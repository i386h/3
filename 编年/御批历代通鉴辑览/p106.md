<!-- { "loadSidebar": true } -->
　　诏曰郡国献异味其令大官勿复受逺方口食所以荐宗庙自如旧制时异国有献名马者日行千里又进寳剑价直百金诏以剑赐骑士马驾鼓车上雅不喜听音乐手不持珠玉尝出猎车驾夜还上东门候【洛阳城十二门按十二爻上东者寅方门也每门侯一人属城门校尉】郅恽拒闗不开上令从者见靣于门间恽曰火明燎逺遂不受诏上乃回从东中门【卯方门】入明旦恽上书諌曰陛下逺猎山林夜以继昼如社稷宗庙何书奏赐恽布百匹贬东中门侯
　　卢芳奔匈奴
　　先是芳与匈奴乌桓连兵寇边诏将军杜茂【字诸公南阳冠军人】等撃之不克至是芳攻云中【郡先为芳所据后来降故芳攻之】久不下其将随昱留守九原欲胁芳降芳知之与十余骑亡入匈奴其众尽归于昱昱乃诣阙降诏以昱为五原太守封镌胡侯【后四年芳复入居髙栁使使请降帝立芳为代王因使和集匈奴芳遂上疏请朝南及昌平有诏止之芳还内自疑惧乃复反匈奴遣骑迎之出塞芳留匈奴中久之病死　髙栁汉县故城在今大同府阳髙县】
　　诏诸王皆降为公侯
　　朱祐奏古者人臣受封不加王爵诏长沙王兴真定王得【故王杨之子杨被诛帝怜其谋尚未发乃复封得】河间王邵中山王茂【四王皆景帝后王莽时国除帝复封】皆降爵为侯赵王良太原王章鲁王兴皆为公【时宗室及絶国封侯者凡一百三十七人】
　　以绍嘉公孔安为宋公承休【注见前】公姬常为卫公以韩歆【字君翁南阳人】为大司徒【侯霸卒歆代】
　　夏四月呉汉军还大飨将士诸功臣皆増邑更封呉汉自蜀振旅而还于是大飨将士功臣増邑更封凡三百六十五人其外戚恩泽封者四十五人定封邓禹为髙宻【注见前】侯食四县李通为固始【本汉县后汉更名】
　　【为侯国故城在河南陈州府沈邱县今光州固始县刘宋时所置】侯贾复为胶东【注见前】侯食六县余各有差已没者益封其子孙或更封支庶帝在兵间久厌武事且知天下疲耗思乐息肩自陇蜀平后非警急未尝复言军旅皇太子尝问攻战之事帝曰昔卫灵公问陈孔子不对此非尔所及邓禹贾复知帝偃干戈修文德不欲功臣拥众京师乃去甲兵敦儒学帝思念欲完功臣爵土不令以吏职为过遂罢左右将军官耿弇等亦上大将军印绶皆以列侯就第【邓禹内行淳备有子十三人各使守一艺修整阖门教养子孙皆可以为后世法贾复为人刚毅方直多大节既还私第阖门养威重】朱祐等荐复宜为宰相帝方以吏事责三公故功臣并不用是时列侯唯髙宻固始胶东三侯与公卿参议国家大事恩遇甚厚帝虽制御功臣而每能回容宥其小失逺方贡珍甘必先徧赐诸侯而大官无余故皆保其福禄无诛谴者【上尝与功臣宴饮厯问曰卿等不遭际防与朕相遇能何为乎邓禹对曰臣尝学问可郡文学上笑曰言何□也卿志行修整可郡功曹各以次对至马武武曰臣以武勇显可为守尉督盗贼上笑曰且自不为盗贼斯可矣】
　　以窦融为大司空【马成罢复为武将军】
　　融自以非旧臣一旦入朝在功臣之右每朝防进见容貌辞气卑恭已甚帝愈亲厚之【融数辞爵上疏曰臣融有子朝夕教导以经艺令不观天文见谶记欲令恭肃畏事恂恂守道不愿其才能况乃传以连城广土哉帝不许诏勿得复言】
　　【戊戌】十四年夏四月封孔子后志为褒成侯
　　大中大夫梁统请更定律不报
　　统上疏曰臣窃见元帝轻殊死刑三十四事哀帝轻殊死刑八十一事自是以后着为常准故人轻犯法吏易杀人臣惟刑罚在衷无取于轻愿陛下宣诏有司更定不易之典事下公卿光禄勲杜林奏曰大汉初兴蠲除苛政海内欢欣及至其后渐以滋章果桃菜茹之餽集以成赃小事无妨于义以为大戮至于法不能禁上下相遁为弊弥深臣谓宜如旧制统复言臣之所奏非曰严刑经曰爰制百姓于刑之衷衷之为言不轻不重之谓也自高祖至于孝宣海内称治至初元建平而盗贼浸多皆刑罚不衷愚人易犯之所至也由此观之则刑轻之作反生大患惠加奸轨而害及良善也事寝不报
　　【己亥】十五年春正月免大司徒歆归田里歆自杀
　　歆好直言无隠帝每不能容歆于上前证歳将饥凶指天画地言甚刚切故坐免归田里帝犹不释复遣使宣诏责之歆及子婴皆自杀歆素有重名死非其罪众多不厌帝乃追赐钱谷以成礼葬之
　　有星孛于昴
　　以欧阳歙【越王勾践支孙封乌程欧阳亭因氏焉歙字正思乐安千乘人】为大司徒歙为汝南太守视事九歳政多异迹至是徴拜大司徒已而坐在郡度田不实下狱死【歙世传伏生尚书在汝南教授数百人及下狱诸生守阙求哀至有自髠剔者平原礼震年十七求代歙死书奏歙已死狱中是冬以戴渉代歙为大司徒】
　　封子辅等为公
　　辅为右翊公康为济南公延为淮阳公焉为左翊公【皆郭后出】阳为东海公苍为东平公荆为山阳公衡为临淮公京为琅邪公【皆阴贵人出】英为楚公【许美人出】
　　六月诏州郡检覈垦田户口
　　帝以天下垦田多不以实自占又户口年纪互有増减乃诏下州郡检覈于是刺史太守以度田为名并度庐屋里落民遮道啼呼或优饶豪右侵刻羸弱时诸郡各遣使奏事帝见陈留吏牍上有书视之云颍川农【汉郡志农故城在今河南陜州灵寳县】可问河南南阳不可问帝诘吏由趣【由従也问是书之所从来也趣向也问是书之意其所向为何如也】抵【托辞也】言于长寿街上得之帝怒时东海公阳年十二在幄后言曰吏受郡敕当欲以垦田相方【比也】耳帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为准帝令虎贲将诘问吏吏乃实首服如东海公对上由是益竒爱阳遣谒者考实二千石长吏阿枉不平者
　　冬十二月以张堪为渔阳太守
　　时匈奴寇钞日甚州郡不能禁【帝遣吴汉等徙边郡吏民以避胡寇复遣杜茂缮治障塞已而茂以罪免使马成代之】骑都尉张堪【时领杜茂营】撃破之于高栁乃即拜堪为渔阳太守堪在郡八年匈奴不敢犯塞劝民耕稼以致殷富【百姓歌曰桑无附枝麦穗两岐张公为政乐不可支】
　　【庚子】十六年春三月辛丑晦日食
　　秋九月羣盗起诏许相斩除罪遂皆觧散
　　郡国羣盗处处并起遣使者下郡国听羣盗自相纠擿五人共斩一人者除其罪吏虽逗遛廻避故纵者皆勿问听以禽讨为效其牧守令长坐界内有盗贼而不收捕者又以畏愞捐城委守者皆不以为负但取获贼多少为殿最唯蔽匿者乃罪之于是更相追
　　捕贼并觧散徙其魁帅于他郡赋田受廪使安生业自是牛马放牧不收邑门不闭
　　冬十二月复行五铢钱
　　自王莽时五铢钱废不用至是以马援奏复行之天下赖其便
　　【辛丑】十七年春正月以赵憙【字伯阳宛人】为平原太守
　　初憙为怀令【憙先为更始中郎将更始败亡走道遇更始亲属皆饥困不能前憙悉以所装资粮与之防邓奉及憙素与奉善遗书切责之或谮憙与奉通帝以为疑及奉败得憙书帝惊曰赵憙真长者即召见拜简阳侯相复徙平林皆有平贼功后复拜怀令】怀大姓李子春二孙杀人憙穷治其奸二孙自杀收繋子春京师贵戚为请者数十憙终不听赵孝公良病上临视之问所欲
　　言良曰素与李子春厚今犯罪怀令赵憙欲杀之愿乞其命帝曰吏奉法律不可枉也更道他所欲良无复言既薨上追思良乃贳出子春迁憙为平原太守
　　二月乙未晦日食
　　冬十月废皇后郭氏立贵人阴氏为皇后
　　郭后宠衰数怀怨怼上怒之废后立贵人阴氏为皇后诏曰异常之事非国休福不得上寿称庆
　　进右翊公辅为中山王【后徙封沛】
　　郅恽言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其不可勿乱大伦使天下有议社稷者帝曰恽善恕已量主知我必不有所左右而轻天下也乃进郭后子右翊公辅为中山王郭后为中山太后其余九国公皆进爵为王【明年赵齐鲁三公亦为王】
　　帝如章陵
　　帝幸章陵修园庙祠旧宅观田庐置酒作乐赏赐时宗室诸母因酣恱相与语曰文叔少时谨信与人不欵曲唯直柔耳今乃能如此帝闻之大笑曰吾治天下亦欲以柔道行之【十二月还宫】
　　【壬寅】十八年夏四月以马援为伏波将军讨交阯【后汉书光武纪十八年夏四月遣伏波将军马援击交阯马防十八年春援军至浪泊所载互异考袁宏后汉纪与光武纪同今依之】
　　先是交阯麊泠【音縻零汉县元和志安南都防府峯州汉麊泠县地】县雒将【水经注交阯未有郡县时有雒田垦之者为雒民统其民者为雒王其下有雒侯雒将】女子徴侧
　　【名也嫁为朱鸢人诗索妻】甚雄勇交阯太守苏定以法绳之徴侧忿怒与妹徴贰反九真日南合浦蛮俚【南夷种名】皆应之凡畧六十五城自立为王都麊泠寇乱连年至是诏长沙合浦交阯具车船修道桥通障【与嶂同】谿储粮谷拜马援为伏波将军以扶乐【后汉侯国故城在今河南陈州府太康县】侯刘隆为副撃之援縁海而进随山刋木千余里至浪泊【在今安南国交州府东闗县一名西湖】与徴侧等战大破之贼散走明年斩徴侧徴贰进撃余党降之峤南悉平【援既平交阯劳飨军士从容谓曰吾从弟少游常哀吾慷慨有大志叹曰士生一世但取衣食才足为郡县吏守坟墓使乡里称为善人足矣至求赢余徒自苦耳吾在浪泊西里间贼未灭时下潦上雾毒气薰蒸仰视飞鸢跕跕堕水中念少游平生语何可得也】
　　罢州牧置刺史











　　御批厯代通鉴辑览卷二十一
<史部,编年类,御批历代通鉴辑览>
　　钦定四库全书
　　御批歴代通鉴辑览卷二十二
　　后汉
　　世祖光武皇帝
　　【癸卯】建武十九年春正月尊孝宣皇帝庙为中宗始祠元帝以上于太庙成帝以下于长安徙四亲庙于章陵五官中郎将张纯【字伯仁杜陵人安世元孙】与太仆朱浮奏议礼为人子事大宗降其私亲当除今亲庙四以先帝四庙代之大司徒涉等【时关内侯戴涉为大司徒】奏立元成哀平四庙上自以昭穆次第当为元帝后遂追尊宣帝曰中宗始祠昭帝元帝于太庙成帝哀帝平帝于长安舂陵节侯以下于章陵其长安章陵皆太守令长侍祠【胡氏寅曰王莾篡时汉祚既絶光武扫平祸乱奋然崛起虽祖髙祖而帝四亲非与衰朝尊崇藩统同事于义未有大不可者一闻纯等建议防然从之章陵四祠蔑有异等寡恩之谮不闻于当年失礼之议不生于后代以是较之宣哀过举益明而礼所载为人后者为其父母降而不得祭岂可违而不守哉】
　　妖贼单臣等据原武【汉县今属河南开封府】夏四月臧宫破斩之妖贼单臣傅镇等相聚入原武城自称将军诏大中大夫臧宫将兵围之数攻不下帝召公卿诸侯王问方略皆曰宜重其购赏东海王阳独曰妖巫相刼势无久立其中必有悔欲亡者但外围急不得走耳宜小挺【犹言寛也】缓令得逃亡逃亡则一亭长足以禽矣帝然之即敕宫撤围缓贼贼众分散遂防原武斩臣镇等
　　夏六月废皇太子彊为东海王立东海王阳爲皇太子改名庄
