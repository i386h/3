<!-- { "loadSidebar": true } -->
　　时产禄居南北军太尉勃不得主兵曲周侯郦商老病其子寄与禄善勃乃与丞相平谋使人劫商令寄绐説禄曰高帝与吕后共定天下刘氏所立九王吕氏所立三王皆大臣之议诸侯王亦以为宜今太后崩帝少而足下不急之国乃将兵留此为大臣诸侯所疑何不归将印以兵属大尉请梁王亦归相印与大臣盟而之国齐兵必罢足下高枕而王千里此万世之利也禄善其计诸吕老人或以为不便犹豫未决【禄信寄时与出防过其姑吕嬃嬃大怒曰若为将而弃军吕氏今无处矣乃悉出珠玉寳器散堂下曰毋为他人守也】九月平阳侯窋【曹参子】行御史大夫事见产计事防郎中令贾寿【晋贾季食邑于贾其后以为氏】使从齐来具以灌婴与齐楚合从告产且趣产急入宫窋闻其语驰告平勃勃欲入北军不得襄平【汉县故城在奉天府辽阳州】侯纪通【纪成子】尚【主也】符节乃令持节矫内【读作纳】太尉北军复令寄语禄解将军印以兵授勃勃入军门令曰为吕氏右袒为刘氏左袒军中皆左袒然尚有南军平乃召朱虚侯章佐勃勃令章监军门令窋告卫尉毋入产殿门产欲入宫为乱至殿门弗得入徘徊往来窋驰告勃勃尚恐不胜未敢公言诛之乃谓章曰急入宫卫帝予卒千余人章入宫门见产廷中遂击杀之帝遣谒者持节劳章章欲夺其节不得则从与载因节信驰走斩长乐卫尉吕更始还报勃勃起拜贺遂遣人分部悉捕诸吕男女无少长皆斩之使人诛燕王通【时通已之国】而废鲁王张偃遣章告齐王罢兵灌婴亦罢归
　　诸大臣迎立代王恒后九月至即位【是为文帝】诛吕后所名孝惠子赦
　　诸大臣谋曰吕后所立帝及诸王皆非真孝恵子也吕后诈取他人子而立之以彊吕氏今皆以夷防诸吕而所立即长用事吾属无类矣或言齐王髙帝长孙可立大臣皆曰吕氏几危宗庙今齐王舅驷钧虎而冠即立齐王复为吕氏矣代王髙帝予于今见在最为长仁孝寛厚太后家薄氏谨良乃召代王代郎中令张武等曰汉大臣习兵多诈愿称疾毋往以观其变中尉宋昌【史记索隠昌宋义孙】曰秦失其政豪杰并起卒践天子位者刘氏也天下絶望一矣髙帝王子弟地犬牙相制此所谓磐石之宗也天下服其彊二矣除秦苛政约法令施徳惠人人自安难动摇三矣夫以吕太后之严立三王擅权制然而太尉以一节入北军一呼士皆左此乃天授非人力也今大臣虽欲为变百姓弗为使故用天下之心而欲迎立大王大王勿疑也代王下之吉【兆得大横占曰大横庚庚余为天王夏□以光代王曰寡人固已为王又何王乎卜人曰所谓天王者乃天子也】乃遣太后弟昭往见勃勃等具言所以迎立王者昭还报王乃命昌骖乗张武等六人乗传从诣长安至渭桥【故渭桥在西安府故长安城北今废】羣臣拜谒称臣王下车答拜太尉勃进曰愿请间昌曰所言公公言之所言私王者无私勃乃跪上天子玺符王谢曰至邸而议之后九月晦至邸丞相平等皆再拜言曰子宏等皆非孝惠帝子不当奉宗庙大王髙帝长子宜为嗣愿大王即天子位王西乡让者三南乡让者再遂即位东牟侯兴居曰诛吕氏臣无功请得除宫乃与太仆滕公入宫载吕后所立帝出奉法驾迎帝即夕入未央宫夜拜宋昌为卫将军镇抚南北军以张武为郎中令行殿中有司分部诛吕后所立帝及诸王于邸帝还坐前殿夜下诏书赦天下
　　御批歴代通鉴辑览卷十三
　　钦定四库全书
　　御批厯代通鉴辑览卷十四
　　汉
　　太宗孝文皇帝
　　名恒高祖中子母曰薄姫【先在魏许负相曰当生天子后入汉高祖内之后宫一曰召幸之姬曰昨梦苍龙据吾腹高祖曰此贵征也吾为汝成之遂生帝】初封代王大臣既诛诸吕遂迎立之
　　【壬戌】元年十月帝谒高庙
　　尊太后为皇太后【遣车骑将军薄昭迎于代】
　　立赵幽王【故赵王友】子遂为赵王徙琅邪王泽为燕王初齐王襄起兵绐琅邪王泽留之【事具前】泽不得反国乃之长安与诸大臣共立帝以功徙为燕王琅邪复归齐
　　以陈平为左丞相周勃为右丞相灌婴为大尉
　　陈平谢病上问之平曰高祖时勃功不如臣及诛诸吕臣功不如勃愿以右丞相让勃上从之于是论诛诸吕功右丞相勃以下益戸赐金各有差【勃朝罢趋出意得甚上礼之恭尝目送之郎中袁盎进曰丞相何如人也上曰社稷臣也盎曰丞相功臣非社稷臣夫社稷臣主在与在主亡与亡方吕氏时刘氏不絶如带丞相为太尉本兵柄不能正吕后崩大臣共诛诸吕丞相适会其成功今丞相如有骄色而陛下谦让臣主失礼窃为陛下不取也后朝上益庄丞相益畏　袁盎字丝楚人】
　　十二月除收孥相坐律令【应劭曰秦法一人有罪并坐其室家今除此律】诏曰法者治之正也今犯法已论而使无罪之父母妻子同产坐之及为收孥朕甚不取其议之有司皆曰收孥相坐所以累其心使重犯法如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害于民为暴者也朕未见其便于是有司奉诏除收孥诸相坐律令
　　春正月立子启为皇太子【即景帝】
　　有司请早建太子上曰朕既不徳纵不能博求天下贤圣有徳之人而禅天下焉而曰豫建太子是重吾不徳也其安之有司曰豫建太子所以重宗庙社稷不忘天下也古者殷周有国治安皆且千嵗用此道也立嗣必子所从来逺矣今子启最长纯厚慈仁请建为太子上乃许之
　　三月立太子母窦氏【风俗通夏帝相后缗方娠遭寒氏之难逃出自窦生少康其支孙以窦为氏】为皇后【后观津人吕后时以良家子选入宫后吕后出宫人分赐诸王后入代生景帝】后兄长君弟广国【字少君防为人所畧卖传十余家闻皇后立乃上书自陈召见验问得实】厚赐田宅家于长安周勃灌婴等曰吾属不死命且悬此两人两人所出微不可不为择师傅宾客又复效吕氏也乃选士有节行者与居两人由此为退让君子不敢以尊贵骄人
　　诏定振穷养老之令
　　诏曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之又曰老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲哉具为令八十以上月赐米肉酒九十以上加赐帛絮长吏阅视丞若尉致二千石遣都吏循行不称者督之
　　夏四月齐楚地震山崩
　　二十九山同日崩大水溃出
　　六月令四方毋来献
　　时有献千里马者上曰鸾旗在前属车在后吉行日五十里师行三十里朕乗千里马独先安之于是还其马与道里费下诏曰朕不受献也其令四方毋复来献
　　封宋昌为壮武【汉县故城在今山东莱州府即墨县西】侯
　　帝既施惠天下乃修代来功封昌为壮武侯【诸从官张武等六人官皆九卿】
　　秋八月右丞相勃免
　　帝益明习国家事问右丞相勃曰天下一嵗决狱几何勃谢不知又问一嵗钱谷出入几何勃又谢不知惶愧汗出浃背帝问左丞相平平曰有主者帝曰谓谁平曰陛下即问决狱责廷尉问钱谷责治粟内史【秦官汉因之掌谷货】帝曰然则君所主者何事平谢曰陛下不知其驽下使待罪宰相宰相者上佐天子理阴阳顺四时下遂万物之宜外填抚四夷诸侯内亲附百姓使卿大夫各得任其职焉帝曰善勃大惭自知能不如平乃谢病免平専为丞相
　　遣大中大夫陆贾使南粤南粤王佗称臣奉贡
　　初高后时遣隆虑【汉县故城在今河南彰徳府林县】侯周灶击南粤防暑湿大疫兵不能隃岭佗因此以兵威财物赂遗闽越西瓯骆【元和志岭南道邕管贵州本西瓯骆越地寰宇记永嘉为东瓯鬰林为西瓯贵州今广西浔州府贵县林故城在县南】役属焉东西万余里乗黄屋左纛称制与中国侔至是帝初镇抚天下使告诸侯四夷以陆贾前使粤召为大中大夫谒者一人为副使赐佗书【书曰朕高皇帝侧室之子奉北藩于代高皇帝弃羣臣孝恵皇帝即世高后自临事不幸有疾诸吕为变赖功臣之力诛之朕以王侯吏不释之故不得不立乃者闻王遗隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人前日闻王发兵于边为冦不止长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也得王之地不足以为大得王之财不足以为富岭以南王自治之虽然王号为帝两帝并立亡一乗之使以通其道是争也争而不让仁者不为也愿与王分弃前患通使如故】陆贾至佗恐顿首谢罪愿奉明诏长为藩臣奉贡职下令国中曰两贤不并世汉皇帝贤天子自今以来去帝制黄屋左纛因奉书【书称蛮夷大长老夫臣佗昧死再拜上书皇帝陛下老夫故粤吏也高皇帝幸赐臣佗玺以为南粤王孝恵皇帝义不忍絶所赐老夫者甚厚高后用事别异蛮夷出令曰毋与粤金鐡田器马牛羊老夫僻处马牛羊齿已长自以祭祀不修有死罪使凡三辈上书谢过终不反又风闻父母坟墓已坏削兄弟宗族已诛论吏相与议曰今内不得振于汉外亡以自高异故更号为帝自帝其国非有害于天下也高皇后闻之大怒削南粤之籍使使不通老夫窃疑长沙王谗臣故发兵以伐其边老夫处粤四十九年今抱孙焉然夙兴夜寐寝不安席食不甘味者以不得事汉也今陛下幸哀怜复故号通使如故老夫死骨不腐改号不敢为帝矣】并献方物
　　召河南守呉公为廷尉贾谊为大中大夫
　　帝谓河南守呉公治平为天下第一召为廷尉呉公荐洛阳人贾谊【谊以能诵诗书属文称于郡中呉公召置门下】帝召以为博士谊时年二十余帝爱其辞博【每诏令议下诸老先生未能言谊尽为之对人人各如其意所出诸生以为能帝悦之】一嵗中超迁至大中大夫谊请改正朔易服色定官名兴礼乐以立汉制更秦法【草具其仪法色上黄数用五为官名悉更奏之】帝谦让未遑也
　　【癸亥】二年冬十月丞相曲逆侯陈平卒【諡曰献】
　　平常言吾多阴谋道家所禁吾世即废亦已矣终不能复起也【后平曽孙何坐法弃市竟不得续封】
　　诏列侯之国
　　诏曰古者诸侯各守其地以时入贡民不劳苦上下驩欣靡有违德今列侯居长安邑逺吏卒给输费苦而列侯亦无由教训其民其各之国
　　十一月以周勃为丞相
　　癸卯晦日食诏举贤良方正能直言极谏者
