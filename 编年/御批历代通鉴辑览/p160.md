<!-- { "loadSidebar": true } -->
　　初略阳巴氐李氏【李氏之先世居巴中秦并天下以为黔中郡薄赋其口嵗出钱四十巴人呼赋为賨因谓之賨人汉末张鲁据汉中李氏往依之魏武平鲁徙李氏之众于略阳北土名曰巴氐】有子曰特【字元钦】庠【字元序】流【字元通】皆有才武善骑射性任侠州党多附之及齐万年反闗中荐饥略阳天水等六郡【魏以汉略阳县置郡晋因之后周废】民流移入汉川者数万家道路有疾病穷乏者特兄弟振救之由是得众心流民至汉中上书求寄食巴蜀朝议遣侍御史李苾持节慰劳且监察之不令入剑阁苾受流民赂表言流民十万余口非汉中一郡所能振赡蜀有仓储宜令就食从之由是散在梁【晋分益州置梁州统汉中梓潼等八郡】益不可禁止特至剑阁太息曰刘禅有如此地面缚于人岂非庸才邪【胡三省曰李特事始此】
　　【己未】九年春正月将军孟观讨齐万年获之
　　张华荐观有文武才使讨齐万年观身当矢石大战十数皆破之遂禽万年【太子洗马江统作徙戎论以警朝廷曰四夷之中戎狄为甚弱则畏服彊则侵叛是以有道之君待之有备御之有常虽稽颡执贽而边城不弛固守彊暴为冦而兵甲不加逺征期令境内获安疆不侵而已汉建武中马援领陇西太守讨叛羌徙其余种于闗中居冯翊河东空地数嵗之后族类蕃息永初叛乱夷夏俱敝自此之后余烬不尽小有际防辄复侵叛魏武帝徙武都氐于秦川以御蜀盖权宜之计今已受其敝矣夫闗中帝王所居而戎狄错在此土士庶翫习侮其轻弱以贪悍之性挟愤怒之情候隙乘便辄为横逆此必然之势也今宜及兵威方盛因其死亡流散徙诸羌着先零罕开析支之地徙请氐出还陇右着阴平武都之界各附本种返其旧土使属国抚夷就安集之纵有猾夏之心絶逺中国隔阂山河为害不广矣并州之胡本匈奴桀冦建安中使右贤王去卑诱质呼厨泉聴其部落散居六郡今为五部户至数万骁勇便利倍于氐羌若有不虞则并州之域可为寒心正始中毋邱俭讨高句骊徙其余种于荥阳部户今以千计数世之后必至殷炽今百姓失职犹或亡叛犬马肥充则有噬齧况于夷狄能不为变乎夫为邦者忧不在寡而在不安以四海之广士民之富岂须夷虏在内然后取足哉此等皆可申谕发遣还其本域慰彼土思惠此中国于计为长也朝廷不能用　江统字应元陈留圉人】
　　以成都王颖为平北将军镇邺河间王颙【字文载安平献王孚之孙】为镇西将军镇闗中
　　贾谧侍讲东宫对太子倨傲颖见而叱之谧怒言于贾后出之又以颙镇闗中初武帝作石函之制非至亲不得镇闗中颙轻财爱士朝廷以为贤故用之
　　秋八月侍中贾模卒以裴頠为尚书仆射
　　贾后淫虐日甚私于太医令程据等裴頠与贾模及张华议废后更立谢淑妃模华皆曰主上自无废黜之意而吾等专行之傥上心不以为然将若之何且诸王方彊朋党各异恐一旦祸起身死国危无益社稷頠曰诚如公言然中宫逞其昏虐乱可立待也华曰卿二人于中宫皆亲戚言或见信宜数为陈祸福之戒庶无大悖则天下尚未至于乱吾曹得以优游卒嵗而已頠旦夕説其从母广城君【即充妻郭槐頠母亦郭氏】令戒谕贾后以亲厚太子模亦数为后言祸福后反以模为毁已而疎之模忧愤而卒頠虽后亲属然雅望素隆四海唯恐其不居权位頠拜尚书仆射又诏专任门下事頠上表固辞或谓曰君可以言当尽言于中宫言而不从当逺引而去傥二者不立虽有十表难以免矣頠不能从【帝为人戅騃尝在华林园闻虾蟆谓左右曰此鸟者为官乎为私乎时天下荒馑百姓饿死帝闻之曰何不食肉糜由是权在羣下政出多门势位之家更相荐托有如互市贾郭恣横货赂公行南阳鲁褒作钱神论以讥之又朝臣务以苛察相高每有疑议各立私意刑法不一狱讼繁滋尚书刘颂上疏极言乃下诏郎令史复出法驳案者随事以闻然亦不能革也頠荐平阳韦忠于张华华辟之忠辞疾不起人问其故忠曰张茂先华而不实裴逸民欲而无厌弃典礼而附贼后此岂大丈夫之所为常恐其溺于深渊而余波及我况可褰裳而就之哉关内侯索靖知天下将乱指洛阳宫门铜驼叹曰防见汝在荆棘中耳　出法驳案者谓出于法之外而为驳议也鲁褒字元道南阳人韦忠字子节平阳人索靖字防安敦煌人】
　　冬十一月甲子朔日食
　　十二月废太子遹为庶人
　　初广城君郭槐以贾后无子常劝后慈爱太子欲以韩寿女为太子妃太子亦欲婚韩氏以自固寿妻贾午及后皆不聴而为太子聘王衍少女太子闻衍长女美而后为贾谧聘之心不能平颇以为言及广城君病临终执后手令尽心于太子又曰赵粲【武帝充华与后党】贾午必乱汝家后不从更与粲午谋害太子【太子防有令名及长不好学惟与左右嬉戏后复使黄门辈诱之为奢虐由是名誉浸减或废朝侍而纵游逸于宫中为市使人屠酤手揣斤两轻重不差其母本屠家女也故太子好之又好隂阳小数多所拘忌洗马江统上书陈五事不从太子性刚知贾谧恃中宫骄贵不能假借之谧谮于后曰太子多畜私财以结小人者为贾氏故也不如早图之后乃宣扬太子之短又诈为有娠内藁物产具取妹夫韩夀子养之时朝野咸知后有害太子之意左卫率刘卞以问张华华曰君欲如何卞曰东宫俊乂如林四率精兵万人若得公命皇太子因朝入録尚书事废贾后于金墉城两黄门力耳华曰今天子当阳太子人子也吾又不受阿衡之命忽相与行此是无君父而以不孝示天下也虽能有成犹不免罪况权戚满朝威柄不一成可必乎后颇闻之以卞为雍州刺史卞饮乐死　刘卞字叔龙东平须昌人】十二月后诈称帝不豫召太子入朝既至置于别室遣婢陈舞以帝命赐酒三升逼使尽饮之遂大醉后使黄门侍郎潘岳作书草称诏使书之文曰陛下宜自了不自了吾当入了之中宫又宜速自了不自了吾当手了之并与谢妃共要刻期两发扫除患害太子醉迷遂依而写之字半不成后补成之以呈帝帝幸式干殿召公卿入以太子书示之曰遹书如此令赐死诸王公莫有言者张华曰此国之大祸自古常因废黜正嫡以致丧乱愿陛下详之裴頠以为宜先检校传书者又请比较太子手书恐有诈妄议至日西不决后惧事变乃表免太子为庶人诏许之以其子霦臧尚皆幽于金墉城王衍自表离婚许之杀谢淑媛霦亦寻卒
　　【庚申】永康元年春正月皇后幽故太子遹于许昌三月杀之
　　贾后使黄门自首欲与太子为逆诏以首辞班示公卿遣干兵卫太子幽于许昌【自太子之废众情忿怒卫督司马雅尝给事东宫与殿中郎士猗等谋废贾后复太子以张华裴頠安常保位难与行权右军将军赵王伦执兵柄性贪冒可假以济事乃説孙秀曰今国无嫡嗣社稷将危大臣将起大事而公名奉侍中宫与贾郭亲善太子之废皆云豫知一朝事起祸必相及何不先谋之乎秀言于伦伦纳焉遂告通事令史张林使为内应将发秀又谓伦曰太子聪明刚猛若还东宫必不受制于人明公素党于贾后今虽建大功太子谓公特逼于百姓之望以免罪耳必不深徳明公不若迁延缓期贾后必害太子然后废后为太子报讐岂徒免祸且可以得志伦然之秀因使人行反间言殿中人欲废皇后迎太子后闻之甚惧】三月后使太医令程据和毒药遣黄门孙虑至许昌逼太子杀之
　　尉氏【注见前】血妖星见南方【胡三省注星见妖而不知其名故但曰妖星】太白昼见【晋书天文志太白昼见与日争明占曰彊国弱小国彊女主昌】中台【天文志三台六星两两而居西近文昌二星曰上台为司命次二星曰中台为司中东二星日下台为司禄】星坼张华少子韪劝华逊位华曰天道幽逺不如静以待之
　　夏四月辛夘朔日食
　　赵王伦废皇后贾氏为庶人杀之遂杀司空张华仆射裴頠自为相国追复故太子位号
　　赵王伦孙秀使司马雅告张华曰赵王欲与公共匡社稷为天下除害华拒之雅怒曰刃将加颈犹为是言邪不顾而出伦矫诏敕三部司马【晋左右二卫有前驱由基彊弩三部司马】曰中宫与贾谧等杀太子今使车骑【时伦以车骑将军领右军将军】入废中宫汝等从命赐爵闗中侯不从者诛三族众皆从之开门夜入遣齐王冏【字景治献王攸之子】将百人排閤迎帝幸东堂召贾谧斩之【齐王冏收后后见之惊曰卿何为来冏曰有诏收后后曰诏当从我出何诏也问起事者谁时梁王肜亦预谋因答曰梁赵后曰系狗当系颈反繋其尾何得不然乃出】遂废后为庶人收赵粲贾午考竟召八座以上皆夜入殿伦阴与秀谋簒位欲先除朝望且报宿怨乃执张华裴頠解系等于殿前【华谓张林曰卿欲害忠臣邪林称诏诘之曰卿为宰相太子之废不能死节何也华曰式干之议臣諌事具存可覆按也林曰諌而不从何不去位华无以对】遂皆斩之夷三族伦送贾庶人于金墉诛董猛孙虑程据等自为都督中外诸军事相国侍中孙秀等并据兵权文武封侯者数千人诏追复故太子遹位号【諡曰愍懐】立其子臧【字敬文】为临淮王【有司奏尚书令王衍备位大臣太子被诬志在茍免请禁锢终身从之】已伦矫诏遣使赍金屑酒至金墉城赐贾后死【伦素庸愚复受制于孙秀秀为中书令威权震朝廷天下皆事秀而无求于伦伦欲收人望选用海内名徳之士以李重荀组为左右长史王堪刘谟为左右司马束晳为记室荀崧陆机为参军重知伦有异志辞疾不就伦逼之不已忧愤成疾扶曳受拜数日而卒　李重字茂曽江夏钟武人荀组字大章勗之子王堪东平人刘谟沛国人束氏汉疎广之后广曽孙避难因去疎字之足改姓为束晳字广微阳平元城人荀崧字景献彧元孙】
　　五月立临淮王臧为皇太孙
　　秋八月淮南王允讨赵王伦不克而死
　　赵王伦以允为骠骑将军领中防军允性沈毅宿卫将士皆畏服之知伦秀有异志谋讨之伦秀转允为太尉外示优崇实夺其兵权允称疾不拜遂率国兵数百人直出大呼曰赵王反我讨之从者左袒于是从者甚众遂围相府伦与战屡败死者千余人允结陈于承华门前中书令陈淮【胡三省注淮应作准】欲应允言于帝遣伏持白虎幡【晋制有白虎驺虞二幡】以解鬭【胡三省注白虎威猛以麾军进战非解鬬也陈准以帝昏愚故托言解鬬而实以麾军使伦兵见之知允之攻伦出于帝意也】伦子汝阴王防在门下省阴与誓曰富贵当共之乃诈言有诏助淮南王允不之觉开陈受诏因杀之坐允夷灭者数千人【初孙秀为小吏尝事黄门郎潘岳岳屡挞之石崇之甥欧阳建素与伦有隙崇有爱妾緑珠秀求之不与及允败秀因称崇岳建奉允为乱收之崇叹曰奴軰利吾财耳收者曰知财为祸何不早散之崇不能答初岳母常诮责岳曰汝当知足而干没不已乎及败岳谢母曰负阿母遂皆族诛欧阳建字坚石渤海人】
　　以齐王冏为平东将军镇许昌
　　齐王冏以功迁游击将军冏意不满孙秀觉之且惮其在内乃以为平东将军出镇许昌
　　赵王伦自加九锡
　　孙秀议加伦九锡吏部尚书刘颂曰昔汉之锡魏魏之锡晋皆一时之用非所通行周勃霍光其功至大不闻有九锡之命也张林欲杀之秀曰杀张裴已伤时望不可复杀颂乃止遂下诏加伦九锡【伦及诸子顽鄙无识秀狡黠贪淫所与共事者皆邪佞之士惟竞荣利无深谋逺略志趣乖异互相憎疾秀子防形貌短陋如奴仆之下者秀使尚帝女河东公主】
　　冬十一月立皇后羊氏
