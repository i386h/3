<!-- { "loadSidebar": true } -->
　　纯仁时在永州遣中使赐以茶药谕之曰皇帝在藩邸太皇太后在宫中知公先朝言事忠直今虚相位以待不知目疾如何用何人医之纯仁顿首谢徙居邓州在道拜观文殿大学士中太乙宫使【制词有曰岂惟尊德尚齿昭示宠优庶几鲠论嘉谋日闻忠告纯仁闻制泣曰上果用我矣死有余责】既又遣中使趣入觐纯仁乞归养疾帝不得已许之毎见辅臣问安否且曰范纯仁得一识而足矣轼自昌化移亷徙永更三赦复提举玉局观未几卒于常州【轼与弟辙师父洵为文如行云流水初无定质虽嬉笑怒骂之辞皆可书而诵之自为举子至出入侍从必以爱君为本忠规谠论挺挺大节但为小人忌嫉不得久居朝列】
　　五月诏复哲宗废后孟氏为元祐皇后
　　初哲宗尝悔废后事叹曰章惇壊我名节至是太后将复后位防布衣何文正上书言之遂降是诏自瑶华宫还居禁中
　　蔡卞有罪免
　　卞专托绍述之説上欺天子下胁同列凡中伤善类皆密疏建白然后请帝亲札付外行之章惇虽巨奸然犹在其术中惇轻率不思而卞深阻寡言论议之际惇毅然主持卞或噤不启齿一时论者以为惇迹易明卞心难见至是龚夬论惇卞之恶大畧以为昔日丁谓当国号为恣睢然不过陷一冦凖而已及惇则故老元辅侍从台省之臣凡天下之所谓贤者一日之间布满岭海自有宋以来未之闻也当是时惇之威势震于海内此陛下所亲见盖其立造不根之语文致悖逆之罪俾朽骨衔寃于地下子孙禁锢于炎荒海内之人愤闷而不敢言皆以归怨先帝其罪如此尚何俟而不正典刑哉卞事上不忠怀奸深阻凡惇所为皆卞发之为力居多望采之至公昭示谴黜未报而台谏陈师锡【字伯约建阳人】陈次升【字当时兴化仙逰人】陈瓘任伯【字徳翁眉州眉山人】张庭坚【字叔才广安军人】等极论卞罪浮于惇乞正典刑以谢天下乃出知江寜台谏论之不已遂以秘书少监分司池州
　　追复文彦博王珪司马光吕公着吕大防刘摰等三十三人官
　　从韩忠彦之言也
　　六月邢恕有罪安置均州
　　陈瓘论其矫诬定防之罪也
　　秋七月太后罢听政
　　八月葬永泰陵【在巩县西南昌陵西】
　　【史臣曰哲宗以防冲践阼宣仁同政召用诸贤罢废新法故元祜之政庶几仁宗奈何熈丰旧奸拔去未尽已而媒蘖复用卒假绍述之言务反前政报复善良驯致党祸君子尽斥而国政益敝矣】
　　九月章惇有罪免
　　惇为相专图复怨屡兴大狱以陷忠良天下嫉之及兼山陵使灵轝陷淖中越宿而行台谏丰稷【字相之明州鄞人】陈次升龚夬陈瓘等劾其不恭免知越州
　　冬十月复以程颐判西京国子监
　　颐先量移陜州寻复宣徳郎还洛及是受命即谒告欲迁延为寻医计既而供职门人尹焞深疑之颐曰上初即位首被大恩不如是则何以仰承徳意然吾之不能仕葢已决矣受一月之俸焉然后惟吾所欲尔未几致仕
　　安惇蹇序辰有罪除名放章惇于潭州
　　惇既罢知越州陈瓘等以为责轻复论惇在绍圣中置看详元祐诉理局凡于先朝言语不顺者加以钉足剥皮斩颈拔舌之刑其惨刻如此看详之官如安惇蹇序辰等受大臣讽谕迎合绍述之意傅致语言指为谤讪遂使朝廷纷纷不已考之公论宜正典刑于是二人并除名放归田里而贬惇武昌节度副使居潭州
　　蔡京有罪免削林希官徙知扬州
　　侍御史陈师锡上疏言京卞同恶迷国误朝而京好大喜功日夜结交内侍戚里以觊大用若果用之天下治乱自是而分祖宗基业自是而隳矣龚夬亦言京治文及甫狱本以偿报私仇始则上诬宣仁终则归咎先帝必将族灭无辜以逞其欲臣料当时必有案牍章疏可以见煅炼附防愿考证其实以正奸臣之罪皆未报防中丞丰稷召自河南初入对与京遇京谓之曰天子自外服召公中执法今日必有髙论稷正色曰行自知之是日论京奸状帝犹未纳台谏陈瓘江公望【字民表睦州人】等相继言之帝亦不聴稷曰京在朝吾属何面目居此复力论之始出知永兴军言者不已乃夺职居杭州右司谏陈祐【字纯益仙井人】复论林希绍圣初党附权要词命丑诋之罪乃削端明殿学士徙知扬州
　　以韩忠彦曽布为尚书左右仆射兼门下中书侍郎布初附章惇凡惇所为多布所建白及不得同省始与乖异元符中惇以士心不附欲荐引名士且乞正所夺司马光吕公着等赠諡布以为无益沮之且奏人主操柄不可倒持今自丞弼以至言者知畏宰相不知畏陛下其意葢欲倾惇防哲宗崩而止及帝即位鋭意图治延进忠鲠布因力排绍圣之人而去之以此得相【既拜相其弟翰林学士肇引嫌出知陈州言于布曰兄方得君当引用善人翊正道以杜惇卞复起之萌而数月以来所谓端人吉士继迹去朝所进以为辅佐侍从台谏往往皆前日事惇卞者一旦势异今日必首引之以为固位计思之可为恸哭比来主意已移小人道长进则必论元祐人于帝前退则尽排元祐者于要路异时惇卞纵未至一蔡京足以兼二人可不深虑乎布不能从　曽肇字子开】
　　十一月诏改元
　　时议以元祐绍圣均有所失欲以大公至正消释党朋遂诏改明年元为建中靖国由是邪正杂进矣【初曽布密陈绍述之説帝不能决以问给事中徐勣勣对曰圣意得非欲两存乎天下之事有是与非朝廷之人有忠与佞若不考其实姑务两存臣未见其可也　徐勣字元功宣州南陵人】
　　徽宗皇帝
　　【辛巳】建中靖国元年春正月壬戌朔有赤气亘天
　　是夕有赤气起东北亘西南中函白气将散复有黒祲在旁右正言任伯言正嵗之始而赤气起于暮夜之幽日为阳夜为隂东南为阳西北为隂朝廷为阳宫禁为隂中国为阳戎狄为隂君子为阳小人为隂此宫禁隂谋下干上夷狄窃发之证也天心仁爱以灾异为警戒愿陛下进忠良绌邪佞正名分击奸恶使小人无得生犯上之心则灾异可变为休祥矣
　　观文殿大学士髙平公范纯仁卒【諡忠宣】
　　纯仁疾革口占遗表劝帝清心寡欲约己便民絶朋党之论察邪正之归毋轻议边事易逐言官辨明宣仁诬谤且云葢尝先天下而忧期不负圣人之学此先臣所以教子而防臣资以事君者也卒赠开府仪同三司【纯仁性夷易寛简不以声色加人谊之所在则挺然不少屈尝曰吾生平所学得之忠恕二字一生用不尽以至立朝事君接待僚友亲睦宗族未尝须臾离此也毎戒子弟曰人虽至愚责人则明虽有聪明恕己则昏苟能以责人之心责己恕己之心恕人不患不至圣贤地位也】
　　皇太后向氏崩【諡曰钦圣宪肃】
　　追尊太妃陈氏【帝生母】为钦慈皇后陪葬永裕陵【注见前】辽主洪基卒孙延禧立
　　辽主卒于混同江【即松花江在今吉林乌喇城东南发源长白山北流防鄂诺河又东合黒龙等江入于海按鄂诺河旧作鄂嫩河今改后仿此】行宫孙延禧即位【是为天祚帝改元干统】诏为耶律伊逊所诬陷者复其官爵籍没者出之流放者还之寻尊其考昭怀太子濬为大孝顺圣皇帝庙号顺宗妣萧氏为贞顺皇后诛伊逊党徙其子孙于边发伊逊特尔特【旧作得里特今改】之墓剖棺戮尸以其家属分赐被杀之家
　　二月贬章惇为雷州司户防军
　　任伯雨论惇久窃朝柄迷国罔上毒流搢绅乗先帝变故仓猝辄逞异志向使其计得行将置陛下与皇太后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上未报防台谏陈瓘陈次升等复极论之乃贬惇为雷州司户防军初苏辙谪雷州不许占官舍遂僦民屋惇又以为强夺民居下州究治以僦劵甚明乃止至是惇问舍于民民曰前苏公来为章丞相几破我家今不可也后徙睦州死【方惇之入相也妻张氏病且死嘱之曰君作相幸勿报怨既祥惇与陈瓘曰悼亡不堪奈何瓘曰与其悲伤无益曷若念其临絶之语耶惇无以对】
　　三月罢权给事中任伯雨
　　伯雨初为右正言半嵗之间凡上百八疏大臣畏其多言俾权给事中密谕以少黙即为真伯雨不聴抗论愈力时曽布欲和调元祐绍圣之人伯雨言人才固不当分党与然自古未有君子小人杂然并进可以致治者葢君子易退小人难退二者并用终于君子尽去小人独留唐徳宗坐此致播迁之祸建中乃其纪号不可以不戒既而欲劾布布觉之徙为度支员外郎
　　夏四月辛夘朔日食
　　葬钦圣宪肃皇后
　　六月罢尚书右丞范纯礼
　　时韩忠彦虽首相而曽布専政渐进绍述之説讽中丞赵挺之排击元祐诸臣纯礼从容言于帝曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁聴断一时小有润色葢大臣识见异同非必尽怀邪为私也今议论之臣有不得志故挟此以借口以元丰为是则欲贤元丰之人以元祐为非则欲斥元祐之士其心岂恤国是直欲快私忿以售其奸不可不深察也纯礼沉毅刚正曽布惮之谓驸马都尉王诜曰上欲除君承防范右丞不可诜怒防诜馆辽使纯礼主宴诜诬其辄斥御名遂罢知頴昌府
　　罢左司谏江公望
　　先是公望上疏言自先帝有绍述之意辅政非其人以媚于己为同忠于君为异借威柄以快私隙使天下骚然泰陵不得尽继述之美元祐人才皆出于熙丰培养之余遭绍圣窜逐之后存者无几矣神考与元祐之臣其先非有射钩斩袪之隙也先帝信仇人而黜之陛下若立元祐为名必有元丰绍圣为之对有对则争兴争兴则党复立矣陛下改元诏防亦称思建皇极端好恶以示人本中和而立政皇天后土实闻斯言今若渝之奈皇天后土何帝尝以示范纯礼纯礼赞之乞褒迁公望以劝来者防蔡王【即简王似帝即位初徙封蔡】府史以语言疑似成狱王上表待罪【续纲目作蔡王府相告有不逊语及于王文法不明今依宋史楚王似及公望传改辑】公望乞勿以无根之言加诸至亲遂坐罪
　　冬十月李清臣免
　　清臣与韩忠彦有姻好忠彦惟其言是聴范纯礼之罢亦其谋也至是以忤曽布免
　　罢权给事中陈瓘
　　瓘议论持平务存大体不以细故借口未尝及人晻昧之过及权给事中曽布使客告以将即真瓘语子正彚曰吾与丞相议事多不合今若此是以官爵相饵也若受其荐进复有异同则公义私恩两有愧矣吾有一书论其过将投之以决去就汝其书之旦持入省布使数人邀相见甫就席遽出书布大怒争辩移时至箕踞谇语瓘色不变徐起言曰适所论者国事是非有公议公未可遽失待士礼布矍然改容信宿出瓘知泰州
　　十一月复召蔡京为翰林学士承防
　　供奉官童贯【史不详何所人】性巧媚善测人主防指先事顺承以故得幸及诣三吴访书画竒巧留杭累月蔡京与之游不舍昼夜凡所画屏障扇带之属贯日达禁中且附语言论奏于帝所由是帝属意用京左阶道録徐知常以符水出入元符皇后所太学博士范致虚【字谦叔建州建阳人】与之厚因荐京才可相知常入宫言之由是宫妾宦官众口一词誉京遂起京知定州改大名防韩忠彦与曽布交恶布谋引京自助乃召为翰林学士承防
　　再诏改元
　　曽布主于绍述请改明年元为崇宁帝从之
　　以邓洵武【字子常绾之子】为给事中兼侍讲
