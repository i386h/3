<!-- { "loadSidebar": true } -->
　　洵武为起居郎尝因对言陛下乃神宗子今相忠彦乃琦之子神宗行新法以利民琦尝论其非今忠彦更神宗之法是忠彦为能继父志陛下为不能也必欲继志述事非用蔡京不可又曰陛下方绍述先志羣臣无助者乃作爱莫助之图以献其图如史记年表例旁行七重别为左右左曰元丰右曰元祐自宰相执政侍从台谏郎官馆阁学校各为一重左序助绍述者执政中惟温益【字禹弼泉州人】蔡京二人余不过三四若赵挺之范致虚王能甫钱遹【字徳循婺州浦江人】之属而已右序举朝辅相公卿百执事咸在以百数帝出示曾布而揭去左方一姓名布请之帝曰蔡京也洵武谓非相此人不可以与卿不同故去之布曰洵武既与臣见异臣安敢与议明日改付温益益欣然奉行请相蔡京而籍异论者于是善人皆不见容而帝决意相京矣乃进洵武中书舍人给事中兼侍讲
　　罢礼部尚书丰稷复蔡卞邢恕吕嘉问安惇蹇序辰等官
　　稷初自河南入对论罢蔡京又欲率台属论曽布布觉之迁稷尚书稷数以论事忤权近大抵以崇俭爱人为言至君子小人之际必反覆切究及是出知苏州
　　【壬午】崇宁元年春正月河东地震
　　太原等十一郡地震弥旬昼夜不止坏城壁屋宇人畜死者甚众
　　二月太妃朱氏卒【哲宗生母】諡曰钦成皇后祔葬永裕陵三月命宦者童贯制御器于苏杭州
　　童贯置局于苏杭造作器用曲尽其巧牙角犀玉金银竹蕂装画糊抹雕刻织绣诸色匠日役数千而材物所须悉科于民民力重困
　　夏五月罢韩忠彦知大名府
　　忠彦为相召还流人进用忠谠之士张庭坚陈瓘邹浩龚夬江公望常安民任伯雨陈次升陈君锡张舜民【字芸叟邠州人】等皆居台谏翕然称为得人然与曽布不协至是左司谏吴材【字圣取处州龙泉人】右正言王能甫附布论忠彦变神考之法度逐神考之人才遂罢知大名府
　　复追贬司马光等四十四人官
　　吴材王能甫等复举元祐党籍以排斥诸贤谏议大夫彭汝霖【字岩老汝砺弟】言诸人罪状已经绍圣黜削案籍俱在但可据以行不必俟指名弹击于是司马光文彦博等四十四人复贬夺有差
　　诏籍元祐元符党人陆佃罢
　　诏元祐及元符末今来责降人除韩忠彦曽任宰相安焘曽任执政王觌丰稷见任侍从官外余并防三省籍记【苏辙范纯礼刘奉世范纯梓刘安世贾易吕希纯张舜民陈次升韩川吕仲甫张耒欧阳棐吕希哲刘唐老吴安诗黄庭坚黄隠毕仲游常安民刘当时孔平仲徐常王巩张保原晁补之商倚张庭坚谢良佐韩跋马琮陈彦黙李祉陈祐任伯雨陈郛朱光裔苏嘉郑侠刘昱鲁君贶陈瓘龚夬江衍余爽汤馘程颐朱光庭张巽张士良曾焘赵约谈扆杨偁陈侚张琳裴彦臣凡五十余人】不得与在京差遣又诏司马光等二十一人子弟毋得官京师佃与曽布比而持论近恕每欲参用元祐人材尤恶奔竞尝曰人才无大相逺当以资歴序进少缓之则士知自重矣又曰今天下之势如人大病向愈当以药饵辅养之须其安平苟为轻自改作是使之骑射也防御史请更惩元祐余党佃言于帝曰不宜穷治乃下诏云元祐诸臣各己削秩自今无所复问言者亦勿輙言揭之朝堂言者用是论佃名在党籍不欲穷治正恐自及耳遂罢知亳州卒
　　以许将温益为门下中书侍郎蔡京赵挺之为尚书左右丞
　　京素与屯田员外郎孙鼛【字叔静钱塘人】善鼛尝曰蔡子贵人也然才不胜徳恐贻天下忧及是京谓之曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然挺之初通判徳州希时相意行市易法及召试馆职学士苏轼言其聚敛小人学行无取岂堪此选挺之深衔之既拜中丞遂与曽布比党建议绍述排击元祐诸贤由是进居政府
　　闰六月曽布免
　　布与蔡京素有隙议事多不合防布拟壻父陈佑甫为户部侍郎京言布私其所亲布忿然争辨久之声色俱厉温益叱之曰曽布上前安得失礼帝不悦殿中侍御史钱遹言布援元祐之奸党挤绍圣之忠贤于是布请罢出知润州
　　秋七月以蔡京为尚书右仆射兼中书侍郎
　　制下之日赐坐延和殿命之曰神宗创法立制先帝继之两遭更变国是未定朕欲上述父兄之志卿何以教之京顿首谢曰敢不尽死
　　禁元祐法置讲议司于都省
　　蔡京起于逐臣一旦得志天下拭目所为而京隂托绍述之柄箝制天子用熙宁条例司故事即都省置讲议司自为提举讲议熙丰已行法度及神宗欲为而未暇者以其党吴居厚王汉之【字彦昭衢州常山人】等十余人为僚属取政事之大者如宗室冗官国用商旅盐泽赋调尹牧每一事以三人主之凡所设施皆由是出而法制屡变无常矣
　　八月诏天下兴学贡士作辟雍于都城南
　　蔡京请兴学贡士县学生选考升诸州学州学生每三年贡太学考分三等入上等补上舍入中等补上舍下等入下等补内舍余俱外舍诸州军解额各以三分之一充贡士京又请建外学乃诏即京城南门外营建赐名辟雍外圆内方为屋千八百七十二楹太学専处上舍内外生而外学则处外舍生士初贡至皆入外学经试补入上舍内舍始得进处太学太学外舍亦令出居外学于是上舍至二百人内舍六百人外舍三千人
　　以赵挺之张商英为尚书左右丞
　　商英为中书舍人谢表歴诋元祐诸贤及任翰林学士草蔡京拜相制极其褒美故京引之
　　复令进士兼试律
　　复绍圣役法
　　九月立党人碑于端礼门籍元符末上书人分邪正等黜陟之
　　时元祐元符末羣贤贬窜死徙者畧尽蔡京犹未惬意乃与其客强浚明【钱塘人】叶梦得【字少蕴苏州吴县人】籍宰执【司马光文彦博吕公着吕大防刘挚范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼安焘陆佃】曽任待制以上官【苏轼范祖禹孔文仲孔武仲朱光庭孙觉鲜于侁贾易邹浩等】余官【程颐秦观张耒晁补之黄庭坚孔平仲等】及内臣【张士良等】武臣【王献可等】凡百二十人列其罪状谓之奸党请御书刻石于端礼门京等复请下诏籍元符末日食求言章疏及论熙宁绍圣之政者付中书定为正上正中正下三等邪上邪中邪下三等于是钟世美以下四十一人为正等悉加旌擢邓考甫以下五百余人为邪等降责有差又诏降责人不得同州居住
　　冬十月复废元祐皇后孟氏贬韩忠彦等官窜丰稷陈瓘等于逺州
　　时元符皇后閤宦者郝随讽蔡京再废元祐皇后京未得间既而昌州判官冯澥上书论复后为非于是御史中丞钱遹殿中侍御史石豫左肤连章论韩忠彦等乗一布衣诳言复瑶华之废后掠流俗之虚美当时物议固已汹汹乃至疎逖小臣诣阙上书忠义激切则天下公议从可知矣望询考大臣断以大义无牵于流俗非正之论以累圣朝京与许将温益赵挺之张商英皆主台臣之説帝不得已从之诏罢元祐皇后之号复居瑶华宫且治元符末议复后号者降宰臣韩忠彦曽布官追贬李清臣雷州司户防军黄履祁州团练副使安置翰林学士曽肇御史中丞丰稷谏臣陈瓘龚夬等十七人于逺州擢冯澥鸿胪寺主簿
　　辽将萧哈里【旧作海里今改】叛女真部节度使盈格击斩之萧哈里叛辽亡入女真阿克占【旧作阿典今改】部遣其族人乌达喇【旧作干达剌今改】至生女真约同举兵盈格执之防辽王命盈格讨哈里盈格募兵得千余人兄子阿古达曰有此甲兵何事不可图也【先此女真甲兵未尝满千故云】遂次混同水与哈里遇时辽兵追哈里者数千不能克盈格谓辽将曰退尔军我当独取哈里辽将许之盈格使阿古达与哈里战哈里中流矢坠马阿古达执而杀之大破其党函哈里首献于辽辽主大喜赐予加等盈格知辽兵易与益自肆矣未几盈格卒【金追赠穆宗】兄子乌雅舒嗣【女真自此渐彊】
　　十二月追諡哲宗子茂为献愍太子窜邹浩于昭州初邹浩召自新州入对帝首及谏立后事奬叹再三询谏草安在对曰已焚之矣退告陈瓘瓘曰祸其在此乎异时奸人妄出一缄则不可辨矣蔡京用事乃使其党伪为浩疏有刘后杀卓氏而夺其子以为己出欺人可也讵可以欺天乎之语帝诏暴其事遂追册茂为太子而窜浩于昭州
　　【癸未】二年春正月安置任伯雨等十二人于逺州
　　蔡京蔡卞怨元符末台谏之论己悉陷以党事同日贬窜【任伯雨昌化军陈壦连州龚夬化州陈次升循州陈师锡郴州陈佑澧州李深复州江公望安南军常安民温州张舜民商州马涓吉州丰稷台州】初蔡京帅蜀张庭坚在其幕府及入相欲引以自助庭坚不从京恨之至是亦编管于象州
　　知荆南舒亶奏辰溪蛮纳土
　　元祐初傅尧俞等言沅诚州既建【事具前】布列砦县设官募役调兵戍守所费钜万公私骚然愿斟酌废置乃罢诚州为渠阳军【寻复为州】而沅州如故防诸蛮复叛朝廷方务休息因尽废堡砦而其地复为蛮酋所据及是蔡京当国开边拓土之议复炽京以舒亶知荆南亶奏诚徽二州蛮酋杨晟臻等二千余人并纳土诏加亶待制羣臣表贺【寻改诚州为靖州徽州为莳竹县】
　　二月尊元符皇后刘氏为皇太后【宫名崇恩】
　　三月诏党人子弟毋得至阙下
　　其因缘趋附党人罢任在外指射差遣及得罪停替臣僚亦如之寻又诏元符末上书进士充三舍生者罢归以元祐学术聚徒传授者监司觉察必罚无赦元符上书邪等人亦毋得至京师【时策进士于集英殿李阶为礼部进士第一阶深之子而陈瓘之甥也特奏名安忱对策言使党人之子阶魁南宫多士无以示天下遂夺阶出身而赐忱第忱惇兄也又黄定等十八人皆上书邪等上临轩召谓之曰卿等攻朕短可也神宗哲宗何负于卿等亦并黜之】
　　夏四月诏毁司马光等景灵宫绘像
　　司马光及吕公着吕大防范纯仁刘挚范百禄梁焘郑雍赵瞻王岩叟凡十人时又诏毁范祖禹唐鉴及三苏黄庭坚秦观文集
　　除故直秘阁程颐名
　　言者希蔡京意论颐学术颇僻素行谲怪専以诡异聋瞽愚俗乃追毁颐出身文字其所著书令监司严加觉察范致虚又言颐以邪説诐行惑乱众聴而尹焞张绎【字思叔河南夀安人】为之羽翼乞下河南尽逐学徒颐于是迁居龙门之南止四方学者曰尊所闻行所知可矣不必及吾门也
　　更盐钞法
　　蔡京欲囊括四方之钱实中都以夸富强而固恩宠俾商人先输钱于货务请钞赴产盐州郡受盐而旧钞悉不用商人凡三输钱始获一直之货因无赀更钞已输钱悉干没于是有赍数十万劵一旦废弃者朝为豪商夕侪流丐有赴水投缳而死者商贾不通边储失备提防淮东刑狱章绎见而哀之奏改法误民京怒夺绎官
　　诏童贯监洮西军六月贯及安抚王厚复湟州贬韩忠彦等官有差
