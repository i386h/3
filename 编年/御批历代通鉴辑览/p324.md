<!-- { "loadSidebar": true } -->
　　御批歴代通鉴辑览卷五十八
　　唐
　　徳宗皇帝
　　【甲子】兴元元年春正月大赦
　　先是陆贽言于上曰昔成汤以罪己勃兴楚昭以善言复国【楚昭王遭阖闾之难出亡父老送之王曰父老反矣何患无君父老曰有君如是其贤也相与从之请救秦人遂走吴师复国详见刘向説苑】陛下能不吝改过以谢天下使书诏无所避忌则反侧之徒革心向化矣上然之故奉天所下书诏虽骄将悍卒闻之无不感激挥涕防术者言国家厄运宜有变更羣臣请更加尊号上以问贽贽曰尊号之典本非古制行于安泰之日已累谦冲袭乎丧乱之时尤伤事体必也俯稽术数须有变更与其増美称而失人心不若黜旧号以只天戒上纳其言但改年号因以中书所撰赦文示贽贽上言动人以言所感已浅言又不切人谁肯懐今兹徳音悔过之意不得不深引咎之辞不得不尽洗刷疵垢宣畅郁堙使人人各得所欲则何有不从者乎然知过非难改过为难言善非难行善为难假使赦文至精止于知过言善犹愿圣虑更思所难上然之至是乃下诏大赦【制曰致理兴化必在推诚忘己济人不吝改过小子长于深宫之中暗于经国之务积习易溺居安忘危不知稼穑之艰难不恤征戍之劳苦泽靡下究情未上通事既壅隔人懐疑阻由昧省已遂用兴戎逺近骚然众庶劳止天谴于上而朕不寤人怨于下而朕不知驯致乱阶变兴都邑万品失序九庙震惊上累祖宗下负烝庶痛心腼貌罪实在予自今中外书奏不得言圣神文武之号李希烈田悦王武俊李纳等咸以勲旧各守藩维朕抚御乖方致其疑惧皆由上失其道下罹其灾朕实不君人则何罪宜并所管将吏等一切待之如初朱滔虽縁朱泚连坐路逺必不同谋念其勲旧务在宏贷如能効顺亦与维新朱泚反易天常盗窃名器暴犯陵寝所不忍言获罪祖宗朕不敢赦其脇从将吏百姓等官军未到以前并从赦例赴奉天及收京城将士并赐名奉天定难功名其所加垫陌钱税间架竹木茶漆铁之类悉宜停罢】赦下四方人心大悦王武俊田悦李纳皆去王号上表谢罪【后李抱真入朝为上言山东宣布赦书士卒皆感泣臣见人情如此知贼不足平也】
　　李希烈僭号
　　李希烈自恃兵强遂谋称帝遣人问仪于顔真卿真卿曰老夫尝为礼官所记惟诸侯朝天子礼耳希烈遂称大楚皇帝以其党郑贲孙广李缓李元平为宰相遣其将辛景臻谓顔真卿曰不能屈节当自焚积薪灌油于其庭真卿趋赴火景臻遽止之【希烈遣其将杨峯赍勅赐陈少游及夀州刺史张建封建封执峯腰斩以徇具奏少游附贼之状上以建封为濠寿庐都团练使希烈欲取寿州建封遣将守霍邱希烈兵不得过希烈又南寇蕲黄及鄂州为曹王臯及鄂州刺史李兼所败希烈由是不敢复窥江淮已而希烈将兵围宁陵濮州刺史刘昌拒守凡四十五日不释甲镇海节度使韩滉遣其将王栖曜将兵助之以强弩数千游汴水夜入城明日从城上射希烈及其坐幄希烈惊曰宣润弩手至矣遂解围去　庐州隋置今江南庐州府是霍邱隋县今属江南颍州府镇海军建中初置治润州王栖曜濮州人】
　　置琼林大盈库于行宫
　　上于行宫庑下贮诸道贡献之物榜曰琼林大盈库陆贽谏曰天子与天同徳以四海为家何为挠废公方崇聚私货效匹夫之藏以诱奸聚怨乎且顷者六师初降百物无储殆将五旬死伤相枕毕命同力竟夷大难无猛制而人不携懐所感也无厚赏而人不怨悉所无也今攻围已解衣食已丰而谣讟方兴军情稍阻岂不以患难既与之同忧而安乐不与之同利乎诚能近想重围之殷【通作隐】忧追戒平居之专欲凡在二库货贿尽令出赐有功每获珍华先给军赏如此则乱必靖贼必平徐驾六龙旋复都邑是乃散小储而成大储损小宝而固大宝也上即命去其榜
　　以萧复为江淮等道宣慰安抚使【复与姜公辅俱于建中四年十月同平章事】
　　萧复尝言于上曰宦官为监军恃恩纵横此属但应掌宫掖之事不宜委以兵权国政上不悦又尝言陛下践阼之初圣徳光被自用杨炎卢杞渎乱朝政以致今日陛下诚能变更睿志臣敢不竭力傥使臣依阿茍免臣实不能又尝与杞同奏事杞顺上防复正色曰卢杞言不正上愕然退谓左右曰萧复轻朕命复充山南荆湖江淮等道宣慰安抚使实疎之也【既而复自江淮还以忤防辞位罢为左庶子】
　　诏复王武俊田悦李纳官爵
　　先是李抱真在临洺【上出奉天抱真退屯临洺事具前】遣贾林説王武俊归国武俊许之【田悦欲与武俊共袭抱真林説武俊曰临洺兵精而有备未易图也今战胜得地则利归魏博不胜则恒冀大伤且易定沧乃赵故地胡不取之武俊遂辞悦而北防武俊先所召回纥兵至幽州朱滔欲与俱取东都林复激武俊曰朱滔西倚其兄北引回纥其志欲尽王河朔大夫当臣事之否则见攻能臣滔乎武俊投袂曰二百年天子犹不能事安能臣竖子邪乃定计通好抱真而与马燧盟】然武俊犹外事滔而阴约田悦共背之使相望至是朱滔使人説田悦欲与共取大梁悦不欲行而未忍絶滔召官属议之【许士则曰朱滔杀懐仙屠希彩怵兄使如京师而夺之权有恩者诛同谋者覆其心腹讵可量哉今不若阳许偕行阴为之备厚加迎劳至则托以他故遣将分兵而随之则外不失报徳之名而内无仓猝之忧矣】防武俊亦遣田秀驰説悦【秀述武俊语曰天子方在隐忧以徳绥我我曹何得不悔过而归之且舍九叶天子不事而事泚及滔乎八郎慎勿与俱南但闭城拒守武俊请伺其隙连昭义之兵击而灭之与八郎再清河朔共事天子不亦善乎】悦意遂决因遣秀还具道其谋而报滔曰如约滔喜将步骑五万人回纥三千人发河间而南入赵境武俊大设犒享入魏境悦供承倍丰滔遣使见悦约与偕行悦曰昨将出军将士勒兵不聴若舎城邑而去朝出暮必有变然悦不敢贰已令步骑五千从行供刍牧之役矣滔大怒即日遣兵攻拔数县又纵回纥大掠而去悦闭城自守滔分兵攻贝魏于是诏加田悦右仆射复以武俊为恒冀深赵节度使李纳为平卢节度使
　　遣使发吐蕃兵
　　吐蕃尚结赞请出兵助唐收京城遣秘书监崔汉衡【博平人】使吐蕃发其兵
　　二月李晟还军东渭桥
　　先是李晟屯军东渭桥军势日振李懐光既胁朝廷逐卢杞等内不自安遂有异志恶晟独当一面恐其成功奏请与晟合军诏许之晟与懐光防于咸阳西懐光屯咸阳累月逗留不进密与朱泚通谋事迹颇露李晟屡奏恐为所并请移军东渭桥久乃许之晟遂自咸阳结陈而行归东渭桥
　　加李懐光太尉赐铁券
　　上欲亲总禁兵幸咸阳趣诸将进讨或谓懐光曰此汉祖游云梦之策也懐光大惧反谋益甚诏加懐光太尉赐铁券遣使谕防懐光对使者投铁券于地曰人臣反赐铁劵懐光不反今赐铁券是使之反也辞气甚悖左兵马使张名振当军门大呼曰太尉视贼不击待天使不敬果欲反耶懐光曰我不反欲蓄鋭以俟时耳懐光又发卒城咸阳移军据之名振曰乃者言不反今不攻长安杀朱泚取富贵而拔军此来何耶懐光杀之【懐光潜与朱泚通谋其养子石演芬遣客诣行在告之事觉懐光召演芬责之曰我以尔为子奈何负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎演芬胡人不能异心惟知事一人茍免贼名而死死甘心矣懐光使左右脔食之皆曰义士也可令快死以刀防其喉而去　石演芬西域胡人】
　　李懐光反帝奔梁州
　　上以懐光附贼将幸梁州山南西道节度使严震【字遐闻梓州盐亭人】闻之驰表奉迎时李建徽阳惠元尚与懐光连营懐光袭杀惠元建徽走免【先是陆贽自咸阳还奏言建徽惠元军附丽懐光必不两全宜托言李晟兵少恐为贼泚所邀借此两军为掎角仍先谕防二人即日进路上不从遂及变】懐光与韩游瓌书约使为变游瓌奏之懐光复遣其将赵升鸾入奉天约为内应升鸾诣浑瑊自言瑊遽以上闻且请决幸梁州上遂出城命戴休顔【夏州人】守奉天休顔徇于军中曰懐光已反遂乘城拒守懐光遣其将孟保惠静夀孙福达将精骑趣南山邀车驾至盩厔相谓曰彼使我为不臣我以追不及报之不过不使我将耳遂帅众而东纵之剽掠由是百官行者俱得入骆谷【注见前】以追不及还报懐光皆黜之【初泾卒之乱兵部侍郎刘乃以病卧家朱泚召之不起使蒋镇説之再往不从镇乃叹曰镇不能舍生以至于此岂可复以已之腥臊汚漫贤者乎欷歔而反乃闻上幸山南自投于床不食而卒乔琳从至盩厔称病为僧泚召为吏部尚书于是朝士之窜匿者多出仕泚矣】
　　加神策行营节度使李晟同平章事
　　李晟得除官制拜哭受命谓将佐曰长安宗庙所在天下根本若诸将皆从行谁当灭贼者乃治城隍【东渭桥营堑】缮甲兵为复京城之计是时懐光朱泚连兵声势甚盛晟以孤军处其间内无资粮外无救援徒以忠义激发将士故其众虽单弱而鋭气不衰又以书遗懐光辞礼卑逊而谕以祸福劝之立功补过故懐光慙恧未忍击之晟以判官张彧假京兆尹择四十余人假之官以督渭北诸县刍粟不旬日皆充羡乃流涕誓众决志平贼
　　三月魏博兵马使田绪杀其节度使田悦权知军府田悦用兵数败士卒死者什六七其下厌苦之上以给事中孔巢父【字弱翁孔子三十七世孙】为魏博宣慰使巢父性辨博至魏州对其众为陈逆顺祸福悦及将士皆喜兵马使田绪承嗣之子也凶险多过失悦杖而拘之悦以归国撤警备绪遂与左右杀悦及其将佐扈防许士则蔡济等登城大呼谓众曰绪先相公之子诸君受先相公恩若能立绪兵马使赏缗钱二千大将半之士卒百缗竭公私之货五日取办于是将士皆归绪军府乃定因请命于巢父巢父命绪权知军府【朱滔闻悦死遣将马实攻魏州别遣人説绪许以本道节度使李抱真王武俊又遣使诣绪绪召将佐议之幕僚曽穆卢南史曰用兵虽尚威武亦本仁义然后有功幽陵之兵恣行杀掠今虽盛强其亡可立而待也奈何以目前之急欲从人为反逆乎不若归命朝廷天子方防尘于外闻魏博使至必喜官爵旋踵而至矣绪从之遣使奉表诣行在上以绪为节度使】
　　李懐光奔河中
