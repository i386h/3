<!-- { "loadSidebar": true } -->
　　沔上言自孔道辅范仲淹被黜凡在缙绅尽懐缄黙乞少霁天威用存国体疏入责知衡山县沔未知有责命复上书言事【畧日深宫之中侍左右者刀锯之余恱耳目者艳冶之色宸禁画严乗舆天逺未见叹召名臣请问外事询祖宗之纪纲质朝廷之得失徒修简易之名未益承平之化又曰愿推择大臣讲求古道极论精忠品藻贤哲逐刺史县令老懦贪残之辈以利于民罢公卿大夫谄佞诡诞之士以肃于朝简掖庭之幽旷以求锡羡之庆抑宦侍之重任以防昵近之私】书奏再责监永州酒务
　　二月育宗室允让【太宗之孙商王元份之子】子宗实于宫中
　　时帝未有继嗣曹皇后居中决定大计遂取宗实入宫后拊鞠之时年四嵗
　　李迪罢以王曾同平章事蔡齐盛度防知政事王随李谘知枢密事王徳用韩亿【字宗魏开封雍邱人】同知院事
　　侍御史厐籍劾三司使范讽李廸右之籍劾讽不已诏下狱置对上独召吕夷简与宋绶决狱夷简素疾讽又欲因以倾迪特寛籍而重贬讽凡与讽善者皆绌削迪遂罢知亳州【迪谓人曰迪不自量恃主上之知自以为宋璟而以吕公为姚崇其待我乃如是邪当时谓籍之劾讽夷简实阴敎之】
　　命集贤校理李照重定雅乐
　　时承平日久帝留意礼乐之事判太常寺燕肃【字穆之青州益都人】乞以王朴所造律准考定乐器帝乃命李照照言朴律准视古乐髙五律视敎坊乐髙二律臣请依神瞽律法试铸编钟一簴可使量度权衡协和诏许之既成帝御延福宫观焉然照独任所见更造新器声极下议者非之乃诏天下有深达钟律音者所在以闻知杭州郑向【字公明陈留人】荐镇东推官阮逸知苏州范仲淹荐布衣胡瑗【字翼之泰州海陵人】瑗逸至阙盛言照乐穿凿帝命改作之瑗以横黍累尺及成则律围径与古不合而逸又独执周礼嘉量之法请铸量以定律右司谏韩琦【字穉圭国华之子】言自燕肃倡议以来言人人殊臣恐后人复有従而非之者臣窃计之不若穷作乐之原为致治之本使政令平简民物熙洽斯则治古之乐也可以器象求乎今西北二陲久弛邉备陛下与左右大臣宜先及之缓兹求乐之议移访安邉之策帝嘉纳之诏太常仍用和岘所定乐
　　秋九月作睦亲宅【依宋史帝纪改七月为九月】
　　上以皇族散处都城或暌燕集诏以玉清昭应宫旧地作睦亲宅以处之
　　冬十月故后郭氏暴卒诏窜内侍阎文应于岭南后居瑶华帝颇念之遣使存问赐以乐府后和荅辞甚凄惋帝悔尝密遣人召之后辞曰若再见召须百官立班受册方可文应以尝谮后惧其复立属后小疾帝遣文应挟医诊视数日言后暴崩中外疑文应进毒而不得其实帝深悼之追复后号以礼殓而停谥册祔庙之礼知开封府范仲淹劾奏文应之罪窜之岭南死于道
　　诏录五代及诸国后
　　以郊祀加恩故也时御史台辟石介【字守道兖州奉符人】为主簿介未至论不当求诸伪国后坐罢【馆阁校勘欧阳修遗书责中丞杜衍曰主簿于台中非言事官介足求履台门之国已用言事见罢度介之才不止为主簿直可为御史今斥介而他举亦必择贤夫贤者固好辩又有言则又斥而他举乎如此则必得愚闇懦黙者而后止也衍不能用　欧阳修字永叔庐陵人杜衍字世昌越州山阴人】
　　十二月吐蕃嘉勒斯赉大败赵元昊于河湟
　　赵元昊遣索诺尔击嘉勒斯赉败死殆尽索诺尔被执元昊自领众攻猫牛城【即牦牛城后崇宁中改名宣威在今西宁府西宁县北】一月不下既而许约和城开元昊大縦杀戮又攻青唐【今西宁县宋初属吐蕃谓之青唐城】宗噶尔【注见前】带星岭【在西宁县故龙支城西北】诸城吐蕃部将阿咱尔以兵截归路元昊与战败之然兵溺宗噶尔河【即宗哥河亦曰宗水源出西宁邉外东北流入湟河】及饥死过半并兵临河湟嘉勒斯赉潜移州不出元昊乃渡河插帜识其浅嘉勒斯赉潜移植深处及大战元昊溃归士卒视帜而渡溺死者十八九卤获甚众嘉勒斯赉来献捷诏加保顺军留后
　　【丙子】三年春三月诏优给致仕官俸
　　诏曰致仕官旧给半俸而仕尝显者或贫不能自给非所以遇髙年养亷耻也自今两省卿监刺史閤门使以上致仕者给俸如分司长吏嵗时以朕意劳赐之
　　复贴射茶法
　　自贴射茶法废而河北入中虚估之弊益甚李谘既居政府请复行见钱法皆如天圣元年之制又命商持劵径趋货务验实立偿之钱而三说之法废县官自此省费矣
　　夏五月贬知开封府范仲淹及集贤校理余靖馆阁校勘尹洙【字师鲁河南人】欧阳修于外诏戒羣臣越职言事仲淹以吕夷简执政进用多出其门上百官圗指其次第曰如此为序迁如此为不次如此则公如此则私况进退近臣凡超格者不宜全委之宰相夷简不恱他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂濶务名无实仲淹闻之乃为四论以献【一曰帝王好尚二曰选贤任能三曰近名四曰推变】大抵讥切时弊且曰汉成帝信张禹不疑舅家故有新莽之祸臣恐今日亦有张禹壊陛下家法吏简诉仲淹越职知饶州集贤校理余靖上言仲淹以议刺大臣重加谴谪傥其言未合圣意在陛下聴与不聴耳安可以为罪乎汲黯在廷以平津为多诈张昭论将以鲁肃为麄疎汉皇吴主熟闻訾毁两用无猜岂损令徳陛下自亲政以来屡逐言事者恐钳天下口请改前命疏入坐落职监筠州【唐置今江西瑞州府是】酒税馆阁校勘尹洙上疏曰仲淹忠亮有素臣与之义兼师友则是仲淹之党也臣不可苟免夷简怒斥监郢州酒税馆阁校勘欧阳修贻书责司谏髙若讷【字敏之并州榆次人】曰仲淹以非辜逐君不能辨犹以面目见士大夫出入朝中是不复知人间有羞耻事若讷怒上其书修坐贬夷陵【注见前】令于是御史韩缜【字玉汝亿第六子】希夷简旨请以仲淹朋党榜朝堂戒百官越职言事従之【时朝士畏宰相无敢出送仲淹者独龙圗直学士李纮集贤校理王质出郊饮饯之或以诮质质曰希文贤者得为朋党幸矣馆阁校勘蔡襄作四贤一不肖诗以誉仲淹靖洙修而讥若讷都人相传写鬻书者市之得厚利契丹使适至买归张于幽州馆李纮字仲纲昌龄従子王质字子野旦第三子】
　　秋七月置大宗正司
　　以宗室允让领之时诸王子孙众多既聚居睦亲宅诏于祖宗后各择一人使司训导纠遗失
　　冬十月契丹初殿试进士
　　契丹主御元和殿以日射三十六熊赋幸燕诗试进士于廷遂大宴
　　十一月皇太后杨氏崩【谥章惠祔葬永定陵】
　　十二月赵元昊侵囘鹘取瓜沙肃州【注见前】
　　元昊既悉有夏银绥宥静灵盐防胜甘凉【注俱见前】又取爪沙肃而洪定威龙皆即堡镇号为州【洪州以洪源谷名在今凉州府平畨县定州即定逺镇注见前威州即威振堡在今宁夏府平罗县龙州今榆林府靖逺县之龙州堡是】仍居兴州【元昊改灵州为兴州】以为兴庆府阻河【黄河也】依贺兰山【在今宁夏府宁朔县西元和志其山树木青白望如駮马彼人呼駮马为贺兰故名】为固地方万里改元大庆设十六司以总庶务置十六监军司委酋豪分统其众军兵总计五十余万发兵则以银牌召部长自制蕃书形体方正类八分以敎国人纪事【初华州有二生曰张曰吴者久困场屋薄游塞上闻元昊有意窥中国遂叛而往即其都门之酒家剧饮终日引笔书壁曰张元吴昊来饮此逻者执之元昊责以入国问讳之义二人大言曰姓尚不理会乃理会名邪时元昊用中国赐姓二人故云元昊竦然异之日尊宠用事凡夏人立国规模入冦谋画皆二人所导也】
　　【丁丑】四年春二月祠赤帝于宫中
　　初干徳中太常博士聂崇义言皇帝以火徳上承正统请以赤帝为感生帝每嵗正月别坛而祭至是以祈嗣乃置像宫中祠之
　　夏四月吕夷简王曾宋绶蔡齐罢以王随陈尧佐同平章事韩亿程琳石中立【字表臣熙载子】防知政事盛度知枢密院事王鬷【字总之赵州临城人】同知院事
　　初夷简事曾甚谨曾力荐为相及曾复入中书位反居下而夷简任事久多所専决曾不能堪议论间有异同遂力求罢帝疑之问曾曰卿亦有所不足邪时外传夷简纳赂曾因及之帝以问夷简夷简乞置对遂交论帝前而曾语亦有失实者求去益力夷简亦乞罢时曾与蔡齐善而夷简善宋绶惟盛度不得志于二人而性猜险每有所议依违其间及是帝问度曰曾夷简力求退何也度对曰二人心事臣不得知陛下询二人以孰可代者则其情可察矣帝従之曾荐齐夷简荐绶于是四人俱罢而度独留
　　冬十二月地震
　　京师及定襄并代忻州皆震而并代忻尤甚壊民庐舍压死者二万二千余人伤者五千六百人直史馆叶青臣【字道卿苏州长洲人】上言京师地震及大河之东弥千五百里诚大异也陛下泰然不以为异徒使内侍四方崇佛事修道科非所谓消复之实也顷范仲淹余靖以言事被黜天下之人齰舌不敢议朝政者将二年愿陛下深自咎责详延忠直敢言之士庻防明威降鉴善应来集书奏数日仲淹等皆得近徙
　　【戊寅】宝元元年春正月戊戌朔日食【续纲目不书今依宋史天文志补】诏求直言
　　时有众星西北流雷发不时下诏求直言大理评事苏舜钦【字子美易简孙】言臣观国史祖宗日日视朝旰昃方罢犹坐后苑门召对白事者委曲询访今陛下春秋鼎盛实宵旰求治之秋乃隔日御殿此政事不亲也三司计度经费二十倍于祖宗之时府库匮竭敛科无虚日此用度不足也二者诚国大忧愿陛下因此灾变修己以御人洗心以鉴物勤聴断舍燕安放优谐近习之纎人亲刚明鲠直之良士以思永圗疏入诏复曰御前殿
　　三月王随陈尧佐韩亿石中立免
　　随为相无所建明而数与尧佐亿中立争事防灾异屡见右司谏韩琦言随尧佐中立非辅弼才亿不当以子纲为羣牧判官遂皆免琦遇事敢言切而不迂在谏垣前后凡七十余疏
　　以张士逊章得象【字希言建州浦城人】同平章事王鬷李若谷【字子渊徐州丰人】防知政事王博文【字仲明曹州济阴人】陈执中同知枢密院事
　　得象为翰林学士时庄献太后每遣内侍至学士院得象必正色待之或不交一言帝闻而器之至是谓曰向者太后垂帘羣臣邪正朕皆黙识惟卿清忠无所阿附且未尝干请今日用卿职由此也【博文寻卒以张观同知枢密院事　张观字思正绛州绛县人】
　　冬十月诏戒百官朋党
　　范仲淹既徙润州谗者恐仲淹复用遽诬以事语入帝怒亟命置之岭南中外论荐仲淹者众帝以其涉朋党下诏戒之
　　赵元昊杀其叔父山遇遂反
　　元昊遣使请五台供佛以窥河东道路既还与诸酋歃血约先攻鄜延欲自靖徳【当作徳靖故城在今延安府保安县】塞门砦【在今延安府保塞县】赤城路【在今平凉府崇信县】三道并入其叔父山遇数劝元昊勿反不聴山遇遂挈妻子来降知延州郭劝执还元昊元昊杀之遂称帝改元天授礼法延祚国号夏遣使奉表有云望许西郊之地册为南面之君敢竭庸愚常敦欢好
　　十一月沂公王曾卒【谥文正】
