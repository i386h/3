<!-- { "loadSidebar": true } -->
　　初魏元忠为洛州长史张易之奴暴乱都市元忠杖杀之及为相武氏欲以易之弟昌期为雍州长史问宰相谁堪雍州者元忠以薛季昶对武氏曰昌期何如元忠曰昌期少年不闲吏事向在岐州户口逃亡且尽不如季昶武氏黙然而止元忠又尝面奏臣承乏宰相不能尽忠死节使小人在侧臣之罪也武氏不悦由是诸张深怨之乃谮元忠尝言太后老矣不若挟太子为长久武氏怒下元忠狱昌宗宻引凤阁舎人张说【字道济洛阳人】赂以美官使证元忠説许之武氏召说入凤阁舎人宋璟【邢州南和人】谓曰名义至重鬼神难欺不可党邪陷正若获罪流窜其荣多矣若事有不测璟当叩閤力争与子同死努力为之万代瞻仰在此举也殿中侍御史张廷珪【济源人】曰朝闻道夕死可矣左史刘知防曰无污青史为子孙累及入武氏问之说未对昌宗从旁迫趣说使速言说曰陛下视之在陛下前犹逼臣如是况在外乎臣实不闻元忠有是言易之昌宗遽呼曰张说与元忠同反武氏问其状对曰说尝谓元忠为伊周伊尹放太甲周公摄王位非欲反而何说曰易之小人徒闻伊周之语安知伊周之道伊尹周公为臣至忠古今慕仰陛下用宰相不使学伊周当使学谁邪武氏曰说反覆宜并系治之他日更引问说对如前【朱敬则抗疏理之曰元忠素称忠直张说所坐无名若令抵罪失天下望苏安恒亦上疏曰元忠下狱里巷恟恟皆以为陛下委信奸宄斥逐贤良忠臣烈士皆拊髀于私室方今赋役烦重百姓凋弊重以谗慝专恣刑赏失中窃恐人心不安别生他变】竟贬元忠高要尉流说岭表元忠入辞言曰臣老向岭南十死一生但陛下他日必思臣言因指昌宗易之曰此二小儿终为乱阶殿中侍御史王晙【沧州景城人】复奏申理元忠宋璟谓之曰魏公幸已得全今子复冒威怒得无狼狈乎晙曰魏公以忠获罪晙为义所激颠沛无恨璟叹曰璟不能申魏公之枉深负朝廷矣【太子仆崔贞慎等八人饯元忠于郊外易之诈为状称贞慎等与元忠谋反武氏使监察御史马懐素鞫之懐素曰昔栾布奏事彭越头下汉祖不以为罪况元忠之刑未如彭越而陛下欲诛其送者乎武氏意解贞慎等乃获免武氏尝命朝贵宴集易之兄弟皆位宋璟上易之素惮璟欲说其意虚位揖之曰公方今第一人何乃下坐璟曰才劣位卑张卿以为第一何也天官侍郎郑杲谓璟曰中丞奈何卿五郎璟曰以官言之正当为卿足下非张卿家奴何郎之有举坐悚惕时自武三思以下皆谨事易之兄弟璟独不为之礼诸张积怒尝欲中伤之武氏知之故得免　马怀素字惟白润州丹徒人郑杲荥泽人元璹曾孙】
　　周以裴懐古【夀春人】为桂州都督
　　始安【本汉县三国吴为郡今广西桂林府是】獠【范成大曰獠依山林而居无酋长蛮之荒忽无常者】反攻陷州县朝廷思得良吏以镇之朱敬则称懐古有文武才以为桂州都督怀古飞书示以祸福獠即迎拜懐古轻骑赴之左右曰夷獠无信不可忽也懐古曰吾仗忠信可通神明而况人乎遂诣其营贼众大喜岭外悉定
　　【甲辰】二十一年【周武氏长安四年】春正月帝在东宫
　　夏四月周复作大像
　　武氏复税天下僧尼作大像糜费巨亿李峤上疏曰造像钱见有一十七万余缗若将散施人与一千济得一十七万余户拯饥寒之弊省劳役之勤人神胥悦功徳无穷监察御史张廷珪疏曰以时政论之则宜先边境蓄府库养人力以释教论之则宜救苦厄灭诸相崇无为愿察臣之愚行佛之意武氏为之罢役召见廷珪赏慰之
　　秋八月周以杨再思为内史
　　再思为相专以谄媚取容司礼少卿张同休易之之兄尝因宴集戯再思曰杨内史面似高丽再思欣然剪纸帖巾反被紫袍为高丽舞举坐大笑【时人或誉张昌宗之美曰六郎面似莲花再思独曰不然昌宗问其故再思曰乃莲花似六郎耳】
　　周以韦安石为扬州刺史唐休璟兼幽营都督
　　安石举奏张易之等罪敕付安石及唐休璟鞫之未竟而事变出安石扬州休璟幽营休璟将行密言于太子曰二张恃宠不臣必将为乱殿下宜备之
　　冬十月以秋官侍郎张柬之同平章事
　　先是武氏以姚元之【时突厥叱列元崇反武氏诏姚元崇以字行】为灵武道安抚大使元之将行武氏令举外司堪为宰相者对曰张东之沉厚有谋能断大事且其人已老惟陛下急用之武氏遂以柬之同平章事时年已八十矣
　　周以岑羲【字伯华文本孙】为天官员外郎
　　武氏命宰相选郎吏韦嗣立荐羲曰但恨其伯父长倩【长倩被诛事见前】为累武氏曰茍或有才此何所累由是诸缘坐者始得进用
　　十二月周张昌宗下狱既而赦之
　　武氏寝疾宰相不得见者累月惟易之昌宗侍侧崔元暐奏曰太子相王足侍汤药宫禁事重愿不令异姓出入易之昌宗亦恐祸及阴为之备屡有人为飞书云易之兄弟谋反许州人杨元嗣告昌宗尝召术士李泰占相泰言昌宗有天子相武氏命平章事韦承庆及司刑卿崔神庆御史中丞宋璟鞫之神庆奏言昌宗欵称泰语已奏闻准法首原璟奏昌宗傥以泰为妖妄何不执送有司虽云奏闻终是包藏祸心法当处斩武氏不许寻敕璟安抚陇蜀璟不肯行奏曰故事中丞非军国大事不当出使今陇蜀无变臣不敢奉制【先是璟方奏退拾遗李邕进曰宋璟志安社稷非为身谋愿可其奏武氏不听既而司刑少卿桓彦范上疏曰昌宗无功荷宠而包藏祸心所以奏者拟事发则云先已奏闻不发则俟时为逆此乃奸臣诡计若云可舍谁为可刑请考竟其罪疏奏不报崔元暐亦屡以为言李邕字泰和江都人】武氏令法司议昌宗罪元暐弟司刑少
　　卿昪处以大辟宋璟复奏昌宗为飞书所逼不得已而自首且谋反大逆无容首免武氏温言解之璟声色愈厉曰臣知言出祸从然义激于心虽死不恨武氏不悦杨再思遽宣敕令出璟曰圣主在此不烦宰相擅宣敕命武氏乃可其奏遣昌宗诣台璟庭立而按事未毕武氏特敕赦之璟叹曰不先击小子脑裂负此恨矣武氏使昌宗诣璟谢璟拒不见
　　【乙巳】神龙元年春正月张柬之等举兵讨武氏之乱张易之昌宗伏诛帝复位大赦
　　武氏疾甚易之昌宗居中用事张柬之崔元暐与中台右丞敬晖司刑少卿桓彦范相王司马袁恕已【沧州东光人】谋诛之柬之谓羽林大将军李多祚曰将军富贵谁所致也多祚泣曰大帝柬之曰今大帝之子为二竖所危将军不思报大帝之徳乎多祚曰茍利国家惟相公处分不敢顾身遂与定谋初柬之与荆府长史杨元琰【字温阌乡人】相代同泛江至中流语及武氏革命事元琰慨然有匡复之志及柬之为相引元琰为右羽林将军谓曰君颇记江中之事乎今日非轻授也柬之又用彦范晖及右散骑侍郎李湛皆为羽林将军委以禁兵【易之等疑惧乃更以其党武攸宜参之易之等乃安】俄而姚元之自灵武至都柬之彦范相谓曰事济矣遂以其谋告之时太子于北门起居彦范晖谒见密陈其防太子许之柬之元暐彦范乃与左威卫将军薛思行等帅羽林兵五百余人至元武门遣多祚湛及内直郎王同皎【相州安阳人】诣东宫迎太子斩闗而入斩易之昌宗于庑下进至武氏所寝长生殿武氏惊起问曰乱者谁邪多祚等对曰易之昌宗谋反臣等奉太子令诛之恐有漏泄故不敢以闻称兵宫禁罪当万死武氏见太子曰小子既诛可还东宫彦范进曰太子安得更归昔天皇以爱子托陛下今年齿已长久在东宫天意人心久思李氏愿陛下传位太子以顺天人之望【武氏谓崔元暐曰卿朕所自擢亦在此邪对曰此乃所以报陛下之大德】于是以武氏制命太子监国遣使宣谕诸州明日武氏传位于太子帝复位大赦武氏徙居上阳宫帝帅百官上尊号曰则天大圣皇帝【相王旦加号安国相王太平公主加号镇国太平公主皇族皆复属籍叙官爵其为武氏所杀者访求其柩改葬之】
　　以张柬之袁恕已同三品崔元暐为内史敬晖桓彦范为纳言李多祚等进官赐爵有差
　　二月复国号曰唐
　　郊庙社稷寝陵百官旗帜服色文字皆如永淳以前故事复以神都为东都北都为并州老君为元元皇帝
　　流贬周宰相韦承庆房融崔神庆于岭南
　　复立韦氏为皇后赠后父元贞上洛王
　　左拾遗贾虚已上疏曰异姓不王古今通制今中兴之始万姓仰观而先王后族非所以广徳美于天下也且先朝赠后父太原王殷鉴不逺须防其渐不听【上之迁房陵也与后同幽闭备尝艰危情爱甚笃每闻敕使至輙皇恐欲自杀后止之曰祸福无常何遽如是尝与后私誓曰异时幸复见天日当惟卿所欲不相禁御至是上每临朝则后必施帷帐坐于殿上预闻朝政如武氏在高宗之世矣桓彦范上表曰书称牝鸡之晨惟家之索自古帝王未有以妇人共政而不破国亡身者也愿令皇后专居中宫治阴教勿出外朝干国政上不听】
　　以武三思为司空
　　二张之诛也洛州长史薛季昶谓张柬之敬晖曰二凶虽诛产禄犹在去草不除根终当复生二人曰大事已定彼犹机上肉耳夫何能为季昶叹曰吾不知死所矣朝邑尉刘幽求【冀州武强人】亦谓柬之等曰三思尚存公軰终无葬地若不早图噬脐无及不从至是上以三思为司空同三品【上女安乐公主适三思子崇训上官仪女婉儿者没入掖庭辩慧能文明习史事武氏爱之及上即位使掌制命益委任之拜为媫妤三思通焉故婉儿党于武氏又荐三思于韦后上遂与三思图议政事数微服幸其第柬之等皆受制于三思矣上使后与三思双陆而自为防筹三思遂与后通由是武氏之势复振柬之等数劝上诛诸武曰軰命之际宗室诛夷畧尽今陛下反正武氏滥官僭爵安堵如故岂逺近所望邪不听柬之等或抚床叹愤或弹指出血曰主上昔为英王时称勇烈吾所以不诛诸武者欲使上自诛之以张天子之威耳今反如此事势已去知复奈何】
　　贬谯王重福为均州刺史
　　重福上之庶子也韦后恶之贬均州刺史常令州司防御之
　　征武攸绪为太子賔客
　　以安车征武攸绪既至为太子賔客固请还山许之
　　夏四月以郑普思为秘书监叶静能为国子祭酒术士郑普思尚衣奉御叶静能皆以妖妄为上所信墨敕【敕出禁中不由中书门下】以普思为秘书监静能为国子祭酒桓彦范崔元暐固执不可拾遗李邕亦上疏言之上皆不听【已而普思聚众雍岐谋作乱事觉西京留守苏瓌收系穷治之上抑瓌而佑普思侍御史范献忠力言之上不得已流普思儋州静能于景云初伏诛　苏瓌字昌容颋之父】
　　五月迁周庙主于西京仍避其讳
　　赐敬晖等五人王爵罢其政事
