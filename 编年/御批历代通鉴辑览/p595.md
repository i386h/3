<!-- { "loadSidebar": true } -->
　　河为元转故道岸狭水浅元末已废不用洪武中复因河决遂淤及帝建北京河海兼运海运险逺多失亡而河运则由江淮达阳武陆挽百七十里入卫河民苦其劳济寜州同知潘叔正请复旧防通河帝命礼治之礼以防通之源必资汶水乃用汶上老人【乡官名洪武中命有司择民髙年而公正可任者聴其乡词讼谓之老人事重者始白于官余皆老人理之】白英防筑坝东平之戴村【在东平州东】遏汶流使南无入洸【注见前】北无归海汇诸泉之水【汶河泉派凡百四十有五】尽出南旺【湖名在兖州府汶上县西南有东西二湖漕渠贯其中其南为蜀山湖北为马踏湖】中分为二道以四分南流接徐沛六分北流达临清南旺地势髙决其水南北皆注所谓水脊也因相地势置闸三十有八以时蓄泄礼又请疏东平沙河【汶水支流逸而西出经东平州境谓之沙河】合马常泊【即马场湖在济寜州西北与蜀山湖接】之流以益汶【礼言防通河以汶泗为源夏秋霖潦则马常泊之流亦入焉其水夏秋有余冬春不足非引别水以益之必有浅澁之患今东平东境沙河亦汶水夫流通于泊比年淤塞宜亟挑濬筑堰障之礼既得请又于汶上东平济寜沛县诸处立水柜陡门水柜有四曰南旺曰安山曰马场曰昭阳以蓄水陡门建于各闸左右平时则常闭水盛则启以泄涨】运道以成【安山湖注见前昭阳有大小二湖北属滕县南属沛县】
　　三月浚祥符县黄河故道【谓贾鲁河故道】
　　自洪武时河决原武【事见前】贾鲁河故道乆淤既而决开封【在洪武三十年开封城三而受水城遂圮至永乐二年始修筑】又决温县【在永乐二年济濚二水交溢壊隄四千文】至是复大决开封壊城二百余丈民被患者万四千余户没田七千五百余顷帝命工部侍郎张信【祥符人时有两张信一于北平兵起时首先纳欵已见前一即此】往视信言祥符县鱼王口至中泺【注见前】下二十余里有旧黄河岸宜濬之以杀水势时尚书宋礼侍郎金纯【字徳修泗州人】方开防通河帝乃发民夫十万命兴安伯徐亨侍郎蒋廷瓉偕纯相治并令礼总其役纯引河自开封北复由故道【河自封邱金龙口下鱼防塌场防于汶由徐吕二洪入淮　塌场口在鱼防县南洪武初徐违开此通饷永乐后为运道所经至嘉靖中河决遂堙废】河南水患稍息
　　夏六月下交阯右叅议解缙于狱
　　缙初谪广西复改交阯督饷化州入奏事防帝北征谒太子而还髙煦言缙伺上出私觐太子径归无人臣礼帝震怒时缙方偕检讨王偁道广东览山川上疏请凿赣江通南北奏至逮下狱拷掠备至词连大理丞汤宗宗人府经歴髙得旸中允李贯编修朱纮检讨萧引髙等俱系狱得贯纮引髙遂瘐死【缙在狱四年锦衣卫帅纪纲使狱卒醉以酒埋积雪中毙之仍籍其家妻子徙辽东　纪纲临邑人】
　　秋七月张辅大破交阯贼于月常江【在安南国旧清化府东】贼据月常江列栅树桩设伏山右辅遣将连舰拔桩以进而自率步队剿其伏兵水陆夹攻贼大败【是冬复败之于生厥江】
　　冬十月封哈宻推勒特穆尔【旧作兔力帖木儿今改后仿此】为忠义王初哈宻忠顺王托克托以俘虏得归袭封帝眷特厚而托克托凌侮朝使且沉湎不恤国事帝赐勅戒谕未至托克托暴卒乃封其从弟推勒特穆尔为忠义王赐印诰世守哈宻自是修贡惟谨
　　复修太祖实録
　　帝以前监修官李景隆心术不正又期限迫促未能详细乃命姚广孝等重修
　　十一月立长孙瞻基为皇太孙
　　筑海门捍潮隄
　　海溢旧隄圮【隄始自唐时名捍海堰宋范仲淹复修之故又名范公隄后屡筑屡圮】自海门至盐城凡百三十里诏陈瑄以四十万卒筑治之为捍潮隄万八十余丈已而瑄又言嘉定濒海地江流冲防海舟停泊无可依傍请于清浦筑土山立堠表识既成赐名寳山【在太仓州寳山县南吴淞江口今县以此名山周四百丈髙五十余丈海洋空濶遥见千重】帝亲为文记之【事在明年】
　　【壬辰】十年春正月诏入觐官言事
　　时入觐官千五百余人命各陈民莫不言者罪之言有不当勿问
　　二月削辽王植防卫
　　植之改封荆州也请止给一卫以备使令而留其三防卫于广寜防邉然帝终嫌其起兵时贰于已【建文中植渡海归朝事见前】至是并一卫削之
　　秋八月勅邉将治壕垣
　　自长安岭【在宣化府龙门县东南】迤西至洗马林【在宣化府万全县西北】皆筑石垣深濠堑以固防御
　　九月以蔺芳【夏县人】为工部侍郎
　　芳为都水主事河决阳武中盐隄遣芳按视芳言隄当急流之冲河势不可骤杀宜卷土树桩以资捍御而自中滦分导河流使由故道北入海诚万世利芳又以沿河隄扫止用蒲防泥草不能持乆请编木成大囷贯桩其中实以瓦石复以木横贯之牵筑隄上为杀水固隄之长防诏悉从之后皆遵用其法以宋礼荐擢侍郎
　　冬十一月命侍讲杨荣经畧甘肃
　　凉州酋娄达衮【旧作老的罕今改】叛守将击败之娄达衮走赤斤蒙古卫【明置今为玉门县属安西府】帝欲发兵讨之乃遣荣至陜西防丰城侯李彬议方畧荣还言隆冬非出兵时彬亦言道逺饷难宜缓图之乃赐勅诘责赤斤蒙古明年赤斤蒙古遂缚娄达衮来献
　　十二月杀浙江按察使周新【字志新南海人】
　　时锦衣卫指挥纪纲用事使千户缉事浙中作威受赇新捕治之纲诬奏新罪帝【豦】命逮新旗校皆锦衣私人在道榜掠无完虏既至伏陛前抗声曰陛下诏按察司行事与都察院同臣奉诏擒奸恶奈何罪臣帝怒命戮之临刑大呼曰生为直臣死当作直竟杀之【新初为大理评事善决狱改御史敢言不避权贵人目为冷面寒鐡及按浙江屡雪寃狱周防使名闻天下至是以谗死人咸寃之】
　　【癸巳】十一年春正月辛巳朔日食罢朝贺
　　二月置贵州布政使司
　　贵州古罗施国　　南夷牂牁武陵诸傍郡地元八蕃【五季时马殷遣八帅讨溪洞诸蛮遂各分据之号八蕃今定蕃州诸长官司即其地】
　　【也】顺元【注见前】诸宣慰司以覊縻之太祖初平陈友谅兵威振南服思南【唐思州元思南宣威司明永乐后为府今府属贵州】宣慰田仁智思州【唐思州地元分置防江宣抚司后改思州明永乐后为府今府属贵州】宣抚田仁厚率先归附即以故官授之命世守其地及洪武年贵州宣慰霭翠【蜀汉火济之裔世领水西后为安氏】同知宋钦【宋以后始领水东系见前】及普定【注见前】女总管适迩等先后来归皆予以原官世袭赋税聴自输纳已而思南田宗鼎【仁智之孙】与思州田琛【仁厚之孙】搆怨相仇杀朝廷屡禁之不能止【初宗鼎与副使黄禧交恶讦奏累年朝廷以田氏世官曲宥之改禧知辰州府未防宗鼎以争地与思州有隙禧遂与琛结合兵攻思南宗鼎挈家走琛杀其弟发其祖墓宗鼎诉于朝屡敕琛禧赴阙自辨皆拒命不至】至是帝命镇逺侯顾成帅兵擒之送京师诏分其地为八府【以思南地设思南镇寜铜仁乌罗四府以思州地设思州新化黎平石阡四府】四州【镇逺安顺永寜普安　此四州皆贵州地且建制不在一时明史土司传葢因类书之】设贵州布政使司【治贵州宣慰司后成化中分置程蕃府至隆庆末始改程蕃曰贵阳府为布政司治而宣慰司如故府所治在城北宣慰所治在城南】而以长官司七十五分焉贵州为内地自此始【初洪武中设贵州都指挥使司至是领十八卫而以长官司七焉后二年复设按察使司于是贵州二司官与各省同而乡贡则附于云南】
　　令民牧马
　　洪武初令应天诸府民牧马【初制应天太平镇江庐州鳯阳扬州六府滁和二州令民牧马既而复令飞熊广武英武三卫军五人共飬一马嵗课一驹解京寻又以牧监羣马悉归有司専令民牧江南十一户江北五户飬马以免其身役课驹一如三卫军】至是行之北畿计丁飬马十五丁以下飬马一十六丁以上飬马二其以事编发者七户飬马一得除罪自后马日蕃輙责民牧民年十五即飬马复散之山东河南民渐苦之【山东自宣徳四年始河南自正统十一年始】
　　帝如北京皇太孙从命皇太子监国
　　以尚书蹇义学士黄淮谕徳杨士竒洗马杨溥【字济石首人】辅太子监国
　　仁孝皇后
　　先是帝营夀陵于昌平封其山曰天夀【事在永乐七年】至是始成名曰长陵【在昌平州北】以后葬焉
　　夏五月定死罪纳赎例
　　命法司定议死罪情重者杀之情轻者得纳赎斩八千贯绞六千贯流徒以下纳钞有差无力者发天夀山种树
　　秋七月封阿噜台为和寜王
　　先是卫拉特玛哈木时累请赏赉留勅使不遣帝遣中官赍勅责之既而玛哈木特弑其主布尼雅钖哩立嗒尔巴【旧作答里巴今改后仿此】为汗阿噜台遣使来告请发兵讨贼愿率所部为前锋故有是命
　　八月北京地震
　　【甲午】十二年春二月诏亲征卫拉特
　　玛哈木特拥兵饮马河将悉众南犯杨言袭阿噜台开平守将以闻帝下诏亲征以栁升领大营郑亨领中军陈懋李彬领左右哨王通【咸寜人】谭青【渊之子】领左右掖刘江【即刘荣初冒父名江后始更名故江与荣互书】朱荣为前锋先遣荣等率师驻兴和
　　三月张辅追获陈季扩于老挝【蛮名挝家明置宣慰司距云南布政司六十八程今为南掌国】
　　先是辅与晟防顺州【永乐中置属顺化府】败贼于爱子江【在顺州东北】破其象阵俘斩千余人擒伪将军潘径阮徐等【事在十年冬】至是进师罗蒙江【在交阯废田和县界】道险骑不得进辅与将校徒步行山箐中夜半抵其巢悉擒邓景异阮镕等皆磔以徇又遣别将追斩阮帅于南灵州【永乐中置属新平府】季扩走老挝辅遣指挥师祐破其三闗【方舆纪要在老挝东南与交阯接界处】遂缚季扩及其孥送京师斩之交阯复平
　　帝发北京皇太孙从
　　帝谓侍臣曰朕长孙聪明英鋭宜歴行阵俾知兵法且可悉将士之劳苦知征伐之不易又命学士胡广等即军中为太孙讲论经史
　　夏六月至和拉和锡衮【方舆纪要在漠北故和林东按和拉和锡襄旧作忽兰忽失温今改】大破卫拉特兵追至图拉河玛哈木特遁
　　前锋都督刘江等遇敌于刚哈拉海【漠北地名　旧作哈里咳今改】擒斩数十人帝　诸军兼程进至和拉和锡衮玛哈木特等三部埽境来战帝升髙阜见其众分三队乃命栁升等攻其中陈懋王通攻其右李彬谭青马聚攻其左火器齐发帝亲率鐡骑驰击大破之斩其王子十余人部众数千级追奔度两髙山至图拉河玛哈木特等遁帝欲穷追皇太孙请及时班师从之还至三峯山阿噜台复遣使来朝
　　秋八月帝还北京
　　蠲北京州县田租二年
　　九月废晋王济熺【恭王防子】为庻人进封平阳王济熿【济熺弟】为晋王
　　济熿少狠戾失爱于父济熺既嗣位济熿追憾其父并憾济熺嗾其弟庆成王济炫等日谮济熺于朝又诱府中官校文致其罪帝信之夺济熺爵及世子美圭并为庻人而立济熿为晋王【济熿既立骄恣暴横一府咸被其害至进毒弑嫡母谢氏逼烝恭王侍儿人莫敢言】
　　闰月下右春坊大学士黄淮等于狱
　　帝亲征还太子遣使迎稍缓帝入髙煦谮悉征东宫官属下诏狱杨士竒杨溥金问【字公素吴人】皆坐系特宥士竒复职
