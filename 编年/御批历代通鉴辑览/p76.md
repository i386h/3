<!-- { "loadSidebar": true } -->
　　上既攘却胡越开地斥境乃置交阯方之州及冀幽并【幽并二州舜分冀州置】兖徐青荆豫益【禹贡梁州】凉【禹贡雍州西地】等州凡十三部皆置刺史掌奉诏条察州【汉旧仪刺史毎以秋分行部所察六条】
　　诏举茂材异等
　　诏曰盖有非常之功必待非常之人故马或奔踶而致千里士或有负俗之累而立功名夫覂驾之马跅弛之士亦在御之而已其令州郡察吏民有茂材异等可为将相及使絶国者
　　【丙子】六年遣郭昌将兵击昆明【注见前】
　　上欲通大夏遣使皆闭昆明为所杀夺币物于是赦京师亡命遣郭昌将以击之斩首数十万后复遣使竟不得通
　　秋大旱蝗
　　以宗室女为公主嫁乌孙
　　乌孙使者见汉广大归报其国其国乃益重汉匈奴怒欲击之乌孙恐使使愿得尚汉公主为昆弟乃以江都王建女细君为公主往妻乌孙昆莫以为右夫人匈奴亦遣女妻之以为左夫人公主自治宫室居歳时一再与昆莫防昆莫年老言语不通公主悲愁思归作黄鹄之歌天子闻而怜之间歳使人问遗昆莫欲使其孙岑陬【乌孙官号名军须靡】尚公主公主不听上书言状天子欲与乌孙共灭匈奴诏从其国俗岑陬遂妻公主昆莫死代立乃以昆弥【昆莫本名猎骄靡故号取昆莫骄靡合而一之】为王号云【是时汉使西逾葱岭抵安息安息发使以大鸟卵及犛靬人献于汉诸小国皆随汉使献见每廵狩海上悉从外国客大都多人则大角抵出竒戏聚观者散财帛赏赐以示富厚令徧观各仓库府藏之积以倾骇之大宛左右多蒲萄可以为酒多苜蓿天马嗜之汉使采其实以来天子种之离宫别馆旁极望焉　大鸟卵条支国大雀其卵如瓮犛靬西域国名人即幻人顔师古曰今吞刀吐火之类是也角抵竒戏文頴曰杂技乐也巴渝戏鱼龙曼衍之属】
　　【丁丑】太初元年【应劭曰初用夏正故改年为太初】冬十月帝如泰山十一月甲子朔旦冬至祀明堂益遣方士入海
　　上自泰山东至海上考入海及方士求神仙者莫騐然益遣冀遇之十二月亲禅髙里【伏俨曰山名在泰山下】祠后土临勃海望祀蓬莱几【义同冀】至殊廷【仙人廷也】焉
　　柏梁台灾作建章宫【三辅黄图在未央宫西长安城外】
　　柏梁既灾上还受计明庭甘泉【公孙卿言黄帝就青灵台十二日烧乃治明庭甘泉也上于是令甘泉作诸侯邸】越人勇之曰越俗有火灾复起屋必以大用胜服之乃作建章宫【度为千门万户东鳯阙西虎圈北太液池中有渐台蓬莱方丈壶梁南玉堂璧门立神明台井榦楼辇道相属】
　　夏五月造太初厯以正月为歳首
　　大中大夫公孙卿壶遂【壶氏晋大夫受邑壶口其后以为氏】太史令【太史史官之长令汉所置】司马迁【太史谈子生于龙门字子长】等言厯纪废坏宜改正【礼记防周建子商建丑夏建寅改正也周夜半商鸡鸣夏平旦易也】儿寛议以为宜用夏正【斗杓初昏建寅之月为歳首也】乃诏卿等造汉太初厯【卿等以上元泰初四千六百一十七歳至于元封七年复得阏逢摄提挌之歳中冬十一月甲子旦冬至日月在建星太歳在子巳得太初本星度愿募治厯者更造宻度各自増减以造汉太初厯于是邓平及洛下闳等都分天部闳运算转厯其法以律起厯与邓平所治同诏遂用邓平厯　王应麟曰汉太初厯元起丁丑以日月五纬复得上元本星度故命曰阏逢摄提格之歳而实非甲寅也】以正月为歳首色尚黄【黄土色汉据土徳故尚黄】数用五【土数五故用五】定官名【光禄勲大鸿胪大司农执金吾京兆尹左冯翊右扶风皆是歳所改】协音律更是年为太初元年
　　【刘氏友益曰始用夏正故特书造自是无能改者矣盖行夏之时诚不易之常经也】
　　秋以李广利为贰帅将军伐大宛
　　汉使入西域者言宛有善马在贰师城【大宛国城名】匿不肯与汉使上使壮士持千金及金马以请之宛王不肯汉使怒椎【破也】金马而去宛贵人令其东边郁成王遮杀之于是上大怒诸尝使者言宛兵弱诚以汉兵三千人可尽虏矣上以为然而欲侯宠姬李氏乃拜其兄广利为贰师将军【期至贰师取善焉故以为号】发属国骑及郡国恶少年数万人往伐宛【贰师西行当道小国各城守不给食比至郁成士不过数千皆饥罢攻郁成为所杀伤甚众贰师引兵还至敦煌上书乞罢兵上怒使使遮玉门曰军有敢入斩之贰师恐因留敦煌】
　　闗东蝗大起西飞至敦煌
　　【戊寅】二年春正月丞相庆卒以公孙贺为丞相【封葛绎侯】时朝廷督责大臣丞相比坐事死贺引拜不受印绶顿首涕泣上起去贺不得已拜出曰我从是殆矣
　　秋遣赵破奴击匈奴败没
　　初匃奴乌维单于死子儿单于【名乌斯卢】立年少好杀伐国人不安左大都尉告汉曰我欲杀单于降汉汉逺即兵来迎我我即发上乃遣公孙敖筑塞外受降城【在今吴喇忒旗北】以应之既而犹以为逺乃遣浚稽将军赵破奴将二万骑期至浚稽山【在汉北胡三省注匈奴有东西浚稽考浚稽山去汉方北一千余里当在今喀尔喀土喇河及鄂尔浑河之间所谓龙勒水在东浚稽山南余吾水在山之北者是也】既至左大都尉欲发而觉单于诛之发兵八万骑围破奴获之因急击其军军吏畏亡将而诛遂没于匈奴【明年儿单于死呴犂湖单于立汉遣光禄勲徐自为出五原塞筑城障列亭逺者千里其秋匈奴大入尽毁坏之】
　　【己邜】三年春睢阳【功臣表作睢陵】侯张昌【张敖曽孙广之子】有罪国除初髙祖封功臣为列侯百四十有三人其封爵之誓曰使黄河如带泰山若砺国以永存爰及苗裔申以丹书之信重以白马之盟髙后时差第位次藏之宗庙副在有司逮文景后列侯子孙多抵法禁陨身失国至是昌坐为太常乏祠【祠事有阙也】国除见侯才四人而已
　　大发兵从李广利围宛宛杀其王毋寡出善马以降时议者皆愿罢宛兵【以赵破奴畋没匈奴】上以为宛小国而不能下则大夏之属渐轻汉而宛善马絶不来乃案【案其罪行罚】言伐宛尤不便者邓光等大发兵出敦煌【赦囚徒发恶少年及邉骑凡六万人负私从者不与】益发天下七科【吏有罪一亾命二赘壻三贾人四故有市籍五父母有市籍六大父母有市籍七】适【与谪同戍也】及载糒给贰师【拜习马者二人为执驱马校尉备破宛择取其善马云】于是贰师复行以兵多所至迎给不下者攻屠之至宛城兵到者三万【宛兵迎击汉兵大败之】围其城攻之四十余日【宛城中无井汲城外流水贰师决其水原移之宛大困】宛贵人相与谋共杀王毋寡持其头使贰师曰无攻我我尽出善马恣所取而给军食即不听我我尽杀善马康居之救又且至贰师许之宛乃出其马令汉自择之而多出食食汉军汉军取其善马数十匹中马以下三千余匹立宛贵人昧蔡【故与汉使善者】为王与盟而罢兵令搜粟都尉上官桀【楚子兰为上官邑大夫后以为氏桀陇西上邽人】攻破郁成郁成王走康居追斩之明年师还上以得宛善马作西极天马之歌【辞曰天马徕从西极涉流沙九夷服天马徕出泉水虎脊两化若鬼天马徕厯无皁径千里循东道天马徕执徐时将摇举谁与期天马徕开逺门竦予身逝昆仑天马徕龙之媒逰阊阖观玉台】封广利为海西侯将士皆论功封赏伐宛再反凡四嵗而得罢【贰师还时匈奴因楼兰候汉使后过者欲絶勿通军正任文捕得生口知状以闻上诏文引兵捕楼兰王诣阙对簿王对曰小国在大国间不两属无以自安愿徙居汉地上直其言遣归国因使候伺匈奴自是不亲信楼兰于是自敦煌西至盐泽往往起亭而轮台渠犂皆有田卒数百人置使者校尉领防以给使外国者　轮台西域地名在车师西北渠犂城在轮台东地相接】
　　【辛巳】天汉元年【应劭曰时频年苦旱故改元天汉以祈甘师古曰大雅有云汉之诗故依以为年号】春三月遣中郎将苏武【杜陵人苏建子字子卿】使匈奴
　　先是上欲因伐宛之威遂困匈奴乃下诏曰髙皇帝遗朕平城之忧髙后时单于书絶悖逆昔齐襄公复九世之讐【齐襄公灭纪复哀公之讐见公羊传】春秋大之防匈奴呴犂湖单于死弟且鞮侯单于初立恐汉袭之乃曰我儿子安敢望汉天子汉天子我丈人行也因尽归汉使之不降者路充国等使使来献于是上嘉单于之义遣蘓武送匈奴使留在汉者因厚赂单于荅其善意【武与副中郎将张胜及假吏常惠等俱】既至置币单于单于益骄非汉所望也防缑王【昆邪王姊子与昆邪王俱降汉后随赵破奴没胡中】与长水虞常【汉有长水校尉掌长水胡骑虞常盖亦先没于匈奴者】等谋杀汉降人卫律【律父故长水胡人律善李延年延年荐律使于匈奴闻延年家收遂亡降于匈奴单于爱之】而刼单于母阏氏归汉人告单于时律为丁灵【匈奴属国在康居北今为俄罗斯地】王贵宠用事单于使律治之虞常引武副张胜知其谋【虞常在汉素与张胜相知私候胜请为伏弩射杀卫律胜许之】单于怒欲杀汉使者左伊秩訾【胡官之号】曰即谋单于何以复加【言谋卫律而杀之其罚太重】宜皆降之单于使卫律召武受辞武谓常惠等曰屈节辱命虽生何面目以归汉引佩刀自刺卫律惊自抱持之武气絶半日复息单于壮其节朝夕遣人问武而收系胜武益愈防论虞常欲因此时降武剑斩常己律曰汉使张胜谋杀单于近臣当死降者赦罪举剑欲击之胜请降律谓武曰副有罪当相坐武曰本无谋又非亲属何谓相坐律复举剑拟之武不动律曰君因我降与君为兄弟今不听吾计后虽欲复见我尚可得乎武骂律曰汝为人臣子不顾恩义畔主背亲为降虏于蛮夷何以汝为见【言何用见汝为也】且单于信汝使决人生死不平心持正反欲鬭两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭若知我不降明欲令两国相攻匈奴之祸从此始矣律白单于愈欲降之【遂幽武置大窖中絶不饮食天雪武卧齧雪与旃毛并咽之数日不死匈奴以为神乃徙武北海上无人处使牧羝曰羝乳乃得归别其官属常惠等各置他所武既至海上廪食不给掘野防去草实而食之仗汉节牧羊卧起操持节旄尽落】
　　雨白牦【与厘通师古曰毛之彊曲者也】
　　夏大旱赦
