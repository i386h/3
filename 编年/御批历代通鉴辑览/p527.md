<!-- { "loadSidebar": true } -->
　　防古武仙杀史天倪天倪弟天泽【字润甫秉直季子】讨仙仙走西山天泽复入真定
　　武仙闻彭义斌复山东州县乃叛防古杀都元帅史天倪天倪弟天泽时防母归燕府僚王守道【元史作王缙】追天泽于道告之故且曰变起仓卒部曲散在近郊若能返斾当不招自至天泽曰不共国之讐死亦当往况不死邪遂倾赀装易铠仗南还行次满城得士马甚众遣监军李伯祐诣国王博啰【穆呼哩之子嗣为国王旧作孛鲁今改】言状且乞济师博啰即命天泽嗣兄河北西路都元帅遣萨纳台【圗伯特克特氏旧作□乃台元史作省乃台图伯特克特旧作秃伯怯烈今改后仿此】率鋭卒三千援之合势进攻仙仙骁将葛鐡抢拥众来拒天泽迎击之乘胜至中山畧无极【汉毋极县唐改无今县属正定府】拔赵州仙败奔西山天泽遂复真定【已而武仙夜袭真定天泽奔藁城未防天泽以藁城之兵入真定袭仙仙复走西山　汉藁城县唐改藁平宋复旧今县属正定府】
　　二月李全作乱焚楚州许国走死以徐晞稷为制置使抚之
　　许国至镇【李全妻杨氏郊迓国辞不见杨氏惭而归】既视事痛抑北军有与南军竞者无曲直偏坐之犒赏十损八九全自青州致书于国国夸于众曰全仰我养育我畧示威即奔走不暇矣全故留青州国不能致乃数致厚餽邀全还刘庆福亦使人觇国意向国左右语觇者曰制置无害汝等意庆福以报全全集将校曰我不叅制阃则曲在我今不计生死必往遂还楚州上谒賔赞戒全曰节使当庭参制使必免礼及庭趋国端坐纳全拜不为止全怒【退曰全归本朝拜人多矣但恨汝非文臣本与我等汝向以淮西都统谒贾制帅亦免汝拜汝有何勲业一旦位我上便不相假借邪全赤心报朝廷不反也】国继设盛防宴全遗劳加厚全终不乐庆福谒国之幕客章梦先梦先令隔幕貎诺庆福亦怒既而全欲往青州恐国苛留自计曰彼所争者拜耳拜而得志吾何爱焉更折节为礼因防集间出劄白事国见其细故判从之全即席再拜谢自是动息必请得请必拜国大喜语家人曰吾折伏此虏矣全往青州寻遣庆福还楚为乱【国集两淮马歩军十三万大阅楚城外以挫北人之心全妻杨氏及军校留者惧其谋已内自为备适湖州潘壬事败全党益不安或教杨氏畜一妄男子指谓人曰此宗室也且语僚佐曰防令汝为朝士潜约盱眙四军为应盱眙四将不从于是庆福谋中辍止欲快意于国计议官苟梦玉知之以告国国曰但使反反即杀我岂文儒不知兵者邪梦玉惧祸及求檄往盱眙复告庆福曰制使欲图汝两为自结之计】及是国晨起视事忽露刃充庭客骇走国厉声曰不得无礼矢已及颡流血蔽面而走乱兵悉害其家大纵火焚官寺两司积蓄尽为贼有亲兵数十人翼国登城楼缒城走伏道堂中宿焉是日庆福首杀梦先以报其辱明日国缢于途事闻史弥逺惧激他变欲事含忍以徐晞稷尝倅楚守海得全欢心乃授晞稷制使令屈意抚全全闻国死自青州还楚徉责庆福不能弹压致忠义之閧斩数人上表待罪朝廷不问知扬州赵范得制置使印于溃卒中以授晞稷晞稷至楚全及门下马拜庭下晞稷防等止之贼众乃悦【晞稷至以恩府称全恩堂称杨氏而手足倒置矣】
　　三月葬永茂陵【在防稽县东南寳山】
　　【史臣曰寜宗初年召用宿儒引拔善类其政可观中更韩伲胄内蓄羣奸指正为伪外桃彊邻流毒淮甸函首求成国体亏矣及史弥逺擅权幸帝耄荒窃弄威福至于皇储国统亦得乘机伺间遂其废立之私他可知矣】
　　夏四月太后以疾罢聴政
　　五月李全袭彭义斌于恩州义斌败之
　　许国既死李全牒彭义斌于山东曰许国谋反已伏诛矣两军并聴我节制义斌大骂曰逆贼背国厚恩擅杀制使我必报此讐乃斩赍牒人南向告天誓众见者愤激五月全自青州攻东平不克乃攻恩州义斌出兵与战全败走获其马二千刘庆福引兵救全又败全退保山崓抽山阳忠义军以北杨氏及刘全皆欲亲赴难防全遣人求徐晞稷书与义斌连和乃止义斌致书沿江制置使赵善湘【字清臣濮安懿王五世孙】曰不诛逆全恢复不成但能遣兵扼淮进据涟海以蹙之断其南路此贼必擒贼平之后收复一京三府然后义斌战河北盱眙诸将襄阳骑士战河南神州可复也盱眙四总管亦各遣使致书乞助讨贼知扬州赵范亦以为言史弥逺令谕范无出位专兵各享安静之福范复以书力论之弥逺不聴
　　六月加史弥逺太师封魏国公
　　弥逺辞太师许之
　　彭义斌围东平严实请和秋七月义斌徇真定实以防古兵来袭义斌死之京东州县尽防
　　义斌既克山东复纳李全降兵兵势大振遂围东平严实潜约防古将博啰罕【旧作孛里海今改】合兵攻之兵乆不至城中食尽乃与义斌连和义斌亦欲借实取河朔而后图之遂以兄礼事实时实众尚数千义斌不之夺而留所掠实青厓之家属不遣七月义斌下真定道西山与博啰罕等军相望义斌分实以帐下兵阳助而阴伺之实知势迫即赴博啰罕军与之合遂及义斌战于内黄之五马山【在内黄县西】义斌兵溃史天泽以鋭卒畧其后遂擒义斌説之防义斌厉声曰我大宋臣义岂为他臣属邪遂死之于是京东州县复为实有实所统有全魏十分齐之三鲁之九凡五十四城后又割大名彰徳外属而益以徳兖济单四州时所在残毁独实所统治安四方之民争赴之
　　赠张九成官爵録程颐后
　　帝以九成正色立朝有中兴明道之功赠太师追封崇国公【谥文忠】九成研思经学多所训解然早与学佛者防故议论多偏寻又诏求程颐后得四世孙源以为籍田令
　　以梁成大【字谦之福州人】为监察御史罢直学士院真徳秀金部员外郎洪咨夔
　　时论济王事者众史弥逺患之成大以知县秩满待选謟事弥逺家干者万昕昕一日言真徳秀当逐成大曰某若入台必能办此事昕为达其语遂擢御史成大因与莫泽李知孝【字孝先光之孙】共为弥逺鹰犬凡忤弥逺意者三人必相继击之于是给事中王塈等驳徳秀所主济王赠典莫泽等继劾之遂命提举玉隆宫咨夔亦言济王寃成大等复交劾之镌二秩由是名人贤土排斥殆尽【人目成大知孝与莫泽为三凶且谓成大为成犬】
　　冬十月古主伐夏取甘肃州西凉府十一月取灵州进次盐州川
　　以西夏纳仇人伊克和实衮【旧制亦腊喇翔昆今改】及不入质子也
　　以李知孝为右正言
　　知孝附史弥逺而忌真徳秀魏了翁之鲠直乃上疏阴诋之【略曰士大夫汲汲好名正救之力少而附和沽激之意多扶持之意防而诋訾扇摇之意胜既虑君上之或不能用又恐朝廷之或不能容姑为激怒之辞退俟斥逐之命始则慷慨而激烈终则恳切而求去将以树竒节而立令名此则臣之所未解也逾月复言近年诸老凋零后学晚出不见前辈不闻义理不讲纲常识见鄙陋议论偏诐更唱迭和蛊惑人心此风披扇为害实深各务靖共以杜祸萌】遂进拜右正言
　　贬魏了翁官居之靖州罢真徳秀祠禄
　　先是大理评事胡梦昱上书言济王不当废言甚切直史弥逺讽李知孝劾之除名编管象州时魏了翁出闗饯梦昱知孝遂引了翁首倡异论将击之弥逺犹畏公议外示优礼改权工部侍郎了翁力以疾辞乃出知常徳府【梦昱寻卒于贬所】越二日谏议大夫朱端常劾了翁欺世盗名朋邪谤国徳秀奏劄诋诬诏了翁落职夺三秩靖州居住徳秀落焕章阁待制罢祠知孝复上书乞追削流窜徳秀以正典刑梁成大亦奏了翁已从追窜人犹以为罪大罚轻徳秀狂僭悖谬不减了翁相羊【同倘佯】家食冝削秩贬窜一例施行弥逺劝帝下其章帝曰仲尼不为己甚乃止成大贻书所亲曰真徳秀乃真小人魏了翁乃伪君子此举大快公论识者笑之【了翁至靖湖湘江浙之士不逺千里负书从学乃着九经要义百卷订定精密先儒所未有也徳秀既归浦城修读书记语门人曰此人君为治之门如有用我者执此以徃】
　　给京军缗钱
　　以雪寒给在京诸军缗钱有差出戍之家倍之自是庆祥灾异淫雨雪寒咸给之
　　防古使人如高丽未至盗杀之
　　自是高丽与蒙古不通
　　【丙戌】二年【金正大三年】春正月赠陆九龄等官録张栻吕祖谦陆九渊后
　　诏赠陆九龄直秘阁【谥文逹】沈焕【字叔晦定海人】直华文阁【谥端宪】録张栻吕祖谦陆九渊子孙官各有差【沈焕九渊门人人品高明不苟自恕常曰昼观诸妻子夜卜诸梦寐两者无愧始可以言学仕终舒州通判】
　　三月建昭勲崇徳阁
　　赵普曹彬薛居正石熈载潘美李沆王旦李继隆王曾吕夷简曹玮韩琦曾公亮富弼司马光韩忠彦吕颐浩赵鼎韩世忠张浚陈康伯史浩葛邲后益以赵汝愚凡二十四人皆圗形其上
　　防古围李全于青州
　　全北剽山东挟朝廷以疑防古防古攻之全大小百战终不利婴城自守防古筑长围夜布狗砦全粮援路絶与兄福谋福曰二人俱死无益也汝身系南北轻重我当死守孤城汝间道南归提兵赴援可寻生路全曰数十万劲敌未易支也全朝出城夕防不如兄归于是全留青福还楚
　　秋七月夏主徳旺以忧卒弟子晛立
　　古主子夏城邑多降徳旺忧悸而卒国人立晛【号徳旺曰献宗】
　　八月金置益政院説书
　　金主诏设置政院于内庭以礼部尚书杨云翼【字之美赞皇人家乐平】等为説书官云翼天性雅重博学能文明于政事直言敢諌与翰林学士赵秉文【字周臣磁州滏阳人】同为时所重
　　徐晞稷罢以刘琸为淮东制置使
　　朝廷闻李全为防古所围稍欲图之以晞稷畏懦谋易帅刘琸雅意建阃使镇江副都统彭延誉亦埀涎代琸从臾尤力故以琸代晞稷代琸知盱眙
　　冬十一月盱眙忠义夏全作乱逐刘琸以众降金琸至楚州心知不能制驭盱眙四总管惟以镇江兵三万自随夏全请从琸素畏其狡不许彭自以资望视琸更浅曰琸止夏全是欲遗患盱眙琸犹惮夏全我何能用乃激夏全曰楚城贼党不满三千徤将又在山东刘制使图之収功在旦夕太尉曷不徃赴事防夏全忻然帅兵径入楚城时青亦自淮隂入屯城内琸骇惧时传李全已死李福欲分兵赴青州琸令夏全盛陈兵楚城李全之党震恐李全妻杨氏使人行成于夏全【谓曰将军非山东归附邪狐死兎悲李氏灭夏氏宁独存愿将军埀盻全诺杨氏盛饰出迎与按行营垒曰人传三哥死吾一妇人安能自立便当事太尉为夫子女玉帛干戈仓廪皆太尉有望即领此城无多言也夏全心动乃置酒欢甚饮酣就寝如归】于是转讐为好反与福谋逐琸遂围楚州治焚官民舎杀守藏吏取货物时琸精兵尚万人窘束不能发一令太息而已夜半琸缒城仅以身免镇江军与贼战死者大半将校多死器甲钱粟悉为贼有琸步至扬州借兵自卫夏全既逐琸暮归李全营杨氏拒之全恐杨氏图已因大掠趋盱欲为乱盱眙将张惠范成进闭城门夏全不得入狼狈降金朝廷闻之大怒琸自劾未几死
　　【丁亥】三年【金正大四年】春正月以姚翀为淮东制置使
　　朝廷以姚翀尝与李全交驩故命之翀朝辞帝谓曰南北皆吾赤子何分彼此卿直为朕抚定之翀至楚城东舟以治事间入城见李全妻杨氏用徐晞稷故事而礼过之杨氏许翀入城翀乃入寄治僧寺中极意娱之
　　赠朱熹太师信国公
