<!-- { "loadSidebar": true } -->
　　韩王衰绖入吊祠诸侯皆使其将相徃视丧事
　　燕伐赵赵败之遂围燕
　　燕王使栗腹【栗氏栗陆氏之后】约驩于赵反而言曰赵壮者死长平其孤未壮可伐也王使腹将而攻鄗【今直赵州栢乡县北有鄗县故城春秋晋邑战国属赵】将渠【索隠人姓名或云将官渠其名也】曰与人通关约交使者报而攻之不祥师必无功王不听自将偏军随之将渠又泣諌不从赵使亷颇击之败其两军逐北五百里遂围燕燕人请和赵人曰必令将渠处和【谓主和也】燕王以将渠为相而处和赵师乃解【是年赵公子胜卒】
　　【辛东周君六秦孝文元楚考烈十三燕王喜五魏安厘亥二十七赵孝成十六韩桓惠二十三齐王建十五年】冬十月秦王柱薨子楚立【是为庄襄王】
　　秦孝文王即位三日而薨子楚立尊华阳夫人为华阳太后夏姬为夏太后
　　燕伐齐拔聊城【今县属山东东昌府】齐攻取之
　　燕将攻齐聊城拔之或谮之燕王燕将保聊城不敢归齐田单攻之嵗余不下鲁仲连乃为书约之矢以射城中遗燕将曰为公计者不归燕则归齐今独守孤城齐兵日益而燕救不至将何为乎燕将见书泣三日遂自杀聊城乱田单克之归言仲连于齐王欲爵之仲连逃之海上曰吾与富贵而诎于人宁贫贱而轻世肆志焉魏王甞问天下之髙士于孔斌斌曰世无其人也抑可以为次其鲁仲连乎
　　【壬东周君七秦庄襄元楚考烈十四燕王喜六魏安厘子二十八赵孝成十七韩桓恵二十四齐王建十六年是嵗东周亡】秦以吕不韦为相国
　　封不韦为文信侯食河南洛阳十万户
　　秦灭东周迁其君于阳人聚【在今河南汝州西亦名阳人城】
　　东周君与诸侯谋伐秦秦使吕不韦灭之迁东周君于阳人聚周遂不祀周自武王已卯受命至赧王乙巳凢三十七王三十三世八百六十七年又东周君七年共八百七十四年
　　秦伐韩取荥阳【故城在今河南开封府荥泽县西南】成臯【即春秋郑虎牢注见前】秦界至大梁初置三川【注见前】郡【今河南府秦三川郡汉更名河南】
　　楚灭鲁
　　先是楚迁鲁于莒【注见前】而取其地至是遂灭鲁迁鲁君【顷公雠】于卞【注见前】为家人周公不祀【鲁自周公至顷公凡三十四世】
　　【癸秦庄襄二楚考烈十五燕王喜七魏安厘二十丑九赵考成十八韩桓恵二十五齐王建十七年】日食【甲秦庄襄三楚考烈十六燕王喜八魏安厘三十寅赵孝成十九韩桓惠二十六齐王建十八年】秦伐魏魏公子无忌率五国之师败之追至函谷而还秦使骜【防氏以防山为氏骜齐人仕秦为上卿】伐魏防髙都【今山西泽州府凤台县髙都邨是】汲【故城在今河南卫辉府汲县西南】魏王患之使人请信陵君信陵君不肯还其客毛公薛公【皆赵处士毛公隠于博徒薛公隠于卖浆家信陵君从之游平原君闻而非之信陵君曰平原君徒豪举耳不求士也以无忌从此两人游尚恐其不我欲也乃以为羞乎及魏使至信陵君诫门下勿许通賔客莫敢劝两人独往见】谏曰公子所以重于诸侯者徒以有魏也今魏急而公子不恤一旦秦克大梁夷先王之宗庙公子何面目立天下乎语未毕信陵君色变趣驾还魏魏王持信陵君而泣以为上将军求援于诸侯诸侯闻信陵君复为魏将皆遣兵救魏信陵君遂率五国之师败防骜于河外【胡三省注自春秋至战国率以黄河之西为河外晋赂秦以河外列城五即其证也】追至函谷闗而还
　　五月秦王楚薨子政立【即始皇帝】
　　政生十三年矣国事皆委于文信侯号仲父
　　【乙秦王政元楚考烈十七燕王喜九魏安厘三十夘一赵孝成二十韩桓恵二十七齐王建十九年】秦凿泾水【注见前】为渠
　　韩欲疲秦使无东伐乃使水工郑国为间于秦凿泾水自仲山【在今陕西西安府泾阳县西北】为渠并【步浪反与傍通】北山东注洛中作而觉秦欲杀之国曰臣为韩延数年之命然渠成亦秦万世之利也乃使卒为之【郑渠故道自今泾阳县西北分泾水东流歴三原富平蒲城诸县界入沮洛久堙】注填阏【壅泥也】之水溉舃卤【咸地也】之地四万余顷收皆畆一钟【六斛四斗】由是秦益富饶
　　【丙秦王二楚考烈十八燕王喜十魏安厘三十二辰赵孝成二十一韩桓惠二十八齐王建二十年】赵王丹薨廉颇奔魏
　　赵使廉颇伐魏取繁阳【故城在今河南彰徳府内黄县东】孝成王薨太子偃立【是为悼襄王】使乐乗代颇颇怒攻之遂奔魏魏不能用赵师数困于秦赵王【悼襄王】思复得颇使使视颇尚可用否颇之仇郭开多与使者金令毁之颇见使者一饭斗米肉十斤被甲上马以示可用使者还报曰廉将军老尚善饭然与臣坐顷之三遗矢矣王遂不召楚人迎之颇一为楚将无功曰我思用赵人遂卒于楚
　　【丁秦王三楚考烈十九燕王喜十一魏安厘三十已三赵悼襄元韩桓恵二十九齐王建二十一年】赵以李牧为将
　　李牧者赵北边良将甞居代【今宣化府蔚州赵为代郡秦因之】雁门【今山西代州赵为雁门郡秦因之】备匈奴【夏桀少子淳维逃居北野殷曰獯粥周曰猃狁战国以后曰匈奴】以便宜置吏市租皆输莫府【莫亦作幕古者出征以幕帐为府署故名】为士卒费日击数牛飨士习骑射谨烽火多间谍为约曰匈奴入盗则急收保【收畜产自保】有敢捕虏者斩如是数嵗无所亡失匈奴皆以为怯虽赵边兵亦以为怯赵王使人让之牧如故王怒使人代之屡出战不利边不得田畜王复请牧牧称病不出王彊起之牧曰必用臣臣如前乃敢奉令王许之牧之边如约匈奴数嵗无所得终以为怯边士卒日得赏赐皆愿一战乃选车骑习战大纵畜牧人民满野匈奴小入佯北以数十人委之单于【匈奴天子之称】闻之大率众入牧乃多为竒陈张左右翼击之大破杀匈奴十余万骑单于奔走十余嵗不敢近赵边
　　魏公子无忌卒
　　秦既败于河外使人行万金以间信陵君求得晋鄙客令説魏王曰公子亡在外十年矣今复为将诸侯皆属天下徒闻信陵君不闻有王矣秦王又数使人贺信陵君曰得为魏王未也魏王信之使人代将于是信陵君谢病不朝日夜以酒色自娱四嵗而卒
　　【戊秦王四楚考烈二十燕王喜十二魏安厘三十四赵午悼襄二韩桓恵三十齐王建二十二年是嵗魏安厘王卒太子増立是为景湣王】秋七月秦蝗疫
　　先是秦大饥【在丁巳年】至是蝗疫令民纳粟千石拜爵一级后五年夏四月秦大寒民有冻死者
　　【庚秦王六楚考烈二十二燕王喜十四魏景湣二申赵悼襄四韩桓恵三十二齐王建二十四年】楚赵魏韩卫合从以伐秦至函谷皆败走
　　诸侯患秦攻伐无已时五国合从以伐之楚王为从长春申君用事取寿陵【胡三省注寿陵当在宜阳新城问徐广以为在常山非也】至函谷闗秦师出五国兵皆败走
　　楚迁于寿春【今江南鳯阳府寿州楚寿春邑考烈王徙都于此】
　　朱英【观津人】谓楚春申君曰先君时秦善楚二十年不攻者逾黾阨【黾亦作防塞名在今河南汝宁府信阳州东南有大小石门凿山通道淮南子天下九塞此其一也今曰平靖闗】而攻楚不便假道两周背韩魏而攻楚不可今则不然魏旦暮亡不能爱许鄢陵【注俱见前】割以与秦秦兵去陈百六十里臣见秦楚之日鬭也楚于是去陈徙夀春命曰郢
　　卫徙居野王【注见前】
　　秦拔魏朝歌【注见前】及卫濮阳【卫都注见前】卫君率其支属徙居野王阻其山以保魏之河内【卫元君魏之壻也魏杀懐君而立之故依于魏】
　　【癸秦王九楚考烈二十五燕王喜十七魏景湣亥五赵悼襄七韩王安元齐王建二十七年】彗星见长竟天既而见西方又见北方从斗以南八十日
　　秋九月秦嫪【郎报反】毒【乌改反集览嫪毒人姓名也】作乱伏诛夷三族【父族母族妻族也】秦王迁其太后于雍【注见前】
　　初秦王即位年少太后时与文信侯私通王益壮文信侯恐事觉及祸乃以舍人嫪毒诈为宦者进之生二子封毒为长信侯政事皆决于毒至是有告毒实非宦者王下吏治毒毒惧矫王御玺发兵为乱王使相国昌平君昌文君【史失其姓名索隠昌平君楚公子也】攻毒毒战败走获之夷三族迁太后于雍萯阳宫【在今陜西西安府鄠县西南秦恵文王所建】杀其二子下令敢谏者死谏而死者二十七人齐客茅焦【周公子封茅其后以国为氏】请谏王大怒按劔而坐趣召镬欲烹之焦徐行至前再拜谒起称曰臣闻有生者不讳死有国者不讳亡讳死者不可以得生讳亡者不可以得存死生存亡圣主所急欲闻也陛下欲闻之乎王曰何谓也焦曰陛下有狂悖之行车裂假父囊扑【以囊投掷而击杀之】二弟迁母于雍残戮谏士桀纣之行不至于是令天下闻之尽瓦解无向秦者臣窃为陛下危之言已解衣伏质【与锧同】王下殿手接之爵以上卿自驾虚左方迎太后归复为母子如初
　　楚王完薨盗杀黄歇
　　楚王无子赵人李园进其妹子春申君既有娠园使妹说春申君曰楚王无子即百嵗后将更立兄弟彼亦贵其故所亲君又安得长保此宠乎今妾有娠而人莫知诚以君之重进妾于王赖天而有男则是君之子为王也楚国可尽得矣春申君乃出之谨舍【别为馆舍以居之奉卫甚谨也】而进诸王王召幸之遂生男立为太子园妹为后园亦贵用事恐春申君泄其语隂养死士欲杀之以灭口朱英知之以告春申君春申君曰李园弱人也足下置之英遂亡去及楚王薨园伏死士于棘门【夀春城门名】之内刺杀春申君灭其家太子立【名悍是为幽王】
　　【甲秦王十楚幽一燕王喜十八魏景湣六于赵悼襄八韩王安二齐王建二十八年】冬十月秦相国吕不韦以罪免
　　秦王以不韦奉先王功大不忍诛免就国不韦既之国嵗余诸侯使者请之相望于道秦王恐其为变赐不韦书曰君何功于秦封十万戸何亲于秦号称仲父其徙处蜀不韦恐诛饮酖死【鸩鸟出南方噉蝮蛇以其羽画酒中饮之立死】
　　秦大索逐客客李斯【楚上蔡人从荀卿学入秦吕不韦贤之】上书召复故官遂除其令
　　秦宗室大臣议曰诸侯人来仕者皆为其主游间耳请一切逐之于是大索逐客李斯亦在逐中行且上书曰昔穆公求士取由余【由余以下诸人事俱见前】于戎得百里奚于宛迎蹇叔于宋求丕豹公孙支于晋并国二十遂霸西戎孝公用商鞅诸侯亲服恵王用张仪散六国从使之事秦昭王得范雎彊公室杜私门此四君者皆以客为功由此观之客何负于秦哉今乃不问可否不论曲直非秦者去为客者逐弃黔首以资敌国却宾客以业诸侯此所谓借冦兵而赍盗粮者也王乃召斯复其官除逐客令卒用斯谋隂遣辩士赍金玉游说诸侯厚遗结其名士不可下者刺之离其君臣之计然后使良将将兵随其后数年之中卒兼天下
　　【丁秦王十三楚幽四燕王喜二十一魏景湣夘九赵幽缪二韩王安五齐王建三十一年】秦伐赵赵以李牧为大将军败秦师于宜安【故城在今直真定府藁城县西南】秦桓齮【桓以諡为氏齮秦将军】伐赵杀赵将扈輙【扈氏夏有扈氏之后】赵以李牧为大将军复战宜安秦师败绩桓齮奔还赵封牧为武安君
　　【戊秦王十四楚幽五燕王喜二十二魏景湣辰十赵幽缪三韩王安六齐王建三十二年】韩遣使称藩于秦
