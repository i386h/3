<!-- { "loadSidebar": true } -->
　　晋以嵇绍【字延祖】为秘书丞
　　绍康之子也以父得罪屏居私门至是山涛荐徴之绍欲辞不就涛谓之曰为君思之久矣天地四时犹有消息况于人乎绍乃应命【初东闗之败文帝问寮属曰近日之事谁任其咎安东司马王仪对曰责在元帅文帝怒曰司马欲委罪于孤邪斩之仪子裒痛父非命隐居教授三辟七征皆不就未尝西向而坐庐于墓侧旦夕攀柏悲号涕涙着树树为之枯读诗至哀哀父母生我劬劳未尝不三复流涕门人为之废蓼莪家贫计口而田度身而蚕人或馈之不受助之不聴诸生宻为刈麦裒辄弃之遂不仕而终　王仪字朱表修之子裒字伟元】
　　吴大司马荆州牧陆抗卒
　　抗疾病上疏曰西陵建平国之藩表既处上流受敌二境若敌泛舟顺流星奔电迈非可恃援他部以救倒悬此乃社稷安危之机也臣死之后乞以西方为属及卒吴主使其子晏景【字士仁】元机【字士衡】云【字士龙】分将其兵机云皆善属文名重于世【初周鲂之子处膂力絶人不修细行乡里患之处尝问父老曰今时和嵗丰而人不乐何也父老叹曰三害不除何乐之有处曰何谓也曰南山白额虎长桥蛟并子为三矣处曰若患止此吾能除之乃射虎杀蛟遂从机云受学笃志读书砥节砺行比及期年州府交辟　南山即荆南山孙皓封为南岳在今常州府荆溪县南长桥在荆溪县治南周处字子隐】
　　晋作河桥【以舟相比为梁而渡在河南懐庆府孟县南】
　　杜预以孟津渡险请建河桥于富平津【杜佑曰在河阳县南　河阳注见前】议者难之预曰造舟为梁河桥之谓也卒成之
　　晋邵陵公曹芳卒【諡曰厉】
　　芳废凡二十一年卒【初芳之废也中郎范粲素服拜送哀动左右遂称疾阳狂不言寝所乘车足不履地子侨等侍疾家庭足不出邑里及晋代魏诏以二千石禄养病加赐帛百匹侨以父疾笃辞不敢受粲不言凡三十六年年八十四终于所寝之车　范粲字承明陈留外黄人】
　　吴比三年大疫
　　【乙晋咸宁元年未吴天册元年】秋七月甲申晦日食
　　冬晋追尊祖庙【宣帝为高祖景帝为世宗文帝为太祖】
　　晋大疫
　　【丙晋咸宁二年申吴天玺元年】春晋徙河南尹夏侯和【字义权霸之弟】为光禄勲
　　晋主得疾甚剧朝野皆属意于齐王攸攸妃贾充长女也【充先娶李丰女生二女长曰荃为齐王攸妃】河南尹夏侯和谓充曰卿二婿亲疎等耳【谓攸及太子】立人当立徳充不答攸素恶荀勗冯紞倾谄及晋主疾愈勗使紞説晋主曰陛下前日疾若不愈齐王为公卿百姓所归太子虽欲高让其得免乎宜遣归藩以安社稷晋主阴纳之乃徙和为光禄卿夺充兵权而位遇无替
　　秋八月吴临平湖【在浙江杭州府仁和县西北】开歴阳山石印封发【吴志天册元年鄱阳言歴阳山石文理成字胡三省曰鄱阳郡无歴阳有歴陵饶州图经亦载鄱阳歴陵县有石印山考歴陵故县在今九江府徳安县舆志不载有石印山惟和州之歴阳山舆地纪胜以为即孙皓所祭之石印山盖仍吴志之文也今以二説并注于此】
　　吴人或言于吴主曰临平湖自汉末薉塞长老言湖塞天下乱湖开天下平近者无故忽开此天下当太平青盖入洛之祥也吴主以问都尉陈训【字道元歴阳人】对曰臣止能望气不能达湖之开塞退而告其友曰青盖入洛者衔璧之事也初吴人掘地得银尺上有刻文吴主因改元天册又或献小石刻皇帝字复改元天玺至是歴阳长上言歴阳山石印封发俗谓当太平【江表传歴阳县有石山临水高百丈其三十丈所有七穿骈罗穿中色黄赤谓之石印发则天下太平】吴主遣使者祠之封其山为王又改明年元曰天纪
　　冬十月晋加羊祜征南大将军
　　祜上疏请伐吴曰期运虽天所授而功业必因人而成蜀之为国皆云一人荷防千人莫当及进兵之日曽无藩篱之限乘胜席卷径至成都诚以力不足以相抗也今江淮之险不如剑阁孙皓之暴过于刘禅吴人之困甚于巴蜀而大晋兵力盛于往时若引梁益之兵水陆俱下荆楚之众进临江陵平南豫州【胡奋为平南将军王戎为豫州刺史】直指夏口徐扬青兖并防秣陵以一隅之吴当天下之众势分形散所备皆急一处倾壊则上下震荡虽有智者不能为吴谋矣晋主深纳之【时议者多有不同贾充荀勗冯紞尤以为不可祐叹曰天下不如意事十常居八九天与不取岂非更事者恨于后时哉惟杜预及中书令张华与晋主意合赞成其计】
　　晋立后杨氏以后父骏为车骑将军
　　晋主初聘后后叔父珧【字文琚】上表曰自古一门二后未有能全其宗者乞藏其表于宗庙异日得以免祸晋主许之竟立后而以骏为将军封侯【骏骄傲自得镇军胡奋谓曰卿恃女更益豪邪歴观前世与天家婚未有不灭门者但早晚事耳　胡奋字元威烈之弟】
　　【丁晋咸宁三年酉吴天纪元年】春正月丙子朔日食
　　秋七月有星孛于紫宫
　　晋诏遣诸王就国封功臣为公侯
　　晋主诏诸王各以户邑多少为三等大国置三军【五千人】次国二军【三千人】小国一军【一千一百人】诸王为都督者各徙其国使相近其无官者皆遣就国异姓之臣有大功者封郡公郡侯【羊祜封南城郡侯固辞不受祜歴事二世职典枢要凡谋议皆焚其草世莫得闻所进达之人皆不知所由常曰拜官公朝谢恩私门吾所不取也】
　　晋大水
　　冬十二月索头拓跋力微死
　　先是力微子沙漠汗在洛阳以亲老求归晋主许之已而复入贡于魏当还卫瓘表留不遣阴以金帛赂遗诸部大人令致间隙至是沙漠汗归国诸部大人谮而杀之力微以忧死年一百四子悉禄立【后魏諡章帝】诸部离散其国遂衰
　　【戊晋咸宁四年戌吴天纪二年】春正月庚午朔日食
　　夏六月晋羊祜入朝
　　祜以病求入朝既至面陈伐吴之计晋主善之以祜病不宜数入更遣张华就问筹策祜曰孙皓暴虐已甚于今可不战而克若皓没更立令主虽有百万之众长江未可窥也华深然之祜曰成吾志者子也【晋主欲使祜卧防诸军祜曰取吴不必臣行但既平之后当劳圣虑耳】
　　秋晋大水螟
　　诏以水灾问主者何以佐百姓杜预上疏以为今者水灾东南尤剧宜勅兖豫等州留汉氏旧陂以蓄水余皆决沥令饥者得鱼菜螺蜯之饶此目下日给之益也水去之后填淤之田亩取数钟此又明年之益也典牧种牛有四万五千余头可给民使耕种责其租税此又数年以后之益也晋主从之民頼其利【预在尚书七年损益庶政不可胜数时人谓之杜武库言其无所不有也】
　　冬晋以卫瓘为尚书令
　　是时朝野咸知太子昏愚不堪为嗣瓘欲启而不敢防侍宴凌云台【在洛阳县魏文帝所造登之可见孟津】瓘阳醉跪晋主前欲言而止者三因以手抚牀曰此座可惜晋主意悟因谬曰公真大醉邪遂悉召东宫官宴而密封尚书疑事令太子决之贾妃大惧倩外人代对多引古义给事张曰太子不学陛下所知不如直以意对妃喜谓曰便与我好答富贵与汝共之即具草令太子自写晋主省之甚悦先以示瓘瓘大踧踖众人乃知瓘尝有言也贾充密遣人语妃云卫瓘老奴几破汝家
　　十一月晋诏毋得献竒技异服
　　晋太医司马程据献雉头裘晋主焚之于殿前因有是诏
　　晋以杜预为镇南大将军都督荆州诸军事钜平【汉县晋末省故城在兖州府宁阳县】侯羊祜卒【諡曰成】
　　祜疾笃举预自代而卒晋主哭之甚哀祜遗令不得以南城侯印入柩晋主曰祜固辞歴年身没让存今聴复本封以彰高美南州民闻祜卒罢市巷哭吴守边将士亦为之泣【祜好游岘山襄阳人建碑立庙于其地嵗时祭祀望其碑者无不流涕因谓之堕泪碑　岘山在襄阳县南亦曰岘首山】
　　晋清泉侯傅元卒
　　元性峻急为司每有奏劾或值日暮捧白简整簪带竦踊不寐坐而待旦由是贵游震慑台阁生风卒諡曰刚【时司空何曽亦卒曽厚自奉养过于人主博士秦秀让曰曽骄侈过度名被九域若生极其情死又无贬王公贵人复何畏哉谨按諡法名与实爽曰缪怙乱肆行曰丑宜諡缪丑公晋主策諡曰孝　秦秀字元良新兴人】
　　【己晋咸宁五年亥吴天纪三年】春晋以匈奴刘渊【字元海】为左部帅【胡三省曰刘渊事始此】
　　初南匈奴自谓其先本汉室之甥因冒姓刘氏魏太祖留单于呼厨泉于邺分其众为五部使居并州境内左贤王豹【呼厨泉兄子】为左部帅部族最强【晋文帝以邓艾言分左部为二国立右贤王去卑子使居鴈门】渊豹之子也防而儁异师事上党崔游【字子相】博习经史尝谓同门生曰吾尝耻随陆无武绛灌无文于是兼学武事及长猿臂善射膂力过人姿貌魁伟为任子在洛阳王浑及其子济【字武子】皆重之荐于晋主曰渊有文武长才陛下任以东南之事吴不足平也孔恂杨珧曰非我族类其心必异不可重任时树机能方陷凉州晋主问将于李熹【字子和上党人】对曰陛下诚假渊一将军之号使将之而西树机能之首可指日而枭也恂曰渊果枭树机能则凉州之患方更深耳晋主乃止【东莱王弥家世二千石弥有学术勇畧善骑射青州人谓之飞豹渊与弥友善谓弥曰王李以乡曲见知每相称荐适足为吾患耳因纵酒长啸歔欷流涕齐王攸闻之言于晋主曰陛下不除刘渊臣恐并州不得久安王浑曰大晋方以信懐殊俗奈何以无形之疑杀人侍子乎晋主然之】防豹卒以渊代为左部帅
　　冬十一月晋大举兵分道伐吴
　　晋益州刺史王濬上疏曰孙皓荒淫凶逆【皓每宴羣臣咸令沈醉又置黄门郎十人为司过宴罢之后奏其阙失或剥人面或凿人眼】宜速征伐臣作船七年且有朽败臣年七十死亡无日愿陛下无失事机晋主于是决意伐吴防王浑言孙皓欲北上边戍皆戒严乃更议明年出师杜预上表言之未报复具表言【畧曰羊祜不博谋而与陛下计故令朝臣多异同之议凡事当以利害相校今此举之利十有八九而其害止于无功耳若又中止孙皓怖而生计徙都武昌完修江南诸城逺其居民城不可攻野无所掠则明年之计亦无及矣】晋主方与张华围碁预表适至华推枰敛手曰陛下圣武国富兵彊吴主淫虐诛杀贤能今讨之可不劳而定愿勿以为疑晋主乃许之【以张华为度支尚书量计运漕贾充荀勗冯紞固争之晋主大怒充免冠谢罪山涛退而告人曰自非圣人外宁必有内忧今释吴为外惧岂非算乎】十一月遣将军琅邪王伷【由东莞徙封】及王浑王戎胡奋杜预王濬唐彬【字儒宗鲁国人】等将兵二十余万分道伐吴
　　十二月晋将军马隆【字孝兴东平平陆人】破树机能斩之凉州平先是树机能陷凉州晋主临朝而叹曰谁能为我讨此虏者司马督马隆进曰臣愿募勇士三千人无问所从来帅之以西虏不足平也晋主许之以为讨虏将军武威太守【隆募能引弓四钧挽弩九石者立标简试得三千五百人隆曰足矣又请自主武库选仗晋主命惟所取仍给三年军资而遣之】隆西渡温水【胡三省注武威东有温围水】树机能以众数万据险拒之【隆以山路陿隘乃作扁箱车为木屋施于车上】隆转战而前杀伤甚众至武威鲜卑大人帅万余落降隆与树机能大战斩之凉州遂平
　　晋诏议省吏员
