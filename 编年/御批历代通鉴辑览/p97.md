<!-- { "loadSidebar": true } -->
　　莽恃府库之富欲立威匈奴【先是莽遣五威将帅至匈奴易汉故玺更其印文曰新匈奴单于章单于解故印绶奉上将军受着新级左帅陈饶知单于必求故印即引斧椎壊之明日单于果白将帅曰汉诸侯王以下乃言章今去玺加新与臣下无别愿得故印将帅以故印示之单于知己无奈何即遣使入谢然重怨恨于是勒兵于朔方塞下受车师降者与同入冦】乃更名匈奴单于曰降奴服于遣孙建等分道并出募卒三十万人先至者屯边郡须毕具乃同时出穷追匈奴分其国土人民以为十五立呼韩邪子孙十五人皆为单于【莽招诱呼韩邪诸子右犁汗王咸咸子登助三人至胁拜咸为孝单于助为顺单于咸走出塞传送登防至长安】单于闻之怒曰先单于受汉宣帝恩不可负也今天子非宣帝子孙何以得立遣兵入云中塞【注见前】大杀吏民歴告左右部诸边王入塞杀太守都尉略吏民畜产不可胜数是时诸将在边以大众未集未敢出击严尤谏曰臣闻匈奴为害周秦汉征之周得中策汉得下策秦无策焉今天下比年饥馑西北边尤甚大用民力功不可必立臣伏忧之莽不听转兵谷如故吏士屯边者所在放纵而内郡愁于征发民弃城郭始流亡为盗贼莽遣中郎绣衣执法分督之皆乗便为奸挠乱州郡【北边自宣帝以来数世不见烟火之警人民炽盛牛马满野及莽挠乱匈奴与之搆难边民死亡系获数年之间北边虚空野有暴骨矣】
　　莽迎龚胜为太子师友祭酒胜不食而卒
　　莽遣使者奉玺书印绶安车驷马迎龚胜即拜为太子师友祭酒胜称病笃使者要说至以印绶就加胜身胜輙推不受谓门人髙晖等曰吾受汉家厚恩无以报今年老矣旦暮入地谊岂以一身事二姓下见故主哉语毕遂不复饮食积十四日死【是时清名之士又有琅琊纪逡齐薛方沛唐林唐尊皆以明经饬行显名逡两唐皆仕莽封侯莽以安车迎方方谢曰尧舜在上下有巢由今明主方隆唐虞之德小臣欲守箕山之节莽悦其言不彊致初隃麋郭钦为南郡太守杜陵蒋诩为兖州刺史亦以亷直为名莽居摄钦诩皆以病免官归乡里卧不出户卒于家沛国陈咸以律令为尚书见何武鲍宣死叹曰易穪见几而作不俟终日吾可以逝矣即乞骸骨去职莽簒位召咸为掌防大夫咸谢病不肯应三子参丰钦皆在位咸悉令解官归闭门不出入犹用汉家祖腊人问其故咸曰我先人岂知王氏腊乎又齐栗融北海禽庆苏章山阳曹竟皆儒生去官不仕于莽】
　　濒河郡蝗生河决
　　河决魏郡泛清河以东数郡先是莽恐河决为元城【今县夲汉置属直大名府】冡墓害及决东去元城不忧水故遂不隄塞【禹贡锥指王莽时河决魏郡自元城东出馆陶东武阳絶漯水而东北至髙唐又絶漯水东北至千乘入海以水经注所载合今舆地言之滑县开州范县朝城阳谷茌平禹城平原德平乐陵商河蒲防髙苑博兴利津皆王莽以后大河之所行也考黄河自周定王五年后至此乃东徙而禹贡至于大陆播为九河以下之故道遂絶焉】
　　【壬始建国申四年】定东西都及诸侯员数
　　莽下书以洛阳为东都常安【莽改长安曰常安】为西都诸侯员千八百附城【孺子婴时当赐关内侯爵者更名附城】数亦如之以俟有功诸公一同【地方百里曰同】有众万戸其余以是为差【以图簿未定未授国邑且令受奉都内月钱数千诸侯皆困乏至有佣作者】
　　令民得卖田
　　莽性躁扰不能无为每有所兴造动欲慕古不度时宜制度又不定吏縁为奸天下謷謷防刑者众莽知民愁怨乃令民食王田者皆得卖之然他政誖乱刑罚深刻赋敛重数犹如故焉
　　西南夷杀牂牁【注见前】大尹貉【后汉书髙句骊一名貊耳貊与貉同】人入边初五威将帅出西南夷改句町【音朐挺】王【今云南临安府古句町国汉武于此置县仍封其夷人为王】为侯王邯怨怒莽讽牂牁大尹周歆诈杀邯邯弟承起兵杀歆州郡攻之不能服莽又发髙句骊【夫余别种汉武灭朝鲜以高句骊为县仍封其种人为侯今朝鲜国咸兴府是其地也】兵撃匈奴髙句骊不欲行彊廹之乃皆亡出塞犯边为防于是东北西南皆乱莽志方盛以四夷不足忧专念稽古之事【后益州蛮夷亦杀其大尹莽发兵撃之防疾疫死者十六七越嶲蛮亦畔自立为卬谷王】
　　【癸始建国酉五年】春二月太皇太后王氏崩
　　莽既改号太后为新室文母絶之于汉乃隳壊孝元庙更为太后起庙独置孝元庙故殿以为文母篹【同馔也】食堂既成名曰长夀宫置酒请太后既至见庙废彻涂地惊泣曰此汉家宗庙皆有神灵与【羊洳切】何治【犹言干何事也】而壊之且使鬼神无知何用庙为如令有知我乃人之妃妾岂宜辱帝之堂以陈馈食哉饮酒不乐而罢莽更汉家黒貂着黄貂又改汉正朔伏腊日太后令其官属黒貂至汉家正腊日独与其左右相对饮食至是崩年八十四渭陵与元帝合而沟絶之【如淳曰于司马门内用沟絶之】
　　焉耆【西域国治员渠城去长安七千三百里】杀莽都防但钦【但姓钦名】
　　西域诸国以莽积失恩信焉耆先叛杀钦西城遂瓦觧【后天鳯四年莽遣五威将王骏等并出于西域焉考诈降骏等至伏兵龚杀之西域遂絶】
　　冬十一月彗星出
　　【甲新莽天戌鳯元年】春三月壬申晦日食
　　夏四月陨霜杀草木
　　六月黄雾四塞
　　秋七月大风雨雹
　　风防木飞北阙直城门屋瓦雹杀牛羊
　　莽置万国
　　莽以周官王制之文置卒正连率大尹【如太守】属令属长【如都尉】州牧【如三公】分六乡【长安城旁】六尉【三辅众县】六队【河内河东农河南颍川南阳】又仿古为六服【惟城惟寜惟翰惟屏惟垣九州之外曰惟藩】总之为万国后歳复变更一郡至五易名而还复其故吏民不能纪毎下诏书輙系其故名云
　　北边大饥莽与匈奴和亲
　　匈奴乌珠留单于死乌累若鞮单于立【即莽所拜孝单于咸】用事大臣须卜当【王昭君女伊墨居次云之壻】劝单于与中国和亲防縁边大饥人相食莽遣使贺单于新立征还诸将罢屯兵单于贪莽赂遗外不失汉家故事内实利防掠又闻其子登前死【莽前杀顺单于登事在始建国四年】怨恨防虏从左地入不絶【已而莽改匈奴单于为恭奴单于单于贪金币曲听之然防盗如故】
　　【乙天凤亥二年】春二月日中星见民讹言黄龙死
　　民讹言黄龙隳死黄山宫【在西安府兴平县】中走观者万数莽恶之【师古曰莽自谓黄徳故有此妖】捕系问所从起不能得
　　五原代郡兵起
　　莽以制定则天下自平故鋭思于地理制礼作乐讲合六经之说公卿旦入暮出论议连年不决不暇省狱讼寃结民之急务县宰缺者数年守兼【师古曰不拜正官权令人守兼】一切贪残日甚绣衣执法在郡国者并乘权势传【知恋反】相举奏又十一公士【汉公府各有掾属莽置十一公故掾曰士】分布劝农桑班时令按诸章斯时冠盖相望郡县赋敛递相赇赂白黒纷然莽自见前颛权以得汉政故务自揽众事又好变改制度政令烦多前后相乗愦眊不渫【犹清也】莽常御灯火至明犹不能胜尚书因是为奸寝事上书待报者连年不得去拘系郡县者逄赦而后出衞卒不交代者至三歳谷籴常贵边兵二十余万人仰衣食县官五原代郡尤被其毒起为盗贼数千人为軰转入旁郡莽遣兵与郡县击歳余乃定
　　邯郸以北大雨
　　水深者数丈流杀数千人
　　【乙天凤亥三年】春二月地震大雨雪
　　雪深一丈竹柏为枯
　　夏五月莽始赋吏禄
　　先是莽以制作未定上自公卿下至小吏皆不得俸禄至是始赋吏禄【凡十五等僚禄一歳六十六斛稍以差增至四辅而为万斛】又曰古者歳穰则充其礼灾害则有所损上计【奉上戸口钱谷之数若今计帐也】时通计天下幸无灾害者大官膳羞备品即有灾害以什率多少而损膳焉【以什为率视灾害所减多少而制分数】公卿以下各分州郡国邑保其灾害亦以什率多少而损其禄中都官吏【谓京师诸官府也】食禄者以大官膳羞备损为节莽制度烦碎如此课计不可理吏终不得禄各因官职为奸受取赇赂以自共给焉
　　长平岸【即长平坂注见前】崩壅泾水莽发兵击匈奴
　　莽羣臣以岸崩上夀曰河图所谓以土填水匈奴灭亡之祥也莽乃遣将击匈奴至边上屯
　　秋七月戊子晦日食
　　【丁天鳯丑四年】夏六月莽授诸侯茅土【古者天子大社以五色土为坛凡封诸侯凿土如其方之色苞以黄土苴以白茅】于明堂
　　莽好空言慕古法多封爵人性实吝啬托以地理未定故且先赋菁茅【蔡沈尚书集传管子云江淮之间一茅而三脊是为菁茅】四色之土【顔师古曰土有五色此云四色者中央之土不以封也】用慰喜封者
　　临淮【汉郡治徐故城在今江南泗州】琅邪【注见前】及荆州緑林兵起是时莽更设立六筦【盐一酒二铁三名山大泽四五均賖贷五铜冶六】之令用富贾督之【乗传求利交错天下因与郡县通奸百姓愈病】复下诏毎一筦申明科禁犯者罪至死民摇手触禁不得耕桑繇役烦剧旱蝗相仍富者不能自别贫者无以自存于是并起为盗贼吏不能禽而覆蔽之浸滛日广临淮田仪【姓田名仪】等依阻防稽【汉郡治呉今江南蘓州府呉县是】长州【即今长洲县与呉县俱为蘓州府治】琅邪吕母聚党数千人入海中为盗其众浸多至万数【初吕母子为海曲宰寃杀母散家财隂厚贫穷少年得百余人遂攻杀宰以祭子墓引兵入海　海曲汉县故城在今山东沂州府日照县】荆州饥馑民众入野泽掘鳬茈【尔雅芍鳬茈注鳬茈生下田苖此龙须而细根如指黒色可食】而食之更相侵夺新市【后汉侯国故城在今湖北安陆府京山县】人王匡王凤为平理诤讼遂推为渠帅众数百人于是诸亡命者马武【字子张南阳湖阳人】王常【字顔卿颍川舞阳人】及成丹等皆徃从之藏于緑林山中数月间至七八千人又南阳张覇江夏【汉郡治西陵故城在今湖北黄州府黄冈县】羊牧俱起众皆万人【莽遣使者即赦盗贼还言盗贼复合问其故皆曰愁法禁烦苛不得举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之或言民骄黠当诛及言时运适然且灭不乆莽悦輙迁官】
　　【戊天鳯寅五年】春莽考吏致富者收其财以给军
　　吏以不得俸禄并为奸利郡尹县宰家累千金莽乃考诸军吏及縁边吏増产致富者收其家财产五分之四以助边急开吏告其将奴婢告其主冀以禁奸而奸愈甚
　　琅邪樊崇东海刁【汉书作力】子都【刁出齐防刁之后】等兵起
　　琅邪樊崇起兵于莒【注见前】众百余人羣盗以崇勇猛咸附之一岁间至万余人崇同郡人逄【薄红切】安东海人徐宣谢禄杨音各起兵合数万人从崇转掠青徐间又有东海刁子都亦发兵钞击徐兖莽遣使者发兵击之不能克【是时关东饥旱连年刁子都等党众寝多至六七万】
　　【已天凤夘六年】春莽下书六岁一改元
　　莽见盗贼多乃令太史推三万六千岁厯纪六岁一改元下书布天下自言当如黄帝升天欲以诳燿百姓销觧盗贼人皆笑之【明年改元地皇从三万六千岁厯号也】
　　大募兵击匈奴
