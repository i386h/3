<!-- { "loadSidebar": true } -->
　　郭子仪等九节度围邺城壅漳水灌之庆绪坚守以待思明城中食尽淘马矢以食马而官军无统御进退无所禀城乆不下上下解体思明引兵趋邺选精骑日于城下抄掠官军出则散归其营昼备之则夜至夜备之则昼至又多遣壮士窃官军装号督趣运者妄杀戮人舟车所聚则宻纵火焚之往复聚散自相辨识而官军不能察也由是诸军乏食思明乃大引军直抵城下刻日决战官军歩骑六十万陈于安阳河北李光弼王思礼许叔冀鲁炅先战杀伤相半郭子仪承其后未及布陈大风忽起吹沙防木天地昼晦咫尺不辨两军大惊官军溃而南贼溃而北子仪防河阳桥保东京战马万匹惟有三千甲仗十万遗弃殆尽东京士民骇散留守崔圆等奔防邓诸道兵溃归所过剽掠惟李光弼王思礼整军而归【子仪至河阳周挚引兵争之不得都虞侯张用济筑南北两城而守之】诸将各上表请罪上皆不问
　　史思明杀安庆绪还范阳
　　史思明知官军溃去还屯邺南不与庆绪相闻庆绪窘蹙不知所为上表称臣于思明思明乃手疏唁庆绪愿为兄弟之国庆绪大悦以三百骑诣思明营思明陈兵待之引入再拜思明忽震怒曰尔为子杀父天地所不容吾为太上皇讨贼岂受尔佞媚乎命左右牵出并髙尚孙孝哲崔干佑皆杀之勒兵入邺城収其士马留其子朝义守之引兵还范阳
　　苖晋卿王璵罢以李揆吕諲第五同平章事
　　上于李岘恩意尤厚岘亦以经济为己任军国大事多独决之
　　以郭子仪为东畿等道元帅
　　夏四月史思明僭号【称大燕皇帝】
　　制停口敕处分
　　初李辅国自上在灵武侍直帷幄宣传诏命四方文奏寳印符契晨夕军号一以委之及还京师专掌禁兵常居内宅制敕必经辅国押署然后施行宰相百司皆因辅国关白口为制敕付外施行御史台大理寺重囚或推防未毕辅国一时纵之莫敢违者李揆见之执子弟礼谓之五父【辅国行第五】及李岘为相于上前叩头论制敕应出中书具陈辅国专权乱政之状上感悟制停口敕处分诸务各归有司或有追摄须经台府辅国由是忌岘
　　以李抱玉为郑陈颍亳节度使
　　抱玉安兴贵之后也【兴贵于武德初袭执李轨事具前】为李光弼禆将屡有战功自陈耻与安禄山同姓赐姓李氏
　　五月贬李岘为蜀州刺史
　　御史中丞崔伯阳等以鞫狱坐贬【鳯翔马坊押官为刧天兴尉谢夷甫捕杀之其妻讼寃李辅国素出飞龙廐敕监察御史孙蓥鞫之无寃又使中丞崔伯阳等鞫之与蓥同又使侍御史毛若虚鞫之若虚希辅国意归罪夷甫伯阳怒召若虚诘责欲劾奏之若虚先自归于上上匿若虚下伯阳寻至言若虚附会中人鞫狱不直上怒叱出之贬岭南尉蓥流播州　押官管押马坊之官天兴本雍县至德初更名金改鳯翔今为鳯翔府治毛若虚绛州太平人】岘奏伯阳等无罪上以为党贬蜀州刺史谓散骑常侍韩择木【昌黎人】曰李岘专权朕自觉用法太寛对曰李岘言直非专权陛下寛之袛益圣德耳【若虚寻除御史中丞威振朝廷乆之以罪贬死】
　　秋七月召郭子仪还京师以李光弼为朔方节度使兵马元帅
　　鱼朝恩恶郭子仪因其败短之于上上召子仪还京师以李光弼代之士卒涕泣遮中使请留子仪子仪绐之曰我饯中使耳未行也因跃马而去光弼以骑五百驰赴东都夜入其军光弼治军严整始至号令一施士卒壁垒旌旗精彩皆变是时朔方将士咸乐子仪之寛惮光弼之严【兵马使张用济屯河阳与诸将谋以精鋭突入东京逐光弼请子仪命其士皆披甲上马以待朔方节度副使仆固懐恩曰邺城之溃郭公先去朝廷责帅故罢其兵柄今逐李公而彊请之是反也其可乎康元寳曰君以兵请郭公朝廷必疑郭公讽君为之是破其家也郭公百口何负于君乎用济乃止光弼以数千骑东出汜水用济单骑来谒光弼责而斩之命部将辛京杲代领其众　辛京杲兰州金城人】
　　赐仆固懐恩爵大寜郡王
　　懐恩从郭子仪为前锋勇冠三军前后战功居多故赏之
　　冬十月李光弼与史思明战于河阳大败之
　　史思明分军四道济河会于汴州李光弼方廵诸营闻之入汴州谓节度使许叔冀曰大夫能守汴十五日我则将兵来救许叔冀诺思明至汴州叔冀与战不胜遂降之思明乘势西攻郑州光弼整众徐行至洛阳留守韦陟请退守潼闗光弼曰两敌相当贵进忌退今无故弃五百里地则贼势益张矣不若移军河阳北连泽潞利则进取不利则退守表里相应使贼不敢西侵此猿臂之势也判官韦损曰东京帝宅奈何不守光弼曰守之则汜水【有虎牢】崿岭【在登封县东南即箕山也】龙门【即伊阙】皆应置兵子为兵马判官能守之乎遂牒河南尹帅吏民避贼而帅军士诣河阳遂入三城有众二万粮才支十日光弼按阅守备部分士卒无不严办思明入洛阳城空无所得遂引兵攻河阳光弼斩其将刘龙僊获良马千余匹【思明使龙僊挑战嫚骂光弼光弼顾诸将曰谁敢取彼仆固懐恩请行光弼曰此非大将所为禆将白孝德请挺身取之光弼抚其臂而遣之孝德挟二矛防马乱流而进半涉懐恩贺曰克矣光弼曰何以知之对曰观其揽辔安闲是以知之龙僊易之嫚骂如初孝德瞠目大呼运矛跃马斩之以归思明存良马千余匹每日出于河渚浴之循环不休光弼命索军中牝马得五百匹絷其驹而出之思明马见之悉浮渡河尽驱入城　白孝德安西人】思明屯兵河清【唐县今为镇在今懐庆府孟县】光弼军于野水渡【在孟县西南】以备之贼将髙庭晖李日越降【光弼还河阳留兵千人使部将雍希颢守其栅曰贼将髙庭晖李日越皆万人敌也至勿与之战降则与之俱来诸将莫喻既而思明果谓日越日光弼长于慿城今出在野此成擒矣汝以鐡骑宵济为我取之不得则勿返日越将五百骑晨至栅下问曰司空在乎希颢曰夜去矣日越曰失光弼而得希颢吾死必矣遂请降希颢与之见光弼光弼厚待之任以心腹髙庭晖闻之亦降或问光弼降二将何易也光弼曰思明常恨不得野战闻我在外以为必可取日越不获我势不敢归庭晖才勇过于日越闻日越宠任必思夺之矣】思明复攻河阳光弼使李抱玉守南城自将屯中潬贼将周挚攻南城不克【抱玉出竒兵夹击杀伤甚众挚引却】乃攻中潬光弼令镇西行营节度使荔非元礼【荔非関西复姓元礼寜州人】拒战羊马城【胡三省曰城外更筑短垣谓之羊马城】贼大溃【时光弼城外置栅栅外穿堑贼塡堑八道开栅为门光弼使问元礼曰中丞视贼塡堑开栅晏然不动何也元礼曰司空欲守乎战乎光弼曰欲战元礼曰欲战则贼为吾塡堑何为禁之光弼曰善吾所不及勉之元礼俟栅开帅敢死士突出奋击破之】挚复収兵趣北城光弼登城望曰贼兵多而不整不足畏也不过日中保为诸君破之乃命出战及期不决召诸将问曰贼阵何方最坚曰西北隅命郝廷玉当之又问其次曰东南隅命论惟真【论姓自吐蕃来降】当之令诸将曰尔軰望吾旗而战吾飐旗缓任尔择利吾急飐旗三至地则万众齐入死生以之少退者斩又以短刀置鞾中曰战危事吾国之三公不可死贼手万一不利诸君死敌吾自刭不令诸君独死也再战廷玉奔还光弼惊命取其首廷玉曰马中箭非敢退也易马遣之仆固懐恩小却光弼又命取其首懐恩更前决战光弼连飐其旗诸将齐进致死呼声动天地贼众大败思明及挚皆遁去
　　【庚子】上元元年春正月以李光弼为太尉兼中书令贼将安太清走懐州光弼再破之复撃破史思明于河阳西渚已而光弼防懐州擒太清送之京师
　　以郭子仪领邠寜鄜坊【坊州唐置今鄜州中部县是余注俱见前】节度使党项等羌吞噬邉鄙将逼京畿乃分邠寜为鄜坊节度以邠州刺史桑如珪鄜州刺史杜冕领之分道招讨而以郭子仪领两道节度留京假其威名以镇之【既而或上言天下未平不可置子仪散地乃命出镇邠州党项散去】
　　夏四月以韦伦【京兆人】为山南东道节度使寻以来瑱代之先是襄州将康楚元等作乱商州刺史韦伦讨平之【楚元等攻破荆州众至万余伦发兵生擒楚元得其所掠租庸二百万缗】至是防州将张维瑾曹玠杀节度使史翽据州反制以伦为节度使时李辅国用事节度使皆出其门伦既朝廷所除又不谒辅国寻改秦州防御使以来瑱镇防阳瑱至维瑾等降
　　闰月以王思礼为司空
　　武德以来不为宰相而拜三公自此始
　　追諡太公望为武成王
　　五月以苖晋卿行侍中
　　晋卿练逹吏事而谨身固位时人比之胡广
　　以刘晏【字士安曹州南华人】为户部侍郎充度支铸钱盐鐡等使晏善治财利故用之
　　兴王佋卒
　　佋张后之子也张后数欲危太子太子以恭逊取容会佋卒后防子定王侗防太子位遂定
　　秋七月李辅国迁太上皇于西内【即太极宫隋大兴宫也故址在今西安府西北】上皇爱兴宫自蜀归即居之上时自夹城往起居上皇亦时至大明宫陈元礼高力士侍卫上又命玉真公主【上皇之妹】如僊媛【上皇旧宫人】及梨园弟子往娯侍之上皇多御长庆楼父老过者往往瞻拜呼万嵗上皇常于楼下置酒食赐之又尝召将军郭英乂等上楼赐宴李辅国言于上曰上皇居兴庆宫日与外人交通元礼力士谋不利于陛下今六军将士尽灵武勲臣皆反仄不安臣不敢不以闻上泣曰圣皇慈仁岂容有此对曰上皇固无此意其如羣小何陛下当为社稷大计消乱于未萌岂得狥匹夫之孝且兴庆浅露非至尊所宜居大内深严奉迎居之有何不可又令六军将士叩头请之上泣不应会上不豫辅国矫称上语迎上皇游西内辅国将射生五百骑露刃遮道奏曰皇帝以兴庆宫湫隘迎上皇迁居西内上皇惊几坠马髙力士曰李辅国何得无礼叱令下马力士因宣上皇语曰诸将士各好在将士皆纳刃再拜呼万嵗力士又叱辅国共执上皇马鞚侍卫如西内侍卫兵才尫老数十人元礼力士皆不得留左右辅国遂与六军大将素服见上请罪上曰卿等防微杜渐以安社稷何所惧也刑部尚书顔真卿首率百寮上表请问上皇起居辅国恶之奏贬蓬州【后周置今属四川顺庆府】长史髙力士流巫州【唐置后改沅州今湖南沅州府是】陈元礼勒致仕更选后宫百余人以备洒扫令万安咸宜二公主【皆上皇之女】视服膳【上皇日以不怿因不茹荤辟谷浸以成疾上初犹往问安既而上亦有疾但遣人起居其后上稍悔悟恶辅国欲诛之畏其握兵竟不能决】
　　制郭子仪统诸道兵取范阳定河北不果行
　　制下旬日为鱼朝恩所沮事竟不行
　　冬十一月江淮都统刘展反
