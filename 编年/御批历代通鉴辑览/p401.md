<!-- { "loadSidebar": true } -->
　　汉主承祐杀其枢密使杨邠侍卫指挥使史肇三司使王章遣使杀郭威不克威举兵反遂弑其主承祐汉主自即位以来杨邠总机政郭威主征伐史肇典宿卫王章掌财赋邠颇公忠门无私谒虽不郤四方馈遗然有余辄献之肇督察京城道不拾遗章捃摭遗利供馈不乏国家粗安然章吝于出纳聚敛刻急【旧制田税毎斛更输二升谓之雀鼠耗章始令更输二斗谓之省耗旧钱出入皆以八十为陌章始令入者八十出者七十七谓之省陌犯盐矾酒麴之禁者锱铢涓滴皆死】由是百姓愁怨章尤不喜文臣尝曰此辈授之握算不知縦横何益于用俸禄皆以不堪资军者髙其估而给之汉主左右嬖幸浸用事太后亲戚亦干朝政邠等屡裁抑之太后弟武徳使李业求宣徽使不得内客省使阎晋卿次当为宣徽使亦久不补聂文进【并州人】后匡赞郭允明皆有宠而久不迁官刘铢【陜州人】罢归【铢为前平卢节度使以贪虐征还】久未除官共怨执政汉主除丧聴乐赐伶人锦袍玉带肇怒曰士卒守邉苦战犹未有以赐之汝曹何功而得此皆夺之汉主年益壮厌为大臣所制邠肇尝议事于前曰陛下但禁声有臣等在汉主积不能平左右因谮之曰邠等専恣终当为乱苏逢吉与肇有隙屡以言激业等汉主遂与业文进匡賛允明谋诛邠等入白太后太后曰兹事何可轻发更宜与宰相议之业曰先帝尝言朝廷大事不可谋及书生懦怯误人太后不可汉主忿曰国家之事非闺门所知拂衣而出业等以告阎晋卿晋卿恐事不成诣肇第欲告之肇辞不见与邠章入朝殿中甲士出而杀之文进亟召宰相朝臣诸军将校汉主亲谕之分遣使收捕邠等亲党仆従尽杀之遣供奉官孟业赍密诏令镇宁李洪义【李太后弟】杀肇党步军指挥使王殷【大名人时将兵屯澶州】又令行营指挥使郭崇威曹威【真定人】杀郭威及监军王峻又急诏徴髙行周苻彦卿郭从义慕容彦超李谷入朝以苏逢吉权知枢密院事刘铢权知开封府李洪建【洪义兄】权判侍卫司事【逢吉虽恶肇而不预李业等谋闻变惊愕私谓人曰事太息悤主上傥以一言见问不至于此业等命刘铢诛郭威王峻之家铢极其惨毒婴孺无免者命李洪建诛王殷之家防建但使人守视仍饮食之】孟业至澶州洪义不敢发殷囚业以诏示郭威威召郭崇威曹威及诸将告以邠等冤死及有密诏之状且曰吾与诸公披荆棘従先帝取天下受托孤之任竭力以卫国家今诸公已死吾何心独生君辈当奉行诏书取吾首以报天子庶不相累崇威等皆泣曰天子幼冲此必左右羣小所为若使此辈得志国家岂得安乎愿従公入朝自诉荡涤鼠辈以清朝廷翰林天文赵修已【浚仪人善术数初为李守页客守贞欲反修已为言时令不可勿妄动不聴及守贞败征为翰林天文时従郭威在邺】曰公徒死何益不若顺众心拥兵而南此天启也威乃留其养子荣镇邺都命崇威前驱自将大军继之慕容彦超方食得诏舍匕筯入朝汉主悉以军事委之郭威至澶州李洪义纳之王殷亦以兵従遂趣滑州汉主闻郭威至河上悔惧私谓窦贞固曰属者亦太草草李业等请倾府库以赐诸军乃赐禁军人二十缗下军半之将士在北者给其家仍使通家信以诱之威至封邱人情恟惧太后泣曰不用李涛言宜其亡也汉主欲自出劳军太后止之不従时扈従军甚盛至暮不战而还来日欲再出太后又止之不可既陈慕容彦超引轻骑直前奋击马倒引兵退麾下死者百余人于是诸军夺气稍稍降于北军彦超遂与十余骑奔还兖州汉主独与三相及従官数十人宿于七里寨【在开封府城北】余皆逃溃旦日将还宫至元化门刘铢在门上射汉主左右汉主囘辔西北至赵村追兵已至汉主下马入民家为乱兵所弑苏逢吉阎晋卿郭允明皆自杀威至刘铢射之威自迎春门入归私第诸军大掠通夕获刘铢李洪建囚之令诸将分部禁止掠者至晡乃定迁帝梓宫于西宫或请如魏髙贵卿公故事葬以公礼威不许曰仓猝之际吾不能保卫乘舆罪已大矣况敢贬君乎冯道帅百官谒见郭威威犹拜之道受拜如平时徐曰侍中此行不易
　　汉迎武宁节度使刘赟于徐州
　　郭威帅百官起居太后奏请早立嗣君太后诰曰河东节度使崇忠武节度使信皆髙祖之弟武宁节度使赟开封尹承勲髙祖之子其令百官议择所宜赟崇之子髙祖爱之养视如子郭威王峻入见太后请以承勲为嗣太后曰承勲久羸疾不能起令左右以卧榻举之示诸将诸将乃信之于是郭威与峻议立赟帅百官表请太后诰遣太师冯道及枢密直学士王度秘书监赵上交诣徐州奉迎【威之讨三叛也见诏书处分军事皆合机宜问谁为之使者以范质对威曰宰相器也至是令草诰令具仪注苍黄之中讨论撰定皆得其宜寻以为枢密副使】
　　汉太后临朝
　　郭威帅羣臣请之也【威杀刘铢李洪建及其党皆枭首于市而赦其家威谓公卿曰刘铢屠吾家吾复屠其家怨雠反覆庸有极乎由是数家获免王殷屡为洪建请威不许】
　　辽人破内邱【本汉中邱隋改名今县属顺徳府】克饶阳汉遣郭威将兵击之
　　马希萼陷潭州杀楚王希广而自立
　　先是希萼攻岳州刺史王赟坚守不下希萼呼赟曰吾昔约君同行今何异心乎赟曰君王兄弟不相容而责将吏异心乎愿君王入长沙不伤同气臣其敢不尽节希萼惭引去遂下湘乡【后汉县今属长沙府】至长沙屯水西楚将刘彦瑫许可琼屯水东指挥使彭师暠【士愁之子】登城望之言于希广曰朗人骤胜而骄杂以蛮兵易破也请令可琼等陈山前臣以步卒三千自巴溪【即麻溪在长沙县北】渡江【湘江也注见前】出岳麓【山名在长沙府善化县西衡山足也】后夜击之希广以为可而可琼已送欵于希萼遂沮其议【希广信巫觋及僧语塑鬼于江上举手以郤朗兵又作大像于髙楼手指水西怒目视之命众僧日夜诵经自衣僧服膜拜求福】朗兵水陆急攻指挥使吴宏小门使杨涤相谓曰以死报国此其时矣各引兵出战自辰至午朗兵小郤刘彦瑫按兵不救彭师暠战于城东北隅可琼举全军降希萼长沙遂陷希崇帅将吏诣希萼劝进【吴宏见希萼曰不幸为许可琼所误今日死不愧先王矣彭师暠投槊于地大呼请死希萼叹曰铁石人也皆不杀】希萼入府捕希广获之自称楚王以希崇为节度副使谓将吏曰希广钝夫也为左右所制耳吾欲生之可乎朱进忠曰大王三年血战始得长沙一国不容二主他日必悔之乃赐希广死【希广临刑犹诵佛书彭师暠葬之于浏阳门外希萼召拓防恒欲用之恒称疾不起　浏阳门长沙东门以通浏阳水名浏阳水出长沙府浏阳县西北流入湘】
　　汉刘赟发徐州
　　赟留右都押牙巩廷美敎练使杨温守徐州与冯道等西来在道仗卫皆如王者左右呼万嵗郭威至滑州留数日赟遣使慰劳诸将受命之际相顾不拜私相谓曰我辈屠陷京城其罪大矣若刘氏复立我辈尚有种乎
　　汉郭威至澶州自立而还王峻王殷遣兵拒刘赟以太后诰废为湘阴公令郭威监国
　　威至澶州将发将士数千人忽大噪曰天子须侍中自为之将士已与刘氏为仇不可立也或裂黄旗以被威体共扶抱之呼万嵗震地因拥威南行威乃上太后牋请奉汉宗庙事太后为母下书抚谕大梁士民勿有忧疑至七里店窦贞固帅百官出迎拜谒劝进赟至宋州王峻王殷闻澶州军变遣郭崇威将七百骑往拒之又遣马铎将兵诣许州巡检崇威忽至宋州赟大惊阖门登楼诘之对曰澶州军变郭公遣崇威来宿卫赟召崇威登楼执手而泣时防圣指挥使张令超帅部兵为赟宿卫徐州判官董裔说赟急召令超夜刦崇威夺其兵北走晋阳赟犹豫未决是夕崇威密诱令超帅众归之赟大惧郭威召冯道先归赟谓之曰寡人此来所恃者以公三十年旧相故无疑耳令事危矣公何以为计道黙然客将贾贞数目道欲杀之赟曰汝辈勿草草无预冯公事崇威迁赟于外馆杀董裔贾贞等数人太后诰废赟为湘阴公马铎引兵入许州刘信自杀太后诰以侍中监国百官藩镇相继上表劝进【后汉自髙祖至帝凡二主合四年】
　　南汉以宫人为女侍中
　　南汉主以宫人卢琼仙黄琼芝为女侍中朝服冠带防决政事宗室勲旧诛戮殆尽惟宦官林延遇【闽清人】等用事【延遇阴险多计数后卒荐龚澄枢自代南汉主即日用之　龚澄枢南海人】
　　【辛周太祖郭威广顺元年北汉主刘崇干祐四年是亥嵗周代汉北汉建国凡五国三鎭十月湖南亡】春正月郭威称皇帝国号周【是为后周太祖】
　　汉太后下诰授监国符宝即皇帝位制曰朕周室之裔虢叔之后【春秋有郭公公羊传曰虢谓之郭音之转也】国号宜曰周改元大赦凡仓场库务掌纳官吏无得收斗余称耗旧所进羡余物悉罢之犯窃盗及奸者并依晋天福元年以前刑名罪人非反逆无得诛其亲族籍没家赀唐庄宗明宗晋髙祖各置守陵十户汉髙祖陵职员宫人荐享守户并如故
　　汉太后迁居西宫
　　号昭圣太后
　　汉河东节度使刘崇表请湘阴公归晋阳
　　初崇闻帝遇害欲起兵南向闻迎立湘阴公乃止曰吾儿为帝吾又何求太原少尹李骧【正定人】阴说崇曰观郭公之心终欲自取公不如疾引兵逾太行据孟津俟徐州相公即位然后还镇则郭公不敢动矣不然且为所卖崇怒曰腐儒欲离间吾父子命左右曳出斩之骧呼曰吾负经济之才而为愚人谋事死固甘心家有老妻愿与之同死崇并其妻杀之及赟废崇乃遣使请赟归晋阳周主报曰湘阴公比在宋州今方取归必令得所公勿以为忧
　　汉湘阴公故将巩廷美等举兵徐州
　　廷美杨温闻湘阴公赟失位奉赟妃董氏据徐州拒守以俟河东援兵周主使赟以书谕之
　　辽使至大梁
　　辽人之攻内邱也死伤颇多又值月食军中多妖异辽主惧引兵还遣使请和于汉防汉亡刘词送其使者诣大梁周主遣将军朱宪报聘且叙革命之由
　　周以王殷为邺都留守
　　周主以邺都镇抚河北控制辽境欲以腹心处之以殷为留守领军如故仍以侍卫司従赴镇
　　周主为故汉主承祐举哀成服
　　周主威弑汉湘阴公赟于宋州汉刘崇称帝于晋阳【是为北汉】
　　刘崇即位于晋阳仍用干祐年号所有者并汾忻代岚宪隆蔚沁辽麟石十二州之地【隆州晋汉间置地在今岢岚州余注俱见前】以判官郑珙赵华【荣阳人】同平章事次子承钧为侍卫亲军都指挥使副使李存瓌为代州防御使谓诸将曰朕以髙祖之业一朝坠地今日位号不得已称之顾我是何天子汝曹是何节度使邪由是不建宗庙祭祀如家人宰相俸钱月止百缗节度使止三十缗自余薄有资给而已闻湘阴公死哭曰吾不用忠臣之言以至于此为李骧立祠嵗时祭之
　　周罢四方贡献珍食诏百官上封事
　　周主谓王峻曰朕起于微寒备尝艰苦遭时丧乱一旦为帝王岂敢厚自奉养以病下民乎命峻疏四方贡献珍美食物诏悉罢之又诏曰朕生长军旅不亲学问未知治天下之道文武官有益国利民之术各具封事以闻【周主悉出汉宫中寳玉器碎之于庭曰凡为帝王安用此为仍戒左右自今珍华恱目之物母得入宫】
　　北汉主遣其子承钧将兵伐周不克
　　二月周主以其养子荣为镇宁节度使
　　选朝士为之僚佐以王敏崔颂【协之子】为判官王朴【字文伯东平人】为掌书记
　　辽遣使如周周报之
　　北汉遣使如辽乞师
