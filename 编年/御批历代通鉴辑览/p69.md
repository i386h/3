<!-- { "loadSidebar": true } -->
　　闽越撃东瓯遣使发兵救之遂徙其众于江淮间时闽越发兵围东瓯【初吴王濞太子驹亡走闽越怨东瓯杀其父常劝闽越撃东瓯从之】东瓯使人告急上问田蚡对曰越人相攻撃固其常又数反覆自秦时弃不属不足以烦中国往救也荘助【庄以諡为氏助吴人以贤良对策擢中大夫】曰小国以穷困来告急天子不救何以子万国乎且秦举咸阳而弃之何但越也上曰太尉不足与计吾新即位不欲出虎符发兵郡国乃遣助以节发兵会稽会稽守欲距法不为发【以法距之为无虎符验也】助乃斩一司马喻意指遂发兵浮海救东瓯未至闽越兵罢东瓯请举国内徙乃悉举其众处于江淮之间
　　九月丙子晦日食
　　帝始防行起上林苑【三辅黄图苑周袤三百里离宫七十所】
　　上招选天下文学材智之士拔其俊异者宠用之荘助最先进后又得朱买臣【字翁子吴人】吾邱夀王【吾音虞晋有虞邱氏夀王字子赣赵人】司马相如【字长卿成都人】东方朔【风俗通伏羲之后帝出乎震主东方因氏马朔字曼倩厌次人】枚臯【枚氏出周官衔枚氏阜淮隂枚乘孽子】终军【终氏颛顼裔陆终之后以名为氏军字子云亦曰终童济南人】等并在左右每令与大臣等辨论中外【中谓荘助等外谓卿大夫】相应以义理之文大臣数绌焉然相如特以辞赋得幸朔臯不根持论好诙谐上以俳优畜之惟助与夀王见任用而朔时为直諌有所补益是嵗上始为防行与左右善骑射者期诸殿门【期门之号始此】以夜漏下十刻始出旦明入南山下驰射至夕还大驩乐之是后数出私置更衣十二所【昼休更衣夜则止宿】然上以道逺劳苦又为百姓所患【尝从南山下驰骛禾稼地鄂杜令欲执之示以乘舆物乃得免又尝夜至栢谷逆旅主人疑为盗聚少年欲攻之主人妪异上状貌止其翁不聴妪饮翁酒醉而防之少年乃防去　柏谷在陜州灵宝县西南】于是使大中大夫吾邱夀王除上林苑属之南山东方朔諌曰南山天下之阻陆海【谓陆产富饶有同于海】之区今规以为苑絶陂池水泽之利而取民膏腴之地上乏国用下夺农业其不可一也盛荆棘之林大虎狼之虚【读作墟】壊人冢墓发人室庐其不可二也垣而囿之骑驰车骛有深沟大渠夫一日之乐不足以危无隄之舆【刘敞曰不足之不当作亦隄犹防也言车舆驰骋不为防虑必有颠覆之变】其不可三也帝乃拜朔为大中大夫给事中【加官以给事禁中名】然遂起上林苑
　　【甲辰】四年夏有风赤如血
　　【乙巳】五年春置五经博士
　　【丙午】六年夏五月太皇太后崩【合霸陵】
　　六月丞相昌免以田蚡为丞相
　　蚡骄侈治宅甲诸第田园极膏腴多受四方赂遗每入奏事坐语移日所言皆聴荐人或起家至二千石权移主上上乃曰君除吏已尽未吾亦欲除吏尝请考工【少府官属】地益宅上怒曰君何不遂取武库是后乃少退
　　秋八月有星孛于东方长竟天
　　闽越王郢攻南越遣大行王恢【燕人】等将兵撃之越人杀郢降兵还南越遣太子婴齐入宿卫
　　闽越王郢兴兵撃南越南越守天子约不敢擅举兵上书以闻上多其义遣大行王恢出豫章【汉郡治南昌今南昌府南昌县是】大农令韩安国出防稽俱为将军撃闽越淮南王安上书諌【畧曰越方外之国剪发文身之民不可以冠带之国法度理也自三代之盛不受正朔非彊不能伏威不能制以为不居之地不收之民不足以烦中国也今自相攻击而陛下发兵救之是反以中国而劳蛮夷也臣闻天子之兵有征而无战言莫敢校也如使越人徼幸以逆执事厮舆之卒有一不备而归虽得越王之首臣犹羞之陛下以九州为家生民皆为臣妾天下之安如泰山而四维之也蛮夷之地何足以为一日之间而烦汗马之劳乎诗云王犹允塞徐方既来言王道甚大而逺方懐之也臣安窃恐将吏之以十万之师为一使之任也】是时汉兵遂岀未逾岭闽越王郢发兵距险其弟余善与宗族谋鏦杀郢使使奉其头致王恢恢乃以便宜案兵告安国而使使奉王头驰奏诏罢兵立无诸孙繇【音摇邑号】君丑为越繇王余善既杀郢威行于国繇王不能制上闻之以余善不足复兴师立为东越王与繇王并处使荘助谕意南越南越王胡顿首曰天子乃与臣兴兵讨闽越死无以报徳遣太子婴齐入宿衞助还过淮南上又使助谕淮南王安以讨越事嘉答其意安谢不及助遂与安相结而还
　　以汲黯【字长孺濮阳人胡三省曰黯之先世为卫大夫葢食采于汲遂以为氏】为主爵都尉
　　初黯为谒者东越相攻上使黯徃视之至呉还报曰越人相攻固其俗然不足以辱天子使河内【汉郡治懐懐注见前】失火延烧千余家上使黯徃视之还报曰家人失火屋比延烧不足忧也臣过河南【汉郡注见前】贫民伤水旱万余家或父子相食臣谨以便宜持节发仓粟以赈之臣请归节伏矫制之罪上贤而释之已迁为东海【汉郡治郯今山东沂州府郯城县是】太守黯好清静择丞史【汉制郡守属有丞有诸曹掾史】任之责大指不苛小卧阁不出嵗余东海大治上闻召为主爵都尉时天子方招文学尝曰吾欲云云黯曰陛下内多欲而外施仁义奈何欲效唐虞之治乎上怒罢朝谓左右曰甚矣汲黯之戆也羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何黯多病赐告【休假曰告赐告天子优赐其告也】者数终不愈最后荘助为请上曰汲黯何如人助曰使黯任职居官无以逾人至其辅少主守城深坚【谓志操深逺坚固】招之不来麾之不去虽贲育【孟贲夏育皆卫力士】不能夺之矣帝曰然古有社稷之臣至如黯近之矣【黯以严见惮大将军丞相燕见上或不冠至黯不冠不见也上尝坐武帐黯前奏事上不冠避帐中使人可其奏其敬礼如此】
　　【丁未】元光元年冬十一月初令郡国举孝廉各一人从董仲舒对策之言也
　　以李广程不识【程伯休父封于程其后以邑为氏】为将军将兵屯北边广与不识俱以将兵有名当时广行无部曲行阵就善水草舎止人人自便不撃刁斗【孟康曰以铜作鐎受一斗昼炊饮食夜击持行故曰刁斗鐎音谯温器有柄】以自卫莫府省约文书然亦逺斥候【斥度候望也所以侦伺盗贼】未尝遇害不识正部曲行伍营阵撃刁斗治军簿至明军不得休息亦未尝遇害然匈奴畏李广之畧士卒亦多乐从广而苦程不识
　　秋七月癸未日食
　　【戊申】二年冬十月始亲祠灶【五祀夏所祭其神祝融】遣方士求神仙李少君以祠灶却老方见上上尊之少君者故深泽侯【髙祖功臣有深泽侯赵将夕】舎人匿其年及所生长善为巧发竒中【尝从武安侯宴坐中有老人九十余少君乃言与其大父防射处老人为儿时从大父识其处一坐尽惊及见上上有故铜器问少君少君曰此器齐桓公十年陈于栢寝已而案其刻果然于是上大骇以少君为数百嵗人也】言上曰祠灶则致物【谓鬼物】而丹砂可化为黄金蓬莱仙者可见见之以封禅则不死于是天子始亲祠灶遣方士入海求蓬莱安期生【琅邪人秦时卖药海边人言其千嵗少君为上言安期生尝食臣枣大如】之属而事化丹砂诸药齐【才计反药之分剂】为黄金久之少君病死天子以为化去不死而海上燕齐怪迂之士多更来言神仙事矣【时又有亳人谬忌奏祠太一曰天神贵者太一太一佐曰五帝上为立祠长安东南郊　太一天帝之别名中宫天极星其一明者太一常居也五帝太防垣五帝座也】
　　夏六月遣间诱匈奴入塞将军王恢等伏兵邀之不获恢以罪下吏自杀
　　先是匈奴请和亲上下其议大行王恢请举兵击之御史大夫韩安国以为不如和亲羣臣多附安国议遂许之至是鴈门马邑豪聂翁壹【聂注见前翁者老人之称壹名】因恢言匈奴初和亲可诱以利伏兵袭撃必破之上召问公卿恢及安国更相诘难【恢曰陛下之威海内为一而匈奴侵盗不已无它以不恐之故臣窃以为击之便安国曰臣闻髙皇帝常围于平城七日不食及解围反位而无忿怒之心圣人以天下为度不以己私怒伤天下之公故结和亲至今为五世利臣窃以为勿击便恢曰不然髙皇帝不报平城之怨者非力不能所以休天下之心也今边境数惊士卒死伤中国槥车相望此仁人之所隐也故曰击之便安国曰不然臣闻用兵者以饱待饥常坐而役敌国今将卷甲轻举深入长驱从行则廹胁衡行则中絶疾则粮乏徐则后利兵法云遗人获也臣故曰勿击便恢曰不然臣言撃之者非发而深入也将顺因单于之欲诱而致之边吾选枭骑隂伏而处审遮险阻或营其左或营其右或当其前或絶其后单于可擒百全必取】上从恢议六月以韩安国李广王恢为将军将车骑材官三十余万匿马邑傍谷中使聂翁壹亡入匈奴谓单于曰吾能斩马邑令丞以城降财物可尽取单于信之以十万骑入武州【汉县故城在山西朔平府左云县】塞未至马邑百余里见畜布野而无人牧者乃攻亭得鴈门尉史【汉近塞郡皆置尉每百里尉史二人】欲杀之尉史具告单于汉兵所居单于大惊曰我固疑之乃引兵还【单于曰吾得尉史天也以为天王】汉兵追至塞弗及乃皆罢兵始王恢主别从代击虏辎重及闻单于还兵多亦不敢出上怒下恢廷尉廷尉当恢逗挠当斩【恢行千金田蚡蚡言于太后曰王恢首为马邑事今不成而诛恢是为匈奴报仇也太后以告上上曰首为马邑事者恢故发天下兵数十万从其言为此且纵单于不可得恢所部撃其辎重犹颇可得以慰士大夫心今不诛恢无以谢天下】恢遂自杀自是匈奴絶和亲徃徃入盗边不可胜数然尚贪乐关市嗜汉财物汉亦通关市不絶以中之
　　【己酉】二年春河徙顿邱【汉县本春秋衞邑注见前】夏决濮阳【汉东郡治注见前黄河自周定王五年后至是再徙】
　　春河水徙从顿邱东南【禹贡锥指河水徙从顿邱东南是一句通鉴考异以顿邱属东郡渤海乃在顿邱东北恐误因删去入渤海三字盖误以东南二字属下读也】流入渤海【禹贡锥指顿邱决口及入海处沟洫志不载不可得闻今以水经注考之北凟初经顿邱县西北至是改流过其县东南厯畔观至东阳武夺漯川之道东北至千乘入海者也　畔观今山东观城县东阳武今山东朝城县俱属曹州府千乘漯川注俱见前】夏复决濮阳瓠子【在开州南亦曰瓠子口禹贡锥指漯川狭小不能容故其夏又自长夀津溢而东以决于濮阳　长夀津注见前】注钜野【在曹州府钜野县北即古大野泽注见前】通淮泗【此黄河入淮之始】泛郡十六天子使汲黯郑当时【字荘陈人】发卒十万塞之輙复壊是时田蚡奉邑食鄃【汉县故城在今山东济南府平原】居河北河决而南则鄃无水灾邑多收因言于上曰江河之决皆天事未易以人力彊塞望气者亦以为然于是久不塞【禹贡锥指河既决瓠子东南通淮泗于是北凟之流微漯川之水涸矣】
