<!-- { "loadSidebar": true } -->
　　蔡京议复湟鄯还王厚前秩防羌人都尔本【旧作多罗巴今改】奉希卜萨罗桑谋复国赵怀徳畏逼奔河南种落更挟之以令诸部朝廷患众羌扇结命王厚安抚洮西合兵十万讨之京又与内客省使童贯善因言贯尝使陜右悉五路事宜与诸将能否请用李宪故事监其军帝从之贯至湟州适禁中火帝下手札驿止贯兵毋西贯发视遽纳鞾中厚问故贯曰上趣成功耳遂行都尔本知王师且至集众以拒厚声言驻兵而隂戒行羌备益弛乃与偏将髙永年异道而进都尔本三子以数万人分据险要厚击杀其二子唯少子阿中流矢去道遇都尔本与俱遁厚遂抜湟州捷闻进蔡京官三等蔡卞以下二等降徳音于熙河兰防路论弃湟州罪贬忠彦为磁州团练副使安焘为祁州团练副使曾布为贺州别驾范纯礼为静江军节度副使夺蒋之竒三秩凡预议者贬黜有差
　　秋八月张商英罢
　　商英复与蔡京议政不合数诋京身为辅相志在逢君御史余深等希蔡京指取商英所作元祐嘉禾颂及祭司马光文斥其反覆罢知亳州诏八元祐党籍
　　九月始定选人阶官
　　吏部侍郎邓洵武言神宗稽古建官既正台省寺监之职而以寄禄阶易空名矣今选人七阶自两使判官至主簿尉有带知安州云梦县而为河东干当公事者有河中府司防军而监楚州盐场者有瀛州军事推官充濮州教授者殽乱纷错莫甚于此宜造为新名因而制禄诏悉更之乃改留守节察判官为承直郎书记支使防团判官为儒林郎留守节察推官军监判官为文林郎防团推官为从事郎令録为通仕郎知令录为登仕郎判司簿尉为将仕郎【后改通仕为从政登仕为修职将仕为迪功】
　　令州县立党人碑
　　蔡京又自书奸党为大碑颁于郡县令监司长吏防皆刻石有长安石工安民当鑴字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免鑴安民二字于石末恐得罪后世闻者愧之
　　髙丽与女真通好
　　女真虽旧属髙丽不相通者久矣防髙丽医者至女真还言于髙丽王曰女真居黒水【即今黒龙江上源曰鄂诺河流六千余里与混同江合】者部族日彊兵益精悍其王乃通使于女真自是来往不阻【既而女真徇地别部髙丽恐不利于己因侵之为女真所败髙丽惧还所俘复请和】
　　冬十月置都大军器所
　　初知渭州邢恕建兵车之议下诸路创造凡数千乗及是蔡硕又请制河北五十万兵器及兵车万乗于京师置官以领之
　　十一月辽封耶律淳为越王
　　淳笃好文章昭怀太子之得罪也道宗尝欲立淳为太子羣臣不可而止辽主即位宠待加厚号其父和啰噶为太叔封淳越王留守东京






　　御批厯代通鉴辑览卷七十九
<史部,编年类,御批历代通鉴辑览>
　　钦定四库全书
　　御批歴代通鉴辑览卷八十
　　宋
　　徽宗皇帝
　　【甲申】崇寜三年春正月铸当十大钱
　　蔡京当政将以利惑人主乃用其党陜西转运副使许天启言请铸当十钱【募私铸人为官匠并其家设营以居之谓得昔人招纳天下亡命即山铸钱之意其钱惟令陜西鐡钱地分铸造却于铜钱地分行使】议者多言非便帝亦知其不可而卒从之【时京又以河东运判洪中孚言辽夏以中国钱鐡为兵器若杂以铅锡则脆不可用乃改铸夹锡钱即令许天启推行其法毎夹锡钱一折铜钱二至大观元年乃降钱式及锡母于铸钱诸路先是钱制有铜有鐡折二折三当五随时立制庆厯中范雍知永兴军始请铸折十钱盗铸者众公私病之后改折二盗铸乃息至是复行当十钱又兼行夹锡钱法由是益壊】
　　命方士魏汉津【本蜀黥卒】定乐铸九鼎
　　帝鋭意制作以文太平蔡京复毎为帝言方今帛币所积赢五千万和足以广乐富足以备礼帝惑其説制作营造之事渐兴至是京客刘昺【字子开封人】为大司乐引蜀方士魏汉津见帝献乐议破先儒累黍之非用夏禹以身为度之文【汉津谓禹用左手中指三节三寸谓之君指裁为宫声之管又用第四指三节三寸谓之臣指裁为商声之管又用第五指三节三寸谓之物指裁为羽声之管第二指为民为角大指为事为徴民与事君臣治之以物飬之故不用为裁管之法得三指合之为九寸即黄钟之律定矣黄钟定余律从而生焉】乃取帝指三节三寸为度定黄钟之律请先铸九鼎以备百物之象然后均裁管为一代之乐制帝从之【汉津本剰员兵士自云居蜀师事唐仙人李良授鼎乐之法皇祐中与房庶俱被召至京而黍律己成不得仲所学而退或谓汉津尝被执役于范镇窥见其制作因掠取之蔡京神其説托之于李良云然汉津晓隂阳数术多竒中尝説所知曰不三十年天下乱矣人未之信也】
　　三月令天下坑冶金银悉输内藏
　　大内灾
　　夏四月罢讲议司
　　诏诸州见行新法文字许直达尚书省其讲议司官属依制置三司条例司例推恩自张康国【字宾老扬州人】以下迁官者几四十人尚书省复言追复先朝法度以来无虑千百数尚惧讲求未尽乞令诸路官司有未兴复者各具以闻从之
　　王厚复鄯廓州【注见前】五月封蔡京为嘉国公以厚为武胜节度留后
　　厚帅大军次湟命髙永年【本河东蕃官】将左军别将张诚将右军自将中军期防宗噶尔【旧作宗哥今改】川【在西寜县西东北流入湟河】羌置阵临宗水【即宗噶尔川宋史地理志宗水南有宗谷口后讹曰宗哥因以名城】倚北山希斯罗斯张黄屋建大斾乘高指呼望中军旗鼓争赴之厚麾游骑登山攻其北亲帅彊弩迎射羌退走右军济水撃之大风扬沙翳羌目不得视遂大败战首四千三百余级俘三千余人罗斯以一骑驰去其母兹公主与诸酋开城门降厚计罗斯必且走青唐将夜追之童贯以为不能及遂止师下青唐知罗期留一宿去贯始悔之厚将大军趋廓州羌酋喇实钓凌结【旧作落施军令结今改】以众降遂入廓州诏加京司空封爵而超厚武胜军节度观察留后
　　置京西北路交子所
　　蔡京请置京西北路専管切干通行子所交仿川峡路立伪造法通情转用幷邻人不告者皆罪之私造交子纸者罪以配徒已而令诸路更用钱引凖新様印制四川如旧法惟闽浙湖广不行钱引赵挺之以为闽乃京乡里故得免焉
　　六月图熙寜元丰功臣于显谟阁
　　以王安石配享孔子
　　辟雍初成诏荆国公王安石孟轲以来一人而已其以配享孔子位次孟轲吏部尚书何执中【字伯通处州龙泉人】请开学殿使都人纵观
　　置书画算学
　　书学习篆隶【注见前】草【汉黄门令史逰解散隶体作章草后汉张芝变为今草】三体明说文【汉许慎纂】字説【即王安石所撰】尔雅【晋郭璞注】博雅【隋曹宪撰】方言【汉扬雄撰】其説文则令书篆字着音训余书皆设问答以所解义观其能通书意与否画学以不仿前人而物之情态形色俱若自然笔韵简高为上算学以九章【算术也周公所作凡九篇方田粟米差分少广均输方程旁要赢不足钩股见后汉书注】周髀【即盖天之说周公受之商高周人志之故曰周髀髀股也股者表也见晋书天文志】及假设疑数为算问仍并厯算三式天文书为本科其生皆占经以试其取士法畧如太学上舍三等推恩以通仕登仕将仕郎为次【未防即罢】
　　重定党人刻石朝堂
　　诏重定元祐元符党人及上书邪等者合为一籍通一百九人刻石于朝堂余并出籍自今毋复得弹奏户部尚书刘拯【字彦修宣州南陵人】言汉唐失政皆自朋党始今日指前日之人为党焉知后日不以今日为党乎大抵人之过恶自有公论何必悉拘于籍而禁锢之哉蔡京大不怿风台臣劾之出知蕲州
　　秋七月复行方田法
　　八月许将罢
　　将居政府十年不能有所建明中丞朱谔【字圣与秀州华亭人】收将旧谢章表析文句以为谤且谓将在元祐则尽更元丰之所守居绍圣则隂匿元祐之所为遂罢知河南府谔蔡京党也
　　九月以赵挺之吴居厚为门下中书侍郎张康国邓洵武为尚书左右丞
　　绍圣中蔡京治役法荐康国为属及京当国定当籍议绍述康国皆预密谋故京引援之甚力自福建转运判官不三嵗入翰林为承防遂拜左丞
　　以胡师文为户部侍郎
　　初东南六路粮斛自江浙起纲至于淮甸以及真扬楚泗为仓七以聚蓄军储复自楚泗置汴纲般运上京以江淮发运使董之故常有六百万石以供京师而诸仓常有数年之积州郡告歉则折收上价谓之额斛计本州嵗额以仓储代输京师谓之代发复于丰熟以中价收籴糓贱则官籴不至伤农嵗歉则令民纳钱民以为便本钱嵗増兵食有余其法良善及蔡京当国始求羡财以供侈费于是以其姻家胡师文为法运使以籴本数百万缗充贡入为户部侍郎自是继者效尤时有进献而本钱竭矣本竭不能增籴储积渐空而输般之法壊
　　罢科举法
　　时虽设辟雍大学以待士之升贡者然州县犹以科举贡士蔡京以为言遂诏天下取士悉由学校升贡其州郡发解凡试礼部法并罢而每嵗试上舍生则差知举如礼部法云
　　冬十二月复封孔子为衍圣公
　　是嵗大蝗
　　以陶节夫【字子礼鄱阳人】经制陕西河东五路
　　初蔡京任节夫师鄜延节夫诞妄特甚每进筑一城寨即奏云此西人要害必争之地未一年自常调迁至枢密直学士然未尝遣一骑一卒出塞盖与敌战则有胜负独进筑则无虞又皆逺灵武数百里之地敌所不争故皆得就功论赏而京力主之奏使经畧五路【先是秦鳯招纳司言阶州生蕃纳土得邦叠潘三州计二千五百里大小首领一百二十人于是本路经畧胡宗回等俱进秩然所奏实皆诞妄邦州地在今四川松潘卫叠州注见前潘州宋初吐蕃巴勒结地故名松潘卫旧冇上中下三潘州路接洮岷今漳腊营即故下潘州地】
　　【乙酉】四年春正月蔡卞罢
　　卞居心倾邪一意妇翁王安石所行为至当以兄京晩达而位在上致已不得相故二府政事时有不合至是京请以童贯为制置使卞言不宜用宦者必误边计京于帝前诋卞卞求去遂出知河南府
　　以童贯为河兰湟秦鳯路经畧安抚制置使
　　三月王江蛮【即古州蛮古州在今贵州永平府西北与广西栁州府接界州西有江曰古州冮亦曰福禄冮广西右江之上源也流迳栁州府怀逺县县旧名王口砦羣蛮居此故冇王江之名】内附诏置怀逺军【今为怀逺县　续纲目是条提纲作黎峒王江蛮内附考黎峒蛮乃黎母山黎人宋史别冇黎峒传与王冮各不相渉徽宗纪但云王江蛮归顺并无黎峒字惟王祖道传云黎人愿为王民请置镇州于黎母山心奏在大观元年亦非崇宁四年事也续纲目误以黎峒为溪峒遂与王江混而为一今依本纪书纲节采王祖道传作目而以黎峒事附注目后】
