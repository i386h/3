<!-- { "loadSidebar": true } -->
　　北江【酉阳江之别源也在今永顺府保靖县北亦曰北河】蛮酋最大者曰彭氏【本江西吉水人】世有溪州州有三曰上中下溪【上溪废州在今永顺府龙山县中溪废州亦在龙山县下溪州故城在永顺府永顺县彭氏所治也】又有龙赐忠顺保静感化天赐永顺六州及懿安逺新给富来宁南顺高十一州【地俱在今永顺府境】至是其酋彭允林以地附宋于是各州悉置刺史而以下溪州刺史兼都誓主以统之谓之誓下州
　　【甲宋干徳二年是子嵗凡五国一镇】春正月宋范质王溥魏仁浦罢以赵普同平章事
　　普既相以天下为已任宋主倚任之事无大小悉咨决焉宋主数微行过功臣家普每退朝不敢去衣冠一日大雪向夜普意宋主不出久之闻叩门声普亟出宋主立风雪中普惶恐迎拜宋主曰已约光义矣已而光义至设重裀地坐堂中炽炭烧肉普妻行酒炙宋主以嫂呼之因与普计下太原普曰太原当西北二靣太原既下则我独当之不如姑俟削平诸国则弹丸黒子之地将安逃乎宋主曰吾意正如此特试耳【宋主又尝以幽燕地图示普问进取之防普曰图必出曹翰宋主曰然因曰翰可取否普曰翰可取孰可守宋主曰以翰守之普曰翰死孰可代宋主黙然良久曰卿可谓深虞矣普尝荐某人为某官宋主不许明日复奏亦不许明日又奏宋主大怒裂碎奏牍掷地普顔色不变跪而拾之以归他日补缀旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不与迁卿若之何普曰刑赏天下之刑赏陛下岂得以喜怒专之宋主怒甚起普亦随之宋主入宫门久之不去竟得俞允其刚毅果断类如此然多忌刻屡以微时所不足者为言宋主曰若尘埃中可识天子宰相则人皆物色之矣自是不敢复言　范质罢相未几卒宋主弟光义尝称质曰宰辅中能循规矩慎名器持亷节无出质右者但欠世宗一死为可惜耳】
　　二月宋昭义节度使李继勲侵北汉辽州克之
　　继勲屡败北汉兵至是宋主遣曹彬防继勲合兵入北汉境攻其邉邑及辽石州继勲大败北汉兵于辽城下北汉辽州刺史杜延韬危蹙籍部下兵三千人降于继勲辽以六万骑来援又击走之【已而辽州复为北汉所取】
　　宋以陈洪进为平海节度使
　　先是洪进既幽张汉思遣使请命于唐复遣牙将魏仁济奉表如宋且请制命至是宋主诏谕唐主改清源为平海军授洪进节度使【洪进嵗贡多厚敛于民二州甚苦之】
　　夏四月宋以薛居正【字子平浚仪人】吕余庆参知政事【参知政事设官自此始职官志秩正二品】
　　宋主以赵普独相欲置副而难其名称问翰林承旨陶谷曰下宰相一等有何官对曰唐有参知政事【唐参知政事之名始于刘洎説具前】乃以枢宻直学士薛居正兵部侍郎吕余庆并以本官参知政事不押班宣制知印不预奏事不升政事堂止令就宣徽使防上事殿廷别设砖位勅尾署衔降宰相月俸杂给半之未欲与普齐也
　　宋以秦再雄【辰州猺人】为辰州刺史
　　初隋置辰州【沅陵郡今辰州府是】唐复置锦州【卢阳郡故城在今沅州府麻阳县】溪州及巫叙州【潭阳郡贞观中曰巫州大厯初改叙州】皆西南溪峝诸蛮地也唐末蛮酋分据之各保险阻以自固时出宼钞宋既平湖南择蛮人为其党所服者得秦再雄武健有奇畧宋主召至汴察其可任擢为刺史使自辟吏予以租赋再雄感恩誓以死报至州日训土兵三千人皆能被甲渡水厯山飞堑捷如猿猱又选亲校二十人分使诸蛮以传朝廷懐徕之意莫不从风而靡各得降表以闻自是荆湘无复边患
　　六月宋主以其子徳昭为贵州防御使
　　故事皇子出閤即封王宋主以徳昭未冠特杀其礼
　　秋七月宋颁刑统
　　判大理寺窦仪所重定也
　　八月宋置货务【朝野杂记宋制有四提辖官货务其一也掌鹾茗番矾钞引之政令】置于京师及沿江令商旅入金帛京师执引诣沿江给茶后觧塩【觧池塩也】亦之
　　九月宋攻南汉郴州克之
　　宋潘羙尹从珂【秦州天水人】帅兵攻南汉郴州克之得南汉内侍秦延业宋主访其国政延业具言其主作烧煮剥剔刀山剑树之刑或令罪人闘虎抵象又赋敛繁重邕民入城者人输一钱琼州斗米税四五钱置媚川都【在今广州府新安县南凡三千人】定其课令入海珠所居宫殿以珠玳瑁饰之内官陈延受作诸淫巧日费数万金宫城左右离宫数十游幸常至月余或旬日以豪民为课户供宴犒之费宋主惊骇曰吾当救此一方民时方谋下蜀未遑也【初南汉内常侍邓廷瓒言于南汉主曰汉承唐乱居此五十余年幸中国多故干戈不及而汉益骄于无事今兵不识旗鼓而人主不知存亡夫天下乱久矣乱久必治请饬兵备且遣使通好于宋南汉主懵然莫以为虑及宋克郴州始惧以廷琄为招讨使屯洸口　洸口在韶州府英徳县西南始兴大江之北今有镇】
　　冬十一月蜀约北汉侵宋宋遣忠武节度使王全斌等伐之
　　蜀山南节度判官张廷伟説知枢宻院事王昭远曰公素无勲弃一旦位至枢近不自建立大功何以塞时论莫若通好并门令发兵南下我自黄花子午谷【注见前】出兵应之使中原表里受敌则关右之地可抚而有昭远然其言劝蜀主遣赵彦韬【兴州顺政人】等以蜡书间行约北汉济河同举兵彦韬至汴潜取其书以献宋主宋主久欲伐蜀而无词及得书笑曰西讨有名矣乃命王全斌为西川行营都部署刘光义【即刘廷让范阳人守文之孙考宋史本纪太祖伐蜀有刘光义太宗拒辽有刘廷譲又考列传刘廷让字光又所载伐蜀拒辽事与本纪同盖廷让本名光义后避太宗讳更名因即以原名为字而改义从乂史特未之详耳薛应旂以光义廷让为两人殊失考□】崔彦进【大名人】副之王仁赡曹彬为都监将步骑六万分道伐蜀且命为蜀主治第于汴水之涯凡五百余间供帐什物备具召全斌谓曰凡克城寨只籍其器甲刍粮悉以财帛分给将士吾所欲得者其土地耳全斌及彦进等由鳯州进廷让及彬等由归州进【蜀主闻有宋师以王昭逺为都统赵崇韬为都监韩保正为招讨使李进之副帅兵拒宋命左仆射李昊饯于郊招逺酒酣攘臂言曰吾此行非止克敌取中原如反掌耳手执铁如意指挥军事自方诸葛亮　赵崇韬廷隐子】
　　十二月宋王全斌入蜀兴州【唐置即武兴注见前】擒其招讨使韩保正蜀兵大溃
　　全斌等克万仞燕子二砦【俱在汉中府畧阳县】遂取兴州先锋将史进徳与保正李进等战于三泉砦【注见前】败之擒保正及进等蜀人退保大漫天砦【在保宁府广元县东北有大小二岭皆极高峻蜀置砦于此】崔彦进张万友与康延泽【福之子】分三道击之蜀人悉其精鋭逆战大败而溃王昭逺等复引兵迎敌三战皆败昭远渡桔栢江【注见前】焚梁退保剑门
　　宋将刘光义曹彬克蜀防州蜀宁江制置使高彦俦【太原人】死之
　　初防州有鏁江为浮梁上设敌棚三重夹江列礟具光义等行宋主示以地图指鏁江曰我军泝流至此慎勿以舟师争胜当先以歩骑陆行袭击之俟其势郤即以战擢夹攻取之必矣及师至防距鏁江三十里舍舟步进先夺浮梁后牵舟而上彦俦谓监军武守谦曰北军涉逺而来利在速战不如坚壁以待之守谦不从独领麾下与光义骑将张廷翰【泽州陵川人】战败走廷翰乘胜登城彦俦力战不胜身被十余创左右皆散彦俦奔归府第整衣冠望西北再拜纵火自焚死后数日光义见其骨于灰烬中以礼之【已而光义及彬克蜀万施开忠等州峡中郡县悉定时诸将所过多屠戮独彬禁止之故峡路兵始终秋毫无犯】
　　宋命判太常寺和岘【字晦仁凝之子】定雅乐
　　宋主以雅乐声高近于哀思不合中和诏岘改定以王朴律准较洛阳司天台影表石尺制律吕音始和畅
　　唐主募人为僧
　　唐主酷信浮屠法出禁中金钱募人为僧时都下僧及万人皆仰给县官唐主退朝与后服僧衣诵佛书拜跪手足成赘僧有罪命礼佛而释之宋主闻其惑乃选少年有口辩者南渡见唐主论性命之説唐主信重谓之一佛出世由是不复以治国守边为事
　　【乙宋干徳三年是歳宋丑灭蜀凡四国一镇】春正月宋王全斌攻蜀剑门克之获其都统王昭逺
　　全斌进次益光【今保寜府昭化县本刘宋益昌后唐曰益光宋开寳后改名】得降卒言益光江东越大山数重有狭径名来苏【注见前】蜀人于江西置砦对岸可渡自此出剑门南二十里至青疆【亦曰清□店在剑州东北】与官道合若行此路则剑门不足恃也乃分兵趋来苏而自帅大众前进跨江为浮梁以济蜀人见之弃寨而遁遂进次青疆王昭逺闻之留其偏将守剑门自引众退屯汉源坡【在剑州东】以待全斌未至汉源剑门已破昭逺股栗失次赵崇韬布陈出战昭逺防胡床不能起全斌进击大破之斩首万余级昭逺走投东川匿仓舍下悲嗟流涕目尽肿俄而宋追骑至与宗韬俱被执
　　蜀太子元喆【字遵圣】将兵御宋至绵州遁还王全斌进次魏城【西魏县今为驿在绵州东北】蜀主昶降【后蜀自孟知祥至昶凡二世合三十二年】蜀主闻昭逺败大惧出金帛募兵令太子元喆统之李廷珪张惠安等为之副趋剑门以御宋师【元喆素不习武廷珪惠安皆庸懦无识元喆离成都但擕姫妾乐器及伶人数十辈晨夜嬉戏不恤军政】至绵州闻已失剑门遂遁还东川所过焚庐舍仓廪而去蜀主皇骇问计于左右有老将石斌对曰宋师逺来势不能久请聚兵固守以老之蜀主曰吾父子以丰衣美食飬士四十年及遇敌不能为我东向发一矢今若固垒何人为我效命已而全斌进次魏城蜀主命李昊草表诣全斌请降全斌受之遂入成都刘光义等亦引兵来防前蜀之亡也降表亦昊为之蜀人夜书其门曰世修降表李家宋师自发汴至受降凡六十六日得州四十五县百九十八宋主以吕余庆知成都府【初全斌之伐蜀也属汴梁大雪宋主设氊帷于讲武殿衣紫貂裘防以视事忽谓左右曰我被服如此体尚觉寒念西征将士衔冒霜雪何以堪处即觧裘帽遣中使驰赐全斌仍谕诸曰不能徧及也全斌拜赐感泣所向有功】
　　三月宋两川军乱
　　王全斌等在蜀昼夜宴饮不恤军务纵部下掠子女夺财物蜀人苦之曹彬屡请旋师全斌等不从既而宋主诏发蜀兵赴汴并优给装钱全斌等擅减其数蜀兵愤怨行至绵州遂作乱刦属邑众至十余万自号兴国军获蜀文州刺史全师雄【成都人】推以为帅称兴蜀大王两川郡县崔彦进高彦晖等为师雄所败彦晖战死全斌退保成都师雄势益张宋主闻之命客省使【宋史职官志使为武臣崇秩掌四方进奉及四夷朝贡賔礼之事】丁徳裕领兵往讨之以康延泽为东川七州招安廵检使时师雄屯新繁【汉县今属成都府】刘光义曹彬进击大破之全斌等复败之于灌口【今成都府灌县宋以前为灌口镇以灌口山名】师雄走死其党据铜山【注见前】推谢行本为主延泽旋防之徳裕等分道招辑蜀人始定
　　宋初置诸路转运使
