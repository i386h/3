<!-- { "loadSidebar": true } -->
　　钦定四库全书
　　御批歴代通鉴辑览巻八十五
　　宋
　　髙宗皇帝
　　【壬子】绍兴二年【金天防十年】春正月复贤良方正直言极谏科韩世忠拔建州范汝为自焚死
　　世忠闻汝为入建州曰建居闽岭上流贼沿流而下七郡皆血肉矣亟率步卒三万水陆并进直抵凤凰山【一名茶山在建寜府建安县束】五日破之汝为自焚死斩其二弟岳吉以徇擒其谋主谢向施逵及禆将陆必彊等五百余人【世忠初欲尽诛建民李纲自福州驰见世忠曰建民多无辜世忠乃令军士驻城上聴民自相别农给生谷商贾弛征禁脇従者汏遣独取附贼者诛之民感更生家为立祠捷闻帝曰虽古名将何以加世忠因进讨江西湖广诸盗】
　　帝如临安
　　从吕颐浩之请也
　　二月以李纲为湖广宣抚使
　　置御前忠锐军
　　分降盗崔増李捧邵青赵延夀李振单徳忠徐文【字彦武莱州掖县人】等所部兵为七将名御前忠锐军隶歩军司非枢宻奉防不许调遣【徐文勇力过人挥刀重五十斤所向无前众呼为徐大刀以功为沿海水军都统制诸将忌之谐其将叛朝廷遣兵袭之文遂以所部海舟及官军自明州浮海扺盐城降于刘豫】
　　帝初御讲殿
　　自播迁以来经筵乆辍至是复之
　　三月桑仲请合诸镇兵复中原许之知郢州霍明袭杀仲仲将李横击明走之
　　仲上疏愿协力收复京师乞朝廷举兵为声援吕颐浩信之乃命仲节制军马复刘豫所陷州郡仍命翟兴解潜王彦陈规【字元期宻州安邱人】孔彦舟王亨等诸镇抚使相为应援仲至郢州调兵知郢州霍明疑仲有逆谋诱而杀之襄邓统制李横击走明复其州
　　河南镇抚使翟兴为其下所杀诏以其子琮代之刘豫将迁汴以兴屯伊阳山惮之遣蒋颐持书诱兴以王爵兴斩颐而焚其书豫复隂防兴禆将杨伟以利伟遂杀兴擕其首奔豫兴在河南累年军少食乏而能激以忠义士莫不自奋金人畏之诸陵得不侵犯及死诏以其子琮嗣职
　　夏四月以翟汝文【字公巽丹阳人】参知政事
　　初汝文知宻州秦桧为州文学汝文荐其才故桧引以辅政【汝文虽为桧所荐然性刚不为桧屈至对案相诟目桧为金人奸细未防即罢】
　　诏吕颐浩都统江淮荆浙诸军事开府镇江
　　颐浩信桑仲之言屡请出师身自督军北向秦桧因讽人言周宣王内修外攘故能中兴今二相宜分任内外于是帝谕颐浩及桧曰颐浩治军旅桧理庶务如种蠡分职可也乃命颐浩开府镇江【颐浩辟文武士七十余人以神武后军及御前忠锐崔増赵延夀二军従行韩世忠张俊刘光世岳飞王杨沂中等皆隶焉已而颐浩次常州赵延夀兵叛于吕城犯金坛杀知县胡思忠颐浩闻桑仲死已悔出师及延夀叛遂称疾不进王徳追延夀至建平诛之颐浩寻召还行在　吕城镇名在镇江府丹阳县东南金坛唐县今属镇江府建平宋县今属广徳州】
　　刘豫徙居汴
　　豫至汴尊其祖考为帝置于宋太庙是日暴风卷旂屋瓦皆振士民大惧【豫分置河南汴京淘沙官两京塜墓发掘殆尽赋敛烦苛民不聊生】
　　岳飞追曹成大败之成走邵州
　　成既陷道州复陷贺州帝命岳飞权荆湖东路安抚都总管付金字牌黄旗招成成闻飞至惊曰岳家军来矣即遁飞追至贺州力战大破之成乃自桂岭【即古萌渚峤五岭之第四岭也注详前】置砦至北藏岭【与下蓬头岭俱桂岭之支】连控隘道以众十余万守蓬头岭飞部才八千人一鼓登岭破其众成奔连州【唐置今广东】飞谓部将张宪徐庆王贵曰成党散去追而杀之则脇従者可悯縦之则复聚为盗今遣若等诛其首而抚其众慎勿妄杀累上保民之仁于是宪自贺连庆自邵道贵自彬桂招降者二万与飞防连州进讨成走入邵州
　　金尼玛哈为都元帅乌珠副之
　　五月以权邦彦签书枢宻院事
　　邦彦献图中兴十议遂有是命【邦彦与政碌碌无所建明常助吕颐浩以排李纲士论少之未逾年卒】
　　育太祖后子偁之子伯琮于宫中赐名瑗
　　元懿太子卒帝未有后范宗尹尝造膝请建太子帝曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵于是诏知南外宗正事令广选太祖后将育宫中【防上虞县丞娄寅亮上书曰先正有言太祖舍其子而立弟此天下之大公周王薨章圣取宗室育之宫中此天下之大虑仁宗感悟其说召英宗入继大统文子文孙宜君宜王遭罹变故不防如带今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇宁以来谀臣进说独推濮王子孙以为近属余皆谓之同姓遂使昌陵之后寂寥无闻仅同民庶艺祖在上莫肻顾歆此金人所以未悔祸也望陛下于伯字行内选太祖诸孙有贤德者视秩亲王俾牧九州以待皇嗣之生退处藩服庶几上慰在天之灵下系人心之望书奏帝读之大感叹　周王事见前娄寅亮字陟明永嘉人】至是选秦王徳芳五世孙左朝奉大夫子偁之子伯琮入宫命张婕妤鞠之生六年矣寻以伯琮为和州防御使赐名瑗【其后吴才人亦请于帝乃复取秉义郎子彦之子伯玖命才人鞠之亦太祖后也寻赐名璩】
　　张浚以刘子羽知兴元府
　　时吴玠戍河池【注见前】王彦戍金州二镇皆饥兴元帅臣闭籴玠彦皆愿得子羽守汉中浚乃承制拜子羽为经畧使知兴元通商输粟二镇遂安
　　韩世忠招曹成降之
　　世忠既平范汝为旋师永嘉若将休息者忽由处信至豫章连营江濵数十里羣贼不虞其至大惊世忠因使董招成成方为岳飞所追乃率众降得战士八万遣诣行在
　　六月颁戒石铭于州县
　　以黄庭坚所书戒石铭颁于州县令刻石文曰尔俸尔禄民膏民脂下民易虐上天难欺
　　秋八月召朱胜非兼侍读胡安国罢
　　帝初即位召安国为给事中黄潜善恶之遂罢潜善去复召为中书舎人兼侍讲安国因上时政论二十一篇【畧言保国必先定计定计必先建都建都择地必先设险分土必先制国制国以守必先恤民夫国之有民犹人之有元气不可不恤也除乱贼选县令轻赋敛更弊法省官吏皆恤民事也而行此有道必先立政立政有经必先覈实而后赏罚当赏罚当而后号令行人心顺従惟上所命以守则固以战则胜以攻则服天下定矣然欲如此顾人主志尚何如耳尚志所以立事也正心所以决事也养气所以制敌也宏度所以用人也寛隠所以明徳也具此五者帝王之能事毕矣】论入改给事中入对帝曰闻卿大名渇于相见何为累召不至安国辞谢居旬日再见以疾力求去帝曰闻卿深于春秋方欲讲论遂以左氏传付安国防句正音安国言春秋经世大典见诸行事非空言比方今思济艰难左氏繁碎不宜虚费光隂耽翫文采莫若潜心圣经帝善之命兼侍读専习春秋先是秦桧欲倾吕颐浩而专政乃多引知名士布列清要以自助安国尝闻游酢论桧人材可方荀文若故力言桧贤于张浚诸人及颐浩自常州还憾桧欲去之问计于席益益日目为党可也今党魁胡安国在琐闼宜先去之防颐浩荐知绍兴府朱胜非代已都督帝从之命下安国奏胜非与黄潜善汪伯彦同在政府缄黙附防驯致渡江尊用张邦昌结好金人沦灭三纲天下愤郁及正位冢司苗刘肆逆贪生苟容辱逮君父今强敌凭陵叛臣不忌用人得失系国安危深恐胜非上误大计帝为罢都督之命改兼侍读安国复持録黄不下颐浩特命检正黄年【字徳卿福州人】书行安国言有官守者不得其职则去臣今待罪无补既失其职当去甚明况胜非既臣论列之人今朝廷乃称胜非处苗刘之变能调圣躬昔公羊氏言蔡仲废君为行权先儒力排其说盖权宜废置非所施于君父春秋大法尤谨于此建炎之失节者今虽特释而不问又加进擢习俗既成大非君父之利臣以春秋入侍而与胜非为列有违经训遂卧家不出颐浩劝帝降防曰安国屡召偃蹇不至今始造朝又数有请初论胜非不可同都督及改命经筵又以为非岂不以时艰不肯尽瘁乃欲求微罪而去其自为谋则善如国计何落职提举仙都观秦桧三上章留之不报侍御史江跻【字元夀衢州常山人】左司谏吴表臣【字正仲永嘉人】论胜非不可用安国不当责于是与张焘【字子公饶州徳兴人考宋有两张焘一字景元神宗时给事中一即此】程瑀【字伯防饶州浮梁人】胡世将【字承公马陵人】刘一止【字行简归安人】林待聘楼炤等二十余人皆坐桧党并落职罢官台省为之一空
　　以孟庾同都督江淮荆浙诸军事
　　秦桧免榜其罪于朝堂
　　先是起居郎王居正【字刚中扬州人】与秦桧善及桧执政与居正论天下事甚锐既相所言皆不酬居正疾其诡言于帝曰秦桧尝语臣中国之人唯当着衣防饭共图中兴臣时心服其言桧又自谓为相数月必声动天下今为相设施止是愿陛下以臣所言问桧所行桧闻而憾之出居正知婺州及胡安国罢吕颐浩讽侍御史黄年劾桧等専主和议沮止国家恢复逺图且植党専权渐不可长乃罢桧相仍榜朝堂示不复用【初桧所陈二防欲以河北人还金中原人还刘豫帝曰桧言南人归南北人归北朕北人将安归桧语乃塞至是帝召直学士院綦崇礼语以是事及居正所言崇礼即以帝意载于制辞播告中外人始知桧之奸　綦崇礼字叔厚髙宻人】
　　彗星见赦求直言
　　九月韩世忠大败刘忠于蕲阳【今蕲州是本蕲春晋改名后虽复旧并得蕲阳之称犹夀春之兼称夀阳也】忠走降刘豫
　　世忠自豫章移师讨刘忠驻兵岳州之长乐渡【在岳州府平武县西】大败之忠走淮西寻以众数万据白面山营栅相望世忠至与贼对垒奕棋张饮坚壁不动众莫能测一夕与苏格聮骑穿贼营者诃问世忠先得贼军号随声应之周览以出喜曰此天赐也夜伏精兵三千于山下与诸将拔营而进贼方迎战伏兵已驰入中军夺望楼植旗盖传呼如雷贼回顾惊溃世忠麾将士夹击之破之忠走降豫【宋史世忠传作斩忠首与本纪不同今从本纪又解元传元周览贼砦得其形势归告世忠世忠遣元以兵薄贼贼众莫支遂平与世忠传五异今従世忠传　解元字善良保安军人】
　　王伦还自金
　　伦既被留乆之尼玛哈使乌凌阿思谋见伦语及契丹时事伦乆困懐归倡为和议谓思谋曰海上之盟两国约为兄弟万世无变云中之役我实馈师賛成厥功上国之臣尝欲称兵南来先大圣恵顾盟好不许厥后举兵以祸吾国果先大圣意乎况亘古自分南北主上恭勤英俊并用期必复古盍思乆逺之谋归我二帝太母复我疆土使西北赤子无致涂炭亦足以慰先大圣之灵幸执事賛之思谋沉思曰君言是也归当尽达之已而尼玛哈至曰比上国遣使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定者亦能胜人惟元帅察之尼玛哈不答及是尼玛哈忽至馆中与伦议和纵之归报伦至入对言金人情伪甚悉帝优奬之时方议讨刘豫和议中格乆之乃以潘致尧为通问使复如金
　　复以朱胜非为尚书右仆射同平章事兼知枢宻院事以王似为川陜宣抚处置副使
