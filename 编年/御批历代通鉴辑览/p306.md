<!-- { "loadSidebar": true } -->
　　自去嵗水旱相继关中大饥上忧雨伤稼国忠取禾之善者献之曰雨虽多不害稼也上以为然扶风太守房琯言所部水灾国忠使御史推之是嵗天下无敢言灾者高力士侍侧上曰淫不已卿可尽言对曰自陛下以权假宰相赏罸无章隂阳失度臣何敢言上然之
　　冬闰十一月贬韦陟【字殷卿安石子】为桂岭【隋县元省故城在今广西平乐府贺县】尉吉温为澧阳【本澧州天宝初改郡后仍为州今湖南】长史
　　河东太守韦陟文雅有盛名杨国忠恐其入相使人告陟赃汚事下御史陟赂中丞吉温使求救于安禄山复为国忠所发贬陟桂岭尉温澧阳长史安禄山为温讼寃且言国忠防疾上两无所问
　　户部奏郡县户口之数
　　先是开元十四年户七百六万九千五百六十五口四千一百四十一万九千七百一十二二十八年户八百四十一万二千八百七十一口四千八百一十四万三千六百九【时西京东都米斛直钱不满二百绢匹亦如之海内富安行者万里不持寸兵】至是户部奏天下郡三百二十一县千五百三十八户九百六十一万九千二百五十四口五千二百八十八万四百八十八唐之盛止此
　　【乙未】十四载春二月安禄山请以蕃将代汉将从之禄山使副将何千年入奏请以蕃将三十二人代汉将韦见素谓杨国忠曰禄山久有异志今又有此请其反明矣明日入见上迎谓曰卿等疑禄山邪见素因极言禄山反已有迹所请不可许上不悦竟从禄山之请【他日国忠见素言于上曰臣有策可坐消禄山之谋若除禄山平章事召诣阙以贾循吕知诲杨光翽分领范阳平卢河东节度则势自分矣上从之已草制而不发更遣中使辅璆琳以珍果赐禄山潜察其变璆琳受禄山厚赂还盛言禄山无二心上谓国忠等曰朕推心待之必无异志朕自保之卿等勿忧也事遂寝　贾循华原人辅姓晋大夫智果别族为辅氏】
　　秋七月安禄山表请献马遣中使谕止之
　　禄山表献马三千匹每匹执鞚夫二人遣蕃将二十二人部送河南尹达奚珣疑有变奏请谕禄山以进马宜俟至冬官自给夫无烦本军于是上稍寤始有疑禄山之意【会辅璆琳受赂事泄上托以他事扑杀之】遣中使冯神威赍手诏谕禄山如珣策禄山踞牀不拜曰马不献亦可十月当诣京师寻遣还亦无表
　　冬十一月安禄山反遣封常清如东京募兵以御之禄山専制三道隂蓄异志殆将十年以上待之厚欲俟上晏驾然后作乱防杨国忠屡言禄山且反数以事激之欲其速反以取信于上禄山由是决意遽反独与严荘髙尚阿史那承庆宻谋防有奏事官自京师还禄山诈为敕书示诸将曰有宻防令禄山将兵入朝讨杨国忠众愕然相顾莫敢异言于是发所部兵及奚契丹凡十五万反于范阳大阅众引兵而南歩骑精鋭烟尘千里时承平久百姓不识兵革河北州县望风瓦解北京以闻上未之信及闻禄山定反乃召宰相谋之杨国忠扬扬有得色曰今反者独禄山耳将士皆不欲也不过旬日必传首诣行在【时上幸华清宫】上以为然安西节度使封常清入朝上问以讨贼方畧常清大言请诣东京开府库募骁勇桃马棰渡河计日取逆贼之首献阙下上悦以为范阳平卢节度使乗驿诣东京募兵旬日得六万人乃断河阳桥为守御之备【禄山子庆宗尚宗女在京师及是上自华清宫还诛之】
　　以郭子仪【字子仪华州郑人】为朔方节度使
　　子仪先以天徳军【在今呉喇忒旗西北】使兼九原太守至是授朔方节度使率军东讨
　　以张介然【猗氏人】为河南节度使
　　领陈留【本汴州天宝初改郡今河南开封府是】等十三郡诸郡当贼冲者皆置防御使【介然至陈留才数日禄山已自灵昌渡河介然授兵乗城众恟惧不能守太守郭纳以城降介然遂被杀禄山闻其子安庆宗死恸哭曰我何罪而杀我子于是陈留将士降者皆杀之以快其忿　灵昌本滑州天宝初改郡今卫辉府滑县是】
　　十二月以高仙芝为副元帅统诸军屯陜
　　以荣王琬【帝之子】为元帅髙仙芝副之统诸军东征出内府钱帛于京师募兵十一万号曰天武军旬日而集皆市井子弟也仙芝以五万人发京师遣宦者边令诚监其军屯于陜【唐宦者监军自此始】
　　封常清与贼战于武牢败绩安禄山遂陷东京留守李憕【并州文水人】御史中丞卢奕【懐慎之子】死之
　　禄山以田承嗣安忠志【禄山假子】张孝忠【本夷种名阿劳后归朝赐名】为前锋常清所募兵皆白徒屯武牢以拒贼贼以铁骑蹂之再战皆败禄山陷东京常清再战城中又败乃西走河南尹达奚珣降于禄山留守李憕谓御史中丞卢奕曰吾曹荷国重任虽知力不敌必死之奕许诺憕收残兵数百欲战皆溃憕坐府中奕先遣妻子懐印间道走长安朝服坐台中禄山使人执之及采访判官清【钦绪之子】皆杀之奕骂禄山数其罪顾贼党曰凡为人当知顺逆我死不失节夫复何恨
　　高仙芝退保潼关河南多陷
　　封常清帅余众至陜谓高仙芝曰常清连日血战贼锋不可当且潼关无兵若贼豕突入关则长安危矣陕不可守不如引兵先据潼关以拒之仙芝乃趋潼关修完守备禄山使其将崔干祐屯陜于是河南诸郡皆降于禄山【是时朝廷征兵未至关中恟惧防禄山方谋称帝留东京不进故朝廷得为之备兵亦稍集】
　　东平【今泰安府东平州天宝初置郡】太守呉王祗【信安王祎之弟】起兵讨贼禄山以张通晤为睢阳【即宋州注见前】太守东畧地郡县官多望风降走惟东平太守嗣吴王祗济南太守李随起兵拒之郡县之不从贼者皆倚吴王为名单父【汉县今曹州府单县是】尉贾贲帅吏民撃斩通晤有众二千诏以祗为灵昌太守河南都知兵马使
　　以永王璘为山南节度使頴王璬【二王皆帝子】为剑南节度使
　　二王皆不出閤以江陵蜀郡长史源洧【乾曜族孙】崔圆【字有裕贝州武城人】副之
　　制太子监国
　　上议亲征制太子监国【上谓宰相曰朕在位垂五十载去秋已欲传位太子值水旱相仍不欲以余灾遗子孙不意逆臣横发朕当亲征且使之监国事平之日朕将髙枕无为矣】杨国忠大惧退谓三夫人曰太子素恶吾家若一旦得天下吾与姊妹并命在旦暮矣使説贵妃衔土请命于上事遂寝
　　平原太守顔真卿【字清臣师古五世从孙】起兵讨贼
　　初真卿知禄山且反因霖完城浚濠料丁壮实仓廪禄山以其书生易之及反牒真卿将兵防江津真卿遣平原司兵李平间道奏之上始闻河北郡县皆从贼叹曰二十四郡曽无一人义士耶及平至大喜曰朕不识顔真卿作何状乃能如是真卿使亲客宻懐购贼牒诣诸郡由是诸郡多应者召募勇士旬日至万余人涕泣谕以举兵讨贼士皆感愤禄山使其党段子光赍李憕卢奕清首徇河北诸郡至平原真卿执之腰斩以徇取三人首续以蒲身棺敛之祭哭受吊【禄山以刘道元摄景城太守清池尉贾载盐山尉穆寕共斩之得其甲仗五十余船携其首谒长史李暐暐收严荘宗族悉诛之送道元首至平原真卿召□寕及清河尉张澹诣平原计事饶阳太守卢全诚据城不受代河间司法李奂杀禄山所署长史王懐忠李随杀禄山所署博平太守马冀各以众数千或万人共推真卿为主军事皆禀焉景城本沧州天宝初改郡今仍为州属天津府清池隋县明省故城在沧州盐山隋县今属天津府余注俱见前】
　　杀高仙芝封常清以哥舒翰为副元帅
　　边令诚数以事干仙芝仙芝不从令诚入奏事遂言常清以贼摇众而仙芝弃陜地数百里又盗减粮赐上大怒遣令诚赍敕即军中斩仙芝及常清【初常清既败三遣使表陈贼形势上皆不之见常清乃自驰诣阙至渭南敕削其官爵令还军自效常清草遗表曰臣死之后望陛下不轻此贼无忘臣言时朝议皆以禄山狂悖不日授首故常清云然令诚至潼关先引常清宣敕示之常清以表附令诚上之常清既死令诚乃谓仙芝曰大夫亦有恩命仙芝遽下令诚宣敕仙芝曰我遇敌而退死则宜矣谓我盗减粮赐则　诬也时士卒在前大呼称枉其声震地遂斩之】先是哥舒翰入朝以疾留京师及是上以翰有威名且素与禄山不协召见拜兵马副元帅将兵六万以讨禄山翰以疾固辞上不许以田良邱为行军司马蕃将火抜归仁等将部落以从并仙芝旧卒号二十万军于潼关【翰疾不能治事悉以军政委良邱良邱复不敢専决使王思礼主骑李承光主步无所统一翰用法严而不恤士卒皆懈弛无鬬志　王思礼髙丽人】
　　安禄山遣兵寇振武【唐军名单于都督府治此地在今归化城南】郭子仪使兵马使李光弼仆固懐恩【铁勒部人】撃破之
　　子仪乘胜遂收云中拔马邑开东陉关【在今代州南胡三省曰时河东太原闭关以拒贼子仪既破贼众关始开】
　　常山【即恒州注见前】太守顔杲卿【字昕真卿同五世兄】起兵讨贼河北诸郡皆应之
　　先是禄山至藁城【汉县今属正定府】常山太守顔杲卿力不能拒与长史袁履谦往迎之禄山辄赐杲卿金紫质其子弟使仍守常山杲卿归途中指其衣谓履谦曰何为着此履谦悟其意乃隂与杲卿谋讨禄山至是将起兵防族弟真卿自平原遣甥卢逖潜告杲卿欲连兵断禄山归路以缓其西入之谋时禄山将李钦凑守井陉口杲卿诱至斩之悉防井陉之众有顷贼将高邈何千年适至又皆擒之【贼将张献诚方围饶阳千年因谓杲卿曰此郡应募乌合难以临敌宜深沟髙垒勿与争锋俟朔方军至并力齐进传檄赵魏断燕蓟要膂彼则成擒矣今且宜声云李光弼兵出井陉因使人説张献诚解饶阳围此亦一竒也杲卿悦用其策献诚果遁去兵皆溃】杲卿乃命藁城尉崔安石等徇诸郡云大军朝夕当至先下者赏后至者诛于是河北诸郡响应凡十七郡皆归朝廷兵合二十余万其附禄山者惟范阳【即幽州注见前】卢龙【唐志无卢龙郡胡三省曰当作北平】宻云【本檀州天宝初改郡今顺天府宻云县是】渔阳【今蓟州天宝初置郡】汲邺【注俱见前】六郡而已【杲卿又宻使人入渔阳招贾循郏城人马燧説循曰禄山负恩悖逆终归夷灭公若以范阳归国倾其根柢此不世之功也循然之犹豫不时发别将牛润容知之以告禄山禄山召循杀之马燧亡入西山隐者徐遇匿之得免禄山欲攻潼关至新安闻河北有变而还　马燧字洵美】
　　【丙申】十五载【肃宗皇帝至徳元载】春正月安禄山僭号【刘友益曰书僭号自禄山始天子在上也】
　　禄山自称大燕皇帝改元圣武以达奚珣为侍中张通儒为中书令髙尚严荘为中书侍郎
　　以许逺为睢阳太守
　　贼将史思明陷常山顔杲卿死之
　　杲卿起兵才八日守备未完史思明蔡希徳引兵皆至城下杲卿告急于太原尹王承业承业拥兵不救杲卿昼夜拒战粮尽矢竭城遂陷贼执杲卿及袁履谦等送洛阳禄山数之曰我奏汝为判官不数年超至太守何负于汝而反杲卿骂曰汝本营州牧羊羯奴天子擢汝为三道节度使恩幸无比何负于汝而反我世为唐臣禄位皆唐有虽为汝所奏岂从汝反邪我为国讨贼恨不斩汝何谓反也臊羯狗何不速杀我禄山大怒并履谦呙【古瓦反磔也】之二人比死骂不絶口顔氏死者三十余人【思明既克常山引兵击诸郡之不从者于是诸郡复为贼守】
　　以李光弼为河东节度使
