<!-- { "loadSidebar": true } -->
　　禧等既城去九日夏人以数千骑来攻曲珍使报禧遂与李舜举李稷往援之沈括守米脂比抵永乐夏人倾国而至大将髙永能【字君举青涧人】请及其未陈击之禧曰尔何知王师不鼓不成列执刀自率士卒拒战夏人益众进薄城下珍兵陈于水际将士皆有惧色珍白禧曰今众心已揺不可战战必败请収兵入城禧曰君为大将柰何遇敌先自退邪乃以七万人陈于城下夏人纵鐡骑渡河珍曰此鐡鹞子军也当其半济击之乃可以逞得地则其锋不可当也禧不从鐡骑既济震荡冲突大众继之珍鋭卒败奔还蹂后陈夏人乗之珍众大溃珍収余众入城夏人围之厚数里且据其水砦珍士卒昼夜血战城中乏水已数日掘井不及泉渇死者十六七括与李宪援兵及馈饷皆为夏人所隔不得前种谔怨禧不遣救师城中大急防夜半大雨夏人圜城急攻城遂陷禧舜举稷永能皆为乱兵所害惟珍裸跣走免将校死者数百人丧士卒役夫二十余万夏人耀兵米脂城下而还自熙宁以来用兵得夏葭芦【注见前】吴堡【宋砦金为县属葭州】义合【本夏人砦宋収复故城在今绥德州东】米脂浮图塞门【注俱见前】六城而灵州永乐之役官军熟羌义堡死者六十万人钱谷银绢不可胜计事闻帝临朝痛悼为之不食赠禧等官而贬括为均州团练副使随州安置降珍为皇城使【自灵武之败秦晋困棘天下企望息兵而括谔进攻取之防禧素以边事自任狂谋轻敌遂致覆败自是帝始知边臣不可倚信深自悔咎无意于西伐而夏人亦困矣初帝之遣禧也王安礼谏曰禧志大才疎必误国事帝不聼及败帝曰安礼每劝朕勿用兵少置狱葢为是也】
　　【癸夘】六年春二月夏人冦兰州贬李宪为熙河都总管夏人数十万围兰州已夺两闗门钤辖王文郁【字周卿麟州新秦人】夜集死士七百余人缒城击走之未几夏人复分道入冦亦多为诸路所败中丞刘挚言熙河经畧使李宪贪功生事一出欺罔避兴灵防师之期顿兵以城兰州遗患至今诏贬宪为熙河安抚经畧都总管
　　夏四月辽大雪
　　平地文余马死者十六七
　　闰六月夏人复来修贡
　　夏人亦弊于兵西南都统茂锡克额木齐【旧作昴星嵬名济今改】移书示泾原刘昌祚乞通好如初昌以闻帝谕昌答之及入冦屡败国用益竭乃遣黙尔根宻克满竒雅【旧作谟个咩迷乞遇今改】来上表帝许之【复诏陜西河东经畧司其新复城砦徼循母出二三里夏之嵗赐悉如其旧未几夏主上书乞还侵疆帝不许】
　　司徒韩公富弼卒【諡文忠】
　　弼早有公辅之望名闻夷狄辽使每至必问其出处安否临事周悉不万全不发当其敢言奋不顾身忠义之性老而弥笃家居一纪斯须未甞忘朝廷及卒赠太尉【弼遗表畧云陛下即位之初邪臣纳説上误聪明浸成祸患今上自辅臣下及多士畏祸图利习成敝风去年永乐之役兵民死亡者数十万今乆戍未解百姓困穷岂讳过耻败不思救祸之时乎天地至仁寜与羌夷校胜负愿休兵息民使闗陜之间稍遂生理兼陜西再团保甲州县奉行势侔星大人情惶骇不若寝罢以绥懐之臣之所陈急于济事若夫要道则在圣心所存与所用之人君子小人之辨尔】
　　秋八月蒲宗孟免以王安礼李清臣【字邦直魏人】为尚书左右丞
　　御史论宗孟荒于酒色及缮治府舍过制故免
　　九月癸夘朔日食
　　冬十月辽耶律逊伏诛
　　伊逊在兴中府坐以禁物鬻入外国减死幽于俫州【当作来州辽置废城在今锦州府宁逺州】其党耶律仁杰削爵为民至是伊逊复谋出奔及私蔵兵甲事觉伏诛
　　十一月太师文彦博致仕
　　彦博自河南入朝帝嘉其辅立英宗而不伐其功加两镇节度使将行赐燕琼林苑两遣中使遗诗祖道当世荣之至是请老以太师致仕【彦博之在河南也与富弼等用居易故事就弼第置酒相乐尚齿不尚官洛阳多名园古刹诸老须眉皓白衣冠甚伟都人常随观之已而图形妙觉僧舍谓之洛阳耆英防司马光年未六十以狄兼謩故事与焉　白居易故事居易在洛称香山居士与胡杲等九人为尚齿会人绘为九老图狄兼謩年未七十】
　　十二月户部献今嵗民数
　　时天下凡二十三路东南际海西尽巴北极三闗东西六千四百八十五里南北万一千六百二十里天下主客户一千七百二十一万一千七百一十三
　　【甲辰】七年春正月夏人大举冦兰州
　　初李宪以夏人数至兰州河外而翺翔不进意必大举乃増城守之备至是果大举入防歩骑号八十万围兰州意在必取督众急攻矢如雨雹云梯革洞百道并进凡十昼夜不克粮尽引去寻复防延州顺德军【注见前】定西城【宋砦废城在今秦州西北】及熙河诸砦
　　夏五月诏以孟轲配食孔子
　　先是判国子监常秩【字夷甫颍州颍隂人】请立孟轲杨雄像于庙廷仍赐爵号又请追尊孔子为帝下两制礼官详议以为非是而止知郓州曾孝寛复请加封孟子乃诏封为邹国公至是复诏孟子与顔子并配孔子【又追封荀况为兰陵伯杨雄为成都伯韩愈为昌黎伯从祀庙廷】
　　冬十二月端明殿学士司马光上资治通鉴
　　初光约战国至秦二世如左氏体为通志以进英宗悦之命续其事就崇文殿开局许自选官属得借龙图天章三馆秘阁书籍给御府笔墨缯帛及御前钱以供果饵以内臣为承受光遂与刘攽刘恕范祖禹及子康【字公纯】编集【史记前后汉属攽三国迄隋属恕唐及五代属祖禹】帝即位赐名资治通鉴制序文赐之防光出知永兴军以衰病乞闲乃差判西京留司御史台及提举崇福宫前后六任聼以书局自随光于是徧阅旧史旁采小説抉摘幽隠较计毫厘上起周威烈王二十三年下终五代又畧举事目年经国纬以备检寻为目録又参考羣书评其同异俾归一涂为考异合三百五十四卷厯十九年而成至是上之诏以光为资政殿学士降诏奨谕
　　【乙巳】八年春正月帝有疾三月诏立延安郡王佣【帝第六子】为皇太子赐名煦皇太后权同听政
　　帝疾甚羣臣请立皇太子及请皇太后髙氏权同听政许之三月甲午朔立佣为皇太子赐名煦先是岐王颢嘉王頵【英宗第四子】日问起居太后既垂帘命二王母輙入且隂敕中人梁惟简妻制十嵗儿一黄袍懐以来葢宻为践阼仓卒备也【初太子之未立也职方员外郎邢恕与蔡确成谋宻语太后之侄髙公绘公纪曰上疾不可讳延安防冲宜早有定论岐嘉皆贤王也公绘曰此何言君欲祸吾家邪恕知计不行反宣言太后属意岐工而与王珪表里导确约珪入问疾阳钩致珪语使知开封府蔡京伏剑士土外须珪小持异则执而诛之既而珪言上自有子定议立延安恕益无所施及太子已立犹与确谓有定策功传播其语于朝　邢恕字和叔郑州阳武人蔡京字元长兴化仙逰人】
　　帝崩太子即位【是为哲宗】赦
　　太子时年十嵗既即位皇太后同聼政
　　尊皇太后曰太皇太后皇后曰皇太后徳妃朱氏曰皇太妃【帝生母开封人】
　　太皇太后既聼政散遣修京城役夫止造军器及禁庭工技出近侍尤无状者戒中外无苛敛寛民间保戸马事由中防王珪等弗预知也蔡确思求媚于太后以自固太后从父髙遵裕坐西征失律抵罪因上言乞复遵裕官后曰遵裕灵武之役涂炭百万先帝中夜得报起环榻而行徽旦不能寐自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议乎确悚栗而退
　　罢京城逻卒及免行钱废濬河司蠲逋赋
　　寻诏寛民力有司或致废格者监察御史纠劾之
　　司马光自洛入临夏五月诏求直言
　　光居洛十五年天下以为真宰相田夫野老皆号为司马相公妇人女子亦知其为君实也神宗崩光欲入临避嫌不敢时程颢在洛劝光行乃从之卫士见光皆以手加额曰此司马相公也所至民遮道聚观马至不得行曰公无归洛留相天子活百姓公惧亟还太后遣内侍梁惟简劳光问为政所当先光请开言路诏榜朝堂而大臣有不悦者设六语云若隂有所懐犯非其分或扇揺机事之重或迎合已行之令上以侥幸希进下以惑流俗若此者罚无赦后复命示光光曰此非求谏乃拒谏也人臣惟不言言则入六事矣乃具论其情改诏行之于是上封事者千数
　　召程颢为宗正寺丞未至卒
　　颢甞曰新法之行乃吾党激成之当时自愧不能以诚感上心遂至今日之祸岂可独罪王安石也至是召为宗正丞未行而卒颢十五六时与弟頥闻汝南周敦頥论道遂厌科举之业慨然有求道之志未知其要泛滥于诸家出入于老释者几十年返求诸六经而后得之资性过人充养有道纯粹之气盎于面背门人交友从之嵗乆未甞见其忿厉之容遇事优为虽当仓卒不动声色深有意经济方召用遽卒士大夫识与不识莫不哀伤焉文彦博采众论题其墓曰明道先生
　　王珪卒
　　珪以文学见推流軰然自执政至宰相凡十六年无所建明率道谀将顺当时目为三防相公以其上殿进呈云取圣防上可否讫云领圣防退谕禀事者云已得圣防也
　　以司马光为门下侍郎
　　诏起光知陈州过阙留为门下侍郎是时天下之民引领拭目以观新政而议者犹谓三年无改于父之道光曰先帝之法其善者虽百世不可变也若王安石吕惠卿所建为天下害者改之当如救焚拯溺况太皇太后以母改子非子改父也于是众议少止
　　六月赐楚州孝子徐积【字仲车楚州山阳人】粟帛
　　积事亲孝旦夕必冠带定省从胡瑗学所居一室寒一裘啜粟饮水虽瑗遗以食亦不受以父名石至终身不用石器行遇石则避而不践中年屏居穷里而四方事无不知甞借人书经夕还之借者绐言书中有金叶积卖衣偿之不与辨后以近臣荐授楚州教授毎升堂训诸生曰诸生欲为君子而使劳己之力费己之财如此而不为君子犹可也不劳己之力不费己之财诸君何不为居子乡人贱之父母恶之如此而不为君子犹可也乡人荣之父母欲之诸君何不为君子闻者敬服及卒赐諡节孝
　　秋七月以吕公着为尚书左丞
　　公着知扬州被召侍读太后遣使问所欲言公着曰先帝本意以寛省民力为先而建议者以变法侵民为务与己异者一切斥去故日乆而弊愈深法行而民愈困诚得中正之士讲求天下之利病恊力而为之宜不难矣既至拜左丞
　　罢保甲法
　　先是司马光言于太后曰兵出民间虽云古法然古者八百家才出甲士三人步卒七十二人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乗辑睦动则有功今籍乡材之民二丁取一授以弓弩教之战陈是农民半为兵也三四年来又令三路置都教场无问四时毎五日一教一丁在阅一丁供送虽云五日而保正长以泥棚除草为名聚之教场得赂则纵否则留之是三路耕纭収获稼穑之事几尽废矣至是复力言其公私劳扰有害无益遂诏罢之
　　冬十一月复以鲜于侁为京东转运使
