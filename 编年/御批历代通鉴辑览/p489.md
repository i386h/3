<!-- { "loadSidebar": true } -->
　　时所在盗起加以饥馑无所资食惟蜀富饶巨盗徃往窥觊桑仲既陷均房遂乘势直捣金州白土闗【在陜西与安州平利县东南与湖北郧阳府竹溪县接界】众号三十万仲彦旧部曲也以申牍请于彦曰仲于公无敢犯愿假道入蜀就食耳彦遣统领闵立为先锋击之贼锐甚立战死将士失色或请避之彦叱曰枢相张公方有事闗陜若仲越金而至梁洋则腹背受敌大事去矣敢言避者斩即勒兵趋长沙平【在郧阳府房县】阻水据山设伏以待仲见官军少蚁附搏战彦执帜一麾士殊死鬬仲败走彦休士进击追奔至白碛【山名在房县西北】遂复房州张浚以彦为金均房州镇抚使
　　张浚退军兴州遣吴玠守和尚原【在凤翔府宝鸡县西南大散闗之东】以拒金
　　时金人尽破泾原诸州军叛将慕洧复引金兵破环庆遂入徳顺军【注见前】浚闻之乃退保兴州时辎重焚弃将士散亡惟亲兵千余自随人情大沮或请徙治夔州防军刘子羽叱之曰孺子可斩也四川全盛敌欲入寇久矣直以川口有铁山【在汉中府沔县北】栈道【注见前】之险未敢遽窥尔今不坚守纵使深入而吾僻处夔峡遂与闗中声援不相闻进退失计悔将何及今幸敌方肆掠未逼近郡宣司但当留驻兴州外系闗中之望内安全蜀之心急遣官属出闗呼召诸将收集散亡分布隘险坚壁固垒观衅而动庶几可以补前愆耳浚然其言而诸参佐无敢行者子羽请即奉命乃单骑至秦州召诸亡将时诸将不知宣司所在及闻命大喜悉以其众来防凡十余万人军势复振子羽因请遣吴玠聚兵扼险于凤翔大散闗柬之和尚原以断金人来路闗师古等聚熙河兵于岷州大潭【宋县属岷州故城在今秦州礼县】孙偓贾世方等聚泾原凤翔兵于阶成凤三州以固蜀口金人知有备遂引去
　　十二月金人侵熙河副总管刘惟辅死之
　　金人掠熙河惟辅击败之杀五千余人已而复至惟辅顾熙河尚有积粟恐金人因之以守急出焚之为金人所执捽以去惟辅大呼曰斩即斩吾头岂汝捽也顾坐上客曰国家不负汝一旦遽降敌邪即闭口不言而死所部亦多不屈被杀
　　定差役法
　　初帝在河朔亲见闾阎之苦尝叹知县不得其人一充役次即至破家及即位深加讲议乃定差役法以二十五家为一保十大保为一都内选才勇物力最高者二人充都保主一都盗贼烟火之事一年得替其次有保长二年得替又有户长主催一都人户夏秋二税一税一替若品官之家并得免差而限田有制一品限五十顷至九品五顷子孙减半防尽则役同编户太学生及得解经省试者许募人充役军丁女户及孤弱悉免
　　金人大索客户拘杀之
　　金密谕诸路令同日大索两河之民及拘行旅于道凡三日而罢应客戸并籍入官刺其耳为官字鎻之云中及散养民间立价鬻之或驱之于鞑靼诸国以易马盖既立伪齐以旧河为界恐陷敌者逃归豫地故尔【乐寿县得客户六十八人误作六百八人以报尼玛哈必责其数县官执穷民以足之被掠归云中者不令出城无以自活士大夫往往乞食于途尼玛哈见其多恐或生事聚三千余人坑之】
　　【辛亥】绍兴元年【金天防九年】春正月以张俊为江淮招讨使岳飞副之
　　时孔彦舟据武陵张用据襄汉李成据江淮湖湘十余郡尤悍强连兵数万有席卷东南之意多造符防幻惑中外久围江州吕颐浩救之不克【时颐浩为江南安抚制置大使为成将马进所败江州寻陷】朝廷患之以俊为招讨使俊请岳飞同讨许之【未几李成复陷筠州　筠州唐置今江西瑞州所是】
　　二月以秦桧参知政事
　　三月张俊岳飞大败李成于楼子庄【在江西南康府建昌县长山西南】羣盗皆遁
　　俊闻李成将马进在筠州以豫章介江筠之间遂急趋之既入城喜曰我已得洪破贼决矣及进犯洪州连营西山【在南昌府新建县西一名南昌山】俊敛兵若无人者居月余进以大书牒索战俊以细书状报之进以俊为怯俊谍知贼怠乃议战岳飞曰贼贪而不虑后若以骑兵自上流絶生米渡【亦曰生米潭上有市又曰生米市在新建县西南】出其不意破之必矣因请为先锋俊大喜乃令杨沂中絶生米渡飞重铠跃马潜出贼右突其阵所部从之进大败走筠州飞抵东城进出城布阵飞设伏以红罗为帜上刺岳字选骑二百随帜而前贼易其少薄之伏发进大败走飞使人呼曰不从贼者坐吾不汝杀坐而降者八万人俊与沂中复前后夹击贼大溃进以余卒奔南康飞夜引兵至朱家山【即长山在建昌县南】又斩其将赵万成闻进败自引兵十余万来俊与飞遇成于楼子庄大破之遂复筠州成复以十万众与俊夹河而营沂中夜衔枚渡河与俊夹攻成又大败俊乘胜追至江州成势迫絶江而去因呼俊为张铁山遂复江州兴国军【宋置今湖北武昌府兴国州是】等处羣盗皆遁【已而俊引兵渡江追成至蕲州黄梅县大败之马进为追兵所杀成北走降刘豫张用复寇江西岳飞与用俱相人以书谕之用遂率众降江淮也平俊奏飞功第一诏进飞右军都统制屯洪州弹压盗贼孔彦舟本李成党寻为蕲黄镇抚暴横不奉法明年朝廷将以兵执之彦舟遂以所部叛降刘豫】
　　武功大夫张荣击败金兵于兴化【五代杨吴县今属杨州府】达兰北遁
　　荣本梁山泺渔人聚舟数百以刼掠金人杜充时尝借补武功大夫金人南侵攻之不克及金人退荣袭据通州联舟入兴化缩头湖【在县东亦曰率头湖后名得胜】作水寨以守金达兰在泰州谋再渡江欲先破荣寨荣率舟师与之遇见金战舰不多余皆小舟时水退隔泥淖不能前乃舎舟登岸大呼而击之金人不得骋舟中自乱溺水及陷泥淖者不可胜计俘馘五千余人达兰收余众奔还楚州退屯宿迁寻北去荣告捷于朝遂以荣知泰州
　　张浚退屯阆州分诸将守川陜
　　先是金破巩河乐兰廓积石西宁诸州尽有泾原熙河二路至是复破福津【本西魏覆津县唐改福津元省故城在今甘肃阶州】蹂同谷【西魏县元省故城在阶州成县】以迫兴州浚遂退保阆州而以张深为四川制置使与刘子羽趋益昌【注见前】王庶为利夔制置使节度陜西诸路知兴元府未几复以吴玠为陜西都统制
　　夏四月隆祐皇太后孟氏崩【諡昭慈献烈】
　　诏权攒【不葬而掩其柩曰攒】于防稽县之上皇村
　　金袭西辽和勒端【旧作曷董今改】城【方舆纪要在故庭州东北】不克
　　金闻耶律达实在和州【辽置在汉北】之域恐与夏人合遣使索之夏国报以境土不相接亦不知达实所往尼玛哈以耶律伊都辽之近族必知其巢穴以番汉及女真军万人付伊都使攻达实军于和勒端城临行质其妻子仍起燕云河东夫运饷和勒端去云中三千余里是行也三路之夫死者不可胜计
　　刘光世复楚州
　　秋七月封太祖后令话【燕王徳昭元孙】为安定郡王
　　先是下诏曰太祖创业垂统徳被万世神宗初封子孙一人为安定郡王今其封久不举有司具上应袭封者至是以令话为安定郡王自后袭封不絶
　　范宗尹免
　　宗尹有才智年三十为相毅然以国事自任然为政多私屡为言者所诋秦桧从而挤之帝亦恶其为人防侍御史沈与求奏其罪状遂落职
　　八月张浚杀前威武大将军曲端
　　浚既败于富平乃思端言召之还稍复其官徙阆州将复用之吴玠憾端因言端再起必不利于公王庶又从而间之【玠复书曲端谋反四字于手以示浚庶又言端尝作诗题柱曰不向闗中兴事叶郤来江上泛渔舟谓其指斥乗舆】浚乃送端于恭州狱有武臣康随者尝以事忤端端鞭其背遂深憾之及浚以随提防夔路刑狱端闻之曰吾其死矣随至命狱吏絷维端以纸糊其口熁之以火端干渴求饮与之酒九窍流血而死陜西士大夫莫不痛惜之军士怅恨有叛去者【端有马名铁象日驰四百里爱之甚于子息及在狱阅康随至呼天者数声又连呼铁象可惜者复数声既死不旬日铁象亦毙】
　　以汪伯彦为江东安抚大使既而罢之张守免
　　时黄潜善已死张守复荐用伯彦侍御史沈与求论劾之诏伯彦复褫新职守亦引疾辞去
　　以秦桧为尚书右仆射同平章事兼知枢密院事范宗尹既去桧欲得其位因扬言曰我有二策可耸动天下或问何不言桧曰今无相不可行也帝闻乃有是命
　　诏赠程颐直龙图阁
　　九月以吕颐浩为尚书左仆射同平章事兼知枢密院事
　　时江淮初定命颐浩仍兼宣抚【颐浩先为江东宣抚见上】颐浩败贼张琪于饶州遂拜少保复相及入对首言先平内寇然后可御外侮而闽寇最急广寇次之盖闽中去行在不逺二广未经残破若非速除为害不细帝深然之
　　复修日歴
　　翰林学士汪藻言本朝宰相皆兼史官故书榻前议论之词则有时政记柱下见闻之实则有起居注谓之日歴所以备言垂一世之典苟旷三十年之久漫无一字何以示来世帝从之即以命藻
　　长星见诏求直言
　　冬十月吴玠及其弟璘大败金乌珠于和尚原乌珠遁玠自富平之败收散卒保和尚原积粟缮兵列栅为死守计【时闗陇六路尽陷止余阶成岷凤洮五州及凤翔之和尚原陇州之方山原而已】或谓玠宜退屯汉中扼蜀口以安人心玠曰我保此敌决不敢越我而进是所以保蜀也【玠在原上鳯翔民感其遗惠相与夜输刍粟助之玠馈以银帛民益喜输者益多金人怒伏兵渭河邀杀之且令保伍连坐民冒禁如故】金将摩哩【旧作浚立今改】自凤翔敖拉扎哈【旧作乌勒折合今改】自阶成出散闗约日防和尚原敖拉扎哈先期至阵北山索战玠命诸将坚阵待之更战迭休金人大败遁去摩哩方攻箭筈闗【即箭括岭为岐山最髙处在凤翔府岐山县东北】玠复遣将击破之两军终不得合金人自起海角狃于常胜及与玠战辄败愤甚谋必取玠于是乌珠防诸帅率兵十余万造浮梁跨渭自宝鸡结连珠营垒石为城夹涧与玠军相拒进薄和尚原玠与弟璘选劲弩命诸将分番迭射号驻队矢连发不絶繁如雨注金人稍却则以竒兵旁击絶其粮道度其困且走设伏于神岔【沟名在陇州南吴山下】以待之金军至伏发遂大乱玠因纵兵夜击大败之乌珠中二流矢仅以身免亟鬀其须髯而遁【初金人之至也玠与璘以散卒数千驻原上朝问隔絶人无固志有谋刼玠之兄弟北降者玠知之召诸将歃血盟勉以忠义皆感泣愿尽死力故能成功】
　　初置见钱闗子
　　时命张俊屯婺州有司请桩办合用钱而路不通舟钱重难致乃造闗子付婺州召商入中以给军食商人执闗子于货务请钱愿得茶盐香货钞引者听于是州县以闗子充籴本未免抑配而货又止以日输三分之一偿之人皆嗟怨
　　十一月以孟庾为福建江西荆湖宣抚使韩世忠副之辛企宗讨范汝为不克其势益炽乃命庾为宣抚使世忠副之发大军由温台路入闽汝为闻大军将至亟入据建州
　　十二月盗曹成破道州
　　成初破汉阳鄂州屯攸县【汉县今属长沙府】湖东安抚向子諲招之成听命子諲遣兵扼衡阳【唐县今为衡州府治】欲图之而援兵不至成忿子諲扼已即拥众而南官军悉溃成大掠执子諲而去【已而统制马广遣人谕成子諲始得释】
　　金以陜西地畀刘豫
　　先是豫置招受司于宿州以诱逋逃者至是金复以陜西地畀之于是中原尽属于豫





　　御批歴代通鉴辑览巻八十四
<史部,编年类,御批历代通鉴辑览>
