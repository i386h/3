<!-- { "loadSidebar": true } -->
　　张仪说魏王曰诸侯之约从盟洹水之上结为兄弟以相坚也今亲兄弟同父母尚有争钱财相杀伤而欲恃反覆蘓秦之余谋【时苏秦已为齐所杀】其不可成亦明矣大王不事秦秦下兵攻河外据卷【今河南懐庆府原武县战国魏卷邑】衍【张守莭曰在郑州】酸枣【故城在令河南卫辉府延津县北】刼卫取阳晋【注见前】则赵不南梁不北而从道絶矣大王之国虽欲无危不可得也魏王乃倍从约而因仪以请成于秦仪归复相秦
　　【乙巳】五年秦伐蜀【今四川成都府古蜀国黄帝所封歴夏商周世为侯伯周哀蜀蚕丛始称王】取之
　　巴【注见前】蜀相攻【初蜀王封其弟于汉中号曰苴侯苴侯与巴为好而巴与蜀为雠蜀王伐苴侯苴侯奔巴故相攻】俱告急于秦司马错【周程伯休父为司马以官为氏其后裔散处列国】请伐蜀张仪曰不如伐韩【时韩方侵秦】下兵三川【伊洛及河为三川秦置三川郡汉改为河南今河南之河南府是也】攻新城【今河南府洛阳县有新城故城】宜阳【今县属河南府】以临二周【东西周】之郊据九鼎按图籍挟天子以令天下天下莫敢不听此王业也司马错曰不然臣闻欲富国者务广其地欲彊兵者务富其民欲王者务广其徳三资者备而王随之矣夫蜀西僻之国戎翟之长也得其地足以广国取其财足以富民而又有禁暴止乱之名是我一举而名实附也不如伐蜀秦王从之起兵伐蜀十月取之【蜀王败死后秦并灭巴苴】秦以益彊富厚轻诸侯
　　燕君哙【易王子】以国让其相子之
　　燕相子之与苏秦之弟代婚欲得燕权代使齐而归燕王问曰齐王其霸乎对曰不能燕王曰何故对曰不信其臣于是燕王専任子之子之又使鹿毛夀【鹿一作厝】谓燕王曰人谓尧贤者以其能让天下也今王以国让子之是王与尧同名也燕王因属国于子之并收吏印绶自三百石以上而效之子之【效呈也以印呈与子之】子之南面行王事哙老不听政顾为臣
　　【丙午】六年王崩子延立【是为赧王】
　　赧王
　　【丁未】元年齐伐燕取之醢子之杀故燕君哙
　　燕子之为王三年国内大乱将军市被【市姓被名】与太子平谋攻子之齐王使人诱之且许为助平使市被攻子之不克被反攻平国人连战数月死者数万人齐王使章子【即匡章见孟子】伐燕燕士卒不战城门不闭齐人取子之醢之遂杀王哙【齐王问孟子及沈同陈贾语详孟子书不具载是嵗齐宣王卒子地立是为湣王】
　　孟轲去齐
　　是时天下方务于合从连横以攻伐为贤而孟子独述唐虞三代之徳是以所如者不合退而与万章【万氏芮伯万之后】之徒序诗书述仲尼之意作孟子七篇
　　【戊申】二年【齐湣王地元年】楚屈匄伐秦
　　秦欲伐齐患其与楚从亲乃使张仪说楚王【懐王】曰大王诚能闭闗絶约于齐臣请献商于【注见前】之地六百里使秦女得为大王箕帚之妾楚王悦而许之【羣臣皆贺陈轸独吊楚王怒轸曰秦之所以重楚者以其有齐也今絶齐则楚孤秦奚贪夫孤国而与之地六百里哉仪至秦必负王是北絶齐交而西生患于秦也两国之兵必俱至矣王曰愿子闭口无复言】乃厚赐张仪而闭关絶约于齐使一将军随张仪至秦仪详【读田佯】堕车不朝三月楚王闻之曰仪以寡人絶齐未甚邪乃使勇士宋遗借宋之符【闭闗絶约信使不通故借宋符以逹】北骂齐王齐王大怒折节而事秦齐秦之交合仪乃朝见楚使者曰子何不受地自某至某广袤六里使者还报楚王大怒【陈轸请楚王赂秦以一名都与之并力而攻齐是亡地于秦而取偿于齐也王又不聼】使屈匄帅师伐秦秦亦发兵击之明年秦大败楚师于丹阳【胡三省注此丹阳谓丹水之阳也班志丹水出上洛岭山东至析入钧水地在武闗之外秦楚交战当在此　上洛今商州岭山在州西北丹水出其南下流至南阳浙川县入均水均即钧也】虏屈匄遂取汉中【胡三省注自沔阳至上庸皆楚汉中地　沔阳今陜西汉中府沔县上庸今湖北郧阳府竹山县】楚复袭秦又大败于蓝田【今县属陜西西安府】韩魏袭楚楚割两城以和于秦
　　【己酉】三年燕人立太子平为君【是为昭王】
　　燕王即位于破燕之后吊死问孤与百姓同甘苦卑身厚币以招贤者问郭隗【郭氏出于郭公】曰齐因孤之国乱而袭破燕孤极知燕小力少不足以报然诚得贤士与共国以雪先王之耻孤之愿也先生视可者得身事之隗曰古之人君有以千金使涓人【官名韦昭曰即中涓也】求千里马者马己死买其骨五百金而返君大怒涓人曰死马且买之况生者乎马今至矣不期年而千里马至者三今王必致士先从隗始况贤于愧者岂逺千里哉于是燕王为隗改筑宫而师事之于是士争趋燕【乐毅自魏徃剧辛自赵徃燕王以乐毅为亚卿任以国政　乐毅乐羊之后剧姓辛名】
　　【庚戌】四年【燕昭王平韩襄王仓元年】秦使张仪说楚【懐王】韩齐【湣王地】赵【武灵王雍】燕连衡以事秦秦君卒【恵王卒子荡立是为武王】诸侯复合从秦王使告楚王请以武闗【秦之南闗即春秋少习也在今陜西商州东】之外易黔中地【今湖南之常徳辰州永顺贵州之黎平思南诸府皆楚黔中地】楚王曰不愿愿得张仪而献黔中仪请行秦王曰楚将甘心于子奈何行仪曰秦强而楚弱大王在楚不宜敢取臣且臣善其嬖臣靳尚【靳姓尚名】尚得事幸姬郑袖【战国策作褏古字也】袖之言王无不听者遂往楚王囚仪将杀之靳尚谓郑袖曰秦王甚爱张仪将以六县及美女赎之王重地尊秦秦女必贵而夫人斥矣于是袖日夜泣于王曰臣各为其主耳今杀张仪秦必大怒妾请子母俱迁江南母为秦所鱼肉也王乃赦仪而厚礼之仪因说楚王事秦【仪曰夫为从者无以异于驱羣羊而攻猛虎不格明矣今王不事秦秦自巴蜀治船积粟浮岷江而下一日行五百里不十日而距扞关扞关惊则黔中巫郡非王之有又举甲而出武关则北地絶夫秦之攻楚危在三月之内而楚待诸侯之救在半嵗之外此臣所以为大王患也大王诚听臣请令秦楚长为兄弟之国　岷江即大江扞闗在今湖北宜昌府长阳县西巫郡今四川防州府巫山县有巫县故城即楚巫郡】楚王己得仪而重出地乃许之【时屈原方使齐归谏楚王曰何不诛张仪王悔使人追仪弗及　屈原名平屈氏族】仪遂之韩说韩王事秦而攻楚【仪谓韩王曰韩地险恶山居国无二嵗之食见卒不过二十万而秦兵百余万大王不事秦秦下甲据宜阳塞成臯则王之国分矣为大王计莫如事秦而攻楚以转祸而悦秦】韩王许之仪归报秦封以六邑复使东说齐【仪谓齐王曰从人说大王者必曰齐蔽于三晋地广民众兵彊士勇虽有百秦将无奈齐何大王贤其说而不计其实今秦楚嫁娶为昆弟之国韩献宜阳梁效河外赵割河间大王不事秦秦驱韩梁攻南地悉赵兵指慱闗临淄即墨非王有也　河间赵地今直河间府是博闗在今山东东昌府博平县西北徐广曰博平亦谓之博闗是也】西说赵【仪谓赵王曰大王收率天下以摈秦秦兵不敢出函谷闗者十五年心含忿怒乆矣今有敝甲凋兵军于渑池愿渡河逾漳据番吾防邯郸之下谨使臣先闻左右今楚与秦为昆弟韩梁称藩臣齐献鱼盐之地此断赵之右肩也夫断右肩而与人鬬失其党而孤居欲求无危得乎臣窃为大王计莫若与秦约为兄弟之国也渑池战国韩邑后入秦汉置县今县属河南府余注俱见前】皆许之又北说燕【仪谓燕王曰赵已效河间大王不事秦秦下甲云中九原驱赵攻燕则易水长城非王之有矣　云中故城在今归化城西元和志赵云中城秦汉云中郡也九原故城在今吴喇忒旗北水经注九原城南面长河北背连山是也易水有三皆出今易州其自定兴西南合拒马河者曰中易在定兴西为涉河者曰北易迳安肃歴安州新安为雹河者曰南易】燕王请献常山【即恒山在今山西大同府浑源州汉以文帝讳改名】之尾五城以和仪归报未至而秦王薨太子立太子素不悦张仪诸侯闻之皆畔衡复合从
　　【辛亥】五年【秦武王荡元年】秦张仪复出相魏
　　张仪诡说秦王【武王】而相魏一嵗卒仪与蘓秦皆以从横之术逰诸侯致位富贵天下争慕效之又有魏人公孙衍号犀首【魏官名衍尝为此官故称焉】及苏代苏厉【皆苏秦弟】陈轸【初与张仪俱事秦恵王后去秦之楚】楼缓【楼氏东楼公之后】之徒纷纭遍于天下务以辩诈相髙不可胜纪而仪秦衍最着
　　【壬子】六年秦初置丞相【应劭曰丞承也相助也荀悦曰秦本次国命卿二人故置左右丞相】以樗里疾【秦恵王之弟所居有大樗树故号樗里子滑稽多智秦人又号曰智囊】甘茂【下蔡人】为左右丞相
　　【癸丑】七年秦甘茂伐韩宜阳
　　秦王使甘茂约魏以伐韩茂至魏乃使人还谓秦王曰魏听臣矣然愿王勿伐秦王迎茂息壤【史记正义秦邑名】而问其故对曰宜阳大县其实郡也今倍数险【谓函谷及三崤之险】行千里攻之难鲁人有与曾参同姓名者杀人人告其母母织自若也及三人告之其母投杼下机逾墙而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年拔之返而论功文侯示之谤书一箧乐羊再拜稽首曰此非臣之功君之力也今臣覊旅之臣也樗里子公孙奭挟韩而议之王必听之是王欺魏王而臣受公仲侈【韩之相】之怨也故臣愿王勿伐秦王曰寡人勿听也乃与盟于息壤茂攻宜阳五月而不防樗里疾公孙奭果争之秦王欲罢兵茂曰息壤在彼秦王乃悉起兵佐茂遂拔宜阳
　　【甲寅】八年秦君荡卒弟稷立【是为昭襄王】母芈氏【楚女号芈八子是为宣太后】治国事以舅魏冉【即穰侯宣太后异父弟】为将军
　　秦王好以力戏力士多至大官与孟说举鼎絶脉【史记作膑】而薨【胡三省注史记甘茂传秦武王至周而卒于周盖举鼎者举九鼎也】无子诸弟争立异母弟稷为质于燕魏冉与国人迎而立之冉自恵王武王时任职用事及稷立年少太后治事以冉为将军卫咸阳后二年庶长壮【庶长名壮】及大臣诸公子作乱冉诛之及惠文后【昭襄王嫡母】皆不得良死又逐悼武后【武王之后】出归于魏王兄弟不善者皆灭之威振秦国
　　【乙夘】九年【秦昭襄王稷元年】
　　【丙辰】十年彗星见
　　【戊午】十二年彗星复见
　　齐韩魏伐楚楚使太子横质于秦秦救之
　　初楚与齐韩合从既而秦楚盟于黄棘【即棘阳故城在今河南南阳府新野县东北】秦复与楚上庸【事在王十一年】齐韩魏以楚负约合兵伐之楚王使其太子横为质于秦秦人救之三国引去楚太子在秦私与秦大夫鬭杀之亡归【在王十三年】于是秦防韩魏齐兵伐楚杀其将唐昧【在王十四年　唐以国为氏昧名】明年秦芈戎【即华阳君宣太后同父弟华阳秦县】复伐楚杀其将景缺取襄城【注见前】楚王恐使太子为质于齐以请平
　　【庚申】十四年日食昼晦
　　【壬戌】十六年赵君废其太子章国于少子何自号主父【何立是为恵文王】
