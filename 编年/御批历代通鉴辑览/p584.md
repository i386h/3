<!-- { "loadSidebar": true } -->
　　秋七月初置通政使司【通政司一人秩二品左右通政各一人秩正四品左右叅议各一人秩正五品】
　　掌出纳诸司文书章奏封驳之事
　　始遣御史巡按州县【巡按之设始此】
　　俾询民间疾苦防察风俗申敎化
　　九月以胡惟庸为左丞相汪广洋为右丞相
　　惟庸居政府生杀黜陟或不奏径行内外诸司上封事必先闗白四方躁进之徒及功臣武夫失职者争走其门馈遗金帛名马玩好不可胜数广洋浮沈守位而已
　　冬十一月卫国公邓禹卒【諡武顺】
　　愈征吐蕃还卒于夀春追封宁河王【愈沉毅简重事母孝抚幼弟有恩敬礼儒士有士君子之行云】
　　十二月乙巳朔日食
　　【戊午】十一年春正月封子五人为王
　　椿【帝第十一字郭恵妃出】为蜀王【封成都】栢【帝第十二子胡顺妃出】湘王【封荆州】桂【帝第十三子郭恵妃出】豫王楧【帝第十四子母郜无名号】汉王植【帝第十五子韩妃出】卫王其后桂改封代【封大同】楧改封肃【封甘州】植改封辽【封广宁】
　　徴天下布政使及知府来朝
　　命吏部课其殿最称职无过者为上赐坐宴有过称职者为中宴而不坐有过而不称职者为下不预宴序立于门宴毕然后退朝觐考覈自此始
　　三月诏奏事母先白中书省
　　夏四月元阿育师利达拉卒
　　子特古斯特穆尔【旧作脱古思帖木儿今改后仿此】嗣帝遣使往吊自为文祭之
　　秋七月蘓松杨台诸府海溢遣使赈恤
　　冬十月河决兰阳
　　十一月总兵官杨仲明讨五闗叛蛮平之遣内官吕玉诣其军
　　先是五闗蛮吴面儿作乱杀靖州卫指挥过兴诏以辰州指挥使杨仲明为总兵官讨之既而帝遣内官吴诚往谕仲明及观兵势及是仲明讨破诸蛮面儿逺遁帝复遣尚履奉御吕玉诣军阅胜是役帝两使内官至军云【帝尝读唐书至鱼朝恩为观军容使谓侍臣曰当时使此曹掌兵致恣肆如此然代宗一旦去之如孤雏腐防小人窃柄人主决意去之亦有何难惟在断不断耳又曰汉末宦官虽骄纵尚无兵权唐以兵权授之驯至刦胁天子废兴在其掌握朕深鉴前辙左右服役之外重者传命四方而已】
　　遣僧宗泐【字季潭寕海人】使西域
　　帝以佛经遗佚遣泐偕其徒往求之三年而还【泐还额埒□军民万户府拜哲万户府俱遣使随泐朝贡额埒蘓旧作俄力思拜哲旧作巴者今并改】
　　【己未】十二年春正月始合祀天地于南郊
　　帝以分祀天地情有未安乃作大祀殿于圜丘坛址合祀天地
　　遣征西将军沐英击洮州畨大破之
　　洮州十八族畨酋三副使等叛据纳琳七站地【在洮州西】帝命英讨之复命李文忠往筹军事英至洮州旧城【在洮州西南即古洮阳城也后汉书西羌传诸羌退聚洮阳即此】冦遁去追击大破之擒三副使等筑城东笼山【在洮州东畨人耕种于此】置洮州卫【旧卫属临洮府今为防属巩昌府】文忠言官军守洮州饷艰民劳帝曰洮州西控蕃戎东蔽湟陇汉唐以来备邉要地今蕃冦既斥弃之不守数年后将复为患虑小费而忘大虞岂良防哉卒置卫守之
　　平羗将军丁玉【初名国珍河中人后赐名】击松州畨平之
　　先是四川威茂土司董帖里叛以玉为平羗将军讨之玉至威州贴里降【时指挥胡渊童胜撃降汶川叛酋阳者七等诏置茂州卫仍命渊等从玉军征松州】及是松州平玉遣指挥髙显城之遂并潘州于松州置松潘卫明年帝以松州逺在山谷屯种不给命罢之未防指挥耿忠经畧其地言松州为畨蜀要害地军卫不可罢乃命复置
　　秋七月以李文忠领大都督府事
　　八月给致仕官诰勅复其家
　　秩三品以上仍旧四品以下各加一级给诰勅复其家终身无所与【其居鄊与宗族亲党相见序尊卑如家人礼凡异姓无官者相见不答礼庻民则以官礼谒见】
　　冬十二月赐汪广洋死
　　广洋与胡惟庸同相惟庸所为不法广洋知而不言御史中丞涂节言刘基遇毒死广洋宜知状帝问之对曰无有帝怒责广洋欺罔贬海南舟次太平赐死
　　徴元吏部侍郎巴延资中【西域人祖父仕江西因家马旧作伯顔子中令改】不至饮鸩卒
　　巴延资中初为元建昌教授江西盗起授分省都事使守赣州而陈友谅兵已破赣巴延资中间道走闽陈友定素知之辟为行省员外郎巴延资中出竒计収复建昌浮海如元都献防累迁至吏部侍郎持节发广东何真兵救闽至则真已降于廖永忠巴延资中堕马求死不得折其一足永忠释之乃变姓名浪迹江湖间帝求之不得簿録其妻子巴延资中竟不出常赍鸩自随誓不复仕至是江西布政使沈立本言于朝以币聘巴延资中慨然曰死晩矣为歌七章哭其祖父师友饮鸩死
　　【庚申】十三年春正月胡惟庸谋反及其党陈宁涂节等皆伏诛
　　惟庸贪贿弄权无所畏忌其定逺旧宅井中忽生石笋出水髙数尺谀者争言瑞气又言其祖父塜上夜有光惟庸益喜自负有异谋吉安侯陆仲亨自陜西归擅乗传平凉侯费聚奉命招降古无功帝皆切责之二人惧惟庸阴以权利脇诱之令在外収辑军马又与陈宁坐省中阅天下军马籍令都督毛骧取卫士刘遇贤亡命魏文进等为心膂太仆寺丞李存义者太师善长弟惟庸婿李佑父也惟庸阴令説善长善长惊悸曰尔言何为者若尔九族皆灭后十余日惟庸又令存义告善长善长不能制惟庸乃遣指挥林贤下海招倭与期防又遣元故臣封绩致书称臣于元请兵为外应事皆未发防惟庸子驰马于市坠死车下惟庸杀挽车者帝怒惟庸请以金帛给其家不许惟庸惧乃与御史大夫陈宁中丞涂节等谋起事既而节见事不成遂上变告帝大怒命羣臣更讯复自临问乃诛惟庸宁以节本预谋并诛之善长仲亨置不问
　　罢中书省改大都督府为五军都督府
　　帝惩惟庸乱政罢丞相以政归六部分大都督府为中左右前后五府征调则兵部后复勅谕羣臣国家罢丞相设府部院寺分理庶务事权归于朝廷立法至为详善以后嗣君母得置议丞相臣下敢以请者寘重典
　　始南北更调用人
　　北平山西陜西河南四川人于浙江江西湖广直用之浙江江西湖广直人于北平山东山西陕西河南四川广东广西福建用之广西广东福建人亦于山东山西陜西河南四川用之考覈不称职及以事降謪者不分南北悉于广东广西福建汀漳江西龙安安逺湖广郴州之地选用
　　沐英袭元将托和齐【旧作脱火赤今改后仿此】等于额齐讷路擒之元国公托和齐知院按珠【旧作爱足今改】屯和林帝命英撃之英至灵州侦知托和齐等在额齐讷路遂渡黄河经宁夏厯贺兰山【注见前】渉流沙七日夜至其境去敌营五十里分军为四乗夜衔枚而进合围之擒托和齐按珠尽获其部曲以归【已而英又袭元桞城王虏之复获平章呼圗克特穆尔豳王额琳沁及其部曲十四百人遂还肃州呼图克特穆尔旧作忽都帖木儿额琳沁旧作亦怜真今改】
　　三月减蘓松嘉湖粮额
　　畆科七斗五升至四斗四升者减十之二四斗三升至三斗六升者概徴三斗五升其以下仍旧【初帝平吴怒苏松嘉湖为张士诚守乃籍诸豪族及富民田以为官田按租簿为税额杨宪为司农卿又以浙西地膏腴増其□□加二倍故浙西官民田赋视他方倍蓰已而诏减四府极重田税之半然重者每畆犹征至七斗以上至是复命户部计其数而减之而蘓州一府粮二百七十四万七千余石额与浙江通省埒其重犹如此】
　　燕王棣之国
　　先是秦晋二王俱各之国寻复来朝及是燕王始之藩北平【其后诸王相继之藩不具书】
　　夏四月命羣臣各举所知
　　五月雷震谨身殿大赦
　　诏免天下今年田租
　　六月雷震奉天门
　　帝避正殿省愆罢王府工役
　　秋七月诏天下学校师生日给廪膳
　　九月置四辅官
　　帝以密勿论思不可无人乃建四辅官以四时为号诏天下举贤才户部尚书范敏荐耆儒王本【不详里籍】等召至告于太庙以本及杜佑【安邑人】龚斆【铅山人】为春官杜斆【字致道壶关人】赵民望【藁城人】吴源【甫田人】为夏官秋冬官缺以本等摄之俱兼太子宾客位列公侯都督之次勅以恊賛政事均调四时既而斆等相继罢本坐事诛复召安然【祥符人】李干【綘州人】何显周【内黄人】等代之然寻卒干出为知府显周亦罢此职遂废
　　冬十月安置致仕翰林学士承防宋濓于茂州道卒濂孙慎坐胡惟庸党被刑籍其家械濓至京师怒欲诛之皇后以濓亲教授太子诸王乞赦其死帝意解发茂州安置行至夔州以疾卒【濂傅太子十余年一言一动必以礼一起一居必于道至省□政教及前世兴亡事必拱手曰当如是不当加彼太子每敛容嘉纳敬礼未尝少衰四方求文者非其人不与日本使尝奉勑请文以百金为献却不受帝问濓对曰天朝侍从而受小夷金非所以崇国体也帝然之海外诸国朝贡至者必问濓安否其卒也朝野莫不惜之】
　　【辛酉】十四年春正月元兵侵邉命徐达御之
　　先是元平章鄂勒哲布哈鼐尔布哈【旧作乃儿不花今改后仿此】犯永平指挥刘广战殁千户王辂撃败之擒鄂勒哲布哈至是命达帅汤和等讨鼐尔布哈达率诸将出塞传友徳夜袭灰山【方舆纪要在故大寜城东北】克之沐英等获全宁四部以归达仍镇北平自是每嵗春出冬暮召还以为常
　　定赋役籍
　　诏天下编赋役黄册凡乡一百十户为里里有里长十户为甲甲有甲首歳以里长一人董一里之事应役一年一周谓之排年其先后以丁粮多寡为序在城为坊近城曰厢役亦如里里编一册册有丁有田以户为主册首为图鳏寡孤独不任役者附十甲后为畸零册有四一进户部【面用黄纸故谓黄册】其三【用青纸】布政司府县各留一焉每十年有司更定其册以丁粮增减而升降之【其后复命国子生分行州县随粮定区区设粮长四人量度田畆方圆次之以字号编类为鱼鳞图册黄册以户为凖鱼鳞册以土田为凖鱼鳞册为经土田之讼质马黄册为纬赋役之法定焉　事在二十年】
　　三月赦
　　秋八月河决原武
　　并决祥符中牟【明年春复决陜西朝邑其秋又决荣泽汤武】
　　九月命傅友徳等征云南
　　帝以云南自恃险逺遣使招谕辄为所害乃以友徳为征南将军蓝玉为左副将军沐英为右副将军率歩骑三十万徃征之【谕曰朕览舆图识云南扼塞当先遣骑将率一军自永宁向乌撒而大军自辰沅入普定分据要害然后进师曲靖曲靖云南咽喉彼必并力子此以抗我师既下曲靖一将军向乌撒以应永宁之师大军直云南破之必矣云南破分兵径趋大理可母顿刃也　永庆元州寻废明复置今州属贵州安顺府辰沅乌撒注俱见前普定元路明为府今为安顺府治曲靖本唐曲州靖州地元并为路明改府今府属云南】
　　冬十月壬子朔日食
　　制法司録囚防翰林春坊官给事中集议以闻
　　十二月命翰林春坊官考騐诸司奏章
　　傅友徳等下曲靖元梁王巴咱尔干尔宻走普宁【唐县元为州今州属云南府明史作普宁考云南有晋宁州而无普宁忽纳砦又在普宁普葢晋之讹也今依一统志改正】自杀蓝玉沐英遂克云南
