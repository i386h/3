<!-- { "loadSidebar": true } -->
　　初太宗得通天犀【犀角纹有白理如线夜视有光者名通天犀亦曰夜明犀】命工为二带一以赐准及是准病遣人取自洛中既至沐浴具朝服束带北面再拜就榻而卒【诏许归葬西京道出公安人皆路祭挿竹焚纸逾月枯竹尽生笋众因为立庙号竹林寇公祠　公安蜀汉县注见前今县东北有寇莱公祠】
　　冬十一月禁巫觋邪术
　　先是洪州俗尚多巫觋惑民凡己之所资假神而言无求不得知州夏竦【字子乔江州徳安人】索部中防二千家勒令还农毁其淫祠以闻诏江浙荆湖闽广凡挟邪术害人者悉禁絶之
　　置益州交子【仿于唐之气钱以楮为之其后闗子会子线引及钞畧同此】务
　　初张咏知益州患蜀人铁钱重不便贸易设质剂之法一交一缗以三年为一界而换之六十五年为二十二界谓之交子使富民主之后富民稍衰不能偿所负争讼不息转运使薛田【字希稷河东人】张若谷【字徳繇南剑州沙县人】请置交子务以权其出入禁私造者帝従其议立务于益州界以百二十五万六千三百缗为额【自是以后始以楮代钢交子代钱限年以为界而交易之】
　　【甲子】二年夏五月丁亥朔司天监奏日食不应
　　中书奉表称贺
　　秋八月帝临国子监谒孔子
　　冬十一月立皇后郭氏【平卢节度使崇之女孙】
　　时张美人【河南永安人石州推官尧封之女】有宠帝欲立之太后不可而止故后虽立而颇见疎
　　【乙丑】三年夏五月帝幸御庄观刈麦【考宋史仁宗纪是年书观刈麦皇祐元年则不书续纲目皇祐元年书幸后苑观刈麦而此则不书今依宋史为据而已续纲目所载附主于此】闻民舍机杼声赐织妇茶帛【帝复于后苑作宝岐殿嵗观刈麦谓辅臣曰朕作殿不欲植花卉而嵗以种麦庻知稼穑之不易也】
　　冬十一月王钦若死
　　钦若既死后帝谓辅臣曰钦若久在政府观其所为真奸邪也王曾对曰诚如圣谕
　　十二月以张知白同平章事张旻为枢密使
　　太后微时尝寓旻家旻事之甚谨后徳之故自河阳召还长枢府枢密副使晏殊言旻无勲劳徒以恩幸被宠天下已有非才之议柰何复用为枢密使也后不恱【旻寻更名耆】
　　【丙寅】四年夏五月契丹伐回鹘围甘州兵败而还
　　先是契丹伐鹘入甘州降其王耶剌里里既而又破肃州尽俘其民修土隗口故城【在今肃州西北】以实之至是契丹将萧惠【字伯仁阿古只五世孙】复围甘州不克由是阻卜诸部皆叛契丹兵将多败死
　　六月大水
　　京师大雨平地水数尺壊民舍压死数百人京东西及河北江淮以南皆大水帝避殿减膳肆赦蠲民租抚流民方水之作也宰执晨朝未入有旨放朝王曾附中使奏曰天变甚异乃臣等燮理无状岂可退安私室亟请入见陈所以备御之道同列有先归者皆愧服焉【时传言汴口决水且大至都人恐欲东奔帝问曾曾曰河决奏未至民间妖言不足虑也已而果然】
　　冬十月甲戌朔日食
　　【丁卯】五年春正月朔帝率羣臣朝太后于会庆殿
　　先是帝白太后欲元日先上太后夀乃受朝太后不可王曾奏曰陛下以孝奉母仪太后以谦全国体请如太后令帝不従
　　晏殊罢以夏竦为枢密副使
　　殊従幸玉清昭应宫従者持笏后至殊恕以笏击之折齿为御史所论出知宣州寻改应天自五代以来天下学校废壊殊始兴建为诸州倡且延范仲淹【字希文苏州吴县人】以敎生徒仲俺敦尚风节每感激论天下事殊深器之竦明敏博学文章典雅材术过人但急于进取喜交结任数倾侧世以奸邪目之
　　夏五月楚王元佐卒
　　秋九月以程琳【字天球水宁军博野人】为御史中丞
　　张知白最器琳当除命喜曰不辱吾笔琳上疏请罢诸土木营造蠲被灾郡县逋租帝嘉纳之未防除知开封府【王防正子齐雄杀人货其妻子使以病告防正聨姻大后家琳察其词色异今有司验之得状太后因琳对谕之曰齐雄非杀人者乃其奴捶之琳曰奴无自専理且使令兴已犯同太后黙然卒论如法】
　　【戊辰】六年春二月工部尚书同平章事张知白卒【谥文莭】知白为相慎名器抑徼幸每以盛满为戒虽贵显清约如寒士及是卒帝为罢上已宴
　　三月丙申朔日食
　　以张士逊同平章事姜遵【字従式淄州长山人】范雍【字伯纯河南人】为枢密副使
　　士逊之相曹利用荐之也
　　夏五赵徳明使其子元昊【小字嵬理夏国语谓惜为嵬富贵为埋】袭囘鹘甘州取之
　　元昊性雄毅多大畧善绘画能创制物始圆面髙准晓浮图学通蕃汉文字徳明虽臣事中国及契丹然于本国则称皇至是以元昊袭破回鹘夺甘州遂立为皇太子【元昊事始此】
　　秋七月江南河北水【据宋史及东都事畧是年大水并在七月亦不及两浙今改政】江宁府扬眞润州江水溢诏遣使安抚赈恤河北大水九月遣近臣十七人巡行免水灾州军秋税
　　【己巳】七年春正月曹利用罢
　　时太后临朝中人贵戚稍能轩轾为祸福而利用以勲旧自处不恤也凡内降恩力持不与左右多怨之太后亦严惮利用称曰侍中而不名利用奏事帘前或以指爪击带鞓左右指示太后曰利用在先帝时何敢尔邪太后颔之防利用従子汭为赵州兵马监押被酒衣黄衣令人呼万嵗事闻汭杖死内侍罗崇勲与利用有隙【先是崇勲得罪太后使利用戒之利用去其冠帻诟詈良久】请并罪利用后问诸执政众顾望未有对者张士逊徐曰此独不肖子为之利用大臣宜不知状后大怒王曾复为力解后曰卿尝言利用彊横今何解也曽曰利用素恃恩故尝以理折之今加之以大恶则非臣所知也后意少释乃罢为千牛卫将军知随州
　　二月参知政事鲁宗道卒【谥简肃】
　　宗道刚正嫉恶遇事敢言贵戚用事者皆惮之目为鱼头参政因其姓且言骨鲠也及卒太后临奠之【太后临朝宗道屡有献替后尝问唐武后何如主对曰唐之罪人也防危社稷后黙然有小臣方仲弓请立刘氏七庙后问诸辅臣众不敢对宗道独进曰若立刘氏七庙如嗣君何乃止后尝与帝同幸慈孝寺欲乘辇先行宗道以夫死従子之义争之后遽命辇后乘舆】
　　张士逊罢
　　先是曹利用凭宠自恣士逊为相依违其间时人目之为和鼔及是利用既斥士逊遂罢
　　以吕夷简同平章事夏竦薛奎防知政事陈尧佐【字希元尧叟之弟】为枢密副使
　　初奎知开封府时真宗数宴大臣至有沾醉者奎谏曰今天下诚无事然宴乐无度大臣数被酒失仪非所以重朝廷也真宗善其言及是入谢帝曰先帝尝以卿可大任今用卿先帝意也【他曰帝谕辅臣曰臣事君鲜有克终者奎对曰保终之道匪独臣下然也因厯数唐开元天宝时事以闻帝然之】
　　安置曹利用于房州至襄阳自杀
　　利用复坐私贷官钱再贬宦者多恶利用必欲致之死以快志内侍杨懐敏送之至襄阳驿以语侵之利用遂投缳而死【利用性悍梗少通力裁侥幸而其亲旧或有因縁以进者故及于祸然居位忠荩有守终始不屈死非其罪闻者冤之】
　　复制举诸科
　　自祥符罢制举至是帝诏复置六科以待京朝官之被举及应选者増置书判拔萃科以侍选人之应书者又置髙蹈邱园沈沦草泽茂材异等三科以侍布衣之被举者又置武举以侍方畧智勇之士
　　三月给契丹流民田
　　契丹饥流民至境上帝曰皆吾赤子也诏给以唐邓州闲田仍令所过给食
　　夏六月玉清昭应宫灾罢王曾知青州【续纲目作兖州今据宋史及东都事畧改正】
　　丁未夜大雨震电官内火起至晓宫室尽燬诏系守卫者于御史狱太后泣对大臣曰先帝竭力成此宫一夕延燎防尽惟长生崇夀二小殿存尔何以称遗旨哉范雍抗言曰不若悉燔之先朝以此竭天下之力遽为灰烬非出人意如因其所存又将葺之则民不堪命非所以只天戒也中丞王曙亦言是宫之建非应经义灾变之来若有警者愿除其地罢诸祷祠以应天变司谏范讽【字补之齐州人】复言此天之戒告不当置狱穷治太后与帝感悟遂减守卫者罪乃下诏不复缮修以二殿为万夀观罢诸宫观使初太后受册将御大安殿曾执不可及长宁节上夀又执不可皆供帐便殿太后左右姻家稍通请谒曾多裁抑之太后滋不恱至是曾以首相罢知青州
　　秋八月丁亥朔日食
　　契丹详穏大延琳据辽阳反冬十月契丹将萧孝穆【小字胡独堇阿古只五世孙】讨之
　　辽东自神册中附契丹无酤盐麴之法冯延休韩绍勲【延徽孙】相继为戸部使始以燕法绳之民不堪命会燕荐饥户部副使王嘉献计造船使其民漕粟以赈之水路艰险多至覆没鞭扑搒掠民怨思乱东京舍利军详穏大延琳因之为变遂囚留守萧孝先【字延宁孝穆弟】及其妻南阳公主杀绍勲嘉以快众情僭号兴辽改元天庆副留守王道平逾城走告变契丹主徴诸道兵命南京留守萧孝穆为都统以讨之贼兵屡败延琳婴故城守明年贼将杨详世夜开门纳军遂擒延琳
　　京师地震
　　十一月出秘阁校理范仲淹通判河中
　　时帝毎以嵗旦冬至率百官上太后夀子防宁殿遂同御大安殿以受朝秘阁校理范仲淹上疏曰天子奉亲于内自有家人礼今顾与百官同列北面而朝亏君体损主威非所以垂法后世也疏入不报晏殊初荐仲淹为馆职闻之大惧召仲淹至诘以狂率邀名且将累荐者仲淹正色抗言曰仲淹谬辱公荐每惧不称为知己羞不意今日反以忠直获罪门下殊不能答既而又疏请太后还政亦不报遂乞外补出为河中府通判
　　【庚午】八年秋八月复解盐通商法
　　上书者言解盐官得利微而民困于转输诏翰林学士盛度等议更其制度上通商五利【伐木造船辇运疲劳今去其　一也陆运贫人惧役连嵗□逃今悉罢二也船运有沈溺之患纲吏侵盗杂以沙石今皆得食真盐三也钱币欲使流通今嵗得商人出缗钱六十余万助经费四也嵗减盐官兵卒畦夫佣作之给五也】乃罢三京二十八州军法聴商人入钱若金银于京师货务受两池盐自是商贾流行而官课损矣
　　九月姜遵卒以赵稹【字表微宣城人】为枢密副使
　　时政出宫掖稹厚结刘美家婢以干进用命未下有驰告者稹问东头西头盖意在中书也闻者以为笑谈
　　【辛未】九年夏六月契丹主隆绪卒子宗真立其母萧讷木谨【阿古只五世孙】治国事
　　宗真宫人讷木谨所生齐天后萧氏无子取而养之爱同已出宗真立讷木谨自立为皇太后聴政【宗真改元景福号隆绪曰圣宗】初隆绪疾革讷木谨詈皇后曰老物之宠亦有既邪及隆绪卒左右希其风旨诬齐天后弟谋逆令鞫治之辞连及齐天后宗真闻之曰皇后侍先帝四十年抚育朕躬当为太后今不果何反罪之讷木谨曰此人若在恐为后患宗真曰皇后无子而老亦无能为也讷木谨不従迁之上京
　　秋七月遣龙圗阁待制孔道辅【字原鲁孔子四十五世孙】等使契丹契丹来告哀帝遣道辅及王随【字子正河南人】等充贺册及吊祭等使初道辅使契丹契丹燕使者优人以文宣王为戏道辅艴然径出主客者邀还坐且令谢道辅正色曰中国与北朝通好以礼文相接令俳优之徒侮慢先圣而不之禁北朝之过也何谢为至是再使契丹益加礼重
　　冬十月罢翰林学士宋绶【字公垂赵州平棘人】
