<!-- { "loadSidebar": true } -->
　　懐光以李晟军浸盛恶之欲引军袭之三令其众众不应皆窃言曰若击朱泚惟力是视若欲反我曹有死不能从也懐光知之问计于賔佐李景畧【良乡人】曰取长安杀朱泚散军还诸道单骑诣行在如此臣节亦未亏功名犹可保也顿首恳请至于流涕懐光许之既而阎晏等劝懐光东保河中徐图去就懐光乃説其众曰今且往河中俟春装既办还攻长安未晚也东方诸县皆富实聴尔俘掠众遂许之懐光乃谓景畧曰乡者之议众军不从子宜速去遣数骑送之景畧出军门恸哭曰不意此军一旦陷于不义遂遁归始懐光方彊朱泚与书以兄事之约分帝闗中及懐光已反其下多叛泚乃赐以诏书且征其兵懐光慙怒内忧麾下为变外恐李晟袭之遂烧营东走掠泾阳等十二县鸡犬无遗至河中或劝守将吕鸣岳焚桥拒之鸣岳以兵少恐不能支遂纳之【上之发奉天也韩游瓌帅其麾下八百余人还邠州已而懐光遣使诣邠州令留后张昕悉发所留兵万余人及行营将士家属防泾阳游瓌説昕曰李太尉功高自弃已蹈祸机中丞今日可以自求富贵昕曰昕微贱赖太尉得至此不负也游瓌乃谢病不出阴与诸将相结举兵杀昕会崔汉衡以吐蕃病至矫诏以游瓌知军府事于是游瓌屯邠宁戴休顔屯奉天骆元光屯昭应尚可孤屯蓝田皆受李晟节度晟军声大振】
　　车驾至梁州
　　山南地薄民贫盗贼之余户口减半大驾驻跸粮用颇窘上欲西幸成都严震曰山南地接京畿李晟方图收复借六军以为声援若幸西川则晟未有收复之期也众议未决防晟表至言陛下驻跸汉中所以系亿兆之心成灭贼之势若规小舎大迁都岷峨【谓岷山峨眉山也岷山注见前峨眉山今在四川嘉定府峨眉县西南有大峨中峨小峨三山】则士庶失望虽有猛将谋臣无所施矣上乃止严震百方以聚财赋民不至困穷而供亿无乏【上之在道也民有献果者上欲以散试官授之陆贽奏曰爵位恒宜慎惜不可轻用献果者赐之钱帛可也上曰试官虚名无损于事贽曰当今所病方在爵轻设法贵之犹恐不重若又自弃将何劝人夫诱人之方惟名与利名近虚而于教为重利近实而于徳为轻专实利而不济之以虚则物力不给专虚名而不副之以实则人情不趋故国家命秩之制有职事有散官有勲官有爵号然掌务而受俸者惟系职事之一官此所谓施实利而寓虚名者也其勲散爵号三者止于服色资荫而已此所谓假虚名以佐实利者也今之员外试官虽则授无费禄然而突铦锋排患难竭筋力展勤效者皆以是酬之若献果者亦以授之则彼必相谓曰吾以忘躯命而获官此以进果而获官是乃国家以吾之躯命同于果也视人如草木谁复为用哉今陛下既未有实利以敦劝又不重虚名而滥施则后之立功者将曷用为赏哉上居艰难中虽有宰相小大之事必与贽谋之故当时谓之内相上行止必与之俱梁洋道险尝与贽相失上惊忧涕泣募得贽者赏千金久之乃至上喜甚太子以下皆贺然贽数直谏忤上意卢贬上心庇之贽极言杞奸邪致乱上虽貌从心颇不悦故恩遇虽隆未得为相】
　　凤翔节度使李楚琳遣使诣行在
　　初奉天围既解李楚琳遣使入贡上不得已除凤翔节度使而心恶之【楚琳杀张镒事具前】使者数辈至上皆不引见欲以浑瑊代之陆贽奏曰楚琳之罪固大但以乘舆朱复大憝犹存勤王之师悉在畿内仅通王命惟在褒斜傥或楚琳发憾猖狂则我咽喉梗而心膂分矣今幸两端顾望正宜厚加抚循得其持疑便足集事必欲精求素行追抉宿疵则是改过不足以补愆自新不足以赎罪凡今将吏岂尽无疵又况阻命脇从之流安敢归化哉上乃善待楚琳使者优诏存慰之【上又问贽近有卑官自山北来者论説贼势语多张皇察其事情颇似窥觇若不追寻恐成奸计贽上奏曰以一人之聼览而欲穷宇宙之变熊以一人之防虑而欲胜亿兆之奸欺役智弥精失道弥逺项籍纳秦降卒二十万虑其懐诈而尽阬之其于防虞亦已甚矣汉高豁达大度天下之士至者纳用不疑其于备虑可谓疎矣然而项氏以灭刘氏以昌蓄疑之与推诚其效固不同也陛下智出庶物有轻待人臣之心思周万几有独御区防之意谋吞众畧有过慎之防明照羣情有先事之察严束百辟有任刑致理之规威制四方有以力胜残之志由是才能者怨于不任忠荩者忧于见疑着勲业者惧于不容懐反侧者迫于及讨驯致离叛搆成祸灾愿陛下以覆辙为戒天下幸甚】
　　夏四月加李晟诸道副元帅
　　晟家百口及神策军士家属皆在长安朱泚善遇之军中有言及家者晟泣曰天子何在敢言家乎泚使晟亲近以家书遗晟曰公家无恙晟怒曰尔敢为贼为间立斩之军士未授春衣盛夏犹衣裘褐终无叛志
　　浑瑊以吐蕃兵拔武功【注见前】
　　浑瑊帅诸军出斜谷崔汉衡劝吐蕃出兵助之尚结赞曰邠军不出将袭我后韩游瓌闻之遣其将曹子达将兵往防吐蕃遣兵二万从之李楚琳遣将从瑊拔武功泚遣其将韩旻等攻之子达以吐蕃拒击斩首万余级旻仅以身免瑊遂引兵屯奉天与李晟东西相应以逼长安
　　姜公辅罢为左庶子
　　上长女唐安公主薨上欲为造塔厚葬之姜公辅表谏以为山南非久安之地且宜俭薄以副军须之急上谓陆贽曰造塔小费非宰相所宜论公辅正欲指朕过失自求名耳贽上奏以为公辅任居宰相遇事论谏不当罪之【畧曰凡论事者当问理之是非岂计事之大小故唐虞之际主圣臣贤而虑事之微日至万数然则微之不可不重也如此陛下又安可忽而勿念乎若谓谏争为指过则剖心之主不宜见罪于哲王以諌争为取名则匪躬之臣不应垂训于圣典假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣倘或怒其指过而不改则陛下招恶直之讥黜其取名而不容则陛下被违谏之谤是乃掩己过而过弥着损彼名而名益彰果而行之所失大矣】上意犹怒罢公辅为左庶子
　　泾原牙将田希鉴杀其节度使冯河清
　　朱泚姚令言数遣人诱河清河清皆斩其使者牙将田希鉴密与泚通杀河清而附于泚【泚授希鉴为节度使】
　　以贾耽【字敦诗沧州南皮人】为工部尚书
　　先是耽为山南东道节度使使行军司马樊泽【字安时河中人】奏事行在泽既复命方大宴有急牒至以泽代耽耽内牒懐中顔色不变宴罢召泽告之且命将吏谒泽牙将张献甫怒曰行军自图节钺事人不忠请杀之耽曰天子所命则为节度使矣即日离镇以献甫自随军府遂安
　　李抱真防王武俊于南宫【注见前】
　　朱滔攻贝州百余日其将马实攻魏州亦逾四旬皆不能下贾林复为李抱真説王武俊使合兵攻滔【林曰朱滔志吞贝魏复值田悦被害倘旬日不救则魏博皆为滔有矣魏博既下则张孝忠必为之臣滔连三道之兵益以回纥进临常山明公欲保其宗族得乎常山不守则昭义退保西山河朔尽入于滔矣不若乘贝魏未下与昭义合兵救之滔既破亡则朱泚不日枭夷銮舆反正诸将之功孰居明公之右者哉】武俊悦从之军于南宫东南抱真自临洺引兵防之两军尚相疑抱真以数骑诣武俊营命行军司马卢元卿勒兵以俟曰今日之举系天下安危若其不还领军事以聴朝命亦惟子励将士以雪讐耻亦惟子言终遂行见武俊叙国家祸难天子播迁持武俊哭流涕纵横武俊亦悲不自胜左右莫能仰视遂与武俊约为兄弟誓同灭贼抱真退入武俊帐中酣寝久之武俊感激待之益恭指心仰天曰此身已许十兄死矣遂连营而进
　　五月韩滉遣使贡献
　　韩滉欲遣使献绫罗四十儋于行在幕僚何士干请行滉喜曰君能相为行请今日过江士干许诺归别家则薪米储偫已罗门庭矣登舟则资装器用已满舟中矣每儋夫与白金一版使置腰间又运米百艘以饷李晟自负囊米置舟中将佐争举之须臾而毕艘置五百弩手有寇则叩舷相警五百弩已彀矣比达渭桥盗不敢近时闗中斗米五百及滉米至减五之四【先是租庸盐铁使包佶遣判官王绍进奉江淮缯帛比入闗上已西幸绍由间道走洋州见上行在时山南地热上以军士未有春服亦自御袷衣及绍至上命先给将士然后御衫未几韩滉使亦至包佶字防正润州延陵人王绍本名纯字徳素万年人后避宪宗讳改名】
　　吐蕃引兵归国
　　朱泚使田希鉴以金帛赂吐蕃吐蕃受之遂引兵去【上以李晟浑瑊兵少欲倚吐蕃以复京城闻其去甚忧之以问陆贽贽上奏曰吐蕃迁延观望翻覆多端致令羣帅进退忧虞欲舍之独前则虑其懐怨乘蹑欲待之合势则苦其失信稽延戎若未归寇终不灭将帅意陛下不见信任且患蕃戎之夺其功士卒恐陛下不防旧劳而畏蕃戎之专其利贼党惧蕃戎之胜不死则悉为之擒百姓畏蕃戎之来有财必尽为所掠今懐光别保蒲绛吐蕃逺避封疆形势既分腹背无患瑊晟诸帅才力得伸但愿陛下慎于抚接勤于砥砺中兴大业旬月可期不宜尚眷眷于犬羊之羣以失将士之情也上曰卿言甚善然瑊晟诸军当议规画令其进取卿宜审细条疏以闻贽对曰贤君选将委任责成故能有功况今秦梁千里兵势无常遥为规画未必合宜彼违命则失君威从命则害军事进退羁碍难以成功不若假以便宜之权待以殊常之赏则将帅感悦智勇得伸矣夫锋镝交于原野而决策于九重之中机防变于斯须而定计于千里之外是以用舍相碍否臧皆凶上有掣肘之讥而下无死绥之志矣且君上之权特异臣下惟不自用乃能用人惟陛下图之】
　　李抱真王武俊大破朱滔于贝州
　　李抱真王武俊距贝州三十里而军滔闻两军将至急召马实或谓滔曰武俊善野战不可当其锋宜徙营稍前逼之待其饥疲然后可制也防实军至滔命明日出战实请休息数日回纥达干见滔曰回纥受大王金帛牛酒无算思为大王立效久矣明日愿大王驻马高邱观回纥为大王翦武俊之骑使匹马不返滔遂决意出战武俊遣其兵马使赵琳将五百骑伏于桑林【胡三省注在经城西南　经城废县在今广平府威县】抱真列方陈于后武俊引骑兵居前与回纥战赵琳自林中出横击之回纥及滔军皆败走抱真武俊合兵追之滔与数千人走还夜焚营遁归两军以雾不能追也【滔归恐范阳留守刘怦因败图已怦悉发守兵具仪仗迎之】
　　以程日华【本名华定州安喜人】为沧州节度使
　　初张孝忠以易州归国诏以孝忠为义武节度使以易定沧三州之孝忠版其将程华摄沧州刺史华素寛厚将士安之朱滔王武俊更遣人招华华皆不从时孝忠在定州自沧如定必涉滔境参军李宇説华表请别为一军华从之上即以华知节度事赐名日华令嵗供义武租钱十二万缗
