<!-- { "loadSidebar": true } -->
　　【明史赞曰穆宗端拱寡营许谙逹封贡□陲寕谧继体守文可称令主矣第柄臣相轧门户渐开而帝未能振肃乾纲矫除积习盖亦寛恕有余而刚明不足者欤】
　　冬十月彗星见东北方
　　至二年四月乃灭
　　十二月以宋儒罗从彦李侗从祀孔庙
　　神宗皇帝
　　【癸酉】万歴元年春正月男子王大臣入乾清宫寻伏诛大臣京师佣奴伪为内侍服入乾清宫被获下东厰冯保欲縁此以防高拱令家人饮食之纳刃其袖中俾言拱怨望与太监陈洪【拱先荐洪掌司礼故保怨之】谋大逆遂发缇骑驰械高氏奴围拱里第张居正亦请诘主事举朝汹汹谓且逮拱吏部尚书杨博左都御史葛守礼【字与立徳平人】诣居正力解居正奏缓其狱博阴嘱锦衣怵大臣吐实又以拱仆杂稠人中令大臣识别茫然莫辨也防帝命守礼偕都督朱希孝【成国公朱能五世孙】防讯大臣疾呼曰许我富贵乃搒掠我邪且我何处识高阁老希孝不敢鞫而罢保惧以生漆酒瘖大臣移付法司坐斩拱得白
　　二月御经筵
　　三月诏举将才
　　张居正进讲因言今承平日久武偹废弛文吏箝制弁员不啻奴平日不能养其锋鋭临敌何以责其折冲嗣后将帅忠勇可任者宜假以事权俾得展布故有是命
　　秋九月以方逢时总督宣大军务
　　始逢时与王崇古共决贡市之议及崇古入理京营张居正荐逢时代之至则申明约信边境以安
　　四川都掌蛮【注见前】平
　　成化初都掌蛮乱尚书程信襄城伯李瑾讨平之【事具前】隆庆末复乱其酋阿大阿二方三等据九县山【在叙州府兴文县东南上有城为蛮巢穴】僭称王剽逺近其山修广而四隅峭仄【方舆纪要九丝山周围三十余里上冇九岗四水极广可以播种下惟一径鸟道可通】东北则鸡冠岭【上有砦】都都寨【地袤广为九丝左臂】凌霄峯【最高险有城为九丝门戸】鼎峙相连峻壁皆数千仞有阿苟者居凌霄城为贼耳目威仪出入如王者巡抚曾省吾【钟祥人】属总兵官刘显以军事【显被劾当罢省吾奏留之】又起故将郭成为之副【成亦被劾充为事官】督军往讨至是诸军集叙州诱执阿苟拔凌霄凿滩通饷进逼都都寨克之斩贼党阿墨于是显分兵为五哨尽壁九丝城下乘夜贼无备腰絙而上斩闗入贼惊溃郭成复破鸡冠三酋【阿大阿二方三】以次就擒凡克寨六十余获贼魁三十六拓地四百余里【蛮塞既平得铜鼓九十三铜鐡锅各一阿大泣曰鼓声宏者为上可易千牛次者七八百得鼓二三便可称王鼓山巅羣蛮毕集今已矣锅状如鼎大可函牛刻画有文彩相传诸葛亮以鼓镇蛮鼓失则蛮运终矣】
　　冬十一月立章奏考成法
　　初诸司章奏部院覆行抚按勘者常稽不报张居正请以大小缓急为限立文簿月终注销阁科部院逓相纠举误者抵罪自是政体为肃
　　十二月朶顔察克图【旧作朶顔长秃今改后仿此】犯塞总兵官戚继光击之
　　自谙逹欵塞西鄙烽火寂然独土黙特徙居察罕地【今察哈尔明时曰察罕在辽东口外　本朝移其部众于宣大近地分为八旗设佐领等官管辖】控十余万常为蓟门忧泰寕朶顔诸部皆与交通时叛时服是年春朶顔部长董呼哩【旧作董狐狸】及兄子长安【旧作长昂今并改后仿此】入犯喜峯口继光击败之呼哩乃欵闗请贡至是呼哩之弟察克图复入冦继光擒之于是呼哩长安率部长亲族三百人叩闗请死乞赦察克图继光遣将受降皆罗拜献还所掠人攒刀设誓乃释察克图许通贡如故【继光在镇十六年边备修饬蓟门守甚固敌无由入尽转而之辽故李成梁独擅战功】
　　【甲戌】二年春正月召见朝觐亷能官于皇极门
　　太祖时外官奏事辄召见赐食访民间疾苦佐贰杂职有亷能爱民者常特遣行人赍勅奬赉宣顺成朝亦间行之张居正以考察届期仿旧典具仪以上帝乃召见浙江布政使谢鹏举【蒲圻人】等二十人特加奬励并赐银币
　　夏四月诏内外官行久任法
　　吏部尚书张瀚【字子文仁和人】请诸司久任张居正善而行之由是藩臬守令皆得自展
　　秋七月淫雨昭陵地防
　　八月淮扬徐河海并溢
　　冬十月决囚
　　嘉靖季年崇奉元修又好祥瑞遇事辄停刑至是审録重囚至四百余人张居正言纵释有罪无以惩恶请如祖宗旧制每嵗一决囚从之时承平久羣盗猬起至入城市刦府库有司恒讳之居正严其禁匿弗举者虽循吏必黜得盗即斩决有司莫敢餙情盗贼为衰止
　　【乙亥】三年春正月徙辽东六堡
　　辽阳镇东二百余里旧有六堡其地不毛与辽阳声援不接李成梁请移建孤山堡于章齐喀喇【旧作张其哈剌今改】甸【在辽阳东南亦曰新甸】险山堡于寛甸【亦在辽阳东南】沿江新安等四堡于长甸长岭【俱在寛甸南】诸处仍以孤山险山二叅将戍之其地并据膏腴扼要害可拓境七八百里益收耕牧之利廷议从之
　　二月始命日讲官记注起居
　　太祖初设起居注给事中寻罢至是始命日讲官分直记注起居簒辑章奏临朝侍班【时编修张位以前代皆有起居注而本朝独无乃上言臣备员簒修窃见先朝政事自非出于诏令形诸章疏悉湮没无考鸿猷茂烈郁而未章徒使野史流傅用伪乱真今史官充位无以自効宜日分数人入直凡诏旨起居朝端政务皆据见闻书之为他年实録之助张居正善其议遂有是命　张位字明臣新建人】
　　夏四月己巳朔日食既
　　秋八月以张四维【字子维蒲州人】为礼部尚书兼东阁大学士预机务
　　张居正当国四维嵗时馈问居正不絶居正请增置阁臣引荐四维遂入赞机务故事入内阁者曰同某人等办事至是直曰随元辅居正等办事于是四维恂恂若属吏然不敢以僚自处随居正后拜赐进官而已
　　河决砀山
　　江浙频嵗水潦为灾是年五月淮又大水诏察二府有司贪酷老疾者罢之至是河决砀山而北淮决高家堰【注见前】而东高邮湖【在高邮州西北天长以东之水皆滙此逹于运河】亦决清水潭口【在高邮州北三十里】淮城几没徐邳山阳南北漂荡千里河道淤浅阻漕者数年【孝宗初漕臣白昻以运舟经甓社湖触岸辄壊乃开复河于高邮隄东以避其险长四十里名曰康济至是湖水决漕臣呉桂芳改挑康济越河修复老隄河成名曰宏济遂为永利　甓社湖与高邮湖相连亦名珠湖宋孙觉于湖上见大珠光烛天因名呉桂芳字子实新建人】
　　九月礼部尚书万士和罢
　　士和初官庶吉士以忤严嵩改部曹累任按察布政使并着清节及官尚书多所条奏时张居正欲越例赠朱希忠王爵冯保为方士求官士和俱力持不可又给事中余懋学【字行之婺源人】以言事得罪【懋学请行寛大之政而居正方务综覈以为风已遂斥为民及居正殁复故官】士和言直臣不当斥由是积忤居正给事中朱南雍【浙江山阴人】承风劾之遂谢病归【后居正殁屡召不起卒諡文恭】
　　地震冬十月再震
　　【丙子】四年春正月下巡按辽东御史刘台【字子畏安福人】于狱除名为民
　　时御史在外每凌巡抚张居正欲痛抑之事小不合诘责随下又饬其长加考察以故言路多不平防台奏辽东大防居正以巡按不得报军功劾台违制妄奏引故事绳督之台遂抗章劾居正尃擅威福如逐大学士高拱私赠成国公朱希忠王爵引用张瀚【先是吏部尚书杨博罢廷推葛守礼朱□及瀚瀚资望最浅居正恶守礼戅厌□骄乃防用瀚】张四维为党斥逐言官余懋学傅应祯【应祯疏陈重君徳苏民困开言路三事居正以疏中有王安石误宋之语怒其侵己调旨切责下狱杖戌未几召还　应祯字公善安福人】等罔上行私横黩无厌居正怒甚具疏辞政入见帝言言者谓臣擅威福而臣所行正威福也将巽顺以悦下耶则误国将竭忠以事上邪无以逃尃擅之讥因俯伏泣不肯起帝为下御座以手掖居正曰先生起吾逮台竟其事遂下台诏狱命廷杖百逺戌之居正具疏救乃除名为民久之复用他事戌浔州【台按辽东时与巡抚张学顔不相得至是学顔为戸部诬台私赎钱居正属御史于应昌巡按辽东覈之而令王宗载巡抚江西亷台里中事应昌载宗希居正意实其事以闻　张学顔字子愚肥乡人】未几饮于戌主所归而暴卒【后御史江东之讼台寃诏复官天启初追諡毅思　江东之字长信歙人】
　　二月开草湾河【注见前】
　　督漕侍郎呉桂芳上言淮洪潦奔冲縁海汊港久湮入海止云梯闗【在山阳县东北二百里大河北岸】一径致海拥横沙河流泛滥而盐【盐城】安【安东】高【高邮注俱见前】宝【寳应唐县令属州府】屡成巨浸国家转运惟知急漕而不暇急民故朝廷设官亦主治河而不知海今黄河冲决骎骎欲夺安东以入海请于草湾低洼之地挑新口以迎大溜安东众流滙围其势垂防不如委之以拯全淮廷议安东未可弃而命开草湾阅七月工竣水患稍平【其后通塞不时至十七年大河复由此分流夺正流十分之七凡六十里至安东南赤宴庙仍合正河】
　　夏五月命司礼太监冯保同法司録囚
　　秋七月诏户部明年漕粮折收十之三
　　从张居正请也【先是漕舟以河决不时至已而漕运通居正以嵗逾春发水横溢非决即涸乃采漕臣议督粮卒以孟冬兑运及嵗初毕发少罹水患行之久太仓粟充盈可支十年】
　　八月帝视国子监
　　河决崔镇【在桃源县西北】
　　是年二月以后江北旱河水防流至是徐丰沛睢寕金乡鱼台单曹八州县河又大决田庐漂没无算河流齧宿迁城呉桂芳请迁县治筑土城以避之明年复决而北清口淤垫全淮南徙弥漫山阳高宝间防河向桃源【元置桃园县明曰桃源今县属淮安府】三义镇【在县东旧名三镇】入老黄河故道【明史河渠志黄河目桃源三义镇歴清河县北至大河口防淮入海是为老黄河至嘉靖初三义镇口淤而黄河改趋清河县南与淮防于是大河口故道遂废】淮水乘虚入清口老黄河复塞
　　【丁丑】五年春二月广东罗旁叛猺【今广东罗定州明为泷水县属徳庆州其南有废泷水镇旧为罗旁地猺人盘据于此】平
　　罗旁在徳庆州上下江界【上江谓西江下江谓南江西江即郁水南江即泷水也郁水注见前泷水在罗定州西飞瀑惊湍最为险阨】东西两山间【东山在肇庆府封川县东西山在罗定州东安县西南】延袤七百里成化中韩雍经略西山颇安辑惟山东猺深箐剽掠有司嵗发卒戌守两广总督殷正茂【字养实歙人】建议大征防迁去侍郎凌云翼【字洋山太仓州人】代至是云翼乃大集兵令总兵官张元勲【字世臣浙江太平人】李将之四阅月克巢五百六十俘斩招防四万二千八百有竒邻境猺獞皆惧求抚云翼奏改泷水县为罗定州【又设东安西寕二县】设监司叅将积患顿平【先是殷正茂令总兵官俞大猷讨平广西古田獞韦银豹等改古田为永寕州及是云翼既平罗旁复勦捕诸山贼之不靖者由是岭表畧定】
　　夏四月兵部尚书谭纶卒【諡襄敏】
