<!-- { "loadSidebar": true } -->
　　魏主命宗室置宗师八国【即八部见前】置大师小师州郡亦各置师以辨宗党举材行如魏晋中正之职
　　燕王熙与其后苻氏【苻谟防女】游白鹿山【在今喀喇□右翼西北水经注石城川水北屈迳白鹿山西即此今古名是山为布虎图】
　　是行士卒为虎狼所害及冻死者五千余人【熙为苻氏起承华殿负土北门与谷同价苻氏尝季夏思冻鱼熙下有司切责不得斩之】
　　【乙巳】义熙元年【南燕主慕容超太上元年西凉建初元年】春正月刘毅等入江陵桓振亡走谦奔秦
　　先是刘毅等进克巴陵号令严整所过百姓安恱至是军至马头桓振挟帝岀屯江津遣使求割江荆二州奉送天子毅等不许会南阳太守鲁宗之【字彦仁扶风郿人】起兵袭襄阳桓蔚南走宗之进屯纪南【注见前】振留桓谦冯该守江陵而自引兵与宗之战毅等击破该于豫章口【在江陵县东南水经江水又东得豫章口注夏水所通也】谦弃城走毅等入江陵执卞范之等斩之振还知城已陷其众皆溃乃逃于涢川【亦曰郧川在湖北徳安府安陆县】诏大处分悉委冠军将军刘毅大赦改元【惟桓氏不原以桓冲尽忠王室特宥其孙徙新安】以鲁宗之为雍州【东晋侨置雍州于襄阳】刺史毛璩为征西将军督梁益等五州弟瑾为梁秦刺史瑗为宁州刺史桓谦何澹之等皆奔秦【既而桓振复袭江陵将军刘怀肃与战诛之　刘怀肃彭城人】
　　秦以鸠摩罗什为国师
　　秦王兴以鸠摩罗什为国师奉之如神帅羣臣及沙门聼讲又命罗什繙译西域经论大营塔寺沙门坐禅者常以千数由是州郡化之事佛者十室而九
　　西凉公暠遣使来上表
　　西凉公暠自称大将军领秦凉二州牧遣黄始梁兴间行奉表诣建康
　　二月帝东还
　　留台备法驾迎帝于江陵刘毅刘道规留屯夏口何无忌奉帝东还
　　益州叅军谯纵【巴西南充人】杀其刺史毛璩自称成都王先是毛璩遣兵攻梁州诛元所署刺史桓希已闻桓振陷江陵帅众三万顺流东下将讨之使其弟瑗出外水【蜀有内水外水内水即涪江亦曰内江外水即岷江亦曰蜀江水经注江州县对二水口右则涪内水左则蜀外水是也】叅军谯纵岀涪水蜀人不乐逺征逼谯纵为主璩闻变奔还成都遣兵讨之不克营户【民之分配军营者为营户】城纳纵杀璩及瑗纵自称成都王于是蜀大乱汉中空虚氐王杨盛遣其兄子抚据之
　　三月帝至建康除拜琅邪王徳文武陵王遵刘裕以下有差
　　帝至建康百官诣阙待罪诏令复职【尚书殷仲文以朝廷音乐未备言于刘裕请治之裕曰今日不暇给且性所不解仲文曰好之自解裕曰正以解则好之故不习耳】以琅邪王徳文为大司马武陵王遵为太保刘裕为侍中车骑将军都督中外诸军加録尚书裕皆不受而请归藩【寻以裕都督十六州军事出镇京口】
　　以刘敬宣为宣城内史
　　初刘毅尝为刘敬宣叅军时人或以雄杰许之敬宣曰非常之才自有调度此君外寛而内忌自伐而尚人若一旦遭遇亦当以陵上取祸耳毅闻而恨之及敬宣为江州毅使人言于裕曰敬宣不预建义授郡已为过优闻为江州尤用骇惋敬宣不自安请解职乃召还为宣城内史
　　以卢循为广州刺史
　　先是卢循陷番禺【注见前】徐道覆陷始兴【注亦见前】时朝廷新定未暇征讨以循为广州刺史徐道覆为始兴相【循遣使献贡因遗刘裕益智粽裕报以续命汤循之陷番禺也执刺史吴隠之至是裕与循书命遣之还循不从久乃遣之　吴隐之字处黙濮阳甄城人】
　　夏五月刘毅何无忌讨灭桓元余党荆湘江豫皆平桓元余党苻宏等拥众冦郡县者以十数刘毅等分讨灭之荆湘江豫皆平诏以毅为都督淮南五郡豫州刺史何无忌都督江东五郡会稽内史
　　秋七月刘裕遣使求和于秦得南乡【晋郡故城在今南阳府浙川县】等十二郡
　　刘裕遣使求和于秦因求南乡诸郡秦王兴许之羣臣以为不可兴曰天下之善一也刘裕防起细微能讨桓元复晋室内厘庶政外脩封疆吾何惜数郡不以成其羙乎遂以十二郡归晋
　　九月南燕主备徳卒太子超【字祖明备徳兄子】立
　　汝水【胡三省注汝当作女水在山东青州府临淄县东南水经注女水岀东安平县之蛇头山或云齐桓公女冡在其上故以名水东北流入巨淀】竭南燕主备徳恶之俄而寝疾先是备徳兄子超自秦逃归封比海王【备徳前从秦王坚南冦留金刀与其母公孙氏别及备徳与垂举兵山东秦杀其兄纳及其诸子公孙氏以老得免纳妻段氏方娠备徳故吏呼延平引奔羗中生超十嵗而公孙氏卒以刀授超已而平以超母子奔凉吕隆降秦随徙长安平卒段氏为超娶其女超恐为秦所録乃阳狂行乞会备徳遣人视之超不敢告其母妻潜变姓名逃归以金刀献备徳备徳悲恸不自胜乃封超为北海王】及是超请祷于汝水备徳曰人命在天非汝水所能制也病笃召羣臣议立超为太子俄而地震君臣震恐是夕备徳卒为十余棺夜分出四门潜瘗山谷超即位虚葬备徳于东陵【超既立以母妻犹在秦遣使请之秦要使称藩且令献太乐诸伎超从之秦乃还超母妻厚其资礼而遣之】
　　西凉徙都酒泉
　　西凉公暠与长史张邈谋徙都酒泉以逼沮渠防逊【暠手令戒诸子曰从政者当审慎赏罚勿任爱憎近忠正逺佞谀勿使左右窃弄威福毁誉之来当研覈真伪聼讼折狱必和顔任理慎勿逆诈亿必轻加声色务广咨询勿事専用吾涖事五年虽未能息民然含垢匿瑕朝为冦讐夕委心膂事任公平坦然无类计近则如不足经逺乃为有余庶亦无愧于前人也】
　　【丙午】二年夏六月秦以秃发傉檀为凉州刺史守姑臧南凉傉檀伐北凉还献马三千匹羊三万口于秦秦王兴以为忠以傉檀为凉州刺史镇姑臧徴王尚还【凉州人遣主簿胡威请留尚弗许威见兴流涕言曰臣州僻逺仗良牧仁政保全至今陛下奈何以臣等贸马羊乎若军国湏马直烦尚书一符臣州三千余户朝下而夕可办也昔汉武帝倾天下资力开拓河西以断匃奴右臂今无故弃五郡忠良华族以资暴虏岂惟臣州士民坠于涂炭恐方为圣朝旰食之忧兴悔之使人驰止尚则傉檀己军五涧逼遣尚行矣五涧水名在凉州府武威县东今谓之杂木涧原出天梯山北流合黄羊川】傉檀虽受秦爵命然其车服礼仪皆如王者
　　冬十月论建义功封赏刘裕等有差
　　刘裕豫章郡公刘毅南平郡公何无忌安成郡公自余封赏有差
　　西秦乞伏干归如秦
　　秦王兴以干归寖彊难制留为主客尚书以其子炽磐监其部众
　　【丁未】三年【燕王髙云正始元年夏主赫连勃勃龙升元年是嵗燕慕容熙亡旧大国二秦魏小国四南凉北凉南燕西凉新小国二燕夏凡八僭国】春二月刘裕杀东阳太守殷仲文及桓冲孙夷其族
　　仲文素有才望自谓宜秉朝政出为东阳太守悒悒不乐【何无忌素慕其名仲文许便道脩谒无忌喜钦迟之而仲文失志恍惚遂不过府无忌以为薄己大怒会南燕入冦无忌言于刘裕曰桓殷仲文乃腹心之疾北虏不足忧也】会裕府将骆球谋作乱伏诛裕因言球与仲文桓有谋皆族诛之
　　夏六月赫连勃勃【刘卫辰之子见前】自称大夏天王
　　勃勃魁岸羙风仪性辨慧秦王兴见而竒之与论大事宠遇逾于勲旧兴弟邕曰勃勃不可近也兴曰勃勃有济世才吾方与之平天下奈何逆忌之乃以为将军使助没奕干镇髙平伺魏间隙邕固争兴乃止久之竟配以杂虏二万余落使镇朔方勃勃遂谋叛秦柔然献马于秦勃勃掠取之袭杀没奕干而并其众自谓夏后氏之苖裔【匈奴桀子淳维之后】称大夏天王【勃勃以其先从母姓刘氏为非礼乃改姓赫连氏言其征赫与天连也】
　　秋七月戊戌朔日食
　　燕髙云弑其主熙自立为天王
　　初燕将军冯防【字文超长乐信都人】得罪于燕主熙亡命山泽熙赋役繁数民不堪命防因民之怨欲举大事潜入龙城匿于孙防家会熙后苻氏卒【熙哭之絶而复苏斩衰食粥命百官哭无泪者罪之又以其嫂张氏为殉】及是熙岀送葬【被发徒跣歩从二十余里】跋等与将军张兴等作乱推熙养子夕阳公云为主【云前从熙袭髙句丽伤于矢且畏熙之虐遂以疾去官及是跋至其家扶之而岀】帅众入宫授甲闭门拒守熙还攻北门不克云遂即天王位大赦改元执熙弑之复姓髙氏以跋为都督中外诸军録尚书事
　　夏王勃勃破薛干等部降之遂进攻秦及南凉大破之夏王勃勃破鲜卑薛干等三部降其众以万数进攻秦三城【在陜西延安府肤施县】以北诸戌斩秦将杨丕姚石生等诸将请都髙平以固根本勃勃曰吾大业草创姚兴亦一时之雄未可图也今专固一城彼必并力于我亡可立待不如以骁骑风驰出其不意救前则击后救后则击前使彼疲于奔命我则防食自若不及十年岭北【胡三省注九峻岭之北】河东尽为我有待兴既死徐取长安在吾计中矣于是侵掠岭北诸城秦主兴乃叹曰吾不用黄儿【姚邕小字】之言以至于此勃勃求婚于南凉傉檀不许勃勃帅骑二万击破之名臣勇将死者什六七勃勃积尸而封之号曰髑髅台
　　【戊申】四年【南凉嘉平元年】春正月刘裕自为扬州刺史録尚书事王谧既卒刘等不欲刘裕入辅政议以谢混【字叔原琰之子】为扬州刺史或欲令裕于丹徒领扬州以内事付孟防遣皮沈以二议谘裕沈先见刘穆之具道朝议穆之宻白裕请入朝【穆之曰晋命已移公勲髙位重岂得遂为守藩之将邪刘孟与公俱起布衣立大义以取冨贵一时相推非委体心服宿定臣主之分也力敌势均终相吞噬扬州根本所繋不可假人前者以授王谧事出权道今若复以他授便应受制于人一时权柄何由可得今但答以此事既大非可悬论便暂入朝共尽同异公至京邑彼必不敢越公更授余人矣】裕从之朝廷乃徴裕为侍中扬州刺史録尚书事裕解兖州以诸葛长民镇丹徒刘道怜【祫中弟】戍石头
　　南燕主超祀南郊
　　超任所亲公孙五楼为腹心猜虐日甚【五楼欲□朝权谮比地王钟请诛之钟惧遂与段宏谋反不克钟奔秦宏奔魏】至是超祀南郊有兽如鼠而赤大如马来至坛侧湏臾大风晦冥羽仪帷幄皆毁裂超惧以问太史令成公绥对曰陛下信用奸佞诛戮贤良赋役繁重之所致也超乃黜五楼等寻复用之
　　夏五月谯纵称藩于秦
　　先是刘裕遣将军毛修之与益州刺史司马荣期其讨谯纵荣期为防军杨承祖所杀修之退屯白帝至是纵称藩于秦【且请桓谦与共击刘裕秦王兴以问谦谦因请行兴曰小水不容巨鱼若纵才力自足办事亦不假君为羽翼矣遂遣之谦至成都虚怀引士纵疑之置于龙格使人守之　胡三省注龙格即广都县龙爪滩之地】已而裕表刘敬宣督修之讨纵敬宣入峡转战而前去成都五百里秦遣兵救之纵亦悉众拒守会饥疫乃引军还敬宣坐免官裕降号中军将军
　　秦遣兵袭南凉讨夏皆败绩
