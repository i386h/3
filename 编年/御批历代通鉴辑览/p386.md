<!-- { "loadSidebar": true } -->
　　初楚王殷用都军判官髙郁为谋主国以富彊邻国皆疾之【庄宗人洛殷遣其子希范入贡庄宗爱其警敏曰比闻马氏当为髙郁所夺今有子如此郁安能得之髙季兴亦屡以流言间郁于殷殷不听乃遣使遗希声书盛称郁功名愿为兄弟】司马杨昭遂希声之妻族也谋代郁任自谮之于希声屡言于殷请诛之殷曰成吾功业皆郁力也汝勿为此言希声固请罢其兵柄乃左迁郁行军司马郁谓所亲曰亟营西山【长沙西岸岳麓诸山】吾将归老猘子渐大能咋人矣希声闻之益怒矫以殷命杀郁诬以谋叛并诛其族党至暮殷尚未知是日大雾殷谓左右曰吾昔从孙儒度淮毎杀不辜多致兹异马歩院【时诸镇营有马歩司置狱院】岂有寃死者乎明日吏以郁死告殷拊膺大恸曰吾老耄政非已出使吾勲旧横罹寃酷既而顾左右曰吾亦何可乆处此乎
　　有年
　　唐主与冯道从容语及年谷屡登四方无事道曰臣昔在先皇幕府奉使中山歴井陉之险臣忧马蹶执辔甚谨幸而无失逮至平路放辔自逸俄至颠陨凡为天下者亦犹是也唐主深以为然又问道今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜郤心头肉语虽鄙俚曲尽田家情状农于四民之中最为勤苦人主不可不知也唐主悦命左右録其诗尝讽诵之
　　九月唐削钱镠官爵
　　同光末吴越王镠以中国防乱朝命不通改元寳正其后复通中国讳而不称至是镠遗安重诲书辞礼甚倨唐遣供奉官乌昭遇韩玫使吴越还玫奏昭遇见镠称臣拜舞重诲奏赐昭遇死制镠以太师致仕自余官爵皆削之凡吴越奏进官使者纲吏令所在系治之镠令子傅瓘等上表讼寃不省
　　冬十月唐以康福为朔方节度使
　　前磁州刺史康福善诸戎语唐主退朝多召入便殿访以时事福辄以蕃语对安重诲恶之常戒之曰汝但妄奏事会当斩汝福惧求外补会朔方军乱留后韩澄【节度使韩洙卒弟澄为留后】表请命帅重诲以灵州深入胡境为帅者多遇害以福为朔方河西节度使福见唐主泣辞唐主命更他镇重诲不可唐主不得已遣将军卫审【徐州人】等将兵万人卫送之【福行至方渠羌胡出兵邀福福击走之至青刚峡遇吐蕃野利大虫二族数千帐福遣审掩击大破之杀获殆尽由是威声大根遂进至灵州自是朔方始受代　方渠汉县后废故城在今庆逺府环县青刚峡在环县北亦曰青刚川赵珣聚米图经青刚川在环州西北本灵州大路纲目作青铜峡考青铜峡在灵州西若康福至此则已过灵州下不必更言进至矣今依五代史通鉴改正】
　　十二月吴加徐知诰兼中书令
　　吴诸道副都统徐知询数与知诰争权知询与客周廷望説知询捐寳货结勲旧知询从之廷望至江都因知诰亲吏周宗宻输欵于知诰亦以知诰隂谋告知询宗谓廷望曰人言侍中有不臣七事宜亟入谢廷望还以告知询十一月知询入朝知诰留以綂军遣徴金陵兵还江都知诰自是始専吴政知询又以廷望所告诘知诰知诰曰以尔所为告我者亦廷望也遂斩之吴加知诰兼中书令【知诰召知询饮以金钟酌酒赐之曰愿弟夀千嵗知询疑有毒引他器均之跪献曰愿与兄各享五百嵗知诰变色左右莫知所为伶人申渐高径前訞语掠二酒合饮之攘金钟趋出脑溃而卒】
　　唐以李仁矩为保寜节度使
　　唐割阆果二州置保寜军以仁矩为节度使安重诲之谋也先是仁矩奉使两川不礼于董璋璋欲杀之涕泣而免【唐主将祀南郊遣仁矩以诏谕两川献钱仁矩自以唐主旧将又为安重诲所厚恃恩骄纵至梓州董璋置宴召之日中不至方拥姬酣饮璋怒従徒卒执兵入驿立仁矩于堦下而诟之曰公但闻西川斩李客省谓我犹不能邪仁矩流涕拜请仅而得免及还言璋必反】至是重诲使仁矩诇璋反仁矩増餙而奏之重诲又使绵州刺史武防裕【重诲外兄】将兵赴治复使夏鲁竒治遂州城隍缮甲兵益兵戍之璋大惧时道路传言又将割绵龙【唐龙州今四川龙安府是】为节镇孟知祥亦惧璋素与知祥有隙未尝通问至是遣使诣成都请为其子娶知祥女知祥许之谋并力以拒朝廷
　　【庚唐长兴元年是寅嵗凡四国三镇】春正月唐董璋筑寨剑门与孟知祥上表拒命诏慰谕之
　　董璋遣兵筑七寨于剑门孟知祥遣赵季良诣璋修好于是知祥与璋同上表言两川闻朝廷于阆中建节绵遂益兵无不忧惧唐主以诏书慰谕之【璋恐武防裕窥其所为召而囚之阖集民兵皆剪发黥靣于剑门北布列烽火知祥累表请云安盐监唐主许之　云安后周县今夔州府云阳县是盐监唐云安有十三盐监以收盐利今云阳县西北有云安监故城】
　　三月唐立淑妃曹氏为后
　　唐主将立曹淑妃为后妃谓王徳妃【邠州饼家子】曰吾素病中烦倦于接对妺代我为之徳妃曰中宫敌至尊谁敢干之乃立淑妃为后徳妃事后恭谨后亦怜之初妃因安重诲得进常徳之【妃有美色先为刘鄩侍儿鄩卒无所归有言于安重诲者重诲以告唐主而纳之】唐主性俭约及在位乆宫中用度稍侈重诲每规諌妃取外库锦造地衣重诲切諌引刘后为戒妃由是怨之
　　夏四月唐河中军乱逐其节度使李从珂讨平之初唐主在真定李从珂与安重诲饮酒争言从珂殴重诲既醒悔谢重诲终衘之至是从珂为河中节度使重诲屡短之唐主不听重诲乃矫以唐主命谕河中牙内指挥使杨彦温使逐之从珂出城阅马彦温勒兵闭门拒之从珂使人诘之对曰彦温非敢负恩受枢院宣【胡三省注枢宻院用宣三省用堂帖堂帖谓之省劄宣谓之宻劄】请公入朝耳从珂遣使以闻唐主以问重诲对曰此奸人妄言耳宜速讨之唐主疑之欲诱致彦温讯其事重诲固请发兵击之乃命西都留守素自通【索姓也】都指挥使药彦稠【沙陀三部落人】等将兵讨之唐主令彦稠必生致彦温吾欲面讯之从珂驰入自明唐主责使归第絶朝请自通防河中斩彦温传首以献唐主怒彦稠不生致深责之【重诲讽冯道赵鳯奏从珂失守宜加罪唐主曰吾儿为奸党所颀未明曲直公軰遂不欲置之人间何邪且此皆非公軰意也明日重诲自言之唐主曰朕昔为小校家贫赖此小儿拾马粪自赡以至今日为天子曽不能庇之邪卿欲如何处之于卿为使重诲曰惟陛下裁之唐主曰使闲居私第亦可矣何用复言以索自通镇河中自通承重诲防籍军府甲仗数上之以为从珂私造□王徳妃保防得免士大夫不敢与从珂徃来惟礼部郎中吕居相近时徃见之从珂每有奏请皆咨而后行】
　　六月癸巳朔日食
　　秋七月唐以张廷朗为三司使
　　三司使设官自此始【考唐末始有三司之名天祐三年设都置使寻罢至此始设三司使专管总筦财赋迨及宋初位亚执政号为计相职仕益重】
　　唐立子从荣为秦王从厚为宋王
　　八月唐两川节度使董璋孟知祥连兵反
　　唐遣指挥使姚洪【史无里系】将兵千人从李仁矩戍阆州董璋以书至洛告其子宫苑使光业曰朝廷割吾支郡分建旄节又以兵戍之是必欲杀我也汝为我语枢要若再发一骑入斜谷吾必反与汝诀矣光业以书示枢宻承防李防徽未防安重诲复遣别将荀咸乂益兵赴阆璋闻之遂反【重诲既遣咸乂光业谓防徽曰此兵未至吾父必反吾不敢自爱恐烦朝廷调发愿止此兵吾父保无他防徽以告重诲重诲不从成乂未至璋已反】利【李彦】阆【李仁矩】遂【夏鲁竒】三镇以闻安重诲曰臣乆知其如此陛下含容不讨耳唐主曰我不负人人负我则讨之时西川进奏官苏愿在洛阳遣人白孟知祥云朝廷欲大发兵讨两川知祥谋于副使赵季良季良请以东川先取遂阆然后并兵守剑门知祥从之遣使约董璋璋引兵击阆州知祥以指挥使李仁罕赵廷隠张业将兵攻遂州侯实【千乘人】孟思恭将兵防璋攻阆州已而璋防阆州杀李仁矩执姚洪洪不屈死之【洪初为小校尝事璋及是被执璋谓曰我待汝厚汝何相负洪曰老赋尔昔为李七郎家奴扫马粪得一脔残炙感恩无穷今天子用尔为节度使何负于尔而反邪吾能为国家死不从人奴以生璋怒然铤于前令壮士十人刲其肉而食洪至死骂不絶声唐主置洪二子于近卫厚给其家　李七郎汴州富人李□也入梁曰朱友让玮与髙季兴孔循皆其家僮】
　　九月唐以范延光为枢宻使
　　安重诲乆专大权中外恶之王徳妃及武徳使孟汉琼【本王镕家奴】浸用事数短重诲于上重诲惧表觧机务求一镇以全余生唐主不许重诲请不已唐主怒曰听卿去朕不患无人前成徳节度使范延光劝留重诲且曰重诲去谁能代之唐主曰卿岂不可延光谢不敢当唐主遣汉琼诣中书议重诲事冯道曰诸公果爱安令公宜解其枢务为便赵鳯曰公失言乃奏大臣不可轻动以延光为枢宻使而重诲如故
　　唐诏削董璋官爵遣天雄节度使石敬瑭讨之
　　唐下制削董璋官爵兴兵讨之以孟知祥兼供馈使【知祥虽已遣兵攻遂州唐主犹欲怀辑之以离董璋之交故有是命】石敬瑭为招讨使夏鲁竒副之【诛董璋之子光业夷其族】
　　冬十一月楚王马殷卒【諡武穆】子希声嗣
　　殷遗命诸子兄弟相继及卒希声袭位去建国之制复藩镇之旧【希声居防无戚容殷之日顿食鸡数盘其臣潘起讥之曰昔阮籍居防食蒸豚何代无贤】
　　唐削孟知祥官爵并讨之
　　石敬瑭入散闗阶州刺史王贽【史不祥何所人】滤州刺史冯晖【魏州人】与前锋王思同【幽州人】赵在礼引兵出人头山【在保寜府昭化县西纲目作马头山考马头山在阆中县东南北去剑门三百余里今依通鉴改正】后过剑门之南【元和志剑门南至剑州六十里】还袭剑门克之杀东川三千人据而守之贽等破剑州而大军不继乃焚其庐舍取其资粮还保剑门董璋之防阆州也将趋利州遇雨而还孟知祥闻之曰董公退处阆中逺弃剑阁非计也欲遣兵助守剑门璋辞之至是璋遣使至成都告急知祥惧曰董公果误我遣指挥使李肇将兵五千赴之戒之曰尔倍道兼行先据剑州北军无能为也又遣赵廷隠将万人会屯剑州李筠将兵四千趣龙州守要害【先是西川牙内指挥使厐福诚谢锽屯来苏村闻剑门失守相谓曰使北军得剑州则二蜀势危矣遽引部兵千余人间道趣剑州始至官军万余人自北山大下会日暮三人谓曰众寡不敌逮明则吾属无遗矣福诚夜引兵数百升北山大噪于官军营后锽帅余众操短兵自其前急击之官军大惊空营遁去复保剑门十余日不出知祥闻之喜曰吾始谓贽等克剑门径据剑州坚守其城或引兵直趣梓州董公必弃闾州奔还我亦须解遂州之围如此则内外受敌两川震动势可忧危今焚毁剑州运粮东归剑门顿兵不进吾事济矣董璋王晖将兵三千防李肇等分屯剑州石敬瑭攻之不克　厐福太谷人来苏村亦曰来苏寨在剑门东】
　　契丹东丹王托允奔唐
　　托允自以失职帅部曲四十人越海奔唐唐赐姓名曰李赞华以为懐化【唐慎州军名　慎州侨治良乡之都乡城】节度使【先所俘特哩衮等皆赐姓名特哩衮姓狄名懐忠】
　　十二月唐遣安重诲督征蜀诸军
