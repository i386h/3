<!-- { "loadSidebar": true } -->
　　抃自知成都召知谏院故事近臣召自外州将大用者必更省府及命下大臣以为疑帝曰吾赖其言耳苟欲用之无伤也及入谢帝曰闻卿匹马入蜀以一琴一鹤自随为治简易亦称是乎遂拜叅知政事抃感顾知遇朝政有未协者必密启闻帝嘉其忠恒褒答之【亢前与王陶比诋吴奎以撼韩琦琦奎既去亢遂由枢密直学士进副使】
　　复以司马光为翰林学士冬十月张方平罢
　　光论张方平不协物望难居政府帝不从命徙光翰林知通进银台司吕公着封还除目曰光以举职赐罢是为有言责者不得尽其言也诏以告直付閤门公着又言制命不由閤下则封驳之职因臣而废愿正臣罪乞解银台司不报未几方平以父丧亦罢
　　青涧守将仲谔【字子正世衡子】袭虏夏监军威名山遂复绥州威名山部落在故绥州名山弟夷山请降于知青涧城种谔谔使人因夷山以诱名山赂以金盂名山小吏李文喜受之隂许归欵而名山未之知也谔即以闻且欲因取河南地知延州陆诜言以众来降情伪未可知戒谔毋妄动谔持之力诏诜召谔问状且与转运使薛向【字师正京兆长安人】议抚纳乃共书三策令幕府张穆之入奏穆之因受向指诡言必可成帝意诜不协力徙之秦凤谔不待命悉起所部兵长驱而进围名山帐名山不得已举众从谔而南得首领三百户万三千兵万人遂城其地夏人来争谔击败之诜劾谔擅兴之罪欲捕治之未果而徙秦之命至西方用兵自此始
　　十一月夏人诱杀知保安军杨定等诏韩琦经略陕西窜种谔于随州
　　种谔既受威名山降夏主谅祚乃诈为防议诱知保安军杨定等杀之边衅复起朝廷以谔生事欲弃绥诛谔防郭逵由郓州徙镇鄜延用其属赵卨【字公才卭州依政人】言上疏以为虏既杀王官而又弃绥不守示弱己甚且名山举族来归当何以处又移书执政请存绥以张兵势规度大理河川【即大力川在绥徳州西北源出榆林下流入无望河】建堡画稼穑之地三十里以处降者【考此疏及书续纲目通鉴俱作赵卨言而宋史则载郭逵传盖卨为逵属吏谋出卨而主之者逵也今依宋史改辑】乃命韩琦判永兴军经畧陜西琦初言绥不当取及定等被杀复言绥不可弃枢宻以初议诘之琦具论其故卒存绥州时言者交论种谔乃下吏贬其官安置随州
　　十二月夏主谅祚卒子秉常立
　　郭逵诇得杀杨定等首领姓名为李崇贵韩道善谅祚乃锢崇贵等以献既而谅祚卒于秉常立遣其臣薛宗道等来告哀帝问杀杨定事宗道言杀人者已执送之矣初定奉使谅祚常拜称臣且许以归沿邉熟户谅祚遗之宝劒宝鉴及金银物定归时以劒鉴上而匿其金银且言谅祚可刺帝喜遂擢知保安军既而夏人失绥州以为定卖已故杀之至是崇贵等至具言其事帝薄责崇贵等而削定官没其田宅万计遣刘航【魏人】册秉常为夏国主辽遣使册为夏国王【谅祚之世当请去蕃礼从汉仪服中国衣冠往往以汉官命其臣且数上表求九经唐史册府元龟正旦朝贺仪仁宋以九经赐之】
　　神宗皇帝
　　【戊申】熙宁元年春正月甲戌朔日食
　　帝不受朝诏宰相极言阙失帝尝谓文彦博曰天下敝事至多不可不革彦博对曰譬如琴瑟不调必更张之韩绛曰为政之事当有大小先后之序帝曰大抵威克厥爱乃能有济又谓彦博曰当今理财最为急务养兵备边府库不可不丰大臣共宜留意节财
　　赵槩罢
　　槩秉心和平与人无怨恶在官如不能言然隂以利物者为多时议比之刘寛娄师徳以老求罢知徐州
　　以唐介参知政事
　　先是宰相省阅所进文书于待漏院同列不得闻介谓曽公亮曰身在政府而事不预知上或有所问何辞以对乃与同视后遂为常
　　夏四月诏王安石越次入对
　　安石受命厯七月始至京师诏越次入对帝问为治所先安石对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为髙不可及耳帝曰卿可谓责难于君【一日请席羣臣退帝留安石坐因言唐太宗必得魏征汉昭烈必得诸葛亮然后可以有为二子诚不世出之人也安石曰陛下城能为尧舜则必冇皋夔稷契诚能为髙宗则必有傅説彼二子者何足道哉以天下之大常患无人可以助治者以陛下择术未明推诚未至虽有皋夔稷契傅説之贤亦将为小人所蔽卷懐而去耳帝曰何世无小人虽尧舜之时不能无四凶安石曰惟能辨四凶而诛之此其所以为尧舜若使四凶得肆其谗慝然则皋夔稷契亦安肯苟食其禄以终身乎】
　　秋七月以陈升之知枢宻事
　　升之前与文彦博同争杨定不可使上不聴定既被杀上思其言于是复召用之
　　京师地震
　　自七月至十一月京师地震者六河朔地亦大震
　　八月复行崇天厯
　　以月食不效诏厯官杂候星晷重造新厯至是上之占騐亦差遂复行崇天厯削夺司天少监周琮等一官
　　九月初封太祖曽孙从式【秦王徳芳孙】为安郡王
　　帝谓创业垂统实自太祖顾无以称乃下诏封太祖诸孙行尊者一人奉太祖祀世世勿絶同知太常礼院刘攽【字贡父新喻人】言礼诸侯不得祖天子太祖传天下于太宗继体之君皆太祖子孙不当别为天子置后若崇德昭德芳之后世世勿降爵宗庙祭祀使之在位则所以褒扬艺祖者着矣帝从之遂有是命
　　冬十一月郊
　　执政以河朔旱伤国用不足乞南郊勿赐金帛诏学士议司马光曰救灾节用当自贵近始可聴也王安石曰常衮辞堂馔时以为衮自知不能当辞职不当辞禄且国用不足以未得善理财者故也光曰善理财者不过头防箕敛【汉书注以人头数出谷以箕敛之】尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此盖桑羊欺武帝之言太史公书之以见其不明耳争议不已帝曰朕意与光同然姑以不允答之防安石草制引常衮事责两府两府不敢复辞
　　【己酉】二年春二月以富弼同平章事王安石叅知政事初弼自汝川入觐诏许肩舆至殿门令其子掖以进且命毋拜坐语从容访以治道弼知帝果于有为对曰人君好恶不可令人窥测可测则奸人得以傅防当如天之监人善恶皆所自取然后诛赏随之则功罪皆得其实矣又问边事弼对曰陛下临御未久当布徳惠愿二十年口不言兵帝黙然留之力辞赴郡至是召拜司空兼侍中赐甲第悉辞之乃诏以左仆射同平章事【时帝以灾变避殿减膳撤乐王安石言灾异乃天数非闗人事得失所致弼在道闻之叹曰人君所畏者天耳若不畏天何事不可为者此必小人欲进邪説以摇上心使辅弼諌诤之臣无所施其力是治乱之机不可以不速救即上书数千言力论之及入对又曰君子小人之进退系王道之消长愿深加辨察勿以同异为喜怒喜怒为用舍陛下好使人伺察外事故奸憸得志又今中外之务渐有史张此必小人献谗于陛下也大抵小人惟喜动作生事则其间有所希觊若朝廷守静则事有常法小人何望哉愿深烛其然无使有悔】帝欲用安石唐介言安石难大任帝曰文学不可任邪经术不可任邪吏事不可任邪介对曰安石好学而泥古故议论迂阔若使为政必多所更变介退谓曽公亮曰安石果大用天下必困扰诸公当自知之帝问侍读孙固【字和甫管城人】曰安石可相否固对曰安石文行甚髙处侍从献纳之职可矣宰相自有度安石狷狭少容必欲求贤相吕公着司马光韩琦其人也帝不以为然竟以安石叅知政事【帝问安石曰人皆以卿但知经术不晓世务安石对曰经术正所以经世务帝曰然则卿设施以何为先安石对曰变风俗立法度正方今之所急也帝深纳之】
　　创制置三司条例司议行新法命陈升之王安石领其事
　　王安石言周置泉府之官以制兼并均济贫乏变通天下之财后世惟桑羊刘晏粗合此意学者不能推明先王法意更以为人主不当与民争利今欲理财则当修泉府之法以收利权帝纳其説安石犹恐帝不能决意任之乃复言人才难得亦难知今使十人理财其中容有一二败事则异论乗之而起尧与羣臣共择一人治水尚不能无败事况所择而使非一人岂能无失要当计利害多少不为异论所惑帝曰有一人败事而遂废所图此所以少成事也乃立制置三司条例司掌经画邦计议变旧法以通天下之利命升之安石领其事初吕惠卿【字吉甫泉州晋江人】自真州【宋置今扬州府仪征县是】推官秩满入都与安石论经义意多合遂定交因言于帝曰惠卿之贤虽前世儒者未易比也学先王之道而能用者独惠卿而已遂以惠卿及苏辙并为检详文宇事无大小安石必与惠卿谋之凡所建请章奏皆惠卿笔也又以章惇【字于厚浦城人】为三司条例司曽布【字子寅巩之弟】检正中书五房凡有奏请朝臣以为不便者布必上疏条析以坚帝意使专任安石以威脇众俾勿敢言由是安石信任布亚于惠卿而农田水利青苗均输保甲免役市易保马方田诸役相继并兴号为新法颁行天下安石与刘恕【字道原筠州人】友善欲引置三司条例恕以不习金谷为辞且曰天子方属公以大政宜恢张尧舜之道以佐明主不应以利为先安石遂与之絶【先是治平中邵雍与客散步天津桥上闻杜鹃声惨然不乐客问其故雍曰洛阳旧无杜鹃今始至天下将治地气自北而南将乱自南而北今南方地气至矣禽鸟飞类得气之先者也不数年当有南士作相多引南人专务变更天下自此多事也至是雍言果验矣　天津桥在河南府洛阳县城外】
　　夏四月旱【续纲目宋元通鉴于是月书河决地震考宋史神宗纪俱不书惟河渠志载是年北流闭而复决然在七月后非四月也又按地震应书在某地神宗纪及五行志皆不载是年四月有地震之事惟滕元发传言京师地震元发上疏言事又河北地大震命元发为安抚使还知开封府传虽不明着某月然本书上年七月有京师地震一条下文有罢知　开封府滕元发一条则二书所载河决二字必河北之讹也附辨于此　滕元发本名甫字达道东阳人】
　　叅知政事唐介卒【諡质肃】
　　介简伉敢言居政府数与王安石争辨而安石彊解帝主其説介不胜其愤遂疽发背而卒
　　以薛向为浙江荆淮发运使
　　初仁宗时范祥制置解盐【事具前】公私便之祥卒以向继领向请兼以盐易马王安石时领羣牧主其説请久任向至治平末向坐与种谔开边始罢去防淮南转运使张靖言向壊盐法且有欺隠帝召向与靖对钱公辅【字君倚武进人】范纯仁皆言向罪安石排羣议扺靖于法以向代之【已而向请置卖盐塲于永兴军官自鬻之罢通商法】
　　罢知开封府滕元发
　　元发以翰林学士知开封府在帝前论事如家人父子言无文饰洞见肝膈帝知其诚荩事无巨细人无亲疏辄问之元发随事解答不少嫌隠王安石尝与元发同考试语言不相能深恶元发防议新法恐元发言而帝信之因极力排元发出知郓州【初元发同修起居注帝召问治乱之道对曰治乱之道如黒白东西所以变色易位者朋党汨之也帝曰卿知君子小人之党乎曰君子无党譬之草木绸缪相附者必蔓草非松柏也朝中无朋党虽中主可以济不然虽上圣亦殆帝以为名言】
　　遣使察农田水利赋役于天下
