<!-- { "loadSidebar": true } -->
　　【丙午】二十五年春正月谪御史周冕【资县人】为通海县【元置今属云南临安府】典史
　　时太子生十一年尚未出阁讲学冕极言豫敎不可缓帝怒谪之
　　三月四川白草番【注见前】乱遣何卿【成都卫人】充总兵官讨平之卿初镇松潘十七年威望素着防以北警召卿入卫至是番人乱复命卿往讨卿至将士咸喜乃防巡抚张时彻【字惟静鄞人】讨擒贼渠俘斩千计克四十余寨毁其碉房获马牛器械无算乆之贼尽平【在明年四月】于是松潘威茂间行旅往来无剽夺患边境安堵
　　夏四月以兵部侍郎曾铣总督陜西三边军务
　　是秋谙达以十万骑西入延安庆阳铣率兵数千驻塞门【□名在延安府安塞县北】而遣前参将李珍【陜西人坐事夺官铣复加录用】巢于马梁山【在榆林府北】后敌始退
　　秋八月天鼓鸣
　　冬十月故建昌侯张延龄弃市
　　初延龄下狱后奸人刘东山发其手书有君道赏罚不明字延龄复加讪上罪长系如故至是竟斩西市
　　【丁未】二十六年夏四月谙达求贡拒之
　　自龙大有诱执虏使后谙达连嵗犯边不已及是奉印信番文诣边陈欵总督侍郎翁万达【字仁夫掲阳人】以闻时万达方修筑边墙因再疏言自冬渉春虏使屡至其词益恭似宜允许况今版筑方兴正当覊縻使无侵扰帝责其罔凟不聴万达在边帝深倚任所奏无不聴纳尝议撤山西内闗【雁门寜武偏头诸闗】兵并力守御大同外边巡抚孙继鲁【字道甫云南右卫人】力陈不可帝纳万达言遂逮继鲁下狱死【继鲁先知淮安府以忤中官被逮夏言救免继鲁不谢言怒及是言不为地遂死狱中】独议谙逹贡事与帝意左再被责让葢是时曾铣建言复套夏言主之故力绌贡议云【铣案喜功名防寇居河套乆为中国患上言贼据河套侵扰边鄙今将百年出套则寇宣大三闗以震防服入套则寇延宁甘固以扰闗中深山大川势固在彼而不在我臣枕戈汗马切齿痛心窃尝计之秋髙马肥弓劲矢利彼聚而攻我散而守则彼胜冬深水枯马无宿藁春寒隂两壤无燥土彼势渐弱我乗其弊则中国胜臣请以鋭卒六万益以山东鎗手二千毎嵗春夏交携五十日饷水陆并进直捣其巢材官驺发礟火雷击如是三举则寇自不能支此一劳永逸之策也遂条八议以进帝壮其言命诸边臣议之俱以为难而万违九以横挑强寇为非计帝方向铣议上不省】
　　秋七月河决曹县
　　水入城二尺漫金乡鱼台定陶城武冲谷亭【镇名在鱼台县东明时为漕运往来要地隆庆后运河东徙镇遂废】河臣詹瀚请于赵皮寨【在开封府兰阳县北一名张録口】诸口穿支河以分水势从之
　　冬十一月大内火释杨爵等于狱
　　初爵旣下狱工部员外郎刘魁给事中周怡【字顺之太平县人】并以言事同系【三人屡濒死讲诵不辍爵于狱中着周易辨説中庸解忘其困】歴五年不释乆之有神降于乩帝感其言立出三人未逾月尚书熊浃疏言乩仙之妄帝怒命东厰追执爵等【爵抵家甫十日校尉至与共麦□毕即就道尉曰尽处置家事爵竟去不顾观者泣下】复同系镇抚狱桎梏加严饮食屡絶至是大髙元殿灾帝祷于露台空中若有所闻遂传诏释之【爵居家二年卒隆庆初赠光禄卿諡忠介】
　　皇后方氏崩【諡孝烈皇后】
　　【戊申】二十七年春正月夏言罢
　　言素慷慨以经济自许会曾铣议复河套欲倚以成大功因宻荐铣谓羣臣无如铣忠者鸠兵缮塞辄破敌帝亦颇向之令言拟防优奬者再铣喜益鋭志出师条上方畧廷议一如铣言帝忽中变降防诘责词甚厉【曰今逐贼河套师果有名否兵食果有余成功可必否一铣何足言如生民荼毒何】严嵩知帝意遂极言河套必不可复廷臣亦尽反前议如嵩説嵩乃力攻言谓向拟旨褒铣臣皆不与闻言始大惧谢罪且云嵩初未尝异议今胡乃尽委于臣帝已入嵩谮怒不可解尽夺言官阶令言致仕【初言与嵩同直西苑帝数使小内竖诣言所言负气岸奴视之其诣嵩嵩必延坐亲纳金钱袖中以故日誉嵩而短言进青词取具而已往往失帝旨嵩闻愈精治其事由是嵩益被宠而言眷渐移及套议起嵩复从中隂诋之以激帝怒而言遂败】
　　三月杀总督侍郎曾铣
　　兵部侍郎万鏓【字平甫清阳人】等劾铣罔上贪功擅开边衅逮下狱出兵部尚书王以旂代之先是咸宁侯仇鸾【之子】镇甘肃以贪纵为铣所劾遂逮问严嵩雅亲鸾至是代鸾狱中草奏诬夏言纳铣金【铣所善同邑苏纲言继妻父也铣建议复套时纲亟称之言益信铣为可办因力主其议及是嵩代鸾□奏铣尅饷□万属纲赂言交□为奸利】法司承帝旨坐铣交结近侍律斩西市妻子流二千里并逮言下吏出鸾于狱【铣有胆畧长于用兵性持廉旣殁家无余赀隆庆初赠尚书諡襄愍】
　　夏五月葬孝烈皇后于永陵【在昌平州阳翠岭】
　　诏曰皇后比救朕危奉天济难其以元后礼葬预名葬地曰永陵
　　秋七月京师地震
　　冬十月杀前华葢殿大学士夏言
　　言抵通州闻铣所坐大惊堕车曰噫吾死矣上疏讼寃言鸾方就逮上降谕不两日鸾何以知葢严嵩与崔元辈诈为鸾疏以倾臣嵩静言庸违似共工谦恭下士似王莽奸巧弄权父子专政似司马懿臣生死系嵩掌握惟圣慈曲赐保全帝不省狱成论死法司援议贵议能条以上帝怒切责之犹言及前不戴香冠事防谱达冦居庸嵩谓夏言等収河套故报复至此遂弃言市妻苏氏流广西从子主事克承从孙尚宝丞朝庆皆削籍【言豪迈有俊才纵横辨博人莫能屈初被特眷曰与议礼诸贵人抗及居政府与嵩共事嵩懐奸黩贿言独能裁抑之以是天下多称言者然自大用后日蹇傲寖为帝所厌裁决穖务颇专恣物议亦不悉恊特因其为嵩诬陷以死人方恶嵩故子言益深惜之隆庆初复官谥文愍】
　　【己酉】二十八年春二月以张治【字文邦茶陵川人】为礼部尚书兼文渊阁大学士李本【余姚人】为少詹事兼翰林院学士入内阁并预机务
　　夏言得罪死严嵩遂独相至是治本以疎逺入阁【治自南京吏部召】益不敢预可否嘿嘿而已
　　谙达冦宣府大同总兵官周尚文击败之
　　敌犯宣府滴水崖【在宣化府赤城县东南石崖滴水隆冬不冻崖之北有堡为戍守处】把总江瀚指挥董旸战死全军覆遂犯永宁【明县永乐中置今省故城在宣化府延庆州束有都司驻此】尚文力战败之斩其魁尚文清约爱士善用间知敌中曲折故战辄有功严嵩父子以宿憾【尚文初佥后府嵩子世蕃为府都事骄蹇不法将劾之嵩谢得免以故衔尚文刺骨】谋倾陷之帝方借以抗彊敌故谗不得入未防卒嵩格防典不予给事中沈束【字宗安防稽人】以为言嵩激帝怒锢之诏狱【束繋狱十八年其妻张氏上书言臣夫家有老亲年已八十有九襄病侵寻朝不计夕臣妾欲归奉舅则夫之饘粥无资欲留养夫则舅又旦夕待尽展转思维进退无防臣愿代夫系狱令夫得送父终年仍还赴系实惟陛下莫大之徳法司亦为请帝终不许帝深嫉言官以廷杖遣戍未足遏其言乃长系以困之而日令狱卒奏其语言食息谓之监帖或无所得虽谐语亦以闻一日鹊噪于束前束谩语曰岂冇喜及罪人邪卒□奏帝忽心动释束还家其父已前死矣隆庆初起故官不赴卒于家周尚文追赠太傅諡武襄】
　　三月辛未朔日食
　　皇太子载壑卒
　　秋七月倭防浙东
　　初倭虽通贡而濒海州县数被侵掠【倭自永乐末贡使不至宣徳中命琉球国王转谕之使复至倭性黠时载方物戎器出没海滨得闻则张戎器而肆攻掠不得则陈方物而称朝贡】然利中国互市毎贡所私物逾贡数十倍旧制于浙江设市舶提举司驻宁波海舶至则平其直制驭之权在官及帝初年废市舶不设【市舶司旧以中官主之防倭使宋素卿宗设数辈至互事真伪素卿本中国人逃入倭太监頼□纳其金右之宗设怒遂相鬬杀大肆焚掠而去事闻诏逮素卿及恩并治遂撤市舶议者谓当罢者中官非市舶也然卒罢之】滨海奸人遂阑出中国财物与倭交易居宁波之双屿为之主屡负倭直已而严通番之禁【倭使互市往往留海滨不去内地诸奸多为之囊槖巡按御史髙　节请严禁奸豪交通得防允行】遂移之贵官势家负直愈甚倭粮匮不得返大怨恨奸民勾之遂煽为乱朝议设重臣巡抚浙江兼统福建沿海诸府以都御史朱纨【字子纯长洲人】为之纨至严为申禁获交通者不俟命辄以便宜斩之由是浙闽大姓素为倭内主者失利而怨纨又数腾疏于朝显言大姓通倭状闽浙人咸恶之而闽尤甚巡按御史周亮闽人也上疏诋纨请改巡抚为巡视以杀其权其党在朝者左右之竟如其请御史陈九徳复劾纨擅杀【□□闽人黎光头数为倭主已复引佛郎机行劫纨擒而戮之遂为九徳所劾】遣官按问罢纨职纨仰药死自是海禁复弛乱益滋甚【时海上承平日久民不知兵闻倭至寝走一空终帝之世迄无宁嵗】
　　九月朶顔三卫犯辽东
　　【庚戌】二十九年秋八月谙达犯京师
