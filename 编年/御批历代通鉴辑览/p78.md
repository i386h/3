<!-- { "loadSidebar": true } -->
　　初上立太子甚爱之及长嫌其才能不类已皇后太子常不自安上觉使大将军晓之【上曰汉家庶事草创加四夷侵陵中国朕不变更制度后世无法不出师征伐天下不安为此者不得不劳若后世又如朕所为是袭亾秦之迹也太子敦重好静必能安天下欲求守文之主安有贤于太子者乎可以此意喻之】上用法严太子寛厚多所平反【如淳曰奏请从轻也】用法大臣多不悦卫青既卒臣下无复外家为据【言诸臣以太子已无外家可为冯依】竞欲搆太子防巫蛊事起【上心以为疑尝昼寝梦木人数千持杖欲击上上惊寤因是体不平遂苦忽忽善忘】上以江充为使者治其狱【自京师三辅及郡国坐死者数万人】充自以与太子及卫氏有隙因言宫中有蛊气入宫至省中坏御座掘地求蛊上又使苏文等助充【太子尝谒皇后移日乃出黄门苏文告上曰太子与宫人戏上益太子宫人太子知之衔文文与小黄门常融等常微伺太子过辄増加白之皇后切齿使太子白诛文等太子曰苐勿为过上聪明不信邪佞不足忧也已而融被诛文搆太子益甚】充遂至太子宫掘地纵横无复施牀处云于太子宫得木人尤多当奏闻太子惧召问少傅石徳【石庆子】徳惧并诛因曰前丞相【公孙贺】父子两公主【诸邑阳石】及卫氏【长平侯伉】皆坐此今无以自明可矫以节收捕充等系狱穷治其奸诈且上疾在甘泉皇后及家吏请问皆不报存亡未可知而奸臣如此太子不念秦扶苏事邪太子不聴将如甘泉而充持之急太子遂从徳计乃使客诈为使者收捕充等自临斩之骂曰赵虏前乱乃国王父子不足邪乃复乱吾父子也使舍人持节夜入宫白皇后发中廐【天子内廐】车载射士出武库兵发长乐宫卫卒苏文亡归甘泉言状上大怒赐丞相玺书曰捕斩反者自有赏罚坚闭城门毋令反者得出太子宣言帝病困疑有变上于是从甘泉来幸城西建章宫诏发三辅近县兵丞相将之太子亦矫制赦长安中都官囚徒命石徳及宾客张光等分将召防北军使者任安与节令发兵安拜受节入闭门不出太子引兵敺肆市人数万至长乐西阙下逢丞相军合战五日死者数万人民间皆云太子反以故众不附太子兵败南犇覆盎城门【长安城东南门亦曰杜门】司直田仁部闭城门以为太子父子之亲不欲急之太子得出亡【丞相欲斩仁御史大夫暴胜之曰司直吏二千石当先请奈何擅斩之丞相释仁上闻大怒下吏责问胜之惶恐自杀】诏收皇后壐绶后自杀【上以为任安老吏欲坐观成败有两心与田仁皆要斩诸太子宾客尝出入宫门皆坐诛其随太子发兵以反法族】上怒甚羣下忧惧不知所出壶闗【今县属山西潞安府本汉置】三老茂上书曰臣闻父者犹天母者犹地子犹万物也故天平地安物乃茂成父慈母爱子乃孝顺今皇太子为汉适嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衔至尊之命以迫蹙皇太子造饰奸诈羣邪错缪太子进则不得见上退则困于乱臣独寃结而无告不忍忿忿之心起而杀充恐惧逋逃子盗父兵以救难自免耳臣窃以为无邪心往者江充谗杀赵太子天下莫不闻陛下不察深过太子发盛怒举大兵而求之三公自将智者不敢言辩士不敢説臣窃痛之书奏上感悟然尚未显言赦之也太子亾东至湖匿泉鸠里【一名全鸠涧在阌乡县西南】主人家贫卖屦以给太子八月发觉吏围捕太子太子入室距户自经皇孙二人皆并遇害初上为太子立博望苑使通宾客从其所好宾客多以异端进者故终及于败
　　八月地震
　　【辛邜】三年春三月遣李广利等将兵击匈奴
　　匈奴冦五原酒泉遣李广利等将兵击之【李广利将七万人出五原商邱成将二万人出西河马通将四万骑出酒泉】
　　夏六月丞相屈牦弃市李广利降匈奴诏族其家贰师之出也丞相刘屈为祖道送至渭桥广利曰愿君侯早请昌邑王为太子如立为帝君侯长何忧乎屈许诺贰师出塞破匈奴兵于夫羊句山【在汉北】乗胜追北至范夫人城【在今喀尔喀地】防有告丞相夫人祝诅上及与贰师共祷祠欲令昌邑王为帝按騐罪至大逆不道六月屈要斩东市贰师妻子亦收贰师闻之忧惧遂深入要功北至郅居水【在范夫人城北】上逢左贤王左大将合战一日杀左大将还至燕然山【今喀尔喀有杭爱山直陜西宁夏北二千余里葢即古燕然山】单于自将五万骑遮击贰师夜堑汉军前深数尺从后急击之军大乱败贰师遂降单于以女妻之宗族遂灭【贰师在匈奴歳余卫律害其宠防母阏氏病律饬胡巫言当用贰师以祠贰师且死骂曰我死必灭匃奴防连雨雪数月畜产死人民疫病谷稼不熟单于恐为贰师立祠室】
　　秋以田千秋【本齐诸田徙长陵】为大鸿胪族灭江充家
　　吏民以巫蛊相告言者案騐多不实上颇知太子惶恐无他意会髙寝郎【髙庙卫寝之郎】田千秋上急变讼太子寃曰子弄父兵罪当笞天子之子过误杀人当何罪哉臣尝梦见一白头翁教臣言上乃大感悟召见千秋【千秋长八尺余体貌甚丽上见而悦之】谓曰父子之间人所难言也公独明其不然此髙庙神灵使公教我公当遂为我辅佐立拜千秋为大鸿胪而族灭江充家焚苏文于横桥【即中渭桥在横门外】上【上怜太子无辜乃作思子宫为归来望思之台于湖天下闻而悲之】
　　【壬辰】四年春正月帝如东莱【注见前】
　　上欲浮海求神仙羣臣谏弗听防大风晦防海水沸涌留十余日乃还是歳雍县【注见前】无云而雷者三声闻四百里陨石二黑如黳
　　三月帝耕于钜定【汉县故城在今山东青州府夀光县西北】还至泰山罢方士候神人者夏六月还宫
　　上耕于钜定还幸泰山修封禅祀明堂见羣臣乃言曰朕即位以来所谓狂悖使天下愁苦不可追悔自今事有伤害百姓糜费天下者悉罢之田千秋曰方士言神仙者甚众而无显功请皆罢斥遣之上曰大鸿胪言是也于是悉罢诸方士候神人者是后上每对羣臣自叹乡时愚惑为方士所欺天下岂有仙人尽妖妄耳节食服药差可少病而已
　　以田千秋为丞相封富民侯以赵过为捜粟都尉千秋无他才能学术又无阀阅功劳特以一言寤意数月取宰相封侯世未尝有也然为人敦厚有智居位自称逾于前后数公先是桑羊言轮台【注见前】东有溉田五千顷以上可遣屯田卒置校尉募民壮健敢徙者诣田所垦田筑亭以威西国上乃下诏深陈既往之悔曰前有司奏欲益民赋三十助边用是重困老弱孤独也今又请遣卒田轮台轮台西于车师千余里前击车师虽降其王以辽逺乏食道死者尚数千人况益西乎匈奴常言汉极大然不耐饥渇失一狼走千羊乃者贰师败军士死畧离散悲痛常在朕心今又请逺田轮台欲起亭隧是扰乱天下非所以优民也朕不忍闻大鸿胪等又议欲募囚徒送匈奴使者明封侯之赏以报忿此五伯所弗为也当今务在禁苛暴止擅赋力本农修马复【师古曰马复因飬马以免徭赋也】令以补缺毋乏武备而已郡国二千石各上进畜马方畧补边状与计对自是不复出军而封田千秋为富民侯以明休息思富养民也又以赵过为捜粟都尉过教民为代田一畆【秦制二百四十步为畆】三甽【沟广深各尺曰甽】歳代处【代易也歳易其处胡三省曰即周礼一易再易之类】每耨辄附根【每耨草辄以土附着苗根】根深能【读曰耐】风旱其耕耘田器皆有便巧用力少而得谷多民皆便之
　　秋八月辛酉晦日食
　　【癸巳】后元元年夏六月侍中仆射马何罗反伏诛
　　初马何罗与江充相善及卫太子起兵何罗弟通以力战封侯后上夷灭江充宗族党与何罗兄弟惧及遂谋为逆侍中金日防视其志意有非常心疑之隂独察其动静与俱上下以故久不得发上幸林光宫【服防曰甘泉宫亦名林光】何罗与通矫制夜出发兵明旦上未起何罗袖白刃从东厢上见日防色变走趋卧内触宝瑟僵日防得抱何罗投殿下穷治皆伏辜
　　秋七月地震【往往涌泉出】
　　杀钩弋夫人赵氏
　　钩弋夫人之子弗陵年七歳形体壮大多知上竒爱之心欲立焉以其年穉母少犹与久之欲以大臣辅之察羣臣唯奉车都尉光禄大夫霍光忠厚可任大事上乃使黄门画周公负成王朝诸侯以赐光后数日帝谴责钩弋夫人夫人脱簮珥叩头帝曰引持去送掖庭狱夫人还顾帝曰趣行汝不得活卒赐死帝闲居问左右曰外人言云何左右对曰人言且立其子何去其母乎帝曰然是非儿曹愚人之所知也往古国家所以乱由主少母壮也女主独居骄蹇淫乱自恣莫能禁也汝不闻吕氏邪故不得不先去之也
　　【甲午】二年春二月帝如五柞宫【在今西安府盩厔县东南西京杂记宫有五柞树防覆数畆故名】立弗陵为皇太子以霍光为大司马大将军金日防为车骑将军上官桀为左将军受遗诏辅少主帝崩上病笃霍光涕泣问曰如有不讳谁当嗣者上曰君未喻前画意邪立少主君行周公之事光顿首让曰臣不如金日防日防亦曰臣外国人不如光且使匈奴轻汉乃立弗陵为皇太子明日命光日防及上官桀受遗诏辅少主与御史大夫桑羊皆拜卧内牀下【光出入禁闼二十余年出则奉车入侍左石小心谨慎未尝有过为人沈静详审每出入下殿门止进有常处郎仆射窃识视之不失尺寸日防在上左右目不忤视者数十年赐出宫女不敢近上欲纳其女后宫不肯其駡慎如此上尤竒异之日防长子为帝弄儿其后壮大自殿下与宫人戏日防适见遂杀之上怒日防具言所以上为之泣而心敬日防桀始以材能见幸为未央廐令上尝体不安及愈见马多痩上大怒曰令以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为爱已由是亲近】又明日帝崩入殡未夹前殿
　　太子弗陵即位
　　时帝姊鄂邑长公王共养省中光日防桀共领尚书事光辅防主政自己出天下想闻其风采殿中常有怪一夜羣臣相惊光召尚符玺郎欲收取玺郎不肯授光欲夺之郎按剑曰臣头可得玺不可得也光甚谊之明日诏増此郎秩二等众庶莫不多光
　　三月塟茂陵
　　【史臣曰汉承百王之髙祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祀改正定厯数协音律绍周后号令文章焕马可述如武帝之雄才大略不改文景之恭俭以济斯民虽诗书所称何以加焉】
　　秋七月追尊钩弋夫人为皇太后起云陵【在西安府泾阳县西北】孝昭皇帝
　　【乙未】始元元年春二月帝耕于弄田【钩盾弄田在未央宫中师古曰谓宴游之田天子所戏弄耳】
　　秋七月大雨至于十月
　　燕王旦谋反赦弗治党与皆伏诛
