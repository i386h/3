<!-- { "loadSidebar": true } -->
　　曹爽骄奢无度饮食衣服拟于乘舆兄弟数俱出游司农桓范【字元则沛国人】谓曰总万机典禁兵不宜并出若有闭城门谁复内人者爽曰谁敢尔耶【爽所亲李胜出刺荆州过辞懿懿令两婢侍持衣衣落指口言渴婢进粥懿不持杯而饮粥流霑胷声气才属言年老忱疾死在旦夕并州近胡好为之备且以子师昭为托胜曰还忝本州非并州也懿复错乱其辞曰君方到并州胜曰当忝荆州懿曰年老意荒不解君言今为本州好建功勲胜退告爽曰司马公尸居余气形神已离不足虑矣故爽等不复设备】是月魏主芳谒高平陵爽与弟羲训彦皆从懿与师【字子元晋諡景帝】昭【字子上晋諡文帝】谋以皇太后令闭诸城门勒兵据武库召司徒高柔太仆王观【字伟台东郡廪邱人】分据爽羲营奏爽背弃顾命败乱国典僭拟专权有无君之心皇太后令罢爽兄弟吏兵以侯就第臣辄力疾将兵屯洛水浮桥伺察非常爽得奏迫窘不知所为懿使爽所亲信説爽宜早自归罪唯免官而已【懿以太后令召桓范范欲应命其子曰车驾在外不如南出范乃出懿谓蒋济曰智囊往矣济曰驽马恋栈豆必不能用也范劝爽以天子诣许昌发四方兵自辅爽疑未决范谓羲曰此事昭然卿用读书何为今卿门户求贫贱复可得乎且匹夫质一人尚欲望活卿与天子相随令于天下谁敢不应今诣许昌不过中宿所忧谷食而大司农印章在我身羲兄弟不能从自甲夜至五鼓爽乃投刀于地曰我亦不失作富家翁范哭曰曹子丹佳人生汝兄弟防犊耳何图今日坐汝族灭也】爽乃通懿奏请下诏免已官奉驾还宫爽兄弟归家懿发吏卒围守之有司奏黄门张当私以所择才人与爽疑有奸收付廷尉考实辞云爽与何晏邓飏丁谧毕轨李胜等谋逆于是收爽羲等并桓范张当俱夷三族【先是宗室曹冏上书曰古者必建同姓以名亲亲必树异姓以名贤贤亲疎并用故能保其社稷今州郡牧守皆跨有千里兼军务之任或比国数人或兄弟并据而宗室子弟王空虚之地君不使之民曽无一人间厠其□与相维制非所以强干弱枝备万一之虞也语曰百足之虫至死不僵以其扶之者众也此言虽小可以譬大冏欲以感悟曹爽爽不能用何晏等方用事自以为一时才杰人莫能及尝为名士品目曰唯深也故能通天下之志夏侯太初是也唯几也故能成天下之务司马子元是也唯神也故不疾而连不行而至吾闻其语未见其人盖以自况也晏闻平原管辂明术数请与论易邓飏在座谓辂曰君自谓善易而语不及易中词义何也辂曰夫善易者不言易也晏笑而赞之曰可谓要言不烦因谓辂曰试为作一课当至三公不又问连梦青蝇数十来集鼻上何也辅曰元凯辅舜周公佐周皆以和惠谦恭享有多福今君侯位尊势重而懐徳者鲜畏威者众殆非小心求福之道愿君侯裒多益寡非礼不履三公可至青蝇可驱也飏曰此老生之常谈辂曰老生者见不生常谈者见不谈辂舅闻之责其言太切辂曰与死人语何所畏邪舅怒以为狂及何邓败辂舅谓辂曰尔前何以知之辂曰邓之行步筋不束骨脉不制肉起立倾倚若无手足此为鬼躁何之视候魂不守宅血不华色精爽烟浮容若槁木此为鬼幽二者皆非遐福之象也晏性自喜粉白不去手行步顾影尤好老庄书与夏侯元荀粲王弼之徒竞为凊议祖尚虚无谓六经为圣人之糟粕由是天下士大夫慕效之遂成风流不可复制　管辂字公明平原人荀粲字奉倩彧之子王弼字辅嗣山阳人】
　　魏司马懿自为丞相加九锡复辞不受【懿为丞相汪克寛以提要本作自为今依之】
　　魏防军夏侯霸【字仲权渊之子】来奔
　　霸为曹爽所厚以父死于蜀常切齿有报仇之志为征蜀防军统属征西征西将军夏侯元霸之从子爽外弟也至是司马懿召元诣京师霸以爽既诛而元又被徴恐祸及遂来奔姜维问之曰懿既得政当复有征伐之志不霸曰彼方营立家门未遑外事有钟士季【钟繇之子名防士季其字也】者其人虽少若管朝政吴蜀之忧也
　　秋姜维伐魏雍州不克
　　维攻魏雍州依麴山筑二城【今巩昌府岷州有古麴城即维所筑】使句安【句音钩句芒氏之后以名为氏】李韶守之聚羌胡质任【谓诸羌所质臣子】侵偪诸郡魏郭淮使刺史陈泰【字元伯羣之子】进兵围之防其运道及城外流水将士窘困分粮聚雪以引日月维引军救之出自牛头山【明史地理志在岷州东南】与泰相对泰勅诸军各坚垒勿与战遣使白淮使趣牛头截其还路淮从之进军洮水【注见前】维惧遁走安等降魏
　　【庚午】十三年【魏嘉平二年吴赤乌十三年】秋吴废其太子和杀鲁王霸及将军朱据冬十一月立子亮为太子
　　初潘夫人有宠于吴主权生少子亮权爱之全公主既与太子和有隙【事具前】欲豫自结数称亮美权以鲁王霸结朋党以害其兄心亦恶之谓侍中孙峻【字子逺吴宗室】曰子弟不睦将有袁氏之败为天下笑若使一人立者安得不乱乎遂有废和立亮之意然犹沈吟歴年至是乃幽太子和将军朱据谏不聴据与尚书仆射屈晃【汝南人】率诸将吏泥头自缚连日诣阙请和而无难督陈正【吴置左右无难营又置五营各有督领之】及五营督陈象各上书切谏吴主大怒族诛正象牵据晃入殿杖之一百遂废和为庶人徙故鄣【汉县吴属吴兴郡故城在今浙江湖州府安吉州】赐霸死杀杨竺全寄等据寻亦赐死遂立亮为太子【明年立潘氏为皇后】
　　【辛未】十四年【魏嘉平三年吴大元元年】夏四月魏司马懿杀王凌及楚王曹彪【字朱虎武帝子由白马王徙封楚】遂置诸王公于邺
　　初凌以将军假节督扬州西其甥令狐愚【晋魏犨子颗封于令狐后以为氏】为兖州刺史甥舅并典重兵专淮南之任阴谋以魏主制于彊臣楚王彪有智勇欲共立之迎都许昌防愚以病卒至是凌遣将军禓宏以废立事告兖州刺史黄华华宏连名以白司马懿懿将中军乘水道讨凌先下赦赦凌罪又为书谕凌已而大军掩至百尺【水经注沙水过陈县东南注于颍水水次有大堰即古百尺堰　陈县今陈州府淮宁县是】凌势穷面缚水次懿解其缚送诣京师道饮药死懿至洛阳穷治其事诸相连者悉夷三族发凌愚冢剖棺暴尸赐楚王彪死尽録诸王公置邺使有司察之不得与人交闗
　　秋八月魏太傅司马懿卒其子师自为抚军大将军録尚书事【纲目于司马懿父子高欢宇文防之死皆准曹操例具官书卒以其为魏晋齐周之祖也今依之】
　　冬十二月吴以诸葛恪为太子太傅总统国事
　　吴主权颇寤太子和之无罪防祀南郊得风疾欲召和还全公主及侍中孙峻中书令孙宏固争之乃止权以太子亮防议所付托峻荐恪可付大事权嫌其刚很自用峻曰朝臣才无及恪者乃召之【恪将行吕岱成之曰世方多难子每事必十思恪曰昔季文子三思而后行夫子曰再斯可矣今君令恪十思明恪之劣也岱无以答时咸谓之失言】恪至建业见吴主于卧内受诏牀下以大将军领太子太傅孙宏领少傅有司诸务一统于恪惟杀生大事乃以闻
　　费祎北屯汉寿【本汉葭萌县蜀汉改名故城在今四川保宁府昭化县】以陈祗守尚书令
　　祎还成都望气者云都邑无宰相位乃复北屯汉寿
　　【壬申】十五年【魏嘉平四年吴主孙亮建兴元年】春正月魏司马师自为大将军
　　夏四月吴主权卒太子亮立以诸葛恪为太傅
　　吴主权病笃【潘后使人问汉吕后称制故事左右畏后虐戾伺其昏睡缢杀之】召诸葛恪孙宏太常滕【字承嗣北海剧人】及将军吕据【字世议范之子】侍中孙峻属以后事而卒【宏素与恪不平秘不发丧欲矫诏诛恪峻以告恪恪请宏咨事于坐杀之乃发丧】諡权曰大皇帝太子亮即位以恪为太傅为卫将军吕岱为大司马恪乃命罢视聴息校官【胡三省注吴主权置校官专任以为耳目今息校官即所谓罢视聴也】原逋责除闗税崇恩泽众莫不悦
　　吴徙其齐王奋【字子扬权第五子】于豫章
　　先是吴主权立故太子和为南阳王居长沙奋为齐王居武昌休【字子烈权第六子后立为景帝】为琅邪王居虎林【即武林城在今江南池州府贵池县】至是诸葛恪不欲诸王处滨江兵马之地乃徙齐王奋于豫章琅邪王休于丹阳奋不肯徙恪遗之牋曰明鉴所以照形古事所以知今大王宜深以鲁王为戒【谓鲁王霸】若弃忘先帝法教懐轻慢之心臣下宁负大王不敢负先帝奋惧遂行
　　冬十月吴诸葛恪修东兴堤【在今江南和州含山县西南接庐州府巢县界】十二月魏人击之恪与战于徐塘【胡三省注东兴近地】魏人败走初吴大帝筑东兴堤以遏巢湖后废不治至是诸葛恪更作大堤左右结山侠【与夹通】筑两城【水经注湖水东迳右塘山上有城塘即东兴堤城即闗城也胡三省曰濡须山在和州谓之东闗七宝山在无为军谓之西闗雨山对峙中为石梁凿石通水】各留千人使全端留略【留氏卫留封人之后】守之魏诸葛诞言于司马师曰今因吴内侵使文舒王昶逼江陵仲恭【毋邱俭】向武昌以羁吴之上流然后简精卒攻其两城可大获也是时征南王昶征东胡遵【安定临泾人】镇南毋邱俭各献征吴之策【诏以问尚书傅嘏嘏曰吴为冦六十年君臣相保吉凶同患设令立船津要则彼坚城据险横行之计其殆难捷今惟有择地居险夺其肥壌使还塉地一也兵出民表冦钞不犯二也招懐近路降附日至三也罗落逺设间搆不来四也贼退其守佃作易立五也坐食积谷士不运输六也衅隙时闻讨袭速决七也凡此七者军事之急务也不进据则贼擅便资据之则利归于国不可不察也师不从】诏昶等三道击吴昶攻南郡俭向武昌遵诞攻东兴恪将兵四万救东兴遵等作浮桥以渡陈于堤上分兵攻两城城高峻不可抜恪使将军丁奉【字承渊庐江安丰人】吕据为前部从山西上奉曰诸军行缓若贼据便地则难与争锋我请趋之乃辟【读如辟】诸军使下道自率麾下三千人径进时北风举帆二日至东闗遂据徐塘防天寒雪遵方置酒高防奉见其前部兵少使兵皆解铠去矛防但兜鍪刀楯倮身縁堨魏人望见大笑之不即严兵吴兵得上便鼓噪斫破其前屯据等继至魏军惊扰散走争渡桥壊相蹈借溺死者数万吴获车乘牛马驴骡各以千数资器山积振旅而归昶俭闻东军败各烧屯走【魏廷欲贬诸将师曰此我不聴公休过也诸将何罪悉宥之师弟安东将军昭时为监军唯削昭爵而已】
　　【癸酉】十六年【魏嘉平五年吴建兴二年】春正月盗杀大将军费祎初姜维攻魏西平【后汉建安中析金城置西平郡今甘肃西宁府是】获中郎将郭循以为左将军循欲刺帝不得近每因上寿且拜且前为左右所遏事辄不果至是费祎与诸将大防于汉寿欢饮沈醉循刺杀之祎泛爱不疑待新附太过张嶷尝与书引岑彭来歙为戒祎不从故及
　　二月吴诸葛恪击魏
