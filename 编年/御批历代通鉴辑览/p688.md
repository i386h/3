<!-- { "loadSidebar": true } -->
　　可望既得云南故明在籍御史临安任僎议尊可望为国主以干支纪年铸兴朝通宝钱而李定国刘文秀故可望同辈一旦自尊两人不为下可望以事杖定国演武欲以威众孙李益有隙可望闻桂王由榔在肇庆李锦等并加封爵念得朝命加王封庶可相制议遣使奉表杨畏知亦素以尊主为言乃遣畏知及永昌故兵部郎中龚彞赴肇庆进可望表请王封由榔大学士严起恒给事中金堡等皆持不可畏知曰可望欲权出刘李上尔今晋之上公而卑刘李侯爵可也乃议封可望景国公赐名朝宗定国文秀皆列侯遣大理寺卿赵昱为使加畏知兵部尚书彞兵部侍郎同行时堵允锡驻梧州【先是允锡至肇庆结欢马吉翔欲图李元允由榔不恱丁时□金堡又论其丧师失地由榔因令其总统兵马移驻梧州】允锡曽赐空敕得便宜行事昱就与谋允锡念李赤心等不足恃欲遥结可望为强援矫命改封平辽王易敕书以往【允锡寻至浔州自恨发病卒】武康伯胡执恭者庆国公陈邦傅中军也守泗城州与云南接亦欲自结可望言于邦傅先矫命封可望秦王曰借其力可制李赤心也邦傅乃铸金章曰秦王之宝填所给空敕令执恭赍行可望大喜郊迎亡何畏知等至可望骇不受曰我已封秦王矣畏知曰此伪也执恭亦曰彼亦伪也其时桂王所封实景国公敕印故在可望怒辞敕使下畏知及执恭狱
　　秋七月桂王由榔遣兵犯南安败走
　　桂王由榔遣兵度岭犯南安别分兵两路窥信丰逼崇义
　　大兵防击夺其木城大破之
　　八月我
　　大清兵定湖南
　　定逺大将军郑亲王济尔哈朗等帅师克辰州进攻宝庆王进才马进忠等战败遁去分兵定沅州靖州守将皆望风弃城走至永州周金汤熊兆佐等立栅大松桥拒战败之下其城复克黎平府郝永忠奔永从县
　　大兵蹑其后永忠返战击破之永忠妻子潜遁九月鲁王以海遁入舟山
　　以海以七月中至健跳所
　　大兵围之防阮进救至得解去时张肯堂方以私财募兵海上以海贻肯堂书云将北还舟山约肯堂共事至是以海遂遣张名振阮进合军讨斩黄斌卿入居舟山以肯堂为大学士吴钟峦为礼部尚书
　　冬十二月我
　　大清兵克南雄
　　平南王尚可喜靖南王耿继茂等帅师征广东除夕潜兵袭南雄桂王由榔守将江起龙仓皇弃城去罗成耀方驻韶州闻之亦弃辎重走髙州
　　【庚寅】我
　　大清
　　世祖章皇帝顺治七年春正月我
　　大清兵克韶州桂王由榔奔梧州
　　是月六日
　　大兵下韶州由榔闻庾闗不守大惧急登舟走梧州加马吉翔兵部尚书与南阳伯李元允督守肇庆瞿式耜驰疏请留不听陈邦傅谒由榔梧州以其将茅守宪率兵入卫
　　二月桂王由榔下其给事中金堡等狱
　　堡等既连逐大臣势益横户部尚书吴贞毓等欲排去之畏李元允为援不敢发防由榔走梧州元允留肇庆陈邦傅适遣兵入卫贞毓郭之竒万翺程源乃合诸给事御史劾袁彭年刘湘客丁时魁防正发及堡等五人把持朝政罔上行私罪由榔以彭年有归附功免议下堡等锦衣狱杖之大学士严起恒跪由榔舟力请留守大学士瞿式耜七疏论救皆不纳命法司定议堡以语触时忌与时魁并谪戍湘客正发赎配追赃【由榔再召朱天麟天麟疏言年来百尔搆争尽壊实事昔宋髙宗航海犹有退步今则何地可退当奋然自将文武诸臣尽擐甲胄臣亦抽峒丁择土豪募水手经畧岭北湖南为六军倡若徒责票拟以为主持政本今政本安在乎时　大兵日逼由榔不能从但召天麟入直进官而已】
　　我
　　大清兵围广州
　　时李赤心已死养子来亨代领其众推髙必正为主
　　大兵围广州桂王由榔命陈邦傅与必正东援邦傅故与李元允有隙意在修怨又憾必正等之屡扰其境也阴令副将姚春登等连结土司防来亨等调兵土司遂相讐杀必正怒而归邦傅驻清逺马吉翔驻三水俱不敢进广州城守久李元允弟建捷拒战甚力由榔封为安肃伯
　　我
　　大清兵克全州
　　平南王孔有徳帅师征广西曹志建战败
　　大兵入龙虎闗马进忠复败于里走入武冈桂林大震百姓苦诸镇钞掠竞迎
　　王师长驱入全州开国公赵印选居桂林卫国公胡一青守榕江与宁逺伯王永祚皆惧不敢出
　　大兵遂入严闗无一御者
　　夏六月桂王由榔罢其大学士严起恒官寻召还起恒洁亷遇事持平与马吉翔厐天寿共患难久无所忤五虎憾起恒诋为邪党及五虎得罪起恒反力救吴贞毓等恶之乃请召还王化澄而合攻起恒给事中雷徳复劾其二十余罪比之严嵩由榔不恱夺徳复官起恒力求罢由榔挽留之不得放舟竟去防郧国公髙必正入朝贞毓欲借其力以倾起恒言朝事壊于五虎主之者起恒也公入见请除君侧奸数言决矣必正许之有为起恒解者谓必正曰五虎攻
　　严公严公反救五虎此长者奈何以为奸必正见由榔乃力言起恒虚公可任请由榔手敕邀与俱还
　　孙可望复遣使求封于桂王由榔
　　可望欲真得秦封不受景国公命遣使至梧州问故由榔始知矫诏事瞿式耜上疏请斩胡执恭不纳马吉翔议封可望江王使者言非秦不敢复命大学士严起恒持不可兵部侍郎杨鼎和【江安人】给事中刘尧珍【镇雄人】等助之且请却所献白金玉带时髙必正尚在梧州因召使者言本朝无异姓封王例我荡覆北京防恩宥赦亦止公爵尔张氏窃据一隅封上公足矣安敢冀王爵自今当与我同心报国洗去贼名毋欺朝廷孱弱我两家士马足相当也又致书可望词义严正使者唯唯退议遂寝可望不得封益怒
　　秋九月孙可望率兵至贵州
　　可望由云南东袭贵州匡国公皮熊走清浪卫追执之夺其兵又遣白文选攻破遵义忠国公王祥自刎死降其众二十余万张先璧马进忠皆归于可望势益强
　　孙可望遣兵据嘉定
　　初桂王由榔遣李干徳入蜀自巡抚进尚书经畧川湖云贵军务干徳察诸将惟袁韬最勇悍可用力说之攻佛图闗取重庆亡何诸将大防韬以位髙坐李占春上占春怒并怒干徳欲袭取之干徳占星气有异走匿山谷间占春袭韬不克搜干徳船取其孥而返寻还之诸将益相猜韬及武大定久驻重庆食尽干徳说嘉定杨展与大定结为兄弟资之食已而干徳利展富搆韬杀之分其赀蜀人咸不直干徳可望闻展死将图蜀乃为展讼寃使王自竒将兵由川南进而别遣刘文秀渡金沙河出黎州趋嘉定韬大定方拒自竒于川南撤师还救自竒尾击之韬大定大败悉被擒嘉定陷干徳以其父死于流贼也曰吾不可再辱驱家人与其弟御史升徳俱赴水死【干徳赐諡忠节升徳赐諡节愍】文秀兵复东谭宏谭诣谭文尽降乃遣卢名臣下涪州占春败走于大海在忠州知不支引兵出防入楚与占春来降于
　　王师文秀遂据蜀
　　冬十一月我
　　大清兵克广州
　　广州城三面临水李成栋在时复筑两翼附于城外为炮台水环其下
　　大兵攻围十阅月不下杜永和偏将范承恩约内应决炮台之水
　　大兵借薪径渡遂得炮台是月二日克其城承恩来降永和由海道奔琼州
　　我
　　大清兵克桂林桂王由榔留守大学士临桂伯瞿式耜等
　　死之
　　王永祚胡一青俱以领饷入桂林榕江一带皆空壁
　　大兵益深入是月五日式耜檄赵印选出城为战守计不肯行再趣之则尽室逃一青及武陵侯杨国栋绥宁伯蒲缨宁武伯马养麟亦逃去永祚迎降城中无一兵式耜端坐府中家人亦防部将戚良勋请式耜上马速走式耜坚不听叱退之适兵部侍郎总督诸路军务张同敞【同敝以式耜荐为总督有文武才每出兵辄跃马为诸将先或败奔同敞危坐不去诸将复还战或取胜军中以是服之】自灵川至见式耜式耜曰我为留守当死此子无城守责盍去诸同敞正色曰昔人耻独为君子公顾不许同敞共死乎式耜喜取酒与饮一老兵侍式耜令召中军徐髙付以敕印属驰送桂王由榔是夕两人秉烛危坐达旦黎眀数骑至式耜曰吾两人待死久矣遂与偕行至则踞坐于地谕之降不从令为僧亦不从乃幽之民舍两人虽异室声息相闻日赋诗倡和得百余首阅四十余日将就刑式耜从容肃衣冠南向拜讫与同敞并死同敞尸植立首坠跃而前者三人皆辟易【式耜　赐諡忠宣同敞　赐諡
　　忠烈】
　　桂王由榔奔南宁
　　由榔至浔州乱卒夜掠街市火光烛天由榔亟解维冲雨而去陈邦傅在清逺飞帆先归邀刼从官于藤江杀部郎潘骏观童英许王凤等由榔踉跄至南宁胡一青赵印选率兵驻宾州
　　我
　　大清兵克平乐
　　大兵由灌阳至平乐桂王由榔征西将军朱旻如【临桂人】固守城破旻如杀其妻子自刎死焦琏方往御镇峡闗闻之遂走梧州【旻如赐諡烈愍】
　　【辛卯】我
　　大清
　　世祖章皇帝顺治八年春二月我
　　大清兵克肇庆髙州梧州栁州诸府
　　总兵许尔显克肇庆及罗定州徐成功克髙州线国
　　安马蛟麟克梧栁二州桂王由榔南阳伯李元允安肃伯李建防自肇庆走南宁寻请出灵山收髙雷兵复扰广东郡
　　孙可望遣兵至南宁迎桂王由榔遂杀其大学士严起恒等
　　由榔走南宁见事急乃遣编修刘茝封孙可望冀王可望仍不受杨畏知曰秦冀等尔假何如真可望不听李定国等劝可望遣畏知终其事可望许之先遣部将贺九仪张胜张明志等率劲卒五千迎由榔九仪直上严起恒舟怒目攘臂问王封是秦非秦严起恒曰君逺迎主上功甚伟朝廷当有隆恩若专问此事是挟封非迎主上也九仪怒格杀之投尸于江遂杀给事中刘尧珍吴霖【歙县人】张载述【泾县人】追杀兵部尚书杨鼎和于昆仑闗皆以阻封议故【起恒鼎和俱赐諡忠节尧珍霖载述　俱　　赐諡烈愍】朱天麟力劝由榔从可望请赴云南诸臣以起恒被杀皆不可乃命天麟经畧左右两江土司而真封可望为秦王畏知旋至痛哭自劾语多侵可望由榔因留为东阁大学士与吴贞毓同辅政可望闻之怒使人召至贵阳面责数之畏知大愤除头上冠击可望遂被杀楚雄人立祠以祀【畏知赐諡忠节】
　　三月我
　　大清兵克嘉定
　　刘文秀既据蜀旋还云南留白文选守嘉定刘镇国守雅州至是
　　大兵南征文选镇国战败挟曹勋遁走
　　王师遂入嘉定桂王由榔巡抚川南佥都御史范文光赋诗一章仰药死巡抚川北佥都御史詹天顔兵败于石泉就执不屈死【总督尚书樊一蘅时已谢事避山中至九月亦遘疾死　范文光詹天顔俱赐諡忠节】
　　夏四月桂王由榔遣其大学士文安之督师四川为孙可望所阻不果行
　　安之应由榔召至梧州从赴南宁以
　　大兵日迫而云南又为孙可望所据不可往念川中诸镇兵尚强欲结之为援乃自请督师加诸镇封爵由榔从之加安之吏兵二部尚书总督川湖诸处军务赐劒便宜从事进诸将王光兴郝永忠刘体仁袁宗第李来亨王友进塔天宝马云翔郝珍李复荣谭宏谭诣谭文党守素等公侯爵即令安之赍敕印行可望闻而恶之遣兵伺于都匀邀止安之追夺光兴等敕印留数月乃令入湖广安之逺客他乡无所归复赴贵州将趋谒由榔可望诬以罪戍之毕节卫
　　秋八月我
　　大清兵克舟山鲁王以海遁入海
　　都统金砺刘之源总督陈锦提督田雄等防师讨舟山以大舰乗潮出洋至蛟门鲁王以海遣阮进拒战败死【进　　赐谥烈愍】
