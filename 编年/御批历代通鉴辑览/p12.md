<!-- { "loadSidebar": true } -->
　　【丙戌】元年王谅闇周公旦为冡宰总百官【史记武王崩成王少周公恐诸侯畔周乃摄行政当国凡七年成王长乃反政考周书蔡仲之命惟周公位冡宰正百工蔡沈书集传曰此言武王崩时也成王在谅闇周公居冡宰百官总已以听乃古今之通道非如荀卿所谓摄天子之位也三年之丧二十五月而毕周公固未尝摄亦非有七年而后还政之事也今依蔡传不取史记之説】
　　夏葬武王于毕【武王陵在西安府咸阳县文王陵在南武王陵在北】
　　王冠
　　周公既葬武王乃冠王以朝于庙而见诸侯使祝雍作颂雍之辞曰使王近于民远于佞啬于时【啬受也不夺民时也】惠于财亲贤而任能其颂曰令月吉日王始加元服去王防志服衮职钦若昊天六合是式率尔祖考永永无极
　　周公旦诰召公奭
　　召公为保周公为师相王左右召公不悦周公作君奭以告之于是召公乃悦与周公夹辅王室自陜【今河南陜州】以西召公主之自陜以东周公主之
　　【金氏履祥曰君奭之书胡氏谓在成王幼年今考书中言意率已可见因从其説系于元年之下】
　　封伯禽为鲁侯
　　周公留相王室使其子伯禽代就封于鲁周公戒伯禽曰我文王之子武王之弟今王之叔父我于天下亦不贱矣然一沐三握髪一饭三吐哺起以待士犹恐失天下之贤人子之鲁愼毋以国骄人初太公封于齐五月而报政周公曰何速也曰吾简其君臣礼从其俗伯禽至鲁三年而后报政周公曰何迟也曰变其俗革其礼丧三年而后除之周公曰后世其北面事齐乎夫政不简不易民不能近平易近民民必归之
　　【丁亥】二年周公居东
　　时管叔及羣弟【蔡叔霍叔】流言于国日公将不利于孺子周公乃告二公【书传谓太公召公】曰我之弗辟【去声】我无以告我先王遂居东取易三百八十四爻各系以辞忧武庚必叛王室必摇乃作鸱鸮之诗以贻王【诗序豳风鸱鸮周公救乱也成王未知周公之志公乃为诗以贻王】
　　【戊子】三年秋大雷风迎周公于东
　　周公居东二年王知罪在管蔡是年秋大熟未获天大雷电以风禾尽偃大木斯防王与大夫尽弁以啓金縢之书见公请代武王之説王执书以泣亲逆【迎也】公出郊天乃雨反风禾尽起岁则大熟
　　管叔鲜及蔡叔度霍叔处以武庚叛王命周公讨平之王迎周公归三叔惧挟武庚以叛奄【地理今释兖州府曲阜县奄里括地志云奄国之地】及淮夷【淮水注见前淮夷淮南北近海之夷】徐戎【地理今释泗州徐城废县古徐国】皆应之王乃命周公东征大诰天下【作大诰】周公杀武庚诛管叔囚蔡叔于郭邻【郭亦周书作虢邻乡遂之地】降霍叔为庶人命伯禽帅师平徐戎定鲁宁淮夷师还周公作东山之诗以劳士卒【朱子诗传东山周公东征既归作此以劳归卒】
　　封微子啓于宋【今归徳府商邱县宋地古阏伯之墟通志周封微子于宋以为商后故曰商邱】使绍殷后修其礼物作宾王家【作微子之命】
　　【己丑】四年王朝于庙
　　延访羣臣羣臣进戒【诗序闵予小子嗣王朝于庙也访落王谋于庙也敬之羣臣进戒也小毖嗣王求助也】
　　周公作立政
　　周公戒王以用人之道作立政【于是淮奄未尽平公以武不可弛故于篇终告王曰其克诘尔戎兵以陟禹之迹方行天下至于海表罔有不服以觐文王之耿光以扬武王之大烈】
　　【金氏履祥曰立政亦成王初年之书故其官名与周礼未尽合胡氏大纪系于四年之下是为得之】
　　王伐淮夷践【灭也】奄【书序书传俱以践奄在营洛之后金氏前编以多士篇有朕昔来自奄之文因以多方纪士之前今从之】多
　　奄及淮夷复叛王乃东征淮夷遂灭奄迁其君于蒲姑【史记作薄姑今山东青州府博平县东北有薄姑城】
　　【庚寅】五年迁殷民于洛邑【今河南府洛阳县东有洛阳故城周迁殷民于此】王来自奄迁殷之余民于洛邑归至宗周作多方以诰庶邦
　　搜于岐阳【岐山注见前】
　　因盟诸侯
　　【辛夘】六年正百官【书序成王灭淮夷还归在丰作周官】
　　立太师太傅太保曰三公少师少傅少保曰三孤冡宰【掌邦治】司徒【掌邦教】宗伯【掌邦礼】司马【掌邦政】司宼【掌邦禁】司空【掌邦士】为六卿六卿分职各率其属以倡九牧【九州之牧伯】阜成兆民
　　制礼作乐
　　制周礼以经邦国曲礼以节威仪【礼记防经礼三百周官是也周官三百六十举其成数故曰三百曲礼三千仪礼是也履行五礼之别委曲繁广故曰三千】总其凡有五曰吉凶军賔嘉举其大有六曰冠婚丧祭乡【乡射乡饮酒】相见作乐曰勺【诗作酌】以告成大武【颂武王之功以告成于庙也】又分六乐而序之以祀以祭以享【奏黄钟歌大吕舞云门以祀天神奏太簇歌应钟舞咸池以祭地祗奏姑洗歌南吕舞大韶以祀四望奏防宾歌函钟舞大夏以祭山川奏夷则歌小吕舞大濩以享先妣姜嫄奏无射歌夹钟舞大武以享先祖】　奏房中之乐【关雎为房中之乐】以歌后妃之徳
　　越裳氏【注见前】来朝
　　越裳氏重三译而来献白雉周公曰徳泽不加君子不享其贽政令不施君子不臣其人译曰吾国之黄耉曰天无烈风淫海不扬波三年矣意中国有圣人乎于是来朝周公致荐于宗庙使者迷其归路公骈车五乘皆为指南之制使者载之期年而至其国
　　【壬辰】七年营东都【今河南府洛阳县西有河南废县即周东都汉书地理志河南郡河南故郏鄏地周武王迁九鼎周公营以为都】
　　初武王克商迁九鼎于洛邑将营都而未果【考史记武王谓周公曰我南望三涂北望岳鄙顾詹有河粤詹洛伊母逺天室营周居于洛邑而后去语出逸周书度邑篇　三涂山名在河南府嵩县西南岳鄙杜预曰河北太行山鄙都鄙近岳之邑伊水注见前】至是王欲如武王之志命召公先之洛相宅【书序成王欲宅洛邑使召公先相宅作召诰】周公复卜【涧水东泸水西　涧水出河南府渑池县白石山瀍水出洛阳县糓城山俱入洛】申视卒营筑【书序周公往营成周使来告卜作洛诰】谓之东都曰此四方入贡道里均也于是王至新邑【洛诰戊辰王在新邑】朝诸侯祀清庙【诗序淸庙祀文王也既成洛邑朝诸侯率以祀文王焉】定鼎于郏鄏【帝王世纪河南有郏鄏陌其南名定鼎门葢鼎所从入也】卜世三十卜年七百王归命周公留后分正东都【分别其民正定其居也】
　　设南郊【郊之祭兆于南郊就阳位也】建明堂【在国之南辰巳之地髙三丈方三百步上圆下方八牕四闼其室考工记作五室大戴礼作九室杨复曰五室取五方之义九室则五方之外必备四隅也九室之制视五室为尤备】
　　郊祀后稷以配天【诗序思文后稷配天也朱子曰为坛而祭故谓之天】宗祀文王于明堂以配上帝【诗序我将祀文王于明堂也朱子曰祭子屋下而以神祗祭之故谓之帝】
　　立大社
　　东青土南赤土西白土北骊【黒色】土中央黄土【凡建诸侯凿取其方一面之土苞以黄土苴以白茅以为土封故曰受削土于王室】
　　【癸巳】八年三月【金氏前编以为营洛之三月蔡氏书集传以为次年之三月今从书集传】周公诰殷士于新邑
　　周公既营洛邑又卜瀍水东为下都【即今洛阳故城是】曰成周迁殷民处之【前既迁矣此复安集之也】乃以王命告作多士【集传曰商民迁洛者亦有有位之士故周公以王命告之】
　　封蔡叔子胡于蔡【书序蔡叔既没王命蔡仲践诸侯位作蔡仲之命】
　　蔡叔度既没其子胡率徳改行周公举以为卿士言于王复封之蔡以奉蔡叔之祀
　　【甲午】九年封弟叔虞为唐侯【今山西平阳府翼城县西有唐城叔虞所封史记唐在河汾之东方百里即此】
　　尧之裔封于唐【寰宇记夏后时封刘累之孙于此】至是唐为乱王灭之与弟叔虞戱削桐叶为珪曰以此封若史佚请择日王曰吾与之戏耳史佚曰天子无戏言言则史书之礼成之乐歌之遂封叔虞为唐侯
　　【柳氏宗元曰王者之言要于其当设有不当虽十易之不为病若必遂从而成之不幸而王以桐叶戏妇寺亦将举而从之乎】
　　【乙未】十年王防于卷阿【卷曲也阿大陵也】
　　召公从因王之歌作卷阿之诗以进戒【诗序卷阿召康公戒成王也】
　　【丙申】十有一年周公作无逸
　　周公欲王知稼穑之艰难先已备陈七月之诗【朱子诗集传周公以成王未知稼穑之艰难故陈后稷公刘风化之所由使瞽曚朝夕讽诵以教之】至是在丰又作无逸之书以训于王
　　周公薨【諡曰文】
　　公在丰病将殁曰必葬我成周以明吾不敢离王既薨王葬公于毕【长安志周公墓在成阳县东北】从文王以明不敢臣也复以公有大勲劳命鲁公世祀以天子礼乐【程子曰周公之功固大矣皆臣子分所当为鲁安得独用天子礼乐哉成王之赐伯酓之受皆非也】
　　命君陈治东都【作君陈】
　　周公既殁以君陈代公分正东郊【天子之国五十里为近郊下都在洛师之东故曰东郊】
　　【丁酉】十有二年廵狩
　　诸侯朝于方岳因行黜陟之典
　　【戊戌】十有三年作九府【太府玉府内府外府泉府天府职内职币职金】圜法初虞夏商之世币金三品【或黄或白或赤】至是太公望立九府圜法钱圜函方轻重以铢布帛广二尺二寸为幅长四丈为疋
　　【庚戌】二十有五年大防诸侯于东都
　　四夷各以其方物至史臣为作王防之篇
　　【壬戌】三十有七年夏四月王崩子钊立【是为康王】
　　四月王不怿甲子召太保及羣臣受顾命【书序成王将崩作顾命】敬保元子钊越翼日乙丑王崩太保命逆元子钊于南门之外入翼室恤宅宗【引入路寝东夹室为居忧宗主也】癸酉元子钊麻冕黼裳【吉服也】受册命即位朝见诸侯于应门内【太保率西方诸侯入应门左毕公率东方诸侯入应门右】诸侯听命出【书序康王诰诸侯作康王之诰】乃释冕反丧服
　　葬于毕【成王陵在文王陵西南】
　　王在位三十七年只勤于徳夙夜不逮兴礼乐立制度民和睦而颂声作
　　康王
　　【癸亥】元年朝于丰宫
　　徧告诸侯宣示文武之功业
　　【乙丑】三年吉禘于先王
　　遂定乐歌
　　【甲戌】十有二年夏六月命毕公保厘东郊【保安厘正也】
　　王自宗周至于丰册命毕公分居里成周郊【帝王世纪分民之居里于成周之郊尚书集传即经文表厥宅里殊厥并疆也】作毕命
　　【戊子】二十有六年召公薨【諡曰康】
　　初公治西方甚得民和有司请召民公曰不劳一身而劳百姓非吾先君文王之志也乃廵行乡邑听断于棠树之下及卒人思其政不忍伐棠树作甘棠之诗歌咏之【诗序甘棠美召公也　今河南陜州有甘棠驿以召公名】
　　王崩子瑕立【是为昭王】
　　王克臻洪业敬恭神人四裔宾服海内晏然百姓兴于礼义囹圄空虚刑措不用四十余年有唐虞之风焉
　　葬于毕【康王陵在文王陵东南】
　　昭王
　　【己丑】元年
　　王之时王道缺微周始衰
　　【壬寅】十有四年鲁公子防【音费】弑其君宰【伯禽之孙幽公】而自立【是为魏公金氏履祥曰弑君争国之祸自是始而王不能讨失政甚矣】
