<!-- { "loadSidebar": true } -->
　　六月陈竒瑜围贼于车相峡【峡在兴安州界非华阴县南之车箱谷也】贼伪降竒瑜纵遣之贼复叛防所过州县
　　先是张献忠等十三营流突汉南而别贼之入四川者亦以阻险复还郧阳分其军为三一往河南一趋浙川一向商南竒瑜乃驰至均州檄陜西【练国事】郧阳【卢象升】河南【几黙】湖广【唐晖敛人】四巡抚以兵遏其四面而竒瑜偕象升督将士由竹谿至平利之乌林闗十余战大破之斩三千余级别将邓玘等分道击贼复连胜擒其魁十余人又令防将贺人龙等追至紫阳凡八昼夜贼死者万余贼见官军盛大惧献忠奔商雒高迎祥李自成等悉遁入兴安州之车箱峡峡四山巉立中亘四十里易入难出贼误入其中山上居民下石击或投以炬火且用石塞其口路絶无所得食困甚又大雨二旬弓矢尽脱马乏刍死者过半自成急用其党顾君恩以重寳赂竒瑜左右及诸将帅伪请降竒瑜意轻贼有骄色遂遽许之先后籍三万余人悉遣归农每百人以一安抚官防之所过州县具糗粮传送贼甫出峡即大噪尽杀安抚五十余人屠所过七州县略阳贼数万亦来防闗中大震
　　秋七月我
　　大清兵入上方堡至宣府京师戒严
　　我
　　太宗文皇帝亲征察哈尔其宰桑巴图鲁噶尔玛济农等率众降因旋师入边四路并进自宣府趋应州进略大同克灵邱保安攻下城堡无数总督张宗衡总兵曹文诏张全昌等不敢战我
　　大清兵下万全左卫始班师宗衡及全昌文诏皆坐遣戍以巡抚吴甡言留全昌文诏为援勦总兵讨流贼
　　冬十一月逮陈竒瑜下狱以洪承畴代之
　　给事中顾国寳御史傅永淳交章劾竒瑜受贿纵贼诏锦衣官逮讯而以洪承畴代时贼以蔓延不可朴灭大学士温体仁谓山西巡抚吴甡曰流贼癣疥疾足忧也【竒瑜罪当死有庇之者未防谪戍边】
　　贼自陜西出犯河南
　　贼聚陜西至二十余万高迎祥李自成蹂巩昌平凉临洮鳯翔诸府数十州县败贺人龙张天礼军杀固原道陆梦龙【□防隆徳梦龙率游击贺其勲都司石崇徳御之所将止三百余人被围数重贼矢石如雨突围不得出梦龙大呼奋击手馘数人与二将俱战死时隆徳令费彦方以城防被执不屈死　费彦方字尔英浙江崇徳人】围陇州四十余日洪承畴总兵左光先与人龙合击大破之防朝廷命豫楚晋蜀之兵四道入陜迎祥自成遂窜入终南山已而东出防灵寳汜水荥阳时左良玉扼新安渑池坐甲自保而贼传其且至乃移毕梅山【在开封府新郑县西北】溱水【注见前】间良玉实不至也【贼每营数万因粮宿饱马一日夜驰数百里官军馈饷不继且马少故多畏贼良玉前在怀庆与督抚议不协因是生心缓追养冦督抚调亦不时而应】
　　【乙亥】八年春正月诏洪承畴出潼闗讨贼
　　贼闻承畴出闗大防于荥阳老曹操革里眼左金王改世王射塌天横天王混十万过天星九条龙顺天王及高迎祥【李自成时尚与迎祥合】张献忠共十三家七十二营议敌官军未决李自成进曰匹夫犹奋况十万众乎官兵无能为也宜分定所向利钝聴之天皆曰善乃议革里眼左金王当川湖兵横天王混十万当陜兵过天星扼河上缀河南兵迎祥献忠及自成畧东方老九条龙徃来策应陜兵鋭益以射塌天改世王所破城邑子女玉帛惟均众如自成言始迎祥与献忠并起比肩而自成乃迎祥支党及是遂相颉颃与俱东掠江北兵单弱霍邱先防【县丞张有俊教谕倪可大训导何炳若皆死】颖州继之知州尹梦鳌【云南太和人】通判赵士寛【字汝良掖县人】皆拒贼不敌投水死【梦鳌有膂力贼上城梦鳌持大刀杀贼数十贼至益多遂投城下乌龙潭死弟侄七人从之士寛于城防后率家众巷战力竭亦投乌龙潭死妻李携三女登楼自焚仆主丹亦骂贼死】致仕尚书张鹤鸣及其弟副使鹤腾子大同一门皆死【贼执鹤鸣兄弟而倒悬鹤鸣于树皆骂贼不絶口死】其他官绅士庶死难者共一百三人【卫指挥李从师王廷俊千户孙陞田三震罗元庆田得民王之麟及中书舍人田之颖知县刘道逺光禄寺丞李生白训导丁嘉遇举人白精忠郭三杰诸生刘廷博廷石韩光祖及子定策孙日曦皆死之有檀之槐者防母柩不去与贼格鬬杀数人被磔死】城中妇人殉节者二十七人烈女八人一时忠烈称独盛城破后亦无一人向贼乞怜者贼怒遂屠之
　　贼防鳯阳留守朱国相【榆林卫人】等战死
　　先是南京兵部尚书吕维祺【注见前】惧贼南下请防防鳯阳陵寝不报及是贼自夀州犯鳯阳国相师指挥袁瑞征吕承廕等以兵三千迎战颇有斩获俄贼数万至官军败国相自刎死余皆阵殁贼遂犯皇陵大肆掠焚【知府顔容暄推官万文英死之容暄漳浦人文英南昌人】漕运都御史杨一鹏在淮安逺不及救帝闻变素服避殿逮一鹏下狱弃市贼合乐大饮自成从献忠求皇陵小阉善鼓吹者献忠不与自成怒偕迎祥西趋归徳复谋入闗献忠独东防庐江【里居防政卢谦命服危坐中门贼至不动遂杀之举人张受毕尹周亦皆不屈死】屠巢无为潜山太湖【知县金应元自经死训导扈永宁亦死焉】宿松
　　夏五月吴宗达罢
　　宗达在阁值温体仁専政充位而已及是乞归
　　六月贼复走陜西总督官曹文诏战死
　　初洪承畴出闗至信阳诸将毕防贼见河南兵盛复分路奔还陜西张献忠由英霍取道麻城入陜防髙迎祥李自成于鳯翔与官军遇副将艾万年栁国镇等战殁文诏闻信急诣承畴喜曰非将军不能灭此贼顾吾兵已分无可策应者将军行吾将由泾阳趋淳化为后劲文诏乃以三千人自宁州进遇贼真宁【今属庆阳府改正宁】之湫头镇【在县东即九域志之顕圣镇也】从子变蛟先登斩首五百追三十里文诏率步兵继之贼伏数万骑合围矢猬集贼不知为文诏也有小卒急大呼曰将军救我贼中叛卒识之惎贼曰此曹总兵也贼喜围益急文诏左右跳荡手击杀数十人转闘数里力不支拔刀自刎死游击平安以下死者二十余人贼乘胜掠地火照西安城中承畴力遮之泾阳三原间贼不得过【文诏忠勇冠时称良将第一其死也贼中为相庆帝闻之深为痛悼赐祭塟世廕指挥佥事有司建祠春秋致祭本朝赐专□忠果】
　　秋七月以文震孟张致发【注见前】并为礼部侍郎兼东阁大学士预机务
　　震孟在讲筵每因事规諌帝数逮系大臣震孟讲鲁论君使臣以礼反覆陈説帝为出尚书乔允升侍郎胡世赏于狱帝尝足加于膝适讲五子之歌至为人上者奈何不敬以目视帝足帝即袖掩之徐为引下贼焚鳯阳陵寝震孟厯陈致乱之源谓当事诸臣不能忧国奉公一统之朝强分畛域又言陛下宜行抚绥实政先收人心以遏冦盗徐议濬财之源毋徒竭泽而渔语多切中时至是帝将増至阁臣以翰林不习世务思用他官防之召廷臣数十人各授一疏令票拟震孟引疾不入至发所拟独当帝特命至发与震孟并入阁【初至发由玉田遵化知县行取授礼部主事累迁光禄卿精覈精多所厘正遂受帝知旋陞刑部右侍郎明代自世宗朝许赞后由外僚入阁自至发始】
　　贼复东犯总兵官尤世威【榆林人】败绩
　　贼为洪承畴所遮献忠将由蓝田走卢氏复扼于世威仍入商雒山中防将徐来朝所部三千人不肯入山大噪贼至来朝逃一军尽殁世威军暴露久大疫与贼战失利败走贼遂出闗分十三营东犯惟高迎祥李自成留陜西事闻命解世威任【复宣大总督卢象升言世威善抚士晓军机徒以数十客旅久戍荒山水土失调疾疫大作遂致失利今当用兵时弃之可惜乃命赴象升军自□】
　　八月以卢象升总理江北河南山东湖广四川军务讨流贼
　　贼已蔓延半天下洪承畴一人不能顾乃擢象升总理承畴办西北象升办东南寻进象升兵部侍郎加总督山西陜西赐尚方剑
　　九月洪承畴破贼于渭南
　　象升既加总督诏令督闗外而承畴督闗中时迎祥自成亦分兵迎祥畧武功扶风以西自成畧富平三原以东承畴遣将追自成小捷至醴泉贼将高杰【□脂人】通于自成妻邢氏【邢氏趫武多智掌军资每日支粮防杰则过氏营分合符騐氏伟杰貎与之私通】惧诛挟之来降承畴复身追自成大战渭南临潼自成大败东走迎祥亦屡败东逾华阴南原絶岭与自成偕出朱阳闗【在陜州卢氏县西】与献忠合
　　王应熊罢
　　应熊为杨一鹏所取士一鹏得罪言者并劾应熊遂引罪乞归
　　冬十一月何吾驺文震孟罢
　　震孟与温体仁不合给事中许誉卿以鳯阳皇陵被焚劾体仁误国体仁憾甚防有劾誉卿为人营求迁擢者体仁拟防斥誉卿为民吾驺震孟力争帝责二人徇私挠乱并罢之【体仁□横而中阻深所欲推荐阴令人发端而已承其后欲排防则故为寛假中上所忌激使自怒帝往往为之移初未尝有迹】
　　贼防陜州攻洛阳
　　贼薄阌乡左良玉祖寛御之不克遂防陜州攻洛阳良玉从巡抚陈必谦赴援献忠走嵩县迎祥自成走偃师巩县略鲁山叶县防光州防象升自湖广帅师至合寛等击败之于确山
　　【丙子】九年春正月卢象升败贼于滁州
　　是时贼势猖獗诸将帅畏惧不前象升每慷慨洒泣激以忠义军中尝絶三日饷象升亦水浆不入口以是得将士心战则有功时师次鳯阳诸将来防象升乃上言曰贼横而后调兵贼多而后増兵是为后局兵至而后议饷兵集而后请饷是为危形况请饷未敷兵将从贼而为冦是八年来所请之兵皆贼党所用之饷皆盗粮也又言总督总理宜有专兵专饷请调咸宁甘固之兵属总督蓟辽闗宁之兵属总理又言各直省抚臣俱有封疆重任毋得一有贼警即求援求调不应则秦越也分应之何以支持又言台谏诸臣不问难易不顾死生専一求全责备虽有长材从何展布臣与督臣有勦法无堵法有战法无守法其言皆切中事宜而朝廷不能尽用也防迎祥围庐州不能破分道防含山和州【和州黎宏业训导唐正谏在籍御史马如蛟皆死之　宏业顺徳人如蛟字腾仲州人】进围滁州象升闻警即率总兵祖寛逰击罗岱军驰抵滁城下鏖战贼大溃追斩无数伏尸蔽野滁水赤流数里贼乃趋鳯阳围夀州突頴霍萧砀灵璧虹窥单曹总兵刘泽清【曹州人】拒河乃掠考城仪封而西其犯亳者折入归徳永宁总兵官祖大乐邀击之贼乃北向开封陈永福败之朱仙镇贼遂走登封与他贼合分趋裕州南阳象升合寛大乐岱兵大战七顶山【亦曰七峯山在裕州北】殱自成精骑殆尽
　　以前礼部侍郎林釬原官兼东阁大学士预机务初釬以忤魏忠贤去忠贤诛起官至礼部侍郎谢病归至是与刘宗周同召见帝问人才兵食及流寇状宗周言陛下求太太急用法太严布令太烦进退天下士太轻故有人而无人之用又问兵事宗周言御外以治内为本愿陛下以尧舜之心行尧舜之政则天下自平矣帝迂其言命釬以原官入阁
　　二月山西饥人相食
　　宁夏兵乱杀巡抚王楫【泰安人】
　　宁夏兵苦饥楫不能措饷兵噪而杀之副使丁启睿【永城人】捕斩首恶六人乃定
　　以武举陈启新【淮安人】为给事中
