<!-- { "loadSidebar": true } -->
　　初淮南王安招致賔客多江淮间轻薄士常以厉王迁死感激安安乃治战具积金钱郎中雷被【雷氏出古方雷氏后】获罪于太子迁【被善用劒太子召与戏误中太子故得罪】时有诏愿从军者輙诣长安被即愿奋撃匈奴安斥免之被遂亡之长安上书自明事下廷尉治踪迹连安上遣中尉即讯安太子迁欲使人刺杀中尉不果【迁恐汉使即建安乃使人衣卫士衣持防居安旁汉使有非是者即刺杀之因发兵反中尉至安视其顔色和遂不发】公卿奏安格明诏当弃市诏削二县安耻之为反谋益甚衡山王赐与安故不相能【赐闻安有反谋恐为所并亦结賔客使陈喜等作輣车鍜矢刻天子玺将相军吏印】当入朝过淮南乃昆弟语除前隙约束反具遂谢病不朝安数召中郎伍被【被楚人】与谋反事【被始以为不可安固问之被曰今诸侯无异心百姓无怨气可伪为诏徙郡国豪杰于朔方又伪为诏狱尽逮诸侯太子幸臣使民怨诸侯惧即使辩士随而説之傥可徼幸得什一】欲使人伪得罪而西事大将军青因即刺杀之且曰汉廷大臣独汲黯好直諌守节死义难惑以非至如説丞相等如发蒙振落耳【韦昭曰言如发去物上之蒙振落树上之叶取之至易也】防太子迁谋杀汉使事觉【安有孽子不害最长弗爱不害之子建材髙有气数怨望太子乃隂使人告迁谋杀汉中尉事】廷尉逮捕安欲发兵犹豫未决伍被自诣吏具告与安谋反事上使宗正以符节治安未至安自刭王后太子皆伏诛有司捕诸与谋反者得陈喜于衡山王子孝家【先是衡山王以王后徐来言欲废太子爽而立其弟孝乃囚太子佩孝以王印令交结賔客与陈喜枚赫等为反计】孝闻律先自告除其罪即先自告所与谋反者陈喜枚赫等公卿请逮赐治之赐自刭死王后太子及孝皆弃市凡二狱所连引列侯二千石豪杰等死者数万人【上以伍被雅辞多引汉之美欲勿诛廷尉汤曰被首为王画反计罪不可赦乃诛被侍中荘助素受安赂遗上薄其罪张汤以为助出入禁门腹心之臣乃与诸侯交私不诛后不可治助竟弃市】
　　夏四月立子据为皇太子
　　五月乙巳晦日食
　　遣博望侯张骞使西域始通滇国【古荒服地楚庄蹻始开遂留王之今云南府是也】复事西南夷
　　初张骞自匈奴还具为天子言西域诸国风俗大宛在汉正西【其俗土著耕田有城郭室屋如中国】多善马马汗血【顔师古曰大宛国有高山其上有马不可得因取五色母马置其下与集生驹皆汗血因号曰天马子云】其东北则乌孙【行国与匈奴同俗治赤谷去长安八千九百里顔师古曰乌孙于诸戎形最异今胡人靑眼赤须状类猕猴者皆其种也】东则于阗【治西城去长安九千六百七十里其河多玉石】于阗之西则水皆西流注西海【水经注河源潜发葱岭分为二水其一水西迳月氏诸国南注雷翥海　胡三省曰雷翥海即西海南连交州】其东水东流注盐泽【即蒲昌海亦曰泑泽水经注泑泽水积鄯善之东北龙城之西南地广千里皆为盐而坚刚故有盐泽之称　考今土鲁番西南有泽名罗卜淖尔周五百里葱岭东北之水皆入焉葢自古盐泽旧志亦谓之洛普池也】盐泽潜行地下其南则河源出焉【汉书西域传河有两源一出葱岭一出于阗于阗河北流与葱岭河合东注蒲昌海其水亭居冬夏不增减皆以为潜行地下东出于积石为中国河云考河源不见于经言之者自汉张骞始然所云于阗葱岭两源杜佑欧阳忞等俱斥其非山海经水经注所纪又荒逺不经唐刘元鼎明释宗泐所言稍合又各不同惟元潘昻霄为都实撰河源志説最详　本朝康熙间屡遣使臣考求河源测量地度绘入舆图河实导源于西番之巴顔喀喇山东名阿尔坦河东北流三百余里合鄂敦塔拉诸泉滙为查灵鄂灵二海子廻环曲屈凡二千三百余里入河州界为中国黄河葢河源更出鄂敦淖尔之西视元都实所志更得其真矣】盐泽去长安可五千里匈奴右方居泽以东南接羌隔汉道焉大夏在大宛西南【与大宛同俗】前使时见卭竹杖【元和志雅州卭崃山竹高节实可为杖】蜀布问安得此曰市之身毒【音捐笃孟康曰即天竺也后汉书西域传天竺国一名身毒在月氐东南俗与月氏同而修浮图道不杀伐考身毒国自后汉时号曰天竺唐分为五天竺又曰五印度地最广逺今西藏去四川可数千里其西南之阿里有冈底斯山盖即释氏所云阿耨达山为近古天竺云】身毒在大夏东南可数千里【其俗土著与大夏同】度大夏居汉西南今身毒又居大夏东南有蜀物此其去蜀不逺矣今使大夏从羌中险少北则为匈奴所得从蜀宜径又无宼天子既闻诸国多竒物而兵弱贵汉财物诚得而以义属之则广地万里威德徧于四海欣然以骞言为然乃令骞因蜀犍为【注见前】发间使四道并出【出冉出駹出徙出卭僰】指求身毒国各行一二千里【其北闭氐筰南闭嶲昆明】终莫得通于是始通滇国【汉使至滇滇王当羌谓曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉】乃复事西南夷【元朔四年罢西夷至是复通】
　　【庚申】二年春丞相公孙卒以李蔡为丞相张汤为御史大夫
　　蔡为人在下中取充位天下事皆决于汤
　　以霍去病为票【徐广曰通作骠】骑将军【品秩同大将军】击匈奴败之去病以票骑将军将万骑出陇西击匈奴转战六日过焉支山【在今甘肃甘州府山丹县东南西河旧事焉支山水草茂美宜畜牧与祁连同匈奴失此二山歌曰亡我祁连山使我六畜不蕃息失我焉支山使我妇女无顔色】千余里斩首虏获甚众收休屠【音朽储】王【匈奴属王号今甘肃凉州府汉初为匈奴休屠王之地】祭天金人【顔师古曰作金人以为天神之主而祭之今佛像是其遗法】益封二千户夏复与公孙敖将数万骑俱出北地去病复深入二千余里逾居延【汉书地里志张掖郡居延有居延泽古文以为流沙　流沙注见前】过小月氏【注见前】至祁连山斩首三万虏获尤多益封五千户是时诸宿将所将兵皆不如去病去病所将常选【谓选取骁鋭】然亦敢深入常与壮骑先其大军军亦有天幸未尝困絶也而诸宿将常留落不偶【谓迟留零落而不遇合也】由此去病益以亲贵比大将军矣【是夏卫尉张骞郎中令李广俱出右北平广杀匈奴数千人而汉军死者亦过半故无赏骞及公孙敖皆以后期当斩赎为庻人】
　　秋匈奴浑邪王【匈奴属王之号今甘肃甘州府汉初为匈奴浑邪王地】降置五属国【各依本国之俗而属于汉故曰属国】以处其众
　　匈奴浑邪王杀休屠王【浑邪王休屠王居匈奴西方单于怒其数为汉所杀虏欲召诛之浑邪休屠恐谋降汉休屠后悔浑邪遂杀之】并其众降汉诏发车二万乘迎之县官从民贳马民或匿马马不具上怒欲斩长安令右内史汲黯曰长安令无罪独斩臣黯民乃肯出马且匈奴畔其主而降汉汉徐以县次傅之何至令天下骚动乎上黙然及浑邪至【赏赐数十钜万封浑邪万户为漯隂侯其禆王四人皆为列侯】贾人与市者坐当死五百人黯请间曰浑邪率数万之众来降虚府库赏赐发良民侍养譬若奉骄子愚民安知市买长安中而文吏绳以为阑出财物于邉阕【应劭曰汉律胡市吏民不得持兵及铁出闗虽于京师市买其法一也】杀无知者五百余人是所谓庇其叶而伤其枝者窃为陛下不取也上曰吾久不闻汲黯之言今又复妄发矣居顷之乃分徙降者边五郡【陇西北地上郡朔方云中】故塞外因其故俗为五属国而金城【汉郡治允吾故城在今甘肃兰州府臯兰县胡三省曰金城置于昭帝此言者史追书也】河西【黄河之西】西并南山【即南祁连注具前考是山自葱岭而东亘西域诸国之南故名南山山东南一枝包青海绕黄河东入岷州界循渭而南为武功太白诸山汉书西域云南山东出金城与汉南山属是也】至盐泽空无匈奴矣【明年诏减陇西北地上郡戍卒之半以寛天下之繇】休屠王太子日防【音宻低】没入官输黄门【少府属】养马乆之上游宴见马日防牵马过殿下容貎甚严上异而问之具以本状对即日拜为侍中以休屠作金人为祭天主赐日防姓金氏
　　【辛酉】三年春有星孛于东方
　　山东大水徙其民于闗西朔方
　　山东被水民多饥乏遣使虚仓粟以振犹不足又募富人假贷尚不能相救乃徙贫民于闗以西及充朔方以南新秦中【应劭曰秦得匈奴河南地筑城郭徙民居之曰新秦中】七十余万口衣食皆仰给县官数岁贷与产业使者分部防之费以亿计
　　作昆明池【在西安府长安县西南今涸三辅黄图昆明池中有神池尧时治水尝停舟于此】上将伐昆明【杜佑通典昆明在越嶲西南一名昆弥】以昆明有池方三百里【汉书注臣瓒曰昆明有滇池通典昆明以西洱河为境亦曰昆弥川汉武像其形凿池非滇池也　西洱河即古叶榆泽在今云南大理府城东如人耳形亦曰洱海方三百里有三岛四洲之胜】乃作昆明池以习水战故吏弄法者皆谪令伐棘上林穿昆明池【考汉书西南夷夜郎以西滇最大桐师以东北至叶榆为嶲昆明是滇与昆明乃两国臣瓒以滇池属之昆明非是杜佑指西洱为昆明之池葢承汉书北至叶榆之文也】
　　得神马于渥洼【音握窐】水中【李斐曰南阳新野有暴利长遭刑屯田炖煌界数于此水旁见羣野马中有奇者与凡马异来饮此水利长先作土人持勒绊于水旁后马玩习乆之乃代土人持勒绊收得此马献之欲神异此马故云从水中出　渥洼水西域图志云氐置水之支流也氏置水即今党河在炖煌县南】
　　帝方立乐府【顔师古曰乐府之名起此】及司马相如等造为歌诗以宦者李延年【李夫人兄】为协律都尉次以合八音之调及得神马次以为歌【其词曰太一况天马下霑赤汗沫流赭志俶傥精权竒籋浮云晻上持体容与迣万里今安匹龙为友】汲黯曰王者作乐上以承祖宗下以化兆民今陛下得马诗以为歌协于宗庙先帝百姓能知其音耶上黙然不悦
　　【壬戌】四年冬造皮币白金铸三铢钱置盐鐡官算缗钱舟车
　　有司言县官用度太空而富商大贾财或絫万金不佐国家之急请更钱造币以赡用而摧浮滛兼并之徒时禁苑有白鹿而少府多银锡乃以白鹿皮方尺縁以藻缋为皮币【直四十万】朝觐聘享必以皮币荐璧然后得行又造银锡为白金三品【时议以为天用莫如龙地用莫如马人用莫如故白金之品大者圜之其文龙直三千次方之其文马直五百小者椭之其文直三百　椭他果反】令县官销半两钱更铸三铢钱盗铸者罪皆死于是以东郭咸阳【东郭以地为氏咸阳名齐之大煮盐】孔仅【南阳大冶】为大农丞【大农令有两丞】领盐鐡事桑羊【桑氏秦大夫子桑之后羊洛阳贾人子】以计算用事三人言利事悉秋毫禁民敢铸鐡器煮盐釱【徒计反】左趾【以鐡为钳着左足以代刖】没入其器物又令诸贾人末作各以其物自占【各隠度其财物之多少为名簿送之于官】率缗钱二千而一算【缗丝也以贯钱一贯千钱出算二十也】及民有船车者皆算【皆平作钱数每千钱一算】匿不自占占不悉戍边一嵗没入缗钱有能告者以其半畀之其法大抵皆出张汤汤每朝奏事语国家用日旰天子至忘食焉
　　以卜式为中郎赐爵左庶长
