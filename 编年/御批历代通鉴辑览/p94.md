<!-- { "loadSidebar": true } -->
　　上托言傅太后遗诏益封董贤二千户王嘉封还诏书諌曰臣闻爵禄土地天之有也王者代天爵人尤宜慎之不得其宜则众庻不服感动隂阳其害疾自深髙安侯贤侫幸之臣陛下倾爵位以贵之殚货财以富之损至尊以宠之四方同怨陛下寝疾乆不平继嗣未立宜思正万事顺天人之心以求福祐奈何轻身肆意不念髙祖之勤苦哉初廷尉梁相以请覆治东平王狱免为庻人【事见前】已而更赦嘉荐之上不能平及封还董贤事上乃发怒召嘉诣尚书责问以相事下将军中朝【内朝也】者孔光等劾嘉罔上不道请召诣廷尉永信少府猛等以为圣王之于大臣进以礼退以义关械受笞非所以重国家褒宗庙也上从光议召嘉诣廷尉【使既到府掾史涕泣共和药进嘉引杯击地曰丞相幸得备位三公奉职负国当伏刑都市以示万众何为咀药而死】廷尉收嘉丞相新甫侯印绶载至都船【执金吾属有令丞】吏稍侵辱嘉嘉仰天叹曰幸得充备宰相不能进贤退不肖以是负国死有余责吏问贤不肖主名嘉曰贤孔光何武不能进恶董贤不能退罪当死死无所恨遂不食呕血而死【元始四年追谥嘉为忠侯封嘉子崇为新甫侯】
　　秋七月以孔光为丞相八月以何武为前将军彭宣为御史大夫
　　上覧王嘉之对思其言故有是命光复故爵
　　下司鲍宣狱髠钳之
　　丞相光行园陵官属以令行驰道中宣出逢之使吏钩止摧辱丞相事下御史中丞侍御欲捕从事宣闭户不纳遂以闭距使者大不敬不道下狱博士弟子王咸【济南人】等举幡太学下曰欲救鲍司者防此防者千人遮丞相自言又守阙上书上竟抵宣罪
　　冬十二月以董贤为大司马卫将军
　　大司马丁明素重王嘉以其死怜之上方欲极董贤位恨明遂筞免就第【以光禄大夫韦赏为大司马数日卒】以贤大司马卫将军【册日定国于公以为汉辅徃悉尔心匡正庻事允执其中时年二十二虽为三公常给事中领尚书百官因贤奏事亲属皆侍中奉朝请宠在丁之右】上故令贤私过孔光光闻贤来警戒衣冠出门待望见贤车却入贤至中门光入閤既下车乃出拜谒送迎甚谨不敢以賔客均敌之礼上喜立拜光两兄之子为諌大夫常侍后置酒麒麟殿贤父子亲属宴饮上从容视贤笑曰吾欲法尧禅舜何如时王闳【平阿侯谭子】为中常侍进曰天下乃髙皇帝天下陛下承宗庙统业至重天子无戏言上黙然【闳妻父萧咸望之子也贤父恭慕之欲为子求咸女为妇使闳言之咸私谓闳曰董公大司马册乃尧禅舜之文非三公故事长老见者莫不心惧此岂家人子所能堪耶闳闻咸言亦悟乃还报恭深逹咸自谦薄之意恭叹曰我家何负天下而为人所畏如此意不悦】
　　【庚申】二年春正月匃奴单于乌孙大昆弥皆来朝
　　先是匈奴单于上书请朝【在建平四年初成帝河平中匈奴复株累若鞮单于入朝绥和元年乌珠留若鞮单于立汉遣夏侯藩使匈奴大司马王根以匈奴有斗入汉地直张掖郡得之于边甚饶乃白帝以指晓藩令求之藩至语次説单于上书献此地单于曰此诏语耶抑使者所求也藩曰诏指也然亦为单于画善计耳单于曰匈奴西邉仰此材木且先父地不敢失藩还单于以状闻徙藩济南太守既而匈奴败乌孙要其质子汉使责让单于单于既受诏遂请朝】时帝被疾或言匈奴从上游来厌人诏问公卿亦以虚费府帑可且勿许单于使辞去未发扬雄諌曰臣闻六经之治贵于未乱兵家之胜贵于未战今单于上书求朝国家不许而辞之臣愚以为汉与匈奴从此隙矣匈奴本五帝所不能臣三王所不能制其不可使隙明甚故前世以为不一劳者不乆佚不暂费者不永寜是以忍百万之师运府库之财而不悔今单于归义愿朝乃上世之遗筞神灵之所想望者也夫百年劳之一日失之费十而爱一臣窃为国不安也惟陛下留意于未乱未战以息边萌【一作甿民也】之祸书奏上召还匈奴使者而许之至是来朝赏赐如河平时【单于宴见羣臣在前单于怪董贤年少以问译上令报曰大司马年少以大贤居位单于乃起拜贺汉得贤臣】乌孙自分立两昆弥【事具宣帝甘露元年】汉用忧劳且无寜岁【成帝元延初乌孙小昆弥安日为降民所杀诏遣中郎将叚防宗立日安弟末振将为小昆弥时大昆弥雌贵靡勇健末振将恐为所并使人刺杀之汉欲讨之而未能遣防宗立公主孙伊秩靡为大昆弥乆之翎侯难栖杀末振将安日子靡犂代为小昆弥于是汉复遣会宗诛死末振将子畨邱末振将弟卑爰疐将众八万余口北附康居谋欲借兵兼并两昆弥两昆弥畏之亲依都防】及是大昆弥伊秩靡与单于并入朝汉以为荣时西域凡五十国【本三十六国分为五十余国康居大月氐安息罽賔之属不在此数】佩汉印绶者凡三百七十六人
　　夏四月壬辰晦日食
　　五月正三公分职董贤为大司马孔光为大司徒彭宣为大司空【封长平侯】
　　六月帝崩
　　太皇太后闻帝崩即日之未央宫收取玺绶
　　董贤以罪罢即日自杀
　　太后召贤问以防事调度贤忧惧不能对太后曰新都侯莽奉送先帝大行晓习故事吾令莽佐君贤顿首幸甚【莽以建平二年遣就国寻徴还事见前】乃遣使者驰召莽诏尚书诸发兵符节百官奏事中黄门期门兵皆属焉莽以太后指使尚书劾贤不亲医药禁止不得入宫殿即阙下册收贤印绶罢归第贤即日与妻皆自杀家惶恐夜葬莽疑诈死发其棺至狱诊视因埋狱中收没入家财四十三万万父恭与家属徙合浦
　　太皇太后以王莽为大司马领尚书事
　　太皇太后诏公卿举可大司马者孔光以下皆举莽独何武【前将军】公孙禄【左将军】以为惠昭之世外戚持权几危社稷今比世无嗣方当选立近亲防主不令外戚持权亲踈相错为国计便于是武举禄禄亦举武太皇太后自用莽为大司马领尚书事
　　秋七月迎中山王箕子为嗣
　　太皇太后与莽议遣车骑将军王舜使持节迎之
　　八月贬皇太后为孝成皇后
　　莽白太皇太后以皇太后前与女弟昭仪専宠锢寝残灭继嗣贬为孝成皇后徙居北宫【五行志成帝时童謡曰燕燕尾涎涎张公子时相见木门仓琅根燕飞来啄皇孙皇孙死燕啄矢涎涎美好貎张公子富平侯也木门仓琅根谓宫门铜锾言将尊贵也后立为皇后弟昭仪贼害皇子卒皆伏辜所谓燕飞来啄皇孙皇孙死燕啄矢也】
　　徙孝哀皇后于桂宫【长安图北宫桂宫俱在未央宫北】
　　后月余与孝成皇后俱废为庻人就其园皆自杀
　　追贬傅太后为定陶共王母丁太后为丁姫
　　傅氏丁氏皆免官爵归故郡傅晏将妻子徙合浦独下诏褒傅喜徴还位特进奉朝请【喜虽外见褒赏孤立忧惧后复遣就国以寿终】
　　以甄邯【陈留风俗传舜陶甄河濵后以为氏】为侍中筞免何武公孙禄遣红阳侯立就国
　　莽以孔光名儒厯相三主太后所敬天下信之于是盛尊事光引光女婿甄邯为侍中诸素所不悦者皆傅致其罪为请奏令邯持与光光畏不敢不上莽白太后輙可其奏乃劾奏何武公孙禄互相称举免宫就国董宏子武以父邪侫夺爵红阳侯立莽诸父内敬惮之令光奏立罪恶【以前知淳于长罪多受其赂白宫婢杨寄私子为皇子使众疑吕氏少帝复出】太后不听莽曰汉家比世无嗣太后独代防主统政力用公正先天下尚恐不从今以私恩逆大臣议羣臣倾邪乱从此起太后不得已遣立就国【时莽诸父平阿侯仁素刚直莽复令大臣以罪迩奏遣仁就国】于是以王舜王邑为心腹甄丰甄邯主击断平晏【当之子】领机事刘秀【歆改名】典文章孙建为爪牙莽色厉而言方欲有所为防见风采党与承其指意而显奏之莽涕泣固让上惑太后下示信于众庻焉
　　筞免大司空宣遣就国
　　彭宣以王莽専权乃上印绶乞骸骨归乡里莽恨宣求退白太后筞免宣【宣居国四年卒】
　　以王崇为大司马【封扶平侯】
　　九月中山王箕子即位【是为孝平帝明年更名衎】
　　时年九岁【明年立东平思王孙桃乡顷侯子成都为中山王奉孝王后】
　　太皇太后临朝大司马莽秉政百官总已以听
　　以孔光为帝太傅马宫【字防卿东海戚人本姓马矢宫仕学称马氏云】为大司徒
　　莽权日盛孔光忧惧不知所出上书乞骸骨莽白太后徙光为帝太傅给事中领宿卫供养行内【犹言禁中也】署门户省【犹视也】服御食物
　　冬十月葬义陵
　　【荀氏悦曰帝覩孝成之世禄去公室权柄外移是故临朝务揽主威以则宣武然董贤用事大臣诛伤有覆餗栋桡之凶享国不永乱臣乗间岂不哀哉】
　　孝平皇帝
　　【辛酉】元始元年春正月益州塞外蛮夷献白雉王莽自为太号安汉公褒赏宗室羣臣
　　莽风益州令塞外蛮夷自称越裳氏重译献白雉莽白太后以荐宗庙于是羣臣盛陈莽功德宜赐号曰安汉公益爵邑莽上书言臣与孔光王舜甄丰甄邯共定筞今愿独条光等功因数譲四称疾不起太后乃诏光为太师舜为太保丰为少邯封承阳侯莽尚未起羣臣复上言宜以时加赏元功无使百寮元元失望太后乃以莽为太傅干四辅之事号曰安汉公以故萧相国甲第为安汉公第益封二万八千户莽为皇恐不得已起受太傅安汉公号让还益封事复建言立东平王开明【故王云太子】封宣帝耳孙三十六人为列侯又令诸侯王公列侯关内侯无子而有孙若同产子者皆得以为嗣宗室属未尽而以罪絶者复其属吏以年老致仕者参分故禄以一与之终其身下及庻民鳏寡恩泽无所不施又风公卿奏言太后春秋髙不宜亲省小事令太后诏曰自今唯封爵乃以闻他事安汉公四辅平决州牧二千石及茂才吏初除奏事者引入近署对安汉公考故官问新职以知其称否于是莽人人延问宻致恩意厚加赠送其不合指显奏免之权与人主侔矣
　　二月置羲和官【初置自为一官及莽簒位改大司农为羲和后又更为纳言】
　　夏五月丁巳朔日食
　　六月拜帝母卫姬【中山卢奴人】为中山孝王后
　　莽恐帝外家卫氏夺其权白太后前哀帝立自贵外家几危社稷今帝以幼年复奉大宗宜戒前事为后代法乃遣甄丰拜卫姬为中山孝王后帝舅寳元爵关内侯皆留中山不得至京师申屠刚【字巨卿茂陵人时为扶风功曹】以直言对防曰圣主始免襁褓至亲分离诚宜徴中山太后置之别宫令时朝见又召冯卫二族使得执防亲奉宿卫以抑患祸之端莽令太后诏刚僻经妄説违背大义罢归田里
　　封公孙相如【周公后通鉴作鲁顷公八世孙公子寛今从汉书】为褒鲁侯孔均【孔覇曽孙】为褒成侯
　　以奉周公孔子之祠追諡孔子为褒成宣尼公
　　【壬戌】二年春黄支国【应劭曰黄支在日南之南去长安三万里】献犀牛【师古曰犀状如水牛头似猪四足类象黒色一角当额前鼻上又有小角】
　　黄支在南海中莽欲耀威德厚遗其王令遣使贡献
　　越嶲郡上黄龙游江中
　　孔光马宫等称莽功德比周公大司农孙寳曰周公上圣召公大贤尚犹有不相悦【见书序召诰】今有一事羣臣同声得无非其美者时大臣皆失色甄邯即时承制罢议者防寳遣吏迎母母病留弟家独遣妻子司直陈崇劾奏寳坐免终于家
　　三月大司空崇免以甄丰为大司空
　　诏封宗室及功臣后
　　为王侯者百余人
　　郡国大旱蝗
