<!-- { "loadSidebar": true } -->
　　午朝退有遗匿名书于御道数瑾罪者瑾矫诏召百官悉跪奉天门外诘责之日暮执五品官以下三百余人悉下狱时酷暑曝死者三人暍而病者无算明日李东阳等力救瑾以亷知其同类所为众获免【瑾凶暴日甚尝以尚寳司卿崔濬副使姚祥郎中张玮违制乗肩舆荷重校防死李东阳王鏊刀救始释而戍之其他庶官以荷校死者甚众】
　　秋八月立内厰
　　时东西厰缉事人四出道路惶惧刘瑾复立内厰自领之中人以微法无得全者万姓
　　刘瑾创罚米法
　　凡朝官忤瑾者悉诬以旧事罚米输边刻期完纳违者罪之【韩文已落职瑾憾不已首逮之下锦衣狱数月罚米千石轮大同寻又罗织他事罚至再家业荡然】
　　九月逮前兵部尚书刘大夏下狱戍肃州
　　初孝宗时大夏在兵部刘宇为大同巡抚宇私市善马赂遗权要大夏于宴见时为考宗言之宇闻深憾大夏及是与焦芳谮于刘瑾曰籍大夏家可当边费十二遂假田州岑猛事逮系诏狱【岑猛者田州土官也治中与思恩土官岑濬相仇杀濬寻防诛猛贬秩大夏方长兵部议以思恩田州俱设流官而徙猛福建千户奏下猛逼遛不肯行及是纳贿于瑾求复故地瑾许之遂与是狱】瑾欲坐大夏激变论死阁臣王鏊曰岑氏未叛何名激变都御史屠滽亦言刘尚书无死法瑾漫骂曰即不死可无戌耶瑾亦诇大夏家实贫乃坐戍极边初拟广西芳曰是送之归也遂改肃州大夏年已七十三徒步荷戈至大明门下叩首而去观者叹息泣下【大夏至戍所遇团操辄就位所司固辞大夏曰军固当役也瑾犹摭他事罚米输塞下者再后遇赦归及瑾诛复原官致仕】
　　【己巳】四年春二月黜前大学士刘健谢迁为民
　　初健迁在内阁时浙江应诏举懐才抱徳之士余姚周礼【字徳恭着有续纲目发明】徐子元许龙上虞徐文彪凡四人未録也及是刘瑾焦芳日侦察健迁过无所得乃摭其事以礼等皆迁同乡而草诏由健欲因此为罪矫防谓天下至大岂无应诏者何余姚处士之多邪遂下礼等诏狱属主者词连健迁瑾持至阁欲逮二人籍其家頼李东阳力解瑾意少释芳従旁厉声曰縦轻贷亦当除名既而旨下果如芳言并榜禁自今余姚人不得授京官
　　夏四月王鏊罢
　　刘瑾横弥甚鏊初开诚与言间聴纳既而渐不能救遂力求去疏三上许之【鏊博学有识鉴少善制举艺为当世所宗后数典乡试程文冠一时取士尚经术隂诡者一切屏去文体为一变明代举子业最擅名者前则鏊与唐顺之后则归有光胡友信天下并称为大家鏊归后家居十五年屡荐不起及卒赠大傅諡文恪　唐顺之家应徳武进人归有光字熙甫昆山人胡友信字成之徳清人】
　　五月改翰林官吴一鹏【字南夫长洲人官侍读】顾清【字士亷华亭人官编修】等于南京六部
　　刘瑾素恶翰林官不下已焦芳亦衔之及是孝宗实録成翰林预纂修者当进秩芳説瑾曰翰林官当扩充政事于是一鹏清等十六人俱调南京六部为员外郎主事等官
　　六月以刘宇兼文渊阁大学士宇乞归遂以张防【安定人】为吏部尚书
　　始宇介于焦芳以结瑾得入为都御史瑾好摧折台谏宇辄以小过笞御史瑾以为贤瑾初通贿望不过数百金宇首以万金贽瑾瑾大喜曰刘先生何厚我遂由兵部尚书晋吏部【宇在兵部贿赂狼籍及为吏部权归选郎张防而文吏赠遗又不若武弁尝悒悒叹曰兵部自佳何必吏部也】至是瑾欲用张防代宇乃令宇入阁宇宴瑾阁中极驩明日将入阁任事瑾曰尔真欲相耶此地岂容再入宇不得已乃乞省墓去遂以防长吏部防先为选郎移疾家居瑾以同乡起用原官大悦之一嵗之中由郎署长六卿变乱选格贿赂肆行金帛竒货相望涂巷【防性尤渔色抚州知府刘介妻妾美防特擢介太常少卿盛服往贺曰子何以报我介惶恐谢曰一身外皆公物防曰命之矣即使人直入内牵其妾舆载归其肆横如此】
　　秋小王子寇延绥
　　寻犯花马池总制尚书才寛【字汝栗迁安人】率师御之颇有斩获敌伏兵突出寛中流矢死
　　湖广江西四川盗起
　　时连嵗饥馑四方盗贼并起湖广则沔阳【元府明为州今属安陆府】贼杨清邱仁等【僭称天王将军】出没湖湘间江西则东乡【明县今属抚州府】贼王钰五徐仰山等桃源【山洞名在饶州府万年县东】贼汪澄二王浩八等华林【山名在瑞州府髙安县西北上有云棚城】贼罗先权陈福一等各据山寨而赣州大防山【在长宁县东南路通闽广】贼何积钦等复蔓延福建广东之境四川则保宁【注见前】贼蓝廷瑞【自称顺天王】鄢本忠【自称刮地王】廖【自称扫地王】等拥众至数万官军讨之不能克羣盗遂日炽
　　【庚午】五年春二月以曹元【字以贞大宁前卫人】为吏部尚书兼文渊阁大学士预机务
　　元柔佞滑稽不修士行与刘瑾有连遂攀援入阁其在阁中日饮酒谐谑道里巷鄙语而已
　　三月以洪钟【字宣子钱塘人】总制湖广川陜河南军务
　　杨清邱仁等围岳州防临湘【宋县今属岳州府】钟檄布政使陈镐【应天人】及都指挥潘勲撃破之湖湘底宁钟遂移师入蜀时蓝廷瑞与廖谋据保宁鄢本恕谋据汉中取郧阳自荆襄东下已而防通江【宋县今属保宁府】寻复遁去四川廵抚林俊发猡兵蹙之龙滩河【亦曰龙滩渡在保宁府昭化县西嘉陵江津济处也】贼坠崖溺水者无算遂擒廷瑞本恕东奔越汉中至大巴山【在南江县北与陜西汉中诸山相连】俊复追败之防钟至与俊议不合俊别撃泸州贼曹甫廷瑞等乗间収集散亡势复振钟率兵分道进勦而俊亦平曹甫还与钟防贼依山结营阳言就抚以计缓师官军为七垒守之贼不得逸其党渐溃钟令永顺【注见前】土司彭世麟以计擒廷瑞本恕【本恕以所掠女子诈为己女结婚于世麟冀得间逸去世麟宻白钟钟令许其请因遂图之及期廷瑞本恕及其党咸来防伏发悉就擒】送钟斩之余众悉平【事在六年】有廖麻子者独逸去转掠两川官军不敢击蹑贼后馘良民为功土兵虐尤甚时有謡曰贼如梳军如篦土兵如鬀
　　夏四月安化王寘鐇【庆靖王防曽孙】反游撃将军仇【字廷威镇原人】讨擒之
　　寘鐇素狂诞术者言寘鐇当大贵遂觊望非分与其党指挥周昂等潜畜逆谋防大理寺少卿周东度田宁夏以五十畆为一顷苛敛腾怨而廵抚安惟学素残虐将士衔次骨寘鐇使人激之咸愿従寘鐇遂反杀东惟学及总兵官镇守太监都指挥等传檄逺近以诛刘瑾为名诏起右都御史杨一清总制军务讨之以太监张永为监军先是仇以边警屯玉泉营【在宁夏府西南】闻变即入城谬以兵贼营自称疾坚卧而隂结壮士伺问图之及一清将至寘鐇令昂就问计方卧呻吟伏卒猝起捶杀昂乃披甲横刀提昂首跃马大呼壮士皆集径驰诣寘鐇第缚之其众皆溃寘鐇叛十有八日而败槛送京师赐死党皆伏诛论功封咸宁伯
　　五月焦芳罢
　　刘瑾浊乱朝政荼毒缙绅皆芳导之毎过瑾言必称千嵗自称日门下四方赂瑾者先赂芳始张防为郎时芳力荐以悦瑾比防为尚书芳纳贿荐人无虗日防时异同遂有隙检讨叚炅故芳党见瑾昵防芳势稍衰转附防尽发芳隂事搆于瑾瑾大怒数于众中斥责芳芳大愧沮遂乞归
　　六月前吏部尚书马文升卒
　　文升归后刘瑾坐以朋党除名及是卒【文升有文武才朝端大议往往待之决功在边鎭外国皆闻其名卒后未几瑾诛复官赠太傅谥端肃】
　　帝自称大庆法王
　　帝于佛经梵语无不通晓自称大庆法王西天觉道圆明自在大定慧佛命所司铸金印以进
　　秋八月刘瑾伏诛
　　先是张永监军西征杨一清深与相结知永与瑾有隙因宻与画防请诛瑾【初八党中瑾尤狡猾为七人所推及専政七人有所请瑾俱不应咸怨之瑾又尝欲逐永永以谲免一清知之因乗间扼腕言曰今反侧虽除如内患何因促席畵掌作瑾字永难之一清慷慨曰公亦上信臣讨贼不付他人而付公意可知今功成奏防请间论军事因发瑾奸极陈海内愁怨恐变生心腹上英武必聴公诛瑾瑾诛公益柄用悉矫政収天下心吕强张承业暨公千载三人耳永曰脱不济奈何一清曰言出于公必济万一不信公顿首据地泣诣死上前剖心以明不妄上必为公动苟得请即行事毋须臾缓】永勃然起曰老奴何惜余年不以报主意遂决及将至京永请以八月十五日献俘瑾使缓其期时京师籍籍谓瑾将于是日为乱【瑾信术者言谓其従孙二汉当大贵遂谋不轨防其兄都督同知景详死将以八月十五日俟百官送遂作乱】或驰告永永遂先期入献俘毕帝置酒劳永瑾等皆侍及夜瑾退永出寘鐇檄因奏瑾不法十七事帝已被酒俛首曰奴负我永曰此不可缓缓则奴辈皆虀粉陛下安所归乎马永成等亦助之遂缚瑾菜厰明日帝出永奏示内阁下瑾狱帝亲籍其家得金银数百万珠玉寳玩无数并衮衣玉带甲仗弓弩诸违禁物又所常持扇内藏利七首二帝大怒曰奴果反命百官防鞫午门狱具诏磔于市怨家争购其肉生噉之【二汉及张文冕等俱就戮张防狱毙磔其尸焦芳止除名二汉临刑曰我固当死第吾家所为皆焦芳与张防耳今我与防皆处极刑而芳独宴然岂非寃哉芳后竟良死】
　　曹元以罪免
　　刘瑾败元即日上疏请哀诏许致仕言官交劾黜为民诸附瑾者窜逐以差朝署为清
　　以刘忠【字司直陈留人】梁储【字叔厚广东顺徳人】并为吏部尚书兼文渊阁大学士预机务
　　忠先与杨廷和同侍讲筵为刘瑾所嫉出为南京礼部侍郎寻进尚书焦芳荐之召还瑾见忠颇负气岸甚悔乃传旨以尚书専典诰勅储为学士时尝修防典及为吏部尚书瑾坐以小疵降侍郎孝宗实録成当复尚书调南京吏部至是瑾败二人遂同召入阁
　　冬十月覇州降盗刘六【名宠覇州文安人】刘七【名宸宠之弟】叛刘六刘七并骁悍善骑射初与杨虎齐彦名等従有司捕盗【时畿辅多盗皆驰马鸣箭号口响马】频有功防刘瑾家人梁洪征贿不得诬为盗令捕之六等乃投大盗张茂茂素招纳亡命为逋逃主家与太监张忠邻【茂与忠皆文安人】结为兄弟夤縁马永成谷大用軰得出入豹房侍帝蹋鞠而乗间出刼如故已茂为捕盗御史寗杲【辽东海州人】所擒六等诣官首伏兵部奏赦之令捕他盗自效六等惮要束及是叛去聚众剽掠旬日间至数千畿南大扰有赵鐩者【亦曰风子】本覇州文安诸生六等乱起挈家匿水渚中贼至驱之登陆将汚其妻女鐩故有膂力格杀二贼贼聚执之遂入其党与六等俱为盗魁明年贼众益多遂分为二刘六刘七齐彦名等乃转掠山东【自山东河南至湖广江西仍由故道还抵覇州复走山东】杨虎赵鐩等扰河南【由河南入山西自西而东逾曲周威县还抵文安仍往河间　曲周注见前威县元州明改县今县属广平府】縦横数千里残破州县以百数诏以安伯张伟【昭皇后兄升之曽孙】都御史马中锡【字天録故城人】帅京营鋭卒往讨中锡书生不习兵事伟纨袴子畏怯不敢战遂议招抚【中锡至桑园单车入贼垒开诚谕之刘六欲降刘七曰骑虎不得下今内臣主国事马都堂能践其言乎径去　桑园镇名在山东徳州北】贼终不降于是廷臣交章劾伟中锡玩寇召还下狱论死而贼横愈甚
　　【辛未】六年春二月起左都御史陈金【字汝砺应城人徙居武昌】总制江西军务
