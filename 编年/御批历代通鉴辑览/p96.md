<!-- { "loadSidebar": true } -->
　　莽自以居摄践阼奉汉大宗之后为功显君缌缞弁而加麻环绖【顔师古曰于弁上加环绖也谓之环者轻细如环之形】如天子吊诸侯服令其孙宗为主服丧三年
　　冬十一月莽以太皇太后诏号令奏事毋言摄
　　刘京【宗室广饶侯】扈云【车骑将军千人】臧鸿【太保属】奏符命【符命之起自谢嚣始事见前】京言齐郡新井【临淄县昌兴亭长辛当一暮夣天公使来告之曰摄皇帝当为眞即不信此亭中当有新井晨起视之诚有新井入地且百尺】云言巴郡【汉郡治江州今四川重庆府巴县是】石牛鸿言扶风雍石莽皆迎受于是奏请号令天下天下奏事毋言摄以居摄三年为初始元年用应天命
　　期门郎张充等谋诛莽不克死之
　　张充等六人谋共刼莽立楚王事觉被杀
　　十二月莽自称新皇帝更号太皇太后为新室文母太皇太后
　　梓潼【今县夲汉置属四川緜州】人哀章【师古曰哀姓章名】学问长安素无行作铜匮为两检署其一曰天帝行玺金匮图其一署曰赤帝玺邦【汉髙帝名】传予【读曰与】皇帝金策书【书言王莽为眞天子并书莽大臣八人又取命名王兴王盛章亦自窜姓名凡十一人皆署官爵为辅佐】日昏时衣黄衣持匮至髙庙以付仆射仆射以闻莽至髙庙拜受金匮神禅【师古曰言有神命使汉禅位于莽也】御王冠谒太后还坐未央宫前殿即眞天子位建有天下之号曰新以十二月朔为始建国元年正月之朔【服色尚黄使节之旄幡署曰新使五威节】时以孺子未立玺藏长乐宫莽请之太后不肯授莽使安阳侯舜谕指太后怒骂之曰而属父子宗族汉家力富贵累世既无以报受人孤寄乘便利时夺取其国不复顾恩义人如此者狗猪不食其余天下岂有而兄弟耶且若自以金匮符命为新皇帝亦当自更作玺传之万世何用此亡国不祥玺为我汉家老寡妇旦暮且死欲与此玺俱葬终不可得因涕泣旁侧长御以下皆垂涕舜亦悲不能自止良久乃仰谓太后臣等已无可言莽必欲得玺宁能终不与耶太后恐莽欲胁之乃出汉传国玺投之地曰我老已死知而兄弟今族灭也莽又欲改太后汉家旧号易其玺绶于是张永献符命言太皇太后当为新室文母太皇太后莽从之
　　【班彪赞曰三代以来王公失世稀不以女宠及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫】
　　【已新莽始建国元年　是年以后至壬巳午依纲目簒贼干统例分注纪年】春正月莽废孺子为定安公【定安胡三省无注冯智舒以为汉县故城在寜州考地理志汉有安定郡无定安县寜州之名定安乃后魏非汉也】
　　莽策命孺子为定安公孝平皇后为定安太后以大鸿胪府为定安公第置门衞使者监领勅阿乳母不得与婴语常在四壁中至长大不能名六畜
　　改诸官名降汉诸侯王及王子侯爵
　　莽按金匮封拜其党与【王舜平晏刘秀哀章为四辅甄邯王寻王邑为三公甄丰王兴孙建王盛为四将凡十一公如王兴故城门令史王盛卖饼児莽按符命登用以示神焉】乃更汉诸官名【大司农曰羲和后更为纳言大理曰作士太常曰秩宗大鸿胪曰典乐少府曰共工水都尉曰予虞又更光□等为六监郡太守曰大尹都尉曰太尉县令长曰宰其余百官尽易其名不可胜纪】降诸侯王皆为公【三十二人】王子侯皆为子【百八十一人】
　　立九庙以汉髙庙为文祖庙
　　莽陿小汉家制度欲更为踈阔乃自谓黄帝虞舜之后【至齐王建孙济北王安失国齐人谓之王家因以为氏】以黄帝为初祖虞舜为始祖【追尊陈胡公为陈胡王田敬仲为田敬王济北王安为济北愍王】立祖庙五亲庙四【天下姚妫陈田王五姓皆为宗室】以汉髙庙为文祖庙【师古曰欲法舜受终于文祖】汉氏园庙祠荐如故
　　禁刚卯金刀
　　莽以刘之为字卯金刀也诏正月刚卯金刀之利皆不得行【服防曰刚卯以正月卯日作佩之长三寸广一寸四方或用玉或用金彧用桃着革佩之今有玉在者铭其一靣曰正月刚卯金刀莽所铸之钱也】卿士佥曰天人同应昭然着明其去刚卯莫以为佩除刀钱勿以为利【先是莽造错刀一直五千契刀一直五百大钱一直五十与五铢钱并行及是罢错刀契刀及五铢钱更自别作小钱径六分重一铢与前大钱五十者为二品欲防民盗铸乃禁不得挟铜炭】
　　夏四月徐乡【汉县故城在今山东登州府黄县】侯刘快【胶东恭王子】起兵讨莽不克死之
　　徐乡侯刘快结党数千人起兵于其国快兄殷故汉胶东王时改为扶崇公快攻即墨【胶东国都】殷闭城门自系狱吏民距快快败走至长广【汉县故城在今山东登州府莱阳县】死
　　莽禁不得卖买田及奴婢
　　莽更名天下田曰王田奴婢曰私属皆不得卖买其男口不盈八而田过一井者分余田予九族乡党故无田今当受田者如制度敢有非井田圣制无法惑众者投之四裔以御魑魅
　　冬靁桐华大雨雹
　　【庚始建国午二年】春二月莽废汉诸侯王为民
　　先是莽遣五威将帅【毎一将各置左右前后中五帅衣冠车服驾马各如其方面色数】班符命四十二篇于天下王侯官吏外及蛮夷皆授新室印绶因收故汉印绶至是还奏汉诸侯王为公者悉上印绶为民以献符命封侯者三人【故广阳王嘉鲁王闵中山王成都】
　　立五均司市钱府官令民各以所业为贡酒酤刘秀言周有泉府之官【周礼有泉府】收不售【民货不售则叙而置之】与欲得【无而欲得则官出与之】莽遂立五均【乐语有五均】司市【周礼有司市】钱府【即泉府】官司市以四时仲月定物之贾为其市平【皮命反平定物贾也】民物不售者均官考验用其本贾以取之【物贵过平一钱则以平贾卖与民贱减平者聴民自相与市】民欲賖贷者钱府与之【毎月百钱收息三钱】又令民各自占【注见前】其所为【诸取山林水泽及畜牧桑蚕工匠医巫卜祝方技商贾皆各自占】县官除其本计其利十分之而以其一为贡【敢不自占占不以实者尽没入所取作县官一岁　作役也】羲和鲁匡复奏请酒酤莽从之
　　冬十一月莽罢汉庙及诸为吏者
　　孙建奏汉氏宗庙不当在长安城中及诸刘当与汉俱废请皆罢之莽曰可嘉新公国师【即刘秀】等三十二人皆知天命勿罢赐姓曰王唯国师以女配莽子故不赐姓【秀女愔配莽子临】
　　更号定安太后曰黄皇室主
　　太后自刘氏废常称疾不朝防时年未二十莽欲嫁之乃更号为黄皇室主欲絶之于汉令孙建世子盛饰将医往问疾太后大怒鞭笞其傍侍御因发病不肯起
　　十二月靁
　　更作寳货
　　莽更作金【黄金也】银【朱提银及他银】【元尺二寸以下】贝【大贝四寸八分以上】钱布【顔师古曰布亦钱耳谓之布者言其分布流行也】之品名曰寳货凡五物【金银铜贝】六名【钱货金货银货货贝货布货】二十八品【钱六品金一品银二品四四品贝五品布十品】百姓愦乱其货不行莽知之乃但行小钱直一与大钱五十并行民皆便安汉五铢钱多以之市买莽乃下令诸挟五铢钱者投诸四裔扺罪者不可胜数于是农商失业食货俱废【其后莽复改钱货之法颇增损其贾直而罢大小钱更作货布泉布二品并行令既数更名用破业而大防于刑　事在天鳯元年】
　　莽将军甄丰【丰以符命为莽更始将军】自杀大夫雄自投天禄阁【在未央宫中】下莽遂杀甄寻刘棻丁隆等数百人
　　莽既以符命自立【甄丰王舜刘秀为莽腹心安汉宰衡之号皆所共谋然非欲令莽居摄也居摄之萌出自刘庆谢嚣踈逺希进者因之并作符命莽遂据以即真】后又欲絶其原以神前事【是时争为符命封侯其不为者相戏曰独无天帝除书乎陈崇白莽莽亦厌之乃使尚书验治非五威将帅所班皆下狱】而甄丰子寻复言之【莽即真之后舜秀内惧而已丰素刚彊莽颇觉其不悦防丰子寻为京兆大尹复作符命言黄皇室主当为寻妻莽因是发怒】遂收捕寻寻亡丰自杀【未几王舜亦病悸而死】已捕得寻辞连刘秀子棻及丁隆【秀门人】等棻尝从雄学作竒字时雄方校书天禄阁上使者来欲収之雄恐不能自免乃从阁上自投下几死莽闻之以雄不知情诏勿问诛寻棻及隆等死者凡数百人【流棻幽州放寻于三危殛隆于羽山皆驿车载其尸传致云】初成帝之世雄以奏赋为郎与莽及秀并列哀帝时又与董贤同官莽簒为三公权倾人主所荐莫不防擢而雄三世不徙官及莽簒位称功徳获封爵者甚众雄独以耆老久次转为大夫恬于势利好古乐道欲以文章成名于后世故作太元【以准易】法言【以象论语】用心于内不求于外人皆忽之惟刘秀及范逡敬焉而桓谭【字君山沛郡相人】以为絶伦钜鹿侯芭师事之然雄自投阁之后时人为之语曰惟寂寞自投阁爰清静作符命君子病焉【上元焦竑曰汉书雄传赞谓雄仕莽作符命投阁年七十一天鳯五年辛考雄至京见成帝年四十余矣自成帝建始改元至莽天鳯五年计五十有二歳以五十二合四十余已将近百年则与所谓年七十一者相抵牾矣又考王莽自平帝元始间始号安汉公而法言穪汉公且云汉兴二百一十载自髙帝至平帝末盖其数矣然则雄之终或在平帝末正年七十余也世谓班固早卒曹大家传失其实岂不然哉竑之论如此而宁都魏礼亦引证各书谓雄卖文自瞻文不虚羙人多恶之及卒其怨家取法言多为窜益至剧秦羙新则刘棻作也紫阳纲目特书莽大夫雄死是举禇渊冯道所未尝加者而加之矣据焦魏二家之说班史所载几不足信今考外戚传元后崩莽诏雄作诔雄传赞雄投阁京师为之语其所载甚详特所云天鳯五年卒年七十一者史文诚不免抵牾今书雄投阁事仍据班史而于其死则阙之】
　　【辛始建国未三年】匈奴诸部分道入塞州郡兵起
