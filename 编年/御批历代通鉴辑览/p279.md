<!-- { "loadSidebar": true } -->
　　冬十一月高丽泉盖苏文【泉姓盖苏文名亦号盖金】弑其王建武髙丽东部大人泉盖苏文凶暴多不法其王及大臣议诛之盖苏文知之勒兵尽杀诸大臣因驰入宫手弑其王立王弟子藏为王自为莫离支其官如中国吏部兼兵部尚书也于是号令逺近専制国事【盖苏文貌雄伟身佩五刀左右莫敢仰视每出行前导长呼人皆奔逬不避坑谷】亳州刺史裴思庄奏请伐高丽上曰高丽职贡不絶为贼臣所弑朕甚哀之但山东雕弊吾未忍言用兵耳【已而遣使持节册命高藏为辽东郡王】
　　广州都督党仁【冯翊人】有罪徙钦州【隋置今属广东亷州府】髙祖之入关也党仁将兵有功其后歴官所至有声迹至是为广州都督坐赃当死上欲宥之召五品以上谓曰法者人君所受于天不可以私今朕私党仁而欲赦之是自乱其法上负于天欲席藁于南郊三日日一进蔬食以谢罪羣臣以为自贬太过顿首固请上乃降手诏曰朕有三罪知人不明一也以私乱法二也善善未赏恶恶未诛三也于是黜仁为庶人徙钦州
　　诏议反逆縁坐律
　　刑部以反逆縁坐律兄弟没官为轻请改从死敕八座议之议者皆以为秦汉之法反者夷族宜如刑部之请给事中崔仁师驳曰古者父子兄弟罪不相及奈何以亡秦酷法变隆周中典【周礼秋官刑平国用中典】上从之
　　【癸卯】十七年春正月郑公魏征卒【諡文贞】
　　魏征寝疾上与太子同至其第指衡山公主欲以妻其子叔玉征薨命百官赴丧给羽葆鼓吹陪葬昭陵其妻裴氏曰征平生俭素今葬以羽仪非其志也辞不受以布车载柩而葬上登苑西楼望哭尽哀自制碑文并为书石谓侍臣曰人以铜为镜可以正衣冠以古为镜可以见兴替以人为镜可以知得失魏征殁朕亡一镜矣
　　以张亮【郑州荥阳人】为洛州都督
　　侯君集自以有功而下吏怨望有异志防亮出为洛州君集谓曰我平一国来逢嗔如屋大郁郁殊不聊生公能反乎与公反亮密以闻上曰卿与君集皆功臣语时旁无他人若下吏君集必不服卿且勿言待君集如故
　　图功臣于凌烟阁【南部新书阁在西内三清殿画功臣皆北面】
　　上命图画功臣长孙无忌【赵公】赵郡王孝恭【元王】杜如晦【莱成公】魏征【郑文贞公】房元龄【梁公】高士廉【申公】尉迟敬徳【鄂公】李靖【卫公】萧瑀【宋公】叚志元【褒忠壮公】刘基【夔公】屈突通【蒋忠公】殷开山【郧节公】柴绍【谯襄公】长孙顺徳【邳襄公】张亮【郧公】侯君集【陈公】张公谨【郯襄公】程知节【卢公】虞世南【永兴文懿公】刘政防【渝襄公】唐俭【莒公】李世勣【英公】秦叔寳【胡壮公】等于凌烟阁【胡三省注书爵不书諡者其人存书爵书諡者其人已卒】
　　齐州都督齐王祐【帝之子】反伏诛
　　祐性轻躁昵近羣小好畋猎长史权万纪骤谏不听恐并获罪乃条祐过失廹令表首上以敕书戒之祐大怒曰长史卖我以为功必杀之万纪拘持祐益急不听出城门悉解纵鹰犬劾其左右数十人上遣使按之诏祐入朝祐杀万纪驱民入城缮甲兵楼堞诏发兵讨之兵未至齐府兵曹杜行敏等执祐送京师赐死【上检祐家文疏得记室孙处约谏书嗟赏之累迁中书舍人　孙处约本名道茂汝州郏城人】
　　夏四月太子承干谋反废为庶人立晋王治【帝第九子即高宗】为皇太子贬魏王泰为东莱郡王
　　太子承干少有躄疾喜声色畋猎所为奢靡【居宫中与□小相亵狎效突厥语及服饰饮食谓左右曰一朝有天下当帅数万骑猎于金城西然后解发委身思摩若当一设不居人后矣】汉王元昌【髙祖子】所为多不法上数谴责之由是怨望太子与之甚善魏王泰多能有宠潜有夺嫡之志折节下士以求声誉太子畏其逼隂养刺客纥干承基等谋杀之吏部尚书侯君集怨望以太子暗劣欲乘衅图之因劝之反太子大然之厚赂中郎将李安俨【顿邱人】使为中诇洋州刺史赵节【慈景之子高祖女长广公主所生】驸马都尉杜荷【如晦之子尚帝女城阳公主】汉王元昌皆预其谋割臂为誓防齐王祐反事连承基系狱当死上变告太子谋反敇大理中书门下参鞫之反形已具上面责承干承干曰臣为太子复何所求但为泰所图时与朝臣谋自安之术不逞之人遂教臣为不耳今若泰为太子所谓落其度内也上乃谓侍臣曰将何以处承干羣臣莫敢对通事舍人来济【防兜之子】进曰陛下不失为慈父太子得尽天年则善矣上从之诏废承干为庶人幽之元昌赐自尽君集安俨节荷等皆伏诛庶子张元素等以不谏诤免为庶人独于志宁以数谏见褒承干既获罪魏王泰日入侍奉上面许立为太子岑文本刘洎亦劝之长孙无忌固请立晋王治上谓侍臣曰昨青雀【泰小字】投我怀云臣今日始得为陛下子臣有一子臣死之日当为陛下杀之传位晋王朕甚怜之谏议大夫褚遂良曰陛下言大失愿审思勿误安有陛下万嵗后魏王据天下肯杀其爱子传位晋王者乎陛下前者以嫡庶之分不明致此纷纭今必立魏王愿先措置晋王始得安全耳上流涕曰吾不能也因起入宫魏王泰恐上立晋王谓之曰汝与元昌善得无忧乎治忧形于色上怪屡问其故治以状告上怃然始悔立泰之言因留长孙无忌房元龄李世勣褚遂良谓曰我三子【承干祐泰】一弟【元昌】所为如是我心诚无聊赖因自投于牀抽佩刀欲自刺遂良夺刀以授晋王无忌等请上所欲上曰我欲立晋王无忌曰谨奉诏上乃使治拜无忌曰汝舅许汝矣即御太极殿召羣臣谓曰承干悖逆泰亦凶险诸子谁可立者众皆讙呼曰晋王仁孝当为嗣上悦诏立晋王治为皇太子【时年十六】谓侍臣曰我欲立泰则是太子之位可经营而得自今太子失道藩王窥伺者皆两弃之传诸子孙永为后法乃降泰爵东莱郡王幽之北苑府僚亲狎者皆迁岭表【先是侯君集被收上谓侍臣曰君集有功欲乞其生可乎羣臣不可上乃泣谓之曰与公长诀矣今而后惟见公遗像矣遂斩之而原其妻子上尝使李靖敎君集兵法君集言于丄曰靖将反矣上问其故对曰靖独教臣以其粗而匿其精以是知之上以问靖对曰此乃君集欲反耳今诸夏已定臣之所教足以制四夷而君集固求尽臣之术非反而何江夏王道宗尝从容言于上曰君集自负微功耻在房李之下以臣观之必将为乱上不之信至是上乃谢道宗曰果如卿言】
　　以太子太保萧瑀詹事李世勣同中书门下三品【欧阳修曰同三品之名始此】
　　诏以长孙无忌为太子太师房元龄为太傅萧瑀为太保李世勣为詹事瑀世勣并同中书门下三品【唐书百官志唐以三省之长中书令侍中尚书令共议国政其后以太宗尝为尚书令臣下不敢居其职遂以仆射为尚书省长官与侍中中书令号为宰相后李世勣以詹事同中书门下三品谓同侍中中书令也至髙宗以后为宰相者必加同中书门下三品虽品髙者亦然】又以李大亮于志宁马周苏朂高季辅张行成褚遂良皆为僚属【世勣尝得暴疾方云须灰可疗上自剪须为之和药又尝从容谓曰朕求羣臣可托孤者无以逾公公往不负李密岂负朕哉世勣流涕辞谢齧指出血　黄门侍郎刘洎言太子宜勤学问亲师友今入侍宫闱动逾旬朔师保以下接对甚稀上乃命洎与岑文本褚遂良马周更诣东宫与太子游处谈论　上自立大子遇物则诲之见其饭则曰汝知稼穑之艰难则常有斯饭矣见其乘马则曰汝知其劳而不竭其力则常得乘之矣见其乘舟则曰水所以载舟亦所以覆舟民犹水也君犹舟也见其息于木下则曰木从绳则正后从諌则圣　上疑太子柔弱密谓长孙无忌曰雉奴懦恐不能守社稷吴王恪英果类我我欲立之何如无忌固争以为不可上曰公以恪非己之甥耶无忌曰太子仁厚真守文良主储副至重岂可数易上乃止雉奴太子小字】
　　六月己卯朔日食
　　诏太子知左右屯营兵马事
　　上谓羣臣曰吾如治年时颇不能循常度治自幼寛厚谚曰生狼犹恐如羊冀其稍壮自不同耳长孙无忌曰陛下神武拨乱之才太子仁恕实守文之徳也
　　秋七月贬杜正伦为交州都督
　　初太子承干失徳上密谓庶子杜正伦曰吾儿果不可教当来告我正伦屡谏不听乃以上语告之承干表闻上责正伦正伦对曰臣以此恐之冀其迁善耳及承干败正伦左迁交州
　　踣魏征碑
　　初魏征尝荐杜正伦侯君集有宰相才至是正伦以罪黜君集谋反诛上始疑征阿党又有言征自録前后谏辞以示起居郎褚遂良者上愈不恱乃罢叔玉尚主而踣所撰碑
　　房元龄上髙祖今上实录
　　上谓褚遂良曰卿知起居注所书可得观乎对曰史官书人君言动备记善恶庶防人君不敢为非未闻自取而观之也上曰朕有不善卿亦记之邪对曰臣职当载笔不敢不记黄门侍郎刘洎曰借使遂良不记天下亦皆记之矣已而上又谓监修国史房元龄曰朕欲观国史以知前日之恶为后来之戒公可撰次以闻谏议大夫朱子奢上言陛下圣徳在躬独览起居于事无失若以此法传示子孙或有饰非防短史官不免刑诛则莫不顺防全身千载何所信乎上不从元龄乃与给事中许敬宗等删为髙祖今上实录书成上之【上见书六月四日事语多微隐谓元龄曰昔周公诛管蔡以安周季友鸩叔牙以存鲁朕之所为亦类是矣史官何讳焉即令直书其事】
　　九月新罗乞兵伐髙丽遣使谕之
　　新罗遣使言百济与髙丽连兵谋絶新罗入朝之路乞兵救援上遣使赍玺书谕之葢苏文不奉诏使还上曰盖苏文弑君不可以不讨谏议大夫褚遂良曰今中原清晏四夷詟服陛下之威望大矣乃欲渡海逺征小夷万一蹉跌伤威损望更兴忿兵则安危难测也李世勣曰间者薛延陁入寇陛下欲发兵穷追用魏征之言遂失机防不然薛延陁无遗类矣上曰然此诚征之误朕寻悔之而不欲言恐塞嘉言之路耳于是遂欲自征髙丽【遂良复諌曰天下譬犹一身两京心腹也州县四肢也四夷身外之物也髙丽罪大诚当致讨但命一二猛将将四五万众取之如反掌耳今太子新立幼穉诸王陛下所知一旦弃金汤之全逾辽海之险以天下之君轻行逺举皆臣之所甚忧也羣臣亦多谏者上皆不听】
　　徙故太子承干于黔州顺阳王泰【泰由东莱徙封顺阳】于均州【注俱见前】
　　【甲辰】十八年秋七月以刘洎为侍中岑文本马周为中书令岑文本既拜还家有忧色母问其故文本曰非非旧滥荷宠荣位髙贵重所以忧惧语贺客曰今受吊不受贺也上尝谓侍臣曰朕欲自闻其失诸公宜直言无隐刘洎曰顷有上书不称防者陛下皆面加穷诘恐非所以广言路马周曰陛下比来赏罚微以喜怒有所高下上皆纳之【上文学辩敏羣臣言事者引古今以折之多不能对刘洎丄书谏曰以至愚而对至圣以极卑而对至尊虚襟以纳其説犹恐未敢对况动神机纵天辩饰辞而折其理引古以排其议欲令凡庶何阶应答且多记损心多语损气愿为社稷自爱上飞白答之曰非虑无以临下非言无以述虑比有谈论遂致烦多轻物骄人恐由兹道形神志气非此为劳今闻谠言虚怀以改　飞白书体也蔡邕见鸿门匠人施垩箒遂创造焉白通作帛】
　　九月以褚遂良为黄门侍郎参预朝政
