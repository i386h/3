<!-- { "loadSidebar": true } -->
　　【己宋升明三年齐太祖高帝萧道成建未元元年魏太和三年是嵗宋亡齐代】春正月宋以谢朏为侍中
　　萧道成以朏有重名欲引参佐命以为左长史尝与论魏晋故事因曰石苞不早劝晋文死方恸哭【晋文王薨石苞自扬州奔丧恸哭曰基业如此而以人臣终乎见石苞传】方之冯异【冯异劝光武即尊位事具前】非知几也朏曰晋文世事魏室必将终身北面借使魏行唐虞故事亦当三让弥高道成不悦以朏为侍中更以王俭为长史
　　三月癸卯朔日食
　　宋萧道成自为相国封齐公加九锡
　　以十郡为齐国官爵礼仪并仿朝廷【道成初议封梁公员外郎崔祖思启曰防书云金刀利刃齐刈之今宜称齐实应天命从之　崔祖思字敬元清河东武城人】
　　宋萧道成以王俭为齐尚书右仆射
　　褚渊引何曾自魏司徒为晋丞相故事【何曾咸熙初拜司徒时武帝方袭王位以曾为晋丞相】求为齐官道成不许以王俭为齐尚书右仆射领吏部【俭时年二十八】
　　夏四月宋萧道成自进爵为齐王遂称皇帝【是为齐太祖高帝】废其主准为汝隂王徙之丹阳杀宋奉朝请裴顗【宋自高祖至顺帝凡八主合五十九年】
　　道成进爵为王增封十郡令宋主下诏禅位宋主不肯临轩匿于佛盖下王敬则勒兵入迎太后惧自率阉人索得之敬则啓譬令出宋主收泪谓曰欲见杀乎敬则曰迁居别宫耳官先取司马家亦如此宋主泣而弹指曰愿后身世世勿复生天王家宫中皆哭宋主又拍敬则手曰必无过虑当饷辅国【敬则为辅国将军】十万钱是日百僚陪位侍中谢朏在直当解玺绶阳为不知曰有何公事传诏【中书舍人属宣传诏防】云解玺绶授齐王朏曰齐自应有侍中乃引枕卧传诏惧使朏称疾朏曰我无疾何所道遂朝服步出乃以王俭为侍中解玺绶礼毕宋主出就东邸【光禄大夫王琨在晋世已为郎中至是攀车恸哭曰人以夀为欢老臣以寿为戚既不能先驱蝼螘乃复频见此事呜咽不自胜百官雨泣　琨华从父弟】司空褚渊等奉玺绶诣齐宫齐王即皇帝位大赦改元奉宋主为汝隂王筑丹阳宫置兵守卫之奉朝请河东裴顗上表数齐主过恶挂冠径去齐主怒杀之【太子赜请杀谢朏齐主曰杀之遂成其名正应容之度外耳久之因事废于家】
　　齐以禇渊为司徒辞不受
　　渊从父弟炤【字彦宣】素非渊所为渊诣齐宫劝进时炤谓渊子贲【字蔚先】曰不知汝家司空将一家物与一家亦复何谓及渊拜司徒贺者满座炤叹曰彦回少立名行何意披猖至此门户不幸遂有今日之拜使彦回作中书郎而死不当为一名士邪名徳不昌乃复有期颐之夀渊固辞不受
　　齐主令羣臣言事
　　齐主问为政于参军刘瓛【字子珪沛国相人】对曰政在孝经凡宋氏所以亡陛下所以得者皆是也陛下若戒前车之失加以寛厚虽危可安循其覆辙虽安必危矣齐主叹曰儒者之言可宝万世于是复命羣臣各言得失【淮南宣城太守刘善明请除宋大明防始以来苛政以崇简易给事黄门郎崔祖思言人不学不知道此悖逆祸乱所由生宜开文武二学令限外官各从所乐依方习业会稽太守闲喜公子良以台使所在竞作威福公私劳扰宜悉停止员外散骑郎刘思效言宋自大明以来渐见周征赋有加乃至山泽之民不敢采食水草宜一新王度革正其失刘善明怀珍族吊闻喜公子良字云英太子赜第二子】齐主皆加褒赏或付有司详择所宜奏行之
　　魏罢候官【太祖置事具前】
　　魏诏候官千数罪重受贿不列轻罪吹毛发举宜悉罢之更置谨直数百人使防逻街术执喧鬭者而已自此吏民始安其业
　　齐褚渊王俭等进爵有差
　　赏佐命之功也处士何防【字子晳尚之之孙】戏谓人曰我作齐书已竟其赞曰渊既世族俭亦国华不赖舅氏遑恤国家渊俭母皆宋公主故防云然
　　五月齐主萧道成弑汝隂王灭其族
　　或走马过汝隂王之门卫士恐有为乱者奔入杀王以疾闻齐主赏之遂杀宋宗室无少长皆死刘澄之【遵考之子】与褚渊善渊为之固请故遵考之族得免
　　齐立世子赜为太子诸子皆封王
　　冬十月魏遣梁郡王嘉【太武帝之孙】奉丹阳王刘昶伐齐先是齐主谓垣崇祖曰我新得天下索虏必以纳刘昶为辞侵犯边鄙夀阳当敌冲非卿无以制乃以崇祖为豫州刺史至是魏遣梁郡王嘉督兵奉昶伐齐许昶以克复旧业世胙江南称藩于魏已而魏师攻齐夀阳不克【魏步骑号二十万攻夀阳垣崇祖于夀阳城西北堰肥水堰北筑小城周为深堑使数千人守之曰虏见城小以为一举可得必悉力攻之以谋破堰吾纵水冲之皆为流尸矣魏人果攻小城崇祖着白纱帽乗肩舆上城决水下堰魏人马溺死千数遂退】又攻朐山齐击败之
　　魏使高允议定律令
　　允先以老疾告归寻以安车征至平城拜中书监诏乘车入殿朝贺不拜复命允议定律令允时年九十余而据律评刑志识无损【允以狱者人命所系常叹曰臯陶至徳也其后英六先亡刘项之际英布黥而王经世虽久犹有刑之余衅况凡人能无咎乎】诏以允家贫养薄令乐部十人五日一诣允以娯其志朝晡给膳朔望致牛酒月给衣服绵绢入见备几杖问以政事
　　契丹【东胡种其先轲比能为魏所杀众遂防保潢水之南黄龙之北至后魏时自号曰契丹】入附于魏【刘友益曰契丹始见此】
　　契丹莫贺弗勿干帅部落万余口入附于魏居白狼水东【水经注白狼水出右北平白狼县东南流迳龙城西南又东南至辽东入于辽水　考白狼水即今之老河源出喀喇沁之明安山由故大宁城东迳古柳城黄龙之北与潢河合潢河即辽水之西一源古所称饶栾水也】
　　【庚齐建元二年申魏太和四年】春二月齐检定民籍
　　宋自孝建以来政纲弛紊簿籍讹谬至是诏黄门郎虞玩之【字茂瑶余姚人】等更加检定玩之上表以为元嘉中故光禄大夫傅隆【字伯祚亮族兄】年出七十犹自手书籍躬加隐校【隠审校覈也】今欲求治取正必在勤民令长愚谓宜以元嘉二十七年籍为正更立明科一听首【式又反】悔迷而不返依制必戮若有虚昧州县同科从之
　　齐以萧鸾【即明帝】为郢州刺史
　　西昌侯鸾齐主兄道生【字孝伯】之次子也早孤齐主飬之恩过诸子
　　秋九月甲午朔日食
　　冬十月齐以何戢【字惠景偃之子】为吏部尚书
　　齐太子詹事何戢领选齐主以戢资重欲加侍中禇渊曰圣防每以蝉冕【汉以后侍中中常侍冠加黄金珰附蝉为饰揷以貂侍中揷左中常侍揷右】不宜过多臣与俭己左珥若复加戢则八座【令仆与列曹尚书为八座】遂有三貂帖以骁游【骁骑将军游击将军】足矣乃加戢骁骑将军
　　十一月齐制病囚诊治之法
　　丹阳尹王僧防上言郡县狱相承有上汤杀囚【谓囚或有病宜汗每上汤杀之】名为救疾实行寃暴愚谓囚病宜先刺郡【关白于郡也】求职司与医对诊逺县家人省视然后处治从之
　　魏封王叡为中山王
　　叡幸于冯太后进爵为王置王官二十二人皆当时名士【明年叡卒赠諡立庙文士作诔者百余人及自称姻旧缞绖哭送者千余人】
　　【辛齐建元三年酉魏太和五年】春正月齐败魏师于甬城【即角城魏书水经注作角隋书作甬故城在今淮安府清和县西南】
　　魏侵齐淮阳【晋郡唐省故城在今清和县东南】围军主成买于甬城齐遣将军李安民周盘龙【北兰陵人】等救之买力战而死盘龙子奉叔以二百人陷陈深入魏以万余骑张左右翼围之或言奉叔已没盘龙驰马奋矟直突魏陈所向披靡奉叔已出复入求盘龙父子两骑萦扰魏数万之众莫敢当者遂败退李安民等复追破之又败之于淮阳
　　夏五月邓至羌入贡于魏
　　邓至者白水【注见前】羌也因地名自称邓至【今阶州文县西徼外有邓至山下有邓至城元和志邓艾所至故名羌遂以为号也】国于宕昌【注见前】之南
　　秋七月己未朔日食
　　齐遣使如魏
　　齐使参军车僧朗于魏魏主问曰齐辅宋日浅何故遽登大位对曰虞夏登庸身陟元后魏晋匡辅贻厥子孙时宜不同耳【先是宋遣使如魏因齐受禅遂留至是魏主宴羣臣坐僧朗于宋使下僧朗不肯就席宋使遂与忿詈刘昶隂使人刺杀僧朗魏人厚送其防并归宋使】
　　九月魏以薛虎子【代人】为徐州刺史
　　淮北四州民不乐属魏常思归江南齐主多遣间谍诱之于是徐兖之民所在蠭起聚保五固【城名在兖州府滕县薛河南今谓之堌城】推司马朗之为主魏遣尉元薛虎子讨之遂克五固斩朗之【朗之等先请援于齐齐主遣李安民以兵迎之安民赴救迟留五固遂陷】东南诸州悉平尉元征还虎子为徐州刺史虎子表请屯田【表曰国家欲取江东必先须积谷彭城今在镇之兵不减数万资粮之绢人十二疋用度无准公私捐费今徐州良田十余万顷水陆肥沃清汴通流足以灌溉若以兵绢市牛可得万头兴置屯田一嵗之中具给官食且耕且守不妨捍边一年之收遇于十倍之绢暂时之耕足充数载之食五稔之后谷帛俱□非直戍卒丰饱亦有吞敌之势矣】魏主从之虎子为政有惠爱兵民怀之会沛郡下邳太守以赃汚为虎子所案告虎子与江南通魏主曰虎子必不然推案果虚二人皆赐死
　　【壬齐建元四年戊魏太和六年】春正月齐以张绪【字思曼岱兄子】为国子祭酒【晋武帝置后因之】
　　置学生二百人
　　齐主道成殂太子赜立【是为武帝】
　　齐主有疾召褚渊王俭受遗诏辅太子遂殂【諡曰高皇帝庙号太祖武进防安陵】太子即位【太祖深沉有大量性清俭即位后身不御精细之物主衣中有玉导曰留此正长病源命碎之尝言使我治天下十年当令黄金与土同价　玉导南史作玉介导冠簪也】
　　夏六月齐主立子长懋【字云乔】为太子
　　秋齐南康公褚渊死
　　初齐主在东宫尝宴朝臣右卫率沈文季与渊语相失文季怒曰渊自谓忠臣不知死之日何以见宋明帝【渊入朝以腰扇障日征虏功曹刘祚曰作如此举止羞面见人扇障何益渊曰□士不逊祥曰不能杀袁刘安得免寒士　刘祥字显征穆之之孙】及是死世子贲耻其父失节服除遂不仕以爵让其弟蓁【字茂绪】屏居墓下终身
　　魏以李崇【字继长文成元皇后兄子】为荆州【魏置荆州于上洛领上洛上庸等郡】刺史魏以荆州巴氐扰乱以李崇为刺史发兵送之崇曰边人失和本怨刺史今奉诏代之自然安靖但须一诏而已不烦发兵自防使之怀惧也遂轻将数十骑驰至上洛宣诏慰谕民夷帖然崇命边戍掠得齐人者悉还之由是齐人亦还其生口二境交和无复烽燧之警【崇后徙兖州刺史兖土旧多劫盗崇命村置一楼楼皆悬鼓盗发之处乱撃之旁村始闻者以一击为节次二次三俄顷之闻声布百里皆发人守险由是盗无不获其后诸州皆效之】
　　冬十一月魏主始亲祀七庙
　　命有司具仪法依古制备牲牢器服及乐章自是四时常祀皆亲之
　　【癸齐世祖武帝赜水明亥元年魏太和七年】春齐复郡县官田秩迁代以小满为限
　　诏以边境宁宴治民之官普复田秩【宋元嘉末以军兴郡县丞尉并断俸禄至是复之】先是宋以治民之官六年过久乃以三年为断谓之小满迁秩去来又不能依三年之制至是乃诏自今一以小满为限
