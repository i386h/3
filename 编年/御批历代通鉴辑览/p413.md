<!-- { "loadSidebar": true } -->
　　初彬之伐江南也帝谓曰俟克李煜当以卿为使相潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平耳及还帝谓曰本授卿使相然刘继元未下姑少待之美视彬防笑帝诘之美以实对帝亦大笑乃赐彬钱五十万彬退曰人生何必使相好官不过多得钱耳未防乃拜枢宻使
　　呉越王俶来朝
　　帝谓呉越使者曰元帅克毘陵【今常州府治汉为毘陵县】有大功竢平江南可暂来与朕一相见以慰延想即当复还朕三执玉帛以见上帝岂食言乎至是俶与妻孙氏子惟濬【字禹川】入庙帝赐礼贤宅以居亲幸宴之赏赉甚厚赐俶剑履上殿书召不名命与晋王叙昆弟之礼俶固辞乃止留两月遣还赐以一黄袱封识甚固戒俶曰途中宜宻观及启之则皆羣臣乞留俶章疏也俶益感惧
　　三月帝如西京夏四月郊大赦
　　帝以江表底定方内大同欲西幸以行郊礼三月如西京次巩县遂拜安陵【宣祖陵】赐河南今年田租之半奉陵户复一年至洛阳四月祭天地于南郊都民垂白者相谓曰我辈少经离乱不图今日复观太平天子仪卫有泣下者祭毕大赦宴赐亲王羣臣有差
　　还宫
　　帝欲留都洛阳羣臣咸谏弗聴晋王光义言其非便帝曰迁河南未巳终当居长安耳光义问其故帝曰吾欲西迁据山河之胜以去冗兵循周汉故事以安天下也光义曰在徳不在险力请还汴帝不得已从之因叹曰不出百年天下民力殚矣
　　曹翰屠江州杀江南守将胡则
　　江南州郡皆降独江州指挥使胡则杀刺史谢彦賔集众固守曹翰围之四月余则力屈被执翰杀之因纵其兵悉取赀财而屠其民
　　秋八月遣侍衞都指挥使党进率兵伐汉九月败汉兵于太原辽救之
　　帝命党进潘美杨光美【并州人后避太宗旧讳更名美】牛思进【祁州无极人】米文义率兵分五道以攻太原又遣郭进【深州博野人】等分攻忻代汾沁辽石等州所向克防进败北汉兵于太原城北汉主急求救于辽辽主遣其相耶律沙【字安隠其先尝相要尼氏】救之
　　帝幸晋王光义第
　　帝友爱光义数幸其第恩礼甚厚光义尝有疾帝为灼艾光义觉痛帝亦取艾自灸毎对近臣言光义龙行虎步他日必为太平天子福徳非吾所及也
　　冬十月帝崩晋王光义即位【是为太宗】
　　癸丑夕帝崩于万嵗殿帝孝友节俭质任自然不事矫饰一日罢朝坐便殿不乐者乆之左右请其故曰尔谓为天子容易耶早作乗快误决一事故不乐耳宫中苇帘縁用青布常服之衣澣濯至再永康公主【帝之女】尝衣贴绣铺翠帝曰汝服此众必相效禁之一日劝帝以黄金饰肩舆帝曰我以四海之富宫殿饰以金银力亦可办但念我为天下守财耳岂可妄用尤注意刑辟尝读二典叹曰尭舜之罪四凶止从投窜何近代法网之宻耶故定为折杖法以逓减流徒杖笞之刑自开宝以来犯大辟非情理深害者多得贷死惟赃吏弃市则未尝贳及是崩晋王在南府宦者王继恩中夜驰诣府邸召王入【薛应旂通鉴宋后见晋王遽呼日吾母子之命俱托于王王泣曰共保富贵无忧也考宋史宋后传不载此语今不取】甲寅王遂即位号宋后曰开宝皇后明年迁之西宫【李焘长编云壬子帝不豫夜召晋王属以后事左右皆不得闻但遥见烛影下晋王时或离席若有所避逊之状既而上引柱斧戳地大声谓晋王曰好为之已而帝崩考长编所载出吴僧文莹湘山野録山僧野史説本无稽且焘书作于孝宗之世去开宝时防二百年传闻暧昧岂足为据乃竟采而録之于是元陈桱通鉴续编胡一桂史纂通要皆依其説明邱濬程敏政深辨其非商辂等修续纲目削而不书别于圈外畧摘数语以示传疑李东阳等通鉴纂要因之今据宋史宦者王继恩传太祖崩夕太宗在南府继恩中夜驰于府邸请太宗入是太祖崩后太宗方入何来烛影斧声之事长编又以太祖崩于壬子夜而宋史太祖纪大书癸丑夕帝崩今一依正史为防余説皆不取攷宋后传后迁西宫在太平兴国二年续纲目诸书皆系之晋王即位之下今亦依正史因史无日月仍系于此而以明年别之】
　　以弟廷美【即光美】为开封尹封齐王兄子徳昭封武功郡王徳芳【太祖第四子】为兴元尹
　　寻诏太祖廷美子女并称皇子皇女以示一体
　　以卢多逊同平章事楚昭辅为枢宻使
　　内外官俱各进秩有差
　　十一月进封刘鋹卫国公李煜陇西郡公
　　十二月大赦改元
　　改是嵗为太平兴国元年
　　诏羣臣论列者即时引对
　　初诏诸道转运使纠察官吏
　　能否第为三防嵗终以闻
　　罢河东兵
　　太宗皇帝
　　【丁丑】太平兴国二年【续纲目发明非元年而书号正其始也】春正月赐礼部进士吕防正【字圣功河南人】等及第
　　初太祖幸洛阳张齐贤【曺州寃句人】以布衣献防条陈十事【一下并汾二富民三封建四敦孝弟五举贤六太学七籍田八选良吏九惩奸十恤刑】内四説称防齐贤坚执其余防皆善太祖怒令武士拽出之及还语帝曰我幸西都惟得一张齐贤我不欲爵之以官异时可使辅汝为相也至是齐贤亦在选中有司失于抡择寘之下第帝不悦故一榜自吕防正以下【一百九人又覆试诸科二百人】尽赐及第【又阅贡籍十举至十五举一百八十四人并赐出身擢邢昺九经及第九绖七人不中格怜其老特赐同三传出身凡五百余人皆赐緑袍鞾笏锡宴开宝寺帝自为诗一章赐之谓侍臣曰朕博求俊彦于科埸中非望拔十得五止得一二亦可为致治之具矣　邢昺字叔明济隂人】
　　置江南茶埸
　　二月帝更名炅
　　夏四月永昌陵【在河南府巩县西南】
　　【史臣曰太祖得国视晋汉周亦岂甚相絶哉及其发号施令名藩大将俯首聴命四方列国次苐削平建隆以来释藩镇兵权防賍吏重法务农兴学慎罚薄敛与世休息迄于丕平治定功成制礼作乐传之子孙世有典则规模可谓逺矣】
　　冬十月初酒酤
　　十一月丁亥朔日食既
　　【戊寅】三年春二月立崇文院
　　初置三馆【宋史职官志史馆昭文馆集贤院为三馆】于长庆门北谓之西馆帝临幸恶其陋命有司于升龙门东北剏立三馆至是成赐名崇文院迁西馆书贮焉凡八万卷
　　夏四月陈洪进献漳泉二州县十四诏授洪进武寕节度使同平章事留之汴京奉朝请诸子皆授要郡遣之官
　　五月呉越王俶以其地来归诏封俶为淮海国王俶朝于汴防陈洪进纳土而惧上表乞罢所封呉越国王及觧天下兵马大元帅并书诏不名之命归其兵甲求还帝不许其臣崔仁冀【字子迁钱塘人】曰朝廷意可知矣大王不速纳土祸且至俶遂决防上表献其境内十三州一军八十六县诏封俶为淮海国王授俶弟仪信并观察使俶子惟濬惟治【字世和】并节度使惟演【字希圣】惟灏及族属僚佐授官有差又授其将校孙承祐【钱塘人】沈承礼崔仁冀并为节度使赐赉待遇冠絶当时【寻令两浙发俶缌麻以上亲及管内官吏悉至汴京凡千四十四艘】以范旻【字贵参质长子】权知两浙诸州军事旻上言俶在国日徭赋烦苛乞尽蠲其从之
　　定难节度使李克叡卒子继筠嗣
　　秋七月陇西公李煜卒
　　初曹彬令煜治装煜方以亡国为念不及多取留汴贫不自给帝命増给月俸仍赐钱三百余万至是卒追封呉王【帝命煜故臣徐撰神道碑泣请曰陛下容臣存故主之义乃敢奉诏帝许之撰碑但推言厯数有尽天命有归而已其警句云东隣遘祸南箕扇疑投抒致慈亲之惑乞火无里妇之辞始营因垒之师终后涂山之防又云孔明罕应变之畧不成近功偃王躬仁义之行终于亡国帝览之称善　考薛应旂通鉴煜诞辰帝遣使赐宴宴毕暴卒葢本龙衮江南野史今不取】
　　以孔宜【字不疑孔子四十四世孙】袭封文宣公
　　宜知星子县【南唐镇宋升为县今为江西南康府治】回献所为文帝召问孔子世嗣遂命袭封宜因言歴代以圣人之后不预庸调周显徳中遣使均田遂抑为编户召特复其家
　　冬十月置内藏库
　　帝幸左藏库语薛居正曰此金帛如山用何能尽先帝毎焦心劳虑以经费为念何其过也诏改为内藏库并以封桩库属焉
　　【己卯】四年春正月以潘美为北路都招讨使
　　帝议伐汉薛居正等多以为不可惟曹彬力赞之帝意遂决乃以潘美为北路都招讨使帅崔彦进李汉琼刘遇曹翰米信【本溪族】田重进【幽州人】军分四面攻太原城又以判邢州郭进为太原石岭闗【注见前】都部署以断燕蓟援师辽遣塔玛【辽扈从官】长夀来言曰何名而伐汉也帝曰河东逆命所当问罪若北朝不援和约如故不然惟有战耳
　　初以石熙载【字凝绩洛阳人】佥书枢宻院事【佥书之名始此】
　　新浑仪成
　　司天监生张思训【巴中人】本唐李淳风梁令瓒之法创式以献制于禁中日月行度成于自然不假人运比旧制尤为精妙命置文明殿东南鼓楼擢思训为浑仪丞
　　二月帝自将伐汉
　　帝欲以齐王廷美掌留务开封判官吕端言于廷美曰上栉风沐雨以申吊伐王地处亲贤当表率扈从若掌留务非所宜也廷美遂请行帝许之以沈伦为东京留守王仁赡为大内都部署
　　三月辽救汉都部署郭进邀击于白马岭【在忻州西南】大败之汉求救于辽辽遣耶律沙为都统冀王廸里【字巴尔斯济斯大宗子　按巴尔斯济斯旧作巴速堇今改正】为监军帅师赴之至白马岭与郭进遇沙欲阻涧以待后军迪里不从渡涧迎战未成列进薄之迪里败死防耶律色珍【字韩隠裕恱赫噜孙　按裕恱辽贵官象公师坐而论议　色珍旧作斜轸裕恱旧作于越赫噜旧作曷鲁今并改】兵至进引师退沙得免【田钦祚防石岭屯军恣为奸利进不能禁屡形于言钦祚憾之进武人刚烈战功髙钦祚数加陵侮进不能堪遂缢而死钦祚以卒中风闻帝悼惜良久赠安国节度使左右皆知而无敢言者寻诏以牛思进代之】
　　夏四月行营都监折御卿【徳扆子】取汉岢岚军【今太原府岢岚州宋曰岢岚军太平五年置此书取岢岚军乃史臣追叙之文】
　　御卿分兵攻岢岚军下之遂取岚州【注见前】
　　汉城隆州【注见前】威胜军【宋置今沁州是】使解晖【洺州临洺人】等攻破之
　　汉人于隆州依险筑城以拒帝遣解晖折彦赟等先发兵围之继遣尹勲【开封浚仪人】徃城遂陷
　　帝至太原督诸军围城五月汉主继元降诏赐爵彭城郡公
