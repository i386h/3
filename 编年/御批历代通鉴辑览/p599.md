<!-- { "loadSidebar": true } -->
　　九月栁升师次倒马坡【在鸡陵闗南】遇伏死诸军尽殁升奉命久俟诸军集至是始抵隘留闗黎利与王通已有成言乃伪为国人书诡称陈氏有后令其下诣升军乞罢兵立陈氏裔升不启封遣使奏闻趣进兵连破闗隘数十直抵镇夷闗【即鸡陵闗永乐中更名】升意殊轻贼郎中史安【字志静丰城人】主事陈镛【字叔振钱塘人】恐贼示弱以诱官军亟言于李庆请升持重勿轻进时庆及梁铭皆病甚强起告升都事潘禋【鄞人】且引宁桥事为戒升不为意前至倒马坡与百余骑先驰度桥桥遽壊后队不得进升陷泥淖中伏发升中镖死从者皆殁其夕铭卒明日庆亦卒崔聚整军至昌江遇贼殊死鬬贼驱象大至阵乱聚为贼所获诱之降不屈遂被杀官军或走或死无一人降者安镛禋及主事李宗昉【史无里系】皆死【黄福奔还为守闗者所获欲自杀守闗者力阻之日公我父母也公不归我曹岂敢至此利闻馈白金糇粮以肩舆送出境福至龙州以贼所遗归之官】
　　冬十月王通弃交阯与黎利盟而还
　　通闻栁升败殁益惧更啗利和教利立陈暠为陈氏后【诡言暠实先陈王暊三世孙今访得之交人欲奉以为后】辄立坛集军民官吏与利盟誓退师因宴利遗利锦绮利以重寳赂通通为驰上表即引兵还【沐晟军至水尾闻已议和遂引退贼乘之晟大败　水尾交阯旧县属归化州接云南界】
　　十一月诏赦黎利罢交阯兵悉召文武吏士北还鸿胪寺进黎利与栁升书越一日王通使以利所奉陈暠表亦至词略相同帝览之心知其诈然欲借此息兵乃以表示廷臣命集议张辅曰此诈也请益发兵讨之臣期以一年擒贼蹇义夏原吉亦以为不可许而杨士竒杨荣知帝厌兵且前有欲弃交阯语【语具前】因力言许利便帝意遂决廷臣不敢复争于是遣侍郎李琦罗汝敬等赍诏抚谕交阯赦除其罪并谕利兴灭继絶意令具陈氏后人之实以闻敕召王通马瑛及三司卫所府州县官吏尽撤军民北还诏未至王通已由陆路还广西陈智及中官马骐山夀由水路还钦州官吏军民得还者八万六千余人为贼所获及拘留者不可胜计【交阯内属二十余年屡叛屡讨及弃地罢兵嵗省军兴钜万而中国兵威亦稍诎自是逺夷朝贡多不至者】
　　皇子生赦
　　帝年三十胡皇后未有子而孙贵妃有宠【妃邹平人幼育宫中有美色帝即位立为贵妃】乃隂取宫人子为己子帝以长子生大喜宠贵妃有加
　　【戊申】三年春二月立子祁镇为皇太子【即英宗】
　　皇子生八日羣臣即上表请立为太子皇后亦屡表请早定国本贵妃佯惊曰后病痊自有子吾子敢先后子邪帝不允贵妃子遂立
　　作帝训成
　　凡二十五扁【曰君徳奉天法祖正家睦亲仁民经国勤政恭俭敞戒用贤知人去邪防微求贤祭祀重农兴学赏罚黜陟防刑文治武备御夷药饵】帝自为之序复题其后以诏子孙
　　三月废皇后胡氏立贵妃孙氏为皇后
　　太子既立帝以春秋母以子贵将废后而立贵妃召诸大臣言之杨士竒以为不可翼日帝独召士竒至武英殿宻谕之士竒曰皇后今有疾惟以疾辞位逊居别宫则进退有礼帝俞之乃令后上表辞位退居长安宫赐号静慈仙师而册贵妃为皇后【胡后既废张太后常召居清宁宫至正统八年乃殂葬金山天顺间追諡恭让皇后　金山在宛平县西北】
　　宴大臣于西苑【在今西华门西明彭时赐游西苑记西苑在宫垣西中有太液周十余里池中驾虹梁以通往来桥东为圆台台上为圆殿其北即万岁山山上有殿亭六七所最高处广寒殿也】帝命蹇义夏原吉杨士竒杨荣等十有八人从游万岁山复赐登御舟泛太液池帝指御舟曰治天下犹此舟矣利涉大川卿等之力也【当是时帝方励精求治诸大臣亦同心辅政海内渐臻治平帝乃仿古君臣豫游事毎首歳许百官旬休选胜宴乐帝亦时游西苑诸学士皆从问民间疾苦赋诗赓唱朝野称盛事云】
　　夏四月诏自今官民建言尚书都御史给事中防议以闻
　　闰月遣使抚辑河南流民
　　工部郎中李新自河南还言山西饥民流徙南阳诸郡不下十余万官司遣人捕逐民愈穷困死亡日多帝即遣官抚恤拨廪赈之
　　王通陈智等及内官马骐山夀俱以弃交阯罪下狱论死
　　时议以通弃地擅和骐恣虐激变罪为最重然帝皆不诛长繋待决而已【顾兴祖先被逮亦下狱沐晟为廷臣所劾帝不问封章示之】
　　五月赠恤交阯死事诸臣
　　秋七月以顾佐【字礼卿太康人】为右都御史
　　都御史刘观【雄县人】以贪被黜杨士竒杨荣荐佐亷公有威尹京师政清革帝立擢佐右都御史赐敕奬勉佐视事即奏御史不法及老疾者三十二人朝纲肃然佐性严毅毎旦趋朝小憩于外立双藤户侧百僚皆旋折避之入内直庐独处小夹室非议政不与诸司羣坐人称顾独坐云【都察院吏诉佐受金私遣归帝宻示杨士竒曰尔不尝举佐亷乎对曰有之朝官俸薄仆马薪刍资之不得不遣半归使出资免役官得资费得归耕永乐以来朝臣皆然即臣亦然帝叹曰朝臣贫乃如此因怒诉者曰朕方用佐小人輙敢诬之乃以状付佐曰汝自治之佐召吏吏恐甚佐曰上命我治汝汝改行吾当贷汝帝闻谓佐得大体益喜】
　　八月罢北京行后军都督府及行部
　　初仁宗将还都南京命北京诸司悉称行在【事见前】复设行后军都督府及行部至是罢之【诸司行在字至正统六年始去】
　　帝巡边败乌梁海之众于寛河【在今喀喇沁左翼南源出寛山东流防额类河入　盛京宁逺州界】
　　帝次石门驿【在遵化州西有镇】闻乌梁海统率部众万余人已入塞乃留大军于遵化【辽县今为州】而自率精骑三千人人二骑持十日粮出喜峯口【注见前】遇敌于寛河帝亲射其前锋殪三人分铁骑为两翼夹击之飞矢如雨神机礮并发乌梁海部众溃散人马死者过半帝亲率百余骑追奔其众望见黄龙旗悉下马罗拜请降明日命诸将搜山谷获军器马驼不可胜计
　　冬十月命中官郭敬镇守大同
　　武安侯郑亨久镇大同治军严肃抚士卒有恩常云大同我国家后门我死后来者何人幸勿壊我家事也时内官在边总兵官畏之惟亨与敬议事无所挠亨卒敬始纵恣
　　【己酉】四年春正月两京地震
　　北京是年震者三南京震者七
　　夏四月命工部尚书黄福平江伯陈瑄经略漕运大臣督漕自此始
　　诏赃吏不得赎罪
　　御史王翺【字九臯盐山人】言官吏害民蠧政赃犯为甚今官吏罪无轻重运砖复职是贪赎者幸免廉洁者鲜劝非为治之道也请自今赃吏坐死但许赎罪不许复官从之未几文职有赃罪纳米者吏部请降一级用帝曰纳米乃一时之权宜惩贪为立国之大法自今文职官吏犯赃者悉依律治
　　六月初设钞闗
　　洪武定制有商税而无船税至是户部以钞法不行请行纳钞例御史罗亨信【字用实东莞人】等亦言之乃沿两京水道设闗收钞于是置漷县济宁徐州淮安州上新河【在南京】浒墅【在苏州】九江金沙州【在湖广】临清北新【在杭州】诸钞闗量舟大小修广而差其额谓之船料不税其货惟临清北新则兼收货税
　　冬十月帝制猗兰操赐大臣
　　又谕蹇义等曰荐贤为国大臣之道卿等宜勉副朕懐
　　【庚戌】五年春正月少保兼太子少傅户部尚书夏原吉卒【諡忠靖】
　　原吉与蹇义皆起家太祖时义秉铨政原吉筦度支俱二十七年时称蹇夏及是原吉卒赠太师【原吉有雅量尝曰处有事当如无事处大事当如小事若先自张皇则此中无主何能应事尝与同列饮他所夜归值雪过禁门有欲无下者原吉曰君子不以防防堕行其敬慎如此】
　　二月下诏寛卹
　　帝以春和将下诏寛恤先谕杨士竒欲蠲免灾粮寛民间追偿畜马士竒对曰圣念及此真民生之幸但今当寛卹者尚不止此因请免积欠薪刍量减官田租额部符采买当按土宜法司理刑务敦平恕工匠在京者宜分户丁之半还家帝悉嘉纳命士竒即草勅行之
　　帝奉皇太后谒长陵献陵
　　帝亲櫜鞬骑太后辇至清河桥【清河注见前】下马扶辇畿民夹道拜观陵旁老穉皆山呼迎拜太后顾曰百姓戴君以能安之耳皇帝宜重念帝奉太后过农家召老妇问所业赐钞币有进蔬食酒浆者太后取尝之以与帝曰此田家味也皇帝宜知之扈从臣张辅蹇义杨士竒杨荣金幼孜杨溥见太后于行殿太后慰劳之帝还见道中耕者取其耒三推顾侍臣曰朕三推已不胜劳况常事此乎赐之钞凡所过农家皆赐之
　　夏五月擢郎中况钟【字伯律靖安人】等九人为知府赐勅遣之帝以知府多循资格不称任防雄剧地九郡缺守命大臣举京官亷能者用之乃擢钟【知苏州】及郎中赵豫【字定素安肃人知松江】莫愚【临桂人知常州】罗以礼【桂阳人知西安】员外郎陈本深【字有源鄞人知吉安】邵旻【知武昌】马仪【知杭州二人史皆失其里系】御史何文渊【字巨川广昌人知温州】陈鼎【新兴人知建昌】等皆赐勅俾驰驿之任其冬复用薛广等二十九人亦如之后钟等皆着声绩有居官至一二十年者吏称其职民安其业一时烝烝称极盛焉【苏松隣郡况钟在苏州其为政务锄豪强植良弱兴利除害不遗余力民有况太守民父母之歌赵豫在松江一意拊循与民休息在职十五年尤以恺悌称及去老穉攀辕留一履以志遗爱时论谓钟为能吏而豫为循吏云】
　　六月迁开平卫于独石【即今独石城在宣化府赤城县东北独石口南本元云州地明移开平卫于此今设副将同知驻防】
　　洪武初设开平卫置八驿东接大宁古北口西接独石永乐间大宁既弃开平势孤至是遂徙开平卫于独石弃地三百里尽失龙冈滦河【注俱见前】之险边备益虚
　　遣使捕畿内蝗
　　谕户部曰往年捕蝗之使害民不减于蝗宜知此弊因作捕蝗诗示之
　　秋八月己巳朔日食
　　隂雨不见礼部请表贺不许
　　命工部尚书黄福总理畿南山东河南淮北屯田寻罢福上言永乐间营建北京南征交阯北伐沙漠资用未尝缺乏比国无大费而资用仅给即不幸有水旱征调何以济之臣请役操备营缮军十万人于济宁以北卫辉真定以东縁河屯种岁可得米一百万石帝善之遣郎中赵新等经理福总其事兵部尚书张本言军有常业若复分营田役未免劳扰事遂不行
　　九月以周忱为工部侍郎巡抚南畿
