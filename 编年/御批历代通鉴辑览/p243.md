<!-- { "loadSidebar": true } -->
　　先是齐自黄栌岭【在今汾州府永寜州西北】起长城北至社平戍【在今朔平府左云县废武州境】四百余里置三十六戍【事在天保三年】已而发民一百八十万自幽州夏口【胡三省注夏当作下即居庸下口也居庸注见前】西州恒州【注见前】筑长城九百余里【在天保六年】至是复自西河总秦戍【在今大同府西北与陜西延安府界】筑长城东至于海前后所筑东西凡三千余里率十里一戍其要害置州镇凡二十五所【明年又于长城内筑重城四百余里】
　　【丁梁太平二年魏恭帝四年齐天保八年陈高祖武帝丑陈霸先永定元年周孝愍帝宇文觉元年九月以后世宗明帝毓元年是岁梁魏皆亡陈周代并齐三大国后梁一小国凡四国】春正月周宇文觉称天王【是为愍帝】废魏主为宋公宇文防自为大司马【魏自太祖道武帝建元至孝武帝入闗凡十三主一百五十年而分为东西魏西魏自孝武后至恭帝亡又三主合二十二年东魏孝静帝一主在位十七年先亡】
　　魏宇文防以周公觉幼弱欲早使正位以定人心以魏主诏奉册玺禅位于周迁魏主出居大司马府觉即天王位【追尊文公为文王妣为文后封魏帝为宋公以木徳承魏水行夏之时服色尚黒以李弼为太师赵贵为太傅大冡宰独孤信为太保大宗伯中山公防为大司马】
　　周主【宇文自称天王纲目以春秋为天王乃天子之称不得以此予之仅书王则又非实故仍书周主汪克寛以主当作王非是】祀圜丘定郊庙之制
　　周主祀圜丘自谓先世出于神农【宇文氏自谓炎帝为黄帝所灭子孙遯居朔野其后有葛乌免者鲜卑奉以为主至普回遂以宇文为氏】以神农配二丘始祖献侯莫那【普回子自隂山始徙辽西】配南北郊文王配明堂庙号太祖仍用郑康成义立太祖与二昭二穆为五庙【礼记王制天子七庙郑康成注此周制七者太祖及文王武王之祧与亲庙四殷则六庙契及汤与二昭二穆夏则五庙无太祖禹与二昭二穆而已】其有徳者别为祧庙不毁
　　二月梁萧勃起兵广州次于南康【今赣州府注见前】陈霸先遣将军周文育撃之获其将欧阳頠傅泰勃为其下所杀勃起兵于广州遣欧阳頠及其将傅泰萧孜【勃从子】为将军南江州刺史余孝顷【余氏由余之后以名为氏】以兵会之【孝顷先据新吴因就置南江州以为刺史新吴汉县南唐改奉新今属南昌府】　陈霸先遣周文育帅诸军进讨頠出南康屯苦竹滩【亦曰苦竹州在南昌府丰城县西南】泰据蹠口城【在东昌府南昌县西南】孝顷在豫章据石头【此非建康之石头乃豫章之渚口在南昌府新建县西北水经注赣水西岸有磬石谓之石头津步处也】文育于豫章立栅分遣老弱乗故船沿流俱下烧豫章栅伪若遁去者孝顷望之大喜设备文育由间道兼行据頠及孜泰孝顷之间筑城飨士頠等大骇文育遣周铁虎等袭頠擒之文育盛陈兵甲与頠乗船而宴巡蹠城下使其徒丁法洪攻泰擒之孜孝顷退走勃军闻之忷惧遂杀勃【文育送頠泰于建康霸先与頠有旧释之以为衡州刺史使讨岭南遂克广州孜孝顷犹据石头霸先遣侯安都助文育攻之孜出降孝顷逃归己而从王琳屯临州故城明年兵败擒送建康　临川吴郡齐废故曰故城隋于此置抚州今为府属江西】
　　周宇文防杀冡宰赵贵大宗伯独孤信
　　周楚公赵贵卫公独孤信故皆与太祖等夷及晋公防専政皆怏怏不服贵谋杀防信止之防闻之遂杀贵免信官自为大冡宰未几复杀信
　　周宇文防弑宋公
　　夏六月梁陈霸先遣兵撃王琳于郢城
　　先是陈霸先征王琳为司空琳不就征大治舟舰将攻霸先霸先遣侯安都周文育将舟师防武昌以撃之
　　齐大蝗
　　河南北大蝗齐主以问魏郡丞崔叔瓒【季舒之兄】对曰五行志土功不时蝗虫为灾今外筑长城内兴三台殆以此乎齐主大怒使左右殴之擢其发以溷沃之曳足以出
　　秋八月周人归故梁主绎之丧于王琳
　　琳请之也【后四年琳败奔齐陈人始之】
　　九月梁陈霸先自为相国封陈公加九锡
　　周宇文防弑其君觉及其柱国李逺而立寜都公毓【小名统万突太祖长子是为明帝】
　　周主觉性刚果见宇文防执政深恶之司会【周官大冡宰属后周为中大夫】李植【逺之子】军司马【周官大司马属后周为中大夫】孙恒以先朝佐命入左右亦疾防之専乃与宫伯【周官掌王宫后周亦为中大夫】乙弗【伐北复姓】鳯贺拔提潜谋请周主诛防周主然之植等又引宫伯张光洛同谋光洛以告防防乃出植恒于外鳯等益惧更请周主召羣公入防因执防诛之光洛又以告防时领军尉迟刚【字婆罗迥之弟】总统禁兵防召之共谋废立因遣入宫执鳯等罢散宿卫兵周主方悟独在内殿令宫人执兵自守防遣柱国贺兰祥【其先为贺兰莫何弗因以为氏祥字盛乐武川人】逼周主逊位幽于旧第召公卿议废周主为畧阳公迎立岐州刺史寜都公毓鳯恒等皆被杀时李植父柱国逺镇农防召逺及植还朝既至植自陈初无此谋防令畧阳公与相质植辞穷乃曰本为此谋欲安社稷利至尊耳今日至此何事云云于是防乃害植并逼逺令自杀寻弑畧阳公黜其后元氏为尼寜都公至自岐州即天王位【后防诛追諡略阳公为孝愍皇帝】
　　冬十月梁陈霸先自进爵为王遂称皇帝【是为武帝】废梁主为江隂王【梁自武帝代齐至敬帝亡凡四主合五十五年】
　　梁主禅位于陈陈王使中书舍人刘师知【沛国相人】引将军沈恪【字子恭武康人】勒兵入宫卫送梁主如别宫恪排闼见王叩头谢曰恪经事萧氏今日不忍见此分受死耳决不奉命王嘉其意更以王僧志代之王遂即位于南郊奉梁主为江隂王
　　陈以蔡景歴为中书通事舍人
　　是时政事皆由中书省置二十一局各当尚书诸曺总国机要尚书唯听受而已
　　陈主祠蒋帝庙【注见前】
　　梁王琳及陈人战败之获其将周文育侯安都遂克江州
　　侯安都至武昌王琳将樊猛弃城走周文育自豫章会之安都闻陈主受禅叹曰今兹必败战无名矣时两将俱行不相统摄部下交争稍不相平军至郢州围之未克而王琳至安都乃悉众诣沌口【在汉阳府汉阳县西南水经注沌水迳沌阳县南注于江谓之沌口沌枉兖反】合战大败安都文育及禆将周铁虎程灵洗皆被擒铁虎辞气不屈琳杀之囚安都等总以长锁繋之移湘州军府就郢城遣樊猛袭据江州
　　陈以萧干【字思惕齐豫章王嶷之孙】为建安【吴郡今福建建寕府是】太守时熊昙朗在南昌【昙朗南昌人世为郡着姓侯景之乱聚众据丰城为栅梁元帝以为巴山太守江陵陷昙朗兵力浸彊绍泰末领豫章太守　丰城晋县今属南昌府巴山梁郡隋废故城在今抚州府崇仁县】周迪在临川【迪临川南城人侯景之乱迪宗人续起兵临川寻为其部将所杀迪勇冠军中遂推为主绍泰末授临川内史】留异在东阳【侯景之陷会稽以异为东阳太守及景平王僧辩使异慰劳东阳异纠合乡闾保据岩阻其徒日盛江陵陷僧辩以异仍守东阳绍泰末封永兴县侯】陈寳应在晋安【寳应晋安侯官人父羽为郡雄豪侯景之乱梁晋安太守萧云以郡让羽羽令寳应典兵士众彊盛侯景平元帝以羽为晋安大守绍泰元年羽求传郡于寳应许之　晋安晋郡今福建福州府是】往往立砦以自保陈主患之使侍郎萧干谕以祸福豪帅皆降即以干为建安太守【已而昙朗据新淦以应王琳迪攻之昙朗败走为村民所杀迪后进号南安将军陈征之令出镇湓城不至隂与留异相结寳应亦潜与异合于是陈遣兵讨迪异迪众溃异战败俱奔晋安陈遂进军讨寳应破之擒寳应并异送建康防诛迪窜山谷间久之潜出临川太守骆牙诱而斩之传首京师初会稽虞寄流寓闽中依寳应常从容谕以顺逆寳应辄引他语乱之及迪异奔晋安寄复以书切谏寳应不从后寳应败谓其子曰早从虞公言不至今日　新淦汉县故城在今江西临江府清江县今新淦县隋开皇中徙置骆牙字旗门临安人虞寄字次安会稽余姚人】
　　周以令狐整【字延保敦煌人】为丰州【梁置兴州后周为丰州隋改为均州今州属襄阳府】刺史
　　初梁兴州刺史席固【字子坚安定人居襄阳】以州降魏魏以为丰州刺史久之固不遵北方制度周人密欲代之乃以司宪中大夫【后周置贰秩官以左右刑罚】令狐整权镇丰州整倾身抚接人情遂洽于是除整刺史徙固湖州【西魏置故城在今南阳府唐县】整迁州于武当【汉县明省故城在今均州】旬日之间府城周备迁者如归固曲部多愿留为整左右整谕以朝制弗许莫不流涕而去
　　十二月齐主幽其弟永安王浚【字定乐髙祖第三子】上党王涣【字敬夀髙祖第七子】于地牢
　　初齐有术士言亡髙者黒衣齐主因问左右何物最黒对曰无过于漆齐主以上党王涣于兄弟第七执之涣杀使者而逃为人所获送邺齐主又与永安王浚有旧怨【齐主少雌懦与浚皆见世宗有时洟出浚责左右曰何不为二兄拭鼻因深衔之】及即位浚为青州刺史聪明矜恕吏民悦之浚以齐主嗜酒败徳欲乗驿至邺面諌或密以白齐主齐主益衔之已浚入朝从幸东山齐主裸裎为乐浚进諌曰此非人主所宜又于屏处召杨愔讥其不諌时齐主不欲大臣与诸王交通愔惧奏之齐主大怒浚寻还州又上书切谏诏征浚浚惧祸谢疾不至齐主遣驰驿収之老幼泣送者数千人至邺与上党王涣皆盛以铁笼置于地牢饮食溲秽共在一所【后齐主如北城因视浚涣于地牢临穴讴歌令浚涣和之浚涣悲怖声颤齐主怆然泣下将赦之长广王湛素与浚不睦进曰猛虎安可出穴齐主黙然使左右刺之浚涣号哭呼天乃烧杀之逺近痛愤　长广王湛髙祖第九子后为武成帝】
　　【戊陈永定二年周明帝寅二年齐天保九年】春正月梁王琳伐陈次于白水乞师于齐
　　王琳引兵十万下至湓城屯于白水浦【今曰白水港在九江府徳化县西】以鲁悉达为将军陈主亦以悉逹为将军各送鼓吹女乐悉逹两受之而无所就琳不敢下乃遣使求援于齐且请纳永嘉王庄【前质于齐】以主梁祀【琳在白水周文育侯安都赂守者逃归陈主遣尚书谢哲往谕琳琳请还湘州陈军亦还已而鲁悉逹部将引齐兵入北江州悉达遂奔陈　谢哲字颖豫朏之子北江州注见前】
　　周宇文防自为太师
　　二月齐北豫州刺史司马消难【字道融子如之子】叛入于周消难以齐主昏虐滋甚隂为自全之计曲意抚循所部上党王涣之亡也邺中大扰疑其赴成臯御史中丞毕义云遣御史诣北豫州先禁消难典籖家客等消难惧密请降于周周遣柱国达奚武大将军杨忠帅骑士迎之【武等从间道驰入齐境三遣使消难皆不报武疑有变欲还忠曰有进死无退生独以千骑夜趣城下城四面峭絶但闻击拆声武亲至麾数百骑西去忠勒余骑不动俟门开而入驰遣召武武以消难及其属先归忠以三十骑为殿至洛南皆觧鞍而卧齐众来追至洛北忠谓将士曰今在死地贼必不敢渡水已而果然乃徐引还武叹曰奚达武自谓天下健儿今日服矣】
　　齐纳梁永嘉王庄于梁军以王琳为梁丞相琳遂以庄称帝【改元天启】
　　夏四月陈主霸先弑江隂王【諡曰梁敬帝】
　　五月陈主舍身干大庄严寺
　　冬齐以常山王演【髙祖第六子即孝昭帝】録尚书事
