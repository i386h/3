<!-- { "loadSidebar": true } -->
　　初社预之子耽避晋乱居河西仕张氏秦克凉州子孙始还闗中宋髙祖灭后秦坦兄弟从过江时江东王谢诸族方盛北人晚渡者朝廷悉以伧荒【谓其自荒外来也】遇之虽有才可施皆不得践清涂故宋主尝与坦论金日防曰恨今无有此辈人坦曰日防假生今世养马不暇岂办见知宋主变色曰卿何量朝廷之薄也坦曰请以臣言之臣本中华髙族世业相承直以南渡不早便以伧荒赐隔况日防胡人身为牧圉乎宋主黙然
　　八月魏将陆俟【魏内人诸姓歩六孤氏后改陆氏俟代人】讨盖吴斩之安定胡刘超反俟又斩之
　　盖吴屯杏城魏遣髙凉王那【平文帝之后】等讨破之获其二叔诸将欲送诣平城长安镇将陆俟以为不讨盖吴其变未巳莫若私许吴叔免其妻子使自追吴吴必就禽诸将咸曰脱吴叔不返谁任其罪俟曰此罪我为诸君任之遂与刻期而遣之及期不至诸将皆咎俟俟曰彼未得其便尔必不负也后数日果以吴首来传诣平城讨其余党悉平之以俟为内都大官防安定卢水胡刘超复反魏主遣俟镇长安俟单车至镇超喜以俟为无能也俟既至喻以成败诱纳其女与为姻戚以招之超竟无降意俟乃帅帐下往见之超设备甚严俟纵酒尽醉而还顷之复选敢死士五百人出猎因诣超营约曰发机当以醉为限既饮俟阳醉上马大呼手斩超首士卒应声纵击杀伤千数遂平之魏主复徴俟为外都大官
　　【丁宋元嘉二十四年亥魏太平真君八年】秋八月宋衡阳王义季卒
　　义季自义康之贬遂纵酒不事事以至成疾而终
　　【戊宋元嘉二十五年子魏太平真君九年】夏四月宋以武陵王骏为徐州刺史
　　彭城太守王元谟上言彭城要兼水陆请以皇子抚临州事故有是命
　　【已宋元嘉二十六年丑魏太平真君十年】秋七月宋以随王诞【字休文文帝第六子后改封竟陵王】为雍州刺史
　　宋主欲经略中原羣臣争献防以迎合取宠王元谟尤好进言宋主谓侍臣曰观元谟所陈令人有封狼居胥意【汉霍去病封狼居胥事见前】御史中丞袁淑【字阳源陈郡阳夏人】曰陛下今当席卷赵魏检玉岱宗臣逢千秋之会愿上封禅书宋主悦以襄阳外接闗河欲广其资力乃罢江州军府文武悉配雍州湘州入台租税悉给襄阳
　　九月魏主伐柔然大获
　　柔然处罗可汗【敕连可汗死处罗可汗立】为魏髙凉王那所败遁走那追之九日夜悉收其辎重而还自是柔然衰弱屏迹不敢犯魏塞
　　【庚宋元嘉二十七年魏寅太平真君十一年】夏二月魏主侵宋围悬瓠【城名今河南汝宁府治是水经注汝水东过悬瓠城北城形若垂瓠然】夏四月魏师还
　　魏主将伐宋宋主闻之敕淮泗诸郡若魏宼小至则各坚守大至则防民归夀阳边戍侦候不明魏主自将歩骑十万奄至南顿颍川太守皆弃城走是时豫州刺史南平王铄【字休元文帝第四子】镇夀阳遣参军陈宪守悬瓠城中战士不满千人魏主围之【魏人日夜来攻城作髙楼临城以射之矢下如雨城中负户以汲施大钩于冲车之端以前牵堞壊其南城陈宪内设女墙外立木栅以拒之魏人填堑肉薄登城宪督厉将士苦战积尸与城等魏人乗之上城短兵相接宪鋭气益奋战士无不一当百杀伤万计城中死者亦过半魏遣永昌王仁以所掠六郡生口北屯汝阳宋主遣间使命武陵王发兵袭之骏发百里内马得千五百匹共分为五军遣参军刘泰之等将之直扺汝阳魏人惟虑救兵自寿阳来不备彭城防之潜进击之杀三千余人烧其辎重魏人奔散诸生口悉得东走魏人侦知防之等兵无后继复引兵击之士卒惊乱走死免者九百余人马还者四百匹】魏主攻悬瓠四十二日宋主遣南平内史臧质【字含文熹之子】司马刘康祖【彭城吕人】共救悬瓠魏遣任城公乞地真逆拒之质等斩乞地真四月魏主烧攻具引兵还宋以陈宪为龙骧将军
　　宋以江湛【字微渊济阳考城人】为吏部尚书
　　湛性公防与仆射徐湛之并为上所信时称江徐
　　六月魏杀其司徒崔浩夷其族
　　浩自恃才略及为魏主所宠任専制朝权尝荐士数十人皆起家为郡守【太子晃曰先征之人亦州郡之选在位已久勤劳未答宜先补郡县以新征者代为郎吏浩固争而遣之中书侍郎髙允闻之曰崔公其不免乎茍遂其非而校胜于上将何以堪之】魏主使浩允等共撰国记曰务从实録著作令史闵湛郗标性巧佞浩尝注易及论语诗书湛标上疏言马郑王贾不如浩之精微乞班浩所注令天下习业浩亦荐湛标有著述才湛标又劝浩刋所撰国史于石以彰直笔【允闻之谓著作郎宗钦曰湛标所营分寸之间恐为崔门万世之祸吾徒亦无噍类矣】浩竞刋石立于郊坛东方百歩所书魏之先世事皆详实列于衢路北人无不忿恚相与譛浩以为暴扬国恶魏主大怒使有司按浩及秘书郎吏等罪状初魏主使髙允授太子经及浩被收太子召允谓曰吾自导卿至尊有问但依吾语太子入言允小心慎宻且制由崔浩请赦其死魏主问曰国史皆浩所为乎对曰太祖记前著作郎邓渊所为先帝记及今记臣与浩共为之然浩所领事多总裁而已至于著述臣多于浩魏主怒曰允罪甚于浩何以得生太子惧曰天威严重小臣迷乱失次耳臣向问皆云浩所为魏主问信如东宫言乎对曰臣罪当灭族不敢虚妄殿下哀臣欲匄其生耳魏主顾谓太子曰直哉此人情所难临死不易辞信也为臣不欺君贞也宜特除其罪遂赦之召浩临诘浩惶惑不能对允事事申明皆有条理【魏主命允为诏诛浩及僚属僮吏凡百二十八人皆夷五族允持疑不为帝频使催切允曰浩之所坐若更有余衅非臣敢知若直以触犯罪不至死魏主怒命武士执允太子为之拜请魏主意解乃曰无斯人当更有数千口死矣】六月诏诛浩夷其族余皆诛其身【他日太子让允曰吾欲为卿脱死而卿终不从激怒帝如此每念之令人心悸允曰夫史者所以记人主善恶为将来劝戒故人主有所畏忌崔浩孤负圣恩不为无罪至于书朝廷起居言国家得失此为史之大体未为多违臣与浩实同其事死生荣辱义无独殊诚荷殿下再造之慈违心茍免非臣所愿也太子动容称叹魏主既诛浩而悔之会比部尚书宣城公李孝伯病笃或传已卒魏主悼之曰李宣城可惜既而曰朕失言崔司徒可惜李宣城可哀自浩之诛军国谋议皆出孝伯宠春亚于浩　李孝伯平棘人顺从父弟】
　　秋宋人大举侵魏取碻磝【注见前】围滑台冬十月魏主自将救之宋将军王元谟退走
　　宋主欲伐魏丹阳尹徐湛之尚书江湛宁朔将军王元谟等并劝之校尉沈庆之諌曰我歩彼骑其势不敌檀道济再行无功到彦之失利而返今料王元谟等未逾两将六军之盛不过往时恐重辱王师宋主曰道济养防自资彦之中途疾动虏所恃惟马今夏水浩汗河道流通泛舟北下碻磝必走滑台易拔克此二城馆谷吊民虎牢洛阳自然不固比及冬初城守相接虏马过河即成禽也庆之又固陈不可宋主使湛之等难之庆之曰治国譬如治家耕当问奴织当问婢今欲伐国而与白面书生辈谋之事何由济宋主大笑太子劭及将军萧思话亦諌皆不听七月宋主遣王元谟帅沈庆之申坦【魏郡魏人】水军入河受督于青冀刺史萧斌【摹之之子】臧质王方回径造许洛骏【武陵王】铄【南平王】东西齐举刘秀之【字道寳东莞莒人】震荡汧陇义恭出次彭城为众军节度【是时军旅大起王公妃主及朝士牧守下至富民各献金帛杂物以助国用又以兵力不足悉发六州三五民丁倩使蹔行募中外有马歩众艺武力之士应科者皆加厚赏有司奏军用不充富民家资满五十万僧尼满二十万并四分借一事息即还】魏羣臣初闻有宋师言于魏主请兵救縁河谷帛魏主曰马今未肥天时尚热速出必无功若兵来不止且还阴山避之国人本着羊皮袴何用绵帛展至十月吾无忧矣九月魏主引兵救滑台命太子晃屯漠南以备柔然王元谟士众甚盛器械精严而元谟贪愎好杀初围滑台城多茅屋众以火箭烧之元谟曰彼吾财也何遽烧之城中即撤屋穴处时河洛之民竞出租谷操兵来赴者日以千数元谟不即其长帅而以配私昵家付匹布责大梨八百由是众心失望攻城数月不下闻魏救将至众请发车为营元谟不从十月魏主夜渡河众号百万鞞鼔之声震动天地元谟惧退走魏人追击之死者万余人麾下散亡略尽委弃军资器械山积【先是元谟遣坦防之以百舸为前锋据石济防之闻魏兵将至驰书劝元谟急攻元谟不从魏人以所得战舰连以铁鎻三重断河以絶防之还路河水迅急防之中流而下每至鐡鎻以长柯斧断之魏不能禁惟失一舸余皆宄备而返萧斌遣沈庆之将五千人救元谟会元谟遁还斌将斩之庆之固諌曰佛貍威震天下岂元谟所能当且杀战将以自弱非良计也斌乃止斌将固守碻磝庆之曰今青冀虚弱而坐守穷城若虏众东过清东非国家有也碻磝孤絶复作朱修之滑台耳会诏使至不听退师斌复召诸将议之庆之曰阃外之事将军得以専之诏从逺来不知事势节下有一范增而不能用空议何施斌及坐者并笑曰沈公乃更学问庆之厉声曰众人虽知古今不如下官耳学也斌乃使王元谟戍碻磝申坦垣防之据清口自将诸军还厯城　石济水经河水迳东燕县故城东济水北来注之注垣防之守石济即此东燕故城在卫辉府延津县佛貍魏主小字清口清水入河之口】
　　十一月魏主进至鲁郡以太牢祠孔子
　　魏主自东平趋邹山【即峄山注见前】禽鲁郡太守崔邪利见秦始皇石刻【即峄山碑李斯所篆】使人排而仆之以守牢祠孔子
　　宋雍州参军栁元景【字仁孝河东解人】大破魏师于陜斩其将张是连提进据潼关而还
　　宋畧阳太守厐法起等诸军入卢氏【汉县今属河南陜州】斩县令以赵难为令使为乡导栁元景等进攻农拔之进向潼关诏以元景为农太守元景使薛安都【河东汾阴人】尹显祖先引兵就法起等于陜元景于后督租陜城险固攻之不拔魏洛州刺史张是连提帅众三万度崤救陜安都等与战于城南魏人纵突骑诸军不能敌安都怒脱兜鍪解铠惟着绛衲两当【前当心后当背谓之两当】马亦去具装瞠目横茅单骑突陈所向无前魏人夹射不能中如是数四杀伤不可胜数日暮别将鲁元保引兵自函谷关至魏兵乃退明日安都等陈于城西南鲁方平谓安都曰今勍敌在前坚城在后是吾取死之日卿若不进我当斩卿我若不进卿斩我也安都曰善遂合战军副栁元佑引兵自南门鼓噪直出旌旗甚盛魏众惊骇安都挺身奋击流血凝肘矛折易之更入诸军齐奋自旦至日昃魏众大溃斩张是连提及将卒三千余级其余赴河堑死者甚众降者二千余人【明日元景至让降者曰汝辈本中国民今为虏尽力力屈乃降何也皆曰虏驱民战后出者灭族以骑蹙歩未战先死此将军所亲见也绪将欲尽杀之元景曰王旗北指当使仁声先路尽释而遣之皆称万嵗而去遂克陜城进攻潼关据之关中豪杰所在蠭起及四山羗胡皆来送欵宋以王元谟败退魏兵深入栁元景等不宜独进皆召还元景使薛安都断后引兵归襄阳诏以元景为襄阳太守】
　　魏永昌王仁【明元帝之孙】克悬瓠遂败宋师于尉武【戍名在夀州北】杀其将刘康祖进逼寿阳
