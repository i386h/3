<!-- { "loadSidebar": true } -->
　　金人议立异姓执孙傅张叔夜及御史中丞秦桧呉幵莫俦复召百官议立异姓众莫敢出声相视乆之计无所出王时雍问于幵俦二人微言敌意在张邦昌时雍未以为然适尚书员外郎宋齐愈至自金营众问金人意所主齐愈取片纸书张邦昌三字示之时雍乃决遂以邦昌姓名入议状张叔夜不肯署状金人执叔夜及孙傅置军中尼玛哈召叔夜绐之曰孙傅不立异姓己杀之公年老大家岂可与傅同死叔夜曰世受国恩义当与之存亡今日之事有死而已金人皆义之太常寺簿张浚【字徳逺汉州绵竹人】开封士曹赵鼎【字元镇解州闻喜人】司门员外郎胡寅【字明仲安国子】皆逃入太学不书名唐恪书名仰药而死已而时雍复集百官诣秘书省至即闭省门以兵环之俾范琼谕众以立邦昌意众唯唯时雍先署状以率百官御史马伸【字时中东平人】独奋曰吾曹职为争臣岂容坐视乃与御史呉给约中丞秦桧共为议状愿复嗣君以安四方且论邦昌当上皇时蠧国乱政以致社稷倾危金人怒执桧去呉幵莫俦持状诣军前邦昌入居尚书省
　　三月金立张邦昌为楚帝閤门宣赞舍人呉革率众讨邦昌不克而死
　　金人劝进邦昌始欲引决或曰相公不前死城外今欲涂炭一城邪适金人奉册寳至邦昌北向拜舞受册即位号大楚遂升文徳殿设位御座西受贺遣閤门传令勿拜王时雍率百官遽拜邦昌但东面拱立閤门宣赞舍人呉革耻屈节异姓率内亲事官数百人皆先杀其妻孥焚所居举义金水门外范琼诈与合谋令悉弃兵仗乃从后袭之杀百余人捕革并其子杀之又擒斩十余人是日风霾日晕无光百官惨沮邦昌亦变色惟时雍呉幵莫俦范琼等欣然以为有佐命功邦昌心不安拜官皆加权字以时雍权知枢密院事领尚书省幵权同知枢密院事俦权签书院事吕好问权领门下省徐秉哲权领中书省邦昌见百官称予手诏曰手书虽不改元而百官文移必去年号好问所行文书称靖康二年百官犹未以帝礼事邦昌唯时雍每言事称臣启陛下【时雍本为市伍图利人谓之三川牙郎至是又号为卖国牙郎幵俦为金人需索朝往暮还都人称之为捷疾】时雍又劝邦昌坐紫宸垂拱殿以见金使好问争之乃止时雍复议肆赦好问曰四壁之外皆非我有将谁赦邪乃止赦城中而选郎官为四方密谕使及金人将还邦昌诣营祖之服柘袍张红葢所过设香案起居时雍秉哲幵俦皆从士庶观者无不感怆
　　夏四月金人以二帝及后妃太子宗戚三千人北去上皇闻张邦昌僭位曰邦昌若以节死则社稷増重今既尸君之位则吾事决矣因泣下霑襟至是斡里雅布胁上皇太后与亲王皇孙驸马公主妃嫔及康王母韦贤妃康王夫人邢氏等由滑州去尼玛哈以帝后太子妃嫔宗室及何防孙傅张叔夜陈过庭司马朴【字文季光从孙】秦桧等由郑州去而归冯澥曹辅孙觌汪藻【字彦章饶州徳兴人】郭仲荀等于张邦昌邦昌率百官遥辞二帝于南薰门众恸哭有仆絶者凡法驾卤簿皇后以下车辂卤簿冠服礼器法物大乐教坊乐器祭器八寳九鼎圭璧浑天仪铜人刻漏古器景灵宫供器太清楼秘阁三馆书天下府州图及官吏内人内侍伎艺工匠倡优府库蓄积为之一空初金人将还议留兵以卫邦昌吕好问曰南北异宜恐北兵不习风土必不相安金人曰留一贝勒统之可也好问曰贝勒贵人有如触发致疾则负罪益深金人乃不留兵而去宗泽在卫闻二帝北行即提军趋滑走黎阳至大名欲径渡河据金人归路邀还二帝而勤王之兵卒无至者遂不果【上皇离青城金人以牛车数百乗载诸王后宫牵驾者不通华言至邢赵间斡里雅布遣郭药师迎谢上皇曰天时如此非公之罪药师惭而退斡里雅布请王婉容位帝姬与尼玛哈次子作妇许之至燕山馆于延夀寺帝自离青城顶青氊笠后有监军随之自郑门而北每过一城辄掩面号泣至代工部员外郎滕茂实号泣迎谒茂实葢尝副路允迪出使者尼玛哈逼茂实易服茂实力拒之见者堕泪茂实请侍旧主俱行尼玛哈不许帝遂从代渡太和岭至云中　滕茂实字彦颖杭州临安人太和岭在今朔平府马邑县东南勾注之支也】
　　张邦昌号哲宗废后孟氏曰太后
　　吕好问谓邦昌曰相公真欲立邪抑姑塞敌意而徐为之图也邦昌曰是何言也好问曰相公知中国人情所向乎特畏女真兵威尔女真既去能保如今日乎大元帅在外元祐皇后在内此殆天意盍亟还政可转祸为福且省中非人臣所处宜寓直殿庐毋令卫士夹陛敌所遗袍带非戎人在勿服车驾未还下文书不当称圣防为今计者当迎元祐皇后请康王早正大位庻获保全监察御史马伸具书请邦昌速奉迎康王极陈逆顺利害邦昌读其书气沮乃尊元祐皇后为宋太后迎居延福宫而遣人至济州访康王其上太后册语有曰尚念宋氏之初首崇西宫之礼葢用太祖即位迎周太后入西宫故事识者有以觇邦昌之意非真为赵氏也【邦昌令谭世勣李熙靖同直学士院皆称疾卧不起忧愤而卒时工部侍郎何昌言与其弟昌辰皆避邦昌讳改名独司门郎徐俯置婢名昌奴客至则呼前驱使之　李熙靖字子安常州晋陵人何昌言新淦人徐俯字师川禧之子】














　　御批歴代通鉴辑览巻八十二
　　钦定四库全书
　　御批歴代通鉴辑览巻八十三
　　宋【依通鉴晋纪例不书南】
　　髙宗皇帝【髙宗南渡迁都依晋元帝例加序】
　　帝名构徽宗第九子初封康王二帝北行遂即位于南京后迁都临安【本余杭郡南渡后开临安府为行在所】
　　【丁未】建炎元年夏五月康王构即皇帝位于南京【是为髙宗】大赦改元
　　吕好问谓邦昌曰天命人心皆归康王相公先遣人推戴则功无在相公右者若抚机不发他人声罪致讨悔可追邪宗室子崧【字伯山燕懿王德昭五世孙】知淮宁府闻二帝北迁与江淮经制使翁彦国等誓众登坛防血同奬王室康王遣使擢为大元帅府叅议官子崧又移书诃斥邦昌使其反正并晓王时雍等辞指激切邦昌乃复遣谢克家往奉迎【王时雍曰骑虎者势不得下所宜熟虑他日噬脐悔无及矣徐秉哲从旁赞之邦昌不听】克家至济州劝进王不许张俊曰大王皇帝亲弟人心所归当早正大位既而邦昌又遣蒋思愈等持书诣济州自陈所以勉循金人推戴者欲权宜一时以纾国难尔非敢有他也王复书与之而谕宗泽等以为邦昌受伪命之人义当诛讨然虑事出权宜未可轻动合移师近都接甲观变泽复书谓邦昌簒乱踪迹已无可疑今二圣诸王悉渡河而北惟大王在济天意可知宜急行天讨兴复社稷不可不防好问亦遣人来言大王不自立恐有不当立而立者邦昌又遣谢克家及王舅忠州防御使韦渊【韦贤妃之弟】奉大宋受命寳诣济州复以手书号太后曰元祐皇后入居禁中垂帘聴政以俟复辟以冯澥为奉迎使邦昌自称权尚书左仆射率百官劝进而退居于资善堂克家防至济州王恸哭受之命克家还京办仪物皇后命太常少卿汪藻草手书告中外俾王嗣统【畧曰比以敌国兴师都城失守侵纒宫阙祸及宗祊缅惟艺祖之开基实自髙穹之眷命厯年二百人不知兵传序九君世无失徳虽举族有北辕之衅而敷天同左袒之心乃眷贤王越居近服汉家之厄十世宜光武之中兴献公之子九人惟重耳之尚在兹惟天意夫岂人谋】济州父老诣军门言州四旁望见城中火光属天请王即皇帝位防宗泽及权应天府朱胜非【字藏一蔡州人】来言南京艺祖兴王之地取四方中漕运尤易王遂决意趋应天府既发济州鄜延副总管刘光世自陜州来防王以光世为五军都提举西道都总管王防宣抚司统制官韩世忠皆以师来防王至应天邦昌来见伏地恸哭请死王抚慰之王时雍防奉秉舆服御至羣臣劝进者益众王命筑坛于府门之左五月庚寅朔王登坛受命毕防哭遥谢二帝遂即位于府治改元建炎大赦张邦昌及应干供奉金国之人一切不问惟蔡京童贯朱勔李彦孟昌龄梁师成谭祯子孙更不收叙是日元祐皇后在东京撤帘
　　遥上靖康帝尊号曰孝慈渊圣皇帝
　　以黄潜善为中书侍郎汪伯彦同知枢密院事
　　【张时防曰髙宗即位伊始而用非其人初政盖可知矣】
　　尊哲宗废后孟氏为元祐太后遥尊母韦氏为宣和皇后遥立夫人邢氏为皇后
　　以张邦昌为太保封同安郡【注见前】王五日一赴都堂防决大事
　　帝问宰执何以处邦昌黄潜善等曰邦昌罪在不贷然为金人所胁今已自归惟陛下所处帝曰朕欲驭以王爵异时金人有词使邦昌以天下不忘本朝而归寳避位之意告之遂有是命寻诏邦昌宜如文彦博故事一月两赴都堂参决大事又加太傅
　　耿南仲免召李纲为尚书右仆射兼中书侍郎
　　纲再贬寕江【今四川夔州府宋为寕江军】金兵复至渊圣悟和议之非召纲为开封尹行次长沙被命即帅湖南勤王师入援未至而京城失守及是召拜右相趣赴行在所中丞顔岐【字夷仲鲁人复之子】奏曰张邦昌为金人所喜虽已为三公郡王宜更加同平章事増重其礼李纲为金人所恶虽已命相宜及其未至罢之章五上帝曰如朕之立恐亦非金人所喜岐语塞而退岐又遣人封其章示纲觊沮其来右谏议大夫范宗尹论纲名浮于实有震主之威帝亦不聴汪伯彦黄潜善自谓有攀附之劳拟必为相及召纲于外二人不悦遂与纲忤纲行至太平上疏曰兴衰拨乱之至非英哲不足以当之英则用心刚足以莅大事而不为小故之所揺哲则见善明足以任君子而不为小人之所间愿陛下以汉之髙光唐之太宗国朝之艺祖太宗为法
　　遣马忠追撃金军
　　尼玛哈等既去留万戸尼楚赫屯太原副统素赫【原作韶合今改后仿此】屯真定罗素围河中防克【旧作防哥今改后仿此】进据磁相托卜嘉围河间帝命忠及忻州观察使张换将所部合万人自恩兾趋河间以袭之
　　冯澥免以吕好问为尚书右丞
　　元祐太后遣好问奉手书诣应天帝劳之曰宗庙获全卿之力也除尚书右丞【李纲以羣臣在围城中不能执莭欲悉按其罪好问曰王业艰难政宜含垢防以峻法惧者众矣纲乃止】
　　置御营司
　　时王渊杨惟忠以河北兵刘光世以陜西兵张俊苖傅以帅府及降盗兵皆在行朝不相统一乃置御营司主行幸总齐军政命黄潜善兼御营使汪伯彦副之而以王渊为都统制刘光世提举一行事务韩世忠为左军统制张俊为前军统制杨惟忠主管殿前公事
　　窜李邦彦呉敏蔡懋李税宇文虚中郑望之李邺等于逺州
　　诏以靖康大臣主和误国安置邦彦于浔州徙敏桞州懋英州棁虚中望之邺皆以请割地安置广南诸州又以宣仁圣烈皇后保祐哲庙有大功而奸臣造言诬谤着于史牒令国史院据实修正播告天下于是蔡确蔡卞邢恕皆追贬之【已而御史中丞张澂复论耿南仲误国罪帝曰南仲误渊圣天下共知朕尝欲手剑擎之遂安置南雄州而死　续纲目于南仲之窜与邦彦等连名并书考宋史南仲安置南雄在是年八月不可合为一事今于纲内削南仲名而附注其事实于目之后】
　　签书枢密院事张叔夜在金军不食死
　　叔夜既北迁道中惟时饮水义不食其粟至白沟御者曰过界河矣叔夜乃矍然起仰天大呼遂不复语明日扼吭而死【事闻赠开府仪同三司諡忠文何防孙傅后从渊圣帝至燕山亦相继卒】
　　金人破河中府及解綘慈隰诸州
