<!-- { "loadSidebar": true } -->
　　举遣其子仁杲袭破扶风悉并其众号三十万谋取长安世民逆击大破之【举大惧问羣臣曰自古天子有降事乎侍郎禇亮曰赵陀归汉刘禅事晋转祸为福自古有之卫尉卿郝瑗曰陛下失问褚亮之言又何悖也举亦悔之曰聊以此试卿等耳　禇亮字希明钱塘人】
　　屈突通降唐唐遣招河东通守尧君素【汤隂人】不下通与刘文静相持月余通势日蹙或説通降通泣曰吾歴事两主忍相负乎每自摩其颈曰要当为国受一刀及闻长安不守家属皆被虏乃留桑显和镇潼闗而自引兵东出将趣洛阳显和即以城降文静遣窦琮等与显和追之通结陈自固琮遣通子夀往谕之通骂曰此贼何来昔与汝为父子今与汝为仇讐命左右射之显和呼其众曰今京城已陷汝辈皆关中人去欲何之众皆释仗降军士执通送长安渊以为兵部尚书赐爵蒋公遣至河东城下招谕尧君素相见俱泣下通劝君素降君素曰君为国大臣奈何负国生降更为人作説客邪通曰我力屈耳君素曰我力犹未屈何用多言通慙而退【是冬河池太守萧瑀以郡降唐唐王渊遣李孝恭张道源抚慰山南山东降附者三十余州又遣使徇巴蜀下之　河池本南岐州大业初改郡今陜西汉中府凤县是萧瑀字时文琮之弟李孝恭渊从父兄子】
　　王世充袭李密败绩
　　先是王世充与李密战于洛北败绩已又战于石子河世充复大败至是东都米斗三千人饿死者什二三世充谋袭仓城密知之【世充军士有亡降密者密问世充军中何为军士曰比见益募兵再飨将士不知其故密谓裴仁基曰吾几落奴度中吾久不出兵世充刍粮将竭求战不得故募兵飨士欲乗月晦以袭仓城耳宜速备之】乃命郝孝徳王伯当孟让勒兵分屯城侧以待之其夕世充兵果至伯当击之斩其骁将士卒战溺死者千余人世充屡战不胜越王侗遣使劳之世充诉以兵少侗以兵七万益之【明年正月世充撃密于洛北败之遂屯巩北命诸将各造浮桥度洛前后不一密帅敢死士乗之世充复大败密乗胜进据金墉城拥兵三十万陈于北邙南逼上春门越王侗使段达韦津拒之达望见密兵盛惧而反走军溃津死于是偃师栢谷河阳河内俱降于密窦建徳等并遣使奉表劝进密曰东都未平未可议此】














　　御批歴代通鉴辑览卷四十八
<史部,编年类,御批历代通鉴辑览>
　　钦定四库全书
　　御批厯代通鉴辑览卷四十九
　　隋
　　炀帝
　　【戊寅】大业十四年【恭帝侑义宁二年　考是年楚林士魏定杨等建元俱已见前恭帝侗唐髙祖等建元俱载三月以后兹不具列】春正月唐王渊遣世子建成秦公世民救东都以齐公元吉为太原道行军元帅
　　三月宇文化及弑帝于江都立秦王浩
　　帝至江都荒淫益甚然见天下危乱亦不自安退朝则幅巾短衣徧厯台阁汲汲顾景惟恐不足【常仰视天文谓萧后曰外间大有图侬者且共乐饮耳因引满沈醉又引镜自照曰好头颈谁当斫之后惊问故帝笑曰贵贱苦乐更迭为之亦复何伤】见中原已乱无心北归欲保江东乃命治丹阳宫将徙都之时江都粮尽从驾骁果多闗中人思归郎将司马徳戡元礼直閤裴防通等共谋亡去因转相招引日夜结约郎将赵行枢以告将作少监宇文智及智及大喜曰今天实丧隋英雄并起同心叛者已数万人因行大事此帝王之业也徳戡等然之行枢因请以智及兄许公化及为主乃悉召骁果谕以所为夜于东城集兵得数万人徳戡使防通将数百骑入宫屯卫将军独孤盛与左右十一人拒战而死徳戡遂引兵自元武门入【先是帝选骁健宫奴数百人置元武门谓之给使以备非常至是化及等结帝所信司宫魏氏使矫诏聴给使出外徳戡遂得入】帝闻乱易服逃于西閤防通等入永巷问陛下安在有美人出指之校尉令狐行达拔刀直进扶帝下閤勒兵守之至旦以甲骑迎化及化及战栗不能言既至徳戡等迎谒引入朝堂号为丞相防通逼帝出宫化及见之曰何用持此物出亟还与手【言与之毒手而杀之】于是引帝还至寝殿防通露刃侍立帝叹曰我何罪至此贼党马文举曰陛下违弃宗庙巡游不息外勤征讨内极奢淫使丁壮尽于矢刃女弱填于沟壑四民丧业盗贼蜂起専任佞防饰非拒谏何谓无罪帝曰我实负百姓至于尔辈荣禄兼极何乃如是今日之事孰为首邪徳戡曰溥天同怨何止一人化及又使封徳彛数帝罪帝曰卿乃士人何为亦尔徳彛赧然而退【帝爱子赵王杲年十三在侧号恸不已防通斩之血溅御服欲遂弑帝帝曰天子死自有法何得加以锋刃取鸩酒来文举等不许】于是令狐行达引帝缢杀之初帝每巡幸常以蜀王秀自随化及既弑帝欲迎立之众议不可乃杀之及齐王暕宗戚无少长皆死唯秦王浩素与智及往来得免【又杀虞世基裴蕴来防儿等世基弟世南抱世基号泣请以身代化及不许　虞世南字伯施】化及自称大丞相总百揆以皇后令立秦王浩为帝居别宫以兵守之令发诏画敕而已化及之入朝堂也百官毕贺苏威亦往给事郎许善心独不至化及杀之其母范氏年九十二抚柩不哭曰吾有子矣不食而卒【唐王之入闗也张季珣之弟仲琰为上洛令死之至是仲琰弟琮为千牛左右亦为化及所杀兄弟皆死国难时人惜之唐王闻变恸哭曰吾北面事人失道不能救敢忘哀乎追諡曰炀】
　　宇文化及发江都
　　化及拥众十余万据有六宫自奉如炀帝以少主浩付尚书省令卫士守之遣吏取其画敕百官不复朝防下令欲还长安夺人舟楫以行【虎贲郎将麦孟才等与折冲郎将沈光谋曰吾侪受先帝厚恩今俛首事讐何面目视息人间光泣曰是所望于将军也乃与孟才纠合恩旧帅所将数千人将以晨袭化及语泄被杀其麾下皆鬬死无一降者　麦孟才铁杖子沈光字总持呉兴人】及至彭城【司马徳戡与赵行枢等亦谋杀化及事泄化及杀之】魏公宻兵据巩洛以拒化及化及不得西遂引兵入东郡
　　吴兴太守沈法兴【武康人恪之子】起兵据江表十余郡
　　法兴闻宇文化及弑逆举兵讨之得精兵六万攻余杭【本钱塘郡闻皇中曰杭州大业初改郡曰余杭今浙江杭州府是】毘陵丹阳【注俱见前】皆下之据十余郡
　　夏四月【隋恭帝侑义寜三年恭帝侗皇泰元年唐髙祖神尧皇帝李渊武徳元年夏王窦建徳五凤元年凉王李轨安乐元年楚王朱粲昌达元年　是嵗三月隋炀帝亡四月后并楚林士魏定杨梁梁师都秦梁萧铣凡十二国隋恭帝侑秦魏亡】
　　唐世子建成赵公世民【世民于三月徙封赵】等还长安
　　建成世民引兵至东都城中多欲为内应者世民曰吾新定闗中根本未固虽得东都不能守也遂不受将还世民又曰城中见吾还必来追蹑乃设三伏以待之段达等果来追遇伏而败世民遂置新安宜阳二郡【注见前】分兵守之而还
　　梁王铣称皇帝
　　梁王萧铣即帝位置百官徙都江陵修复原庙引岑文本【字景仁邓州棘阳人】为中书侍郎委以机宻又使张绣徇岭南郡县多降于是东自九江西自三峡南尽交阯北距汉川铣皆有之胜兵四十余万
　　五月唐王渊称皇帝
　　先是唐王渊自加殊礼【剑履上殿赞拜不名王以书谕郡县于是东至商洛南尽巴蜀郡县长吏盗贼氐羌皆遣子弟请降】已而复为相国总百揆【将加九锡王谓僚属曰此谄防所为耳孤秉大政而自加九锡可乎必若循魏晋之迹彼皆繁文伪饰欺天罔人孤窃耻之或曰厯代所行亦何可废王曰尧舜汤武各因其时未闻夏商之末必效唐虞之禅也但改丞相为相国府其九锡殊礼皆归之有司】至是隋帝侑禅位于唐唐王即皇帝位推五运为土徳色尚黄废帝侑为酅国公而选用其宗室【诏曰近世以来时运迁革前代亲族莫不诛夷兴亡之効岂伊人力其隋蔡王智积等子孙并付所司量才选用】
　　唐罢郡置州以太守为刺史
　　隋越王侗称皇帝
　　东都留守官闻炀帝凶问奉越王侗即位段达王世充为纳言元文都为内史令共掌朝政
　　唐定律令置学校
　　命裴寂刘文静等修律令行之置国子太学四门生三百余员郡县学亦置生员
　　六月唐以裴寂为右仆射知政事刘文静为纳言窦威萧瑀为内史令
　　唐主待裴寂特厚羣臣莫及称为裴监而不名委萧瑀以庶政事无大小莫不闗掌瑀亦孜孜尽力绳违举过人皆惮而毁之瑀终不自理【唐主尝有敕瑀不时宣行唐主责之瑀对曰大业之世内史宣敕或前后相违有司不知所从今王业经始事繋安危故臣每受一敕必勘审使与前敕不违始敢宣行稽缓之愆实由于此唐主曰卿用心如此吾复何忧】
　　唐立四亲庙
　　追尊髙祖熙曰宣简公曽祖天锡曰懿王祖虎曰景皇帝庙号太祖考昞曰元皇帝庙号世祖妣皆为后諡妃窦氏曰穆皇后每嵗祀昊天上帝皇地只神州【邹衍大九州之一中国在焉秦以后遂为中国之称】地只以景帝配感生帝【五帝迭王王者之兴必感其一是为感生帝说出春秋元命苞　迭王之王去声】明堂【宗祀也注见前】以元帝配
　　唐立世子建成为太子世民为秦王元吉为齐王宗室封王者八人
　　唐以永安王孝基【唐主从父弟】为陜州总管
　　时边要州皆置总管府以统数州之兵
　　唐以孙伏伽【贝州武城人】为治书侍御史
　　万年县【后周置今曰咸宁与长安俱为西安府治】法曹孙伏伽上表【畧曰隋以恶闻其过亡天下故陛下得之然陛下徒知得之之易而未知隋失之之不难也谓宜易其覆辙务尽下情凡人君言动不可不慎陛下今日即位而明日有献鹞雏者此乃少年之事岂圣主所须哉又百戏散乐亡国淫声近太常于民问借妇女裙以充妓衣拟五月五日元武门游戏此亦非所以为子孙法也夫善恶之习渐染易移太子诸王参僚左右宜谨择其人有门风不睦素无行义専好奢靡以声色游猎为事者皆不可近自古骨肉乖离以至败亡未有不因左右离间而然也】唐主省之大悦下诏褒称擢为治书侍御史赐帛三百匹仍颁示逺近
　　魏公宻败宇文化及于黎阳奉表降隋
　　东都闻宇文化及西来上下震惧有盖琮者上疏请说李宻与之合势以拒化及元文都卢楚【范阳人】以为然使琮赍敕书赐宻化及引兵北趣黎阳李宻将徐世勣畏其军锋西保仓城化及渡河分兵围世勣宻壁于清淇与化及隔水而语数之曰卿本匈奴皂世受隋恩主上失徳不能死谏反行弑逆天地所不容将欲何之化及黙然良久大言曰与尔论相杀事何须作书语耶乃盛修攻具以逼仓城世勣击败之宻畏东都议其后见盖琮至大喜遂上表乞降请灭化及以赎罪隋主册拜宻太尉封魏公俟平化及入朝辅政【元文都等喜于和解于上东门置酒作乐王世充作色曰朝廷官爵乃以与贼其志欲何为邪文都等亦疑世充欲以城应化及由是有隙已而化及食尽引余众北趣魏县宻知其无能为西还巩洛留徐世勣以备之时苏威亦诣宻降宻虚心礼之威初不言帝室艰难惟再三舞蹈称不图今日复见圣明时人鄙之】
　　秋七月隋王世充杀元文都隋主以世充为仆射魏公宻如东都不至而复
