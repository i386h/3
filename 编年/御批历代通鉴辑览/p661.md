<!-- { "loadSidebar": true } -->
　　国纪皇后父也后性严明见魏忠贤及客氏乱政数于上前言之客魏交恨一日帝至后宫后方读书帝问何书对曰赵髙传也帝嘿然而出忠贤闻之益恨防有张匿名榜于厚载门者列忠贤反状及其党七十余人忠贤疑国纪为之邵辅忠孙欲因此兴大狱借国纪以揺中宫事成则立魏良卿女为后草一疏募人上之诸人虑祸不敢承顺天府丞刘志选年老而嗜进无厌【志选与叶向髙同举进士由主事谪知县复以大计罢归三十年不得起防向髙再召道杭州志选与逰防弥月还朝用为南京主事即上疏追论红丸事力诋孙慎行忠贤大喜累擢至府丞时年已七十余矣】惑家人言谓已老必先忠贤死也竟上之疏中极论国纪罪末言毋令人訾及丹山之穴蓝田之种葢忠贤尝诬后非国纪女故云疏上事叵测帝无所问但令国纪自新而已忠贤意大沮梁梦环侦知之复申论志选疏且故诘丹山蓝田二语忠贤将从中究其事大学士李国及王体干交沮之事乃止而国纪竟勒归故郡
　　三月遣瑞王常浩及恵王常润桂王常瀛之藩
　　三王皆帝叔父魏忠贤潜懐逆谋不利其在内御史张讷希指即疏趣之藩于是三王以次就国【瑞王先之汉中恵王继之荆州逾月后桂王之衡州】仪物礼数刻意贬损羣小反盛称忠贤节费为国帝即下诏褒美
　　夏四月逮前刑部侍郎王之寀【之寀于天啓初累迁刑部侍郎后以要典成削籍】下狱死
　　刘志选疏颂要典言命徳讨罪无微不彰即尧舜之放四凶举元恺何以加焉且云慷慨忧时力障狂澜于既倒者魏广微也当还之揆席以继五臣之盛事赤忠报国弼成巨典于不刋者厰臣也当增入简端以一徳之休风又言王之宷宜正典刑孙慎行宜加遣戍【之寀于天启初上复仇疏中言挺击之谋变而为用药之术葢挺不中而药捉之是文升之药惨于张差之挺也而慎行辨折红丸有曰由前则过信可灼有轻进之罪由后则曲庇可灼有不讨贼之罪两者皆无可逃其言峻直故羣小恨之次骨】忠贤矫防逮之寀下诏狱坐以赃八千竟瘐死慎行亦遣戍宁夏【知府曽樱故缓之未行而忠贤败】
　　五月监生陆万龄请祠魏忠贤于国子监许之
　　万龄请以忠贤配孔子忠贤父配启圣公其疏曰孔子作春秋厰臣作要典孔子诛少正夘厰臣诛东林党人礼宜并尊持疏诣司业林釪【字实甫同安人】釪援笔涂抹即夕挂冠櫺星门而去司业朱之俊为奏请从之釪
　　坐削籍
　　秋七月罢袁崇焕以王之臣代之
　　时我
　　太宗文皇帝亲督兵至大凌河守城士卒皆遁遂进围锦州
　　太监纪用总兵赵率教遣使请和我
　　大清遗书责之袁崇焕令祖大寿等统精兵四千绕出大清兵后别遣水师东出相牵制大寿等未至大清已分兵抵宁逺城下崇焕督将士登陴列营濠内用礟拒击而满桂亦率尤世威以兵来赴我
　　大兵疾驰进击大败之追至城下尸填壕堑皆满寻解宁逺围复益兵攻锦州以溽暑不能克毁大小凌河二城而还时称宁锦大捷魏忠贤使其党劾崇焕不救锦州崇焕乞休去以王之臣代之及论功文武冒滥增秩赐廕者数百人崇焕止増一秩【尚书霍维华尝进仙方灵露饮于帝帝饮而甘之已渐厌及得疾体肿忠贤以咎维华惟华惧甚虑帝不测有后患欲先自贰于忠贤防宁锦叙廕维华维华请以让崇焕忠贤觉其意降防颇厉】
　　封魏忠贤从孙鹏翼为安平伯加少师从子良栋东安侯加太子太保良卿加太师
　　良栋鹏翼尚在襁褓鹏翼以寕锦奏防封良栋以殿工封从吏部尚书周应秋请也良卿至代天子享南郊祭太庙于是天下皆知忠贤欲窃神器矣
　　八月帝崩遗诏皇五弟信王嗣位
　　先是帝不豫召阁部科道诸臣于乾清宫谕以魏忠贤王体干皆恪谨忠贞可计大事黄立极等对曰陛下任贤勿贰诸臣敢不仰体越数日大渐遂崩遗诏以弟信王嗣位王即夕入居宫中羣臣于比明始至方入临内使十余人传呼崔尚书甚急呈秀入与忠贤宻谋久之语秘不得闻或云忠贤欲簒位呈秀以时未可止之也
　　信王由检即位【是为庄烈帝】赦
　　以明年为崇祯元年
　　九月追諡母贤妃刘氏【海州人籍宛平】为孝纯皇后
　　立皇后周氏【苏州人生员奎之女奎后封嘉定伯】
　　追尊光宗选侍李氏【即东李见前】为庄妃
　　以抚育恩也
　　冬十月南京地震
　　十一月放魏忠贤于鳯阳道死诏磔其尸
　　帝素稔忠贤恶深自儆备及即位其党自危杨所修
　　杨杨维垣先劾崔呈秀先以尝帝【呈秀先丁母忧夺情视事不用缞纆及是所修请令呈秀守制维垣继攻之】呈秀罢归于是主事陆澄源【平湖人】钱元慤【归安人】员外史躬盛【鸟程人】遂交章并论忠贤而嘉兴贡生钱嘉征更劾忠贤十大罪一并帝二蔑后三弄兵四无二祖列宗五尅削藩封六无圣七滥爵八掩边功九朘民十通闗节疏上帝召忠贤使内侍读之忠贤震恐丧魄急以重寳啗信邸太监徐应元求解应元故忠贤博徒也帝知之斥应元安置忠贤于鳯阳榜其罪示天下寻命锦衣卫逮治忠贤行至阜城闻之与其党李朝钦偕缢死乃磔其尸悬首河间呈秀闻忠贤死亦自缢明年追戮其尸【言者劾呈秀为五虎之首宜肆市朝有诏逮治籍其家呈秀闻之列姬妾罗诸珍寳呼酒痛饮尽一巵即掷壊之饮已自缢诏开棺戮尸子弟皆遗戍】
　　罢诸边镇守中官
　　免天启时逮死诸臣赃释其家属
　　黄立极罢
　　山隂监生胡焕猷上疏论黄立极施鳯来张瑞图李国等身居揆席一意媚阉并宜斥罢帝除焕猷名立极不自安乞休去
　　十二月以钱龙锡【字稚文松江华亭人】李标【字汝立高邑人】来宗道【萧山人】杨景辰黄道登【吴江人】刘鸿训【字黙成长山人】并为礼部尚书兼东阁大学士预机务
　　帝以施鳯来辈皆忠贤所用不足倚诏廷推阁臣仿古枚卜典召九卿科道入乾清宫贮名金瓯焚香肃拜以次探之得龙钖标宗道景辰辅臣以天下多故请益一二人复得道登鸿训并命入阁
　　客氏及魏良卿侯国兴等伏诛
　　先是熹宗崩客氏出外宅【氏于五更赴梓宫前出一小凾用黄色龙袱包裹皆熹宗胎髪痘痂及累年落齿剃髪等痛哭焚化而去】及是诏赴浣衣局掠死籍其家良卿国兴与客光先等皆弃市【家属无少长皆斩婴孩赴市有盹睡未醒者人以为惨毒之报中外快之】方客氏之籍也于其家得宫女八人葢将效吕不韦所为帝大怒命悉笞杀之










　　御批厯代通鉴辑览卷一百十三
<史部,编年类,御批历代通鉴辑览>
　　钦定四库全书
　　御批厯代通鉴辑览卷一百十四
　　明
　　庄烈帝
　　【戊辰】崇祯元年春正月诏中官非命不得出禁门
　　尊熹宗皇后为懿安皇后
　　三月徳陵
　　諡曰悊皇帝庙号熹宗
　　【明史赞曰明自嘉靖而后纲纪日以陵夷神宗末废坏极矣虽有刚明英武之君已难复振而重以帝之昏庸妇寺窃柄滥赏滛刑忠良惨祸亿兆离心虽欲不亡何可得哉】
　　赠防寃防诸臣
　　诸忤逆珰逮死若杨涟左光斗魏大中周顺昌等皆赠防有差既而邹元标冯从吾高攀龙诸人亦俱赠廕
　　施鳯来张瑞图罢
　　御史罗元賔【防稽人】疏纠鳯来等以为纶綍之重任总归阉宦之权衡欲尚公则尚公欲封爵则封爵欲建祠则建祠欲诛杀削夺则诛杀削夺情面多而担当少爵禄重而谋国轻遂使黄扉为置邮之所辅臣若执簿之官误国徇私莫此为甚帝是其言鳯来瑞图遂俱乞罢
　　陜西天赤如血
　　是月二十五日陜西全省天赤如血至巳刻渐黄日始出【占主大旱有暴兵】
　　夏四月以袁崇焕督师蓟辽
　　初崇焕以忤魏忠贤去忠贤既伏诛廷臣争请召崇焕至是进兵部尚书督师蓟辽崇焕寻至都帝召见平台【即后右门明代亦名曰平台】咨以方畧对曰臣受陛下特眷愿假便宜计五年全辽可复帝退少憇时廷臣咸在给事中许誉卿叩以五年之畧崇焕言圣心焦劳聊以是相慰耳誉卿曰上英明安可漫对异日按期责效奈何崇焕怃然自失顷之帝出即奏言东事本不易竣陛下既委臣臣安敢辞难但五年内户部转军饷工部给器械吏部用人兵部调兵选将须中外事事相应方克有济帝为饬四部臣如其言崇焕又言以臣之力守全辽有余调众口不足一出国门便成万里忌能妬功夫岂无人即不以权力掣臣肘亦能以意见乱臣谋帝起立倾聴谕之曰卿勿疑虑朕自有主持大学士刘鸿训等复请赐崇焕尚方剑假之便宜帝悉从之【崇焕复上言恢复之计不外臣昔年以辽人守辽土以辽土养辽人守为正着战为竒着和为旁着之説法在渐不在骤在实不在虚此臣与诸臣所能为至用人之人与为人用之人皆至尊司其柄何以任而勿贰信而勿疑葢驭边臣与廷臣异军中可惊可疑者殊多但当论成败之大局不必摘一言一行之防瑕事任至重为怨实多诸有利于封疆者皆不利于此身者也况图敌之急敌亦从而间之是以为边臣实难臣非过虑但中有所危不得不告帝优诏答之】
　　五月李国罢
　　国虽魏忠贤同乡然每持正论至是乞归荐韩爌孙承宗自代旋卒于家【諡文敏】
　　毁三朝要典
　　魏忠贤既诛其党杨维垣等防持旧局上疏力诋东林与崔魏并指为邪党编修倪元璐【字玉汝上虞人】再疏攻驳柄国者两解之元璐寻上言请毁三朝要典【略曰梃击红丸移官三议开于清流而三朝要典一书成于逆竖其议可兼行其书必当速毁葢当事起议兴盈廷互讼主挺击者力防东宫争梃击者计安神祖主红丸者仗义之言争红丸者原情之论主移宫者弭变于机先争移宫者持平于事后数者各有其是不可偏非总在逆珰未用之先虽甚水火不害埙箎此一局也既而杨涟二十四罪之疏发魏广微此辈门户之説兴于是逆珰杀人则借三案羣小求富贵则借三案经此二借而三案面目全非矣故凡椎慈归孝于先皇正其颂徳称功于义父此又一局也纲自宻而犹疑有遗麟势已重而或忧其反局崔魏诸奸始创立私编标题要典已之批根今日则众正之党碑以之免死他年即上公之铁劵又一局也由此而观三案者天下之公议要典者魏氏之私尝三案自三案要典自要典今为金石不刋之论者诚未深思臣谓翻即纷嚣改亦多事惟有毁之而已夫以□竖之权而役史臣之笔亘古未闻当毁一未易代而有编年不直书而加论断若云彷佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当毁二矫诬先帝伪撰宸篇既不可比司马光资治通鉴之书亦不得援宋神宗手制序文为例假窃诬妄当毁三况史局开馆抄具备七载非难稽之世实録有本等之书何事留此骈枝供人唾詈当毁四】疏上帝从之遂焚其板
　　六月来宗道杨景辰罢
　　宗道代李国为首辅事多诡随编修倪元璐屡言时事宗道笑曰渠何事多言词林故事止香茗耳时谓宗道为清客宰相景辰先与宗道为要典副总裁一徇奸党指及朝局已变乃请毁要典言官交章劾之遂与宗道同罢
　　秋七月浙江海溢
　　海防郑芝龙【泉州南安人】降
