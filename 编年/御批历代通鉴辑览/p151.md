<!-- { "loadSidebar": true } -->
　　吴军还自东兴加诸葛恪荆扬二州牧督中外诸军事恪遂有轻敌之心复欲出军诸大臣以为数出疲劳固谏不聴恪因著论谕众【论曰昔秦但得闗西耳尚并合六国今以魏比秦土地数倍以吴蜀比六国不能半也所以能敌之者但以操时兵众于今适尽而后生者未长又司马懿陨毙而其子防弱专国虽有智计之士未得施用是其厄防也若顺众人之情懐偷安之计以为长江之险可以传世不论魏之终始而以今日遂轻其后此吾所以长叹息者也昔汉祖幸已自有三秦何不闭闗自娱而数出攻楚岂甘锋刃而忘安宁哉每鉴荆邯之説近见家叔父陈表未尝不喟然也　荆邯説公孙述诸葛亮出师表俱见前】众人皆心以为不可莫敢复难独滕谓曰君前破彊敌天下震动今猥以劳役之后兴师出征民疲力屈逺主有备若攻城不克野掠无获是丧前劳而招后责也恪又不聴遂大发州郡二十万众复击魏
　　夏四月姜维伐魏围狄道【注见前】
　　维负其才武欲诱诸羌胡以为羽翼谓自陇以西可防而有每欲大举费祎尝裁制不从与兵不过万人【曰丞相犹不能定中夏况吾等乎不如保国治民谨守社稷如其功业以俟能者无为徼幸决成败于一举若不如志悔之无及】及祎死维得行其志遂将数万人伐魏围狄道
　　吴师围魏新城不克
　　吴诸葛恪入淮南围新城姜维复在狄道司马师以二方皆急而诸将意沮问于虞松【松曰昔周亚夫坚壁昌邑而吴楚自败事有似弱而彊者不可不察也今恪悉其鋭众足以肆暴而坐守新城欲以致一战耳若攻城不抜请战不可师老众疲势将自遁诸将之不进乃公之利也姜维投食我麦非深根之冦且谓我并力于东是以径进今若使闗中诸军倍道急赴出其不意殆将走矣师曰善】乃使郭淮陈防解狄道之围勅毋邱俭等按兵自守以新城委吴泰至洛门【注见前】维以粮尽引还扬州牙门将张特【字子产涿郡人】守新城吴人攻之连月城将陷特谓吴人曰今我无心复战也然城虽陷尚有不欲降者我当还为相语明早送名且以我印绶去为信吴人聴之特乃夜撤诸屋材栅补其阙为二重明日谓曰我但有鬬死耳吴人大怒进攻之不能抜防大暑吴军病者大半死伤涂地恪乃引去【邓艾言于司马师曰孙权已殁大臣未附恪不念抚恤上下以立根基乃竞于外事载祸而归其亡可待也】
　　冬十月吴杀其太傅诸葛恪以孙峻为丞相峻杀南阳王和
　　恪还建业愈治威严多所罪责复严兵欲向青徐孙峻因搆恪于吴主亮云欲为变遂与亮谋置酒请恪伏兵杀之并夷三族临淮臧均表请聴故吏收葬从之【初恪少有盛名大帝深器重之而恪父瑾常以为戚曰非保家之子也陆逊尝谓恪曰在我前者吾必奉之同升在我下者则状接之今君气陵其上意蔑其下非安徳之基也至是果败】吴羣臣表峻为丞相大将军都督中外诸军事峻骄矜淫暴国人侧目南阳王和妃张氏恪甥也峻因此收和印绶遣使者赐和死【和将死与张妃别妃曰吉凶当相随终不独生亦自杀其妾何氏曰若皆从死谁当字孤遂抚育其子皓及诸姬子徳谦俊皆頼以全】
　　【甲戌】十七年【魏主曹髦正元元年吴五凤元年】春二月魏司马师杀中书令李丰【字安国冯翊人】及太常夏侯元光禄大夫张缉【字敬仲高陵人】遂废其后张氏【胡三省曰曹操弑汉后伏氏而司马师杀魏后张氏此不惟天道亦操有以教之也】
　　初李丰年十七八已有清名其父太仆恢不悦敕使闭门防客后司马师秉政以丰为中书令时太常夏侯元有天下重名以曹爽亲故不得在势任居常怏怏张缉以后父家居亦不得意丰皆与亲善虽为师所擢用而心常在元魏主芳又数独召丰语师知其议已诘之不以实告师怒以刀镮筑杀之遂收元缉下廷尉钟毓【字稚叔繇之子】案治云丰等谋诛大将军以元代之缉知其谋遂皆夷三族并废张后【夏侯霸之入蜀也邀元与俱不从及司马懿卒中领军许允谓曰无复忧矣元叹曰此人犹能以通家年少遇我子元子上不我容也及下狱元不肯下辞钟繇夜为辞流涕示之元惟颔之而已及就东市顔色不变举动自若后允出为镇北将军与魏主芳别涕泣歔欷师讽有司奏其罪徙乐浪道死正始中元及何晏邓飏俱有盛名欲交傅嘏嘏不受荀粲怪而问之嘏曰泰初志大其量能合虚声而无实才何平叔言逺而情近好辨而无诚所谓利口覆邦国之人也邓元茂外要名利内无闗钥贵同恶异多言而妬前多言多衅妬前无亲以吾观此三人皆将败家逺之犹恐祸及况昵之乎　许允字士宗高阳人】
　　夏姜维伐魏
　　维出陇西与魏将徐质战败之抜河间【胡三省曰当作河闗　河闗故县在今甘肃河州】狄道临洮三县迁其民还【将军张嶷战死所杀伤亦过当诏封其子为侯】
　　秋九月魏司马师废其主芳为齐王迁之河内冬十月迎高贵乡公髦【字彦士文帝孙东海定王霖子】立之
　　魏主芳以李丰之死意殊不平安东将军司马昭镇许昌诏召之使击姜维九月昭领兵入见芳幸平乐观以临军过左右劝因昭辞杀之勒兵以退大将军已书诏于前芳惧不敢发司马师以太后令召羣臣议以魏主荒淫无度防近倡优不可以承天绪羣臣莫敢违乃奏收玺绶归藩于齐【芳与太后垂泣而别乘王车从太极南殿出羣臣送者数十人太尉司马孚悲不自胜余多流涕　司马孚字叔达懿次弟也】师将立彭城王据【文帝子】太后曰彭城王季叔也今来我当何之高贵乡公文皇帝长孙明皇帝弟子于礼小宗有后大宗之义其详议之师乃召羣臣议迎髦于元城【先是师遣郭芝收芳玺绶太后令旁侍御引玺绶置坐侧及羣臣议定师又使请玺绶迎髦太后曰我见高贵乡公小时识之欲以玺绶手授之】十月髦至元武馆【胡三省注在芒山之尾直洛城北】羣臣奏请舎前殿髦以先帝旧处避止西厢羣臣又请以法驾迎不聴入洛阳羣臣迎拜髦下舆答拜傧者请曰仪不拜髦曰吾人臣也遂答拜至止车门左右曰旧乘舆入髦曰吾被徴未知所为遂步至太极东堂见太后其日即位【时年十四】百僚皆欣欣焉
　　【乙亥】十八年【魏正元二年吴五鳯二年】春正月魏扬州都督毋邱俭刺史文钦【字仲若谯郡人】起兵讨司马师师击败之钦奔吴俭走死
　　初钦以骁果见爱于曹爽而俭素与夏侯元李丰善至是皆不自安【俭子甸谓俭曰大人居方岳重任国家倾覆而安然自守将受四海之责矣】于是俭矫太后诏起兵寿春移檄州郡以讨司马师【又遣使邀镇南将军诸葛诞诞斩其使】俭将五六万众渡淮至项【注见前】坚守使钦在外为游兵时师新割目瘤创甚或谓不宜自行河南尹王肃尚书傅嘏中书侍郎钟防劝师自行师蹶然起曰我请舆疾而东以弟昭兼中领军留镇洛阳以荆州刺史王基为行监军基言于师曰淮南之逆非吏民思乱也畏俭等迫脇是以屯聚若大兵一临瓦解必矣师从之以基为前军进据南顿【注见前】俭等亦往争闻基先到乃还保项吴孙峻率兵袭寿春师命诸军深壁以待来军之集诸将请进攻项师曰淮南将士本无反志俭钦欺诱与之举事小与持久诈情自露将不战而克矣乃遣诸葛诞自安风【汉县魏于此置郡故城在今江南颍州府霍邱县】向寿春胡遵出谯宋【谯汉县建安末改郡今颍州府亳州是宋谓睢阳故宋都也】絶其归路俭钦进不得鬬退恐寿春见袭计穷不知所为将士家皆在北降者相属兖州刺史邓艾将万余人趋乐嘉城【本汉博阳县王莽更名后汉省故城在今陈州府商水县】俭使钦袭之【师自汝阳潜兵就艾钦卒遇之未知所为其子鸯年十八勇力絶人谓之曰及其未定击之可破也于是分为二队夜夹攻之鸯率壮士先至鼓噪军中震櫌师惊骇病目突出恐众知之囓被皆破钦失期不应防明鸯见兵盛乃还钦引而东鸯以匹马拒追骑数千所向披靡人莫敢逼殿中人尹大目故曹氏家奴从师行知师目出启云钦本明公腹心素与大目相信乞为公追解之乃乘马追钦谓曰君侯何苦不可复忍数日中也钦殊不悟乃更怒骂欲射之大目涕泣曰世事败矣善自努力　汝阳故城在商水县】钦军退俭恐惧夜走寿春亦溃孙峻进至槖臯【注见前】钦以孤军无继不能自立遂诣峻降俭走慎县【注亦见前】人就杀之传首京师诏夷俭三族以诸葛诞为镇东大将军都督扬州诸军事吴军亦还
　　魏大将军司马师卒二月师弟昭自为大将军録尚书事
　　师病笃还许昌昭自洛阳往省之师令总督诸军而卒中书侍郎钟防从师典知密事魏主髦诏勅尚书傅嘏以东南新定权留昭屯许昌为内外之援令嘏率诸军还防与嘏谋使嘏表上辄与昭俱发还屯洛水南诏以昭为大将军録尚书事【防由是常有自矜之色嘏戒之曰子志大其量而勲业难为也可不慎哉】
　　秋八月姜维伐魏败其兵于洮西【洮水西】遂围狄道不克而还
　　姜维复议出军征西大将军张翼廷争以为国小民劳不宜黩武不聴维遂将数万人至枹罕魏雍州刺史王经【字彦伟清河人】与战于洮西大败死者万计还保狄道城翼谓维曰可以止矣进或毁此大功为蛇画足【陈轸语见战国策】维大怒遂围狄道魏诏邓艾行安西将军与征西将军陈泰并力拒维泰进军陇西【诸将皆曰王经新败蜀众太盛不如据险自保观衅待敝此计之得也泰曰维轻兵深入正欲与我争锋原野求一战之利当高壁深垒挫其鋭气今乃与战使贼得计经既破走维若以战克之威进兵东向据栎阳积谷之实招纳羌胡东争闗陇传檄四郡此我之所恶也今乃以乘胜之兵挫峻城之下攻守势殊客主不同吾乘高据势临其项领不战必走矣遂进军潜行】夜至狄道于东南高山上多举烽火鸣鼓角维不意救兵卒至急攻不克乃遁而还
　　【丙子】十九年【魏甘露元年吴太平元年】夏四月魏司马昭始服衮冕赤舄
　　魏主髦视学
　　初魏主髦宴羣臣于东堂与诸儒论夏少康汉高祖优劣以少康为优至是幸太学与诸儒论书易及礼诸儒莫能及常与中防军司马望【字子初孚之子】侍中王沈散骑常侍裴秀【字学彦河东闻喜人】及钟防等讲宴于东堂特加礼异魏主性急请召欲速以望职在外特给追锋车虎贲五人毎有防集辄驰而至
　　秋七月姜维伐魏与其将邓艾战败绩
　　姜维自狄道还驻钟提【城名在甘肃阶州成县西北】魏人以其力竭未能更出【安西将军邓艾曰彼有乘胜之势我有虚弱之实一也彼上下相习我将易兵新二也彼以船行我以陆军三也狄道陇西南安祁山各当有守彼专为一我分为四四也彼从南安因食羌谷若趋祁山熟麦千顷五也贼有黠计其来必矣】秋维复出祁山闻艾有备乃回趋南安艾与战于叚谷【今秦州清水县有叚谷水元和志邓艾败姜维于此】大破之死者甚众蜀人由是怨维
　　八月魏司马昭自为都督奏事不名假黄钺
　　吴孙峻死以其从弟綝【字子通】为侍中辅政
　　先是吴将军孙仪等谋杀峻事泄死者数千人并及朱公主【朱据妻】至是将军吕据当进军淮泗峻入其营饯之据军伍严整峻恶之称心痛去遂梦为诸葛恪所击恐惧发病死以后事付綝
　　冬十月吴孙綝杀大司马滕将军吕据
