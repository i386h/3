<!-- { "loadSidebar": true } -->
　　监察御史陈思谦【字景谦祐之孙】言内外官非文武全才出处系天下安危能拯金革之难者不许夺情起复从之思谦又言铨衡之弊入仕之门太多黜陟之法太简州郡之任太淹朝省之除太速欲设三防以救四一曰至元三十年以后増设衙门冗滥不急者从实减并其外有选法者并入中书二曰宜叅酌古制设辟举之科令三品以下各举所知得材则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后厯县尹有能声善政者授郎官御史厯郡守有竒才异绩者任宪使尚书其余各验资品通迁在内者不得三考连任京官在外者须厯两任乃迁内职绩非出类守不败官者则循以年劳处以常调凡朝缺官员须二十月之下方许迁除帝可其奏命中书议行之【时河北道亷访使僧嘉努又言自古求忠臣于孝子之门今官于朝十年不省觐者有之非无思亲之心也由朝廷无结假省亲之制而有擅离官次之禁古律诸职官父母在三百里之外三年听一给定省假二十日亲不存者聴一给拜墓假十日以此推之父母在三百里以至万里宜计道里逺近定立假期其应省觐匿不行者坐以罪若诈冒有所规避者与诈奔防者同科亦命廷臣议行之　按僧嘉努旧作僧家奴今改】
　　秋八月京师陇西地震
　　帝崩于上都
　　年二十九国语称曰济雅图皇帝【济雅图防古语有天命之谓元史旧讹作札牙笃今译改】
　　冬十月鄜王伊埒哲伯即位【是为寜宗】
　　王明宗第二子为帝所眷爱留居京师帝崩遗诏传位明宗之子雅克特穆尔请皇后立皇子雅克特古斯不从命立王以继大统时年甫七嵗中书百司政务咸启皇后取进止
　　十一月尊皇后为皇太后
　　鄜王薨
　　【王祎曰寜宗之立虽母后权臣利于立防抑文宗顾命舍其子而立兄子是不可谓非公天下之心也然终不足以掩其弑兄之恶天理人心吁可畏哉】
　　太后遣右丞竒尔济蘓迎托懽特穆尔【旧作妥懽帖睦尔今改后仿此】于静江
　　初太祖取西北诸国阿尔斯兰【哈唎鲁特氏按哈唎鲁特旧作罕禄鲁今改】率众来降乃封为郡王明宗出居沙漠过其地纳其裔孙女曰玛勒岱【旧作迈来的今改后仿此】生托懽特穆尔于至顺初明宗后班布尔实被谗遇害徙之髙丽髙丽使居大清岛【在今朝鲜国广州海中】中不与人接寻又因其乳母夫言诏天下言明宗在时素谓托懽特穆尔非己子移于广西之静江鄜王薨雅克特穆尔复请立雅克特古斯皇太后曰吾子尚幼托懽特穆尔在广西今年十三矣且明宗长子于理当立乃遣竒尔济蘓往迎之
　　【癸酉】四年【顺帝元统元年】春三月雅克特穆尔死
　　雅克特穆尔秉权以来肆行无忌一宴或宰十三马取泰定后为夫人前后尚宗室女四十人或有交礼三日遽遣归者后房充斥不能尽识一日宴赵世延宅男女列坐见坐隅一妇色甚丽意欲与俱归顾左右曰此为谁对曰太师家人也自后荒淫日甚体羸溺血而死
　　夏五月京师地震
　　六月托懽特穆尔即位于上都【是为顺帝】
　　初托懽特穆尔至自静江百官卤簿迎于良乡雅克特穆尔既见并马徐行且陈迎立之意托懽特穆尔幼且畏之一无所答雅克特穆尔疑其不可测又恐即位之后追举明宗暴崩故事故至京久不得立适太史亦言其立则天下乱用是议未能决迁延数月至是雅克特穆尔死太后乃与大臣定议立之且约后当传于雅克特古斯若武宗仁宗故事
　　以巴延为太师右丞相萨敦为太傅左丞相【时复置左丞相】时有阿勒呼木特穆尔【旧作阿鲁浑帖木儿今改后仿此】者明宗亲臣言于帝曰天下事重宜委宰相决之庶可责其成功若躬自听断必负恶名帝然之由是深居宫中每事决于宰相而已无所专焉
　　大霖雨
　　京畿水平地丈余饥民四十余万时关中河南俱水灾两淮大旱
　　秋八月立皇后巴约特氏【雅克特穆尔之女按巴约特旧作伯牙吾今改后仿此】奎章阁侍书学士虞集【字伯生允文之五世孙】谢病归
　　初御史中丞马祖常求集荐引其乡人龚伯璲集固不从祖常不悦帝之将立也召诸老臣赴上都集亦与焉祖常使人告集曰御史有言矣盖以文宗尝命集书诏言帝非明宗子故祖常以是讽集使去集乃谢病归临川集既去侍臣有以旧诏言者帝不怿曰此我家事岂由彼书生邪寻遣使赐酒币召还禁林防疾作竟不至【集归后十五年病卒于家赐諡文靖集性孝友能折节后进学该博而究极本原研精探微心解神契其文亦颇有宋庆歴干淳风烈学者称为邵庵先生】
　　冬十月封萨敦荣王腾吉斯袭封太平王
　　萨敦食邑庐州赐腾吉斯平江田五百顷
　　十一月封巴延为秦王
　　赐以金印是日秦州山崩地震
　　顺帝
　　【甲戌】元统二年春二月汴梁雨血
　　着衣皆赤
　　三月天雨毛
　　彰徳路雨白毛俗呼云老君髯民谣曰天雨事不齐【既而彰徳复雨毛如线而□俗呼曰菩萨线民又谣曰天雨线民起怨中原地事必变】
　　水旱疫民饥
　　时山东大水浙西水旱疾疫饥民至五十七万户
　　夏四月戊午朔日食
　　五月萨敦罢六月复以为左丞相
　　命萨敦仍商量中书省事腾吉斯为左丞相既而腾吉斯辞不拜遂复命萨敦为之寻卒
　　秋八月赦是日京师地震鸡鸣山【注见前】崩
　　以湖广河南自三月不雨至于是月及诸路旱蝗民饥太白屡昼见经天大赦天下是日京师地震鸡鸣山崩陷为池方百里人死者甚众
　　冬十月始以珍格【旧作真哥今改】皇后配飨武宗
　　时议三朝皇后升祔未决巴延以问太常博士逯鲁曾【字善止修武人】曰先朝既以珍格皇后无子不为立主今所当立者明宗母邪文宗母邪对曰珍格皇后在武宗朝已膺宝册则文明二母皆妾也今以无子之故不得立主而以妾母为正是为臣而废其先君之母为子而私尊其先父之妾岂可复蹈慕容埀之失乎集贤学士陈颢素疾鲁曽乃曰唐太宗册曹王明母为后亦二后也奚为不可鲁曽曰尧母帝喾庶妃尧未尝以配喾不法尧舜而法唐太宗邪众服其议而巴延亦是之遂以珍格皇后配武宗擢鲁曽为御史
　　诏举才堪守令者
　　命台宪部官各举才堪任守令者一人以名闻
　　【乙亥】至元元年春二月帝畋柳林不果行
　　帝将田于栁林御史台臣奏曰陛下春秋鼎盛宜思文皇付托之重致天下于隆平今赤县之民供给繁劳农务方兴而驰骋氷雪之地倘有衔橛之变奈宗庙社稷何遂止
　　三月罢采髙丽媵女
　　台臣言髙丽首効臣节而近年屡遣人往取媵女至使生女不举女长不嫁乞赐禁止从之
　　夏六月腾吉斯反伏诛秋七月巴延弑皇后巴约特氏时萨敦已死巴延独秉政腾吉斯忿曰天下本我家天下巴延何人居吾上与其叔父句容郡王达朗达赉【旧作答怜荅里今改】潜蓄异心谋立诸王鸿和特穆尔【旧作晃火帖木儿今改】帝数召达赉不至郯王齐齐克图其谋六月晦腾吉斯伏兵东郊率勇士突入宫巴延及鄂勒哲特穆尔【旧作完者帖木儿今改后仿此】等掩捕获腾吉斯及其弟塔喇海诛之余党奔达赉达赉即应以兵杀使者以祃旗帝遣阿巴往谕又杀之而率其党华善【旧作和尚今改】等逆战败走鸿和特穆尔所阿哩衮彻尔【旧作阿里浑察今改】遂执送上都戮之鸿和特穆尔自杀初腾吉斯事败被擒攀折殿槛不肯出塔喇海走匿皇后坐下后蔽之以衣左右曵出斩之血溅后衣巴延奏并执后后呼帝曰陛下救我帝曰汝兄弟为逆岂能相救乃迁出宫巴延寻酖杀之于开平民舍【腾吉斯既诛巴延遂専为右丞相而复罢左丞相不置】
　　九月减宦者
　　御史台臣言国初宦官不过数十人今内府执事不下千余乞依旧制裁减冗滥以广仁爱之心省縻费之患从之
　　冬十一月诏罢科举
　　初彻尔特穆尔【阿伦氏按齐里克特穆尔旧作彻里帖木儿阿伦旧作阿鲁温今并改后仿此】为江浙平章防科举驿请试官供张甚盛心颇不平及复入中书【是年齐里克穆穆尔拜平章政事】首议罢科举及论学校庄田租可给宿卫士衣粮动当国者以发其机又欲损太庙四祭为一于是御史吕思诚【字仲实平定州人】等列其罪状劾之不报皆辞职去而思诚出为广西佥事时罢科举诏已书而未用玺防政许有壬力争之巴延怒曰汝今讽台臣等言彻尔特穆尔邪有壬曰太师擢彻尔特穆尔在中书御史三十人不畏太师而听有壬岂有壬权重于太师邪巴延意稍解有壬乃曰科举若罢天下才人觖望巴延曰举子多以赃败有壬曰科举未行时台中赃罚无算岂尽出于举子巴延曰举子中可任用者惟防政耳有壬曰若张梦臣马伯庸辈皆可任大事如欧阳元【字原功其先庐陵人徙浏阳】之文章亦岂易及巴延曰科举虽罢士之欲求美衣食者自能向学有壬曰为士者初不事衣食巴延曰科举取人实妨选法有壬曰今通事知印等天下凡三千三百余名今嵗自四月至九月白身补官受宣者七十三人而科举一嵗仅三十余人科举于选法果相妨邪巴延心然其言而议已定不可中辍乃温言慰解之翌日宣诏特命有壬为班首以折辱之有壬惧祸不敢辞治书御史布哈【旧作普化今改后仿此】诮有壬曰防政可谓过河拆桥者矣有壬以为大耻称疾不出
　　诏改元
　　时星文屡示儆帝以世祖皇帝在位长久欲祖述之诏改元统三年仍为至元元年【监察御史李好文言年号袭旧千古未有袭其名而不蹈其实未见有益因言时弊不如至元者十余事不报】
　　十二月尊皇太后为太皇太后
　　初腾吉斯既诛帝诏天下有言曰皇太后后其所生之子一以至公为心亲挈大寳畀予兄弟定防两朝功徳隆盛近古罕比命大臣特议加礼至是奉玉册玉宝尊为太皇太后许有壬言皇上于太后母子也若加太皇太后则为孙矣且今制封赠祖父母降父母一等盖推恩之法近重而逺轻今尊皇太后为太皇太后是推而逺之乃反轻矣不从监察御史台哈布哈【字兼善巴王特氏居于台州按台哈布哈旧作泰不华巴约特旧作伯牙吾台今并改后仿此】率同列上章言婶母不宜加徽称太后闻之怒欲杀言者众惧台哈布哈曰此事自我之甘受诛戮决不敢累诸公已而太后怒解曰风宪有臣如此岂不能守祖宗之法乎命赐金币以旌其直
　　彻尔特穆尔有罪免徙南安【注见前】
　　彻尔特穆尔尝指斥武宗又以妻弟之女为己女冒请珠袍等物于是台臣复劾其罪而巴延亦恶其忤己遂流于南安人皆快之寻卒
　　河决封邱
　　【丙子】二年春二月尊追生母玛勒岱【旧作迈拉第今改】为皇后秋八月甲戌朔日食
　　是嵗水旱蝗饥
　　邓州大霖雨三十日白河【注见前】水大溢为灾黄州蝗江浙自春至八月不雨民大饥时江州诸县民饥甚总管王大中贷富室粟赈之而免其杂役以为息期嵗丰还其本民无病焉
　　【丁丑】三年春正月帝畋于栁林
　　凡三十五日御史绰台【旧作丑的今改后仿此】宋绍明进谏帝赐以金帛绰台等固辞帝曰昔魏徴进谏唐太宗未尝不赏汝其受之
