<!-- { "loadSidebar": true } -->
　　唐以夏侯端【寿春人详之孙】为秘书监
　　初唐主遣秘书监夏侯端安抚淮左端传檄州县东至于海南至于淮二十余州皆降防汴亳降郑【王世充徇地至滑台汴亳等州降之】还路遂絶端素得众心所从二千人虽粮尽不忍委去从行五日馁死及遇贼奔溃唯存五十二人时河南之地皆入世充唯州刺史李公逸【雍邱人】为唐坚守遣兵迎端馆给之世充遣使召端解衣遗之除书以端为淮南郡公端对使者焚书毁衣曰夏侯端天子大使岂受王世充官乎汝欲吾往唯取吾首耳因解节旄懐之置刃于竿自山中西走冒践荆棘昼夜兼行得达宜阳从者坠崖溺死为虎狼所食又丧其半端诣阙见唐主但谢无功初不自言艰苦唐主复以为秘书监【时又遣大理卿郎楚之安抚山东楚之为窦建徳所获不屈竟得还李公逸守孤城唐不能救公逸乃留其属李善行守雍邱身帅轻骑入朝为世充所获世充谓曰卿越郑臣唐其说安在公逸曰我于天下唯知有唐不知有郑世充怒斩之善行亦死】
　　【庚唐武徳三年是嵗并楚夏定杨梁师都梁辰铣郑梁法兴吴凡九国定杨梁法兴亡】春正月李世勣复归于唐
　　李世勣欲归唐恐祸及其父谋于郭孝恪孝恪曰今新事窦氏动则见疑宜立效以取信然后可图也世勣乃袭获嘉【隋改汉修武县置今县属河南卫辉府】击新乡【隋改汉获嘉县置今县亦属卫辉府】虏世充将刘黒闼【黒闼漳南人少与建徳善王世充尝窃笑其所为至是归建徳署为将军】建徳由是亲世勣世勣因劝建徳取孟海公所据曹戴二州遂临徐兖以向河南建徳以为然遣其妻兄曹旦将兵先渡河世勣防之世勣谋俟建徳至袭杀之冀得其父并建徳土地归唐久之建徳不至世勣欲袭曹旦营闻已有备乃与郭孝恪数十骑奔唐【建徳羣臣请诛世勣父建徳曰世勣为唐臣不忘故国忠臣也其父何罪赦之明年二月建徳克周桥虏孟海公】
　　二月唐改官名
　　纳言为侍中内史令为中书令给事郎为给事中
　　夏四月唐秦王世民击宋金刚破之定杨可汗武周及金刚皆走死
　　先是世民自龙门渡河屯栢壁【城名在绛州西南】与金刚相持民间闻世民来莫不归附世民休兵秣马坚壁不战惟令偏裨乗间抄掠【永安王孝基等攻贼帅吕崇荗金刚遣其将尉迟敬徳寻相救之虏孝基等将还世民遣殷开山邀之于美良川大破之敬徳相潜引精骑向蒲坂世民自将步骑从间道邀击又大破之敬徳仅以身免悉俘其众永安王孝基唐主从父弟尉迟敬徳名恭以字行朔州人美良川在绛州东北】诸将咸请战世民曰金刚悬军深入兵精将猛利在速战我养鋭以挫其锋俟其粮尽自当遁走当待此机未宜速战也【孝基谋逃归武周杀之】至是金刚食尽北走世民追及寻相大破之乗胜逐北一昼夜行二百余里战数十合刘基谏世民曰功难成而易败机难得而易失必乗此势取之遂进追及金刚于雀鼠口一日八战皆破之俘斩数万人世民不食二日军中止有一羊与将士分食之引兵趣介休【注见前】金刚以众二万出西门背城布陈南北七里李世勣与战小却世民帅精骑击之出其陈后金刚大败尉迟敬徳寻相举介休及永安【注亦见前】降【世民得敬徳喜甚使将其旧众八千与诸营相参屈突通虑其为变以为言世民不聴】刘武周闻金刚败大惧弃并州走突厥金刚欲复战众莫肯从亦走突厥世民入并州武周所得州县皆入于唐未防武周谋归马邑事泄突厥杀之【武周起兵六年而灭】金刚谋走上谷突厥追获腰斩之【武周之南冦也其党苑君璋谏曰唐主举一州之众直取长安所向无敌此乃天授非人力也不如北连突厥南结唐朝南面称孤足为长防武周不聴及败泣谓君璋曰不用公言以至于此苑君璋马邑人】
　　五月唐立老子庙
　　晋州人吉善行自言于羊角山【在今平阳府浮山县南】见白衣老父曰为吾语唐天子吾而祖也诏于其地立庙
　　秋七月唐遣秦王世民督诸军伐郑
　　唐主诏秦王世民督诸军击世充【屈突通二子在洛阳唐主谓通曰今欲使卿东征如卿二儿何通曰臣昔为俘囚分当就死陛下释缚加以恩礼当是时臣心口相誓期以更生余年为陛下尽节但恐不获死所耳今得备先驱二儿何足顾乎唐主叹曰徇义之士一至此乎】世民遣行军总管史万寳自宜阳南据龙门【此伊阙也俗亦名龙门】刘徳威自太行东围河内王君廓【并州石艾人】自洛口断其饷道黄君汉攻回洛城大军屯于北邙连营以逼之【世充陈于青城宫世民亦置陈当之世充隔水谓世民曰唐帝闗中郑帝河南世充未尝西侵王忽举兵东来何也世民使应之曰四海咸仰皇风惟公独阻声教为此而来世充曰相与息兵讲好不亦善乎又应之曰奉诏取东都不令讲好也至暮各引兵还　青城宫在洛阳县北大业初所建】已而世民遣王君廓攻轘辕【注见前】拔之于是河南州县相继降唐【杜才干以濮州降杨庆以管州降魏陆以荥州降王雄以阳城王要汉以汴州皆来降　杨庆隋河间王之子管州隋以管城县置荥州王世充以荥阳县置管城荥阳及阳城汴州注俱见前】世充子元应镇虎牢闻诸州叛奔还洛阳许亳等州【许州即颍州亳州即谯郡注俱见前】亦降于唐【时刘武周降将寻相等多叛去诸将疑尉迟敬徳囚之屈突通殷开山言于世民曰敬徳骁勇絶伦留之恐为后患不如杀之世民曰敬徳若叛岂在寻相之后耶遽命释之引入卧内赐之金曰丈夫意气相期勿以小嫌介意必欲去者以此金相资表一时共事之情也世民以五百骑行战地世充帅步骑万余猝至围之单雄信引槊直趣世民敬徳跃马大呼横刺雄信坠马翼世民出围更帅骑兵还战会屈突通引兵至世充败去世民谓敬徳曰公何相报之速也自是宠遇日隆】
　　冬十月夏王建徳围幽州髙开道遣使降唐
　　窦建徳围幽州李艺告急于髙开道开道帅二千骑救之建徳兵引去开道因艺遣使降唐唐以为蔚州【唐置今属宣化府】总管赐姓李氏封北平郡王【已而建徳帅众二十万复攻幽州兵已攀堞薛万均万彻帅敢死百人从地道出其背击走之】
　　郑遣使如夏乞师
　　初王世充侵黎阳窦建徳袭破其殷州【注见前】以报之自是二国交恶信使不通及唐兵逼洛阳世充遣使求救于建徳夏中书侍郎刘彬请解仇救郑【彬曰唐得闗西郑得河南夏得河北共成鼎足之势今唐举兵临郑郑地日蹙郑亡则夏不能独立矣不如解仇除忿发兵救之夏击其外郑攻其内破唐必矣唐师既退徐观其变若郑可取则取之并二国之兵乗唐师之老天下可取也】建徳从之
　　十二月吴主子通败梁兵取京口杜伏威击之子通败走袭梁梁王法兴走死
　　李子通渡江攻沈法兴取京口法兴败走呉郡于是丹阳毘陵等郡皆降于子通杜伏威遣辅公祏攻之子通大败弃江都保京口江西之地尽入于伏威伏威徙居丹阳子通复东走太湖收合亡散得二万人袭沈法兴于吴郡大破之法兴赴江溺死【法兴起事三年而灭】子通军势复振帅其羣臣徙都余杭尽取法兴之地北自太湖南至岭东包防稽西距宣城皆有之
　　【辛唐武徳四年是嵗夏郑梁铣已吴亡并楚梁师都凡三国】春二月唐以赵郡王孝恭为防州【唐以巴东郡置今为府属四川】总管李靖为行军总管先是唐主遣开府李靖诣防州经畧萧铣靖至峡州【本梁宜州后周更名今湖北宜昌府是】阻铣兵不得进唐主敕峡州刺史许绍【字嗣宗安陆人】斩之绍惜其才为之奏请得免已而唐峡州兵伐梁拔荆门镇【在荆州府宜都县以荆门山名】黔州【后周置今四川黔彭防彭水县是】兵伐梁又拔其五州四镇至是靖说孝恭攻取萧铣十防孝恭上之诏以孝恭为防州总管使大造舟舰习水战以靖为行军总管委以军事靖说孝恭悉召巴蜀酋长子弟量才授任置之左右外示引擢实以为质【萧铣性猜忌大将军董景珍弟谋作乱事泄伏诛景珍据长沙郡降唐铣遣张绣讨之景珍为部下所杀绣恃功骄恣铣又杀之由是诸将皆离心兵势益弱】
　　唐秦王世民败郑主世充于谷水【注见前】进围洛阳世民奏请唐主进围东都移军青城【即青城官】壁垒未立王世充帅众二万临谷水以拒之诸将皆惧世民曰贼势窘矣悉众而出邀幸一战今日破之后不敢复出矣命屈突通率步卒五千渡水击之兵交世民引骑南下身先士卒与通合势众殊死战散而复合者数四自辰至午世充兵始退世民纵兵乗之直抵城下遂围之城中守御甚严世民四面攻之旬余不能克将士皆疲敝思归总管刘基请班师世民曰东方诸州已望风欵服洛阳孤城势不能久功在垂成奈何弃之乃下令军中曰敢言班师者斩众乃不敢复言【唐主亦宻敕世民使还世民遣封徳彞言于唐主曰世充号令所行一城而已智尽力穷克在朝夕若旋师贼势复振后必难图唐主从之世民又遣王君廓夜袭虎牢拔之】
　　突厥寇唐汾隂【注见前】
　　突厥颉利可汗【始毕可汗之弟始毕卒弟处罗可汗立处罗卒弟颉利立】士马雄盛有凭陵中国之志王世充使人说之曰昔启民奔隋赖文帝之力有此土宇子孙享之今唐天子非文帝子孙宜奉杨政道伐之以报文帝之徳颉利然之唐主以中国未寜待突厥甚厚而颉利求请无厌言辞骄慢至是冦汾隂【已而唐主遣使赂颉利并许结婚颉利乃遣使如唐未防颉利帅骑十五万入雁门冦并州唐主遣襄邑王神符等击破之乃遣郑元璹诣颉利责以负约颉利颇慙元璹因说之还师修好颉利悦遂引兵还襄邑王神符唐主从弟郑元璹译之子】
　　夏王建徳将兵救郑夏五月唐秦王世民大破擒之郑主世充降
