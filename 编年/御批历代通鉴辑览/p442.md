<!-- { "loadSidebar": true } -->
　　从三司条例司之请遣刘【字执中福州人】谢卿材侯叔献程颢卢秉【字仲甫徳淸人】王汝翼曽伉王广防【大名人】八人行诸路相度农田水利税赋科率徭役利害【已而颁农田水利约束由是进计者纷然数年间诸路凡得废田万七百九十三处三十六万一千一百七十八顷有竒而民给役劳扰】
　　五月罢翰林学士郑獬【字毅夫安陆人】宣徽北院使王拱辰知制诰钱公辅
　　獬权开封府防谋杀狱不依新法【事见后】拱辰与王安石议新法不合公辅言滕元发不宜去薛向变法当黜安石恶之出獬知杭州拱辰判应天府公辅知江宁府【御史中丞吕诲上疏言三人者无罪被黜甚非公议上出奏示执政安石曰此三人者出臣但愧不能尽理论情暴其罪状使小人知所忠惮不意言者乃更如此】
　　六月罢御史中丞吕诲
　　王安石既执政士大夫多以为得人吕诲独不以为然上疏言大奸似忠大诈似信安石外示朴野中藏巧诈骄蹇慢上隂贼害物诚恐陛下説其才辨久而倚毘乱由是生臣究安石本无逺略惟务改作立异于人文言饰非防上欺下误天下苍生必斯人也疏奏帝方眷注安石还其章疏诲遂求去乃出诲知邓州【先是诲将对学士司马光亦将诣经筵相遇并行光宻问今日所言何事诲曰袖中弹文乃新参也光愕然曰众喜得人奈何论之诲曰君实亦为是言邪安石虽有时名然好执偏见轻信奸囘喜人佞已聴其言则美施于用则疎置诸宰辅天下必受其祸及诲斥安石益横光由是服诲之先见自以为不及也】
　　秋七月乙丑朔日食
　　行均输法
　　条例司言诸路上供嵗有常数年丰可以多致而不能赢余年歉难于供亿而不敢不足逺方有倍蓰之输中都有半价之鬻徒使富商大贾乗公私之急以擅轻重敛散之权今浙江荆淮发运使实总六路赋入宜假以钱货贵其用度凡上供之物皆得徙贵就贱因近易逺预知在京仓库所当办者得以便易蓄买而制其有无庶几国用可足民财不匮诏以发运使薛向领均输平凖专行于六路赐内藏钱五百万缗上供米三百万石时议者多言非便刘琦【字公玉宣城人】钱觊【字安道无锡人】苏轼先后论列皆坐贬向复请设置官属从之【权开封推官苏轼言今先设官置吏簿书廪禄为费已厚非良不售非贿不行是官买之价比民必贵及其卖也复如前此钱一出恐不可复纵使其间薄有所获而征商之额所损必多矣帝方惑于安石不纳其言然均输法亦迄不能就　苏轼续纲目作苏辙今依宋史食货志及轼本传改】
　　八月罢判国子监范纯仁
　　初纯仁自陜西转运副使召还【帝问陜西城郭甲兵粮储如何对曰城郭粗全甲兵粗修粮储粗备帝愕然曰卿之材朕所倚信何为皆言粗对曰如是足矣愿陛下且无留意边功若边臣观望将贻他日意外之患】拜起居舍人同知谏院纯仁奏言王安石变祖宗法度棓克财利民心不宁书曰怨岂在明不见是图愿陛下图不见之怨帝曰何谓不见之怨对曰杜牧所谓不敢言而敢怒者是也【时帝切于求治多延见疏逖小臣咨访阙失纯仁言小人之言听之若可采行之必有累葢知小忘大贪利昧逺愿加深察及薛向行均输法于六路纯仁言臣尝亲奉徳音欲修先王补助之政今乃使小人棓克生灵敛怨基祸安石以富国强兵之术启迪上心欲求近功忘其旧学鄙老臣为因循乗公论为流俗异已者为不肖合意者为贤人在廷之臣方大半趋附陛下又从而驱之其将何所不至道逺者理当驯致事大者不可速成人才不可急求积不可顿革傥欲事功急就必为憸佞所乗宜速还言者而退安石留章不下纯仁求去不许】未防罢谏职改判国于监纯仁求去愈力安石使谕之曰已议除知制诰矣纯仁曰是以利訹我也言不用万钟何加焉遂录所上章申中书安石大怒乞加重贬帝曰宜与一善地命知河中府寻徙成都转运使以新法不便戒州县未得遽行安石怒其沮格以事左迁知和州
　　以程颢权监察御史里行
　　初颢举进士再调晋城【唐县今曰凤台为山西泽州府治】令民以事至县者必告以孝弟忠信度乡村逺近为伍保使之力役相助患难相恤凡孤茕残废行旅疾病皆有所养乡必有校暇时亲至召父老与之语儿童所读书亲为正句读乡民为社防为立科条旌其善恶在县三年民爱之如父母用荐改著作佐郎至是吕公着荐为御史帝素知其名数召见每退必曰频求对欲常常见卿一日从容咨访报正午始趋出庭中人曰御史不知上未食乎颢前后进説甚多大抵以正心窒欲求言育才为言务以诚意感悟人主尝劝帝防未萌之欲及勿轻天下事帝俯躬曰当为卿戒之
　　定谋杀伤首原法贬判刑部刘述【字孝叔湖州人】等六人初知登州许遵【字仲涂泗州人】上州狱有妇谋杀夫伤而未死【妇人阿云许嫁未行嫌壻陋伺其寝田舍怀刀斫之不死防一指而去】及按问遂自承法因犯杀伤而自首者得免所因之罪请从减论帝命司马光与王安石议安石以遵言为是光谓因他罪致杀伤者他罪得首原岂可以谋与杀分为两事而谓谋为所因得以首原乎帝意方向安石而文彦博富弼等多主光议逾年不决至是诏从安石议凡谋杀已伤按问自首者减罪二等着为令侍御史知杂事兼判刑部刘述封还诏执奏不已安石白帝诏开封府推官王克臣【字子难辽西人】劾述罪述遂率侍御史刘琦钱觊共上疏论安石【畧曰安石执政以来未逾数月操管商权诈之术与陈升之合谋侵三司利权开局设官分行天下惊骇物聴去年因许遵妄议按问自首之法安石任偏见而立新议陛下不察而从之遂害天下大公先朝所立制度自宜世守勿失乃事更张废而不用奸诈专权之人岂宜处之庙堂以乱国纪愿早罢退以慰天下曽公亮畏避安石隂自结援以固宠赵抃则括囊拱手但务依违皆宜斥免】疏上安石奏贬琦监处州盐酒务觊监衢州盐税殿中侍御史孙昌龄始以附安石得进觊将出台骂昌龄而去于是昌龄亦言王克臣阿奉当权欺蔽聪明遂黜昌龄通判蕲州安石欲置述于狱司马光范纯仁争之乃贬知江州同判刑部丁讽审刑院详议官王师元皆以附述忤安石讽贬通判复州师元贬监安州税【龙图阁学士祖无择先与安石同知制诰或馈安石润笔物辞不获取置院梁上安石忧去无择用为公费安石闻而恶之及得政乃讽监司求无择罪防御史王子韶使两渐按知明州苗振贪状子韶迎安石意遂连无择逮赴秀州以巧抵无所得诬以他事谪之无择言语政事为时名卿被诬放弃士论惜焉　王子韶字圣美太原人明州唐置今浙江宁波府是秀州五季吴越置今浙江嘉兴府是】
　　罢条例司检详文字苏辙
　　辙与吕惠卿论多不合防遣人使于四方求遗利辙以书抵王安石力陈其不可安石怒将加之罪陈升之止之乃以为河南府推官
　　九月行青苗法
　　初陜西转运使李参【字清臣郓州须城人】以部内多戍兵而粮储不足今民自隠度麦粟之赢先贷以钱俟谷熟还官号青苗钱经数年廪有余粮至是条例司请以诸路常平广惠仓钱谷依陜西青苗钱例民愿豫借者给之令出息二分随夏秋税输纳愿输钱者从其使如遇灾伤许展至丰熟日纳非惟足以待凶年之患民既受贷则兼并之家不得乗新陈不接以邀倍息又常平广惠之物收藏积滞必待年俭物贵然后出粜所及者不过城市游手之人今通一路有无贵发贱敛以广蓄积平物价使农人有以赴时趋事是亦先王散惠兴利以为耕敛补助之意也欲量诸路钱谷多寡分遣官提举每州选通判幕职官一员典干转移出纳乃先自河北京东淮南三路施行俟有绪推之诸路诏曰可乃出内库缗钱百万籴河北常平粟而常平广惠仓之法遂变为青苗矣【先是王安石既与吕惠卿议定出示苏辙等曰此青苗法也冇不便以告勿疑辙曰以钱贷民本以救民然出纳之际吏縁为奸虽有法不能禁钱入民手虽良民不免妄用及其纳钱虽富民不免逾限如此恐鞭棰必用州县之事烦矣安石曰君言诚有理当徐思之由是逾月不言青苗防京东转运使王广渊言春农事兴而民苦乏兼并之家得以乗急要利乞留本道钱帛五十万贷之贫民嵗可获息二十五万从之其事与青苗法合安石始以为可用召广渊至京师与之议于是决意行焉　王广渊字才叔大名人】
　　以吕惠卿为崇政殿説书
　　王安石荐惠卿为太子中允崇政殿説书司马光谏曰惠卿憸巧非佳士使王安石负谤于中外者皆其所为安石贤而愎不闲世务惠卿为之谋主而安石力行之故天下并指为奸邪近者进擢不次不厌众心帝曰惠卿进对明辨亦似美才光对曰惠卿诚文学辨捷然用心不正愿陛下徐察之江充李训若无才何以动人主帝黙然【帝尝御过英阁聴讲光读曹参代萧何帝曰汉帝守萧何之法不变可乎光对曰宁独汉也使三代之君守禹汤文武之法虽至今存可也汉武取髙帝约束纷更之盗贼半天下元帝改孝宣之政汉业遂衰由此言之祖宗之法不可变也惠卿言先王之法有一年一变者正月始和布法象魏是也有五年一变者巡狩考制度是也有二十年一变者刑罚世轻世重是也光言非是帝问光光对曰布法象魏布旧法也诸侯变礼易乐者王巡狩则诛之不自变也刑新国用轻典乱国用重典是为世轻世重非变也且治天下譬如居室敝则修之非大壊不更造也公卿侍从皆在此愿陛下问之三司使掌天下财不才而黜之可也不可使执政侵其事今以制置三司条例司何也宰相以道徳佐人主安用例苟用例则胥吏矣今为防详中书条例司何也惠卿语塞乃以他语扺光帝曰相与语是非耳何至是光又言青苗之曰平民举钱出息尚能蚕食下户至饥寒流离况县官督责之威乎惠卿曰青苗法愿则与不愿不彊也光曰愚民知取债之利不知还债之害非独县官不彊富民亦不彊也太宗平河东立籴法时斗米十钱民乐与官为市其后物贵而和籴不解遂为河东世世患臣恐异日之青苗亦犹是也帝曰陜西行之久民不为病光曰臣陜西人也见其病不见其利朝廷初不许有司尚能以病民况法许之乎他日人对帝曰今天下汹汹者孙叔敖所谓国之有是众之所恶也光曰陛下当论其是非今条例司所为独安石韩绛惠卿以为是耳陛下岂能独与此三人共为天下邪】
　　冬十月富弼罢
　　王安石用事虽不与弼合弼度不能争称疾求退章数十上帝曰卿即去谁可代卿者弼荐文彦博帝黙然良久曰王安石何如弼亦黙然遂出判亳州【弼恭俭孝敬好善嫉恶常言君子与小人并处其势必不胜君子不胜则奉身而退乐道无闷小人不胜则交结构扇千岐万辙必胜而后已迨其得志遂肆毒于良善求天下不乱不可得也】
　　以陈升之同平章事
　　升之既相帝问司马光曰近相升之外议何云对曰闽人狡险楚人轻易今二相皆闽人二参政皆楚人必将援引乡党之士充塞朝廷风俗何以更得淳厚帝曰升之有才智晓民政光曰但不能临大节不可夺耳凡有才智之士必得忠直之人从旁制之此明主用人之法也帝又曰王安石何如对曰人言安石奸邪则毁之太过但不晓事又执抝耳
　　城绥州
