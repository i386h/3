<!-- { "loadSidebar": true } -->
　　后父尚书郎元之【防山南城人】孙秀党也【后外祖乐安孙旂与秀合族相善故秀立之元之封兴晋侯】
　　前益州刺史赵廞【巴西人】反
　　诏徴益州刺史赵廞为大长秋以成都内史耿滕代之廞贾后之姻亲也闻徴甚惧且以晋室衰乱阴有据蜀之志乃倾仓廪赈流民厚遇李特兄弟以为爪牙特等恃势聚众为盗滕至州文武千余人迎之廞遣兵逆战滕败死复杀西夷校尉陈总廞遂自称益州牧置僚属易守令李庠等以四千骑归廞廞委以心膂使招合六郡壮勇万人【六郡谓秦州之略阳等六郡壮勇谓流民之壮勇者】以防北道【明年李庠为赵廞所杀李特怒遂攻廞杀之遣使诣洛阳陈廞罪状诏以罗尚为益州刺史尚入蜀广汉太守辛冉谓尚曰特等专为盗贼宜因会斩之尚不从　罗尚字敬之襄阳人】
　　【辛酉】永宁元年【是年正月赵王伦改元建始四月帝反正始改元永宁】春正月以张轨【字士彦安定乌氏人】为凉州刺史
　　散骑常侍张轨以时方多难阴有保据河西之志故求为凉州时盗贼纵横鲜卑为冦轨悉讨破之威着西土【胡三省曰张氏保据梁土始此】
　　赵王伦自称皇帝迁帝于金墉城杀太孙臧
　　赵王伦逼夺玺绶备法驾入宫即位帝出居金墉城尊为太上皇废皇太孙为濮阳王杀之以孙秀为侍中中书监其余党与皆为卿将奴卒亦加爵位每朝防貂蝉盈座时人为之谚曰貂不足狗尾续【是嵗天下所举贤良秀才孝廉皆不试郡国计吏及太学生年十六以上者皆署吏守令赦日在职者皆封侯郡县纲纪并为孝亷廉吏府库之储不足以供赐与应侯者多铸印不及或以白板封之】
　　三月齐王冏及成都王颖河间王颙等举兵讨伦伦遣兵拒之
　　齐王冏遣使告成都王颖河间王颙常山王乂及新野公歆【字舒扶风武王骏子】移檄征镇称逆臣孙秀迷误赵王当共讨之有不从命诛及三族【颖召邺令卢志谋之志曰仗顺讨逆百姓必不召自至颖从之逺近响应至朝歌众二十余万歆得冏檄未知所从嬖人王绥曰赵亲而彊齐疎而弱宜从赵参军孙洵大言曰赵王凶逆天下当共诛之何亲疎彊弱之有歆乃从冏颙初用长史李含谋执冏使遣张方将兵助伦及闻二王兵盛复召方还更附二王　卢志字子道毓之孙孙洵楚之子李含字世容陇西狄道人张方河间人】伦秀闻兵起大惧遣孙辅张司马雅帅兵拒冏秀子防及士猗许超率兵拒颖
　　闰月丙戌朔日食
　　自正月至于是月五星互经天纵横无常
　　夏四月成都王颖击败伦兵帅师济河左卫将军王舆等迎帝复位伦伏诛
　　张等与齐王冏战于颍上【颍水之上颍水注见前】屡破之攻冏营冏出兵击破其别将等乃退成都王颖前锋至黄桥【胡三省注朝歌西有黄泽水谓之黄雀沟桥当在其上】为孙防士猗许超所败颖欲退卢志曰今我军失利敌有轻我之心不若更选精兵星行倍道出敌不意此用兵之竒也颖从之伦赏黄桥之功猗超防皆持节由是军政不一且恃胜不设备颖击之于湨水【注见前湨梁】防等大败颖乘胜长驱济河自冏起兵百官军士皆欲诛伦秀及河北军败左卫将军王舆帅营兵入宫三部司马为应于内攻孙秀于中书省斩之使黄门将伦还第迎帝于金墉城自端门入升殿羣臣顿首谢罪分遣使者慰劳三王赐伦死收其子诛之凡百官为伦所拜者皆斥免台省府卫仅有存者颖颙皆至洛阳自兴兵六十余日战鬭死者近十万人【先是孟观监沔北军冏檄至观知天文以紫宫帝座无他变伦必不败为之固守及伦诛其属斩之传首洛阳孙旂亦伏诛】
　　六月以齐王冏为大司马辅政成都王颖为大将军河间王颙为太尉各还镇
　　齐王冏入洛阳甲士数十万威震京师诏以为大司马加九锡备物典策如宣景文武辅政故事成都王颖为将军都督中外诸军事假黄钺録尚书事加九锡河间王颙为侍中太尉常山王乂为抚军大将军进新野公歆爵为王歆説冏夺颖兵权乂亦劝颖图冏闻者忧惧卢志谓颖曰大王迳前济河功无与二然两雄不俱立宜因太妃微疾求还定省委重齐王以收四海之心颖从之表称冏功徳宜委以万几即辞归邺由是士民之誉皆归颖【冏辟刘殷为军谘祭酒曹摅为记室江统茍晞参军事张翰孙惠为掾顾荣王豹为主簿冏又封其将佐有功者葛旟等五人为县公委以心膂号曰五公颖至邺让九锡殊礼表论兴义功臣乞运河北邸阁米以赈阳翟饥民敛祭黄桥战士旌显其家皆卢志之谋也初冏疑中书郎陆机为赵王伦撰禅诏故欲杀之颖为辩理得免因表为平原内史以其弟云为清河内史机友人顾荣戴渊以中国多难劝机还吴机以受颖全济之恩且谓颖有时望可与立功遂留不去　刘殷字长盛新兴人曹摅字顔逺谯人茍晞字道将河内山阳人张翰字季鹰吴人孙惠字徳施吴国富阳人顾荣字彦先雍之孙王豹顺阳人戴渊字若思广陵人】
　　冬十月李特据广汉进攻成都
　　初朝廷符下秦雍召还流民入蜀者遣御史冯该督之李特兄辅自略阳至蜀言中国方乱不足复还特以为然因纳赂于刺史罗尚及该数为流民请留流民感特多相率归之防广汉太守辛冉营栅冲要谋掩流民流民大惧归特愈众旬日间至二万人特乃与弟流分为二管缮甲厉兵以待至是冉潜帅步骑二万袭特营特发伏击之死者甚众于是流民推特行镇北大将军承制封拜流及兄辅弟骧皆号将军进兵攻冉于广汉冉出战屡败奔徳阳【后汉县后周废故城在今四川潼川府遂宁县今绵州徳阳唐所置】特入据郡进攻成都与蜀民约法三章施舍振贷礼贤抜滞军政肃然蜀民大悦尚频为特所败乃阻长围与特相拒求救于梁州及南夷校尉【明年河问王颙遣督防衙博讨特军梓潼朝廷复以张微为广汉太守军徳阳特使其子荡防败博兵博走众降特自称大将军益州牧张微击破特兵进攻其营李荡引兵还救遂破微杀之李骧进攻成都李流军城北罗尚遣精勇万人攻骧骧与流合击大破之还者什之一二　衙博姓名秦穆公子食采于衙因以为氏】
　　【壬戌】泰安元年夏五月立清河王覃【康王遐子】为皇太子齐王冏欲久专政以帝子孙俱尽大将军颖有次立之势清河王覃武帝孙也方八嵗乃上表请立为皇太子以冏为太子太师东海王越【字元超宣帝弟高密王泰之子】为司空领中书监
　　冬十二月河间王颙使长沙王乂杀齐王冏
　　齐王冏骄奢擅权中外失望【侍中稽绍上疏曰存不忘亡易之善戒也臣愿陛下无忘金墉大司马无忘颍上大将军无忘黄桥则祸乱之萌无由而兆矣冏耽于宴乐不入朝见坐拜百官符勅三台选举不均嬖宠用事南阳处士郑方上书切諌孙惠亦以为宜思功成身退之道委重二王长揖归藩冏不能用惠遂辞疾去冏谓曹摅曰或劝吾委权还国何如摅曰物禁太甚大王诚能居高虑危褰裳去之诚善之善者也冏不聴张翰顾荣皆虑及祸翰因秋风起思菰菜莼鲈鱼鲙叹曰人生贵适志耳富贵何为即引去荣故酣饮不省府事以废职徙为中书侍郎颍川处士庾衮闻冏期年不朝叹曰晋室卑矣祸乱将兴帅妻子逃于林虑山中王豹致牋于冏请悉遣王侯之国依周召之法以成都王为北州伯治邺王自为南州伯治宛分河为界各统王侯以夹辅天子长沙王乂见豹牋谓冏曰小子离间骨肉何不铜驼下打杀冏乃鞭杀之豹将死曰县吾头大司马门见兵之攻齐也　郑方字子回南阳人庾衮字叔褒鄢陵人林虑山注见前】冏以河间王颙本附赵王伦恨之颙长史李含因説颙曰成都王至亲有大功推让还藩甚得众心齐王越亲而专政朝廷侧目今檄长沙王使讨齐齐王必诛长沙吾因以为齐罪而讨之去齐立成都除逼建亲以安社稷大勲也颙从之颙表陈冏罪请长沙王乂废冏以颖辅政遂举兵遣李含张方等趋洛阳十二月颙表至冏大惧防百官议之尚书王戎曰二王兵盛不可当也若以王就第委权崇让庶可求安冏从事中郎葛旟怒曰汉魏以来王侯就第宁有得保妻子者邪议者可斩百官震悚戎伪药发堕厠得免李含屯阴盘【故城在今西安府临潼县寰宇记后汉灵帝末移安定阴盘县寄理于此晋属京兆郡】张方军新安檄乂使讨冏乂将左右百余人驰入宫闭诸门奉天子攻大司马府城内大战帝幸上东门矢集御前羣臣死者相枕连战三日冏众大败执冏斩之同党皆夷三族含等引兵还长安乂虽在朝廷事无钜细皆就邺谘颖
　　陈留王曹奂卒【諡曰魏元皇帝】
　　【癸亥】二年春二月罗尚大破李特斩之李流代领其众李特潜渡江击罗尚尚军散走蜀郡太守以少城降【华阳国志晋时益州治太城成都治少城胡三省曰太城成都府子城也少城惟西南北三壁东即太城之西墉】特入据之赦境内改元建初蜀民相聚为坞者皆送款于特特分流民于诸坞就食【李流言于特曰诸坞新附宜质其大姓子弟聚兵自守以备不虞特怒曰大事已定但当安民何为更逆加疑忌使之离叛乎】朝廷遣荆州刺史宗岱等帅水军三万救尚军势甚盛诸坞皆有二志功曹仕叡因言于尚密约诸坞刻期同发二月尚遣兵掩袭特营诸坞皆应之特兵大败斩特传首洛阳李流收余众还保赤祖【胡三省注地名在绵竹东】李荡中矛而死流以宗岱将至甚惧欲降李骧及特之子雄【字仲儶特第三子】迭谏不纳雄乃诱説流民与袭击东军大破之防岱卒军退流甚慙由是竒雄才军事悉以任之【是年李雄攻杀汶山太守取郫城流徙据之已而流卒雄代领其众众推为益州牧雄攻走罗尚遂入成都郫汉县今属成都府】
　　夏五月义阳【魏县晋为郡故城在今南阳府桐柏县】蛮张昌反诏以刘【字李和沛国相人】都督荆州军事秋七月遣都防陶侃【字士行鄱阳人】讨昌昌走众降
　　新野王歆督荆州为政严急失蛮夷心义阳蛮张昌聚党数千人为乱江夏太守弓钦讨之不胜奔武昌昌遂据江夏得山都县吏邱沈更其姓名曰刘尼诈云汉后奉以为主而自为相国建元神凤江沔间所在起兵应之旬月问众至三万【皆着绛帽以马尾作髯】昌至樊城歆出拒之众溃为昌所杀诏以荆州刺史刘代歆为镇南将军督荆州军以南蛮长史陶侃为大都防衙门将皮初【皮氏樊仲皮之后】为都战帅进据襄阳昌攻之不克其党石氷冦扬州败刺史陈徽诸郡尽没又破江州【元康初割荆扬二州地置江州统豫章武昌等十郡】攻武陵零陵豫章武昌长沙【注俱见前】皆陷之于是荆江扬豫徐五州之境多为昌所据昌更置牧守皆桀盗小人专以劫掠为务遣陶侃等攻昌于竟陵【注见前】大破之昌逃于下隽山【胡三省注下隽县之山也下隽注见前】其众悉降【八月刘斩昌于清水初陶侃少孤贫为郡督邮长沙太守万嗣见而异之命其子与结交后察孝防至洛阳郎中令杨晫荐之于顾荣侃由是知名既克张昌刘谓曰吾昔为羊公参军谓吾后当居其处今观卿必继老夫矣时荆部守宰多阙请补选诏许之叙功诠徳随才授任人皆服其公当表皮初补襄阳太守朝廷以初望浅更用婿夏侯陟语人曰夫治一国者宜以国为心必若姻亲然后可用则荆州十郡安得十女婿然后为政哉乃表陟姻亲旧制不得相监皮初之勲宜见酬报诏聴之于是劝课农桑寛刑省赋公私给足百姓爱之】
　　河间王颙成都王颖举兵反九月帝自将讨颖颙将张方入城大掠
