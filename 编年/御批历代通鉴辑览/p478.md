<!-- { "loadSidebar": true } -->
　　冬十月金斡里雅布陷真定都钤辖刘竧【宋史忠义传作刘翊今从钦宗纪】死之
　　种师闵及斡里雅布战于井陉败绩斡里雅布入天威军攻真定竧率众昼夜搏战乆之城陷竧巷战麾下稍稍散亡竧顾其弟曰我大将也可受贼戮乎因挺刀欲夺门出不果自缢死知府李邈被执北去
　　金遣使来
　　尼玛哈斡里雅布遣杨天吉王汭等以书诘责索亲王诣军前陈谢仍要割地且求金帛车辂仪物及加其主徽号
　　罢御史中丞吕好问
　　金人复至大臣不知所出遣使讲解金人佯许而攻畧自如诸将以和议故皆闭壁不出好问乃请亟集沧滑邢相之戍以遏奔冲而列勤王之师于畿邑以卫京城疏入不省金人入真定攻中山上下震骇廷臣狐疑相顾犹以和议为辞好问率台属劾大臣畏懦误国坐贬知袁州帝闵其忠下迁吏部侍郎
　　下哀痛诏征兵于四方【续纲目系于十一月今依宋史钦宗纪改辑】
　　帝以太原真定已陷大以为忧下哀痛诏征兵命河北河东诸路帅臣传檄所部得便宜行事
　　召种师道还寻卒【諡忠宪】
　　师道次河阳遇王汭揣敌必大举亟上疏请幸长安以避其锋大臣以为怯召还以范讷代之师道既至病不能见寻卒
　　十一月诏百官议三镇弃守
　　王云至真定斡里雅布军使从吏先还言金不复求地但索五辂及上尊号且须康王至军乃议和斡里雅布尼玛哈亦使王汭等来帝乃命尚书左丞王防【字元恵江州人】副康王往使防托故不行帝怒安置防于新州改命冯澥知枢密院事充副使王未行而车辂至长垣为金人所却王遂不行至是云还言金人中变今必欲得三镇不然则进兵取汴都中外震骇诏集从官于尚书省议割三镇【梅执礼孙傅秦桧等三十六人言不可与自范宗尹以下七十人皆欲与之　孙字伯野海州人秦桧字会之江寜人范宗尹字觉民襄阳邓城人】何防曰三镇国之根本奈何一旦弃之且金人无信割地亦来不割亦来唐恪耿南仲等力主割地防辨论不已因曰河北之民皆吾赤子弃地则并其民弃之为民父母而弃其子可乎帝悟乃止防退谓恪曰割三镇则伤河外之情不割则太原已失不若任之恪唯唯遂诏河北河东京畿清野令流民得占官舍寺观以居禁京师民以浮言相动者
　　金尼玛哈陷河东诸州郡李囘折彦质师溃金人遂渡河陷西京诏冯澥使金军请和
　　尼玛哈自太原取汴所至破降平阳威胜隆徳泽州皆失官吏弃城走者逺近相望尼玛哈至河外宣抚副使折彦质以兵十二万拒之夹河而军时李囘以万骑防河亦至河上尼玛哈曰南军亦众与之战胜负未可知不若加以虚声遂取战鼓击之逹旦彦质之众皆溃李囘亦奔还京师金兵至河无船不得渡和尼帅军三百自孟津而下度其可渡遂引军以济尼玛哈从之于是知河阳燕瑛河南留守西道都总管王襄皆弃城走永安军郑州悉降于金尼玛哈既渡河不复言三镇直遣人来言欲尽得两河地请画河为界于是京师戒严遣冯澥李若水往使行至中牟守河兵相惊以为金兵至左右谋取间道去澥问何如若水曰戍兵畏敌而溃奈何效之今正有死尔敢言退者斩众乃定既行若水屡附奏言和议者必不可谐乞申饬守备
　　诏王云副康王构使金军许割三镇至磁州州人杀云构还次相州
　　云固请康王往使诏以资政殿学士副王使斡里雅布军许割三镇奉衮冕玉辂尊金主为皇叔且上尊号十八字王由滑濬至磁州守臣宗泽【字汝霖婺州义乌人】迎谒曰肃王一去不返今敌又诡辞以致大王其兵已迫复去何益愿勿行先是王云奉使过磁州劝两郡撤近城民舍运粟入保为清野之计民怨之及是次磁防康王出谒嘉应神祠云在后民遮道谏王勿北去厉声指云曰真奸贼也王出庙行民噪执云杀之斡里雅布军济河逰兵日至磁城下踪迹王所在知相州汪伯彦【字廷俊徽州祁门人】亟以帛书请王如相服櫜鞬部兵以迎于河上王遂行至相劳伯彦曰他日见上当首以京兆荐公由是受知议者以为是役云不死王必至金无复还理【相州汤隂人岳飞少负气节家贫力学尤好左氏春秋孙呉兵法有神力能挽弓三百斤弩八石刘韐宣抚真定募取战士飞与焉屡擒剧贼至是因刘浩以见王以为承信郎　岳飞字鹏举】
　　何防罢以陈过庭为中书侍郎孙傅为尚书右丞防主战守与唐恪耿南仲不合罢为开封尹傅以兵部尚书拜右丞寻改同知枢密院
　　以郭京为成忠郎选六甲以御金
　　孙傅因读邱濬感事诗有郭京杨适刘无忌之语于市人中访得无忌于龙卫中得京好事者言京能施六甲法可以生擒金二将而扫荡无余其法用七千七百七十七人朝廷深信不疑命以官赐金帛数万使自募兵无问伎艺能否但择年命合六甲者所得皆市井游惰旬日而足【敌攻益急京谈笑自如云择日出兵三百可致太平直袭击至隂山乃止孙傅何防尤尊信之又冇刘孝竭等募众或称六丁力士或称北斗神兵或称天阙大将大率效京所为识者危之】
　　遣耿南仲聂昌使金军许尽割两河地昌为绛人所杀南仲奔相州
　　斡里雅布遣使来议割两河地帝许之命耿南仲往报南仲以老辞改命聂昌昌以亲辞陈过庭曰主忧臣辱愿効死帝为挥泪太息而怒南仲及昌即命南仲如河北斡里雅布军昌如河东尼玛哈军昌言两河之人忠勇万一不从必为所执死不瞑目矣行至绛绛人果坚壁拒之昌持诏抵城下缒而登钤辖赵子清麾众杀昌抉其目而脔之初南仲为东宫官十年自谓首当柄用而呉敏李纲越次进位在己上心不能平每事异议力沮战守与呉幵【字正仲濮州人】坚请割地以成和好故朝廷战守之备皆罢致金师日逼至是与金使王汭偕行至卫州卫乡兵欲杀汭汭脱去南仲遂奔相州以帝旨喻康王起河北兵入卫京师因连署募兵榜掲之人情始安
　　金人入懐州知州事霍安国等死之
　　安国被围捍御不遗力鼎澧兵亦至相与共守拜徽猷阁待制及是城陷尼玛哈引安国以下问不降者为谁安国曰守臣安国也问余人通判林渊钤辖张彭年都监赵士詝张谌于潜鼎澧将沈敦张行中及队将五人同辞对曰渊等与知州一体皆不肯降尼玛哈令引于东北乡望拜亦不屈乃解衣面防杀十三人而释其余安国一门无噍类
　　金斡里雅布尼玛哈围京城要帝出盟
　　斡里雅布自真定趋汴仅二十日至城下屯刘家寺尼玛哈自河阳来防屯于青城【有二一在开封府城北一在城南宋南北郊斋宫也】使刘晏来要帝出盟时西南二道援兵为唐恪耿南仲遣还于是四方无一人至者城中唯衞士及弓箭手七万人乃以万人分作五军备缓急救防命姚友仲辛永宗分领之以五万七千人分四壁守御【何防募竒兵皆操瓢行乞羸劣之人未就纪律因作乱杀使臣内前大扰斩数十人乃定都人又杀东壁统制官辛亢宗诏罢民乘城代以保甲】遣使以蜡书间行出闗召兵又约康王及河北守将求援多为逻兵所获唐恪计无所出密言于帝曰唐自天寳而后屡失而复兴者以天子在外可以号召四方也今宜举景徳故事留太子居守而幸西洛连据秦雍领天下兵亲征以图兴复帝将从之开封尹何防入见引苏轼所论谓周之失计未有如东迁之甚者帝翻然而改以足顿地曰今当以死守社稷
　　南道都总管张叔夜将兵勤王
　　叔夜闻召即日自将中军令子伯奋将前军仲雄将后军合三万余人与金游兵转战而前至都下帝御南薰门见之军容甚整入对言敌锋甚鋭愿如明皇之避禄山暂诣襄阳以图幸雍帝不答时东道都总管胡直孺亦将兵入卫与金人遇于拱州兵败被执金人示于城下都人大惧
　　复元丰三省官名
　　闰月唐恪免以何防为尚书右仆射兼中书侍郎恪从帝巡城为都人遮击防马得脱遂卧家求去御史胡舜陟【字汝明徽州绩溪人】劾恪知虑不能经画边事但长于交结内侍今国势日蹙诚不可以备位乃罢
　　冯澥至自金军以为尚书左丞
　　澥与李若水至懐州金使萧庆挟与俱还自后凡三遣庆来坚请帝出盟会
　　诏张叔夜签书枢密院事将兵入城
　　【朱子曰叔夜领兵合驻旁近以为牵掣且伸缩自如一入城便有牵掣所以迄无成功】
　　金人约亲王出盟遣冯澥曹辅【辅于是月签书枢密院】以宗室受盟金人不许
　　金人屯青城日纵兵攻掠殿前副都指挥使王宗濋与金人战于城下兵败而遁【续纲目作宗濋败死考宋史高宗纪建炎元年以王宗濋引卫兵逃遁致都城失守谪官安置是宗濋并未死事今改辑】金人攻南壁张叔夜范琼分兵御之遥见金兵奔还自相蹈借死者以千数乃遣间使趣召诸道兵兵无至者城中惟卫士三万可用然亦什失伍六因时令挑战以示敢敌【时雨雪交作帝被甲登城以御膳赐士卒易火饭以进防天大寒士卒噤战不能执兵有僵仆者帝在禁中徒跣祈晴复幸宣化门乘马行泥淖中民皆感泣】金人复来言不须上出城请亲王及何防往议诏越王往将行而尼玛哈以兵来迓王乃止于是金人宣言失信攻城益急再遣使来趣亲王出盟诏遣冯澥曹辅与宗室仲温士如金军以请和既至尼玛哈即遣还不与交一语
　　诏康王构为天下兵马大元帅
　　殿中侍御史胡唐老【字俊明宿曾孙】言康王奉使至磁为士民所留乃天意也乞就拜为大元帅俾率天下兵入援何防以为然密草诏藁上之帝募令死士得秦仔刘定等四人遣持蜡诏如相州拜王为兵马大元帅知中山府陈遘为元帅汪伯彦宗泽为副元帅使尽起河北兵速入卫仔至相州于顶髪中出诏王读之呜咽军民感动
　　慧星出长竟天
　　郭京出御金军败走京城破帝如金营请降
