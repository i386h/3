<!-- { "loadSidebar": true } -->
　　秀徇颍川屯兵巾车乡【在今河南汝州寳丰县】郡掾冯异监五县为汉兵所获异曰异有老母在父城【即今寳丰县】愿归据五城以报德秀许之异归【谓父城长苗萌曰诸将多暴横独刘将军所到不虏畧观其言语举止非庸人也】遂与苖萌率五县以降
　　更始杀大司徒縯以刘秀为破虏大将军【纲目于更始纲特书名目仍书年号今以纲从目皆书更始】
　　新市平林诸将以縯兄弟威名益盛隂劝更始除之縯部将刘稷勇冠三军闻更始立怒曰本起兵图大事者伯升兄弟也今更始何为者邪以为将军又不肯拜更始乃陈兵收稷将诛之縯固争李轶朱鲔因劝更始并杀縯秀自父城驰诣宛谢司徒官属迎吊秀秀不与交私语惟深引过而己未尝自伐昆阳之功又不敢为縯服防饮食言笑如平常更始以是慙拜秀为破虏大将军封武信侯
　　莽将军王渉国师刘秀自杀
　　道士西门君惠谓渉曰防文刘氏当复兴国师公姓名是也渉遂与秀谋刼莽降汉谋泄皆自杀【莽以军师外破大臣内畔左右亡所信忧懑不能食但饮酒啗鳆鱼读军书倦因冯凡寐不复就枕矣】
　　成纪【注见前】隗嚣【隗氏出于赤狄嚣字李孟】起兵应汉
　　成纪隗崔隗义同起兵以应汉崔兄子嚣素有名好经书共推为上将军嚣聘平陵【昭帝陵因以为县故城在成阳】方望以为军师望说嚣立庙祀髙祖太宗世宗称臣执事杀马同盟移檄郡国数莽罪恶【撽言莽酖杀孝平皇帝簒夺其位矫托天命伪作符书欺惑众庶震怒上帝楚越之竹不足以书其恶因数莽逆天逆地逆人之大罪】勒兵十万击杀莽雍州牧安定大尹分遣诸将徇陇西武都金城武威张掖酒泉敦煌【注俱见前】皆下之
　　公孙述【字子阳扶风茂陵人】起兵成都
　　初述为清水【今县本汉置属甘肃秦州】长有能名迁江【莽改蜀郡曰江郡】卒正治临卭【汉县今四川卭州是】南阳宗成等起兵徇汉中以应汉众数万人述遣使迎之成等至成都虏掠暴横述谓郡中豪杰曰天下同苦新室思刘氏乆矣故闻汉将军到驰迎道路今百姓无辜而妇子系获此冦贼非义兵也乃诈为汉使者拜述将军兼益州牧击成杀之而并其众
　　刘望【长沙顷王驸驹之后】称帝于汝南【汉郡治平舆平舆注见前】更始遣兵击杀之诛严尤陈茂
　　故钟武【故城在汝宁府信阳州】侯刘望起兵汝南遂自立为天子严尤陈茂自昆阳战败后徃归之【望以尤为大司马茂为丞相】更始遣将军刘信击杀望并诛尤茂
　　遣上公王匡攻洛阳大将军申屠建攻武关九月建入长安孝平皇后自焚崩众共诛莽传首诣宛
　　更始遣王匡攻洛阳申屠建李松攻武关三辅震动析【汉县故城在今南阳府内乡县】人邓晔于匡起兵应汉莽忧不知所出【乃率羣臣至南郊陈符命本末仰天大哭气尽伏而叩头诸生小民旦夕防哭】拜将军九人【皆以虎为号】将精兵数万以东【时省中黄金尚六十余万斤他财物称是莽赐九虎士人四千钱】众无鬬意至华隂回谿【亦曰回阮在河南府永宁县】拒隘自守匡击之败走南出阌乡【今县本汉置属河南陜州】开武关迎汉兵以农掾王宪为校尉将数百人北渡渭至濒阳【注见前】所过迎降诸县大姓各起兵称汉将率众随宪李松等引军至华隂而长安旁兵四防城下争欲先入城【莽赦囚徒授兵使史谌将之度渭桥皆散走众兵发掘莽妻子父祖冢烧其棺椁及九庙明堂辟雍火照城中】九月朔兵入明日城中少年烧作室门【工徒出入之门蓝未央宫之便门也】火及掖庭黄皇室主曰何面目以见汉家自投火中死莽避火宣室前殿火輙随之莽旋席随斗柄【初莽铸威斗以五石铜为之若北斗欲以厌胜众兵司命负之出在前入在旁】而坐曰天生德于予汉兵其如予何又明日羣臣扶莽之渐台【此未央宫渐台在沧池中建章渐台在太液池中程大昌曰凡台之环浸于水者皆云渐台】众兵上台商人杜吴杀莽校尉公賔就【公賔氏出鲁大夫公賔庚之后就名也】斩莽首军人分莽身节觧脔分之就持诣王宪宪自称汉大将军城中兵数十万皆属焉居二日李松等入长安赵萌申屠建亦至【以王宪得玺绶不上多挟宫女建天子鼔旗收斩之】传莽首诣宛县于市百姓共提击之或切食其舌
　　【史臣曰王莽始起外戚折节力行以要名誉及居位辅政勤劳国家岂所谓色取仁而行违者耶至窃位南面颠覆之势险于桀纣而莽晏然自以黄虞复出乃始恣睢奋其威诈毒流诸夏乱延蛮貊四海嚣然逹近俱发城池不守肢体分裂自书传所载乱臣贼子考其祸败未有如莽之甚也昔秦燔诗书以立私议莽诵六艺以文奸言同归殊途俱用防亡皆圣王之驱除云尔】
　　冬十月更始北都洛
　　王匡防洛阳【诛莽守将王匡哀章】更始将都之以刘秀行司校尉使前修宫府秀乃置僚属作文移从事司察一如旧章时三辅吏士东迎更始见诸将过皆冠帻【刘昭曰秦作绛袙为武将首餙汉加其顔题名之曰帻贵贱皆服之文者长耳武者短耳】而服妇人衣诸于【袿衣也】绣镼【其物反半臂也】莫不笑之及见司僚属皆欢喜不自胜老吏或垂涕曰不图今日复见汉官威仪由是识者皆属心焉更始遂北都洛
　　樊崇降汉既而逃归
　　更始遣使降赤眉樊崇等闻汉室复兴留其兵自将渠帅二十余人随使者至洛阳皆封为列侯未有国邑而留众稍离畔乃复亡归【分其众为二部崇与逄安为一部徐宣谢禄杨音为一部崇安防长社击杀宛令宣禄等亦防阳翟击杀河南太守　长社汉县故城在今河南许州】
　　莽庐江【注见前】连率李宪【颍川许昌人】自称淮南王
　　莽末江贼王州公等起众十余万攻掠郡县莽以宪为偏将军庐江连率击破之莽既诛宪遂据郡自称淮南王
　　封刘永为梁王
　　永故梁王立之子【立在平帝时坐与帝外家卫氏交通为莽所杀】孝王八世孙也首诣洛阳更始绍封为梁王【都睢阳】后永见更始政乱举兵攻下济隂山阳等郡【凡得二十八城】又拜贼帅西防【故城在今山东曹州府单县】佼彊【佼姓彊名】东海董宪【时起兵据本郡】琅邪张歩【宇文公不其人汉兵起步亦聚众数千自为五威将军遂据本郡】皆为将军与之连兵遂专据东方
　　以刘秀行大司马事遣徇河北
　　更始欲令大将徇河北大司徒赐【更始从兄字子琴】言诸家子独有文叔可用朱鲔等以为不可赐深劝之乃以秀行大司马事持节北渡河镇慰州郡秀所过考察官吏黜陟能否平遣囚徒除莽苛政复汉官名吏民喜悦争持牛酒迎劳秀皆不受南阳邓禹【字仲华新野人】杖策追秀及于邺秀曰我得专封拜生逺来宁欲仕乎禹曰不愿也秀曰即如是欲何为禹曰但愿明公威德加于四海禹得效其尺寸垂功名于竹帛耳秀笑因留宿间【犹私也】语禹进说曰今山东未安赤眉之属动以万数更始常才不自听断诸将皆庸人屈【求勿反】起志在财帛非有深虑逺图欲尊主安民者也明公素有盛德大功为天下所向服为今之计莫如延揽英雄务悦民心立髙祖之业救万民之命天下不足定也秀大悦因令禹常宿止于中与定计议毎任使诸将多访于禹皆当其才初秀自兄縯之死每独居辄不御酒肉枕席有涕泣处主簿冯异独叩头寛譬秀止之曰卿勿妄言至是异进说曰更始政乱百姓无依人久饥渇易为充饱宜分遣官属循行郡县宣布惠泽秀纳之【骑都尉耿纯谒秀于邯郸退见官属将兵法度不与他将同遂自结纳献马及缣帛　耿纯字伯山钜鹿宋子人】
　　以刘赐为丞相令入闗修宗庙宫室
　　冬十二月王郎【一曰王昌邯郸人】称帝于邯郸
　　故赵缪王【名元景帝七世孙】子林言于大司马秀曰赤眉今在河东决河水灌之百万之众可使为鱼秀不答去之眞定【注见前】林于是以卜者王郎为成帝子子舆【初王莽时有自称为成帝子子与者莽杀之郎縁是诈称矣子与林素任侠于赵魏间与郎亲善遂信之】与赵国大豪李育张参等入邯郸立郎为天子【林为丞相育为大司马参为大将军】徇下幽冀移檄州郡【檄言圣公未知且持帝号翟义不死诣行在所】于是赵国以北辽东以西望风响应
　　【甲更始申二年】春正月大司马秀北徇蓟【今顺天府大兴县】以耿弇【字伯昭扶风茂陵人】为长史
　　秀以王郎新盛乃北徇蓟时耿况【字侠游】为上谷大守【初更始分遣使者徇郡国曰先降者复爵位至上谷况上印绶使者纳之一宿无还意功曹冦恂勒兵入责使者首堕大信召况至进取印绶帯况使者不得已承制诏之　冦氏蘓忿生为周司冦其后以官为氏恂字子翼上谷昌平人】遣其子弇诣长安【弇时年二十一】至宋子【汉县故城在今直赵州】防王郎起弇闻大司马在卢奴【注见前】乃驰北上谒秀留署长史与俱北至蓟令功曹王覇【字元伯颍川颍阳人】至市中募人撃王郎市人皆大笑以手邪揄【音耶喻】之覇惭懅而退秀将南归弇曰今兵从南方来不可南行渔阳太守彭宠公邑人【彭宠字伯通宛人与乡人吴汉共亡命渔阳更始立韩鸿徇北州承制拜宠行渔阳太守事以汉为安乐令　吴汉字子顔宛人渔阳注见前安乐汉县故城在今顺天府宻云县】上谷太守即弇父也发此两郡控万骑邯郸不足虑也秀官属皆曰死尚南首奈何北行入囊中秀指弇曰是我北道主人也
　　二月更始迁都长安
　　三辅既平申屠建李松迎更始迁都长安【时长安惟未央宫被焚其余宫室供帐太仓武库官府市里不改于旧】更始既至居长乐宫升前殿吏以次列庭中更始羞怍俛首刮【犹摩也】席不敢视【诸将后至者更始间虏掠得几何左右侍官皆宫省久吏惊愕相视】李松赵萌请悉王诸功臣朱鲔不可更始乃先封诸宗室然后立诸功臣皆为王以鲔为左大司马【鲔封胶东王辞不受】与李轶等【轶封舞隂王】鎭抚闗东李松为丞相赵萌为右大司马共秉内政【更始纳赵萌女为夫人故委政于萌日夜饮防后庭羣臣欲言事辄醉不能见时不得已乃令侍中坐帷内与语萌专权自恣羣小膳夫皆滥受官爵长安为之语曰灶下养中郎将烂羊胃骑都尉烂羊头关内侯诸将在外者皆专行诛赏各置牧守州郡交错不知所从由是关中离心四海怨畔】
　　蓟城反应王郎大司马秀走信都【注见前】和戎【一作和成王莽分钜鹿郡置】发兵撃邯郸
