<!-- { "loadSidebar": true } -->
　　休若至京口闻建安王死益惧宋主以休若和厚能得物情恐其将来倾夺幼主欲遣使杀之虑不奉诏乃以手书召之使赴七月七日宴及至赐死而以桂阳王休范刺江州【休范素凡劣少知解不为诸兄齿遇宋主尝指谓左右曰休范人材不及此以我弟故生便富贵释氏愿生王家良有以也及是宋主诸弟俱尽惟休范以凡劣不见忌得全史臣曰太祖之于义康以呵训之微行成灭亲之大祸开端树隙垂之后人太宗因易隙之情据已行之典翦落洪枝不待顾虑既而幼主孤立神器倾移履霜坚冰其所由来逺矣】
　　宋以萧道成为散骑常侍
　　八月魏主传位于太子宏自称太上皇帝
　　魏主聪睿夙成刚毅有断而好黄老浮屠之学尝有遗世之心以京兆王子推【景穆帝子】沈雅仁厚欲禅以位乃会公卿大议皆莫敢言任城王子云【子推之弟】对曰陛下方隆太平临四海岂得上违宗庙下弃兆民必欲委弃尘务则皇太子宜正大统太尉源贺尚书陆馛【俟之子】皆附子云议魏主怒变色时太子宏生五年矣魏主以其幼故欲传位子推中书令高允曰臣不敢多言愿陛下上思宗庙付托之重追念周公抱成王之事魏主乃曰然则立太子羣公辅之又曰陆馛直臣也必能保吾子以为太保与源贺持节奉玺绶传位于太子宏【宏有至性前年魏主病痈亲吮之及是悲泣不自胜魏主问其故对曰代亲之感内切于心】宏即位【为孝文帝】羣臣奏曰汉高祖称皇帝而尊其父为太上皇明不统天下也今皇帝幼冲万几大政陛下犹宜总之谨上尊号曰太上皇帝从之【上皇徙居北苑崇光宫来椽不斵土阶而已又建鹿野浮图于苑中与禅僧居之　鹿野浮图胡三省注尸迦国波罗□城东北有鹿野苑本辟支佛住此常有野鹿故名今魏仿此而建浮圗也】
　　冬十月宋人侵魏魏击却之
　　宋主命北琅邪兰陵太守垣崇祖【琅邪兰陵已没于魏崇祖遥领二郡未有其地也】经畧淮北崇祖自郁洲将数百人入魏境七百里据防山【在今沂州府费县西北禹贡防羽其艺即此】魏人击之崇祖引还
　　宋作湘宫寺
　　宋主以故第为湘宫寺备极壮丽新安太守巢尚之罢还宋主谓曰卿至湘宫寺未此是我大功徳散骑侍郎虞愿【字士恭余姚人】侍侧曰此皆百姓卖儿贴【亦卖也】妇钱所为佛若有知当慈悲嗟愍罪高浮图何功徳之有侍坐者皆失色宋主怒使人驱下殿愿徐去无异容【宋主好围棊甚拙与第一品彭城丞王抗对奕抗每假借之曰皇帝飞棊臣抗不能断宋主不悟好之愈笃愿日尧以此教丹朱非人主所宜好也宋主虽怒甚以其旧臣每优容之】
　　【壬宋防豫元年子魏延兴二年】春正月宋蛮酋桓诞以沔北降魏宋大阳【胡三省注宋置大阳城于蕲阳西北蕲阳今黄州府蕲州是】蛮酋桓诞据沔北八万余落降魏自云桓元之子魏以为东荆州刺史使起部郎【通典晋宋有起部工部也取虞书百工起哉为义】韦珍【字灵智京兆人】与诞安集新附区处皆得其所【珍至桐栢穷淮源旧有祠蛮俗恒以人祭之珍乃晓告令自今悉以酒防代羣蛮从约淮源自胎簮山伏流数十里涌出三泉因浚为井名曰淮井在桐栢县西】
　　二月宋杀其扬州刺史江安侯王景文
　　景文常以盛满为忧屡表辞位宋主不许及是宋主疾笃虑晏驾之后皇后临朝景文必为宰相或有异图遣使赍手敕并药赐死敕至景文正与客棊叩函看已复置局下神色不变局竟敛子纳奁毕徐曰奉敕见赐以死方以敕示客乃作墨啓致谢饮药而卒【先是宋主恶屯骑校尉夀寂之勇健因事杀之既又以豫州都督呉喜多计数得人情恐其不能事幼主召入赐死至是王景文死宋主又梦有人告曰豫章太守刘愔及既寤遣人就郡杀之】
　　夏四月宋主彧殂太子昱立【是为后废帝】
　　宋主疾笃以桂阳王休范为司空褚渊为防军将军刘勔为右仆射与尚书令袁粲荆州刺史蔡兴宗郢州刺史沈攸之并受顾命渊素与萧道成善荐之诏以为右卫将军共掌机事宋主遂殂【諡曰明皇帝庙号太宗髙寜陵太宗末年益猜虐好鬼神多忌讳文书有祸败凶防疑似之言应廻避者数千百品有犯必戮改騧字为□以其似祸字故也左右忤防往往刳斮时□泗用兵府藏空竭百官断禄而奋费过度每造器用必为正御副御次副各三十枚嬖佞用事货赂公行民不堪命】太子昱即位时方十嵗袁粲等秉政承奢侈之后务崇节俭欲救其弊而阮佃夫等用事不能禁也
　　宋以安成王准【即顺帝】为扬州刺史
　　准实桂阳王休范之子太宗以为第三子
　　秋七月宋以沈攸之都督荆襄八州军事
　　宋荆州刺史蔡兴宗被征还都右将军王道隆以其彊直不欲使居上流改为中书监而以沈攸之代之兴宗固辞不拜【道隆每诣兴宗蹑履到前不敢就席良久去兴宗竟不呼坐未防兴宗卒】攸之自以材畧过人隂蓄异志择郢州士马器仗精者多以自随到官以讨蛮为名大发兵力招聚才勇重赋敛以缮甲器旧应供台者皆割留之举措专恣不复永用符敕朝廷疑而惮之【攸之为政刻暴或鞭挞士大夫然吏事精明人不敢欺盗贼屏息夜户不闭】
　　冬十月宋以刘秉【字彦节长沙王道怜之孙】为左仆射
　　秉和弱无干能以宗室清令故袁褚引之【时阮佃夫为纶事中欲用其所亲为郡袁粲等不从佃夫称敕施行众不敢执】
　　【癸宋主昱元徽元丑年魏延兴三年】春正月魏诏守令劝农事除盗贼魏诏守令劝课农事同部之内贫富相通家有两牛通借无者县令能静一县劫盗者兼治二县即食其禄能静二县者兼治三县三年迁为郡守郡守二郡至三郡亦如之三年迁为刺史
　　二月魏以孔乘为崇圣大夫
　　乘孔子二十八代孙也
　　秋七月魏制河南六州赋法
　　户收绢一匹绵一斤租三十石
　　冬十月武都王杨僧嗣卒弟文度立降魏
　　初杨文徳据葭芦【城名蜀汉姜维置在今阶州东南】为魏所破宋太祖免其官削爵土【后太祖伐魏起文徳为将军使扰汧陇文徳攻叛氐不兖刘秀之执送荆州使文徳从祖兄头戌葭芦】时故氐王杨保宗之子元和在宋【保宗为魏所杀事具前】世祖以其为杨氏正宗【保宗故氐王元之子】立之未几元和弃国奔魏其从弟僧嗣立有功于宋【时萧惠开遣兵出梁州应寻阳僧嗣断其道间使以闻】太宗遂以为武都王至是僧嗣卒从弟文度自立遣使降魏【已而文度袭防魏讐池魏遣将军皮欢喜破斩之以其弟文为武都王　皮欢喜豹子之子】
　　十二月癸卯朔日食
　　【甲宋元徽二年寅魏延兴四年】夏五月宋江州刺史桂阳王休范举兵反攻建康右卫将军萧道成击斩之
　　宋桂阳王休范谨涩无才不为物情所向自太宗晏驾嗣主年在幼冲休范自谓尊亲无二应入为宰辅既不如志怨愤弥结典籖许公舆【新蔡人】为之谋主令休范折节下士由是逺近归之收养勇力缮治器械朝廷知之隂为之备【会夏口阙镇以其地在寻阳上流欲使腹心居之乃以晋熙王爕为刺史而以王奂为长史行事爕方四嵗恐其过寻阳为休范所留使自太洑径去休范闻之大怒宻与公舆谋袭建康　晋熙王明帝第五子王奂字道明景文兄子太洑即太子洑在今黄州府黄梅县南】至是休范遂举兵反寻阳昼夜取道太雷戍主驰下告变朝廷惶骇【萧道成曰昔上流谋逆皆因淹缓致败休范必惩前失轻兵急下乘我无备今宜顿兵新亭白下坚守宫城东府石头以待贼至千里孤军复无委积求战不得自然瓦解我请顿新亭以当其锋破贼必矣袁粲方以母防去职闻难扶曵入殿】由是内外戒严萧道成出屯新亭张永出屯白下沈怀明戍石头道成治垒未毕休范前军已至新林【浦名在江寜县西南】休范舍舟步上自以大众攻新亭道成拒战移时外势愈盛众皆失色道成曰贼虽多而乱寻当破矣休范白服乘肩舆登城以数十人自卫校尉黄回【竟陵郡军人】张敬儿【南阳冠军人】谋诈降以取之乃白于道成出城放仗大呼称降休范信之置于左右休范方饮醇酒回目敬儿夺休范防身刀斩其首持还左右并散先是休范自新林分遣其将杜黑骡丁文豪等直趋朱雀门及是休范虽死黑骡等不知【休范之死也道成遣送首诣台送者道遇南军弃首于水挺身得逹唱云已平而无以为验人莫之信休范将士亦莫之知】进至朱雀桁王道隆帅羽林军在门内闻贼至急召刘勔勔自石头来赴战死之【勔欲撤朱雀桁以折南军之势道隆怒曰贼至但当急击宁可开桁示弱邪勔不敢言遂战死】黑骡乘胜渡淮道隆走黒骡追杀之于是中外大震白下石头之众皆溃抚军长史褚澄【字彦道渊之弟】开东府门纳贼贼拥安成王准据东府【称休范教曰安成王吾子也勿得侵】官省恇扰众莫有鬬志俄而丁文豪之众知休范已死稍欲退散许公舆诈称休范在新亭士民惶惑诣垒投刺者以千数道成皆焚之登城谓曰刘休范已就戮尸在南岗下我乃萧平南【道成时加平南军】诸军谛视之刺皆已焚勿惧也即遣陈显逹【南彭城人】等将兵入卫袁粲慷慨告语诸将披甲上马将驱之显逹等引兵出战大破黑骡文豪皆斩之余党悉平【休范之反也沈攸之谓僚佐曰桂阳必声言我与之同若不显沛勤王必増朝野之惑乃与徐郢湘雍同讨寻阳杀休范二子而还】
　　六月宋以萧道成为中领军
　　道成与袁粲褚渊刘秉更日入直决事号为四贵
　　魏罢门房之诛
　　诏曰下民凶戾不顾亲戚一人为恶殃及阖门朕为民父母深所愍悼自今非谋反大逆外叛罪止其身于是始罢门房之诛【魏上皇勤于为治尤重刑狱大刑多令覆鞫或囚系积年羣臣颇以为言上皇曰狱仍非善治不犹愈于仓猝而滥乎夫人幽苦则思善故智者以囹圄为福堂朕特苦之欲其改悔而加矜恕耳由是囚系虽滞而所刑多得其宜】
　　秋七月柔然侵魏
　　柔然侵魏敦煌尉多侯击破之尚书奏敦煌僻逺介居彊防之间【谓吐谷浑柔然】恐不能自固请内徙凉州羣臣集议佥以为然给事中韩秀【字白武昌黎人】独执不可【秀曰敦煌之置为日已久虽邻彊防而兵人素习寻常置戍足以自全若徙就姑臧虑人怀异意或贪留重迁情不愿徙引防内侵深为国患且舍逺就近遥防有阙是啓戎心二虏交搆互相往来关右荒扰边役烦兴不可不虑】于是遂从秀议
　　冬十一月宋主冠
　　初宋主在东宫时喜怒乖节太宗屡敕陈太妃痛捶之及即位内畏太后太妃外惮诸大臣未敢纵逸自加元服内外稍无以制自以李道儿之子故每微行自称李将军常着小袴衫营署巷陌无不贯穿或夜宿客店或昼卧道旁排突厮养与之交易或遭慢辱悦而受之
　　【乙宋元徽三年夘魏延兴五年】春三月宋以张敬儿都督雍梁二州军事
　　敬儿请为雍州萧道成以其人位俱轻不许敬儿曰沈攸之在荆州欲何所作不出敬儿制之恐非公之利也道成乃以敬儿镇襄阳【攸之恐敬儿袭已隂为之备敬儿既至奉事攸之甚至攸之以为诚然敬儿由是得其事迹皆宻白道成】
