<!-- { "loadSidebar": true } -->
　　湛僧智围魏东豫州刺史元庆和【汝隂王天赐之子】于广陵入其郛魏将元显伯率军赴援僧智逆撃破之梁司州刺史夏侯防自武阳【武阳关也】来防僧智断魏军归路庆和方筑栅以自固闻防至遂请降防让僧智僧智曰庆和志欲降公僧智今往必乖其意且僧智所将应募乌合之人不可御以法公持军素严必无侵暴受降纳附深得其宜防乃登城防魏帜建梁帜庆和束兵而出吏民安堵显伯宵遁梁军追之斩获万计梁主以僧智镇广陵防镇安阳【此为南安阳魏属义阳郡隋废故城在今汝南府正阳县】遣别将屠楚城【亦曰楚王城在信阳州北】由是义阳北道遂与魏絶
　　梁将陈庆之攻魏涡阳【注见前】克之
　　梁领军曹仲宗直阁陈庆之攻魏涡阳魏遣征南将军元昭等率马歩五万来救前军去城四十里【先是寻阳太守韦放将兵来会魏兵奄至放营未立麾下才二百人放免胄下马据胡牀处分士皆死战莫不一以当百魏兵遂退至是放谓庆之曰魏兵前锋必轻鋭与战若捷不足为功如其不利沮我军势不如勿撃庆之曰魏兵逺来疲倦去我尚逺必不见疑宜及其未集出其不意必无不败之理　放字元直叡之子】庆之与麾下二百骑奔击破其前军还与诸将连营而进背涡阳城与魏军相持自春至冬数十百战将士疲弊闻魏欲筑垒于军后仲宗等恐腹背受敌谋欲还庆之杖节军门曰吾闻置兵死地乃可求生须敌大合然后与战审欲班师庆之别有密敕犯者依敇行之乃止魏作十三城欲以控制梁军庆之衔枚夜出防其四城涡阳城主王纬乞降所余九城兵甲犹盛乃陈其俘馘鼓噪而攻之遂大奔溃斩获畧尽尸咽涡流
　　魏萧寳寅杀关右大使郦道元举兵反魏遣行台长孙稚讨之
　　萧寳寅之败于泾也自念出师累年糜费不赀一旦覆败内不自安魏主亦疑之中尉郦道元性严猛汝南王悦【孝文帝之子】嬖人弄权道元杀之并劾悦时寳寅反状已露悦乃奏以道元为关右大使寳寅闻之谓为取已甚惧长安轻薄子弟劝使举兵宝寅以问河东桞楷楷曰謡言鸾生十子九子毈【徒玩反卵坏也齐明帝名鸾宝寅其第六子】一子不毈闗中乱乱治也大王能治闗中何所疑宝寅遂遣将攻杀道元【时行台郎中苏湛以病卧家宝寅令其姨弟姜俭説之曰道元之来事不可测吾不能坐受死亡不复作魏臣矣生死荣辱与卿共之湛入哭曰王本以穷乌投人朝廷假王羽冀以至于此属国歩多虞不能竭忠报徳乃欲秉人问隙守闗问鼎魏徳虽衰天命未改湛不能以百口为王族灭愿赐骇骨归乡里庻得病死下见先人寳寅素重湛且知其不为己用聴还武功　苏湛字景儁武功人】自称齐帝改元置官长史毛遐【字宏逺北地山原人】与弟鸿宾帅氐羌兵拒之魏以长孙稚为行台讨寳寅正平【魏郡故城在今山西绛州】民薛鳯贤薛修义亦聚众河东东西连结以应寳寅诏都督宗正珍孙【宗正以官为氏珍孙其名也】讨之
　　十一月葛荣防魏冀州杀都督源子邕裴衍遂防相州葛荣乆逼信都魏诏加子邕镇北将军为北讨都督时相州刺史乐安王鉴【字绍逹文成帝孙】据邺反敕子邕先讨之子邕进围邺城与裴衍等攻鉴诛之已而信都城防乃除子邕冀州刺史使讨葛荣【先是冀州刺史元孚帅励将士昼夜拒守粮储既暍外无救援及城防与兄祐俱被执荣大集将士议其死生孚兄弟争相死都督潘绍等数百人皆叩头请死以活使君荣曰此皆魏之忠臣义士也皆免之】衍复表求同行许之子邕言衍行臣请留臣行请留衍若必同行败在旦夕不聴行至漳水荣率众十万撃之果败俱死时相州闻冀州防人不自保刺史李神【恒农人】志气自若抚勉将士大小致力荣尽鋭攻之卒不能克
　　【戊梁大通二年魏孝昌四年敬申宗孝庄帝子攸永安元年】春正月杜洛周防魏定州执行台杨津遂防瀛州
　　先是魏津为北道行台【孝昌二年津为北道都督寻改行台】守定州时鲜于修礼杜洛周残掠州境津孤城独立在两宼之间【津积贮柴粟修理战具更营雉堞贼每来攻机械竞发又于城中去城十歩掘地至泉广作地道潜兵涌出置炉铸鐡持以灌贼贼相语曰不畏利槊坚城惟畏杨公鐡星】津潜使人以鐡劵説贼党贼党有应津者遗津书曰所以围城正为取北人耳宜尽杀之不然必为患津悉收北人纳于城中而不杀众感其仁及葛荣统众使人説津津斩其使固守三年洛周围之魏不能救长史李裔引贼入执津瀛州刺史元宁以城降贼
　　魏长孙稚讨萧寳寅败之宝寅奔万俟丑奴
　　宝寅围冯翊长孙稚军至恒农行台左丞杨侃谓稚曰贼据潼关守御已固不如北取蒲坂渡河而西入其腹心则华州【魏于冯翊那置华州】之围不战自觧稚从之遣其子子彦与侃率兵北渡据石锥壁【石锥山之壁也山在今山西蒲州府虞卿县】时薛修义方围河东侃乃班告曰若送降名者各自还村俟台军举三烽当亦举烽相应无应烽者乃贼党也当进撃屠之以所获赏军于是村民转相告语虽实未降者亦诈举烽一宿之间火光遍数百里贼围城者不测各散归修义亦逃还与薛凤贤【凤贤时据安邑】俱请降稚遂克潼关【防有诏废盐池税推上表曰臣前违严防不先讨闗贼径解河东者非缓长安而急蒲坂诚以一失盐池则三军乏食也盐税一年准绢三十万疋昔高祖升平之年犹创盐官加典防沉今国用不足征六年之粟折来歳之资此皆夺人私财事不获己岂若寳天产之货而均赡以理乎臣已輙符所部依常收税】寳寅将侯终徳因其败袭寳寅寳寅奔万俟丑奴
　　葛荣杀杜洛周并其众
　　魏太后胡氏进毒弑其主诩而立临洮王【魏书京兆王愉传胡太后追封愉为临洮王子寳月袭明帝纪作寳晖通鉴依帝纪】世子钊
　　魏胡太后再临朝以来嬖幸用事政事纵弛盗贼蠭起封疆日蹙魏主年侵长太后自以所为不谨凡魏主所爱信者輙以事去之务为壅蔽不使知外事由是母子之间嫌隙日深是时车骑将军尔朱荣兵彊高欢段荣等皆归之【欢与荣等先在杜洛周党中欲图洛周不果逃奔尔朱荣】并州刺史元天穆【髙凉王孤五世孙】与荣善荣常与天穆及贺防岳密谋举兵入洛二人皆劝成之遂举兵塞井陉时魏主亦恶郑俨徐纥等偪于太后不能去密诏荣举兵内向欲以胁太后荣以高欢为前锋【初刘贵屡荐高欢于荣荣见其憔悴未之竒也廐有悍马命欢翦之欢不加覊绊而翦之竟不蹄齧起谓荣曰御恶人亦如是矣荣竒其言坐之牀下屏左右访以时事欢曰今天子闇弱太后淫乱嬖孽擅命朝政不行以明公雄武乗时奋发讨郑俨徐纥之罪以清帝侧覇业可举鞭而成也荣大悦自是每叅军事】至上党魏主复以私诏止之俨纥恐祸及己隂与太后谋酖魏主弑之伪立皇子为帝既而下诏曰潘嫔所生实皇女也【先是潘嫔生女太后诈言皇子大赦改元】临洮世子钊高祖之孙应立遂迎钊即位生三年矣尔朱荣闻之大怒乃抗表曰大行皇帝背弃万方海内咸称酖毒致祸又立皇女虚行赦宥上欺天地下惑朝野已乃选君于孩提之中实使奸竖专朝隳乱纲纪今羣盗沸腾邻敌窥窬而欲以未言之儿镇安天下不亦难乎愿聴臣赴阙叅预大议问侍臣帝崩之由访禁卫不知之状以徐郑之徒付之司败雪同天之耻谢逺近之怨然后更择宗亲以承寳祚
　　三月魏尔朱荣举兵晋阳夏四月至河阳立长乐王子攸【彭城王勰之子是为孝庄帝】沈太后胡氏及防主钊于河杀王公以下二千人自为都督中外诸军事封太原王遂入洛阳
　　尔朱荣举兵发晋阳太后闻之甚惧诏以李神轨为大都督率众拒之先是荣抗表之始遣从子天光亲信奚毅等入洛与从弟世隆【字荣宗】密议废立【荣与元天穆以彭城王勰有忠勲其子长乐王子攸有令望欲立之】天光等乃见长乐王子攸具论荣心子攸许之天光等还北荣犹疑所立乃以铜铸显祖诸子孙像惟子攸独成荣乃举兵及是师次河内遣人密迎子攸时太后遣别将郑先防【荥阳开封人】郑季明【先防从弟】守河桥四月子攸潜自高渚【在孟津县】会荣于河阳乃济河即位以荣为都督中外诸军事封太原王先防季明开城纳之将军费穆亦降徐纥郑俨皆亡走太后落发出家荣召百官奉壐绶备法驾迎魏主于河桥遣骑执太后及防主至河阴沈之河荣至陶渚【即陶河在今懐庆府孟县南水经注孟泽又谓之陶河是也】引百官集于行宫西北列兵骑围之责以天下丧乱肃宗暴崩不能匡弼之罪因纵兵杀之自丞相高阳王雍以下死者二千余人【荣令其军士言元氏既灭尔朱氏兴皆称万嵗乃命数十人投刀走行宫杀魏主之兄彭城王劭弟始平王子正迁魏主于河桥置之幕下魏主忧愤使人谕荣曰帝王迭兴盛衰无常今四方瓦解将军奋袂而起所向无前此天意非人力也宜以此时早正位号若能存魏社稷亦当更择贤亲而辅之时高欢劝荣称帝左右多同之贺防垂进曰将军首举义兵志除奸逆大勲未立遽有此谋正可速祸未见其福荣乃自铸金为像数四不成命参军刘灵助卜之亦曰未可荣亦精神恍惚不自支持乆而方悟深自悔曰惟当以死谢朝廷是夜复迎魏主还营叩头请死荣所从兵骑杀朝士既多不敢入洛荣乃议欲迁都其将泛礼固谏乃奉魏主入城大赦时百官荡尽帷散骑常侍山伟一人拜赦洛中士民逃窜值宿空虚官守旷废荣乃遣使巡城劳问于是朝士稍出人心粗安荣犹执迁都议都官尚书元谌争之荣忽曰河隂之役君应知之谌曰天下事当与天下论之奈何以河隂之酷恐元谌乎谌国之宗室位居常伯正使今日碎首流肠亦无所惧荣大怒欲扺谌罪谌顔色自若乃赦之荣因入见重谢河桥之事誓言无复二心魏主亦为荣誓言无疑心荣喜求酒饮之熟寐魏主欲诛之左右不可乃止即以牀轝向中常侍省荣夜半方觉自此不复宿禁中矣　彭城王劭字子讷勰嫡子刘灵助燕郡人山伟字仲才洛阳人元谌字兴伯赵郡王干子】
　　魏徐纥奔防山郑俨伏诛
　　纥奔防山依太守羊侃俨与从兄荥阳太守仲明谋据郡起兵为部下所杀【已而统劝侃据郡降梁魏遣兵讨之纥与侃俱奔梁】
　　魏汝南王悦临淮王彧北海王颢【字子明详之子】出奔梁三王以魏室方乱俱出奔梁已而彧以魏主定位求还梁主惜其才而不能违遣之
　　五月魏立肃宗嫔尔朱氏为后【刘友益曰书立肃宗嫔深丑之也】荣女先为肃宗嫔荣欲魏主纳以为后魏主疑之黄门侍郎祖莹曰昔文公在秦懐嬴入侍事有反经合义陛下有何疑焉遂从之荣大悦
　　尔朱荣还晋阳以元天穆为侍中録尚书事兼领军将军
　　荣令元天穆入洛阳朝廷要官悉用其心腹为之
　　魏诏聴民入粟
　　时乗防乱之后仓廪虚竭始诏入粟八千石者赐爵散侯五百石者赐出身
　　梁遣将军曹义宗围魏荆州【魏置荆州于穰县今南阳府邓州是】
　　义宗围魏荆州堰水灌城不没者数板时魏方多难不能救城中粮尽刺史王罴【字熊罴京兆覇城人】煮粥与将士均食毎出战不擐甲胄仰天大呼曰州城孝文皇帝所置天若不祐国家令箭中王罴额不尔王罴必富破贼歴三年前后抟战甚众亦不被伤【已而魏遣将军费穆南救获曹义宗荆州之围始解】
　　魏免其侍郎高干【字干邕渤海蓚人】高昻【字敖曹】官
