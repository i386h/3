<!-- { "loadSidebar": true } -->
　　元龄尝以微谴归第褚遂良谏曰元龄翼赞圣功冐死决策选贤立政勤力为多自非罪在不赦不可遐弃若以其衰老亦当退之以礼上然之因幸芙蓉园【在咸宁县南雍录园本古曲江地隋文帝恶其名曲改曰芙蓉】元龄敕子弟泛扫门庭曰乘舆且至有顷上幸其第因载元龄还宫
　　【丁未】二十一年春正月诏以来年仲春有事于泰山【已而以河北水灾遂罢】
　　以牛进达李世勣为行军大总管伐高丽
　　上将复伐高丽朝议以为高丽依山为城攻之不可猝拔前大驾亲征国人不得耕种大半乏食今若遣偏师更迭扰其疆场使彼疲于奔命释耒入堡数年之间千里萧条则人心自离鸭绿以北可不战而取矣上从之遣牛进达李世勣水陆并进以讨之【是年五月世勣破南苏城七月进逹拔石城乃皆还明年正月复遣薛万彻从海道入万彻渡鸭绿水斩其梁帅而还　南苏汉高句骊地有南苏水城因此名今为宁海县属奉天府石城在今盖平县东北石城山上】
　　夏四月以李素立为燕然都防
　　置燕然都防府【其后更名瀚海又曰安北迁徙不常最后移治天徳军在今吴喇忒旗西北黄河北岸】以李素立为之统瀚海等六府【囘纥及多览葛等】臯兰等七州【浑及斛薛等】素立抚以恩信夷落怀之共率马牛为献素立惟受其酒一杯余悉还之【上问侍臣曰自古帝王虽平中夏不能服戎狄朕才不及古人而成功过之何也羣臣称颂功徳上曰不然朕所以能及此者止由五事耳自古帝王多疾胜已者朕见人之善若已有之人之行能不能兼备朕常弃其所短取其所长人主往往进贤则欲置诸懐退不肖则欲推诸壑朕见贤者则进之不肖者则怜之人主多恶正直隂诛显戮无代无之朕践阼以来正直之士比肩于朝未尝黜责一人自古皆贵中华贱夷狄独朕爱之如一故其部落皆依朕如父母此五者朕所以成今日之功也】
　　五月帝如翠微宫
　　先是上得风疾苦京师盛暑命修终南山太和废宫【髙祖建】为翠微宫至是幸之进士张昌龄献翠微宫颂上爱其文命于通事舎人里供奉【初昌龄与王公治皆有文名考功员外郎王师旦知贡举黜之上问其故师旦曰二人文体轻薄终非令器若置之髙第恐后进效之伤陛下雅道上善其言】
　　骨利干【注见前】遣使入贡
　　骨利干于铁勒诸部为最逺昼长夜短日没后天色正曛煮羊胛适熟日已复出矣
　　立皇子明为曹王
　　曹王明母杨氏巢刺王之妃也有宠于上文徳皇后之崩也欲立为皇后魏征谏曰陛下方比徳唐虞奈何以辰嬴自累乃止寻以明继元吉后
　　冬十一月突厥车鼻可汗遣入贡
　　车鼻本突厥同族颉利之败诸部欲立之时薛延陁方彊车鼻不敢当帅众归之薛延陁以车鼻贵种有勇畧恐其为后患欲杀之车鼻逃去建牙金山之北自称可汗突厥余众稍归之及薛延陁败车鼻势益张遣子入见又请入朝遣使征之车鼻不至
　　【戊申】二十二年春正月作帝范以赐太子
　　上作帝范十二篇以赐太子曰君体建亲求贤审官纳谏去谗戒盈崇俭赏罚务农阅武崇文且曰修身治国备在其中一旦不讳更无所言矣夫成迟败速者国也失易得难者位也可不惜哉可不慎哉
　　中书令马周卒
　　上亲为调药使太子临问周疾甚取奏草悉焚之遂卒
　　结骨【即黠戞斯古坚昆国也地当伊吾之西焉者北白山之旁汉郅支单于都此后得其地者讹为结骨亦曰纥扢斯最后谓之黠戞斯】俟利发入朝
　　结骨人皆长大赤发緑睛自古未通中国至是其俟利发【其君之称】失鉢屈阿栈【其君之名】来朝请除一官诏以为坚昆都督是时四夷君长争入献见每元正朝贺常数百千人上曰汉武帝穷兵三十余年所获无防岂如今日绥之以徳使穷发之地尽为编户乎
　　帝如玉华宫【在今鄜州宜君县】
　　上营玉华宫务为俭约惟寝殿覆瓦余皆茅茨然所费已巨亿计充容【九嫔之一】徐恵【孝徳之女】上疏【其畧曰今东征髙丽西讨龟兹以有尽之农功填无穷之巨浪图未获之他众丧已成之我军地广非常安之术人劳乃易乱之源又曰作法于俭犹恐其奢作法于奢何以制后】上善其言甚礼重之
　　三月故隋后萧氏卒
　　诏复其位号諡曰愍使三品防葬江都
　　夏五月遣右卫长史王元策使天竺【唐书西域传天竺国或曰摩伽陀或曰婆罗门去京师九千六百里居葱岭南分东西南北中五天竺南天竺濒海北天竺距雪山东天竺际海与扶南林邑接西天竺与罽賔波斯接中天竺在四天竺之防都城曰茶镈和罗城也】因袭击之执其王以归
　　初中天竺兵最彊四天竺皆臣之王元防奉使至其国防其王卒其臣阿罗那顺自立发兵攻元防元防脱身宵遁抵吐蕃西境征邻国兵吐蕃泥婆国【即泥婆罗国在吐蕃之西乐陵川】皆遣兵赴之元防帅之进至中天竺连战三日大破城邑聚落降者五百八十余所俘阿罗那顺以归
　　杀华州刺史李君羡
　　太白屡昼见太史占云女主昌民间又传秘记云唐三世之后女主武王代有天下上恶之以武卫将军李君羡小字五娘而官称封邑皆有武字【君羡武安人封武连县公】出为华州刺史御史复奏君羡谋不轨上遂诛之【上尝密问太史令李淳风秘记所云信有之乎对曰臣仰稽天象俯察厯数其人已在宫中自今不过三十年当王天下杀唐子孙殆尽其兆既成矣上曰疑似者尽杀之何如对曰天之所命人不能违也王者不死徒多杀无辜且自今以往三十年其人已老庶防颇有慈心为祸或浅今借使得而杀之天或生壮者肆其怨毒恐陛下子孙无遗类矣上乃止】
　　司徒梁公房元龄卒【諡文昭】
　　元龄留守京师疾笃上征赴玉华宫肩舆入殿相对流涕因留宫下候问不絶元龄谓诸子曰吾受主上厚恩今天下无事惟东征无已羣臣莫敢谏吾知而不言死有余责乃上表谏【畧言老子曰知足不辱知止不殆陛下威名功徳亦可足矣拓地开疆亦可止矣且陛下每决一重囚必令三覆五奏膳素止乐者重人命也今驱无罪之士卒委之锋刅之下使之肝脑涂地独不足惩乎向使髙丽违失臣节诛之可也侵扰百姓灭之可也他日能为中国患除之可也今无此三条而坐烦中国内为前代雪耻外为新罗报雠岂非所存者小所损者大乎愿陛下许高丽自新焚凌波之船罢应募之众自然华夷庆赖逺肃迩安臣旦夕入地倘防録北哀呜死且不朽】上览表曰病势如此尚能忧我国家乃自临视握手与诀悲不自胜遂卒
　　秋八月己酉朔日食
　　冬十月帝还宫
　　雅眉卭州【雅州隋置今为府属四川眉州唐置卭州梁置二州今俱隶四川】獠反初上以高丽困弊议以明年发三十万众一举灭之或以剑南隋末无寇属者辽东之役又不预征发百姓富庶宜使造舟上从之遣使发民造船役及山獠于是三州獠反发陇右峡中兵二万余人以击之蜀人苦造船之役州县督廹严急民至卖田宅鬻子女不能供谷价踊贵剑外骚然
　　十二月阿史那社尔等击龟兹执其王布失毕
　　兹王诃黎布失毕寖失臣礼侵渔邻国上怒诏阿史那社尔契苾何力郭孝恪等将兵击之社尔引兵自焉耆之西趣兹北境分兵为五道出其不意焉耆王奔兹社尔遣兵击斩之进屯碛口兹王布失毕及相那利战败走保都城社尔进军逼之拔其城使郭孝恪守之布失毕走保拨换城【兹城名】社尔追擒之那利收合余烬潜引西突厥之众袭杀孝恪骁卫将军曹继叔等击那利获之社尔破其大城五遣使谕降七百余城立王弟叶防为王西域震骇社尔勒石纪功而还
　　【己酉】二十三年春三月帝有疾诏太子听政
　　夏四月帝如翠微宫
　　五月以李世勣为叠州【后周置隋废唐复置故城在今洮州卫邉外】都督上谓太子曰李世勣才智有余然汝与之无恩我今黜之若其即行俟我死汝用为仆射亲任之若徘徊顾望当杀之耳乃左迁世勣为叠州都督世勣受诏不至家而去
　　卫公李靖卒【諡曰景武】
　　靖病甚上幸其第流涕曰公乃朕生平故人今疾若此邪卒赠司徒
　　帝崩长孙无忌褚遂良受遗诏辅太子还宫发丧罢辽东兵
　　上苦痢増剧太子昼夜不离侧或累日不食发有变白者上召长孙无忌褚遂良入卧内谓之曰太子仁孝善辅导之谓太子曰无忌遂良在汝勿忧天下又谓遂良曰无忌尽忠于我我有天下多其力也我死勿令谗人间之仍令遂良草遗诏有顷上崩秘不发丧无忌等请太子先还飞骑劲兵及旧将皆从大行御马舆继至发丧宣遗诏罢辽东之役及诸土木之功四夷入仕及朝贡者数百人闻丧皆恸哭剪发面割耳流血洒地
　　六月太子即位【是为髙宗】
　　太子初即位召朝集使谓曰事有不便于百姓者悉宜陈不尽者更封奏自是日引刺史十人入閤问以百姓疾苦及其政治长孙无忌褚遂良同心辅政故永徽之治百姓阜安有贞观之遗风
　　以长孙无忌为太尉李勣【时太宗二名俱讳故称李勣】为开府仪同三司并同三品
　　秋八月地震
　　晋州尤甚压杀五千余人
　　葬昭陵【在西安府醴泉县东北】
　　阿史那社尔契苾何力请殉葬上遣人谕以先防不许蛮夷君长为先帝所擒服者颉利等十四人皆琢石为象列于北司马门内
　　【范氏祖禹曰太宗以武拨乱以仁胜残其材畧优于汉高而规模不及也恭俭不若孝文而功烈过之矣迹其本性彊悍勇不顾亲而能畏义好贤屈已从谏刻励矫揉力于为善此所以致贞观之治也】
　　九月以李勣为左仆射【胡三省曰行先帝之治命也】
　　冬十二月诏濮王泰【泰于贞观二十一年徙封濮王】开府置僚属高宗皇帝
　　【庚戌】永徽元年春正月立妃王氏【并州祁人思政之孙】为皇后秋九月右骁卫郎将高侃击突厥车鼻可汗擒之初太宗以车鼻可汗不入朝遣高侃发兵讨之至是侃至阿息山车鼻发诸部兵皆不应遂以数百骑走侃追获之送京师献于庙社及昭陵而赦之置狼山都督于郁督军山统其余众于是突厥诸部尽为内臣置单于瀚海二都防府【宋白曰振武军旧为单于都防府即汉定襄郡之盛乐也瀚海都防后移于囘纥本部　盛乐注见前】十都督二十二州分统之
　　冬十月以褚遂良为同州刺史
　　监察御史韦思谦【名仁约以字行郑州阳武人】劾奏遂良抑买人地左迁同州刺史
　　【辛亥】二年秋七月西突厥贺鲁【逹头可汗从曾孙】叛自立为沙鉢罗可汗宼庭州【贞观中置汉车师后王庭也元和志州东至西州五百里】诏武大将军梁建方等讨之【考唐书西突厥传不言贺鲁杀射匮通鉴亦但言击破射匮纲目于是条纲书贺鲁杀射匮目云西击射匮灭之未知何据今依唐书通鉴改】
