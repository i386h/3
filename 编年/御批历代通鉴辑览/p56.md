<!-- { "loadSidebar": true } -->
　　汉王以齐王信魏相国越及淮南王布等兵围项籍垓下【今江南凤阳府灵璧县东南有垓下聚即汉髙祖围项羽处】籍走自杀楚地悉定汉王发使使韩信彭越至皆引兵来刘贾入楚地围夀春汉亦遣人诱楚大司马周殷殷畔楚举九江兵迎黥布随刘贾皆会项王壁垓下军少食尽汉帅诸侯兵围之数重项王闻四面皆楚歌乃惊曰汉皆已得楚乎是何楚人之多也起饮帐中悲歌忼慨【有美人姓虞氏常幸从骏马名骓常骑乃自为歌诗曰力抜山兮气葢世时不利兮骓不逝骓不逝兮可奈何虞兮虞兮奈若何歌数曲美人和之】泣下数行左右皆泣莫能仰视于是项王乗其骏马从八百余骑直夜溃围南出驰走渡淮至隂陵【山名今在江南和州北】迷失道问一田父田父绐曰左左乃陷大泽中汉骑将灌婴追及之项王引而东至东城【故城在今凤阳府定逺县东南】乃有二十八骑汉追者数千人项王引骑依四溃山【在和州北石上有马迹亦称四马山】为陈谓其骑曰吾起兵八嵗七十余战未尝败北遂霸天下今卒困此天亡我非战之罪也今日固决死愿为诸君决战必三胜斩将艾旗乃后死于是分其骑为四队四乡汉骑围之数重项王大呼驰斩一将复斩一都尉杀数十百人诸骑皆服项王欲东渡乌江【今和州有乌江浦在乌江故县东】亭长舣船待曰江东虽小地方千里亦足王也今独臣有船愿大王急渡项王笑曰籍与江东子弟八千人渡江而西今无一人还纵江东父老怜而王我我独不愧于心乎乃以所乗骓马赐亭长自刎而死【汉将王翳取其头杨喜吕马童吕胜杨武各得其一体汉封五人皆为列侯】楚地悉定独鲁不下汉王欲屠之至城下犹闻诵声为其守礼义之国为主死节因持项王头示之乃降汉王以鲁公号葬项王于谷城【山名在今山东泰安府东阿县东北】亲为发丧哭之而去【封项伯等四人为列侯赐姓刘氏】
　　遣刘贾撃临江王共尉虏之
　　初西楚所立临江王共敖前死子尉嗣为王汉既定楚尉不降乃遣刘贾撃虏尉
　　更立齐王信为楚王魏相国越为梁王
　　汉王至定陶驰入齐王信壁夺其军已下令曰楚地已定义帝无后齐王信习楚风俗更立为楚王王淮北都下邳谓相国建成侯越勤劳魏民数破楚军其以魏故地王之号曰梁王都定陶【韩信至楚召漂母赐千金与下乡亭长钱百曰公小人为徳不竟召辱己少年以为中尉告诸将相曰此壮士也方辱我时宁不能死死之无名故忍而就此】
　　赦
　　令曰兵不得休八年万民与【刘攽曰读曰欤助辞】苦甚今天下事毕其赦天下殊死以下







　　御批厯代通鉴辑览卷十二
<史部,编年类,御批历代通鉴辑览>
　　钦定四库全书
　　御批歴代通鉴辑览卷十三
　　汉【起高□帝五年己亥至孺子婴初始元年戊辰凡十二帝二百一年附新莽十四年更始二年共二百二十六年】
　　太祖髙皇帝
　　姓刘氏名邦陶唐氏裔刘累之后【春秋时在晋为范氏士防入秦还其处者为刘氏后自秦涉魏徙于丰】以布衣起沛八载而成帝业因初王汉遂建为有天下之号【张晏曰礼諡法无髙以帝功最髙为汉太祖故特起名焉】
　　【己亥】五年二月汉王即皇帝位
　　诸侯及将相共请尊汉王为皇帝汉王辞不敢当帝位羣臣皆曰大王起细微诛不义立有功徳施四海诸侯王不足以道之居帝位甚实宜愿大王以幸天下【使天下庆幸也】汉王三让乃于二月甲午即皇帝位汜水【济渎分流在山东曹州府曹县北与定陶县分界今定陶西北有汉祖坛髙祖即位处】之阳尊王后曰皇后太子曰皇太子追尊先媪【皇帝母孟康曰媪母别名音乌老反】曰昭灵夫人
　　立故衡山王芮为长沙王故粤【与越同】王无诸为闽粤【今福建周七闽地后为越人所居故曰闽越】王
　　诏曰故衡山王吴芮从百粤之兵以佐诸侯诛暴秦有大功诸侯立以为王项羽侵夺之地谓之番君其以长沙豫章象郡桂林南海【注俱见前】立芮为长沙王【都临湘今湖南长沙府治是】又曰故粤王无诸【勾践之后姓驺氏】世奉粤祀秦夺其地使其社稷不得血食诸侯伐秦无诸身帅闽中兵以佐灭秦项羽废而弗立今以为闽粤王王闽中地【都治今福建福州府治是】弗使失职
　　帝西都洛阳夏五月兵皆罢还家
　　诏曰民前或相聚保山泽不书名数【户籍也】今天下已定令各归其县复故爵田宅其以文法教训辨告勿笞辱军吏卒爵及七大夫【即公大夫以爵第七故为之七大夫】以上皆令食邑【秦制列侯乃得食邑今所以宠之也】非七大夫以下皆复其身及户勿事【不输户赋也】
　　置酒南宫【在今河南府洛阳县东故洛阳城中舆地志秦时已有南北宫】
　　上曰彻侯诸将毋敢隠朕皆言其情吾所以有天下者何项氏所以失天下者何髙起【髙齐髙氏之别起名也臣瓉曰髙帝时有武都侯臣起】王陵对曰陛下使人攻城畧地因以与之与天下同其利项羽不然有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房填国家抚百姓给饷餽不絶粮道吾不如萧何连百万之众战必胜攻必取吾不如韩信三者皆人杰吾能用之此吾所以取天下者也项羽有一范增而不能用此所以为吾禽也羣臣説服
　　召故齐王横末至自杀
　　彭越既受汉封田横与其徒属五百余人入海居岛中【在山东莱州府即墨县东北今名田横岛】帝恐其为乱赦横罪召之横谢曰臣烹陛下之使郦生今闻其弟商为汉将臣恐惧不敢奉诏使还报帝乃诏卫尉【秦官汉因之掌宫门卫屯兵】郦商曰齐王田横即至敢动摇者致族夷乃复使使具告以诏商状曰田横来大者王小者乃侯耳不来且发兵加诛横乃与其客二人乘传诣洛阳至尸乡【在河南偃师县西即周尸氏】廐置【置马以传驿者】谓其客曰横始与汉王俱南面称孤今汉王为天子而横乃为亡虏北面事之其耻固已甚矣且吾烹人之兄与其弟并肩而事主縦彼畏天子之诏不敢动我独不愧于心乎遂自刭令客奉其头从使者驰奏之帝为流涕以王礼之【拜其二客为都尉横既二客穿其冢傍孔皆自刭下从之帝闻之大惊以横客皆贤余五百人尚在海中使使召之至则闻横死亦皆自杀】
　　以季布【季鲁季氏之别】为郎中斩丁公【丁齐丁公伋支孙以次为氏此丁公晋灼曰薛人名固】以徇
　　初楚人季布为项羽将数窘辱帝羽灭帝购求布千金敢有舎匿罪三族布匿濮阳周氏周氏令布髠钳为奴卖之鲁朱家【鲁人以侠闻】朱家心知其季布也买置田舎身之洛阳见滕公说曰季布何罪臣各为其主用职耳项氏臣岂可尽诛耶今上始得天下而以私怨求一人何示不广也且以季布之贤汉求之急此不北走胡南走越耳夫忌壮士以资敌国此伍子胥所以鞭荆平之墓也【事见前】滕公言于上乃赦布召拜郎中朱家遂不复见之布母弟丁公【师古曰同母异父之弟】亦为项羽将逐窘帝彭城西短兵接帝急顾曰两贤岂相戹哉丁公乃还至是来谒帝以徇军中曰丁公为臣不忠使项王失天下遂斩之曰使后为人臣无效丁公也
　　帝西都关中以娄敬【娄氏邾娄固之后】为郎中赐姓刘氏齐人娄敬戍陇西过洛阳求见上曰陛下都洛阳岂欲与周室比隆哉上曰然敬曰陛下取天下与周异周自后稷积徳累善十有余世至于文武而诸侯自归之遂灭殷为天子成王即位周公相焉乃营洛邑以为此天下之中也诸侯四方纳贡职道里均矣有徳则易以王无徳则易以亡故周之盛时诸侯四夷莫不賔服及其衰也天下莫朝周不能制非惟徳薄形势弱也今陛下起丰沛卷蜀汉定三秦与项羽战荥阳成臯之间大战七十小战四十使天下之民肝脑涂地哭声未絶伤者未起而欲比隆于成康之时臣窃以为不侔也夫秦地被山带河四塞以为固卒然有急百万之众可立兴也夫与人鬭而不搤【音厄】其亢【音刚】与拊其背未能全胜今陛下入关而案秦之故此亦搤天下之亢而拊其背也帝问羣臣羣臣皆山东人争言周王数百年秦二世即亡洛阳东有成臯西有殽【殽山注见前】渑【渑池注亦见前】倍河乡洛其固亦足恃也上问张良良曰洛阳虽有此固其中小不过数百里田地薄四面受敌非用武之国也关中左殽函右陇蜀沃野千里南有巴蜀之饶北有胡苑之利【师古曰安定北地上郡之北与胡相接之地可以畜牧故曰胡苑】阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输【舂遇反】此所谓金城千里天府之国敬説是也上即日西都闗中拜敬郎中赐姓刘氏号奉春君【良从上入关即道引不食谷杜门不出曰家世相韩及韩灭不爱万金之资为韩报仇彊秦天下震动今以三寸舌为帝者师封万户侯此布衣之极于良足矣愿弃人间事欲从赤松子逰耳　赤松子师古曰仙人号也神农时为两师】
　　秋七月燕王臧荼反帝自将击虏之九月立卢绾为燕王
　　绾家与上同里闬绾生又与上同日上宠幸绾故特王之时西楚故将利几反【楚公子食采于利后以为氏利几以陈令降帝侯之颍川至雒阳举通侯籍召之利几恐遂反】上亦自撃破之
　　后九月治长乐宫【在陜西长安县西北故城中本秦兴乐宫汉修饰之因更名庚子】六年冬十二月帝防诸侯于陈执楚王信以归至洛阳赦为淮隂侯
　　信初之国行县邑陈兵出入有上书告信反者工问左右左右争欲撃之用陈平计乃伪防云梦【平曰古者天子有廵狩防诸侯陛下第出伪防云梦防诸侯于陈陈楚之西界信闻天子以好出防其势必无事而郊迎谒因而禽之此特一力士耳帝以为然】发使告诸侯防陈信闻之疑惧时楚故将钟离昧亡归信诏捕之或说信曰斩钟离昧以谒上上必喜亡患信从之【信见昧计事昧曰公捕我自媚汉吾今死公随手亡矣乃骂信曰公非长者卒自刭】持昧首谒帝于陈帝豫具武士缚信载后车信曰果若人言狡兔死走狗烹髙鸟尽良弓藏敌国破谋臣亡天下已定我固当烹上曰人告公反遂械系信以归因赦天下田肯贺曰陛下得韩信又治秦中秦形胜之国也带河阻山县隔千里持防百万秦得百二焉地势便利其以下兵于诸侯譬犹居髙屋之上建瓴水也夫齐东有琅邪即墨【注俱见前】之饶南有泰山之固西有浊河之限【晋灼曰齐西有平原河水号黄河故曰浊河】北有勃海之利地方二千里持防百万县隔千里之外齐得十二焉此东西秦也非亲子弟莫可使王齐者上曰善还至洛阳赦信为淮隂侯【信知上畏恶其能多称病不朝从居常鞅鞅羞与绛灌等列常过樊将军哙哙跪拜送迎言称臣曰大王乃肯临臣信出门笑曰生乃与哙等为伍上尝从容与信言诸将能各有差上问曰如我能将几何信曰陛下不过能将十万上曰于君何如曰臣多多益善上笑曰多多益善何为为我禽信曰陛下不能将兵而善将将此乃信之为陛下禽也且陛下所谓天授非人力也】
　　始剖符封功臣为彻侯诏定元功位次赐丞相何剑履上殿入朝不趋
