<!-- { "loadSidebar": true } -->
　　敬翔知梁室已危以绳纳靴中入见梁主曰先帝取天下不以臣为不肖所谋无不用今敌势益彊而陛下弃忽臣言臣身无用不如死引绳将自缢梁主止之问所欲言翔曰事急矣非用王彦章为大将不可救也梁主从之以彦章为招讨使仍以段凝为副唐主闻之自将亲军屯澶州命朱守殷守徳胜戒之曰王鐡枪勇决宜谨备之守殷晋王幼时所役苍头也梁主召王彦章问以破敌之期彦章对曰三日左右皆失笑彦章出两日驰至滑州置酒大防阴遣人具舟于杨村夜命甲士六百皆持巨斧载冶者具鞴【蒲拜反韦裳也鼔以吹火】炭乘流而下会饮尚未散彦章阳起更衣引精兵数千循河南岸趋徳胜天微朱守殷不为备舟中兵举鏁烧断之因以巨斧斩浮桥而彦章引兵急击南城破之适三日矣守殷救之不及彦章进攻诸塞皆拔之声势大振唐主遣宦者焦彦賔急趣杨刘与镇使李周【字通理内邱人】固守【唐主命守殷弃北城撤屋为城载兵械浮河东下助扬刘守备王彦章亦撤南城屋材浮河东丅各行一岸每遇湾曲辄于中流交鬬一日百战互有胜负比及杨刘殆亡士卒之半】彦章以十万众攻杨刘城垂陷者数四李周悉力拒之与士卒同甘苦彦章不能克退屯城南唐主引兵救之六月至杨刘梁兵堑垒不可入唐主问计于郭崇韬对曰请筑垒于博州东岸以固河津既得以接应东平【时李嗣源在郓州河北声问不通】又可以分贼兵势但虑彦章薄我城不能就愿募死士日挑战以缀之旬日不东则城成矣唐主以为然【会梁将□延孝密请降于嗣源延孝者太原胡人有罪奔梁嗣源遣押牙范延光送延孝蜡书诣唐主延光因言于唐主请筑墅马家口以通郓州之路唐主从之　范延光临漳人】乃遣崇韬将万人夜发倍道趣博州至马家口渡河筑城昼夜不息唐主在杨刘与梁人昼夜苦战崇韬筑城六日彦章将兵数万至急攻新城时板筑仅毕未有守备崇韬慰谕士卒以身先之四靣拒战唐主引大军救之彦章退保邹家口【郓州奏报始通】七月唐主引兵南彦章等复趣杨刘李绍荣直抵梁营擒其斥侯又以火栰焚其连舰彦章等走保杨村唐兵追击之梁兵前后死者且万人杨刘围解城中无食已三日矣彦章疾赵岩张汉杰乱政谓所亲曰待我成功还当尽诛奸臣以谢天下赵张闻之私相谓曰我軰宁死于沙陀不可为彦章所杀相与协力倾之叚凝素疾彦章而谄附赵张百方沮挠之惟恐其有功每防奏至赵张悉归功于凝由是彦章功竟无成梁主犹恐彦章成功难制征还大梁
　　八月梁取唐泽州裴约死之
　　裴约遣间使告急唐主曰吾兄不幸乃生枭獍裴约独能知逆顺顾谓指挥使李绍斌曰泽州弹丸之地朕无所用卿为我取裴约以来绍斌至城已防约死唐主深惜之
　　梁以段凝为招讨使遣王彦章张汉杰攻郓州
　　梁主遣段凝监军河上敬翔李振屡请罢之梁主曰凝未有过振曰俟其有过则社稷危矣至是凝厚赂赵张求为招讨使翔振力争不从于是宿将愤怒士卒亦不服梁主又命王彦章将保銮骑士万人屯兖郓之境谋复郓州仍以张汉杰监其军
　　梁复决河以限唐兵【谢彦章决河在扬刘今山东地段凝决河在酸枣今河南地扬刘之大小酸枣之决大纲目但载杨刘而不载酸枣今依五代史及通鉴补辑】
　　段凝以唐兵日逼乃自酸枣决河东注曹濮及郓以隔絶唐军谓之防驾水【后决口日大屡为曹濮患唐命军娄继英塞之未几复坏　胡渭曰宋横陇决河葢由此东注】
　　梁将康延孝奔唐
　　梁主引兵屯朝城【本汉东武阳唐改朝城今属曹州府】康延孝来奔唐主解锦袍玉带赐之以为招讨指挥使问以梁事对曰梁朝地不为狭兵不为少然主既暗懦赵张擅权内结宫掖外纳货赂段凝智勇俱无専率敛行伍以奉权贵梁主不能専任将帅常以近臣监之进止可否动为所制近又闻欲数道出兵令董璋起太原霍彦威宼镇定王彦章攻郓州段凝当陛下决以十月大举臣窃观梁兵聚则不少分则不多愿陛下养勇蓄力以待其分兵帅精骑五千自郓州直抵大梁旬月之间天下定矣唐主大悦
　　九月蜀主宴羣臣于宣华苑
　　蜀主于重阳宴羣臣以宣华苑酒甜嘉王宗夀乗间极言社稷将危流涕不已韩昭曰嘉王好酒悲因谐笑而罢【蜀主以韩昭潘在迎顾在珣等为狎客陪侍逰宴与宫女杂坐或为鲍歌相唱和亵慢无所不至枢密使宋光嗣等专断国事恣为威虎务狥蜀主之欲以盗其权宰相王错庾传素等各保宠禄无敢规正潘在迎每劝蜀主诛谏者无使谤国嘉州司马刘贽献陈后主三阁图并作歌以讽贤良方正蒲禹卿对防语极切直蜀主不能用王锴字鳍祥咸阳人蒲禹成都人】
　　冬十月辛未朔日食
　　唐主救郓州梁师败绩王彦章死之唐主入大梁梁主瑱自杀唐遂灭梁【梁自篡唐至亡几二主合二十六年】
　　唐主闻梁人欲大举数道入防召诸将议之李绍宏等皆以为郓州难守请以易卫州及黎阳于梁与之约和休兵息民更图后举唐主不悦曰如此吾无葬地矣乃独召郭崇韬问之对曰陛下不栉沐不解甲十五余年欲雪国家讐耻今已正尊号始得郓州尺寸之地不能守而弃之臣恐将士解体将来食尽众防虽画河为境谁为陛下守之臣尝细询康延孝以河南之事度已料彼日夜思之成败之机决在今嵗梁今悉以精兵授段凝决河自固恃此不复为备凝非将材不足畏降者皆言大梁无兵陛下若留兵守魏固保杨刘自以精兵与郓州合势长驱入汴伪主授首则诸将自降矣不然今秋不登军粮将尽大功何由可成谚曰当道筑室三年不成帝王应运必有天命在陛下勿疑耳唐主曰此正合朕心丈夫得则为王失则为虏我行决矣防王彦章将攻郓州李嗣源遣李从珂逆战败其前锋彦章退保中都【注见前】防奏至唐主喜曰郓州告防足壮吾气【命将士悉遣其家归兴唐亦遣夫人刘氏皇子继岌归与之诀曰事之成败在此一决若其不济当聚吾家于魏宫而焚之】乃济河至郓州中夜进军以李嗣源为前锋遇梁兵一战败之进至中都围之梁兵溃追击杀之彦章走将军李绍奇追之彦章重伤马踬遂擒之并擒张汉杰等二百余人斩首数千级唐主惜彦章之材欲降之彦章曰余本匹夫防梁恩位至上将与皇帝交战十五年今兵败力穷死自其分岂有朝为梁将暮为唐臣此我所不为也于是诸将称贺唐主举酒属嗣源曰今日之功公与崇韬之力也向从绍宏辈语大事去矣谓诸将曰向所患惟彦章今已就擒是天意灭梁也段凝犹在河上何向而可康延孝固请亟取大梁嗣源曰兵贵神速今彦章就擒段凝必未之知就使知之即发救兵直路则阻决河须自白马南渡舟檝亦难猝办此去大梁至近前无山险方陈兼程信宿可至段凝未离河上友贞已为吾擒矣延孝之言是也请陛下以大军徐进臣愿以千骑前驱唐主从之令下诸军踊跃嗣源是夕遂行明日唐主发中都以王彦章终不为用斩之越二日至曹州梁守将降梁主闻彦章就擒唐军且至日夜涕泣不知所为置传国寳于卧内忽失之已为左右窃之迎唐军矣乃谓指挥使皇甫麟曰李氏吾世讐理难降首【降读如字言难低头为之下也】不可俟彼刀锯吾不能自裁卿可断吾首麟泣曰臣为陛下挥劒死唐军则可矣不敢奉此诏梁主曰卿欲卖我邪麟将自刭梁主持之曰与卿俱死麟遂弑梁主因自刭【梁主为人温恭俭约无荒滛之失但宠信赵张使擅威福疎弃敬李旧臣不用其言以至于亡】李嗣源军行五日至大梁王瓒开门出降是日唐主亦至入自梁门嗣源迎贺唐主喜不自胜手引嗣源衣而头触之曰吾有天下卿父子功也天下与尔共之李振谓敬翔曰有诏洗涤吾辈相与朝新君乎翔曰吾二人为梁宰相君昬不能諌国亡不能救新君若问将何辞以对是夕未曙或报翔曰李太保已入朝矣翔叹曰李振谬为丈夫国亡君死何靣目入建国门乎乃缢而死赵岩奔许州温昭图斩之【昭图即温韬降梁更名为匡国节度既杀赵岩乃复名韬】诏漆朱友贞首函之藏于大社
　　梁段凝降唐
　　段凝入援以杜晏球【字莹之洛阳人本姓王为杜氏养子故从姓杜】为前锋至封邱遇李从珂晏球先降凝众五万亦降唐主劳之凝出入公卿问扬扬自得无愧色梁旧臣见者皆欲龁其靣抉其心
　　唐贬梁宰相郑珏【綮诸孙】以下十一人
　　以其世受唐恩而仕梁贵显也【先是唐兵将入汴□梁主友贞召羣臣问计邓珏曰臣有一防不知陛下能行否梁主问防如何珏曰愿得陛下传国寳驰入唐营以缓其行而待救兵之至梁主曰事急矣寳固不足恃但此策可竟了否珏俛首久之曰但恐未了左右皆缩头而笑及唐主至珏率百官迎谓道左至是贬来州司户】
　　敬翔李振赵岩张汉杰等伏诛夷其族
　　敬翔既死段凝杜晏球上言伪梁要人赵岩张汉杰等窃弄威福残蠧羣生不可不诛诏敬翔李振首佐朱温共倾唐祚可并族诛【凝寻赐姓名李绍钦晏球亦赐姓名李绍防】
　　唐毁梁宗庙追废朱友贞为庶人
　　梁诸藩镇入朝于唐者皆复其任
　　宋州节度使袁象先首来入朝辇珍货数十万徧赂刘夫人及权贵伶官宦者中外争誉之恩宠隆异
　　唐以郭崇韬守侍中
　　崇韬权兼内外谋猷规益竭忠无颇亦荐引人物豆卢草受成而已无所裁正
　　梁河南尹张宗奭入朝于唐
　　宗奭来朝复名全义唐主欲发朱温墓斵棺焚尸全义言朱温虽国之深讐然其人已死刑无可加屠灭其家足以为报乞免焚斵以存圣恩唐主从之但铲其阙室削封树而已
　　楚王殷遣使入贡于唐
　　殷遣其子希范【字实规殷第四子】入见纳行营都统印上本道将吏籍
　　吴遣使如唐
　　唐遣使以灭梁告吴徐温尤严可求曰公前沮吾计今将奈何【唐之伐梁遣使徴兵下吴温欲持两端遣兵循海助其胜者可求不可乃止】可求笑曰闻唐主始得中原志气骄满御下无法不出数年将有内变吾但当卑辞厚礼保境安民以待之耳唐使称诏吴人不受唐主易其书用敌国之礼吴人复书称大吴国主辞礼如牋表
　　吴贬钟防章为饶州刺史
　　吴人有告夀州团练使钟泰章侵市官马者徐知诰遣王稔代之以泰章为饶州刺史徐温召至金陵使陈彦谦诘之者三皆不对或问泰章何以不自辨泰章曰吾在夀州去淮数里歩骑五千茍有他志岂王稔单骑能代之乎我义不负国虽黜为县令亦行况刺史乎何为自辨以彰朝廷之失知诰请收泰章治罪徐温曰吾非泰章已死于张颢之手今日富贵安可负之命知诰为子景通【知诰长子初名景又更名璟】娶其女以解之【时张崇在庐冮贪暴不法庐江民讼县令受时知诰遣侍御史知杂事杨延式徃按之廷式曰杂端推事其体至重职业不可不行知诰曰何如廷式曰械禁张崇使吏如升州簿责都统知诰曰何至是廷式曰县今微官张崇使之取民财转献都统耳岂可舍大而诘小乎知诰以是重之　杨廷式字宪臣泉州晋江人杂端唐侍御史以久次者一人知杂事谓之杂端】
　　彗星见
