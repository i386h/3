<!-- { "loadSidebar": true } -->
　　齐立子宝卷【字智藏】为太子
　　诏东宫肇建逺近或有庆礼可悉断之
　　魏迁都洛阳
　　魏主以太尉东阳王丕为太傅録尚书事留守平城亲告于太庙使高阳王雍【字思穆献文帝子】于烈【果之兄】奉迁神主遂发平城至洛阳定都焉【明年六宫文武俱迁洛阳】
　　魏置牧塲于河阳
　　魏主敕将军宇文福【莫槐之后】行牧地福表石济【注见前】以西河内以东距河凡十里魏主自代徙杂畜置其地使福掌之畜无耗失以为司卫监【初世祖平统万及秦凉以河西水草丰美用为牧地畜甚蕃息马至二百余万匹橐駞半之牛羊无数及是置牧地于河阳常畜戎马十万匹每嵗自河西徙牧并州稍复南徙欲其渐习水土不至死伤而河西之牧愈蕃迫后正光之际皆为防盗所掠无孑遗矣】
　　齐主萧鸾弑海陵王
　　鸾诈称王有疾数遣御师瞻视因而殒之
　　魏赐郢州刺史韦珍谷帛
　　珍在州有声绩魏主赐以骏马谷帛珍集境内孤贫者散与之谓之曰天子以我能抚绥卿等故赐以谷帛吾何敢独有之
　　魏主自将代齐
　　魏主以齐主自立谋大举伐之会边将言齐雍州刺史曹虎遣使请降魏主欲自将伐齐引公卿入议镇南将军李冲曰迁都草创人思少安为内应者未得审谛不宜轻动任城王澄曰虎无质任使不再来诈可知也今新迁之民居无一椽食无甔石冬月垂尽东作将起而驱之擐甲执兵殆非歌舞之师也穆亮及诸公卿皆以为宜行澄谓亮曰公辈平居议论不愿南征何得对上即为此语面背不同岂大臣之义乎冲曰任城可谓忠于社稷然魏主竟不从遂发洛阳诏诸将所获男女皆放还南曹虎果不降
　　【乙齐建武二年魏亥太和十九年】春二月魏主攻齐钟离【春秋国汉县齐北徐州治此钟离国注见前】不克遣使临江数齐主之罪而还
　　齐遣将军王广之萧坦之沈文季督诸军以拒魏魏徐州刺史拓跋衍攻钟离齐徐州刺史萧恵休【恵□之弟】拒守闲出袭击破之魏大将军刘昶将军王肃攻义阳齐司州【齐司州治义阳】刺史萧诞【字彦伟谌之兄】拒之肃屡败诞兵二月魏主至夀阳众号三十万【道过甚□命去盖见军士病者亲抚慰之】遣使呼城中人齐豫州刺史丰城公遥昌【字季晖遥欣弟】使参军崔庆逺出应之【庆逺问师故魏主曰齐主何故废立庆逺曰废昏立明古今非一未审何疑魏主曰卿主若不忘忠义何以不立近亲而自取之乎庆逺曰霍光亦舍近亲而立宣帝唯其贤也魏主曰霍光何以不自立庆逮曰非其类也主上正可比宣帝耳安可比光且若然者武王伐纣而不立微子亦为贪天下乎魏主大笑赐庆逺酒殽衣服而遣之】魏主循淮而东至钟离齐遣将军崔慧景救之刘昶王肃堑栅三重并力攻义阳王广之不敢进黄门侍郎萧衍间道夜发径上贤首山【在汝宁府信阳州西南亦曰贤隐山】魏人不敢逼黎明城中望见援军诞遣长史王伯瑜出攻魏栅因风纵火衍等自外击之魏解围去追击破之魏主敕诸军欲南临江已发会司徒冯诞卒魏主将轻骑数千夜还钟离【诞卒于军魏主还哭之】遣使临江数齐主罪恶久之钟离不下魏主乃如邵阳筑二城于洲上【邵阳洲在凤阳府故临淮县淮水中】渡淮而还【魏主之渡淮也诸军未济齐人据渚邀断津路魏军主奚康生筏积柴纵火烧齐船舰因烟熖飞刀进斫齐人遂溃魏将军扬播以步骑殿后时春水方长齐兵大至战舰塞川播结陈以待齐兵四面围之魏主在北岸水盛不能救已而水□播厯齐舰大呼曰我今欲渡能战者来乃拥众俱济　奚康生河南阳翟人杨播字延庆华隂人】
　　夏四月魏围齐南郑不克而还
　　魏梁州刺史拓跋英【南安王桢之子】击汉中齐梁州刺史萧懿【字元达衍之兄】遣部将据险立五栅以拒之英曰彼帅贱莫相统壹我选精卒克其一营四营皆走矣乃急攻一营拔之四营俱溃乘胜长驱进逼南郑城中恟惧参军庾域【字司大新野人】封题空仓数十指示将士曰此粟皆满足支二年但努力坚守众心乃安会魏主召英还英遣使与懿别懿以为诈英去二日乃遣将追之英下马与战懿兵不敢逼而反英入斜谷会天大雨士卒截竹贮米执炬火于马上炊之
　　魏主如鲁城祠孔子封其后为崇圣侯
　　魏主如鲁城亲祠孔子拜孔氏四人顔氏二人官仍选诸孔宗子一人封崇圣侯奉孔子祀
　　魏攻齐赭阳齐击败之
　　魏城阳王鸾【字宣明景穆帝孙】等攻赭阳围守百余日诸将欲不战以疲之李佐独昼夜攻撃士卒死者甚众齐遣右卫率垣厯生【荣祖从弟】救之诸将欲退佐独逆战而败厯生追击大破之魏主降封鸾为定襄县王削户五百佐削官爵徙瀛州【魏置今河间府是】
　　六月齐杀其领军萧谌及西阳王子明【字云光武帝第十子】等谌恃功于政所欲选用輙命尚书申论齐主闻而忌之以其兄诞弟诔方将兵拒魏隐忍不发至是杀之并其诸弟及西阳王子明南海王子罕【字云华武帝第十一子】邵陵王子贞【字云松武帝第十四子】
　　秋八月魏立国子太学四门小学【学立于国之四门故名】
　　魏主好读书善属文诏防皆自为之李冲李彪高闾王肃之徒皆以文雅见亲贵显用事于是下诏断诸北语一从正音【违者免官】求遗书【秘阁所无而有益于时用者加以优赏】法度量【改用长尺大斗悉依汉志】至是立国子太学四门小学已又班品令赐冠服宴羣臣国老庶老于华林园【各赐防杖衣裳】制礼作乐郁然可观有太平之风焉【治书侍御史薛聪弹劾不避彊御魏主每曰朕见聪不能不惮况诸人乎自是贵戚敛手累迁直閤将军每欲进以名位輙若让不受魏主亦雅相体悉谓之曰卿天爵自高固非人爵之所能荣也　薛聪字延智河东汾隂人】
　　冬魏行太和五铢钱
　　先是魏人未尝用钱魏主始命铸之是嵗鼓铸粗备诏公私用之
　　【丙齐建武三年魏子大和二十年】春正月魏改姓元氏初定族姓魏主下诏以为北人谓土为拓后为跋魏之先出于黄帝以土徳王故为拓跋氏夫土者黄中之色万物之元也宜改姓元氏诸功臣旧族自代来者姓或重复皆改之【魏主雅重门族尝与羣臣论选调李冲曰未审张官列位为膏粱子弟乎为致治乎魏主曰欲为治耳冲曰然则今日何为専取门品不拔才能乎魏主曰君子之门借使无当时之用要自徳行纯笃朕故用之冲曰传说吕望岂可以门地得之魏主曰非常之人旷世乃有一二耳李彪曰鲁之三卿敦若四科韩显宗曰陛下岂可以贵袭贵以贱袭贱魏主曰必有高明卓然出类拔萃者朕亦不拘此制】
　　二月魏诏羣臣听终三年丧
　　齐诏去乘舆金银饰
　　齐主志慕节俭故有是诏【太官元日上夀有银酒鎗齐主欲坏之王晏等咸称盛徳卫尉萧頴胄曰朝廷盛礼莫若三元此器旧物不足为侈齐主不悦后过曲宴银器满席頴胄曰陛下前欲坏酒鎗恐宜移在此器齐主甚惭齐主躬亲细务纲目繁宻南康侍郎钟嵘上书言古者明君揆才颁政量能受职三公坐而论道九卿作而成务天子唯恭己南面而已齐主不怿谓大中大夫顾嵩曰钟嵘何人欲断朕机务对曰嵘虽位末名卑而所言或有可乘其繁碎职事各有司存今人主总而亲之所谓代庖人宰而为大匠斵也齐主不顾而言他萧颖胄字云长高帝从祖弟子钟嵘字仲伟颖川长社人】
　　秋七月魏主废其后冯氏
　　后冯熙少女也其姊昭仪【先后入宫得幸未几以疾还家既而疾愈迎拜昭仪】譛后而废之【后素有徳操遂居瑶光寺为练行尼明年秋昭仪立为后】
　　魏旱
　　久旱魏主不食三日羣臣请见魏主遣舍人辞焉且问来故王肃对曰今四郊雨已霑洽独京城微少庶民未乏一餐而陛下撤膳三日臣下惶惶无复情地魏主使应之曰朕不食数日犹无所感比来中外皆言四郊有朕疑其欲相寛勉未必有实方将遣使视之果如所言即当进膳如其不然朕何以生为当以身为万民塞咎耳是夕大
　　八月魏太子恂有罪废为庶人
　　恂不好学体素肥大苦河南地热常思北归杀中庶子高道悦谋轻骑奔平城魏主大骇引羣臣议遂废为庶人置于河阳无鼻城【一作无辟城在怀庆府孟县东水经注溴水迳无辟邑世谓之无鼻城即此】以兵守之【明年李彪表恂复谋为逆遂赐死】
　　冬十月魏恒州刺史穆防定州刺史陆叡谋反魏主遣任城王澄讨禽之
　　魏主南迁所亲任者多中州儒士宗室及代人往往不乐防出为定州刺史自陈久病土温则甚乞为恒州魏主徙恒州刺史陆叡为定州以防代之防至叡未发遂相与谋作乱推阳平王颐【景穆帝孙】为主颐伪许之而宻以闻任城王澄方有疾魏主召见谓曰穆防谋为不轨今迁都甫尔北人恋旧南北纷扰朕洛阳不立也此大事非卿不能办彊为我北行乃授澄节行至鴈门太守夜告防已引兵西就阳平【阳平王刺朔州在平城西】澄遽令进发倍道兼行先遣御史李焕单骑入代晓谕防党示以祸福皆莫为之用防攻焕不克而走追禽之澄至穷治党与收陆叡系狱民间帖然【明年魏主如平城防叡俱伏诛】
　　【丁齐建武四年魏丑大和二十一年】春正月魏立子恪为太子【即宣武帝】齐主杀其尚书令王晏以徐孝嗣为尚书令
　　初晏为世祖所宠任及齐主谋废郁林王晏即欣然推奉齐主即位晏自谓佐命新朝事多専决齐主恶之始安王遥光劝齐主诛晏齐主曰晏于我有功且未有罪遥光曰晏尚不能为武帝安能为陛下乎齐主黙然晏意望开府数呼相工自视云当大贵又好与宾客屏人语齐主闻之疑晏欲反遂召晏于华林省诛之【鬰林王之将废也晏从弟思逺谓晏曰兄荷世祖厚恩今一旦賛人如此事彼以权计相须未知将来何以自立若及此引决犹可保全门户不失后名晏曰方噉粥未暇此事及拜骠骑谓子弟曰隆昌之末阿戎劝吾自裁若从其语岂有今日思逺遽应曰如阿戎所见今犹未晚也思逺知齐主意已疑异乘间谓曰时事稍异兄亦觉不凡人多拙于自谋而巧于谋人晏不应思逺退晏方叹曰世乃有劝人死者旬日而败晏外弟阮孝绪亦知晏必败晏每至其门逃匿不见尝食醤美问知得于晏家吐而覆之及晏败人为之惧孝绪曰亲而不党何惧之有卒免于罪　阮孝绪字士宗尉氏人】
　　二月魏新兴公丕以罪免死为民【丕先由东阳王以疎属例降为公】初魏主迁都变易旧俗新兴公丕不乐及变衣冠【魏诏改服在太和十八年】丕独从旧服太子恂自平城将迁洛阳丕子隆及弟超与穆防等宻谋留恂因举兵断关规据陉北丕在并州隆等以其谋告之丕口虽折难心颇然之至是有司奏隆超皆防党罪当族丕应从坐魏主以丕尝受诏许以不死听免死为民诛隆超【是时代乡旧族多以防等连谋唯于烈无所染涉魏主由是益重之又以北方酋长及侍子畏暑听秋朝洛阳春还部落时人谓之鴈臣】
　　秋七月魏立昭仪冯氏为后
　　后既立欲母养太子恪恪母高氏暴卒
　　八月魏主自将伐齐九月攻南阳不克
