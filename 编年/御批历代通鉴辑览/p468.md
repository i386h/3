<!-- { "loadSidebar": true } -->
　　辽师渡混同江章努与耶律淳妃弟萧廸里【旧作谛里今改】及其甥萧延留等谋迎立淳诱将士亡归上京遣廸里以其谋告淳淳曰非此细事主上自有诸王当立北南面大臣不来而汝言及此何也宻令左右拘之有顷辽主使行官实达尔伊逊【辽着账戸司有承应实达尔局官旧作小底乙信今改】持书言章努之谋淳即斩廸里携其首单骑请广平淀【辽史营卫志冬巴纳曰广平淀任永州东南地理志永州永昌军务□河南士河二水合流故号永州考士河即今老河发源喀尔心经敖潢翁牛特诸部落防于西拉木伦即史所云潢河也　巴纳辽四时游猎行在所之称按巴纳旧作捺鈢今改后仿此】待罪辽主遇之如初章奴知淳不见聼乃率麾下掠取上京府库财物至祖州帅其党告太祖庙数辽主过恶移檄州县遂结渤海羣盗至数万趋广平犯行营不能克率众北走欲顺国女真阿固齐【辽之熟女真旧作阿鹘产今改】以三百骑一战胜之擒其贵族二百余人并斩以徇余脱者皆奔女真章努诈为使者欲奔女真为逻者所获缚送行在腰斩于市
　　冬十一月金袭辽军于呼卜图冈【方舆纪要在混同江西旧作防布答今改】大败之
　　金王闻辽出军面仰天恸哭曰始与汝等起兵葢苦契丹残忍欲自立国今天祚亲至奈何非人死战莫当也不若杀我一族汝等迎降转祸为福诸军曰事已至此惟命是从金主遂率师迎敌辽主自将至图敏【旧作駞门今改】驸马萧特黙等将骑兵五万步卒四十万至噶琳泺【方舆纪要在辽黄龙府东北按噶琳泺旧作干隣泺今改后彷此】金主行次约罗【屯名在黄龙府东按约罗旧作□剌今改后彷此】与其臣谋曰辽兵号七十万其锋不可当吾军远来人马疲乏宜驻于此深沟髙垒以待之防获辽督饷者知辽主以章努反西还已二日矣诸将乃乗怠击之遂追辽主及于呼卜图冈金主曰彼众我寡兵不可分视其中军最坚辽主必在焉败其中军可以得志使右翼先战左翼合而攻之辽兵大溃枕籍相属百余里获舆辇帟幄兵械军资他寳物马牛不可胜计萧特黙焚营而遁金主亦引退
　　【丙申】六年春正月辽将髙永昌【勃海人】据辽阳以叛
　　辽东京留守萧保先严酷渤海苦之正月朔夜半有恶少年十余乘酒执刀逾垣入府刺杀保先户部使大公鼎【大定府人】闻乱即摄留守事与副留守髙清明集奚汉兵千人尽捕斩之抚定其民禆将髙永昌时以兵三千屯八甔口【在奉天府承徳县东】见辽政日衰金兵方强遂诱渤海并戍卒入辽阳据之【旬日之间逺近响应有兵八千人】因僭号称隆基元年辽主遣萧罕嘉努张琳【防州人】讨之
　　赐方士林灵素【字嵗昌温州人】号通真达灵先生
　　灵素少从浮屠苦其师笞骂去为道士善妖幻徃来淮泗间丐食僧寺苦之及王老志死后王仔昔宠亦衰帝访方士于左阶道箓徐知常知常以灵素对即召见灵素大言曰天有九霄而神霄为最髙其治曰府神霄玉清王者上帝之长子主南方号称长生大帝君陛下是也既下降于世其弟号青华帝君者主东方摄领之又有仙官八百余名今蔡京即左元仙伯王黼【初名甫字将明开封祥符人】即文华使郑居中童贯等皆有名而已即仙卿褚慧下降佐帝君之治时刘贵妃方有宠灵素以为九华玉真安妃帝心独喜其事甚加宠信赐号通真达灵先生赏赉无算为改温州为应道军灵素本无所能惟稍习五雷法召呼风霆间祷雨有小验而已
　　以童贯为陜西两河宣抚使
　　渭州将种师道【字彜叔世衡之孙】克夏臧底河城
　　先是王厚与刘仲武合泾原鄜延环庆之师攻夏臧底河城败绩【死者十四五秦凤等三将全军皆没厚重赂童贯匿不以闻未几夏人大掠萧闗而去】至是师道以兵攻城八日而克之
　　闰月立道学
　　从林灵素之言也寻诏太学辟雍各置内经道徳经庄列博士二员【以内经道徳经为大经庄列为小经升贡及三嵗大比法冋科举】又用蔡京言集古今道敎事为纪志赐名道史
　　二月作上清寳箓宫成
　　帝于景龙门【汴京北面中门】对晨晖门【延福宫东门名】作上清宝箓宫密连禁署宫中山包平地环以佳木清流列诸馆舍台阁多以美材为楹栋不施五采有自然之胜上下立亭宇不可胜计帝时登皇城下视之由是间景龙门城上作复道通寳箓宫以便斋醮之事
　　夏四月金人攻高永昌杀之遂取辽东京州县
　　永昌使人求援于金且曰愿并力以取辽金主使呼实布【完顔部人按呼实布旧作胡沙补今改后仿此】谓永昌曰同力取辽固可东京近地汝辄据之以僭大号则不可若能归欵当受王爵永昌不从金主乃遣斡鲁【韩国公和卓子】帅诸军攻永昌时辽张琳等讨永昌久不克斡鲁与战败之遂取沈州【辽置今奉天府是】永昌大惧率众拒金遇于活水【即沈水在奉天府承徳县南源出县东下流入浑河】金师既济永昌之军不战而郤逐北至辽阳城下明日永昌尽帅其众与金战又大败遂以五千骑奔长松【地名方舆纪要在辽阳东】辽阳人托卜嘉【又曰大臭按托卜嘉旧作塔不野今改后仿此】执永昌以献金主杀之于是辽之东京州县及南路系辽女真皆降于金金主以斡鲁为南路都统沃棱【旧作斡伦今改后仿此】知东京事
　　何执中罢
　　执中辅政一纪年高疾甚赐之寛告寻以太傅就第朝朔望仪物廪稍一如居位时未几卒执中甞为端王侍讲故终始恩遇不替然无所建明惟以谨畏迎主意赞饰太平而已
　　诏蔡京三日一朝总治三省事
　　京改都堂为公相防诏京总治三省正公相位
　　五月以郑居中为少保太宰刘正夫为少宰邓洵武知枢密院事
　　时蔡京大兴工役民不聊生变乱法度吏无所师郑居中每为帝言帝亦恶京专乃拜居中太宰使伺察之又以正夫议论数与京异拜为少宰居中存纪纲守格令抑侥幸振淹滞士论翕然望治【正夫能迎时上下持禄养权入相半嵗即以疾致仕后二年邓洵武亦卒邓氏自绾以来世济其奸而洵武阿二蔡尤力京之败乱天下祸源自洵武始焉】
　　六月辽以耶律淳为都元帅
　　秋九月帝诣玉清和阳宫上徽号于上帝赦
　　帝奉玉册玉寳如玉清和阳宫上玉帝尊号曰太上开天执符御歴含真体道昊天玉皇上帝诏天下洞天福地修建宫观塑造圣像寻又上地祗徽号曰承天效法厚徳光大后土皇地祗上宝册仪礼一如上帝寻改宫名为玉清神霄宫又铸神霄九鼎安置于上清寳箓宫之神霄殿
　　冬十月夏人冦泾原屠靖夏城
　　夏大举攻泾原靖夏城时久无雪夏先使数万骑绕城践尘涨天乃潜穿壕为地道入城中城遂陷屠之而去
　　【丁酉】七年春二月大理【注见前】入贡
　　广州观察使黄璘【潭州湘乡人】诱大理入贡诏以其主段和誉为云南节度使封大理国王【已而知桂州周穜劾璘许昌璘遂得罪】
　　帝幸上清宝箓宫命林灵素讲道经
　　时道士皆有俸每一观给田亦不下数百千顷凡设大斋辄费缗钱数万贫下之人多买青布幅巾以赴日得一饫餐而衬施钱三百谓之千道防且令士庶人听灵素讲经帝为设幄其侧灵素据高座使人于下再拜请问然所言无殊絶者时时杂以滑稽媟语上下为大閧笑莫有君臣之礼复令吏民诣宫授神霄秘箓朝士嗜进者亦靡然趋之
　　夏六月道箓院上章册帝为敎主道君皇帝
　　帝讽道箓院曰朕乃上帝元子为太霄帝君悯中华被金狄之敎【刘定之曰金狄指佛而言也佛之徒谓佛身体面貌皆若金色故徽宗云】遂恳上帝愿为人主令天下归于正道等可册朕为敎主道君皇帝于是道箓院上表册之然止于道敎章疏内用【宋制废后入道谓之敎主故郭后曰金庭敎主孟后曰华阳敎主时孟后在瑶华宫遂去教主之称以避尊号】
　　秋七月置提举御前人船所
　　时东南监司郡官二广市舶率有应奉又有不待防但送物至都计防宦者以献大率灵壁【宋县今属凤阳府县有磬石山】大湖【具区也注见前】慈谿【唐置今属宁波府】武康【注见前】诸石二浙奇竹异花海错福建荔枝【与下龙眼椰实注俱见前】橄榄【一名南諌亦曰味諌亦曰諌果江南呼为青果】龙眼南海椰实登莱文石湖湘文竹四川佳果木皆越海渡江毁桥梁凿城郭而至植之皆生而异味珍苞则以健步防走虽甚逺数日即逹色香未变也至是蔡京又言陛下无声色犬马之奉所尚者山林间物乃人之所弃但有司奉行之过因以致扰愿节其浮滥乃请作提举淮浙人船所命内侍邓文诰领之诏自后有所用即从御前降下乃如数贡余不许妄进意欲以便民而实扰害如故
　　熙河环庆泾原地震
　　旬日不止壊城壁庐舍压死者甚众
　　八月郑居中罢
　　居中与蔡京不相能至是以母丧去位京以居中王珪壻也乃使蔡确子懋【即蔡渭】重理定防事遂追封确清源郡王御制文立石墓前欲借是撼居中然卒不能害未几居中起复为太宰已而复请终丧
　　辽置怨军
　　辽主自燕至隂凉河【在今札鲁特右翼西北辽史地理志上京道有隂凉河即此】募辽东人为兵使报怨于女真号曰怨军凡八营屯卫州【当作渭州辽置废址在今锦州府宁逺县界】蒺藜山【方舆纪要在宁逺县边外】以渤海铁州【辽置故城在今奉天府葢平县】人郭药师等为帅
　　冬十一月命蔡京五日一赴都堂治事以余深为少宰白时中为中书侍郎
　　深谄附蔡京结为死党京复用事引为门下侍郎遂拜少宰
　　十二月方士王仔昔下狱死
　　仔昔倨傲而戅帝待以客礼故遇宦侍若童奴又欲羣道士皆宗已林灵素忌之乃与宦者冯浩诬以言语怨望下狱死
　　有星如月南行
　　帝言天神降于坤宁殿诏示百官
　　帝惑于林灵素之言建宫观徧天下又造青华帝君正画临坛及火龙神剑夜防内宫之事托天神临防造帝诰天书云篆务以惑世欺众其説妄诞不可究质宦者道士有所不快必托为帝诰则莫不如志寻加灵素号通真达灵元妙先生张虚白通元冲妙先生视中大夫出入呵引至与诸王争道都人称曰道家两府其徒美衣玉食者几二万人
　　以童贯领枢密院事
　　内侍自古无赐坐者时贯加开府仪同三司领枢密院毎春秋大燕则坐于执政之上日与宰相同班进呈毕即自屏后入内复易窄衫与羣阉为伍出则为大臣当体貌之礼入则为近侍执使令之役古所未有也
　　作万嵗山【故址在今开封府城东北隅】
　　初帝以未得嗣子为念道士刘混康以法箓符水出入禁中言京师西北隅地协堪舆倘形势加以少高当有多男之祥始命为数仞冈阜已而后宫生子渐多帝甚喜始信道敎于是蔡条倡为异闻谓有珠星璧月跨凤乘龙天书云篆之符以逢迎之遂竭国力以经营土木之工至是又命戸部侍郎孟揆于上清宝箓宫东筑山以像余杭之凤凰山【在杭州府城南方与纪要山岩逶迤左瞰大江如鳯凰欲飞故名】号曰万嵗
　　窜侍御史黄葆光【字元晖徽州黟人】于昭州
