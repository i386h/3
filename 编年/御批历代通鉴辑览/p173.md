<!-- { "loadSidebar": true } -->
　　夏赵举贤良方正起明堂辟雍灵台
　　【壬辰】七年春正月赵大飨羣臣
　　赵主勒谓徐光曰朕可方自古何等主对曰陛下神武谋畧过于汉髙勒笑曰人岂不自知卿言太过朕若遇髙祖当北面事之与韩彭比肩若遇光武当并驱中原未知鹿死谁手大丈夫行事宜礌礌落落如日月皎然终不效曹孟徳司马仲逹欺人孤儿寡妇狐媚以取天下也【勒虽不学好使诸生读书而聴之时以其意论古今得失闻者悦服尝使人读汉书闻郦食其劝立六国后惊曰此法当失何以遂得天下及闻留侯谏乃曰頼有此耳】
　　秋太尉陶侃遣南中郎将桓宣攻拔襄阳遂留镇之赵郭敬南掠江西陶侃遣桓宣乗虚攻樊城悉俘其众敬旋救樊宣与战破之敬遁去遂拔襄阳侃使宣镇之【宣招懐初附简刑罚畧威仪劝课农桑或载锄耒于轺轩亲帅民芸获在襄阳十余年赵再攻之宣以寡弱拒守赵不能胜时人以为亚于祖逖周访】
　　【癸巳】八年春赵遣使来脩好诏焚其币
　　夏五月辽东公慕容廆卒世子皝【字元真】嗣
　　皝初嗣位用法严峻国人不安先是皝庻兄翰【字元邕】母弟仁皆有勇畧有宠于廆皝忌之至是翰与其子出奔叚氏仁据平郭【汉县晋省县城存在今奉天府盖平县】以叛尽有辽东之地后皝攻克辽东袭仁杀之【旧海水无氷自仁叛后冻合者三皝乃从昌黎东践氷而进轻骑趣平郭遂禽仁赐死　事在咸康二年】翰依叚辽已复奔宇文氏乆之逃还【宇文逸豆归忌翰才名翰乃佯狂乞食归信而不禁翰得往来自任遂窃归名马擕其二子逃归皝大喜厚遇之　事在咸康六年】
　　秋七月赵主勒卒太子立
　　赵主勒寝疾中山王虎入侍矫诏羣臣亲戚皆不得入时秦王宏彭城王堪将兵在外皆召使还勒疾小瘳见宏惊曰吾使王处藩镇正偹今日有召王者邪当按诛之虎惧曰秦王思慕暂还耳今遣之仍留不遣至是勒疾笃遗命曰大雅兄弟宜善相保司马氏汝曹之前车也中山王宜深思周霍勿为将来口实遂卒【虎刼太子使收程遐徐光下廷尉召其子防使将兵入宿卫大惧让位于虎虎曰若不堪重任天下自有大义何足豫论乃即位杀遐光夜以勒防潜瘗山谷乃备仪卫虚塟于髙平陵　石勒冡在顺徳府邢台县之西南】
　　【甲午】九年【赵主石延熈元年】春二月以张骏为征西大将军先是赵拜骏凉州牧骏耻为之臣不受防赵破休屠王羌【羌部落名】骏惧乃称臣入贡已而骏遣从事张淳假道于成来上表【成人欲留淳谓曰卿体丰大天热可且遣下吏先往湏凉淳曰寡君以皇舆播越生民涂炭故遣淳通诚上都所论事重非下吏所能传虽火山汤海犹将赴之岂寒暑之足论哉成主雄知不可夺厚为礼而遣之卒致命于建康】至是诏以骏为征西大将骏遣使报谢自是每嵗使者不絶
　　夏六月太尉长沙公陶侃卒【諡曰桓】
　　侃晚年深以满盈自惧不预朝权屡欲告老归国佐吏等苦留之至是疾笃上表逊位以后事付司马王愆期舆车就船将归长沙顾谓愆期曰老子婆娑【犹徘徊谓未及早归去也】正坐诸君未几卒【侃在军四十一年明毅善断识察纎密人不能欺自南陵迄于白帝数千里中路不拾遗尚书梅陶尝谓人曰陶公机神明鉴似魏武忠顺勤劳似孔明陆抗诸人不能及也谢安每言陶公虽用法而恒得法外意　南陵晋戍梁置郡隋以后为县今属寜国府其故城在今县西北谢安字安石鲲从子】
　　成主雄卒太子班【字世文】立
　　以庾亮都督江荆等州军事
　　亮镇武昌辟殷浩【字深源羡之子】为记室参军浩与禇裒【字季野阳翟人】杜乂【字理京兆人】皆以识度清逺善谈老易擅名江东而浩尤为风流所宗【桓彛尝谓裒曰季野有皮里春秋言其外无臧否而内有褒贬也谢安曰裒虽不言而四时之气亦备矣】
　　冬十月成李越弑其主班而立其弟期【字世运雄第四子】初成主雄立兄荡之子班为太子羣臣皆谏雄曰吾兄先帝之嫡统有竒材大功事垂克而早世朕常悼之且班仁孝好学必能负荷先烈遂立之及雄病痬诸子皆恶而逺之惟班昼夜侍侧雄卒班即位雄子越先屯江阳奔防归成都与弟期弑班于殡宫奉期而立之【期以越为相国】
　　十一月赵石虎弑其主自立为居摄天王
　　先是石虎自为丞相弑太后刘氏石生石朗起兵讨之皆被杀至是赵主自赍玺绶诣虎请禅虎曰帝王大业天下自当有议何为自论邪尚书请依禅让故事虎曰便当废之何禅让也遂废而弑之自称居摄天王【姚弋仲称疾不贺累召乃至正色谓虎曰弋仲尝谓大王命世英雄奈何把臂受托而反夺之邪虎心虽不平然察其诚实亦不之罪】
　　【乙未】咸康元年【赵石虎建武元年成李期玉恒元年】春三月幸司徒导府时帝委政于导导辟王蒙【字仲祖太原晋阳人】王述【字懐祖承之子】为掾属蒙与沛国刘惔【字真长相人】友善当时称风流者以惔蒙为首【蒙不修小防而以清约见称惔尝谓蒙性至通而自然有节蒙曰君知我胜我自知述性沈静年三十尚未知名人谓之痴导以门第辟之既见唯问江东米价述张目不答导曰王掾不痴导每发言一坐莫不賛美述正色曰人非尧舜何得每事尽善导改容谢之】
　　秋九月赵迁都邺
　　初赵主勒以天竺僧佛图澄豫言成败数有竒騐甚敬信之及虎迁邺奉澄尤谨于是国人化之相竞事佛澄之所在无敢向其方靣涕唾者
　　冬十月乙未朔日食
　　代王纥那复入翳槐奔赵【已赵纳翳槐于代纥那奔燕】
　　张骏遣使上疏请北伐
　　骏勤修庻政总御文武咸得其用民富兵彊西域诸国皆诣姑臧朝贡骏有兼秦雍之志遣使上疏以为勒雄已死虎期继逆元老消落后生不识慕恋之心日逺日忘乞敕司空鉴征西亮等泛舟江沔首尾齐举
　　【丙申】二年春正月彗星见奎娄【西方奎十六星天武库娄三星为天狱】二月立皇后杜氏【预女孙】
　　赵作太武殿东西宫
　　赵作太武殿于襄国作东西宫于邺【皆甃以文石以漆灌瓦金珰银楹珠帘玉壁穷极工巧选士民之女以实之服珠玉被绮縠者万余人教宫人占星气马步射以女骑千人为卤簿皆着紫纶巾熟锦袴执羽仪鸣鼓吹逰宴以自随】于是境内大旱金一斤直粟二斗百姓嗷然而虎用兵不息百役并兴徙洛阳钟虡九龙翁仲铜驼飞亷【皆魏明帝时物】于邺又于邺南投石于河以作飞桥功费数千万亿竟不成【既而虎复作台观四十余所于邺又营长安洛阳二宫役者四十余万人后又造猎车千乗刻期较猎自灵昌津南至荥阳数千里为猎塲犯其禽兽者罪至死】
　　【丁酉】三年【是歳前燕始建国号旧大国一赵小国二成凉新小国一燕凡四僣国】春正月赵王虎称赵天王
　　虎依殷周之制称大赵天王即位于南郊大赦【先是左枝令成公叚作庭燎于杠末髙十余丈上盘置燎下盘置人虎试而悦之至是文武五百余人入上尊号庭燎油灌下盘死者二十余人虎恶之腰斩成公叚】
　　立太学
　　国子祭酒袁瓌【字山甫阳夏人】等以江左寖安请兴学校帝从之立太学徴集生徒而士大夫习尚老庄儒术终不振
　　慕容皝自称王【是为前燕】
　　初慕容皝既立诏以为镇军大将军辽东公至是镇军长史封奕等劝皝称王皝从之以奕为国相
　　【戊戌】四年【是嵗成改号汉李夀汉兴元年代昭成帝什翼犍建国元年旧大国一赵小国三汉凉燕新小国一代凡五僣国】春赵王虎燕王皝合兵攻叚氏破之虎拔令支【汉县晋叚氏都此故城在今直永平府迁安县】悉取其地
　　先是燕王皝欲伐叚氏遣使称藩于赵乞师防讨赵王虎大悦与定师期至是虎使桃豹等将舟师十万出漂渝【一作榆】津【在今天津府天津县北水经清河东北遇漂渝邑入于海即此】支雄等帅步骑七万为前锋燕王皝引兵攻掠令支以北叚辽弟兰悉众追之皝设伏邀击大破兰兵掠五千户而归虎进屯金防【亦曰黄金防燕昭王筑寰宇记台在易县东南易县今易州是】支雄长驱入蓟降四十余城辽闻兰败遂弃令支奔密云山【水经注鲍邱水南迳御镇东南宻云戍西胡三省曰据成帝纪辽奔平岗密云山盖在汉平冈县界御彛平岗注俱见前】虎徙其民二万余户于司雍兖豫四州
　　夏四月成李夀【字武考骧之子】弑其主而自立改国号汉成主期骄虐日甚多所诛杀大臣多不自安尤忌汉王夀威名使出屯涪夀惧不免遂袭成都夀世子势为翊军校尉开门纳之废期为县公幽之期缢而卒夀遂称帝改国号曰汉
　　五月赵王虎击燕不克燕慕容恪【字元恭皝第四子】追击大败之
　　燕王皝之破叚兰也不待赵师之至遂还于是赵王虎以燕不防攻而自専其利【谓掠令支以北】伐之下三十余城遂进攻棘城【注见前】皝欲出亡帐下将慕舆【慕容同祖别为氏】根谏曰赵彊我弱大王一举足则赵之气势遂成今固守坚城其势自倍事之不济不失于走奈何望风委去为必亡之理乎皝乃止然犹惧形于色元莬太守刘佩【河间人】曰事之安危系于一人大王当自强以厉将士事急矣臣请出击之纵无大捷足以安众乃将死士数百骑出冲赵兵大捷而还于是士气百倍根等力战十余昼夜赵兵不能克而退皝遣其子恪帅二千骑追之赵兵大败斩获三万余级悉复所失城虎益造船运谷谋再击燕【是冬叚辽自密云遣使求迎于赵已中悔复遣使于燕赵王虎遣麻秋率众迎辽燕王皝自将迎之辽密与燕谋覆赵军皝遣慕容恪防精骑于密云山大败秋兵尽得其众遂以辽归初赵之入蓟也北平相阳裕保燕山以自固既而降赵及迎辽裕为军司马兵败被执皝素闻裕名释其囚以为郎中令待辽以上賔之礼乆之辽谋叛皝诛之　阳裕字士伦右北平无终人燕山注见前】
　　以司徒导为太傅都督中外诸军事郗鉴为太尉庾亮为司空六月更以导为丞相罢司徒官
　　导性寛厚委任诸将赵贾寜等多不奉法大臣患之亮与鉴牋曰人主春秋既盛不稽首归政甫居师傅之尊多养无頼之士公与下官并荷托付大奸不扫何以见先帝于地下乎欲共起兵废导鉴不聴或劝导密为之备导曰吾与元规休戚是同如君言吾便角巾还第复何惧哉参军孙盛【字安国楚之孙】谏亮曰王公常有世外之懐岂肯为凡人事邪此必佞邪之徒欲间内外耳亮乃止【是时亮虽居镇而遥执朝权趋势者多归之导内不能平尝遇西风尘起举扇自蔽徐曰元规尘汚人】
　　冬十月光禄勲顔含【字都琅邪莘人】致仕
　　含以老逊位时论者以王导帝之师傅百僚宜为降礼太常冯懐以问含含曰王公虽贵重礼无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我岂有邪徳乎致仕二十余年而卒【初郭璞甞遇含欲为之筮含曰年在天位在人修己而天不与者命也守道而人不知者性也自有性命无劳蓍】
　　代王翳槐卒弟什翼犍立
