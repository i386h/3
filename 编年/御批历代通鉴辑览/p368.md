<!-- { "loadSidebar": true } -->
　　【辛酉】天复元年春正月朔神策指挥使孙徳昭【盐州五原人】等讨刘季述等皆伏诛帝复位黜太子裕为徳王
　　神策指挥使孙徳昭自季述等废立常愤惋不平崔闻之遣判官石戬説之曰今反者独季述仲先尔公诚能诛此二人迎上皇复位则富贵穷一时忠义流千古茍狐疑不决则功落他人之手矣徳昭曰相公有命不敢爱死遂结右军都将董彦弼周承诲谋以除夜伏兵安福门外以俟之正旦仲先入朝徳昭擒斩之驰诣少阳院叩门呼曰逆贼已诛请陛下出劳将士何后不信曰果尔以其首来徳昭献其首上乃与何后毁扉而出崔引上御长乐门楼帅百官称贺周承诲擒刘季述王彦范继至方诘责己为乱挺所毙薛齐偓赴井死出而斩之灭四人之族并诛其党二十余人上曰裕幼弱非其罪黜为徳王赐徳昭姓名李继昭承诲姓名李继诲彦弼亦赐姓李皆以使相留宿卫赏赐倾府库时人谓之三使相上宠待益厚朱全忠由是亦益重李振
　　进朱全忠爵为东平王李茂贞为岐王
　　以韩全诲张彦为中尉袁易简周敬容为枢密使敇近年宰相延英奏事枢密使侍侧争论纷然挠权乱政自今并依大中旧制俟宰相奏事毕方得升殿承受公事崔陆扆上言祸乱之兴皆由中官典兵乞令主左军扆主右军则诸侯不敢侵陵王室尊矣上召李继昭等谋之皆曰臣等累世在军中未闻书生为军主若属南司必多所变更不若归之北司为便于是复以宦者为中尉又征前枢密使严遵美为两军中尉观军容处置使遵美曰一军犹不可为况两军乎固辞不起以宦官终为肘脇之患欲以外兵制之防李茂贞入朝讽茂贞留兵宿卫以假子继筠将之建议大夫韩偓【字致光万年人】以为不可曰留此兵则国家两危不留则家国两安不从
　　二月朱全忠取河中晋绛等州执王珂以归杀之朱全忠既服河北欲取河中以制河东遣张存敬将兵三万袭之而自以中军继其后晋绛不意其至皆降全忠留兵守之以拒河东援兵之路珂告急于李克用克用兵不得进报曰不若举族归朝【珂又遗李茂贞书言天子诏藩镇无得相攻今朱公不顾诏命首兴兵相加河中若亡则同华邠岐皆不自保天子神器拱手授人矣公宜急帅闗中诸镇兵固守潼闗赴救河中闗中安危国祚修短系公此举茂贞不报】存敬围河中王珂欲奔京师而人情离贰不复能出遂请降全忠驰赴之至虞乡【唐县今属蒲州府】哭重荣墓尽哀河中人皆悦珂欲面缚全忠止之曰太师舅之恩不可忘若郎君如此使仆异日何以见舅于九泉乃以常礼出迎全忠表张存敬为留后珂举族迁于大梁全忠竟杀之
　　以王溥【字徳润正雅从孙】裴枢同平章事
　　溥常在崔幕府故引之与枢同相
　　三月朱全忠遣兵攻河东取沁泽潞辽等州
　　李克用遣使请好于全忠全忠忿其书辞蹇傲遣氏叔琮等分道攻之沁泽潞辽等州皆降别将白奉国防成徳兵自井陉入拔承天叔琮等兵抵晋阳城下克用登城备御不遑饮食时大积旬刍粮不给士卒疟痢全忠乃召兵还周徳威李嗣昭以兵骑蹑之杀获甚众【氏叔琮逼上党孟迁挈族随之南徙全忠以丁谓代守潞州】
　　夏五月以朱全忠为宣武宣义天平防国节度使全忠奏乞除河中节度使而讽吏民请已为帅
　　李茂贞入朝
　　初杨复恭借度支买麴之利一年以赡军而不复归至是崔欲抑宦官罢之令酤者自造而月输钱度支并近镇亦禁之李茂贞惜其利表乞入朝论奏韩全诲请许之李茂贞至京师全诲深与相结崔始惧益厚朱全忠而与茂贞为仇敌矣
　　闰六月解崔盐铁使
　　上之返正也中书舍人令狐涣【绹之子】给事中韩偓皆预其谋因擢为翰林学士时上悉以军国事委崔宦官侧目欲尽除之韩偓曰事禁太甚此辈亦不可全无恐其党迫切更生他变不从【上独召偓问之对曰东内之难敕使谁非同恶处之当在正旦今已失其时矣上曰当是时卿何不为崔言之对曰陛下诏书云四家之外余无所问夫人生所重莫大于信既下此诏则守之宜坚若复戮一人则人人惧死矣然后来所去已为不少此其所以恟恟不安也今不若择其尤无良者数人明示其罪置之于法然后抚谕其余择其忠厚者使为之长有善则奬有过则惩则咸自安矣此曹在公私者以万数岂可尽诛耶夫帝王之道当以重厚镇之公正御之至于琐细机巧□机生则彼机应矣终不能成大功所谓理丝而棼之者也况今朝廷之权散在四方茍能先收此权则事无不可为者矣上深以为然曰此事终以属卿】复请尽诛宦官但以宫人掌内诸司事宦官乃求美女知书者数人内之宫中隂令诇察其事尽得密谋日夜谋所以去者时领三司【户部支度盐铁】全诲等教禁军对上諠哗诉减损冬衣上不得已解盐铁使时朱全忠李茂贞各有挟天子令诸侯之意知谋泄事急遗全忠书称被密诏令全忠以兵迎车驾
　　冬十月朱全忠引兵发大梁
　　初韩全诲等惧诛谋以兵制上乃与李继昭继诲彦弼及神策指挥使李继筠深相结继诲独不肯从他日韩偓因对及之上曰是不虚矣令狐涣欲朕召及全诲等于内殿置酒和解之何如对曰如此则彼凶悖益甚独有显罪数人速加窜逐余者许其自新庶几可息若一无所问彼必知陛下心有所贮益不自安事终未了耳上曰善既而宦官自恃党羽已成稍不遵敇防或使监军守陵皆不行上无如之何朱全忠得崔书自河中还大梁发兵上闻之急召韩偓谓曰闻全忠欲来除君侧之恶大是尽忠然须令茂贞共为功恐两帅交争则事危矣卿语崔速飞书两镇使合谋又谓偓曰继诲彦弼辈骄横益甚对曰兹事失之于初当其立功之时但应以官爵田宅金帛酬之不应聴其出入禁中也且崔本留岐兵欲以制敇使也今敇使卫兵相与为一汴兵若来必与鬭于阙下臣窃寒心十月全忠发兵大梁
　　杨行密遣兵攻杭州擒其将顾全武
　　先是钱镠使顾全武克苏州擒淮南将秦裴以归【裴守昆山不下全武引水灌之城壊乃降　昆山梁县今属苏州府】及是杨行密遣李神福等将兵攻杭州全武等列八寨以拒之神福声言师还所获降俘走还者皆不追暮遣羸兵先行而伏兵青山【在湖州府长兴县南】全武追之伏发被擒钱镠闻之惊泣曰丧我良将神福久攻不拔欲归恐为镠所邀乃遣人守卫镠祖考邱垄又使顾全武通家信镠遣使谢之神福受其犒赂而还既而行密遣全武归以易秦裴【行密前所获镠将成及亦还之】
　　十一月韩全诲等刦帝如凤翔朱全忠取华州
　　韩全诲等闻朱全忠将至令李继诲李彦弼等勒兵刦上请幸凤翔上密诏崔曰我为宗社大计势须西行卿等但东行也是日开延英全诲等复侍侧议论政事李继筠遣兵掠内库宝货法物全诲遣人密送诸王宫人先之凤翔全忠至河中表请车驾幸东都京师大骇上遣中使召百官皆辞不至全诲等陈兵殿前言于上曰全忠欲刦天子幸洛阳求禅臣等请奉陛下幸凤翔收兵拒之上不许拔劒登乞巧楼全诲等逼上下楼李彦弼即于御院纵火上不得已与后妃诸王百余人皆上马恸哭而出李茂贞出迎上下马慰接之遂入凤翔全忠议引兵还张濬説之曰韩建茂贞之党不取之必为后患乃引兵逼其城建单骑迎谒全忠以建为忠武节度使以兵送之【车驾之在华州也商贾辐辏建重征之得钱九百万緍至是全忠尽取之】是时京师无天子行在无宰相崔等列状请朱全忠西迎车驾全忠复书曰进则惧脇君之谤退则懐负国之惭然不敢不勉
　　朱全忠引兵至凤翔城东而还
　　朱全忠至长安宰相帅百官班迎至凤翔军于城东李茂贞登城谓曰天子避灾非臣下无礼谗人误公至此全忠报曰韩全诲刦迁天子今来问罪迎扈还宫岐王若不预谋何烦陈论上屡诏全忠还镇全忠乃拜表奉辞【全忠移兵趣邠州节度使李继徽请降继徽为李茂贞养子及是复姓名杨崇本茂贞以诏命征兵河东李克用遣李嗣昭将五千骑趣晋州与汴兵战于平阳北破之昭戎节度使冯行袭亦遣使听命于全忠韩全诲遣中使二十余人分道征兵皆为行袭所杀全诲又征兵于王建建使王崇信等将兵五万声言迎驾实袭山南诸州】
　　以卢光启【字子忠】参知政务崔裴枢罢
　　时宰相皆不扈从光启以兵部侍郎权勾当中书事参知机务枢之罢宦官之意也
　　十二月青海节度使徐彦若卒
　　彦若遗表荐刘隠权留后
　　御批歴代通鉴辑览卷六十四
<史部,编年类,御批历代通鉴辑览>
　　钦定四库全书
　　御批厯代通鉴辑览卷六十五
　　唐
　　昭宗皇帝
　　【壬戌】天复二年春正月以韦贻范【字垂宪京兆人】同平章事贻范因李茂贞荐由刺史拜给事中才阅旬遂相【上尝与李茂贞及宰相中尉宴酒酣茂贞及韩全诲亡去上问巡范朕何以巡幸至此对曰臣在外不知上曰卿既以非道取宰相当于公事如法若有不可必凖故事因怒目视之微言曰此贼当杖之二十贻范屡持杯献上上不即持贻范举杯直及上颐】
　　二月盗发简陵【懿宗陵注见前】
　　三月汴兵围晋阳
　　先是河东将李嗣昭周徳威攻克慈隰二州进逼晋绛朱全忠还河中遣兄子友宁【字安仁全忠兄存之子】及氏叔琮击之汴军横陈十里河东军不过数万深入敌境众心恟惧及是徳威战败河东军溃友宁叔琮乘胜取慈隰汾三州遂围晋阳时嗣昭徳威虽收余众得还而城中兵尚未集叔琮攻城甚急克用召诸将议走保云州李存信欲入北虏嗣昭徳威及李嗣源皆曰儿軰在此必能固守王勿为此谋动摇人心刘夫人亦曰王常笑王行瑜轻弃其城死于人手奈何效之且一足出城则祸变不测塞外可得至邪克用乃止居数日溃兵复集军府浸安嗣昭嗣源数将敢死士夜入叔琮营斩首捕虏汴军惊扰防大疫引兵还嗣昭与徳威追之复取慈隰汾三州自是克用不敢与全忠争者数年【克用以贮粮缮兵修城利害引咨幕府掌书记李袭吉曰国富不在仓储兵强不由众寡覇国无贫主强将无弱兵愿大王崇徳爱人去奢省役设险固境训兵务农定乱者选武臣制礼者选文吏钱谷有司刑法有律诛赏由我则下无威福之弊近密多正则人无譛谤之忧如此则国不求富而自富不求安而自安矣至于率闾闾定间架增麴糵检田畴恐非开国建邦之切务也克用子存朂警敏有勇畧克用以封疆日蹙忧形于色存朂进言曰朱氏穷凶极暴人怒神怒今其极也殆将毙矣吾家代袭忠贞大人当遵飬时晦以待其衰奈何轻为沮防使羣下失望乎克用悦　引咨谓以文引咨询也】
　　以杨行密为行营都统赐爵呉王
　　上遣金吾将军李俨【张濬子赐姓】宣谕江淮书御扎赐杨行密令讨朱全忠立功将士聼承制迁补然后表闻既而俨至扬州行密始建制敕院毎有封拜辄以告俨于紫极宫元宗像前陈制书再拜然后下
　　回鹘遣使入贡
　　回鹘请发兵赴难上命韩偓答诏许之偓曰戎狄不可倚信彼见国家人物华靡而甲兵凋弊必有轻中国之心且自防昌以来为国家所破恐其乘危复怨宣喻以小心防窃不须赴难虚愧其意实沮其谋从之
　　夏五月朱全忠至东渭桥
　　崔诣河中泣诉于朱全忠请以时迎奉全忠与之宴亲执板歌以侑酒全忠乃将兵五万发河中以霖雨留东渭桥
　　韦贻范罢
