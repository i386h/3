<!-- { "loadSidebar": true } -->
　　李密説翟让袭兴洛仓【密曰洛口仓多积粟若袭取以赈贫乏百万之众一朝可得然后檄召四方引贤豪选骁悍天下不足定也让曰此英雄之略非仆所堪惟君之命尽力从事乃与密共袭兴洛仓据之开仓恣民所取老弱襁负相属】越王侗遣郎将刘长恭帅步骑一万五千讨密而使河南讨捕使裴仁基等自汜水西入以掩其后密让大破之威声益振【时东都人皆以密为饥贼盗米乌合易破争来应募衣服鲜华旗鼔甚盛长恭使陈于石子河西密让选骁雄分为十队令四队伏岭下以侍仁基六队陈于石子河东长恭等见密兵少意轻之让先战不利密帅麾下横冲之隋兵大败死者什五六　石子河在巩县东南即古石泉水也亦谓之玉仙河】让于是推密为主号魏公称元年其文书行下称行军元帅府拜让司徒单雄信徐世勣皆大将军于是江淮以北羣盗莫不响应悉拜官爵使各领其众置百营簿以领之众至数十万乃广筑洛口城居之遣将畧地河南郡县多附
　　三月突厥立刘武周为定杨可汗
　　武周取汾阳宫获隋宫人赂突厥始毕可汗始毕以马报之遗以狼头纛立为定杨可汗武周即皇帝位改元【武周围鴈门郡丞陈孝意悉力拒守乗间出击武周屡破之既而外无救援遣间使诣江都不报孝意誓以必死旦夕向诏敕库俯伏流涕哀动左右被围百余日食尽校尉张伦杀孝意以降】
　　梁师都自称梁帝引突厥冦边
　　师都畧定雕隂【隋郡今陜西绥徳州是】化【注见前】延安【本延州大业初改郡今陜西延安府是】诸郡即皇帝位国号梁始毕亦遗以狼头纛号为大度毘迦可汗师都乃引突厥居河南地【即河套】攻破盐州郡【本西魏盐州大业初改郡唐仍为州故城在今寜夏府灵州即花马池营也】
　　流人郭子和【蒲城人】起兵榆林突厥以为屋利设【突厥俗谓别部典兵者曰屋利设】
　　子和自称永乐王南连梁师都北附突厥始毕以刘武周为定杨天子梁师都为解事天子子和为平阳天子子和固辞不敢当乃更以为屋利设【子和后降唐赐姓李氏】
　　夏四月金城校尉薛举【金城人】起兵陇西自称西秦霸王举骁勇絶伦家资巨万交结豪杰雄于西边金城令郝瑗募兵数千使举将之以讨羣盗举与其子仁杲及同党十三人刦瑗发兵开仓赈施自称西秦霸王贼帅宗罗防羌酋钟利俗各拥众归之举兵大振以仁杲为齐王少子仁越为晋王罗防为兴王未几尽得陇西之地众至十三万
　　李密攻东都入其郛
　　密以孟让为总管使夜帅步骑入东都外郭烧掠时裴仁基以虎牢降密密以为上柱国【其子行俨骁勇善战密亦以为上柱国密又得秦叔宝及程齩金皆以为骠骑罗士信赵仁基皆帅众归密密署为总管使各统所部程齩金后更名知节东阿人】遣让与仁基帅二万余人袭回洛东仓破之东都出兵击之仁基等败走密自率众屯回洛仓攻偃师金墉皆不克还洛口东都城内乏粮而布帛山积至燃布以爨越王侗使人运回洛仓米入城分兵为九营以备密汝隂淮阳【注俱见前】降密密复据回洛仓段达等出兵拒之败走密遂移檄郡县数帝十罪且曰罄南山之竹书罪无穷决东海之波流恶难尽【祖君彦之词也君彦珽之子工文词薛道衡尝荐之于髙祖髙祖曰是歌杀斛律明月人儿邪朕不须此辈帝即位尤疾之调宿城令君彦恒郁郁思乱李密据回洛仓君彦往归之密引为上客　宿城隋县故城在今泰安府东平州】越王侗遣太常丞元善达间行诣江都奏曰李密围逼东都城内无食若陛下速还乌合必散不然者东都决没因欷嘘呜咽帝为之改容虞世基进曰越王年少此辈诳之若如所言善达何缘至此帝乃怒曰善达小人敢廷辱我因使催运善达遂为羣盗所杀自后人莫敢以贼闻【世基容貌沉审特为帝所亲爱鬻官卖狱其门如市舍人封徳托附世基以世基不娴吏务密为指画谄顺帝意故世基宠益隆而隋政益敝皆徳彛所为也】
　　五月李渊起兵太原杀副留守王威髙君雅
　　初渊娶于窦毅生四男建成世民元霸元吉一女适太子千牛备身【隋东宫官千牛刀名】柴绍【字嗣昌临汾人】世民聪明勇决识量过人见隋室方乱隂有安天下之志晋阳宫监裴寂【字元真蒲州人】晋阳令刘文静【字肇仁武功人】相与同宿见城上烽火寂叹曰贫贱如此复逄乱离何以自存文静笑曰时事可知吾二人相得何忧贫贱文静见世民而异之深自结纳谓寂曰此人虽少命世才也寂初未然之文静坐与李密连昏系狱世民就省之隂与计大事文静曰今天下大乱羣盗万数有真主驱驾而用之取天下如反掌耳太原百姓皆避盗入城一旦收集可得十万人尊公所将之兵复且数万以此乗虚入闗号令天下不过半年帝业成矣世民笑曰君言正合我意乃隂部署賔客渊不之知也【世民恐渊不从知渊与裴寂有旧乃出私钱数百万与寂博稍以输之由是欵狎世民以其谋告之寂许诺】防突厥冦马邑渊遣髙君雅等将兵拒之不利恐并获罪世民乗间屏人説渊曰今主上无道百姓困穷晋阳城外皆为战塲大人若守小节下有寇盗上有严刑危亡无日不若顺民心兴义兵转祸为福此天授之时也渊大惊曰汝安得为此言慎勿出口明日世民复説渊渊乃叹曰吾一夕思汝言亦大有理今日破家亡躯亦由汝化家为国亦由汝矣帝以渊等不能御冦遣使者执诣江都渊大惧世民与寂等复説渊及早定计渊然之密部勒将发防帝遣使驰驿赦渊渊谋稍缓【时建成元吉尚在河东故渊迁延未发】先是裴寂私以晋阳宫人侍渊及是文静谓寂曰先发制人后发制于人且公为宫监而以宫人侍客公死可耳何误唐公也寂甚惧屡趣渊起兵渊乃使文静诈为敕书发太原西河鴈门马邑民年二十以上为兵击髙丽由是人情恟恟思乱者众及刘武周据汾阳宫世民言于渊曰大人为留守而盗贼窃据离宫不早建大计祸今至矣渊乃集将佐谓之曰武周据汾阳宫吾辈罪当族灭若之何王威等皆惧请计渊曰朝廷用兵皆禀节度今贼在数百里内江都在三千里外进退维谷何为而可威等皆曰公地兼亲贤同国休戚要在平贼専之可也渊阳若不得已而从之者曰然则先当集兵乃命世民与刘文静长孙顺徳【洛阳人】刘基【池阳人】等各募兵密遣使召建成元吉于河东柴绍于长安王威髙君雅见兵大集疑渊有异志谓武士彠【字信世并州文水人】曰顺徳基皆背征【谓出征而背叛逃亡者】三侍【隋制左右翊卫府有亲侍勲侍武侍之名】安得将兵欲收按之士彠曰二人皆唐公客若尔必大致纷纭威等乃止威君雅欲因晋祠祈讨渊五月渊使世民伏兵于晋阳宫城外自与威君雅共坐视事使刘文静引司马刘政防【滑州胙城人】入告威君雅潜引突厥入冦君雅攘袂大诟世民已布兵塞路文静与基顺徳等共执威君雅系狱防突厥数万众冦晋阳渊命裴寂等勒兵为备而悉开诸城门突厥不敢进众以威君雅实召之也于是斩威君雅以徇突厥大掠而去
　　东都遣兵击李密大破之密退屯洛口
　　帝命将军厐玉将闗内兵援东都柴孝和説密使翟让守洛口裴仁基守回洛而自帅兵西袭长安然后东向以平河洛密曰此诚上防但昏主尚存从兵犹众我兵皆山东人谁肯西入诸将皆出于羣盗留之各竞雌雄如此则大业隳矣遂不果防密为流矢所中越王侗使段达与厐玉等夜出兵与战大破之乃弃回洛奔洛口【已而密帅众向东都大战于平乐围东都兵大败密复取回洛】
　　六月李渊遣使如突厥
　　建成元吉与柴绍偕至晋阳刘文静劝李渊与突厥相结渊从之自为手啓遗始毕可汗云欲举义兵迎主上复与突厥和亲若能与我俱南愿勿侵暴百姓坐受寳货亦唯可汗所择始毕得啓谓其大臣曰隋主为人我所知也若迎以来必害唐公而击我无疑矣茍唐公自为天子我当以兵马助之即命以此意为复书使者七日而反将佐皆喜请从突厥之言渊不可寂等乃请尊天子为太上皇立代王为帝以安隋室移檄郡县改易旗帜杂用绛白以示突厥渊曰此可谓掩耳盗铃然逼于时事不得不尔【既而突厥遣使至太原以马千匹为互市渊止市其半军士请以私钱市之渊曰虏饶马而贪利其来将不已恐汝不能市也吾所以少取者示贫且不以为急故耳】渊乃遣刘文静报之以请兵私谓文静曰胡骑入中国生民之大蠧也吾所以欲得之者恐刘武周引之为边患又胡马行牧不费刍粟聊借之为声势耳数百人之外无所用之
　　李渊遣世子建成及世民击西河郡拔之斩郡丞髙徳儒
　　西河郡不从渊命渊使建成世民将兵击之【时军士新集建成世民与之同甘苦遇敌则以身先之近道菜果非买不食军士有窃之者辄求其主偿之亦不诘窃者军民大悦】郡丞髙徳儒闭城拒守攻拔之执徳儒至军门世民数之曰汝指野鸟为鸾【事具前】以欺人主取髙官吾兴义兵正为诛佞人耳遂斩之其余不戮一人秋毫无犯逺近闻之大悦建成等引兵还晋阳往返凡九日渊喜曰以此行兵虽横行天下可也遂定入闗之计
　　李渊自称大将军开府置官属
　　渊开仓赈贫应募者日众渊分为三军通谓之义士裴寂等上渊号为大将军渊以寂为长史刘文静为司马唐俭【字茂系晋阳人邕之子】温大雅【字彦并州人】为记室大雅与弟大有【字彦将】共掌机密武士彠为铠曹刘政防及崔善为【贝州武城人】张道源【名河以字行太原人】为户曹姜謩【上邽人】为司功防军殷开山【名峤以字行不害之孙】为府掾长孙顺徳刘基窦琮【炽之孙】及王长谐【髙平人】姜宝谊【天水人】阳屯为左右统军以世子建成为陇西公左领军大都督左三统军隶焉世民为敦煌公右领军大都督右三统军隶焉各置官属以柴绍为右领军府长史谘议
　　秋七月李渊引兵至霍邑【夲后汉永安县隋更名今平阳府霍州是】代王侑遣郎将宋老生将军屈突通将兵拒之
