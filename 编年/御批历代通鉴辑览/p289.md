<!-- { "loadSidebar": true } -->
　　先是鳯阁舎人张嘉福【修武人】使洛阳人王庆之等数百人上表请立武承嗣为皇太子岑长倩格辅元以皇嗣在东宫不宜有此议由是大忤诸武意皆坐诛来俊臣教长倩子引欧阳通讯之不服诈为欵并杀之武氏诏庆之曰皇嗣我子奈何废之对曰神不歆非类民不祀非族今谁有天下而以李氏为嗣乎武氏不从庆之屡求见武氏怒命凤阁侍郎李昭德【长安人干祐子】杖之昭徳引出门示朝士曰此贼欲废我皇嗣立武承嗣命扑之耳目皆血出然后杖杀之其党乃散昭徳因言于武氏曰天皇陛下之夫皇嗣陛下之子陛下身有天下当传之子孙为万代业岂得以侄为嗣乎自古未闻侄为天子而为姑立庙者也且陛下受天皇顾托若以天下与承嗣则天皇不血食矣武氏亦以为然
　　周杀右将军李安静【纲之孙】
　　初武氏将革命王公百官皆上表劝进右将军李安静独正色拒之及下制狱来俊臣诘其反状安静曰以我唐家老臣须杀即杀若问谋反实无可对俊臣竟杀之
　　【壬辰】九年【周武氏如意元年再改长夀】春正月帝在房州
　　周武氏引见存抚使所举人
　　先是武氏遣使存恤四方至是引见其所举人无问贤愚悉加擢用高者试给舎【给事中舎人】次郎【员外郎】御史遗补【拾遗补阙】校书郎试官自此始【时人为之语曰补阙连车载拾遗平斗量欋推侍御史盌脱校书郎有举人沈全交续之曰心存抚使眯目圣神皇御史劾之武氏笑曰但使卿辈不滥何恤人言武氏虽滥以禄位收人心然不称职者寻亦黜之或加刑诛挟刑赏之柄以驾御天下政由已出明察善断故当时英贤亦竞为之用　欋推欋其俱反杷也推吐雷反转也言授官之泛如用杷推转也盌脱盌同碗言官不得人如碗脱模相似无异也】
　　周以郭覇【舒州同安人唐书作覇通鉴从旧书】为监察御史
　　覇由宁陵【注见前】令召见自陈往讨徐敬业臣誓抽其筋食其肉饮其血絶其髓武氏大悦迁监察御史时号四其御史【覇素謟谀中丞魏元忠病覇往问之因尝其粪喜曰粪甘则可忧今苦无伤也元忠大恶之】
　　周贬狄仁杰魏元忠等为县令
　　来俊臣罗告同平章事任知古狄仁杰裴行本司农卿崔宣礼左丞卢献中丞魏元忠潞州刺史李嗣眞【字承胄赵州栢乡人】谋反先是俊臣请降敕一问即承反者得减死知古等下狱俊臣以此诱之仁杰曰大周革命万物惟新唐室旧臣甘从诛戮反是实俊臣乃少寛之判官王德夀教仁杰引平章事杨执柔【恭仁从孙】仁杰曰皇天后土遣狄仁杰为如此事以头触柱血流被面德寿惧而谢之仁杰裂衾帛书寃状置绵衣中谓德寿曰天时方热请授家人去其绵德寿许之仁杰子得书称变以闻武氏以问俊臣俊臣乃诈为仁杰等谢死表上之初平章事乐思晦【淯阳人彦玮子】亦为俊臣等所杀男未十嵗没入司农至是上变得召见武氏问状对曰臣父已死臣家已破但惜陛下法为俊臣等所弄陛下不信臣言乞择朝臣之忠清陛下素所信任者为反状以付俊臣无不承反矣武氏意稍寤召见仁杰等问曰卿承反何也对曰不承则已死于拷掠矣武氏曰何为作谢死表对曰无之出表示之乃知其诈于是出此七族知古仁杰宣礼元忠献皆贬县令流行本嗣眞于岭南
　　夏五月周禁天下屠杀采捕
　　时江淮旱饥民不得采鱼虾饿死者甚众拾遗张徳生男私杀羊防同僚补阙杜肃懐一餤上表告之明日武氏对仗谓徳曰闻卿生男甚喜徳拜谢武氏曰何从得肉徳叩头服罪武氏曰朕禁屠宰吉凶不预卿自今召客亦须择人出肃表示之肃大慙举朝皆唾其面【后武氏久视元年以鳯阁舎人崔融言始开屠禁　崔融字安成齐州全节人】
　　秋七月周左相武承嗣罢以李昭徳同平章事
　　先是昭徳密言于武氏曰魏王承嗣权太重武氏曰吾侄也故委以腹心昭徳曰姑侄之亲何如父子子犹有簒弑其父者况侄乎武氏矍然遂罢承嗣政事承嗣亦毁昭徳于武氏武氏曰吾任昭徳始得安眠此代吾劳汝勿言也【昭德恃武氏委遇颇专权使气已而为邱愔所奏贬南賔尉南賔隋县唐天寳中改灵山今县属广东廉州府】
　　周流其御史严善思【名譔以字行朝邑人】于驩州【隋置地在今安南国】武氏自垂拱以来任用酷吏先诛唐宗戚数百人次及大臣数百家其刺史郎将以下不可胜数每除一官戸婢窃相谓曰鬼朴又来矣不旬月輙遭掩捕族诛监察御史严善思公直敢言时告密者益众武氏亦厌其烦命善思按问引虚伏罪者八百五十余人罗织之党为之不振乃相与构善思坐流驩州武氏知其枉寻复召之【补阙朱敬则上疏曰自文明草昧天地屯防三叔流言四凶构难不设钩距无以应天顺人不切刑名不可推奸息暴故开告端以禁异议然急趋无善迹促柱少和声向时之妙防乃当今之刍狗也伏愿窒罗织之源扫朋党之迹使天下苍生坦然大悦岂不乐哉武氏善之赐帛三百段侍御史周矩上疏曰推劾之吏相矜以虐人非木石茍求賖死臣窃听舆议皆称天下太平何苦须反岂被告者尽是英雄欲求帝王邪但不胜楚毒而自诬耳周用仁而昌秦用刑而亡愿陛下缓刑用仁天下幸甚武氏颇采其言制狱稍衰　朱敬则字少连亳州永城人】
　　九月周更以九月为社
　　冬十月周遣兵击吐蕃取四镇
　　初王孝杰【京兆新丰人】从刘审礼击吐蕃与审礼皆败没【审礼败没事见前】孝杰后竟得归由是知吐蕃虚实防西州都督唐休璟请复取龟兹于阗疎勒碎叶【即焉耆镇后更名】四镇敕以孝杰及阿史那忠节将兵击破吐蕃复取四镇遂置安西都防于龟兹兵戍之
　　周武氏杀豫王妃刘氏
　　戸婢团儿为武氏所宠信有憾于皇嗣乃谮皇嗣妃刘氏及徳妃窦氏【即元宗母后追諡昭成皇后】为厌咒武氏杀之瘗于宫中莫知所在【徳妃父孝谌为润州刺史有奴妄为妖异以恐妃母厐氏因请夜祠祷而发其事监察御史薛季昶按之以为当斩其子希瑊诣侍御史徐有功讼寃有功论之以为无罪季昶奏有功阿党恶逆罪当绞令史以白有功有功叹曰岂我独死诸人永不死邪既食掩扉熟寝武氏召有功谓曰卿比按狱失出何多对曰失出人臣之小过好生圣人之大徳武氏黙然由是厐氏得减死有功亦除名　窦孝谌抗之孙薛季昶绛州龙门人】
　　周制宰相撰时政记月送史馆
　　时政记自此始从姚璹【字令璋思廉孙】之请也
　　【癸巳】十年【周武氏长夀二年】春正月帝在房州
　　周以娄师徳同平章事
　　师德寛厚清慎犯而不校其弟除代州刺史将行师德谓曰吾弟兄荣宠过盛人所疾也将何以自免弟曰自今虽有人唾某面某拭之而已庶不为兄忧师徳愀然曰此所以为吾忧也人唾汝面怒汝也而汝拭之则逆其意而重之怒矣夫唾不拭自干当笑而受之耳
　　周杀其尚方监裴匪躬
　　匪躬坐私谒皇嗣腰斩于市自是公卿以下皆不得见又有告皇嗣潜有异谋者武氏命来俊臣鞫其左右左右不胜楚毒皆欲自诬太常工人安金藏【京兆长安人】大呼曰请剖心以明皇嗣不反即引佩刀自剖其胸五脏皆出武氏闻之令轝入宫使医纳五脏以桑皮线缝之傅以药经宿始苏武氏亲临视之叹曰吾有子不能自明使汝至此即命俊臣停推皇嗣由是得免
　　三月周侯思止以罪诛
　　时禁人间锦思止私蓄之李昭德按之杖杀于朝堂【明年王义亦以罪流琼州诈称追还至汉北侍御史胡元礼遇之按验杀之　琼州唐置今为府属广东】
　　夏五月棣州【唐置今山东武定府是】河溢
　　流二千余家
　　秋九月丁亥朔日食
　　周武氏自号金轮圣神皇帝
　　作七寳金轮置之殿庭
　　【甲午】十一年【周武氏延载元年】春正月帝在房州
　　三月周以僧懐义为朔方道大总管讨突厥
　　先是突厥可汗骨笃禄死其子幼弟黙啜自立寇灵州武氏以僧懐义为总管讨之懐义未行虏退而止
　　夏五月周武氏加越古之号
　　秋八月周以杜景俭同平章事
　　武氏出梨花一枝以示宰相宰相皆以为瑞杜景俭独曰今草木黄落而此更发荣隂阳不时咎在臣等因拜谢武氏曰卿眞宰相也
　　周铸天枢
　　武三思请铸铜铁为天枢刻武氏功德立于端门之外铜铁不足赋民间农器以足之【明年四月天枢成高一百五尺径十二尺三思为文武氏自书其傍曰大周万国颂德天枢后开元二年毁之镕其铜铁厯月不尽】
　　九月壬午朔日食
　　冬十一月周武氏加慈氏之号【明年二月与越古之号并去之】
　　周明堂火
　　武氏命懐义作天堂日役万人费以亿计府藏为空防御医沈南璆亦得幸于武氏懐义心愠乃密烧天堂延及明堂一夕皆尽时方酺晏拾遗刘承庆请辍朝停酺以答天谴武氏将从之姚璹曰明堂布政之所非宗庙也不应自贬损乃止命更造天堂明堂【越二年成号曰通天宫因改元万岁通天】又铸铜为九州鼎【神功元年成置通天宫】及十二神【子鼠丑牛之类】皆高一丈各置其方【武氏以明堂火制求直言刘承庆上疏请罢所营佛舎获嘉主簿刘知几表陈四事曰今六合清晏而赦令不息为善者不预恩光作恶者独承徼幸一也海内具僚每嵗逢赦必赐阶勲至于绯服众于青衣象板多于木笏二也取士太广宜加沙汰三也牧伯迁代太速既懐茍且之谋何暇循良之政四也是时官爵易得而法网严峻故人竞为趋进而多陷刑戮知防乃着思慎赋以刺时见志焉　刘知几字子元彭城人】
　　【乙未】十二年【周武氏天册万岁元年】春正月帝在房州
　　二月己酉朔日食
　　周僧懐义伏诛
　　懐义既焚明堂心不自安言多不顺武氏密选宫人有力者执之树下使武攸宁帅壮士殴杀之焚其尸
　　冬十二月【周为腊月説见前】周安平王武攸绪【惟良之子】弃官隐嵩山
　　攸绪少有志行恬淡寡欲求弃官隐于嵩山之阳武氏疑其诈许之以观其所为攸绪遂优游岩壑冬居茅椒【以茅与椒编室】夏居石室武氏所赐服器皆置不用买田使奴耕种与民无异
　　【丙申】十三年【周武氏万岁通天元年】春正月帝在房州
　　夏五月契丹寇营州【注见前】周遣兵击之大败
　　营州契丹松漠都督李尽忠【贞观中契丹酋长窟哥举部内属诏置松漠都督府以窟哥为都督赐姓李氏尽忠窟哥之孙也】及归诚州【松漠覊縻州属营州都督府纲目以归为妫冯智舒直作诚州因释为湖南之靖州谬甚】刺史孙万荣【契丹大酋孙敖曹之孙】举兵反陷营州杀都督赵文翽【文翽刚愎契丹饥不赈给视酋长如奴故二人怨而反】尽忠自称无上可汗以万荣为前锋所向皆克旬日间兵至数万武氏遣将军曹仁师击之战西硖石【唐书地理志平州有东硖石西硖石等戍】周师大败【仁师等至幽州虏遣老弱迎降故遗老牛瘦马于道侧仁师等将骑兵轻进虏设兵横击之生擒二将军士卒死填山谷鲜有脱者】于是武氏以建安王武攸宜为清边道大总管募天下人奴有勇者官畀主直悉发以击契丹【明年三月总管王孝杰与契丹战东硖石败死攸宜军渔阳不敢进】
　　秋九月突厥寇凉州执都督许钦明【安陆人绍之曾孙】
