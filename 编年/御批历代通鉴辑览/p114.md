<!-- { "loadSidebar": true } -->
　　邓训卒吏民羌胡旦夕临者日数千人前乌桓吏士【训前任乌桓校尉】皆犇走道路至空城郭吏执不听以状白校尉徐傿傿叹曰此为义也乃释之遂家家为训立祠聂尚【蜀郡太守】代训为校尉欲以恩怀诸羌乃招迷唐使还居大小榆谷【迷唐遣祖母诣尚尚自送之塞下令译防送之】迷唐遂与诸种屠译【屠其译使也】以盟复宼金城塞尚坐免【明年校尉□友攻迷唐于大小榆谷夹逢留大河筑城坞作大航造河桥欲以渡共迷唐逺徙依赐支河曲至永元八年史充代友为校尉遂发湟中羌胡出塞而迷唐近击充兵杀数百人九年充坐征是秋迷唐复率众宼陇西诏遣征西将军刘尚等将兵讨之迷唐惧弃老弱犇入临洮南尚等追至高山大破之迷唐引去不能复追十年刘尚坐畏懦免谒者耿谭设购赏诸种颇来附迷唐恐乃降诣阙□献　逢留大河胡三省注即黄河也河水至此有逢留之名赐支即禹贡析支地理今释在陜西河州西河曲司马彪曰河水屈而东北迳析支之地是为河曲矣临洮注见前】
　　【癸巳】五年春二月陇西地震
　　秋九月北单于叛遣兵追斩灭之
　　于除鞬闻窦宪诛自遁还北诏讨斩之破灭其众先是耿夔既破北匈奴鲜卑遂徙据其地至是匈奴余种十余万落皆自号鲜卑鲜卑由此渐盛
　　以张酺为太尉
　　酺与尚书张敏【字伯逹河间郑人】等奏曹褒制汉礼乱圣术宜加刑诛帝寝其奏而汉礼遂不行
　　【甲午】六年春正月使匈奴中郎将杜崇等杀南单于安国立左贤王师子为单于
　　单于屯屠何死弟安国立【安国初为左贤王无称誉及为单于单于适之子左谷蠡王师子以次转为左贤王师子素勇黠多智数将兵击北庭受赏赐国中尽敬师子而不附安国安国钦弑之与诸新降胡同谋议师子觉其谋乃别居五原界】安国与中郎将杜崇不相平乃上书告崇崇断其章因与度辽将军朱徽上言安国亲近新降欲杀左贤王世子起兵背叛下公卿议【皆以为宜遣有方畧使者之单于庭与崇徽并力贵其部众为边害者共平罪诛若不从命令为权时方畧亦足以威示百蛮帝从之】于是徽崇遂发兵造其庭安国奔走举兵欲诛师子师子先知乃悉将庐落入曼栢城【后汉县属五原郡地在今吴喇或黄河北】安国追到城下门闭不得入乃引兵屯五原崇徽因发诸部骑追赴之安国舅喜为等并诛乃杀安国而立师子【师子既立诸胡不服北匈奴降者夜袭师子胁立前单于屯屠河子逄侯为单于叛走出塞诏遣将军邓鸿等击之逢侯逺遁汉兵不能追而还明年鸿坐逗遛失利朱徽杜崇坐失胡和致胡反皆徴下狱死】
　　秋京师旱
　　班超发八国兵讨焉耆斩其王广
　　初龟兹诸国既降焉耆犹怀二心至是讨之斩广及尉犂王汛于陈睦故城首京师更立元孟为焉耆王于是西域五十余国悉纳质内属至于海滨四万里外皆重译贡献【封班超为定逺侯邑千户】
　　以陈宠为廷尉
　　宠性仁矜数议疑狱每附经典务从寛恕
　　【乙未】七年夏四月辛亥朔日食
　　秋七月易阳【汉县故城在今直广平府水年县】地裂
　　九月京师地震
　　【丙申】八年春二月立贵人阴氏为皇后【识之曾孙也】
　　夏蝗【河内陈留】
　　【丁酉】九年春三月陇西地震
　　夏六月京师旱蝗
　　诏除田租及山泽税
　　秋闰八月皇太后窦氏崩【諡章徳合葬敬陵】
　　初梁贵人既死宫省事秘莫有知帝为梁氏出者至是舞阴公主子梁扈奏记三府太尉张酺言状帝感恸良久防贵人姊【樊调妻□】上书自讼乃知贵人寃殁之状三公奏请贬窦太后尊号不宜合葬先帝帝手诏臣子无贬尊上之文其勿复议
　　追尊梁贵人为恭怀皇太后葬西陵
　　封梁竦子三人为侯【崇为乐平侯雍为乘氏侯翟为单父侯】位皆特进梁氏自此盛【清河王庆始败求上母宋贵人帝许之并诏宋氏悉归京师除庆舅皆为郎】
　　【戊戌】十年夏五月京师大水
　　冬十月水【凡五州】
　　十二月以刘恺【字伯豫】为郎
　　初居巢【注见前】侯刘般【字伯兴宣帝元孙】薨子恺当嗣称父遗意让其弟宪遁逃十余年有司奏请絶其国贾逵上书曰孔子称能以礼让为国乎何有有司不原乐善之心而绳以循常之法非所以长克让之风成含宏之化也诏听宪嗣爵徴恺为郎
　　【己亥】十一年春二月遣使循行廪贷
　　令郡国被灾害不能自存者得渔采山林池泽不收假税寻又诏曰吏民逾僭是以旧令制之节度顷者贵戚近亲莫肯率从有司不举怠放日甚竒巧靡货流积公行在位犯者当先举正申明宪纲
　　【庚子】十二年夏四月秭归【后汉县今湖北宜昌府归州是】山崩
　　秋七月辛亥朔日食
　　【辛丑】十三年春正月帝幸东观【汉聚书之所】
　　帝览书林阅篇籍召见诸儒鲁丕【字叔陵恭之弟】贾逵黄香【字文彊江陵安陆人京师号曰天下无双江夏黄童】等相难数事帝善丕说特赐衣冠丕因上疏曰说经者先师之言非从已出若防矩权衡之不可枉也难者必明其据说者务立其义浮华无用之言不陈于前故精思不劳而道术愈章法异者各令自说师法博观其义无令幽远独有遗失也
　　迷唐复叛宼金城郡兵击破之
　　初迷唐既入朝【事具前】其余种人不满二千饥窘不立帝令还大小榆谷迷唐以故地不可复居辞不肯出校尉呉祉等促使出塞迷唐复叛宼钞而去【吴祉等皆坐征】至是迷唐复还赐支河曲将兵向塞金城太守侯覇等击之种人瓦解迷唐遂弱远逾赐支河首依发羌【羌之别种】居久之病死其子来降
　　冬诏边郡举孝亷
　　诏曰幽并凉州户口率少边役众剧束修良吏进仕路狭抚接夷狄以人为本令绿边郡口十万以上嵗举孝亷一人不满十万二嵗一人五万以下三岁一人
　　以鲁恭为司徒
　　初恭为中牟令専以徳化为理不任刑罚【时郡国螟伤稼独不入中牟河南尹袁安闻之疑其不实使掾往亷之恭随行阡陌有雉履止傍有儿童掾曰儿何不捕雉儿曰雉方雏掾瞿然起曰所以来者欲察君政今虫不犯境一异也化及鸟兽二异也童子有仁心三异也遂还府白安安因上书言状帝异之】徴拜侍御史累迁光禄勲选举清
　　平贵戚不能枉其正至是为司徒【十六年七月免】
　　【壬寅】十四年春安定羌反郡兵击灭之复置西海郡安定降羌烧何种反郡兵击灭之自是西海及大小榆谷左右无复羌宼隃麋【后汉侯国故城在今鳯翔府汧阳县】相曹鳯上言烧何种居大小榆谷土地肥美有西海鱼盐之利阻大河以为固又近塞内诸种故犯法者常从此起宜及此时建复西海郡县防固二榆广设屯田隔塞羌胡交闗之路遏絶狂狡窥欲之源又殖谷富边省委输之役国家可以无西方之忧上从之乃缮修故西海郡拜鳯为金城西部都尉戍之【后増广屯田列屯□河合三十四部其功垂立防永初中诸羌叛乃罢】
　　皇后阴氏废死
　　阴皇后多妬忌宠遇寖衰数怀恚恨有言后与外祖邓朱挟巫蛊道者后坐废以忧死【朱考死狱中】
　　大水【凡三州】
　　徴班超还京师
　　班超久在絶域【超自永平十六年出西城至是凡三十一年】年老上书乞归【书言臣不敢望列酒泉郡但愿生入玉门闗】久之未报超妹曹大家【读作姑】上书为超求哀帝感其言乃徴超还八月至雒阳【拜为射声校尉】九月卒【超之被徴也任尚代为都尉谓超曰小人猥承君后仕重虑浅宜有以诲之超曰塞外吏士本非孝子顺孙皆以罪过徙补边屯而蛮夷怀鸟兽之心难养易败今君性严急水清无大鱼察政不得下和宜荡佚简易寛小过总大纲而已超去后尚私谓所亲曰我以班君当有竒策今所言平平耳尚后竟失边和如超言】
　　立贵人邓氏为皇后
　　初邓禹尝谓人曰吾将百万之众未尝妄杀一人后世必有兴者其子训有女曰绥性孝友好书常昼修妇业暮诵经典家人号曰诸生选入宫为贵人恭肃小心动有法度承事阴后接抚同列常克已以下之虽宫人役皆加恩恤帝深嘉焉【尝有疾帝特令其母兄弟入视医药贵人辞曰宫禁至重而使外舍久在内省上令陛下有私幸之讥下使贱妾获不知足之谤上下交损诚不愿也每有防防诸姫竞自修饰贵人独尚质素其衣有与隂后同色者即时解易若并时进见则不敢正坐离立每有所问常逡巡后对帝数失皇子贵人数选进才人以博帝意】及是立为皇后郡国贡献悉令禁絶岁时但供纸墨而已【帝每欲官爵邓氏后辄哀请谦让故后兄隲终帝世不过中郎将　邓隲字昭伯】
　　以徐防【字谒卿沛国铚人】为司空
　　防上疏以为汉立博士十有四家【汉官仪曰光武中兴恢宏稽古易有施孟梁邱贺京房书有欧阳和伯夏侯胜建诗有申公辕□韩婴春秋有严彭祖顔安乐礼有戴徳戴圣凡十四博士】设甲乙之科【前书嵗课甲科四十人为郎中乙科二十人为大子舍人丙科四十人为文学掌故】以勉学者今太学试博士弟子皆以意说不修家法不依章句妄生穿凿轻侮道术寖以成俗诚非诏书实选本意改薄从忠三代常道専精务本儒学所先臣以为博士策试宜从其家章句开五十难以试之解释多者为上第引文明者为高说若不依先师义有相伐皆正以为非上从之
　　封宦者郑众为鄛乡【章怀注南阳郡棘阳有鄛乡阳故城在今河南南阳府新野县】侯
　　宦者封侯自此始
　　【癸夘】十五年夏四月甲子晦日食
　　时帝遵肃宗故事兄弟皆留京师有司以日食阴盛奏遣诸王就国诏曰甲子之异责由一人诸王幼穉早离顾复常有蓼莪【小雅诗篇】凯风【风诗篇】之哀选懦【音软】之恩知非国典且复宿留【宿先就反留力就反犹言停待也】
　　秋九月雨水【凡四州】
　　冬十月帝如章陵十一月还宫
　　幸章陵祠旧宅祠园庙防宗室于旧庐劳赐作乐进幸云梦临汉水进幸江陵时太尉张禹【字伯逹襄国人】畱守【禹于十二年代张□为太尉】闻之以为不宜冐险远游驿马上諌诏报口祠谒既讫当南礼大江今得君奏临汉囘舆及还禹特赏赐
　　诏大官勿受远国珍羞
　　岭南旧贡生龙眼【交州记树高五六丈子似荔枝而小七月熟】荔枝【大如桂树实如难子至日禺中翕然俱赤食之甘而多汁】十里一置【马递曰置】五里一候【司望曰候】书夜传送临武【汉县今属湖南桂阳州】长唐羌【字伯游汝南人】上书曰臣闻上不以滋味为徳下不以贡膳为功伏见交阯七郡献生龙眼等鸟惊风发南州土地炎热恶虫猛兽不絶于路触犯死亡不可胜数死者不可复生来者犹可救也诏曰远国珍羞本以荐奉宗庙茍有伤害岂爱民之本其敇大官勿复受献
　　【甲辰】十六年秋七月旱
　　【乙巳】元兴元年冬十二月帝崩【年二十七】皇后迎子隆即位【是为孝殇帝】
　　初帝失皇子十数后生者辄隠秘养于民间羣臣无知者及帝崩皇后乃收皇子于民间长子胜有痼疾少子隆生始百余日迎立以为太子即位
　　尊皇后曰皇太后太后临朝
　　雒阳令王涣【字稚子广汉都人】卒
