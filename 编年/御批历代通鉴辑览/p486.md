<!-- { "loadSidebar": true } -->
　　吕颐浩张浚军次秀州颐浩谕诸将曰今虽反正而贼犹握兵居内事若不济必反以恶名加我翟义徐敬业可监也进次临平苗翊马柔吉负山阻水为阵中流植鹿角以梗行舟韩世忠舎舟力战张俊刘光世继之翊众少郤世忠复舎马操戈而前令将士曰今日当以死报国面不被数矢者皆斩于是士卒争用命翊引神臂弩持满以待世忠瞠目大呼挺刅突前翊众辟易矢不及发遂败走勤王兵入北关【即今北新关在杭州府仁和县北】傅正彦急趋都堂取铁劵拥精兵二千夜开涌金门遁走犯富阳【注见前】新城【三国吴县今属杭州府】二县将趋闽中颐浩浚入城世忠手执王世修以属吏颐浩浚入见伏地涕泣待罪帝问劳再三谓浚曰曩在睿圣两宫隔絶一日啜羮怱闻贬卿不觉覆手念卿被谪此事谁任解所服玉带赐之帝握世忠手恸哭曰中军统制吴湛佐逆为最尚留朕肘腋能先诛乎世忠即谒湛握手与语折其中指与王世修俱斩于市逆党王元左言马瑗范仲熊时希孟皆贬
　　朱胜非免以吕颐浩为尚书右仆射兼中书侍郎帝初复位胜非见帝言曰臣昔遇变义当即死偷生至此欲图今日之事耳因乞罢政帝问谁可代者对曰吕颐浩张浚帝问孰优对曰颐浩练事而暴浚喜事而疎帝曰浚太年少对曰臣向被召军旅钱谷悉付浚此举浚实主之中丞张守论胜非不能预防致贼猖獗宜罢之不报至是与同位顔岐【门下侍郎】王孝迪【中书侍郎】张澂【尚书右丞】卢益【同知枢密】路允迪【签书枢密】等俱免而拜颐浩右相复以刘光世为御营副使韩世忠张俊为御前左右军都统制【胜非寻落职居张澂于衡州】
　　禁内侍干预朝政
　　诏内侍不得与主兵官交通及馈遗假贷借役禁军干预朝政外官非亲戚亦不得往还如违并行军法
　　重正三省官名
　　自元丰新官制三省不置长官以尚书左右仆射兼门下中书侍郎分班奏事独中书取防门下虽为首相不更与闻【事俱具前续纲目叙次重复今删节改辑】元祐初司马光请令三省合班奏事分省治事至是从吕颐浩言诏左右仆射并同中书门下平章事改中书门下侍郎为参知政事省尚书左右丞
　　帝如江宁
　　既至改江宁为建康府
　　册魏国公旉为皇太子
　　五月以张浚为川陜京湖宣抚处置使便宜黜陟浚招谕剧盗薛庆于高邮庆降浚因留抚其众或传浚被执吕颐浩等请罢浚帝从之越十日浚还帝惊叹即日趣还原职浚谓中兴当自闗陜始虑金人或先入陜蜀则东南不可保因慷慨请行诏以浚为宣抚处置使听便宜黜陟与沿江襄汉守臣议储蓄以待临幸帝问浚大计浚请身任陜蜀之事置幕府于秦州别遣大臣与韩世忠镇淮东令吕颐浩扈跸来武昌为趋陜之计复以张俊刘光世与秦州相首尾帝然之【初浚宣抚川陜之议未决监登闻检院汪若海曰天下者常山蛇势也秦蜀为首东南为尾中原为脊今以东南为首安能起天下之脊哉将图恢复必在川陜浚大悦】
　　遣徽猷阁待制洪皓【字光弼鄱阳人】使金金人拘之
　　尼玛哈自东平还云中鄂尔多自滨州还燕山帝遣皓还金遗尼玛哈书愿去尊号用金正朔比于藩臣时所在盗梗皓艰难百端得逹太原留一年遣至云中尼玛哈迫皓使仕刘豫皓曰万里衘命不得奉两宫南归恨力不能磔逆豫忍事之邪留亦死不事豫亦死不愿偷生狗防间愿就鼎镬无悔尼玛哈怒将杀之旁一校曰此真忠臣也目止剑士为皓跪请得流递冷山【即冷山亦作冷陉方舆纪要山在故黄龙府北】
　　韩世忠获苖傅刘正彦送行在诛之
　　世忠言贼拥精兵距瓯闽甚迩倘成巢穴卒未可灭帝诏世忠与刘光世追讨之世忠自衢信进至浦城【注见前】之鱼梁驿与苗傅刘正彦遇世忠步走挺戈而前贼望见咋曰此韩将军也皆惊溃遂擒正彦及傅弟翊王德亦执苗瑀斩马柔吉傅亡入建阳县人詹剽执之献于世忠世忠悉送行在斩之帝手书忠勇二字揭旗以赐世忠
　　六月大霖诏郎官以上言阙政罢王安石配享神宗庙廷
　　时久雨恒阴吕颐浩张浚皆谢罪求去诏郎官以上言阙政司勲员外郎赵鼎上疏曰自熙宁间王安石用事变祖宗之法而民始病假辟国之谋造生边患兴理财之政穷困民力设虚无之学败坏人材至崇宁初蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之阙莫大于此帝从之遂罢安石配享【寻下诏以四失罪己一曰昧经邦之大畧二曰昧戡难之远图三曰无绥人之徳四曰失驭臣之柄仍榜朝堂使知朕悔过之意中丞张守上疏曰陛下处宫室之安则思二帝母后穹庐毳幕之居享膳羞之奉则思二帝母后羶肉酪浆之味服细暖之衣则思二帝母后穷边絶塞之寒苦操予夺之柄则思二帝母后语言动作受制于人享嫔御之适则思二帝母后谁为之使今对臣下之朝则思二帝母后谁为之尊礼思之又思兢兢栗栗圣心不倦而天不为之顺助者万无是理也今罪已之诏数下而天未悔祸实有所未至耳】
　　罢右司谏袁植
　　植请诛黄潜善及失守者权邦彦【字朝美河间人】等九人诏以朕方念咎责已岂可尽罪臣下植虽敢言然导朕以杀人此非美事遂出知池州
　　金乌珠大举南侵
　　尼玛哈鄂尔多既还乌珠请大起燕云河朔兵南侵金主从之遂破磁单密州又破兴仁府【帝以金人复来乃遣工部尚书崔纵使金并通问二帝纵至金首以大义责金人请还二帝金人怒徙之寝荒纵不少屈竟死焉崔纵字元矩抚州临安人】
　　秋七月太子旉卒【諡元懿】
　　御营司提举范琼有罪伏诛张浚发建康
　　初汴京破二帝及宗室北迁多琼之谋又乘时剽掠左右张邦昌为之从卫至是自洪州入朝悖慢无礼且乞贷苗刘等死帝畏其威以为御营司提举一行事务张浚将赴川陜与枢密检详文字刘子羽密谋诛之一日命张俊以千兵渡江若备他盗者使皆甲而来因诏琼浚及刘光世赴都堂议事为设食食已诸公相顾未发子羽坐庑下恐琼觉取黄纸趋前举以麾琼曰下有敕将军可诣大理寺置对琼愕不知所为子羽顾左右拥置舆中卫以俊兵送狱光世出抚其众数琼在围城中附金迫二帝北狩之罪且曰诛止琼尔汝等固天子自将之军也众皆投刃曰诺有旨分御营五军琼下狱具服赐死子弟皆流岭南琼既诛张浚乃发建康
　　升杭州为临安府
　　初吕颐浩与张浚定幸武昌之议及浚行颐浩以为道远馈饷难继乃变前论防滕康【字子济宋城人】张守陈武昌有十害不可往帝从之遂升杭州为临安府将定都焉
　　诏李邴【时为叅知政事】滕康【时签书枢密】权知三省枢密院事奉隆祐太后如洪州
　　太后至建康防防秋迫命刘宁止【字无虞湖州归安人】制置江淮荆湖扈太后往洪州百司非预军事者悉从命康邴权知三省枢密院事从行凡四方奏谳吏部差注举辟功赏之数皆隶焉【李邴寻罢以刘珏代之】又命四厢都指挥使杨惟忠将兵万人以卫过落星寺【在南康府星子县南鄱阳湖中方舆纪要昔有星坠水为石因名宋建炎中孟大后过此建寺后改为福星院】暴风覆舟宫人溺死者无数惟后舟无虞
　　以杜充同知枢密院事
　　充留守东京以粮絶归行在遂有是命充将发汴岳飞諌曰中原地尺寸不可弃今一举足此地非我有他日取之非数十万众不可不听朝廷命郭仲荀程昌防相继代充然留守司名存而已
　　广州教授林勲【贺州人】上本政书
　　勲上本政书十三篇言国朝兵农之政大抵因唐末今农贫而民失职兵骄而不可用地利多遗财用不足皆本政不修之故宜仿古井田之制使民一夫占田五十亩其有羡田之家毋得市田其无田与游惰末作者皆驱之使为隶农以耕田之羡者而杂纽钱谷以为什一之税毎十六夫为一井毎井赋二兵马一匹蚕妇之贡绢三尺緜一两非蚕乡则布六尺麻二两其说甚备书奏诏以为桂州节度掌书记
　　八月遣使致书于金金人不答
　　时闻金人南侵而洪皓崔纵未得还帝求可使缓师者乃遣京东转运判官杜时亮及修武郎宋汝为【字师禹丰县人】使金请和致书于尼玛哈又命吕颐浩遗书刘豫以谕意【与尼玛哈书曰古之有国家而迫于危亡者不过守与奔而已今以守则无人以奔则无地此所以諰諰然惟冀阁下之见哀而已故前者连奉书愿削去旧号是天地之间皆大金之国而尊无二上亦何必劳师远涉而后为快哉】
　　闰月以吕颐浩杜充守尚书左右仆射并同中书门下平章事【时始正官名事具前】
　　罢起居郎胡寅
　　寅上疏曰陛下以亲王介弟受渊圣皇帝之命出师河北二帝既迁则当纠合义师北向迎请而乃亟居尊位建立太子不复归觐宫阙展省陵寝偷安嵗月畧无捍御及敌骑乘虚匹马南渡一向畏缩惟务远逃军民怨咨恐非自全之计也因进七策一罢和议而修战畧二置行台以区别缓急之务三务实效去虚文四大起天下之兵以自彊五都荆襄以定根本六选宗室之贤才封建任使之七存纪纲以立国体书凡数千言吕颐浩恶其切直罢之于外
　　诏杜充韩世忠刘光世分屯江东以备金
　　帝召诸将议驻跸之地张俊辛企宗请自鄂岳幸长沙韩世忠曰国家已失河北山东若又弃江淮更有何地吕颐浩曰金人之谋以陛下所至为必争之地今当且战且避奉陛下于万全之地臣愿留常润死守帝曰朕左右不可无相乃以充兼江淮宣抚使守建康王隶之韩世忠为浙西制置使守镇江刘光世为江东宣抚使守太平池州皆受充节制【杜充严急光世不乐属充防朝议以隆祐太后在豫章恐有震惊乃命光世移屯江州以屏蔽之】
　　帝如临安
　　考功员外郎楼炤【字仲辉婺州永康人】上疏言今日之计当思古人量力之言察兵家知己之计力可以保淮南则以淮南为屏蔽权都建康渐图恢复力未可以保淮南则因长江为险阻权都吴防以养国力于是帝还临安不复议防淮矣
　　九月丙午朔日食
　　金人破南京
　　知府凌唐佐【字公弼徽州休寜人】被执刘豫因使为守唐佐与宋汝为密疏其虚实以蜡书告于朝事泄豫并其家捕之唐佐见豫责以大义豫怒杀之境上
　　诏周望守平江
　　谍报金人治舟师将由海道窥江浙诏韩世忠守图山【在镇江府丹徒县东北滨江为险】福山【在苏州府常熟县北下临大江与通州狼山相对】望初由兵部尚书进签书枢密院事至是以为两浙荆湖宣抚使总兵守平江【既而郭仲威降于望进望同知枢宻院事仍守平江】
　　遣直龙图阁张邵【字才彦乌江人】使金金人囚之
　　邵至潍州见逹兰命邵拜邵曰监军与邵为南北朝从臣无拜礼且其书言兵不在彊弱在曲直天未厌宋而金乃裂地以封刘豫复穷兵不已曲有在矣达兰怒取所赍国书去送邵密州囚于祚山【祚山方舆纪要作岞山在青州府安邱县东北金人置砦于此】
　　金杀故知真定府李邈
　　邈故为真定帅被执三年金人欲使知沧州邈笑不答及是金下令改易冠服邈愤诋之金人挝击其口犹吮血噀之遂遇害邈将死顔色不变南向拜讫就死燕人为之流涕【后事闻諡曰忠壮】
　　冬十月帝至临安留七日复加越州
　　时乌珠分兵一自滁和入江东一自蕲黄入江西帝遂如越州
　　张浚治兵于兴元
