<!-- { "loadSidebar": true } -->
　　初石显见冯奉世父子为公卿著名女又为昭仪【由偼伃进昭仪昭仪位视丞相爵比诸侯王帝时始置】心欲附之荐昭仪兄逡【字子望】修敕宜侍帷幄帝召见逡逡因言显专权帝怒罢逡及御史大夫缺【二月李延夀卒】在位多举逡兄大鸿胪野王【字君卿】行能第一帝以问显显曰九卿无出野王者然亲昭仪兄臣恐后世必以陛下私后宫亲以为三公上曰善乃以太子少傅张谭为御史大夫
　　以召信臣【字翁卿九江夀春人】为少府
　　信臣先为南阳太守后迁河南治行常第一好为民兴利躬耕劝稼稀有安居通沟渎起水门提阏【阏所以壅水】以广灌溉禁止奢靡务于俭约案其不法以示好恶其化大行户口增倍吏民亲爱号曰召父征为少府请诸离宫稀幸者勿复治省乐府诸戱及大官不时非法之物岁省数十万
　　夏侯甘延夀为义成侯赐陈汤爵闗内侯
　　初石显常欲以姊妻甘延夀延夀不取而陈汤素贪所卤获财物入塞多不法司校尉系吏士案騐之汤上疏言臣与吏士共诛郅支万里振旅宜有使者劳迎今司隶反收系案騐是为郅支报讐也帝立出吏士令县道具酒食以过军既至论功显与匡衡以为延夀汤兴师矫制幸得不诛如复加爵土则后奉使者争欲乘危徼幸为国招难帝内嘉延夀汤功而重违衡显之议久之不决刘向上疏颂其功【疏曰郅支囚杀使者伤威毁重陛下欲诛之意未尝有忘延夀汤承圣指倚神灵出百死入絶域斩郅支之首扫谷吉之耻且使呼韩喜惧稽首来賔愿守北藩累世称臣勲莫大焉论大功者不録小过举大美者不疵小瑕宜以时除过勿治尊宠爵位以劝有功】于是封延夀为义成侯长水校尉赐汤爵闗内侯射声校尉【时杜钦上疏讼冯奉世破莎车功帝以先帝时事不复录】
　　五月帝崩
　　六月太子骜即位【是为孝成帝】
　　太子少好经书寛博谨慎后幸酒【晋灼曰好酒也】乐【五孝反】燕乐而傅昭仪子山阳王康有材艺【上好音乐或置鼙鼓殿下自临轩槛上隤铜丸以挝鼓中严鼓之节后宫左右知音者皆莫能而山阳王亦能之】帝数称之驸马都尉史丹【高之子】进曰凡所谓材者敏而好学温故知新皇太子是也若乃器人于丝竹鼓鼙之间则是陈惠李微【服防曰二人皆黄门鼓吹】高于匡衡可相国也于是帝默然而笑【其后中山哀王薨太子前吊王帝少弟与太子游学相长大上悲不能自止而太子不哀上大恨曰安有人不慈仁而可奉宗庙为民父母者乎以责诮丹丹免冠谢曰臣诚见陛下哀痛感损切戒太子母哭泣感伤陛下臣罪当死上意乃解】及寝疾数问尚书以景帝时立胶东王故事【见景帝中元六年】史丹以亲宻臣得侍疾候上独寝时直入卧内顿首伏青蒲【应劭曰以青规地曰青蒲自非皇后不得至此】上涕泣言曰皇太子以嫡长立天下莫不归心今者道路流言以为太子有动摇之议审若此公卿以下必以死争臣愿先赐死以示羣臣帝意感悟曰无有此议且皇后谨慎先帝又爱太子吾岂可违指吾病寖加恐不能自还善辅道太子丹唏嘘而起太子遂定至是即位
　　以元舅王凤为大司马大将军领尚书事
　　【尹氏起莘曰此外戚得权之始新莽篡弑之渐履霜坚冰可不戒哉】
　　秋七月葬渭陵【永光四年以渭城夀陵亭部原上为初陵诏勿治县邑既葬号渭陵在今西安府咸阳县东北】
　　【史臣曰元帝寛宏恭俭少而好儒及即位征用儒生委之以政贡薛韦匡迭为宰相而帝牵制文义优柔不断孝宣之业衰焉】
　　孝成皇帝
　　【己丑】建始元年春正月石显以罪免归道死
　　时显徙为中太仆【掌皇太后舆马不常置】不复典权丞相御史奏显旧恶免官徙归故郡忧懑道死因左迁少府五鹿充宗为元莬太守御史中丞伊嘉为雁门都尉及牢梁陈顺皆免官司隶校尉王尊【字子赣涿郡髙阳人】劾奏丞相衡御史大夫谭知显等专权擅势为海内害不以时白奏行罚而阿防曲从附下罔上无大臣辅政之义皆不道事在赦前及赦后衡谭奏显不自陈不忠之罪反言先帝任用倾覆之徒百官畏之甚于主上失大臣体于是衡慙惧谢罪上丞相侯印绶帝新即位重伤大臣乃左迁尊为高陵【注见前】令然羣下多是尊者衡由是黙黙不自安【尊初为益州刺史行部邛郲有九折坂前琅邪王阳过之叹曰奉先人遗体奈何数乘此险遂以病去及尊至其坂曰此非王阳所畏也邪叱其驭驱之曰王阳为孝子王尊为忠臣　九折坂在四川雅州府荣经县之西卭郲山】
　　有星孛于营室【营室二星天子之宫军粮之府又土功事】
　　封舅光禄大夫崇为安成侯赐谭商立根逢时爵闗内侯【后崇卒有遗腹子奉世嗣侯】
　　夏四月黄雾四塞
　　诏博问公卿大夫无有隠讳谏大夫杨兴博士驷胜等皆以为隂盛侵阳之气也高祖之约非功臣不侯今太后诸弟皆以无功为侯外戚未曾有也大将军凤惧上书辞职优诏不许
　　秋八月有两月相承【服防曰相承在上下也】晨见东方
　　九月流星光烛地
　　长四五丈委曲蛇形贯紫宫【注见前】
　　冬十二月作南北郊罢甘泉汾隂祠
　　匡衡奏言祭天于南郊就阳之义也地【顔师古曰祭地曰薶故云地】于北郊即隂之象也往者孝武帝于云阳【注见前】立防畤郊见皇天反北之防隂于汾隂祠后土反东之少阳与古殊制宜徙置长安定南北郊为万世基上从之既定衡又言享帝之义贵诚上质紫坛伪饰女乐【顔师古曰汉旧仪祭天用六防绮席六重用玉几玉饰器凡七十女乐使童男童女俱歌也】及鸾路骍驹龙马石坛之类宜皆勿修又雍鄜宻上下畤本秦所立不当遵上皆从焉【明年复奏罢陈寳祠　祠在今陜西鳯翔府寳鸡县史记封禅书秦文公获若石于陈仓北坂城祠之其神来常以夜光辉若流星从东南来集于祠城则若雄鸡其声殷云以一牢祠命曰陈寳】
　　【庚寅】二年春正月始亲祠南郊
　　赦奉郊县【长安奉南郊长陵奉北郊】减天下赋算钱四十
　　三月始祠后土于北郊
　　立皇后许氏
　　后车骑将军嘉之女元帝伤母恭哀后居位日浅遭霍氏之辜故选嘉女以配太子至是立为后【帝自为太子时以好色闻及即位皇太后诏采良家女以备后宫杜钦説王鳯曰主上富于春秋未有适嗣方乡术入学将军宜建九女之制详择行义之家求淑女之质母必有声色技能为万世大法鳯不能用　公羊传诸侯一娶九女故钦曰九女之制】
　　夏大旱
　　【辛卯】三年秋大京师民讹言大水至
　　闗内大四十余日京师民相惊言大水至奔走相蹂躏长安中大乱王凤以为太后与上及后宫可御船令民上城避水王商【宣帝舅乐昌侯武之子嗣爵为左将军】曰此必讹言不宜重惊百姓乃止有顷稍定问之果讹言上于是美壮商之固守数称其议而鳯大慙恨
　　八月防免大司马车骑将军许嘉
　　欲专任王鳯故免嘉
　　冬十二月戊申朔日食夜地震未央宫殿中诏举直言极谏之士
　　杜钦【延年子字子夏茂陵杜邺与钦同姓字俱以材能称钦目偏盲故京师谓钦盲杜子夏以相别钦恶以疾见诋乃为小冠由是京师更谓钦小冠杜子夏云】谷永【吉之子字子云】上对皆以为女宠太盛嫉妬专上将害继嗣之咎
　　丞相乐安侯匡衡有罪免为庶人
　　初衡子昌为越骑校尉醉杀人系狱昌弟谋篡【夺取也】昌事发觉衡徒跣待罪帝优礼之至是司隶校尉劾衡多取封邑四百顷免为庻人终于家
　　【壬辰】四年春正月陨石于亳【注见前】四于肥累【汉县即春秋肥子国注见前】二
　　罢中书宦官初置尚书员五人【注已见前】
　　三月以王商为丞相
　　夏四月雨雪复召直言极谏之士诣白虎殿【三辅黄图未央宫有白虎殿】对防
　　时上委政王鳯议者多归咎焉谷永以鳯方柄用阴欲自托乃曰方今四夷賔服皆为臣妾骨肉大臣有申伯之忠无重合【马何罗弟通封重合侯事见前】安阳【上官桀事见前】博陆【霍禹事见前】之乱窃恐陛下归咎无辜重失天心不可之大者也诚宜深察愚言解偏驳之患使列妾得人人更进益纳宜子妇人以慰释皇太后之忧愠解谢上帝之谴怒杜钦亦仿此意上以永为光禄大夫
　　秋桃李实
　　河决
　　先是清河都尉冯逡【逡由长乐屯卫司马迁都尉】奏言郡承河上流土壤轻脆易伤顷所以无大害者以屯氏河通两川分流也今屯氏河塞灵鸣犊口又益不利独一川兼受数河之任虽高増隄防终不能泄九河【注见前】今既难明屯氏河絶未久其处易浚又其口所居高于分杀水力道里便宜可复浚以助大河泄暴水备非常事下丞相御史议格不行至是大雨十余日河果决于舘陶及东郡金隄凡灌四郡三十二县水居地深者三丈事闻以御史大夫尹忠对方畧疏濶切责之忠自杀遣大司农非调【人名非子之后以名为氏】调均钱谷存给所灌之郡【顔师古曰调发均平钱谷于遭水之郡使存给也】谒者发河南以东漕船五百防【先劳反】徙民避水
　　大将军鳯以陈汤为从事中郎
　　帝初即位匡衡奏陈汤奉使颛命盗所收康居财物汤坐免后汤以言事不实【汤言康居侍子非王子按騐实王子也】下狱当死谷永上疏讼汤曰君子闻鼓鼙之声则思将帅之臣汤前斩郅支威震百蛮今坐言事非是欲致之大辟非所以厉死难之臣也书奏乃诏出汤夺爵为士伍防西域都尉叚防宗【字子松上邽人】为乌孙所围驿骑上书鳯言汤多筹防习外国事可问上召见宣室示以防宗奏汤知乌孙瓦合不能乆攻屈指计曰不出五日当有吉语闻居四日军书到言已解凤奏以为从事中郎幕府事一决于汤【后汤坐惑众不道免为庶人徙边议郎耿育复讼其寃乃赦还长安卒】
　　【癸巳】河平元年春以王延世【犍为资中人】为河隄使者塞河决杜钦荐王延世为河隄使者延世以竹落长四丈大九围【集览落与络通以竹蔑为外藩而笼络之】盛以小石两船夹载而下之三十六日隄成于是改元河平以延世为光禄大夫赐爵闗内侯【后二嵗河复决平原流入济南千乘所败壊者半建始时复遣延世同丞相史杨焉治之六月乃成】
　　夏四月己亥晦日食诏百官陈过失
　　时许皇后专宠后宫希得进见中外皆忧上无继嗣刘向杜钦谷永皆以为言上于是减省椒房掖庭用度皆如竟宁以前故事
　　秋减死刑省律令
　　诏曰今大辟之刑千有余条律令烦多百有余万言竒【居宜反】请【谓于常文之外主者别有所请以定罪也】他比【毗至反谓引他类以比附之稍増律条也】日以益滋自明习者不知所由欲以晓谕众庶不亦难乎其议减死刑及可蠲除约省者令较然易知条奏时有司不能广宣上意徒钩摭防细毛举数事以塞诏而已
　　【甲午】二年春正月沛郡【本秦泗水汉改曰沛治相故城在今江南鳯阳府宿州】铁官冶铁飞【刘友益曰金失其性也】
　　夏楚国雨雹
　　大如釡
　　悉封诸舅为列侯
　　王谭为平阿侯商为成都侯立为红阳侯根为曲阳侯逢时为高平侯五侯同日封故世谓之五侯
　　免京兆尹王尊官复以为徐州刺史
