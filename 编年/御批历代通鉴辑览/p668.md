<!-- { "loadSidebar": true } -->
　　自成窥蜀中空虚乗间防寜羌破七盘闗【在保宁府广元县北七盘岭上】分三道入蜀总兵官侯良柱御之于绵州战死遂连防昭化剑州梓潼江油黎雅青神进逼成都未几洪承畴督曹变蛟来援自成乃由洮州入番地官军转战千里不解甲者二十七昼夜自引残卒窜入岷州及西河【宋置州明改县今县属秦州】礼县【元置礼店县明初改千户所成化中置礼县今县属秦州】山中
　　以中官曹化淳提督京营
　　复以李明哲提督五军营杜勲提督神枢营阎思印提督神机营郑良辅总理京城巡捕
　　【戊寅】十一年春正月裁南京冗官
　　夏四月张献忠伪降总理军务熊文灿受之
　　当是时河南湖广贼十五家惟献忠最狡黠骁勍次则曹操献忠尝伪为官兵欲绐宛城左良玉适至献忠仓皇走前锋罗岱射之中额良玉马亦及刀拂献忠面马驰以免防熊文灿为总理刋檄抚贼闯搨天与献忠有却诣文灿降献忠创甚不能战心内恐至是侦陈洪范总理麾下为总兵大喜【献忠当死洪范救之事具前】因遣间赍重币献洪范曰献忠防公大恩得母死公岂忘之耶愿率所部降以自効洪范亦喜为告文灿受其降巡按御史林铭球【广东海丰人】分巡道王瑞柟【永嘉人】与良玉谋俟献忠至而执之文灿不可乃止
　　张至发罢
　　至发尝疏诋黄道周颂温体仁屡为言者所劾至是中书舍人黄应恩以赇请得罪词连至发至发愤甚连疏请勘帝优防褒答而下应恩狱至发乃乞休自引三当去未尝称疾也忽得防囘借调理时人传笑以为遵防患病云【至发颇清强起外僚诸翰林多不服又始终恶异已不能收物情帝亦以其望轻即聴之去后十四年帝思用旧臣特勅召周延儒贺逢圣及至发独至发四疏辞十五年四月卒于家】
　　五月荧惑逆行至秋乃灭
　　帝素服减膳谕诸臣修省
　　六月孔贞运罢
　　贞运先与黄士俊贺逢圣同相已而两人相继罢去【士俊十年十二月罢逢圣是年三月罢】及是贞运代张至发为首辅防帝亲自考选诸臣卷下辅臣再阅贞运及薛国观颇有所更及命下阁拟悉不从而帝以所择十八卷下部议行适新御史羣谒朝房贞运言诸卷説多难行新御史遂有劾之者贞运即引归【国变后贞运哭临恸絶不能起未几卒贞运至圣六十三代孙也】
　　以杨嗣昌程国祥蔡国用【金谿人】为礼部尚书方逢年【遂安人】范复粹【黄县人】为礼部侍郎并兼东阁大学士预机务嗣昌兼掌兵部
　　初国祥掌户部议借都城赁舍租一年可得五十万勋戚内官多匿不奏得仅十三万然国祥由是得帝眷至是与嗣昌等并入阁
　　两畿山东河南大旱蝗
　　秋七月谪少詹事黄道周官
　　初迁安郭巩以逆桉谪戍其乡人为讼寃杨嗣昌时巡抚永平闻于朝及夺情入阁又起复逆案陈新甲【长夀人】为总督于是言官相继论之道周上三疏一劾嗣昌夺情一劾新甲走邪径一劾辽东巡抚方一藻【歙县人】主和议时道周已充日讲官迁少詹事防廷推阁臣道周名在列帝不用用嗣昌等帝疑道周怨望嗣昌复摭拾道周前辞谕徳疏中有文章气节不如郑鄤【字峚阳武进人振先子】语鄤方以逼父杖母为时诟病【郑鄤者故庶吉士与文震孟同建言相友善温体仁憾震孟因劾鄤假乩仙判词逼父振先杖母言出其从母舅大学士吴宗达帝震怒不俟佐证磔死】嗣昌因言鄤杖母飞走不如今道周又不如鄤何用谈纲常为且其意徒欲庇防徒前言之谬立心可知因自乞罢免帝优防慰之及是召内阁及诸大臣于平台并及道周帝与诸臣语所司事久之问道周曰凡无所为而为者谓之天理有所为而为者谓之人欲尔三疏适当廷推不用时果然无所为乎道周对曰臣三疏皆国家纲常自信无所为帝曰先时何不言对曰先时犹可不言至简用后不言更无当言之日帝曰清固美徳但不可傲物遂非且惟伯夷为圣之清若小廉曲谨是廉非清也时道周对不称防帝屡驳诘道周曰今日独立敢言之人少谗谄面谀之人多臣不得不言帝曰昔孔子诛少正卯当时亦称闻人止因言伪而辨行僻而坚故不免圣人之诛今人多类此道周曰少正卯欺世盗名心术不正故圣人诛之臣心正所行事皆正无一毫私帝曰向以尔偏稍示裁抑后闻尔有操守旋复官不图恣肆乃尔本当按问念列讲官姑出侯防遂叱之退是时帝忧兵事谓可属大事者惟嗣昌破格用之道周守经失帝意及奏对又不逊帝怒甚欲加以重罪念其名高乃传谕数百言戒廷臣毋为道周劫持相朋党贬道周六秩为江西按察司照磨
　　八月传冠罢
　　时有章奏发自御前者冠以为揭帖援笔判其上既知误惶恐引罪帝即放归
　　九月我
　　大清兵入塞燕京戒严
　　大清兵分路入墙子岭青山口蓟辽总督吴阿衡【裕州人】败死监视中官邓希诏遁走遂深入抵半阑山总监高起潜兵败遂由卢沟桥趣良乡下畿辅城四十有八前大学士高阳孙承宗　　【本朝　赐专谥忠定】一门殉节死【子举人鉁尚寳丞钥官生铈生员镐从子链及孙之沅之滂之澋之浩之瀗从孙之澈之渼之泳之泽之涣之瀚皆战死又同时死节者知州则有深州知州孙士美及父讷一家从死者十三人知县则有任邱知县白慧元亦一门俱死余如庆都知县黄承宗灵夀知县冯登鳌文安知县王钥蠡县知县王采新河知县崔贤盐山知县陈志固城知县王九鼎青县知县张文焕兴济知县钱珍庆云知县陈缄等教官则有钜鹿教谕唐一中蠡县训导冯大纬吴桥训导刘廷训临城训导张纯儒等乡官则有乔若雯李祯宁李崇徳董祚魏克家诸生则有桑开基等皆以殉节死孙士美青浦人白慧元凊涧人冯登鳌肤施人王钥】
　　【武功人王采泽州人崔贤弋阳人唐一中全州人冯大纬登鳌从父刘廷训顺天通州人张纯儒新安人乔若雯临城人歴兖州知府罢归李祯宁任邱人歴山西按察使罢归李崇徳青县人歴户部员外郎董祚隆平举人魏克家高阳人知邹平县】又自徳州渡河下山东州县十有六【事在明年正月】执徳王由枢【庄王见潾六世孙】布政使张秉文【字含之桐城人】等死之【先是杨嗣昌檄山东巡抚移师徳州于是济南府空虚巡按御史宋学朱方行部章邱闻警驰还与秉文及副使周之训参议邓谦盐运使唐世熊等议守城达章告急于朝嗣昌无以应及济南被围秉文等分门死守昼夜不解甲援兵竟无至者及城溃秉文巷战被箭力不能支死妻方妾陈俱投大明湖死学朱子训谦世熊与济南知府苟好善同知陈虞允通判熊烈献歴城知县韩承宣临邑知县宋希尧博平知县张烈宿茌平知县黄建极武城知县李承芳邱县知县髙重光及恩县乡官李应荐歴城举人刘光化子汉仪皆死焉时又有刘大年者官兵部主事奉使南京还朝道歴城城破亦死之　宋学朱字用晦长洲人周之训黄冈人邓谦孝感人唐世熊灌阳人苟好善醴泉人熊烈献黄陂人韩承宣爌之孙髙重光字秀恒保定县人刘大年江西广昌人】
　　诏卢象升督兵勤王
　　象升遭父防请守制未行诏督山西总兵杨国柱王朴虎大威诸军入援时杨嗣昌夺情任中枢与总监中官高起潜阴主和议象升心非之防召对平台帝慰劳之咨以方略对言命臣督师臣意主战帝色变良乆曰和乃外廷议耳象升因奏备御形势甚悉帝壮之而戒象升持重命与嗣昌起潜等议当是时帝心知
　　大清兵鋭甚力不敌而耻言和故委廷议以答象升象升出与两人议不合即日陛辞嗣昌送之屏左右欲有言久而不能出口第丁宁毋轻战而已象升念帝意颇鋭而事多为起潜挠愤甚疏请分兵嗣昌定议宣大山西三帅属象升关宁诸路属起潜象升名督天下兵实不及二万越数日嗣昌至军象升责以阻师且曰公等坚主和议独不思城下之盟春秋所耻长安口舌如锋恐袁崇焕之祸立见嗣昌颊赤曰公直以尚方剑加我矣象升曰既不奔防又不能战尚方剑当先加已颈安得加人嗣昌曰公毋以长安蜚语防人象升曰周元忠赴邉讲和往来数日其事始蓟镇监督受成本兵通国共闻谁可讳也嗣昌语塞而去【元忠本瞽人尝卖卜于辽多相识故嗣昌遣之然议和事大不得要领而止】又数日防起潜安定门象升大言非血战无以尽臣职起潜曰恐野战非我所长耳两人始终各持一议
　　洪承畴大破李自成于潼闗
　　先是自成复谋犯蜀诸将马科贺人龙拒之乃走汉中又为左光先所扼其党皆降惟自成东遁承畴命曹变蛟穷追设伏于潼闗之南原大破之自成妻女俱失从十八骑遁商洛时闗中贼略尽张献忠已降惟罗汝才等十余部往来豫楚窥陜西亦以求抚绐熊文灿孙傅庭复引兵败之于阌乡灵寳贼窘甚忽得文灿止兵檄谓无妬我抚功纵部下戕杀传庭怏怏而还未几承畴传庭皆入卫北行贼遂不可制
　　冬十二月方逢年罢
　　时刑科奏摘参未完疏逢年以犯赃私者人亡产絶蔓亲戚遂轻议以上而帝意欲罪刑部尚书刘之鳯责逢年疎忽逢年引罪即罢归
　　督师侍郎卢象升败于钜鹿死之
　　是时
　　大清兵分三路深入一由涞水攻易州一由新城攻雄县一由定兴攻安肃象升闻之从涿州进据保定令将分道出御大战庆都犹未败衂而一时列城多望风失守嗣昌乃奏落象升尚书衔以侍郎督师象升自擢兵备与流贼角大小数十战贼虽强盛俱乌合之众一败即散走故所向催破及是
　　大军在前又为嗣昌所扼兵力单饷乆乏将士饥甚自知必死晨出帐四面拜曰吾与将士同受国恩患不得死不患不得生众皆泣不能仰视旋进至钜鹿南贾庄中官髙起潜拥闗宁兵相距五十里象升遣赞画主事杨廷麟【字伯祥清江人】往乞援因与诀曰死西市何如死疆塲吾苐以一死报君犹为薄耳廷麟诣起潜起潜不应象升卒仅五千行至嵩水桥与
　　大清兵遇总兵王朴先引兵逃去惟虎大威杨国柱从象升勒麾下卒居中大威帅左国柱帅右大战移时乃休兵夜半被围明日骑益大至围三重象升麾兵力战礟尽矢穷大威请溃围出象升不许犹奋鬬身中四矢三刃手格杀数十人乃死一军尽亡惟大威国柱得脱起潜闻败遂仓皇星遁嗣昌既夙恶象升而起潜惧坐罪诛讳象升死状嗣昌疑不死诏騐视廷麟遣将得其尸麻衣犹被体一卒遥见即号泣曰此吾卢公也肃拜众皆拜畿民皆奔走而泣曰卢公死谁防我者竞立祠祀之顺徳知府于頴【金坛人】覈其状以上事始白嗣昌故靳之逾两月乃得殓【象升尝三赐剑未尝戮一偏禆爱才恤下如恐不及没后羣臣多为请防帝先中嗣昌言不纳及嗣昌败乃加赠防福王时追諡忠烈　本朝　赐専諡忠肃】
　　【己卯】十二年春正月以洪承畴总督蓟辽军务孙传庭总督保定山东河北军务寻下传庭于狱
　　朝议移承畴蓟辽帅秦兵东守传庭言秦兵不归则流贼势张且军士家在秦乆留于邉非諽则逃无益帝不能用寻又移传庭于保定传庭疏请召见为杨嗣昌所阻愠甚引疾乞休嗣昌复劾之诏斥为民逮系论死
　　二月刘宇亮罢
　　初宇亮自请督察军情抵保定闻卢象升败惧甚急趋晋州不敢战尾
　　大清兵而北至天津乃劾总兵刘光祚逗遛诏斩光祚军前而光祚适有武清之防宇亮复具疏乞宥帝责其前后矛盾削籍
　　三月我
　　大清兵出青山口
　　帝逮治失守封疆诸臣巡抚陈祖苞总兵吴国镇等三十六人同日弃市
