<!-- { "loadSidebar": true } -->
　　武陵王纪遣将军侯叡与陆法和相拒梁主遣使与纪书许其还蜀専制一方纪不从【梁主复与纪书曰吾年为一日之长属有平乱之功膺此乐推事归当璧倘遣使乎良所希也如曰不然于此投笔兄肥弟瘦无复相见之期让枣推梨永罢懽愉之日心乎爱矣书不尽言】纪顿兵日久频战不利又闻魏寇深入成都孤危忧懑不知所为乃遣乐奉业诣江陵求和奉业启梁主曰蜀军乏粮士卒多死危亡可待梁主遂不许其和巴东民斩峡口城主降于王琳谢答仁任约进攻侯叡破之于是两岸十四城俱降纪不获退顺流东下将军樊猛【字智武南阳湖阳人】追撃之纪众大溃赴水死者八千余人猛围而守之梁主密敕猛曰生还不成功也猛遂斩纪及其幼子圆满陆法和收圆照兄弟三人送江陵梁主絶纪属籍【曰饕餮氏】下圆照等于狱絶其食至囓臂啖之十二日而死逺近闻而悲之
　　八月成都降魏魏以尉迟迥为益州刺史
　　魏尉迟迥围成都五旬萧防屡战皆败乃请降诸将欲不许迥曰降之则将士全逺人悦攻之则将士伤逺人惧遂受之吏民皆复其业唯收奴婢及储积以赏将士军无私焉魏以迥为益州刺史【已而魏命迥自剑闾以南得承制封拜黜陟迥明赏罚布威恩绥辑安民经畧未附华夷懐之】
　　九月梁遣王僧辩还建康陈霸先还京口
　　梁主下诏将还建康将军宗懔【字元懔湼阳人】黄罗汉皆楚人不愿移胡僧祐亦以为不可梁主令朝臣议之防者五百人梁主曰劝吾去者左袒左袒者过半朱买臣言于梁主曰建康旧都山陵所在荆镇边疆非王者之宅愿陛下勿疑以致后悔臣家在荆州岂不愿陛下居此但恐是臣富贵非陛下富贵耳【梁主使术士杜景豪卜之不吉对曰未吉退而言曰此兆为鬼贼所留也】梁主以建康凋残江陵全盛意亦安之卒从僧祐等议乃诏王僧辩还镇建康陈霸先复还京口
　　梁以陆法和为郢州刺史
　　法和为政不用刑狱専以沙门法及西域幻术教化部曲数千人【已而法和上表自称司徒梁主怪之仆射王褒曰法和既有道术容或先知梁主乃就拜之　王褒字子深俭之曾孙】
　　齐纳萧退【鄱阳王恢之子】于梁不克
　　齐主使郭元建治水军于合肥将袭建康纳梁湘潬侯退梁主使南豫州刺史侯瑱与战于东闗【注见前】败之齐师退【是冬齐宿预民东方白额以城降梁梁江西州郡皆起兵应之】
　　冬十一月突厥攻柔然齐主撃之迁柔然于马邑川【注见前】突厥请降
　　先是突厥伊利可汗死弟木杆俟斤立【木杆刚勇多智数善用兵邻国畏之】至是木杆攻柔然柔然举国奔齐齐主撃突厥迎纳柔然废其可汗库提立阿那瓌子庵罗辰为可汗置之马邑川给其廪饩缯帛亲追突厥突厥请降许之而还自是贡献相继
　　【甲梁承圣三年魏恭帝戍廓元年齐天保五年】春正月齐主撃山胡败之齐主讨山胡大破之男子十三以上皆斩女子及幼弱皆赏军遂平石楼【山名在山西汾州府石楼县东南水经注蒲川水出石楼山即此】石楼絶险自魏世所不能至于是逺近山胡莫不慑服【有都督战伤其什长不能救齐主命刳其五蔵令九人食之肉及秽恶皆尽自是始为威虐】
　　魏作九命九秩之典
　　宇文泰始作九命之典以叙内外官爵改流外品为九秩【内命三公九命三孤八命六卿七命上大夫六命中大夫五命下大夫四命上士三命中士再命下士一命外命诸公九命诸侯八命诸伯七命诸子六命诸男五命公之孤卿四命侯之孤卿公之大夫三命子男之孤卿侯伯之大夫公之上士再命公之中士侯伯之上士一命公之下士侯伯之中士下士子男之士不命其禄下士一百二十五石中士以上至于上大夫各倍之上大夫是为四千石卿二分孤三分公四分各益其一公为一万石其九秩一百二十石八秩至于七秩毎二秩六分而下各去其一二秩俱为四十石凡颁禄视年之上下上年颁全中年颁半下年颁一无年不颁具见隋书百官志】
　　魏宇文泰废其主钦而立齐王廓【文帝第四子是为恭帝】复姓拓跋氏
　　先是魏尚书元烈谋杀宇文泰事觉泰杀之魏主有怨言密谋诛泰泰诸子皆幼以诸壻为心膂清河公李基【字仲和逺之子】义城公李晖【弼之子】常山公于翼【字文若谨之子】分掌禁兵至是魏主谋泄泰废魏主置之雍州立其弟齐王廓去年号称元年复姓拓跋氏魏初统国三十六大姓九十九后多灭絶泰乃以诸将功髙者为三十六国次者为九十九姓所将士卒亦改从其姓
　　魏遣使如梁
　　魏侍中宇文仁恕聘于梁防齐使者亦至梁主接仁恕不及齐使仁恕归以告宇文防梁主又请据旧图定疆境辞颇不逊泰由是有图江陵之志梁主詧闻之益重其贡献魏荆州刺史长孙俭【嵩五世孙】屡陈攻取之策泰徴俭入朝问以经畧复命还镇密为之备马伯符【本梁将降于魏】密使告梁主梁主弗之信
　　齐主杀其尚书左丞卢斐【字子章同之子】李庶【谐之子】
　　齐中书令魏收【字伯起子建之子】撰魏书颇用爱憎为褒贬毎谓人曰何物小子敢与魏收作色举之则使升天按之则使入地既成中书舍人卢潜左丞卢斐李庶皆言其诬罔不直收启齐主云臣既结怨彊宗将为刺客所杀齐主怒于是斐庶皆坐谤史鞭二百配甲坊潜亦坐繋狱斐庶死狱中然时人终不服谓之秽史
　　夏四月魏宇文泰弑其故主钦
　　五月梁以王琳为广州刺史
　　广州刺史萧勃自以非梁主所授内不自安启求入朝梁主徙勃为晋州【梁于同安郡置豫州后改曰晋州同安故城在今安庆府桐城县】刺史以琳部众彊盛又得众心故使代勃以逺之【琳私谓主书广汉李膺曰琳小人也官拔擢至此今天下未定迁琳岭南如有不虞安得琳力窃揆官意不过疑琳琳分望有限岂与官争为帝乎何不以琳为雍州刺史镇武寜琳自放兵作田为国御捍膺然其言而弗敢启】
　　六月齐冀州刺史段韶伐梁拔宿预
　　先是梁侵齐陈覇先围广陵严超达围泾州【梁置今泗州天长县是】侯瑱张彪俱出石梁【晋戌后周置县隋省故城在今天长县】杜僧明将兵助东方白额至是齐冀州刺史段韶讨白额留兵围之而自引兵倍道趣泾州撃破超逹迥趣广陵覇先觧围走僧明瑱彪等皆还韶至宿预使人説白额白额出迎执而斩之
　　秋九月梁主讲老子于龙光殿
　　冬十月魏遣柱国于谨帅师伐梁十一月入江陵十二月执梁主绎杀之
　　魏遣柱国于谨中山公宇文防【字萨保泰兄子】大将军杨忠将兵五万伐梁【长孙俭问谨曰为绎计将何如谨曰耀兵汉沔还据丹阳上策也退保子城以待援军中策也难于移动据守罗郭下策也俭曰绎出何策谨曰下策俭曰何故谨曰绎懦而无谋多疑少断愚民难于虑始皆恋邑居所以知其用下策也】武宁太守宗均告魏兵且至领军胡僧祐黄罗汉曰二国无隙必应不尔乃复遣侍中王琛使魏【去年琛先使魏】于谨至樊邓梁王詧帅众防之梁主乃停讲戒严琛至石梵【杜佑曰在沔州沔口上沔州今安陆府沔阳州是】驰报罗汉曰境上帖然前言皆儿戏耳梁主乃复讲百官戎服以听征王僧辩为大都督命陈霸先徙镇扬州僧辩遣侯瑱帅程灵洗【字元条新安海寜人】为前军杜僧明帅吴明彻【字通昭秦郡人】为后军【陆法和闻魏师至将赴江陵梁主使逆止之曰此自能破贼法和还州垩其城门着衰绖坐莘席终日乃脱之】十一月魏军济汉于谨令宇文防杨忠帅精骑先据江津断东路梁主出城行栅插木为之周六十里以将军胡僧祐仆射王褒分督城东西军事魏军至栅下梁主乃征王琳为湘州刺史使引兵入援于谨令筑长围中外遂絶梁主巡城犹口占为诗羣臣皆有和者【梁主又裂帛为书趣王僧辩曰吾忍死待公可以至矣胡僧祐等出战皆败朱买臣按剑进曰惟斩宗栗黄罗汉可以谢天下梁主曰曩实吾意宗黄何罪王琳军至长沙长史裴政请问道先报江陵至百里洲为魏人所获梁王詧谓政曰我武皇帝之孙也不可为尔君乎若从我计贵及子孙不然腰领分矣政诡曰惟命詧锁之至城下使言曰僧辩已自为帝王琳不复能来政乃言曰援兵大至各思自勉詧怒命杀之防军蔡大业谏曰此民望也杀之则荆州不可下矣乃释之　裴政邃之孙蔡大业大寳之弟】魏人百道攻城胡僧祐亲当矢石昼夜督战奬励将士朋行赏罚众咸致死所向摧殄魏不得前俄而僧祐中流矢死内外大骇魏悉众攻栅反者开西门纳魏师梁主退保金城【子城也】诸将皆散梁主乃焚古今图书十四万卷以寳剑撃柱折之叹曰文武之道今夜尽矣命御史中丞王孝祀作降文【谢答仁谏曰城中兵众犹彊乗闇突围而出贼必惊因而薄之可渡江就任约梁主素不便走马曰事必无成只增辱耳答仁求自扶梁主王褒曰答仁侯景之党岂可信答仁又请守子城收兵梁主然之褒以为不可答仁欧血而死于谨征太子为质梁主使王褒送之谨子以褒善书给之纸笔褒乃书曰柱国常山公家奴王褒】梁主遂白马素衣出门詧使铁骑拥之入营囚于乌幔之下十二月魏人杀梁主及太子元良等于谨收府库珍寳及宋浑天仪梁铜晷表及诸法物尽俘王公以下及选百姓男女数万口为奴婢分赏三军小弱者皆杀之【梁主性残忍魏师围城狱中死囚且数千人有司请释之以充战士梁主不许悉令棓杀之事未成而城陷性好书昼夜不释尝曰我韬于文士愧于武夫及城陷焚书或问何意梁主曰读书万卷犹有今日故焚之被害后詧以布帊纒尸于津阳门外】
　　魏取襄阳徙梁主詧使称帝于江陵屯兵守之
　　魏立詧为皇帝取雍州之地而资以荆州延袤三百里又置防主将兵居西城名曰助防实以制詧也【初魏师未还詧将尹徳毅説詧曰江东之人涂炭至此咸谓殿下为之人尽雠也谁与为国今魏之精鋭尽萃于此若殿下为设享会预伏武士因而毙之分命诸将掩其营垒大殱羣丑俾无遗类取江陵百姓抚而安之文武羣僚随材铨授魏人慑息未敢送死王僧辩之徒折简可致然后朝服济江入践皇极晷刻之问大功可立古人云天与不取反受其咎愿殿下恢逺畧勿懐匹夫之行詧曰卿此策非不善也然魏人待我厚若遽为此人将不食吾余至是阖城繋虏又失襄阳乃恨不用徳毅之言　尹徳毅天水人正之子】
　　梁王僧辩陈霸先奉晋安王方智【元帝少子】承制
　　【梁敬帝方智绍泰元年魏恭帝二年齐天保六年后梁中宗宣帝萧詧天定元年凡四国】春正月
　　梁王詧始称帝
　　梁王詧即位改元于江陵赏刑制度并同王者唯上疏于魏则称臣奉其正朔以蔡大寳为侍中尚书令王操【字子髙太原晋阳人】为五兵尚书大寳严整有智谋雅达政事文辞赡速操亦亚之
　　梁广州刺史王琳救江陵弗及次于长沙遣兵伐后梁琳将兵北下至蒸城【后汉临蒸县故城也隋省入衡阳衡阳今湖南衡州府治】闻江陵已陷为世祖发哀三军缟素遣别将侯平帅舟师攻后梁琳屯兵长沙传檄州郡为进取之计长沙王韶【字徳茂懿之子】及上游诸将皆推琳为盟主
　　齐遣梁贞阳侯渊明还梁称帝以兵纳之
　　二月梁王方智立【是为敬帝】
　　晋安王方智自寻阳入建康即梁王位【时年十三】以王僧辩为中书鉴録尚书事骠骑大将军都督中外军事加陈霸先征西大将军【僧辩居石头霸先在京口僧辩推心待之子顗屡谏不听】
