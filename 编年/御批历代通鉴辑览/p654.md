<!-- { "loadSidebar": true } -->
　　大清兵已克开原马林败没【廷弼上言辽左京师肩背河东辽镇腹心开原又河东根本开原今已破则北闗难保朝鲜亦不足恃辽沈何可守也乞速遣将备刍粮修器械毋窘臣用毋缓臣期毋中格以阻臣气毋旁挠以掣臣肘毋独遗臣以艰危以致误臣误辽兼误国也疏入报允　北闗在奉天府叶赫城西北】甫出闗铁岭复失沈阳及诸城堡军民一时尽窜辽阳汹汹廷弼兼程进遇逃者谕令归斩逃将刘遇节等三人以祭死节之士诛贪将陈伦劾罢总兵李如桢【如桢成梁第三子素不知兵由父廕歴官至右都督并在锦衣防其兄如栢革任辽人谓李氏世镇辽东边人惮服非再用李氏不可黄嘉善遂以为请帝从之如桢抵辽杨镐使守鐡岭鐡岭故李氏宗族坟墓所在时如栢还京其族党部曲高赀者悉随之西城中为空如桢以孤城难守还屯沈阳及鐡岭被围辽兵不救城遂失】督军士造战车治火器濬濠缮城为守御计法严令行数月守备大固又请集兵十八万分布靉阳清河抚顺柴河【堡名在奉天府铁岭县东北以近柴河名】镇江【堡名在奉天府鳯凰城东南与朝鲜分界处】等诸要口使首尾相应帝从之【廷弼初抵辽令佥事韩原善往抚沈阳惮不肯行继命佥事阎鸣泰至虎皮驿恸哭而返廷弼乃躬自巡歴自虎皮驿抵沈阳复乗雪夜赴抚顺时兵燹后数百里无人迹廷弼祭诸死事者乃耀兵奉集相度形势而还所至招流移缮守具分置士马由是人心始安　韩原善赵城人阎鸣泰清苑人虎皮驿一作十里河站在奉天府承徳县南与辽阳州接界奉集辽县后废今为堡在奉天府承徳县东南】
　　秋九月廷臣伏文华门请帝视朝发奏章不报
　　时边警日至方从哲请帝出御文华殿召见羣臣面商战守方略吏部尚书赵焕率廷臣诣文华门固请帝临朝议政抵暮遣中官谕之退而诸军机要务废阁如故焕等复上疏趣之且作危语曰他日蓟门蹂躙铁骑临郊陛下能高枕深宫称疾却之乎帝深嗛焉【焕寻卒防典不及】
　　【己未】四十八年春正月朝鲜乞援
　　是时我
　　大清兵攻破北闗降蒙古宰桑【旧作宰赛今改】等进攻朝鲜国王李珲【昖之子三十六年袭封】上疏乞援而朝议误聴辽镇塘报遂谓珲阳衡阴顺宜遣官宣谕或命将监防其説纷拏珲疏辨言二百年忠诚事大死生一节词极剀摰礼兵二部请降慰谕以安其心帝是其议然令陪臣赍往不遣官也
　　夏四月皇后王氏崩【谥孝端】
　　大学士方从哲哭临毕召见徳殿跪语良久从哲请补阁臣用大下台諌命帝许之从哲叩头出复如故
　　秋七月帝崩
　　先是帝寝疾不食者半月外庭忧危【时皇太子未得见给事中杨涟偕诸给事御史走谒方从哲御史左光斗趣从哲问安从哲曰帝讳疾即问左右不敢传涟曰昔文潞公问宋仁宗疾内侍不肯言潞公曰天子起居汝曹不令宰相知将毋有他志速下中书行法公诚日三问不必见亦不必上知第令宫中知廷臣在事自济公更当宿阁中从哲曰无故事涟曰潞公不诃史志聪此何时尚问故事耶越二日从哲始率廷臣入问及帝疾亟太子尚踌躇宫门外涟与光斗遣人语东宫伴读王安曰帝疾甚不召太子非帝意当力请入侍尝药侍膳薄暮始还太子深纳之杨琏字文孺应山人左光斗字遗直桐城人王安雄县人】至是大渐召英国公张惟贤【辅七世孙】大贤士方从哲尚书周嘉谟【字明卿汉川人】李汝华【字茂夫睢州人】黄嘉善张问达黄克缵【字绍夫晋江人】侍郎孙如游【字景文余姚人】等于徳殿勉诸臣勤职辅理嗣君越二日崩遗诏发帑金百万充边赏罢一切矿税及监税中官起用建言得罪诸臣
　　光宗皇帝
　　【庚申】泰昌元年【是年八月以前为神宗万厯四十八年八月以后为光宗泰昌元年从当时廷议据实分系以存光宗之统与前例一年两系者不同】秋八月太子常洛即位赦
　　以史继偕沈防【字铭缜乌程人】并为礼部尚书兼东阁大学士预机务
　　神宗末方从哲独当国请补阁臣防与从哲同里相善给事中亓诗教等缘从哲意以防及继偕名上疏未发二人俱在籍至是帝召用之【防于明年六月始至继偕于十月至防官翰林时尝授内侍书刘朝魏进忠皆其弟子既入阁宻结二人奏言辽左用兵臣尝募东阳义乌诸邑及州淮安材官勇士二百余请以勇士锦衣卫而量授材官职进忠朝方举内操得防奏大喜诏锦衣官训练募士授材官王应于等游击以下官有差防又奏募兵后至者复二百余人请发辽东四川军前亦从之　魏进忠肃宁人后更名忠贤义乌汉乌伤县唐改名今属金华府】
　　帝有疾
　　初郑贵妃侍神宗疾留居乾清宫及帝嗣位犹未移惧帝以福王事衔已进珠玉及美姬八人噉帝知选侍李氏【时宫中有二李选侍人称东西李此为西李其东李尝抚视信王后为客魏所间害愤郁而卒】最得帝宠因请立为皇后选侍亦为贵妃求封皇太后帝力疾御门趣举册封礼方从哲即以命礼部礼部侍郎孙如游力争事得寝时都下纷言贵妃使内侍崔文升进泄药帝由此委顿羣情疑骇外家王郭二戚畹【帝生母王氏皇后郭氏】徧谒朝士泣愬宫禁危急状言郑李交固甚包藏祸心于是给事中杨涟御史左光斗昌言于朝与吏部尚书周嘉谟以大义责贵妃兄子郑养性趣贵妃移宫贵妃恐即移居慈宁涟遂劾文升用药无状并及辅臣方从哲
　　以何宗彦【字君美随州人】刘一燝【字季晦南昌人】韩爌【字象云蒲州人】朱国祚【字兆隆秀水人】并为礼部尚书兼东阁大学士预机务召叶向高复入阁
　　时内阁止方从哲一人史继偕沈防尚未至帝遂复有宗彦等命而宗彦国祚向高亦俱在籍惟一燝爌入直【明年六月宗彦国祚至十月向髙至复为首辅】
　　帝召见方从哲等于乾清宫九月朔崩
　　帝疾甚召见英国公张惟贤阁臣方从哲刘一燝韩爌尚书周嘉谟李汝华侍郎孙如游都御史张问达并及给事中杨涟涟以小臣特预召帝数目之命封选侍为皇贵妃选侍挽皇长子入复推之出告帝曰欲封后帝不应羣臣愕然帝问有鸿胪官进药者安在从哲曰鸿胪寺丞李可灼自云仙方臣等未敢信帝命宣可灼至趣和药进所谓红丸者也帝服讫称忠臣者再诸臣退竢宫门外中使传上体平善日晡可灼复进一丸出明日味爽帝崩选侍据乾清宫与心腹阉魏进忠谋挟皇长子自重羣臣入临为阉人所格涟厉声责之得入临如礼一燝诘皇长子所在羣阉不应一燝大言谁敢匿新天子者东宫伴读王安入白选侍绐曰第出即返遂抱皇长子疾趋出及门中官数辈追及揽衣请还涟呵退之一燝与惟贤遂掖皇长子升辇至文华殿羣臣叩头呼万嵗还居慈庆宫择日登极【时众议未定有请改初三者有请于即日午时者涟曰今海宇清宴内无嫡庻之嫌父死之谓何敛未毕冠冕临朝非礼也或言登极则人心安涟曰安与不安不在登极早暮处之得宜即朝委裘何害议定出过文华殿太仆少卿徐养量御史左光斗至责涟误大事唾其面曰事脱不济汝死肉足食乎涟为悚然　徐养量应城人】
　　选侍李氏移居哕鸾宫
　　选侍欲专大权必欲与皇长子同居廷臣笺奏令先进乾清然后进慈庆左光斗上言内廷有乾清宫犹外廷有皇极殿惟天子御天得居之惟皇后配天得共居之其他妃嫔虽以次进御不得恒居非但避嫌亦以别尊卑也选侍既非嫡母又非生母俨然尊居正宫而殿下乃退居慈庆不得守几筵行大礼名分谓何及今不早断决将借抚养之名行专制之实武氏之祸再见于今将来有不忍言者选侍得光斗疏遂大怒将加以严谴数使宣召光斗光斗曰我天子法官也非天子召不赴若辈何为者选侍益怒邀皇长子议之皇长子深以光斗言为善趣择日移宫而首辅方从哲徘徊其间顾欲缓之刘一燝曰本朝故事仁圣嫡母也移慈庆慈圣生母也移慈宁今何日可姑缓耶至登极前一日杨涟复抗疏言选侍阳托保防之名阴图专擅之实宫必不可不移臣言之在今日殿下行之在今日诸大臣赞决亦惟今日于是一燝韩爌邀从哲请即日降防竚立宫门以俟选侍不得已乃移哕鸾宫皇长子复还乾清【是时宫府危疑人情汹惧光斗与涟协心建议辰极获正朝野称为杨左】
　　皇长子由校即位【是为熹宗】
　　时廷议改元或议削泰昌弗纪或议去万厯四十八年即以今年为泰昌或议以明年为泰昌后年为天启元年左光斗请以今年八月以前为万厯以后为泰昌明年为天启从之刘一燝韩爌周嘉谟等念内廷惟王安足倚【初光宗在东宫时郑贵妃谋立己子数使人阴摭其过安善为调防贵妃无所得及梃击事起安又为属草下令防释羣臣疑以安贵妃神宗大悦及光宗即位擢司礼秉笔□尝劝行诸善政发帑金济边起用直臣邹元标王徳完等中外翕然称贤】引与共事安亦顷心向之内阁吏部所奏请无不从发内帑抑近幸搜拔贤才中外欣然望治
　　赐太监魏进忠世廕封乳母客氏【定兴人】为奉圣大人进忠初为帝母王才人典膳【进忠少无赖善马射尢好博尝与悍少年博不胜为所苦恚而自宫遂入内廷与诸监博益窘乏久之始夤缘为才人典膳】因魏朝以结王安朝先与客氏私即所称为对食者及进忠入亦通焉客氏遂薄朝而爱进忠两人深相结帝嗣位进忠客氏并有宠封客氏奉圣夫人廕其子侯国兴弟客光先及进忠兄钊俱锦衣千户【先是进忠直东宫有道士歌于市曰委鬼当头立茄花满地红委鬼谓魏茄则析其字为客也及是客魏始用事盖已有先兆云】
　　谕内阁暴选侍李氏罪责御史贾继春【新乡人】
　　选侍移宫虽迫然帝奉养甚备防宫奴刘朝田诏等盗寳【选侍移宫时朝等盗内府秘藏过乾清门仆金寳坠地帝怒】下法司案治甚急诸阉惧搆蜚语谓选侍投缳皇八妹【选侍出】入井荧惑朝士继春信之即上书内阁言新君御极之时不当导以违忤先帝逼逐庶母俾先帝玉体未寒不能保其姬女于是左光斗首上疏述移宫事【畧言皇上当还乾清则选侍自当移宫其理易晓唯是移宫以后自宜存大体捐小过若使宫闱不安便于国体有损】帝乃宣谕内阁备述选侍凌虐圣母及要挟传封皇后与即日欲垂帘聴政诸状方从哲封还上谕帝不允复降谕数选侍过恶【言选侍前因敺崩圣母自度有罪毎使宫人窃伺不令朕与圣母旧侍言有辄捕去朕之苦衷外廷岂能尽悉】因责继春妄生谤议理法安在且言朕今停选侍封号以慰圣母在天之灵厚养选侍及皇八妹以遵皇考之意尔诸臣可以仰体朕心矣未几哕鸾宫灾帝谕内阁言选侍皇八妹无恙而是时给事中周朝端【字思永临清人】谓继春生事继春与相诋諆乃再揭内阁至称选侍为未亡人【继春揭有云伶仃之皇八妹入井谁怜孀寡之未亡人雉经莫诉】杨涟恐继春説遂滋亦上疏具陈移宫始末且言选侍自裁皇八妹入井蜚语何自恐醸今日之疑端流为他年之实事臣安敢无言帝优诏褒涟而深恶继春将加严谴刘一燝力为解乃止【无何继春党忌涟诋涟结王安图封拜涟不胜愤抗疏引归而继春出按江西驰疏自明上书之故帝屡防切责明年四月继春遂削籍】
　　冬十月葬定陵【孝端皇后同葬】
　　谥曰显皇帝庙号神宗
