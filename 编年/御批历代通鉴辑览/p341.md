<!-- { "loadSidebar": true } -->
　　栁泌至台州驱吏民采药嵗余无所得而惧逃入山中浙东观察使捕送京师皇甫镈李道古保防之上复使待诏翰林服其药日加燥渴起居舍人裴潾上言药以愈疾非朝夕常饵之物况金石酷热有毒又益以火气殆非五藏所能胜也古者君饮药臣先尝之乞令献药者先饵一年则真伪可辩矣上怒贬潾
　　崔羣罢
　　初帝问宰相元宗之政先理而后乱何也羣对曰元宗用姚崇宗璟卢懐慎苏颋韩休张九龄则理用字文融李林甫杨国忠则乱故用人得失所繋非轻人皆以天寳十四年安禄山反为乱之始臣独以为开元二十四年罢张九龄相専任李林甫此理乱之所分也愿陛下以开元初为法以天寳末为戒乃社稷无疆之福皇甫镈深恨之及羣臣议上尊号皇甫鏄欲増孝徳字羣曰言圣则孝在其中矣镈言于上曰羣于陛下惜孝徳二字上怒时鏄给边军不时又多陈败之物军士怨怒流言欲为乱李光顔忧惧欲自杀遣人诉之上不信京师忷惧羣具以闻镈宻言于上曰邉赐皆如旧制而人情忽如此者由羣鼓扇将以卖直归怨于上也上以为然出羣为湖南观察使于是中外切齿于鏄
　　以狄兼謩【字汝谐仁杰族曽孙】为左拾遗
　　中书舍人武儒衡有气节好直言上器之顾待甚渥人皆言其且入相令狐楚忌之思有以沮之乃荐兼謩才行擢左拾遗【楚以兼謩为仁杰之族乃自草制辞盛言天后窃位奸臣擅权頼仁杰保佑中宗克复明辟儒衡泣诉于上曰臣曽祖幸一在天后朝辞荣终老上由是薄楚之为人】
　　【庚子】十五年春正月帝暴崩于中和殿【考唐书宪宗纪正月宦者陈志反皇帝崩又王守澄传守澄与内常侍陈志弑帝于中和殿旧书纪时帝暴崩皆言内官陈志弑逆史氏讳而不书据此则宪宗被弑史臣特讳言之耳通鉴考异以兹事暧昧不能测其虚实故但云暴崩范祖禹以穆宗不能讨贼故旧史但存疑而已纲目因通鉴亦书暴崩故刘友益尹起莘等皆以为着当时之君臣不能讨贼之罪汪克寛则以为当依汉平隋文例书弑其説纷然不一今于提纲仍依纲目而以新旧书纪传及考异诸説并注于此】
　　上服金丹多躁怒左右宦官徃徃获罪有死者人人自危至是暴崩于中和殿时人皆言内常侍陈志弑逆其党类讳之不敢讨贼但云药发外人莫能明也
　　闰月太子即位【是为穆宗】
　　诸宦官王守澄等共立太子即皇帝位以吐突承璀尝欲立沣王恽【宪宗次子】为太子守澄等于是杀承璀及恽【刘友益曰唐世宦官弑君立君始此】
　　贬皇甫镈为崖州司戸以萧俛叚文昌同平章事辍西宫【即西内殡在焉】临朝集羣臣于月华门外【唐东西内皆有月华门在殿之西】宣制贬镈市井皆相贺上议命相令狐楚荐俛俛亦镈同年进士上欲诛镈俛及宦官救之得免
　　柳泌伏诛贬李道古为循州司马
　　以薛放【河中寳鼎人】为工部侍郎丁公着【字平子呉人】为给事中放公着先为东宫侍读及上即位未聼政即召二人入侍禁中参预机宻欲以为相二人固辞
　　尊贵妃郭氏为皇太后
　　初宪宗即位羣臣累表请立妃郭氏为后宪宗以妃宗门彊盛恐正位之后后宫莫得进托以嵗时禁忌不许至是乃尊为皇太后
　　上与羣臣皆释服
　　二月赦天下
　　上御楼肆赦事毕盛陈倡优杂戏而观之又幸左神防军观手搏监察御史杨虞卿【字师臯农人】上疏曰陛下宜延问羣臣恵以气色使进忠若趋利论政若诉寃如此而不升平者未之有也衡山人赵知微亦上疏谏上游畋无节上虽不能用亦不罪也
　　以栁公权【字诚悬公绰弟】为翰林侍书学士
　　上见公权书迹爱之问曰卿书何能如是之善对曰用笔在心心正则笔正上黙然改容知其以笔谏也
　　夏五月以元稹为祠部郎中知制诰
　　初稹为江陵士曹与监军崔潭峻善上在东宫闻宫人诵稹歌诗而善之及即位潭峻归朝荐稹上以为知制诰朝论鄙之【防同僚食爪子闻下有青蝇集其上武儒术以扇挥之曰适从何乘遽集于此同僚皆失色儒衡意气自若】
　　六月葬景陵【在同州府蒲城县南金帜山】
　　【贺善赞曰宪宗志平僭叛所向有功可谓中兴之主然有二病一任宦防二好进奉至于末年信惑异端身陷大祸岂不重可惜哉】
　　以崔羣为吏部侍郎
　　上召羣对别殿谓曰朕升储副知卿为羽翼对曰先帝之义久属圣明臣何力之有
　　太后居兴庆宫
　　太后居南内毎朔望上帅百官诣宫门上夀上性侈所以奉太后者尤华靡
　　秋七月令狐楚罢
　　楚为山陵使不给工人佣直收其钱十五万为羡余以献怨诉盈路故罢之【楚出为宣歙观察使以崔植同平章事已而楚再贬衡州刺史　崔植字公修祐甫之子】
　　八月浚鱼藻池【在长安县北唐故禁苑内雍□池中有山山上建鱼藻宫】
　　九月大宴
　　上甫过公除即事游畋声色赐与无节欲以重阳大宴拾遗李珏【字待价淮隂人】帅其同僚上疏曰元朔未改山陵尚新虽陛下就易月之期俯从人欲而礼经着三年之制犹服心丧合防内庭事将未可上不聼已而羣臣入閤谏议大夫郑覃【珣瑜子】崔郾【字广略邠之弟】等五人进言陛下宴乐多过游畋无度又晨夕与近习倡优狎昵赐与过厚夫金帛皆百姓膏血非有功不可与虽内藏有余愿陛下爱之时久无閤中论事者上始甚讶之谓宰相曰此辈何人对曰諌官上乃使人慰劳之曰当依卿言宰相皆贺然实不能用也【上尝谓给事中丁公着曰闻外间人多宴乐此乃时和人安足用为慰公着对曰此非佳事恐渐劳圣虑上曰何故对曰自天寳以来公卿大夫竞为游宴沈酣昼夜獶杂子女不愧左右如此不已则百职皆废陛下能无独忧劳乎愿少加禁止乃天下之福也几与猱同言如猱之杂也】
　　冬十月成徳节度使王成宗卒诏以田正代之王承元为义成节度使
　　王承宗卒其下秘不发丧立承宗之弟承元承元时年二十曰诸公未忘先徳不以承元年少使摄军务承元请尽节天子以遵忠烈王【王武俊赐谥忠烈】之志诸公肯从之乎众许诺承元乃视事于都将聼事不称留后表请除帅诸将及邻道争以故事劝之皆不聼诏以田正为成徳帅承元移镇滑州诸将諠哗不受命承元以诏防谕之谓曰诸公意甚厚然使承元违天子诏其罪大矣昔李师道未败朝廷尝赦其罪师道欲行诸将固留之其后杀师道者亦诸将也诸将勿使承元为师道则幸矣大将李寂等固留承元承元斩以徇军中乃定【成徳自李寳臣至王承元入朝更二姓传五世凡五十九年】
　　吐蕃宼泾州
　　泾州奏吐蕃入寇距州三十里告急求救以中尉梁守谦为神防行营都监并发八镇全军救之邠寜兵以神防受赏厚皆愠曰人给五十缗而不识战闘者彼何人邪常额衣资不得而前冒白刃者此何人邪汹汹不止节度使李光顔亲为开陈大义然后军士感悦而行将至泾州吐蕃惧而退
　　幸华清宫
　　上将幸华清宫宰相帅两省官诣延英门三上表切谏上不聼谏官伏门下至暮乃退明日上自复道出城幸华清宫独公主驸马中尉兵千人扈从晡时还宫
　　穆宗皇帝
　　【辛丑】长庆元年春正月诏河北诸道各均定两税
　　萧俛罢
　　俛介洁疾恶为相重惜官职少所引拔西川节度使王播大修贡举且以赂结宦官求为相叚文昌复左右之诏征播诣京师俛屡争之言播纎邪不可以污台司上不聼俛遂辞位【时叚文昌亦罢以杜元頴同平章事王播为盐鐡使播奏约茶额每百钱加税五十李珏等谏曰茶近起贞元多士之际今天下无虞所宜寛横敛之目而更増之百姓何时当得息肩不从　杜元頴如晦五世孙】
　　卢龙节度使刘总弃官为僧以张靖代之
　　总既杀其父兄心常自疑数见父兄为祟常于府舍饭僧使为佛事晩年恐惧尤甚又见河南北皆从化奏乞弃官为僧诏从之总奏分所属为三道以幽涿营为一道平蓟妫檀为一道请除张靖薛平为节度使瀛莫为一道请除卢士玫为观察使【靖先在河东以寛简得众总以燕人桀骜日久故举靖以安辑之平嵩之子知河朔风俗而尽诚于国士玫则总妻族之亲也】总又尽择麾下宿将有功难制者朱克融【滔之孙】等送京师乞加奬拔使燕人有慕羡朝廷禄位之志又献征马万五千匹然后削发委去【总寻卒于定州自刘怦得幽州至总弃官凡三世三十六年】是时上方酣宴不以天下为意崔植杜元頴不知安危大体茍欲崇重靖惟割瀛莫二州以士玫领之余皆统于靖朱克融辈久覊旅京师至假匄衣食日诣中书求官植元頴不之省寻勒归本军驱使克融辈皆愤怨
　　夏四月贬钱徽李宗闵为逺州刺史杨汝士为开江【唐县为开州治开州注见前】令
　　翰林学士季徳裕【字文饶】吉甫之子也以中书舍人李宗闵尝对防讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使叚文昌翰林学士李绅【字公垂敬元曽孙】各以书属所善进士及榜出二人所属皆不预而郑覃弟朗裴度子譔宗闵壻苏巢汝士弟殷士及第文昌言于上曰今嵗礼部殊不公所取皆以闗节得之上以问诸学士徳裕稹绅皆以为然上乃命覆试黜朗等十人而贬徽等或劝徽奏二人属书上必寤徽曰茍无愧心得丧一致奈何奏人私书岂士君子所为邪取而焚之时人多之自是徳裕宗闵各分朋党各相倾轧垂四十年
　　五月遣使册回鹘崇徳可汗【保义可汗死册所属为毘伽荣徳可汗】以太和长公主【宪宗女】妻之
　　吐蕃闻唐与回鹘婚寇青塞堡回鹘奏以万骑出北庭万骑出安西拒吐蕃以迎公主
　　秋七月卢龙军乱囚节度使张靖推朱克融为留后靖骄贵自尊政事多委幕僚章雍辈皆年少轻薄嗜酒豪纵裁刻军士粮赐数以反虏诟之谓曰今天下太平汝曹能挽两石弓不若识一丁字由是军中人人怨怒防雍出逢小将防马冲其前导雍命杖之河朔军士不贯【与惯同】受杖不服雍白靖系治之是夕士卒连营呼噪作乱囚靖杀雍等迎朱克融为留后【众以判官张□长者不杀□骂曰汝何敢反行且族灭众共杀之靖坐贬吉州刺史未几瀛州军亦乱执观察使卢士畋送于克融】
　　成徳兵马使王庭凑【回鹘阿布思之种王武俊养以为子因胃姓】杀节度使田正起复田布为魏博节度使讨之
　　初田正徙镇成徳自以久与镇人战有父兄之仇乃以魏兵二千自衞请度支供其粮赐戸部侍郎崔倰【字徳长祐甫从子】刚褊无逺虑恐开事例不肯给正不得已遣魏兵归都知兵马使王庭凑果悍隂狡潜谋作乱以魏兵故不敢发及魏兵去夜结牙兵杀正自称留后逼监军奏求节钺朝廷震骇魏博节度使李愬闻变素服流涕令将士曰魏人所以得通圣化安宁富乐者田公之力也今镇人不道輙敢害之是轻魏以为无人也诸公受田公恩宜如何报之众皆恸哭深州刺史牛元翼【赵州人】成徳良将也愬使以寳剑玉带遗之曰昔吾先人以此剑立大勲吾又以之平蔡州今以授公努力翦庭凑元翼以剑带狥于军报曰愿尽死防愬病作不果出兵乃复起田布为魏博节度使【布固辞不获与妻子賔客诀曰吾不还矣悉屏旌节导从而行未至魏州三十里被发徒跣号哭而入居于垩室月俸千缗一无所取卖旧产得钱十余万缗以颁士卒旧将老者兄事之】
