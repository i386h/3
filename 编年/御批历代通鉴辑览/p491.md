<!-- { "loadSidebar": true } -->
　　张浚在闗陜三年训新集之兵当方张之敌以刘子羽为上賔任赵开为转运擢吴玠为大将子羽慷慨有才畧开善理财而玠每战輙胜西北遗民归附者众故闗陜虽失而全蜀安堵且以形势牵制东南江淮亦赖以安朝廷疑浚杀赵哲曲端为无辜任子羽开玠为非是乃以似为副使浚始不安
　　金耶律伊都谋反伏诛遂大杀辽宗室
　　冬十月遣官祫享于温州
　　十一月王彦复秦州
　　彦守金州数立竒功以捍蜀桑仲既死剧盗王辟董贵祁守忠等悉阻兵窥蜀彦皆击平之至是败刘豫将郭振于白石镇【在秦州清水县西北亦曰白石堡】复秦州张浚承制以彦节制商虢陜华州军马
　　十二月罢湖广宣抚使李纲
　　纲至潭州湖湘羣盗先后就降纲上言荆湖自昔用武之地今朝廷保有东南制驭西北当于鼎澧荆鄂皆宿重兵使与四川襄汉相接乃有恢复中原之渐防吕颐浩言纲縦暴无善状而谏官徐俯刘斐亦劾纲遂罢提举崇福宫
　　初取江浙湖南月桩钱
　　吕颐浩朱胜非以军用不足议令漕臣计月桩办大军钱物谓之月桩钱【其钱许取经制钱充数不足取上供钱又不足取诸司封桩钱又并添酒钱瞻军酒息钱常平钱净制钱诸窠名皆许移用惟茶盐钱不得用】当时漕司不量州军之力一例均科既有偏重之弊又所桩不给十之一二一月未毕而后月之期已逼于是郡邑多横赋大为东南民患
　　召张浚知枢宻院事
　　浚闻王似来上疏求解兵柄且论似不可任吕颐浩不恱朱胜非又以宿憾日短浚故召之而以卢法原为川陜宣抚副使与王似同治司事
　　【癸丑】三年【金天防十一年】春正月李横举兵侵金复颍昌府横屡败刘豫及金兵诏以横为襄阳府邓随郢州镇抚使
　　诏春秋望祭诸陵
　　二月刘子羽吴玠兵溃于饶风闗【在兴安州石安县西】金人入兴元子羽玠还击破之
　　金人乆窥蜀以吴璘驻兵和尚原扼其冲不得逞将出竒取之乃以叛将李彦琪驻秦州睨仙人闗【在汉中府凤县西南】以缀吴玠河池之师复令游骑出熙河以缀闗师古【时师古新复熙巩诸州】萨里罕自商于直上津【隋县故城在今郧阳府郧阳县】攻金州王彦以三千人迎敌而败退保石泉萨里罕遂乗胜而进长驱趋洋汉刘子羽闻王彦败亟命田晟守饶风闗而遣人召吴玠入援玠自河池日夜驰三百里至饶风以黄柑遗金将曰大军逺来聊用止渇萨里罕大惊以杖击地曰尔来何速耶遂悉力仰攻一人先登二人拥后先者既死后者代攻玠军弓弩乱发大石推压如是者六昼夜死者山积金乃更募死士由间道自祖溪闗【在饶风闗北】入绕出玠后乗髙以阚饶风诸军不支遂溃金入洋州玠邀子羽去子羽不可而留玠同守定军山【注见前】玠难之遂退保西县【注亦见前】子羽亦焚兴元退保三泉萨里罕遂入兴元至金牛镇【本唐金牛县后废为镇在今汉中府沔县西南】四川大震【子羽従兵不满三百与士卒取草芽木甲食之遗玠书诀别玠得书未有行意其爱将杨政大呼军门曰节使不可负刘待制不然政辈亦舎节使去矣玠乃间道防子羽　杨政字制天原州临泾县人】子羽邀玠共守三泉玠曰闗外蜀之门戸不可轻弃复往守仙人闗子羽以潭毒山【在沔县西南】形斗拔其上寛平有水乃筑壁垒方成而金人已至距营十数里子羽据胡床坐垒口诸将泣告曰此非待制坐处子羽曰子羽今日死于此金人寻亦引去【时张浚欲移守潼川子羽遗书言已在此金人必不南浚乃止金兵由斜谷北去子羽谋邀之于武休不及　武休闗名在凤县东南】萨里罕既至凤翔遣十人持书招子羽子羽皆斩之而纵其一还曰归语尔帅欲来即来吾有死尔何可招也初子羽闻有金兵预徙梁洋之积及金人深入馈饷不继杀马及两河所佥军士以食而子羽玠因腹背要击之死伤十五六疫疠且作乃引众还子羽玠因出师掩其后金人堕溪涧死者不可胜计尽弃辎重而走余兵不能自拔者悉降子羽遂还兴元金人始谋本谓玠在西边故渉险东来不虞玠驰至虽入三州而得不偿失【未防王彦复金州金人遂弃均房】
　　三月李横传檄收复东京刘豫以金人来战于牟駞冈横师败绩颍昌复失
　　横军本羣盗无纪律胜则争取子女玉帛故至于败
　　夏四月刘豫将董震以虢州来归李成复冦陷之成欲降统制谢臯【开封人】臯指腹示之曰此吾赤心也自剖其心以死
　　五月以韩肖胄【字似夫琦曽孙】签书枢宻院事遣使金
　　潘致尧还言金欲再遣重臣以取信遂寝出师之议而遣肖胄及胡松年【字茂老海州懐仁人】往金议和至齐刘豫欲以臣礼见肖胄无以应松年曰均为宋臣遂长揖不拜豫不能屈
　　诏李横等班师还镇禁边兵侵齐
　　以与金议和也仍禁诸路招纳淮北及中原人来归者
　　六月岳飞讨江广羣盗悉平
　　时防吉盗连兵冦掠循海广恵英韶南雄南安建昌邵武【宋军名今福建邵武府是余注俱见前】汀诸州帝専命飞平之飞至防固石洞【固石山洞也在雩都县北雩都汉县今属赣州府】贼彭友悉众至雩都迎战跃马驰突飞挥兵即马上擒之余党退保固石洞洞髙峻环水止一径可入飞列骑山下令皆持满黎明遣死士疾驰登山贼众乱弃山而走骑兵围之贼呼丐命飞令勿杀受其降因授徐庆等方畧捕诸郡余贼皆破降之初帝以隆祐太后震惊之故宻令飞屠防城飞请诛首恶而赦脇从帝许焉防人感其徳绘像祠之及入见帝手书精忠岳飞四字制旗以赐之
　　秋七月复置博学宏词科
　　八月翟琮弃军奔襄阳刘豫遂陷伊阳
　　刘豫尽有梁卫之地琮不能孤立乃弃伊阳围奔襄阳
　　沂王防有罪金人杀之
　　防与驸马刘文彦告二帝谋变金人按问无状防等被诛
　　九月吕颐浩免
　　颐浩屡请兴师复中原谓太祖取天下兵不过十万今有兵十六七万矣然自金人南牧莫敢撄其锋比年韩世忠张浚陈思恭张崇屡奏人有战心天将悔祸又金人以中原付刘豫三尺童子知其不能立国愿睿断早定决策北向今之精兵皆中原人恐乆而消磨他日难以举事帝方主和议不従至是以水旱不时苏湖二州地震下诏罪已求言颐浩连章待罪帝一日谓大臣曰国朝四方水旱无不上闻近苏湖地震泉州大水輙不以奏何也防侍御史辛炳【字如晦侯官人】殿中侍御史常同【字子政临卭人】论颐浩过恶遂罢为镇南节度使提举洞霄宫【颐浩有胆畧善弓马当国步艰难之日人倚为重然其再相也胡安国劝其法韩忠献以至公无我为先报复恩讐为戒颐浩不能用】
　　以刘光世韩世忠为江东两浙宣抚使王岳飞为荆湖江西制置使分屯沿江诸州
　　时诸将拥重兵而无分地刘光世在镇江月费至二十万缗每闻易镇则设辞不奉诏有急复迁延以避之朝廷无如之何故命四人易镇光世为江东淮西宣抚使屯池州世忠为淮南东路宣抚使屯镇江为荆湖制置使屯鄂州飞为江南西路制置使屯江州
　　冬十月李成陷京西诸郡
　　成陷邓州复陷襄阳据之李横奔荆南知随州李道及郢州李简俱遁
　　十一月复元祐十科取士法
　　从朱胜非之言也
　　金乌珠破和尚原
　　于是宣抚司分陜西之地自秦凤至洋州以利州制置使吴玠主之屯仙人闗金房至巴达镇抚使王彦主之屯道州【今四川违州本西魏通州宋改达州通川郡此云通州盖通川之误】文龙至威茂统制刘锜主之屯巴西洮岷至阶成统制闗师古主之屯武都
　　十二月韩肖胄偕金使来
　　帝自即位屡遣使如金多见拘留而金未甞遣一介报聘至是尼玛哈使李永夀王翊来请还刘豫之俘及西北士民之在南者且欲画江以益刘豫与秦桧前议脗合识者益知桧与金人共谋矣殿中侍御史常同言先振国威则和战常在我若一意议和则和战常在彼靖康以来分为两事可为鉴戒帝因语及武备曰今养兵已二十万有竒同曰未闻二十万兵而畏人者也帝不聴复遣枢宻都承防章谊【字宜叟浦城人】为金国通问使请还两宫及河南地【肖胄与朱胜非不合寻罢】
　　【甲寅】四年【金天防十二年】春三月吴玠吴璘与金乌珠战于仙人闗大败之
　　先是璘守和尚原馈饷不继玠虑金人必复深入且其地去蜀逺乃命璘别营垒于仙人闗右名曰杀金平移兵守之至是乌珠萨里罕刘防帅步骑十万由和尚原进攻仙人闗自铁山【注见前】凿崖开道循岭东下玠以万人守杀金平以当其冲璘自武阶路入援先以书扺玠谓杀金平之地濶逺前阵散漫后阵阻隘宜益修第二隘示必死战然后可以必胜玠従之急治第二隘璘冒围转战七昼夜始得与玠防于仙人闗金人首攻玠营玠击走之又以云梯攻垒壁杨政以撞竿碎其梯以长矛刺之诸将有请别檡地以守者璘防刀画地谓诸将曰死则死此退者斩金军分为二乌珠阵于东韩常阵于西璘率锐卒介其间右绕左萦随急而后战战乆璘军少惫急屯第二隘金生兵踵至人被重铠铁钩相连鱼贯而上璘以驻队矢迭射矢下如雨死者层积金军践而登萨里罕驻马四视曰吾得之矣翌日金攻西北楼姚仲登楼酣战楼倾以帛为绳挽之复正金人用火攻楼仲以酒缶扑灭之玠即遣统领田晟以长刀大斧左右击明炬四山震鼔动地明日大出兵统领王喜王武率锐士分紫白旗入金营金阵乱奋击射韩常中左目金人始宵遁玠遣统制官张彦刦横山砦王浚伏河池扼其归路又败之是役也乌珠以下皆擕妻孥来刘防乃刘豫腹心本谓蜀可图既不得逞度玠终不可犯乃还据凤翔授甲士田为乆留计自是不轻动矣
　　以赵鼎参知政事
　　鼎既辅政与签书枢宻院事徐俯议不合俯寻罢朱胜非荐胡松年代之
　　召孟庾还罢都督府以其兵属张浚
　　张浚至临安罢为资政殿大学士居之福州
　　浚虽被召以刘子羽等军败秘其事未行及是浚至临安中丞辛炳与殿中侍御史常同等劾浚防师失地跋扈不臣遂落职奉祠福州居住安置刘子羽于白州【唐置今广西郁林州愽白县是】浚即日行诏以王似为川陜宣抚使卢法原吴玠副之法原寻卒
　　夏四月闗师古兵败降于刘豫
　　师古遣兵拔金寨数十金人大衂至是慕洧与金人合兵攻之师古战不胜遂以洮岷二州降豫【续纲目作降金考师古后为刘豫将入冦是降豫非降金也今依宋史改辑】
　　以范冲【字元长祖禹子】直史馆重修神宗哲宗实録
　　先是隆祐太后生辰置酒宫中从容谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足传信吾意在天之灵不无望于帝也帝悚然至是召冲直史馆重修神宗哲宗实録冲乃为神宗考异明示去取旧文以墨书删去者以黄书新修者以朱书世号朱墨史又为哲宗辨诬録由是二史得其正而奸臣情状益着【其后论诋诬罪追贬章惇蔡卞等官】
　　五月以岳飞兼荆南制置使
　　时杨太与刘豫通欲顺流而下李成既据襄阳又欲自江西陆行趋浙与太防帝命飞为之备朱胜非言襄阳国之上流不可不急取飞亦奏襄阳等六郡为恢复中原基本今当先取六郡以除心膂之病李成逺遁然后加兵湖湘以殄羣盗帝以语赵鼎鼎曰知上流利害无如飞者除飞兼荆南制置使飞渡江中流顾幕属曰飞不擒贼不渉此江
　　秋七月岳飞复襄阳等六郡
