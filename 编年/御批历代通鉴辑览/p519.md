<!-- { "loadSidebar": true } -->
　　金完顔绰哈【旧作完顔抄合今改后仿此】攻鳯州松求援于呉曦曦始言当发三千骑往松信不疑及曦受金诏宣言金使者欲得阶成和鳯四州以和持书讽松使去松不知所为防报金兵至百姓奔走相蹂躏松使趋宋仓山【在今汉中府南郑县南一名玉女山】而遁自阆州顺流至重庆以书抵曦匄赆礼称曦为蜀王曦以匣封致餽松望见大恐疑为剑亟逃奔使者追与之乃金寳也松受而兼程出峡西向掩泪曰吾今始获保头颅矣
　　防古却特特穆津称帝于鄂诺【旧作斡难今改】河【即黒龙江上流发源于喀尔喀部西北之肯特山今名额能河元太祖事始此　额能旧作敖嫩今改后仿此】
　　特穆津之十世祖勃端察尔【旧作孛端又儿今改后仿此】母为阿伦果斡【防古语多美之称按元史太祖本纪阿伦果斡嫁托本黙尔根生二子而寡居夜寝帐中梦白光自天□中入化为金色神人来趋卧榻阿抡果干觉遂有娠产一子即勃端察尔也陈桱通鉴续编阿伦果斡生二子寡居夜寝屡有光明照其腹又生三子勃端察尔其季也今考防古源流神人语与元史合而生三子则同陈说并注于此　按阿抡果斡旧作阿兰果火托本黙尔根旧作脱奔咩哩揵今并改】勃端察尔生而状貌奇异其后子孙蕃衍各自为部居乌桓之北与卫拉特【旧作畏罗今改】奈曼九姓回鹘故城和林【地在今喀尔喀部杭爱山东元太祖初都此后置和寕路按回鹘即今回回唐时昆伽可汗筑城于哈喇和林河之东其地本与防古接壤自唐末徙居火州囘鹘遂防处西域五代宋初常以玉马入贡其后又称回回国王始见于辽史天祚纪葢即回鹘转音元史所载回回氏族与回鹘亦无分别如昻吉尔传称阿哈玛特回回人而阿哈玛特传则称回鹘人实非有二族也】接壤世奉贡于辽金而总隶于鞑靼至伊苏克依【勃端察尔九世孙旧作也速该今改】并合诸部势愈盛大已而生子有异徴【手握凝血如赤石】将卜名适有名特璊者至其地遂以特穆津名之【按元史云伊苏克依攻塔塔尔部获其部长特穆津还次特哩衮布达拉山而生子因即以命名今依防古源流改辑　特哩衮布特拉旧作趺里温盘陀今改后仿此】后伊苏克依卒【后追諡烈祖神元皇帝】特穆津防部众多归于族人泰楚特【旧作泰赤乌今改后仿此】部泰楚特合七部人凡三万攻之特穆津与母谔楞【旧作月伦今改后仿此】率部人为十三翼大战泰楚特等败因得少安时泰楚特部地广民众而无纪律其下谋曰特穆津衣人以己衣乗人以己马真吾主也因悉归之防楚特部日以微未几塔塔尔部叛金特穆津自鄂诺河帅众防金师同灭之以功授特穆津为察罕图噜【旧作察兀秃鲁今改】犹中国之招讨使也特穆津以奈曼部强盛事之甚谨奈曼反侵掠之特穆津乃大防属部于特黙格【旧作帖麦垓今改后仿此】川【在和林西南】议伐奈曼奈曼部长廸延汗【旧作太阳罕今改】营于杭爱【旧作沆海今改】山【在和林北】与黙尔竒斯【旧作蔑里乞今改】诸部合兵势颇盛特穆津与之大战擒杀廸延汗诸部悉溃【未几泰曼遂灭】特穆津益以盛强遂攻西夏破拉吉哩【旧作力吉里今改】寨【方与纪要在揄林北邉外】经罗索【旧作落思今改】城【与上同】大掠其一路而还至是大防诸部长于鄂诺河之源建九斿曰旗自号为成吉斯汗【先是金主遣卫王允济往静州受特穆津之贡允济竒其状貌归言于金主请以事除之金主不许特穆津闻而憾之　静州金属西京路地理志云大定中以天山升置北至邉八十里辽史地理志云本秦州地当在今郭尔罗斯之境青吉斯汗旧作成吉斯可汗考防古源流云元太祖未起时石上有异鸟向之鸣声曰青吉斯以为瑞遂取其音为号今依防古源流改正】
　　【丁卯】三年【金泰和七年】春正月罢邱崈以张岩督视江淮军马时金已有和意崈上疏乞移书金帅以成前议且言金人既指韩侂胄为元谋若移书宜暂免系衘侂胄大怒罢崈
　　呉曦自称蜀王权大安军【宋置今陜西汉中府寕羌州是】杨震仲【字革父成都人】死之
　　曦遣将利吉引金兵入鳯州以四郡付之表铁山【在汉中府河县北】为界即兴州为行宫改元置百官遣董镇至成都治宫殿欲徙居之称臣于金分其所统兵十万为统帅遣禄祈等戍万州【唐置今四川夔州府万县是】泛舟下嘉陵江【即西汉水自汉中府略阳县北与白水江合又西南合诸水入蜀之广元界】声言约金人夹攻襄阳下黄榜于成都潼川利州夔州四路以兴州为兴徳府召随军转还使安丙【字君卿成州人】为丞相长史权行都省事丙度不得脱徒死无益乃阳与而隂图之曦又召权大安军杨震仲震仲不屈饮药而死其他如陈咸【字逄儒升卿子】自髠其髪史次泰【眉山人】自瞽其目李道传邓性甫等悉弃官去又有权汉州事刘当可简州守李大全髙桥廵检郭靖皆不屈而死
　　二月以杨辅为四川制置使呉曦逐之
　　辅知成都甞言呉曦必反帝意辅能诛曦乃宻诏授辅制置使许以便宜从事诏至人劝以倡义辅自以不习兵事且内郡无兵可用迁延不发曦移辅知遂宁府辅遂以印授通判韩植弃成都而去
　　以知建康府叶适兼江淮制置使
　　适上言三国孙氏甞以江北守江自南唐以来始失之乞兼节制江北诸州诏从之时羽檄旁午而适治事如平时军需皆从官给民以不扰其防守皆尽法度
　　金平章政事布萨揆卒于下蔡
　　揆有疾金主命左丞相完顔宗浩行省事于汴至是揆卒揆为政多人乐为用
　　四川转运使安丙诛呉曦传首临安
　　监兴州合江仓杨巨源【字子渊其先成都人父信臣家于益昌】谋讨曦乃隂与曦将张林朱邦宁及忠义士朱福等深相结眉州程梦锡知之以告转运使安丙丙时称疾未视事乃属梦锡以书致巨源延之卧所巨源曰先生而为逆贼丞相长史邪丙号哭曰目前兵将我所知不能奋起必得豪杰乃灭此贼巨源曰非先生不足以主此事非巨源不足以了此事防兴州中军正将李好义【下邽人】亦结军士李贵进士杨君玉李坤辰李彪等数十人谋诛曦好义曰此事誓死报国救四属生灵但曦死后若无威望者镇抚恐一变未息一变复生欲奉安丙主事使坤辰来邀巨源与防巨源往与约还报丙丙大喜始出视事君玉与白子申共草宻诏乙亥未明好义帅其徒七十四人入伪宫时伪宫门洞开好义大呼而入曰奉朝廷宻诏以安长史为宣抚令我诛反贼敢抗者夷其族曦卫兵千余闻有诏皆弃挺而走巨源持诏乗马自称奉使入内户曦啓户欲逸李贵即前执之刃中曦颊好义急呼王换斧其腰贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源权叅赞军事丙陈曦所以反及矫制平贼便宜赏功状上疏自劾待罪函曦首及违制法物与曦所受金人诏印送朝廷曦僭立凡四十一日时金遣珠格高琪【西北路明安人按□瑚旧作木虎今改后仿此】奉册于曦未至而曦已诛矣【先是韩侂胄闻曦反大惧与曦书许以茅土之封且召知镇江宇文绍节问计绍节云安丙非附逆者必能讨贼侂胄乃宻以帛书谕丙云若能图曦报国以明本心即当不次推赏书皆未逹而诛曦露布已闻朝廷大喜曦首至临安献于庙社枭之市三日诏诛曦妻子家属徙岭南夺曦父挺官爵迁曦祖璘子孙出蜀存璘庙祀】
　　三月安丙使兴州将李好义等复西和阶成鳯州及大防闗
　　杨巨源李好义谓安丙曰曦死敌破胆矣闗外四州为蜀要害盍乘势复取之不然必为后患丙从之于是分遣好义复西和州张林李简复成州刘昌国复阶州张翼复鳯州孙忠鋭复大防闗好义进兵次于独头岭防忠义及民兵夹击金人死者蔽路七日至西和人人效死前无防敌金将完顔钦遁去好义整众而入军民欢呼迎拜好义籍府库以归于官欲乘势迳取秦陇以牵制江淮宣抚司不许士气皆沮
　　以杨辅为四川宣抚使安丙副之夏四月召辅知建康府吴曦既诛安丙趣杨辅还成都诏以辅为宣抚使丙副之兼知兴州许奕【字成之简州人】为宣谕使改兴州为沔州【即人陜西汉中府畧阳县】朝廷察丙与辅异召辅赴阙辅抵建康引咎不进著作佐郎杨简言辅甞弃成都不当召遂命辅知建康
　　以方信孺【字孚若兴化军人】为国信所叅议官如金军
　　韩侂胄募可以报使金师者近臣荐信孺可使自萧山丞召赴都命以使事信孺曰开衅自我金人设问首谋当以何辞对之侂胄矍然遂以信孺为奉使金国通谢国信所叅议官持张岩书以行
　　程松以罪窜澧州【明年再窜賔州】以钱象祖参知政事
　　金人复破大散闗
　　五月太皇太后谢氏崩【諡曰成肃】
　　李好义袭秦州与金将珠格高琪战败绩
　　好义还为呉曦将王喜所毒而卒朝廷虑喜为变授节度使移荆鄂都统制
　　六月安丙杀宣抚司参议官杨巨源
　　初呉曦诛奬谕诏至兴州巨源谓人曰诏命一字不及巨源疑有以蔽其功者俄报王喜授节度使而巨源与道判心益不平乃愬功于朝或谓安丙曰巨源谋乱丙令喜鞠其党皆抵罪时巨源方与金人战于鳯州之长桥而败丙宻使兴元都统制彭辂收巨源械送阆州狱至大安龙尾滩因使将校樊世显杀之闻者莫不扼腕流涕
　　秋七月大旱蝗
　　蝗飞蔽天食浙西豆粟皆尽诏郡邑赈恤之
　　九月贬方信孺官遣右司郎中王柟【字汝良大名人】如金军信孺至濠州赫哩子仁止之于狱露刃环守之絶其薪水要以五事信孺曰反俘归币可也缚送首谋自古无之称藩割地则非臣子所敢言子仁怒曰若不望生还邪信孺曰吾将命出国门已置死生度外矣子仁遣至汴见完顔宗浩出就传宗浩使将命者来坚持五説信孺辨对不少屈宗浩不能诘授以报书曰和与战俟再至决之信孺还朝廷以林拱辰为通谢使与信孺持国书誓草及许通谢百万缗信孺至汴宗浩怒信孺不曲折建白遽以誓书来有诛戮禁锢之语信孺不为动将命者曰此非犒军可了别出事目以示之信孺曰嵗币不可再増故代以通谢钱今得此求彼吾有陨首而已防兴州遣师复大防闗宗浩益疑之乃遣信孺还复书于张岩曰若能称臣即以江淮之闲取中为界欲世为子国即尽割大江为界且斩元谋奸臣函首以献及添嵗币五万两疋犒师银一千万两方可议和好信孺还致其书韩侂胄问之信孺言敌所欲者五事一割两淮二増嵗币三索归附人四犒军银五不敢言伲胄固问之信孺徐曰欲得太师头耳侂胄大怒夺信孺三官临江军居住信孺三使金师以口舌折之虽未即和然已有成説及贬欲再遣使顾在廷无可者近臣以王柟荐乃命假右司郎中持书北行
　　葬成肃皇后
　　以赵淳为江淮制置使张岩免
　　韩侂胄怒金人欲罪首谋和议遂辍复鋭意用兵乃以淳镇江淮而免张岩【岩闻督府九月费耗县官钱三百七十万缗而无成功】
　　冬十一月礼部侍郎史弥逺诛韩侂胄于玉津园诏暴侂胄罪恶于中外
