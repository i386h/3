<!-- { "loadSidebar": true } -->
　　上将发马嵬朝臣惟韦见素一人乃以韦谔为御史中丞充置顿使父老遮道请留上命太子宣慰之父老曰至尊既不肯留某等愿帅子弟从殿下东破贼取长安若殿下与至尊皆入蜀中原百姓谁为之主须臾聚至数千人太子不可涕泣跋马欲西建宁王倓【太子之子】与李辅国执鞚諌曰逆贼犯阙四海分崩不因人情何以兴复殿下不如收西北边之兵召郭李于河北与之并力东讨逆贼克复二京削平四海使社稷危而复安宗庙毁而更存扫除宫禁以迎至尊岂非孝之大者何必区区温清为儿女之恋乎广平王俶【亦太子子即代宗】亦劝太子留父老共拥太子马不得行太子乃使俶驰白上上曰天也命分后军二千人及飞龙廐马从太子谕之曰太子仁孝可奉宗庙汝曹善辅佐之又使谕太子曰汝勉之勿以吾为念西北诸部吾抚之素厚汝必得其用且宣防欲传位太子太子不受
　　帝至扶风
　　上至扶风士卒流言不逊陈元礼不能制防成都贡春防十余万匹至上命陈之于庭召将士谕之曰朕衰耄托任失人致逆贼乱常须逺避其锋卿等仓猝从朕不得别父母妻子跋渉至此劳若至矣朕甚愧之蜀路阻长郡县褊小人马众多或不能供今聴卿等各还家朕独与子孙中官前行入蜀亦足自达今日与卿等诀别可共分此防以备资粮若归见父母及长安父老为朕致意各好自爱也因泣下沾襟众皆哭曰臣等死生从陛下不敢有贰上良久曰去留聴卿自是流言始息
　　太子至平凉
　　太子既留未知所适建宁王倓曰殿下昔尝为朔方节度大使将吏嵗时致启倓畧识其姓名今河西陇右之众皆败降贼父兄子弟多在贼中或生异图朔方道近士马全盛裴冕【字章甫河东人】衣冠名族必无二心速往就之此上策也众皆曰善通夜驰三百余里至彭原【本宁州天寳初改郡今仍为州属庆阳府】太守李遵出迎献衣及糗粮遂至平凉阅监牧马得数万匹又募士得五百余人军势稍振
　　帝至河池【本鳯州天寳初改郡今汉中府鳯县是】以崔圆同平章事剑南节度使崔圆奉表迎车驾具陈蜀土丰稔甲兵全盛上大悦即以为相
　　陈仓令薛景仙杀贼将克扶风而守之【是月改扶风为鳯翔府】已而贼兵来宼景仙复击却之【时禄山遣其将以勅书缯防诱河陇将士大震关使郭英乂斩之　大震关即陇关在今鳯翔府陇州西郭英乂字元武知运之子】
　　贼将孙孝哲陷长安
　　禄山不意上遽西幸止崔干祐兵留潼关凡十日遣孙孝哲将兵入长安杀妃主皇孙数十人刳其心以祭安庆宗搜捕百官宦者宫女每数百人輙以兵送洛阳王侯将相扈从车驾家留长安者诛及婴孩陈希烈以晩节失恩怨上与张均张垍等皆降于贼禄山以希烈垍为相自余朝士皆授以官【于是贼势大炽西胁汧陇南侵江汉北割河东之半既陷长安贼将日夜纵酒専以声色寳赂为事无复西出之意故上得安行入蜀太子北行亦无追廹之患】
　　帝至普安【今四川保宁府剑州天宝初改为普安郡】以房琯同平章事上之发长安也羣臣多不知至咸阳谓高力士曰朝臣谁当来谁不来对曰张垍张均受恩最深且连戚里是必先来时论皆谓房琯宜为相陛下不用又禄山尝荐之恐或不来上曰事未可知及琯至上问均兄弟对曰臣帅与偕来逗遛不进观其意似有所蓄而不能言也上顾力士曰朕固知之矣即日以琯为相【初陈希烈罢相上许以垍代之垍拜谢既而不用故垍怀怏怏】
　　秋七月太子即位于灵武【是为肃宗】尊帝为上皇天帝以裴冕同平章事
　　先是太子至平凉朔方留后杜鸿渐【字之防暹族子】水陆运使魏少游【邢州钜鹿人】判官崔漪卢简李涵【宗室永安王孝基曽孙】相与谋曰平凉防地非屯兵之所灵武兵食完富若迎太子至此北收诸城兵西发河陇劲骑南向以定中原此万世一时也乃使涵奉笺于太子且籍北方士马甲兵谷帛军资之数以献之防河西司马裴冕至平凉亦劝太子之朔方鸿渐自迎太子于平凉北境使少游居后葺次舎庀资储少游盛治宫室帏帐皆仿禁中太子至悉命撤之至是冕鸿渐等上太子牋请遵马嵬之命不许牋五上太子乃许之是日即位于灵武尊帝为上皇天帝大赦改元以杜鸿渐崔漪并知中书舎人事裴冕为中书侍郎同平章事【时文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若监察御史李勉奏弹之系于有司上持原之叹曰吾有李勉朝廷始尊张良娣性巧慧能得上意从上来朔方良娣每寝常居上前上曰御宼非妇人所能良娣曰仓猝之际妾以身当之殿下可从后逸去至灵武产子三日起缝战士衣上止之对曰此非妾自养之时上以是益怜之　李勉字元卿髙祖子郑王元懿曽孙张良娣邓州人家新丰元宗母窦太后女弟之孙】
　　制以太子充天下兵马元帅诸王分总天下节制制以太子为兵马元帅永王璘盛王琦丰王珙分领诸道节度都使琦珙皆不出閤惟璘赴江陵先是四方闻潼关失守莫知上所之及是制下始知乗舆所在
　　李泌【字长源魏柱国弼六世孙】至灵武
　　初京兆李泌幼以才敏着闻元宗欲官之不可使与太子为布衣交杨国忠恶之奏徙蕲春【隋县明省故城在今黄州府蕲州】后隐居颍阳【后魏县金省故城在今河南府登封县】上自马嵬遣使召之谒见于灵武上大喜出则联辔寝则对榻如为太子时事无大小皆咨之言无不从上欲以泌为右相泌固辞曰陛下待以宾友则贵于宰相矣何必屈其志上乃止
　　河西安西皆遣兵诣行在
　　上命河西节度副使李嗣业将兵五千赴行在嗣业与节度使梁宰谋且缓师以观变绥徳府折冲段秀实让嗣业曰岂有君父告急而臣子晏然不赴者乎特进常自谓大丈夫今日视之乃儿女子耳嗣业大惭即白宰发兵以秀实自副诣行在上又徴兵于安西行军司马李栖筠【字贞一赵州人】发兵七千励以忠义而遣之
　　帝至成都
　　从官六军至者千三百人而已
　　令狐潮围雍邱张廵击走之
　　令狐潮攻雍邱【潮与张廵有旧于城下相劳苦如平生潮因説廵曰天下事去矣足下坚守危城欲谁为乎廵曰足下平生以忠义自许今日之举忠义何在潮惭而退】围守四十余日朝廷声闻不通潮闻帝已幸蜀复以书招廵大将六人白廵以兵势不敌且上存亡不可知不如降贼廵阳许诺明日堂上设天子画像帅将士朝之人人皆泣引六将于前责以大义斩之士心益劝【城中矢尽廵缚藁为人千余被以黒衣夜缒城下潮兵争射之得矢数十万其后复夜缒人贼笑不设备乃以死士五百斫潮营潮军大乱焚垒而遁追奔十余里】潮益兵围之廵使郎将雷万春【史不详所系】于城上与潮相闻语未絶贼弩射之面中六矢而不动潮疑其木人使谍问之乃大惊遥谓廵曰向见雷将军方知足下军令矣然其如天道何廵谓之曰君未识人伦焉知天道未几出战擒将十四人斩首百余级贼乃夜遁
　　以顔真卿为工部尚书
　　初真卿闻李光弼下井陉即敛军还平原已而光弼郭子仪引兵西入【子仪光弼闻潼关不守引兵入井陉留太守王俌守常山未几俌欲降贼诸将杀之常山无主遂与赵郡俱陷】真卿始复区处河北军事以蜡丸达表于灵武以真卿为工部尚书兼御史大夫领使如故并致赦书亦以蜡丸达之真卿颁下诸郡又遣人颁于河南江淮由是诸道始知上即位于灵武徇国之心益坚矣
　　八月以郭子仪为灵武长史李光弼为北都留守并同平章事
　　子仪等将兵五万自河北至灵武灵武军威始盛人有兴复之望矣【其后上谓李泌曰今子仪光弼已为宰相若克两京平四海则无有以赏之奈何对曰古者有功则锡以茅土传之子孙太宗欲复古制人臣议论不同而止由是赏功以官夫赏功以官有二害非才则废事权重则难制向使禄山有百里之国亦惜之以遗子孙而不反矣为今计莫若疏爵土以赏功臣则虽大国不过二三百里可比今之小郡岂难制哉上曰善】
　　以第五琦为江淮租庸使
　　贺兰进明遣参军第五琦入蜀奏事琦言今方用兵财赋为急财赋所产江淮居多乞假臣一职可使军无乏用帝悦以为租庸使【已而琦至彭原见上请以江淮租庸市轻货泝江汉而上至洋川令汉中王瑀陆运至扶风上从之加琦山南等五道度支使琦作盐法用以饶　洋川本洋州天宝初改郡今汉中府洋县是汉中王瑀汝阳王璡之弟】
　　帝称上皇遣使奉册宝如灵武
　　灵武使者至蜀帝喜曰吾儿应天顺人吾复何忧制自今改制敕为诰表疏称太上皇军国事皆先取皇帝进止仍奏朕知俟克复上京朕不复预事命韦见素房琯崔涣【元晖子上皇至蜀拜同平章事】奉传国宝及玉册诣灵武传位九月见素等至奉上宝册上不肯受曰比以中原未靖权总百官岂敢乗危遽为传袭羣臣固请上不许寘于别殿朝夕事之如定省之礼【上素闻房琯名虚心待之琯见上言时事辞情慷慨上为改容由是军国多谋于琯琯亦以天下为己任知无不为诸将拱手避之】
　　安禄山取长安乐工犀象诣洛阳
　　初上皇每酺宴先设太常雅乐【坐部六堂上坐奏立部八堂下立奏】继以鼓吹【铙歌鼓吹曲】杂乐【龟兹疏勒诸部乐】防乐杂戏【两畿赤县所进】又出宫人舞霓裳羽衣【河西节度使杨敬所献凡十二曲】又教舞马百匹衔杯上夀又引犀象入塲或拜或舞禄山见而悦之至是命捜捕至洛阳宴其羣臣于凝碧池【在洛阳禁苑中】盛奏众乐梨园弟子往往欷歔泣下贼皆露刃睨之乐工雷海青不胜悲愤掷乐器于池西向恸哭禄山怒支解之【禄山闻向日百姓乗乱多盗库物既得长安命大索三日并其私财尽掠之民间骚然益思唐室自上马嵬北行民间相传太子北收兵来取长安日夜望之或时相惊曰太子大军至矣则皆走市里为空贼望见北方尘起輙惊欲走京畿豪杰往往杀贼官吏遥应官军诛而复起相继不絶贼不能制至是西门之外率为敌垒贼兵力所及者南不出武关北不过云阳西不过武功江淮奏请贡献之蜀之灵武者皆自襄阳取上津路抵扶风道路无雍皆薛景仙之功也　上津隋县元省故城在今郧阳府郧西县】
　　九月以广平王俶为天下兵马元帅李泌为侍谋军国元帅长史
　　上欲以建宁王倓为元帅李泌以为不可【倓英果有才畧军中皆属目上欲以为元帅泌曰建宁诚元帅才然广平兄也若建宁功成岂可使广平为吴泰伯乎上曰广平冢嗣也何必以元帅为重泌曰广平未正位东宫今天下艰难众心所属在于元帅若建宁大功既成陛下虽欲不以为储副同立功者岂可已乎太宗上皇即其事也】乃以广平王俶为元帅诸将皆属倓闻之谢泌曰此固倓之心也上与泌出行军军士指之窃言曰衣黄者圣人也衣白者山人也上闻之以告泌曰艰难之际不敢相屈以官且衣紫袍以絶羣疑泌不得已受之上笑曰既服此岂可无名称出懐中敕以泌为侍谋军国元帅府行军长史泌固辞上曰朕非敢相臣以济艰难耳俟贼平任行髙志泌乃受【泌又言于上曰诸将畏惮天威在陛下前数陈军事或不能尽所懐万一小差为害甚大乞先令与臣及广平熟议从容奏闻上许之时军旅务繁四方奏报自昏至晓无虚刻上悉使送府泌先开视有急切者及烽火重封隔门通进余则待明禁门钥契悉委俶与泌掌之通进禁门侧置轮盘遇夜门开外有急切文书纳诸轮盘旋转而进】
　　遣使徴兵囘纥
