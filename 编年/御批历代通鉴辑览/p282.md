<!-- { "loadSidebar": true } -->
　　初西突厥乙毗咄陆可汗既奔吐火罗【事具前】其叶防阿史那贺鲁以众内属诏以为瑶池都督【处庭州之莫贺城】贺鲁招集离散庐帐渐盛闻太宗崩遂击破乙毗射匮可汗建牙于千泉【即石国千泉注见前】自称沙鉢罗可汗统有咄陆弩失毕十姓胜兵数十万与乙毗咄陆连兵处月处密【皆西突厥别部】及西域诸国多附之至是进宼庭州攻陷金岭城【唐书地理志西州交河县北行经栁谷度金沙岭至北庭都防城】诏梁建方契苾何力发兵三万及囘纥五万骑以讨之【贺鲁之叛处月朱邪孤注与之连兵明年梁建方等击孤注斩之又二年乙毗咄陆死其子真珠叶防击破沙鉢罗已而复为沙鉢罗所并】
　　冬十一月诏献鹰隼犬马者罪之
　　【壬子】三年春二月御安福门楼观百戏
　　上谓侍臣曰朕旧闻胡人善为击鞠【王幼学曰击鞠犹今言打毬谓骑而以杖击之】尝一观之昨初升楼即有羣胡击鞠意谓朕笃好之也帝王所为岂宜容易朕已焚此鞠冀杜胡人窥望之情亦因以自戒
　　秋七月立陈王忠【后宫刘氏所生】为皇太子
　　王皇后无子其舅栁奭【字子邵解人时为中书令】为后谋以忠母微贱劝后请立为太子上从之
　　冬十一月濮王泰卒【子欣嗣】
　　【癸丑】四年春二月散骑常侍房遗爱【元龄次子】及高阳公主谋反伏诛遂杀荆王元景吴王恪流宇文节等于岭表初房遗爱尚太宗女高阳公主公主骄恣与浮屠辩机等私通事觉怨望遂使掖庭令陈元运伺宫省禨祥遗爱亦与驸马都尉薛万彻【尚髙祖女丹阳公主】柴令武【绍之子尚太宗女巴陵公主】谋奉荆王元景为主以举事至是公主谋黜遗爱兄遗直封爵使人诬告遗直罪上令长孙无忌鞫之更获遗爱及主反状吴王恪有文武才素为物情所向太宗欲立之无忌固争而止【事见前】遂与无忌相恶无忌欲因事诛之遗爱因言与恪同谋冀得免死于是遗爱万彻令武皆斩元景恪髙阳巴陵公主并赐自尽恪且死骂曰长孙无忌窃弄威权搆害良善宗社有灵当族灭不久宇文节江夏王道宗执失思力并坐与遗爱交通流岭表道宗素与无忌及褚遂良不协故得罪罢元龄配飨
　　【甲寅】五年春三月以太宗才人武氏为昭仪【刘友益曰志祸始也】初萧淑妃有宠王皇后疾之上之为太子也入侍太宗见才人武氏而悦之太宗崩武氏随诸嫔御出为尼忌日上诣寺行香见之泣后闻之隂令长发纳之后宫欲以间淑妃之宠武氏巧慧多权数初入宫屈体事后后数称其美未防大幸拜为昭仪后及淑妃宠皆衰更相与谮之上皆不纳【昭仪欲追赠其父而无名故托以褒赏功臣徧赠屈突通等而武士彟预焉】
　　夏闰四月帝在万年宫【即九成宫永徽二年更名】夜大水
　　上在万年宫夜大山水冲元武门【此万年宫之元武门】卫士皆走郎将薛仁贵曰天子有急敢畏死乎登门桄【读如肱门上横木】大呼以警宫内上遽出乘高俄而水入寝殿漂溺三千余人
　　【胡氏寅曰高宗即位地震晋阳武氏入宫水入寝殿高宗既视之漠然大臣亦无以恐惧修省告者何人谋之忽不如天意之昭也】
　　六月恒州大水
　　滹沱溢漂溺五千余家
　　冬十月筑长安外郭
　　雍州参军薛景宣上言汉惠帝城长安寻宴驾今复城之必有大咎于志宁等以景宣言涉不顺请诛之上曰景宣虽狂妄若得罪恐絶言路遂赦之【上尝谓宰相曰闻所在官司行事互观顔面多不尽公长孙无忌对曰此岂能无然亦不至肆情曲法至于小小收取人情恐陛下亦不能免上嘉之　上尝出畋遇雨即问谏议大夫谷那律曰油衣若为则不漏对曰以瓦为之必不漏上恱为之罢猎　引驾卢文操盗左藏物上命诛之谏议大夫萧钧谏曰文操情实难原然法不至死上乃免之顾侍臣曰此真谏议也　上尝谓五品以上曰顷在先帝左右见五品以上论事或仗下而陈或退上对事终日不絶岂今日独无事邪何公等皆不言也　谷律魏州昌乐人萧钧瑀从子】
　　大稔
　　洛中粟米斗两钱半秔米斗十一钱隋开皇中户八百七十万今三百八十万
　　以长孙无忌子三人为朝散大夫
　　王皇后萧淑妃与武昭仪更相谮诉后不能曲事上左右昭仪伺后所不敬者必倾心与相结由是后及淑妃动静昭仪必知之皆以闻于上后宠虽衰然上未有意废也防昭仪生女后怜而弄之后出昭仪潜扼杀之上至昭仪阳欢笑发被视之女已死矣即惊啼问左右左右皆曰皇后适在此上大怒曰后杀吾女昭仪因泣数其罪后无以自明上由是有废立之志又恐大臣不从乃与昭仪幸长孙无忌第酣饮极欢拜无忌宠姬子三人皆为朝散大夫仍载金寳缯锦十车以赐无忌上因从容言皇后无子以讽无忌无忌对以他语上与昭仪皆不恱而罢礼部尚书许敬宗亦数劝无忌无忌厉色折之
　　【乙卯】六年夏五月以韩瑗【字伯玉京兆三原人】为侍中来济为中书令唐因隋制后宫有贵妃淑妃徳妃贤妃皆视一品上欲特置宸妃以昭仪为之韩瑗来济谏以为故事无之乃止
　　秋七月贬吏部尚书柳奭为荣州【唐置今为县属四川嘉定府】刺史奭以皇后舅累迁中书令已而后宠衰奭内不自安请解政事遂罢为吏部尚书至是武昭仪诬后与其母栁氏为厌胜禁不得入宫因并贬奭
　　以李义府【瀛州饶阳人】为中书侍郎
　　中书舍人李义府为长孙无忌所恶左迁壁州【唐置宋省故城在今四川保宁府通江县】司马义府问计于中书舍人王徳俭【许敬宗甥瘿而智善揣事】徳俭曰上欲立武昭仪恐宰官异议君能建策立之则转祸为福矣义府然之叩閤表请上恱留之超拜中书侍郎于是卫尉卿许敬宗御史大夫崔义元【东武城人逞之后】中丞袁公瑜皆潜布心腹于昭仪矣
　　八月始置员外同正官【员外同正自此始】
　　以裴行俭【字守约仁基子】为西州【注见前】长史
　　长安令裴行俭闻将立武昭仪以国家之祸必由此始与长孙无忌褚遂良私议其事袁公瑜闻之以告昭仪母杨氏行俭坐左迁
　　九月贬右仆射褚遂良为潭州【隋置今湖南长沙府是】都督上召长孙无忌李勣于志宁褚遂良入内殿遂良曰今日之召多为中宫上意既决逆之必死太尉元舅司空功臣不可使上有杀元舅功臣之名遂良起于草茅无汗马之劳致位至此且受顾托不以死争之何以下见先帝勣称疾无忌等入上曰武昭仪有子欲立为后何如遂良对曰皇后名家子先帝为陛下娶之临崩执陛下手谓臣曰朕佳儿佳妇今以付卿非有大故不可废也上不悦而罢明日又言之遂良曰陛下必欲易后请择令族何必武氏武氏经事先帝众所共知万代后谓陛下为何如臣今忤陛下意罪当死因执笏于殿阶叩头流血曰还陛下笏乞放归田里上大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑于志宁不敢言韩瑗因泣涕极谏上不纳瑗又上疏曰妲己倾殷褒姒灭周每览前古常兴叹息不谓今日尘黩圣代陛下不用臣言臣恐宗庙不血食矣来济上表曰王者立后上法乾坤必择礼教名家幽闲令淑副四海之望称神只之心汉成以婢为后卒使社稷倾沦惟陛下察之上皆不纳他日李勣入见上问之曰朕欲立武昭仪为后遂良固执以为不可事当且已乎对曰此陛下家事何必更问外人上意遂决许敬宗宣言于朝曰田舍翁多收十斛麦尚欲易妇况天子立一后何预诸人事而妄生异议昭仪令左右以闻贬遂良为潭州都督寻迁桂州【遂良之贬潭州也韩瑗上疏为遂良讼寃曰遂良体国忘家损身狥物风霜其撡铁石其心社稷之旧臣陛下之贤佐无罪斥去内外咸嗟愿鉴无辜稍寛非罪上不听瑗复言曰昔微子去而殷国以亡张华存而纲纪不乱陛下无故秉逐旧臣恐非国家之福上不纳　桂州注见前遂良徙桂州都督事在显庆二年】
　　冬十月废皇后王氏为庶人立昭仪武氏为皇后诏曰武氏门着勲庸地华缨黻往以才行选入后庭朕昔在储贰常得侍从嫔嫱之间未曾忤目圣情鉴悉每乗赏叹遂以赐朕事同政君【汉元后】可立为皇后后上表曰陛下前以妾为宸妃韩瑗来济面折庭争乞加褒赏上以表示之瑗等大惧屡请去不许百官朝后于肃仪门故后王氏淑妃萧氏并囚于别院上尝念之间行至其所呼之王后泣对曰至尊若念畴昔使得再见日月幸甚上曰朕即有处置武后闻之大怒遣人断去手足投酒瓮中曰令二妪骨醉数日而死又斩之【淑妃将死骂曰阿武妖猾乃至于此愿他生我为猫阿武为鼠生生扼其喉由是宫中不育猫】武后数见王萧为祟如死时状即徙蓬莱宫厉复见故多在洛阳不敢归长安
　　以中书侍郎李义府参知政事
　　义府容貌温恭与人语必嬉怡微笑而狡险忌刻故时人谓义府笑中有刀又以其柔而害物谓之李猫




　　御批歴代通鉴辑览卷五十一
<史部,编年类,御批历代通鉴辑览>
　　钦定四库全书
　　御批厯代通鉴辑览卷五十二
　　唐
　　高宗皇帝
　　【丙辰】显庆元年春正月以太子忠为梁王立代王【皇后子】为皇太子
　　先是许敬宗奏曰在东宫者所出本微今知国家已有正嫡必不自安恐非宗庙之福至是上遂废忠而立【忠既废官属无敢见者右庶子李安仁独候见泣涕拜辞而去　李安仁纲之孙】
　　二月赠武士彠司徒赐爵周国公
　　夏六月诏以高祖配昊天于圜丘太宗配五帝于明堂秋七月贬侍御史王义方【泗州连水人】为莱州【注见前】司户李义府恃宠用事洛州妇人淳于氏美色系大理狱义府属大理丞毕正义枉法出之将纳为妾事觉上命给事中刘仁鞫之义府逼正义自缢以灭口上知而不问侍御史王义方奏曰义府擅杀六品寺丞渐不可长对仗叱义府令下义府顾望不退义方三叱义府始趋出义方乃读弹文上以义方毁辱大臣贬之【义方将劾奏白其母曰义方为御史视奸臣不紏则不忠紏之则身危而忧及于亲为不孝奈何母曰昔王陵之母杀身以成子之名汝能尽忠以事君吾死不恨义方乃奏之】
　　九月括州【隋置今浙江处州府是】暴风海溢
　　【丁巳】二年春正月以苏定方【名烈以字行冀州武邑人】为伊丽【即今伊犂在巴里坤北】道行军总管讨沙鉢罗
　　先是上遣使册拜西突厥真珠叶防【乙毗咄陆之子】为可汗至碎叶城【唐书地里志马者都督府有碎叶城西域传出安西至葱岭赢二千里度雪海春夏常雨雪北行赢千里得细叶川东曰热海地寒不冻其西有碎叶城　考唐碎叶川亦曰素叶水在伊丽河西今伊犂河西之水最大者为图斯库尔葢即碎叶旧迹也其水周广六百余里】为沙鉢罗所拒遣程知节等讨之不克至是乃以苏定方为总管督诸军自北道进讨
　　夏五月帝始隔日视事
　　上自即位每日视事宰相奏天下无虞请隔日视事许之
　　遣天竺方士归国
　　王元防之破天竺也【事见前】得方士娑婆寐以归自言有长生之术太宗颇信之发使四方采药药竟不就放还上即位复诣长安上仍遣归谓侍臣曰自古安有神仙秦始皇汉武帝求之卒无所成果有不死之人今皆安在李勣对曰此人再来容髪衰白已改于前何能长生陛下遣之内外皆喜娑婆寐竟未及行而死
　　秋八月贬韩瑗来济禇遂良皆为远州刺史
