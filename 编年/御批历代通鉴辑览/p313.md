<!-- { "loadSidebar": true } -->
　　李铣刘展皆领淮西节度副使铣贪暴不法展刚彊自用节度使王仲升奏诛铣又使监军邢延恩入奏展罪请除之延恩因説上请除展江淮都统代李峘【岘之弟】俟其释兵赴镇中道执之上从之以展为江淮都统宻敕李峘及淮东节度使邓景山【曹州人】图之延恩以制书授展展疑之请先得印节延恩惧即驰诣广陵解峘印节授展展乃上表谢恩牒追江淮亲旧置之心膂悉与宋州兵七千趣广陵延恩奔还广陵与李峘邓景山发兵拒之移檄州县言展反展亦移檄言峘反州县莫知所从峘引兵渡江屯京口邓景山将万人屯徐城【注见前】展素有威名江淮人望风畏之使其将孙待封撃景山景山众溃展遂入广陵展军白沙【洲名在今扬州府仪徴县南唐于此置镇冯智舒释为鳯阳府之白沙山谬甚】设疑兵若将趣北固【山名在今镇江府丹徒县北】者李峘悉兵拒守展乃自上流济袭下蜀【镇名在今江寜府句容县北】峘军溃奔宣城【本宛陵县隋更名今为寜国府治】展遂陷升【今江寜府唐乾元初曰升州】润及苏湖濠【隋置今江南鳯阳府是】楚等州所向摧靡横行江淮间时平卢兵马使田神功【冀州南宫人】将兵三千屯任城【注见前】邓景山奏乞敕神功救淮南且遣人趣之许以淮南金帛子女为赂神功及所部皆喜悉众南下展惧选精兵渡淮击神功连战皆败神功入广陵明年二月神功遣其将分道击展将军贾隐林射展中目遂斩之余党皆平平卢军大掠十余日安史之乱兵不至江淮至是民始罹荼毒矣
　　【辛丑】二年春二月李光弼与史思明战于邙山败绩河阳懐州皆陷
　　史思明据东京【思明入洛阳畏光弼掎其后不敢入宫退屯白马寺及河阳再败遂入城】或言其将士皆燕人乆戍思归上下离心急撃之可破也鱼朝恩以为信然屡言之上敕光弼等进取东京光弼奏贼锋尚鋭未可轻进仆固懐恩附朝恩亦言东都可取【懐恩勇而愎麾下皆蕃汉劲兵恃功多不法郭子仪寛厚曲容之每用兵倚以集事光弼一裁之以法懐恩不悦故附会朝恩】由是中使相继督光弼出师光弼不得已将兵会朝恩等攻洛阳阵于邙山光弼命依险而阵懐恩陈于平原光弼曰依险则可进可退若陈平原战而不利则尽矣思明不可忽也命移于险懐恩复止之史思明乘其未定薄之官军大败走保闻喜河阳懐州皆没于贼朝廷闻之大惧益兵屯陜【光弼既败上表求自贬诏以为开府仪同三司未几复为太尉统八道行营镇临淮】
　　贬李揆为袁州长史以萧华【嵩之子】同平章事
　　荆南节度使吕諲以善政闻揆与諲不相悦服恐其复入相隂使人求諲过失諲上疏自讼乃贬揆而相华
　　三月史朝义杀史思明
　　史思明猜忌好杀羣下人不自保朝义其长子也无宠爱少子朝清使守范阳常欲杀朝义立朝清为后既破李光弼欲乘势西入関使朝义袭陜自将大军继之朝义数进兵皆败思明诟怒欲斩之朝义忧惧部将骆悦蔡文景説之曰悦等与王死无日矣古有废立请召曹将军【思明大将为宿卫史失其名】谋之王茍不许今归李氏矣朝义召曹将军告之遂以兵入射思明杀之朝义即伪位使人至范阳杀朝清并不附已数十人诸部旧将皆思明故等夷召之多不至畧相覊縻而已
　　秋七月癸未朔日食既大星皆见
　　八月加李辅国兵部尚书
　　辅国求为宰相上曰以卿之功何官不可为其如朝望未孚何辅国乃讽仆射裴冕使荐已冕曰吾臂可防宰相不可得上大悦辅国衔之
　　九月置道塲于三殿【即麟德殿在大明宫中殿有三面故谓之三殿】
　　上以天成地平节【帝生于九月三日遂以为天成地平节】于三殿置道塲以宫人为佛菩萨北门武士为金刚神王召大臣膜拜围绕
　　制去尊号及年号以建子月为嵗首
　　制除五品以上官令举一人自代
　　江淮大饥
　　建子月受朝贺如正旦仪
　　以元载【字公辅鳯翔岐山人】为度支盐鐡转运等使
　　度支郎中元载敏悟善奏对上爱其才委以江淮漕运数月会刘晏贬【司农卿严荘怨晏告晏道禁中语矜功怨上晏遂与荘俱坐贬】载遂代晏掌财利载以江淮虽经兵荒其民犹有赀产乃按籍举八年租庸之违负及逋逃者计其大数而徴之择豪吏为县令督之不问负之有无察民有粟帛者发徒围之籍其所有而中分之甚者取八九谓之白着有不服者严刑以威之民聚山泽为羣盗州县不能制
　　上朝太上皇于西内
　　先是山人李唐见上上方抱防女谓唐曰朕念之卿勿怪也对曰太上皇思见陛下计亦如陛下之念公主也上然泣下然畏张后尚不敢诣西内至是始往朝
　　【壬寅】寳应元年春建辰月赐郭子仪爵汾阳王知诸道行营时河东军乱杀其节度使邓景山诸将请以兵马使辛云京【京杲从兄】为节度使【景山有禆将抵罪当死诸将请之不许其弟请代死亦不许请入一马以赎罪乃许之诸将怒曰我軰曽不及一马乎遂杀景山上以景山抚御失所以致乱遣使慰谕以安之诸将请以兵马使辛云京为节度使从之】既而绛州行营【随方征讨不居本镇谓之行营】兵乏食突将王元振激怒士卒杀其都统李国贞【国贞淮安王神通元孙本名若幽上以为河中节度使朔方诸道行营都统镇绛州因赐名绛州素无储蓄粮赐不充国贞屡以状闻朝廷未报军中咨怨又以国贞治军严思郭子仪之寛王元振因矫命于众曰来日修都统宅具畚锸待命士卒皆怒曰朔方健皃岂修宅夫耶元振帅之执国贞置卒食于前曰食此而后其力可乎国贞曰修宅则无之军食则屡奏未报诸君所知也众欲退元振曰今日都统不死则我軰死矣遂杀之】镇西北庭行营兵屯翼城【隋县今属平阳府】亦杀其节度使荔非元礼推禆将白孝德为帅于是诸军剽掠不已朝廷忧其合从连贼非新进诸将所能镇服乃以郭子仪为汾阳王知诸道节度行营兼兴平定国等军副元帅发京师粟帛数万以给绛军时上不豫羣臣莫得进见子仪请曰老臣受命将死于外不见陛下目不矣王召入卧内谓曰河东之事一以委卿子仪至军王元振自以为功子仪曰吾为宰相岂受一卒之私耶収元振及其党四十人皆杀之辛云京闻之亦按诛杀邓景山者数十人由是河东诸镇率皆奉法
　　萧华罢以元载同平章事领度支转运使如故
　　李辅国以求宰相不得怨萧华言华専权请罢之而相载上不许固请不已上乃从之
　　建巳月楚州得寳玉十三枚
　　楚州言尼真如恍惚登天见上帝赐以寳玉十三枚云中国有灾以此镇之羣臣表贺
　　太上皇崩【年七十八】
　　上自仲春寝疾闻上皇登遐疾转剧乃命太子监国【时髙力士遇赦自巫州还在道闻上皇崩号痛呕血而卒】
　　复以建寅为正月
　　帝崩李辅国弑皇后张氏
　　初张后与辅国相表里専权用事晚更有隙内射生使程元振【京兆三原人】党于辅国上疾笃后召太子谓曰辅国乆典禁兵隂与程元振谋作乱不可不诛太子泣曰陛下疾甚危不告而诛必致震惊恐不能堪也太子出后召越王系【帝次子】选宦官授甲以诛辅国元振知其谋宻告辅国以兵送太子于飞龙廐勒兵収系迁后于别殿时上在长生殿使者逼后下殿宦官宫人惊散明日上崩辅国等弑后并系
　　太子即位【是为代宗】
　　辅国引太子素服与宰相相见遂即位辅国恃功益横明谓上曰大家但居禁中外事聼老奴处分上内不能平以其方握禁兵外尊礼之号为尚父而不名事无大小皆咨之羣臣出入皆先诣辅国辅国亦晏然处之
　　以李辅国为司空兼中书令
　　李光弼使田神功撃史朝义大破之
　　史朝义自围宋州数月城中食尽果毅刘昌【字公明开封人】曰仓中犹有麴数千斤请屑食之不过二十日李太尉必救我李光弼至临淮诸将以朝义兵尚强请南保掦州光弼曰朝廷倚我以为安危我复退缩朝廷何望径趣徐州使兖郓【唐置郓州今曹州府郓城县是】节度使田神功进击朝义大破之【光弼在徐州惟军旅之事日决之众务悉委判官张傪傪吏事精敏区处如流诸将事之如事光弼由是军中肃然东夏以寜先是田神功见官属皆平受其拜及见光弼与傪抗礼乃大惊徧拜官属曰神功出于行伍不知礼仪诸君亦胡为不言成神功之过乎】
　　六月进李辅国爵博陆王【刘友益曰宦官封王唯此】
　　程元振谋夺李辅国权宻言于上请稍加裁制解辅国行军司马及兵部尚书出居外第于是道路相贺辅国始惧上表逊位诏罢中书令而进其爵
　　以刘晏为度支转运盐鐡等使
　　秋七月郭子仪入朝
　　时程元振用事忌子仪功髙任重数谮之子仪不自安奏请解副元帅节度使遂留京师
　　以程元振为骠骑大将军
　　九月以来瑱同平章事
　　初瑱为山南东道节度使肃宗召赴京师瑱乐在防汉讽将士上表留已复得还镇寻有诏徙瑱淮西【行军司马裴茙谋夺瑱位宻表瑱倔彊难制请以兵袭取之肃宗以为然徙瑱淮西河南节度使外示宠任实欲图之宻敕裴茙为防御使】肃宗崩上即位复留瑱山南东道【瑱闻徙淮西大惧又讽将吏请留上欲姑息许之裴茙先得宻敕即帅麾下趣防阳瑱以兵迎之且曰吾已防恩复留镇此因取敕告示之茙惊惑瑱纵兵撃之擒送京师赐死】至是瑱入朝遂拜兵部尚书同平章事
　　贬裴冕为施州【注见前】刺史
　　左仆射裴冕为山陵使议事与程元振相违遂坐贬
　　回纥举兵入援冬十月以雍王适【帝长子即德宗】为天下兵马元帅讨史朝义大败之取东京及河阳贼将薛嵩张忠志【本范阳内属奚后赐名李寳臣字为辅】以州降
