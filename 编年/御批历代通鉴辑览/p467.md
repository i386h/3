<!-- { "loadSidebar": true } -->
　　辽主滛酗怠于政事每嵗遣使市名鹰海东青于海上道出生女真使者贪纵征索无艺女真厌苦之乌雅舒甞以辽主不遣阿苏为辞【阿苏奔辽事见前】稍拒市鹰使者及阿古达袭位相继遣普嘉努【又名昱阿库纳孙按普嘉努旧作蒲家奴今改后仿此】实古纳【旧作习古乃今改后仿此】等索阿苏辽主终不许实古纳归具言辽主骄肆废弛之状阿古达乃召其所属使备冲要建城堡修戎器辽主使御史爱锡拉布诘之阿古达曰我小国也事大国不敢废礼大国徳泽不施而逋逃是主以此字小能无望也乎若还阿苏朝贡如故不然城未已爱锡拉布还辽主发浑河【在今奉天府承徳县南源出边外下流至海城县入边即古小辽水也】北诸军益东北路统军司阿古达闻之谓其下曰辽人知我将举兵集诸路军备我我必先发制之无为人制乃与萨哈子尼玛哈【后改名宗翰按尼玛哈旧作粘没喝今改后仿此】等谋征集所属诸部兵九月皆防于拉林水【注见前】得二千五百人以辽之罪申告于天地传梃而誓至辽界遇渤海军攻金左翼辽兵直攻中军辽耶律色实【旧作谢十今改】坠马阿古达射杀之众从而进辽军大奔蹂践死者十七八萨哈在别部闻之使尼玛哈及古绅【完顔部人罕都之子后更名完顔希尹古绅旧作谷神罕都旧作欢都今改】来贺劝称帝阿古达曰一战而胜遂称大号何示人浅也进军宁江州填堑攻城宁江人自东门出阿古达邀击尽殪之辽统军司以闻时辽主射鹿于庆州【注见前】畧不介意惟遣海州【辽置今奉天府海城县是】刺史高仙夀应援十月朔寕江陷防御使药太师努【努旧作奴今改】被获阿古达隂纵之使招谕辽人遂引兵还【初女真部民皆无徭役壮者悉为兵平居则渔畋射猎有警则下诸部征之凡步骑之仗糗皆自备焉其部长曰具勒行兵则称曰明安穆昆明安犹千夫长穆昆犹百夫长也按贝勒旧作孛堇明安旧作猛安穆昆旧作谋克今并改后仿此】
　　十一月辽遣都统萧嗣先【奉先之弟】伐女真阿古达迎战于混同江辽军大败
　　辽主闻寕江州陷以司空萧嗣先为东北路都统萧托卜嘉【鄂尔多国舅郡王髙九之孙旧作挞不也鄂尔多旧作斡里端今改】副之发契丹奚军三千及京中禁兵等七千屯珠赫【旧作出河今改】店【今奉天府伯都讷城南有肇州故城旧名珠赫店金以此肇王迹故建州因名之后废】阿古达帅众来御未至混同江防夜方就枕若有扶其首者三寤而起曰神明警我也即鸣鼓举燧而行黎明至混同江辽兵方壊凌道阿古达选壮士十人击走之遂登岸与辽兵遇防大风起尘埃蔽天乗风夺击辽兵溃将士多死其获免者十有七人枢密使萧奉先惧嗣先得罪辄奏东征溃军所至劫掠若不肆赦恐聚为患辽主从之嗣先但免官而已自是诸军相谓曰战则有死无功退则有生无罪故士无鬬志遇敌辄溃【辽人常言女真兵满万则不可敌至是始满万云　伯都讷旧作白都讷今改】
　　辽图哩【旧作铁骊今改】部【奚部族号辽建为州】奚王和勒博【一名翰字纽抡奚王特哩之后即萧干也旧作回离保纫抡旧作挼懒特哩旧作忒邻今改】叛降女真已而逃归辽东北诸州多叛降女真奚王和勒博总知东路兵马事亦率所部降之已而复逃归于辽
　　以童贯为陜西经畧使
　　环州定逺大首领夏人李阿雅卜【旧作讹今改】以书遗其国统军梁多凌【旧作哆防今改】曰我居汉二十年毎见春廪既虚秋庾未积粮草转输例给空劵方春未秋士有饥色若径捣定逺唾手可取既得定逺则旁十余城不攻而下矣我储糓累嵗阙地藏之大兵之来斗粮无赍可坐而饱也多凌遂以万人来迎转运使任谅先知其谋募兵尽发窖糓多凌围定逺失所藏越七日阿雅卜遂以其部万余归夏夏主筑臧底河城【宋延州有石堡訾在今延安府保安县北砦旁有洑流名臧底河政和中夏人于此筑城以扼要害】诏童贯为经畧以讨之
　　【乙未】五年春正月女真完顔阿古达称帝国号金【是为金太祖】阿古达既屡胜辽其弟乌竒迈【合里博第四子按乌竒迈旧作吴乞买今改后仿此】率将佐劝其称帝阿古达不许鄂兰哈玛尔【阿库纳第八子按鄂兰哈玛尔旧作阿里哈懑今改后仿此】普嘉努尼玛哈等复以为言阿古逹乃用杨朴【辽东铁州人】防于正月朔即皇帝位且曰辽以賔铁为号取其坚也賔铁虽坚终亦变坏惟金不变不坏金之色白完顔色尚白况所居安春水【即今呼尔哈河在宁古塔城东南源出吉林乌喇东北流入混同江唐时谓之忽汗河金以后谓之金水河金国语以金为安春水源于此因又谓之金源】之上于是国号大金改元收国更名旻以乌竒迈为安班【金史作版旧作谙班今改】贝勒萨哈舍音【阿库纳第五子后更名杲按舍音旧作斜也今改后仿此】为古伦贝勒【金史国语解云尊礼优崇得自由者所谓国相也按古伦贝勒旧作国论勃极烈今改后仿此】
　　晏州【唐置宋为覊縻州地在今叙州府兴文县】夷反以赵遹为泸南招讨使平之
　　初知梅岭砦【宋置在今泸州江安县西南】高公老之妻宗女也甞出金玉器饮晏州夷酋卜漏等漏心艶之防泸帅贾宗谅以敛竹木扰诸部且诬致其酋卜固谤等罪夷人咸怨漏遂相结因上元张灯袭破梅岭砦虏公老妻及其器物四出剽掠梓州转运使赵遹闻之倍道趋泸劾宗谅罢之诏康延鲁代宗谅听遹节制遹隂有専讨意兵端益大于是诏发陜西军三万以遹为招讨使遹与别将马觉张思正分道出期防于晏州漏据轮大圃【即南夀山在今兴文县南】其山崛起数百仞林箐深密诸村囤夷为遹败溃者悉赴之乃垒石树栅以守遹军不能进巡检种友直所部多思黔土丁习山险而山多猱遹乃用竒计以火猱攻囤遂克之【遹遣士丁伐防密縁崩石挽藤葛而上得猱数十头束麻作炬灌以膏虮缚于猱背暮夜复遣土丁负绳梯登崖颠乃缒梯下引人人衔枚挈猱蚁附而上比鸡鸣友直等悉力拥刀斧穿箐入及贼栅出火燃炬猱热狂跳贼卢舎皆茅竹猱窜其上火輙发贼号呼奔扑猱益惊火益炽官军鼔噪栅贼授乱不能复抗赴火坠崖死者不可胜计斩数千人】生擒卜漏晏州平拓地千里遹为建城砦画疆亩募耕种且习战守号曰胜兵
　　辽遣使如金议和金不従
　　辽主遣僧家努【旧作僧家奴今改】持书往金议和使为属国金主遣萨喇【旧作赛剌今改】复书云若归叛人阿苏迁黄龙府于别地然后议之【已而辽复遣耶律章嘉努等六人赍书使金斥金主名兾其降金主留其使五人独遣章家努还报亦斥辽主名谕使降后辽又遣萧萨喇如金金主复以书辞慢留之不遣章嘉努旧作张家奴萨喇旧作辞剌今改】
　　金击辽兵于达噜噶【旧作达鲁古今改】城【辽黄龙府地】大败之金主自将攻辽黄龙府进薄益州【辽益州观察属黄龙府地在今奉天府□原县界】州人走保黄龙金取其余民而去辽遣都统鄂尔多【旧作干里朶今改】左副统萧伊苏【字圗敏国舅少父房之后旧作萧乙薛图敏旧作特免今改】右副统耶律章嘉努【字特们季父房之后特们旧作特末衍今改】都监萧色佛埒【旧作萧谢佛留今改】将骑二十万步卒七万戍边且屯田以为长久计金主闻之率众趋达噜噶城登髙望辽兵顾谓左右曰辽兵心贰而情怯虽多不足畏遂趋髙阜为阵摩啰欢【乌雅舒长子后更名宗雄旧作谋良虎今改】以右翼先驰辽左军左军却罗索【字斡里延完顔部人旧作娄室斡里延旧作斡里衍今改】尼楚赫【金室宗子旧作银述可今改】冲辽中坚陷陈力战尼玛哈以中军助之辽兵遂败金兵乗胜追蹑至其营防日已暮围之黎明辽军溃围出金人逐北至阿噜【旧作阿娄今改】冈辽步卒尽殪耕具皆为金所获【是役也辽人本欲屯田且战且守故并其耕具皆失之】
　　熙河将刘法败夏人于古库勒【城名在今西寕府碾伯县北旧作古骨龙今改】童贯遣熙和经畧使刘法将步骑十五万出湟州秦凤经畧使刘中武将兵五万出防州贯以中军驻兰州为两路声援仲武至清水河【在今兰州府靖逺县西】筑城屯守而还【城名徳威在黄河东】法与夏右厢军战于古库勒大败之斩首三千余【既而贯又使法与仲武合熙秦之师十万攻夏仁多泉城城中力守以援不至遂降法受而屠之　仁多泉城在西寕府西宁县北】
　　一月立定王桓为皇太子赦
　　桓帝长子显防皇后所生
　　以童贯领六路边事
　　时永兴鄜延环庆秦凤泾原熙河各置经畧安抚司以贯总领之于是西兵之柄皆属于贯
　　夏六月作三山【大伾及居山汶子二小山也　大伾注见前居山一名紫金山汶子一名凤凰山俱在今卫辉府濬县东大伾之支陇也】河桥
　　蔡京以孟昌龄为都水使者引河穿大伾及东北二小山分为二股合于下流因三山为址作天成圣功二桥【属濬州者名天成属滑州者名圣功】调役数十万民不聊生至是毕工已而水涨桥坏
　　秋七月戊辰朔日食
　　八月作明堂
　　初元丰礼官以明堂寓大庆殿别请建立以尽严奉而未暇讲求至是下诏内出图式宣示于崇政殿且以明堂宜正临丙方近东以据福徳之地乃徙秘书省于宣徳门东而以省地营之命蔡京为明堂使开局兴工日役万人至七年六月始成
　　辽伐金
　　辽主率蕃汉兵十余万出长春路【北边纪事辽长春州亦曰长春路长春州注见前】命萧呼都克【字哈凖太和宫分人辽纪作萧奉先今依呼都克章努二传呼都克旧作胡笃哈准旧作合术隐今改】为御营都统耶律章努副之以精兵二万为先锋余分五部北出骆駞口【在今札赉特西北辽为长春州北境】别以汉步骑三万南出寕江州发数月粮期必灭女真
　　有星流出于柳
　　其光昭地色赤黄有尾占者以为天子宗庙有喜国家建造宫室之祥蔡京率百官表贺
　　安置太子詹事陈邦光于池州
　　蔡京献太子以大食国【注见前】琉璃酒器罗列宫庭太子怒曰天子大臣不闻以道义相训乃持玩好之具荡吾志耶命左右碎之京闲邦光实激太子讽言者击逐之
　　九月金取辽黄龙府
　　金主攻黄龙府次混同江水深无舟以渡金主使一人导前乘赭白马径涉曰视吾鞭所指而行诸军随之才及马腹遂克黄龙府遣萧萨喇还辽曰若归我叛人阿苏即当班师
　　辽军渡混同江副都统耶律章奴作乱伏诛
