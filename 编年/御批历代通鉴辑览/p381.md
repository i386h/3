<!-- { "loadSidebar": true } -->
　　彗出舆鬼【舆鬼五星奉雍川分汉书地理志以巴蜀诸郡皆属秦地为东升舆鬼之分野鹑首之次】长丈余蜀司天监言国有大灾蜀主诏于玉局化【道书后汉永夀初李老君与张道陵至此説经有局脚玉牀自地而出既去牀隠地成穴后遂名曰正局化　今成都府城北有王局观宋蘓轼领提举即此】设道塲右补阙张云【唐安人】上疏以为百姓怨气上彻于天故彗星见此乃亡国之徴非行禳可弭蜀主怒流云黎州道卒
　　十一月唐以李绍钦【即段凝】为泰宁节度使
　　绍钦因伶人景进纳货于宫掖故有是命【唐主幼善音律或时自傅粉墨与优人共戱于庭以悦刘夫人优名谓之李天下尝因为优自呼曰李天下李天下优人敬新磨遽前批其颊唐主失色新磨徐曰理天下者只有一人尚谁呼邪唐主悦厚赐之尝畋中牟践民稼中牟令当马前谏曰陛下为民父母奈何毁其所食使转死沟壑乎唐主怒叱夫将杀之新磨追禽至马前责之曰汝为县令独不知吾天子好猎邪奈何纵民耕种以妨吾天子之驰驱乎汝罪当死因请行刑唐主笑而释之诸伶出入宫掖侮弄缙绅羣臣愤嫉莫敢出气或有反相附托以希恩泽者四海藩镇争以贿赂结之其尤蠹政害人者景进为之首进好采闾门鄙细事以闻唐主亦欲知外间事遂委进以耳目进奏事尝屏左右问之由是进得施其谗恩干豫政事自将相大臣皆惮之】
　　唐朱友谦温韬入朝
　　友谦入朝唐主与之宴宠锡无算赐姓名曰李继麟康延孝亦赐姓名李绍琛赐温韬姓名曰李绍冲多赍金帛赂刘夫人及权贵伶官旬日复遣还镇郭崇韬曰温韬发唐山陵殆遍其罪与朱温相埓耳何得复居方镇天下义士其谓我何唐主曰入汴之初已赦其罪竟遣之
　　唐省文武官
　　申书奏以国用未充请量留三省寺监官余并停诏从之人颇咨怨
　　唐以赵光【光逢之弟】韦説【宙弟岫之子】同平章事豆卢革判租庸兼盐鐡转运使
　　议者以郭崇韬不能知朝廷典故当用前朝名家以佐之或荐礼部尚书薛廷珪【逢之子】太子少保李琪【字台秀敦煌人】耆宿有文崇韬奏廷珪浮华无相业琪倾险无士风尚书左丞赵光防洁方正有宰相器豆卢革荐礼部侍郎韦説谙练朝章故有是命光性轻率喜自矜説谨重守常而已孔谦畏张宪公正欲専使务言于郭崇韬奏为东京副留守崇韬复奏以豆卢革判租庸兼诸道盐铁转运使谦弥失望
　　唐荆南节度使高季兴入朝
　　髙季昌避唐朝讳更名季兴欲自入朝梁震曰唐有吞天下之志严兵守险犹恐不自保况数千里入朝乎且公朱氏旧将安知彼不以仇敌相遇矣季兴不从遂入朝唐主待之甚厚从容问曰朕欲用兵于吴蜀二国何先季兴以蜀道险难取乃对曰吴地薄民贫克之无益不如先克蜀蜀土富饶主荒民怨伐之必克克蜀之后顺流而下取吴如反掌耳唐主曰善季兴寻还镇【季兴在唐唐主左右伶宦求货无厌季兴忿之唐主欲留季兴郭崇韬曰陛下新得天下诸臣不过遣子弟将佐入贡惟髙季兴身自入朝当褒赏以劝来者乃覊留不遣弃信亏义沮四海之心非计也乃遣之季兴倍道而去至江陵握梁震乎曰不用君言几不免虎口又谓将佐曰新朝百战方得河南乃对功臣举手云吾于十指上得天下矜伐如此则他人皆无功矣其谁不解体又荒于禽色何能长乆吾无忧矣乃缮城积粟招纳梁旧兵为战守之备】
　　唐复以长安为西京京兆尹
　　十二月唐迁都洛阳
　　从张全义之请也【废北都为成德军梁东京仍为宣武军以永州为归徳】
　　唐复行旧律令
　　御史台奏朱温删改本朝律令格式悉收旧本焚之闻定州勅库所藏具在乞下本道录进从之
　　唐李继韬入朝赦之寻伏诛
　　李继韬忧惧欲走契丹会有诏徴诣阙继韬母杨氏善蓄财家赀百万乃与偕行赍银四十万两他货称是大布赂遗伶官争为之言曰继韬初无邪谋为奸人所惑耳嗣昭亲贤不可无后杨氏入宫泣请又求哀于刘夫人唐主释之宠待如故继韬不自安潜遗弟继逺书教军士纵火冀复遣已抚安之事泄被诛并斩继逺
　　吴复遣使如唐
　　吴复遣卢苹【洛阳人】使唐严可求豫料所问教苹应对既至皆如所料苹还言唐主荒于游畋啬财拒諌内外皆怨





　　御批厯代通鉴辑览卷六十六
　　钦定四库全书
　　御批厯代通鉴辑览卷六十七
　　五季
　　【甲后唐同光二年是嵗岐申降后唐凡四国四镇】春正月岐王李茂贞遣使入贡于唐
　　茂贞闻唐主入洛内不自安遣其子继曮入贡上表称臣唐主以其前朝耆旧特加优礼赐诏不名寻封为秦王
　　唐复以宦官为内诸司使及诸道鉴军
　　内诸司使自天祐以来以士人代之至是复用宦者浸干政事既而复置诸道监军陵忽主帅怙势争权由是藩镇皆愤怒
　　唐太后至洛阳
　　唐主遣存渥【唐主之弟】继岌迎太后太妃于晋阳太妃曰陵庙在此若相与俱行嵗时何人奉祀遂留不来太后至洛阳
　　二月唐主祀南郊大赦
　　唐主将祀南郊郭崇韬献劳军钱十万缗【崇韬素防入洛后颇受四方赂遗所亲谏之崇韬曰吾禄赐巨万岂旧外财但以河南藩镇皆谓梁之旧臣主上之深讐也拒其意能无惧乎吾特为国家藏之私室耳及有事南郊乃悉出所藏以佐赏给】先是宦官劝唐主分天下财赋为内外府州县上供者入外府充经费方镇贡献者入内府充赐宴于是外府常虚竭无余而内府山积及有司办郊祀乏劳军钱崇韬言于唐主曰臣已倾家所有以助大礼愿陛下亦出内府之财赐有司唐主黙然久之曰晋阳自有储积可令租庸辇取于是军士皆不满望始怨恨有离心矣【孔谦欲聚敛以求媚凡赦文所蠲者谦复征之自是毎有诏令人皆不信百姓愁怨】
　　唐立夫人刘氏【魏州安成人】为皇后
　　先是唐主欲以刘夫人为皇后而有正妃韩夫人在【唐主正室曰卫国夫人韩氏次曰燕国夫人伊氏人次魏国夫人刘氏】太后素恶刘夫人郭崇韬亦屡谏唐主以是不果防崇韬为嬖幸勲旧所嫉【崇韬位兼将相权侔人主嬖幸侥求多所摧抑又自附汾阳王子仪之派以膏梁自处甄别流品引防浮华防弃勲防由是嬖幸疾之于内勲旧怨之于外】崇韬鬱鬱不得志与所亲谋赴本镇以避之所亲以为不可因説崇韬曰公若请立刘夫人为皇后上必喜内有皇后之助则伶宦軰不能为患矣崇韬从其言乃与宰相帅百官共奏请立之【后生于寒微其父以医卜为业后防被掠得入宫性狡悍淫妬从唐主在魏父闻其贵诸魏上谒时后方与诸夫人争宠以门地相髙耻之怒曰妾去乡时父不幸死乱兵妾哭而去今何物田舍翁敢至此命笞之宫门又专务着财薪蘓果茹皆贩□之至是四方贡献皆分为二一上天子一上中宫以是寳货山积惟用写佛经施尼师而已是时皇太后诰皇后教与制勅交行于藩镇奉之如一】
　　三月蜀主宴近臣于怡云亭
　　蜀主宴近臣酒酣君臣及宫人皆脱冠露髻喧哗自恣知制诰李龟祯【京兆人】谏曰君臣沈湎不忧国政臣恐啓北敌之谋不听
　　唐封髙季兴为南平王
　　唐以李存贤【本姓王注见前】为卢龙节度使
　　李存审以不得预克汴之功感愤疾甚表求入觐许之初唐主尝与李存贤手搏存贤不尽其技唐主曰汝能胜我当授藩镇存贤乃仆唐主至是以存贤镇幽州曰手搏之约吾不食言矣
　　唐诏铨司考覈伪滥
　　唐末丧乱缙绅之家或以诰敕鬻于族遂乱昭穆至有舅叔拜甥侄者选人伪滥者众郭崇韬欲革其弊请令铨司精加考覈时南郊行事官【预执事之官】千二百人注官者才数十人涂毁告身者十之九选人或号哭道路或馁死逆旅
　　唐遣使按视诸陵
　　夏四月唐主加尊号
　　唐遣客省使李严如蜀
　　唐遣客省司李严使于蜀严盛称唐主威徳有混一天下之志且言朱氏簒窃诸侯曽无勤王者王宗俦请斩之蜀主不从宣徽使宋光葆言宜选将练兵屯戍边鄙积糗粮治战舰以待之蜀主乃以光葆为梓州观察使已而严还言于唐主曰王衍童騃荒纵不亲政务斥逺故老昵此小人其臣謟谀专恣黩货无厌贤愚易位刑赏紊乱大兵一临瓦解土崩可翘足而待也唐主然之【严之行也唐主令市宫中珍玩而蜀法禁锦绮珍竒不得入中国其粗恶者乃听谓之入草物严还以国唐主怒曰王衍寕免为入草人乎】
　　唐秦王李茂贞死
　　遗奏以其子继曮权知军府事唐寻以为节度使
　　五月唐以伶人陈俊储徳源为刺史
　　初胡栁之役伶人周匝为梁所得唐主毎思之入汴之日匝谒见泣言臣所以得生皆梁教坊使陈俊内园使储徳源之力也愿乞二州以报之唐主许之郭崇韬曰陛下所以共取天下者皆英豪忠勇之士今大功始就封赏未及一人而先以伶人为刺史恐失天下心以是不行逾年伶人屡以为言唐主谓崇韬曰吾已许周匝矣公言虽正然当为我屈意行之故有是命时亲军有百战未得刺史者莫不愤叹
　　唐以曹义金为归义节度使
　　时沙与吐蕃杂居义金遣使间道入贡故命之【自唐咸通十三年义金为归义留后及是已五十四年】
　　六月唐诏州镇无得修城毁其守具
　　时潞州牙将杨立据城以叛故有是命【立初有宠于李继韬继韬诛悒悒思乱防发安义兵戍涿州因聚噪据城自称留后诏李嗣源等讨之】已而李嗣源等平潞州磔立并其党唐主以潞州城池髙深悉夷之【右諌义大夫薛昭文上疏曰今诸道僭窃者尚多征伐之谋未可遽息又士卒久从征伐赏给未丰宜加颁赉又河南诸军皆梁之精鋭恐僭窃之国潜以厚利诱之宜加收抚又户口流亡者宜寛徭薄赋以安集之又土木不急之役宜加裁省又择隙地牧马勿使践京畿民田皆不从】
　　秋八月唐以孔谦为租庸使
　　谦屡欲为租庸使终不获【豆卢草判租庸谦言于郭崇韬曰首座相公事綮第逺簿书留滞宜更图之崇韬欲复用张宪谦弥失望乃言于革以兴唐尹王正言为之正言昏懦谦利其易制故也已而谦又短正言于崇韬防正言亦以病不能治事】于是谦厚赂伶官景进进言于唐主乃以谦为租庸使孔循【即赵殷衡梁亡复其姓名】为副使谦自是重敛急征以充唐主之欲民不聊生赐号丰财赡国功臣
　　九月唐主猎于近郊
　　时唐主屡出游猎伤民禾稼洛阳令何泽【广州人】遮马谏曰陛下赋敛既急今稼穑将成复蹂践之使吏何以为理民何以为生臣愿先赐死唐主慰遣之【既而唐主复猎于伊阙命从官拜梁太祖墓涉歴山脸连日不止或夜合围士卒坠崖谷死伤甚众】
　　冬十月蜀以宦官王承休为龙武指挥使
　　承休请择诸军骁勇者置龙武军给赐优异以承休为都指挥使禆将安重霸【云州人】以狡侫贿赂事承休承休悦之以为已副旧将莫不愤耻已而蜀主复以承休为天雄【此秦州之天雄军也】节度使【唐僖昭之世宦官虽盛未有建节者承休言于蜀主曰秦州多美妇人请为陛下采择以献故有是命】
　　吴越入贡于唐
　　吴越王镠复修职贡于唐唐因梁官爵而命之镠厚贡献并赂权要求金印玉册有司言故事惟天子用玉王公皆用竹唐主曲从之
　　吴王如白沙【镇名在扬州府仪徴县南】
