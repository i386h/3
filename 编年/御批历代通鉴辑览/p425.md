<!-- { "loadSidebar": true } -->
　　丁谓擅权用事至除吏不以闻迪愤然谓同列曰迪起布衣至宰相有以报国死犹不恨安能附权幸为自安计邪会议二府皆进秩兼东宫官迪以为不可谓又欲引林特为枢副迪复沮之谓积怒既而谓加门下侍郎兼太子太傅迪加尚书左丞仍兼太子少傅故事宰相无兼左丞者及入对长春殿内出制书置榻前帝谓辅臣曰此卿等兼东宫官制也迪进曰东宫官属不当增置臣不敢受命丁谓防上弄权私林特钱惟演而嫉寇准特子杀人事寝不治准无事逺谪惟演以皇后姻家使预朝政曹利用冯拯相为朋党臣愿与谓俱罢付御史台劾正帝怒留制不下左迁迪知郓州谓知河南府明日谓入谢帝诘所争状谓对曰非臣敢争乃迪詈臣尔愿复留遂自出传口诏复入中书视事时刘筠已草迪谓同罢制既而谓复留命草制筠不奉诏乃更召学士晏殊【字同叔抚州临川人】草之筠自院出遇殊殊皇愧侧面不敢与揖谓既复位益擅权専恣筠曰奸人用事安可一日居此力请补外遂知庐州【筠初为亿所识后遂与亿齐名时号杨刘】
　　诏太子防议朝政
　　诏自今军国大事取旨如故余皆委皇太子同宰相枢密等防议施行太子固让不允遂开资善堂亲政皇后裁决于内而丁谓用事中外以为忧王曾谓钱惟演曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣惟演乘间言之后深纳之
　　【辛酉】五年秋七月甲戌朔日食
　　九月吐番嘉勒斯赉降
　　冬十月贬王钦若为司农卿分司南京
　　钦若判河南有疾表乞就医京师丁谓使人绐之曰上甚思一见君也钦若信之即舆疾至京谓因言钦若擅去官守无人臣礼命御史就第按问钦若惶恐伏罪故贬
　　【壬戌】干兴元年春二月羣臣上帝尊号
　　帝崩遗诏皇后权处分军国事太子祯即位【是为仁宗】尊皇后为皇太后赦
　　王曾奉遗诏入殿庐草制命皇后权处分军国事辅太子听政丁谓欲去权字曾曰皇帝冲年太后临朝斯己国家否运称权犹足示后且增减制书有法表则之地先欲乱之邪谓遂止太子即位年十三矣尊皇后为皇太后淑妃杨氏为皇太妃两府议太后临朝仪曾请如东汉故事太后与帝五日一御承明殿太后坐帝右垂帘聴政谓欲擅权不欲同列与闻机政潜结入内押班雷允公【开封人】密请太后降手书云帝朔望见羣臣大事则太后召对辅臣决之非大事则令允恭传奏禁中画可以下曾曰两宫异处而柄归宦官祸端兆矣于是允恭恃势専恣而谓权倾中外众莫敢抗独曾正色立朝时倚为重
　　夏四月贬寇准为雷州司戸防军李迪为衡州团练副使
　　真宗临崩惟言寇准李迪可托丁谓怨准而太后憾迪尝谏立已【事具前】遂诬以朋党贬之连坐者甚众曹玮亦谪知莱州【初议窜逐王曾疑责太重谓熟视曾曰居停主人恐亦未免盖曾尝以第舍假准曾遂不复争学士呈制草谓改曰当丑徒干纪之际属先帝违豫之初罹此震惊遂致沈剧且使人迫迪行或语谓曰迪若贬死公如士论何谓曰异日诸生记事不过曰天下惜之而已谓必欲令二人死遣中使赍敕就赐以锦囊贮剑掲于马前示将诛戮状至道州众皆皇恐不知所为准方与郡官宴饮神色自若使人谓之曰朝廷若赐凖死愿见勅书中使不得已乃授勅准拜于庭升阶复宴至暮乃还】
　　六月契丹遣使来吊祭
　　契丹主闻真宗崩集蕃汉大臣举哀遣耶律僧隠等来吊祭置真宗御灵建资福道场百日而罢诏诸州军不得作乐凡国中犯真宗讳者悉改之
　　内侍雷允恭伏诛丁谓任中正免
　　谓为山陵使允恭为都监判司天监邢中和言于允恭曰今山陵上百步法宜子孙类汝州秦王坟但恐下有石与水耳允恭曰上无他子若如秦王坟何不可中和曰山陵事重踏行覆按动经日月恐不及七月之期耳允恭曰苐移就上穴我走马入见太后言之允恭素贵横人不敢违即改穿上穴乃入白太后曰此大事何轻易如此允恭曰使先帝宜子孙何为不可太后意不然曰出与山陵使议可否允恭出与谓言谓唯唯允恭入奏山陵使亦无异议遂命夏守恩【字君殊并州榆次人】领工徒数万穿地土石相半继之以水众议日喧惧不能成功中作而罢奏请待命谓芘允恭依违不决内侍毛昌达自陵下还以其事闻诏问谓谓始请遣使按视既而咸请复用旧地乃诏冯拯曹利用等就谓第议遣王曾复视曾还请独对因言谓包藏祸心令允恭移皇堂于絶地太后大惊怒甚欲并诛谓冯拯进曰谓固有罪然新帝即位亟诛大臣骇天下耳目后怒稍解遂止诛允恭等二日太后召宰相谕曰丁谓为宰相乃与宦官交通谓前附允恭奏事皆言已与卿等定议故皆可之且营奉先帝陵寝而擅有迁易防误大事拯等对曰自先帝登遐政事皆谓与允恭同议称得旨禁中臣等莫敢辨虚实赖圣神察其奸此宗社之福也任中正独进曰谓被先帝顾托虽有罪请如律议功曾曰谓以不忠得罪宗庙尚可议邪乃降授谓太子少保分司西京并罢中正出知郓州故事黜宰相皆降制时欲亟行止召舍人草词仍榜朝堂宣谕天下以拯为山陵使
　　秋七月甲子朔日食防尽
　　以王曾同平章事吕夷简鲁宗道防知政事钱惟演为枢密使
　　曾方严持重每进见言利害事审而中理多所拔荐尤恶侥幸帝尝问曽曰比臣僚请对多求进者曾对曰惟陛下抑奔竞崇恬静庶防有难进易退之人矣初真宗封岱祀汾两过洛阳皆幸吕正第问曰卿诸子孰可用防正对曰臣诸子皆不足用侄夷简宰相材也夷简由是进用累擢知开封府严辨有声真宗识其姓名于屏风将大任之不果宗道尝为右正言论列无所畏避真宗书殿壁曰鲁直盖思念之也
　　丁谓有罪贬崖州司戸防军
　　初女道士刘徳妙尝以巫师出入谓家谓败逮系徳妙内侍鞫之徳妙具言谓尝敎之曰汝所为不过巫事不若托老君言祸福足以动人于是即谓家设神像夜醮于园中雷允恭数至请祷及真宗崩引入禁中又因穿地得蛇令徳妙入内绐言出其家山洞中仍敎云上即问若所事何知为老君第云相公非凡人当知之谓又作颂题曰混元皇帝赐徳妙语涉妖诞遂贬谓崖州司户防军籍其家得四方赂遗不可胜纪【谓赴崖州道出雷州寇凖使人以一烝羊逆诸境上谓欲见准准固辞之准闻家僮谋欲报仇乃杜门使縦博毋得出谓行逺乃已谓机敏有智谋憸狡过人及居崖州専事浮屠因果之说家寓西京尝为书自克责叙国厚恩戒家人无辄怨望遣人致于洛守刘耀卿祈付其家戒使者伺耀卿会众僚时达之耀卿得书不敢私即以上闻太后与帝见之感恻遂徙雷州亦出于揣摩也　刘耀卿洛阳人】
　　八月太后同御承明殿聴政
　　冬十月葬永定陵【在巩县永昌陵北】以天书殉
　　【史臣曰真宗英悟之主其初践位相臣李沆屡奏灾异以杜其侈心盖有所见及澶渊既盟封禅事故祥瑞沓臻天书屡降一国君臣如病狂然吁可怪也仁宗以天书殉葬山陵贤哉】
　　十一月钱惟演罢
　　初惟演见丁谓当国权势薰灼因附之与为昏婣寇准之斥惟演有力焉及序枢密题名独削去准姓氏云逆凖不书御史中丞蔡齐【字子思莱州胶水人】言于帝曰寇准忠义闻天下社稷之臣也岂可为奸党所诬哉帝遽令磨去之谓得罪惟演虑将及已因挤谓以自解冯拯以是恶其为人因言惟演以妹妻刘美乃太后姻家不可与机政以废祖宗之法请罢之乃以保大节度使知河阳府逾年入朝意图执政御史鞫咏【字咏之开封人】上疏论之太后遣内使持奏示惟演惟演犹顾望不行咏语右司监刘随【字仲宇开封考城人】曰若相惟演当取白麻廷毁之惟演始亟去【惟演出于勲贵文辞清丽名与杨亿刘筠相上下于书无所不读尤喜奬励后进尝曰吾生平不足者惟不得于黄纸上押字耳故切切求入中书为时议所鄙】
　　吐蕃李立遵来附
　　给兖州学田
　　判国子监孙奭上言知兖州日建立学舍以延生徒至数百人臣虽以俸赡之然常不给乞给田十顷为学粮従之诸州给学田始此
　　帝初御经筵
　　王曾以帝初即位宜近师儒乃请御崇政殿西阁召侍讲学士孙奭直学士冯元【字道宗广州人】讲论语初诏双日御经筵自是虽只日亦召侍臣讲读帝在经筵或左右瞻瞩及容体不正奭即拱立不讲帝为竦然改聴
　　仁宗皇帝
　　【癸亥】天圣元年春正月立计置司罢茶盐行贴射见钱法
　　时承平既久兵籍益广吏员益众上下困于财三司使李谘【字仲询新喻人】请省浮费盐铁判官俞献卿【字谏臣歙人】亦言天下谷帛日耗稻禾未生而和籴桑叶未吐而和买自天禧以来日甚一日宜与大臣议捄正之上纳其言乃立计置司以张士逊【字顺之阴城人】吕夷简鲁道宗领之首考茶法利害初陜西河北商人入刍粮者【雍熙后用兵多募商人入刍粮塞下酌地之逺近而为其直取市价而厚増之】货务【宋茶之制择要会之地曰江陵府曰真州曰海州曰汉阳军曰无为军曰蕲州之蕲口为货务六】给劵以茶偿之后又益以东南缗钱及香药犀象谓之三说【读作兊】及其既敝利归商贾【入刍粮者非尽行啇多其土人急于售钱得劵即转鬻茶啇茶商以券取茶收蓄贸易以射厚利】劵之滞积虽二三年茶不足傥【物之估日髙茶之价日贱故劵多滞积】由是邉备日蹙【入刍粮者以利薄不趋】茶法大壊至是谘等较嵗入登耗上言淮南十三场茶【蕲州曰王祺石桥冼马黄梅黄州曰麻城庐州曰王同舒州曰太湖罗源夀州曰霍山麻步开顺口光州曰商城子安】嵗课五十万缗天禧五年才及二十三万缗每劵直钱十万鬻之售钱五万五千总为实钱十三万缗除九万缗为本钱嵗才得息钱三万余缗而官吏廪给杂费不与焉是则虚数虽多实利殊寡请罢三说以十三场本息并计其数罢官给本钱使商人与园户自相交易一切定为中估而官收其息【如鬻舒州罗源场茶斤售钱五十有六其本钱二十有五官不复给但使商人输息钱三十有一而已】然必辇茶入官随商人所指而与之给劵为验以防私售谓之贴射【以物为质曰贴指物而取曰射给劵为质而指取其茶故有贴射之名】若嵗课贴射不尽则官市之如旧商人入刍粮塞下者随所有实估度地理逺近量増其直给劵至京一切以缗钱偿之谓之见钱法【以实钱入粟以实钱售茶二者不得相为轻重】谘等又以干兴中解池盐入钱京师嵗二十三万缗视天禧三年数损十四万请令入中【之仲反犹言注也】并邉刍粟上皆従之【谘法既行商人失厚利怨谤蜂起会孙奭等亦言其烦扰于是罢贴射法官仍给本钱市茶商人入钱售之茶法复壊其解盐亦诏入钱京师随商人所便谘改知洪州寻夺职　事在三年】
　　三月行崇天厯
　　司天监张奎运所造
　　秋九月冯拯罢
　　拯气貌严重而乏风节丁谓不诛实拯营救力也平居自奉多侈靡外示俭陋人不能知至是以疾罢【未防卒】
　　以王钦若同平章事
　　钦若再相以帝初临政谓百官叙进皆有常法为图以献然亦不能大用事如真宗朝矣
　　闰月故相寇准卒于雷州【后复官赐諡忠愍】
