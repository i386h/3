<!-- { "loadSidebar": true } -->
　　辽主大举侵晋趣恒州杜威等闻之将自兾贝而南张彦泽时在恒州引兵防之言辽可破之状威等乃复趣恒州以彦泽为前锋与辽夹滹沱而军辽恐晋军急渡滹沱与恒州合势议引兵还及闻晋军筑垒为持久之计遂不去【威性懦怯偏禆皆节度使但日相承迎置酒作乐罕议军事】磁州刺史李谷説威及李守贞曰今大军去恒州咫尺烟火相望若多以三股木置水中积薪布土其上桥可立成密约城中举火应夜募壮士斫营而入表里合势敌必遁逃诸将皆以为然独威不可遣谷出督懐孟军粮辽以大兵当晋军之前潜遣其将萧翰【一名廸里字罕札逹鲁之子考五代史翰号阿巴入汴后李崧为制姓名曰萧翰辽史外戚表太宗入汴赐后族小汉曰萧翰所载各不同　按廸里旧作敌烈罕札旧作寒真逹鲁旧作敌鲁阿巴旧　作阿鉢以上今并改】将百骑出晋军之后断晋粮道及归路樵采者遇之尽为所掠有逸归者皆称敌众之盛军中忷惧十二月李谷自书密奏具言大军危急之势请幸滑州及发兵守澶州河阳以备奔冲杜威奏请益兵诏悉发守宫禁者得数百人赴之威又遣使告急还为辽所获自是朝廷与军前声问两不相通开封尹桑维翰以国家危在旦夕求见言事晋主方在苑中调鹰辞不见又诣执政言之执政不以为然退谓所亲曰晋氏不血食矣晋主欲自将北征李彦韬谏而止诏以髙行周符彦卿共戍澶州景延广戍河阳指挥使王清言于杜威曰请以歩卒二千为前锋夺桥开道公帅诸军继之得入恒州则无忧矣威许诺遣清与宋彦筠俱进清战甚鋭辽军小却诸将以大小军继之威不许彦筠败走清独帅麾下力战屡请救威竟不遣一骑助之清谓其众曰上将握兵坐观吾辈困急而不救此必有异志吾辈当以死报国尔众感其言莫有退者至暮战不息辽以新兵继之清及士众尽死由是诸军皆夺气辽人遥以兵环晋营军中食尽威与李守贞宋彦筠谋降辽威潜遣腹心诣辽主牙帐邀求重赏辽主绐之曰赵延寿威望素浅恐不能帝中国汝果降者当以汝为之威喜遂定降计伏甲召诸将出降表使署名诸将骇愕聴命命军士出陈于外军士皆踊跃以为且战威亲谕之曰今食尽途穷当为汝曹共求生计因命释甲军士皆恸哭声振原野辽主遣赵延寿衣赭至晋营慰抚士卒亦以褚袍衣威其实皆戏之耳威引辽主至恒州城下顺国节度使王周亦出降【先是辽主屡攻易州刺史郭璘固守拒之辽主每过城下指而叹曰吾能吞并天下而为此人所扼至是遣通事耿崇美至易州诱説其众众皆降璘不能制遂为崇美所杀杜威之降也皇甫遇初不预谋辽主欲遣遇先入大梁遇辞退谓所亲曰吾位为将相败不能死忍复图其主乎至平棘谓从者曰吾不食累日矣何面目复南行遂扼吭而死　郭璘邢州人】辽主引兵而南杜威将降兵以从遣张彦泽将二千骑先取大梁以通事傅住児为都监彦泽倍道疾驱夜渡白马津晋主召李崧冯玉李彦韬入禁中计事欲诏刘知逺发兵入援明日彦泽自封邱门斩闗而入城中大扰晋主于宫中起火自携劎驱后宫赴火为亲军将薛超【辽州平城人】所持俄而彦泽传辽主与太后书慰抚之且召桑维翰景延广晋主乃命灭火与后妃聚泣召范质草降表【表称孙男臣重贵祸至神感运尽天亡今与太后及妻冯氏举族而防待罪遣男延煦延宝奉国宝出迎太后亦上表□所妇李氏□】傅住儿入宣辽主命晋主脱黄袍服素衫拜受左右皆掩泣使召张彦泽欲与计事彦泽微笑不应以晋主命召桑维翰维翰至天街遇李崧驻马语未毕有军吏于马前揖维翰赴侍卫司维翰知不免顾谓崧曰侍中当国今日国亡反令维翰死之何也崧有愧色彦泽倨坐见维翰维翰责之曰公领大镇握强兵何乃负恩至此彦泽无以应遣兵守之【彦泽自谓有功于辽旂帜皆题赤心为主见者笑之中书舍人李涛谓人曰吾与其逃于沟渎而不免不若徃见之乃投刺谓彦泽曰上疏请杀太尉人李涛谨来请死彦泽欣然接之谓涛曰舍人惧乎涛曰涛今日之惧亦犹足下昔年之惧也向促髙祖用涛言事安至此彦泽大笑命酒饮之涛引满而去旁若无人　李涛请诛彦泽事具前】彦泽迁晋主于开封府顷刻不得留见者流涕晋主悉以内库金珠自随彦泽曰此物不可匿也晋主悉归之亦分以遗彦泽彦泽遣指挥使李筠以兵守晋主内外不通所上辽主表章皆先示彦泽然后敢发晋主使取内库帛主者不与曰此非帝物也求酒于李筠筠亦辞不进欲见李彦韬彦韬亦不往冯玉佞彦泽求自送傅国寳兾辽复任用彦泽杀桑维翰以加颈白辽主云具自经辽主命厚抚其家髙行周符彦卿皆诣辽降辽主赐晋主手诏曰孙勿忧必使汝有噉饭之所又以所献传国宝非真诘之晋主奏顷王从珂自焚旧传国寳不知所在此宝先帝所为羣臣备知乃止有司欲使晋主衔璧牵羊大臣舆榇迎于郊外辽主曰吾遣竒兵取大梁非受降也不许又诏晋文武羣僚一切如故朝廷制度并用汉礼遣兵趣河阳捕景延广延广见辽主于封邱辽主诘之曰致两主失欢皆汝所为也十万横磨劎安在召乔荣使相辨证延广初不服荣以纸所记语示之乃服延广伏地请死乃锁之
　　【丁二月汉髙祖刘知逺立仍称晋天福十二年未六月改号汉是歳晋亡汉兴凡四国三镇】春正月辽主徳光入大梁杀张彦泽景延广自杀
　　正月朔百官遥辞晋主于城北乃易素服纱防迎辽主伏路侧请罪辽主命起改服抚慰之晋主太后迎于封邱门外辽主辞不见遂入门民皆惊走辽主遣通事谕之曰我亦人也汝曹勿惧防当使汝曹苏息我无心南来汉兵引我至此耳至明徳门下马拜而后入日暮复出屯于赤冈【在开封府城东北】先是张彦泽与晋閤门使髙勲不恊及引辽入汴杀勲叔父及弟至是勲诉于辽辽主亦怒彦泽剽掠京城鎻之百姓争投牒疏彦泽罪遂与傅住儿俱斩北市仍命髙勲监刑彦泽前所杀士大夫子孙皆绖杖号哭诟骂以杖扑之勲命剖其心以祭死者市人争破脑取髓脔其肉而食之辽送景延广归其国宿陈桥【驿名今为镇在开封府祥符县东北】夜扼吭而死
　　辽封晋主重贵为负义侯徙之黄龙府【故城在今奉天府开原县辽史地理志黄龙府本渤海扶余府太祖征渤海还至此有黄龙见城上故名后废】
　　辽主使迁晋主及其家人于封禅寺以兵守之数遣使存问时雪连旬外无供亿上下冻馁太后使人谓寺僧曰吾尝于此饭僧数万今日独无一人相念邪僧辞以敌意难测不敢献食晋主隂祈守者乃相得食既而辽命迁之黄龙府【考通鉴以黄龙为即慕容氏之和龙城盖因南史谓北燕冯氏为黄龙国故引之不知燕之和龙在辽水之西辽之黄龙在混同江之南其地相去甚逺南史所谓黄龙国者葢亦一时漫语未尝实指其地不得引以为据也】
　　辽以李崧为枢密使冯道为太傅晋诸藩镇皆降辽主引兵入宫诸门皆以辽兵守卫磔犬悬羊皮为厌胜谓晋羣臣曰自今不修甲兵不市战马轻赋省役天下太平矣改服中国衣冠百官起居皆如旧制赵延寿张砺共荐李崧防冯道自邓州入朝辽主素闻二人名皆礼重之以崧为太子太师充枢密使道守太傅于枢密院祗候【道之入朝也辽主诮之曰尔是何等老子对曰无才无徳痴顽老子辽主喜又尝问曰天下百姓如何救得道为俳语以对曰此时佛出救不得惟皇帝救得时人善其言】辽主遣使以诏赐晋之藩镇诸藩镇争上表称臣惟彰义节度使史匡威【建塘之子】据泾州拒辽而雄武节度使何重建以秦阶成州降蜀
　　辽分遣晋降卒还营
　　初杜重威【重威在晋避晋主讳名威至是复旧名】既以晋军降辽辽主悉収其铠杖贮恒州驱马归其国遣重威将其众从已而南及河恐其为变欲悉以胡骑拥而纳之河流或谋曰晋兵在他所者尚多彼闻降者尽死必皆拒命不若且抚之徐思其防辽主乃使重威以其众屯陈桥会乆雪冻馁咸怨重威重威毎出道旁人皆骂之辽主犹欲诛晋兵赵延寿説之【延寿曰皇帝亲冒矢石以取晋国欲自有之乎将为他人取之乎辽主变色曰朕举国征南五年不觧甲仅能得之岂为他人乎延寿曰晋国南有唐西有蜀常为讐敌东西数千里常以兵戌之南方署湿上国之人不能居也他日车驾北归无兵守之吴蜀必相与乗虚入冦如此岂非为他人取之乎辽主曰然则奈何延寿曰陈桥降卒分以戌边则吴蜀不能为患矣辽主曰昔吾失于断割悉以唐兵授晋既而反为仇讐今幸入吾手岂可复留以为后患乎延寿曰向留晋兵不质其妻子故有此忧今若悉徙其家于恒朔每嵗分番使戍南边何忧其为变乎】辽主悦由是陈桥兵始得免分遣还营
　　故晋主重贵发大梁
　　晋主与太后安太妃冯后及弟睿子延煦延寳俱北迁从者百余人辽遣三百骑援送又遣赵莹冯玊李彦韬与之俱在涂供馈不继或时絶食旧臣无敢进谒者独磁州刺史李谷迎谒于路倾赀以献晋主至中度桥【旧在正定府城东南跨滹沱河上】见杜重威寨叹曰天乎我家何负为此贼所破恸哭而去
　　辽纵兵大掠遣使括借士民钱帛
　　辽主广受四方贡献大纵酒作乐赵延寿请给上国兵食辽主曰吾国无此法乃纵胡骑四出剽掠谓之打草谷丁壮毙于锋刃老弱委于沟壑自东西两畿及郑滑曹濮数百里间财畜殆尽辽主谓判三司刘防曰辽兵应有优赐速宜营办时府库空竭防请括借都城士民钱帛又分遣使者数十人诣诸州括借皆廹以严诛民不聊生其实无所颁给皆蓄之内库欲辇归其国由是内外怨愤始患苦辽皆思逐之矣
　　晋刘知逺遣使奉表于辽
　　初晋主忌河东节度使北平主刘知逺以为北面行营都统知逺因之广募士卒又得吐谷浑财畜由是富强步骑至五万人晋主与辽结怨知逺知其必危而未尝论谏辽屡深入知逺初无邀遮入援之志及闻辽主入汴乃分兵守四境遣客将王峻【字秀峰安阳人】奉表称臣辽主赐诏褒美亲加儿字于知逺姓名之士仍赐以木拐辽法以优礼大臣如汉赐几杖之比【既而辽主以知逺观望不至使谓曰汝不事南朝又不事北朝意欲何所俟邪孔目官郭威言于知逺曰敌恨深矣王峻言契丹贪残失人心必不能乆有中国或劝知逺举兵进取知逺曰用兵当随时剖宜今契丹新据京邑未有他变岂可轻动且观其所利止于得财货财货既足必将北去况冰雪已消势难久留宜待其去然后取之可以万全　王峻刘知逺各言契丹仍依当日原文书説具前】
　　荆南节度使髙从诲遣使入贡于辽又遣使诣河东劝进唐主立其弟景遂为太弟
　　唐主立其弟齐王景遂为皇太弟徙景逹为齐王子兾为燕王【景遂甞与宫寮燕集賛善大夫张易有所规谏景遂方与客传玩玊杯弗之顾易怒曰殿下重寳而轻士取杯抵地碎之众皆失色景遂饮容谢之待易益厚景达性刚直唐主尝与宗室近臣饮冯延已延鲁魏岑陈觉辈极倾謟之态景达屡呵责之复极言谏唐主以不宜亲近侫臣延已以二弟立非己意欲以虚言徳之当宴东宫阳□□景逹背曰尔不可忘我景逹大怒入白唐主请斩之唐主论觧乃止张易谓景逹曰羣小交构祸福所系殿下力未能去数面折之使彼惧而为备何所不至自是毎游宴景逹多辞疾不预张易字简能掖县人】
　　唐遣使如辽
