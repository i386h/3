<!-- { "loadSidebar": true } -->
　　【辛夘】十六年冬十月魏王珪击柔然【东胡之苗裔其先曰木骨闾因以为氏木骨闾死子车鹿会雄健始有部众自号柔然】大破之徙之云中
　　初柔然部人世服于代及秦灭代遂附于刘卫辰魏王珪即位高车【古赤狄之种初号为狄厯北方名为勅勒诸夏以为高车丁零】诸部皆服独柔然不下珪引兵击之柔然举部遁走珪倍道追之及于大碛大破之悉徙其部众于云中
　　刘卫辰攻魏南部魏王珪大破之卫辰走死诸部悉降刘卫辰遣子直力鞮率众九万攻魏南部魏王珪引兵大破之乗胜追奔卫辰部落骇乱珪遂直抵其所居悦防城【即代来城在今鄂尔多斯左翼界】卫辰父子出走分遣轻骑追之获直力鞮卫辰为其下所杀珪诛其宗党五千人河南诸部悉降获马三十余万匹牛羊四百余万头国用由是遂饶卫辰少子勃勃【即赫连勃勃字屈子】亡奔薛干部【鲜卑别部】薛干部送于没奕干【河西鲜卑后秦封高平公】没奕干以女妻之
　　【壬辰】十七年夏五月丁卯朔日食
　　燕主垂击翟钊【辽之子】钊奔西燕
　　先是翟辽死子钊代领其众至是燕主垂击钊垂军至黎阳临河欲济钊列兵南岸以拒之垂徙营就西津去黎阳西四十里为牛皮船百余艘伪列兵仗泝流而上钊急引兵趋之垂潜遣慕容镇等自黎阳津夜济营于河南比明营成钊急还攻垂命坚壁勿战钊兵往来疲暍攻营不拔将引去镇等出战慕容农自西津济夹击大破之尽获其众及所统七郡三万余户钊奔长子嵗余谋反永杀之
　　冬十一月以殷仲堪都督荆益寜州军事
　　仲堪虽有时誉资望犹浅到官好行小惠纲目不举南郡公桓元负其才地以雄豪自处朝廷疑而不用年二十三始拜洗马【尝诣琅邪王道子值其酣醉张目谓众客曰桓温晚涂欲作贼云何元防地流汗不能起由是不自安而切齿于道子】后出补义兴太守郁鬰不得志叹曰父为九州伯儿为五湖长遂弃官归国上疏自讼不报【桓氏累世临荆州元复豪横士民畏之尝于仲堪听事前戏马以矟拟仲堪参军刘迈曰马矟有余精理不足元不悦既出仲堪谓迈曰卿狂人也元夜遣杀卿我岂能相救邪使迈避之元果使人追之不及　刘迈字伯羣彭城人】征虏参军胡藩【字道序南昌人】过江陵见仲堪曰元志趣不常莭下崇待太过非计也藩内弟罗企生【字宗伯豫章人】为仲堪功曹藩谓曰殷侯倒戈授人必及于祸君不早去悔无及矣
　　立子徳文为琅邪王徙道子为防稽王
　　李辽表请修孔子庙不报
　　清河人李辽上表请勅兖州修孔子庙给户洒扫仍立庠序以教学者曰事有如賖而实急者此之谓也疏奏不省
　　【癸巳】十八年冬十月燕主垂击西燕
　　燕主垂议伐西燕诸将皆曰未可范阳王徳曰永国之枝叶僣举位号宜先除之以壹民心垂曰司徒意与吾同吾虽老叩囊底智足以取之终不留此贼以遗子孙也遂发中山次于邺
　　十二月后秦主苌卒太子兴【字子畧】帅兵击秦
　　先是秦主登闻后秦主苌病大喜秣马厉兵进逼安定苌疾小瘳出兵拒之登惧而还苌夜引兵蹑其后旦而候骑告登曰贼营已空不知所向登惊曰彼为何人去来不令我觉谓其将死忽然复至朕与此羌同世何其厄哉登遂还雍苌亦还安定已而登丞相窦冲叛登讨之冲求救于苌苌使太子兴将兵攻胡空堡登解冲围以赴之兴因袭平凉大获而还至是苌疾甚还长安召太尉姚旻仆射尹纬受遗诏辅政谓太子兴曰有毁此诸公者慎勿受之汝抚骨肉以恩接大臣以礼待物以信遇民以仁四者不失吾无忧矣苌卒兴秘不发丧自称大将军率众伐秦【明年登闻苌死喜曰姚兴小儿吾折杖笞之耳乃悉众而东兴使尹纬与战大败之其众夜溃登单骑奔平凉收遗众入马毛山于是兴始发丧即帝位　马毛山在平凉府固原州西南亦曰马髦岭】
　　【甲午】十九年【秦主苻崇延初元年后秦主姚兴皇初元年是嵗秦及西燕亡大国三燕后秦魏小国二后凉西秦凡五僣国】春正月三河王光以秃髪乌孤【树机能从弟务丸之元孙树机能见前】为河西都统
　　乌孤雄勇有大志其父思复犍卒乌孤嗣立与大将纷陁谋取凉州纷陁曰公必欲得凉州宜先务农讲武礼贤修政然后可也乌孤从之吕光遣使拜乌孤鲜卑大都统羣下皆曰吾士马众多何为属人石真若留曰吾根本未固大小非敌不如受以骄之俟衅而动乌孤乃受之【胡三省曰此言乌孤所以兴】
　　夏六月追尊防稽太妃郑氏曰简文宣太后
　　羣臣或问宣太后应配食元帝太子前率徐邈曰太后平日不伉俪于先帝子孙岂可为祖考立配国学助教【简文帝置】臧焘【字徳仁东莞莒人】曰尊号既正则罔极之情申别建寝庙则严祢之义显繋子为称兼明贵之所由一举而合三义不亦善乎乃立庙于太庙路西
　　秋七月后秦主兴击秦主登杀之秦太子崇立奔湟中后秦主兴自安定如泾阳与秦主登战于山南【马毛山之南】执登杀之悉散其众使归农业登太子崇奔湟中称帝改元
　　八月尊太妃李氏为皇太后【居崇训宫】
　　燕主垂围长子防之杀西燕主永
　　燕主垂部分诸将出壶闗【注见前】滏口【在河南彰徳府临漳县西元和志滏水出滏阳县鼓山泉源奋涌如釡扬汤故以滏口名之】沙庭【在直大名府元城县东南春秋定公七年齐侯卫侯盟于沙即此庭当作亭】以击西燕标榜所趣军各就顿西燕主永闻之分道拒守聚粮台壁【在山西潞安府黎城县西南水经注潞县北对故壁台本潞子所立世谓之台壁】遣兵戍之既而垂顿军不进永疑垂欲诡道由太行入乃悉敛诸军杜太行口惟留台壁一军于是垂引大军出滏口入天井闗【注见前】至台壁破之永召太行军还自将拒之垂陈于台壁南遣千骑伏涧下及战伪退永众追之涧中伏发断其后诸军四面俱进大破之永走归长子垂进围之永困急求救于晋魏兵皆未至将士开门纳燕兵垂执永斩之得所统八郡七万余户【西燕自慕容改元至永亡凡六主合十一年】
　　冬秦主崇及陇西王杨定攻西秦兵败皆死定弟盛遣使来称藩
　　西秦王干归攻秦主崇崇奔陇西王阳定【定杨毅从孙也先为秦将军与西燕战兵败被执已而亡奔陇右收集旧众徙治厯城自称仇池公称藩于晋后又取天水畧阳之地自称陇西王】定帅众三万与崇共攻干归大败见杀苻氏遂亡【前秦自苻健僣立至崇亡凡六主合四十四年】干归于是尽有陇西之地自称秦王定叔父之子盛先守仇池至是乃自称秦州刺史仇池公遣使称藩于建康分氐羌为二十部防军各为镇戍不置郡县
　　【乙未】二十年春三月庚辰朔日食
　　以丹阳尹王雅领太子少傅
　　时防稽王道子专权奢纵赵牙本倡优茹千秋本捕贼吏也皆以谄赂得进【牙为道子开东第筑山穿池功用钜万帝常幸其地谓道子曰府内乃有山甚善然修饰太过道子无以对帝去道子谓牙曰上若知山是人力所为尔必死矣牙曰公在牙何敢死营作弥盛千秋赏官招权聚货累亿】帝益怒道子而逼于太后不忍废黜乃擢王恭殷仲堪王珣王雅等居内外要任以防之道子亦引王国寳王绪【国寳从弟】为心腹由是朋党竞起无复向时友爱之驩太后每和解之
　　秋七月长星见【汉书注文頴曰孛彗长三星形象小异孛星光芒四出彗星光芒如扫彗长星光芒直指或竟天或十丈二三丈无常也】
　　有长星见自须女至于哭星【晋书天文志须女四星天少府虚二星主哭泣】帝心恶之于华林园举杯祝之曰长星劝汝一杯酒自古何有万嵗天子邪
　　燕遣其太子寳击魏魏王珪败之于参合陂
　　初魏王珪遣其弟觚【珪叔父翰之子】入贡于燕燕主垂衰老诸子用事留觚以求良马珪弗与遂叛燕侵逼附塞诸郡燕主垂遣太子寳帅众八万自五原伐魏【散骑常侍高湖谏曰魏与燕世为婚姻结好乆矣问以求马不获而留其弟曲在于我奈何遽击之珪沈勇有谋幼厯艰难兵精马彊未可轻也太子年少气壮必小魏而易之万一不如所欲伤威损重愿陛下图之垂怒免湖官　高湖字大渊渤海蓨人】魏张衮言于珪曰燕狃于滑台长子之防有轻我心宜羸形以骄之乃可克也珪从之悉徙部落畜产西渡河千余里以避之燕军至五原降魏别部三万余家进军临河欲济魏王珪将兵拒之先是寳之发中山也燕主垂已有疾既至五原珪使人邀中山之路伺其使者尽执之寳等数月不闻垂起居珪使所执使者临河告之曰若父已死何不早归寳等忧恐士卒骇动乃夜遁珪选精锐二万余骑追击大败之于参合陂【时河水未结宝以魏军必不能渡不设斥候俄而暴风氷合珪引兵济河晨夜兼行至参合陂西燕军在陂东山南水上珪夜部分诸部令士卒衔枚束马口潜进旦日登山下临燕营燕军大惊扰乱珪纵兵击之死者万数复禽四五万人寳等单骑仅免】燕司徒徳言于垂曰虏以其防有轻太子心宜及陛下神畧以服之不然将为后患垂乃会兵中山期以明年大举击魏
　　【丙申】二十一年【燕主慕容寳永康元年魏皇始元年凉龙飞元年】春闰三月燕主垂袭魏平城克之夏四月还卒于上谷太子寳立燕主垂留范阳王徳守中山引兵宻发逾青岭【胡三省注即广昌岭所谓五廻道也五廻山在今易州广昌县亦曰广昌岭】经天门【胡三省注广昌之南层崖刺天积石壁立盖即天门也】凿山通道出魏不意直指云中魏陈留公防【什翼犍子】镇平城垂袭之防出战败死燕军尽收其部落魏王珪震怖欲走诸部皆有二心防垂疾笃还【垂之过参合陂也见积骸如山为之设祭军士恸哭声震山谷垂惭忿呕血由是疾转笃乃筑燕昌城而还　燕昌城在大同府大同县北】卒于上谷寳即位
　　燕主寳弑其太后段氏
　　寳初为太子有美称已而荒怠中外失望段后尝言于燕主垂以太子非济世之才宜择一人付以大业赵王麟奸诈彊愎必为国患宜早图之垂不从及是寳即位使麟逼段后自裁段氏曰汝兄弟不难逼杀其母况能守先业乎吾岂爱死但念国亡不乆耳遂自杀
　　六月三河王光自称凉天王
　　光即天王位国号大凉置百官遣使拜秃髪乌孤益州牧乌孤谓使者曰吕王诸子贪淫三甥暴虐逺近愁苦吾安可违百姓之心受不义之爵乎留其鼔吹羽仪谢遣之
　　秋八月魏王珪击燕九月燕慕容农及魏师战败走魏遂取并州
　　魏羣臣劝魏王珪称尊号珪始建天子旌旗出入警跸参军张恂【字洪让衮之子】劝珪进取中原珪善之乃大举伐燕歩骑四十余万南出马邑逾勾注【注俱见前】旌旗亘千余里鼓行而进遣别将从东道袭幽州九月珪军至晋阳慕容农出战大败奔还司马慕舆嵩闭门拒之农遂东走魏追获其妻子燕军尽没农独与三骑逃归中山魏遂取并州【初建台省置刺史太守尚书郎以下官悉用儒生为之士大夫诣军门者皆引入存慰使人人尽言稍有才用咸加擢叙以张恂等为诸郡守招抚离散劝课农桑】
　　贵人张氏弑帝于清暑殿太子徳宗即位防稽王道子进位太傅冬十月隆平陵【在江寜府上元县】
