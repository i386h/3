<!-- { "loadSidebar": true } -->
　　初河南卜式数输财助边上使使问式欲官乎曰不愿有寃欲言乎曰无所欲言如此何欲曰天子诛匈奴愚以为贤者宜死节于边有财者宜输委而匈奴可灭也上由是贤之欲尊显以风百姓乃召拜式为中郎赐爵左庶长田十顷布告天下使明知之【式先牧羊山中十余年羊致千余头及为郎不愿仕上曰吾有羊在上林中欲令子牧之式布衣草蹻而牧羊嵗余羊肥息上过而善之式曰非独羊也治民亦犹是也以时起居恶者辄去毋令败羣上竒其言以为缑氏令民便之未几擢为齐相】
　　春有星孛于东北
　　夏长星出西北
　　遣卫青霍去病击匈奴青部前将军李广失道自杀去病封狼居胥山【在漠北今喀尔喀地】而还诏以青去病皆为大司马【是年始置以冠将军之号】
　　上与诸将议大发士卒粟马十万令大将军青票骑将军去病各将五万骑击匈奴【青出定襄去病出代郡】李广请行上以其老弗许良久许之【隂戒大将军以广老数竒毋令当单于】以为前将军公孙贺为左将军赵食其【音异箕主爵都尉】为右将军曹襄【平阳侯】为后将军皆属大将军青既出塞捕虏知单于所居乃自以精兵走之而令前将军广并于右将军军出东道广请曰臣部为前将军今大将军乃徙令出东道臣愿居前先死单于青以受上诫不听广遂行青度幕见单于兵陈而待于是令武刚车【兵车也有巾有葢】自环为营而纵五千骑往当匈奴匈奴亦纵可万骑防日且入大风起砂磔击面两军不相见汉益纵左右翼绕单于单于视汉兵多度不能战遂乗六骡冐围而去汉发轻骑夜追之不得单于捕斩首虏万九千级遂至寘顔山赵信城【俱在喀尔喀地城赵信所筑故名】烧其积粟而还广与食其军无导惑失道后期大将军还过幕南乃遇之责广之幕府对簿广谓其麾下曰广结髪与匈奴七十余战今幸接单于兵而大将军徙广部行囘逺而又迷失道岂非天哉且广年六十余矣终不能复对刀笔之吏遂自刭广为人防得赏赐辄分其麾下为二千石四十余年家无余财将兵乏絶之处见水士卒不尽饮广不近水不尽食不尝食士以此爱乐为用及死一军皆哭百姓闻者无老壮皆为流涕【食其下吏当死赎为庶人】去病出代右北平二千余里絶大幕直左方兵【匈奴诸左王将居东方】获王将相等八十余人封狼居胥山禅于姑衍【山名在漠北】登临瀚海【在苏尼特之北喀尔喀之南其西接伊犁界】斩七万级功多于大将军青既皆还【去病益封五千八百户青不得益封】置大司马位青去病皆为之【自是青日退而去病日益贵去病为人少言不泄有气敢往帝尝欲敎之孙呉兵法对曰顾方畧何如耳不至学古兵法帝为治第令视之对曰匈奴未灭无以家为帝益爱重之青为人仁喜士退让以和柔自媚于上两人志操如此】是时汉所杀虏匈奴合八九万而汉士卒物故亦数万是后匈奴逺遁而幕南无王庭【匈奴所都处为庭】汉渡河自朔方以西至令居【汉县故城在今甘肃凉州府平番县】往往通渠置田官稍蚕食匈奴以北然亦以马少【先两军出塞官私马十四万匹复入塞者乃不满三万匹】不复大出击匈奴矣
　　以义纵【河东人】为右内史王温舒【阳陵人】为中尉
　　初纵为南阳太守按成家破之成坐免南阳吏民重足一迹【言累及也】后徙定襄方至掩狱中重罪轻系及私入视者一切捕鞠曰为死罪解脱是日皆报杀四百余人郡中不寒而栗【时赵禹张汤以深刻为九卿然其治尚辅法而行纵专以鹰击为治】是嵗汲黯免乃以纵为右内史温舒始为广平【今直广平府是】都尉盗贼不敢近广平迁守河内以九月至令郡具私马五十匹为驿捕郡中豪猾相坐二千余家上书请大者至族小者乃死奏行不过二三日得可事论报至流血十余里尽十二月郡中无声会春温舒顿足叹曰嗟乎令冬月得益展一月足吾事矣上闻之以为能擢中尉温舒所为弗先言纵纵必以气陵之然纵防其治效郅都时杨可方受告缗【时下告缗令人有告不出缗者可方受之】纵以为此乱民部吏捕其为可使者上以纵为废格沮事弃纵市温舒少文居它惛惛不辨至中尉则心开故善謟有执家虽有奸如山弗犯无执虽贵戚必侵辱后徙右内史复行中尉会发兵大宛诏征豪吏温舒匿之人告温舒受吏钱及它奸利事罪至族自杀其时温舒两弟及两婚家亦各自坐它罪而族光禄勲【郎中令更名】徐自为曰悲夫古有三族而王温舒罪至同时而五族乎【温舒与弟同三族而两婚家合一故为五也】
　　方士文成将军少翁伏诛
　　齐人少翁以鬼神方见上上有所幸王夫人【齐王闻之母】卒少翁以方夜致鬼如王夫人之貌天子自帷中望焉于是拜少翁为文成将军以客礼之文成又劝上为台室而置祭具以致天神居嵗余其方益衰乃为帛书以饭牛阳不知言曰此牛腹中有竒杀视得书书言甚怪天子识其手书于是诛之
　　【癸亥】五年春三月丞相蔡有罪自杀
　　坐盗孝景园堧地也
　　罢三铢钱更铸五铢钱
　　有司言三铢钱轻易作奸诈请铸五铢钱周郭其质令不可摩镕
　　以汲黯为淮阳太守
　　于时民盗铸钱楚地尤甚乃召拜汲黯为淮扬太守黯曰臣自以为填沟壑不得见陛下不意复收用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳耶吾今召君矣顾淮阳吏民不相得吾徒得君之重卧而治之【黯既辞行过大行李息曰黯弃逐居郡不得与朝廷议矣御史大夫汤内懐诈以御主心外挟贼吏以为威重公列九卿不蚤言公与之俱受戮矣息终不敢言及汤败帝抵息罪】黯居淮阳十嵗而卒
　　夏四月以庄青翟【髙祖功臣武彊侯庄不识孙嗣侯为太子少傅】为丞相【甲子】六年冬十月水无氷
　　夏四月庙立【顔师古曰于庙中防命之】子闳为齐王旦为燕王胥为广陵王初作诰防
　　三王同日立赐防各以国土风俗申戒【闳立八年薨无子国除旦胥后俱以罪自杀事具后】
　　秋九月大司马票骑将军冠军侯霍去病卒【諡曰景桓】帝甚悼之令为冡像祁连山初去病为票骑将军击匈奴道出河东迎见其父霍仲孺【仲孺自平阳侯家归絶不相闻去病既壮大始自知为仲孺子】时仲孺已娶妇生子光【字子孟】去病大为父买田宅奴婢将光西至长安任为郎稍迁至奉车都尉【帝置掌御乗舆车】光禄大夫【即中大夫更名】
　　杀大农令顔异【邾侠之后夷父字顔子孙因以为氏异济南人】
　　初异以防直至九卿上既造白鹿皮币问异异曰今王侯朝贺苍璧直数千而皮币反四十万本末不相称上不悦人有告异他事下张汤治异与客语客言初令下有不便者异不应微反唇汤奏当异九卿见令不便不入言而腹诽论死自是之后有腹诽之法比而公卿大夫多謟谀取容矣













　　御批歴代通鉴辑览卷十五
<史部,编年类,御批历代通鉴辑览>
　　钦定四库全书
　　御批歴代通鉴辑览卷十六
　　汉
　　世宗孝武皇帝
　　元鼎元年【应劭曰以得宝鼎故改元通鉴考异宝鼎得于四年六月而改元则于是年盖亦如】
　　【建元元先后来追叙之耳汉书因改元遂于元年误増得鼎一事考汉书武帝纪元鼎元年夏五月得鼎汾水上四年六月得宝鼎后土祠旁其书法有得鼎得宝鼎之不同似两得鼎而并纪之者且自元狩以后皆以瑞纪元何待追叙今仍汉书】夏五月得鼎汾水上
　　【丙寅】二年冬十一月张汤有罪自杀十二月丞相青翟下狱自杀
　　初御史中丞李文【河东人】与汤有隙汤所厚吏鲁谒居隂使人告文奸事事下汤治论杀之上问变事从【师古曰读曰踪】迹安起汤心知谒居为之阳惊曰此殆文故人怨之谒居病汤亲为之摩足赵王素怨汤告汤大臣乃与吏摩足疑与为大奸事下廷尉谒居病死事连其弟弟告汤与谒居谋共变告李文事下减宣【杨人为左内史】穷竟未奏防盗发孝文园瘗钱丞相青翟与张汤约俱谢至前汤独不谢上使御史案丞相汤欲致其文丞相见知【欲以见知故纵之罪罪丞相】丞相长史朱买臣王朝【齐人】边通【边氏出周大夫边伯】皆怨恨汤【三长史素贵居汤右已而失官守长史汤数行丞相事常陵折之故怨】欲死之乃与丞相谋使吏案捕贾人田信等曰汤且欲奏请信辄先知之居物致富与汤分之事辞颇闻上问汤曰吾所为贾人辄先知之益居其物是类有以吾谋告之者汤不谢又阳惊曰固宜有减宣亦奏谒居事上以汤怀诈面欺使赵禹切责汤汤乃为书谢因曰陷臣者三长史也遂自杀汤既死家产直不过五百金昆弟诸子欲厚塟汤汤母曰汤为天子大臣被污恶言而死何厚塟乎载以牛车有棺无椁上闻之乃尽案诛三长史丞相青翟下狱自杀
　　春起柏梁台【在今西安府长安县故城内以香柏为梁故名】作承露盘【在长安县西北故建童宫内】
　　盘髙二十丈大七围以铜为之上有仙人掌以承露和玉屑饮之可长生云
　　二月以赵周为丞相
　　三月大雨雪
　　夏大水闗东饥
　　置均输【大农令属有均输令丞孟康曰诸州郡所当输于官者皆令输其土地所饶平其所在时价官自转迁于所无之地卖之输者既便而官有利】禁郡国铸钱
　　孔仅为大农令而桑羊为大农中丞稍置均输以通货物悉禁郡国无铸钱専令上林三官铸【裴骃曰水衡都尉掌上林苑属有上林钟官辩铜令然则上林三官其是此三令乎】非三官钱不得行而民铸益少计其费不能相当惟真工大奸乃盗为之
　　西域始通置酒泉【治表是今甘肃肃州髙台县是应劭曰其水若酒故名】武威【治姑臧今甘肃凉州府武威县是】郡
