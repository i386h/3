<!-- { "loadSidebar": true } -->
　　【大清兵战败执至江寕不屈死于是侍郎杨廷麟等请聿键出江右总督何腾蛟请出湖南原任知州金堡言腾蛟可恃芝龙不可恃宜弃闽就楚聿键从之十二月自福州起行至建寕明年二月至延平六月】
　　【大清兵克绍兴闽中大震郑芝龙航海去仙霞岭空无一人七月】
　　【大兵抵闽关守蒲城御史郑为虹给事中黄大鹏延平知府王士和死□进克兴化副使知府事刘永祚仰药死八月聿键出走数日方至汀州】
　　【大兵继至从官奔散与妃曾氏俱就执妃至九泷投于水聿键死于福州给事中熊纬尚书曹学佺通政使马思礼等俱死时顺治三年也　苏观生字宇霖东莞人金堡仁和人仙霞岭在浙江衢州府江山县南福建建宁府浦城县北即古泉山之岭为浙□通□郑为虹字天玉江都人黄大鹏字文若建阳人王士和字□□金谿人刘永祚字叔远武进人九泷即九龙滩在清流县南险峻为七闽最熊纬字文江南昌人曹学佺字能始侯官人按黄道周　本朝赐諡忠端】
　　八月明设厰卫缉事官寻罢之
　　刑科给事中袁彭年【公安人】疏言厰卫之盛衰闗世运之治乱不可不革命责以狂悖沽名谪浙江按察司照磨苏松巡抚祈彪佳亦上疏极论其大学士姜曰广拟俞防羣奄共挠之曰广曰缉事不除宗社且不可知何厰卫之有乃改命五城御史体访而罢缉事官不设
　　张献忠防成都明蜀王至澍【蜀献王椿九世孙】及巡抚都御史龙文光【雒容人】巡按御史刘之勃等死之
　　初成都闻贼急蜀王至澍谋迁于滇刘之勃持不可内江王至沂与之力争王将行而守门卒汹汹乱辎重有被掠者事遂寝已而新抚龙文光【是年春庄烈帝命文光代陈士竒】总兵刘佳引率兵三千从川北来谋设守诸王大姓逸去者半【华阳知县沈云祚谒蜀王陈守御防不听闻太平王至渌贤往说之曰成都危在旦夕而王府货财山积不及今募士杀贼疆沦防谁为王守至渌言于王亦不听　沈云祚字子凌太仓人】至是贼逼成都文光等分陴拒守佳引出战而败贼穴城实以火药又刳大木长数丈者合之纒以帛贮药向城楼之勃厉众奋击贼郤二三里皆喜以为将去也初九日黎明火发北楼陷木石飞蔽天守陴者皆散贼遂入城蜀王率妃妾自沈于井之勃文光等皆被执贼以之勃同乡欲用之之勃大骂贼攒箭射杀之复尽驱文武将吏及军民男妇于东门之外将戮之忽有龙尾下垂贼以为瑞遂停刑文光佳引卒不屈死【文光见杀于濯锦桥佳引自投于浣花溪】副使张继孟【字伯功扶风人】陈其赤【字石文崇仁人】佥事刘士斗【字瞻甫南海人】张孔敎【字鲁生防稽人】蜀府左长史郑安民【浙江人】成都同知方尧相【字绍虞黄冈人】华阳知县沈云祚等皆死之【士斗被执见刘之勃与张献忠语大呼曰此贼也公不可少屈献忠怒命捽以上士斗返顾语如前遂阖门被杀其赤投百花潭死尧相死于万里桥下贼幽云祚于大慈寺遣其党馈食以刃胁降不从遇害后献忠复欲用诸人备百官继孟等不为屈遂并见杀】
　　明南京修兴宁宫慈禧殿
　　先是洛阳之陷福王母妃与王相失居于河南人郭守义家王既立始遣总兵王之纲奉迎及是至南京命于三日内搜括万金以充赏赐又谕工部以行宫湫隘亟修兴宁宫慈禧殿克期告成以居母妃寻又封母妃弟邹存义为大兴伯【时土木并兴赐予无节御用监内官请给工料银置龙鳯几榻诸器物及宫殿陈设金玉诸宝封赀数十万工部侍郎髙倬奏请裁省光禄寺办御用器至万五千七百有奇倬又以为言皆不纳　髙倬字枝楼忠州人】
　　明以前大学士王应熊为兵部尚书督师专讨蜀寇起前宁夏巡抚樊一蘅【字君带宜宾人】为兵部侍郎总督川陜军务
　　时张献忠已据全蜀惟遵义保境自守应熊与一蘅避其地命应熊督师一蘅总督军务讨之又遣御史米夀图【昆明人】廵按四川命吏部简堪任监司守令者从寿图西行应熊等乃缟素誓师开幕府传檄诸郡旧将防师大举防廵抚马干【昆明人】复重庆副将朱化龙等复龙安荗州一蘅乃起旧将甘良臣为总统合叅将杨展等所携溃卒得三万人寻复叙州而副将曾英【福建人】连败贼军声大振亦受一蘅节制其他据城奉征调者洪雅则曹勋【黎州叅将】范文光【内江人】松荗则詹天顔【龙岩人】防万则谭宏谭诣一蘅遂移驻纳溪【注见前】与应熊防泸州檄诸路刻期并进献忠颇惧【事皆在明年至顺治三年我】
　　【大清兵入蜀诛献忠余贼南奔至重庆曾英战殁应熊避之毕节卫寻卒防】
　　【大兵北旋一蘅复驻江上为收复计时蜀中大乱诸将各据地自擅一蘅令不行顺治八年】
　　【大清兵南征一蘅遁山中遘疾卒蜀中将士俱尽而寿□出奔沅州至顺治十一年城破亦死】明以越其为右佥都御史廵抚河南
　　时河南诸将各结寨自固其最大者开封汝宁间则刘洪起南阳则萧应训洛阳则李际遇诸帅中独洪起勇而好义数杀贼有功尝与巡按御史陈潜夫大破贼将陈徳于桞园潜夫因请予挂印为将军马士英不聴前佥事越其本坐赃遣戍赦居南京以士英姻娅特起为河南巡抚老惫不知兵潜夫所建白皆不用诸镇兵无至者防其杰以事谮潜夫于士英【萧应训复南阳及泌阳舞阳桐栢遣子三杰献防潜夫授告身饮之酒鼓吹前导出三杰喜过望往谒其其杰觊其贿故为尊严厉词诘责诋为贼三杰泣而出萌异心潜夫过诸寨皆铙吹迎送其杰问过之诸寨皆闭门不出其杰恚故谮之】士英竟调潜夫还以凌駉【歙县人】代之
　　明选淑女
　　时以母妃命选淑女羣奄借端肆扰隠匿者至邻里连坐兵科给事中陈子龙【字卧子松江华亭人哲王时死节　本朝赐諡忠裕】言中使四出搜巷凡有女之家黄纸贴额持之而去闾井骚然明防未经有司中使私自搜采甚非法纪御史朱国昌【临安卫人】亦以为言乃命禁讹传诳惑者寻复使太监李国辅等分诣苏杭采访民间婚娶一空
　　明赐北京死节诸臣赠諡
　　北京文武臣殉难者并子赠諡世廕立庙于鸡鸣山赐额曰旌忠其列于正祀者文臣二十四人【范景文倪元潞李邦华王家彦孟兆祥施邦曜凌义渠吴麟征周鳯翔马世竒刘理顺汪伟申佳允吴甘来王章陈纯徳陈良谟成徳许直金及大同廵抚卫景瑗宣府廵抚朱之冯布衣汤文琼诸生许琰　范景文等事具前许琰字玉仲吴县人闻京师破趋古庙自经为人所解及哀诏至竟不食死】武臣七人【新乐侯刘文炳惠安伯张庆臻襄城伯李国桢驸马都尉巩永固左都督刘文擢山西总兵官周遇吉辽东总兵官呉襄　文炳等事具前】内臣一人【王承恩事具前】妇人九人【成徳母张氏金母章氏汪伟妻耿氏刘理顺妻万氏妾李氏马世竒妾朱氏李氏陈良谟妾时氏吴襄妻祖氏事具前】附祀者文臣七人【进士孟章明及郎中徐有声给事中顾鋐彭琯御史俞志虞总督徐标副使宋廷焕　孟章明徐有声徐标事具前顾鋐成都人彭琯永川人俞志□浙江人朱廷焕单县人以副使分廵大名流贼陷城被执死】武臣十五人【成国公朱纯臣镇逺顾肇迹定逺邓文明武定郭培民阳武薛濓永康徐锡登西宁宋裕徳懐寜孙维沈彰武伯杨崇猷宣城伯卫时春清平伯呉遵周新建伯王先通安乡伯张光灿右都督方履泰锦衣卫千户李国禄　时春事具前纯臣东平王能入世孙肇迹夏国公成十一世孙文明宁河王愈十世孙培民营国公英九世孙濓鄞国公禄七世孙锡登蔡国公忠十世孙裕徳晟十世孙维藩镗八世孙崇犹信七世孙遵周梁国公成七世孙光通守仁曾孙光灿兴六世孙履泰南和伯一元子】内臣六人【李鳯翔王之心高时明禇宪章方正化张国元　方正化事贝前鳯翔司礼秉笔太监时明故司礼掌印太监宪章国元皆提督诸监局太监并殉难而之心家最富降贼拷掠死】命有司春秋致祭然顾鋐彭琯愈志虞辈特为贼拷死皆滥与其列而郎中周之茂等并以不屈死【事具前】顾未邀赠防他如御史冯恒登【新昌人】员外郎郑逢所行人谢于宣【鄞县人】郎中李逢申知县邹逢吉【湖口人】等皆拷死亦并获赠諡时南北阻絶多未能核实也【又子前大学士孙丞宗太常少卿鹿善继祠諡又湖广殉难巡按御史刘熙祚参政许文岐推官蔡道宪等并予赠諡礼部尚书顾锡畴又言温体仁得君行政最专且久其负先帝罪大且深乞削其文忠之諡而补文震孟罗喻义姚希孟吕维祺诸臣諡庶天下有所劝惩王亦从之　孙承宗鹿善继刘熙祚等事具前许文岐字我西仁和人蕲州陷被执贼系之后营文岐阴与同系举人奚鼎等数十人相结图贼谋泄被害蔡道宪字元白晋江人为长沙推官城陷被执贼防以官嚼齿大骂贼磔之健卒林国俊等九人殉焉顾锡畴字九畴昆山人】
　　明封郑芝龙为南安伯
　　寻命为总兵官镇守福建复令其弟鸿逵帅舟师驻镇江防守
　　明以阮大铖为兵部侍郎巡阅江防
　　大铖之召大学士高图以去就争马士英意稍折迟囘月余至是复用安远侯柳祚昌【并八世孙】荐起大铖兵部添注右侍郎仍禁廷臣不得把持阻谏左都御史刘宗周疏言大铖昔争吏垣不得致魏大中死诏狱杀大中者魏珰大铖其主使也即才果足用臣虑党邪害正之才终病世道且祖宗故事九列必用廷推乃者中防频降司农之后继之少宰【司农张冇誉少宰张提也】未几而大铖司马又继之其为墨勅斜封之渐有不待问者大铖进退实系江左兴亡乞寝成命给事中熊汝霖亦言大铖以知兵擢当置有用之地若止优游司马则枢辅已优为之何必增置命切责宗周而格汝霖疏不聴寻命大铖兼右佥都御史巡阅江防
　　九月明黄得功趋扬州高杰以兵袭仪真不克
　　初史可法置得功仪真与杰阴相牵制及是登莱总兵黄蜚将之任蜚与得功同姓称兄弟移书请兵备非常得功率骑三百由州往高邮迎之杰素忌得功又疑图已乃伏精卒道中邀撃之得功行至土桥方作食伏起出不意上马举鐡鞭飞矢雨集马踣腾他骑驰有骁骑舞槊直前得功大呼反鬬挟其槊而抶之人马皆糜复杀数十人跳入頽垣中哮声如雷追者不敢进遂疾驰至其军得免方鬬时杰潜师仪真得功兵颇伤而所俱行三百骑皆没遂诉于南京愿与杰决一死战命太监卢九徳及可法遣监军万元吉和解之不可防得功有母防可法往吊语之曰土桥之役无智愚皆知杰不义今将军以国故捐盛怒而归曲于髙是将军収大名于天下也得功色稍和终以所杀亡多为恨可法令杰偿其马复出千金为母得功不得已听之
　　明大学士姜曰广罢
