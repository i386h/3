<!-- { "loadSidebar": true } -->
　　上皇至咸阳上备法驾迎于望贤宫上皇在宫南楼上着紫袍望楼下马趋进拜舞于楼下上皇降楼抚上而泣索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上乃受之上皇不肯居正殿上自扶登殿尚食进食尝而荐之将发行宫上亲为上皇习马而进之执鞚行数步上皇止之上乗马前引不敢当驰道上皇谓左右曰吾为天子五十年未为贵今为天子父乃贵耳入御含元殿慰抚百官乃诣长乐殿谢九庙主恸哭乆之即日出居兴庆宫上累请避位还东宫上皇不许以传国寳授上上始涕泣受之
　　赦天下
　　上御丹鳯楼赦天下惟与安禄山同反及李林甫王鉷杨国忠子孙不在免例【先是广平王俶入东京按百官受禄山父子官者陈希烈等三百余人皆素服悲泣请罪俶以上防释之寻勒赴西京崔器令谒朝堂请罪如前西京百官之仪然后收繋大理京兆狱至是命礼部尚书李岘兵部侍郎吕諲与器共接之岘以侍御史李栖筠为详理判官栖筠多务平恕故人皆恕諲器而岘独得众誉李岘呉王恪孙吕諲河中河东人】
　　立广平王俶为楚王
　　寻复徙为成王
　　加郭子仪司徒李光弼司空功臣进阶赐爵有差追赠死节之士
　　李憕卢奕顔杲卿袁履谦许逺张廵张介然蒋清厐坚等皆加追赠官其子孙战亡之家给复三载【议者或罪张巡以守睢阳不去与其食人曷若全人其友人李翰为之作传表上之曰巡以寡撃众以弱制彊保江淮以待陛下之师其功大矣且廵所以固守者以待诸军之救也救不至而食尽既尽而及人岂其素志哉设使守城之初已有食人之计损数百人以安天下臣犹曰功过相掩况非其素志乎众议由是始息李翰赞皇人】
　　蠲来载租庸三分之一复郡名官名
　　以良娣张氏为淑妃【刘友益曰书此志乱始也】
　　贼将史思明高秀岩各以所部来降
　　史思明遣其将窦子昂以所部十三郡及兵八万来降河东节度使高秀岩亦以所部降上大喜以思明为归义王范阳节度使【初安庆绪之北走也其大将李归仁及精兵万人皆溃归范阳庆绪忌思明之彊遣阿史那承庆安守忠往徴兵因宻图之判官耿仁智説思明曰大夫所以尽力于安民者廹于凶威耳今唐室中兴天子仁圣大夫诚率所部归之此转祸为福之计也禆将乌承玼亦曰庆绪叶上露耳大夫奈何与之俱亡思明以为然承庆守忠以五千劲骑自随至范阳思明引入内防乐饮别遣人収其甲兵诸郡兵皆给粮纵遣之囚承庆等奉表降至是上遣内侍李思敬与乌承恩往宣慰使将所部兵讨庆绪承恩所至宣布诏旨沧瀛安深徳棣等州皆降虽相州未下河北率为唐有矣乌承玭字徳润张掖人承恩承玭族兄】
　　制陷贼官以六等定罪
　　崔器吕諲上言诸防贼官背国从伪准律皆应处死李岘以为贼陷两京天子南巡人自逃生此属皆陛下亲戚或勲旧子孙今一概以叛法处死恐乖仁恕之道且河北未平羣臣防贼者尚多若尽诛之是坚其附贼之心也上从岘议以六等定罪重者刑之于市次赐自尽次杖一百次三等流贬斩逹奚珣等十八人陈希烈等七人赐自尽【上欲免张均张垍死上皇不可上叩头流涕曰臣非张説父子无有今日若不能活均垍死何面目见説于九泉上皇曰垍为汝长流岭南均为贼毁我家事决不可活上泣而从命顷之有自贼中来降者言羣臣在邺者闻赦希烈等皆自悼失身贼庭及闻希烈等诛乃止上甚悔之】
　　【司马氏光曰陈希烈等或贵为卿相或亲连肺腑承平之日迎合取容祸乱既作偷生茍免至乃媚贼称臣为之陈力此乃犬马之不如六等议刑斯亦可矣又何悔焉】
　　置左右神武军
　　置神武军取元从子弟【胡三省注谓从帝马嵬北行及自灵武还京师者】充其制皆如四军【左右羽林左右龙武】縂谓之北牙六军【神武亦置左右共为六军】又择善骑射者十人为殿前射生手分左右厢号曰英武军
　　【戊戌】乾元元年【是年二月改元复以载为年】春正月上皇加帝尊号帝复上上皇尊号
　　二月以李辅国兼太仆卿
　　辅国依附张淑妃势倾朝野
　　免天下今年租庸
　　以改元故有是诏
　　三月立淑妃张氏为皇后
　　夏五月停采访使改黜陟使为观察使【胡三省曰观察使始此】张镐罢
　　张镐性简澹不事中要闻史思明请降上言思明凶险因乱窃位人面兽心难以徳懐愿勿假以威权又言滑州防御使许叔冀狡猾多诈临难必变请徴入宿卫时上已宠纳思明防中使自范阳及白马来皆言思明叔冀忠恳可信上以镐为不切事机罢为荆州防御使
　　立成王俶为皇太子更名豫
　　张后生兴王佋才数嵗欲以为嗣上疑未决从容谓知制诰李揆【字端卿淮阳王道元之元孙】曰成王长且有功朕欲立为太子卿意何如揆再拜贺曰此社稷之福臣不胜大庆上意始决
　　崔圆李麟罢以王璵【方庆六世孙】同平章事
　　上颇好鬼神太常少卿王璵专依鬼神以求媚每议礼仪多杂以巫祝俚俗上悦之遂以璵同平章事【璵在开元时为祠祭使祈祷或焚纸钱有类巫现习礼者羞之至是复以祠祷见宠乃奏置太乙坛上尝不豫卜云山川为祟与请中使与女巫乗驿分祷所过烦櫌黄州有巫盛年美色从无頼少年数十为蠧尤甚刺史左震悉収斩之籍其赃十万以状闻请以其赃代贫民租遣中使囘京上无以罪也】
　　赠顔杲卿太子太保諡曰忠节
　　杲卿之死也以张通幽之譛【杲卿初起常山与张通幽同谋通幽贼将通儒弟也会杲卿遣其子泉明献俘京师通幽请偕行以救宗族杲卿许之至太原通幽欲自托于王承业杀之更表毁短杲卿留泉明别遣使献之杲卿寻死难】竟无襃赠及是顔真卿为御史大夫泣诉于上上为之言于上皇杖杀幽通而赠杲卿【泉明既留太原王承业遣还使壮士翟乔贼之于路乔不平告之故乃免比至常山城已防为史思明所获至是思明降泉明乃得归求其父尸于东京得之遂并袁履谦尸棺敛以归杲卿姊妹女及泉明之女皆流落河北泉明号泣求访哀感路人久乃得之诣亲故乞索赎之先姑姊妹而后其子遇父时将吏妻子流落者皆与之归凢五十余家均减资粮一如亲戚真卿悉加赡给随其所适而资送之袁履谦妻疑履谦衣衾敛薄发棺视之与杲卿无异乃始慙服】
　　初行新厯
　　山人韩頴所造
　　史思明反杀范阳副使乌承恩
　　李光弼以史思明终当叛乱而乌承恩为思明所亲信隂使圗之又劝上以承恩为范阳节度副使赐阿史那承庆铁劵令共圗思明上从之承恩多以私财募部曲又数衣妇人服诣诸将説诱之思明闻而疑之防承恩入京师上使内侍李恩敬与俱宣慰范阳谋泄思明执承恩索其装囊得鐡劵及光弼牒思明乃集将佐吏民西向大哭曰臣以十三万众降朝廷何负陛下而欲杀臣遂杀承恩及其党二百人囚思敬表言之上遣中使慰谕思明曰此非朝廷与光弼之意皆承恩所为杀之甚善思明表求诛光弼命耿仁智张不矜为表云陛下不为臣诛光弼臣当自引兵就太原诛之不矜以示思明及将入函仁智削去之思明闻之命执二人斩之【仁智事思明乆思明怜欲活之仁智大呼言曰人生会有一死得尽忠义死之善者也今从大夫反不过延嵗月岂若速死之愈乎思明怒捶杀之】
　　秋七月初铸大钱
　　铸当十大钱文曰乾元重寳【从御史中丞弟五之请也】明年更铸大钱加以重轮一当五十与乾元钱开元钱三品并行【已而民争盗铸货轻物重谷价腾踊饿殍相望言者皆归咎于乃贬忠州长史　忠州唐置今四川】上元元年敕小钱一当十其重轮者当三十【三品钱行浸乆属嵗荒米斗至钱七千人相食京兆捕私铸者月间榜死至八百余人尚不能禁故有是敕】至寳应元年敕大小皆当一民始安之
　　册囘纥英武可汗以宁国公主归之
　　册命囘纥可汗曰英武威逺毘伽阙可汗以上防女寜国公主妻之以汉中王瑀为册礼使右司郎中李巽【字令叔赵州赞皇人】副之上送至咸阳公主辞决曰国家事重死且无恨上流涕而还【瑀等至囘纥牙帐可汗衣赭袍坐帐中引瑀等立帐外瑀不拜可汗曰我与天可汗两国之君君臣有礼何得不拜瑀对曰天子以可汗有功自以所生女妻可汗恩礼至重可汗奈何以子壻傲妇翁坐榻上受册命邪可汗改容起受册明日立公主为可敦举国皆喜道骑三千助讨安庆绪后囘纥以公主无子聴归京师】
　　郭子仪李光弼入朝八月以子仪为中书令光弼为侍中命郭子仪等九节度讨安庆绪以宦官鱼朝防【泸州人】为观军容使
　　安庆绪之初至邺也犹据七郡兵粮丰备专以缮台沼酣饮为事髙光张通儒等争权不恊无复刚纪蔡希德有才畧好直言通儒谮而杀之诸将怨怒不为用上命朔方郭子仪及淮西鲁炅兴平李奂滑濮许叔冀镇西北庭李嗣邺郑蔡季广琛河南崔光逺【灵昌人】七节度讨之又命河东李光弼泽潞王思礼二节度使将所部兵助之上以子仪光弼皆元勲难相统属故不置元帅但以宦官鱼朝恩为观军容宣慰处置使观军容之名自此始
　　冬十月郭子仪等防卫州遂围邺城
　　子仪引兵济河东至获嘉破安太清太清走保卫州庆绪悉举邺中之众七万救卫州子仪使善射者三千人伏于垒垣之内令曰我退贼必逐我汝乃登垒鼓噪而讨之既而与庆绪战伪退贼逐之至垒下伏兵起射之贼还走子仪复引兵逐之庆绪大败遂防卫州庆绪走子仪等追至邺庆绪入城固守【庆绪窘急遣薛嵩求救于史思明且请以位让之思明发范阳观望未进会崔光逺防魏州思明遂引兵大下光逺使将军李处崟拒之连战不利还趣城贼追至城下扬言曰处崟召我来何为不出光逺信之斩处崟处崟骁众所恃也既死众无闘志光逺脱身走思明陷魏州所杀三万余人　薛嵩讷之从子】
　　以侯希逸【营州人】为平卢节度副使
　　平卢节度使王元志卒【初元志既酖杀刘正臣禄山以亲将徐归道为节度使元志复与侯希逸袭杀之遣使上闻诏拜元志平卢节度使至是卒　刘正臣事具前】上遣中使往抚慰将士因就察军中所欲立者授以旌节髙丽人李懐玉为禆将杀元志之子推侯希逸为军使朝廷因以希逸为节度副使节度使由军士废立自此始
　　【己亥】二年春正月史思明自称燕王
　　史思明自称大圣燕王周挚为行军司马【李光弼曰思明得魏州而按兵不进此欲使我懈惰而以精鋭掩吾不备也请与朔方军同逼魏城求与之战彼惩嘉山之败必不敢轻出得旷日引乆则邺城防庆绪死而彼无辞以用其众矣鱼朝恩以为不可乃止　嘉山之败事具前】
　　二月壬子月食既【胡三省曰春秋之法书日食不书月食此因张后专横故特书】先是百官请加皇后尊号上以问中书舎人李揆对曰自古皇后无尊号惟韦后有之岂足为法上惊曰庸人几误我会月食事遂寝后与李辅国相表里干预政事上颇不悦而无如之何
　　三月九节度之兵溃于相州
