<!-- { "loadSidebar": true } -->
　　金人攻通津宣化门范琼以千人出战渡河氷裂没者五百人自是士气益挫会大雨雪连日夜不止何防数趣郭京出师京徙期再三至是京尽令守御人下城母得窃窥因大启宣化门出攻金师京与张叔夜坐城楼上金兵分四翼噪而前京所遣兵败走堕死于防龙河填尸皆满城门急闭京白叔夜曰须自下作法因下城引余众南遁【京逃至襄阳聚众欲为乱张思正囚而杀之】金兵遂登城众皆披靡四壁兵皆溃金人焚南薰诸门统制姚友仲死于乱兵四壁守御使刘延庆夺门出奔为追骑所杀统制何庆言陈克礼中书舍人高振力战与其家人皆被害京城遂破帝闻城破恸哭曰不用种师道言以至于此卫士入都亭驿执金使刘晏杀之军民数万斧左掖门求见天子帝御楼谕遣之卫士长蒋宣率其众数百欲邀乘舆犯围而出左右奔窜独孙傅梅执礼吕好问侍宣抗声曰国事至此皆宰相信任奸臣不用直言所致孙傅诃之宣以语侵傅好问譬晓之曰若属忘家族欲冐重围卫上以出诚忠义然乘舆将驾必甲乘无缺而后动讵可轻邪宣诎服曰尚书真知军情挥其徒退【时都人喧呼不已莘县人王纶乘势径造御前曰臣能弹压之帝解所佩夏国寳剑以赐曰臣未冇官帝取片纸书曰王纶可除兵部侍郎纶下楼挟恶少数人传旨抚定都人乃息何防以除命太峻补纶修职郎斥不用　王纶字正道旦弟勗之元孙】何防欲亲率都民巷战金人宣言议和退师乃止帝闻金人欲和而退命何防及济王栩使其军请成尼玛哈斡里雅布曰自古有南即有北不可相无也今之所议期在割地而已防还言金人欲邀上皇出郊帝曰上皇惊忧而疾必不获已朕当亲往遂如青城尼玛哈军何防陈过庭孙傅等从奉表请降以金遗尼玛哈斡里雅布二人言其主欲别立贤君宜族中择一人为宋国主仍去帝号帝黙然何防喜和议成既归都堂作防饮酒谈笑终日
　　【陈桱曰方干里雅布北还宋廷宜为逺谋乃忽李纲种师道之言上下相庆以为无虞曾不数月再致金师当是时庙堂之相方镇之将皆出于童蔡王梁之门无可以系天下之望唯以割地请和为言未闻有能出一计与之抗者是以金人之来如破竹然及围城逾月外援不至竟以妖术取败吁可怪哉】
　　十二月康王构帅师入卫次于东平
　　康王开大元帅府于相州有兵万人分为五军而进既渡河次于大名宗泽以二千人与金人力战破其三十余砦履氷渡河见王曰京城受围日乆入援不可缓王纳之既而知信徳府【宋宣和中置今直顺徳府是】梁扬祖以三千人至张俊【字伯英鳯翔成纪人】苗传【上党人履之子】杨沂中【字正甫后赐名存中代州崞县人】田师中等皆在麾下兵威稍振防帝遣曹辅赍蜡诏至云金人登城不下方议和好可屯兵近甸毋动汪伯彦等皆信之宗泽独曰金人狡谲是欲欵我师尔君父之望入援何啻饥渇宜急引军直趋澶渊次第进垒以解京城之围万一敌有异谋则吾兵已在城下伯彦难之劝王遣泽先行王乃命泽趋澶渊自是泽不得预帅府事矣耿南仲及伯彦请移军东平从之
　　帝至自金营遣使如两河割地以畀金
　　帝还宫士庶及太学生迎谒帝掩面大哭曰宰相误我父子观者无不流涕先是金遣萧庆入居尚书省凡朝廷事皆先闗白及是复遣使来索金一千万锭银二千万锭帛一千万匹于是六括金银定京师米价劝粜以赈民纵民伐紫筠馆花木以为薪以陈过庭折彦质等为割地使如河东北割地以畀金又分遣欧阳珣【字全美吉州庐陵人】等十二人持诏而往珣尝上书极言祖宗之地尺寸不可以与人复抗论当与力战战败而失地他日取之直不战而割地他日取之曲时宰怒欲杀珣乃以珣为将作监丞奉使割深州珣至深州城下恸哭谓城上人曰朝廷为奸人所误至此吾已办死来矣汝等宜勉为忠义报国金人怒执送燕焚死之
　　范致虚防师入援至邓州师溃
　　先是汴城围急诏以致虚为陜西五路宣抚使督勤王兵入援致虚防陜西节度使钱葢师十万至颍昌闻汴京破西道总管王襄南遁致虚独与西道副总管孙昭逺【字显叔眉州眉山人】环庆帅王似熙河帅王倚帅歩骑号二十万命马祐昌统之以趋汴以僧赵宗印【汾州孝义人】为参议官致虚将大军遵陆宗印将舟师趋西京宗印又以僧为一军号尊胜队童子行为一军号浄胜队致虚勇而无谋委己以聼于宗印宗印徒大言实未尝知兵及是师出武闗至邓州千秋镇【一作千金镇在邓州西】金将罗索以精骑冲之不战而溃死者过半王似王倚孙昭逺等留陜府致虚收余兵入潼闗【致虚之鼓行出闗也禆将李彦仙曰行者利速多为支军则舍不至淹败不至覆若众羣聚而出殽渑一蹴于险则皆溃矣致虚不从遂底于败　李彦仙初名孝忠字少严寜州彭原人】
　　【丁未】二年【金天防五年　是年依前一嵗两系之例五月以前为钦宗靖康二年五月以后为高宗建炎元年】
　　春正月诏两河民降金民不从
　　陈过庭至两河民坚守不奉诏至是复诏两河民开门出降民犹不肯
　　帝命太子监国复如金营
　　金人索金银急且再邀帝至营帝有难色何防李若水以为无虞劝帝行帝乃命孙傅辅太子监国而与防若水等复如青城唐恪闻之曰一之为甚其可再乎閤门宣赞舍人呉革【字义夫华州华隂人】亦白防曰天文帝座甚倾车驾若出必堕敌计防不聼帝至郊张叔夜叩马而谏帝曰朕为生灵之故不得不亲往叔夜号恸再拜众皆哭帝字之曰嵇仲努力
　　河东割地使刘韐自经于金军
　　韐至金营金人使仆射韩正馆之僧舍谓韐曰国相知君今用君矣韐曰偷生以事二姓有死不为也正曰军中议立异姓欲以君为正代与其徒死不若北去取富贵韐仰天大呼曰有是乎归书片纸曰贞女不事二夫忠臣不事二君况主辱臣死以顺为正者妾妇之道也此予所以必死也使亲信持归报其子子羽【字彦伯】等即沐浴更衣酌巵酒而缢金人叹其忠瘗之寺西冈上遍题壁以识其处凡八十日乃就敛顔色如生
　　副元帅宗泽大败金人于卫州
　　泽自大名至开徳与金人十三战皆捷遂以书劝康王檄诸道兵防京城又移书北道总管赵野河东北路宣抚范讷知兴仁府【宋崇寜初置今曹州府曹县是】曾楙合兵入援三人皆以泽为狂不答泽随以孤军进至卫南【隋县元省故城在今卫辉府滑县】先驱云前有敌兵泽挥众直前与战败之转战而东敌益生兵至泽将王孝忠战死前后皆敌垒泽下令曰今日进退等死不可不死中求生士卒知必死无不一当百斩首数千金人大败退却数十里泽计敌必复来乃暮徙其营金人夜至得空营大惊自是惮泽不敢复出兵泽出其不意遣兵过大河袭击败之
　　辽耶律逹实建都于朔漠【号呼逊鄂尔多　呼逊有力之称旧作虎思鄂尔多亭也辽以名宫帐旧作干耳朶亦作斡鲁朶今改】
　　西辽主逹实引兵东还行二十日得善地遂建都城改元康国以萧鄂啰罗为都元帅率骑七万东征以青牛白马祭天誓众兴复鄂啰罗行万余里无所得牛马多死勒兵而归逹实曰皇天勿顺数也
　　大风霾云雾四塞
　　二月京城廵检范琼逼上皇及后妃太子宗戚如金军吏部侍郎李若水死之
　　帝自如青城都人日出迎驾而粘黙合留不遣太学生徐揆【衢州人】上书金帅请帝还宫金人取至军中诘难揆厉声抗论被杀金主得帝降表遂废帝及太上皇帝为庶人知枢密院事刘彦宗请复立赵氏不许丙寅金人堑南薰门路人心大恐丁夘金人令翰林承旨呉幵吏部尚书莫俦【字夀朋湖州人】入城令推立异姓堪为人主者且邀上皇出城孙傅曰吾惟知吾君可帝中国尔若立异姓吾当死之上表金人请立赵氏不报京城巡检范琼逼上皇与太后御犊车出宫郓王楷及诸妃公主驸马暨六宫有位号者皆行独元祐皇后孟氏以废居私第获免初金人以内侍邓述所具诸王皇孙妃主名檄开封尹徐秉哲尽取之秉哲令坊巷五家为保母得藏匿前后凡得三千余人秉哲悉令衣袂相聨属而往金人逼帝及上皇易服若水抱帝而哭诋金人为狗辈金人曳若水出击之败面气结仆地尼玛哈令铁骑十余守视曰必使李侍郎无恙若水絶不食或勉之曰事无可为者公今日顺从明日当富贵矣若水叹曰天无二日若水寜有二主哉其仆亦慰解之曰公父母春秋高若少屈冀得一归觐若水叱之曰吾不复顾家矣金人又逼上皇召皇后太子孙傅留太子不遣统制呉革欲以所募士微服卫太子溃围而出傅不从而密谋匿之民间别求状类太子者及宦者二人杀之并斩十数死囚持首送之绐金人曰宦者欲窃太子出都人争鬭杀伤误中太子因帅兵讨定斩其为乱者以献苟不已则以死继之越五日无肯承其事者呉幵莫俦督胁甚急范琼恐变生以危言詟卫士遂拥皇后太子共车而出傅曰吾为太子傅当同死生遂以留守事付王时雍从太子出百官军吏奔随太子号哭太子亦呼云百姓救我哭声震天至南薰门范琼力止傅金守门者曰所欲得太子留守何预傅曰我宋之大臣且太子傅也当死从遂宿门下以待命若水在金营旬日尼玛哈召问立异姓状若水因骂之为剧贼尼玛哈令拥之去若水反顾骂益甚谓其仆曰我为国死职尔奈并累若属何又骂不絶口监军挝破其唇噀血骂愈切至以刃裂颈断舌而死金人相与言曰辽国之亡死义者十数南朝唯李侍郎一人
　　金人大括金帛杀户部尚书梅执礼等
　　时金人邀索金帛每曰和议已定但所需满数则奉天子还阙执礼及礼部侍郎陈知质刑部侍郎程振【字伯起饶州乐平人】给事中安扶【焘之子】皆主根索四人哀民力已困相与谋曰金人所欲无艺极虽铜铁亦不能给惟以军法结罪或可窒其求防宦者挟宿怨语金师曰城中百万户所取未百一但许民金银换米麦当有出者已而果然金帅怒呼四人责之执礼等曰天子防尘臣民皆愿致死虽肝脑不计于金银何有哉顾比屋枵空无以塞命尔金帅问官长何在振恐执礼获罪遽前曰皆官长也金帅怒先取其副胡舜陟等各杖之百檛四人杀之而枭其首士庶莫不流涕愤叹
　　康王构次于济州
　　王有众八万分屯济濮诸州高阳闗路安抚使黄潜善总管杨惟忠亦以歩兵数千至东平王遣真定总管王渊以三千人入卫宗庙金人闻之遣甲士及中书舍人张徴赍蜡诏自汴京至命王以兵付副帅而还京王问计于左右后军统制张俊曰此金人诈谋尔今大王居外此天授岂可徒往因请进兵王遂如济州既而金人谋以五千骑取康王吕好问闻之遣人以书白王曰大王之兵度能击则邀击之不然即宜逺避
