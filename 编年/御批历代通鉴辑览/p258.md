<!-- { "loadSidebar": true } -->
　　并州总管汉王谅起兵晋阳遣杨素撃虏以归杀之谅有宠于髙祖为并州总管自以所居天下精兵处见太子勇蜀王秀得罪常不自安乃言于髙祖以突厥方彊宜修武备于是缮治器械招集私人殆将数万谘议参军王頍【苦委反】者僧辩之子倜傥好竒畧与萧摩诃俱不得志欝欝思乱皆为谅所亲善及髙祖崩帝即位以髙祖玺书徴之先是髙祖与谅密约若玺书召汝敕字旁别加一防又与玉麟符【刻玉为符作麟形并扬益三总管用后惟东西两都留守用之】合则就徴及发书无验谅知有变遂发兵晋阳唱言杨素反将诛之遣诸将分道四出【余公理出太谷綦良出滏口刘建出井陉乔钟葵出雁门　太谷隋县今属山西太原府】署兵曹裴文安为柱国与纥单贵【纥姓单贵名】王等直指京师谅简精鋭数百骑戴羃【莫狄反】离【通作防即惟帽妇人着之以蔽面及身后其制渐短短名曰葢头】称宫人还长安径入蒲州城中豪杰颇有应之者文安等未至蒲津百余里谅忽改图令纥单贵断河桥守蒲州而召文安还帝以杨素为并州道行军总管河北安抚大使帅众讨谅【素先以五千骑袭蒲州纥单贵败走王以城降綦良攻黎州塞白马津余公理自太行下河内帝以史祥为行军总管军河隂公理逆战祥撃败之进趣黎阳良军不战而溃乔钟葵攻代州总管李景拒守月余帝遣朔州刺史杨义臣救之钟葵悉众以拒义臣撃破之　黎州后周置治黎阳今卫辉府濬县是史祥字世休寜之子李景字道兴天水休官人杨义臣代人本姓尉迟父崇与突厥战死髙祖以其诚节赐姓杨氏】谅遣其将赵子开拥众十万屯据髙壁【岭名在平阳府灵石县东南上有韩信墓亦名韩信岭】布陈五十里素令诸将以兵临之自引竒兵潜入霍山【在平阳府霍州东南即古太岳今为中镇】缘崖谷而进驰出北军之北直指其营鸣鼓纵火北军不知所为自相蹂践杀伤数万谅闻之大惧自将兵十万拒素防大雨欲引还王頍諌曰杨素悬军深入士马疲毙王以鋭卒自将击之其势必克今乃望敌而退是阻战士之心而益西军之气也愿王勿还谅不从頍谓其子曰气候不佳兵必败矣杨素进撃谅大破之擒萧摩诃谅退保晋阳素进兵围之谅穷蹙请降頍自杀羣臣奏谅当死帝不许除名为民竟以幽死所部吏民坐死徙者二十余万家【初髙祖与独孤后甚相畏重誓无异生之子尝谓羣臣曰前代天子溺于嬖幸嫡庶分争或至亡国朕旁无姬侍五子同母可谓真兄弟也岂有此忧耶又惩周室诸王微弱故使诸子分据大镇及其晩节迭相猜忌五子皆不以夀终】
　　冬十月葬泰陵【在干州武功县西南】
　　【史臣曰髙祖以外戚之尊受托孤之任乗兹机运遂迁周鼎楼船南迈则金陵失险骠骑北指则单于欵塞于是躬节俭平徭赋仓廪实法令行开皇二十年间天下晏如也然无寛仁之度有刻薄之资暨乎暮年此风愈煽又雅好符瑞暗于大道听妒妇之言惑邪臣之説溺宠废嫡付托失所灭父子之道开兄弟之隙纵其寻斧翦伐根本坟土未干子孙为戮惜哉】
　　十一月帝如洛阳
　　章仇太翼【章仇本章氏因避仇遂加仇为章仇氏太翼字协昭河间人后赐姓卢氏】言于帝曰陛下木命【通鉴作酉命考隋书炀帝纪开皇元年立为晋王时年十三是年嵗在辛丑是则炀帝乃己丑生非酉命也通鉴有误但己丑亦非木命太翼传不载其事未知纲目何据】雍州为破木之冲【雍州酉位故曰破木】不可乆居又防云修治洛阳还晋家帝以为然遂幸洛阳留晋王昭守长安
　　堑龙门【注见前】达上洛【注亦见前】以置闗防
　　发丁男数十万掘堑自龙门东接长安【注见前】汲郡【隋置唐改卫州今河南卫辉府是】抵临清闗【在卫辉新乡县东北今曰临清镇】度河至浚仪【汉县故城在今开封祥祥县】襄城【注见前】达于上洛以置关防
　　陈叔寳卒【赠长城公諡曰炀】
　　以洛阳为东京【大业五年又改东京为东都】
　　炀帝
　　【乙丑】大业元年春正月立皇后萧氏
　　废诸州总管府
　　立晋王昭为皇太子
　　二月以杨素为尚书令
　　敕有司大陈金寳器物锦彩车马引杨素及诸将讨并州有功者于前使竒章公牛宣诏赐赉有差以素为尚书令
　　诏天下公除【谓已成服除之以从公事】
　　惟帝服浅色黄衫铁装带
　　三月命杨素营东京宫室
　　诏杨素营东京役丁二百万人徙洛州郭内居民及诸州富商大贾数万户以实之敕将作大匠宇文恺与内史舍人封徳彛等营显仁宫【在今河南府宜阳县西南北跨洛濵南接皂涧】发江岭之间竒材异石输之洛阳又求海内嘉木异草珍禽竒兽以实苑囿
　　开通济渠【即蒗荡渠注见前】引汴水【蒗荡渠南出为汴水今故道已为黄河所夺】开邗沟【注亦见前】置离宫造龙舟
　　诏曰古者听采舆颂谋及庶民故能审刑政之得失今将廵厯淮海观省风俗遂命尚书右丞皇甫议发丁百万开通济渠自西苑引谷洛水达于河复自板渚【在开封府汜水县东北水经注河水迳板城北有津谓之板城渚口】引河入汴引汴入泗以达于淮又发民十万开邗沟入江沟广四十步傍筑御道树以栁自长安至江都置离宫四十余所遣黄门侍郎王等往江南造龙舟及杂船数万艘官吏督役严急役丁死者什四五
　　夏四月刘方【京兆长安人】大破林邑【注见前】还卒于师
　　先是羣臣有言林邑多珍寳者乃令刘方为驩州【汉九真郡隋置驩州今为安南国地寰宇记州南至环王国十日程环王即林邑也】道行军总管经畧林邑至是方出海口林邑王梵志遣兵守险方撃走之师度阇黎江【在占城国北唐时林邑改号环王后徙国于占更号占城】林邑兵乗巨象四面而至方战不利乃多掘小坑草覆其上与战伪北林邑逐之象多颠踬以弩射之象却走蹂其陈因以鋭师继之林邑大败引兵追之过马援铜柱【南越志日南郡西有屠夷国马援至其地立二铜柱以表汉界】南八日至其国都梵志走入海方入城获其庙主十八皆铸金为之刻石纪功而还士卒肿足死者十四五方亦得疾卒于道
　　五月筑西苑【在洛阳县西亦名芳华苑】
　　苑周二百里其内为海周十余里为方丈蓬莱瀛洲诸山髙百余尺台观宫殿罗络山上海北有渠萦注海内缘渠作十六院门皆临渠每院以四品夫人主之穷极华丽宫树凋落剪防为花叶缀之沼内亦剪防为荷芰菱芡色渝则易以新者十六院竞以殽羞精丽相髙求市恩宠上好以月夜从宫女数千骑游西苑作清夜游曲于马上奏之
　　秋七月废滕王纶【字斌籀瓒之子】卫王集【字文会爽之子】徙之邉郡纶集俱于开皇中嗣爵纶以父瓒故【瓒被酖事见前】每不自安及帝即王与集时呼术者问吉凶及章醮求福或告其怨望呪诅除名徙邉
　　八月帝如江都
　　上幸江都龙舟四重髙四十五尺长二百尺上重有正殿内殿朝堂中二重有百二十房皆饰以金玉下重内侍处之皇后乗翔螭舟制度差小别有浮景九艘三重皆水殿也余数千艘【有漾彩朱鸟仓螭白虎元武飞羽青鳬凌波五楼道坛元坛板黄篾等名】后宫诸王公主百官僧尼道士蕃客乘之共用挽士八万余人【其漾防以上九千余人谓之殿脚】皆以锦防为袍卫兵所乗又数千艘【有平乗青龙艨艟艚艇等名】舳舻相接二百余里骑兵翊岸而行所过州县五百里内皆令献食多者一州至百轝极水陆珍竒后宫厌饫将发弃埋之
　　契丹寇营州遣谒者【隋书百官志大业初改内史省通事舍人为谒者】韦云起【京兆万年人】以突厥兵讨平之
　　契丹寇营州诏通事谒者韦云起防突厥兵讨之启民可汗发骑二万授其处分云起分为二十营四道俱引营相去一里不得交杂闻鼓声而行闻角声而止自非公使勿得走马三令五申击鼓而发有纥干【突厥官名】犯约斩以狥于是突厥将帅入谒皆膝行股栗莫敢仰视契丹本事突厥不相猜忌云起既入其境使突厥诈云向栁城与髙丽交易敢漏泄事实者斩契丹不为备去其营五十里驰进袭之虏获甚众以女子及产畜之半赐突厥余皆収之以归帝大喜擢为治书侍御史
　　铁勒叛西突厥自立为莫何可汗
　　初西突厥阿波可汗为莫何汗处罗侯所虏【事具前】国人立鞅素特勒之子是为泥利可汗泥利卒子达漫立号处罗可汗处罗多居乌孙故地抚御失道国人多叛复为铁勒所困【铁勒匈奴遗种族类最多有仆骨同罗契苾薛延陀等部其酋长皆号俟斤分属东西两突厥】是嵗处罗引兵击铁勒诸部厚税其物又忌薛延陀集其酋长数百人尽杀之于是铁勒皆叛立俟利发俟斤契苾歌楞为莫何可汗又立薛延陀俟斤字也咥为小可汗与处罗战屡败之莫何勇毅絶伦甚得众心为邻国所惮伊吾髙昌焉耆皆附之
　　【丙寅】二年春二月新作舆服仪卫
　　诏牛等议定舆服仪卫制度以何稠【字桂林妥兄子】为太府少卿使之营造送江都稠参会古今多所损益衮冕昼日月星辰皮弁以漆纱为之大抵务为华盛以称上意课州县送羽毛民求捕之殆无遗类乌程【注见前】有髙树逾百尺上有鹤巢民欲取之不可乃伐其树鹤恐杀其子自防氅毛投于地时人或称以为瑞
　　夏四月还东京
　　二月上发江都四月自伊阙陈法驾备千乗万骑入东京御端门大赦制五品以上文官乗车在朝并服佩玉武官马加珂【螺属生海中其色白用为勒饰】戴帻【巾帻起于秦】服袴褶【骑服也】文物之盛近世莫及也
　　秋七月制百官不得计考增级
　　制百官不得计考增级必有徳行功能灼然显著者进擢之帝颇惜名位羣臣当进职者多令兼假而已时牛为吏部尚书不得专行其事苏威宇文述张瑾虞世基裴蕴【陈尚书忌之子】裴矩参掌选事而与夺之笔世基独专之受纳贿赂黜陟任意
　　太子昭卒
　　太子昭自长安来朝数月将还欲乞少留不许拜请无数昭体素肥因致疾薨帝哭之数声而止寻奏声伎无异平日也
　　楚公杨素死
　　越公杨素虽有大功特为帝所猜忌外示殊礼内情甚薄太史言隋分野有大防乃徙素为楚公意楚与隋同分欲以厌之素寝疾不肯饵药谓弟约曰我岂须更活耶
　　八月封孙倓为燕王侗为越王侑为代王
　　皆元徳太子昭之子也
　　冬十月置洛口回洛仓
　　置洛口仓于巩东南原上城周二十余里穿三千窖置回洛仓于洛阳北七里城周十里穿三百窖窖皆容八千石
　　徴天下散乐
　　初齐髙纬之世有鱼龙山车等戏谓之散乐周宣帝时郑译奏徴之及髙祖受禅牛定乐悉放遣之帝以启民可汗将入朝欲以富乐夸之太常少卿裴蕴希防奏括天下前世乐家子弟皆为乐戸其六品以下至庶人有善音乐者皆直太常帝从之于是四方散乐大集东京课京兆河南制其衣锦防为空帝多制艳篇令乐正白明达造新声播之音极哀怨
　　始建进士科【隋书北史俱无建立进士科之文唯唐书杨绾传云进士起于隋大业中然亦不言年月故通鉴不载纲目以设科之始特为增入但纪于太子昭卒之下杨素卒之前未知何据考炀帝纪大业二年七月甲戌太子薨乙亥杨素薨两日相连恐其间无暇建科取士也今因改辑于是年之末】御批歴代通鉴辑览卷四十七
　　钦定四库全书
　　御批歴代通鉴辑览卷四十八
　　隋
　　炀帝
