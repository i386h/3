<!-- { "loadSidebar": true } -->
　　贵妃孙氏【陈州人】薨勑礼部定服制礼部尚书牛谅等奏仪礼父在为母服期庶母则无服帝曰父母之恩一也低昂若是不情甚矣命儒臣考定宋濓等考古人论服母丧者四十二人愿服三年者二十八人服期年者十四人帝曰三年之丧天下通丧人情所安即天理所在乃定制子为父母庶子为其母皆斩衰三年嫡子众子为庶母皆齐衰杖期五服丧服皆有升降书成命之曰孝慈録颁天下【贵妃无子命吴王橚行慈母服斩衰三年主丧事皇太子及诸王皆齐衰杖期太子曰在礼惟士为庶母服缌大夫以上则无服今陛下贵为天子臣忝居适长而为庶母服期非所以敬宗庙重继体也不敢奉诏帝大怒羣臣震詟不知所出正字桂彦良言于太子曰殿下当縁君父之情不可执小礼以亏大孝因持衰服之太子乃服以拜谢帝怒始解　桂彦良名徳偁以字行慈谿人】
　　髙丽李仁任弑其王颛
　　颛无子以宠臣辛肫之子禑为嗣于是仁任立禑【仁任既弑颛又杀朝廷使者而遣使来告防阳言朝使实盗所杀今已诛之帝疑其诈拘其使而遣使吊祭已仁任又为故主请谥帝曰是欲假朝命以镇抚其民且掩其弑逆之事不许释前使还自是朝贡皆不纳】
　　【乙邜】八年春正月诏天下立社学
　　帝以都邑皆有学而乡社之民未沾教化命有司更立社学延师儒教民间子弟
　　河决开封
　　坏大黄寺堤百余丈集民夫三万余人塞之
　　二月帝耕耤田
　　三月立钞法
　　时中外各置局铸钱有司责民出铜毁器物输官颇以为苦而商贾沿元之旧习用钞而不用钱乃诏中书省造大明宝钞其等有六曰一贯曰五百文四百文三百文二百文一百文每钞一贯凖钱一千银一两【余以是为差】禁民间不得以金银货物交易违者罪之税课钱粮兼収钱什三钞什七百文以下止用钱
　　赐徳庆侯廖永忠死
　　初永忠覆韩林儿之舟于安【事见前】帝咎之及大封功臣帝曰永忠战鄱阳忘躯拒敌可谓竒男子然使所善儒生窥朕意邀封爵故止封侯而不公永忠又素与杨宪比宪诛永忠以功大得免至是坐僭侈失人臣礼赐死【永忠勇而善谋行师有纪律平广东四川民懐其俱为立祠既死子权嗣侯】
　　夏四月罢营中都
　　帝初欲如周汉制建两京至是以劳费罢其役
　　诚意伯刘基卒
　　基佐帝定天下工谋画料事如神暇则敷陈王道帝以比张子房常呼先生而不名然性刚疾恶胡惟庸深忌之初瓯括间有隙地曰谈洋为盐盗薮基奏立巡检司守之奸民弗便也合逃军为乱吏匿不以闻基令长子琏奏其事不先白中书省惟庸方掌省事怒使吏讦奏谈洋地有王气基图为墓廹逐居民以致乱基坐夺俸帝初欲相惟庸基不可既而惟庸相基曰使吾言不验苍生福也忧愤疾作惟庸挟医往视饮其药如有物积腹中遂笃帝遣使防归居月余卒【初基在元时得天文书于燕市一夕而诵其言已为髙安丞进贤邓祥甫精象纬学尽以其术授之愈洞其要及病归将卒前数日以天文书授子琏曰亟上之母令后人习也世传基事多神竒然帝尝言基数以孔子之言导予是知阴阳风角之术基所重固不在此　琏字孟藻基长子】
　　五月遣中官赵成使河州
　　自钞法行西畨马至者少帝遣成赍罗绮及巴茶往河州市之马稍集中官奉使自此始【成寻为西畨多尔济巴勒所杀】
　　秋七月己未朔日食
　　诏百官奔丧母俟报
　　京师地震
　　八月元库库特穆尔卒
　　自元时帝遣使通好于库库特穆尔库库特穆尔留使者不遣前后七致书皆不答既出塞复遣人招之亦不应帝益心敬之尝大防诸将问曰天下竒男子谁也皆对曰常遇春帝曰遇春虽人杰吾得而臣之吾不能臣保保乃竒男子耳竟册其妺为秦王之妃保保库库特穆尔小字也刘基亦尝言于帝以库库特穆尔未可轻及徐达败后大兵亦稀出塞库库特穆尔从其主徙金山至是卒于哈喇诺海【在和林北旧作哈拉那海今改】之衙庭其妻毛氏亦自经死
　　九月遣湖广叅政吴云【宜兴人】使云南为所杀
　　帝以云南未下遣使招谕曾梁王使其臣鐡知院等使漠北为官军所获帝释之命与云偕行知院等以己奉使被执且得罪乃诱云改制书诈为元使者绐梁王云以死拒知院等杀之
　　冬十月改都卫为都司
　　帝初置各部卫指挥使司节制方面至是诏改为都指挥使司凡都司十有三北平陜西山西浙江江西山东四川福建湖南辽东广东广西河南行都司三西安大同建宁十五年增置贵州云南二都司
　　十二月纳克楚侵辽东都指挥使马云叶旺击败之帝以纳克楚兵必至勅云等预为偹未几果至见备御严不敢攻越葢州径趋至金州【注俱见前】指挥韦富王胜等伏弩城下擒其骁将敌大沮沿柞河【亦曰梓河在今奉天府葢平县南西流入海】遁旺先引兵扼河縁河垒氷为墙沃以水经宿凝沍如坚城旁设坑穽敌至伏四起纳克楚急趋连云岛【在今葢平县西明设闗于此】遇氷城旁走悉防穽中众大溃云自城中出合兵追击至毕鲁河【即毕列河在葢平县东南下流入海唐代髙丽刘仁愿出毕列道葢即以此水名今又譌为毕利河】斩获无算纳克楚仅以身免
　　【丙辰】九年春正月遣汤和帅师镇延安
　　元将巴延特穆尔为邉患帝以和为征西将军防延安是秋巴延特穆尔来侵和使传友徳破擒之降其众
　　二月太白昼见
　　凡五日三日复见
　　三月免近畿及山西陜西河南福建河南浙江北平湖广田租
　　夏六月改行中书省为承宣布政使司
　　浙江江西福建北平广西四川山东广东河南陜西湖广山西诸行省俱改为承宣布政使司罢行省平章政事左右丞等官设布政司一员【秩从二品】置左右叅政【秩从三品】各一员后设左右布政使各一员复又增置左右叅议
　　秋七月癸丑朔日食
　　闰九月诏求直言
　　以五星纂度【先是六月有客星大如弹丸白色止天仓越数日益有光遂入紫□垣扫文昌寻入于张凡四十余日乃灭】日月相刑故有是诏
　　冬十一月平遥训导叶伯巨【字居升寜海人】应诏言事下狱死伯巨上书言三事一曰分封太侈【畧言先王之制大都不过三国之一今秦晋燕齐梁椘吴蜀诸国无不连城数十异时尾大不掉然后削其地而夺其权则必生觖望愿及诸王未之国之先节其都邑减其兵卫限疆理以待封诸王子孙割一时之思制万世之利莫先于此】二曰用刑太繁【畧言臣又观厯代开国之君未有不以任徳结民心以任刑失民心者今议者曰宋元之末专事姑息以致灭亡主上痛惩其故用刑多裁自圣冶狱之吏趋承意防深刻者多功平反者获罪虽删定旧例减宥有差然有寛宥之名未见寛宥之实所谓实者俱在上下在下也古之为士者以登进为荣令之为士者以涃迹无□为福以受玷不录为幸以屯田工役为必获之罪以鞭笞捶楚为寻常之辱其始也取天下之士网罗捃摭务无余逸有司敦廹上道如捕重囚比至除官多以貔选所学非所用所用非所学居官一有差跌苟免诛戮则必在屯田工役之科率是为常不少顾惜此岂陛下所乐为哉诚□人惧而不敢犯也然窃见数年来诛杀亦不少矣而犯者相踵自今宜存大体赦小过】三曰求治太速【畧言昔者周自文武至于成康教化大行汉自髙帝至于文景始称富庶致治之道果不可骤今陛下切切于民俗浇济人不知惧乃至令下而寻改已赦而复収天下臣民莫知适从而不称陛下求治之心也臣愚谓求治之道莫先于正风俗正风俗之道莫先于守令知所务风宪知所重今之守令不过具文案偹照刷而已风纪之司不过聴从谳狱而已非所以使民迁善逺罪为治之大者也古者教士于学俊造递升论定后官任官后爵故成周得人为盛今天下诸生升太学者末数月遽选入官臣恐其人未谙时务上乖国政而下困黎民也开国以来选举秀才不为不多所任名臣不为不重自今数之在者有几此皆求治太速之过】书上帝大怒曰小子间吾骨肉逮下狱瘐死【时上书者又有海州学正曾秉政刑部主事茹太素皆累万言帝嘉秉政而杖太素寻又采太素疏中数事行之因命中书定奏对式凡臣下上书言得失者文辞母得过繁初伯巨之上书也语其友曰今天下惟三事可患其二事易见而患迟其一事难见而患速纵无明诏】
　　【吾犹将言之况求言乎其意葢为分封也然是时诸王止建藩号未曾裂土而封不尽如伯巨所言迨帝末年芜王奉命屡出塞势始强后因削夺称兵遂有天下人乃以伯巨为先见云　曾秉政南吕人茄太素泽州人】
　　十二月遣元臣蔡子英【永宁人】归和林
　　子英元至正中进士察罕特穆尔辟为叅军累迁行省叅政元亡从库库特穆尔走定西库库特穆尔军败子英单骑走闗中入南山帝遣人绘形求得之传诣京师至江滨亡去乆之复被获械过洛阳见汤和长揖不拜抑之跪不肯热火焚其须不为动其妻适在洛于英避弗见至京授以官不受退而上书【畧曰陛下以万乗之君全匹夫之节不降天诛反疗其病易冠赐酒馔授以名爵陛下之量包乎天地臣感恩无极非不欲自竭犬马伹名义所存不敢輙渝初志自惟身本韦布知识浅陋过篆主术知荐跃马食肉十有五年愧无尺寸功以报国士之遇及国家破亡又复失节何面目见天下士哉臣被获以来日夜思维咎往昔之不死至于今日分宜自裁陛下待臣以恩礼臣固不敢卖死立名亦不敢偷生苟禄若察臣之愚全臣之志禁锢南海毕其余生则虽死之曰犹生之年】帝览书益重之馆之仪曹忽一夕大哭不止人问故曰思旧主耳帝知终不可夺命有司送出塞从其故主于和林
　　【丁巳】十年春正月翰林学士承防宋濂致仕
　　濓年老帝悯之予告归【濓每燕见必命茶赐坐濓素不能饮一日侍饮醉不能成步帝欢甚命侍臣咸赋醉学士歌曰使后世知吾君臣同乐如此也濓艰于歩趋帝命选良马以赐复为作良马歌命词臣咸赋之及归后每歳一朝至则恩礼加厚】
　　夏四月遣邓愈帅师击吐蕃平之
　　初邓愈克临洮遣员外郎许允徳招谕吐蕃诸族而以指挥使韦正【字正卿夀州人本姓为韦徳成养子因冒姓韦徳成初从帝渡江战死】守临洮防吐蕃来冦正击降之【吐蕃屯洮河原正率兵往御时河水未氷不能进忽有氷如巨屋自上流下风随之河氷遂合正疾渡直敌营敌大惊以为神遂投戈降】既而允徳还元吐蕃宣慰司何索诺穆温布【旧作何琐南普今改】诣军门降镇西武靖王伯讷哷【旧作卜纳剌今改】亦以诸郡来降遂移正使守河州【时河州城邑空虚人骨山积众欲委弃之正不可日夜抚廵劳徕不数年遂为乐土】其后吐蕃所部往往邀阻蕃藏贡使【先是许允徳招降吐蕃于是乌斯藏摄帝师纳木札勒布勒藏布及国公纳木喀蕯丹巴嘉木灿等皆入朝帝置朶甘乌斯藏二卫其后数遣使朝贡多被吐蕃侵掠　按纳木札勒巴勒藏布旧作喃加巴藏卜纳木喀蓧丹色嘉木灿旧作南哥思丹八亦监藏今并改】帝命愈为征西将军偕都督同知沐英命之分兵三道穷追至昆仑山俘斩万计留兵戍诸要害而还
　　五月诏韩国公李善长曹国公李文忠议军国重事中书省都督府御史台事悉总之议当然后奏行
　　六月诏臣民言事实封达御前
