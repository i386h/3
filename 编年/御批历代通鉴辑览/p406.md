<!-- { "loadSidebar": true } -->
　　周主至扬州如迎銮镇遣水军击破唐兵唐主闻周主在江上恐遂南渡又耻降号称藩乃遣陈觉奉表请传位于太子冀使聴命于中国时淮南惟庐舒蕲黄未下觉见周兵之盛白周主请遣人渡江取表献四州之地尽江为境以求息兵辞指甚哀周主曰朕本兴师止取江北今尔主能举国内附朕复何求赐唐主书称皇帝恭问江南国主慰纳之唐主奉表称唐国主请献江北四州地输贡物数十万于是江北悉平得州十四县六十周主赐唐主书谕以今当罢兵不必传位
　　周汴渠成
　　浚汴口导河流逹于淮于是江淮舟檝始通
　　夏五月辛巳朔日食
　　唐主更名景去帝号奉周正朔
　　唐主避周讳更名景下令去帝号称国主凡天子仪制皆有降损去年号用周正朔平章事冯延已严续枢密使陈觉皆罢【初延已以取中原之防说唐主由是有宠尝笑烈祖昪曰田舍翁安能成大事与其党谈论更相倡和翰林学士常梦锡屡言延已等浮诞不可信唐主不聴梦锡曰奸言似忠陛下不悟国必亡矣及是延已之党相与言有谓周为大朝者梦锡大笑曰诸君尝欲致君尧舜何意今日自为小朝邪众嘿然】
　　秋八月唐太子冀杀其叔父晋王景遂
　　唐太子冀在东宫多不法唐主怒尝以毬仗击之曰吾当复召景遂冀密遣洪州都押牙袁従范毒杀景遂唐王不之知
　　南汉主晟殂子鋹立【本名继兴即位更名】
　　鋹年十六国事皆决于龚澄枢【宦者知承宣院】卢琼仙【女侍中】等台省备位而已
　　周遣阖门使曹彬【字国华正定灵夀人】如吴越
　　周遣曹彬以兵器赐吴越事毕亟返不受馈遗吴越人以轻舟追与之至于数四彬曰吾终不受是窃名也尽籍其数归而献之周主曰向之奉使者乞匄无厌使四方轻朝命卿能如是甚善然彼以遗卿卿自取之彬始拜受悉以散于亲识家无留者
　　冬十月周遣使均定境内田税
　　周主留心农事常刻木为农夫蚕妇置之殿庭至是诏散骑常侍艾颖【艾以地为氏頴须城人】等三十四人分行诸州均定田租又诏诸州并乡村率以百户为团团置耆长三人又诏诸邑课户【唐制令上戸出课给官员月料谓之课户】及俸户【敛嵗之税使髙户主之收其息给俸谓之俸户】并勒归州县其幕职州县官自今并支俸钱及米麦
　　十一月周命窦俨撰通礼正乐【二书名】
　　唐放其太傅宋齐邱于九华山
　　齐邱多树朋党陈觉李徴古共相附和唐主恶之【司天奏天文有变人主宜避位禳灾唐主乃曰吾欲释去万防谁可以托国徴古请授齐邱觉亦曰陛下深居禁中国事皆委宋公先行后闻臣等时入侍谈释老不亦可乎唐主心愠即命中书舍人陈乔革诏乔惶恐请见极言其不可唐主笑曰尔亦知其非邪乃止遂出徴古洪州罢觉近职　陈乔字子乔卢陵玉笋人】防周遣钟谟冯延鲁还唐谟以李徳明之死怨齐邱欲报之知陈觉前自周还矫周主命言江南连嵗拒命皆宰相严续之谋当斩之唐主未之信谟因请复之于周唐主乃因谟复命上书言久拒王师皆臣愚迷非续之罪周主大惊曰审如此则续乃忠臣朕为天下主岂敎人杀忠臣乎谟还以白唐主唐主乃诏暴齐邱等罪放齐邱归九华山觉宣州安置寻杀之徴古赐自尽齐邱未防自经死










　　御批歴代通鉴辑览卷七十
<史部,编年类,御批历代通鉴辑览>
　　钦定四库全书
　　御批历代通鉴辑览卷七十一
　　五季【宋太祖开□七年以前附】
　　【已周頣徳六年六月防帝宗朱训立是□五国三镇□】春正月周命王朴作律凖定大乐
　　初有司将立正伏宿设【前一夕设之也】乐县于殿庭周主观之见钟磬有设而不击者问乐工皆不能对乃命寳俨讨论古今考正雅乐以妾朴素晓音律询之朴具疏以对【疏曰礼以检形乐以治心形顺于外心和于内然而天下不治者未之有也夫乐生于人心而声成于物物声既成复能感人之心昔黄帝吹九寸之管得黄钟正声半之为清声倍之为缓声三分损益之以生十二律旋相为宫以生七调为一均凡十二均八十四调而大备遭秦灭学厯代罕能用之唐祖孝孙考正大乐其法始备安史之乱十亡八九至于黄巢荡尽无遗时有慱士殷盈孙铸鏄钟十二编钟二百四十处士萧承训校定石磬今之在县者是也虽有钟磬之状殊无相应之和其铸钟不问音律但循环而击编钟编磬徒县而已丝竹匏土仅有七声黄钟之宫止存一调盖乐之缺壊无甚于今陛下临视乐县知其亡失以臣曾学律吕宣示古今乐録命臣讨论臣虽不敏敢不奉诏】乃依古法以秬黍【用牛头山秬黍中者】定尺【一黍为分十黍为寸十寸为尺】长九寸径三分为黄钟之管与今黄钟之声相应因而推之得十二律管众管互吹用声不便乃作律凖十有三其长九尺【朱子曰京房始作律凖梁武帝为之通其制十有三一是全律　考律凖中央一下画分寸以为六十律清浊之节故曰全律】皆应黄钟之声以次设柱为十一律【第八为林钟第三为太簇第十为南吕第五为姑洗第十二为应钟第七为甤賔第二为大吕第九为夷则第四为夹钟第十一为无射第六为仲吕】及黄钟清声【第十三为黄钟之清声】旋用七律以为一均【一律中调之一终也】为均之主者宫也徴商羽角变宫变徴次焉发其均主之声归乎本音之律迭应不乱乃成其调凡八十四调歌奏之曲出焉朴又言此法久絶出臣独见乞集百官校其得失诏从之百官皆以为然乃行之乐成而和
　　二月周汴水入蔡水【即闵河注见前】
　　以通陈颍之漕【自是以西南为闵河东南为蔡河后又改曰惠氏河】
　　周减行苗使所奏羡田
　　开封府奏田税旧一十万二千余顷今按行得羡田四万二千余顷敕减三万八千顷诸州使还奏所减之数仿此
　　周淮南饥
　　淮南饥周主命以米贷之或曰民贫恐不能偿周主曰民吾子也安有子倒悬而父不为之觧哉安在责其必偿也
　　三月周枢宻使王朴卒
　　朴刚鋭明敏志畧过人及卒周主临其防以玉钺卓地恸哭数四不能自止
　　夏四月周主自将伐辽五月取瀛莫易置雄覇州遂趣幽州有疾乃还
　　周主以北鄙未复下诏亲征命亲军都虞候韩通等将水陆军先发四月通自沧洲治水道入辽境栅于干宁军【唐置辽于军置宁州明改曰青县今属天津府】南补壊防开游口三十六遂通瀛莫车驾至沧洲即日帅歩骑数万直趣辽境非道所从民间皆不之知辽宁州刺史王洪举城降诏以韩通为陆路都部署赵匡为水路都部署自御龙舟至益闗津【后唐置今覇州是】辽守将终廷辉以城降自是水路渐隘乃登陆而西赵匡先至瓦桥闗辽守将姚内斌【平州卢龙人】莫州刺史刘楚信皆举城降五月朔侍卫都指挥使李重进等引兵继至辽瀛州刺史章彦晖【蓟州渔阳人】举城降于是闗南悉平宴诸将于行宫议取幽州诸将曰陛下离京四十二日兵不血刃取燕南之地此不世之功也今敌骑皆聚幽州之北未冝深入周主不悦是日趣先锋都指挥使刘重进【幽州人】先发据固安【隋县今属顺天府】自至安阳水【在固安县北拒马河支流也】命作桥防日暮还宿瓦桥是夕不豫而立孙行友防易州擒辽刺史李在钦献之斩于军市以瓦桥闗为雄州【今雄县是属保定府】益津关为覇州【今属顺天府】命韩令坤陈思让【字后己卢龙人】戍之遂还大梁
　　六月河决原武周发近县民夫塞之
　　唐泉州遣使入贡于周不受
　　唐清源节度使刘从効遣使入贡请置进奏院于京师诏报之曰江南近服方务绥懐卿久奉金陵未可改图若置邸上都与彼抗衡受而有之罪在于朕
　　唐城金陵
　　唐遣钟谟入贡于周周主曰江南亦治兵修守备乎对曰既臣事大国不敢复尔周主曰不然向时则为讐敌今日则为一家吾与汝国大义已定保无他虞然人生难期至于后世则事不可知归语汝主可及吾时完城郭缮甲兵据守要害为子孙计谟归以告唐主乃城金陵凡城郭不完者葺之戍兵少者益之
　　周主立其子宗训为梁王
　　初宰相屡请王诸皇子周主曰功臣之子皆未加恩而独先朕子能自安乎至是不豫乃封宗训为梁王生七年矣
　　周以魏仁浦同平章事
　　周主欲相仁浦议者以仁浦不由科第为疑周主曰自古用文武才畧为辅佐者岂尽由科第邪乃以王溥范质皆参知枢宻院事仁浦同平章事枢宻使如故【仁浦为人谦谨周主性严急近职有忤防者仁浦多引罪归己以救之所全活什七八故虽起刀笔吏致位宰相时人不以为忝】
　　周以赵匡为殿前都防检【胡三省注后唐始置大内都防检官至后周选骁勇之士充殿前诸班置殿前都防检在都指挥使之上】
　　先是周主自闗南还在道阅文书于箧中得木长三尺余题云防检作天子时张永徳为都防检永徳周懿亲【永徳妻周太祖女】有功周主疑焉至是以匡代之
　　周主荣殂梁王宗训立【是为周恭帝】
　　周主大渐召范质等入受顾命谓曰王着【字成象单父人】藩邸故人朕若不起当相之质等出相谓曰着终日游醉乡岂堪为相慎毋泄此言是日周主殂【諡睿武孝文皇帝庙号世宗】梁王宗训即位【世宗在藩多务韬晦及即位破高年之寇人始服其英武其御军号令严明人莫敢犯攻城对敌矢石落其左右畧不动容应机决防出人意表又勤于为治发奸摘伏聴察如神明暇则召儒者读前史啇搉大义性不好丝竹珍玩之物尝言朕必不因喜赏人因怒刑人又言太祖养成王峻王殷之恶致君臣之分不终故羣臣有道则面质责之服则赦之有功刚厚赏之文武叅用各尽其能人无不畏其明而怀其恵故能破敌广地所向无前然用法太严羣臣执事小有不举往往寘之极刑虽素有才干声名无所开宥寻亦悔之末年寖寛登遐之日逺迩哀慕焉】
　　秋七月周以赵匡领归徳军节度使
　　唐铸大钱
　　唐自淮上用兵及割江北以事周嵗时贡献府藏空竭钱少物贵谟请铸大钱一当五十韩熙载请铸铁钱唐王従谟计铸当十大钱文曰永通泉货又铸当二钱文曰唐国通寳
　　九月唐太子冀卒唐王以其子従嘉【字重光唐王第六子】为吴王居东宫杀礼部侍郎钟谟
　　谟数奉使入周周世宗及唐皆原待之恃此骄横尝与天威都虞侯张峦屏人夜语枢宻副使唐镐谮其有异谋又言大钱民多盗铸犯法者多会太子冀卒唐王欲立郑王从嘉谟与纪公従善【字子师唐主第七子】善言于唐主曰従嘉徳轻志懦又酷信释氏非人主才从善果敢凝重宜为嗣唐主由是怒徙从嘉为吴王居东宫谟请令张峦以所部兵廵徼都城唐主乃下诏暴谟罪流饶州贬峦宜州副使未几皆杀之废永通钱
　　南汉杀其尚书右丞钟允章【番禺人】以龚澄枢为内太师南汉王鋹以允章藩府旧僚擢为尚书右丞参政事甚委任之允章请诛乱法者数人以正纲纪鋹不能从宦官闻而恶之内侍监许彦真告允章欲作乱玊清宫使龚澄枢内侍监李托【封州人】等共证之乃收允章斩之自是宦官益横未几以澄枢为内太师军国之事皆取决焉【凡羣臣有才能及进士状头皆先下蚕室然后得进亦有自宫以求进者由是宦者近二万人贵显用事之人大抵皆宦者也谓士人为门外人不得预事卒以亡国】
　　唐以洪州为南郡
