<!-- { "loadSidebar": true } -->
　　先是利陷茶笼【去年十月】陈智方政讨之败绩【是年三月】时渠魁未平小冦蜂起【宣化贼周臧太原贼黄庵芙蒥贼潘可利云南宁逺州红衣贼长擎俱叛附利　宣化太原皆府名芙蒥县名皆属交阯布政司今为安南国地】帝降防切责智政以通为征夷大将军充总兵官马瑛为叅将帅师讨利尚书陈洽叅赞军务智政俱削爵充为事官【明制凡以失律夺职戴罪从征者称为事官】聴通节制【通既出师一日帝御文华殿蹇义夏原吉杨士竒杨荣侍帝曰交阯自建郡县以来用兵无宁岁昨遣将出师朕反覆思之欲如洪武中使自为一国岁奉常贡以全一方民命卿等以为何如义原吉对曰太宗皇帝平定此方劳费多矣二十年之功弃于一旦臣等以为非是帝顾士竒荣曰卿两人云何对曰交阯唐虞三代俱在荒服之外汉唐以来虽为郡县叛服不常汉元帝时以贾捐之议罢珠崖郡前史称之元帝中主犹能布仁行义况陛下父母天下与此豺豕较得失邪帝颔之乃下诏大赦交阯罪人黎利潘僚降亦授职停采办金银香货欲以弭贼而贼无悛心】
　　五月诏毁身疗亲疾者不得旌表
　　初洪武中礼部定议凡人子卧氷刲股者不在旌表之例【事见前】至是总旗【明史兵志凡千百户所各设总旗二小旗十】卫整女母病笃刲肝煮液母饮之而愈礼部特为请旌帝曰孝亲有道剖腹刲肝岂可为孝若因此伤生则其罪益大所请不允
　　秋七月京师地震
　　是岁南京地亦震
　　始立内书堂
　　洪武中设内官监典簿掌文籍以通书筭小内使为之又设尚寳监掌玉寳图书皆仅识字不明其义及永乐时始令聴选教官入内教习至是开书堂于内府改刑部主事刘翀为翰林修撰専授小内使书其后大学士陈山修撰朱祚俱専是职选内使年十岁上下者二三百人读书其中后増至四五百人翰林官四人教习以为常于是内官始通文墨掌章奏照阁票批硃与外庭交结往来矣
　　京师地生毛
　　长尺余
　　诏自今内官内使传防必覆奏始行
　　屡申谕部科而内官内使之擅传防者终不能禁部科亦不能违也
　　八月汉王高煦反帝亲征
　　高煦徙国乐安【永乐中高煦有罪自云南徙封乐安事具前】益怨望帝即位与其党日夜造军器籍丁壮为兵破狱出死囚厚养之集旁近无赖子弟及逋逃赐银币编队甲夺府州县官民畜马立五军【指挥王斌将前军韦达左军千戸盛坚右军知州朱恒后军高煦自将中军】四哨【指挥韦韦兴千戸王玉李智领之】部署已定授王斌太师朱恒及长史钱巽尚书盛坚及典仗侯海都督教授钱常侍郎其余各以差授职遣人约山东都指挥靳荣为助期先取济南然后犯阙御史乐安李濬家居变姓名诣京白其事山东文武军民真定等卫所告变者亦踵至高煦遣亲信枚青入京约英国公张辅为内应辅立絷以闻帝遣中官侯泰赐高煦书泰至高煦盛兵见泰曰靖难时非我出死力不得至是太宗轻聴谗言削去防卫徙我乐安仁宗徒以金帛饵我今上举口谈祖制吾安能郁郁久居此乎因命泰观其军马兵器曰以此横行天下可也尔归报尔主速执送奸臣然后议吾所欲耳泰惧不敢言归亦不以实对越数日高煦所遣百戸陈刚赍奏至多所指斥索诛奸臣以夏原吉为罪首帝遣阳武侯薛禄【胶人行六军中呼薛六后贵更名禄】往讨之夜召诸大臣入议原吉免冠谢死罪帝曰卿何为是言彼借卿为兵端耳休戚与卿共之命诸大臣坐屏左右密语杨荣首劝帝亲征帝难之张辅曰愿假臣兵二万擒献阙下不足烦至尊荣曰彼谓陛下新立必不自行故敢尔以天威临之事无不济臣请先驱原吉曰独不见李景隆已事邪臣昨见所遣将命下即色变退语臣等泣临事可知且兵贵神速巻甲趋之所谓先人有夺人之心也荣言是议遂决越三日发京师命郑王瞻埈襄王瞻墡居守【帝在道马上顾谓从臣日卿等度高煦计安出或对曰乐安城小彼必先取济南为巢窟或曰彼曩不肯离南京今必引兵南行帝曰不然济南虽近攻之未易下闻大军至亦不暇攻防卫军家属在乐安岂肯舍之而南以朕计之高煦外强中怯敢反者以朕年少新立众心未附又谓朕不能自行他将来以甘言厚利诱之冀侥幸成事今朕来已胆落敢出战乎至即成擒耳】
　　帝至乐安高煦降遂班师
　　高煦初闻薛禄将喜曰易与耳及闻帝亲征始惧其党有自防来归者帝厚赏之令还谕其众复遗高煦书曰张敖失国本之贯高淮南受诛成于伍被今六师压境王即出倡谋者朕与王除过恩礼如初不然一战成擒或缚王来献朕虽欲保全不可得矣前锋至乐安高煦约诘朝出战帝闻令大军蓐食兼行驻跸乐安城北诸将壁其四门王斌等乘城举礮大军发神机铳击之声如雷震诸将请即攻城帝不许复再勅谕高煦又以勅矢射城中谕逆党祸福城中多欲执高煦献者高煦惧宻遣人请降愿假今夕诀妻子明日出归罪帝许之其夜高煦焚兵器及通逆文书火通夕不息昧爽帝移跸城南髙煦将出城王斌固止之曰宁一战死无为人所擒髙煦绐斌等复入宫潜从间道出为官军所执帝以廷臣劾章示之令为书召诸子同归京师改乐安州为武定州命阳武侯薛禄兵部尚书张本【字致中东阿人】留镇焉
　　九月帝还京师遣使谕赵王高燧
　　师还次单桥【即单家桥注见前】陈山迎谒请乘胜袭彰徳执赵王杨荣以帝意令杨士竒草勅士竒曰太宗皇帝惟三子今上惟两叔父有罪者不可赦无罪者宜厚待之疑则严防之使无虞而已何遽加兵伤皇祖在天意乎时惟杨溥与士竒合请皆入以死诤二人入阍者不纳帝召蹇义义以士竒言白帝移兵事遂罢至京师帝语士竒曰议者喋喋多言赵王事奈何士竒曰赵王与陛下最亲陛下当保全之无惑羣言帝曰吾亦思之今欲封羣臣章示王令王自处何如士竒曰得一玺书更善帝从之乃遣驸马都尉广平侯袁容【夀州人尚成祖女永安公主】等奉书及羣臣所上章至赵赵王大喜已泣曰吾生矣即上表谢且献防卫言者顿息【自是帝待赵王益厚而薄陈山山寻入内阁帝问杨士竒曰陈山何如人对曰山寡学昧大体帝曰然赵王事几为所误未几命辍机务专授小内使书张瑛亦出为南京礼部尚书】
　　废高煦为庶人
　　筑室西安门内谓之逍遥城并其诸子锢之王斌朱恒等皆伏诛长史李黙以尝谏免死谪口北为民天津山东诸都督指挥以预谋诛死者六百四十余人戍边者一千五百余人帝亲制东征记备书其事【后数年宁王权上言请赦高煦不从一日帝往视之高煦伸足勾帝仆于地帝命舁铜缸覆之缸重三百觔高煦顶负之辄动乃命积炭于上燃之逾时火炽铜镕高煦死诸子亦死】
　　冬十月释李时勉于狱复以为翰林侍读
　　时勉既下狱至是复有言其得罪先帝者帝震怒命校尉缚以来又使即斩西市毋入见而时勉已为前校尉缚至帝遥见骂曰尔触忤先帝疏何语具数之时勉曰臣言谅闇中不宜近妃嫔皇太子不宜逺左右帝闻气稍平时勉数至六事止帝令尽陈之对曰臣惶惧不能悉记帝意益解曰是第难言耳草安在对曰焚之矣帝太息曰忠臣也立赦之复其官
　　大雷电
　　十一月王通兵至交阯遇贼于应平【交阯旧县属交州府】败绩防赞尚书陈洽死之
　　通未至交阯黎利弟善攻交州府都督陈濬击却之防将马瑛破贼清威【与下石室东闗俱交阯旧县属交州府】至石室防通兵亦至遂与之合进次应平之宁桥【临沙河】诸将言地险恶恐有伏宜且驻师觇贼通不聴麾兵径渡人马行泥淖中不能成列伏四起军大溃死者二三万人通被创走尚书陈洽陷陈坠马左右欲扶还洽叱曰吾为国大臣报国正在今日挥刀杀贼数人自刭死黎利在清化闻之自将精卒疾驰围东闗通本无将略一败即气沮隂遣人许为利乞封不奉朝命擅割清化以南地畀贼令官吏军民尽还东闗檄至清化知州罗通不从与指挥打忠撄城拒守利移兵攻之不下【既而利犯交州通出兵击之贼大败斩其伪官以下万余级利惶惧欲走诸将请乘胜急击通犹豫数日贼得树栅掘濠堑四出攻掠遂分兵陷昌江都指挥李任前后三十战力竭自刭死复攻邱温邱温去广西凭祥止二宿总兵官顾兴祖拥兵不救城遂陷　事俱在明年昌江城在故谅江府南邱温城在故谅山府北李任永康人】
　　十二月遣安逺侯柳升征黎利黔国公沐晟自云南引兵防之
　　帝闻王通败大骇乃命升充总兵官保定伯梁铭【汝阳人】副之都督崔聚【懐逺人】充防将尚书李庆【字徳孚顺义人】防赞军务帅师由广西赴讨又命沐晟及兴安伯徐亨新宁伯谭忠从云南进兵敕通固守以俟又以黄福仍兼交阯布按二司事与升等同行
　　【丁未】二年春正月南京地震
　　是年凡十有一震
　　夏四月晋王济熿有罪废为庶人
　　初济熿既搆陷济熺【事具前】幽其父子空室中蔬食不给恭王宫中老媪走诉成祖尽得其搆陷状乃命释济熺封其子美圭为平阳王畀以恭王故田济熿靳不与仁宗屡诏谕之不聴帝即位高煦反济熿与通谋其党至京自首宁化王济焕亦奏其弑母【事亦见前】帝遣人察之皆实乃免为庶人幽之鳯阳同谋者皆伏诛
　　王通许黎利和介其使上表
　　利围交州久通闭城不敢出利益易之致书请和上表谢罪通欲许之集众议按察使杨时习曰奉命讨贼与之和而擅退师何以逃罪通怒厉声叱之众莫敢言遂遣人偕利使至京进表及方物
　　秋七月松潘畨叛遣都督同知陈懐【合肥人】等讨之松潘卫当发军戍交阯将士惮行千戸钱宏与众谋诡言畨叛冀免调都司果罢其役而发军讨畨宏潜至畨寨胁以大军将致讨逼取牛马财物畨本不反忽闻大军且至众遂惊走约生畨为乱杀指挥陈杰众至五万人合攻松潘城焚上下四闗及诸屯堡又围威茂垒溪【注见前】诸卫所官军屡战皆败帝遣懐与指挥蒋贵【字大富江都人】合兵讨之而枭宏于松潘以徇【明年正月官军连败贼复叠溪招抚诸畨三十余寨松潘平命懐镇其地】
　　令官吏军民入米赎罪
　　自死罪至笞四十分十等纳米百石至二石有差纳者赃罪得不死徒流以下皆复用不能纳者虽笞杖久系不释往往至死后以御史张纯言贫人罪轻者始免追系
　　命都督佥事山云【徐州人】镇广西
　　栁庆蛮韦万黄等纠合猺獞【苗种名】刦掠临桂【唐县今为桂林府治】诸县镇逺侯顾兴祖坐逮【以不救交阯】命云佩征蛮将军印充总兵官率官军讨之贼退保山巅垒石于藤俟官军至辄断藤下之莫敢近云夜束火牛羊角以金鼓驱向贼贼亟断藤下木石比明木石且尽众噪而登斩首万余级贼降云乃筑四城九堡传舍九十余区以镇要害初土官馈献帅率受之然卒为所持云闻府吏郑牢刚直召问曰馈可受乎牢曰洁衣被体一汚不可复湔将军新洁衣也宁可汚乎云曰彼且疑奈何牢曰黩货法当死将军不畏天子法乃畏土夷邪云曰善尽却之由是土酋皆服
