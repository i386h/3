<!-- { "loadSidebar": true } -->
　　陈太尉侯瑱攻湘州周遣军司马贺若敦【代人】救之江陵之陷也巴湘之地皆入于周周使梁人守之至是陈太尉侯瑱等将兵逼湘州周遣军司马贺若敦将歩骑救之又遣独孤盛将水军与敦俱进防秋水泛溢粮援断絶敦恐瑱知之乃于营内多为土聚覆之以米召旁村人阳有访问随即遣之瑱以为实瑱又増修营垒为久留之计【先是土人多乗轻船载米肉以饷瑱军敦乃伪装饷船伏甲士于中瑱军望见逆来争取甲士出而擒之又敦军数有弃马投瑱者敦乃别取一马牵以趣船令船中逆以鞭鞭之如是再三马畏不上然后伏兵江岸使人乗畏船马诈降瑱军瑱遣兵迎接马畏船不上伏发尽杀之后实有餽饷及亡降者瑱皆拒击之】已而瑱袭破独孤盛于杨叶洲【胡三省注在湘江口】盛収兵登岸筑城自保【是冬巴陵降陈独孤盛将余众潜遁侯瑱与贺若敦相持日久明年正月敦拔军北归于是巴湘遂入于陈】
　　冬十一月齐以卢叔虎【柔从叔】为太子庶子
　　齐主问时务于叔虎叔虎请伐周曰我彊彼弱我富彼贫其势相悬然未能并吞者此失于不用彊富也宜立重镇于平阳与彼蒲州相对深沟髙垒运粮积甲彼闭闗不出则蚕食其地若彼出兵则费损必多我军士年别一代【一年一更戍也】谷食丰饶彼来求战我则不应彼若退去我乗其与我相持农业且废不过三年彼自破矣齐主深善之
　　十二月陈制春夏不断死刑
　　齐置屯田
　　初齐境籴贵左丞苏珍芝建议修石鼈【城名在扬州府寳应县邓艾所筑】等屯自是淮南军防足食平州刺史嵇建议开督亢陂【注见前】置屯田岁収稻粟四十万石北境周赡又于河内置懐义等屯【湖三省注齐分河内汲郡为懐州置懐义等屯】以给河南之费自是稍止转输之劳
　　【辛陈天嘉二年周髙祖武帝邕保定巳元年齐世祖武成帝湛太寜元年】春正月周宇文防自加都督中外诸军事
　　又诏五府总于天官事无巨细皆先断后闻
　　齐以王琳为扬州刺史
　　齐主使王琳出合肥召募更图进取陈合州刺史裴景徽请为乡导齐主使琳与卢潜将兵赴之琳沈吟不决景徽恐事泄挺身奔齐齐主以琳为骠骑开府扬州刺史镇夀阳【已而琳与潜有隙齐征琳还邺以潜为扬州刺史】
　　二月周以韦孝寛为勲州刺史
　　周人以韦孝寛尝立勲于玉壁乃置勲州于玉壁以孝寛为刺史孝寛有恩信善用间谍故齐之动静皆先知之【齐境生胡数为抄掠不可诛讨孝寛欲筑城于险要以制之遣开府姚岳监之岳以兵少不敢前孝寛曰此城距晋州四百余里筑之十日可毕吾一日创手三日敌境始知晋州征兵三日方集谋议之间自稽二日计其军行二日不到我之城隍办矣乃筑之齐人果至境上疑有大军停留不进其夜孝寛使诸村纵火齐人以为军至収兵自固岳卒城而还】
　　三月周制十二丁兵
　　周改八丁兵【境内丁兵分为八番以八节代役】为十二丁兵率岁一月役【分为十二畨毎月一代】
　　夏四月丙子朔日食
　　秋七月周更铸钱
　　文曰布泉一当五与五铢并行
　　九月齐主演弑济南王
　　济南王在邺望气者言邺中有天子气平秦王归彦恐王复立劝齐主除之齐主乃使归彦诣邺征济南王至晋阳杀之【初齐主之诛杨燕也许以长广王湛为太弟既而立太子百年湛心不平及齐主征济南王湛方守邺问计于散骑常侍髙元海元海曰有三策请殿下如梁孝王故事从数骑入晋阳见太后主上请去兵权不干朝政此上策也不然表请青齐刺史沈靖自居此中策也更问下策曰发言即恐族诛固逼之元海曰济南世嫡主上夺之今集文武示以征济南之敇斩髙归彦尊立济南号令天下以顺讨逆此万世一时也湛大悦然未能用　髙元海髙祖从孙】
　　冬十月甲戍朔日食
　　十一月齐主演殂弟长广王湛立【是为武成帝】废太子百年为乐陵王
　　齐主演出畋马惊坠地絶肋娄太后视疾问济南所在者三齐主不对太后怒曰杀之邪不用吾言死其宜矣遂去不顾齐主乃征湛立之又与书曰百年无罪可以乐处置之勿效前人遂殂【諡孝昭皇帝文靖陵】遗命至邺湛犹疑其诈使所亲先诣殡所发视使者复命乃喜驰赴晋阳即位立百年为乐陵王
　　周遣使如陈
　　周人许归陈安成王顼使司防上士杜杲【字子晖杜陵人】如陈陈主遣使报之并贻以黔中地及鲁山郡【注俱见前】
　　十二月陈立盐赋酤法
　　庶子虞荔【字山披寄之兄】中丞孔奂【字休文会稽山隂人】以国用不足奏立之
　　【壬陈天嘉三年齐河清元年周保午定二年后梁世宗岿天保元年】春闰二月齐以高归彦为冀州刺史和士开【字彦通清都临漳人】为黄门侍郎
　　平秦王归彦为肃宗所厚恃势骄盈至是侍中髙元海等言其必为祸乱齐主亦寻其反覆之迹渐忌之以为冀州刺史齐主之为长广王也和士开以善握槊弹琶琶有宠及即位累迁黄门侍郎高元海及中丞毕义云黄门郎高干和皆疾之将言其事士开乃奏元海等交纳朋党欲擅威福干和由是被疎义云纳赂得为兖州刺史【归彦至冀州内不自安欲待齐主如晋阳秉虚入邺事觉齐主遣段韶等讨之归彦闭城拒守已而城破擒送邺并其子孙皆弃市】
　　陈改铸五铢钱
　　梁末丧乱铁钱不行民间私用鹅眼至是改铸五铢钱一当鹅眼之十
　　后梁主詧殂太子岿立【是为文帝】
　　后梁主安于俭素不好酒色以封疆褊隘邑居残毁郁郁不得志疽发背而殂【諡曰宣帝庙号中宗】
　　三月陈安成王顼自周归于陈
　　周遣杜杲送顼南归陈以为中书监陈主谓杲曰家弟今防礼遣实周朝之恵然鲁山不返亦恐未能及此杲对曰安成长安一布衣耳而陈之介弟也其价岂止一城而已哉本朝敦睦九族恕己及物上遵太祖遗防下思继好之义是以遣之南归今乃云以寻常之土易骨肉之亲非使臣之所敢闻也陈主甚惭曰前言戏之耳待杲有加顼妃栁氏及子叔寳【即后主】犹在穰城陈主复遣毛喜如周请之周人皆归之
　　夏四月齐太后娄氏殂
　　齐主不改服服绯袍登三台置酒作乐宫女进白袍和士开请止乐齐主怒挝之
　　齐青州言河水清
　　齐主遣使祭之改元
　　周始命贵臣食邑
　　先是周之羣臣受封爵者皆未给租赋至是诏听寄食他县
　　【癸陈天嘉四年周保定未三年齐河清二年】春正月齐以高元海为兖州刺史
　　齐主终日酣饮朝事専委高元海又以元海庸俗轻之兖州刺史毕义云作书与元海论时事给事中李孝贞得而奏之齐主由是疎元海以孝贞兼中书舍人征义云还朝和士开复譛元海齐主以马鞭棰元海责曰汝昔教我反以弟反兄不义也以邺城抗并州无智也出之兖州
　　二月周颁大律
　　周主命司宪大夫拓跋廸【周令诸元从本姓事具前】造大律二十五篇行之其制罪一曰杖刑自十五至五十二曰鞭刑自六十至百三曰徒刑自一年至五年四曰流刑自二千五百里至四千五百里五曰死刑磬【悬而缢之】绞【绷而杀之】斩枭【悬首示众】裂【车裂也】凡二十五等【五刑之属各有五】
　　三月乙丑朔日食
　　齐城轵闗【在今怀庆府济源县西北述征记太行八陉第一曰轵闗陉】
　　齐诏司空斛律光督步骑二万筑勲掌城【以通勲掌谷故名】于轵闗仍筑长城二百里置十二戍
　　夏四月周主养老于太学
　　周主将视学以太傅燕国公于谨为三老仍赐以延年杖遂幸太学谨入门周主迎　谨答拜有司设席于中楹大师防设几谨升席南面凭几而坐大司马豆卢寜【豆卢代北复姓寜字永安徒河人】正舄周主立于斧扆之前西面有司进馔周主跪设酱豆袒割谨食毕周主跪受爵以酳有司彻周主北面立而访道谨起立于席后以对【言曰木受绳则正后从諌则圣明王虚心纳谏以知得失天下乃安又曰去食去兵信不可去愿陛下守信勿失又曰有功必赏有罪必罸则为善者曰进为恶者曰止又曰言行者立身之基愿陛下三思而言九虑而行勿使有过天子之过如日月之食人莫不知愿陛下慎之】周主再拜受言谨答拜礼成而出
　　六月陈杀其司空侯安都
　　初安都镇京口恃功骄横陈主衔之安都弗之觉尝陪乐游园禊饮谓陈主曰何如作临川王时陈主曰此虽天命抑亦明公之力宴讫启借供帐水饰明日载妻妾入宴安都坐御座賔客居羣臣位陈主恶之舍人蔡景歴希防称安都谋反陈主虑其不受召故以为江州刺史安都过建康陈主与宴又集其将帅会于朝堂于坐悉収之下诏暴其罪恶明日赐死【初高祖与诸将宴杜僧明周文育侯安都各称功伐高祖曰卿等忠良将也而皆有所短杜公志大而识訚狎于下而骄于上周侯交不择人而推心过差侯郎傲诞而无厌轻佻而肆志并非全身之道卒皆如其言僧明病死江州文育为能昙朗所杀安都至是被诛】
　　齐主杀其河南王孝瑜【字正徳文襄长子】
　　齐侍中和士开有宠奸谄百端赏赐不可胜计每侍左右言辞容止极诸鄙防无复君臣之礼【士开尝谓齐主曰自古帝王尽为灰土尧舜桀纣竟复何异陛下宜及少壮极意为乐纵横行之一日取快可敌千年国事尽付大臣何虑不办齐主大悦于是委赵彦深掌官爵元文遥掌财用唐邕掌外兵白建掌骑兵冯子琮胡长粲掌东宫三四日一视朝书数字而已　白建字彦举太原阳邑人冯子琮信都人胡长粲国珍从曽孙】齐主使士开与胡后握槊河南王孝瑜諌曰皇后天下之母岂可与臣下接手赵郡王叡【髙祖弟琛之子】及士开共谮孝瑜奢僭山东唯闻有河南王不闻有陛下齐主酖杀之诸侯在宫中者莫敢举声唯河间王孝琬【文襄第三子】大哭而出
　　秋九月周及突厥侵齐
　　初周人欲与突厥连兵伐齐许纳其女为后遣杨荐【字承畧秦郡寜夷人】及王庆【字兴庆太原祁人】往结之齐人惧亦遣使求昏于突厥木杆贪齐币重欲执荐等送齐荐知之责木杆背恩【周太祖以蠕蠕降众付突厥事具前】木杆惨然良久乃许为周出师然后送女于是周遣杨忠将歩骑出北道与突厥伐齐又遣达奚武出南道期防于晋杨忠拔齐二十余城突厥以十万骑会之三道俱入时大雪平地数尺齐主自邺倍道赴晋阳斛律光将步骑三万屯平阳周师及突厥逼晋阳齐主欲走避之赵郡王叡河间王孝琬叩马諌齐主命六军进止皆取叡节度而使并州刺史段韶总之
　　【甲陈天嘉五年周保定申四年齐河清三年】春正月齐主及周师战于晋阳周师败绩
　　齐主登北城军容甚整突厥咎周人曰尔言齐乱故来伐之今齐人眼中亦有铁何可当邪周人以步卒为前锋从西山下去城二里许诸将咸欲逆撃之段韶曰步卒力势有限今又积雪逆战非便不如陈以待之彼劳我逸破之必矣既至齐悉其鋭兵鼓噪而出突厥震骇引上西山不肯战周师大败而还突厥引兵出塞比至长城马死且尽逹奚武至平阳闻忠退亦还
　　二月庚寅朔日食
　　三月齐颁律令制田赋
