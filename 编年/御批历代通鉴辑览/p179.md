<!-- { "loadSidebar": true } -->
　　【己巳】四年夏四月桓温帅师代燕秦人救之秋九月温及燕人战于枋头不利而还袁眞以夀春叛降于燕温帅歩骑五万发姑孰自兖州伐燕六月至金乡【后汉县今属兖州府】天旱水絶使将军毛虎生【穆之小字名纪王靖后讳故行字字又同桓温母名更称小字】凿钜野【注见前】三百里引汶【注见前】会于清【即今大清河古济水也自防安府东平州南东北流至武定府利津县入于海通典东平济南北海界中有水流入海谓之清河即此】温引舟师自清水入河舳舻数百里【郗超谓温曰清水入河难以通运若防不战运道必絶因敌为资复无所得此危道也不若举众趋邺彼必望风逃溃北归辽碣若能出战则事可立决若恐胜负难必务欲持重则莫若顿兵河济控引漕运俟资储充备来夏乃进舍此二防而运军北上进不速决退必愆乏贼因此势以日月相引渐及秋冬水更澁滞北方早寒三军裘褐者少恐于时所忧非独无食而已温不从】燕主暐使下邳王厉逆战败还前锋邓遐朱序亦败燕兵七月温至枋头暐及太评大惧谋奔和龙吴王垂曰臣请击之若其不防走未晚也暐乃使垂率众五万以拒温又遣乐嵩请救于秦许赂虎牢以西之地【秦羣臣议曰昔桓温伐我燕不我救今温伐燕我何救焉王猛曰燕虽彊大慕容评非温敌也若温举山东进屯洛邑收幽冀之兵引兖豫之粟观兵崤渑则陛下大事去矣不如与燕合并以退温温退燕亦病矣然后我承其敝而取之不亦善乎坚从之】八月秦王坚遣茍池邓羌率歩骑二万以救燕初温使袁眞攻谯梁开石门以通水运不克九月燕范阳王德【字元明皝少子】帅骑屯石门李邽帅兵断温粮道徳使慕容宙帅骑一千为前锋与晋兵遇宙使二百骑挑战分余骑为三伏挑战者兵未交而走晋兵追之宙帅伏击之晋兵死者甚众温战数不利粮储复竭又闻秦兵将至焚舟弃辎重铠仗自陆道奔还自东燕【晋郡卽春秋南燕注见前】出仓垣凿井而饮【胡三省注恐燕追兵毒汴济上流也】行七百余里燕将争欲追之吴王垂曰温初退必严设警备简精鋭为后拒不如缓之彼幸吾未至昼夜疾趋俟其气衰击之无不克矣乃帅八千骑行蹑其后温果兼道而进数日垂曰可矣乃急之追及于襄邑【注见前】德先帅劲骑伏于东涧中与垂夹击温大破之斩首三万级秦茍池邀击温于谯又破之温收散卒屯于山阳深耻防败乃归罪袁眞奏免为庶人眞不服表温罪状朝廷不报遂据寿春叛降燕
　　冬十一月燕慕容垂出奔秦秦以为冠军将军
　　燕吴王垂自襄邑还邺威名益振太傅评愈忌之垂奏将士功赏皆抑而不行太后可足浑氏素恶埀与评谋诛之太宰恪之子楷知之以告且曰先发制人但除评及乐安王臧余无能为矣垂曰骨肉相残吾不忍为也寜避之于外耳十一月请畋于大陆【注见前】因微服将趋龙城至邯郸少子麟素不为垂所爱逃还告状燕主暐遣精骑追之重散骑灭迹得免世子令请给数骑袭邺垂曰不可乃与叚夫人【前妃叚氏之女弟】及令楷幷诸子俱奔秦初秦王坚闻恪卒隂有图燕之志惮垂不敢发及闻垂至大喜【郊迎执手曰天生贤杰必相与共成大功此自然之数也要当与郷共定天下告成岱宗然后还卿夲邦世封幽州使卿去国不失为子之孝归朕不失事君之忠不亦美乎】子猛曰垂父子譬如龙虎非可驯之物若借以风云将不可复制不如早除之坚曰吾方收揽英雄以清四海奈何杀之且其始来吾已推诚纳之矣匹夫犹不弃言况万乗乎乃以垂为冠军将军【时燕遣梁琛使秦及归言于评曰秦人曰阅军旅聚粮陕东和必不乆今呉王人往宜为之备评曰秦主何如人琛曰明而善防问王猛曰名不虚得既又以告燕主暐皆不然之惟皇甫真深以为忧上疏请选将益兵以防未然不聴】
　　秦遣王猛等伐燕十二月取洛阳
　　初燕人许割虎牢以西赂秦晋兵既退燕人谓曰行人失辞有国有家者分灾救难理之常也秦王坚大怒遣猛及将军梁成邓羌帅歩骑三万伐之攻洛阳洛阳降
　　桓温徙镇广陵
　　温发徐兖州民系广陵城徙镇之时征役既频加之疫疠死者什四五百姓嗟怨秘书监孙盛【字安国太原中都人】作晋春秋直书时事温见之怒谓盛子曰枋头诚为失利何至乃如尊君所言若此史遂行自是闗若门门户事其子遽拜谢请改之时盛年老居家性方严有轨度子孙虽班白待之愈峻至是诸子号泣稽颡请为百口计盛大怒不许诸子遂私改之【盛先已写别本传之外国及孝武帝购求异书得之于辽东人与见本不同遂两存之】
　　【庚午】五年【是歳燕亡大国一秦小国二凉代凡三僭国】春正月慕容令自秦奔燕王猛之发长安也请慕容令参其军事以为乡导既至洛阳猛赂垂所亲使诈为垂使者谓令曰吾父子来此以逃死也今王猛疾人如仇秦王心亦难知闻东朝比来悔悟吾今还东汝可速发令疑之踌躇终日又不可审覆乃奔燕军猛表令叛状垂惧而出走为追骑所获秦王坚待之如旧【坚谓垂曰卿家国失和委身投朕贤子心不忘本亦各行其志然燕之将亡非令所能存惜其徒入虎口耳且父子兄弟罪不相及卿何为过惧而狼狈如是乎】燕人以令叛而复还疑为反间徙之沙城【令自度终不能免帅沙城戌卒数千人袭龙城不克为其下所杀　沙城在龙城东北】
　　夏六月秦王猛督诸军复伐燕
　　猛督将军杨安等十将歩骑六万以伐燕燕主暐命太傅评将中外精兵三十万拒之评畏猛不敢进猛克壶闗【所过郡县皆望风降附燕人大震司徒长史申叹曰邺必亡矣然越得歳而吴伐之卒受其祸今福徳在燕燕虽得志燕之复建不过一纪耳】入晋阳【杨安攻晋阳乆未下猛引兵助攻为地道使将军张蚝帅壮士数百潜入城中大呼斩闗纳秦　兵】及慕容评战于潞川【水经注浊漳水过潞县北阚骃曰潞为冀州浸即浊漳也　潞县故城在今潞安府潞城县浊漳注见前】败之【评屯潞川猛进兵与相持评为人贪鄙障固山泉鬻樵及水积钱帛如邱陵士卒怨愤莫有鬬志猛闻之笑曰慕容评真奴才虽亿万之众不足畏况数十万乎燕主暐让评且趣使战评大惧请战于猛俄而交兵秦将邓羌张蚝等驰赴　燕阵出入数四旁若无人燕兵大败评单骑走还】遂长驱围邺【猛号令严明军无私犯法简政寛燕民各安其业更相谓曰不图今日复见太原王猛闻之叹曰慕容元恭可谓古之遗爱矣设太牢以　祭之】
　　秋七月癸酉朔日食
　　冬十一月秦王坚入邺执燕主暐以王猛为冀州牧都督闗东六州军事
　　秦兵围邺秦王坚诏猛曰朕今亲帅六师星言电赴将军其休养士卒以俟朕至然后取之于是坚留李威辅太子自率精鋭十万赴邺燕主暐与慕容评等奔龙城坚使将军郭庆追之及于髙阳执暐以诣坚坚释之令还宫帅文武出降【评奔髙句丽髙句丽执送于秦　前燕自慕容廆防大棘至儁僣号及暐亡凡四主合八十六年】坚以猛为使持莭都督闗东六州诸军事冀州牧镇邺守令有阙令以便宜补授将士封赏各有差州县守长皆因其旧以燕申绍韦儒俱为绣衣使者循行闗东观省风俗劝课农桑赈恤穷困收死亡旌显莭行燕政有不便于民者皆变除之迁暐及鲜卑四万户于长安【封暐为新兴侯以评为给事中皇甫真为奉车都尉燕故太史黄叹曰燕必中兴其在吴王乎恨吾老不及见耳】
　　【辛未】六年【简文帝咸安元年】春正月桓温防夀春获袁瑾诛之先是袁真死子瑾代领其众燕秦皆以兵助瑾桓温击破之遂围夀春至是燕已亡瑾求救于秦秦遣将军王鉴张蚝帅歩骑二万救之温遣桓伊【字叔夏宣族子】等大破鉴蚝于石桥【在肥水北】遂拔夀春擒瑾送建康斩之
　　代世子寔卒【后魏追諡献明帝】
　　初代将长孙【拓拔郁律长子沙莫雄之后为长孙氏】斤谋弑代王什翼犍寔格之伤脇至是卒寔娶东部大人贺野干【贺兰部酋长魏书官氏志北方贺兰后改为贺氏】之女有遗腹子什翼犍名之曰渉圭【即魏太祖道武皇帝后名珪】
　　秦伐仇池克之执杨纂以归
　　初朝廷以杨世【杨初曾孙】为秦州刺吏世亦称臣于秦世卒子纂立始与秦絶至是秦将杨安等伐纂克之遂执以归秦王坚命安留镇仇池
　　冬十一月桓温入朝废帝为东海王迎会稽王昱入即位【是为简文帝】
　　温恃其才畧隂蓄不臣之志尝抚枕叹曰男子不防流芳百世亦当遗臭万年温欲先立功河朔以收时望还受九锡及枋头之败威名顿挫既克夀春谓郗超曰足以雪枋头之耻乎超曰未也乆之超就温宿中夜谓曰眀公不为伊霍之举无以立大威权镇压四海温遂与定议【以帝素无过而牀第易诬乃扬言帝早有痿疾嬖人朱灵宝等参侍内寝三美人生三男将移皇基人莫审其虚实】乃诣建康讽褚太后请废帝而立会稽王昱并作令草呈之太后集百官于朝堂宣皇太后令废帝为东海王迎昱即帝位【帝既即位温有足疾诏乗舆入殿温撰辞欲陈述废立本意帝引见便泣下数十行温兢惧竟不防一言而出】温威势翕赫侍中谢安见温遥拜温惊曰安石卿何事乃尔安曰未有君拜于前臣揖于后温遂还姑孰【秦王坚闻温废立谓羣臣曰温前败灞上后败枋头不能思愆自贬以谢百姓方更废君以立威六十之叟举动如此将何以容于四海乎谚曰怒其室而作色于父温之谓矣】
　　十二月降封东海王为海西县公
　　桓温奏废放之人不可以临黎元东海王宜依昌邑故事太后诏封海西县公防迁于吴县温威震内外帝虽处尊位拱黙而已【帝美风仪善容止留心典籍凝尘满席湛如也虽神识恬畅然无济世大畧谢安以为恵帝之流但清谈差胜耳】
　　太宗简文皇帝
　　【壬申】咸安二年春三月秦命闗东礼送经艺之士
　　秦王坚诏闗东之民学通一经才成一艺者所在郡县以礼送之在官百石以上学不通一经才不成一艺者罢遣还民
　　秋七月帝崩太子昌眀即位【是为孝武帝】
　　帝不豫急诏桓温入辅一日一夜发四诏温辞不至诏立皇子昌明为皇太子道子为琅邪王【领会稽国以奉帝母郑太妃之祀】遗诏温依周公居摄故事又曰少子可辅者辅之如不可君自取之侍中王坦之持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使改诏曰家国事一禀大司马如诸葛武侯王丞相故事是日帝崩羣臣曰当须大司马处分王彪之正色曰天子崩太子代立大司马何容得异朝议乃定太子即位太后欲令温居摄彪之曰此异常大事大司马必当固让使万防停滞稽废山陵未敢奉令事遂不行【温望简文临终传位不尔便当居摄既不副所望与弟冲书曰诏使吾依武侯王公故事耳疑王坦之谢安所为心衔之】
　　八月秦加王猛都督中外诸军事
　　先是秦王坚以猛为丞相苻融为冀州牧猛至长安复加都督中外诸军事辞章三四上坚不许猛为相坚端拱于上百官总己于下军国之事无不由之猛刚眀清肃善恶着白放黜尸素显拔幽滞劝课农桑练习军旅官必当刑刑必当罪由是国富兵强战无不克秦国大治【阳平公融在冀州坐擅起学舎为有司所纠使燕尚书郎髙泰至长安见猛曰昔鲁僖公以泮宫发颂齐宣王以稷下垂声今阳平公开建学宫乃烦有司举劾明公惩劝如此下吏何以逃罪乎猛曰是吾过也事遂释】
　　冬十月髙平陵【在江寜府上元县】
　　三吴大饥
