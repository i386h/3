<!-- { "loadSidebar": true } -->
　　冬十一月命翰林学士胡广等修五经四书及宋儒性理诸书
　　书成名曰大全颁行天下【大全书全摭宋元诸儒成説类聚成编鲜所折衷后儒少之】
　　【乙未】十三年春正月玛哈木特遣使来朝
　　玛哈木特遣使谢罪贡马词极卑顺帝曰卫拉特不足与较受其献馆其使者
　　释工作囚徒
　　先是命出系囚输作赎罪既而多亡者有司请捕之帝曰此皆衣食空乏出于不得已遂命见役者俱还家共释四千九百余人
　　罢海运
　　防通河既开黄河与之合流入淮【俱见前】漕道大通遂罢海运
　　三月帝防士于北京
　　夏四月命英国公张辅出镇交阯
　　辅班师甫还【在三月】论功赏赉旋遣出镇【辅至交阯讨余寇陈月湖等平之】
　　兵部尚书兼詹事金忠卒【谥忠襄】
　　忠少随兄戍通州以善卜闻燕兵既起僧道衍荐为谋臣【事见前】帝即位歴官兵部尚书定建储议兼詹事帝北征辅太子监国帝入髙煦谮悉征东宫官属下狱以忠勲旧不问而宻令审察太子事忠言无有帝怒忠免冠顿首愿连坐以保之以故太子得无废而宫僚杨黄淮等亦获全至是卒
　　五月丁酉朔日食
　　开清江浦【在淮安府山隂县西北运河由此出清口为水陆孔途今河道总督驻出】
　　初漕粟至淮安陆运以达清河劳费甚钜陈瑄请自淮安城西管家湖【旧有南北二湖今淤为田】凿渠二十里为清江浦【宋转运使乔为岳尝开此瑄复濬之】导湖水入淮置四闸以宣泄又縁河十里筑隄引漕舟直达于河漕运称使
　　秋九月北京地震
　　【丙申】十四年春正月赈北京河南山东饥
　　发粟一百三十八万赈之
　　三月阿噜台败卫拉特来献防
　　夏四月礼部尚书吕震请封禅不许
　　时礼部侍中周讷请封禅震力賛之帝谓曰今天下水旱疾疫难语太平昔唐太宗欲行封禅魏征力諌而止尔等所请异于徴之所以爱君者矣不许
　　秋七月掌锦衣卫事纪纲伏诛
　　纲便僻诡黠善钩人意帝爱幸之令典诏狱纲觇帝防广布校尉日摘臣民阴事帝悉下纲治深文诬诋帝以为忠擢都指挥佥事掌锦衣卫纲益恣横谋不轨内侍讐纲者发其罪下都察院按治有状即日磔于市天下快之
　　九月京师地震
　　始命御史巡盐
　　冬十月帝还京师
　　十一月召张辅还
　　辅凡四至交阯前后建置郡邑及増设驿传递运规画甚备交人所畏惟辅至是召还
　　【丁酉】十五年春二月谷王橞有罪废为庶人
　　橞自徙封长沙恃前开门功日益骄恣谋不轨其防卫张兴惧祸及因奏事北京白之帝未信防蜀王椿子悦燇得罪逃橞所橞因诡众曰建文君尚在我将为申大义椿闻之上变告帝召橞入朝示以蜀王章橞伏地请罪羣臣请诛之又下诸王议皆以为当死帝曰吾寜生橞乃废橞及其二子并为庻人
　　命丰城侯李彬征交阯
　　三月汉王髙煦有罪徙封乐安州【本唐棣州明改乐安后改武定今府属山东】髙煦初封云南曰我何罪而斥万里不肯行【髙煦请得天防卫为防卫曰唐太宗天策上将吾得之岂偶然】已而改封青州又托故不欲往私选各卫健士为腹心又募兵三千人不籍兵部纵使拍掠兵马指挥徐野驴擒治之髙煦手鐡挝杀野驴众莫敢言遂僭用乗舆器物帝还京师尽得其不法数十事召至切责之褫衣冠絷西华门将废为庶人皇太子泣涕力救乃削两防卫诛其左右数人徙封乐安州趣即日行
　　帝北巡命皇太子监国
　　【戊戌】十六年春正月交阯复乱
　　交人故好乱中官马骐以采办至大索境内珍寳人情扰动桀黠者鼓煽之大军甫还即并起为寇李彬遣将讨定之至是俄乐【交阯旧县属清化府】巡检黎利及乂安知府潘僚等复乗机作乱利初事陈氏为金吾将军归命后授巡检以是常怏怏与其党放兵四掠叅政侯保【赞皇人】冯贵【武陵人】死焉帝以贼乆未平命荣昌伯陈智【夀州人】为左叅将助彬讨之【在十八年】其后羣寇悉破灭惟利窜匿老挝彬其酋发所部兵捕之不获
　　三月姚广孝死
　　初北平兵起隂谋首发自广孝及帝转战有天下广孝决防之功为多【论者谓帝躬冒不韪以争天下惠帝不终诸臣被戮追原祸首皆广孝始之】既拜太子少师至长洲同产姊姊不纳访其友王宾【号光庵长洲人】宾亦不见但遥语曰和尚误矣和尚误矣复往见姊姊詈之广孝惘然至是死追封荣国公【王宾不见广孝旧史例议引钱谦益列朝诗集以为广孝出赈苏湖至长洲徒步访宾讙若平生宾作赈灾记铺陈其功徳考震泽记闻宾称吴中髙士岂肯漫作谀语颂要人功徳且其记安在后人未闻有见之者谦益説不足据今明史仍采建文遗迹语载入广孝本传遵之】
　　夏五月胡广卒【谥文穆】
　　广于建文时对防指摘亲藩遂擢第一及帝即位首偕解缙迎附以醇谨见幸时人以方汉胡广始终恩宠弗衰及卒特赐谥
　　秋七月下赞善梁潜【字用之泰和人】司谏周冕【繁昌人】于狱杀之时太子监国宦寺黄俨等党赵王髙燧隂谋夺嫡谮太子擅赦罪人帝怒以潜冕辅导有阙下狱死
　　【己亥】十七年夏六月倭寇辽东总兵官刘荣击破之【江后以破倭冦封伯改名荣】
　　倭数寇海上江度形势请于望海埚【在奉天府寜海县东南其地髙可屯兵暸望为濒海要地】筑城堡以备之倭入王家山岛【在寜海县东南海中】江急引兵赴埚依山设伏别遣将断其归路以步卒迎战贼败走江分两路夹击尽覆之倭自是不敢复入辽东
　　【庚子】十八年春二月蒲防【隋县今属山东武定府】妖妇唐赛儿作乱讨平之
　　赛儿蒲防县民林三妻以幻术聚众【自称佛母知成败得石函中寳书神剑役神剪纸作人马相战鬬】据益都卸石栅【在益都县西南】为乱攻下莒即墨围安邱诏安逺侯栁升与都指挥刘忠将京军往勦升自以大将意轻贼贼乞降信之夜为所袭忠中流矢死比明升始觉赛儿已遁别贼攻安邱益急都指挥佥事卫青【字明徳华亭人】方屯海上闻之帅千骑昼夜驰抵城下再战大败之斩馘六千余人鳌山【明卫在即墨县东今裁】指挥王真亦殱贼于诸城贼遂平而赛儿卒不获升忌青功摧辱之为刑部尚书吴中【字思正武城人】所劾诏擢青都指挥使征升下狱已得释【帝以赛儿未获山东三司官悉坐纵寇诛擢刑部郎中民为左叅政时索赛儿急尽逮山东北京及天下尼媪先后防万人所在大扰民力为矜宥人情始安　段民字时举武进人】
　　秋八月丁酉朔日食
　　冬十一月召皇太孙从皇太子至北京
　　时将迁都故有是命
　　【辛丑】十九年春正月迁都北京赦
　　改京师为南京以北京为京师徙都之颁诏天下大祀天地于南郊赦
　　夏四月奉天谨身华葢三殿灾
　　诏羣臣条奏阙失直言无隐
　　杀主事萧仪下侍读李时勉【名懋以字行安福人】于狱
　　左庶子兼侍讲邹缉【字仲熈吉水人】应诏上言【畧曰陛下肇建北京工钜费繁调度甚广农民终嵗供役犹且伐桑枣以供薪剥桑皮以为楮加之官吏横征日甚一日非其土产动科千百小民转购他所其植倍蓰及至进纳多不中程往复辗转重为民累又自营建以来工匠假托威势驱民移徙号令一出屋宇立摧与突粗完又复重徙有三四迁而不能定居者此陛下所不知而人民疾怨者也贪官汚吏徧布内外朝廷毎遣一人虐取苛求初无限量有司承奉惟恐不及剥下媚上有同交易小民所积防何而诛求若此今山东河南山西陜西水旱相仍民至剥树皮掘草根为食而京师聚僧道万余人日耗廪米此夺民食以飬无用也朝廷嵗赉钱币布马外蕃所出数十万而所取不能一二散马民间马死辄令赔补不知人民耗矣多马奚禆汉北降人皆懐窥觇非真逺慕王化乃使犀居辇毂盛供帐厚赏赉以优之此岂足明广大耶夫奉天殿陛下正朝也灾首及马自非省躬责已改革改化疏涤天下穷困之人不能上回天怒愿还都南京保养圣躬散遣工匠停止征将灾沴不作而太平可致矣】疏入不省时帝方以定都诏天下忽罹火灾颇惧而言事者佥云迁都不便帝不怿仪与时勉言尤峻切于是发怒杀仪下时勉狱【时勉条上十五事极言北京营建之非及入贡诸人不宜使羣居辇毂大拂帝意已观其他説多中时病掷地复取者再率多施行防大臣希防诋言者谤讪遂下狱事在十一月】　出给事阿暹【字□晖池州建徳人】御史郑维桓【慈谿人】等于外【事在八年】而缉意得无罪
　　命蹇义等分巡天下安抚军民
　　以三殿灾勅延臣二十六人分巡天下问军民疾苦文武长吏扰民者奏黜之
　　秋八月辛卯朔日食
　　冬十一月遣使覈天下库藏
　　下户部尚书夏原吉等于狱兵部尚书方宾【钱塘人】自杀帝将大举北征诏原吉宾及刑部尚书吴中等议皆以为兵不当出帝召宾宾力言军兴费绌帝不怿召原吉问邉储多寡对曰比年师出无功军储十防八九灾迭作内外俱疲乞遣将往征勿劳车驾帝怒立命原吉出视开平粮储而吴中入对如宾言帝益怒下原吉及中于狱宾惧自经死遂命侍郎张本等分往山东山西河南及应山诸府督造粮车发丁夫挽运期以明年二月集宣府
　　【壬寅】二十年春正月己未朔日食罢朝防
　　帝自将征阿噜台命皇太子监国
　　阿噜台初为卫拉特所败穷蹙南窜帝纳而封之数年生聚蓄富浸桀骜拘留朝使时将兵出没塞下至是大入兴和杀都指挥王瑛常于是决策亲征
　　夏六月雨水伤稼
　　南北畿山东数十州县霪伤稼
　　秋七月帝至沙狐原【在兴和北】阿噜台遁遂移师征乌梁海
　　大军至开平谍报阿噜台攻万全诸将请分兵还击帝曰诈也彼虑吾捣巢欲以此牵制我疾驱之攻万全者果遁去大军次沙狐原阿噜台大惧母妻皆詈之于是尽弃辎重于库伦海侧遁去命发兵焚之收其牲畜而还帝谓诸将曰阿噜台恃有乌梁海部众敢行悖逆当移师翦之遂简步骑二万五道并进至启拉尔河【方舆纪要在朶顔境内旧作屈裂儿河今改】遇其部众帝麾骑夹击自率前锋冲之皆散走其地背河面左皆山大军依山而军帝乗髙望之见其众稍复聚乃麾兵绕出其右其众突至尽获之又麾兵绕出其左先伏神机弩于深林中其众弃辎重走左遇伏遂大溃追奔三十里斩部长数十人别以兵徇河西斩获甚众
　　八月诏班师
　　请将分道捕击者亦以次献防乃下诏班师
　　九月帝还京师
　　下左春坊大学士杨士竒吏部尚书兼詹事蹇义于狱寻释之
　　太子屡遭谗搆帝以士竒辅导有阙下锦衣狱礼部尚书吕震壻张鹤朝叅失仪太子宥之帝怒义不匡正命与震并下狱寻皆释之
　　冬十月遣使覈天下仓储
　　闰月乾清宫灾
　　【癸卯】二十一年夏五月赵防卫指挥孟贤等谋逆伏诛帝有疾多不视朝贤与宦官黄俨卫士髙以正等相结造伪诏谋进毒于帝从中下诏废太子而立赵王以正语其甥王瑜瑜上变帝立捕贤等鞫之得实帝顾髙燧曰汝为之耶髙燧战栗不能言太子力解之曰此下人所为髙燧必不与知乃得免贤等皆伏诛
　　六月庚戌朔日食
　　秋七月释李时勉于狱复其官
　　八月帝复自将征阿噜台命皇太子监国
　　邉将言阿噜台将师众南犯帝曰彼意吾不能复出耳当先驻塞下待之
