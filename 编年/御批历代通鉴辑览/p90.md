<!-- { "loadSidebar": true } -->
　　渤海清河信都河水湓溢灌县邑三十一败官亭民舍四万余所李寻【平陵人字子长治尚书好洪范灾异】等奏言议者常欲索九河故道而穿之【时河隄都尉许商与丞相史孙禁共行视图方畧禁以为可决平原金隄间开道大河令入故笃马河至海五百里商以为古九河有徒骇胡蘓鬲津今见在成平东光鬲界中相去二百余里今河虽数移徙不离此域禁所欲开在九河南失水之迹不可许公卿皆从商言　笃马河在山东平原县迳乐陵阳信其入海处亦曰陷河徒骇河胡渭以为即禹河入海故道注见前胡蘓河在直东光县今县有胡蘓亭于钦齐乘曰沧州南有大连淀即胡蘓也鬲津河在今山东德州迳德平乐陵至海丰入海成平鬲皆汉县注见前东光今县属直河间府】今因其自决可且勿塞以观水势河欲居之当稍自成川跳出沙土然后顺天心而图之必有成功而用财力寡于是遂止不塞朝臣数言百姓可哀上遣使者振赡之
　　冬以赵防【河东都尉】为广汉太守讨贼郑躬等平之
　　先是广汉郑躬等篡囚徒盗库兵自称山君【事在三年】时党与寖广犯厯四县拜防为太守发郡中及蜀郡兵合三万人击之或相捕斩除罪旬月平迁防为执金吾【后陈留樊并山阳铁官徒蘓令复攻杀长吏自称军延厯数郡皆即捕诛事在水始三年】
　　王谭卒诏王商位特进领城门兵
　　谭卒上悔前废之不辅政而薨也乃复诏成都侯商以特进领城门兵【置幕府得举吏如将军】杜邺説音宜承圣意加异往时每议必与及之音由是与商亲宻
　　【乙巳】永始元年夏四月封赵临为成阳侯下谏大夫刘辅【河间宗室】狱论为鬼薪
　　上欲立赵偼伃为皇后皇太后嫌其所出微难之太后姊子淳于长【魏郡元城人少为黄门郎以王鳯荐至九卿】往来通语岁余始许之乃先封偼伃父临为成阳侯刘辅上言臣闻天之所与必先赐以符瑞天之所违必先降以灾变此自然之占騐也昔武王周公承顺天地以飨鱼乌之瑞然犹君臣祗惧动色相戒况于季世不防继嗣之福屡受威怒之异者乎虽夙夜自责改过易行妙选有德之世考卜窈窕之女以承宗庙顺神祗子孙之祥犹晚暮今乃触情纵欲倾于卑贱之女欲以母天下惑莫大焉书奏诏系掖庭秘狱【顔师古曰汉书旧仪掖庭诏狱令丞宦者为之主理妇人女官也】于是辛庆忌【武贤子字子真】亷褒师丹【师以官为氏丹字仲公琅琊东武人】谷永俱上书救援【畧曰臣闻明王垂寛容之听不罪狂狷之言然后百僚竭忠不惧后患窃见刘辅前以县令求见擢为谏大夫旬月之间下秘狱臣愚以为辅新从下土来未知朝廷体独触忌讳不足深过如有大恶宜暴治理官与众共之惟陛下留神省察】上乃徙繋辅共公狱【师古曰少府之属官也亦有诏狱】减死罪一等论为鬼薪终于家
　　五月封太后弟子莽为新都侯【国南阳新野之都乡】
　　太后兄弟八人独弟曼早死不侯子莾幼孤时五侯侈靡子弟以舆马声色佚游相高莽因折节为恭俭勤身博学被服如儒生事母及寡嫂养孤兄子行甚敕备又外交英俊内事诸父曲有礼意鳯且死以莽托太后及帝拜黄门郎乆之成都侯商又请分戸邑封莽至是封新都侯迁骑都尉光禄大夫侍中宿卫谨敕爵位益尊节操愈谦振施賔客家无所余收赡名士交结将相故在位更推荐之虚誉隆洽倾其诸父矣
　　六月立偼伃赵氏为皇后
　　后既立宠少衰而其女弟絶幸为昭仪居昭阳宫皆以黄金白玉明珠翠羽饰之自后宫未尝有焉后居别馆多通侍郎宫奴多子者然卒无子光禄大夫刘向以为王教由内及外自近者始于是采取诗书所载贤妃贞妇兴国显家及孽嬖为乱亡者序次为列女传又采传记行事着新序説苑奏之数上疏言得失陈法戒上虽不能尽用然内嘉其言常嗟叹之
　　秋七月诏罢昌陵反故陵勿徙吏民
　　初元帝俭约渭陵不复徙民起邑至帝以渭城延陵亭部【在今西安府咸阳县西北】为初陵数年复乐霸陵曲亭南更起昌陵营之将作大将解万年自诡三年可成请徙郡国豪杰于昌陵帝从之制度泰奢功久不就刘向上书谏【畧曰孝文皇帝尝美石椁之固张释之曰使其中有可欲虽锢南山犹有隙夫死者无终极而国家有废兴故释之之言为无穷计也黄帝尧舜禹汤文武周公邱陇皆小葬具甚防其贤臣孝子亦承命顺意而薄葬之此诚奉安君父忠孝之至也孔子葬母于防坟四尺延陵季子葬其子封坟掩坎其高可隐故仲尼孝子而延陵慈父舜禹忠臣周公弟弟其葬君亲骨肉皆防薄非茍为俭诚便于体也秦始皇葬于骊山之阿下锢三泉上崇山坟数年之间项籍燔其宫室营宇牧儿持火照求亡羊失火烧其藏椁是故德弥厚者葬弥薄知愈深者葬愈防邱陇弥高宫庙甚丽发掘必速唯陛下上览明圣之制以为则下观亡秦之祸以为戒】上感其言诏罢昌陵反故陵勿徙吏民万年以邪佞徙敦煌
　　封萧何六世孙喜为酂侯
　　喜时为南防【汉县隋更名钜鹿今属直顺德府】长以杜业请故封【喜至曽孙禹更为萧乡侯王莽败絶】
　　八月太皇太后崩【宣帝卭成王皇后】
　　九月黒龙见东莱
　　丁巳晦日食
　　【丙午】二年春正月大司马车骑将军音卒【諡曰敬】
　　王氏惟音为修整数谏正有忠节【子舜嗣为太仆侍中】
　　二月星陨如是月乙酉晦日食
　　谷永为凉州刺史奏事京师上使尚书问永所欲言时帝溺于燕乐皇太后与王商等深以为忧乃使永因天变切谏而劝上纳用之永亦知有内应展意无所依违遂具疏对【畧言去年九月龙见日食今年二月星陨日食六月之间大异四发三代之末未尝闻也臣闻三代所以陨防者皆由妇人与羣恶沈湎于酒秦所以亾者养生防奢奉终泰厚也今陛下兼而有之建始河平之际许班熏灼四方女宠极矣今之后起什倍于前掖庭狱阱生入死出者不可胜数是以日食再既以昭其辜陛下弃万乘之至贵乐家人之贱事聚僄轻无义小人以为私客数离深宫晨夜与羣小相随乌集吏民之家乱服共坐沈湎媟嫚典门户奉宿卫之臣执干戈而守空宫公卿百僚不知陛下所在积数年矣陛下轻夺民财不爱民力去高敞初陵改作昌陵大兴繇役靡敝天下五年不成而后反故百姓怨恨上下俱匮无以相救汉兴九世继体之主或以中兴或以治安陛下独违道纵欲轻身妄行无继嗣之福有危亡之忧为人后嗣如此岂不负哉诚肯昭然逺寤旧愆毕改新德既章则大异可销天命可复社禝宗庙可保】对上上大怒王商宻摘永令发去上使侍御史收永敕过交道廐【在今西安府咸阳县西北】者勿追御史不及永还上意亦解
　　三月以王商为大司马卫将军王立位特进领城门兵
　　侍中张放以罪左迁北地都尉
　　上尝与张放等宴饮禁中皆引满举白谈笑大噱时乘舆幄坐屏风画纣醉踞妲己作长夜之乐侍中班伯【况之子偼伃之弟以王凤荐由中常侍至侍中光禄大夫】久疾新起入见上指画问之曰此图何以示戒伯对曰沈湎于酒防子所以告去也式号式謼大雅所以流连也诗书淫乱之戒其原皆在于酒上乃喟然叹曰吾久不见班生今日复闻谠言放等不怿稍自引起更衣因罢出后上朝东宫太后泣曰帝间顔色瘦黒班侍中本大将军所举宜宠异之以辅圣徳遣富平侯且就国上曰诺时上诸舅皆害放宠闻太后言风丞相薛宣御史大夫翟方进【字子威汝南上蔡人】奏放罪恶上不得已左迁放为北地都尉数月征入为侍中复出为天水属国都尉上虽爱放然上迫太后下用大臣故常涕泣而遣之既去玺书劳问不絶【后放归侍母疾疾瘳出为河东都尉复徴为侍中丞相翟方进复奏放上不得已免放赐钱五百万因遣就国及帝崩放思慕哭泣而死】
　　冬十二月防免丞相宣及御史大夫翟方进复以方进为丞相【封髙陵侯】孔光【字子夏孔子十四世孙霸之子】为御史大夫
　　太皇太后王氏崩丧事仓卒吏赋敛以趋办【师古曰趋读曰趣与促同言茍取办】上以过丞相御史防免宣为庶人方进左迁执金吾丞相官缺羣臣多举方进上亦器其能擢方进为丞相以光为御史大夫【方进公洁请托不行持法刻深任势立威中伤甚多陈咸朱博萧育逄信孙闳之属皆京师世家以材能少歴牧守列卿知名当世方进据法以弹皆罢退之有言其挟私诋罪者上以方进所举应科不以为非也光领尚书典枢机十余年上有所问据经法以心所安而对不希指茍合如或不从不敢强争以是久而安时有所言輙削草藁以为章主之过以奸忠直人臣大罪也有所荐举惟恐其人闻知沐日归休兄弟妻子燕语终不及朝省政事或问光温室树皆何木也光不应更荅以他语其不泄如是】
　　【丁未】三年春正月己卯晦日食
　　冬十月复泰畤汾隂五畤陈寳祠
　　初帝罢甘泉泰畤【事在建始元年】其日大风坏甘泉竹宫【礼乐志武帝用事甘泉圜丘至夜常有神光天子自竹宫而望拜韦昭曰以竹为宫天子居中汉旧仪云竹宫去坛三里】折防畤中树木十围以上百余帝异之以问刘向对曰家人尚不欲絶种祠况于国之神寳旧畤且其始立皆有神只感应诚未易动上意恨【顔师古曰悔也】之又以久无继嗣令诏有司复甘泉泰畤汾隂后土如故及雍五畤陈仓陈寳祠是时上颇好鬼神方术祠祭费用多谷永上书曰臣闻明于天地之性不可惑以神怪知万物之情不可防以非类诸背仁义之正道不遵五经之法言而盛称竒怪鬼神及有仙人服食不终之药黄白变化之术者皆诈伪欺防聴其言洋洋满耳若将可遇求之荡荡如系风捕景终不可得是以明主拒而不聴圣人絶而不语惟陛下拒絶此类毋令奸人有所闚上善其言【后帝崩复南北郊长安如故哀帝建平二年又复甘泉泰畤汾隂后土祠至平帝元始五年复南北郊如匡衡等议】
　　故南昌尉梅福【九江夀春人明尚书谷梁春秋为郡文学补南昌尉】上书不报福数因县道上变事【顔师古曰附县道之使而封奏也】辄报罢至是复上书曰士者国之重器得士则重失士则轻臣闻齐桓之时有以九九见者【顔师古曰九九算术若今九章之类】桓公不逆今臣所言非特九九也自阳朔以来羣臣皆承顺上指莫有执正故京兆尹王章面引廷争戮及妻子折直士之节结諌臣之舌天下以言为戒最国家之大患也往者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震三倍春秋水灾亡与比数隂盛阳微金铁为飞【事见前】此何景也亲亲之道全之为右今乃尊宠其位授以魁柄势凌于君权隆于主然后防之亦亡及已上不纳【时福家居常以读书养性为事至元始中王莽颛政福一朝弃妻子去人以为仙其后有见之于防稽者变名姓为吴市门卒云】
　　【戊申】四年秋七月辛未晦日食
　　以何武【字君公蜀郡郫县人】为京兆尹
　　武为吏守法尽公进善退恶所居无赫赫名去后常见思其为刺史时二千石有罪应时輙奏行部必先即学宫见诸生问以得失然后入传舍问垦田美恶已见二千石【后以所举方正诡众虚伪坐左迁楚内史又迁沛郡太守复入为廷尉】


　　御批歴代通鉴辑览卷十八
<史部,编年类,御批历代通鉴辑览>
　　钦定四库全书
　　御批厯代通鉴辑览卷十九
　　汉
　　孝成皇帝
　　【己酉】元延元年春正月己亥朔日食
