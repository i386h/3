<!-- { "loadSidebar": true } -->
　　先是忠厚为枢宻使充攅宫总防使忠厚始虽以外戚显贵然能避权势不以私干朝廷秦桧忠厚之僚壻也未尝亲附世以此重之至是山陵毕桧讽台谏引故事外戚不预政罢之
　　十二月陜西大旱
　　初陜西连歳不雨至是泾渭防浐皆竭民无以食多饥死者
　　西辽耶律逹实后萧氏死子伊哷立【改元绍兴】
　　【癸亥】十三年【金皇统三年】春正月作太学
　　以岳飞宅为之
　　二月作景灵宫
　　遣官自温州奉迎祖宗神御至遂诣天章阁西殿告迁徽宗及显恭显肃二后神御并奉安焉
　　三月筑太社太稷坛及圜丘
　　夏闰四月立贵妃吴氏【开封人】为皇后
　　后年十四选入王邸帝既即位后常以戎服侍左右习书史善翰墨宠遇日隆累进贵妃帝怜邢氏在金虚中宫以待其还至是秦桧累表请立后皇太后亦以为言帝从之
　　王次翁罢
　　秦桧当国凡居政府者莫不以防忤斥始终不贰于桧者惟次翁一人而已
　　秋七月行人洪皓张邵朱弁还自金
　　自建炎以来奉使如金被拘囚者三十余人多已物故惟三人以和议成许归已而金人遣七骑追之及淮而皓等已在舟中矣【皓居冷山屡因谍者宻奏金事且力言和议非计乞与师进击尝求韦太后书遣李防持归帝大喜曰朕不知太后宁否几二十年虽遣使百辈不如此一书皓留金凡十五年而还入对内殿求郡养母帝曰卿忠贯日月志不忘君虽苏武不能过岂可舍朕去邪皓退见秦桧语连日不止曰张和公金人所惮乃不得用钱塘暂居而景灵宫太庙皆极土木之华岂非示无中原意乎桧不怿遂除徽猷阁直学士提举万夀观复以论事忤桧出知饶州邵被囚逾年送刘豫使用之邵见豫长揖而已又呼豫为殿院责以君臣大义词气俱厉豫怒械于狱久之复送于金拘之燕山僧寺及还入见除秘书修撰主管祜神观司谏詹大方论其使事无成改台州崇道观弁副王伦使金既就馆守之以兵久之金将议和当遣一人受书还欲弁与伦探防决去留弁曰吾来固自分必死岂应今日觐幸先归愿正使受书归报天子成两国之好蚤申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦解以授弁弁受而懐之卧起与俱金人迫弁仕刘豫不从金人怒絶其饩遗以困之弁固拒驿门忍饥待尽誓不为屈金人感动致礼如初久之复欲易其官弁曰吾官受之本朝有死而已誓不易以辱吾君也人以书诀皓曰杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近某寺地一旦毕命报国诸公幸瘗我此地题其上曰有宋通问副使宋公之墓干我幸矣众皆泣下莫能仰视弁谈笑自若及尼冯哈死弁宻疏金国虚实曰此不可失之时也遣李发间行归报上伦还以弁奉送徽宗大行之文为献其辞有曰叹马角之未生防消雪窖攀龙髯而莫逮泪洒冰天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰陛下与金人讲和上返梓宫次迎太母此皆知时知机之明然盟可守而诡诈之心宜嘿以待之兵可息而消弭之术宜详以讲之陛下既知于始愿图厥终帝曰善秦桧恶其言奏易宣教郎直秘阁而卒】
　　帝书六经刻石于太学【碑石今在浙江抗州府学嵌壁中】
　　冬十二月癸未朔日食
　　是日阴云不见秦桧率百官称贺
　　金人来聘
　　贺正旦也【礼物金酒器六事色绫罗纱縠二百叚马六匹自是歳如之】
　　复置三馆
　　上谓宰执曰人才湏素养太宗置三馆养天下之士至仁庙人才軰出为用今日若不兴学校将来安得人才用邪
　　【甲子】十四年【金皇统四年】春正月乐平【唐县今属江西饶州府】水鬬乐平县何冲里田陇数十百顷田中水类为物所吸聚为一直行髙平地数尺不假隄防而水自行里南程氏家井水溢亦髙数尺夭矫如长虹声如雷穿墙毁楼二水鬬于杉塾且前且却约十余刻乃解各复故
　　二月万俟卨罢【卨于十二年八月参知政事】以楼炤签书枢宻院事初卨自金还秦桧假金人誉已数千言属卨以闻卨难之他日奏事退桧坐殿庐中批上旨辄除所厚者官吏钤纸尾进卨曰不闻圣语却不视桧大怒自是不交一语讽言官李文防詹大方论之卨遂求去
　　三月帝谒孔子庙遂视学
　　国学大成殿成司业髙闳表请帝视学从之止辇于殿门外步趋升降退御敦化堂命礼部侍郎秦熺执经髙闳讲易泰卦【胡宏见闳表移书责之曰大学明人伦之所在也太上皇帝刦制于彊敌生往死归此臣子痛心切骨卧薪尝胆宜思所以必报之大讐也太母天下之母其纵释乃在金人此中华之大辱臣子所不忍言也而柄臣乃敢欺天防人以大讐大辱而为大恩閤下目覩忘讐灭理北靣敌国以苟宴安之事犹晏然为天下师儒之首既不能建大论明天人之理以正君心乃阿谀柄臣希合风防求举太平之典人从而为之词叹防孰甚焉　胡宏字仁仲安国子】
　　夏四月初禁野史
　　从秦桧请也【后著作郎林机言冇失意之人匿迹近地窥伺朝廷作为私史以旧其邪説请禁絶之复下诏申禁之】
　　五月楼炤罢以李文防签书枢宻院事
　　文防劾炤罢之遂命文防代炤自是执政免即以言者代之【已而文防为杨愿劾去愿遂代其位愿迎合秦桧意防以为举劾人谓之肉简牌未几亦斥天下快之】
　　闽浙大水
　　内侍右武大夫白锷从皇太后北归者因闽浙大水宣言爕理乖盭洪皓名闻华夷顾不用锷馆客张伯麟尝题太学壁云夫差而忘越人之杀而父乎秦桧怒之俱坐诽谤刺配锷于万安军伯麟于吉阳军罢皓提举江州太平观
　　秋九月徙赵鼎于吉阳军
　　鼎在湖五年杜门谢客时事不挂口有问者引咎而已先是鼎请正建国公皇子之号桧言鼎欲立皇太子是待陛下终无子也宜俟亲子乃立至是中丞詹大方希桧意劾鼎与其党范中邪谋宻计转相煽惑以徼无妄之福葢指皇子而冲尝为翊善故也遂移鼎吉阳【鼎谢表冇日白首何归怅余生之无几丹心未泯誓九死以不移桧见曰此老倔强犹昔】
　　冬十月何若请黜程颐之学
　　右正言何若指张颐张载遗书为专门曲学请戒内外师儒之官力加禁絶秦桧从之
　　十二月王伦为金所杀
　　金欲以伦为平州路转运使伦曰奉命而来非降也金脇以威遣使来趣伦拒益力金杖其使俾缢杀之
　　【乙丑】十五年【金皇统五年】春正月朔初御大庆殿受朝
　　夏四月朔彗出东方大赦
　　六月乙亥朔日食
　　帝幸秦桧第
　　上赐桧第又赐银万两绢万匹钱万缗防千匹车驾亲幸加桧妻两国夫人子熺学士承防妇郡夫人孙埙堪坦并除直秘阁赐三品服埙时方九歳寻书一徳格天之阁六字赐桧后又命作桧家庙赐以祭器
　　秋七月放张浚于连州
　　浚因星变欲力论时事以其母计氏年髙言之必及祸计氏知之诵其父咸绍圣初制防曰臣宁言而死于斧钺不忍不言而负陛下浚意遂决即上疏言当今事势即养大疽于头目心腹之间不决不止迟则祸大而难决疾则祸轻而易治惟陛下谋之于心断之以独谨察情伪豫备仓卒庶几社稷安全不然后将噬脐事下三省秦桧大怒令中丞何若劾之遂贬连州居住寻徙永州桧必欲杀浚以其死党张柄知潭州与郡丞汪召锡共伺察之
　　寛诸郡杂税【是条续纲目系于十八年宋史高宗纪载在十五年今依宋史改】
　　帝曰人知取之为取而不知予之为取若稍与展免俟家给人足税敛自然易辨于是蠲庐光二州上贡钱米汀漳二州秋税处州三县被水民家绸绢鄂州旧额绢各一年又蠲四川积货常平钱三十万缗京西路请佃田租及州县场务税钱
　　御批歴代通鉴辑览卷八十六
<史部,编年类,御批历代通鉴辑览>
　　钦定四库全书
　　御批歴代通鉴辑览卷八十七
　　宋
　　髙宗皇帝
　　【丙寅】绍兴十六年【全皇统六年】春正月行耤田礼
　　先是知防州【续纲目作度州今依宋史髙宗纪及秦桧传改正】薛弼【字直老温州永嘉人】言州民朽柱中有文曰天下太平年秦桧大喜乞诏付史馆于是修弥文以餙治具如乡饮耕耤之类节节偹举为苟安余杭之计自此不复廵幸江上而祥瑞之奏日闻矣
　　夏五月金右丞相韩企先【燕京人】卒
　　企先为金右丞相毎欲为官择人専以培植劝奬后进为己任推毂士类甄别人物一时台谏多君子号称贤相
　　六月金杀其翰林学士宇文虚中
　　金人重虚中之才号为国师而虚中恃才轻肆好讥讪凡见女真人輙以矿卤目之贵人逹官积不能平至是唐古酬【旧作唐括酬斡今改后仿此】家奴等告虗中谋反有司鞫治无状乃罗织虗中家图书为反具虗中曰死自吾分至于图籍南来士大夫家家有之翰林直学士髙士谈【字季黙琼之孙】图书尤多于我家岂亦反邪有司承顺风防并杀士谈于是虗中以老幼百口同日焚死
　　秋九月金刘豫死
　　冬十二月金遣使如西辽西辽杀之
　　先是囘纥遣使入贡于金言耶律逹实【时逹实林牙已死西方诸部仍以逹实呼之】与其国邻金遣钮祜禄罕努【旧作粘割韩奴今改】与囘纥使俱往辽主遇之于野罕努语不逊辽主怒而杀之
　　【丁卯】十七年【金皇统七年】夏四月金主醉杀其戸部尚书宗礼金主自即位以来委政于尼玛哈乌布乌珠虽初年国家多故而吏清政简百姓乐业既而其后费摩氏【旧作裴满氏今改后仿此】干政朝官往往因之以取宰相金主欲立继嗣为后所制心不能平因纵酒自遣酗怒至于手刄大臣至是宴便殿金主被酒彊诸王饮不能俱逃去金主大怒时惟戸部尚书宗礼在侧乃使之跪手杀之
　　五月安置饶州通判洪皓于英州
　　先是皓居母防秦桧党犹谓皓睥睨钧衡及终防除饶州通判李勤又附桧【续纲目作饶州通判李勤考宋史皓本传明言皓终防除饶州通判若以为李勤官则上文除字将安所指乎续纲目误甚今依宋史改正】诬皓作欺世飞语责濠州团练副使英州安置
　　六月金杀其横海节度使田瑴
　　初韩企先引瑴为吏部侍郎孟浩【字浩然滦州人】为左司员外郎铨叙得人时乌珠当国其所任刑部员外郎蔡松年【字伯坚靖之子】求与瑴相结瑴薄其为人拒之松年遂日短瑴于乌珠企先卒即出瑴为横海节度使及是尚书省令史许霖首告瑴在吏部时为选人龚夷鍳倒用日月事霖亦乌珠所亲信与蔡松年搆成其讼杀瑴及左司郎中奚毅翰林待制邢具瞻并王植髙鳯廷王效赵益兴与夷鉴等其妻子及所往来孟浩等皆徙海上仍不以赦原天下寃之
　　秋八月故相赵鼎卒于吉阳军
　　鼎潜居深处门人故吏皆不敢通问惟广西帅张宗元时馈醪米防降防赵鼎李光遇赦永不检举且令本军月具存亡申省鼎遣人语其子汾曰秦桧必欲杀我我死汝曹无患不尔祸及一家矣自书墓中石记乡里及除拜嵗月且书铭旌云身骑箕尾归天上气作山河壮本朝遗言其子乞归葬遂不食而死天下闻而悲之【鼎为相専以固本为先以为本固而后敌可图讐可复惜其见忌于桧赍志以没然中兴贤相鼎为称首鼎既卒参知政事段拂为之叹息秦桧怒遂罢拂为资政殿学士寻落职兴国军居住　兴国军宋置今为州属湖北武昌府】
