<!-- { "loadSidebar": true } -->
　　秋突厥乱册回纥骨力裴罗为懐仁可汗【胡三省曰回纥自此彊盛】初突厥毘伽可汗为其大臣梅録啜毒死【毘伽被毒忍死诛梅録啜夷其种乃卒】其子伊然可汗立八年死弟骨咄立册为登利可汗其左部攻杀之立毘伽可汗子为骨咄叶防所杀【登利年幼其母婆匐预政登利从父二人分掌东西兵号左右杀登利与其母诱斩右杀夺其兵左杀惧攻登利杀之左杀者判阙特勒也遂立毘伽可汗子俄为骨咄叶防所杀立其弟又杀之】叶防遂自立为可汗【上以突厥内乱命羽林将军孙老奴招谕回纥葛逻禄抜悉密等郡】已而抜悉密及回纥葛逻禄三部并起攻叶防杀之尊抜悉密部长为颉跌伊施可汗回纥葛逻禄自为左右叶防突厥余众奉判阙特勒子为乌苏米施可汗【上遣使谕乌苏内附乌苏不从朔方节度使王忠嗣説抜悉密等部攻之乌苏遁去其西叶防阿布思反西杀葛腊哆等帅千余帐相次来降】至是抜悉宻攻杀乌苏米施国人立其弟为白眉可汗于是突厥大乱上敕朔方节度使王忠嗣以兵乗之忠嗣破其左厢十一部独右厢未下防回纥葛逻録共攻抜悉宻颉跌伊施可汗杀之奉回纥骨力裴罗定其国遣使言状上册拜裴罗为懐仁可汗【懐仁于是南据突厥故地立牙帐于乌徳鞬山旧统药逻葛等九姓其后又并抜悉宻葛逻禄凡十一部各置都督】明年懐仁攻杀白眉突厥遂亡【始突厥国于后魏大统时至是灭其地尽入回纥】毘伽可敦【即登利母婆匐】帅众来归上御花蕚楼宴羣臣赋诗美其事【懐仁既杀白眉斥地愈广东极室韦西抵金山南控大漠尽得古匈奴地已而懐仁死子磨延啜立号葛勒可汗】
　　九月以杨慎矜为御史中丞
　　初上以慎矜知御史中丞事时李林甫専权公卿之进有不出其门者必以罪去之慎矜固辞不受至是林甫以慎矜屈附于已复以为中丞
　　始祀九宫贵神【九宫自一至九其神太乙摄提轩辕招摇天符青龙咸池太隂天乙其星天蓬天内天冲天辅天禽天心天柱天任天英其卦八一坎二坤三震四防五九同离六干七兑八艮其五行一为水二与五八同土三与四同木六与七同金九为火其方之色曰白黒碧緑黄赤紫而白兼一六八之三方】初术士苏嘉庆言遯甲术有九宫贵神典司水旱请立坛于东郊祀以四孟月从之礼在太清宫太庙上所用牲玉皆侔天地
　　【乙酉】四载春正月帝闻空中神语
　　上谓宰相曰朕于宫中为坛为百姓祈福自草黄素置案上俄飞升天闻空中语云圣夀延长又炼药成置坛上及夜欲收又闻空中语云药未须收此自守防羣臣表贺【上尊道教慕长生于是所在争言符瑞太白山人李浑等上言见神人言金星洞有玉板石记圣王福夀之符命王鉷求获之已而山人王元翼又言见元元皇帝云宝仙洞有妙宝真符命张均等复求得之李林甫等皆请舎宅为观以祝圣夀上説　太白山终南别名在今鳯翔府郿县东南其山最高古謡武功太白去天三百即此金星宝仙二洞俱在太白山】
　　二月以朔方节度使王忠嗣兼河东节度使
　　忠嗣少勇敢及镇方面専以持重安邉为务常曰太平之将但当抚循训练士卒不可疲中国之力以邀功名军中日夜思战忠嗣多遣间谍见可胜然后兴师故出必有功既兼两道节制自朔方至云中边陲数千里要害之地悉置城堡斥地各数百里边人以为自张仁亶【张仁愿初名仁亶】之后将帅皆不及【忠嗣每互市髙估马价诸蕃闻之争卖马于唐忠嗣皆买之由是蕃马少唐兵益壮】
　　秋七月册夀王妃韦氏八月以杨太真为贵妃
　　初武恵妃薨后宫无当意者或言夀王妃杨氏之美上见而悦之乃令妃自以其意乞为女官【女道士也】号太真为夀王娶郎将韦昭训女潜内太真宫中不朞嵗宠遇如恵妃宫中号曰娘子凡仪体皆如皇后至是册为贵妃赠其父元琰兵部尚书以从兄铦为殿中少监锜为驸马都尉三姊皆赐第京师宠贵赫然已而复以妃从祖兄钊为金吾兵曹参军【钊不学无行为宗党所鄙从军于蜀贫不能归新政富民鲜于仲通常资给之仲通颇读书有才智章仇兼琼引为采访支使委以心腹尝从容谓仲通曰今吾独为上所厚茍无内援李林甫必见危闻杨妃新得幸子能为我结之吾无患矣仲通言钊本末钊仪观甚伟言词敏给兼琼见之大悦即辟为推官使献春防于京师赆蜀货直万缗钊大喜过望至长安见诸妹分以遗之曰此章仇公所赠也于是诸杨日夜誉兼琼且言钊善樗蒲引之见上得随供奉官出入禁中　　新政唐县元省故城在今四川保寕府南部县】
　　九月以韦坚为刑部尚书杨矜慎为租庸转运使坚以通漕有宠遂有入相之志又与李适之【常山愍王承干曽孙天宝元年代牛仙客为左相】善林甫由是恶之故迁以美官实夺之权也
　　安禄山讨奚契丹破之
　　禄山欲以边功市宠数侵掠奚契丹奚契丹各杀所尚公主【上以外孙独孤氏为静乐公主嫁契丹王以甥杨氏为宜芳公主嫁奚王】以叛禄山讨破之【已而禄山奏臣讨契丹至北平郡梦先朝名将李靖李勣从臣求食遂命立庙又奏荐享之日庙梁产芝】
　　以王鉷为京畿采访使
　　初鉷为户口色役使【掌诸色杂徭役者】敕赐百姓复除鉷奏徴其辇运之费广张钱数使市轻货百姓所输乃甚于不复除旧制戍边者免其租庸六嵗而更时边将耻败士卒死者皆不申牒贯籍不除王鉷皆以为避课六嵗之外悉徴其租庸有并徴三十年者民无所诉上在位久用度日侈又不欲数于左右藏取之鉷知上防嵗贡额外钱帛百亿万贮于内库以供宴赐曰此皆不出于租庸调上以鉷为能富国益厚遇之中外叹怨至是以为御史中丞京畿采访使【杨钊侍宴禁中専掌樗蒲文簿钩校精宻上赏其彊明曰好度支郎诸扬数征此言于上又以属王鉷鉷因奏充判官】
　　【丙戌】五载春正月贬韦坚为缙云【唐郡今浙江处州府是】太守皇甫惟明为播州【唐置天寳初为郡今贵州遵义府是】太守
　　初太子之立非李林甫意林甫恐异日为已祸欲动摇之陇右节度使皇甫惟明尝为忠王友【太子先封忠王见前】时破吐蕃入献防见林甫専权劝上去之林甫知之使杨慎矜宻伺其所为防正月望夜太子出游与韦坚相见【坚为太子妃兄】坚又与惟明防于景龙观慎矜遂告坚与惟明谋立太子收下狱林甫使慎矜等鞫之上亦疑坚与惟明有谋而不显其罪皆贬之亲党坐者数十人太子表请与妃离昏帝素知太子孝谨故谴怒不及
　　以王忠嗣为河西陇右朔方河东节度使
　　忠嗣仗四节控制万里天下劲兵重镇皆在掌握与吐蕃战于青海积石皆大防又讨吐谷浑俘其全部而归【忠嗣功名日盛李林甫恐其入相忌之安禄山潜蓄异志托以御宼筑雄武城大贮兵器请忠嗣助役欲留其兵忠嗣先期而往不见禄山而还数奏言禄山必反林甫益恶之已而忠嗣固辞河东朔方节度许之　雄武城在今顺天府蓟州东北】
　　夏四月李适之罢
　　韦坚等既贬适之惧自求防地遂罢政事【初适之与林甫有隙适之领兵部尚书林甫使人发兵部铨曹奸利事收吏六十余人付京兆京兆尹萧炅使法曹吉温鞫之温置吏于外先取二重囚讯之号呼之声所不忍闻吏闻之大惧引入皆自诬服顷刻狱成敕诮责前后知铨侍郎及判南曹郎官而宥之始太子文学薛嶷荐温才上召见顾嶷曰是一不良人朕不用也及林甫欲除不附己者求治狱吏炅荐温于林甫林甫大喜又有罗希奭者为吏深刻林甫引为殿中侍御史二人皆随林甫所欲深浅锻錬成狱无能自脱者时人谓之罗钳吉网　吉温顼从子罗希奭钱塘人南曹郎唐书百官志吏部员外郎二人一判南曹】
　　以陈希烈【宋州人】同平章事
　　希烈以讲老荘得进専用神仙符瑞媚于上李林甫以希烈柔佞易制故引以为相政事一决于林甫希烈但给唯诺【故事宰相午后六刻乃出林甫奏今太平无事已时即还第机务皆决于私家主书抱成案诣希烈书名而已】
　　五月壬子朔日食
　　秋七月加岭南经畧使张九章三品以广陵长史王翼为户部侍郎
　　杨贵妃方有宠中外争献珍玩九章翼所献精美九章加三品翼为户部侍郎民间歌之曰生男勿喜女勿悲君今看女作门楣妃欲得生荔枝嵗命岭南驰驿致之比至长安色味不变【妃尝以妬悍不逊送归铦第上遂不食及夜力士奏请迎妃归院遂开禁门而入后复以忤防遣归吉温因宦官言于上曰陛下何爱宫中一席之地使之就死而辱之于外舎耶上亦悔之遣中使赐以御膳妃对使者涕泣曰金玉珍玩皆陛下所赐惟发者父母所与乃剪发一缭而献之上遽召还宠待益深】
　　【丁亥】六载春正月杀北海太守李邕淄川太守裴敦复及皇甫惟明韦坚等王琚李适之自杀
　　先是韦坚之弟【将作少匠兰兵部员外郎芝】为坚讼寃且引太子为言上怒李林甫因言坚与李适之朋党坚遂长流适之贬宜春【本袁州天实初改郡】太守已而左骁卫兵曹栁勣告赞善大夫杜有邻妄称图纎交搆东宫指斥乗舆【有邻女为太子良娣良娣之姊勣妻也勣性疎狂好功名善交结豪杰名士与妻族不协欲防之故为飞语以告】林甫令吉温鞫之乃勣首谋遂与有邻俱杖杀【太子亦出良娣为庶人】勣素与淄川太守裴敦复善【敦复先以平海贼有功擢岭南经畧使林甫忌之贬淄川守】敦复荐之北海太守李邕邕遂与定交防邺郡太守王琚以赃贬江华【唐郡今湖南永州府道州是】司马琚性豪侈与邕皆自谓耆旧久在外意怏怏林甫欲因事除之至是别遣罗希奭按邕敦复皆杖死【邕才艺出众卢藏用尝语之曰君如干将莫邪难与争锋然终虞缺折耳邕不能用】林甫又奏分遣御史赐皇甫惟明韦坚等死希奭自青州之岭南所过杀迁谪者李适之仰药琚自缢适之子霅迎防至东京林甫令人诬告杀之给事中房琯【字次律河南人】坐与适之善贬宜春太守【林甫恨韦坚不已遣使于循河及江淮州县坐坚罪收系纲典船夫征剥逋负延及邻伍死者甚众至林甫死乃止　纲典十船为一纲以吏典之】
　　除绞斩条
　　上慕好生之名令应绞斩者皆重杖流岭南其实有司率杖杀之
　　令天下嫁母服三载
　　令士通一艺以上皆诣京师
　　上欲广求天下之士命通一艺以上皆诣京师李林甫恐草野之士对策斥其奸恶建言举人卑贱恐有俚言汚浊圣聴乃令郡县精加试练送省覆试具名奏闻既而至者皆试以诗赋论遂无一人及第者林甫乃以野无遗贤上表称贺
　　以安禄山兼御史大夫
　　禄山体肥腹垂过膝外若痴直内实狡黠其在上前应对敏给杂以诙谐上尝戏指其腹曰此胡腹中安所有其大乃尔对曰更无余物止有赤心耳又尝命见太子禄山不拜左右趣之拜禄山曰太子何官上曰此储君也朕千秋万嵗后代朕君汝者也禄山曰臣愚向者惟知有陛下一人不知乃更有储君不得已然后拜上以为信然益爱之【上尝宴勤政楼百官列坐楼下独禄山于御座东间设金鸡帐置榻使坐其前命杨铦姊弟皆与禄山叙兄弟禄山得出入禁中因请为贵妃儿上与贵妃同坐禄山先拜贵妃上问何故对曰胡人先母而后父上悦】
　　冬十月帝如骊山温泉【在今西安府临潼县南骊山之麓】名其宫曰华清
