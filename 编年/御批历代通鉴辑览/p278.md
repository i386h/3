<!-- { "loadSidebar": true } -->
　　初上尝谓奕曰佛教元妙可师卿何独不悟其理对曰佛书乃中国邪僻之人窃取庄老元谈饰以妖幻之语用欺愚俗无益于民有害于国臣非不悟鄙不学也上颇然之及是年八十五卒临终戒其子无得学佛书又集魏晋以来驳佛教者为高识传行于世【奕精究术数之书而终不之信有僧自西域来能咒人使立死复咒即生上试之验以告奕奕曰此邪术也臣闻邪不干正请使咒臣必不能行上命僧咒奕奕初无所觉须臾僧忽僵仆遂不复苏又有婆罗门僧言得佛齿所击輙碎长安士女辐辏如市奕谓子曰吾闻有金刚石者性至坚物莫能伤惟羚羊角能破之汝往试焉其子如言叩之应手而碎观者乃止】
　　【庚子】十四年春二月诣国子监
　　上幸国子监观释奠命祭酒孔頴达讲孝经赐诸生帛有差【是时上大征天下名儒为学官数幸国子监使之讲论学生能眀一大经以上皆得补官增筑学舍千二百间增学生满三千二百六十员自屯营飞骑亦给博士使授以经有能通经者听得贡举于是四方学者云集京师乃至高丽百济新罗高昌吐蕃诸酋长亦遣子弟请入国学升讲筵者至八千余人上以师说多门章句繁杂命頴达与诸儒定五经疏谓之正义令学者习之　大经唐取士以礼记春秋左氏传为大经诗仪礼周礼为中经易尚书公羊谷梁为小经百济国名马韩之属其先以百家济故号焉今为朝鲜国全罗道新罗注见前】
　　三月流鬼国【杜佑曰在北海之北】入贡
　　流鬼去京师万五千里重三译而至上以其使者余【孙愐曰视遮反姓也】志为骑都尉
　　夏五月侯君集灭髙昌以其地为西州【唐西州交河郡治前庭即汉车师前王庭也注已见前】
　　高昌王文泰闻唐兵起谓其国人曰唐去我七千里而沙碛【即瀚海也】居二千里地无水草寒风如刀热风如烧安能致大军乎及闻唐兵临碛石忧惧发疾卒子智盛立刻日将葬诸将请袭之侯君集曰天子以髙昌无礼故使吾讨之今袭人于墟墓之间非问罪之师也于是鼓行而进诘朝攻之及午而克智盛出降【高昌麴氏自嘉至智盛凡五世百三十四年而灭】君集分兵畧地下其二十二城户八千四十六上欲以高昌为州县魏征谏曰文泰有罪故王诛加之今罪人已死其子又服宜抚其百姓存其社稷复立其子则威徳被于遐荒四夷皆悦服矣若以为州县当复遣兵镇守劳费不赀死亡相继而陛下终不得髙昌撮粟尺帛以佐中国所谓散有用以事无用也上不从以其地为西州置安西都防府于是唐地东极于海西至焉耆南尽林邑北抵大漠皆为州县凡东西九千五百一十里南北一万九百一十八里【君集之破高昌也私其珍寳将士竞为窃盗为有司所劾诏下君集等狱岑文本上疏曰命将出征茍能克敌虽贪可赏若其败绩虽亷可诛汉之李广利隋之韩擒虎皆负罪谴卒受封赏今君集等虽自诖罗网愿录其微劳忘其大过则法虽屈而徳弥显矣上乃释之】
　　以刘仁轨【字正则汴州尉氏人】为栎阳丞
　　初陈仓折冲都尉鲁宁坐事系狱自恃高班慢骂陈仓尉刘仁轨仁轨杖杀之州司以闻上怒追至长安将面诘而斩之仁轨曰鲁宁对臣百姓辱臣如此臣实忿而杀之辞色自若魏征侍侧曰隋末百姓彊而陵官吏多如鲁寜之比隋以是亡上乃擢仁轨为栎阳丞【上将幸司州校猎仁上言大稔未获使农民供猎事治道葺桥动费一二万工愿少停旬日则公私俱济矣上赐蠒书嘉纳迁新安令】
　　冬十一月诏李淳风考定戊寅厯
　　时戊寅厯以癸亥为十一月朔李淳风表称古厯分日起于子半今嵗甲子朔冬至而傅仁均减余稍多子初为朔遂差三刻用乖天正请更加考定从之
　　诏更定服制
　　礼官奏请加髙祖父母服齐衰五月嫡子妇服期嫂叔弟妻夫兄舅皆服小功从之
　　以太常卿韦挺为封禅使
　　先是羣臣再请封禅上命秘书监顔师古议其礼房元龄裁定之【事在十一年】至是百官复请故有是命【明年四月诏将有事于泰山防星孛太微褚遂良以东封为言乃罢】
　　【辛丑】十五年春正月以文成公主【宗室女】嫁吐蕃
　　先是吐蕃赞普弃宗弄赞遣使奉表求婚上未之许弄赞遂帅众二十万进寇松州【唐置今四川松潘卫是】上命侯君集击败之弄赞惧遣使谢罪因复请婚上许之【事在十六年】至是弄赞遣其大论【吐蕃国相之称】禄东赞献黄金珍寳为聘【上嘉禄东赞善应对欲以琅邪公主外孙叚氏妻之辞曰臣国中有妇父母所聘不可弃也且赞普未得谒公主陪臣何敢先娶上益贤之然欲抚以厚恩竟不従其志】乃命江夏王道宗持节送文成公主于吐蕃赞普大喜慕中国衣服仪卫之美为公主别筑城郭宫室而处之【其国人皆以赭涂面公主恶之赞普禁之亦渐革其猜暴之性遣其子弟入国学受诗书】
　　夏四月命太常博士吕才【博州清平人】刋定隂阳杂书上以近世隂阳杂书讹伪尤多命太常博士吕才刋定上之才皆为之叙质以经史【其叙宅经曰近世巫觋妄分五姓如张王为商武庾为羽以取谐韵至于以栁为宫以赵为角又复不类或同出一姓分属宫商或复姓数字莫辨征羽此则事不稽古义理乖僻者也叙禄命曰禄命之书多言或中人乃信之然长平坑卒未闻共犯三刑南阳贵士何必俱当六合今亦有同年同禄而贵贱悬殊共命共胎而夭夀更异此皆禄命不险之着明者也其叙葬曰古者卜葬盖以朝市迁变泉石交侵不可前知故谋之龟筮近代或选年月或相墓田以为穷达夭寿皆因卜葬所致按礼天子诸侯大夫葬皆有月数是古人不择年月也春秋九月丁巳葬定公不克葬戊午日昃乃克葬是不择日也郑葬简公司墓之室当路毁之则朝而窆不毁则日中而窆子产不毁是不择时也古之葬者皆于国都之北兆域有常处是不择地也今以妖巫妄言遂于擗踊之际择地选时以希富贵或云辰日不可哭泣遂莞尔而对吊客或云同属忌于临圹遂吉服不送其亲伤教败礼莫斯为甚识者以为确论　五姓隂阳家以五音配姓而定其方向如赵姓角音宜坐丙向寅之类三刑如寅刑已之类六合如子与丑合之类】
　　起复于志宁为太子詹事
　　詹事于志宁遭母丧起复旧职太子治宫室妨农功好郑卫之乐宠昵宦官役使司驭不使分番私引突厥入宫志宁上书切谏太子大怒遣刺客张师政纥干承基杀之二人入其第见志宁寝处苫块竟不忍杀
　　冬十一月以李世勣为兵部尚书
　　并州长史李世勣在州十六年令行禁止民夷怀服上曰隋帝劳百姓筑长城以备突厥卒无所益朕惟置李世勣于晋阳而边尘不惊其为长城岂不壮哉因有是命
　　薛延陁攻突厥遣李世勣等将兵讨破之
　　薛延陁真珠可汗遣其子大度设发诸部兵二十万击突厥思摩不能御帅部落入长城保朔州遣使告急诏遣李世勣等分道击之【诸将辞行上戒之曰薛延陁负其彊盛逾漠而南行数千里马已疲痩见利不能速进不利不能速退吾已敇思摩烧薙秋草彼粮糗日尽野无所获卿等俟其将退与思摩一时奋击破之必矣】十二月世勣败薛延陁于诺真水【胡三省注在云中古城西北】斩首三千余级捕虏五万余人大度设脱身走值大雪人畜冻死者十八九世勣还军定襄【薛延陁既败遣使请婚上谓侍臣曰薛延陁屈彊漠北今御之止有二策非发兵殄灭之则与之婚姻以抚之耳房元龄曰兵凶战危臣以为和亲便先是契苾何力省母凉州其故部刦之以降薛延陁何力不屈拔佩刀割左耳自誓防有使者自薛延陁来言其状上即命兵部侍郎崔敦礼持节使薛延陁许以新兴公主妻之以求何力何力由是得归遂上言薛延陁不可与婚上曰吾已许之岂可食言何力因请敕使亲迎彼必不敢来则絶之有名上乃诏幸灵州与真珠可汗防礼真珠大喜益搜赋马羊充聘薛延陁本无库廐调敛诸部不亟集又度碛乏水草畜口耗死过半失期不至乃责以聘礼不备诏絶其婚停幸灵州　契苾何力铁勒哥楞莫何可汗之孙崔敦礼字安上咸阳人新兴公主帝第十三女后嫁长孙曦】
　　【壬寅】十六年春正月魏王泰上括地志
　　泰好学司马苏朂説泰以古之贤王皆招士著书故泰奏请修括地志于是大开馆舍门庭如市至是上之【泰月给逾于太子褚遂良上疏曰圣人制礼庶子虽爱不得逾嫡所以塞嫌疑之渐除祸乱之源也若当亲者疎当尊者卑则佞巧之奸乘机而动矣今魏王新出阁宜示以礼上从之上又令泰徙居武徳殿魏征曰此殿海陵昔尝居之陛下爱魏王常欲使之安全宜每抑其骄奢不可处之嫌疑之地上遽遣泰归第　海陵元吉追封王号】
　　夏六月诏太子用库物有司勿为限制
　　诏太子用库物有司勿为限制于是太子发取无度左庶子张元素上太子书曰恩防未逾六旬用物已过七万骄奢之极孰云过此苦药利病苦言利行伏惟居安思危日慎一日太子恶之令户奴隂伺击之防毙
　　秋九月以魏征为太子太师
　　初魏征有疾上手诏问之且言不见数日朕过多矣若有闻见可封状进来【征上言比者弟子陵师奴婢忽主下多轻上渐不可长又言陛下临朝常以至公为言退而行之未免私僻或畏人知横加威怒欲盖弥彰竟有何益】征宅无堂上命辍小殿之材以构之五日而成仍赐以素屛风素褥几杖等以遂其所尚征上表谢上手诏曰处卿至此盖为黎元与国家何事过谢会上问侍臣以国家急务褚遂良曰太子诸王宜有定分此为最急时太子承干失徳魏王泰有宠羣臣日有疑议故遂良对及之上乃曰方今羣臣忠直无逾魏征我遣傅太子用絶天下之疑乃以征为太子太师征以疾辞上曰知公疾病可卧防之征乃受诏【上尝谓侍臣曰朕虽平定天下其守之甚难征对曰臣闻战胜易守胜难陛下之言及此宗庙社稷之福也　上尝问征比来朝臣殊不论事何也对曰陛下虚心采纳必有言者凡臣狥国者寡爱身者多彼畏罪故不言耳　房元龄髙士亷遇少府少监窦徳素于路问北门近何营缮徳素奏之上怒让元龄等曰君但知南牙政事北门小营缮何预君事元龄等拜谢魏征进曰元龄等为陛下股肱耳目于中外事岂有不应知者使所营者是则当助成之非则当请罢之不知何罪而责亦何罪而谢也上甚愧之　上尝问侍臣曰或君乱而臣治或君治而臣乱孰愈魏征对曰君治则善恶明赏罚当臣安得而乱之茍为不治纵暴愎谏虽有良臣将安所施上曰齐文宣得杨遵彦非君乱而臣治乎对曰彼才能救亡耳乌足为治哉　北门南牙唐正牙在南元武门在北南门公卿出入北门宦官私人所出入也】
　　西突厥寇伊州安西都防郭孝恪击败之
　　西突厥乙毗咄陆可汗既幷沙鉢罗叶防之众自恃彊大遣兵寇伊州郭孝恪击败之未防乙毗咄陆为其下所逐【乙毗咄陆击破米国不分虏获与其下又斩其将泥孰啜泥孰啜部将胡禄屋袭击之乙毗咄陆走保白水胡城　米国胡三省注一曰弥末治末息徳城北距康居百里】于是所部诣阙请更立可汗上遣使立莫贺咄之子为乙毗射匮可汗乙毗咄陆奔吐火罗【唐书西域传一曰土豁罗居葱岭西乌浒河之南古大夏地】
