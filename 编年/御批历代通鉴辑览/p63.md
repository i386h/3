<!-- { "loadSidebar": true } -->
　　淮南王长自作法令逐汉所置吏请自置相帝曲意从之又擅刑杀不辜及爵人至闗内侯数上书不逊帝重自切责之复令薄昭与书引管蔡以为警戒长不悦至是谋反【令男子但等与柴武子竒谋以辇车反谷口令人使闽越匈奴】事觉召至长安丞相御史大夫等奏长罪当弃市上不忍置法赦长死徙处蜀载以辎车县次传之袁盎谏曰上素骄淮南王弗为置严傅相以故至此今暴摧折之臣恐卒雾露病死陛下有杀弟之名奈何上曰吾特苦之耳令复之王果恚愤不食死传者不敢发车封至雍【汉县故城在今陜西凤翔府凤翔县南】雍令发之以死闻上哭甚悲逮考诸县不发封餽侍者皆弃市长以列侯礼民或歌之曰一尺布尚可缝一斗粟尚可舂兄弟二人不相容上闻而病之后二年封长子安等四人皆为列侯【安为阜陵侯勃为安阳侯赐为阳周侯良为东城侯】贾谊知上必将复王之也谏曰淮南王悖逆无道天下孰不知其辠今奉尊罪人之子适足以负谤于天下尔此人少壮岂能忘其父哉弗聴【十二年追諡长曰厉王】
　　匈奴复请和亲
　　初冒顿遗汉书请复故约帝报书并遗之绣袷绮衣
　　诸物至是冒顿死子稽粥立号曰老上单于帝遣宗室女翁主为单于阏氏使宦者中行説【晋中行氏之别】傅翁主説不欲行彊使之説曰必我也为汉患者既至降单于甚亲幸于是説教单于左右疏记【谓分条而记之】以计课其人众畜物遗汉书牍及印封皆令长大倨傲其辞曰天地所生日月所置匈奴大单于
　　以贾谊为梁王太傅
　　初上议以谊任公卿之位大臣多短之曰年少初学専欲擅权纷乱诸事上于是疏之以为长沙王太傅【谊以适去意不自得渡湘为赋以吊屈原至长沙地卑湿有服鸟飞入其舍谊自伤倬为赋以自广】久之上思谊徴之至入见上方受厘【音礼顔师古曰福也受厘祭毕而受神之福也】坐宣室【未央前正室】因问鬼神之本谊具道所以然之故至夜半帝前席既罢曰吾乆不见贾生自以为过之今不及也乃拜谊梁王太傅谊上疏曰臣窃惟今之事势可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣以为非愚则谀皆非知治乱之体者也陛下何不壹令臣得孰数之于前因陈治安之防试详择焉【其畧曰夫树国固必相疑之势下数被其殃上数其忧甚非所以安上而全下也今或亲弟谋为束帝亲兄之子西向而击今呉又见告矣天子春秋鼎盛行义未过徳泽有加焉犹尚如是况莫大诸侯权力且十此者乎曩时高皇帝割膏腴之地以王诸侯徳至渥也然其后十年之间反者九起臣窃迹前事大扺彊者先反弱者后反长沙乃二万五千户耳功少而最完势疏而最忠非独性异人也亦形埶然也曩令樊郦绛灌据数十城而王今虽已残亡可也令信越之伦列为彻侯虽至今存可也然则天下之大计可知己欲诸王之皆忠附莫若令如长沙王欲臣子之勿葅醢亦莫若令如樊郦等欲天下之治安莫若众建诸侯而少其力力少则易使以义国小则无邪心今海内之势如身之使臂臂之使指莫不制从割地定制各为若干国使其子孙以次受之分地众而子孙少者建以为国空而置之须其子孙生者举使君之一寸之地一人之众天子亡所利焉诚以定治而已天下之势方病大瘇一胫之大几如要一指之大几如股平居不可屈信失今不治必为痼疾可痛哭者此病是也天下之势方倒悬今匈奴嫚娒侵掠至不敬也为天下患至亡已也而汉嵗致金絮采缯以奉之夷狄徴令是主上之操也天子共贡是臣下之礼也倒悬如此莫之能解犹为国有人乎可为流涕者此也陛下何忍以帝王之号为戎人诸侯势既卑辱而祸不息长此安穷臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官主匈奴行臣之计请必系单于之颈而制其命伏中行说而笞其背举匈奴之众惟上之令今不猎猛敌而猎田彘不搏反寇而搏畜兔玩细娯而不图大患可为流涕者此也今民卖僮者为之绣衣丝履偏诸縁是古天子后服也而庶民得以衣婢妾白谷之表薄纨之里緁以偏诸美者黻绣是古天子之服而富人大贾召客者以被墙且帝之身自衣皂绨而富民墙屋被文绣天子之后以縁其领者庶人嬖妾縁其履此臣所谓舛也夫俗至大不敬也至亡等也至冒上也进计者犹曰毋为可为长太息者此也啇君遗礼义弃仁恩并心于进取行之二嵗秦俗日败故秦人家富子壮则出分家贫子壮则出赘借父耰耡虑有徳色母取箕帚立而谇语抱哺其子与公并倨妇姑不相得则反唇而相稽其不同禽兽者无几耳今其遗风余俗犹尚未改弃礼义捐亷耻日甚月异而嵗不相同矣而大臣特以簿书期会之间以为大故至于流俗失世坏败因恬而不知怪以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体筦子曰礼义亷耻是为四维四维不张国乃灭亡可不为寒心哉岂如今定经制令君君臣臣上下有差父子六亲各得其宜此业一定世世常安若夫经制不定是犹渡江河亡维楫中流而遇风波船必覆矣可为长太息者此也夏殷周为天子皆数十世秦为天子二世而亡何三代有道之长而秦无道之暴也古之王者太子乃生有司斋肃端冕见之南郊过阙则下过庙则趋故自为赤子而教固已行矣孩提有识三公三少明孝仁礼义以道习之逐去邪人不使见恶行选天下之端士有道术者使与居处出入故太子乃生而见正事闻正言行正道左右前后皆正人也孔子曰少成若天性习贯如自然三代之所以长乆者以其辅翼太子有此具也反秦而不然使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰前车覆后车鍳天下之命悬于太子太子之善在于卑谕教与选左右教得而左右正则太子正矣太子正而天下定矣此时务也凡人之智能见己然不能见将然夫礼者禁于将然之前而法者禁于己然之后是故法之所为用易见而礼之所为至难知也若夫庆赏以劝善刑罚以惩恶先生执此之政坚如金石行此之令信如四时据此之公无私如天地岂顾不用哉然而礼云礼云者贵絶恶于未萌起教于微渺使民日迁善逺辠而不自知也世主之欲民善同而所以使民善者异或道之以徳教或之以法令道之以徳教者徳教泠而民气乐之以法令者法令极而民风哀哀乐之感祸福之应也夫人之置器置诸安处则安置诸危处则危天下大器也在天子之所置之汤武置天下于仁义礼乐累子孙数十世此天下所共闻也奉皇置天下于法令刑罚祸几及身子孙诛絶此天下所共见也今或言礼义之不如法令教化之不如刑罚盍引殷周秦事以观之也人主之尊譬如堂羣臣如陛众庶如地故陛九级上亷逺地则堂高陛无级亷近地则堂卑高者难攀卑者易陵理势然也故古者圣王制为等列内自公卿大夫士外有公侯伯子男然后有官司小吏延及庶人等级分明而天子加焉故其尊不可及也谚曰欲投鼠而忌器鼠近于器尚惮不投恐伤其器况于贵臣之近主乎亷耻节礼以治君子是以黥劓之罪不及大夫以其离主上不逺也今自王侯三公之贵皆天子之所改容而礼之者也古天子之所谓伯父伯舅也而今与众庶同黥劓髠刖弃市之刑然则堂不亡陛乎被戮者不泰迫乎亷耻不行大臣无乃握重权大官而有徒无耻之心乎夫尝已在贵宠之位今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而榜笞之非尊尊贵贵之化也古者大臣有坐不亷而废者曰簠簋不饰坐污秽淫乱者曰惟簿不修坐罢软不胜任者曰下官不职故贵大臣定有罪矣犹未斥然正以呼之也尚迁就而为之讳也遇之有礼故羣臣自憙婴以亷耻故人矜节行化成俗定则为人臣者皆顾行而忘利守节而仗义故可以托不御之权可以寄六尺之孤此励廉耻行礼谊之所致也主上何防焉此之不为而顾彼之乆行故曰可爲长太息者此也】上深纳其言后梁王揖坠马死【揖无子谊请为梁立后而以淮南地益淮阳帝于是徙淮阳王武为梁王】谊自伤为傅无状常哭泣嵗余亦卒时年三十三
　　【己巳】八年夏长星出东方
　　【庚午】九年春大旱
　　【辛未】十年冬车骑将军薄昭有罪自杀
　　昭杀汉使者帝不忍加诛使公卿从之饮酒欲令自引分昭不肯使羣臣防服往哭之乃自杀【昭初封轵侯既死帝为置后】
　　【壬申】十一年匈奴宼狄道【汉县今为州属甘肃兰州府】
　　时匈奴数为边患太子家令【秦官汉因之属詹事】鼂错【鼂与朝同王子朝之后以名为氏锴颍川人】上书言兵事曰臣闻用兵临阵合刃之急者三一曰得地形二曰卒服习三曰器用利步兵之地【山林川阜】车骑二不当一车骑之地【平原旷野】步兵十不当一弓弩之地【平陵相逺川谷居间仰高临下】短兵百不当一长防之地【两阵相近可前可后】劔楯三不当一矛鋋之地【萑苇竹萧草木茂接】长防二不当一劔楯之地【曲道相伏险阸相薄】弓弩三不当一士不选练卒不服习前击后懈与金鼓之音相失此不习勒卒之过也百不当十兵不完利甲不坚密弩不及逺射不能中中不能入此将不省兵之祸也五不当一故曰器械不利以其卒予敌也卒不可用以其将与敌也将不知兵以其主与敌也君不择将以其国与敌也四者兵之至要也今匈奴地形技艺与中国异上下山坂出入溪涧中国之马弗与【犹弗如】也险道倾仄且驰且射中国之骑弗与也风雨罢劳饥渇不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射疏及远则匈奴之弓弗能格也坚甲利刄长短相杂游弩往来则匈奴之兵弗能当也材官驺发【材官有材力者驺发言骤发其矢也】矢道同的【言用矢者同中一的】则匈奴之革笥【以皮作如铠】木荐【以木作如楯】弗能支也下马地鬬劔防相接去就相薄则匈奴之足弗能给也此中国之长技也匈奴之长技三中国之长技五陛下又与数十万之众以诛数万之匈奴众寡之计以一击十之术也虽然兵凶器战危事帝王之道出于万全今降胡义渠【注见前】来归谊者其众数千长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者将之即有险阻以此当之平地通道则以轻车材官制之两军相为表里各用其长技此万全之术也帝嘉之赐书宠答焉【错初学申商法为人峭直刻深以其辩得幸太子号曰智囊】
　　募民徙塞下
