<!-- { "loadSidebar": true } -->
　　初起镇提举中太乙宫兼侍读且欲以为门下侍郎镇雅不欲起从孙祖禹亦劝止之遂固辞不拜以银青光禄大夫再致仕卒【镇清白坦夷恭俭慎黙笃于行义口不言人过临大节决大议色和而语荘常欲继之以死虽在万乗前无所屈其学本六经口不道佛老申韩之説熙寕元丰之际天下贤士大夫以为相者镇兴司马光二人至称之曰景仁君实不敢有所轩轾】
　　【己巳】四年春二月司空东平公吕公着卒【諡正献】
　　公着薨太皇太后见辅臣泣曰邦国不幸司马相公既亡吕司空复逝帝亦悲感即诣其家临奠赠太师封申国公【公着自少讲学即以治心养性为本平居无疾言遽色于声利纷□泊然无所好简重清净葢天禀然其识虑深敏量宏而学粹毎议政事博采众善以为善至所当守则毅然不可回夺神宗甞言其于人材不欺如权衡之称物尤能避逺声迹不以知人自处王安石博辨骋辞人莫敢与抗公着独以精识要言服之安石甞曰疵吝毎不自胜诣长者即废其服如此】
　　三月胡宗愈免
　　中丞孙觉右正言刘世安等论之也
　　夏四月分经义诗赋为两科试士罢明法科
　　尚书省请复诗赋与经义兼行解经通用先儒传注及已説又言旧明法最为下科今中者即除司法叙名反在及第进士上非是乃诏立经义诗赋两科罢试律义【凡诗赋进士习一经试本经论孟义及诗赋论防凡四场经义进士习两经试本经论孟义及论防亦四场两科通定髙下而取解额中分之各占其半专经者以经义定取舍兼诗赋者以许赋为去留其名次髙下则于防论参之】初司马光言取士之道当先徳行后文学就文学言之经术又当先于词章神宗専用经义论防取士此乃复先王令典百王不易之法但王安石不当以一家私学欲葢先儒令天下师生讲解至于律令皆当官所须使为士者果能知道义自与法律防合何必置明法一科习为刻薄非所以长育人材敦厚风俗也至是遂罢之未几诏御试举人仍试诗赋论三题
　　五月以范祖禹为右谏议大夫兼侍讲
　　祖禹初从司马光修资治通鉴在洛十五年不事进取王安石尤爱重之祖禹终不往谒帝即位擢右正言以妇翁吕公着当国引嫌辞职再改著作郎兼侍讲【会夏暑权罢经筵祖禹上言陛下今日之学与不学系他日治乱如好学则天下君子欣慕愿立于朝以直道事陛下辅佐徳党以致太平不学则小人皆动共心务为邪谄以窃富贵且凡人之进学莫不于少时今圣质日长数耳之后恐不得如今日之专窃为陛下惜也】公着薨始除右谏议大夫寻加礼部侍郎闻禁中觅乳媪以帝年十四非近女色之时与左諌议大夫刘安世上疏劝进德爱身又乞太皇太后保防圣躬言甚切至太后谓曰乳媪之説外间虚传祖禹对曰外事虽虚亦足为先事之戒凡事言于未然则诚为过及其已然则又无所及言之何益陛下宁受未然之言勿使臣等有无及之悔太后深嘉之
　　安置蔡确于新州【唐置今肇庆府新兴县是】
　　确失势日乆遂懐怨望在安州甞逰车葢亭【在今德安府安陆县治西北】赋诗十章知汉阳军【今湖北汉阳府宋时为军】吴处厚【邵武人】与确有隙因解释其语【用郝处俊上元间谏髙宗欲传位武后事指斥东朝】上之以为讥讪于是台諌言确怨谤乞正其罪诏确具析确自辨甚悉右正言刘安世等又言确罪状着明何待具析此乃大臣委曲为之地耳乃贬确光禄卿分司南京台谏论之不置而諌议大夫范祖禹亦言确之罪恶天下不容尚以列卿分务留都未厌众论执政议寘确于法范纯仁王存独以为不可力争之文彦博欲贬确岭峤纯仁闻之谓吕大防曰此路自干兴以来荆棘近七十年吾辈开之恐自不免大防遂不敢言越六日再贬确英州别驾新州安置纯仁又言于太后曰圣朝宜务寛厚不可以语言文章之间暧昩不明之过窜诛大臣今举动宜为将来法此事甚不可开端也且以重刑除恶如以猛药治病其过也不能无损焉不聼确至新州未几死【初确之具析未上也梁焘自潞州召为谏议大夫过河阳邢恕极论确有防立勲焘至奏之太后谕三省曰帝是先帝长子子继父业其分当然确有何防立勲也若使确他日复来欺罔上下岂不为朝廷害恐帝年少制御不得故今因其自败如此行遣葢为社稷也】
　　六月范纯仁王存罢
　　吕大防言蔡确之党盛不可不治纯仁面谏朋党难辨恐误及善人司谏吴安诗正言刘安世因论纯仁党确纯仁亦力求罢政乃出知颍州府存确所举也故亦出知蔡州
　　【庚午】五年春二月夏人来归永乐之俘诏以米脂等四砦畀之
　　夏人来归永乐所获吏士百四十九人遂诏以米脂葭芦浮图安疆四砦还之夏得地益骄
　　文彦博致仕
　　彦博复居政府无嵗不求去防殿中侍御史贾易言彦博至和建储之议不可信太后命付史馆彦博益求罢乃以太师充防国军山南西道节度等使致仕令有司备礼册命宴饯于玉津园【先是辽使耶律永昌来聘苏轼馆之与永昌入觐见彦博于殿门外却立改容曰此潞公也邪问其年曰何壮也轼曰使者见其容未闻其语其综理防务虽精练少年犹不如其贯穿古今虽专门名家有不逮永昌拱手曰天下异人也】
　　三月赵瞻卒以韩忠彦【字师模琦之子】同知枢宻院事苏颂为尚书左丞
　　彦博甞与傅尧俞许将论事不合俱求罢政殿中侍御史上宫均言大臣之任同国休戚庙堂之上当务协谐使中外之人冺然不知有同异之迹若悻悻然辨论不顾事体何以观视百僚尧俞等虽有辨论之失然事皆縁公无显恶大过望令就职太后从之
　　夏四月知枢宻院事孙固卒
　　先是知枢宻院事安焘以父丧去职固代知院事至是卒【固宅心诚粹不喜矫亢与人居乆而益信故更厯夷险而不为人所疾害傅尧俞言司马公之清节孙公之淳徳葢所谓不言而信者也世以为确论】
　　秋八月召邓润甫为翰林学士承防罢御史中丞梁焘谏议大夫刘安世朱光庭
　　初润甫以母丧终制除吏部尚书梁焘权给事中驳之改知亳州至是复以承防召焘为中丞与左諌议大夫刘安世右谏议大夫朱光庭交章论润甫出入王吕党中始终反覆今之进用实繋君子小人消长之机又言润甫甞为蔡确制称确有定防之功以欺惑天下乞行罢黜累疏不报焘等因力请外乃出焘知郑州光庭知亳州安世提举崇福宫时刘挚上疏请暂出润甫留焘等苏辙亦三疏论之皆不报
　　以苏辙为御史中丞【考宋史苏辙传元祜五年迁御史中丞上疏极论调停之説葢梁焘既罢辙代为中丞因上此疏续纲目附载其疏于召用邓润甫条目而不更书辙为中丞宋元通鉴又载其疏于召用邓润甫之前皆非是今据辙传増辑】
　　自司马光卒后熙丰旧党争起邪説以揺撼在位吕大防刘挚患之欲稍引用以平夙怨谓之调停太后疑不决辙面论其非又以説有未尽复上疏言之【畧曰亲君子逺小人则主尊国安疎君子任小人则主忧国殆此理之必然未闻以小人在外忧其不悦而引之于内以自贻患也光帝聪明圣智疾頽靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰前者用事之臣不加斥逐宥之于外葢已厚矣而议者惑于众説乃欲招而纳之与之共事谓之调停此軰若返岂肯但已哉必将戕害正人渐复旧事以快私忿人臣被祸葢不足言臣所惜者祖宗朝廷也惟陛下断自圣心勿使小人一进后有噬脐之悔】疏入太后命宰执读于帘前曰辙疑吾君臣兼用邪正其言极中理诸臣从而和之调停之説遂已
　　【辛未】六年春二月以刘挚为尚书右仆射兼中书侍郎苏辙为尚书右丞王岩叟签书枢宻院事
　　辙除命既下右司諌杨康国奏曰辙之兄弟谓其无文学则非也蹈道则未也其学乃学为仪秦者也其文率务驰骋好作为纵横捭阖无安静理陛下若悦苏辙文学而用之不疑是又用一安石也辙以文学自负而刚狠好胜则与安石无异不报岩叟居言职五年正谏无隠及拜签枢宻谢因进曰太后聼政以来纳谏从善务合人心所以朝廷清明天下安静愿信之勿疑守之勿失复进言于帝曰陛下今日圣学当深辨邪正正人在朝则朝廷安邪人一进便有不安之象非谓一夫能然葢其类应之者众上下蔽防不觉养成祸患尔又曰或闻有以君子小人参用之説告陛下者不知果有之否此乃深误陛下也自古君子小人无参用之理圣人但云君子在内小人在外则泰君子在外小人在内则否小人既进君子必引类而去若君子与小人竞进则危亡之基也两宫深然之
　　夏五月己未朔日食
　　六月淅西水
　　杭州死者五十万苏州死者三十万诏赐米百万石钱二十万缗赈之
　　翰林学士承防苏轼罢
　　初轼以论事为众所忌赵挺之【字正夫宻州诸城人】王觌攻之遂出知杭州未几召还侍御史贾易复劾轼元丰未在扬州闻先帝厌代作诗及草吕惠卿制皆诽怨先帝无人臣礼御史中丞赵君锡【字无愧安仁孙】亦继言之太后怒罢易知宣州君锡知郑州吕大防请并轼两罢乃出轼知颍州寻改知扬州
　　秋七月复制置解盐使
　　诏解盐复许通商
　　冬十一月罢刘挚知郓州
　　挚性峭直有气节不为利诱威怵与吕大防同位国家大事多决于大防惟进退士大夫实执其柄然持心少恕勇于去恶竟为朋谗竒中遂与大防有隙先是蔡确之贬邢恕亦谪监永州酒税以书抵挚挚故与恕善答其书有永州佳处第往以俟休复之语排岸官茹东济得其书隂録以示中丞郑雍【字公肃襄邑人】殿中侍御史杨畏【字子安遂寕人徙洛阳】二人方附吕大防因笺释其语【谓休复者语出周易以俟休复者俟他日太皇太后复子明辟也】上之又章惇诸子故与挚子防挚亦间与之接雍畏谓延见接纳为牢笼之计以觊后福且论王岩叟梁焘刘安世朱光庭等三十人皆其死友太后于是面谕挚曰言者谓卿交通匪人为异日地卿当一心王室若章惇者虽以宰相处之未必乐也挚惶恐退上章自辨而梁焘王岩叟果上疏论救之太后曰垂帘之初挚斥排奸邪实为忠直但此三事非所当为也遂罢知郓州给事中朱光庭驳之曰挚忠义自奋朝廷擢之大位一旦以疑而罢天下不见其过言者以光庭为党亦罢知亳州
　　中书侍郎傅尧俞卒【諡献肃】
　　尧俞卒太后谓辅臣曰傅侍郎清直一节终始不变金玉君子也方倚以为相遽至是乎【尧俞素与王安石善熙寜初自知庐州入京时方行新法安石谓之曰举朝纷纷俟君来乆矣将以待制谏院处君尧俞曰新法世以为不便诚如是当极论之安石怒遂不用司马光甞谓邵雍曰清直勇三徳人所难兼吾于钦之畏焉雍曰钦之清而不耀直而不激勇而能温是为难耳】










　　御批厯代通鉴辑览卷七十八
<史部,编年类,御批历代通鉴辑览>
　　钦定四库全书
　　御批歴代通鉴辑览卷七十九
　　宋
　　哲宗皇帝
　　【壬申】元祐七年春三月以程颐直秘阁判西京国子监既而罢之
