<!-- { "loadSidebar": true } -->
　　满俊亦名满四其祖自洪武初即率所部归附世以千户畜牧为雄长仍其故俗无科徭地在开城县固原里俊素犷悍藏匿奸盗防有狱辞连俊有司迹捕至其家多要索遂激众为乱据石城【在固原州西北】石城即唐吐蕃石堡城在山巅四壁削立惟一径可縁而上最称险固官军讨之屡为所败不数月众至数万闗中震动乃以玉为平虏副将军忠总督军务讨之既抵石城前军已屡败贼乘胜逐之玉中流矢被围众欲退忠斩一千户以徇亲当矢石不少避玉得出复连战数十贼大衂会天寒甚忠虑贼乘冻渡河与套冦合乃督兵直薄城下列围困之有贼夜出汲被获忠贳其死赐之金带钩縦归使诱俊出战伏兵擒焉贼尽殱于是毁石城送俊京师伏诛
　　【己丑】五年夏五月以礼部侍郎万安【字循吉眉州人】兼翰林学士入内阁预机务
　　安由编修累迁礼部左侍郎外宽而中深同年生詹事李泰中官永昌养子也齿少于安安兄事之得其欢泰毎当迁必推安出已上至是议简阁臣复推安曰子先之我不患不至故安得入阁而泰忽暴病死安无学术既柄用惟日事请托结诸阉为内援时万贵妃宠冠后宫安使内使致殷勤自称子侄行妃尝自媿无门阀闻则大喜妃弟锦衣指挥通遂以族属数过安家两家妇女日相往来通妻着籍禁中恣出入安得备知宫中动静益自固
　　六月癸丑朔日食
　　秋八月吏部侍郎兼学士刘定之卒【諡文安】
　　下刑部郎中彭韶【字凤仪莆田人】监察御史季琮于狱
　　太后弟周彧奏乞武强武邑民田不及赋额者籍为闲田【彧已乞二县地六百顷此又欲于其外籍民田也】帝遣官按视皆民所垦辟输赋者因据籍步之毎亩百步余没入为闲田得七十余顷彧不满复言于帝改命韶琮覆视韶琮往不复步田周视径归上疏自劾曰真定田自祖宗时许民垦种即为恒产除租赋以劝力农功臣戚里家与国咸休岂当与争尺寸地臣诚不忍夺小民衣食附益贵戚请伏奉使无状罪疏入诏以田归民而责韶琮方命下诏狱言官争论救乃释
　　冬十一月起复韩雍总督两广
　　先是雍以两广地大事殷请于东西各设巡抚帝可之而命雍总理军事未防雍以忧归贼复炽佥事陶鲁【字自强郁林人】言两广地势错互当如臂指相使不可离析近贼入广西臣与广东三司议调兵匝月未决以是贼得大肆刼掠乞仍命大臣一人总之庶事权归一而责有所归乃起雍为总督开府梧州
　　【庚寅】六年春二月遣使分巡州郡
　　兵部尚书白圭等言陜西屡遭冦掠川广盗攘未息疫疠行于闽越灾异见于淮南两畿齐豫雨雪愆期二麦槁死荆襄流民动数十万奸盗由之乞简大臣循行天下便宜兴革于是遣大理寺少卿宋旻【浙江淳安人】侍郎曾翚【字时叔泰和人】原杰【字子英阳城人】黄琮副都御史滕昭巡视畿南【大名诸府】浙江河南四川福建勅遣之奏斥贪残吏甚众【其南直陜西山西山东湖广荆防两广贵州有巡按者江西有抚民按察使者及云南多土官皆不遣使责所在司恤民察吏】
　　三月命抚宁侯朱永都御史王越【字世昌濬人】等御敌延绥先是玛拉噶虽求贡而屡犯延绥守将许宁【字志道贵之子】撃退之【事在四年】寻复纠三卫入冦榆林大扰大同巡抚王越遣宁及杨信等连败之【事在五年】至是颇罗鼐与阿勒楚尔合别部伽嘉色凌【旧作癿加思兰】博勒呼【旧作孛罗忽今并改】亦入据河套伽嘉色凌旧居土鲁番【在哈密西今属辟展其东为火州即唐髙昌县又东为栁陈即唐栁中县其西有交河即唐交河县治】天顺间尝遣使朝贡朝廷使往抚谕之已乃稍引而东与诸部相雄长遂窃入套中为久逺计延绥告急帝命永为将军以越防赞军务往御之永至数以捷闻越等皆论功陞赏而敌据套自如【既而帝以兵部尚书白圭言命廷议大发兵捜套乃以武靖侯赵辅为将军节制诸路王越仍督师敌大入延绥辅不能御未防召还以寕旨伯刘聚代之聚亦未有功而玛拉噶颇罗鼐稍衰败伽嘉色凌繋杀阿勒楚尔结元裔们都埒居套中称汉伽嘉色凌为太师事在八年按们都埒旧作满都鲁今改后仿此】
　　夏四月旱
　　北畿山东河南大旱陜西四川山西两广云南并饥
　　六月戊申朔日食
　　大水
　　顺天河间永平诸府大水时旱涝相仍民食草木防尽従吏部尚书姚夔请遣使赈恤
　　秋七月皇子【即孝宗】生于西内
　　皇子母纪氏贺县人本土官女征蛮俘入掖庭警敏通文字命守内藏时万贵妃专宠而妒后宫有娠者皆堕之帝偶行内藏妃应对称旨恱幸之遂有娠万贵妃知而恚甚命婢钩治之婢谬报曰病痞乃谪居安乐堂久之皇子生使门监张敏【同安人】溺焉敏惊曰上未有子奈何弃之稍哺粉饵饴密藏之他室贵妃日伺无所得【时吴后废居西内近安乐堂密知其事往来哺养帝与妃不知也】
　　【辛卯】七年春正月以余子俊【字子英青神人】巡抚延绥
　　时冦数入邉兵部尚书白圭请罢延绥巡抚王锐【迁安人】推陜西布政余子俊代之先是延绥镇治绥徳州属县米脂【宋砦元为县今属绥徳州】吴堡【亦宋砦元为县今属葮州】孤悬镇外冦以轻骑入掠镇兵觉而追之辄不及往往得利去子俊既至乃徙镇榆林増益兵卫攻守器毕具榆林遂为重镇冦抄渐稀军民得安耕牧
　　始立漕粟长运法
　　初宣徳间従平江伯陈瑄请立兊运法【事具前】至是应天巡抚滕昭又变为长运令运军径赴江南水次交兊曰改兊加耗外复石增米一斗后数年命淮徐临徳四仓之米悉改水次交兊而官军长运遂为定制
　　二月增设芜湖荆州杭州钞闗
　　初抽分竹木止取钞后易以银
　　冬十月命刑部侍郎王恕总督河道
　　英宗初命官督漕分济宁南北为二侍郎郑辰【字文枢浙江西安人】治其南副都御史贾谅【字子信峄县人】治其北至是河道淤塞廷议分漕河沛县以南徳州以北及山东为三道各委曹郎及监司专理且请简风力大臣一人总理其事于是始命恕为总河
　　十一月立子祐极【柏贤妃出】为皇太子
　　祐极以五年四月生至是立为太子【明年二月卒諡悼恭传者谓万贵妃害之也】
　　十二月彗星犯紫微
　　光长竟天正昼犹见帝避正殿撤乐勅羣臣修省条时政得失【彗至明年正月乃灭】
　　见阁臣于文华殿
　　彗星久见羣臣多言君臣否隔宜时召大臣议政大学士彭时商辂力请中官约以御殿日召对且曰初见时情未洽勿多言姑俟他日将入复约如初比见时言天变可畏帝曰已知卿等宜尽心时又言昨御史有疏请减京官俸薪武臣不免觖望乞如旧便帝可之万安遂顿首呼万嵗欲出时辂不得已皆叩头退中官戏朝臣曰若辈尝言不及时召见及见止知呼万嵗耳一时传笑谓之万嵗阁老帝自是不复召见大臣【其后尹直入阁欲请见计事安止之曰君不闻彭公邪请召对一语不合辄叩头呼万嵗今吾辈每事尽言太监择而闻之上无不允者胜面对多矣】
　　【壬辰】八年春二月预征山西河南陜西明年赋
　　时议发兵搜套【事见前】于是内地骚然兵科给事中梁璟【字廷英崞县人】言山西预征草豆毎夫科银或至二十两嵗旱民饥逃亡载路太原一县五月内已有三百八十余家人心骇惧乞发帑补买以苏民困事下戸部议格不行
　　夏四月旱
　　京畿连月不雨运河水涸
　　五月占城遣使告难
　　占城自洪武二年遣使奉表入贡代着恭顺前年安南国王黎灏攻破占城掳其王盘罗茶全王弟盘罗茶恱逃山中遣使告难兵部言安南并吞与国若不为处分非惟失占城归附之心亦恐启安南跋扈之志宜遣官赍敕宣谕还其国王及家属帝虑安南逆命欲俟其贡使至赐敇责之至是以盘罗茶恱请封命遣给事中陈俊【俊明史作俊按同时有两陈俊一为户部侍郎一即此】等赍诏往而占城已为黎灏所据不克入
　　秋南畿浙江大水
　　【癸巳】九年春正月土鲁番据哈密
　　初哈密忠顺王布拉噶【旧作卜别革今改】卒无子王母主国事伽嘉色凌见哈密无主乘隙侵掠谋据其地成化二年其头目奏谓以都督同知巴图穆尔【旧作巴塔木儿今改后仿此】袭封王爵词极哀切帝乃擢巴图穆尔为都督摄行国王事又卒其子哈商【旧作罕慎今改后仿此】请袭都督帝许之而不命其主国事政令无所出时土鲁畨酋阿里【旧作阿力今改后仿此】自称苏勒坦【旧作速檀今改】乘机袭破哈密城虏王母及金印去留其妹婿伊兰【旧作牙兰今改后仿此】镇之兵部言哈密实西域咽喉弃而不救恐赤斤防古苦峪【城名今在西安府渊泉县东南】沙州等亦为所胁则我之藩篱尽撤而甘肃之患方殷使套冦不退闗中供亿愈难矣乃遣都督同知李文学通政刘文【四川荣县人】往甘肃经略文学檄哈商及赤斤罕东黙克埒【畨部名在哈密北旧作也克力今改后仿此】诸部集兵进讨
　　三月畿南山东大饥民相食
　　山东境内忽黑暗如夜又大饥死者相枕籍骼无余胔乃命免今年租
　　夏四月辛酉朔日食
　　阅武臣骑射
　　帝以武备废弛乃御西苑命将官骑射黜指挥李胜等四十六人已而重阅西苑罢定防伯郭嵩【登之子】等四人
　　秋九月镇守浙江太监李义杀指挥马璋不问
　　义至宁波指挥马璋馈白金二十两意不慊遂杖杀之璋母讼于朝上命义自陈言因公事杖璋璋病死非毙杖也帝命宥之
　　总督延绥军务王越袭冦于红盐池【在榆林府西北与宁夏府接界】破之自成化初以来邉患日炽至是们都埒博勒呼伽嘉色凌大举深入直抵秦州安定诸邑总督延绥军务王越策冦尽锐西出而不备东偏乃率总兵官许宁游击将军周玉【字廷壁滁人】各将兵四千六百人従榆林红儿山【在榆林府北】出境尽夜兼行涉白盐滩【即白盐池在定邉县西北】北又百余里探知贼老弱俱在红盐池乃分兵为十覆而身率宁玉张两翼直薄其营伏兵又従后夹撃大破之焚其庐帐而还及冦饱掠归则妻子畜产已荡尽相对痛哭自是逺徙北去不复居河套间盗边不敢大入亦数遣使通贡西陲得息肩者数年












　　御批歴代通鉴辑览卷一百五
<史部,编年类,御批历代通鉴辑览>
　　钦定四库全书
　　御批歴代通鉴辑览卷一百六
　　明
　　宪宗皇帝
　　【甲午】成化十年春正月命王越总制三边
　　刑部主事张鼎【河南信阳人】言延绥甘肃宁夏三边镇抚不相统一宜推文武重臣一人总制诏从其请因设制府于固原即以越为之巡抚总兵而下并听节制三边设总制自此始
　　三月罢总督两广右都御史韩雍
　　中官黄沁镇守广西雍不为礼又自奉尊严三司皆长跪白事布政使何宜【福清人】副使张斆皆衔之防栁浔蛮陷怀集【注见前】兵部劾雍失机沁亦讦雍滥赏费财帝遣官徃勘宜斆因酿成其罪帝命致仕去【雍用兵两广躬亲矢石军门设铜鼓十仪节详密禆将以下绳押无所假令行禁止冦盗寝息镇守中官素骄恣亦息无敢肆既去粤人念其功立祠祀焉雍归五年卒于家正徳中追諡襄毅】
　　夏閠六月筑边墙
