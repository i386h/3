<!-- { "loadSidebar": true } -->
　　【邱濬曰浚学虽正而术则疎谋虽深而机则浅原其心不可谓不忠于宋而考其行事有富平之败淮西之变符离之溃区区江左奔败之余奄奄之气仅续能堪此几败耶元揭徯斯以宋南渡之不能复归其罪于浚未可以为非也】
　　遣宗正少卿魏杞【字南失寿春人】使金
　　汤思退奏遣杞如金议和书称侄大宋皇帝某再拜奉于叔大金皇帝嵗币二十万帝面谕祀曰今遣使一正名二退师三减嵗币四不发归附人杞条陈十七事拟问对帝随事画可陛辞奏曰臣将防出彊岂敢不勉万一无厌愿速加兵帝善之【兵部侍郎胡铨言敌不可和臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快今日举朝之士皆妇人也不聼】
　　金以完顔守道【本名锡里陈王希尹之孙锡里旧作习泥烈今改按此兴八十一卷之锡里非一人】为尚书右丞
　　金主谓守道曰卿等每奏皆常事凡治国安民及朝政不便于民者未尝及也如此则宰相之任谁不能之
　　九月诏汤思退都督江淮军马思退辞不行
　　思退急欲求和讽侍御史尹穑言乞置狱取不肯撤备及弃地者二十余人论罪因擢穑谏议大夫至是命思退都督江淮固辞乃以杨存中为同都督
　　冬十月诏辅臣晚对便殿
　　诏曰朕每聼朝议政顷刻之际意有未尽自今执政大臣或有奏陈宜于申未间入对便殿庶可坐论得尽所闻期跻于治
　　金兵复渡淮十一月魏胜拒战于淮阳败绩死之楚州破汤思退以帝悔悟恐事不成隂遣孙造谕金以重兵脇和金布萨忠义等遂议渡淮魏杞行次盱眙忠义遣赵房长问杞所以来之意求观国书杞曰书御封也见主当廷授房长驰白忠义疑国书不如式又求割啇秦之地及归附人且欲歳币二十万杞以闻帝命尽依初式许割四州歳币亦如其数再易国书忠义犹以未如所欲遂与赫舍哩志宁分兵自清河口以攻楚州都统制刘寳弃城遁时胜奉诏专一措置清河口金人乗间以舟载器甲糗粮自清河出欲侵边胜觇知之帅忠义士拒于河口金兵诈称欲运粮往泗州由清河口入淮胜欲御之刘寳戒以方议和不可金兵轶境胜帅诸兵拒于淮阳自夘至申胜负未决金图克坦克宁帅生兵至胜力战矢尽依土阜为阵谓士卒曰我当死此得脱者归报天子乃令歩卒居前骑兵为殿至淮隂东十八里中矢坠马死楚州遂破【金兵寻入濠州都统制王彦弃昭闗走滁州亦破时魏杞虽已易书帝怒金人反覆诏以礼物犒督府师杞奏金若如约而金缯不具恐格事机乃行已而帝用钱端礼言复遣国信所大通事王汴持周葵书如金师得金帅报书以归杞乃渡淮续纲目以王抃如金师附载前使魏杞如金条后与孝宗本纪叙次前后不合令改辑于此】
　　以杨存中都督江淮军马
　　时诸军各守分地不相统一存中集诸将调防之于是始更相为援朝议欲舍淮保江存中持不可乃已
　　汤思退以罪窜永州道死
　　言者论其主和误国之罪遂落职永州居住太学生张观等七十二人伏阙上书论思退及王之望尹穑奸邪误国钩致敌人之罪乞斩三人以谢天下并窜其党洪适晁公武【字子止钜野人】而用陈康伯胡铨陈良翰王十朋金安节虞允文王大寳陈俊卿黄中龚茂良【字实之兴化军人】张栻刘夙查籥【字元章海陵人】以济大计思退行至信州闻之忧悸而死
　　复以陈康伯为尚书左仆射同平章事兼枢密使钱端礼签书枢密院事虞允文同签书院事
　　金兵渡淮人情惊骇时张浚已卒皆望陈康伯相乃自绍兴召拜康伯力疾至阙下诏子安节壻文好谦掖以见减拜赐坐间日一防朝许乘肩与至殿门给扶升殿非大事不署帝又思允文之言故并召而用之
　　诏王之望劳师江上闰月金人逼扬州之望以罪免金人至扬州或请击之杨存中不敢渡江独临江固垒以自守之望与汤思退表里专以割地啖金为得计帝诏都督择利害击金军之望下令诸将不得妄进朝廷趣行之望言王抃既还不可冐小利害大计言者论之遂免
　　金以女真字译经史
　　【乙酉】乾道元年【金大定五年】春正月召杨存中还
　　罢都督府以存中为寜逺昭庆节度使又罢两淮及陜西河东宣抚招讨使
　　二月左仆射同平章事陈康伯卒【諡文恭】
　　康伯奏事出殿门疾作舆至第卒帝择日临奠子安节固辞乃止【康伯以经济自任临事明防帝尝谓辅曰康伯有器量其从容不廹可比晋谢安】
　　三月以虞允文参知政事王刚中同知枢密院事刚中尝言战守者实事和议者虚名不可恃虚名害实事居政府未几卒【在六月】允文寻亦罢【在八月】
　　魏杞还自金始正敌国之礼
　　祀至燕山金馆伴张恭愈以国书称大宋脇杞去大字杞拒之具言天子神圣才杰奋起人人有敌忾意北朝用兵能保必胜乎金君臣环听拱竦金主许损歳币不发归附人命元帅府罢兵分戍杞卒正敌国礼而还帝慰藉甚厚【先是王抃还因赦沿邉被兵州军诏曰比遣王抃邉抵颍滨得其要约寻澶渊盟誓之信仿大辽书题之仪正皇帝之称为叔侄之国歳币减十万之数地界如绍兴之时怜彼此之无幸约叛亡之不遣可使归附之士咸起宁居之心洪适所草也论者谓前日之所贬损四方盖未闻知今着之赦文失国体矣】
　　夏五月金以布萨忠义为尚书左丞相赫舍哩志宁为平章政事
　　先是和议既定命元帅府诸新旧军以六万人留戍余并放还又以宋国歳币赏诸军于是都元帅布萨忠义先还拜尚书左丞相寻召左副元帅赫舎哩志宁入见拜平章政事谕曰南服虽定尚须卿往规画志宁乃还驻南京
　　六月以洪适签书枢密院事
　　适拜签书帝谓钱端礼虞允文曰三省事可与洪适共议自是东西府始同班奏事【未几以适参知政事】
　　秋八月立邓王愭为皇太子大赦
　　愭帝长子也
　　钱端礼罢
　　时乆不置相端礼以首参闚之甚急太子愭夫人端礼女也殿中侍御史唐尧封论端礼帝姻不可任执政坐迁太常少卿馆阁士相与上疏排端礼者皆被斥吏部侍郎陈俊卿言本朝不以戚属为相陛下所宜守帝纳其言端礼憾之出俊卿知建宁及太子立端礼不得已引嫌奉祠
　　冬十二月以洪适为尚书右仆射同平章事兼枢密使汪澈为枢密使叶颙【字子昂兴化军仙游人】参知政事
　　适以文学闻望遭时遇主自中书舎人半歳四迁至右相然无大建明以防其所学既而以霖引咎乞罢帝从之【在明年三月】澈在枢府帝宻访人材澈荐百有十八人尝奏言臣起寒逺所以报国无私不欺尔未几罢【在明年四月】颙由资政殿学士拜参知为林安宅所劾落职奉祠【在明年五月】事寻白仍召知枢密【先是林安宅请两淮行铁钱叶颙执不可已而安宅同知枢宻遂劾奏颙子受富民钱百万得为监军帝罢颙下其事于临安府既置对安宅失实贬居筠州在明年八月】
　　【丙戍】二年【金大定六年】春二月金左丞相布萨忠义卒
　　忠义谦以接下敬儒重士与人交侃侃如也善驭将卒能得死力为宰辅数年知无不言故能以外戚兼任将相以功名终
　　夏五月修建康行宫
　　冬十一月宁逺昭庆节度使杨存中卒【諡武恭】
　　存中出入宿卫四十年忠义勇敢而寡过大小二百余战未尝大衂上皇最眷念之
　　十二月以叶颙魏杞为尚书左右仆射同平章事兼枢密使蒋芾【字子礼常州宜兴人】参知政事陈俊卿同知枢密院事颙召知枢密未拜进仆射首荐汪应辰王十朋陈良翰周操陈之茂林光朝【字谦之莆田人】等可备执政待从台谏帝嘉纳又言自古明君用人使贤使愚使奸使盗惟去泰甚盖指龙大渊也初帝末能屏鞠戯又将游猎白石【注见前】俊卿上疏力谏至引汉桓灵唐敬穆以为戒帝喜曰所奏备见忠谠朕决意用卿矣遂有枢副之命
　　置制国用司以宰相领之
　　议者言近以宰相兼枢密使盖欲使知兵也而不知财谷出入之源可乎且唐制宰相兼领三司使于是诏自今宰相可带制国用使参知政事带同知【八年二月罢之】
　　【丁亥】三年【金大定七年】春二月出龙大渊为浙东总管曽觌为福建总管
　　大渊觌怙宠擅权周必大【字子充一字洪道庐陵人】金安节等尝极论之多坐斥至是中书舍人洪迈言于陈俊卿曰大渊觌言郑闻当除右史某当除西掖信乎俊卿以迈之言质于帝帝怒遂出二人于外
　　帝从太上皇幸玉津园【在杭州府钱塘县龙山北绍兴中建隆兴后为帝与羣臣燕射之所】复从幸聚景园【在钱唐县清波门外】岁以为常
　　三月秀王夫人张氏卒
　　帝成服于后苑
　　夏五月太傅四川宣抚使新安王吴璘卒【諡武顺】
　　璘病革呼幕客草遗表曰愿陛下毋弃四州毋轻出兵不及家事及卒赠太师追封信王【璘刚勇喜大节畧苛细代兄玠守蜀二十年隐然为方面之重威声亚于玠上皇尝问胜敌之术于璘璘对曰弱者出战彊者继之上皇曰此孙武子三驷之法一败而二胜也璘选诸将率以功有荐才者璘曰兵官非尝试难知其才以小善进之则侥幸者获志而边人宿将之心怠矣璘既卒议择代帝谓虞允文曰无以易卿凡事无效张浚迂濶遂以允文为四川宣抚使】
　　六月皇后夏氏崩【諡曰安恭】
　　寻攅于修吉寺
　　秋七月太子愭卒【諡曰庄文】
　　九月金主幸保州诏察访所过州县官
　　金主秋猎次保州诏修起居注王天祺察访所过州县官又谓侍臣曰近闻朕所幸郡邑凡堂宇曾经宴寝者后皆避之此甚无谓可宣谕令仍旧居止又尝谕宰臣曰朕每次舍秣马之具皆假于民闲多亡失不还其主此弹压官不职可择人代之所过即令询问有似此者并偿其值
　　冬十一月合祀天地于圜丘雷叶颙魏祀免
　　帝以郊祀而雷出非时用汉制罢颙杞相颙为人一易清介与物若无忤至处大事则毅然不可夺罢归后寻卒【諡正简】
　　以陈俊卿参知政事刘珙同知枢密院事
　　珙自湖南召还授翰林学士上言世儒多病汉高帝不説学轻儒生臣以为汉高帝所不説者特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲帝称善遂拜枢副珙因荐张栻汪应辰陈良翰学行于帝
　　十二月金出富察通【旧作蒲察通今改后仿此】为肇州防御使通为殿前右卫将军金主恶其人出之于外临发赐金带谕之曰卿虽有才然用心多诈朕左右须忠实人故命卿补外赐卿金带者答卿服劳之乆也因顾谓左宣徽使敬嗣晖曰如卿不可谓无才所欠者纯实耳又谕宰臣曰卿等举用人才凡己所知识必使他人举奏朕甚不喜如其果贤何必以亲疎为避忌也
　　【戊子】四年【金大定八年】春二月以蒋芾为尚书右仆射同平章事兼枢宻使
　　诏芾常朝賛拜不名芾辞许之
　　夏五月行乾道歴
　　帝以近世歴学失传士大夫无习之者新歴比旧特彼善于此乃不别制名只以乾道命名
　　秋八月刘珙罢
