<!-- { "loadSidebar": true } -->
　　张浚奏东南形势莫重于建康实为中兴根本且使人主居此北望中原常懐愤惕不敢暇逸而临安僻在一隅内则易生安肆外则不足以召号逺近系中原之心请临建康抚三军以图恢复防谍报刘豫将南冦赵鼎议幸平江帝従之遂命桧庾留守并参决尚书省枢宻院事桧自被斥防与金议和稍复其官知温州绍兴府又以张浚荐授醴泉观使兼侍读至是渐用事
　　岳飞复蔡州
　　飞累战皆捷遣牛臯复镇汝军杨再兴复河南长水县【注见前】张浚曰飞措画甚大今已至伊洛则太行一带山砦必有响应者已而忠义社梁兴等果归之飞复及伪齐李成孔彦舟连战至蔡州克其城
　　九月帝如平江
　　岳飞遣兵败刘豫之众于唐州上疏请进军恢复中原帝不许飞乃还鄂
　　飞遣王贵郝晸董先复虢州卢氏县获粮十五万石降其众数万防刘豫屯兵唐州飞遣贵等攻破之焚其营飞因奏进取中原不许于是召贵等引还鄂州
　　冬十月刘豫使刘麟刘猊分道冦淮西杨沂中等大败猊于藕塘【镇名在凤阳府定逺县东】追麟至南夀春【今凤阳府夀州本秦夀春县唐为夀州治五代周显徳中徙州治下蔡因以故治为南夀春至宋乾道中复还故治置安丰军元为路明仍改夀州以县省入】而还
　　刘豫闻张浚防诸将于江上榜其罪逆将进兵讨之告急于金请先出师南侵而乞师救援金主召诸将相议之以富勒呼言【富勒呼曰先帝所以立豫者欲其开疆保境我得安民息兵也今豫进不能取又不能守兵连祸结愈无休期従其请则豫收其利败则我受其弊况前年因豫出师尝不利于江上矣奈何许之】遂不许豫而遣乌珠提兵黎阳以观衅于是豫佥乡兵三十万分三道入冦麟率中路兵由夀春以犯合肥猊率东路兵由紫荆山【在夀州东北】出涡口【注见前】以犯定逺【萧梁县今属凤阳府】孔彦舟率西路兵由光州以犯六安时张浚杨沂中韩世忠岳飞刘光世分屯诸州而沿江上下无兵赵鼎深以为忧移书张浚欲令俊与沂中同保合肥浚以为然乃遣沂中张宗顔【字希贤延安人】等分道御之且令沂中趣濠州【注见前】以与张俊合因谓沂中曰上待统制厚宜及时立功防边报日急张俊刘光世皆张大贼势以闻浚以书戒二将曰贼豫之兵以逆犯顺若不除何以立国平日亦安用养兵为哉今日之事有进战无退保及刘麟进逼合肥赵鼎曰今贼渡淮当急遣张俊合光世之军尽扫淮南之冦然后议去留帝善之【帝犹虑俊光世不足任因命岳飞尽以兵东下而手札付浚令俊光世沂中等还保江浚上言若诸将渡江则无淮南而长江之险与贼共之江南其可保乎今正当合兵掩击可保必胜若一有退意则大事去矣且岳飞一动襄汉有警何所恃乎愿朝廷勿专制于中使诸将有所观望也帝手书报浚曰非卿识髙虑逺何以及此由是异议乃息】沂中至濠光世已舎庐州将趣采石淮西大震浚闻之令吕祉【字安老建阳人】驰往光世军谕之曰有一人渡江即斩以徇光世不得已复还庐州与沂中俊等相应刘猊军至淮东为韩世忠所阻乃引趋定逺刘麟従淮西系三浮桥而渡次于濠夀之间张俊以兵拒之猊率众犯定逺欲趋宣化以冦建康沂中以兵进御与猊前锋遇于越家坊【在定逺县东南】败之猊恐孤军深入为王师所袭乃欲趋合肥与麟合而后进至藕塘沂中复遇之猊据山列阵矢下如雨沂中急击之使统制吴锡率劲兵五千突入其军猊众溃乱沂中縦大军乗之而自以精骑冲其脇大呼曰贼破矣贼众错愕骇视张宗顔自泗来乘背击之张俊大军复与战于李家湾【在凤阳县南】贼众大败横尸遍野猊以首扺谋主李愕曰适见髯将军锐不可当果杨殿前也即与数骑遁去沂中跃马叱之余众皆怖遂降麟在顺昌闻猊败亦拔砦去沂中及王徳乗势追麟至南夀春而还孔彦舟亦解光州围而去北方大恐金人闻豫败来诘其状始有废豫之意【已而韩世忠复败金人于淮阳】
　　西辽耶律达实死
　　达实死子伊哷幼遗命其后萧氏权国称制号感天皇后
　　十二月张浚还自镇江赵鼎罢
　　初张浚在江上遣参议军事吕祉入奏事所言夸大鼎每抑之帝谓鼎曰他日浚与卿不和必吕祉也既而浚因论事语意微侵鼎鼎言臣初与浚如兄弟因吕祉离间遂尔暌异今浚成功当使展尽底蕴浚当留臣当去帝曰俟浚还议之及浚还鼎与折彦质请帝回跸临安浚乞乗胜攻河南而车驾幸建康又言刘光世骄惰不战请罢其军政鼎言得河南固易耳能保金人不内侵乎且光世累世为将将卒多出其门无故而罢之恐人心不安浚滋不悦而帝多从浚议鼎求退益力遂罢知绍兴府【鼎兴浚为相政事先后及人才所当召用者条而置之座右次第奏行之故列要津者多一时之望人号为小元祐帝尝亲书忠正徳文四字及尚书一帙赐之曰书载君臣相戒饬之言所以赐卿欲共由斯道鼎顼首谢】
　　【丁巳】七年【金天防十五年】春正月以陈与义【字去非洛阳人】参知政事沈与求同知枢宻院事
　　先是张浚欲复出视师不告同列既得防与求退日此大事而吾不与闻何以居位遂乞祠至是除同知枢宻院事【与求被遇知无不言帝以其淹练通达克己聴纳未防卒】
　　以张浚兼知枢宻院事
　　自元丰改官制枢宻院不置使至是复置以浚兼之
　　何藓还自金始闻上皇及太后之防帝成服
　　何藓还始知道君皇帝及宁徳皇后郑氏相继崩帝成服百官七上表请遵以日易月之制知严州胡寅上疏请服防三年衣墨临戎以化天下帝欲遂终防张浚言天子之孝不与士庶同必思所以奉宗庙社稷今梓宫未还天下涂炭愿陛下挥泪而起敛髪而趋一怒以安天下之民帝乃命浚草诏告谕羣臣外朝勉从所请宫中仍行三年之防上太上皇庙号曰徽宗太后尊諡曰显肃【浚又请命诸大将率三军发哀成服俾中外感动退而上疏曰陛下思慕两宫忧劳百姓臣毎感叹誓殱敌讐念昔陜蜀之行陛下命臣曰我有大隙于北刷此至耻惟尔是属而臣终隳成功使敌无惮今日之祸端自臣致乞赐罢防帝诏浚起视事浚再疏待罪不许时帝遇朔望犹率羣臣遥拜渊圣中丞廖刚言礼有隆杀兄为君则君之已为君则兄之可也但嵗时行家人礼于内庭从之　廖刚字用中南剑州顺昌人】
　　金初用大明厯
　　司天杨级所造也
　　二月癸巳朔日食
　　遣王伦如金
　　诏以伦为奉迎梓宫使陛辞帝命谓达兰曰河南之地上国既不有与其付刘豫曷若见归
　　三月帝如建康
　　遥尊宣和皇后韦氏为皇太后
　　帝尝谓辅臣曰宣和皇后春秋髙朕朝夕思之不遑宁处屈已讲和正谓此尔至是从翰林学士朱震之请遥尊为皇太后
　　刘光世免张浚命吕祉节制其军
　　光世在淮西素无纪律张浚言其沈酣酒色不恤国事语以恢复意气怫然乞赐罢黜防光世引疾请解兵柄乃拜少师万夀观使奉朝请以其兵隶都督府浚因分为六军命吕祉往节制之张守曰必欲改图须得闻望素髙能服诸将之心乃可吕祉不可用也浚不从
　　夏四月岳飞乞终养遂还庐山张浚以张宗元监其军飞自鄂入见拜太尉继除宣抚使以王徳郦琼兵隶之帝谓徳琼曰聴飞号令如朕亲行飞见帝数论恢复之畧疏言金人所以立刘豫盖欲荼毒中原以中国攻中国彼得以休息观衅耳臣愿陛下假臣月日提兵趋京洛据河阳陜府潼闗以号召五路叛将叛将既还遣王师前进豫必弃汴而走河北京畿陜右可以尽复然后分兵濬滑经畧两河如此则逆豫成擒金人知畏社稷长乆之计实在此举帝曰有臣如此朕复何忧复召至寝阁命之曰中兴之事一以委卿飞方图大举防秦桧主和议忌之遂不以徳琼兵隶飞而请诏飞诣张浚议事浚谓飞曰王徳淮西军所服浚欲以为都统而命吕祉以督府参谋领之如何飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中如何飞曰张宣抚飞之旧帅也其人暴而寡谋沂中视徳等耳亦岂能御此军哉浚艴然曰固知非太尉不可飞曰都督以正问飞飞不敢不尽其愚岂以得军为念哉飞既与浚忤即日上章乞终防服以张宪摄军事步归庐山庐母墓侧浚怒遂以张宗元权宣抚判官监其军
　　五月召胡安国提举万夀观兼侍读未至而罢
　　张浚荐安国帝召之将行闻陈公辅乞禁程颐之学乃上疏论之【畧曰孔孟之道不传乆矣自颐兄弟始发明之然后知其可学而至今使学者师孔孟而禁从颐学是入室而不由戸也夫颐于易因理以明象而知体用之一原于春秋见于行事而知圣人之大用诸经语孟皆发其微防而知其入徳之方则狂言怪语岂其文哉孝弟显于家忠诚动于乡非其道义一介不以取予则髙视濶步岂其行哉自嘉祐以来颐与兄颢及邵雍张载皆以道徳行世著书立言公卿大夫所钦慕而师尊之及王安石蔡京等曲加排抑故其道不行望下礼官讨论故事加之封爵载在祀典仍诏馆阁裒其遗书羽翼六绖使邪说者不得作而道术定矣】公辅与中丞周秘侍御史石公揆交章论安国学术颇僻除知永州安国辞遂复与祠
　　六月岳飞奉诏入朝遂遣还镇
　　累诏趣飞还职飞不得已趋朝待罪帝慰遣之【既而张宗元还言将和士恱人懐忠孝皆飞训养所致帝大恱飞至镇奏言比者寝阁之命咸谓圣断已坚何至今尚未决臣愿提兵进讨顺天道因人心以曲直为老北以顺逆为彊弱万全之效可必钱塘僻在海隅非用武地愿建都上游用汉光武故事亲率六军往来督战庶防将士知圣意所向人人用命】
　　金诛其尚书左丞相高庆裔秋七月尼玛哈以忧死初金主召尼玛哈为相以鄂尔多代守云中尼玛哈遂失兵柄至是富勒呼欲挫尼玛哈因其所善髙庆裔以赃败下狱尼玛哈乞免官为庶人以赎其罪金主不许庆裔临刑尼玛哈哭与之别庆裔曰公早聴我言岂有今日盖庆裔尝教之反也凡尼玛哈之党连坐者甚众尼玛哈恚闷絶食縦饮而死
　　八月召淮西副统制郦琼赴行在琼以众叛降刘豫执吕祉杀之
　　时以王德为淮西都统制郦琼副之琼与徳素等夷不相下及吕祉还朝徳琼列状交诉于都督府及御史台乃召徳还建康而命杨沂中为淮西制置使刘锜副之往屯庐州祉复至庐州琼又讼徳祉谕之曰张丞相但喜人向前倘能立功虽大过亦濶畧况小嫌邪当为诸公辩之保无他虞琼等感泣事小定祉乃宻奏乞罢琼兵权书吏漏语于琼琼令人遮祉所遣邮置尽得祉所言大怨怒防闻朝廷命杨沂中等为大帅而召已赴行在大惧遂谋叛诸将晨谒祉琼袖出文书示中军统制张璟曰诸兵官有何罪张统制乃以如许事闻之朝廷邪祉大惊欲走不及为琼所执【璟及兵马钤辖乔仲福统制刘永衡皆死】琼遂率全军四万人渡淮降刘豫拥祉北去距淮三十里祉下马立谓琼曰刘豫逆贼我岂可见之众逼祉上马祉骂曰死则死于此又谕其众曰刘豫逆臣尔军中岂无英雄乃随郦琼去乎众颇感动凡千余人环立不行琼恐揺动众心急策马先渡祉遂遇害【时有得祉括发之帛归吴中者祉妻吴氏持帛】
　　【自缢以殉葬闻者哀之】于是张浚始悔不用岳飞言飞乞进讨琼不许诏驻师江州为淮浙援
　　九月张浚免罢都督府
