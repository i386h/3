<!-- { "loadSidebar": true } -->
　　户部郎中吉温见禄山有宠约为兄弟【説禄山曰李丞相虽以时事亲三兄必不肯以兄为相兄若荐温于上温即奏兄堪大任共排林甫出之为相必矣禄山悦其言数穪温才于上】防禄山领河东因奏温为副使知留后以大理司直张通儒为判官委以军事【林甫与禄山语每揣知其情先言之禄山惊服每见虽盛冬常汗霑衣林甫引与坐于中书防抚以温言自解披袍以覆之禄山□荷言无不尽谓林甫为十郎既归范阳留其将刘骆各在长安每还必问十郎何言得美言则喜或但云语安大夫须好检校即反手据牀曰噫嘻我死矣】禄山既兼领三镇日益骄恣自以曩时不拜太子见上春秋高颇内惧又见武备堕弛有轻中国之心孔目官严荘掌书记高尚【雍奴人】因为之解图防劝之作乱禄山养同罗奚契丹降者八千余人谓之曳落河曳落河者犹言壮士也皆骁勇善战一可当百以尚荘通儒及将军孙孝哲【契丹部人】为腹心史思明安守忠李归仁蔡希徳牛廷玠向润容李庭望崔干祐尹子竒何千年武令珣能【音耐】元皓【能氏系出长广】田承嗣田干真阿史那承庆为爪牙【尚夲名不危颇有词学薄游河朔贫困不得志常叹曰高不危当举大事而死岂能齧草根求活耶禄山因置幕府出入卧内尚典贱奏荘治簿书承嗣为前锋兵马使治军严整尝大雪禄山按行诸营至承嗣营寂若无人入阅士卒无一人不在者禄山是以重之】
　　夏四月剑南节度使鲜于仲通讨南诏蛮败绩制复募兵以击之
　　仲通将兵八万讨南诏南诏王閤罗鳯遣使谢罪请还所俘掠城云南而去仲通不可囚其使进军至西洱河与战大败士卒死者六万人仲通仅以身免杨国忠掩其败状仍叙其战功閤罗鳯遂北臣于吐蕃吐蕃号曰东帝【閤罗鳯刻碑于国门言已不得已而叛唐且曰我世世事唐受其封赏后世容复归唐当指碑以示唐使者知吾之叛非本心也】制募兵以撃之人闻云南多瘴气莫肯应募杨国忠遣御史分道捕人枷送军所【旧制百姓有勲者免征役国忠奏先取髙勲于是行者愁怨父母妻子送之所在哭声震野】
　　高仙芝撃大食【注见前】败绩
　　初仙芝伪与石国【月氏余种在汉大宛西鄙】约和因兵袭之俘其王以归【掠得瑟瑟十余斛黄金五六槖驼皆入其家　瑟瑟广雅曰碧珠也】石国王子走告诸部诸部皆怒潜引大食欲共攻四镇仙芝将兵三万击之深入七百余里与战大败士卒死亡畧尽【将军李嗣业劝仙芝宵遁别将杀秀实诟之曰避敌先奔无勇也全已弃众不仁也幸而得达独无愧乎嗣业执其手谢之留拒追兵收防卒得俱免还至安西言于仙芝以秀实兼都知兵马使为已判官李嗣业京兆髙陵人段秀实字成公汧阳人】
　　秋八月武库火
　　烧兵器三十七万
　　安禄山讨契丹大败
　　禄山将三道兵六万以讨契丹以奚骑二千为乡导过平卢千余里遇弓弩筋胶皆弛奚复叛与契丹合夹撃唐兵杀伤殆尽禄山独与麾下二十骑走入师州【唐羁縻州以室韦部置后侨治于良郷县之故东闾城】归罪于左贤王哥解兵马使鱼承仙斩之【平卢兵马使史思明惧逃入山谷禄山迁至平卢麾下皆亡史思明出见禄山禄山喜执其手曰吾得汝复何忧思明退谓人曰向使早出已与哥解并斩矣】
　　冬十一月以杨国忠领剑南节度使
　　【壬辰】十一载春二月以粟帛库钱易恶钱
　　先是江淮多恶钱贵戚大商往往以良钱一易恶钱五载入长安市井不胜其故李林甫奏请禁之官为易取期一月不输官者罪之于是商贾不以为便遮杨国忠马自言国忠为言于上乃更命非铅锡所铸及穿穴者皆聴用之
　　三月安禄山撃契丹
　　禄山撃契丹欲以雪去秋之耻防突厥降将阿布思叛【初突厥阿布思来降上厚礼之赐姓名李献忠累迁朔方节度副使献忠有权畧不为安禄山下禄山恨之至是奏请献忠俱撃契丹献忠恐为禄山所害乃帅所部叛归漠北】禄山遂顿兵不进已而阿布思为回纥所破禄山诱其部落降之由是禄山兵精天下莫及【阿布思遁入葛逻禄其叶防执之送京师】
　　改吏兵刑为文武宪部
　　夏户部侍郎京兆尹王鉷伏诛
　　鉷权宠日甚其弟户部郎中焊凶险不法【召术士任海川问我有王者之相否海川惧亡匿鉷恐事泄捕得托以他事杖杀之王府司马韦防话之私庭鉷又使长安尉贾季邻收系杀之】焊所善邢縡与龙武万骑谋作乱有告之者上以告状面授鉷使捕之鉷意焊在縡所先遣人召之日晏乃命捕縡縡帅其党格鬬防髙力士引禁军至撃斩縡捕其党皆擒之国忠白上鉷必预谋上以鉷任遇深不应同逆【李林甫亦为之解辩】乃命特原焊不问使国忠讽鉷表请罪之鉷不忍上怒防陈希烈极言鉷大逆当诛敕希烈与国忠鞫之仍以国忠兼京兆尹【任海川韦会等事皆发】狱具鉷赐自尽焊杖死于朝堂有司籍其第舎数不能徧
　　五月以杨国忠为御史大夫京畿采访使
　　初李林甫以国忠防才且贵妃之族故善遇之国忠以林甫荐王鉷为大夫不悦遂深探邢縡狱令引林甫交私事状陈希烈哥舒翰从而证之上由是疎林甫擢国忠为大夫凡鉷所领使务皆归之国忠贵震天下始与林甫为讐敌矣【是秋上复幸左藏国忠奏有鳯凰见左藏屋出纳判官魏仲犀见之遂以仲犀为殿中侍御史】
　　冬十一月右相李林甫死
　　先是林甫奏请杨国忠赴镇剑南【国忠既领剑南节度南诏数宼邉蜀人请国忠赴镇林甫因奏遣之国忠将行泣言必为林甫所害上曰卿暂到蜀区处军事朕屈指待卿还当入相林甫时已有疾闻之忧懑不知所为】至是林甫疾剧上遣中使召国忠还至昭应谒林甫拜于牀下林甫流涕谓曰林甫死矣公必为相以后事累公国忠谢不敢当汗流覆面林甫遂死【上晚年自恃承平以为天下无复可忧遂深居禁中専以声色自娱悉委政事于林甫林甫媚事左右迎合上意以固其宠杜絶言路掩蔽聪明以成其奸妬贤嫉能排抑胜己以保其位屡起大狱诛逐贵臣以张其势自皇太子以下畏之侧足凡在相位十九年养成天下之乱而上不之寤也】
　　以杨国忠为右相兼文部尚书
　　国忠为人强辨而轻躁无威仪既为相裁决机务果敢不疑攘袂扼腕公卿以下颐指气使莫不震慴凡领四十余使【或劝陜郡进士张彖谒国忠彖曰君辈倚杨右相如防山吾以为氷山耳若皎日既出君辈得无失所恃乎遂隐居嵩山】
　　【癸巳】十二载春正月杨国忠注选人于都堂
　　国忠欲收人望选人无问贤不肖选深者留之依资据阙注官滞淹者翕然称之凡所施置皆曲徇时人所欲故颇得众誉故事兵吏部尚书知政事者选事悉委侍郎以下三注三唱仍过门下省审自春及夏乃毕至是国忠欲自示精敏乃遣令史先于私第宻定名阙召左相陈希烈及给事中诸司长官皆集尚书都堂唱注一日而毕曰今左相给事中俱在座已过门下矣其间资格差谬甚众无敢言者于是门下不复过官侍郎但掌试判而已【时中书舎人宋昱知选事进士刘乃遗昱书曰禹稷臯陶同居舜朝犹曰载采有九徳考绩以九载近代主司察言于一幅之判观行于一揖之间何古今迟速不侔之甚哉借使周公孔子今处铨廷考其辞华则不及徐庚观其利口则不如啬夫何暇论圣贤之事业乎　刘乃字永夷河南伊阙人】
　　二月追削李林甫官爵剖其棺
　　杨国忠説安禄山使阿布思部落降者诣阙诬告李林甫与阿布思谋反上信之下吏按问林甫婿諌议大夫杨齐宣惧为所累证成之时林甫尚未制削官爵子孙皆流岭南黔中亲近及党与坐贬者五十余人剖棺抉含珠褫金紫更以小棺如庶人礼之
　　秋八月以哥舒翰兼河西节度使
　　安禄山以李林甫狡猾逾已故畏服之及杨国忠为相视之蔑如也由是有隙国忠屡言禄山有反状上不听陇右节度使哥舒翰素与禄山不协【先是翰与禄山俱入朝上使高力士宴之城东禄山谓翰曰公与我族类颇同何得不相亲翰曰古人云狐向窟嘷不祥为其忘本也兄茍见亲翰敢不尽心禄山以为讥其胡也怒駡曰突厥敢尔翰欲应之力士目翰乃止由是为怨愈深】防翰撃吐蕃悉收九曲【唐军名在今兰州府河州边外西北唐书吐蕃传九曲地宜畜牧开元中吐蕃赂都督杨矩请其地为金城公主汤沐矩表与之由是吐蕃近与唐接势益张天宝十二载哥舒翰收复故地遂列郡县】部落国忠欲厚结翰与共排禄山因奏以翰兼河西节度赐爵西平郡王【是时中国盛彊自安逺门西尽唐境凡万二千里闾阎相望桑麻翳野天下称富庶者无如陇右翰每遣使入奏尝骑白槖駞日驰五百里　安逺门长安城西北门】
　　冬十月帝如华清宫
　　杨国忠与虢国夫人居第相邻昼夜往来无复期度或并辔走马不施鄣幕道路掩目三夫人从幸华清防于国忠第车马仆从充溢数坊锦绣珠玉鲜华夺目国忠谓客曰吾本寒家一旦缘椒房至此未知税驾之所然终不能致令名不若且极乐耳杨氏五家队各为一色衣以相别五家合队粲若云锦国忠仍以劒南旌节引于其前【国忠子暄举明经荒陋不及格礼部侍郎达奚珣畏国忠遣其子邀国忠马白之然亦未敢落也国忠怒曰我子何患不富贵乃令鼠辈相卖防马不顾而去珣惧遂置暄上等】
　　【甲午】十三载春正月安禄山入朝
　　是时杨国忠言禄山必反且曰陛下试召之必不来上使召之禄山即至见上泣曰臣本胡人陛下宠擢至此为国忠所疾臣死无日矣上怜之赏赐巨万由是国忠之言不能入矣太子亦言禄山必反上不聴【禄山求兼领羣牧总监表吉温自副因择良马纳范阳】
　　加安禄山左仆射
　　上欲加禄山同平章事已令太常张垍草制杨国忠曰禄山虽有军功目不知书岂可为宰相制书若下恐四夷轻唐上乃以禄山为仆射【唐初诏敕皆中书门下官有文者为之干封以后始召文士草诸文辞常于北门候进止时人谓之北门学士上即位始置翰林院宻迩禁庭延文章之士下至僧道书画琴棋数术之工皆处之谓之待诏刑部尚书张均及弟垍皆翰林院供奉】
　　三月安禄山归范阳
　　禄山奏所部将士讨奚契丹等勲效甚多乞超资加赏【除将军者五百余人中郎将者二千余人】禄山欲反故先以此收众心也禄山辞归范阳上解御衣以赐之禄山惊喜恐杨国忠奏留之疾驱出关乗船沿河而下昼夜兼行日数百里自是有言禄山反者上皆缚送之由是人无敢言者【禄山之发长安也上令髙力士饯之及还上问禄山慰意乎对曰观其意怏怏必知欲命为相而中止也上以告国忠国忠曰此议他人不知必张垍兄弟告之也上怒贬均垍官】
　　夏六月乙丑朔日食不尽如钩
　　劒南留后李宓撃南诏败没
　　宓撃南诏閤罗鳯诱之深入至太和城闭壁不战宓粮尽士卒瘴疫饥死什七八乃引还蛮追撃之全军皆没国忠隐其败更以防闻益发中国兵讨之前后死者几二十万人无敢言者【上尝谓髙力士曰朕今老矣朝事付之宰相边事付之诸将夫复何忧力士对曰臣闻云南数防师又边将拥兵太盛陛下将何以致之臣恐一旦祸起不可复救何谓无忧也上曰卿勿言朕深思之】
　　秋八月陈希烈罢以韦见素【字防微凑之子】同平章事
　　杨国忠忌陈希烈希烈累表辞位上欲以吉温代之国忠以温附安禄山奏言不可以见素和雅易制荐之
　　关中大饥
