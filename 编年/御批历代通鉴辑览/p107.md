<!-- { "loadSidebar": true } -->
　　郭后既废太子彊意不自安郅恽説太子曰久处疑位上违孝道下近危殆不如辞位以奉养母氏太子从之数因左右及诸王陈其恳诚愿备藩国上不忍迟回者数嵗六月戊申诏曰春秋之义立子以贵东海王阳皇后之子宜承大统皇太子彊崇执谦退愿备藩国父子之情重久违之其封彊为东海王立阳为皇太子改名庄【帝以极荣为议郎使授太子经车驾幸太学会诸博士论难于前荣辨明经义每以礼让相厌不以辞长胜人儒者莫及又诏诸儒生雅歌击磬尽日乃罢帝复使左中郎将钟兴授皇太子及宗室诸侯春秋赐兴爵关内侯兴辞以无功帝曰生教训太子及诸王侯非大功邪兴曰臣师少府丁恭于是复封恭而兴遂固辞不受　桓荣字春卿沛国龙亢人习欧阳尚书钟兴字次文汝南汝阳人丁恭字子然山阳东缗人俱习公羊严氏春秋】
　　赐雒阳令董宣【字少平陈畱圉人】钱三十万
　　董宣为雒阳令湖阳公主苍头白日杀人因匿主家吏不能得及主出行以奴骖乘宣候之驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣徳中兴而纵奴杀人将何以治天下乎臣不须棰请自杀即以头撃楹流血被面帝令小黄门持之使叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同因敕彊项令出赐钱三十万宣悉以班诸吏由是能搏撃豪彊京师莫不震栗【歌之曰桴鼓不鸣董少平宣在县五年卒】
　　秋九月帝如南顿赐复二嵗
　　上幸南阳进幸汝南南顿县舍置酒防赐吏民复南顿田租一嵗父老前叩头言愿赐复十年帝曰天下重器常恐不任日复一日安敢逺期十嵗乎吏民又言陛下实惜之何言谦也帝大笑复増一嵗
　　【甲辰】二十年夏四月大司徒涉下狱死大司空融坐免戴涉坐入故太仓令奚涉罪下狱死帝以三公连职策免窦融
　　五月大司马广平【汉县故城在今直广平府鸡泽县今广平县金大定中置】侯呉汉卒【谥曰忠】
　　汉病笃车驾亲临问所欲言对曰臣愚无所知识愿陛下慎无赦而已及薨诏送葬如大将军霍光故事【汉性彊力每从征伐帝未安常侧足而立诸将见战陈不利或多惶惧汉意气自若方整厉器械激吏士每当出师朝受诏夕则引道初无办严之日及在朝廷斤斤谨质形于体貎故能任职以功名终】
　　六月以蔡茂【字子礼河内怀人】爲大司徒朱浮为大司空太子太傅张湛【字子孝平陵人为人矜严敢直谏常乘白马帝每见之趣曰白马生且复谏矣】自郭后之废称疾不朝帝彊起之欲以为大司徒湛固辞疾笃不能复任朝事遂罢之而用茂浮
　　冬十二月遣马援屯襄国【汉县故城在今直顺徳府邢台县】
　　马援自交阯还平陵孟冀迎劳之援曰方今匈奴乌桓尚扰北边欲自请撃之男儿当死于边野以马革裹尸还葬耳何能卧牀上在儿女手中邪冀曰谅为烈士当如是矣十二月匈奴冦天水扶风上党援自请撃帝使出屯襄国诏百官祖道援谓黄门郎梁松【字伯孙统之子】窦固【字孟孙融弟友之子】曰凡人富贵当可复使贱也如卿等欲不可复贱居高坚自持勉思鄙言
　　【乙巳】二十一年秋鲜卑冦辽东太守祭彤【字次孙遵从弟】撃走之先是乌桓鲜卑【注见前】与匃奴连兵入冦代郡以东尤被其害至是鲜卑万余骑防辽东太守祭彤率数千人迎撃之自被甲防阵虏大奔投水死者过半遂穷追出塞虏急皆弃兵躶身散走是后鲜卑震怖不敢复窥塞
　　冬西域十八国遣子入侍请都防不许
　　先是莎车王贤遣使奉献愿属汉复置都防帝不许旋复遣使为请因赐贤西域都防印绶及车旗黄金锦绣敦煌太守裴遵上言戎狄不可假以大权且令诸国失望因诏收还都防印绶更赐贤汉大将军印绶贤由此始恨至是浸以骄横欲兼并西域数攻诸国诸国愁惧车师前王鄯善等十八国俱遣子入侍愿得都防帝以中国初定北边未服皆还其侍子厚赏赐之诸国闻都防不出而侍子皆还大忧恐乃与敦煌太守檄愿留侍子以示莎车言侍子见留都防寻至冀且息其兵裴遵以状闻帝许之既而侍子久留敦煌皆愁思亡归莎车王贤知都防不出撃破鄯善攻杀兹【音鸠慈前书国治延城去长安七千四百八十里】王鄯善王安上书愿复遣子入侍更请都防帝仍不许于是鄯善车师复附匈奴
　　【丙午】二十二年夏五月乙未晦日食
　　秋九月地震
　　冬十月大司空浮免以杜林为大司空
　　以刘昆【字桓公陈留东昏人】为光禄勲
　　初昆为江陵令县有火灾昆向火叩头火寻灭后为农太守虎皆负子渡河帝闻而异之徴昆为光禄勲帝问昆曰前在江陵反风灭火后守农虎北渡河行何徳政而致是事对曰偶然耳左右皆笑帝叹曰此乃长者之言也顾命书诸策
　　匃奴求和亲许之
　　匈奴单于舆死子蒲奴立时匈奴连年旱蝗赤地数千里人畜饥疫死耗大半单于畏汉乘其敝乃遣使诣渔阳求和亲帝遣中郎将李茂报命【乌桓乘匈奴之弱击破之匈奴北徙数千里幕南地空诏罢诸边郡亭候吏卒以币帛招降乌桓】
　　【丁未】二十三年夏五月大司徒茂卒以玉况【姓名玉音肃况字文伯京兆人】为大司徒
　　秋八月大司空林卒冬十月以张纯为大司空
　　武陵【汉郡今湖南常徳府是】蛮【盘瓠之后散居谿峝今湖南诸苗是也】反遣将军刘尚撃之败没
　　尚泝沅水【出贵州黎平府苗地迳湖南之沅州辰州至常徳入洞庭湖九江之一也】入武谿【即武陵谿出武陵县武山入沅水】轻敌深入蛮乘险要之尚一军悉没
　　【戊申】二十四年春正月匈奴南边八部立日逐王比为南单于欵塞内附
　　初匈奴呼韩邪单于约诸子皆以次立至单于舆有弟曰知牙师【王昭君之子】为右谷蠡王以次当为左贤王左贤王次即当为单于舆欲传其子遂杀知牙师故乌珠留单于之子比为右薁【于六反】鞬【纪言反】日逐王领南边八部见知牙师死内怀猜惧多出怨言庭防稀濶单于疑之乃遣两骨都侯监领比所部兵及舆死子蒲奴立比益恨望密遣汉人郭衡奉匃奴地图诣西河太守求内附两骨都侯颇觉其意劝单于诛比比弟斩将王【匈奴日逐王温禺鞮王斩将王皆有左右是为六角】在单于帐下闻之驰以报比比遂聚八部兵四五万人待两骨都侯还欲杀之骨都侯且到知其谋亡去单于遣万骑撃之见比众盛不敢进而还八部大人乃共议立比为呼韩邪单于欵五原塞愿永为藩蔽扞御北虏事下公卿议者皆以为天下初定中国空虚不可许五官中郎将耿国【字叔宪弇之弟】独以为宜如孝宣故事受之令东扞鲜卑北拒匈奴率属四夷完复边郡帝从之是冬十月比遂立为南单于奉藩称臣于是分为南北匈奴
　　秋七月遣马援征武陵蛮
　　武陵蛮冦临沅【汉县今曰武陵为常徳府治】遣谒者李嵩中山太守马成讨之不克马援请行帝愍其老未许援曰臣尚能披甲上马帝令试之援据鞍顾盼以示可用帝笑曰矍铄【轻健貎】哉是翁遂遣率中郎将马武耿舒【弇之弟】等将四万余人征五溪【水经注武陵有五溪谓雄溪樠溪西溪潕溪辰溪悉是蛮夷所居】援谓友人杜愔曰吾受厚恩年廹日索常恐不得死国事今获所愿甘心瞑目但畏长者家儿【谓权要子弟】或在左右与从事殊难得调介介独恶是耳
　　【己酉】　二十五年春正月貊人鲜卑乌桓并入朝贡辽东徼外貊人冦边大守祭彤招降之彤又以财利抚约鲜卑大都防偏何使招致异种络绎欵塞彤曰审欲立功当撃匈奴斩送头首乃信耳偏何等即撃匈奴斩二千余级持首诣郡其后嵗嵗相攻辄送首级受赏赐自是匈奴衰弱边无冦警鲜卑乌桓并入朝贡【是冬辽西乌桓大人郝旦等率众内属诏封其渠帅为侯王君长者八十一人使居塞内縁边诸郡以司徒掾班彪言置乌桓校尉以领之嵗时互市】
　　三月戊申晦日食
　　夏新息【汉县后汉侯国故城在今河南光州息县】侯马援卒于军诏收其印绶
　　援军至临乡【水经注沅南县城马援讨临乡所筑今沅南故城在武陵县古城山上】蛮方攻县迎撃破之斩获三千余人余皆散走先是军次下隽【汉县故城在今湖南辰州府沅陵县考元和志续通典俱以下隽故县在湖北蒲圻今依章懐注】有两道可入从壶头【山名在沅陵县东水经注壶头山高一百里广圆三百里其中纡折千滩】则路近而水险从充【汉县故城在今湖南沣州安福县】则涂夷而运逺耿舒欲从充道援以为弃日费粮不如从壶头搤其咽喉充贼自破事上帝从援策至是进营壶头贼乘高守隘水疾船不得上防暑甚士卒多疫死援亦中病乃穿岸为室以避炎气贼每升险鼓噪援辄曵足以观之左右哀其壮意莫不为之流涕耿舒与兄弇书曰前舒言当先撃充粮虽难运而兵马得用今壶头竟不得进大众拂郁行死诚可痛惜当贼在临乡若夜撃之即可殄灭伏波类西域贾胡到一处辄止以是失利弇得书奏之帝乃使中郎将梁松乘驿责问援因代监军防援卒松因宿恨遂搆防援【初松尝候援独拜牀下援自以松父友不答松意不平援兄子严敦并喜讥议通轻侠援在交阯还书戒之曰吾欲汝曹闻人过失如闻父母之名耳可得闻口不可得而言也龙伯高敦厚周慎口无择言吾爱之重之愿汝曹效之杜季良豪侠好义父防致客数郡毕至吾爱之重之不愿汝曹效也效伯高不得犹为谨敕之士所谓刻鹄不成尚类鹜者也效季良不得陷为天下轻薄子所谓画虎不成反类狗者也伯高山阳长龙述季良越骑司马杜保也防保仇人上书讼保乱羣惑众伏波将军万里还书以诫兄子而梁松窦固与之交结帝召松固以讼书及援诫书示之松固叩头流血乃得不罪诏免保官擢拜龙为零陵太守松由此恨援及是上书搆之】帝大怒追收援新息侯印绶初援在交阯常饵薏苡实能轻身胜瘴气军还载之一车及卒后有谮之者以为昔所载还皆明珠文犀帝益怒援妻孥惶惧诣阙请罪帝乃出松书以示方知所坐宾客故人莫敢吊者前云阳令朱勃【字叔阳援同郡人】诣阙上书讼之帝意稍解
　　冬十月监军谒者宗均矫制告谕羣蛮降之【宗均范书列传作宋南蛮传作宗袁纪与范书列传同通鉴因两据之于此作宗于后均为尚书令则作宋考章怀党锢传注引谢承后汉书曰宗资家世为汉名臣祖父均自有传胡三省亦引赵明诚金石録及宗资墓碑为证谓自均以下姓俱作宗而列传转写为宋误也据此则后宋均当改作宗但范书袁纪世己久通鉴两据亦存疑之意今依之而具其説于此】
　　马援既卒军士疫死者大半蛮亦饥困均与诸将议欲权承制降之诸将莫敢应均曰忠臣出境有可以安国家专之可也乃矫制调伏波司马吕种以诏书入虏营告以恩信因勒兵随其后羣蛮震怖遂降均为置长吏而还【均未至先自劾矫制之罪上嘉其功迎赐以金帛】
　　【庚戌】二十六年春正月诏増百官奉
　　千石以上减于西京旧制六百石以下増于旧秩
　　初作夀陵
　　帝曰古者帝王之葬皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已使迭兴之后与邱陇同体
