<!-- { "loadSidebar": true } -->
　　齐侯【僖公禄父献公五世孙】郑伯盟于石门【在今山东济南府长清县西南水经注水渎流移久已沦圮】
　　此诸侯特相盟之始
　　桓王
　　【壬戌】元年衞州吁弑其君完【庄公子桓公】衞人杀州吁立晋【是为宣公】
　　初衞庄公娶齐女为夫人【是为庄姜】无子【左传庄姜美而无子卫人为之赋硕人】又娶陈女【是为属妫】生子蚤死陈女之娣【是为戴妫】生子完庄公立为世子公有嬖人生子曰州吁有宠而好兵公弗禁石碏【卫大夫姬姓卫靖伯之后】谏公又弗聴碏子厚与州吁防碏禁之不可庄公薨世子完立【是为桓公】石碏乃请老至是州吁弑桓公而自立未能和其民【史记州吁新立好兵卫人皆不爱】厚问于石碏碏曰王觐为可陈侯【桓公鲍胡公满十世孙】方有宠于王若朝陈使请必可得也厚从州吁如陈石碏使告于陈曰此二人者实弑寡君敢即图之陈人执之而请涖于衞【请衞人自临讨之】衞人使右宰丑涖杀州吁于濮【史记索隐濮曹卫之间贾逵言陈地非也】石碏使其宰獳羊肩涖杀石厚于陈迎桓公弟晋于邢【周公之后今直顺徳府邢台县是】而立之
　　【甲子】三年京师饥
　　告饥于鲁鲁为请籴于宋衞齐郑
　　郑伯入朝
　　郑伯朝王王不礼焉【怒其取麦禾故弗礼】周公【桓公黒肩】言于王曰我周之东迁晋郑焉依善郑以劝来者犹惧不蔇【其器反至也】况不礼焉郑不来矣
　　【乙丑】四年使凡伯【周公后为周卿士封凡故城在今卫辉府辉县】聘于鲁戎【氐别种居中国者杜预左传注陈留济阳县有戎城今山东曹州府荷泽县故戎城是】伐之楚邱【卫地今曹州府曹县有楚邱亭】以归
　　初戎朝于周发币于公卿【发陈财币于公卿】凡伯弗宾至是凡伯聘鲁还戎伐之于楚邱以归
　　【丙寅】五年郑以祊【注见前】易鲁许田【近许之田今河南许州有鲁城本许田后置邑】郑伯请释防山之祀【天子有事于防山诸侯皆从防山之下诸侯各有汤沐邑郑之邑在祊】而祀周公【成王营东都赐周公许田为鲁朝宿之地后世因立公别庙焉郑欲易许田恐鲁公以别庙为疑故请已废防山之祀而为鲁祀周公】以防山之祊易许田【祊近于鲁许近于郑郑以天子不能复巡狩故各以其近者相易】遂归祊于鲁后鲁侯轨【桓公】即位郑复以璧假许田乃卒易之【左传桓公元年修好于郑卒易祊田】
　　【范氏寗曰王室微弱无复方岳之会诸侯骄慢亦废朝觐之事故郑以汤沐之邑易鲁朝宿之田也】
　　以虢公忌父为卿士
　　【金氏履祥曰郑伯争政之由桓王伐郑之故】
　　宋公齐侯衞侯盟于瓦屋【周地今开封府洧川县有瓦屋里】
　　此参盟之始【谷梁传诸侯之参盟于是始胡氏传春秋谨参盟】
　　【戊辰】七年郑伯以王命会齐侯鲁侯伐宋
　　宋公不王【不共王职】郑伯为王左卿士以王命告于齐鲁伐宋鲁败宋师于菅【古顽反宋地】郑取郜【宋邑在今曹州府城武县是为南郜】及防【今山东兖州府金乡县西防城是】归于鲁是秋宋人衞人入郑【郑不设备二国乘虗入之】蔡人从之伐戴【今河南归徳府考城县有故戴城周戴国】郑伯围戴克之取三师【程子郑戴合攻取三国之众】复以齐人入郕【公羊作盛文王子叔武封注见前】以郕不防王命也【不防伐宋之命】明年郑以齐鲁入许【许庄公奔卫　许四岳后封注见前】使许大夫百里奉许叔【庄公弟后复入子许】居许东偏公孙获【郑大夫】居许西偏【今许州长葛县有东西二城即许叔与公孙获分处地】
　　【李氏廉曰传言郑伯为王左卿士郑之所以周旋王室不过为矫假报复之私非有夹辅之诚也败宋入郕入许志得意满而有繻葛之战矣】
　　【己巳】八年鲁公子翚弑其君息姑而立轨【是为桓公】
　　翚【字羽父】请杀公子轨将以求太宰公曰为其少故也吾将授之矣使营莵裘【邑名今兖州府泗水县有菟裘城】吾将老焉羽父惧反谮公于轨而请弑之公祭钟巫【公为公子时为郑所获祷于尹氏之主钟巫遂与尹氏归而立其主】馆于寪氏【鲁大夫】羽父使贼弑公立轨而讨寪氏
　　【辛未】十年宋督【华父督宋戴公孙】弑其君与夷【殇公】及其大夫孔父【孔子六世祖】
　　初宋宣公【名力武公子】卒舍其子与夷而立弟和【是为穆公】后穆公疾召大司马孔父而属与夷焉使奉之孔父曰羣臣愿奉冯也【冯穆公子】公曰不可使冯出居于郑遂卒与夷立孔父为司马督为太宰十年十一战民不堪命督宣言曰司马则然遂杀孔父并弑殇公召公子冯于郑而立之【是为荘公公羊传督将弑殇公以孔父生而存殇公不可得而弑于是先攻孔父之家殇公救之皆死焉】
　　鲁侯会齐侯陈侯郑伯于稷【宋地】以成宋乱【成平也宋有乱故为防欲以平之】
　　宋以郜【国名文王之后是为北郜注见前】大鼎赂鲁侯齐陈郑皆有赂于是立华氏督遂相宋公鲁取郜大鼎纳于太庙臧孙达【鲁孝公子彄字子臧是为僖伯其后以臧为氏子达是为哀伯】谏不听
　　蔡侯郑伯防于邓【今许州郾城县邓城是】
　　始惧楚也
　　【壬申】十有一年晋曲沃败晋师于汾隰【汾水之边左传疏汾水出太原故汾阳县东南至河东汾阴县入河　故汾阳今山西忻州静乐县汾阴今山西蒲州府荥河县】获晋侯【哀侯光】晋栾成【靖侯孙栾宾子宾食采于栾以邑为氏故城在今直赵州西北】死之晋侯侵陉庭【今山西平阳府翼城县东南有荧庭城志云即陉庭也】之田陉庭南鄙启曲沃伐翼【即翼城晋所都】曲沃伯称【即武公庄伯子】逐晋侯于汾隰夜获之及栾成【谥共叔】称止之曰茍无死吾以子见天子令子为上卿制晋国之政辞曰民生于三事之如一父生之师教之君食之惟其所在则致死焉遂鬬而死【时晋人立哀侯子小子为君是为小子侯小子侯元年曲沃武公使韩万弑哀侯四年武公诱小子侯而杀之虢公林父以王命立哀侯之弟缗于晋是为侯缗　韩万曲沃桓叔孑食采韩原因以为氏】
　　秋七月壬辰朔日有食之既
　　【甲戌】十有三年蔡人卫人陈人从王伐郑
　　王夺郑伯政郑伯不朝王以蔡人卫人陈人伐郑郑伯御之为鱼丽之陈先偏后伍伍承弥缝【司马法车战二十五乘为偏以车居前以伍次之承偏之隙而弥缝阙漏也五人为伍此葢鱼丽陈法】战于繻葛【郑地或云即长葛也今长葛县属许州】蔡卫陈皆奔王卒乱郑师攻之王卒大败祝聃射王中肩王亦能军【殿而不奔】祝聃请从之郑伯曰君子不欲多上人况敢陵天子乎夜郑伯使祭足劳王且问左右
　　【乙亥】十有四年北戎【即山戎】伐齐郑世子忽帅师救之遂败戎师
　　先是北戎侵郑郑人败之【郑为三覆以侍戎戎人之前遇覆者奔祝聃逐之戎师前后击之戎师大败】及是戎复伐齐齐侯使乞师于郑郑世子忽帅师救齐大败戎师获其二帅大良少良甲首【被甲者首】三百以献于齐初鲁侯未昏于齐齐侯欲以其女【即文姜鲁桓公夫人】妻忽忽辞人问其故忽曰人各有耦齐大非吾耦也及败戎师齐侯又请妻之固辞人问其故忽曰无事于齐吾犹不敢今以君命奔齐之急而受室以归是以师昏也人其谓我何祭仲曰君多内宠子无大援将不立三公子【子突子亹子俵】皆君也弗从
　　【丙子】十有五年迁盟【左传注盟津也盟津即孟津注见前】向【今怀庆也济源县向城是】之民于郏【即郏鄏陌注亦见前】
　　盟向求成于郑【王之八年以苏忿生之田十二邑易郑田盟向其二邑也不肯即郑至是而始求成焉】既而背之【背郑归王】郑人齐人衞人伐盟向王迁其民于郏
　　【丁丑】十有六年楚僭称王【楚自熊梁八传为若敖若敖再传为蚡冐蚡冐之弟熊通弑蚡冐子而自立始僭号称王】
　　楚子熊通伐随【姬姓侯爵今湖北徳安府随州春秋随国】俾请王室尊其号随为固请王不许熊通怒曰吾先鬻熊文王之师也成王举我先公令居楚蛮夷率服而王不加位我自尊耳乃自立为王【是为楚武　考金氏前编于楚僭号以后诸君始立之初则书是为某分注之处则书楚某皆削王存谥以别于周天子今依之其引用左国史记诸书则仍从原文称王】与随人盟而去后周召随侯【庄王七年】数以立楚为王楚以随背已伐随熊通卒于师子熊赀立【是为楚文左传楚武王伐随卒于橘木之下令尹闘祁莫敖屈重除道梁溠营军临随随人惧行成莫敖以王命入盟随侯而还　橘木山名在今湖北安陆府钟祥县东令尹莫敖楚官名闘氏屈氏皆楚公族以邑为氏溠水名出今湖北徳安府随州西北下流入涢水】
　　【庚辰】十有九年郑伯寤生卒【郑庄公卒嫡庶争立逾二十年今依俞氏臯叙説彚辑而以左传作注】
　　郑庄公娶邓曼【邓国曼姓今湖北襄阳府襄阳县有邓县故城春秋邓国地】生世子忽【是为昭公】又纳宋雍氏女曰雍姞生子突【是为厉公】又生子亹子仪庄公卒忽立甫四月突自宋入于郑忽出奔【雍氏宗有宠于朱诱祭仲而执之使之立突祭仲乃以厉公归而立之昭公奔卫】后祭仲逐突【祭仲专厉公使其婿雍纠杀之雍姬告仲仲杀纠厉公奔蔡寻入居于栎事在王二十三年栎郑邑即阳翟注见前】忽复立高渠弥弑之立子亹【初庄公将以高渠弥为卿昭公固諌及昭公立渠弥惧其杀已遂弑之与祭仲共立子亹事在庄王二年】齐人杀子亹【齐侯师于首止子亹会之高渠弥从祭仲称疾不往齐人杀子亹而轘高渠弥事在庄王三年　首止卫地今归徳府睢州有首乡刘昭曰首止也】祭仲立子仪子仪立十四年【祭仲已死】突使傅瑕杀之而复入【厉公自栎侵郑获傅瑕傅瑕请纳公遂与之盟傅瑕杀子仪及其二子而纳厉公厉公入遂杀傅瑕事在僖王二年】
　　【甲申】二十有三年使家父如鲁求车【公羊传王者无求求车非礼也】王崩子佗立【是为庄王】
　　庄王
　　【乙酉】元年衞侯朔出奔齐
　　初衞宣公烝于夷姜【宣公庶母】生急子【急诗序史记俱作汲】属诸右公子为之娶于齐而美公取之【是为宣姜诗序风新台衞宣纳汲之妻作新台于河上而要之国人恶之而作是诗】生寿及朔属夀于左公子【左传汪左右媵之子因以为号疏左右公子葢宣公之兄弟也】夷姜缢夫人【即宣姜】与朔搆急子公使诸齐使盗待诸莘【今山东东昌府莘县有莘亭故城春秋衞地】寿告急子使行不可夀饮以酒载其旌以先【史记宣公与伋白旄告盗曰见执白旄者杀之】盗杀之急子至曰我之求也请杀我盗又杀之【诗序风二子乘舟思伋夀也宣公之二于交相为死国人伤而思之作是诗也】左右公子故怨朔宣公卒朔立【是为惠公】四年左公子泄右公子职攻卫侯立公子黔牟【衞羣公子】衞侯奔齐
　　【丁亥】三年鲁侯与夫人姜氏如齐齐人杀鲁侯
