<!-- { "loadSidebar": true } -->
　　二十年之冬有星孛于大辰【尔雅大辰房心尾也】西及汉【左传注夏之八月辰星见在天汉西今孛星出辰西光芒东及天汉】鲁申须【鲁大夫】曰彗以除旧布新今除于火【大辰为大火之次】火出【火尚伏当须火出】必布焉诸侯其有火灾乎梓慎【亦鲁大夫】曰若火作当在宋卫陈郑【宋大辰之虚陈太皥之虚郑祝融之虚皆火房也卫颛顼之虚星为大水水火之牡也　火房火之舍卫星营室营室水也牡雄也水畏火故丁为壬妃】至是夏五月火【即心星】始昏见越七日壬午宋卫陈郑皆火【郑子产使徙大徙主祏于周庙使府人库人各儆其事司马司冦列居火道行火所焮城下之人伍列登城明日书焚室而寛其征与之材三日哭国不市使行人告于诸侯宋卫皆如是惟陈不救火】初郑禆灶【郑大夫】言于公孙侨曰宋卫陈郑将同日火若我用瓘斚玉瓒【欲以禳火】郑必不火侨弗与既火灶曰不用吾言郑又将火郑人请用之侨不可曰天道逺人道迩灶安知天道是亦多言矣岂不或信【谓多言者或时有中】遂不与亦不复火【明年郑大水龙鬬于时门之外洧渊国又请为禜焉子产弗许曰我鬬龙不我觌也龙鬬我独何觌焉我无求于龙龙亦无求于我乃止　时门郑南城门洧渊水经注洧水迳新郑故城又东为洧渊水】
　　铸大钱【韦昭国语注大钱者大于旧其贾重唐尚书云大钱重十二铢】
　　王将铸大钱单子【穆公名旗单靖公之曽孙】曰不可古者天灾降戾于是量资币权轻重以振救民民患轻则为之作重币以行之于是乎有母权子而行【重曰母轻曰子】民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也王其圗之弗听
　　【戊寅】二十有二年许世子止弑其君买【悼公】
　　许男疟饮太子止之药卒止曰我与夫杀者不立乎其位以与其弟虺哭泣歠飦粥嗌不容粒未逾年而死
　　【胡氏安国曰君有疾饮药臣先尝之父有疾饮药子先尝之盖言慎也止不择医而轻用其药药不先甞而悮进于君是有忽君父之心而不慎矣此簒弑之萌坚氷之渐加之以大恶而不得辞也】
　　【己夘】二十有三年孔子至京师既而反鲁
　　孔子将适京师南宫适言于鲁侯鲁侯与之乗车两马俾适俱往孔子既至问礼于老子【史记老子姓李氏名耳字伯阳谥聃周守蔵室之史也孔子将问礼于老子老子曰君子得其时则驾不得其时则累而行吾闻之良贾深藏若虚君子盛徳容貌若愚孔子去谓弟子曰吾见老子其犹龙乎】问乐于苌【周大夫乐记賔牟贾侍坐于孔子言及乐孔子曰我所闻于苌亦如是】歴郊社之所考明堂之则【家语孔子观于明堂覩四门墉有尧舜与桀纣之象孔子曰明镜可以察形往古者所以知今人主不务袭迹于其所以安存而急急于所以危亡是无异于却走而欲求及前人也】察庙朝之度【家语孔子入后稷之庙庙堂右阶之前有金人焉三缄其口而铭其背曰古之慎言人也孔子顾谓弟子曰行身如此岂以口过患哉】于是反乎鲁弟子稍益进焉
　　楚世子建奔宋楚杀其傅伍奢【伍举子】及子尚伍员【亦曰伍胥】奔吴
　　楚子生太子建使伍奢为之师费无极为少师建聘于秦无极与逆劝王取之请大城城父【楚邑漠为父城县故邑在今河南汝州寳丰县考楚城父有二一以迁许具见后一即此】而寘太子焉【无极曰太子通北方王收南方是得天下也王悦从之】故建居城父无极谮建于楚子曰建与伍奢将以方城之外叛齐晋辅之其事集矣楚子信之执伍奢使城父司马奋扬杀太子未至而使遣之【知太子寃故遣令去】太子奔宋无极曰奢之子材若在吴必忧楚国盍以免其父召之楚子使召之曰来吾免尔父棠君尚【尚为棠邑大夫棠今江南江寜府六合县】谓其弟员曰吾知不逮我能死尔能报尔其勉之伍尚归奢闻员不来曰楚君大夫其旰食乎楚人皆杀之员如呉言伐楚之利于吴子公子光曰是宗为戮而欲反其雠不可从也员曰彼将有他志【知其欲弑僚】余姑为之求士而鄙以待之乃见鱄设诸【史记作专诸堂邑人】焉而耕于鄙
　　盗杀卫侯之兄絷【卫灵公同母兄以足疾不立事见前】
　　卫公孟絷狎齐豹【卫大夫齐恶子】夺之司冦与鄄【卫邑注见前】有役则反之无则取之故齐豹作乱卫侯在平夀【卫下邑】絷有事于盖获【卫郭门】之门外齐子氏帷于门外而伏甲焉絷出齐氏击杀之卫侯闻乱遂如死鸟【卫郭门外地】北宫氏之宰【北宫喜先与齐豹同谋及是豹使人召喜其宰不知杀之　喜佗之子谥贞子】攻齐氏灭之卫侯遂入初齐豹见宗鲁于絷为骖乗将作乱谓之曰勿与乗吾将杀之对曰吾由子事公孟子行事乎吾将死之以周【犹终竟也】事子而归死于公孟及难作宗鲁死焉孔子弟子琴牢【卫人字子开一字张故亦曰琴张】闻之将往吊孔子曰齐豹之盗而孟絷之贼【言齐豹所以为盗孟絷所以见贼皆由宗鲁】女何吊焉君子不食奸不受乱不为利疚于囬不以囬待人不盖不义不犯非礼
　　齐侯与其大夫晏婴适鲁问礼
　　齐侯猎鲁郊因入鲁与晏婴俱问鲁礼舍于公馆迎孔子至与语【齐侯曰秦穆公国小处僻其霸何也孔子对曰秦国虽小其志大处虽僻其政中首防五羖爵之大夫与语三日授之以政虽王可也其霸小矣】齐侯说
　　郑大夫公孙侨卒
　　公孙侨有疾谓防吉【即子太叔公孙虿子】曰我死子必为政惟有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒孔子闻之出涕曰古之遗爱也
　　【庚辰】二十有四年铸无射【左传注无射钟名其声于律中无射之管故以律名钟】王将铸无射而为之大林【韦昭国语注大林无射之覆也作无射而以大林覆之其律中林钟也】单子【穆公旗】曰不可先王之制钟也大不过钧【钧所以钧音之法以木长七尺有系之以为钧法】重不过石【百二十斤为石】今作钟不度【不中钧石之数】无益于乐而鲜民财将焉用之王弗听问之伶州鸠【伶司乐官州鸠名也】对曰臣闻政象乐乐从和【八音克谐】和从平【细大不逾】故曰乐政今细抑大陵不容于耳【细无射大林钟大声陵之细声抑而不闻】非和也听声越【言迃也】逺【无射之声为大林所陵听之防细迃逺】非平也妨正匮财声不和平非宗官【宗伯乐官属焉】之所司也亦不听
　　秋七月壬午朔日有食之
　　【辛巳】二十有五年宋华亥【华合比弟王九年合比奔卫亥代为右师】向宁【向戌子】华定【华椒孙】奔楚
　　宋公【平公子元公佐】恶华向【华氏向氏】华定华亥与向寜谋曰亡愈于死先诸华亥乃诱羣公子而杀之【公子寅公子御戎公子朱公子固公孙援公孙丁】遂刼宋公取太子【即景公栾】及公母弟【公子辰及地】以为质宋公亦质华向之子【亥子无慼寕子罗定子启】与华氏盟【时公子城与华氏战不胜遂奔晋】既而宋公杀华向之质而攻之【向寕将杀太子华亥曰千君而出又杀其子其谁纳我使华牼归太子及二公子】华亥向寜华定奔陈【事在王二十三年】先是宋公将攻华氏请于华费遂【华氏之族时为大司马】费遂曰敢不听命及华向奔费遂子防为少司马多僚为御士多僚恶防谮诸宋公宋公将逐防防家臣张匄杀多僚刼费遂而召亡人华亥向寜华定自陈入于宋以南里【宋里名】叛华登【费遂之子先奔在呉】以呉师救之齐乌枝鸣【齐大夫方戍宋】及宋厨人濮【厨邑大夫名濮】败呉师于鸿口【左传注梁国睢阳县有鸿口亭睢阳今河南归徳府啇邱县】遂败华氏【齐乌枝鸣请皆用剑从之华氏北复即之厨人濮以裳里首而荷以走曰得华登矣遂败之新里】于是公子城以晋师至曹翰胡【曹大夫】防晋荀呉齐苑何忌【齐大夫】卫公子朝与华氏战大败之围诸南里华登如楚乞师【事在王二十四年】至是楚防越以师逆华氏且告于宋诸侯之戍请出华氏以为楚功宋人从之华亥向寕华定华防华登俱出奔楚
　　王崩王室乱
　　王穆后生太子夀先卒【在王十五年】次子猛及母弟匄无宠庶子朝有宠于王王欲立之未果【王杀下门子子猛傅也时子朝之傅宾起适郊见雄鸡自断其尾问之侍者曰惮其牺也遽归告王曰鸡惮其牺信畜矣人犠实难已犠何害王弗应　人牺喻子猛难去声言宠异他人易致祸难也已牺喻子朝言宠异在已自无患害也】至是王田北山【即北邙山亦曰郏山在河南府洛阳县东北】有心疾崩于荣锜氏【河南府巩县有荣锜涧周荣公食邑】刘子【时刘献公挚卒单穆公立其庶子刘蚠亦曰刘卷是为文公】单子【穆公旗】奉王子猛【攻賔起杀之盟羣王子于单氏】葬景王王子朝因旧官百工之丧职者与灵景之族【灵王景王之子孙】作乱逐刘子刘子奔扬【春秋彚纂注周邑即拒泉臯之】单子逆王猛于庄宫【庄王之庙】以归王子还【子朝之党】夜取王猛以如庄宫单子出奔于平畤【左传注周地】羣王子追之单子杀王子还及姑发弱鬷延定稠【八子皆灵景之族因战而杀之】子朝奔京刘子单子欲告急于晋以王猛居于皇【今河南府巩县西有皇亭即皇也】晋籍谈荀跞【荀盈之子谥文子】帅九州之戎【即陆浑戎州乡属也五州为乡】及焦瑕温原之师纳王猛于王城
　　王子猛卒【左传注未即位故不言崩】母弟匄立【是为敬王】
　　王猛虽立未及即位故不成丧【后追谥为悼王】
　　冬十二月癸夘朔日有食之
　　敬王
　　【壬午】元年王居狄泉【注见前】尹氏立王子朝地震
　　王子朝入于尹尹圉【即尹文公】诱刘佗【刘子族】杀之召伯奂南宫极以成周人戍尹单子刘子樊齐以王如刘王子朝入于王城是秋地震南宫极震【为屋所压而死】苌私谓刘子曰周之亡也其三川震【事见前】今西王【王子朝在王城故曰西王】之大臣亦震天弃之矣东王【王居狄泉在王城东故曰东王】必大克
　　【癸未】二年王在狄泉
　　晋侯使士弥牟【文伯匄之子諡景伯】涖问王室之故弥牟立于干祭【王城北门】而问于介【大也】众晋人乃辞王子朝不纳其使【众言子朝曲故】徴防诸侯期以明年【明年晋赵鞅宋乐大心鲁叔诣卫北宫喜郑防吉曹人邾人滕人薛人小邾人防于黄父谋王室也赵鞅令诸侯之大夫输王粟具戍人曰明年将纳王　赵鞅武之孙谥简子乐大心乐喜族孙鲁叔诣叔弓之孙黄父注见前】
　　夏五月乙未朔日有食之
　　呉灭巢
　　先是呉伐州来【吴县州来楚复取而城之】楚防越以诸侯之师救之呉用公子光谋【光请分师先犯胡沈与陈必先奔诸侯之师摇楚必大奔呉子从之】败顿胡沈蔡陈许之师于鸡父【今江南鳯阳府夀州有鸡备亭即春秋鸡父】至是楚子为舟师以略呉疆及圉阳【左传注楚地】而还呉人踵楚边人不备遂灭巢及钟离沈尹戍【楚公子贞封于沈其后以邑为氏今陈州府沈县有沈城是其地也非沈国之沈】曰王一动而亡二姓之帅几如是而不及郢
　　【甲申】三年鲁侯攻其大夫季孙意如不克出奔齐
