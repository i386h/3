<!-- { "loadSidebar": true } -->
　　攸将水陆二万击燕入自石门【山名在兖州府曲阜县西北】屯于河渚【文河之渚荀羡传羡引汶通渠至于东阿】燕上庸王评帅步骑五万与战东阿【注见前】攸大败十月诏万军下蔡【注见前】昙军髙平【晋侯国后为县北齐废故城在今兖州府邹县】以击燕【万矜豪傲物但以啸咏自髙未尝抚众兄安谓曰汝为元帅宜数接对诸将以恱其心岂有傲诞如此而能济事也万乃召集诸将一无所言直以如意指四座云诸将皆劲卒诸将益恨之安虑万不免乃自队帅以下无不亲造厚相亲托】万帅众入涡颍以援洛阳郗昙以病退屯彭城万以为燕兵大盛故昙退即引兵还众遂惊溃【万狼狈单归诸将欲图之以安故而止】诏废万为庶人降昙号建武将军于是许昌颍川谯沛诸城皆没于燕
　　十二月秦以王猛兼司校尉
　　先是坚以邓羌为御史中丞又以猛领京兆尹【彊太后弟徳酗酒豪横掠人财货子女猛下车收徳奏未及报已陈尸于市坚驰使数之不及】猛与羌同志疾恶纠案无所顾忌数旬之间权豪贵戚杀戮刑免者二十余人朝廷震栗奸猾屏气路不拾遗坚叹曰吾今始知天下之有法也既而以猛为吏部尚书防迁太子詹事左仆射至是以猛为辅国将军司校尉居中宿卫余官如故猛嵗中五迁权倾内外人有毁之者坚辄罪之于是羣臣不敢复言
　　【庚申】四年【燕慕容暐建熙元年】春正月燕主儁卒太子暐【字景茂】立初燕主儁寝疾谓太原王恪曰今二方未平景茂冲幼社稷属汝何如恪曰太子虽幼臣何敢干正统儁怒曰兄弟之间岂虚饰邪恪曰陛下若以臣能荷天下之任者岂不能辅少主乎儁喜曰汝能为周公吾复何忧李绩【字伯阳产之子】清方忠亮汝善遇之召吴王垂还邺至是疾笃召恪及司空阳骛司徒评将军慕舆根受遗诏辅政乃卒太子暐即位慕舆根自恃勲旧心不服恪欲为乱已又思恋旧土谋欲还东恪乃密奏根罪状诛之【时新遭大丧诛夷狼籍内外恟惧恪举止如常人不见其有忧色每出入一人歩从或说以宜自严备恪曰人情方惧当安重以镇之奈何复自惊扰恪虽综大任而朝廷之礼兢兢严重每事必与司徒评议之虚心待士谘询善道愚才授任人不逾位朝臣或有过失不显其状随宜他叙时人以为大愧莫敢犯者或有小过自相责曰尔复欲望公迁官邪朝廷初间儁卒皆以为中原可图桓温曰象容恪尚在忧方大耳】
　　秋八月辛丑朔日食既
　　桓温以谢安为征西司马
　　安少有重名前后徴辟皆不就寓居会稽以山水文籍自娱虽为布衣时人皆以公辅期之士大夫至相谓曰安石不出当如苍生何安弟万废黜始有仕进之志时年已四十余桓温请为司马安乃赴召温深礼重之
　　【辛酉】五年夏五月帝崩琅邪王丕【成帝长子】即位【是为哀帝】
　　帝崩无嗣皇太后命曰琅邪王丕中兴正统义望情地莫与为比其以王奉大统于是百官备法驾迎入即位
　　秋七月葬永平陵【在江寕府上元县】
　　九月立皇后王氏【蒙之女】
　　尊何皇后为穆皇后
　　凉张邕杀宋澄冬十月张天锡【字纯嘏骏少子】诛之诏以张元靓为凉州刺史西平公
　　先是凉宋混诛张瓘【混素忠鲠瓘欲杀之因废张元靓而自立混以太后令诛之】请张元靓去王号复穪凉州牧既而混卒元靓以混弟澄为领军将军辅政右司马张邕恶之至是邕攻杀澄自为中防军骄纵専权多所刑杀元靓叔父天锡杀之尽灭其族元靓以天锡为大将军辅政始奉升平年号故有是命
　　秦灭张平
　　平故赵并州刺史赵亡降秦又降燕复请降于建康欲中立以自固既而秦王坚击之擒其养子张蚝【本姓弓上党人多力趫捷能曳牛却走超越髙城坚募人生致之邓羌擒之以献　蚝七吏反】平众大溃乃降【秦王以蚝为虎贲中郎将常置左右称羌蚝皆万人敌】未几燕击平平复降燕防又叛燕至是秦攻之谢罪于燕以求救燕人恶其反覆弗救也遂为秦所灭
　　秦举四科
　　秦王坚命牧伯守宰各举孝弟廉直文学政事察其所举得者赏之非其人者罪之由是人莫敢妄举请托不行士皆自励虽宗室外戚无才能者皆弃不用官皆称职田畴修辟仓库充实贼盗屏息
　　哀皇帝
　　【壬戌】隆和元年春正月减田租亩收二升
　　二月以庾希【字始彦氷之子】为徐兖刺史袁真监豫司等州军事希镇下邳真镇汝南
　　燕吕防攻洛阳桓温遣兵救之秋七月燕师引还先是防遣使来降拜冀州刺史燕讨之复奔还燕【事在升平五年】至是防攻洛阳守将陈祐告急桓温遣庾希竟陵太守邓遐【字应逺岳之子】帅师助守因上疏请迁都洛阳朝廷畏温不敢为异著作郎孙绰【字兴公楚之孙】上疏争之【疏曰自防乱以来六十余年士民播流江表已经数世存者老子长孙亡者邱垅成行虽北风之思感其素心目前之哀实为交切温今此举诚为远图而百姓震骇岂不以反旧之乐賖趋死之忧促哉臣愚以为宜遣将帅有威名资实者先鎭洛阳扫平梁许清□河南豺狼逺窜中夏小康然后可徐议迁徙耳】温见绰表不悦曰致意兴公何不防君遂初赋【绰少慕高尚尝着遂初赋以见志】而知人家国事邪时朝廷忧惧将遣侍中止温王述曰温欲以虚声威朝廷耳但从之自无所至诏从其计温果不行温又议移洛阳钟虡述曰永嘉不竞暂都江左方当荡平区宇旋轸旧京若其不尔宜改迁园陵不应先事钟虡温乃止七月防退希等亦还【明年燕畧地河南陷许昌汝南陈郡及河南诸城遂通洛阳】
　　秦王坚临太学
　　秦王坚亲临太学考第诸生经义与愽士讲论自是每月一至
　　冬十二月戊午朔日食
　　【癸亥】兴寜元年夏五月加桓温大司马都督中外诸军录尚书事
　　温以王坦之【字文度述之子】为长史又以郗超为参军王珣【字元琳导之孙】为主簿每事必与二人谋之【府中为之语曰髯参军短主簿能令公喜能令公怒温气槩高迈罕有所推与超言常自谓不能测倾身待之超亦深自结纳与谢元皆为温掾温俱重之曰谢掾年四十必拥旄仗节王掾当作黒头公皆未易十也　谢元字防度安兄奕之子】
　　秋八月有星孛于角亢
　　凉张天锡弑其君元靓而自立
　　天锡弑元靓自称凉州牧西平公遣司马奉章诣建康请命
　　【甲子】二年【凉西平公张天锡元年】春三月大阅户口令所在土断令西北士民侨寓东南者所在以土著为断严其法禁称为庚戌制【以是月庚戌日行之故称】
　　帝寝疾皇太后临朝摄政
　　帝信方士言断谷饵药以求长生侍中高崧諌不听寻以药发不能亲万几太后摄政
　　夏五月以王述为尚书令
　　述每受职不为虚让其所辞必于不受及为尚书令子坦之白述故事当让述曰汝谓我不堪邪曰非也但克让自美事耳述曰旣谓堪之何为复让人言汝胜我定不及也
　　加桓温扬州牧
　　时召温入参朝政辞不至秋七月诏复徴温温至赭圻【岭名在太平府繁昌县西】诏止之温遂城赭圻【城在岭下临江】居之遥领扬州牧
　　【乙丑】三年【秦建元元年】春正月皇后王氏崩【諡曰靖】
　　桓温移鎭姑孰以弟豁【朗之子】监荆扬等州军事
　　三月帝崩琅邪王奕【帝之弟】卽位【是为废帝】
　　帝崩无嗣皇太后诏以奕承大统
　　燕陷洛阳将军沈劲【字世坚充之子】死之
　　初沈充之子劲以其父死于逆乱志欲立功以雪耻年三十余以刑家不得仕及燕人逼洛阳陈祐守之劲自表求配祐効力诏以为长史令自募兵得千人以行至洛阳屡破燕军祐自度不能守乃以救许昌为名留劲以五百人守之劲喜曰吾志欲致命今得之矣至是燕太宰恪吴王垂共攻克洛阳执劲劲神气自若恪将宥之将军慕舆防曰劲虽竒士观其志度终不为用遂杀之朝廷嘉劲之忠赠东阳太守【司马氏光曰沈劲耻父之恶致死以涤之变凶逆之族为忠义之门可谓能为子矣】
　　葬安平陵【在江寜府上元县】
　　夏六月益州刺史周抚卒
　　抚在益州三十余年甚有威惠诏以其子楚【字元孙】代之【梁州刺史司勲乆有据蜀之志惮抚不敢发及抚卒遂举兵反自称成都王引兵入剑阁围成都桓温遣江夏相朱序会楚讨斩之　朱序字次伦义阳人】
　　秋七月立皇后庾氏【氷之女】
　　帝奕
　　【丙寅】太和元年夏五月皇后庾氏崩
　　秋七月葬孝皇后
　　冬十月以会稽王昱为丞相录尚书事加殊礼
　　入朝不趋赞拜不名剑履上殿
　　【丁夘】二年春二月燕太宰慕容恪卒
　　恪疾病燕主暐亲视之问以后事恪曰吴王垂文武兼资管萧之亚若任以政国家可安不然秦晋必有觊觎之计言终而卒
　　秋九月以郗愔都督徐兖等州军事
　　冬代王什翼犍击匈奴刘卫辰【铁弗刘虎之曽孙】走之
　　先是卫辰降秦入居塞内已叛秦降代未几又叛代至是什翼犍击之河氷未合命以苇絙约流澌俄而氷合然犹未坚乃散苇于其上氷草相结有如浮梁兵乗以渡卫辰不意兵猝至遂西走什翼犍收其部落什六七而还卫辰奔秦秦送还朔方遣兵戍之
　　【戊辰】三年春三月丁巳朔日食
　　冬十二月加桓温殊礼
　　位在诸侯王上
