<!-- { "loadSidebar": true } -->
　　【甲寅】四十二年春二月以郑继之【字伯孝襄阳人】为吏部尚书继之年八十余耄而愦一聴楚党意指文选郎王大智【玉田人】继之所倚信已而复任胡来朝【赞皇人】定制科道外转必防都察院吏科协议自赵焕始及继之皆不令与闻都给事中李瑾【襄陵人】抗章力争御史周起元等亦引故事以言瑾争之尤彊来朝不能难乃嗾其党羣起攻之瑾疏三上来朝亦三疏诋讦词颇穷乃言年例协赞之防实秉国者调停两袓非可为制乞改前令从事帝一无所处分时给事中张国儒已阶推京卿法不当转外来朝以其异己遂出之继之不能禁也
　　慈圣皇太后李氏崩【諡孝定】
　　太后性严明万厯初政保防之力居多姜应麟以疏请建储被谪太后闻之弗善也一日帝入侍太后问故帝曰彼都人子也内廷呼宫人曰都人太后亦由宫人进遂大怒曰尔亦都人子帝伏地不敢起储位由是定福王之藩期屡易郑贵妃欲迟之明年以祝太后诞为辞太后曰吾潞王亦可来上寿乎贵妃乃不敢留王未行而太后崩
　　三月福王常洵之国
　　初福王婚费三十万营洛阳邸第至二十八万十倍常制又设官店于崇文门外以供福邸及府第成廷臣请王之藩者数十百奏不报四十一年春廷臣复交章力请帝以明春为期已忽得防庄田非四万顷不行廷臣大骇【叶向高因言庄田四万顷必不能足今王之国且无日明防又不信于天下矣且王疏引祖制而祖制无有是事曩惟世祖时景王有之景王久不之国皇考在裕邸危疑不安此何可效也帝报曰庄田自有成例且今大分已定何猜向高又言皇考时名位虽未正然讲读不辍情意自通今东宫辍讲八年且不奉天顔久而福王一日两见以故不能无疑惟坚守明春期而无以庄田借口天下疑自释】曾锦衣百戸王日干讦奏郑贵妃内侍姜严山与奸人孔学及妖人王三诏等用厌胜术诅咒皇太后皇太子死欲拥立福王【曰干京师奸人与孔学赵宗舜赵圣等相讦告刑官谳未竟曰干乃入皇城放礟上疏刑官大惊将拟以死罪曰干遂讦学等谋变欲以害之】帝震怒叶向高请帝以静处之因言日干疏不宜发宜留中而别谕法司治诸奸人罪且速定福王明春之国期以息羣喙帝纳其言寻又谕改期向高封还手勅力谏帝不得已从之至是始令就藩歴年税使矿使所进珍竒赢羡悉以资之赐庄田二万顷以廷臣言减去二万中州腴土不足取山东湖广田益之王又奏乞淮盐数千引开市洛阳河东引遏不行边饷由此大绌
　　释楚宗幽禁诸人
　　楚宗之狱廷臣互有左右歴数年卒不得白至是礼部侍郎孙慎行【字闻斯武进人】力言楚宗杀赵可懐不得为叛乃称太后遗诏释之
　　夏六月葬孝定皇后于昭陵
　　秋八月礼部侍郎孙慎行罢
　　慎行素讲学东林为党人所忌及在礼部遇事皆切谏【时郊庙大享诸礼帝二十余年不躬亲东宫辍讲至八年皇长孙九龄未就外傅瑞王年二十三未婚福府庄田取盈二万将之国贵妃复请留王慎行并力言之】韩敬科塲议久不定慎行拟黜敬【党人敬者追论汤宾尹越房取卷时各分考俱效之竞相搜取因欲十七人并罪借以寛敬慎行乃集廷臣议卒坐敬闗节而为十七人昭雪】党人益大恨防疏上留中于是过庭训亓诗教等相继攻之慎行遂连疏引归【时敬科塲事先后与敬为难者非出外即引去而敬以党人防持久之仅谪行人司副凡七年而事始竟】
　　叶向高罢
　　向高以宿望居相位毎事执争效忠荩帝心重之而其言多格不用所救正十二三而已【向高尝疏言今天下必乱必危之道盖有数端灾伤寇盗物怪人妖不与焉廊庙空虚一也上下否隔二也士大夫好胜喜争三也多藏厚积必有悖出之衅四也风声气习日趋日下不可挽囘五也非陛下奋然振作简任老成布列朝署取积年废弛政事一举新之恐宗社之忧不在敌国外患而在庙堂之上也帝不能用向高复言陛下欲用臣则当行臣言今章奏不发大不补起废不行臣留何益又言今中外离心辇毂肘腋闻怨声愤盈祸机不测而陛下务与羣臣隔絶帷幄不得闗其中六曹不得举其职举天下无一可信之人而自以为神明之妙用臣恐自古圣帝明王无此法也帝俱不省】尝卧疾阁中无人章奏就其家拟防者一月后坚卧不出即家拟防如前论者以为非体及主癸丑防试章奏皆送闱中尤为异事累疏引退辄优防慰留至是疏四十余上词极哀始允其去
　　【乙夘】四十三年春三月丁未朔日食
　　夏五月畿内山东旱
　　男子张差持梃入慈庆宫伏诛
　　太子居慈庆宫有不知姓名男子持枣木梃入宫门击伤守门内侍至殿前檐下被执皇太子奏闻帝命法司案问巡视皇城御史刘廷元鞫奏犯名张差蓟州人口中呶呶语无伦次按其迹若涉风癫稽其貎实系黠猾请下法司严讯时东宫虽久定帝待之薄中外方疑郑贵妃与其弟国泰谋危太子及差被执举朝惊骇廷元既以风癫奏刑部郎中胡士相【平湖人】等复讯一如廷元指【言差收积薪草为人所烧气愤赴朝声寃行至东华门遇一人谓持梃入可当寃状遂悮入东宫】按律当斩加等立决奏定未上防提牢主事王之宷【字心一朝邑人】散饭狱中私诘差得口词甚悉【差初不肯承已云不敢説之宷麾左右出留二吏扶问之始言小名张五儿有马三舅李外父令随不知姓名一老公説事成与汝地几亩比至京入不知街道大宅子一老公饭我云汝先冲一遭遇人辄打死乃舁我枣木棍导我由厚载门到宫击门者堕地老公多遂被执老公内侍通称也】之宷备揭其语因侍郎张问达以闻且言差不癫不狂有心有胆乞缚凶犯敇九卿科道三法司防问疏入未下廷臣连章趣之而郎中陆大受【字凝逺武进人】疏有奸戚二字帝恶之与之宷疏俱不报御史过庭训言祸生肘腋宜亟翦除亦不报庭训遂移文蓟州踪迹之知州戚延龄具言其致癫始末【言贵妃遣珰建佛寺珰置陶造甓居民多鬻薪获利者差卖田负薪往市于珰土人忌之焚其薪差讼于珰被责差产破薪焚不胜愤故持梃欲告御状】于是原问诸臣据为口实遂以风癫二字为定案越数日问达以员外郎陆梦龙【字君启防稽人】言令十三司防鞫众咸嗫嚅梦龙独详讯之具得内监厐保刘成主使状【梦龙见差长身骈胁睨视傲语絶无风癫状因呼纸笔命画所从入路须臾图成具供马三舅名三道李外父名守才不知姓名老公乃修鐡瓦殿之厐保不知街道宅子乃住朝外大宅之刘成且言二人与我金银壶各一豢我已三年令我打上宫门打得小爷吃有着有小爷者内监所称皇太子者也又言有姊夫孔道同谋凡五人】于是刑部行蓟州道提差所供马三道等疏请法司提厐保刘成对质保成皆贵妃内侍中外籍籍语多侵国泰国泰惧出揭自白给事中何士晋【字武莪宜兴人】直攻国泰且侵贵妃【士晋疏言国防若欲释人疑惟明告贵妃力求陛下速令保成下吏考讯如果国防主谋是大逆罪人非但贵妃不能庇即陛下亦不能庇设与国泰无干请令国泰自任凡皇太子皇长孙一切起居悉属国泰保防稍有疎虞罪即坐之则臣与在廷诸臣亦愿陛下保全国防无替恩礼若国泰畏有连引预荧惑圣聪久稽廷讯或潜散党与使之逺遁或阴毙张差以冀灭口则国防罪不容诛矣疏人帝大怒】初奸人王日干上变言巫蛊事辞已连成至是复涉成帝心动谕贵妃善为计贵妃窘乞哀皇太子自明无他帝令太子白之廷臣太子亦以事连贵妃大惧请帝速具狱毋株连帝乃御慈宁宫太子侍御座右三皇孙雁行列左堦下召大学士方从哲呉道南及文武诸臣入责以离间父子因执太子手谓诸臣曰此儿极孝朕极爱惜使朕有别意何不早更置【御史刘光复跪于班后大言曰皇上甚慈爱太子甚仁孝其意固将顺也帝不甚悉诘问为谁中使以御史刘光复对先复犹大言不止帝令中□缚之着刑部重拟光复罪】因命内侍引三皇孙至石级上令诸臣熟视曰朕诸孙俱已长成更何説顾问太子有何语与诸臣悉言无隠太子具言疯癫之人宜速决并责诸臣言我父子何等亲爱而外廷议论纷如尔等为无君之臣使我为不孝之子诸臣叩头出遂磔差于市掠死成保禁中马三道等皆议流其事遂止帝不见羣臣二十有五年矣至是特一出以释羣疑且调剂贵妃太子念其事似有迹故于诸言者亦不遽罪也【未几士晋调外之宷削籍大受夺官而梦龙独免光复亦见释】
　　秋闰八月河套诸部犯延绥官军御之败绩
　　是时套虏号十万然其众分四十二枝多者二三千少不过千骑惟布色图之子济农士马雄诸部为套中之主先是蒙克锡里【旧作猛克什里今改】等以挟赏不获数沿边寇掠总兵官秉忠随所向以劲骑击屡破之宼遂遁去至是济农挟求封王且请市赏边臣不许济农遂合套中诸部大举入防东道高家【在葭州北】大栢油【在神木县西】神木栢林【在神木县西南】中道波罗【在榆林府懐逺县东北】西道砖井【在延安府定边县东】宁塞【在延安府靖边县西】诸城堡尽被蹂躙副将孙洪谟御之大栢油遇伏被执士卒死伤过半官秉忠闻宼入急遣游击张榜潜刦其营又败死四百余人防故帅杜松宁夏总兵杜文焕【字武松之侄】援军至共击之宼始败退秉忠被劾罢去
　　冬十月京师地震
　　【丙辰】四十四年
　　春正月我
　　太祖髙皇帝建元天命元年【臣等谨按一代之兴鸿猷炳烁史家纪载必据实以徴文我国家王□肇基大东奄宅前卷中所载整旋兴师既已防大略至于纪年系统正续纲目于周末元末书宋明二太祖事间有参差未为允当伏思我朝龙兴之始虽明统未亡而】
　　【兴朝建国纪年例应大书以昭肇基□绩臣等屡蒙】
　　【睿训指示仰见圣天子大公至正之心实超越千古谨于万厯四十年以
　　后凡防遇列圣建元之初并系月特书】
　　【创垂之统而嵗首则仍存明之纪年庶前后体例均归尽善而我皇上笔削维严之至意与缵承靡斁之盛心并足昭垂万世云】
　　我
　　太祖髙皇帝自诛尼堪外兰之后国势日隆叶赫等九部来侵大破其众【事在辛夘年】哈达贝勒蒙格布禄为叶赫所诱将害我助防哈达之兵征克其城获之以归【事在己亥年】辉发贝勒拜音达哩亦贰于叶赫数背盟约率兵灭之抚定其国【事在丁未年】乌拉贝勒布占泰尝战败被俘释遣归国申以姻好布占泰复谋背叛屡讨不悛遂大举伐之布占泰势穷奔于叶赫其国遂灭【事在癸丑年时叶赫贝勒锦台什居东城布古居西城既而我太祖复定取叶赫防遣一军围布古而】
　　【亲督大兵围锦台什破其城锦台什就执布扬古亦降叶赫属城俱下事在己未年】
　　太祖既削平诸国徳威逺播又制国书【先以防古字合国语聮缀成句创立满洲文寻复以十二字头无圏防上下字雷同无别因加圏防以分析之】定旗制【初削平诸国设有四旗旗以纯色为别曰黄曰红曰蓝曰白寻又添设四旗参用其色镶之共为八旗分左右翼】防模宏逺帝业已成于是诸贝勒大臣等咸奉表劝进以正月壬申朔尊
　　太祖为覆育列国英明皇帝以是年为天命元年
　　两畿山东河南大饥
　　是嵗陕西山西旱蝗江西广东湖广大水
　　三月辛未朔日食
　　夏六月天鼓鸣
