<!-- { "loadSidebar": true } -->
　　诏曰人主不徳天示之灾以戒不治朕下不能治育羣生上以累三光之明不徳大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民罢卫将军军太仆见马遗财足【遗留也财与才同减而留者才足充数而已】余皆以给传置颍阴【汉县故城在河南陈州府淮宁县西北】侯骑【侯家之骑从】贾山【颍川人】上书言治乱之道名曰至言【其辞曰臣闻雷霆之所击无不摧折者万钧之所压无不糜灭者今人主之威非特雷霆也势重非特万钧也开道而求谏和顔色而受之用其言而显其身士犹恐惧而不敢自尽又况于纵欲恣暴恶闻具过乎昔者周葢千八百国以九州之民养千八百国之君君有余财民有余力而颂声作秦皇帝以千八百国之民自养力罢不能胜其后财尽不能胜其求身死才数月耳天下四面而攻之宗庙灭絶矣秦皇帝居灭絶之中而不自知者何也亡辅弼之臣亡直谏之士天下已溃而莫之告也今陛下使天下举贤良方正之士天下之士莫不精白以承休徳今已在朝廷矣乃选其贤者使为常侍诸吏与之驰骋射猎一日再三出臣恐朝廷之解弛百官之堕于事也陛下即位亲自勉以厚天下振贫民礼高年平狱缓刑天下莫不説喜臣闻山东吏布诏令民虽老羸癃疾扶杖而往聴之愿少须臾毋死思见徳化之成也今功业方就名闻方昭四方乡风诗曰靡不有初鲜克有终臣不胜大愿頼以夏嵗二月定明堂造太学修先王之道风行俗成万世之基定惟陛下所幸耳古者大臣不得与宴游方正修防之士不得从射猎使皆务其方以高其节夫士修之于家而坏之于天子之廷臣窃愍之陛下与众臣宴游与大臣方正朝廷议论夫游不失乐朝不失礼议不失计轨事之大者也】帝嘉纳焉帝毎朝郎从官上书疏未尝不止辇受其言言不可用置之可用采之未尝不称善【上从霸陵上欲西驰下峻坂中郎将袁盎揽辔上曰将军怯耶盎言曰臣闻千金之子坐不垂堂圣主不乗危不徼幸今陛下聘六飞下峻山有如马惊车败陛下纵自轻奈高庙大后何上乃止上所幸慎夫人在禁中常与皇后同席坐及幸上林郎署长布席盎引却慎夫人坐慎夫人怒上亦怒盎因前説曰臣闻尊界有序则上下和今陛下既已立后慎夫人乃妾妾主岂可与同坐且陛下独不见人彘乎上説语慎夫人赐盎金五十觔】
　　春正月亲耕籍田
　　贾谊説上曰筦子曰仓廪实而知礼节衣食足而知荣辱民不足而治者自古及今未之尝闻古之人曰一夫不耕或受之饥一女不织或受之寒生之有时而用之无度则物力必屈古之治天下至纎至悉故其畜积足恃今背本而趋末者甚众淫侈之俗日月以长生之者甚少而靡之者甚多天下财产何得不蹷世之有饥穰天之行也禹汤被之矣即不幸有方二三千里之旱国胡以相恤卒然边境有急数十百万之众国胡以餽之夫积贮者天下之大命也茍粟多而财有余何为而不成以攻则取以守则固以战则胜怀敌附远何招而不至今民而归之农皆着于本使天下各食其力末技游食之民转而缘南亩则畜积足而人乐其所矣上感谊言于是诏开籍田上亲率耕以劝百姓
　　三月立赵幽王子辟疆为河间王【治乐成今直河间府献县是】朱虚侯章为城阳王【治莒今山东沂州府莒州是】东牟侯兴居为济北王【治卢故城在今山东济南府长清县】子武为代王参为太原王【治晋阳注见前】揖为梁王【治睢阳今归德府商邱县是】
　　有司请立皇子为诸侯王诏先立河间【怜赵王友幽死故既立其太子遂又复立其少子】城阳济北【以平诸吕有功故王】三王然后立皇子【三皇子同日立后武徙淮阳参徙代并有太原揖好读书帝爱之异于他子立十年卒无子武遂徙王梁】
　　夏五月除诽谤妖言法
　　诏曰古之治天下朝有进善之旌诽谤之木【帝尧事见前】所以通治道而来谏者也今法有诽谤妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约而后相谩【欺也初约祝诅后相欺诳中道而止无实事也】吏以为大逆其有他言又以为诽谤此细民之愚无知抵罪朕甚不取自今以来有犯此者勿聼治
　　秋九月赐天下今年田租之半
　　诏曰农天下之本也民所恃以生也而民或不务本而事末故生不遂朕今亲率羣臣农以劝之其赐天下民今年田租之半
　　【甲子】三年冬十月丁酉晦日食
　　十一月丁卯晦日食
　　丞相绛【汉县后汉改绛邑故城在山西平阳府曲沃县西南】侯勃免就国
　　诏曰前遣列侯就国或辞未行丞相朕所重其为朕率列侯之国
　　以灌婴为丞相罢太尉官
　　淮南王长来朝杀辟阳【汉县故城在今直冀州东南】侯审食其初高祖过赵赵王敖进美人得幸有身及贯高事发美人亦坐系美人母弟赵兼因审食其言吕后吕后妬弗肯白食其亦不彊争美人已生子恚即自杀吏奉其子诣高祖高祖悔名之曰长令吕后母之防黥布反即封长为淮南王【事具前】王蚤失母附吕后故吕后时得无恙而常心怨食其弗敢发至是入朝【王素骄蹇不奉法上以亲故寛假之及入见从上入苑囿猎与上同车常谓上大兄】往见食其袖铁椎椎杀之驰至阙下肉袒谢罪帝伤其志为亲赦弗治以此归国益骄恣出入称警跸称制拟于天子袁盎谏曰诸侯太骄必生患上不聴
　　夏五月匈奴入冦帝如甘泉【甘泉宫名也在今陕西西安府泾阳县西北】遣丞相婴将兵击走之遂如太原济北王兴居反遣大将军柴武击之秋七月还宫八月兴居兵败自杀
　　匈奴入居北地河南【注俱见前】为寇上幸甘泉遣丞相灌婴发车骑八万五千击之匈奴走出塞上因幸太原见故羣臣皆赐之复晋阳中都民三嵗租留防十余日初诛诸吕时朱虚侯章功尤大大臣许尽以赵地王章以梁地王兴居帝既立闻其初欲立齐王故绌其功及王诸子乃割齐二郡王之章兴居自以失职夺功常怏怏【章立嵗余卒】至是上幸太原兴居以为天子且自击匈奴遂发兵反欲袭荥阳帝闻之诏罢丞相兵以棘蒲【今直赵州】侯柴武为大将军击之遂还长安八月武击虏兴居兴居自杀
　　以张释之【字季堵阳人】为廷尉【秦官汉因之】
　　释之初为骑郎十年不得调袁盎荐之为谒者朝毕因前言事帝曰卑之无甚高论令今可行也释之乃言秦汉间得失帝悦拜谒者仆射尝从行登虎圈【在西安府咸宁县东北】上问上林尉【汉上林苑有令丞尉属水衡都尉】诸禽兽簿尉不能对虎圈啬夫【汉制县有乡啬夫掌聴讼此其类也】从旁代尉对甚悉上曰吏不当若是耶诏释之拜啬夫上林令释之曰陛下以周勃张相如【东阳侯】何如人上曰长者释之曰此两人言曽不出口岂效此啬夫喋喋利口防给哉且秦以任刀笔吏争亟疾苛察相高其敝徒文具而无实不闻其过陵迟至于土崩今陛下以啬夫口辨而超迁之臣恐天下随风而靡矣上曰善乃不拜啬夫以释之为宫车令【卫尉属掌司马门天下上事四方贡献皆领之】顷之太子与梁王共车入朝不下司马门释之追止之劾不敬太后闻之帝免冠谢教儿子不谨太后使使承诏赦太子梁王然后得入帝由是竒释之拜中大夫【释之从行至霸陵时慎夫人从上指示新丰道曰此走邯郸道也使慎夫人鼓瑟上自倚瑟而歌意惨凄悲怀顾谓羣臣曰嗟乎以北山石为椁用纻絮斮陈漆其间岂可动哉左右皆曰善释之曰使其中有可欲虽锢南山犹有隙使其中无可欲虽无石椁又何戚焉帝称善】至是拜廷尉上行出中渭桥【玉海架渭者三桥中渭桥在长乐宫北西渭桥亦曰便桥在长安西东渭桥在万年东】有人从桥下走乗舆马惊捕属廷尉释之奏犯跸当罚金上怒释之曰法者天子所与天下公共也今法如是更重之是法不信于民也且方其时上使使诛之则已今已下廷尉廷尉天下之平也壹倾天下用法皆为之轻重民安所措其手足上良乆曰廷尉当是也后有人盗高庙坐前玉环得下廷尉治释之奏当弃市上大怒曰人盗先帝器吾欲置之族而君以法奏之非吾所以共【读曰恭】承宗庙意也释之曰法如是足也今盗宗庙器而族之有如万分之一愚民取长陵一抔土陛下何以加其法乎帝乃白太后许之
　　【乙丑】四年冬十二月丞相颍阴侯灌婴卒【諡曰懿】以张苍【阳武人】为丞相
　　苍自秦时为柱下史明习天下图书计籍尤善律厯髙祖用为计相【専主计籍】至是以御史大夫代灌婴为丞相【厯有黄帝颛顼夏殷周及鲁六家苍用颛顼厯于六家疏阔中最为微近以高祖十月始至霸上因故秦时本以十月为嵗首而朔晦月见望满亏多非是】
　　召河东【汉河东郡治安邑安邑注见前】守季布至罢归郡
　　上召季布欲以为御史大夫或言其使酒难近至留邸一月见罢布因进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有毁臣者夫以一人之誉而召臣以一人之毁而去臣恐天下有识闻之有以闚陛下之浅深也上黙然良乆曰河东吾股肱郡故特召君耳
　　下绛侯周勃廷尉狱既而赦之
　　勃既就国每河东守尉行县至绛勃自畏常被甲令家人持兵以见之人有告勃欲反下廷尉逮治勃恐不知置辞【谓对狱之语】吏稍侵辱之勃以千金与吏吏乃书牍背示之曰以公主为证公主者帝女也勃子胜之尚之故狱吏教引为证太后谓帝曰绛侯始诛诸吕绾皇帝玺居北军不以此时反今居一小县顾欲反耶帝亦见勃狱辞乃使使持节赦之复爵邑勃既出曰吾尝将百万军然安知狱吏之贵乎
　　作顾成庙【在西安府咸宁县东应劭曰帝自为庙制度卑狭若顾望而成故名自后诸帝皆自立庙景帝庙号徳阳武帝庙号龙渊昭帝庙号徘徊宣帝庙号乐防元帝庙号长夀成帝庙号阳池】
　　【丙寅】五年春二月地震
　　夏四月更造四铢钱除盗铸令
　　初秦用半两钱【文曰半两重如其文】高祖嫌其重更铸荚钱【杜佑曰钱如榆荚重一铢半径五分】于是物价腾踊米石万钱至是更造四铢钱【文亦曰半两稍轻】除盗铸钱令使民放铸贾谊諌曰法使天下公得铸钱敢杂以铅鐡者罪黥然铸钱非殽杂为巧则不可得嬴而殽之甚防为利甚厚夫事有召祸而法有起奸今令细民人操造币之势各隐屏而铸作因欲禁其厚利微奸虽黥罪日报其势不止曩禁铸钱死罪积下今公铸钱黥罪积下奸数不胜法禁数溃铜使之然也铜布于天下其为祸博矣故不如收之【贾山亦上书言钱者亡用器也而可以易富贵富贵者人主之操柄也令民为之是与人主共操柄不可长也】上不聴当是时呉王濞以诸侯即豫章铜山【韦昭曰豫章当作故鄣今浙江湖州府安吉州汉故鄣县其东有铜岘山括地志呉采鄣山之铜即此】铸钱富埒天子大中大夫邓通【蜀郡南安人】以宠幸赐蜀严道铜山【今四川雅州府荣经县汉严道其北有铜山】使铸钱财过王者以故呉邓钱满天下
　　【丁卯】六年冬十月淮南王长谋反废徙蜀道卒
