<!-- { "loadSidebar": true } -->
　　郑畋还鳯翔召将佐议拒贼皆曰贼势方炽且宜従容以俟兵集乃图收复畋曰诸君劝畋臣贼乎因闷絶仆地不能言会巢使者以诏书至监军与之宴乐奏将佐以下皆哭使者怪之幕客靳储曰以相公风痹不能来故悲耳民间闻者莫不泣畋闻之曰吾固知人心尚未厌唐贼授首无日矣乃刺指血为表遣使诣行在召将佐谕以逆顺皆聴命刺血与盟完城堑缮器械训士卒密约邻道合兵讨贼邻道皆许诺时禁军分镇闗中者尚数万畋使人招之皆至军势大振巢遣人赍诏召畋畋斩之
　　车驾至兴元诏诸道出兵收复京师
　　义成节度使王处存【京兆万年人】举兵入援
　　处存闻长安失守号哭累日不俟诏命举军入援遣千人间道诣兴元卫车驾
　　黄巢遣朱温攻河中节度使王重荣【太原祁人】与战大破之遂入援
　　黄巢之入闗也王重荣为河中留后请降于巢既而巢遣使调发河中吏民不胜其苦重荣谓众曰始吾屈节以纾患今调发不已亡无日矣悉驱巢使者杀之巢遣朱温击河中重荣与战大破之获粮仗四十余船遣使与王处存结盟引兵营于渭北
　　【辛丑】中和元年春正月帝幸成都
　　陈敬瑄遣兵奉迎请幸成都田令孜亦劝上上従之
　　以萧遘【字得圣寘之子】王铎同平章事
　　上次绵州以遘同平章事及至成都以铎守司徒复同平章事【时裴澈亦自贼中奔诣行在】
　　二月加高骈东面都统
　　上遣使趣骈讨黄巢道路相望骈终不出兵
　　三月以郑畋为京城四面诸营都统
　　诏以畋为都统蕃汉将士赴难有功者并聴其墨敕除官畋奏以泾原节度使程宗楚为副都统【黄巢遣尚让帅众五万寇鳯翔畋使司马唐夫伏兵要害自以兵数千陈于高冈贼以畋书生轻之鼓行而前伏发大败于龙尾陂斩首二万余级　龙尾陂在鳯翔府岐山县东】
　　赦李克用遣李友金召之
　　友金克用族父也前与高文集同降及是代北监军陈景思帅之入援至绛州以贼势方盛乃俱还代州募兵得三万人屯于崞西【崞县之西也崞县注见前】友金因説景思曰吾兄司徒父子勇畧遇人为众所服请奏天子赦其罪召以为帅则代北之人一麾响应贼不足平也景思遣使言之诏如所请友金以五百骑迎之克用帅达靼诸部万人来赴
　　郑畋传檄天下合兵讨贼
　　宥州【注见前】刺史拓防思恭本党项羌也紏合夷夏兵防鄜延节度使李孝昌同盟讨贼奉天镇使齐克俭遣使诣郑畋求自效畋乃传檄天下合兵讨贼时天子在蜀诏令不通天下谓朝廷不能复振及得畋檄争发兵应之贼惧不敢复窥京西而诸道并四夷贡献行在不絶蜀中府库充实赏赐不乏士卒欣悦
　　夏四月官军入长安黄巢走还袭之杀副都统程宗楚鳯翔司马唐夫复据长安
　　是时唐夫屯渭北王重荣屯沙苑王处存屯渭桥拓防思恭屯武功郑畋屯盩屋夫乘龙尾之捷进薄长安黄巢帅众东走程宗楚先入夫继至处存帅鋭卒五千夜入城民讙呼出迎争以瓦砾击贼军士释兵入第舎掠金帛妓妾贼露宿灞上询知官军不整还袭之大战长安中宗楚夫死军士死者什八九处存收余众还营巢复入长安纵兵屠杀流血成川谓之洗城诸军皆退
　　五月高骈移檄讨贼出屯东塘【即茱萸湾在今掦州府江都县东北亦曰湾头】有双雉集广陵府舎占者以为城邑将空之兆骈恶之乃移檄四方云将入讨黄巢发兵八万舟二千艘出屯东塘诸将数请行期骈托风涛为阻竟不发
　　忠武监军杨复光克邓州
　　黄巢之陷长安也周岌降之甞以夜晏急召监军杨复光左右曰周公臣贼将不利于内侍不可往复光曰事已如此义不图全即诣之酒酣岌言及本朝复光泣下良久曰丈夫所感者恩义耳公自匹夫为公侯奈舎十八叶天子而臣贼乎岌亦流涕曰吾不能独拒战故貌奉而心图之今日召公正为此耳因沥酒为盟分军八千人为八都遣牙将鹿晏晋晖【皆许州人】王建【字光图舞阳人】韩建【字佐时长社人】张造李师泰【亦皆许州人】厐从【曹州人后更名师古】等【考异曰上书八都而下止有王建等七人姓名诸书无可考也】将之时朱温方陷邓州复光帅八都以击温败之遂克邓州【胡三省曰王建始见此】
　　六月以郑畋为司空同平章事都统如故
　　李克用陷忻代州
　　克用牒河东称奉诏将兵讨黄巢令具顿递郑从谠闭城设备而犒给之克用累日不发纵沙陀剽掠城中大骇寻引兵还陷忻代留居代州【既而克用复寇蔚州】
　　秋七月西川黄头军作乱讨平之
　　田令孜为行在都指挥处置使颁赐从驾诸军无虚日不及蜀军颇有怨言令孜宴土【蜀军】客【従驾军】都头【唐中业以后一部之军谓之一都其部帅呼为都头】以金杯行酒赐之都头皆拜受黄头军使郭琪独不受起言曰蜀军与诸军同宿卫而赏赐悬殊颇有觖望恐万一致变愿军容减诸将之赐以均蜀军使土客如一则上下幸甚令孜黙然【有□目琪曰汝有功邪答曰琪生长山东征戍边鄙甞与党项契丹数十战又甞征吐谷浑伤脇肠出线缝复战】乃自酌酒于别樽以赐琪琪知其毒不得已饮之归杀一婢吮其血以解毒吐黑汁数升遂帅所部作乱令孜奉天子保东城闭门登楼命诸军击之琪夜突围出奔高骈于广陵【琪至江岸兵众皆散唯一吏从琪解印剑授之令赍诣陈敬瑄且教之曰汝见陈公言郭琪渡江我以剑击之坠水尸随湍流下矣陈公必据汝言悬榜安众汝得厚赏吾家亦可保无恙也遂逸去敬瑄果免其家】
　　杀左拾遗孟昭图
　　上日夕专与宦官同处议天下事待外臣殊薄左拾遗孟昭图上疏曰治安之代遐迩犹应同心多难之时中外尤当一体去冬车驾西幸不告南司遂使宰相以下悉为贼所屠前夕黄头军乱陛下亦不召宰相朝臣至今未知圣躬安否夫天下者高祖太宗之天下非北司之天下天子者九州四海之天子非北司之天子北司未必尽可信南司未必尽无用若天子与宰相了无闗涉朝臣皆若路人恐收复之期尚劳宸虑疏入令孜屏不奏矫诏贬昭图嘉州【后周置今四川嘉定府是】司户遣人沉于蟇颐津【在眉州东蟇颐山下山临江津即玻璃江也】闻者气塞
　　八月星交流如织或大如杯椀
　　感化牙将时溥【彭城人】杀节度使支详诏以溥为留后支详遣时溥陈璠将兵入闗讨黄巢至东都矫称详命还师而东及彭城详迎劳甚厚溥説详曰众心见迫请公解印以相授详不能制璠谓溥曰支仆射有惠于徐人不杀必成后悔溥不许送详归朝璠伏甲于七里亭【亭去徐州七里因名】并其家属杀之诏以溥为留后溥表璠为宿州刺史寻杀之【溥甞因食中毒疑判官李凝古杀之凝古父损为散骑常侍在成都溥奏凝古父同谋田令孜受其赂令御史台鞫之萧遘奏曰李凝古行毒事出暧昧父损相别数年安得诬以同谋溥恃功乱法欲杀天子侍臣若狥其欲朝廷何以自立损乃得免时令孜专权羣臣莫敢迕视惟遘屡与争辨朝廷倚之】
　　夀州人王绪作乱陷光州
　　夀州屠者王绪与妹夫刘行全聚众五百盗据本州月余复陷光州有众万余人秦宗权表为光州刺史固始县佐【唐制诸县丞簿尉以下有司功司户诸佐】王潮【字信成光州固始人】及弟审邽【字次都】审知【字信通】皆以材气知名绪以潮为军正信用之【胡三省曰王潮事始此】
　　九月高骈罢兵还府
　　骈与镇海节度使周寳俱出神策军骈以兄事寳及封壤相邻数争细故遂有隙骈檄寳入援寳治舟师以俟之怪其久不行幕客或曰高公有并吞江东之志声云入援未必非图我也防骈使人约寳面防洲【在扬州府江都县南江滨有城为南北襟要地】议军事寳辞疾不往由是遂为深仇骈留东塘百余日诏屡趣之骈上表托以寳将为后患复罢兵还府【骈召董昌至广陵钱镠説昌曰观高公无讨贼心不若去之昌従之自石铙引兵入据杭州周寳表为杭州刺史】
　　冬十月鳯翔行军司马李昌言作乱郑畋赴行在李昌言将兵屯兴平时鳯翔仓库虚竭犒赏稍薄昌言因激怒其众引军还袭府城郑畋登城谓之曰行军茍能戢兵爱人为国灭贼亦可以顺守矣乃以留务委之即日西赴行在诏以畋为太子少分司昌言为鳯翔节度使
　　【壬寅】二年春正月以王铎为诸道行营都统
　　王铎以高骈无心讨贼自以身为首相发愤请行恳欵流涕至于再三上许之以铎充都统罢高骈但领盐铁转运使驿召崔安潜为副都统以周岌王重荣为司马诸葛爽【青州博昌人】康寔为先锋使又以王处存李孝昌拓防思恭为京城三面都统以杨复光为南面营都监使
　　二月以郑畋为司空同平章事
　　军事一以咨之
　　夏四月王铎以诸道兵逼长安
　　铎将两川兴元之军屯灵感寺【在西安府富平县】泾原屯京西易定河中屯渭北邠宁鳯翔屯兴平保大定难屯渭桥忠武屯武功官军四集巢势日蹙号令所行不出同华【时长安城中斗米直三十缗卖人为粮以肥瘠论价】
　　五月加高骈侍中罢盐铁转运使
　　骈既失兵柄复解利权攘袂大诟上表自诉言辞不逊上命郑畋草诏切责之骈臣节既亏贡赋遂絶【骈好神仙宠信方士吕用之用之引其党张守一等共蛊惑骈骈与郑畋有隙用之谓曰宰相有遣剑客来刺公者今夕至矣惟张先生可以御之骈请于守一守一乃使骈衣妇人服潜于他室而代骈居寝中夜掷铜器于堦令铿然有声又密以彘血洒庭宇如格鬬之状及旦笑谓骈曰几落奴手骈泣谢之用之刻青石为竒字曰玉皇授白云先生髙骈密令左右置道院香案骈得之惊喜用之曰玉皇以公焚修功着将补真官计鸾鹤不日当降是后骈于道院庭中刻木鹤时着羽服跨之用之又欲以兵威胁制诸将请募骁勇二万人号莫邪都骈即以张守一及用之为军使置将吏如帅府又虑人泄其奸谋乃言于骈曰神仙不难致但恨学道者不能絶俗累故不肯降临耳骈乃悉去姬妾谢絶人事宾客将吏皆不得见有不得已见之者皆先令沐浴斋祓拜起才竟已复引出由是用之専行威福无所忌惮而境内亦不复知有骈矣】
　　六月蜀中羣盗起
