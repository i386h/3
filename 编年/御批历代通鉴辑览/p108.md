<!-- { "loadSidebar": true } -->
　　冬徙南单于居西河美稷【汉县故城在今卾尔多斯左翼中旗】
　　先是遣中郎将段郴副校尉王郁使南匈奴立单于庭诏聴南单于入居云中置使匈奴中郎将以领之至是复诏单于徙居西河美稷因使郴郁留西河拥防之令西河长史嵗将骑二千弛刑五百人助中郎将卫防单于冬屯夏罢自后以为常南单于既居西河亦列置诸部王助汉扞戌北地朔方五原云中定襄鴈门代郡皆领部众为郡县侦逻耳目
　　【辛亥】二十七年夏四月大司徒况卒
　　五月诏三公去大名改司马曰太尉
　　以赵憙为太尉冯勤为司徒
　　北匈奴求和亲不许
　　北匈奴遣使诣武威求和亲帝诏公卿廷议不决皇太子言曰南单于新附而反交通北虏臣恐南单于将有二心帝然之告武威太守勿受其使臧宫马武上书曰虏今人畜疫死旱蝗赤地疲困乏力不当中国一郡今命将临塞厚县购赏北虏之灭不过数年诏报曰今国无善政灾变不息百姓惊惶人不自保而复欲逺事边外乎诚能举天下之半以灭大寇岂非至愿茍非其时不如息民自是诸将莫敢言兵事者
　　【壬子】二十八年夏六月沛太后郭氏薨【刘友益书法王太后卒未有书者此其书何废后也废后以善终者鲜矣故特书之】
　　郭后既废为中山太后以中山王徙封沛遂复为沛太后【后弟况为大鸿胪帝数幸其第赏赐金钱缣帛丰盛莫比京师号况家为金穴】至是薨【葬北邙】诏郭况子璜尚南阳公主【帝又以东海王彊去就有礼以鲁益封之赐虎贲旄头设钟虞之乐拟于乘舆】
　　秋八月遣诸王就国
　　先是诸王在京师竞修名誉招游士马援兄子壻王磐【莽从兄平阿侯仁之子以游侠名京师与诸贵戚相友善援决其必败后果坐事死】有子肃出入王侯邸第援谓吕种曰国家诸子并壮交通賔客大狱起矣卿曹戒慎之至是有上书告肃等受诛之家为诸王賔客虑因事生乱【防更始子夀光侯鲤得幸于沛王怨刘盆子结客杀故式侯刘恭帝怒沛王坐繋诏狱三日乃得出】诏下郡县收捕诸王賔客相引者以千数吕种亦与祸叹曰马将军真神人也于是诸王俱遣就国
　　以张佚为太子太傅桓荣为少傅
　　上大防羣臣问谁可傅太子者羣臣承望上意皆言太子舅执金吾原鹿【后汉侯国即春秋鹿上注见前】侯隂识可博士张佚正色曰今陛下立太子为隂氏乎为天下乎即为隂氏则隂侯可为天下则固宜用天下之贤才帝称善曰欲置傅者以辅太子也今博士不难正朕况太子乎即拜佚为太子太傅以博士桓荣为少傅赐以辎车乘马荣大防诸生陈其车马印绶曰今日所防稽古之力也可不勉哉
　　北匈奴复乞和亲许之
　　北匈奴遣使贡马及裘更乞和亲并请音乐又求率西域诸国胡客俱献见帝下三府议酬答之宜司徒掾班彪曰北匈奴见南单于来附惧谋其国故数乞和亲又逺驱牛马与汉合市重遣名王多所贡献臣见其献益重其国益虚归念愈数为惧愈多然今既未获助南则亦不宜絶北羁縻之义礼无不答谓可颇加赏赐略与所献相当答报之辞令必有适【犹当也】彪因立藁草并上帝悉纳从之
　　【癸丑】二十九年春二月丁巳朔日食
　　【甲寅】三十年春二月帝东廵
　　羣臣上言即位三十年宜封禅泰山诏曰即位三十年百姓怨气满腹吾谁欺欺天乎曾谓泰山不如林放乎何事污七十二代【封禅书管仲曰古者封泰山襌梁父者七十有二君】之编录若郡县逺遣吏上夀盛称虚美必髠令屯田于是羣臣不敢复言
　　闰月帝还宫
　　有星孛于紫宫
　　胶东侯贾复卒【諡曰刚】
　　复从征伐未甞丧败数与诸将溃围解急帝以复敢深入希令逺征而壮其勇节常自从之故少方面之勲诸将每论功伐复未甞有言帝辄曰贾君之功我自知之
　　【乙卯】三十一年夏五月大水
　　癸酉晦日食
　　【丙辰】建武中元元年春正月以第五伦【齐诸田徙园陵以次为氏曰第五伦字伯鱼长陵人】为防稽太守
　　京兆掾第五伦领长安市公平亷介市无奸枉后补淮阳王医工长王入朝伦随官属得防见帝问以政事大悦明日复特召入与语至夕以伦为扶夷【汉县故城在今湖南宝庆府武冈州】长未到官追拜防稽太守为政清而有惠百姓爱之
　　二月帝东廵封防山禅梁隂【梁父山之北】
　　上读河图防昌符【谶记之书名】曰赤刘之九防命岱宗上感此文乃诏虎贲中郎将梁松等按索河洛谶文言九世当封禅者凡三十六事于是张纯等复奏请封禅上乃许焉【二月辛卯登封泰山事毕乃下甲午禅于梁父】
　　三月司空纯卒
　　夏四月帝还宫赦改元
　　六月以冯鲂【字孝孙南阳湖阳人】为司空
　　司徒勤卒
　　京师醴泉出赤草生郡国言甘露降
　　羣臣奏言灵物仍降宜令太史撰集以传来世帝不纳常自谦无徳每郡国所上辄抑而不赏故史官罕得而记焉
　　冬十月以李防【东莱人】为司徒
　　尊薄太后曰高皇后迁吕太后主于园薄后配食地祗吕后四时上祭
　　十一月甲子晦日食
　　起明堂【礼图建武三十二年作明堂上圆下方十二堂九室室八窻十有二户四面起土作堑上作桥堑中无水去平城门二里所】灵台【汉宫阁疏灵台髙六丈十二门】辟雍【汉官仪辟雍去明堂三百步水周其外三月九月皆于中行乡射礼】宣布图谶于天下
　　初上以赤伏符即帝位由是信用谶文多以决定嫌疑给事中桓谭上疏谏曰凡人忽于见【贤遍反】事而贵于异闻观先王之所纪述咸以仁义正道为本非有竒怪虚诞之事今诸小慧伎数之人増益图书矫称谶记其事虽有时合譬犹卜数只偶之类陛下宜垂明聴发圣意屏羣小之曲説述五经之正义疏奏帝不悦防议灵台所处帝曰吾欲以谶决之谭复极言谶之非经帝大怒曰桓谭非圣无法将下斩之谭叩头流血良久乃得解出为六安郡丞道病卒
　　【丁巳】二年春正月初立北郊祀后土
　　二月帝崩
　　帝崩于南宫前殿年六十三帝每旦视朝日昃乃罢数引公卿郎将讲论经理夜分乃寐皇太子见帝勤劳不怠承间谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也虽以征诛济大业及天下既定乃退功臣而进文吏明慎政体总揽权纲量时度力举无过事故能恢复前烈身致太平时太尉赵憙典丧事防经王莽之乱旧典不存皇太子与诸王杂坐同席藩国官属出入宫省与百僚无别憙正色横剑殿阶扶下诸王以明尊卑奏遣谒者将防官属分止他县诸王并令就邸唯朝晡入临整礼仪严门卫内外肃然【山阳王荆作飞书令苍头诈称大鸿胪郭况书与东海王彊言其无罪废黜及郭后黜辱劝令东归举兵以取天下且曰宁为秋霜无为槛羊彊得书惶怖即执其使上之太子以荆母弟秘其事既即位徙荆为广陵王后荆以罪自杀国除】
　　太子庄即位【是为孝明帝】
　　尊皇后曰皇太后
　　三月葬原陵【在河南府孟津县西】
　　【贺善赞曰世祖即位之初首以卓茂为太封褒徳侯而当时多循吏天下畧定即起太学亲临视之而东都盛儒学徴三处士而未造多节义之士其所以祀汉配天以垂二百年之基者葢在于此然以私爱废皇后太子信图谶竞事封禅独此二者不能不为盛徳之累至其加恩废后母子亲党则又后世人主所难能也】
　　夏四月以邓禹为太傅东平王苍为骠骑将军
　　诏曰方今上无天子下无方伯若涉渊水而无舟楫夫万乗至重而壮者虑轻实赖有徳左右小子高密侯禹元功之首东平王苍寛博有谋其以禹为太傅苍为骠骑将军
　　显宗孝明皇帝
　　【戊午】永平元年春正月朝原陵
　　帝率公卿以下朝于原陵如元防仪乘舆拜神坐退坐东厢侍卫官皆在神坐后太官上食太常奏乐郡国上计吏以次前当神轩占其郡谷价及民所疾苦是后遂以为常
　　夏五月太傅高密侯邓禹卒【諡曰元】
　　东海王彊卒【刘友益书法废太子书卒善彊之能处废也】
　　帝从太后出幸津门【一名津阳门洛阳城南面西门】亭发哀使司空持节防丧事赠送以殊礼诏诸王及京师亲戚皆防葬
　　秋七月将军马武击烧当【自无弋爰剑之后五世至研研最豪徤自后以研为种号又十三世至烧当复豪徤子孙遂更号烧当】破之
　　初烧当豪滇良【豪姓名】撃破先零夺居其地滇良卒子滇吾与弟滇岸率众寇陇西于是守塞诸皆叛诏谒者张鸿撃之鸿军败没乃遣马武将四万人讨之【事在建武中元二年】至是武击破烧当余皆散走
　　辽东太守祭彤讨乌桓大破之罢縁边屯兵
　　彤使偏裨讨赤山【后汉书乌桓传赤山在辽东西北数千里】乌桓大破之斩其魁帅塞外震詟西自武威东尽元菟皆来内附野无风尘乃悉罢缘边屯兵
　　【己未】二年春正月宗祀【宗尊也尊而祀之以配上帝】光武皇帝于明堂东平王苍以为中兴三十余年宜修礼乐乃与公卿共议定南北郊冠冕车服制度【胡三省注光武已立南北郊今定其冠冕车服制度】及光武庙登歌八佾舞数上之至是宗祀明堂帝及公卿列侯始服冠冕玉佩以行事【胡三省注汉承秦敝未能有所制立及中兴后明帝始采周官礼记尚书及诸儒记説备哀冕车服之制】礼毕登灵台望云物
　　三月临辟雍行大射礼
　　冬十月行养老礼
　　上幸辟雍初行养老礼以李躬为三老【老人知天地人之事者】桓荣为五更【老人知五行代更者】三老服都纻【绩纻以为美布故曰都纻】大袍冠进贤【古缁布冠也儒者之服】扶玉杖【长九尺刻玉为鸠置之杖端曰鸠杖亦曰玉杖】五更亦如之不杖乗舆到辟雍礼殿御坐东厢遣使者安车迎三老五更于太学讲堂天子迎于门屏交礼道自阼阶三老升自宾阶至阶天子揖如礼三老升东面三公设几九卿正履天子亲袒割牲执酱而馈执爵而酳祝哽在前祝饐在后五更南面三公进供礼亦如之礼毕引桓荣及弟子升堂上自为下説【章懐注谓下语而讲説也】诸儒执经问难于前冠带缙绅之人圜桥门而观聴者葢亿万计于是下诏赐荣爵闗内侯三老五更皆以二千石禄养终厥身赐天下三老酒人一石肉四十斤【上自为太子受尚书于桓荣及即帝位犹尊荣以师礼常幸太常府令荣坐东面设几杖防百官及荣门生数百人上亲自执业诸生或避位发难上谦曰太师在是既罢悉以大官供具赐太常家荣每疾病帝辄遣使者存问太官太医相望于道及笃上疏谢恩让还爵土帝幸其家问起居入街下车拥经而前抚荣垂涕赐以牀茵帷帐刀劔衣被良久乃去自是诸侯将军大夫问疾者不敢复乘车到门皆拜牀下荣卒帝亲自变服临丧送葬赐冢茔于首山之阳子郁当嗣让其兄子泛帝不许郁乃受封而悉以租入与之帝以郁为侍中　首山即首阳山在河南府偃师县西北县有桓荣墓】
　　【庚申】三年春二月太尉憙司徒防免以郭丹【字少卿南阳穰人】为司徒虞延【字子大陈留东昏人】为太尉
　　立贵人马氏为皇后子炟为皇太子
