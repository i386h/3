<!-- { "loadSidebar": true } -->
　　弼至契丹见契丹主言曰两朝人主父子继好垂四十年一旦求割地何也契丹主曰南朝违约塞鴈门增塘水治城隍籍民兵将以何为羣臣请举兵而南吾谓不若遣使求地求而不获举兵未晚弼曰北朝忘章圣皇帝之大徳乎澶渊之役苟从诸将言北兵无得脱者且北朝与中国通好则人主专其利而臣下无所获若用兵则利归臣下而人主受其祸故劝用兵者皆为身谋尔契丹主惊曰何谓也弼曰晋高祖欺天叛君末帝昏乱土宇狭小上下离叛故契丹全师独克然掳获金币充牣诸臣之家而壮士健马物故大半今中国提封万里精兵百万法令修明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶岁币尽归人主羣臣何利焉契丹主大悟首肯者久之弼又曰塞鴈门者备元昊也塘水始于何承矩事在通好前城隍皆修旧民兵亦补阙非违约也契丹主曰微卿言吾不知其详虽然吾祖宗故地当见还也弼曰晋以卢龙赂契丹周世宗复取闗南地皆异代事若各求地岂北朝之利哉既退刘六符曰吾主耻受金币坚欲十县何如弼曰本朝皇帝尝言为祖宗守国岂敢妄以土地与人北朝所欲不过租赋尔朕不忍多杀两朝赤子故屈已增币以代之若必欲得地是志在败盟假此为辞尔澶渊之盟天地鬼神实临之北朝首发兵端过不在我天地神其可欺乎六符谓其介曰南朝皇帝存心如此大善当共奏使两主意通明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之国岂可一荣一辱哉猎罢六符曰吾主闻公荣辱之言意甚感悟今惟有结昏可议尔弼曰结昏易生嫌隙本朝长公主出降赍送不过十万缗岂若岁币无穷之利哉契丹主谕弼使还曰俟卿再至当择一事受之卿其遂以誓书来弼还具以白帝帝复使弼持和亲增币二议及誓书往契丹且命受口传之词于政府既行次乐寿谓副使张茂实曰吾为使而不见国书脱书词与口传异吾事败矣启视果不同驰还都以晡时入见曰政府故为此以陷臣臣死不足惜如国事何帝以问晏殊殊曰吕夷简决不为此诚恐误尔弼曰晏殊奸邪党夷简以欺陛下遂易书而行
　　九月暨契丹平
　　弼至契丹不复议婚专欲增币且曰南朝既增我岁币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣于一字何有若我拥兵而南得无悔乎弼曰本朝兼爱南北之民故屈已增币何名为惧或不得已而用兵则当以曲直为胜负非使臣之所知也契丹主曰卿勿固执古有之矣弼曰自古惟唐高祖借兵突厥当时赠遗或称献纳然后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃留增币誓书而使其北院枢密副使耶律仁先【字济兰孟父房之后】及刘六符持誓书与弼偕来且议献纳二字弼至入对曰二字臣以死拒之彼气折矣可勿许也帝用晏殊议竟以纳字许之于是岁增银绢各十万匹两送至白沟仍遣知制诰梁适【字仲贤东平人】持誓书与仁先如契丹报之契丹亦遣使再致誓书来报撤兵自是通好如故【按济兰旧作糺邻今改】
　　闰月元昊寇镇戎军副总管葛怀敏【眞定人】防兵御之败死元昊遂大掠渭州
　　元昊入寇攻镇戎军先是知延州厐籍言夏境防食稼且旱元昊思纳欵诏命知保安军刘拯谕元昊亲信野利纲哩拉【即野利旺荣旧作刚浪陵今改】雅竒【旧作遇乞今改】兄弟令内附即西平爵土纲哩拉令拉黙特【旧作浪埋今改】萨勒竒【旧作赏乞今改】玛尼【旧作媚娘今改】三人诣种世衡乞降【世衡知其诈曰与其杀之不若因以为间留使监税出入骑从甚宠】又遣其教练使李文贵至青涧报世衡言用兵以来资用困乏人情便于和世衡以白籍籍曰此诈也乃屯兵青涧留文贵不遣至是元昊果大入王沿使葛怀敏督诸砦兵御之分诸将为四路趋定川砦【在固原州西北】贼毁桥断其归路四面围之懐敏突围走由是大溃懐敏驰至长城【在固原州西北与隆徳县接界秦时故址也】濠路已断遂及将校十四人死焉余军马皆爲敌所得元昊乗胜直扺渭州焚荡庐舍屠掠民畜自泾邠以东皆闭垒自守范仲淹自将庆州蕃汉兵援之元昊乃还【议者欲以金缯啖契丹使攻元昊命御史中丞贾昌朝往使昌朝力辞使命且上疏曰太祖收方镇之权以为万世利及太宗时将帅率多旧人犹能仗威灵所向有功近岁因西羌之叛骤择将领而士不练习以屡易之将驭不练之士故战则必败此削方镇太过之弊也况今武臣多亲旧恩幸出即为将素不知兵一旦付与千万人之命是驱之死地矣此用亲旧恩幸之弊也请自今方镇守臣无数更易刺史以上宜慎所授以待有功且命将之时去疑贰推恩惠务责以大效使一切便宜从事庶得驭将之道帝嘉纳之】
　　冬十一月以韩琦范仲淹厐籍为陜西安抚经畧招讨使置司泾州
　　初翰林学士王尧臣【字伯庸虞城人】体量安抚陜西归上疏论兵因言韩琦范仲淹皆忠义智勇不当置之散地及葛懐敏败死中外震惧帝思尧臣之言时已命文彦博经畧泾原帝以泾原伤夷欲对徙仲淹使王懐徳【继忠子】谕之仲淹附奏乞与韩琦同经畧泾原并驻泾州琦兼秦凤臣兼环庆泾原有警臣与琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定愿诏厐籍兼领环庆以成首尾之势秦州委文彦博庆州用滕宗谅总之渭州一武臣足矣帝采用其防乃复置陜西路经畧安抚招讨使总四路之事置府泾州益屯兵三万以琦仲淹籍分领之复以尧臣为体量安抚使徙彦博帅秦宗谅帅庆张亢帅渭州尧臣复言琦等既为总使则四路当禀节制不当复带使名各置司行事使所禀不一于是诸路并罢经畧使【琦与仲淹在兵间久名重一时人心归之朝廷倚以为重二人号令严明爱抚士卒诸羌来者推诚抚接咸感恩畏威不敢輙犯边境边人为之谣曰军中有一韩西贼闻之心胆寒军中有一范西贼闻之惊破胆】
　　征处士孙复【字明复晋州平阳人】为国子监直讲
　　复举进士不第退居泰山着春秋尊王发微十二篇国子直讲石介尝师事之语人曰孙先生非隐者也于是范仲淹富弼皆言复有经术宜在朝廷故召用之
　　以富弼为翰林学士辞不拜
　　弼始受命使契丹闻一女卒再往闻一男生皆不顾得家书未尝发輙焚之曰徒乱人意于是帝复申枢密直学士之命弼辞又除翰林学士弼恳辞曰增岁币非臣本意特以方讨元昊未暇与角故不敢以死争安敢受赏乎
　　【癸未】三年春正月元昊上书请和
　　元昊虽数胜然死亡创夷相半人困防集财力不给国中为十不如之谣以怨之种世衡又以计遣王嵩【本僧人王光信世衡奏补三班借职更名嵩】遗书间其大将野利纲哩拉雅竒兄弟皆得罪【纲哩拉雅竒皆有才谋号大王亲信用事世衡谋间之乃为蜡书遣嵩遗纲哩拉言朝廷知王有向汉心已授夏州节度并以枣缀画喻其早归之意纲哩拉得书笑曰种使君长矣何为此儿戏乃执嵩以书自诣元昊上之元昊果疑刚哩拉不令归而锢嵩穽中遣人诈为纲哩拉使使世衡世衡知其为元昊所遣故为欵语而厚遣之使还元昊出嵩穽中而纲哩拉已报死矣世衡知其谋已行复为文以祭刚哩拉悼其兄弟有意本朝垂成而失投之境上夏人得之以献元昊雅竒以此亦并获罪】元昊既失二将久之知为世衡所卖遂定讲和之防时帝亦以西鄙用兵日久心厌之防契丹使言元昊欲归欵乃密诏厐籍招纳之籍遣李文贵还以通意元昊闻之大喜厚礼王嵩使与文贵以书至延州议和【续纲目作文贵以纲哩拉书议和考宋史种世衡传元昊得王嵩书遣李文贵以刚哩拉防报世衡而夏国传文贵于元昊未冦镇戎之前已为厐籍所留二传前后矛盾续纲目采录殊混今依宋元通鉴改辑】然犹倔彊不肯削僭号且云如日方中止可顺天西行安可逆天东下籍以其言未服乃令自请而诏籍复书许之元昊知朝廷许和有绪乃遣其六宅使贺从朂与文贵至延州上书自称男邦泥鼎国乌珠【旧作泥定国兀卒今改正】上书父大宋皇帝更名曩霄而不称臣【乌珠即吾祖也如可汗号】籍言名体未正不敢以闻从朂曰子事父犹臣事君也若得至京师天子不许更归议之籍送使者阙下因陈便宜言羌久不通和市国人愁怨今辞理寖顺必有改事中国之心请遣使谕之
　　二月立四门学
　　三月以吕夷简为司徒同议军国大事
　　先是夷简感风诏拜司空平章军国大事疾稍愈命数日一至中书裁决可否夷简力辞帝降手诏曰古谓髭可疗疾今剪以赐卿至是帝御延和殿召见敕乘马至殿门命内侍取兀子【坐具有倚曰椅无倚曰兀】舆【舁也】以前夷简辞避久之诏给扶毋拜乃罢相改授司徒同议军国大事
　　以晏殊同平章事兼枢密使贾昌朝参知政事富弼为枢密副使弼固辞不拜
　　弼见帝言契丹既结好议者便谓无事万一败盟臣死且有罪愿陛下思其轻侮之耻坐薪尝胆不忘修政且收臣新命使天下知使臣不受赏和好未可保其于守备决不敢懈帝察其意坚改授资政殿学士
　　召夏竦为枢密使
　　以欧阳修王素【字仲仪旦子】蔡襄知谏院余靖为右正言增置谏官以修等为之襄喜贤路开而虑正人难久立乃上疏曰修等忠诚刚正必能尽言但恐邪人不利必造为御之之说其说不过有三曰好名好进彰君过尔愿陛下察之修每入对帝必延问执政咨所宜行既多所张弛小人翕翕不便修虑善人必不胜数为帝分别言之【初范仲淹贬饶州修及尹洙余靖皆以直仲淹见逐羣邪目之曰党人于是朋党之论起修论事切直人视之如仇帝独奬其敢言顾侍臣曰如欧阳修者何处得来】
　　夏四月遣使如夏州
　　贺从朂至京帝用厐籍言命著作佐郎邵良佐更往议之许封册元昊为夏国主岁赐绢十万匹茶三万斤富弼言元昊臣契丹而不臣我朝则是契丹为无敌于天下矣须令称臣乃可许和蔡襄亦言乌珠之译为吾祖特以侮慢朝廷使朝廷赐之诏而亦曰吾祖是何等语耶不可许其请帝皆不听良佐至夏州元昊亦遣儒定裕舎【旧作如定聿舍今改】张延寿等来议和及岁币
　　以韩琦范仲淹为枢密副使
　　以元昊请和故召还命知永兴军郑戬代之富弼言西寇未殄亦须借材若二人俱来或恐阙事愿召一人使处于内一人就授副枢且令在边表里相济事无不集不听【时元昊倚契丹邀索无厌晏殊等厌用兵将一切从之琦力陈其不便帝嘉纳之】
　　夏竦至京师罢之以杜衍为枢密使
