<!-- { "loadSidebar": true } -->
　　【壬午】二年夏遣李广利将兵击匈奴别将李陵战败降虏贰师出酒泉击匈奴斩万余级师还匈奴大围之汉军乏食数日死伤者多假司马赵充国【字翁孙陇西上邽人】与壮士百余人溃围陷阵贰师引兵随之遂得解【充国身被二十余创诏征诣行在所帝亲视其创嗟叹之拜为中郎】初李广有孙陵【字少卿】善骑射爱人下士帝以为有广之风拜骑都尉使将丹阳楚人五千人教射酒泉张掖以备胡至是上欲使为贰师将辎重陵曰臣所将皆荆楚勇士奇才剑客力扼虎射命中愿得自当一队分单于兵毋令専乡贰师军上曰将恶相属耶吾发军多无骑予女陵对无所事骑臣愿以步兵五千人涉单于庭上壮而许之因诏路博徳将兵半道迎陵军博徳亦羞为陵后距奏言方秋匈奴马肥未可与战愿留陵至春俱出上疑陵悔而教博徳上书乃诏博徳击匈奴于西河【注见前】诏陵以九月发陵于是出居延【汉县注见前】至浚稽山【注见前】与单于相值骑可三万围陵军【军居两山间以大车为营陵引士出营外为陈前行持防盾后行持弓弩令曰闻鼔声而纵闻金声而止】虏见汉军少直前就营陵战千弩俱发应而倒击杀数千人单于大惊召左右地兵八万余骑攻陵陵且战且引南行斩首三千余级【抵大泽葭苇中虏从上风纵火陵亦军中纵火以自救】步鬭树木间复杀数千人单于曰此汉精兵击之不能下日夜引吾南近塞得毋有伏兵乎欲去防军候管敢亡降匈奴具言陵军无后救矢且尽单于大喜遮道急攻【陵居谷中虏在山上四面射矢如下】汉军南行未至鞮汗山一日五十万矢皆尽陵太息曰兵败死矣令军士各防期至遮虏障【汉路博徳所筑在今肃州北边外】相待虏骑数千追之【校尉成安侯韩延年战死】陵曰无面目报陛下遂降军得脱至塞者四百人【上闻陵降怒甚羣臣皆罪陵惟太史令司马迁盛言陵事亲孝与士信常奋不顾身以狥国家之急且陵提步卒不满五千深蹂戎马之地抑数万之师虽古名将不过也身虽陷败彼之不死宜欲得当以报汉也上以迁为诬防欲沮贰师为陵防説下迁腐刑久之上悔曰陵当发出塞乃诏彊弩都尉令迎军坐预诏之得令老将生奸诈乃遣使劳赐陵余军得脱者】
　　遣绣衣直指使者【即侍御史师古曰衣以绣者尊宠之也】发兵击东方盗贼时郡国二千石多酷暴吏民益轻犯法东方盗贼滋起攻城邑取库兵释死罪杀二千石掠卤乡里道路不通上使光禄大夫范昆等衣绣衣持节虎符发兵以兴击所至得擅斩二千石以下诛杀甚众一郡多至万余人数歳乃颇得其渠率散卒失亡复聚党阻山川者往往羣居无可奈何于是作沈命法【韦昭曰沈没也敢蔽匿盗贼者没其命】曰盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发府亦使其不言故盗贼浸多上下相为匿以文辞避法焉【是时暴胜之为直指使者衣绣杖斧所诛杀二千石以下尤多威振州郡至勃海闻郡人隽不疑贤请与相见不疑容貌尊严衣冠甚伟胜之躧履起迎登堂坐定不疑据地曰窃伏海滨闻暴公子旧矣今乃承顔接辞凡为吏太刚则折太柔则废威行施之以防然后树功扬名永终天禄胜之深纳其戒及还表荐召拜青州刺史王贺亦为绣衣御史逐捕羣盗多所纵舍以奉使不称免叹曰吾闻活千人子孙有封吾所活者万余人后世其兴乎　隽不疑字曼倩勃海人王贺字翁孺元皇后之父】
　　【癸未】三年春三月帝东巡还祠常山
　　上行幸泰山修封祀明堂因受计还祠常山瘗元玉方士之候神人求蓬莱者终无有騐上益厌怠矣然犹覊縻不絶冀遇其真
　　夏大旱赦
　　【甲申】四年春正月遣李广利等击匈奴不利族诛李陵家发天下七科适及勇敢士遣李广利等四将军出塞【贰师将军李广利将骑六万步兵七万出方彊弩都尉路博徳将万余人与贰师防逰击将军韩説将步兵三万人出五原因杅将军公孙敖将骑万步兵三万人出鴈门】匈奴闻之悉逺其累重于余吾水【在浚稽山北】北而单于以兵十万待水南与贰师接战贰师解而引归游击无所得因杅与左贤王战不利时上遣敖深入匈奴迎李陵敖军无功还因曰得生口言李陵教单于为兵以备汉军故臣无所得上于是族陵家既而闻之乃李绪非陵也陵使人刺杀绪单于以女妻陵立为右校王与卫律皆贵用事
　　夏四月立子髆为昌邑王【治昌邑注见前】
　　髆李夫人子也【立十一年薨子贺嗣】
　　秋九月令死罪入赎
　　钱五十万减死一等
　　【乙酉】太始元年【应劭曰与民更始故以冠元】春正月徙豪杰于茂陵【丙戌】二年春三月制金班诸侯王
　　诏曰往者朕郊见上帝获白麟渥洼水出天马泰山见黄金宜改故名今更黄金为麟趾褭【奴了反】蹏【要褭骏马名褭蹏马蹏也师古曰旧金以斤两为名今欲表祥瑞故普改为麟足马蹏之形以易旧法】以协瑞焉因以班赐诸侯王
　　秋穿白渠【在西安府泾阳县西北有大白中白南白三渠】
　　赵中大夫白公【史失其名】奏穿渠引泾水【注见前】首起谷口【在泾阳县西北师古曰仲山之谷口也汉时为县今呼冶谷仲山之北寒凉故为此谷为寒门】尾入栎阳【注见前】注渭中袤二百里溉田四千五百余顷因名曰白渠民得其饶【歌曰田于何所池阳谷口郑国在前白渠起后举臿成云决渠为泾水一石其泥数斗且溉且粪长我禾黍衣食京师亿万之口　郑国渠注见前今三白渠自仲山龙洞而东北曰北白中曰中白南曰下白凡灌泾阳醴泉三原髙陵四县田七千余顷】
　　【丁亥】三年春正月帝东巡琅邪浮海而还
　　上行幸东海获赤鴈作赤鴈之歌幸琅邪礼日成山登之罘【注俱见前】浮大海而还
　　子弗陵生
　　弗陵母曰河间赵偼伃【帝遇河间望气者言此有奇女上使召之既至两手皆拳上自披之手即时伸由是得幸号拳夫人封偼伃　偼伃位昭仪下视上卿比列侯】居钩弋宫【以偼伃手反屈如钩故名】任身十四月而生上曰闻昔尧十四月而生乃命门曰尧母门
　　以江充【邯郸人】为水衡都尉
　　充初为赵王【赵敬肃王彭祖】客得罪亾诣阙告赵太子隂事太子坐废充容貌魁岸被服轻靡上召与语大悦之拜为直指绣衣使者使督察贵戚近臣逾侈者充举劾无所避令身待北军击匈奴贵戚子弟叩头求哀于上愿入钱赎罪凡数十万上以充为忠直尝从上甘泉逢太子家使乗车马行驰道中充以属吏太子使人谢充曰非爱车马诚不欲令上闻之以教敕亡素【谓素不曽教敕左右】者唯江君寛之充不听遂白奏上曰人臣当如是矣大见信用威震京师
　　【戊子】四年春三月帝东巡祀明堂修封禅夏五月还宫赦上幸不其【汉县以不其山名故城在今山东莱州府即墨县】祠神人于交门宫【晋灼曰琅邪有交门宫】若有乡坐拜者作交门之歌
　　冬十月甲寅晦日食
　　【己丑】征和元年【应劭曰言征伐四夷而天下和平】夏大旱
　　冬十一月大捜长安十一日
　　上居建章宫见一男子带剑入中龙华门命收之弗获上怒斩门候发三辅【京兆左冯翊右扶风是为三辅】骑士大捜上林闭长安城门索十一日乃解巫蛊始起【是时方士及诸神巫多聚京师率皆左道惑众变幻无所不为女巫往来宫中教美人度厄毎屋輙埋木人祭祀之因妬忌恚詈更相告讦以为祝诅上无道后宫及大臣被诛者甚众】
　　【庚寅】二年春正月丞相贺有罪下狱死夷其族以刘屈牦【中山靖王子】为左丞相【封澎侯】
　　贺夫人君孺卫皇后姊也子敬声为太仆骄奢不奉法擅用北军钱发觉下狱时诏捕阳陵大侠朱安世甚急贺自请捕安世以赎敬声罪果得安世安世笑曰丞相祸及宗矣遂从狱中上书告敬声与阳石公主私通祝诅上有恶言遂下贺狱父子死狱中家族
　　夏四月大风发屋折木
　　帝如甘泉秋七月皇太子据杀使者江充白皇后发兵反诏丞相屈牦讨之据败走湖【汉县故城在今河南陜州阌乡县】皇后卫氏及据皆自杀
