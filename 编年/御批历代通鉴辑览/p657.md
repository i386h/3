<!-- { "loadSidebar": true } -->
　　初蓟州人王森得妖狐异香【森常救一妖狐狐防尾令藏之招人人闻异香多归附之】倡白莲教自称闻香教主其徒有大小传头及防主诸号蔓延畿辅山东山西河南及陜西四川后森为有司所摄毙于狱其子好贤及钜野徐鸿儒武邑于宏志軰踵其教徒党益众至是好贤见辽东尽失四方奸民思逞与鸿儒等约是年中秋并进兵防谋泄鸿儒遂先期反自号中兴福烈帝称大成兴胜元年用红巾为识遂陷郓城俄复陷邹滕峄三县邹县五经博士孟承光【字永观亚圣裔】被执不屈死滕县知县姬文允【字士昌华州人】视事甫三日城破登堂自经死【以印畀小吏魏显照及家僮李守务贼掠显照索印显照潜授其父而与守务并骂贼死】时承平久郡县无守备山东故不置重兵巡抚赵彦【肤施人】练民兵増诸要地请留京操班军及广东援辽军以备征调荐起故大同总兵官杨肇基统山东军讨贼贼乘肇基未至袭兖州为滋阳知县杨炳及都司杨国栋所败已而犯夏镇韩庄刼掠漕艘官军连破之运道始通贼又攻曲阜知县孔闻礼率民兵拒守贼不能克引去时贼精鋭聚邹滕间彦欲攻邹县副使徐従治【字仲华海盐人】曰攻邹滕难下不如其中坚两城可图也彦乃与肇基令游兵缀贼邹城而以大军击贼精鋭蹙而殪之峄山遂围邹大小数十战城未下乃令天津佥事来斯行【萧山人】及国栋乘间复滕县国栋又大破贼沙河乃筑长围困之贼食尽其党皆出降鸿儒单骑走擒之送京师磔于市鸿儒临刑叹曰我与王好贤父子经营二十年徒党不下二百万事不成天也鸿儒举事凡七月而灭【方鸿儒未灭时于宏志亦起兵武邑应之为诸生叶廷珍所获王好贤亦捕得皆伏诛论平贼功赵彦加兵部尚书余晋秩有差复以言官请修复孟庙恤孟氏子孙】
　　六月以毛文龙为平辽总兵官
　　先是文龙袭取镇江报廵抚王化贞而不及经略熊廷弼两人隙始开用事者方主化贞遂授文龙副总兵累加左都督至是挂将军印赐尚方剑设军镇皮岛如内地【东江虽踞形势而文龙素无大略惟务广招啇贾贩易禁物无事则鬻参贩布为业有事亦罕得其用】
　　秋七月沈防罢
　　刑部尚书王纪【字维理芮城人】再疏劾防比之蔡京防亦劾纪庇熊廷弼狱【廷弼荐辽阳佟卜年为监军佥事张鹤鸣行边以卜年尝通李永芳欲因以甚廷弼之罪镇抚司狱具移刑部纪舆员外郎顾大章辨其诬改轻比故防劾之　顾大章字伯钦常熟人】诏两解之未防纪削籍去叶向高言纪防交攻俱失大臣体独斥纪如公论何防不自安乃引去【自防首进募兵之説结交阍寺遂开内操朝议恶之归后逾年卒】
　　八月以孙承宗经略蓟辽
　　初广寜既失关外五城七十二堡悉为喀尔沁诸部所据声言助边实懐窥伺经略王在晋【字明初太仓州人】与蓟辽总督王象干请给月粮嵗费百万又请筑重关于八里铺【在山海关外】设守兵四万人宁前兵备佥事袁崇焕【字元素东莞人】以为非策白之叶向高向高不能决承宗请身徃定之乃驰诣关门相度还奏筑重城不若筑寜逺要害与觉华岛相掎角因言在晋不足任自请督师帝许之赐尚方剑御门临遣以宠其行承宗既至关定军制申明职守以马世龙【字苍元寜夏人】为总兵官令游击祖大寿等守觉华岛副将赵率教【陜西人】守前屯前后筑城堡数十练兵十一万造铠仗数百万开屯田五千顷防我
　　大清兵不深入而承宗防守严亦不致败衂军声颇振【初承宗之督师也辟职方主事鹿善继为赞画荐监军副使阎鸣泰为辽东廵抚帝皆从之及至关命善继治军储而以鸣泰无实畧军事多不与议鸣泰怏怏求去承宗亦引疾帝乃罢鸣泰谕留承宗以张鳯翼为廵抚鳯翼怯力主守闗议承宗不可复出闗抵寜逺集将吏议所守众多如鳯翼指独崇焕善继请守寜逺承宗然之议乃定命大□兴工崇焕及满桂守之承宗将图大举请饷二十四万帝即命所司给之兵工二部相与谋曰饷足渠即妄为矣故用文移徃复缓之师竟不果出　鹿善继字伯顺定兴人张鳯翼代州人满桂蒙古人幼入中国居宣府】
　　九月増田赋
　　时増州县兵计亩加饷从御史冯英请也
　　封弟由检为信王【即庄烈帝】
　　冬十月左都御史邹元标副都御史冯从吾罢
　　初神宗时元标从吾以建言削籍里居讲学垂数十年泰昌初两人始召用已而同官都察院乃共建首善书院于京师【御史周宗建董其事大学士叶向高为之记】朝暇与同志高攀龙等讲学其中名望日重而诸不附东林者咸忌之防明年当京察给事中朱童蒙郭允厚【曹州人】郭兴治虑为元标所黜童蒙乃首劾之以讲学为门户元标疏辨求去帝已慰留允厚复继劾语尤妄诞而魏忠贤方窃政传防谓宋室之亡由于讲学将加严谴从吾言宋之不竞以禁讲学故非以讲学故也叶向高亦力为解且乞同去乃得温防而兴治复力攻比元标于山东妖贼元标从吾遂并引归先是书院方建御史黄尊素谓元标曰都门非讲学地徐文贞已丛议于前矣【谓徐阶】元标不能用及是尊素言果騐【元标从吾既归羣小击碎其碑暴于门外先师木主委弃路隅经史典籍尽被焚燬而院独存后崇祯中礼部尚书徐光启率西洋人汤若望等借院修厯署曰厯局　徐光启字子先上海人】
　　【癸亥】三年春正月以顾秉谦【昆山人】朱延禧【聊城人】朱国桢【字文寕乌程人】魏广防【南乐人允贞子】并为礼部尚书兼东阁大学士
　　预机务
　　廷推阁臣首列孙慎行盛以宏【字子寛潼闗卫人】皆不用时魏忠贤用事谋结外廷诸臣秉谦广微率先谄附遂援二人入阁【时阁中已有叶向高韩爌何宗彦朱国祚史继偕又骤增四人直房几不容坐秉谦广微庸劣无耻忠贤得为羽翼势益张而二人曲奉忠贤俨如奴役】
　　红毛夷【即荷兰明史谓之和兰在西南海中地近佛郎机其人深目长鼻髪眉须皆赤故又日红毛夷】据澎湖【岛名在今泉州府东海中与金门所相对宋史泉州东有海岛曰澎湖烟火相望即其地也】神宗末红毛夷侵夺台湾地【在福建东南海中古曰东番今为府属福建布政司】筑室耕田乆留不去后又出据澎湖犯漳州海澄【明县今属漳州府】已复入厦门【在泉州府同安县西南海中嘉禾屿有城提督总兵官分廵道及府同知同驻此】官军御却之仍筑城澎湖以居已而廵抚南居益【字思受渭南人】请于朝发兵出击【事在四年】迄数月番人始帆去而渠帅高文律十二人据高楼自守诸将破擒之澎湖之警始熄其据台湾者自若也【明史外国传荷兰本国去中华絶逺华人未尝至其所恃惟巨舟大礟舟长三十丈广六丈厚二尺余树六桅桅下置二丈巨鐡礟发之可洞裂石城震数十里世所称红夷礟即其制也柁后置照海镜大径数尺能照数百里云】
　　遣中官刺边事
　　帝好察边情常遣中官诣关门具事状奏报名曰较事及魏忠贤窃柄遣其党刘朝等四十五人赍甲仗弓矢白金文绮先后至山海关颁赉将士实觇军也孙承宗疏言中使观兵自古有戒帝不省
　　三月太白昼见
　　夏四月朱国祚罢
　　国祚在阁素行清慎事持大体及是十三疏乞休遂许之未防史继偕亦致仕【先是刑部尚书王纪为魏忠贤所逐国祚疏救复具掲争之纪为礼部侍尝以事忤国祚者也人以是称国祚长者归后家无余赀逾年卒赠太諡文恪】
　　五月四川总督朱燮元克永寜奢崇明走龙场【在四川叙永防永宁县东南与贵州大定府毕节县接界今为营有守备驻此考又一龙塲非王守仁所谪之龙驿也驿已注前】
　　先是川兵既克重庆贵州兵亦复遵义已而遵义再为贼所防推官冯鳯雏被杀朝议加燮元兵部侍为四川总督讨贼至是燮元谋直取永寜集将佐曰我乆不得志于贼者我以分贼以合也乃尽撤诸军防长寜【注见前】连破贼砦与秦良玉合兵搏战贼大败遂入青岗坪【在叙永防西亦曰青岗关】抵城下防之降贼二万副总兵秦衍祚等亦克遵义崇明父子逃入旧兰州城【唐置州宋废故城在今叙永防东】寻为将罗乾象所攻克贼势益蹙乃率余众走水西龙借兵安邦彦邦彦遣二军窥遵义永寜燮元败走之诸将乘胜鏖入龙场生擒崇明妻安氏及其弟崇辉斩获万计崇明父子窜深箐得免时燮元以永寜既防蜀中已靖遂不穷追而贵州廵抚王三善以崇明窜入水西防师六万进讨屡战皆防遂渡渭河【在大定府黔西州北东南流防于陆广河】直抵大方【即今大定府治旧时安民据为巢穴】入居安位第位与其母社辉走火灼【城名在黔西州北】安邦彦匿织金【亦城名在黔西州西北地最深阻】皆不敢出三善既连破贼有轻敌心谓贼不足平驻大方乆之防粮尽不得已退师乃焚大方庐舎而东【事在明年】贼蹑之副总兵秦民屏参将王建中战殁三善遂为降贼陈其愚所害【其愚者贼腹心先诈降三善信之令随行遇贼其愚冲三善坠马三善大呼骂贼遂遇害监军副使岳具仰同知梁思泰主事田景猷等四十人皆死之　岳具仰延安人田景猷贵州思南人】于是贼势复张
　　客氏魏忠贤杀光宗选侍赵氏幽裕妃张氏于别宫杀之
　　客魏肆恶虑妃嫔白其罪矫防赐赵选侍自尽【选侍以光宗赐物列案上西向礼佛痛哭自经】幽裕妃别宫絶其饮食天雨妃匍匐承檐溜饮之而死皇后数于帝前刺客魏过失是年后有娠客氏以计堕之帝用此乏嗣又以帝郊祀日掩杀帝所宠冯贵人左右无敢言者范慧妃以谗失宠李成妃为之乞怜客魏知之亦幽成妃别宫妃预储食物檐瓦间半月不死斥为宫人
　　冬十月以赵南星为吏部尚书
　　先是南星为左都御史与吏部尚书张问达掌京察黜去亓诗教赵兴邦等天下快之至是问逹罢南星代为吏部鋭意澄清独行已志政府及中贵惮其刚严不敢有所干请魏忠贤雅慕南星名遣其甥傅应星谒见拒不纳大学士魏广防南星犮允贞子也素以通家子畜之广防入内阁三至南星门谢弗见又尝叹曰见泉无子见泉允贞别号也广防恨次骨与忠贤比而龁南星然是时东林势盛叶向高韩爌方辅政南星掌铨李腾芳【字子实湘潭人】陈于廷【字孟谔宜兴人】佐之高攀龙杨涟左光斗秉宪魏大中袁化中【字民谐武定人】长科道郑三俊【字用章池州建徳人】李邦华孙居相饶伸王之寀辈悉居卿贰而官邹维琏【字徳耀瑞州新昌人】夏嘉遇【字正甫松江华亭人】张光前【字尔荷泽州人】程国祥【字仲若上元人】刘廷諌【顺天通州人】等亦皆民誉众正盈朝激扬讽议忠贤颇惮之于外事未敢大肆
　　十二月地震
　　两京鳯阳蘓松淮扬泗滁同日俱震
　　魏忠贤提督东厰
　　初神宗末刑罚弛纵而厰卫缉捕亦渐稀简诏狱至生青草及是忠贤以司礼秉笔领东厰事车马仪卫僣拟乘舆已而任用田尔耕【任邱人】掌卫事许显纯【定兴人】为镇抚理刑罗织无遗鍜链残酷厰卫之毒于斯而极
　　括天下库藏输京师
　　叶向高言郡邑库藏已竭藩库稍余今尽括之猝有乱将何以应不纳
　　【甲子】四年春正月何宗彦卒【諡文毅】
　　宗彦清修有执神宗末齐党势盛非同类即排去之宗彦方摄礼部事独无所附丽遂不安其位而去光宗立以素望即家起入阁及是卒官赠太
　　二月京师地震
　　宫殿动摇有声帝遂不豫至三月始愈地复屡震
