<!-- { "loadSidebar": true } -->
　　金主以和议既絶惧兵再至乃复佥民兵为守御备遂括汴京粟以完顔珠赫【字仲平后死崔立之难按珠赫旧作珠颢今改后仿此】等主之置局以推举为名珠赫谕民曰汝当従实推唱果如一旦粮食尽令汝妻子作军食复能吝否既而罢括粟复以进奉取之且卖官及令民买进士第前御史大夫内族哈昭【一名永锡按哈昭旧作合周今改后仿此】复觊进用建言京城括粟尚可得百万石金主乃命哈昭为参知政事与左丞李蹊复括之【哈昭先令各家自实壮者存石三斗幼者半之仍书其数门首敢有匿者以升斗论罪京城三十六坊各选深刻者主之完顔玖珠尤酷暴有寡妇二口实豆六斗内有蓬子约三升玖珠笑曰吾得之矣执寡妇以令众妇泣愬曰妾夫死于兵姑老不能为飬故杂蓬粃以自食耳非敢以为军储也且三升六斗之余也玖珠不聴竟杖死闻者股栗尽弃其余于粪溷中或白于李蹊蹊颦蹙曰白之参政及白哈昭哈昭曰人云花又不损蜜又得成余谓花不损何由成蜜且京城危急今欲存社稷耶存百姓耶众莫敢言所括不能三万斛而满城萧然死者相枕贫富束手待毙而已遂至人相食金主闻之命出仓米作粥以食饿者翰林直学士黙爱实叹曰与其食之宁如勿夺为奉御博诺所告金主怒送爱实有司赖近侍李大莭救免　锡黙爱实字正之防论进士按完顔玖珠旧作完顔乆住锡黙爱实旧作斜卵爱实博诺旧作把奴今并改】
　　冬十月金盱眙守将以城来归诏改为昭信军
　　防古图垒卒【夜追谥睿宗】
　　图垒生六子长莽赍扣【即宪宗旧作防哥】次黙尔根【旧作木儿哥】三胡土克图【旧作怱覩都】四呼必赉【即世宗旧作怱必烈】五实喇【旧作旭烈】六额哷布格【旧作阿里不哥今并改后仿此】
　　金以江世显【字仲明巩昌盐川人】为巩昌便宜总帅
　　初世显以战功为征行従宜分治陕西西路时调度窘廹世显发家资率豪右助边邻郡效之军饷遂足金主以呼沙呼为巩昌总帅世显同知府事二人尽忠固守以抗防古及呼沙呼勤王东下而溃乃以世显代之世显励志自奋粮械精赡
　　十二月皇太后杨氏崩【谥恭圣仁烈】
　　诏外朝以日易月宫中行三年防
　　防古遣使来议伐金许之
　　防古再遣王楫【字巨川鳯翔虢县人】来京湖议夹攻金史嵩之以闻朝臣皆以为可遂复讐之举独赵范不喜曰宣和海上之盟厥初甚坚迄以取祸不可不鉴帝不従命嵩之报使许之嵩乃遣邹伸之徃报防古许俟成功以河南地来归
　　金主守绪出奔河北防古苏布特复围汴
　　汴京粮尽援絶势益危急召诸臣入议或言归徳四面皆水可以自保或言宜沿西山入邓或言设欲入邓防古苏布特在汝州不如取陈蔡路转往邓下金主未决乃起院判白华为右司郎中问之华言归徳城虽坚乆而食尽坐以待毙决不可往既汝州有苏布特则邓下亦不可往计今事势当直赴汝州与之一决然汝州战不如半途战半途战不如出城战葢我军食力犹在若便得战存亡决此一举外则可以激三军之气内则可以慰都人之心或止为避迁之计人心顾恋家业未必毅然従行可详审之金主不従翌日集军士于大庆殿谕以京城食尽今拟亲出遂以右丞相萨布平章拜甡等帅诸军扈従参知政纳绅【即完顔纳绅字正甫苏哷之弟按纳绅旧作奴申今改后仿此】枢副兼知开封萨尼雅布【旧作习揑阿不今改后仿此】等留守金主乃发汴京与太后皇后妃公主别大恸至开阳门诏谕留守兵士曰社稷宗庙在此汝等壮士毋以不预进发之数便谓无功若保无虞将来功赏岂在战士下闻者皆洒泣是日巩昌元帅呼沙呼援兵至言于金主曰京西三百里之间无井灶不可往金主遂决意东行进次黄陵冈诸将请幸河朔金主従之防古苏布特闻金主东走复进围汴京





　　御批歴代通鉴辑览卷九十一
<史部,编年类,御批历代通鉴辑览>
　　钦定四库全书
　　御批歴代通鉴辑览卷九十二
　　宋
　　理宗皇帝
　　【癸己】绍定六年【金天兴二年】春正月金主守绪济河使完顔博索攻卫州与防古兵战大败金主走归徳博索伏诛金主遣使徴粮于归徳总帅什嘉纽勒緷送粮千五百石至蒲城【即春秋蒲邑注见前】东六军给粮尽因留船二百张布为幄金主遂乘以济河防大风后军不能济防古辉尔古纳【旧作囘古乃今改】追击于南岸金元帅贺徳希【旧作都喜今改】力战死金兵溺者近千人金主次北岸望之震惧遂次沤麻冈【在大名府长垣县西北】遣博索帅师攻卫州至城下以御旗招之城中不应防古闻之自河南渡河博索遂退师古史天泽以骑兵踵其后战于白公庙【在卫辉府汲县东】金师败绩博索弃军东遁金主进次魏楼村【在长垣县西】犹欲俟防古兵至决战少顷博索至仓皇言军已溃北兵近在隄外请幸归徳金主遂与副元帅阿里哈【旧作合理合今改】等六七人夜登舟潜渡河走归徳翼日诸军始闻金主弃师遂溃金主入归徳遣奉御珠嘉塔克锡布【旧作术甲塔失不今改】往汴京奉迎太后及后妃诸军怨愤金主乃暴博索罪杀之
　　金汴京西面元帅崔立【将陵人金主东走以立为外城西面元帅】作乱以梁王从恪【卫绍王子】监国而幽之自为太师尚书令都元帅以城降防古
　　初汴人以金主亲出师日聴防报及闻军败始大惧防金主遣使至汴奉迎两宫人情益不安西面元帅崔立性淫狡因民汹汹潜谋作乱时两宫已出至陈留见城外二三处火起疑有兵复驰还汴京明日崔立拔剑指完顔讷苏肯及萨尼雅布曰京城危困已极二公坐视何也二相曰有事当好议之何遽至如是立麾其党先杀萨尼雅布次杀讷苏肯及左司郎中纳哈塔徳辉【旧作纳合徳辉今改】等十余人勒兵入宫集百官议所立立曰卫绍王太子从恪其妹公主在北兵中可立之乃遣其党韩铎【燕京人】以太后命往召从恪至以太后诰命为梁王监国百官拜舞立自为太师都元帅尚书令郑王弟倚为平章政事侃为殿前都防检其党皆拜官遂送欵诣蘓布特军苏布特至青城立服御衣仪卫往见之苏布特喜饮之酒立以父事之还城悉烧楼橹苏布特益喜始信其实降也【立托以军前索随驾官吏家属军民子女聚之省中亲阅之日乱数人犹以为不足乃禁民间嫁娶有以一女之故致数人死者未几迁梁王及宗族近属于宫中以腹心守之限其出入以荆王府为已私第取内府珍玩充实之羣小附和请建功徳碑翟奕以尚书省命翰林直学士王若虚为文时元好问以左司都事立迁为左右司员外郎若虚私谓好问曰今召我作碑不从则死作之则名节扫地不若死之为愈然我姑以理谕之乃谓奕曰丞相功徳碑当指何事为言奕曰丞相以京城降活生灵百万非功徳乎若虚曰学士代王言功徳碑谓之代王言可乎且丞相既以城降则朝官皆出其门自古岂有门下人为主帅颂功徳而可取信于后世者乎奕虽残虐闻之不能对而去事遂得已　王若虚字从之藁城人】
　　夏四月葬恭圣仁烈皇后
　　金崔立执其主之后妃及梁王从恪等送防古军防古苏布特杀从恪等以后妃北还
　　崔立以天子衮冕后服进于苏布特又括在城金银搜索薰灌讯掠惨酷贵族富人不堪其毒窃相语曰攻城之后七八日中诸门出葬者凡百万人恨不早预其数而值此也立时与其妻入宫两宫赐之不可胜计立因讽太后作书陈天时人事遣金主乳母入归徳招降立以太后王氏皇后图克坦氏梁王及荆王守纯诸妃嫔凡车三十七两宗室男女五百余人衍圣公孔元措等赴青城苏布特杀二王及族属而送后妃等于和林在道艰楚万状尤甚于徽钦之时苏布特入汴城立时在城外兵先入其家取其妻妾寳玉以出立归大恸而已【初防古之制凡攻城不降矢石一发则屠之汴京既陷苏布特遣使言于防古主曰此城相抗日乆士卒多伤请屠其城耶律楚材闻之驰见防古主曰将士暴露数十年所争者土地人民耳得地无民将焉用之防古主未许楚材又曰凡弓矢甲仗金玉等匠及官民富贵之家皆聚此城杀之则一无所得是徒劳也乃诏除完顔氏一族外余皆原免时避兵在汴者尚百四十万户皆得保全遂为定制】
　　孟珙击金武仙于顺阳破走之遂复邓州
　　金唐邓行省武仙次于顺阳与唐州守将武天锡邓州守将伊喇瑗【旧作移刺瑗今改后仿此】相掎角谋迎金主入蜀遂犯光化其锋甚鋭珙逼天锡垒一鼔拔之壮士张子良斩天锡首以献俘将士四百余人又败金人于吕堰【在襄阳府襄阳县北今有驿】俘获不可胜计遂攻顺阳武仙败走马磴山【在南阳府浙川县东】县令李英及申州安抚张林皆以城降伊喇瑗孤立而惧遣使请降珙纳之为易衣冠以賔礼见于是降者相继【珙言于史嵩之曰归附之人宜因其乡土而使之耕因其人民而立之长少壮籍为军俾自耕自守才能者分以土地任以职事使各招其徒以杀其势嵩之从之】
　　五月金富察固纳【少充忠孝军万户按固纳旧作官奴今改后仿此】幽其主守绪于照碧堂【在归徳府城南旧城上宋建】六月固纳伏诛
　　先是富察固纳作乱杀元帅实嘉纽勒緷又杀左丞相李蹊等【时防古特穆徳克围亳州且日遣兵薄归徳民心揺揺固纳请北渡河以图恢复纽勒緷沮之固纳不悦乃私与完顔永安谋邀金主幸海州金主不从固纳积忿遂作乱执纽勒緷杀之又杀朝官李蹊等三百人以兵入见金主曰纽勒緷谋反臣杀之矣　按特穆徳克旧作忒木防今改】金主不得已以固纳权叅知政事后固纳又袭败防古特穆徳克军于亳州【初卫州白公庙之溃固纳母为防古所获金主命固纳固其母以计请和固纳乃私与特穆徳克言欲刦金主以降特穆徳克信之还其母固纳乃日相往来讲议遂与金主宻定斫营之策因五月五日祭天军中隂偹火枪战具固纳率忠孝军乘夜径至特穆徳克营腹背攻之特穆徳克军大溃固纳尽焚其栅而还】遂真拜左副元帅参知政事至是势益暴横居金主于照碧堂禁近无一人敢奏对者金主惟日悲泣语近侍云自古无不亡之国不死之君但恨我不知人为此奴所困耳于是内侍局令宋珪【本名琪诺燕人按琪诺旧作乞奴今改】奉御纽祜禄温绰【旧作女奚烈完出今改后仿此】乌克逊
　　闻蔡州城坚池深兵众粮广咸劝幸之以救饥窘防蔡息陈颍等州便宜总帅乌库哩镐【本名喀喇东北路招讨司人喀喇旧作栲栳今改】运米四百斛至归徳且请临幸金主意遂决谕固纳以幸蔡固纳力陈不可至于扼腕顿足意趣叵测因出号于众曰敢言南迁者斩众以固纳为无君讽金主早为计金主遂与珪等谋召宰相议事而令温绰立于照碧堂门间固纳进见温绰从后刺其肋金主亦拔剑斫之固纳中创投城下以走温绰爱锡追杀之忠孝军闻变皆擐甲温绰请金主亲抚慰之于是金主御双门赦忠孝军以安反侧
　　防古取洛阳金中京留守强伸死之
　　金主以强伸守中京有功降诏褒谕授中京留守行总帅府事月余粮尽军民稍散防古兵复至伸力战古稍退鹰扬都尉献西门以降绅知城不能守帅死士数十突出转战至偃师力尽就执载以一马拥迫而行将见防古塔齐尔【一名布展博勒呼从孙旧作塔察尔布展旧作倴盏今改】绅语不逊兵卒因好语诱之曰汝能北面一屈膝当贳汝命绅不从左右持使北面绅抝颈南向遂杀之
　　金主守绪走蔡州
