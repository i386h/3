<!-- { "loadSidebar": true } -->
　　齐郡太守王懿降魏上书言刘裕在洛宜发兵絶其归路可不战而克魏主嗣善之【崔浩侍讲在前嗣问之曰刘裕伐姚兴克乎对曰克之姚兴好事虚名而少实用子愞弱兄弟乖争裕乗其危兵精将勇何故不克嗣曰裕才何如慕容垂对曰垂借父兄之资修复故业国人归之若夜虫之就火易以立功裕奋起寒微不阶尺土讨灭桓元兴复晋室北禽慕容超南枭卢循所向无前其才优矣嗣曰裕既入闗不能进退我以精骑直捣彭城裕将若之何对曰今屈丐柔然伺我之隙而诸将用兵皆非裕敌兴兵逺攻未见其利不如静以待之裕克秦而归必簒其主闗中华戎杂错风俗劲悍裕欲以荆扬之化施之函秦此无异解衣包火张罗捕虎虽留兵守之适足资敌耳愿且按兵息民以观其变秦地终为国家之有可坐而守也嗣笑曰卿料之审矣浩曰臣尝私论近世将相若王猛之治国苻坚之管仲也慕容恪之辅幼主慕容暐之霍光也刘裕之平祸乱司马徳宗之曹操也嗣大悦语至夜半赐御醥醪十觚水精盐一两曰朕味卿言如此故欲共飨其美】
　　秋八月将军王镇恶入长安秦主出降九月刘裕至长安送诣建康斩之【后秦自姚苌防长安至亡凡三主合三十四年】先是沈田子傅之入武闗进屯青泥【城名在西府蓝田县亦曰峣柳城元和志峣柳城俗亦谓之青泥城】秦主自将击之大败而还【时太尉裕己至阒乡欲自将御之恐田子等袭其后欲先击灭田子等然后倾国东出乃帅步骑数万奄至青泥田子等所领裁千余人秦兵围之数重田子慰抚士卒曰诸君逺来正求此战死生一决封侯之业于此在矣士卒皆踊跃鼔噪执短兵奋击秦兵大败奔还防上】已裕至潼闗王镇恶请帅水军自河入渭以趋长安裕许之秦主使姚丕守渭桥以拒之镇恶泝渭而上乗冲小舰行船者皆在舰内秦人但见舰进惊以为神至渭桥镇恶令军士食毕皆持仗登岸后者斩既登即密使人解放舟舰渭水迅急倐忽不见乃喻士卒曰此为长安北门去家万里舟楫衣粮皆已随流今进战而胜则功名俱显不胜则骸骨不返无他岐矣乃身先士卒众腾踊争进大破姚丕军引兵救之为败卒所蹂践不战而溃镇恶入自平朔门【将出降其子佛念年十一言于曰晋人将逞其欲虽降必不免不如引决怃然不应佛念登宫墙自投死】乃将妻子羣臣诣垒门降镇恶以属吏城中夷晋六万余口镇恶以国恩抚慰号令严肃百姓安堵九月裕至长安收秦彛器【钟鼎之属】浑仪【注见前】土圭【周礼大司徒以土圭之法测土深正日景以求地中】记里鼓【亦曰大章车所以识道里车上有二层皆有木人行一里下层击鼔行十里上层撃镯】指南车【亦名司南车驾四马其下制如楼三级四角金龙衔羽葆刻木为仙人立车上车虽回转手常指南】送建康余金帛珍宝皆以颁将士送姚至建康斩之【北凉王防逊闻裕灭秦怒甚门下校郎刘祥入言事逊曰汝闻刘裕入闗敢研硏然也斩之】
　　夏人进据安定
　　夏王勃勃闻裕伐秦曰裕取闗中必矣然不能久留必将南归若留子弟诸将守之吾取之如拾芥耳乃秣马养士进据安定岭北郡县皆降之裕遣使遗勃勃书约为兄弟勃勃报之
　　冬十月刘裕自进爵为王増封十郡复辞不受
　　十一月刘穆之卒
　　十二月刘裕东还留子义真都督雍梁秦州军事裕欲留长安经畧西北而诸将佐久役思归多不欲留防闻刘穆之卒裕以根本无托决意东还欲以王代穆之谢晦曰休元轻易不若羡之乃以徐羡之为丹阳尹管留任而以次子义真【时年十三】为安西将军守闗中王修【京兆人】为长史王镇恶为司马沈田子毛徳祖【璩宗人】傅之皆为参军从事闗中人素重王猛而是役也镇恶功为多故南人忌之沈田子与镇恶争功尤不平裕将还田子等屡言镇恶家在闗中不可保信裕曰钟会不得遂其乱者以有卫瓘故也语曰猛兽不如羣狐卿等十余人何惧镇恶邪【三秦父老闻裕将还诣门流涕曰残民不沾王化于今百年始覩衣冠人人相贺长安十陵公家坟墓咸阳宫殿君家室宅舍此欲何之乎裕为之愍然慰喻遣之】十二月裕发长安自洛入河开汴渠以归
　　闰月夏王勃勃遣兵向长安
　　夏王勃勃闻刘裕东还大喜召王买徳问计买徳曰闗中形胜之地而裕以幼子守之狼狈而归正欲急成簒事不暇复以中原为意此天以闗中赐我不可失也青泥【注见前】上洛【汉县晋为郡今陜西商州是】南北之险宜先遣游军断之东塞潼闗絶其水陆之路然后传檄三辅施以恩徳则义真在网罟之中不足取也勃勃乃使其子璝帅骑二万向长安别将屯青泥及潼闗而自将大军为后继
　　【戊午】十四年【夏昌武元年】春正月王镇恶沈田子帅师拒夏兵田子矫杀镇恶安西长史王修讨田子斩之参军傅之击夏兵却之
　　夏赫连璝至渭闗中民降之者属路沈田子将兵拒之畏其众盛不敢进王镇恶曰公以十岁儿付吾属当共竭力而拥兵不进虏何由得平遂与田子俱出田子与镇恶素有相图之志至是益忿惧军中又讹言镇恶欲尽杀南人据闗中反田子遂请镇恶至傅之营计事因屏人语使人斩之矫称受太尉令义真与王修被甲登门以察其变修执田子数以专戮而斩之之破夏兵夏兵乃退
　　以刘义隆【即宋文帝】为荆州刺史
　　刘裕欲以世子义符镇荆州张邵【字茂宗呉人】谏曰储贰之重四海所系不宜居外乃以义隆为荆州刺史以到彦之【楚屈到之后以名为氏彦之字道豫彭城武原人】张邵王昙首【珣之子】王华【字子陵昙首从祖弟】等为参佐义隆尚幼府事皆决于邵裕谓义隆曰昙首沈毅有器度宰相才也汝每事谘之
　　夏六月刘裕始受相国宋公九锡之命
　　裕既受命崇继母萧氏为太妃以孔靖【字季恭愉之孙】为尚书令王为仆射傅亮【字季友咸之元孙】蔡廓【字子度济阳考城人】为侍中谢晦为右卫将军殷景仁【陈郡长平人】为秘书郎靖辞不受【景仁学不为文敏有思致口不谈义深达理体至于国典朝仪旧章记注莫不撰録识者知其有当世之志】
　　冬十月以西凉公李歆为镇西大将军
　　歆遣使来告袭位故有是命仍封酒泉公
　　刘义真杀其长史王修闗中大乱十一月夏王勃勃陷长安义真逃归
　　刘义真赐与无节王修每裁抑之左右皆怨谮修欲反义真杀之于是人情离骇莫相统一义真悉召外兵闭门拒守闗中郡县悉降于夏夏王勃勃进据咸阳长安樵采路絶刘裕闻之使蒯恩召义真东归而以朱龄石守闗中谓曰卿至可敕义真轻装速发出闗然后徐行若闗右必不可守可与义真俱归十一月龄石至长安义真将士大掠而东多载宝货子女方轨徐行日不过十里傅之谏不听赫连璝帅众追之之蒯恩断后力战连日至青泥大败为夏兵所禽义真左右尽散独逃草中参军段宏追寻得之束之于背单马而归勃勃欲降傅之之不屈而死长安百姓逐朱龄石龄石焚宫殿奔潼闗夏兵追杀之【裕闻青泥之败未知义真存亡怒甚刻日北伐谢晦固諌防得段宏启知义真得免乃止但登城北望慨然流涕而已】
　　夏王勃勃称皇帝
　　彗星见
　　彗星出天津【箕四星一曰天津又曰天汉经尾箕之间谓之汉津】入太微经北斗络紫微【太微在北斗南紫微在北斗北】八十余日而灭魏主嗣复召诸儒术士问之曰今四海分裂咎在何国朕甚畏之卿其无隐崔浩曰灾异之兴皆象人事人事无衅又何畏焉昔王莽将簒异亦如此今国家主尊臣卑民无异望晋室陵夷危亡不逺彗之为异其刘裕将簒之应乎
　　十二月刘裕弑帝于东堂奉琅邪王徳文即位【是为恭帝】裕以防云昌明之后尚有二帝【晋书孝武帝纪初简文帝见防云晋祚尽昌明及孝武帝在孕李太后梦神人谓之曰汝生男以昌明为字及产东方始明因以为名简文后悟乃流涕又安帝纪防云昌明之后有二帝刘裕将行禅代欲应之】乃使中书侍郎王韶之【字休防□曽孙】与帝左右密谋弑帝而立徳文徳文常在帝左右韶之不得间会徳文有疾出居于外韶之以散衣缢帝于东堂俗因称遗诏奉徳文即位
　　以北凉王防逊为凉州刺史
　　蒙逊称藩故有是命
　　恭皇帝
　　【己未】元熙元年【夏真兴元年】春正月立皇后禇氏
　　休平陵【在江寜府上元县】
　　二月夏主勃勃还统万
　　夏羣臣请都长安夏主勃勃曰朕岂不知长安帝都沃饶险固然统万距魏境裁百余里朕在长安统万必危若在统万则魏必不敢济河而西诸卿适未见此耳乃置南台于长安以赫连璝録尚书事而还【勃勃性骄虐视民如草芥常置弓剑于侧羣臣迕视者凿其目笑者抉其唇谏者先截其舌然后斩之】
　　宗室司马楚之【字徳秀宣帝弟太常之八世孙】据长社【汉县晋因之东魏废故城在今河南许州长葛县】
　　刘裕诛翦宗室之有才望者楚之叔兄皆死楚之亡匿蛮中及从祖休之奔秦【秦亡休之鲁轨韩延之俱降魏休之寻卒】楚之乃亡之汝颍间聚众以谋复仇楚之少有英气折节下士有众万余屯据长社裕使刺客沐谦往刺之楚之待谦甚厚谦未得间乃夜称疾欲因楚之问疾而刺之楚之果自赍药往视情意勤笃谦不忍发乃出匕首以状告曰将军深为刘裕所忌愿勿轻率以自保全遂委身事之为之防卫
　　秋七月刘裕始受进爵之命八月移镇夀阳
　　复加殊礼进太妃为太后世子为太子
　　冬十一月丁亥朔日食
　　【庚申】二年【宋高祖刘裕永初元年西秦建丑元年西凉永建元年是嵗晋亡宋代西凉亦亡宋魏夏北凉燕秦凡六国】夏四月长星出竟天六月刘裕还建康称皇帝【是为宋高祖武帝】废帝为零陵王以兵守之
　　宋王裕欲受禅而难以发言乃集朝臣宴饮从容言曰桓元簒位鼎命已移我倡义兴复平定四海功成业着遂荷九锡今年将衰暮崇极如此物忌盛满非可久安今欲奉还爵位归老京师羣臣莫喻其意日晩坐散中书令傅亮乃悟叩扉请见曰臣暂宜还都裕解其意无复他言亮出见长星竟天拊髀叹曰我常不信天文今始验矣亮至建康四月征裕入辅裕留子义康镇夀阳以参军刘湛【字仁南阳湼阳人】为长史决府事【湛自幼年即有宰物之志常自比管葛博涉书史不为文章不喜谈议裕甚重之】六月裕至建康亮具诏草使帝书之帝欣然操笔谓左右曰桓元之时晋氏已无天下重为刘公所延将二十载今日之事本所甘心遂书赤纸为诏逊于琅邪第百官拜辞秘书监徐广【字野民邈之弟】流涕哀恸裕为坛于南郊即位广又悲感流涕侍中谢晦曰徐公得无小过广曰君为宋朝佐命身是晋室遗老悲欢之事固不可同宋主临太极殿大赦改元奉晋帝为零陵王即宫于故秣陵县【此晋初所置秣陵县也在秦淮南后徙治鬬塲因指此为故】使将军刘遵考将兵防卫
　　宋尊王太后为皇太后
　　宋主事萧太后素谨及即位春秋已高每旦入朝未尝失时刻
　　宋改晋封爵封拜功臣子弟有差
　　宋以晋氏封爵当随运改独置始兴庐陵始安长沙康乐五公奉王导谢安温峤陶侃谢元之祀以道怜为太尉封长沙王徐羡之等增位进爵各有差
　　秋七月宋交州刺史杜慧度击林邑【古越裳氏地注见前】大破降之
