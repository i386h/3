<!-- { "loadSidebar": true } -->
　　齐侯为公子时与邴歜之父争田弗胜及即位掘而刖之【左传注断其尸足】而使歜仆【御车也】纳阎职之妻而使职骖乘齐侯游于申池【齐南城西门名申门左右有池】二人浴于池歜以扑抶【击也】职职怒歜曰人夺汝妻而不怒一抶何伤职曰与刖其父而不能病者何如乃共谋弑齐侯纳诸竹中归舍爵而行【饮酒讫乃去】齐人立公子元【是为惠公】
　　冬十月鲁侯兴【文公】卒公子遂弑其君之子赤【一名恶】及公子视立公子倭【是为宣公】夫人姜氏归于齐
　　鲁文公二妃长妃姜【哀姜】生赤及视次妃嬴【敬嬴】生倭嬴嬖而私事公子遂文公卒遂以倭长欲立之叔仲彭生【字惠伯叔牙孙别为叔仲氏】不可遂乃之齐以立倭请齐侯新立欲亲鲁许之遂归杀赤及视而立倭以君命召彭生其宰公冉务人止之曰入必死彭生曰死君命可也乃入杀而埋之夫人姜氏归于齐哭而过市曰天乎仲为不道杀适立庶市人皆哭鲁人谓之哀姜
　　莒弑其君庶其【纪公】
　　莒子生太子仆又生季佗爱季佗而黜仆且多行无礼于国仆因国人弑莒子以其寳玉奔鲁鲁侯命与之邑季孙行父【谥文子季友孙】使司冦出诸境鲁侯问其故曰先大夫臧文仲教行父事君之礼曰见有礼于其君者事之如孝子之养父母也见无礼于其君者诛之如鹰鹯之逐鸟雀也夫仆弑君父其人则盗贼也其器则奸兆也保而利之则主藏也是以去之
　　【甲寅】六年春二月宋华元【御事子督曽孙为右师】及郑公子归生帅师战于大棘【今河南归德府柘城县西北有大棘城故址】宋师败绩获宋华元郑公子归生受命于楚伐宋宋华元乐吕【宋戴公曽孙为司冦】御之战于大棘宋师败绩囚华元获乐吕初华元杀羊飨士其御羊斟不与及战曰畴昔之羊子为政今日之事我为政与入郑师故败宋人以兵车百乗文马百驷赎华元于郑半入华元逃归【宋城华元巡功城者讴曰睅其目皤其腹弃甲而复于思于思弃甲复来元使谓之曰牛则有皮犀兕尚多弃甲则那役人曰纵其有皮丹漆若何华元曰去之夫其口众我寡】
　　秋九月晋赵盾弑其君夷臯
　　晋侯虐【公羊传灵公使诸大夫内朝处乎台上引弹而弹之大夫趋而避丸是乐诸大夫出于朝有人荷畚自闺而出赵盾视之膳宰也熊蹯不热以斗摮而杀之支觧使弃之】赵盾骤谏晋侯患之使鉏麑贼之晨往盾寝门已辟盛服将朝蚤而假寐麑叹曰不忘恭敬民之主也贼民之主不忠弃君之命不信有一于此不如死也触槐而死晋侯饮赵盾酒伏甲将攻盾其右提弥明知之趋登曰臣侍君宴过三爵非礼也遂扶以下【公嗾夫明搏而杀之】鬭且出提弥明死之灵輙为公介【公甲士】倒防以御公徒而免盾【初盾田首山舍于翳桑见灵輙饿食之舍其半问之曰愿遗母盾使尽之而益与之箪食与肉使遗母至是既免盾问何故对曰翳桑之饿人也问其名居不告因亡去】盾遂奔赵穿弑晋侯于桃园盾未出山而复晋太史董狐【周辛有之后】书曰赵盾弑其君以示于朝盾曰不然对曰子为正卿亡不越境反不讨贼非子而谁盾使赵穿逆公子黒臀【文公子】于周而立之【是为成公】
　　冬十月王崩弟瑜立【是为定王】
　　定王
　　【乙夘】元年春楚子伐陆浑之戎【注见前】
　　楚子伐陆浑之戎遂至于雒观兵于周疆王使王孙满【周大夫】劳楚子楚子问鼎之大小轻重对曰在德不在鼎德之休明虽小重也其奸回昏乱虽大轻也天祚明德有所底止成王定鼎于郏鄏【注见前】卜世三十卜年七百周德虽衰天命未改鼎之轻重未可问也
　　【丙辰】二年夏六月郑公子归生弑其君夷【穆公子灵公】
　　楚人献鼋于郑伯公子宋【即子公】与归生【即子家】将见宋食指动以示归生曰他日我如此必尝异味及入宰夫将解鼋相视而笑郑伯问之归生以告郑伯食诸大夫鼋召宋而弗与宋遂染指于鼎尝之而出郑伯怒欲杀宋宋与归生谋先归生不可宋反谮归生归生惧而从之遂弑郑伯郑人立穆公之庶子坚【是为襄公后归生卒郑人斲其棺逐其族】
　　秋七月楚杀鬬椒【即子越椒】
　　楚鬭般【子文之子子】为令尹椒为司马蒍贾为工正贾谮般而杀之椒为令尹贾为司马椒又恶贾乃以若敖氏之族圄贾于轑阳【春秋彚纂注楚地汉武封江喜为轑阳侯即此】而杀之遂处烝野【左传注楚地】将攻楚子师于漳澨【漳水名澨水涯水经漳水出临沮荆山注漳水南迳当阳县右防沮　临沮今湖北襄阳府南漳县当阳今县属湖北安陆府沮水在其北】楚子与若敖氏战椒射楚子师退楚子鼔而进之遂灭若敖氏初椒始生子文曰必杀之是子也熊虎之状而豺狼之声弗杀必灭若敖氏子良【子文弟椒之父】不可子文以为大慼至是若敖氏果灭子文孙箴尹【官名】克黄【子子】使于齐还及宋闻乱人曰不可入矣克黄曰弃君之命独谁受之君天也天可逃乎遂归复命自拘于司败楚子思子文之治国曰子文无后其何以劝善使复其所改命曰生
　　【己未】五年河徙【汉书沟洫志大司空掾王横言周谱定王五年河徙蔡沈尚书集传程氏大昌曰周时河徙砱砾胡渭禹贡锥指大昌禹贡论但云河徙故渎无砱砾字蔡传所引误】
　　初大禹导河自积石【即大雪山注见前　考大雪山在今青海境内名阿弥耶玛勒津木逊山又辟展西南有大泽曰罗布淖尔即古蒲昌海叶尔羌和阗两河东行注之即古于阗葱岭两河所谓合注蒲昌海潜行出于积石者大雪山西有山曰库尔坤阿尔坦河出焉是即汉书所云河有重源者其东北有泉名鄂敦搭拉则元史所云星宿海也】至孟津【龙门底柱俱已见前兹不具载考河流自孟津以上至今不改】过洛汭【水曲流曰汭洛水入河处旧在巩县今在开封府汜水县西北】及至大伾【即黎山在今河南卫辉府濬县东南】乃酾二渠【史记禹厮二渠以引河北载之髙地禹贡锥指二渠自黎阳宿胥口始一北流为大河一东流为漯川东北至千乗入海】北过降水【即漳水以合绛水故亦名绛兼通为降也禹贡锥指河之经流自大伾西南折而北为宿胥口又东北合漳水是为北过降水】至于大陆【即广阿泽在直赵州隆平县东北跨保定府束鹿县顺德府钜鹿任二县及深州下流至宁晋县为胡卢河】又北播为九河【注亦见前】同为逆河入于海【苏轼书传云逆河者既分为九又合为一以一逆八而入于海也】帝尧八十载告厥成功至是凡一千六百七十六年河始决宿胥口【水经注宿胥口旧河水北入】东徙漯川【即禹酾二渠之一禹河由大伾之西而北流河徙后由大伾之南而东流于是禹河北过降水至大陆之道遂堙】迳长寿津【在今卫辉府滑县东北禹贡锥指河行漯川右经滑台城又东北至长寿津】与漯别行【水经谓之大河故渎东北迳戚城西今直开州地又东北迳发干县故城西今山东堂邑县地西流迳鬲县故城西今山东德州地又北迳安陵县西今直吴桥县地】东北至成平【今交河县】复合于禹故河【水经注大河故渎至东光县故城西而北与漳水合禹贡锥指大河自宿胥口徙流至成平合漳水复归禹河故道厯浮阳平舒至章武入海以今舆地言之濬县滑县开州及馆陶堂邑平原德州吴桥东光交河沧州静海天津诸州县界中皆周定王五年至西汉末大河之所行也】此黄河大徙之始
　　【余氏阙曰自周定王时河始东徙讫于汉而禹之故道遂失西京时受患特甚自瓠子再决遂流为屯氏诸河东都至唐河不为害者千有余年至宋而河又南决乃由彭城合汴泗东流以入淮】
　　冬晋侯宋公鲁侯卫侯郑伯曹伯防于黒壤【今山西泽州府沁水县有乌岭即春秋晋黒壤】
　　郑及晋平公子宋之谋也故相郑伯以防盟于黒壤王叔【桓公】临之以谋不睦【左俾注王叔衔天子命临诸侯不同歃故不书】初晋侯之立郑舍楚即晋故楚人侵郑【王元年】又三伐郑【王之二年及三年四年】取成而还【取成于厉郑伯逃归】至是复与晋盟于是楚子复伐郑【事在王七年】晋人救之既而郑及楚平晋以诸侯伐郑遂取成焉【事在王八年】是冬楚伐郑晋以诸侯之师戍郑
　　【庚申】六年秋七月甲子日有食之既
　　冬使单子【单襄公韦昭国语注王卿士单朝】聘于宋遂自陈聘于楚王使单子聘于宋遂假道于陈以聘于楚火朝觌矣【火心星觌见也谓夏正十月晨见于辰】道茀不可行候【候人也】不在疆司空不视涂泽不陂川不梁野有庾积【庾露积谷也】功未毕道无列树垦田若蓻【发田曰垦蓻犹莳也言其希少犹若蓻物】膳宰不致饩司里不授馆国无寄寓县无施舍民将筑台于夏氏【陈大夫夏徴舒之家】及陈陈侯【名平国恭公之子灵公】与公孙寜仪行父【陈二卿】南冠【楚冠也】以如夏氏【夏徴舒祖少西字子夏后遂以字为氏】留宾弗见单子归告王曰陈侯不有大咎国必亡
　　【辛酉】七年夏鲁仲孙蔑【諡献子文伯谷之子】入聘
　　王徴聘于鲁鲁使仲孙蔑入聘王以为有礼厚贿之
　　秋九月晋侯宋公卫侯郑伯曹伯会于扈【今河南怀庆府原武县扈亭是】晋荀林父帅师伐陈
　　初陈即楚晋赵盾卫孙免侵陈陈及晋平【事在王四年】于是楚师伐陈取成而还【在六年】至是晋合诸侯于扈陈侯不会荀林父以诸侯之师伐陈晋侯卒于扈乃还【晋成公卒子獳嗣是为景公】
　　【壬戌】八年夏四月丙辰日有食之
　　五年陈夏徴舒弑其君平国
　　陈侯与公孙宁仪行父通于夏姬【左传注夏姬郑穆公女陈大夫御叔妻夏徴舒母】皆衣其衵服【妇人近衷衣曰衵】以戏于朝泄冶【陈大夫】諌曰君臣淫乱民何效焉陈侯以告二子遂杀泄冶陈侯饮酒于夏氏谓行父曰徴舒似女对曰亦似君徴舒病之伏弩廐门俟陈侯出弑之公孙寜仪行父奔楚太子午奔晋徴舒自立为陈侯
　　秋使王季子【即刘康公公羊传王母弟也左传注季子王大夫故称字其后食采于刘今河南府偃师县有刘聚亦曰刘亭即刘子邑】聘于鲁【春秋书王聘止此】
　　报仲孙蔑之聘也发币于大夫季孙行父仲孙蔑皆俭叔孙侨如公孙归父【公子遂子】皆侈归王问鲁大夫孰贤对曰季孟【孟即仲孙氏】其长处鲁乎叔孙东门【遂居东门因以为氏】其亡乎若家不亡身必不免王曰何故对曰臣闻之寛肃宣惠君也敬恪恭俭臣也今二子者俭俭则能足用用足则族可以庇二子者侈侈则不恤匮匮而不恤忧必及之王曰几何对曰东门之位不若叔孙【东门大夫叔孙卿也】而泰侈焉不可以事二君叔孙之位不若季孟【叔孙下卿季孟上卿】而亦泰侈焉不可以事三君【王十六年归父谋去三桓使如晋未反鲁宣公薨三桓逐归父遂奔齐简王十一年侨如通于宣公夫人穆姜欲去季孟而专公室国人逐之亦出奔齐】
　　【癸亥】九年夏楚子陈侯郑伯盟于辰陵【陈地今河南陈州府淮寜县有辰亭即春秋辰陵也】
　　楚子伐郑及栎【注见前】郑公子去疾【字子良穆公子】曰晋楚不务德而兵争与其来者可也晋楚无信我焉得有信乃从楚楚盟于辰陵陈郑服也【于时楚益强盛主盟列国】
　　冬十月楚人杀陈夏徴舒楚子入陈
