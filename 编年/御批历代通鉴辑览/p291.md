<!-- { "loadSidebar": true } -->
　　秋八月周以王及善为文昌左相
　　初王及善已致仕防契丹乱起滑州刺史武氏召见问以朝廷得失及善陈十余事武氏善之留为内史及善虽无学术然清正难夺有大臣之节张易之兄弟每侍内宴无复人臣之礼及善屡以为言武氏不悦谓及善曰卿高年不宜更侍游宴及善遂乞骸骨武氏不许至是以为左相罢政事
　　周纳言娄师徳卒【諡曰贞】
　　师徳沈厚寛恕狄仁杰之入相也师徳实荐之而仁杰不知意颇轻之武氏尝问仁杰曰师徳贤乎对曰为将能谨守边陲贤则臣不知又曰师徳知人乎对曰臣尝同僚未闻其知人也武氏曰朕之知卿乃师徳所荐也亦可谓知人矣仁杰既出叹曰娄公盛徳我为其所包容久矣吾不得窥其际也【是时罗织纷纭师德久为将相独能以功名终人以是重之】
　　河溢济源【隋县今属河南怀庆府】
　　漂千余家
　　周以韦嗣立【字延构思谦子】为凤阁舎人
　　嗣立兄承庆【字延休】为凤阁舎人以疾去职嗣立时为莱芜【汉县晋废唐复置今属山东泰安府】令武氏召使代之【自武氏称制以来学校殆废酷吏所陷亲友流离未获原宥嗣立上疏曰时俗浸轻儒学先王之道弛废不讲宜令三公以下子弟皆入国学不听以他岐仕进又酷吏乘间杀人求进至如仁杰元忠枉遭按鞫亦皆自诬非陛下明察则已为葅醢矣今陛下升而用之皆为良辅臣恐向之负寃得罪者亦皆如是伏望一皆昭洗死者追复官爵生者听还乡里如此则天下皆知昔之枉滥非陛下之意幽防欢欣和气感通矣武氏不能用】
　　冬十一月周贬吉顼为安固【注见前】尉
　　武氏以顼有干畧以为同平章事委以心腹顼与武懿宗争赵州之功于武氏前顼魁岸辩口懿宗短小伛偻顼视懿宗声气凌厉武氏由是不悦曰顼在朕前犹卑诸武况异时讵可倚邪他日顼奏事方援引古今武氏怒曰卿所言朕饫闻之无多言昔太宗有马肥逸无能驭者朕为宫女进言曰妾能制之然须三物一铁鞭二铁挝三首鞭之不服则挝其首挝之不服则断其喉太宗壮朕之志今日卿岂足污朕首邪顼皇恐谢诸武因共发其弟冒官事由是坐贬【顼辞日得召见涕泣言曰臣永辞阙庭愿陈一言武氏问之顼曰合水土为泥有争乎武氏曰无之又曰分半为佛半为天尊有争乎曰有争矣顼顿首曰宗室外戚各当其分则天下安今太子已立而外戚犹为王此陛下驱之使他日必争两不得安矣武氏曰朕亦知之然业已如是不可如何】
　　十二月周同平章事陆元方【字希仲吴人】罢
　　武氏问元方以外事对曰臣备位宰相有大事不敢不以闻人间细事不足烦圣听忤防遂罢【元方为人清谨再为宰相武氏每有迁除多访之元方宻封以进临终悉焚其藁曰吾于人多阴徳子孙其未衰乎】
　　【庚子】十七年【周武氏久视元年】眷正月帝在东宫
　　夏五月己酉朔日食
　　六月周以张易之为奉宸令
　　武氏改控鹤监为奉宸府以易之为令每内殿曲宴輙引诸武易之昌宗饮博嘲谑又令易之昌宗与李峤等修三教珠英于内殿以掩其迹武三思奏昌宗乃王子晋后身武氏使衣羽衣吹笙乘木鹤于庭中文士皆赋诗以美之【武氏又多选美少年为奉宸内供奉右补阙朱敬则谏曰陛下内宠易之昌宗足矣而侯祥等明自媒求入供奉丑慢无耻臣职谏诤不敢不奏武氏劳之易之昌宗竞以豪侈相胜弟昌仪为洛阳令请属无不从尝早朝有选人姓薛以金五十两并状赂之昌仪受金以状授天官侍郎张锡数日锡失其状以问昌仪昌仪曰我亦不记但姓薛者即与之锡惧退索在铨姓薛者六十余人悉留注官　张锡文瓘兄子】
　　周遣将军李楷固等击契丹余党平之
　　契丹将李楷固善用防索及骑射舞槊每陷陈如鹘入乌羣所向披靡骆务整者亦为契丹将屡败唐兵及孙万荣死二人来降有司请族之狄仁杰曰二人骁勇絶伦能尽力于所事必能尽力于我若抚之以德皆为我用矣奏请赦之皆以为将军使将兵击契丹余党悉平之
　　周陇右大使唐休璟破吐蕃于洪源【谷名在凉州府平蕃县西北】吐蕃将麴莽布支冦凉州围昌松【注见前】唐休璟与战于洪源谷谓诸将曰诸论既死麴莽布支新为将不习军事请为诸军破之乃披甲先陷陈六战皆防吐蕃大奔【已而吐蕃遣使请和宴使者于麟徳殿防休璟入朝预宴使者屡窥之武氏问其故对曰洪源之战此将军猛厉无敌故欲识之】
　　周同平章事狄仁杰卒
　　武氏信重仁杰羣臣莫及尝谓之国老而不名仁杰好面引廷争武氏每屈意从之屡以老疾乞骸骨不许及卒武氏泣曰朝堂空矣武氏尝问仁杰朕欲得一佳士用之谁可者仁杰曰有张柬之【字孟将襄阳人】者其人虽老宰相才也武氏擢为洛州司马数日又问仁杰对曰前荐柬之尚未用也武氏曰已迁矣对曰臣所荐者可为宰相非司马也乃迁秋官侍郎卒用为相仁杰又尝荐夏官侍郎姚元崇监察御史桓彦范【字士则润州丹阳人】太州【今太原府太谷县唐于此置太州后废】刺史敬晖【字仲平阳人】等数十人卒成反正之功或谓仁杰曰天下桃李悉在公门矣仁杰曰荐贤为国非为私也【中宗复位赠司空睿宗时追封梁国公】
　　冬十月周复以正月为岁首
　　周以韦安石【万年人孝寛曾孙】同平章事
　　时武三思张易之兄弟用事安石数面折之尝侍宴禁中易之引蜀商数人在座同博安石跪奏曰商贾贱类不应得预此防顾左右逐出之座中皆失色武氏以其言直劳勉之同列皆叹服
　　【辛丑】十八年【周武氏大足元年又改长安】春正月帝在东宫
　　是岁武邑人苏安恒上疏武氏曰陛下钦先圣之顾托受嗣子之推让敬天顺人二十年矣今太子春秋既壮陛下年徳既尊何不禅位东宫使临宸极亦何异陛下之身哉诸武皆得封王而陛下二十余孙无尺寸之土此非长久之计也臣请黜诸武为公侯而分土以王诸孙择立师傅教其孝敬之道以夹辅周室屏藩王家疏奏武氏召见赐食慰谕而遣之【明年安恒复上疏曰臣惟天下者神尧文武之天下也陛下虽居正统实因唐氏旧基当今大子追廻年徳俱盛陛下贪其寳位而忘母子深恩将以何顔见唐家之宗庙乎武氏亦不之罪】
　　三月雪
　　苏味道以雪为瑞帅百官入贺殿中侍御史王求礼止之曰三月雪为瑞雪腊月雷为瑞雷乎味道不从既入求礼独不贺进言曰今阳和布气草木发荣而寒雪为灾岂得诬以为瑞贺者皆谄谀之士也武氏为之罢朝【时又有献三足牛者宰相复贺求礼飏言曰凡物反常皆为妖此鼎足非其人政教不行之象也武氏为之愀然】
　　冬十一月周以崔元暐【博陵安平人】为天官侍郎
　　天官侍郎崔元暐性介直未尝请谒执政恶之改文昌左丞月余武氏谓元玮曰闻卿改官令史设斋自庆此欲盛为奸贪耳今还卿旧任乃复拜天官侍郎
　　周以郭元振为凉州都督
　　先是凉州南北境不过四百余里突厥吐蕃频岁奄至城下百姓苦之元振始于南境硖口置和戎城【今凉州府古浪县是】北境碛口置白亭军【故城在今凉州府镇畨县北】控其冲要拓州境千五百里自是冦不复至城下【元振又令甘州刺史李汉通开置屯田尽水陆之利旧粟麦斛至数千至是一缣可籴数十斛军粮支数十年元振善抚御在州五年夷夏畏慕令行禁止牛羊被野路不拾遗】
　　【壬寅】十九年【周武氏长安二年】春正月帝在东宫
　　周设武举【唐六典武举以七等阅其人一曰射长垜二曰骑射三曰马枪四曰步射五曰材貌六曰言语七曰负重】
　　秋九月乙丑朔日食
　　不尽如钩神都见其既
　　冬十一月周命监察御史苏颋【字廷硕防之曾孙】按雪寃狱监察御史魏靖上疏以为陛下既知俊臣之奸处以极法乞详覆俊臣等所推大狱申其枉滥武氏乃命苏颋按覆由是雪寃者甚众
　　十二月周以张嘉贞【蒲州猗氏人】为监察御史
　　侍御史张循宪为河东采访使有疑事不能决问侍吏曰此有佳客可与议事者乎吏言前平乡【隋县今属直顺徳府】尉张嘉贞有异才循宪召见询之嘉贞为之条析理分莫不洗【与洒同散解貌】然循宪因请为奏皆意所未及及还武氏善之循宪具言嘉贞所为且请以已官授之武氏曰朕宁无一官自进贤邪因召嘉贞与语大悦即拜监察御史擢循宪司勲郎中赏其得人也
　　【癸夘】二十年【周武氏长安三年】春正月帝在东宫
　　突厥黙啜请以女妻太子之子许之乃遣武延秀还【延秀为突厥所执事见前】仍遣使来朝宴于宿羽台【在东都宿羽宫中高宗建】太子预焉【宫尹崔神庆上疏曰今五品以上所以佩龟者为别敕征召恐有诈妄内出龟合然后应命况太子国本古来徴召皆用玉契此诚重慎之极也昨縁突厥使见太子应预朝参直有文符下宫曾不降敕处分臣愚谓太子非朔望朝参应别召者请降手敕及玉契武氏然之　崔神庆武城人义元子佩龟玉契唐制百官有随身鱼符以应召命皇太子以玉契召勘合乃赴亲王以金庶官以铜皆题其官位姓名盛以鱼袋天授二年改佩鱼为龟张鷟曰唐以鲤鱼为符伪周武姓元武龟也故以鱼为龟】
　　三月壬戌朔日食
　　秋九月庚寅朔日食既
　　周贬魏元忠为高要【注见前】尉流张说于岭南
