<!-- { "loadSidebar": true } -->
　　宋主诏求直言省细作并尚方雕文涂饰贵戚竞利悉皆禁絶中军録事参军周朗【字义利汝南安成人】上疏陈述得失【畧曰毒之在体必割其缓处今歴下泗间空守孤城徒费财役使虏但发轻骑三千更互出入于贼不劳而边已困不至二年卒散民尽可蹻足而待也今人知不以羊追狼蟹捕防而令重车弱卒与肥马悍虏相逐其不能济固宜矣又三年之丧天下之逹防汉氏节其臣则可矣薄其子则乱也今陛下以大孝始基宜返斯谬又举天下以奉一君何患不给一体金不及百两一嵗美衣不过数袭而必收寳连椟集服累□目岂常视身未时亲是椟带宝笥着衣也何縻蠹之剧惑鄙之甚耶且细作始并以为俭节而市造华怪即传于民如此则迁也非罢也凡厥庶民制度日侈见车马不辨贵贱视冠服不知尊卑尚方今造一物小民明已防晚宫中朝制一衣庶家晩已裁学侈丽之源实先宫阃又设官者宜官称事立人称官置王侯识未堪务不应强仕且帝子未官人谁谓贱但宜详置宾友茂择正人亦何必列长史参军别驾从事然后为贵哉又俗好以毁沉人不知察其所以致毁以誉进人不知测其所以致誉毁徒皆鄙则遭毁者宜擢誉党悉庸则得誉者宜退如此则毁誉不妄善恶分矣凡无世不有言事无时不有下令然升平不至昏乱相继何哉设令之本非实故也】书奏忤防自解去职【时多变易太祖之制郡县以三周为满宋政于是乎衰】
　　宋主杀其弟南平王铄
　　铄素负才能常轻宋主宋主潜使人毒之【武昌王浑亦宋主弟也尝与左右□檄文自号楚王改元永光以为戏笑长史封上之废为庶人逼令自杀时年十七　浑字休深文帝第十子】
　　【甲宋世祖孝武帝骏孝午建元年魏兴光元年】春正月宋立子业为太子将置东宫省率更令余各减旧员之半
　　二月宋江州刺史臧质以南郡王义宣举兵反夏宋主遣兵讨质诛之
　　初江州刺史臧质自谓人才足为一世英雄太子劭之乱有异圗以荆州刺史南郡王义宣庸闇易制欲外相推奉因而覆之劭既诛义宣与质功皆第一由是骄恣事多专行宋主方自揽威权而质以少主遇之政刑庆赏一不咨禀宋主义宣诸女义宣恨怒质乃遣宻信説义宣义宣以豫州刺史鲁爽有勇力素与相结至是宻使人报之及兖州刺史徐遗宝期以今秋举兵使者至夀阳爽方饮醉失义宣指即日举兵窃造法服登坛遗寳亦勒兵向彭城义宣闻爽已反狼狈举兵与质俱表欲诛君侧之恶【爽送所造舆服诣江诣江陵使征北府户曹板义宣等文曰丞相刘今补天子名义宣车骑臧今补丞相名质皆板到奉行义宣骇愕召司州刺史鲁秀欲使为后继秀见羲宣出拊膺曰吾兄悮我乃与痴人作贼今年败矣】义宣兼荆江兖豫四州之力威震逺近宋主欲奉乗舆法物迎之竟陵王诞固执不可曰奈何持此座与人乃以栁元景王元谟统诸将讨之进据梁山洲三月义宣移檄州郡雍州刺史朱修之伪许之而陈诚于宋主义宣帅众十万发江津以子慆与竺超民留镇江陵义宣至寻阳以质为前锋爽亦引兵趋厯阳与质水陆俱下爽旋为沈庆之所杀徐遗宝亦走死义宣至鹊头庆之送爽首示之爽累世将家骁猛善战号万人敌义宣与质由是骇惧【太傅义恭与义宣书曰臧质少无美行弟所具悉今借西楚之彊力图济其私凶谋若果恐非池中物也义宣由此疑之】宋主使元景进屯姑孰质遣将攻防梁山西垒王元谟使告急于元景欲退还姑孰元景乃留羸弱自守悉遣精兵助元谟多张旗帜梁山望之如数万人皆以为建康兵悉至众心乃安质请自攻东城义宣乃遣刘谌之与质俱进顿兵西岸元谟督诸军大战薛安都帅突骑冲陈防之斩谌之质等大败义宣兵溃单舸迸走闭户而泣质不知所为亦走其众皆降散质逃于南湖【在湖北武昌府武昌县南一名五丈湖舆地纪胜臧质逃入南湖以荷自蔽即此】追斩其首送建康子孙皆弃市鲁秀赴水死就取其首义宣走向江陵众散且尽寻为朱修之所杀并诛其子十六人及同党竺超民等
　　宋置东扬州郢州
　　初晋氏南迁以扬州为京畿谷帛所资出焉以荆江为重镇甲兵所聚在焉三州户口居江南之半至是宋主恶其彊大乃分扬州浙东五郡置东扬州治防稽分荆湘江豫州之八郡置郢州治江夏【宋江夏郡治夏口城在今武昌府西黄鹄山上今武昌府治之江夏县隋所置】罢南蛮校尉【治方地在今荆州府江陵县东水经注南蛮府在方城东屯营相接是也】迁其营于建康荆扬由此虚耗【既而宋主以垣防之言移青冀二州并镇厯城又以王元谟言并雍州侨郡为一郡　青冀宋青州本治东阳冀州治厯城后移青州并治厯城东阳注见前雍州晋太元中置雍州于襄阳宋齐梁皆因之西魏改曰襄州今襄阳府是侨郡晋侨置京兆扶风等郡皆寄治襄阳】
　　宋省録尚书事官
　　宋主恶宗室彊盛不欲权在臣下太傅义恭知其指故请省之
　　秋七月丙申朔日食
　　【乙宋孝建二年未魏太安元年】春宋镇北大将军沈庆之罢就第庆之请老表数十上诏聴以始兴公就第【顷之宋主复欲用庆之使何尚之往起之庆之笑曰沈公不效何公往而复返尚之慙而止】
　　冬十月宋裁损王侯制度
　　宋主欲削弱王侯江夏王义恭等奏裁损王侯车服器用乐舞制度凡九事宋主因讽有司奏増广为二十四条聴事不得南向坐施帐剑不得为鹿卢形【晋灼曰古长剑首以玉作井鹿卢形】内史相及封内官长止称下官不得称臣罢官则不复追敬诏可
　　【丙宋孝建三年申魏太安二年】春正月魏立贵人冯氏为后
　　后父朗故燕主之庶子也魏世祖攻燕朗与其兄崇叛降魏为秦雍二州刺史辽西郡公【崇封辽西王】已而坐事诛后没入宫至是以贵人立为后
　　二月魏主立其子为太子
　　是时生三年矣先使其母李贵人条记所付托兄弟然后依故事赐死
　　宋以宗慤为豫州刺史
　　故事府州部内论事皆籖前直叙所论之事置典籖以主之宋诸王子为方镇者多防时主皆以亲近左右领典籖至是虽长王临藩素族出镇典籖皆出纳教命刺史不得専其职及慤为豫州吴喜【临安人】为典籖每多违执慤大怒曰宗慤年将六十为国竭命止得一州如斗大不能复与典籖共临之喜稽颡流血乃止
　　秋七月宋以西阳王子尚【字宗思宋主第二子后改封豫章王】为扬州刺史太傅义恭以宋主之子子尚有宠将避之乃辞扬州而宋主以子尚为刺史【时荧惑守南斗宋主废西州旧舘使子尚移治东城以厌之别驾沈怀文曰天道示变宜应之以徳虽空西州恐无益也不从　沈怀文字思明武康人】
　　冬十一月魏以源贺为冀州刺史
　　贺上言今北虏游魂南防负险疆场之间犹须防戍自非大逆赤手杀人其坐赃盗及过误应入死者皆可原宥谪死守边则已断之体受更生之恩徭役之家防休息之恵魏主从之久之谓羣臣曰吾用贺言一嵗所活不少増兵亦多卿等人人如贺朕何忧哉【防人告贺谋反魏主曰贺竭诚事国朕为卿等保之讯騐果诬乃诛告者因谓左右曰以贺忠诚犹不免诬谤不及贺者可无慎哉】
　　十二月宋金紫光禄大夫顔延之卒
　　延之子竣贵重凡所资供延之一无所受布衣茅屋萧然如故常乗羸牛笨车逢竣卤簿即屏住道侧常谓竣曰吾平生不喜见要人今不幸见汝竣起宅延之谓曰善为之无令后人笑汝拙也延之尝早诣竣见宾客盈门竣尚未起延之怒曰汝出粪土之中升云霞之上遽骄傲如此其能久乎【竣丁父夏裁逾月起为右将军丹阳尹如故竣固辞表十上不许遣中书舍人抱竣登车载之郡舍赐以布衣一袭絮以防纶遣主衣就衣诸体　纶似絮而细絮以防纶以防色之纶纳于布衣中也主衣尚衣奉御之官】
　　【丁宋大明元年酉魏太安三年】春正月魏侵宋入兖州
　　魏人侵宋败东平太守刘胡【南阳人】宋主遣薛安都沈法系御之并受徐州刺史申坦节度比至魏兵已去先是羣盗聚任城【注见前】荆榛中累世为患谓之任榛坦请回军讨之无功而还安都法系坐白衣领职坦当诛羣臣为请莫能得沈庆之抱坦哭于市曰汝无罪而死我行当就汝矣有司以闻乃免之
　　秋八月宋以竟陵王诞为南兖州刺史刘延孙为南徐州刺史
　　初髙祖遗诏以京口要地非宗室近亲不得居之延孙之先虽与髙祖同源而从来不序昭穆宋主既命延孙镇京口仍诏与合族宋主闺门无礼不辨亲疎尊卑流闻民间无所不至诞寛而有礼诛邵及义宣皆有大功人心窃向之诞多聚才力之士蓄精甲利兵宋主畏忌之不欲诞居中使出镇京口犹嫌其逼更徙于广陵以延孙腹心之臣故使镇京口以防之
　　【戊宋大明二年戌魏太安四年】春正月魏设酒禁置候官
　　魏主以士民多因酒致鬭故设酒禁酿酤饮者皆斩吉凶之防聴开禁有程日増置候官伺察诸曹及州镇或微服杂乱于府寺间以求百官过失有司穷治讯掠取服百官赃满二丈皆斩又増律七十九章
　　二月魏以髙允为中书令
　　允好切谏事有不便辄求见魏主屏左右待之或自朝至暮或连日不出语或痛切魏主不忍闻命左右扶出然终善遇之【时有上事为激讦者魏主谓羣臣曰君父一也父有过子何不于众中諌之而于私室屏处谏者岂非不欲其父之恶彰于外邪至于事君何独不然君有得失不能面陈而上表显谏欲以彰君之短明已之直此岂忠臣所为乎如髙允者乃忠臣也朕有过未尝不面言朕闻其过而天下不知可不谓忠乎】允所与同徴者游雅等皆至大官封侯而允为郎二十七年不徙官魏主谓羣臣曰汝等虽执弓刀在朕左右末尝有一言规正唯伺朕喜悦祈官乞爵今皆无功而至王公允执笔佐国家数十年为益不少不过为郎汝等不自愧乎乃拜允中书令【时魏百官无禄允常使诸子樵采自给司徒陆丽曰髙允虽蒙宠待而家贫妻子不立魏主曰公何不先言今见朕用之乃言其贫乎即日至允第唯草屋数间布被緼袍厨中盐菜而已魏主叹息赐以帛粟拜其长子悦为长乐太守允固辞不许魏主重允常呼为令公而不名游雅常曰前史称卓子康刘文饶之为人褊心者或不之信余与髙子游处四十年未尝见其喜愠之色乃知古人为不诬耳髙子内文明而外柔顺言呐呐不能出口昔崔司徒尝谓余云髙生丰才博学一代佳士所乏者矫矫风节耳余亦以为然及司徒得罪诏防临责声嘶服栗髙子独敷陈事理辞义清辨人主为之动容非所谓矫矫者乎宗爱用事威振四海王公以下趋庭望拜髙子独升阶长揖此非所谓风节者乎夫人固未易知吾既失之于心崔又漏之于外此乃管仲所以致恸于鲍叔也】
　　夏六月宋以谢庄【字希逸密之子】顾觊之【字伟仁吴县人】为吏部尚书宋主不欲权在臣下分吏部尚书置二人以谢庄顾觊之为之初晋世散骑常侍选望甚重其后职任闲散用人渐轻宋主欲重其选乃用当世名士孔顗王彧【字景文球从子】为之侍中蔡兴宗【廓之子】曰选曹要重常侍间淡改之以名而不以实虽为重轻人心岂可变耶后竟如其言
　　秋八月宋杀其中书令王僧达
