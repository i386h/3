<!-- { "loadSidebar": true } -->
　　左右言西域胡僧能知三世遂命允往迎以珠琲为幡幢黄金为供器餽赐钜万所盐茶又数十万允至临清漕艘为之阻截入峡江舟大难进易以【浅船也】相连二百里至成都又治入番器物居嵗余始行两月至其地番僧恐国中诱害之匿不出见允胁以威番人夜袭之夺其寳货器械去士卒死者数百人
　　十二月癸丑朔日食
　　【丙子】十一年夏大旱
　　五月録自宫男子三千四百人充海户
　　前兵部尚书刘大夏卒【谥忠宣】
　　大夏复官后清军御史王相见其居贫请给廪中官用事者终嗛之不许及是卒赠太保【大夏忠勤恳笃遇知孝宗忘身徇国于权幸多所裁抑故深见嫉于小人尝言居官以正已为先不独当戒利亦当逺名又言士大夫盖棺论定一日未死即一日忧责未已自为圹志曰无使人饰美俾懐愧地下也】
　　秋八月杨一清罢
　　钱宁素善一清防有搆之者因蓄怨一清以灾异陈时政议切近幸宁与江彬等皆大怒使优人于帝前为蜚语讥刺一清而武学生朱大周亦讦一清隂事以宁为内主一清乃力请骸骨归
　　以礼部尚书蒋冕【字敬之全州人】兼文渊阁大学士预机务冕清谨有器识雅负时望及是入阁
　　以王守仁为佥都御史廵抚南赣汀漳
　　南赣地连闽广山谷深阻盗贼易为巢穴陈金俞谏先后讨之未尽不数年啸聚复起横水【隘名在江西南安府崇义县东其南为十八面领】左溪【即汀水亦曰鄞江在福建汀州府长汀县东源出宁化下流至广东大埔县入海】桶冈【在崇义县西北与湖广彬州接界】则有谢志山等浰头【山名在广东州府和平县西北接江西龙南县界有上中下三浰最北近龙南者为上浰在岑冈者为中浰最南者为下浰】则有池仲容【亦曰大髩】等皆称王攻剽府县而大廋【唐县以大廋岭名今为南安府治】陈曰能大防山詹师富诸贼复与之相应于是江西福建广东湖广之交千余里皆乱廵抚文森【长洲人】托疾避去兵部尚书王琼荐守仁才遂特用之【初守仁既谪龙塲驿丞地在万山之中苗獠杂居守仁因俗化导夷人悦服相率伐木为居以居之瑾诛复量移庐陵知县累迁鸿胪卿遂擢廵抚】
　　【丁丑】十二年春正月帝祀南郊遂猎于南海子
　　郊祀毕即幸海子縦猎夜半始还御奉天殿受朝贺
　　夏五月以礼部尚书毛纪【字维之掖县人】兼东阁大学士预机务
　　纪前在礼部以帝遣使乌斯藏再疏切谏不纳及入阁同列皆倚重之
　　六月乙巳朔日食
　　秋八月帝微行至宣府
　　江彬欲攘权数导帝逺游使诸幸臣不得近因言宣府乐工多美妇人且可观边衅何郁郁居丈内为廷臣所制帝然之至是急装微服出徳胜门幸昌平大学士梁储蒋冕毛纪追及于沙河【注见前】请回跸不聴至居庸闗廵按御史张钦【字敬之顺天通州人】闭闗不奉诏乃还【先是帝将出闗钦再上疏諌词极切至不报帝既至昌平传报出闗甚急钦令指挥孙玺纳门钥藏之分守中官刘嵩欲诣昌平朝谒钦止之曰闗不开车驾不得出违命当死闗开车驾得出万一有如土木我与君亦死宁坐不开闗死顷之帝召玺玺辞更召嵩嵩谓钦曰吾主上家奴也敢不赴钦因负勅印手剑坐闗门下曰敢言开闗者斩夜草疏言臣闻天子将亲征必先期下诏其行也六军翼卫百官扈従今寂然不一闻辄言车驾即日过关此必有假陛下名出边勾贼者臣请捕其人明正典刑奏未逹使者复来钦防剑叱之曰此许也使者惧而返防廷臣亦多谏者帝不得已而还京师盛传张御史闭闗三疏云】越数日复夜出先令太监谷大用代钦止廷臣追谏者因度闗幸宣府彬先为帝建镇国府第辇豹房珍玩女御实其中彬従帝数夜入人家索妇女帝大乐之忘归称曰家里未几幸阳和鞑靼五万骑入寇大同总兵官王勋等力御之转战五日至应州【五季唐置今州属大同府】帝率太监张永等自阳和往援寇引去是役也斩首十六级官军死者数百人乗舆几防勋等以防闻于朝
　　九月帝自称总督军务威武大将军总兵官
　　复命户部发银一百万两输宣府以备赏劳时凡调发军马钱粮槩以威武大将军钧帖行之
　　冬十一月召杨廷和复入阁
　　廷和既至与蒋冕驰至居庸欲身出塞请帝回銮帝令谷大用扼闗门乃归
　　【戊寅】十三年春正月帝还京师留十四日复如宣府帝至徳胜门外百官具防帐羊酒郊迎【先是帝将至京命羣臣各制旗帐迎及是羣臣具防帐数十防聨千数皆金织字序词称威武大将军不敢及尊号众官列名亦不敢称臣】帝御帐殿阁臣奉觞称贺【杨廷和奉觞梁储注酒蒋冕奉果榼毛纪奉金花帝饮毕云朕在榆河亲斩敌首一级廷和等皆称帝圣武帝遂驰马入东华门宿豹房】既还宫于奉天门陈应州所获刀械衣器令羣臣縦观【时当南郊以初至不及致斋遂行礼既毕猎南海子】　居十四日复如宣府廷臣従者四人余以次追及杨廷和等谏不聴
　　二月太皇太后王氏崩【谥孝贞皇后】
　　帝还京师
　　夏五月己亥朔日食
　　六月孝贞皇后
　　先是帝以孝贞皇后将幸昌平躬视隧道遂幸密云【时民间讹言欲括女子以充进奉所至遁匿永平知府毛思义下令以为大防未举车驾必不出此必奸徒矫诈自今非有抚按府部文书妄称驾至扰民者悉捕治之帝闻大怒执送诏狱降云南安宁知府　毛思义阳信人安宁州元置今属云南府】驻跸喜峰口还复幸河西务【指挥黄勲以供应为名科扰侵盗廵抚御史刘士元按之勲逃至行在因嬖幸谮士元于帝帝命祼执士元至行在军门梜之仍繋锦衣卫狱　河西务在顺天府武清县东北舟航辐辏之地刘士元彭县人】至是梓宫发京师帝戎服従至陵饮帐殿及升祔帝至暮乃入庙雷雨大作烛尽灭言官上疏请修省不报
　　秋七月帝复如宣府
　　帝従江彬言将徧游塞上托言边闗多警令总督军务威武大将军总兵官朱夀统六师往征令内阁草勅阁臣不可帝复集百官左顺门面谕众皆泣谏而帝意不可回竟不聴遂复北幸由东安门出羣臣知而送者五十二人寻驻跸宣府令兵户工三部各遣侍郎一人率司属以往彬又导帝由大同渡黄河次榆林至绥徳州【幸总兵官戴钦第纳其女】还由西安歴偏头闗抵太原【大征女乐晋府乐工杨腾妻刘氏善讴帝悦之载以俱归大见宠幸江彬与诸近幸皆母事之称曰刘娘娘云】
　　九月帝自加封镇国公
　　勅曰总督军务威武大将军总兵官朱夀统领六师扫除边患累建竒功特加封镇国公嵗支禄五千石吏部如勅奉行杨廷和梁储等极谏以为名之不正言之不顺一至于此古今所未有也不聴又録应州功陞赏内外官九千五百五十余人封江彬许防皆为伯
　　王守仁平江西贼
　　守仁既至赣州知左右多贼耳目呼老隶诘之隶不敢隠因贳其罪令诇贼动静无弗知于是檄福建广东防兵先讨大防山贼【守仁亲率鋭卒屯上抗佯退师出不意捣之连破四十余寨擒贼首詹师富　上杭宋县今属汀州府】复进讨大庾【生絷贼首陈曰能以归】横水左溪诸贼【令都指挥许清等各一军防横水南安知府季斆等各一军防左溪守仁自驻南康去横水三十里先遣四百人伏贼巢左右进军逼之贼方迎战两山举帜贼大惊遂溃乗胜克横水贼首谢志山等皆走桶冈左溪亦破】皆平之赣州知府邢珣【当涂人】吉安知府伍文定【字时防松滋人】等亦破灭桶冈贼【守仁以桶冈险固移营近地谕以祸福贼首蓝廷鳯等方乞降而珣文定已冒雨夺险入贼仓卒败走廷鳯等遂面缚降凡破巢八十有四俘斩六千有竒】守仁乃还赣州诱斩浰头贼首池仲容弟仲安【初横水破仲容遣弟仲安来归而严为战守备守仁佯下令散令嵗首大张灯乐守仁赐仲容节物诱入谢仲容率其众营教塲而自以数人入谒守仁曰若皆吾民屯于外疑我乎悉引入祥符宫厚饮食之贼大喜益自安守仁留仲容观灯乐正月至三日大享伏甲士于门诸贼入以次悉擒戮之】遂自将抵贼巢连破上中下三浰斩馘二千有竒贼奔九连山【在广东州府连平州东周数百里环连九县因名】山陡絶不可攻守仁简壮士衣贼衣奔崖下贼下招之遂上据其险官军进攻擒斩无遗因于横水设崇义县【今江西南安府】于浰头设和平县【今广东州府】置戍而归自是境内大定守仁所将皆文吏及偏禆小校平数十年巨寇逺近惊为神
　　御批歴代通鉴辑览巻一百七
<史部,编年类,御批历代通鉴辑览>
　　钦定四库全书
　　御批厯代通鉴辑览巻一百八
　　明
　　武宗皇帝
　　【己夘】正徳十四年春二月帝还京师
　　帝游幸邉塞歴数千里乗马腰弓矢涉险阻冐风雪从者多道病帝无倦容至是自宣府还京羣臣奉迎如前仪
　　京师地震
　　帝自加太师勅谕廵行祈福三月郎中黄巩【字伯固莆田人】修撰舒芬【字国裳进贤人】等百四十六人先后疏谏悉杖之死者十一人
　　帝降手勅于吏部曰镇国公朱夀宜加太师又谕礼部曰威武大将军太师镇国公朱夀今徃两畿山东祀神祈福复谕工部急修黄马快船备用阁臣及科道官皆切諌不报兵部郎中黄巩与员外郎陆震【字汝亨兰谿人】具疏连署以进【畧言陛下即位以来纪纲法度一坏于刘瑾再坏于侫幸又再坏于邉帅盖荡然无余矣乱本已生祸变起因陈最急者六事一崇正学二通言路三正名号四戒逰幸五去小人六建储贰】修撰舒芬亦邀其同官崔桐【字来鳯扬州人】等七人上疏极谏【畧言陛下两廵西北四民告病今复闻南幸尽皆逃窜非古廵狩之举而几于秦皇汉武之逰宜监博浪栢谷之祸】吏部员外郎夏良胜【字于中南城人】及礼部主事万潮【字汝信进贤人】太常博士陈九川【字惟濬临川人】复连疏入于是吏部郎中张衍瑞【字元承汲县人】等十四人刑部郎中陆俸【吴县人】等五十三人继之礼部郎中姜龙【太仓人】等十六人兵部郎中孙凤【洛阳人】等十六人又继之而医士徐鏊【嘉定人本高氏子少依舅京师冐其姓】亦以其术谏帝与诸幸臣皆大怒下巩震良胜潮九川鏊诏狱芬等百有七人罚跪午门外五日已而大理寺周正叙【九谿卫人】等十人行人司副余廷瓒【鄱阳人】等二十人工部主事林大辂【莆田人】等三人连名疏又相继上帝益怒并下诏狱俄令与巩震等俱跪阙下五日加梏拲焉至晩仍系狱诸臣朝入暮出累累若重囚道旁观者无不太息泣下廷臣自内阁及尚书石价【字邦秀藁城人】疏救外莫有言者诸嬖幸得意士民忿恨伺诸大臣出入争掷瓦砾诟詈之诸大臣皆恐入朝不敢待辨色请下诏禁言事者通政司遂格不受疏【是时天连曀尽晦南海子水涌四尺余金吾卫指挥佥事张英曰此变征也乃肉袒防刄于胸持疏誎当跸跪哭即自刺其胸血流满地卫士夺其刄缚送诏狱诏杖之八十死】诸臣跪既毕仍杖之于廷死者十一人【陆震余廷瓒及工部主事何遵刑部主事刘校照磨刘珏大理评事林公辅行人李绍贤孟阳詹轼刘槩李恵　遵字孟循江寕人校邵城人珏汲县人公辅长乐人绍贤旴人阳泽州人轼玉山人槩安乐人恵祥符人】余除名贬黜有差戍鏊于边而车驾亦不复出矣
　　夏六月宁王宸濠反廵抚江西都御史孙燧【字徳成余姚人】按察司副使许逵【字汝登固始人】死之
