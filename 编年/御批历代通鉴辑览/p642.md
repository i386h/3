<!-- { "loadSidebar": true } -->
　　夏四月迤东都督王乌塔【旧作兀堂今改】冦边李成梁击败之乌塔通市寛甸怨边将强抑市价数遣零骑侵边犯靉阳【堡名在鳯凰城北】及黄冈岭指挥王宗义战死遂入永佃堡【在鳯凰城东】成梁击走之追出塞斩首八百余级尽毁其营垒至秋复犯寛甸副将姚大节又破之乌塔由是不振
　　六月南畿大水
　　秋七月后军都督府佥事俞大猷卒【諡武襄】
　　先是大猷以平古田獞功进世廕已为巡按御史所劾囘籍听调久之复以都督佥事起佥书后府事领车营训练三疏乞归卒赠左都督【大猷少好易尝以易推衍兵家竒正虚实之权谓兵法之数起五犹一人之身有五体虽将百万可使合为一人也初为汀漳守备涖武平作读易轩与诸生为文防而日教武士击剑及为大将持身亷驭下有恩数建大功威名振南服其用兵先计后战不贪近功忠诚许国老而弥笃谭纶尝与书曰节制精明公不如纶信赏必罚公不如戚精悍驰骋公不如刘然此皆小知而公则堪大受戚谓戚继光刘谓刘显也其为纶所推重如此】
　　冬十月汰冗官
　　先是诏南京职务清简官不必备至是尽汰内外冗员并覈各省徭赋及诸司冒滥冗费皆从张居正请也
　　十一月度民田
　　初建昌知府许孚逺【字孟中徳清人】始为归戸册以田从人法简而密后张居正议天下田亩通行丈量遂用开方法以径围乘除畸零截补于是豪猾不得欺隠里甲免赔累而小民无虚粮总计田七百一万三千九百七十六顷视孝宗时赢三百万顷居正颇以溢额为功有司短缩步弓以求田多或掊克见田以充虚额后遂按溢额增赋
　　诏内官并自陈斥逐有差
　　帝即位初慈圣太后遇帝严太监冯保倚太后势数挟持帝帝甚畏之已而小珰孙海客用导帝戯游【二人屡诱帝夜游别宫小衣窄袖走马持刀又数进竒巧之物】帝深宠幸保言于太后后召帝切责帝长跪受教惶惧甚保属张居正草帝罪已手诏颁示阁臣词过抑损帝年已十八览之内惭然迫于太后不得不下居正乃上疏切谏又縁保意劾去司礼巨珰孙徳季温泰等而令诸内侍俱自陈凡保所不悦者斥退殆尽帝由是渐恶保并亦嗛居正矣【保窃权肆横间亦时引大体内阁产白莲翰林院有双白燕居正以为瑞进之保使使语居正曰主上冲年不可以异物启其玩好又颇能约束其子弟不敢肆恶人亦以是称之然保性贪其私又锦衣指挥徐爵内官张大受恃势权利居正使苍头游七与爵结为兄弟交闗语言凡有所谋皆縁以逹焉】
　　【辛巳】九年春正月命翰林官分番入直
　　以张居正请日用翰林官四人入直应制诗文及备顾问【帝初政居正尝纂古今治乱事百余条绘图以俗语解之使帝易晓至是复属儒臣纪太祖列圣寳训实録分类成书凡四十类请以经筵之暇进讲帝从之】
　　三月大阅
　　夏四月戎政尚书方逢时罢
　　逢时才畧明练处置边事悉协机宜【先是五年以宣大总督召理戎政时议者争言贡市利害逢时疏言北部输诚效贡莫敢渝约嵗时请求随宜与之辄稽首欢笑有掠人要赏者告谙逹讨治即俛首聴命而异议者或曰敌使充斥日益耗费或曰与冦益狎隠忧叵测均未覩事机之论也今计三镇嵗费二十七万较之向时十才二三而民间耕获之人市价之利不与焉方隆庆庚午以前三军暴骨万姓流离边臣首领不保朝廷为之旰食七八年来幸无此事矣所不可知者谙逹老且死数年之后诸部无所统一狡黠争搆或行侵扰在我亦惟罢贡市固壁垒以待仍禁边将无轻举使曲常在彼直常在我因机处宜顾方畧何如耳封疆之事无常形何必贡市非而战守是哉】至是以老病乞休去其功名与王崇古相亚世称方王
　　土黙特犯辽阳副总兵曹簠败绩
　　先是土黙特以二万余骑入攻锦州叅将熊朝臣固守而遣部将出战皆殁敌乃分掠小凌河【在锦州府锦县东亦名锦川】松山【在锦县南】杏山【在锦县西南】防李成梁驰援始出境已而土黙特复与诸酋聚兵塞下谋入广寕成梁率轻骑从大寕堡【在锦州府义州东北】出塞四百余里击之敌大败走至是复入辽阳簠出御之遇伏失千总陈鹏以下三百十七人马死者四百六十匹土黙特遂大掠人畜而去
　　京师旱南畿饥
　　张居正上言淮鳯苏松连被灾伤徐宿间至以树皮充饥或聚为盗昔元末之乱亦起于此当破格赈之陛下宜撙节宫中耗费嘉靖朝用最浩繁内库尚有余积今已增额犹称缺乏有限之财安能供无穷之用帝嘉纳之【居正以江南贵豪怙势及诸奸猾吏民善逋赋乃选大吏精悍者严行督责赋以时输国藏乃日益充裕】
　　五月尽卖民间种马
　　国初马有官牧有民牧官牧给边镇民牧给京军皆有孳生驹给草塲以资刍牧后尃牧于民视丁田授马始曰戸马既曰种马按嵗徴驹种马死孳生不及数辄赔补自豪右庄田占草塲马戸渐多逃窜穆宗从太仆少卿武金议卖种马之半【金言种马之设尃为孳生备用备用马既别买则种马可遂省今备用马既足三万宜令每马折银三十两解太仆种马尽卖输兵部一马十两则直山东河南十二万匹可得银百二十万且收草豆银二十四万御史谢廷杰谓祖制所定闗军机不可废兵部是廷杰言而是时内帑乏竭方分使括天下逋赋穆宗遂可金奏下部议请养卖各半从之】至是以互市饶马尽卖之上马八两下至五两又折徴草塲地租银以供圑营买马及各边之请迨帝末年师役繁兴往往借支太仆银久之银与马两竭冏政大坏














　　御批歴代通鉴辑览卷一百十
<史部,编年类,御批历代通鉴辑览>
　　钦定四库全书
　　御批歴代通鉴辑览卷一百十一
　　明
　　神宗皇帝
　　【壬午】万厯十年春正月免天下逋赋
　　张居正上言带征逋赋徒为民累百姓财力有限一嵗之入傅足供一嵗不幸嵗歉目前尚不能办岂复有余力更完累嵗积逋乎有司避责往徃移新抵旧年分杂淆小民竭脂膏胥吏饱谿壑甚者不肖有司因而渔猎与其朘民以实奸贪之槖孰若尽蠲以施旷荡之恩乞谕户部覈万厯七年以前积负悉行蠲免帝从之凡免二百余万有竒而是时帑藏充盈国最完富
　　三月杭州兵乱以兵部侍郎张佳允【字肖甫铜梁人】巡抚浙江讨定之
　　浙江巡抚吴善言【成安人】奉诏减月饷东西二营兵马文英刘廷用等搆党大噪缚殴善言朝议以佳允才令代之【佳允初知滑县剧盗髙章者诈为缇骑直入官署刧佳允索帑金佳允色不变伪书劵贷金悉署游徼名召入立檎贼由此知名累迁宣大廵抚潘五大掠塞外佳允用计服之张居正以为才故令代善言】佳允甫入境而杭民以行保甲故亦乱佳允问告者曰乱兵与乱民合乎曰未也佳允喜曰速驱之尚可离而二也既至民剽益甚佳允从数卒佯问民所苦下令除之众愈张炽夜掠富室火光烛天佳允召游击徐景星谕二营兵令讨乱民自赎擒百五十人斩其三之二乃佯召文英廷用予冠带而密属景星捕七人并文英廷用斩之二乱悉定帝优诏褒美
　　苏巴尔噶冦义州李成梁击斩之
　　泰宁部苏巴尔噶与弟绰哈子布延图【旧作卜言土今改】入犯义州成梁设伏镇彛堡【在锦州府羲州东北】参将李平胡射中苏巴尔噶坠马斩之寇大奔绰哈等恸哭去自是敌数入成梁等数败之辄斩其魁又时袭击于塞外敌少戢
　　夏四月京师旱疫
　　彗星见
　　六月丁亥朔日食
　　加张居正太师以前礼部尚书潘晟【新昌人】兼武英殿大学士吏部侍郎余有丁【字丙仲鄞人】兼文渊阁大学士并预机务晟寻罢
　　居正卧病四阅月不愈百官并斋醮为祈祷【修撰王家屏戸部主事顾宪成不往宪成同官代之署名宪成闻驰往手削去之　王家屏字忠伯大同山隂人顾宪成字叔时无锡人】南都秦晋楚豫诸大吏无不建醮帝命张四维等理阁中细务大事即家令居正平章居正始自力后惫甚不能徧阅然尚不令四维等参之防辽东奏防加居正太师【先是居正以十二载满加太傅明世文臣无真拜三公者自居正始】已而居正病革自度不起乃荐晟有丁自代晟素贪鄙不厌清议冯保素从受书彊居正荐之命下甫五日为言者交章劾罢
　　张居正卒【諡文忠】
　　帝怆悼辍朝谕祭九坛祝国公兼师传者赠上柱国命四品京乡锦衣堂上官司礼太监防丧归葬【居正当国务尊主权课吏职信赏罚一号令虽万里外朝下而夕奉行故神宗初政起衰振隳纲纪修明海内殷阜居正力也然威权震主好谀自尊士大夫始誉以伊周五臣继竟拟之舜禹居正恬然不为怪晚益偏恣黜陟多由爱憎左右颇通贿赂议者谓其昧宠利居功之戒所以身死未几即致祸败初帝在讲筵读论语色勃如也误读为背居正遽厉声曰当读作勃帝悚然惊起同列皆失色由此帝益心惮居正时比之霍氏骖乘云】
　　秋八月皇子常洛生【即光宗】
　　防妃王氏出【妃初为慈宁宫宫人年长矣帝过慈寕私幸之有身故事宫中承宠必有赏赉文书房内□即记年月及所赐以为验时帝讳之故左右无一言者一日侍慈圣宴语及之帝不应慈圣命取内起居注示帝且好语曰吾老矣犹未有孙果男者宗社福也母以子□宁分差等邪是年四月封恭妃及是遂生皇长子】帝御殿受贺颁诏大赦
　　冬十二月太监冯保以罪谪为奉御安置南京
　　初保内倚太后外倚张居正専擅威福帝有所赏罪非出保口无敢行者帝积不能堪然迫于太后居正不能去也及太后归政居正又卒保失所倚然犹肆横如故【潘晟既罢保方病起诟曰我小恙遽无我邪皇长子生保欲封伯爵张四维以无故事难之拟廕弟侄一人都督佥事保怨曰尔由谁得今日而负我其恣如此】东宫旧阉张鲸素害保宠谋去之其同事张诚向为保所恶斥于外至是复入两人乃伺间陈保过恶并发其与张居正交结状帝犹未发防御史江东之【字长信歙人】首劾保党锦衣同知徐爵帝下爵狱论死李植【字汝培江都人】遂列保十二大罪帝震怒谪保南京奉御籍其家金寳巨万东之并纠吏部尚书梁梦龙【字干吉真定人】赂徐爵得官工部尚书曾省吾【彭泽人】吏部侍郎王篆【夷陵州人】皆被论得罪去于是弹击居正者纷起矣
　　以严清【字公直云南后卫人】为吏部尚书
　　清素着清望张居正当国清任刑部尚书不附丽居正及籍冯保家得廷臣餽遗录独无清名帝深重之防梁梦龙罢即以清代日讨故实辨官材自丞佐以下皆亲署无一幸进者中外师其亷俭书问几絶甫半嵗得疾归【卒諡恭肃】
　　改蓟镇总兵官戚继光于广东
　　继光在蓟镇十六年当国大臣徐阶髙拱张居正先后倚任之居正尤事与商防动无掣肘故继光益发舒及是居正殁甫半嵗给事中张鼎思言继光不宜于北阁臣拟防遽调之广东继光悒悒不得志赴粤逾年即谢病归居三年卒【继光更厯南北并着声在南方战功特甚北则専主守邉防修举继之者踵其成法数十年得无事所着纪效新书练兵事实谈兵家遵用爲万厯末追諡武毅】
　　【癸未】十一年春三月追夺张居正官阶
　　冯保既得罪新进者益务攻居正诏夺上柱国太师再夺諡居正诸所引用者斥削殆尽召还吴中行赵用贤等迁官有差
　　夏四月张四维罢
