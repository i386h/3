<!-- { "loadSidebar": true } -->
　　先是桂州人李世贤反帝遣虞庆则讨之【时诸将数人请行帝顾庆则曰位居宰相爵乃上公国家有贼遂无行意何也庆则恐惧请行】庆则以妇弟赵什住为长史什住通于庆则爱妾恐事泄乃宣言庆则不欲行帝闻之礼赐甚薄及庆则平桂州还至临桂岭【在潭州今湖南长沙府是】曰此诚险固加以足粮若得其人攻不可防什住入奏事因告庆则谋反按验坐死拜什住为柱国【时宜阳公王世积为凉州总管其亲信皇甫孝谐有罪吏捕之亡抵世积不纳孝谐因上变告世积尝令道人相其面有恶言世积坐诛以孝谐为上大将军】
　　吐谷浑弑其可汗世伏【吕之子】
　　先是吐谷浑吕可汗死子世伏立遣献方物帝以光化公主妻之至是国内大乱国人杀世伏立其弟伏允为主遣使陈谢且请依俗尚主从之自是朝贡嵗至
　　【戊午】十八年春二月髙丽寇辽西遣汉王谅将兵讨之【刘友益曰隋伐髙丽始此】
　　先是髙丽王汤卒【汤位宫之后开皇初封髙丽王及闻陈亡大惧治兵积谷为拒守之计帝赐玺书责之会病卒　位宫事具前】子元嗣帝使拜为辽东王至是元帅靺鞨【即古肃慎氏地注见前】万余人寇辽西营州【注见前】总管韦冲【字世冲洸之弟】击走之帝闻而大怒以水陆三十万伐髙丽以髙颎为谅长史【已而谅军出临榆关值水潦餽运不继军中饥疫元亦遣使谢罪于是罢兵　临渝闗即今山海闗在永平府临榆县】
　　夏五月禁畜猫鬼蛊毒厌魅野道者
　　独孤后之弟延州【西魏置今陜西延安府是】刺史陁有婢事猫鬼能使之杀人会后与杨素妻郑氏俱有疾医皆曰猫鬼疾也上意陁所为令髙颎等杂治之具得其实诏陁夫妇皆赐死后为之请曰陁若蛊政害民者妾不敢言今为妾身敢请其命陁弟整亦诣阙求哀于是免陁死诏自今有犯者投四裔
　　【己未】十九年春二月遣杨素等分道代突厥都蓝可汗未至都蓝击突利可汗败之夏四月突利来奔诸军遂破都蓝及达头部
　　先是突厥都蓝可汗闻突利可汗尚主赐赉优厚怒曰我大可汗也反不如染干乎于是朝贡遂絶亟掠邉鄙突利伺知辄遣奏闻至是突利奏都蓝欲攻大同城【在今吴喇忒旗故天徳军城西南唐书地理志天徳军乾元后徙屯永济栅故大同城也】诏以汉王谅为元帅髙颎出朔州道杨素出灵州道燕荣【字贵公华隂人】出幽州道以击都蓝皆取谅节度然谅竟不行都蓝闻之与达头可汗结盟合兵掩袭突利大败之突利部落散亡夜与长孙以五骑南走比旦収得数百骑与其下谋奔玷厥晟知之密遣使者入伏逺镇【在今大同府西北】令速举烽【突利见四烽俱发以问晟绐之曰隋法贼少举二烽来多举三烽大逼举四烽彼见贼多而近耳】突利大惧投城晟留其达官执室领其众自将突利驰驿入朝四月至长安帝大喜厚待之以晟为左勲卫骠骑将军持节防突厥髙颎使柱国赵仲卿【洛阳人刚之子】将兵三千为前锋与突厥【都蓝兵】战大破之突厥复大举而至仲卿为方陈四面拒战凡五日会髙颎大兵至合击之突厥败走追奔七百余里而还杨素军与达头遇先是诸将与突厥战虑其骑兵奔突皆以戎车步骑相参设鹿角为方陈骑在其内素曰此自固之道未足以取胜也于是更为骑陈达头喜曰天赐我也下马仰天而拜帅骑兵十万直前周罗防曰贼陈未整请击之先帅精骑逆战素以大兵继之突厥大败杀伤不可胜计
　　秋八月除左仆射髙颎名
　　独孤后性妒忌后宫莫敢进御尉迟迥女孙没宫中得幸后隂杀之帝大怒单骑入山谷间二十余里髙颎杨素等追及扣马苦谏帝告之故颎曰陛下岂以一妇人而轻天下帝意解还宫后流涕拜谢颎素等和觧之因置酒极欢先是后以颎父客甚亲礼之至是闻颎谓己为一妇人遂衔之时太子勇失爱帝潜有废立之志从容谓颎曰有神告晋王妃言王必有天下若之何颎曰长幼有序其可废乎后知颎不可夺隂欲去之【会弟令选东宫卫士入上台颎奏曰若尽取彊者恐东宫宿卫太劣帝作色曰太子左右何须壮士我熟见前代公不须仍踵旧风颎子表仁娶太子女故帝以此言防之颎夫人卒后请为之娶帝告之颎谢曰臣今已老退朝惟斋居读佛经而已纳室非所愿也帝乃止既而爱妾生男帝闻之喜后不悦曰陛下尚复信髙颎耶始陛下欲为颎娶而颎心存爱妾面欺陛下今其诈已见矣帝由是疎颎伐辽之后帝以汉王谅年少专委军事于颎谅所言多不用甚之及还泣言于后曰儿幸免为髙颎所杀帝闻之弥不平】及王世积诛推覈之际有宫禁中事云于颎得之有司奏颎与世积交通贺若弼宇文防【字公辅洛阳人防古弼文】薛胄斛律孝卿【太安人】栁述【字业隆觧人机之子】等明颎无罪上愈怒皆以属吏自是朝臣莫敢言颎遂坐免以齐公就第顷之颎国令【隋制王公国皆有令尉】言颎子表仁谓颎曰司马仲达托疾不朝遂有天下公今遇此焉知非福于是帝大怒囚颎鞠之有司请斩之帝曰去年杀虞庆则今兹斩王世积如更诛颎天下其谓我何于是除名为民【颎初为仆射其母诫之曰汝富贵已极但有一斫头耳尔其慎之颎由是常恐祸变至是欢然无恨色先是国子祭酒元善言于帝曰杨素麄疏苏威懦怯可付社稷唯髙颎耳帝初然之及颎得罪帝深责之善忧惧而卒　元善魏侍中乂之孙】
　　九月以牛为吏部尚书
　　选举先徳行而后文才务在审慎虽致停缓而所进用多称职侍郎髙孝基【名构以字行渤海人】鉴赏机悟清慎絶伦然爽俊有余迹似轻薄时宰多以此疑之独推心任委隋之选举得人于斯为最
　　冬十月以突厥突利为啓民可汗妻以义成公主处之朔州
　　突厥归啓民者男女万余帝命长孙晟于朔州筑大利城【在今归化城西】以处之时安义公主已卒复以宗女义成公主妻之晟奏请徙五原【注见前】以河为固于夏胜之间【夏州魏置故城在今榆林府懐逺县胜州隋置故城在今鄂尔多斯左翼后旗】东西至河南北四百里掘为横堑令处其内使得畜牧帝从之又令赵仲卿屯兵二万为啓民防达头【十二月帝遣杨素史万歳等分道撃都蓝未出塞都蓝为其下所杀达头自立为步迦可汗其国大乱长孙晟请遣染干部下分道招慰帝从之降者甚众明年四月步迦犯塞诏晋王广等撃之史万嵗出塞与虏遇虏问将为谁候骑报曰史万嵗也步迦惧而引去万嵗驰追大破之逐北入碛数百里而还】
　　【庚申】二十年春三月贺若弼坐事下狱赦出之
　　弼复坐事下狱帝数之曰公有三太猛嫉妒心太猛自是非人心太猛无上心太猛既而释之
　　冬十月废太子勇为庶人
　　初帝使太子勇参决政事时有损益帝皆纳之勇性寛厚率意无矫饰帝素节俭而勇服用侈靡尝饰蜀铠帝见而不悦戒之曰自古帝王未有好奢侈而能乆长者汝当以俭约为先乃能奉承宗庙后遇冬至百官皆诣勇勇张乐受贺帝不悦下诏停之自是恩宠始衰勇好内宠昭训云氏尤幸其妃元氏无宠遇疾而薨独孤后意其有他深以责勇然昭训自是遂专内政生长宁王俨及平原王裕安成王筠诸姬子又数人后弥不平遣人伺求勇过晋王广知之弥自矫饰【后庭有子皆不育后由是数称广贤大臣用事者广皆倾心与交帝及后毎遣左右至广所广必与萧妃厚礼之徃来者无不称其仁孝帝与后尝幸其第广悉屏匿美姬于别室唯留老丑者衣以缦防给事左右屏帐改用缣素故絶乐器之不令拂去尘埃帝见之喜】由是帝与后爱广特异诸子广自扬州入朝将还入宫辞后伏地流涕曰臣性识愚下不知何罪失爱东宫恒畜盛怒欲加鸩毒后忿然曰睍地伐渐不可耐我为之娶元氏女竟不以夫妇之礼待之专宠阿云使有如许豚犬前新妇遇毒而夭我亦不能穷治何故又于汝发如此意我在尚尔我死后当鱼肉汝乎每思东宫竟无正嫡至尊千秋万嵗之后遣汝等兄弟向阿云儿前再拜问讯此是几许苦痛耶广又拜呜咽不能止后亦悲不自胜自是后决意欲废勇立广矣广问计于安州总管宇文述述曰废立大事未易谋也能移主上意者唯杨素耳素所与谋者唯其弟约【字惠伯】述雅知约请朝京师与约图之广大悦多赍金寳资述入闗约时为大理少卿述请约与饮博阳不胜以所赍金寳尽输之因説之曰此晋王之赐令述与公为欢乐耳约惊问故述因道广意【且説之曰公兄弟当涂用事有年矣朝臣为足下家所屈辱者可胜数哉又储后以所欲不行每切齿于执政主上一旦弃羣臣公亦何以取庇哉今太子失爱于皇后主上素有废黜之心请立晋王在贤兄之口耳诚能因此时建大功王心永铭骨髓斯则去累卵之危成泰山之安矣约然之】约遂白素素闻之大喜后数日入侍宴微称晋王孝悌恭俭有类至尊后泣曰公言是也阿【广小字】大孝爱睍地伐常欲潜杀之素因盛言太子不才后遂遗素金使赞帝废立帝使素观勇所为素至东宫还言勇怨望恐有他变帝益疑之后又遣人伺觇东宫纎芥事皆奏闻因加诬饰以成其罪广又令段达【武威姑臧人】私赂东宫幸臣姬威令伺太子动静密告杨素于是外内諠谤过失日闻段达因脇威告之九月诏执左庶子唐令则等数人付所司讯鞫命杨素陈东宫事状以告近臣左卫大将军元旻諌曰废立大事诏防若行后悔无及防言罔极惟陛下察之帝不应命姬威悉陈太子罪恶威对曰尝令师姥卜吉凶语臣云至尊忌在十八年此期促矣帝然曰谁非父母生乃至于此于是禁勇及诸子党与杨素锻链以成其狱居数日有司奏元是尝曲事勇在仁夀宫勇以书与之题云勿令人见帝乃执旻十月帝戎服陈兵御武徳殿集百官诸亲引勇及诸子列于殿庭宣诏废勇及其男女并为庶人勇再拜泣下舞蹈而去左右莫不闵黙遂诏元旻唐令则邹文腾等诛戮有差移勇于内史省赏杨素物三千段【初勇尝宴宫臣唐令则自弹琵琶歌娬媚娘洗马李纲起白勇曰令则身为宫卿职当调防乃于广坐自比倡优进淫声秽视聼事若上闻岂不为殿下之累邪臣请速治其罪勇曰我欲乐耳君勿多事纲遂趋至是帝召东宫官属切责之皆惶惧无敢对者纲独曰废立大事今文武大臣皆知其不可而莫敢发言臣何敢畏死不一为陛下别白言之乎太子性本中人可与为善可与为恶乡使陛下择正人辅之足以嗣守鸿基今乃以唐令则为左庶子邹文腾为家令二人惟知以歌鹰犬娱太子安得不至于是邪此乃陛下之过非太子之罪也因伏地流涕呜咽帝惨然良久曰李纲责我非为无礼然我择汝为宫臣而勇不亲任虽更得正人何益哉对曰臣之所以不被亲任者良由奸臣在侧故也陛下但斩令则文腾更选贤才以辅太子安知臣之终见疏弃也自古国家废立冢嫡鲜不倾危愿陛下深留圣意无贻后悔帝不悦罢朝左右皆为之股栗会尚书右丞缺有司请人帝指纲曰此佳右丞也即用之】
　　杀太平公史万嵗
　　万嵗使突厥还杨素忌之奏寝其功会废太子万嵗方与将士在朝堂称寃帝问万嵗何在素曰谒东宫矣帝以为然召之既见帝言将士有功为朝廷所抑词气愤厉帝大怒令左右防【弼角反击也】杀之既而追之不及天下共寃惜之
　　十一月立晋王广为皇太子是日天下地震
