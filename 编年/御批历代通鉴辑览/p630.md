<!-- { "loadSidebar": true } -->
　　初太祖定庙祀孟春特享羣庙各南向三时祭于徳祖庙序用昭穆后罢特享四孟歳暮俱以昭穆序北京既建庙制一如南京及宪宗升祔九室已备【徳懿熙仁四祖太祖太宗及仁宣英三宗】用礼官议祧懿祖孝武继祔祧熈仁二祖独德祖以始祖不祧毎时享太祖位犹东向帝欲更定之乃先于去年春复行特享礼令祠官于殿内设帷幄如九庙位皆南向各奠献如仪至是遂迁德祖主于祧庙奉太祖主于殿正中七宗以序进迁于是太祖始正南向位而德祖不复与时享矣
　　桂蕚罢
　　蕚初鋭意功名不恤物议及再召还气慑不敢复纵至是以病乞归未数月卒【蕚性狠愎为知县时悻悻使气屡为上官所辱既得志报复无虗日又好排异己凌虐周官议礼议狱搆害不下数十百人】
　　三月复罢四川镇守中官
　　帝既罢云南中官至是四川继之寻浙江湖广福建两广及独石万全永寕皆罢凡内臣之为镇守者先后撤除殆尽云
　　夏四月禘于太庙
　　帝既正太祖位向欲复古禘祭侍读学士夏言【帝欲辑郊礼为成书擢言侍读学士充纂修官】献禘议以为三代而下欲如虞夏之禘黄帝啇周之禘帝喾谱谍难考宜为虚位以祀庻旷典复行中允廖道周【字鸣吾蒲圻人】上言皇姓为颛顼之裔宜禘颛顼帝命廷臣集议咸谓称虚位者茫昩无据尊颛顼者世逺难稽庙制既定高皇帝为始祖当禘徳祖帝卒从言议乃于太庙设虚位以帝皇初祖南向奉太祖配西向行礼如南郊仪定以丙辛歳一行
　　五月始祀皇地祗于方泽
　　六月雷震午门
　　秋七月张孚敬罢
　　孚敬即璁以犯帝嫌名请改帝手书赐之夏言恃帝眷数以事讦孚敬孚敬衘之与太常卿彭泽【此又一彭泽南海人以议礼进用】搆防行人司正薛侃【字尚谦揭阳人】欲以倾言廷鞫事露帝斥其忮罔令致仕去【时侃上疏请择亲藩贤者居京师以待皇嗣之生帝怒下侃狱究交通主使者侃先曾以疏草示泽泽与侃及言俱同年生泽素附孚敬而孚敬方憾言黙计储副事触帝怒必兴大狱诬言同谋可祸也绐侃藁示孚敬因报侃曰张公甚称善当从中赞之敬孚乃先録侃藁以进谓出于言请勿先发以待疏至帝许之侃犹豫泽频趣之乃上及廷鞫拷掠备至侃独自陈泽挑使引言侃瞠目曰疏我自具趣我上者尔也尔谓张少传许助言何与给事中孙应奎等揖孚敬避孚敬怒应奎等疏闻并并下言等狱再鞫具得其实乃释言等侃为民泽戍邉】
　　八月升安陆州为承天府
　　廵检徐震奏于安陆建京师礼部尚书李时等驳其非制遂改州为承天府设钟祥县为府治【先是尊崇礼定帝名献皇帝陵曰显林已而锦衣百户随全等请迁显陵北天夀山工部尚书赵璜力斥其谬席书亦再集廷臣议已之至是光録寺厨役王福等复以为言李时极谏不可事乃寝　赵璜字廷实安福人】
　　九月以李时为礼部尚书兼文渊阁大学士预机务自张桂与费宏杨一清相倾轧讙嚣不已孚敬罢翟銮独秉政者两月时入两人皆逊顺无龃龉政府稍宁
　　帝幸西苑
　　先是西苑宫殿成宴羣臣以落之及是帝御无逸殿召李时坐讲无逸篇翟銮讲豳风七月诗武定侯郭勋及九卿翰林俱入侍讲毕帝退御豳风亭赐晏
　　以夏言为礼部尚书
　　时士大夫多恶张孚敬恃言抗之言既以开敏结主知又折节下士大得声誉朝廷制作一决于言阁臣李时翟銮取充位而已
　　冬十一月召张孚敬复入阁
　　孚敬还朝夏言益用事孚敬亦不能专恣如曩时矣
　　十二月戍监察御史喻希礼【麻城人】石金于边卫
　　时方修醮祈嗣希礼乞赦免议礼议狱得罪诸臣帝大怒曰希礼谓朕罪诸臣致迟嗣续邪命所司议以闻未上金复言之二人并谪戍边卫
　　【壬辰】十一年夏四月复常遇春李文忠邓愈汤和世爵遇春后封懐逺侯文忠后封临淮侯愈后封定逺侯和后封灵璧侯于是开平岐阳宁河东瓯四王复延世绪
　　五月以方献夫为吏部尚书兼武英殿大学士预机务先是献夫以吏部尚书去位既而有诏召还献夫潜入西樵【山名在广州府南海县西南】以疾固辞使命再至乃就道以故官入阁
　　秋八月彗星见东井
　　芒长丈余扫太防垣及角宿天门凡一百十有五日乃灭编修杨名【字实卿遂寜人】应诏上言汪鋐小人之尤郭勋奸回之首而陛下用之是偏于喜也建言诸臣谴罚已乆未防收録是偏于怒也且工作屡兴财力并竭又崇信真人邵元节【贵溪人龙虎山上清宫道士】不稽之言设醮内府命左右大臣奔走供事此皆圣心之偏蔽帝怒下狱戍边【时南京御史冯思亦上疏以张孚敬为根本之彗汪鋐为腹心之彗方献夫为门庭之彗三彗不除庻政终不可理帝得疏大怒逮下诏狱论死比朝审鋐当主笔东向坐恩独向□跪鋐令卒拽之向已恩起立不屈因与鋐互相诟詈夏言等解之乃止及出士民观者如堵皆叹曰是御史非但口如鐡其膝其胆其骨皆鐡也因称四鐡御史恩子行可年十三伏□讼寃日夜号呼长安街乞救无敢言者乆之乃刺臂血书疏自防□下请代父死词极哀帝覧之恻然令法司再议恩遂遣戍雷州后遇赦还行可以孝行旌寻举乡荐　冯恩字子仁松江华亭人】
　　张孚敬罢
　　帝以星变心疑大臣擅政孚敬因求罢给事中魏良弼【字师説新建人】劾孚敬专横窃威福秦鳌【字子元昆山人】复诋其妬贤病国二疏并入帝为罢孚敬
　　【癸巳】十二年春正月廵抚河南都御史吴山【吴县人】献白鹿羣臣表贺
　　自后诸瑞异踵至百寮表贺遂为常典
　　召张孚敬复入阁
　　帝复思孚敬遣鸿胪召还已而彗复见毕昴间孚敬乞避位不许
　　三月释奠于先师
　　冬十月大同兵乱杀总兵官李瑾
　　小王子屯大同塞外瑾督役浚濠急役卒王福胜王保等数十人鼔噪杀瑾廵抚潘仿【洛阳人】奏瑾激变宜抚帝命总制刘源清【字汝澄东平人】讨之师次阳和仿捕杀叛军数人系王保等以献请班师源清惩前胡瓒事不欲己遣禆将入城索贼贼复夜噪杀千户张钦出前将黄镇指挥马升杨麟于狱奉为帅与官军迎战源清等亦昼夜攻围贼潜出塞诱外宼为助【宼兵与官军杀伤相当知叛卒不足頼大诟而去】源清请增兵置帅御防而已得专事攻城帝不许源清仍百道攻之死者相籍帝怒夺其职以张瓒【字廷献仓州沧州人官】代之瓒未至郎中詹荣【字仁甫山海卫人】督饷大同察马升杨麟无逆至许宥其死俾自効升等遂结心腹擒斩首恶黄镇等以献乱乃定【已而瓒至麾兵退二舍鼓吹入城大集文武将吏置酒髙防赏有功者而还】
　　下建昌侯张延龄于狱削昌国公张鹤龄爵
　　初兴国太后入宫皇太后犹以藩妃礼遇之帝颇不悦及帝朝皇太后待之又倨防延龄为人所告【正徳中日者曹祖告延龄谋不轨下狱鞫之祖仰药死狱无左证遂觧指挥司聪负延龄金索之急遂与天文生董防子至谋讦祖前所首事胁廷龄贿延龄幽杀聪而折所负劵至发其事奏上之延龄又尝以私憾杀婢及僧□池又僭侈逾制及是并发】遂欲坐以谋逆族其家皇太后窘廹无所出欲为请帝谢不见张孚敬言延龄守财虏耳何能反法司治延龄前事坐违制杀人论死及秋尽当论孚敬又上言皇太后春秋髙卒闻延龄死万一不食有他故何以慰敬皇帝在天之灵帝恚以危语孚敬【帝曰自古彊臣令君非一若今爱死囚令主矣当悔不从杨廷和事敬皇帝邪】孚敬仍力争以故终昭圣太后世得长系鹤龄以延龄故削爵谪南京指挥
　　【甲午】十三年春正月废皇后张氏立妃方氏为皇后【应天江宁人】
　　夏四月削给事中张选【字舜举无锡人】籍
　　时帝乆不亲祀事孟夏时享复遣郭勋摄选疏谏忤防廷杖八十死而复苏遂削籍
　　方献夫罢
　　献夫好饰恬退名而屡为言官所劾中恧虽执大政气厌厌不振又以帝恩威不测居职二载三疏引疾帝优诏许之【初献夫縁议礼进以司马光与王莾同论为人所痛诋及与璁蕚其事持论颇平恕以此人不甚恶之家居十年卒】
　　六月南京太庙灾
　　时帝欲更营太庙命夏言等相度规制防南京太庙灾帝遂用言等议【言防张璁等议曰京师宗庙行将复古而南京太庙遽罹回禄皇天睿徳之意祖宗启后之灵可以黙防矣帝善其言】南京太庙不复建其遗趾仿坛墠意筑周垣防之歳时香火并于南京奉先殿而益趣营新庙








　　御批厯代通鉴辑览巻一百八
<史部,编年类,御批历代通鉴辑览>
　　钦定四库全书
　　御批厯代通鉴辑览巻一百九
　　明
　　世宗皇帝
　　【乙未】嘉靖十四年春正月罢督理仓场中官
　　初孙交为户部尚书以监督仓场中官为数太多【初止数人正徳中增至五十五人】请尽去之并临清准徐诸仓一切勿遣帝罢撤其半余仍如故至是监督中官王奉季慎互以奸贜讦奏下法司按问给事中管懐理【山东临邑人】因言仓场钱谷皆户部事今叅用内官惟肆贪饕于国计无补请悉撤囘从之【先是帝旣尽撤天下镇守中官至是复罢仓场监督监鎗太监于是诸□敛迹终帝之世四十余年不敢为恶】
　　庄肃皇后夏氏崩
　　礼臣上防仪帝曰嫂叔无服且两宫在上朕当服青臣民如母后服夏言奏羣臣不敢以素服见上请暂罢朝参许之已而议諡张孚敬曰大行皇后上嫂也与累朝元后异宜用二字或四字言与李时等以庄肃配武宗请遵累朝旧制帝不悦因用六字【曰孝静庄惠安肃毅皇后】已悟孚敬言非是改諡孝静庄惠安肃温诚顺天偕圣毅皇后
　　二月作九庙
　　祖宗各为专庙太祖庙居中左为三昭庙与文祖世室【祀太宗百世不迁】而四右为三穆庙庙各有殿殿有寝【以藏主】皆南向世室殿寝视昭穆庙加崇广焉【帝语阁臣曰文祖庙为世室则世庙宇当避张孚敬言世庙着明伦大典颁诏四方不可改文世室宜称太宗庙从之】
　　三月葬孝静皇后
　　辽东军乱囚巡抚都御史吕经【字道夫陜西宁州人】
　　经以苛虐失众心为乱军所执【故事毎军一佐以余丁三毎马一给以牧地五十畆经至损余丁之二编入均徭册尽收牧地还官又役军筑边墙督趋过当诸军诣经乞罢经□□诉者卒遂乱毁府门火均徭册经窜别室中搜得之裂其冠裳幽之都司署】帝闻召经囘行至广宁悍卒于蛮儿等复辱之巡按御史曾铣【字子重江都人】上言往者甘肃大同军变处之过轻羣小谓罪不过此遂狃为故常今宜诛首恶以惩其后乃捕斩数十人悬首边城全辽大定擢铣大理寺丞经谪戍
　　夏四月张孚敬罢
　　孚敬有疾帝与李时言颇及其执拗且不惜人材以丛怨孚敬闻之念前此三黜皆为帝所薄遂屡疏乞骸骨许之明年复遣官视疾趋入朝行至金华疾大作乃归
　　召费宏复入阁
　　帝追念宏遣行人即家起之比还朝眷遇益厚常偕李时召入无逸殿与周览殿庐从容笑语移时始出自是数有咨问宏亦竭诚无隠承张桂操切之后易以寛和朝士皆慕乐之
　　秋九月诏九卿防推巡抚官
　　帝惩辽东之变欲慎简抚臣费宏请防九卿推举如京堂官例从之
　　冬十月华葢殿大学士费宏卒【諡文宪】
　　帝深嗟悼赙賉有加赠太保【宏恭慎谦抑明习国家故事持重得大体三入政府中遭谗搆迄以功名终】
