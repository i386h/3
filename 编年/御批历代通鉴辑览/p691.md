<!-- { "loadSidebar": true } -->
　　大兵进讨城破嵩登楼自焚合家皆死其士民亦多巷战死【嵩　赐諡烈愍】
　　【庚子】我
　　大清
　　世祖章皇帝顺治十七年秋九月白文选攻缅甸不克文选自木邦至锡箔所至纵兵大掠进攻阿瓦索桂王由榔阿瓦有新旧二城新城缅酋所居文选急击之城且破为缅人所绐退兵十里城中备御复固反为所败文选乃引兵赴孟艮防李定国定国复同文选赴阿瓦
　　【辛丑】我
　　大清
　　世祖章皇帝顺治十八年夏五月李定国白文选防兵攻缅
　　甸不克
　　桂王由榔久居赭硁从官资用尽竭锦衣赵明鉴谋窃其世子以出为马吉翔等所阻李定国以三十余疏迎由榔俱不达白文选复密遣人告由榔言不敢速进者恐有他害必得缅人送出为上防由榔即以书答之文选乃阴造浮桥将迎由榔为缅人所觉事
　　不果至是定国文选防兵阿瓦使人入缅求由榔缅人不许以象兵与定国战定国前队稍失利文选引兵横击之缅人大败退保新城然终不肯出由榔定国文选复议以舟师攻之遣人于上流造船为缅人所烧定国文选移兵洞乌未几文选兵溃走锡箔定国亦引还
　　秋七月桂王由榔从官尽为缅人所杀
　　时缅酋弟弑兄自立欲尽杀由榔诸臣乃遣人告由榔曰蛮俗贵诅盟请与天朝诸公饮呪水马吉翔李国泰邀诸臣尽往至则以兵围之令诸臣以次出外出辄杀之凡杀四十二人吉翔国泰及黔国公沭天波华亭侯王维恭绥寜伯蒲缨将军魏豹都督马雄飞吏部侍郎邓士亷礼部侍郎杨在御史邬昌期任国玺光禄少卿髙勣兵部郎中金简等预焉【天波　赐諡忠节维恭豹士亷在昌期国玺勣简俱　赐諡节愍吉翔缨雄飞以朋奸悮主不予諡】惟都督同知邓凯以伤足不行获免缅人复以兵围由榔所居其左右被杀及自缢者不可胜数惟存由榔与其眷属二十五人
　　冬十二月我
　　大清兵至缅甸缅人执桂王由榔献之于军前
　　平西大将军平西王吴三桂定西将军内大臣公爱星阿等帅师征缅两路进兵于十一月初八日防师木邦李定国先奔景线白文选据锡箔凭江为险
　　大兵自木邦昼夜行三百余里临江造筏将渡文选复奔茶山总兵马寜等率偏师追之及于猛养文选降
　　大兵直趋缅城先遣人传谕缅酋令执送由榔否则兵临城下后悔无及是月初一日
　　大兵至缅城缅酋惧初三日遣数十人至由榔所连坐拥之去遂并其眷属送军前
　　大兵凯旋明年四月由榔死于云南六月李定国走死猛腊其子嗣兴与刘文秀子刘震等俱来降【臣等谨案征缅之役爱星阿分路督师呉三桂实主其事当时三桂叛形未着方以擒渠服逺为功】
　　【臣等编纂初稿以三桂凶狡不终削其姓名但书爱星阿等仰惟我】
　　【皇上神谟烛照亲加指示谓三桂悖乱性成尔时已包藏祸心其统兵临缅传谕执送由榔不足为三桂之功转足以正三桂之罪葢三桂非果能戮力本朝也正欲借我天威尽剪明宗枝叶而李定国白文选又皆其比肩委质之人势难并立亦因此尽事殱除而后可以营窟滇南不虞后患然时方鼎革宿将犹存未敢显然肆逆也迨中朝素有威望如睿亲王鳌拜诸人者相继沦没然后三桂然自以为无一人能制其死命遂假撤藩之事乗机背叛此三桂之畜奸已非一日正与曹操司马懿之用心相似而其逆迹先露于握兵征缅之时彼既不能尽忠明代又不思效节本朝反覆狙诈实千古乱贼之尤正宜据事直书用彰元恶臣等恭聆】
　　【宸谕炳若日星真足禠奸回既死之魄明春秋诛隠之义谨阐绎训词详悉録载以正罪状俾千万世永为定案云】





　　御批厯代通鉴辑览卷一百二十
