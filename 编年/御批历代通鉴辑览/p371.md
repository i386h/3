<!-- { "loadSidebar": true } -->
　　六月杀裴枢独孤损崔逺陆扆王溥等三十余人桞璨恃朱全忠之势恣为威福会有星变占者曰君臣俱焚宜诛杀以应之璨因疏其素所不快者于全忠曰此曹皆怨望腹诽冝以之塞灾异李振因言于全忠曰王欲图大事此曹皆朝廷之难制者也不若尽去之全忠以为然贬独孤损裴枢崔逺陆扆王溥赵崇【致仕太子太保】王赞等官有差自余或门胄高华或科第自进以名检自处者皆指以为浮薄贬之六月朔聚枢等三十余人于白马驿【注见前】一夕尽杀之投尸于河初李振屡举进士不中第故深疾搢绅之士言于全忠曰此軰尝自谓清流宜投之黄河使为浊流全忠笑而从之振自汴至洛朝臣必有窜逐时为之鸱枭
　　秋八月徴前礼部员外郎司空图【字表圣临淄人】诣阙寻放还山
　　初图弃官居王官谷【在今蒲州府虞乡县东南元王惮记中条山又东得王官谷汉故垒也有唐司空表圣别业】昭宗屡徴之不起桞璨以诏书徴之图惧入见阳为衰野坠笏失仪璨复下诏曰养高钓名匪夷匪惠难居公正之朝可放还山【后全忠篡位征图为礼部尚书不起及昭宣帝遇弑图闻之不食而卒】
　　冬十月朱全忠击淮南不利而还
　　全忠遣杨师厚取襄阳【赵匡凝奔广陵】复防江陵【赵匡明奔淮都】乘胜遂击淮南敬翔諌不聴至枣阳【随县今属襄阳府】遇大雨抵光州道险涂潦人马疲乏士卒逃亡十一月渡淮而北光州刺史柴再用【汝阳人】抄其后军斩首三千级获辎重万计全忠悔之躁忿尤甚遂还大梁
　　改昭宗諡号
　　起居郎苏楷【礼部尚书循之子】素无行尝登进士第【在干寜三年】昭宗覆试黜之【楷文最下承不聴入科场　洪迈曰唐人谓贡院为科场言由此而决科进取争名之埸也】至是建议昭宗谥圣穆景文多溢美请改之太常卿张廷范奏改为恭灵庄愍庙号襄宗
　　十一月吴王杨行密卒【谥武忠】子偓代为淮南节度使行密长子偓素无令誉军府轻之行密寝疾命判官周隐【舒州人】召偓隠性蠢直对曰司徒轻易信防喜击毬好饮酒非保家之主余子皆防未能驾驭诸将庐州刺史刘威从王起微细必不负王不若使之权领军府俟诸子长而授之行密不应徐温张颢【蔡人】密言于行密曰王出万死冒矢石为子孙立基业安可使他人有之行密曰吾死瞑目矣行密使温与幕僚严可求【冯翊人家江都】诣隐取牒遣使召偓以王茂章代守宣州偓至行密卒李俨承制以偓为节度使【偓既袭位召周隠杀之又怒王茂章遣兵袭之茂章奔杭州钱□以为镇东节度副使更名景仁后使于梁遂留之】
　　以朱全忠为相国封魏王加九锡全忠不受
　　先是全忠急于禅密使将元晖等谋之元晖与桞璨等议以魏晋以来皆先封大国加九锡殊礼然后受禅当次第行之全忠大怒宣徽副使王殷赵殷衡【本姓孔名循为全忠家乳母养子冒姓赵后渐贵复其姓名】谮之曰元晖璨等欲延唐祚故留其事以须变元晖闻之惧诣全忠言状全忠曰汝曹巧述间事以阻我借使我不受九锡岂不能作天子耶元晖曰唐祚已尽天命归王但以晋燕岐蜀皆吾勍敌王遽受禅彼心未服不可不曲尽义理然后取之元晖等欲为王创万代之业耳全忠叱曰汝果反矣元晖归与璨议加全忠九锡朝士多窃懐愤悒礼部尚书蘓循【即楷之父史不详何所人】独扬言曰梁王功业显大厯数有归朝廷宜速行揖让朝士无敢违者乃以全忠为相国总百揆进封魏王加九锡全忠怒不受璨遂奏请禅诣大梁白全忠全忠拒之
　　十二月朱全忠弑太后何氏杀蒋元晖桞璨张廷范初柳璨与元珲廷范相结为全忠谋禅大事何太后使宫人逹意求传之后子母生全王殷赵殷衡谮元晖云与璨廷范于积善堂夜饮对太后焚香为誓兴复唐祚全忠信之收斩元晖【揭尸于都门外聚众焚之】以殷权知枢宻殷衡权判宣徽院事殷等遂诬元晖私侍太后全忠令殷等弑太后于积善堂斩桞璨于上东门车裂廷范于都市璨临刑呼曰负国贼死其宜矣
　　罢谒郊庙
　　先是礼院奏皇帝登位应祀南郊敕用十月行之既习仪朱全忠怒曰桞璨蒋元晖欲郊天以延唐祚璨等惧改用来年正月至是全忠弑太后诛璨等敕以宫禁内乱罢之
　　【丙寅】三年春正月罗绍威杀其牙军八千家
　　初田承嗣镇魏博选募六州骁勇之士五千人为牙军厚其给赐以自卫自是父子相继亲党胶固日益骄横小不如意輙族旧帅而易之自史宪诚以来皆立于其手罗绍威恶之力不能制密告朱全忠欲借兵以诛之全忠乃发兵屯深州声言击沧州防全忠女适绍威子者卒全忠遣将实甲兵于槖中选兵千人为担夫入魏诈云防葬全忠自以大军继其后云赴行营牙军不之疑绍威潜遣人入库断弓甲襻【普患反甲之系也】夜帅奴客数百人与汴将合击牙军牙军欲战而弓甲皆不可用遂合营殪之凡八千家婴孺无遗诘旦全忠引兵入城已而天雄诸军皆猜惧牙将史仁遇等作乱全忠讨平之至秋乃还大梁【全忠留魏中岁绍威供亿所杀牛羊豕近七十万资粮称是蓄积为之一空绍威虽去其□而魏兵自是衰弱绍威悔之谓人曰合六州四十三县鐡不能为此错也】
　　以朱全忠为三司【注见前】都制置使
　　全忠辞不受【通鉴以三司之名始于此纲目因之考天复中崔昌遐以宰相兼领三司是三司之名前已有之不始于此也今不采】
　　夏四月癸未朔日食
　　秋九月朱全忠攻沧州
　　全忠以幽沧相首尾为魏患欲先取沧州乃发兵渡河围之刘仁恭下令境内男子十五以上七十以下悉自偹兵粮诣行营【文其面曰定霸都士人则文其臂曰一心事主】得兵十万军于瓦桥【闗名在今保定府雄县南易水上】畏汴军彊不敢战沧州城中食尽全忠使人説刘守文曰何不早降守文登城应之曰梁王方以大义服天下若子叛父而来将安用之全忠愧其辞直为之缓攻仁恭求救于河东前后数百軰李克用恨其反覆未之许存朂谏曰天下之势归朱温者什七八自河以北能为温患者独我与幽沧耳今不与之并力非计也为天下者不顾小怨彼尝困我而我救其急一举而名实附焉此乃吾复振之时不可失也克用以为然谋召幽州兵与攻潞州曰于彼则可以解围于我则可以拓境乃许仁恭和仁恭遣兵三万诣晋阳克用遣周徳威李嗣昭等将兵与之共攻潞州
　　杨渥取洪州
　　先是镇南节度使钟传卒军中立中子匡时为留后传飬子延规恨不得立降淮南及是杨渥遣秦裴将兵击洪州军于蓼州【在今南昌府南昌县东南两洲相并水入中府入于章江即水经注所谓谷鹿州也】诸将请阻水立寨裴不从匡时果遣其将刘楚据之诸将以咎裴裴曰匡时骁勇独楚耳若率众守城不可猝防吾故以要害诱致之耳破寨执楚遂围洪州防之虏匡时以归【杨氏遂兼有江西之地】
　　冬十月王建立行台
　　王建始立行台于蜀建东向舞蹈号恸言曰自大驾东还制命不通请权立行台用李晟郑畋故事承制拜封仍以榜帖告谕所部
　　朱全忠以髙纪昌为荆南留后
　　武贞雷彦恭屡防荆南留后贺闭城自守朱全忠以为怯使季昌代之【髙氏自此遂据有荆南】
　　十二月昭义节度使丁防降于河东朱全忠引兵还初昭宗凶讣至潞州防帅将士缟素流泣久之及李嗣昭攻潞州防举兵降之李克用以嗣昭为昭义留后防见克用泣曰防岂力不能守耶梁王陵虐唐室防虽受其举防之恩诚不忍其所为故来归命耳克用厚待之位于诸将之上全忠将攻沧州闻潞州不守引兵还【先是全忠谓河南北刍粮诸营出积及还命悉焚之在舟中音凿而焚之刘守文始遗全忠书曰城中数万口不食数月矣与其焚之为沉之为泥愿求所余以救其命全忠留数困以遗之沧州頼以济】
　　【丁夘】四年【四月以后梁朱晃开平元年西州称唐天复七年是岁唐亡梁晋岐淮南西州凡五国呉越湖南荆南福州岭南凡五镇　纲目分注于梁书太祖按唐同光时追废温为庻人故削而不书其唐晋汉周仍依纲目是是时五镇之外尚有镇冀昜定魏慱卢龙等镇纲目以五代史十国为断故自丁夘以后但列五镇余下并载今从之】
　　春正月淮南牙将张颢徐温作乱
　　杨偓既得江西骄侈益甚【偓君父防酣饮作乐燃十围之烛以击毬单骑常出游从者不知所之】左右牙指挥使张颢徐温泣谏偓怒曰汝谓我不才何不杀我自为之颢温惧潜谋作乱一日帅牙兵二百露刃直入庭中偓曰尔果欲杀我邪对曰非敢然也欲诛王左右乱政者尔因数偓所亲信十余人之罪曵下击杀之谓之兵諌【左传鬻拳彊谀楚子不从临之以兵惧而从之遂自刖也】诸将不与之同者稍以法诛之于是军政悉归二人
　　三月遣使奉册寳如梁
　　全忠自沧州还威望大沮恐中外离心欲速受禅过魏有疾罗绍威恐全忠袭之説曰今唐室衰防天命已改而四方称兵者皆以兴复为名王宜早正位号以絶人望全忠然之乃归大梁帝遣御史大夫薛贻矩【字熙同闻喜人】劳之贻矩请以臣礼见北面拜舞于庭还言于帝曰元帅有受禅之意矣帝乃下诏禅位于梁遣宰相张文蔚杨渉及薛贻矩苏循张防【字少逸敦煌人】赵光逢【字延吉隠之子】等奉玉册传国寳帅百官备法驾诣大梁【杨涉子直史馆凝式言于涉曰大人为唐宰相而国家至此不可谓之无过况手持天子玺绶于人虽保富贵奈千载何盍辞之涉大骇曰汝灭吾族神色为之不寕者数日】
　　夏四月卢龙节度使刘仁恭为其子守光所囚
　　仁恭骄奢贪暴以大安山【在今顺天府房山县西北】四面悬絶筑馆其上极壮丽实以美女与方士炼药其中悉敛境内钱瘗山巅令民间用菫泥【黏士也】为钱有爱妾罗氏其子守光通焉仁恭杖守光而斥之至是梁遣李思安击之直抵城下仁恭在大安城几不守守光自外引兵入登城拒守却之遂自称节度使令部将李小喜攻大安虏仁恭以归囚于别室守光弟守竒奔河东
　　梁王朱全忠更名晃称皇帝【是为后梁太祖】废唐帝为济隂王张文蔚等至大梁梁王更名晃文蔚等承格奉册宝至金祥殿晃被衮冕即皇帝位文蔚等升殿读册寳已降帅百官舞蹈称贺梁主与之宴举酒劳之曰此皆诸公推戴之力也文蔚等皆惭伏不能对独苏循薛贻矩盛称功徳宜应天顺人梁主复与宗戚饮博宫中酒酣其兄全昱睨之曰朱三汝本砀山一民也从黄巢为盗天子用汝为四镇节度使富贵极矣奈何一旦灭唐家三百年社稷他日得无灭吾族乎梁主不怿而罢废唐帝为济隂王迁于曹州栫【在甸反园也】之以棘使甲士守之
　　梁以汴州为东都开封府洛阳为西都长安为大安府佑国军
　　梁以马殷为楚王
　　梁以敬翔知崇政院事
　　梁以宣武掌书记太府卿敬翔知崇政院事以备顾问参谋议于禁中承上防宣于宰相而行之宰相非时奏请皆因以闻后废枢密院以其职事归之【翔为人沈深有知畧在幕府二十余年尽心勤劳昼夜不寐自言离马上乃得休息梁主性暴戾难近人莫能测睢翔能识其意有所不可未尝显言但防示迟疑梁主已悟禅代之际翔谋居多】
　　梁以朱友文【字徳明本姓康名勤梁主养以为子】判建昌院事
　　初梁主为四镇节度使凡仓库之籍置建昌院以领之至是以友文判院事掌万国之金谷
　　淮南西川移兴复唐室
