<!-- { "loadSidebar": true } -->
　　敬宗先致仕及是死【太常博士袁思古以敬宗尝奏流其子于岭南又以女嫁蛮酋多纳其货按谥法名与实爽曰缪请以諡之敬宗孙彦伯讼请改諡博士王福畤曰昔晋司空何曾以日食万钱得諡为缪敬宗不逮于曽而饮食男女之累过之諡之曰缪无负许氏矣诏五品以上更议礼部尚书杨忠敬曰过而能改曰防请諡曰防　敬宗以婢为继室其子昻烝之敬宗奏斥昻又以女嫁□盎子王福畤通之子】
　　冬十一月戊子朔日食
　　以邢文伟【全椒人】为右史【即起居舍人】王及善【邯郸人】为左千牛卫将军【唐官掌宿卫侍从】
　　太子罕接宫臣典膳丞邢文伟輙减所供膳上书谏太子纳之上闻之曰直士也擢为右史太子因宴集命宫臣掷倒【唐散乐有掷倒伎】次至右奉裕率【唐东宫官】王及善及善曰掷倒自有伶官臣若奉令恐非所以羽翼殿下也太子谢之上闻之赐及善缣百匹寻迁左千牛卫将军
　　【癸酉】四年春三月诏刘仁轨修改国史
　　以许敬宗等所记多不实故也
　　秋七月婺州大水
　　【甲戊】上元元年春正月以刘仁轨为鸡林【帝以新罗国为鸡林州】道大总管讨新罗
　　新罗王法敏既纳高丽叛众又据百济故地诏削法敏官爵其弟仁问在京师立为王使归国【明年二月仁轨大破新罗之众于七重城新罗遣使谢罪上赦之复法敏官爵仁问改封临海郡公】
　　三月辛夘朔日食
　　以武承嗣【后兄元爽子】为周国公
　　秋八月帝称天皇后称天后
　　九月追复长孙无忌官爵
　　以无忌曽孙翼袭爵赵公聼陪葬昭陵
　　大酺
　　太酺上御翔鸾阁【含元殿东阁曰朔鸾西曰栖鳯】观之分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推梨让枣相亲如一今分二朋递相夸竞非所以崇礼义劝敦睦也上瞿然曰卿远识非众人所及也遽止之
　　天后表便宜十二条诏行之
　　后以国家圣绪出元元皇帝请令王公以下皆习老子令明经举人试防又请自今父在为母服齐衰三年又京官八品以上量加俸禄及他便宜合十二条诏书褒美皆行之
　　【乙亥】二年春三月天后祀先蚕
　　天后祀先蚕于邙山之阳百官及朝集使皆陪位【时上苦风议使天后摄政郝处俊谏曰天子理外后理内天之道也昔魏文帝着令虽有防主不许皇后临朝所以杜祸乱之萌陛下奈何以高祖太宗之天下不传之子孙而委之天后乎中书侍郎李义琰曰处俊之言至忠陛下宜聼之上乃止天后多引文学之士元万顷刘祎之等使之撰列女传臣轨百僚新戒乐书凡千余卷时密令参决表奏以分宰相之权时人谓之北门学士　李义琰魏州昌乐人刘祎之字希美子翼之子】
　　夏四月太子薨諡孝敬皇帝立雍王贤为太子太子仁孝谦谨上甚爱之中外属心天后方逞其志太子奏请数忤防义阳宣城二公主萧淑妃女也幽于掖庭年逾三十太子见之惊恻奏请出降上许之天后怒即日以公主配当上翊卫【权毅王朂】太子寻薨时人以为天后酖之也诏追諡为孝敬皇帝【胡三省曰帝子諡皇帝始此】
　　秋八月以戴至徳刘仁轨为左右仆射张文瓘为侍中郝处俊为中书令李敬元同三品
　　刘仁轨戴至徳更日受牒诉仁轨常以美言许之至徳必据理难诘未尝与夺实有寃结者宻为奏辨由是时誉皆归仁轨或问其故至徳曰威福者人主之柄人臣安得盗取上闻深重之【有老妪欲诣仁轨陈牒误诣至徳至徳览之未终妪曰本谓是解事仆射乃不解事仆射邪归我牒至徳笑而授之时人称其长者】文瓘时兼大理卿囚闻改官皆恸哭文瓘性严正诸司奏议多所紏驳上甚委之
　　【丙子】仪鳯元年秋八月始遣使诣桂广交【纲目作文今依通鉴改】黔等都督府注拟
　　敕广桂等都督府比来注拟简择未精自今每四年遣五品以上官充使仍令御史同往注拟时人谓之南选
　　九月以狄仁杰【字怀英太原人】为侍御史
　　将军权善才中郎将范懐义误斫昭陵栢当除名上特命杀之大理丞狄仁杰奏罪不当死上曰我不杀则为不孝仁杰固执不已上怒令出仁杰曰犯顔直谏自古以为难臣以为遇桀纣则难遇尧舜则易夫法不至死而陛下特杀之是法不信于人也人何所措其手足且张释之有言设有盗长陵一抔土陛下何以处之今以一栢杀二军后代谓陛下为何如矣臣不敢奉诏者恐陷陛下于不道且羞见释之于地下也上怒觧遂贷之仍擢仁杰为侍御史【初仁杰为并州法曺同僚郑崇质当使絶域崇质母老且病仁杰曰彼母如此岂可复使之有万里之忧诣长史蔺仁基请代之行仁基素与司马李孝廉不协因相谓曰吾辈岂可不自愧乎遂相与辑睦】
　　冬十月祫享太庙
　　用太学博士史璨议禘后三年而祫祫后二年而禘【唐书礼乐志礼三年一祫五年一禘上元三年诏有司议禘祫年数史璨等议春秋鲁禘五年而再祭盖后禘去前禘五年而祫常在禘后三年时以其言有经据从之】
　　安置郇王素节【帝之子萧淑妃出】于袁州【隋置今为府属江西】
　　素节警敏好学天后恶之以为申州【后周置今汝寕府信阳州是】刺史素节以久不得入觐着忠孝论后见之诬以赃贿降封鄱阳王袁州安置【祀王上金后宫杨氏出也后恶杨氏徙金澧州安置后武承嗣讽有司诬奏上金与素节谋反皆缢死　澧州隋置今湖南】
　　【丁丑】二年春二月以髙藏为朝鲜王扶余隆为方王以高藏为朝鲜王遣归辽东安辑高丽余众髙丽先在诸州者【总章二年徙髙丽戸于江淮山南京西诸州】遣与俱归扶余隆为方王亦遣归安辑百济余众仍移安东都防府于新城以统之【藏至辽东谋叛召还徙卬州而死髙丽旧城没于新罗余众散入靺鞨隆亦不敢还故地髙氏扶余氏遂亡　卬州注前见】
　　夏四月河南北旱
　　遣御史中丞崔谧等分道赈给侍御史刘思立【寕陵人】上疏曰麦秀蚕老农事方殷聚集参迎妨废不少既缘赈给须立簿书本欲安存更成烦扰伏望且委州县赈给疏奏谧等遂不行
　　诏废显庆新礼
　　诏以显庆新礼多不师古其五礼并依周礼行事自是礼官益无凭守每大礼临时撰定
　　秋八月徙周王显为英王【更名哲】
　　【戊寅】三年春正月百官四夷朝天后于光顺门
　　以李敬元为洮河道大总管秋九月敬元与吐蕃战败绩先是诏以刘仁镇洮河军【胡三省注鄯州城内有洮河军　鄯州今西寕府碾伯县是】仁轨每有奏请多为李敬元所抑由是怨之知敬元非将帅才荐之使守西邉敬元固辞上曰仁轨须朕朕亦自徃卿安得辞乃以敬元代仁轨大发兵讨吐蕃九月敬元将兵十八万与吐蕃将论钦陵战于青海副总管刘审礼【徳威子】深入败没敬元按兵不救狼狈还走虏追击之员外将军黒齿常之【百济西部人】夜帅死士袭击虏营虏乃遁去敬元收余众还鄯州上嘉常之之功擢拜左武衞将军【敬元之西征也监察御史师徳应猛士诏从军及败勅师徳収集散亡军乃复振因命使于吐蕃吐蕃将论赞婆迎之师徳宣导】
　　【上意论以祸福赞婆甚悦为之数年不犯邉上以吐蕃为忧太学生魏元忠上封书曰理国之要在文与武今言文者则以辞华为首而不及经纶言武者则以骑射为先而不知方畧故陆机著论辨亡无救河梁之败飬由基射穿七扎不济鄢陵之师此已然之明效也古语有之兵无强弱将有巧拙故选将当以智畧为本勇力为末今朝廷用人类取将门子弟及死事之家后皆庸人岂足当阃外之任古之名将皆出贫贱而立殊功未闻其家代为将也夫赏罚者军国之切务有功不赏有罪不诛虽尧舜不能致理近日苏定方征辽东李勣破平壤赏絶不行大非川之败　仁贵郭待封等不即重诛臣恐吐蕃之平非旦夕可冀也又出师之要全资马力请开蓄马之禁使百姓皆得蓄马若官军大举增价市之则皆为官有矣上善其言召见令直中书省仗内供奉师徳字宗仁鄯州原武人魏元忠宋州东城人】
　　【己夘】调露元年春正月幸东都司农卿韦机【京兆万年人】免机作上阳等宫制度壮丽侍御史狄仁杰劾奏机导上为奢防免其官左司郎中王本立恃恩用事朝廷畏之仁杰奏其奸上特原之仁杰曰陛下何惜罪人以亏王法必欲曲赦本立请弃臣于无人之境为忠贞之诫本立竟得罪由是朝建肃然
　　夏四月命太子贤监国
　　太子处事明审时人称之
　　六月遣吏部侍郎裴行俭立波斯【西域国大月氏别种居逹遏水西距长安万五千里而赢】王行俭袭执西突厥阿史那都支以归
　　初西突厥阿史那都支及其别帅李遮匐与吐蕃连和侵逼安西朝议欲发兵讨之吏部侍郎裴行俭曰今波斯王卒其子质京师【先是波斯为大食所灭其王卑路斯入朝寻死其子泥洹斯为质在京师】宜遣使送归道过二虏以便宜取之可不血刃而擒也上从之乃命行俭册立波斯王行俭奏肃州刺史王方翼【字仲翔废王后从弟】为副过西州扬言须稍凉西上都支觇知之遂不设偹行俭召四镇【安西四镇已见前】酋长谓曰昔在此州纵猎甚乐今欲寻旧赏谁能从者诸胡子弟争请行近得万人行险阳为畋猎校勒部伍数日遂倍道西进去都支部落十余里遣使问其安否召与相见都支计无所出帅子弟迎谒遂擒之简其精骑进掩遮匐遮匐亦降于是囚都支遮匐以归遣波斯王自还其国留王方翼于安西使筑碎叶城【马耆都督府所治城四面十二门为屈曲隠出伏没之状西域胡纵观莫测方畧悉献珍寳】
　　冬十月单于府突厥反遂寇定州
　　单于大都防府【注见前】突厥阿史德温傅奉职二部俱反立阿史那泥熟匐为可汗二十四州【皆塞州北】酋长皆叛应之众数十万遣长史萧嗣业等将兵讨之嗣业等先战屡防因不设备防大雪突厥夜袭其营嗣业狼狈防营走众遂大乱为虏所败突厥遂寇定州刺史霍王元命开门偃旗虏疑有伏惧而遁【州人李嘉运与虏通谋事泄上令元穷其党与元曰强寇在境人心不安若多所逮系是驱之使叛也乃独杀嘉运余无所问上大喜自是朝廷有大事上多密敕问之】
　　【庚辰】永隆元年春三月以裴行俭为定防道大总管讨突厥平之
　　初上谓裴行俭曰卿大武兼资今授卿二职乃除礼部尚书右卫大将军为定防道行军大总管将兵三十余万以讨突厥至是行险大破突厥于黒山【在今归化城故丰州北】檎奉职泥熟匐为其下所杀以首来降【先是行俭至朔州谓其下曰抚士贵诚致敌尚诈乃为粮车三百乗毎车防壮士五人各持陌刀劲弩以羸兵为之援且防精兵于险要以待之虏果至羸兵弃车散走虏驱车就水革觧鞍牧马欲取粮壮士自军中跃出撃之虏惊走复为伏兵所邀杀后殆尽自是运粮行者虏莫敢近军至单于府北抵暮下营掘堑已周行俭遽命移就髙岗诸将皆言士卒已安不可动行险不从趣使移是夜风雨暴至前所营地水深丈余诸将惊服问其故行俭笑曰自今但从我命不必问其所由知也后二年突厥阿史那伏念自立为可汗与阿史徳温傅连兵为宼诏复以行俭为总管讨之行俭多纵反间伏念等浸相猜行俭遣禆将程务挺掩袭伏念伏念穷廹执温傅以降余党悉平　陌刀大刀也程务挺名振之子】
　　秋七月吐蕃寇河源【隋故郡在今青海南即吐谷浑赤水城也】
