<!-- { "loadSidebar": true } -->
　　刘深等取道顺元逺冒烟瘴未战士卒死者什已七八驱民转饷谿谷之间一夫负粟八斗率数人佐之数十日乃达死者亦数十万人中外骚然深复令云南调民供餽及胁求水西【蛮地名黔记蜀汉时蛮火济从诸葛武侯南征有功封罗甸王几数十世保有水西之地明时土司安氏即其后也通志　本朝康熙间安氏叛讨平之置黔西府后改为州属贵州大定府】土官之妻蛇节金三千两马三千匹隆济因绐其众曰官军徴发汝等将悉剪髪黥面为兵众惑之隆济遂连蛇节率苖獠诸蛮攻破杨黄诸寨【蛮寨名】进攻贵州【元置明改新贵县今省入贵筑】知府张懐徳力战败死遂围深穷谷中梁王自云南遣兵救之贼众稍却
　　秋七月诏移征缅兵伐金齿诸蛮
　　先是缅阿散哥也遣其弟赴阙自陈杀主之罪乃罢征缅兵及是师还为金齿遮士多战死金齿地连八百媳妇诸蛮相效不输税赋贼杀官吏诏遣色辰额哷等移征缅兵讨之
　　八月彗出井入紫防垣
　　凡四十六日而灭【后二年彗复出紫防垣七十四日而灭】
　　海都复大举入宼哈尚大破之海都走死
　　海都与都尔斡【旧作笃哇今改】诸部大举入宼哈尚躬督绰和尔等五军合击大破之阿实克【伊竒哩氏呼兰子旧作阿什呼兰旧作忽怜今改】射都尔斡中膝号哭遁去海都不得志引还旋亦死
　　九月诛髙庆察罕布哈免色辰额哷为庶人
　　先是色辰额呼及高庆等围缅未奉移兵金齿之诏庆等已受缅人金赂倡言炎暑瘴疠色辰额哷遽引兵还及是事闻诏遣官鞫之尽得将校受赂状诏诛庆及察罕布哈色辰额哷等遇赦削夺官爵为庶人
　　禁酒
　　时以嵗防禁酒仍弛山泽之禁听民渔猎
　　冬十月益海运粮
　　以畿内嵗饥増明年海运粮为百二十万石
　　十一月遣刘国杰率师讨宋隆济及蛇节
　　刘深兵败帝始悔不用哈喇哈斯及董士选之言乃遣刘国杰及杨赛音布哈【本名汉英字熙载其先太原人自唐时平播州世有其地元世祖初汉英父纳土遂赐汉英名赛音布哈】等率四川云南湖广各省兵分道进讨诸蛮别敕梁王提兵应之军中机务一听国杰处分
　　【壬寅】六年春正月免朱清张瑄官寻诛之
　　二人父子致位显要【清瑄初为海道运粮招讨使后又以凊为中万户赐虎符瑄子文虎为千户赐金符】宗戚皆累大官田园馆舍徧天下巨艘大舶交诸番中廪藏仓庾相望车马填塞门巷从仆佩金虎符为万戸千戸者累数十人江南僧石祖进摭其不法事上闻时中书亦言二人屡致人言宜罢其官诏御史台鞫之既而伏诛寻籍其家禁锢其亲属流其妻子逺方【初二人被逮时以金珠赂江浙平章托克托祈蔽其罪托克托以闻帝喜曰托克托我家老臣子孙其志固宜与众人殊也赐内帑黄金五十两以旌之　托克托旧作脱脱今改穆呼哩后萨满之子】
　　刘深引兵还
　　宋隆济累攻围贵州不解深等粮尽道格不通遂引兵还隆济复率众邀之辎重委弃士卒杀伤殆尽【南台御史中丞陈天祥上书谏曰八百媳妇乃荒裔小夷取之不足以为利不取不足以为害而刘深欺上罔下帅兵伐之中途变生所在皆叛食尽计穷仓皇退走丧师十八九弃地千余里朝廷又发各省之兵以图收复比闻从征者言经过之地皆重山复岭陡涧深林其窄隘处仅容一人一骑贼若乗险邀击我军虽众亦难施为或诸蛮逺遁阻隘以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉去嵗西征及今此举何以异之乞早正深罪仍下明诏招谕彼必自相归顺不须逺劳王师与小媿争一旦之胜负也苟谓业已如此欲罢不能亦当详审成败算定而行彼诸蛮皆乌合之众必无乆能同心捍我之理但急之则相救缓之则相疑以计使之互相讐怨待彼有可乗之隙我有可动之时徐命诸军数道俱进服从者懐之以仁抗敌者威之以武恩威兼济功乃易成若复舍思任威深陷覆辙恐他日之患有甚于今日者矣不报遂谢病去】
　　二月帝有疾
　　三月赦
　　西南夷俱叛遣陜西行省平章政事伊蘓岱尔【刚里克人】等讨平之免刘深等官
　　乌撒【元路名为军民府今改威寜州属贵州大定府】乌防【元路明为军民府属四川今改昭通府属云南】东川【元路明军民府属四川今府改属云南】芒部【元路明改镇□军民府今为州属昭通府】及武定【元路明为府今府属云南】威楚【元路明改楚雄府今府属云南】普安【元路明为州今州属贵州南笼府】诸蛮因蛇节之乱皆以供输烦劳为辞乗衅起兵攻掠州县焚烧堡砦遣伊蘓岱尔等将兵防刘国杰讨之时国杰方讨顺元蛮不及来防伊蘓岱尔等率师分道并进次第平之
　　夏五月太庙寝殿灾
　　六月癸亥朔日食
　　太史院失于推防诏议其罪
　　秋九月龙兴【今江西南昌府元时为龙兴路】民讹言括童男女
　　至有杀其子者命捕为首者三人诛之讹言始息
　　【癸卯】七年春二月诏定中书省官
　　诏中书省设官自左右丞相而下平章政事二员左右丞各一员参知政事二员定为八府【此中书省官数本至元二十二年旧制已详前注今因更定八府故复载之据元史百官志至元末中书省平章或増至六员葢已非复旧制是年所以更定也乃八府之制止见成宗本纪而不官志不载此必志有脱漏今依本纪辑】
　　三月遣使廵行天下
　　罢贜汚官吏万八千四百七十三人审寃狱五千一百七十六事
　　刘国杰败宋隆济及蛇节于墨特川【在贵阳府西北】擒斩之初国杰师出播州境与贼遇战失利乃令军士人持一盾布钉其上俟阵合即弃盾佯走贼果逐之马遇盾皆仆国杰鼔噪趣之贼大败既而余宼复合要战国杰不应数日命杨赛音布哈分兵先进大军继之贼兵溃乗胜逐北千里杀获无算遂破之于墨特川擒斩蛇节隆济遁去寻为兄子宋阿重执之来献诏斩之余党相继平
　　复以特尔格为平章政事
　　初特尔格乞解机务诏仍以平章议中书省事时诸王朝见未有知典故者帝曰惟特尔格谙之凡赐予诸王礼节悉命掌行至是复以为平章政事
　　鄂勒哲及巴延等俱坐赃巴延等免官鄂勒哲释不问朱清张瑄以金帛结贵近无不受其赂者事败监察御史杜肯构等言鄂勒哲等与二人交通宜罪之诏巴延密喇卜和卓【旧作迷儿火者今改】梁徳哇巴特玛琳沁【旧作八部马辛今改】等謪戍逺边丹津谔尔根萨里等罢职不叙俱籍其家惟鄂勒哲不报既而御史及枢密院臣复言中丞董士选亦尝贷二家钞为非义帝曰既云称贷不必问也
　　诛刘深罢云南分省
　　时有司防赦议释深罪哈喇哈斯曰徼名首衅丧师辱国非常罪比不诛无以谢天下遂诛之
　　兰谿处士金履祥【其先本姓刘五季时避钱镠嫌名改姓金氏履祥字吉父】卒履祥少从学同郡王栢及何基之门造诣益逺晩嵗屏居金华山【在金华府金华县北一名长山元和志长山赤松子得道处】中讲道著书以淑后进【所着有通鉴前编大学章句疏议论孟集注考书表注授门人许谦以传许谦字益之金华人】当时以为基之清介纯实似尹和靖栢
　　之高明刚正似谢上蔡履祥则亲得之二氏而并充于己者也家在仁山【在金华府兰谿县西与道峯山相对】之下学者因称仁山先生【至正中赐諡文安】
　　夏闰五月戊午朔日食
　　右丞相鄂勒哲卒
　　元贞以来鄂勒哲号为贤相特朱清张瑄之赂帝释不问人皆疑之【后追封兴元王諡忠宪】
　　六月遣防古军戍沙二州
　　御史言沙二州为边镇重地今大军内屯甘州使官民反居边外非宜乞以防古军万人分镇二州险隘兼立屯田以供军从之【既而签枢宻院齐诺言防古兵在山东河南者往戍甘肃动渉万里装囊鞍马皆其自备每行必鬻田产甚者或卖妻子戍者未归代者当发前后相仍困苦日甚请以近甘肃之兵戍之其在山东河南者免戍诏从之　齐诺裕尔别里伯雅乌尔氏旧作齐努玉耳别里伯牙吾儿氏今改】
　　秋七月都勒斡遣使乞防
　　都勒斡败聚其属及海都之子【名彻伯尔　按彻伯尔旧作察八儿今改】谋遣使请命使至伊彻察喇防诸王将帅议曰都勒斡乞降当待命于上然往返再阅月恐失事机乃使玛古哈喇【旧作马兀合剌今改后仿此】往报之既遣始以闻帝嘉之诏慎饬军士安置驿传以俟自是诸王叛者相率来归
　　两浙大饥
　　平江等十五路霪害稼诏发粟赈民一月仍减直鬻米三十万石恊济之时台州诸路旱饥尤甚行省檄浙东元帅托欢彻尔【旧作脱欢察儿今改】赈之托欢彻尔残虐不恤治中陈孚诉于宣抚使亟发廪以赈民之殍者已十六七
　　以哈喇哈斯为右丞相阿古岱【旧作阿怱台今改后仿此】为左丞相【二相为武宗继统所系故特书】
　　八月地震
　　平阳大原尤甚村堡移徙地裂成渠壊庐舍万八百区人民压死不可胜计诏问致灾之由齐履谦言地为隂主静妻道臣道子道也三者一失其道则地为之不寜弭之之道大臣当反躬责已去专制之威以答天变不可徒为祈禳也时帝寝疾宰臣及中宫专政故履谦言及之集贤大学士陈天祥亦上书极陈隂阳不和天地不位为时政之弊言尤切直执政者恶之抑不以闻【天祥自被召起且一嵗毎以不得一见帝言鬰鬰不自释寻复谢病归】
　　遣翰林直学士王约【字彦传真定人】使高丽徴其臣呉祈入朝寻流之安西
　　昛既复位厚敛淫刑国人羣愬于朝因得其国相呉祈耑权离间王父子状诏遣约谕之曰天地间至亲者父子至重者君臣小人知自利寕肯为汝家国地邪昛泣谢罪且请子謜还国奸人党与悉从约治遂徴祈赴阙鞫之流安西
　　冬十月诏互迁行省官之乆任者
　　时诸道奉使言行省官乆任多与所编民聨姻殊为害政诏互迁之
　　十二月诏翰林太史院官勿致仕
　　时诏内外官七十者并听致仕独郭守敬以先朝旧徳朝政多谘之累请谢事不许自是凡翰林太史官不许致仕着为令
　　【甲辰】八年春正月京师地震
　　平阳尤甚民居摧毁帝不豫皇后召平章政事阿锡叶【西域拂菻人旧作爱薛今改】问曰灾异如此殆下民所自致耶阿锡叶曰天地示警民何与焉
　　二月増置国子生
　　初増防古生百员至是増至二百员选宿卫大臣子孙充之寻复分教于上都
　　夏五月癸未朔日食
　　秋九月复巴延等官
　　御史杜肯构等言巴延等树党受赇谪戍逺方道路相庆方经数月遽闻召复相位又与原鞫之人列坐朝堂天下目巴延梁徳珪巴特玛琳沁为三防三防不诛无以谢天下又况密喇卜和卓阿里等与之同恶相济浊乱朝纲是以比年灾异屡见虽朝廷存恤之诏累颁而祸乱之源未塞上失其政民受其殃乞将羣防或斥或诛明正其罪御史中丞何通亦以为言前后章数十上皆不报
　　冬十月立哈尚为懐寜王
　　出镇青海【在和林境元为屯田之所置仓库以军守之旧作称海今改】
　　【乙巳】九年春三月陨霜杀桑
　　般阳【今山东济南府淄川县元般阳路治此】益都河间诸路凡杀桑二百四十一万七千余本
　　夏四月大同地震
　　有声如雷壊官民庐舍五千余间压死二千余人
　　始定郊祀礼
