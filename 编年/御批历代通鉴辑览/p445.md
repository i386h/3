<!-- { "loadSidebar": true } -->
　　初太祖惩五代之弊用赵普防定兵制天子卫兵以守京师更番戍边者曰禁军诸州镇兵以分给役使者曰厢军选于户籍或应募使之团结以为所在防守者曰乡军具籍塞下以为蕃篱者曰蕃军大抵四者而已至是议者以更戍法虽无难制之患而兵将不相识缓急不可恃乃部分诸路将兵总禁旅使兵知其将将练其兵平居知有训厉而无番戍之劳有事而后遣焉既而分置将副【事在七年】京畿河北京东西路三十七将【河北十七将京畿十将京东九将京西四将】陜西五路四十二将【鄜延九将泾原十一将环庆八将秦凤五将熙河九将】然禁旅尽属将官饮食嬉游养成骄惰又将官遂与州郡长吏争衡每将各有部将队将押队使臣及训练官等数十人而诸州旧总管钤辖都监监押设官重复虚破廪禄知兵者皆知其非卒不能夺也
　　立保甲法
　　王安石言先王以农为兵今欲公私财用不匮为宗社长久计当罢募兵用兵乃立保甲其法数十家为保有保长五十家为大保有大保长十大保为都保有都保正副主客户两丁以上选一人为保丁附两保丁以上有余丁而壮勇者亦附之内家资最厚材勇过人者亦充保丁授之弓弩教之战阵每一大保夜轮五人警盗凡告捕所获以赏格从事同保犯强盗杀人强奸畧人传习妖教造蓄蛊毒知而不告依律伍保法余事非干已又非敕律所聼纠皆母得告虽知情亦不坐若于法邻保合坐罪者乃坐之其居停强盗三人经三日保邻虽不知情科失觉罪逃移死絶同保不及五家并他保有自外入保者权为同保戸数足则附之俟及十家则别为保置牌以书其户数姓名提防刑狱赵子几迎安石意请先行于畿甸诏从之遂推行于永兴秦凤河北东西五路以达于天下【保甲始行特以捕盗贼相保任既而诏畿内保丁肄习武事第一等者天子亲阅试之命以官二等至四等加恩有差五年以曽布言诏主户保丁分番巡检司十日一更其永兴五路肄习如畿内惟母上番余路止相保任毋习武艺其并边可肄者令监司度之凡保甲先司农八年改兵部其政令则聼乎枢审至元丰二年又立开封府界集教大保长法艺成乃立团教法以大保长为教头使教保丁其法自府界椎之诸路各置文武官一人提举禁令苛急民不胜扰往往去而为盗判大名府王拱辰抗言其害曰非止困其才力夺其农时是以法驱之使陷于罪罟也浸滛为大盗其兆已见□未能尽罢愿裁损下户以纾之主者指拱辰为沮法拱辰曰此老臣所以报国也抗章不已帝悟由是下户得免　考宋史王拱辰传元丰初判大名抗论保甲之害续网目并载是条钦次不清今采兵志及拱辰传改韩】
　　以韩绛王安石同平章事王珪参知政事
　　时绛开幕府于延安诏即军中拜之寻命安石提举编修三司令式珪为翰林学士承防典内外制十八年尝因斋宫赋诗有所感叹帝闻而怜之遂拜参知政事
　　行募役法
　　先是诏条例司讲立役法条例司言使民出钱募人充役即先王致民财以禄庶人在官者之意命吕惠卿曽布相继草具条贯逾年始成计民之贫富分五等输钱名免役钱几官户女户寺观单丁未成丁者亦等第输钱名助役钱凡敷钱先视州若县应用雇直多少随戸等均取雇直又増取二分以备水旱欠阙谓之免役寛剰钱用其钱募人代役既试用其法于开封府遂推行于诸路既而东明县【本汉东昏王莾改东明晋省宋复置故城在今开封府兰阳县今大名府东明县乃金时所置】民数百纷然诣开封府诉帝知之又以台諌多论奏因谓王安石少裁之安石对曰朝廷制法当断以义岂须规规恤浅近之人议论邪【考是条续纲目及宋元通鉴俱载有司马光奏今据宋史食货志及光传免役初行俱不载光有特奏元祐元年光既秉政疏陈免役五害其文与此奏畧同续纲目通鉴既载于此而元祐元年又载光所论五害之言殊属重复今删此而録于后】
　　【辛亥】四年春正月韩绛使种谔袭夏人败之遂城娄【在绥德州米脂县西北沈括曰夏人筑城于抚宁故县之北滴水崔崖石峭拔髙十余丈下临无定河谓之娄城旧作啰兀城今改】
　　韩绛素不习兵事开幕府于延安措置乖方选蕃兵为七军复以种谔为鄜延钤辖知青涧城命诸将皆受其节制蕃兵皆怨望谔谋取横山乃帅师袭夏人于啰兀大败之因以众二万城焉【赐名嗣武砦】自是夏人日聚兵为报复计吕公弼言谔啓边患宜戒之弗聼已而绛言谔入夏之功乞加旌赏诏从之
　　粥广惠仓田
　　广惠仓田本絶户业以赈济者也王安石请鬻之以为河北东西陜西京东四路青苖本钱诏从之
　　二月更定科举法专以经义论防试士【考熙宁定科举宋史选举志载于前年三月而神宗本纪仍两年互见盖前年建议是年始行也今依续纲目书于此】
　　初上笃意经学深悯贡举之弊且以西北人材多不在选遂议更法王安石谓古之取士俱本于学请兴建学校以复古其明经诸科欲行废罢诏近臣杂议【监官告院苏轼曰科举之法行之百年治乱盛衰初不由此今议者或曰乡举徳行而畧文章或曰专取防论而罢诗赋夫欲兴徳行在于君人者修身以格物审好恶以表俗若欲设科立名以取之则是教天下相率而为伪也上以孝取人则勇者割股怯者庐墓上以亷取人则敝车羸马恶衣菲食凡可以中上意无所不至矣自文章而言之则防论为有用诗赋为无益自政事言之则诗赋防论均为无益然自祖宋以来莫之废者以为设法取士不过如此也且自唐至今以诗赋为名臣者不可胜数何负于天下而必欲废之近世士人纂类经史缀辑时务谓之策括临时剽窃以有司其弊有甚于诗赋者矣议上帝曰吾固疑此得轼议释然矣他日王安石言于帝曰进士科试诗赋亦多得人然谓科法已善则未也士少壮时正当讲求天下正理乃闭门学作诗赋及其入官世事皆所未习此科法败壊人材致不如古】既而中书门下言今欲追复古制则患于无渐宜先除去声律偶对之文使学者得専意经术以俟朝廷兴建学校然后讲求三代所以教育选举之法施之天下则庶几可以复古于是改法罢诗赋帖经墨义士各占治易诗书周礼礼记一经兼论语孟子每试四塲初本经次兼经大义凡十道次论一道次防三道礼部试即增二道中书撰大义式颁行试义者须通经有文采乃为中格不但如明经墨义麄解章句而已其殿试则专以防限千字以上分五等第一等二等赐进士及第第三等赐进士出身第四等赐同进士出身第五等赐同学究出身【旧制进士入进谢恩银百两至是亦罢之仍赐钱三千为期集费】
　　三月夏人防抚宁【注见前】诸城诏安置种谔于潭州韩绛免
　　谔进筑永乐川赏逋岭二砦【永乐城在绥徳州米脂县西后改为银川砦赏逋岭砦亦在米脂县境】分遣都监赵璞【锥州人振之子】燕达【字逢辰开封人】筑抚宁故城及分荒堆三泉吐浑川开光岭葭芦川四砦【三泉在葭州界吐浑川盖即吐延川在延安府延川县北开光城在绥徳州西北本西魏县唐未废宋于此置砦后改为堡葭芦砦即今葭州】与河东路修筑各相去四十余里已而夏人攻顺宁砦【注见前】遂围抚宁折继世【御卿孙】髙永能【字君举清涧人】等拥兵驻细浮图【在绥徳州西北与水脂县接界本夏人砦后入宋改名克戎】去抚宁咫尺娄城兵势尚完谔在绥徳节制诸军闻夏人至茫然失措欲作书召燕达战悸不能下笔顾运判李南公【字楚老郑州人】涕泗不已由是新筑诸堡悉防将士没者千余人诏弃娄城并治谔罪责授汝州团练副使潭州安置绛坐兴师败衂罢知邓州
　　诏察奉行新法不职者
　　先是知山隂县陈舜俞【字令举乌程人】不散青苖钱上疏自劾谪监南康军盐酒税【卒于贬所】又知长葛县乐京【荆南人】不奉助役法知湖阳县刘防【字子明渤海人】议免役不便俱夺官至是诏察奉行不力者知陈留县姜潜【字至之奉符人】到官才数月青苖令下潜印榜于县门又移于乡村各三日无人至遂撤榜付吏曰民不愿矣即移疾去【考宋史陈舜俞传尝弃官居秀州已而复出遂贬死苏轼称其学术才能兼百人之器一斥不复士大夫惜之绩纲目于此乃云舜俞先上书极论新法谪南康军至是复上书言新法实便识者笑之与本传不合宋元通鉴于熙宁三年则云舜俞卒于贬所于此则又因袭续纲目之文前后尤抵牾今改辑】
　　浚漳河【注详前】
　　漳河初由磁洺南入冀州与胡卢河【注见前】合其后变徙入于大河先是从内侍程昉议诏昉与河北提防刑狱王广亷相视开修至是役兵万人浚之袤一百六十里帝患财用不足文彦博曰足财用在乎安百姓安百姓在乎省力役且河久不开不出于东则出于西利害一也今发夫开治徙东从西何利之有王安石谓使漳河不由地中行则或东或西为害一也治之使行地中则有利而无害会京东河北风变异常民大恐帝手诏中书令省事安静以应天变漳河之役妨农来嵗为之末晚王安石格诏不下
　　夏四月以司马光判西京留台
　　光在永兴以言不用乞判西京留台不报又上疏曰臣之不才最出羣臣之下先见不如吕晦公直不如范纯仁程颢敢言不如苏轼孔文仲勇决不如范镇今陛下惟安石是信附之者谓之忠良攻之者谓之谗慝臣今日所言陛下之所谓防慝者也若臣罪与范镇同即乞依镇例致仕若罪重于镇或窜或诛所不敢逃久之乃从其请光既归洛自是絶口不论新法
