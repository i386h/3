<!-- { "loadSidebar": true } -->
　　筑宫咸阳北坂【徐广曰在长安西北汉武时别名渭城寰宇记故渭城在咸阳东北】上初诸庙及章台【在陜西西安府长安县故城西南隅】上林【在长安县西及盩厔鄠县界秦旧苑汉武帝更増广之】皆在渭南及破诸侯写放其宫室作之咸阳北坂上南临渭自雍门【徐广曰在高陵县高陵注见前】以东至泾渭殿屋复道【筑起为道不与民庶相杂】周阁【周驰架木为棚而行名曰阁道】相属所得诸侯美人钟鼓以充入之明年复作信宫【即长信宫作于渭南已而以宫象天极更名极庙故址在今咸阳县境】及甘泉前殿【闗辅记林光宫一名甘泉宫始皇造在池阳县西　池阳故城在今西安府泾阳县西北】治驰道【天子所行道孔頴达曰如今御路也】于天下【是年帝巡陇西北地至鸡头山过回中　秦陇西郡今甘肃临洮巩昌诸府地北地郡今甘肃平凉庆阳诸府地鸡头山亦曰笄头山在今平凉府平凉县西考史记黄帝西至崆峒登鸡头括地志以崆峒在肃州鸡头在原州又以鸡头为即崆峒今按史记原文崆峒鸡头自是两山括地志前説为是后説为非回中宫在鳯翔府陇州西北今曰回城】
　　【壬午】二十八年帝东巡封泰山【积土为封谓负土于山上坛而祭之泰山注见前】禅梁父【除地为墠后改曰禅梁父泰山下小山在今山东泰安府新泰县西】遂游海上求神仙南渡江乃还
　　始皇东行郡县祠邹峄山【亦曰绎山在山东兖州府邹县东南禹贡峄阳诗鲁颂鳬绎即此】颂秦功业召鲁儒生至泰山下议封禅【或曰古者封禅为蒲车恶伤山之土石草木扫地而祭席用葅稭议各乖异　葅音祖茅借也稭读曰戛禾槀也去其皮以为席】始皇以其难施用遂绌儒生除车道上自山阳至巅立石颂徳从阴道下禅于梁父封藏皆秘之世不得而记也【始皇上泰山中坂遇暴风休于树下因封其树为五大夫】遂东游海上祠山川八神【史记封禅书八神一曰天主祠天齐渊水二曰地主祠泰山梁父三曰兵主祠蚩尤四曰阴主祠三山五曰阳主祠之罘六曰月主祠之莱七曰日主祠成山八曰四时主祠琅琊】南登琅琊【山名在今山东青州府诸城县东南】作台【水经注台基三层层高五丈】刻石【徙黔首三万户于台下立石刻颂秦徳明得意】初燕人宋无忌【史记索隐白泽图云火之精曰宋无忌盖其人火仙也】羡门子高【纲目集览应劭曰羡门古仙人也字子高居碣石山上一曰羡门髙】之徒称有仙道形解【即尸解】销化之术自齐威宣燕昭王皆信之使人入海求蓬莱方丈瀛洲云此三神山在渤海中【初学记东海之别有渤澥故东海共称渤海又曰沧海】去人不逺患且至则风引船去尝有至者诸仙人及不死药皆在焉【其物禽兽尽白黄金银为宫阙未至望之如云及到三神山反居水下临之风辄引去终莫能至云】至是方士徐市【徐氏徐子之后以国为氏】等上书请得斋戒与童男女求之于是遣市发童男女数千人入海船交海中皆以风为解曰未能至望见之焉始皇还过彭城【注见前】斋戒祷祠欲出周鼎泗水【史记封禅书秦灭周周九鼎入于秦或曰宋太邱社亡而鼎没于泗水彭城下】使千人没水求之弗得【水经注泗水南迳彭城县故城东秦始皇求周鼎不得所谓鼎洑也】乃西南渡淮浮江至湘山祠【湘山一名君山亦曰洞庭山在湖南岳州府巴陵县西南洞庭湖中水经注是山湘君之所游处故曰君山湘君舜二妃也君山有湘妃庙】逢大风几不能渡上问湘君何神博士对曰尧女舜妻葬此始皇大怒使刑徒三千人伐湘山树赭【赤也】其山遂自南郡【注见前】由武闗归
　　【癸未】二十九年帝东游至阳武【秦县今属河南开封府】韩人张良【字子房皇甫谧曰良韩之公族姬姓秦索贼急乃更姓名】狙击【狙玃属狙伺物必伏而候之故凡伏而击者为狙击】误中副车【属车也应劭汉官仪天子属车三十六乘】令天下大索十日不得
　　初韩人张良五世相韩【良大父开地相韩昭侯宣惠王襄哀王父平相厘王桓惠王】及韩亡良散千金之产弟死不葬欲为韩报仇始皇东游至阳武博浪沙中【今阳武县有故城在县东南秦阳武城也博浪沙在其南】良令力士操铁锥【良尝学礼淮阳东见仓海君得力士为铁锥重百二十斤】狙击始皇误中副车始皇惊求弗得令天下大索十日良乃更姓名亡匿下邳【秦县故城在今江南徐州府邳州东】
　　【乙酉】三十一年更名腊【礼记月令注腊即周礼所谓蜡祭也蔡邕独断腊者嵗终大祭纵吏民燕饮】曰嘉平
　　自惠文王十二年初腊至是改曰嘉平【茅盈内纪先是邑有歌谣曰神仙得者茅初成帝欲学之腊嘉平始皇闻之欣然有寻仙之意遂改腊曰嘉平】是年命黔首自实田【自具顷畆实数也】
　　【丙戌】三十二年帝巡北边使将军防恬伐匈奴
　　先是帝之碣石【刻碣石门壊城郭决通隄防　孔安国书传碣石海畔山水经注絫县碣石山枕海山有大石如柱形世名天桥柱絫县故城在今直永平府昌黎县南】使燕人卢生【姜姓之后封于卢以国为氏】求羡门子高还奏録图书曰亡秦者胡也始皇乃巡北边遣将军防恬发兵三十万人北伐防恬斥逐匈奴收河南地【秦为新秦中汉为朔方郡隋唐为胜州丰州明为河套今为鄂尔多斯地】为四十四县筑长城起临洮【秦县今甘肃巩昌府岷州是以地临洮水故名洮水出巩昌府洮州西倾山迳兰州府臯兰县入黄河】至辽东【今　盛京奉天府东南境及锦州府东北境皆秦辽东郡地】延袤【延长也南北曰袤】万余里恬常居上郡【今陜西绥徳州秦上郡治】统治之【事在三十三年】始皇复使恬除直道道九原【注见前】抵云阳【故城在陜西西安府泾阳县西北】堑山堙谷千八百里数年不就【事在三十五年】
　　【丁亥】三十三年略取南越【即百越亦曰扬越汉书注南越芈姓与楚同祖国语曰芈姓防越是也】地置桂林【今广西桂林平栾及梧浔栁诸府地】南海【今广东广韶潮惠肇高南雄诸府地】象郡【其地广逺今广东亷雷二府广西庆逺太平诸府及安南国皆是】
　　发诸尝逋亡人及赘壻【史记集解男无聘财以身自质于妻家曰赘索隐曰如人身之有肬赘也】贾人为兵略取南越陆梁地【史记正义岭南人多处山陆间其性强梁故曰陆梁】置三郡以谪徙民五十万人戍五岭【水经注五岭最东曰大庾第二曰骑田第三曰都厐第四曰萌渚最西曰越城　大庾在今广东南雄府保昌县北骑田一曰上岭山又曰黄岑山在今湖南郴州南都厐亦曰永明岭在今湖南永州府永明县北萌渚在今永州府江华县西南越城亦曰始安岭在今广西桂林府兴安县北】与越杂处
　　彗星见
　　【戊子】三十四年烧诗书百家语
　　始皇置酒咸阳宫仆射【秦官顔师古曰仆主也射如字古者重武事每官必有主射督课之故名】周青臣【周之后人号曰周家因以为氏】进颂曰陛下平定海内以诸侯为郡县上古所不及始皇悦博士淳于越【春秋州公亦曰淳于公其后以国为氏】曰殷周之王千余嵗封子弟功臣自为枝辅今陛下富有四海而子弟为匹夫卒有田恒六卿之臣【田恒篡齐六卿分晋事俱见前】何以相救事不师古而能长久非所闻也始皇下其议丞相李斯言五帝不相复三王不相袭越言乃三代之事何足法也异时诸侯并争厚招游学今天下已定法令出一诸生不师今而学古闻令下则各以其学议之入则心非出则卷议夸主以为名异趣以为高率羣下以造谤如此弗禁则主势降乎上党与成乎下臣请史官非秦记皆烧之非博士官所职天下有藏诗书百家语者皆诣守尉杂烧之偶语诗书者弃市以古非今者族吏见知不举与同罪令下三十日不烧黥为城旦【黥墨刑城旦旦起行治城四嵗刑也】所不去者医药卜筮种树之书欲学法令者以吏为师制曰可
　　【己丑】三十五年营朝宫作前殿阿房【亦曰阿城在陕西西安府长安县西北史记阿房宫未成成欲更令名名之作宫阿房故天下谓之阿房宫索隐此以形名宫言其四阿旁广也】始皇以咸阳人多先王宫廷小乃营朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山【在西安府南自终南太白连延至商岭皆是】表山巅以为阙复道渡渭属之咸阳隐宫【史记正义余刑见于市朝宫刑一百日隐于荫室故曰隐宫下蚕室是也】徒刑【奴役也以罪供徭作】者七十余万人分作阿房骊山闗中【闗中记东自函闗西至陇闗二闗之间谓之闗中】计宫三百闗外四百余因徙三万家骊邑【临潼县东有骊戎城秦骊邑汉改曰新丰】五万家云阳【注见前】卢生説始皇防行以避恶鬼所居宫毋令人知然后不死之药始可得也始皇乃令咸阳旁三百里内宫观复道相连帷帐钟鼓美人充之各按署不移徙所行幸有言其处者死于是羣臣莫知行之所在受决事者悉于咸阳宫【始皇尝从梁山宫望见丞相车骑甚众弗善也或告丞相丞相损之始皇怒曰此中人泄吾语捕时在旁者尽杀之　梁山宫在陜西干州永夀县西北】
　　阬诸生使长子扶苏监恬军
　　侯生【説苑曰韩客】卢生相与讥议始皇因亡去始皇闻之大怒曰诸生或为妖言以乱黔首使御史按问之【秦制御史掌讨奸猾治大狱】诸生传【音转】相告引乃自除犯禁者四百六十余人皆阬之咸阳【临潼县西南旧有阬儒谷唐明皇改曰旌儒乡】长子扶苏谏曰诸生皆诵法孔子今以重法绳之臣恐天下不安始皇怒使北监防恬军于上郡
　　【庚寅】三十六年星陨东郡【秦取魏地置东郡治濮阳今直隷大名府开州是】为石有坠星下东郡至地为石或刻其石曰始皇死而地分使御史逐问莫服尽诛石旁居人燔其石【是秋有使者从闗东夜过华阴有人持璧遮使者曰为吾遗滈池君因言曰今年祖龙死使者问其故忽不见置其璧去使者奉璧具以闻始皇黙然良久曰山鬼固不过知一嵗事退而使御府视璧乃二十八年行渡江所沈璧也　滈池君服防曰水神也祖龙苏林曰祖始也龙人君象谓始皇】
　　【辛夘】三十七年帝东巡至沙邱【注见前】崩丞相李斯宦者【奄宦中官也】赵高【诸赵疎逺属】矫遗诏立少子胡亥为太子杀扶苏及防恬还至咸阳胡亥袭位【是为二世皇帝】
