<!-- { "loadSidebar": true } -->
　　魏主叡常言狱者天下之命因改平望观【水经注平望观在华林园东南】为聼讼观每断大狱诣观临聼之【初魏文侯师李悝着法经六篇萧何定汉律益为九篇后稍増至六十篇又有令三百余篇决事比九百六卷马郑诸儒章句又十余家至是所当用二万六千余条七百七十余万言乃诏但用郑氏章句　李悝法经胡三省曰汉志法家者流李子三十二篇今言法经六篇盖其书有经有觧也九百六卷程大昌曰古书皆卷至唐始为叶子今书册也马郑谓马融郑康成】尚书卫觊奏刑法者国家之所贵重而私议者之所轻贱狱吏者百官之所县命而选用者之所卑下王政之敝未必不由此也请置律博士从之【又诏司空陈羣等删约汉法制新律十八篇州郡令四十五篇尚书官令军中令百八十余篇于正律九篇为増于旁章科令为省矣】
　　【庚戌】八年【魏太和四年吴黄龙二年】春二月魏立郎吏课试法尚书诸葛诞【字公休琅邪阳都人】等以罪免
　　魏尚书诸葛诞中书郎【胡三省注即通事郎魏置中书监令又置通事郎及晋改曰中书侍郎】邓飏【字元茂南阳人】等结为党友更相题表以夏侯元【字太初尚之子】等为四聪诞軰为八逹中书监刘放【字子弃涿郡人】子熙中书令孙资子宻吏部尚书【亦魏置】衞臻【字公振陈留防邑人】子烈以父居势位容之为三豫【容三人得豫于品题之中也】行司徒事董昭上疏言之【疏曰窃见当今年少不以学问为本专以交游为业国士不以孝悌清修为首乃以趋势游利为先合党连群互相褒叹以毁訾为罚戮用党誉为爵赏附己者则叹之盈言不附者则作为瑕衅至乃徃来禁奥交通探问凢此诸事皆法之所不取刑之所不赦也】魏主叡善其言诏郎吏学通一经才任牧民博士课试擢其髙第者亟用其浮华不务道本者罢退之仍免诞飏等官
　　秋七月魏防汉中丞相亮出次成固【汉县今曰成固属汉中府】九月魏师还
　　魏曹眞以汉人数出请由斜谷伐之魏主叡诏司马懿泝汉水由西城【汉县后汉末为郡今陜西兴安州治是】与眞防汉中诸将或欲由子午谷或欲由武威【胡三省曰当作武都】陈羣以斜谷阻险转运恐见钞截留兵则损战士不可叡从羣议眞复表从子午道遂行丞相亮闻魏兵至次于成固赤坂【在今汉中府洋县龙亭山东】以待之召李严使将二万人赴汉中【表严子豊为江州都督典严后事】防天大雨三十余日栈道断絶于是魏华歆杨阜王粛【字子雍朗之子】等皆以为言叡乃诏眞等班师【是歳亮遣魏延西入羗中与魏雍州刺史郭淮战于阳谿大破之郭淮字伯济太原人】
　　【辛亥】九年【魏太和五年吴黄龙三年】春二月丞相亮伐魏围祁山先是亮以琬为长史亮数外出琬常足食足兵以相供给亮每言公琰托志忠雅当与吾共赞王业者也
　　自十月不雨至于三月
　　夏五月亮败魏司马懿于卤城【注见前】杀其将张郃魏遣司马懿屯长安督将军张郃郭淮等御汉亮分兵攻祁山自逆懿于上邽魏将郭淮等徼亮亮破之因大芟其麦与懿遇于上邽之东懿敛军依险兵不得交亮引还懿蹑其后至于卤城又登山掘营不肯战贾诩魏平数请战曰公畏蜀如虎奈天下笑何懿病之乃使张郃攻南围【汉围祁山之南也】自接中道向亮亮使魏延等逆战魏兵大败懿还保营亮以粮尽退军懿遣郃追之至木门与亮战汉兵乘髙发伏弩郃中飞矢卒【亮之攻祁山也命李严以中都防署府事更名平防天霖雨平主督运恐粮不継遣叅军谕指呼亮来还亮既退军平乃更言军粮饶足何为而退欲杀督运以觧不办之责义表言军伪退以诱贼亮出其前后手书本末违错平辞穷谢罪亍是亮表其前后过免官削爵土徙梓潼郡又与蒋琬董允书曰孝起前为吾説正方腹中有鳞甲吾谓鳞甲者但不当犯之耳不圗复有蘓张之事也　梓潼汉县后汉末置郡于此今为县属四川绵州孝起陈震字】
　　秋八月魏令其宗室王侯朝明年正月
　　魏黄初以来诸侯王法禁严切吏察之急亲姻皆不敢相问【东阿王□上疏曰陛下惠洽椒房思昭九族羣臣百寮番休递上亲理之路通庆吊之情展诚可谓恕己治人推思施惠者矣至于臣者人道絶绪禁锢明时婚媾不通兄弟乖隔又以一切之制永无朝觐之望至于注心皇极结情紫闼神明知之矣愿陛下沛然垂诏使诸国变问四节得展妃妾之家膏沐之遗歳得再通则圣世无不蒙施之物矣魏主叡报曰诸国本无禁锢之诏矫枉过正下吏惧谴以至于此耳已敕有司如王所诉植复上疏曰天下倾耳注目者当权者是也权之所在虽疏必重势之所去虽亲必轻故取齐者田族非吕宗也分晋者赵魏非姬姓也吉专其位凶离其患者异姓之臣也存共其荣殁同其祸者公族之臣也今公族疏而异姓亲臣窃惑焉叡优文答报而已】至是魏主叡诏曰先帝着令不欲使诸王留京都者谓幼主在位母后摄政防防渐关盛衰也朕不见诸王十有二载其令诸王及宗室公侯各将适子一人朝明年正月后有少主母后在宫者自如先帝令
　　冬十月吴人诱败魏兵于阜陵【汉县晋后废故城在今江南滁州全椒县】吴主权遣中郎将孙布诈降于魏以诱扬州刺史王凌【字彦云太原祁人】伏兵阜陵以俟之凌誊布书请兵迎之征东将军满宠以为必诈不与兵防宠被书入朝敕留府长史若凌欲徃迎勿与兵也凌于后索兵不得乃单遣一督将歩骑七百人徃迎之布夜掩击死伤过半先是凌表宠年过耽酒不可居方任故魏主叡召之既至气体康彊乃慰劳遣还
　　十一月戊戌晦日食
　　【壬子】十年【魏大和六年吴嘉禾元年】春三月魏主叡东巡
　　魏主叡幼女淑卒叡痛之甚追諡立庙葬于南陵取甄后从孙黄与之合葬追封黄为列侯为之置侯袭爵欲自送葬又欲幸许司空陈羣少府杨阜等皆諌【羣曰八歳下殇礼所不备况未期月而为制服举朝素服朝夕哭临自古以来未有此比且又欲自徃视陵亲临祖载乎愿陛下挿割有损无益之事又闻车驾欲幸许昌将以避凶夫吉凶有命祸福由人移徙求安其亦奚益哉阜曰文皇帝武宣皇后崩陛下皆不送葬所以重社稷备不虞也何至孩抱赤子而送葬邪】不聼
　　吴遣使如辽东徙其骑都尉虞翻于苍梧【注见前】
　　初公孙康卒子晃渊皆幼众立其弟防乆之防病渊遂胁夺其位魏拜为扬烈将军辽东太守渊隂懐疑贰南与吴通至是吴王权遣周贺等乘海之辽东从渊求马时虞翻徙在交州【先是翻性疎直数有酒失又好抵忤人多见谤毁吴主权尝与张昭论神仙翻指昭曰彼皆死人而语神仙世岂有仙人也权积怒非一遂徙翻交州】周贺等行翻闻之以为去人财以求马既非国利而辽东絶逺徃恐无获欲諌不敢作表以示吕岱【字定公广陵人】为人所白复徙苍梧猛陵【汉县吴因之故城今在广西梧州府苍梧县　考吴交州治南海郡翻由南海而徙苍梧皆交州地也】是秋魏将田豫由海道伐辽东不克防贺等还豫以兵西击于成山【在今山东登州府文登县南海濵】斩之权始思翻言召之已卒以其防还
　　魏以刘煜为大鸿胪
　　魏侍中刘煜为魏主叡所亲重煜有胆智善应变【叡将伐蜀朝臣皆諌煜入赞议则曰可伐出与朝臣言则曰不可中领军杨暨尝劝伐蜀叡曰书生焉知兵事暨谢曰臣言诚不足采刘煜先帝谋臣盖亦云然叡曰煜与吾言可矣暨曰请召质之乃召煜至问之终不答后因独见责叡曰夫兵诡道也未不厌其宻陛下顕然露之臣恐敌国已闻之矣叡谢之煜出责暨曰夫钓者中大鱼则纵而随之须可制而后牵则无不得也人主之威岂徒大鱼而已哉子诚直言然计不足采不可不精思也暨亦谢之】或谓叡曰煜不尽忠善伺上意所趋而合之陛下试反意而问之与所问反者是常与圣意合也每问皆同者其情必无所逃矣叡騐之果得其情从此疏焉出为大鸿胪以忧死
　　【癸丑】十一年【魏青龙元年吴嘉禾二年】春正月青龙见魏摩陂【注见前】井中二月魏主叡徃观之
　　改年曰青龙以摩陂为龙陂
　　吴遣使拜公孙渊为燕王渊斩吴使者献首于魏魏封渊为乐浪公
　　公孙渊遣校尉宿舒【宿本风姓以国为氏】等奉表称臣于吴吴主权大悦遣太常张弥执金吾许晏等将兵万人金寳珍货九锡备物乘海授渊封为燕王举朝皆諌以为渊未可信但可遣兵吏防送其使而已权不聼吴使至辽东渊知吴逺难恃乃斩张弥等首传送于魏魏拜渊大司马封乐浪公吴主权闻之大怒将自征渊陆逊薛综【字敬文沛郡人】等上疏切諌权乃止【初弥等至防平渊欲圗之乃先分防其人众以中使秦旦张群杜徳黄彊等六十人置元菟旦等议曰吾观此郡形势甚弱若焚其城郭杀其长吏为国报耻然后伏死足以无恨孰与偷生苟活长为囚虏乎于是隂相结约未发为人所告旦等皆走时羣病疽创着防不能前乃推旦彊使前徳留守羣采菜果食之旦彊行数日得逹句骊因宣权诏于其王位宫位宫即使人迎羣徳并遣还吴奉表称臣旦等至呉皆拜校尉　句骊即髙句骊位宫汉髙句骊王宫之曽孙胡三省曰句骊呼相似为位以其似祖故名位宫】
　　夏闰五月庚辰朔日食
　　吴主权自将攻魏新城【合肥新城也】不克
　　先是魏蒲宠以合肥城南临江湖北逺夀春请于其西三十里依险立城徙见兵固守魏主叡从之至是吴主权出兵欲围新城以其逺水积二十余日不敢下船满宠谓诸将曰孙权得吾新城必于众中有自大之言今来虽不敢至必当上岸耀兵以示有余乃潜遣歩骑六千伏肥水隐处权果上岸伏军卒起击之斩首数百或有赴水死者
　　以马忠【字徳信阆中人】为庲降都督【水经注寕州建寕郡故庲降都督屯　建寕郡今云南曲靖府是】
　　庲降都督张翼【字伯恭犍为武阳人】用法严峻夷帅刘胄叛丞相亮以叅军马忠代翼召翼令还或谓翼宜速即罪翼曰吾临战场代人未至当运粮积谷为灭贼之资岂可以黜退之故而废公家之事乎于是统摄不懈代到乃发忠因其资破胄斩之【忠寛济有度处事能断恩威并立民夷畏而爱之】
　　【甲寅】十二年【魏青龙二年吴嘉禾三年】春二月丞相亮伐魏
　　初丞相亮劝农讲武作木牛流马【其法皆用木为之以机行止详见诸葛氏集杜佑通典载之今不具录】运米积斜谷口治邸阁息民休士三年而后用之至是悉众十万由斜谷伐魏遣使约吴同时大举
　　三月魏山阳公卒
　　魏主素服发哀諡曰汉孝献皇帝【山阳公传国至晋永嘉中为胡宼所灭】
　　夏四月魏大疫
　　丞相亮进军渭南魏大将军司马懿引兵拒守亮始分兵屯田
　　丞相亮至郿军于渭水之南司马懿引军渡渭背水为垒以拒之谓诸将曰亮若出武功【汉县后汉移于斄故城在今县西南今县北周时置】依山而东诚为可忧若西上五丈原【今在鳯翔府郿县西南】诸将无事矣亮果屯五丈原郭淮曰亮若跨渭登原连兵北山隔絶陇道摇荡民夷非国之利也懿乃使淮先据北原堑垒未成汉兵大至淮逆击却之亮以前者数出皆以运粮不継使己志不伸乃分兵屯田为乆驻之基耕者杂于渭濵居民之间而百姓安堵军无私焉
　　五月吴主权击魏秋七月魏主叡自将击郤之
