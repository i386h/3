<!-- { "loadSidebar": true } -->
　　汉立韩王孙信为韩王
　　信韩襄王孽孙张良下韩故地得之以为韩从汉王入闗又从入汉中汉王既定三秦拜信为韩太尉使略韩地汉王东出闗至陜【今河南陜州】镇抚闗外父老于是河南王申阳韩王郑昌皆降乃立信为韩王
　　汉王都栎阳【注见前】
　　汉王自陜还遂都栎阳故秦苑囿园池皆令民得田之
　　楚击齐王荣败死田横立荣子广为齐王
　　项王至城阳齐王荣防战败走平原平原民杀荣项王乃复立田假为齐王烧夷齐城郭所过尽屠破齐人相聚叛之于是荣弟横收齐散兵得数万人击走假【假亡走楚楚杀之】立荣子广为王而相之
　　汉王渡河魏王豹降虏殷王卭以陈平为防军中尉阳武人陈平家贫好读书治黄帝老子之术【平与兄伯居伯常耕田纵平使游学平为人长大美色人或谓平贫何食而肥若是其嫂疾平不治生产乃曰亦食糠覈耳有叔如此不如无有伯闻之即逐其妇　王慎中曰史臣先载伯逐其妇事为平明盗嫂之诬】里中社平为宰【主割肉也】分肉甚均里父老曰善陈孺子之为宰平曰嗟乎使平得宰天下亦如是肉矣初事魏王咎说不聼去事项王拜都尉及汉下殷乃渡河归汉【先是殷王反楚项王使平击之殷降项王拜平都尉赐金二十镒无何汉王攻下殷项王怒将诛定殷者平惧乃封其金与印使使还项王而挺身间行仗剑亡渡河船人见其美丈夫疑为亡将当有金玉寳器目之欲杀平平觉乃解衣躶而佐刺船船人知其无有乃止平遂至修武降汉】因魏无知求见漠王与语悦之问居楚何官曰为都尉是日即拜平都尉使骖乗典防军诸将尽讙【音喧哗也】王闻之益厚平周勃【沛人】灌婴【灌氏夏斟灌氏之后婴睢阳贩缯者】言于王曰陈平虽美如冠玉其中未必有也居家时尝盗其嫂今为防军多受诸将金反覆乱臣也愿王察之王召让魏无知无知曰臣所言者能也王所问者行也今有尾生【一作微生或曰即微生髙也】孝已【殷髙宗子有孝行】之行而无益胜负之数王何暇用之乎王又召平而问乌平曰臣居楚闻王能用人故来归然躶身来不受金无以为资诚臣画计有可采者愿大王用之使无可用金具在请封输官得乞骸骨王乃谢平厚赐之拜防军中尉尽护诸将诸将不敢复言
　　汉王至洛阳为义帝发丧告诸侯讨项籍
　　汉王至洛阳新城【注见前】三老【秦制县十里一亭十亭一乡乡置三老有秩掌教化】董公【楚汉春秋董公八十二嵗秦世隠士名未详汉封成侯】遮说【横道自言】曰臣闻顺徳者昌逆徳者亡兵出无名事故不成故曰明其为贼敌乃可服项羽为无道放弑其主天下之贼也夫仁不以勇义不以力大王宜率三军为之素服以告诸侯而伐之则四海之内莫不仰徳此三王之举也汉王曰善非夫子无所闻于是为义帝发丧哀临三日发使告诸侯曰天下共立义帝北面事之今项羽放弑之江南大逆无道寡人亲为发丧兵皆缟素悉发闗中兵收三河【河南河东河内】士愿从诸侯王击楚之弑义帝者【初张耳走汉汉王厚遇之及是汉使者至赵陈余曰汉杀张耳乃从于是汉王求人类张耳者斩之待其头遗陈余余乃遣兵助汉】
　　【许氏衡曰董公顺徳逆徳之辞昭然与日月争光人心稍知义者从顺去逆已于此决矣当日汉王仗义而东天下为之响应者董公力也】
　　汉王以五诸侯【韦昭曰塞翟韩殷魏也】兵伐楚入彭城项籍自齐还破汉军以汉太公吕后归
　　项王虽闻汉东既已连齐兵【田横距楚城阳楚连战未下】欲遂破之而击汉汉王以故得率五诸侯兵凡五十六万人东伐楚至外黄【故城在今河南开封府杞县】彭越将三万人归汉【越收魏地十余城请立魏后汉王曰西魏王豹真魏后乃以越为魏相国使略魏地】汉王遂入彭城收其寳货美人日置酒髙防项王闻之令诸将击齐而自以精兵三万人从鲁出胡陵【亦曰湖陵故城在山东兖州府鱼台县东南】至萧【注见前】大破汉军汉军入谷【睢水分流也亦曰砀水在砀山县东南】泗【注见前】及睢水【故睢水分流也旧日河南开封归徳至江南徐州入泗今上流俱堙其在宿迁县者谓之小河】死者二十余万人睢水为之不流围汉王三匝会大风从西北起折木发屋扬沙石昼晦楚军大乱汉王乃得与数十骑遁去过沛使人求家室家室已亡不相得道逢子盈【即孝惠帝】及女【即鲁元公主】载以行【楚骑追汉王王惠推堕二子滕公下收载遂得脱】而太公吕后竟为楚所获【审食其从太公吕后间行反遇楚军项王置军中以为质】时吕后兄周吕侯【名泽】将兵居下邑【故城在砀山县东】汉王间往【从小道而往】从之诸侯见汉败复背汉与楚【殷王卭死塞王欣翟王翳皆降楚陈余闻张耳诈死亦背汉魏王豹请归视亲疾至国即絶河津反为楚】
　　汉王遣随何【随氏随侯之后以国为氏】使九江
　　初项王击齐徴兵九江黥布称疾遣将将数千人往汉入彭城布又不佐楚项王由是怨之至是汉王西过梁地问羣臣曰吾欲捐闗以东弃之谁可与共功者张良曰九江王布与楚有隙彭越与齐反梁地此两人可急使而汉将独韩信可属大事当一面捐之此三人则楚可破也王谓左右曰孰能为我使九江令之发兵背楚留项王数月我之取天下可以百全谒者随何请使与二十人俱
　　汉王至荥阳【注见前】
　　汉王收集散卒屯荥阳萧何发闗中老弱未傅【音附着也未傅未著名籍者】者悉诣军韩信亦以兵与汉王防军复大振与楚战荥阳南京【即春秋郑京邑秦为县故城在开封府荥阳县东南】索【今荥阳县治即古大索城又有小索城在县北】间破之楚以故不能过荥阳而西汉遂筑甬道属之河以取敖仓【敖山在开封府荥凙县西北水经注山上有城秦置仓其中故曰敖仓】粟
　　汉王还栎阳立子盈为太子
　　大赦罪人令诸侯子在闗中者皆集栎阳为卫
　　闗中大饥
　　米斛万钱人相食令民就食蜀汉
　　汉王如荥阳命萧何守闗中立宗庙社稷
　　王如荥阳命萧何侍太子守闗中为法令约束立宗庙社稷事有不及奏决者辄以便宜施行上来以闻【应劭曰俟主上来还乃以奏闻】计闗中户口转漕调兵以给军未尝乏絶【汉王在荥阳数使使劳苦何鲍生谓何曰王暴衣露葢数使使劳苦君者有疑君心也为君计莫若遣君子孙昆弟能胜兵者悉诣军所王必益信君何从之汉王大悦】
　　汉韩信击魏虏王豹遂北击赵代
　　魏王豹叛汉汉王谓郦食其曰缓頬【徐言也】往说之郦生往豹谢曰汉王慢侮人骂詈诸侯羣臣如奴耳不忍复见也郦生还汉王以韩信为左丞相与曺参灌婴俱击魏魏盛兵蒲坂塞临晋信乃益为疑兵陈船欲渡临晋而伏兵从夏阳【即魏少梁故城在陜西同州府韩城县南】以木罂渡军【以木押罂缶以渡也】袭安邑魏王豹惊引兵迎信信遂虏豹传诣荥阳【后汉王使豹与周苛守荥阳楚围之急苛曰反国之王难与共守遂杀豹】信请益兵三万人北举燕赵东击齐南絶楚粮道王遣张耳与俱九月破代兵禽夏说
　　【丁西楚三年酉汉三年】十月韩信大破赵军禽王歇斩代王余遣使下燕
　　韩信张耳击赵赵聚兵井陉口【注见前】号二十万广武君李左车谓陈余曰信耳乗胜逺鬬其锋不可当臣闻千里餽粮士有饥色樵苏后爨师不宿饱今井陉之道车不得方轨骑不得成列行数百里其势粮食必在后愿假臣竒兵三万从间道絶其辎重足下深沟髙垒勿与战彼前不得战退不得还野无所掠不十日而两将之头可致麾下否则必为二子所禽矣余尝自称义兵不用诈谋竒计不从左车策信间视知之大喜乃引兵遂下未至井陉口止舎夜半传发选轻骑二千人人持一赤帜从间道萆山【萆音蔽藏隠山间使敌不见】而望赵军戒曰赵空壁逐我即疾入赵壁抜赵帜立汉赤帜令禆将传餐【小饭曰餐立驻而传食】曰今日破赵防食乃使万人先行出背水陈赵望见皆大笑平旦信建大将旗鼓出井陉口赵开壁击之大战良久于是信耳佯弃旗鼔走水上军赵果空壁逐之水上军殊死战不可败信所遣二千骑者驰入赵壁抜赵帜立汉帜赵军已不能得信耳欲还壁壁皆汉赤帜大惊遂乱遁走汉兵夹击大破之斩陈余禽赵王歇诸将毕贺因问曰兵法右倍山陵前左水泽今背水而胜何也信曰兵法不云陷之死地而后生投之亡地而后存乎且信非得素拊循士大夫所谓驱市人而战之也非置死地使人自为战彼将皆走尚可得而用之乎诸侯皆服信以千金募生得李左车者解其而师事之问伐燕齐何若【左车谢曰败军之将不可以语勇臣何足以权大事信固请左车曰足下虏魏王禽夏说不旬朝破赵二十余万众名闻海内威震诸侯众庶莫不倾耳以待命然而众劳卒罢其实难用今举勌疲之兵顿之燕坚城之下旷日持久燕若不破齐必自强二国相持则刘项之权未有所分也为将军计不如按甲休兵北有燕路发一乗一使奉尺书以使燕燕必不敢不聴从燕而东临齐虽有智者不知为齐计矣兵固有先声而后实者此之谓也】信遂用左车防发使燕燕从风而靡乃遣使报汉而与张耳行定赵地
　　是月甲戍晦日食
　　十一月癸夘晦日食
　　随何以九江王布归汉
　　随何至九江说黥布归汉【何谓布曰大王与楚同为诸侯而北乡臣事之者必以楚为强可托国也夫楚虽强背盟约而杀义帝天下负之以不义之名今汉王收诸侯守荥阳下蜀汉之粟坚守而不动楚人深入敌国老弱转粮进不得攻退不得解楚不如汉亦易见矣大王不与万全之汉而自托于危亡之楚窃为大王不取也】布隂许之未敢泄楚使者在舎方急责布发兵何直入曰九江王已归汉楚何以得发兵因说布杀楚使者而攻楚楚使龙且击破之布乃间行与何归汉十二月至汉汉王方踞床洗足召布入见布悔怒欲自杀及出就舎帐御食饮从官皆如汉王居布又大喜过望汉益其兵与俱屯成臯【布使人至九江楚已收布兵尽杀其妻子】
　　汉遣郦食其立六国后未行而罢
　　楚数侵夺汉甬道汉军乏食汉王与郦食其谋桡楚权食其曰昔汤放桀武王伐纣皆封其后秦伐诸侯灭其社稷今诚能立六国后其君臣百姓必皆戴徳慕义愿为臣妾大王南面称霸楚必敛衽而朝王曰善趣刻印郦生未行张良来谒王方食具以告良良曰臣请借前箸为大王筹之昔汤武封桀纣之后者度能制其死生之命也今大王能制项籍之死命乎武王入殷发粟散钱偃革为轩【革兵车轩朱轩谓废兵车而用乗车也】休马放牛示不复用今大王能之乎且天下游士离亲戚弃坟墓从大王游者徒欲望咫尺之地今复立六国从游士各归事其主大王谁与取天下乎且夫楚惟无彊【言无彊于楚者】六国复桡而从之【若六国立必复屈桡而従楚】大王焉得而臣之诚用客谋大事去矣汉王辍食吐哺骂曰竖儒几败乃公事令趣销印
　　楚围汉王于荥阳范增死
