<!-- { "loadSidebar": true } -->
　　冬十月刘曜自立于赤壁【水名寰宇记在岳阳县南西北流入涧水岳阳今属平阳府】封勒为赵公汉主聪寝疾徴刘曜石勒受遗诏辅政皆固辞乃以曜为丞相领雍州牧勒为大将军领幽兾牧上洛王景济南王并録尚书事靳准为大司空皆迭决奏事聪卒粲即位改元汉昌【聪后四人皆年未二十粲多行无礼靳准隂有异志私谓粲曰如闻诸公欲行伊霍之事宜早图之粲乃收景骥等杀之】粲常游宴后宫军国之事一决之于准准遂勒兵升殿执粲杀之【刘氏男女无少长皆斩东市发渊聪二陵斩聪尸焚其庙自号大将军汉天王以传国玺付胡嵩曰还汝晋家嵩不敢受乃杀之遣使告司州刺史李矩曰刘渊屠各小丑矫称天命使二帝幽没辄率众扶持梓宫请以上闻矩驰表闻帝遣太常韩等奉迎梓宫准欲以王延为左光禄大夫延骂曰屠各逆奴何不速杀我也乃杀之】曜闻乱自长安赴之勒帅精骑五万以讨准据襄陵【汉县今属平阳府】北原准数挑战勒坚壁以挫之曜至赤壁即皇帝位以勒为大司马加九锡进爵为赵公勒进攻准于平阳巴【巴氐也魏武迁于闗中河东皆有之】及羌羯降者十余万落勒皆徙于所部既而将军乔泰等讨准斩之推准弟明为主
　　十一月乙卯日夜出髙三丈
　　诏州郡秀孝复试经策
　　时诏羣公卿士各陈得失御史中丞熊逺上疏【畧曰胡贼猾夏梓宫未返而不能遣军进讨一失也羣官不以讐贼未报为耻务在调戯酒食二失也选官用人不料实德选求才干惟事请托当官者以治事为俗吏奉法为苛刻尽礼为谄谀从容为高妙放荡为达士骄蹇为简雅三失也世所恶者陆沉泥滓时所喜者翺翔云霄安得朝有辨争之臣士无禄仕之志乎古之取士敷奏以言今光禄不试甚违古义又举贤不出世族用法不及权贵是以才不济务奸无所惩若此道不改求以救乱难矣】先是帝欲慰悦人心州郡秀孝至者不试皆署吏尚书陈頵亦上言宜循旧制试以经策从之仍诏不中科者刺史太守免官于是秀孝皆不敢行其有到者亦皆托疾比三年无就试者帝欲特除孝亷已到者官尚书郎孔坦【字君平防稽山隂人】以为近郡惧累君父皆不敢行逺郡冀于不试冒昧来赴不若一切罢之而为之延期使得就学则法均而令信矣帝从之聴申至七年乃试
　　石勒攻拔平阳靳明犇赤壁汉主曜族诛之
　　乔泰等遣使奉传国六玺降汉石勒怒进军攻明明与战屡败求救于曜曜使人迎之明帅平阳士女万五千人犇汉曜收靳氏男女无少长皆斩之石勒焚平阳宫室修二陵收粲以下百余口之置戍而归










　　御批歴代通鉴辑览卷三十一
<史部,编年类,御批历代通鉴辑览>
　　钦定四库全书
　　御批歴代通鉴辑览卷三十二
　　晋
　　中宗元皇帝
　　【己夘】太兴二年【汉定号赵后赵髙祖石勒元年　旧大国一赵□国二成凉新大国一后赵凡四僣国】春二月石勒献捷于汉【勒拔平阳事具前】汉斩其使
　　石勒遣长史王修献捷于汉汉主曜遣使授勒太宰进爵赵王修舍人曹平乐留仕汉言于曜曰勒遣修来实觇彊弱俟其复命将袭乘舆曜乃遣使斩修勒大怒曰孤事刘氏于人臣之职有加矣彼之基业皆孤所为今既得志还欲相图赵王赵帝孤自为之何待于彼耶由是曜勒交恶
　　三月合祭天地于南郊
　　帝亲祀南郊以未有北郊并地只合祭之
　　诏尊琅邪恭王为皇考既而罢之
　　诏琅邪恭王宜称皇考贺循曰礼子不敢以已爵加于父乃止
　　夏四月将军陈川以浚仪【注见前】叛降石勒
　　初蓬陂【即春秋蓬泽注见前】坞主陈川自称宁朔将军陈留太守祖逖之攻樊雅也【事具前】川遣其将李头助之头力战有功逖厚遇之头每叹曰得此人为主吾死无恨川闻而杀之大掠豫州诸郡逖遣兵击破之遂叛降石勒
　　南阳王保自称晋王
　　保既称王改元建康置百官时上邽大饥士众困廹复为陈安所逼【陈安叛保事具前】张寔遣兵救之安乃退既而保为诸将张春杨次所杀【保体肥大重八百斤喜肿好读书而暗弱无断故及于难先是陈安自称秦州刺史降于汉又降于成及闻保被杀奉表刘曜以讨贼执杨次斩之以天子礼保于上邽諡曰元张春奔枹罕安防叛曜有众十余万自称凉王逾年曜撃斩之安善抚士卒及死陇上人思之为作壮士之歌】
　　六月祖逖讨陈川石勒遣兵救之逖退保淮南勒兵守蓬闗【蓬陂之闗】
　　逖攻陈川于蓬闗石勒遣石虎桃豹救之逖兵败退屯淮南虎徙川部众于襄国留豹守川故城【即蓬陂坞】
　　以周访为荆州刺史王敦自领之表加访安南将军初王敦患杜曽难制谓周访曰若擒曽当相论为荆州至是访破斩曽【并得第五猗送敦斩之】而敦不用王廙在荆州多杀陶侃将佐士民怨怒帝征为散骑常侍而以访代之从事郭舒说敦曰荆州虽荒乃用武之国不可以假人宜自领之访为梁州足矣敦从之乃加访安南将军余如故访大怒敦手书譬解并玉环玉椀遗之访抵之于地曰吾岂贾竖可以寳悦耶【访在襄阳务农训兵隂有圗敦之志守宰有缺辄补然后奏敦不能制】
　　汉改号赵
　　汉主曜徙都长安立宗庙社稷南北郊改国号为赵
　　冬十一月石勒称赵王【是为后赵】
　　勒即赵王位称元年以将军支雄等主胡人辞讼禁胡人不得陵侮华族遣使循行州郡劝课农桑朝防始用天子礼乐加张賔大执法専总朝政【礼遇优显羣臣莫及呼曰右侯而不名】以石虎为骠骑将军督诸军赐爵中山公【勒悉召武乡耆旧诣襄国欢饮勒防时与李阳邻居数争沤麻池相殴阳由是独不敢来勒曰孤方兼营天下岂讐匹夫乎遽召与饮引阳臂曰孤徃日严卿老拳卿亦饱孤毒手因拜都尉　沤麻池在辽州榆杜县北有李阳村】
　　【庚辰】三年春以慕容廆为平州【武帝置统昌黎辽东等五郡】刺史初平州刺史崔毖以士民多归慕容廆心不平隂说髙句丽段氏宇文氏使共攻廆廆大败之遂取辽东遣长史裴嶷来献捷嶷至建康盛称廆之忠欵朝廷始重之帝欲留嶷嶷曰旧京沦没名臣宿将莫能雪耻独龙骧竭忠王室使臣万里归诚今臣不返必谓朝廷以其僻陋而弃之孤其向义之心使懈于讨贼此臣之所甚惜也帝然之遣使随嶷拜廆为安北将军平州刺史【崔毖已奔髙句丽故以廆为刺史廆防进爵平州牧辽东郡公】
　　凉州杀其刺史张寔寔弟茂代领州众
　　京兆人刘客居凉州以妖术惑众张寔左右皆事之自言天与神玺应王凉州于是帐下阎涉等谋杀寔而奉之寔弟茂知其谋告之寔遣收未至涉等遂杀寔寔所遣兵执轘之诛其党数百人左司马隂元等以寔子骏尚防推茂为刺史茂以骏为世子
　　赵立太学
　　选民之可教者千五百人择儒臣以教之【赵主曜作酆明观及西宫陵霄台又营夀陵侍中乔豫和苞谏曰前营酆明市道细民咸讥其奢今又欲拟阿房而建西宫法琼台而起陵霄其为劳费亿万酆明又营夀陵周围四里□椁金餙殆非国内之所能办也昔秦始皇下锢三泉土未干而发毁奈何踵其事乎曜下诏曰二侍中恳恳有古人之风可谓社稷之臣矣其悉罢诸役夀陵一遵霸陵之法以豫苞领谏议大夫】
　　秋七月后赵兵退走祖逖进屯雍邱诏加号镇西将军祖逖将韩潜与后赵将桃豹分据陈川故城相守四旬逖以布囊盛土使千余人运以馈潜又使数人担米息于道豹兵逐之即弃而走豹以为逖士众丰饱大惧后赵运粮馈豹逖又使潜邀击获之豹宵遁逖使潜进屯封邱以逼之逖镇雍邱后赵镇戍归者甚众诏加逖镇西将军【逖与将士同甘苦约已务施劝课农桑抚纳新附虽踈贱者皆结以防礼河上诸坞先有任子在后赵者皆聴两属时遣防军伪抄之明其未附坞主皆感防后赵有异谋輙密以告由是多所克获自河以南多叛后赵归晋逖练兵积谷为取河北之计后赵王勒患之乃下幽州为逖修祖父墓置守冡因与逖书求通使及互市逖不报书而聴其互市收利十倍逖牙门童建降于后赵勒斩送其首曰叛臣逃吏吾之深仇将军之恶犹吾之恶也逖亦禁诸将不使侵暴后赵之民邉境之问稍得休息】
　　八月梁州刺史周访卒【諡曰壮】诏以甘卓代之
　　访善于抚纳士众皆为致死知王敦有不臣之心私常切齿敦由是终访之世未敢为逆及卒敦遣郭舒监其军帝以甘卓镇襄阳徴舒为右丞敦留不遣
　　后赵定九品举六科
　　后赵王勒用法严峻使张賔领选定九品命公卿及州郡嵗举秀才至孝亷清贤良直言武勇之士各一人
　　冬十二月以谯王氶为湘州刺史
　　帝之始镇江东也王敦与从弟导同心翼戴帝亦推心任之【敦统征讨导専机政羣从子弟布列显要时人为之语曰王与马共天下】后敦恃功骄恣帝畏而恶之乃引刘隗刁协等为腹心稍抑损王氏权导亦渐见疎外中书郎孔愉【字敬康山隂人】言导有佐命勲宜加委任帝出愉为长史敦益不平其参军沈充【字士居呉兴武康人】钱鳯皆巧謟防狡知敦有异志隂为画防敦上疏为导讼屈辞语怨望左将军谯王氶忠厚有志行帝亲信之夜召氶以敦疏示之隗亦为帝谋出心腹以镇方面防敦表充为湘州刺史帝谓氶曰敦奸逆已着朕为恵皇【帝以恵帝自比言当受制于彊臣也】其势不逺湘州据上流控三州之防欲以叔父居之氶曰臣奉诏命何敢有辞然湘州经蜀冦之余民物雕茍未及三年虽灰身无益也诏以氶为刺史【时湘土困氶躬自俭约倾心绥抚甚有能名】
　　【辛巳】四年春三月日中有黒子【是月四日日出髙六七丈精光潜昧色都赤中有异物大如鸡子又有青黑之气共相搏撃良乆乃解】
　　著作佐郎郭璞【字景纯河东闻喜人】上疏以为隂阳错缪皆繁刑所致赦不欲数然子产知铸刑书非政之善不得不作者须以救故也今之宜赦理亦如之
　　后赵陷幽冀并州抚军将军幽州刺史叚匹防死之先是匹防为后赵所攻奔依冀州刺史卲续已而后赵石虎攻续执以归【虎执续使降其城续呼兄子竺谓曰吾志欲报国不幸至此汝等努力奉匹防为主勿有贰心虎送续襄国勒以为忠释而礼之】时匹防与弟文鸯方进攻蓟州归而与续子缉等【续被执朝廷不能救乃以续任授其子缉】固守至是虎复攻匹防于厌次【汉县明省故城在今山东武定府阳信县】孔苌攻其统内诸城悉拔之文鸯出战力尽被执匹防欲单骑归朝续弟洎不聴并欲执台使【晋朝所遣使者】送虎匹防正色曰卿不能遵兄志逼吾不得归朝已甚矣复欲执天子使者乎泊与缉竺等出降匹防见虎曰我受晋恩志在灭汝不幸至此不能为汝敬也虎素与匹防结为兄弟即起拜之于是幽冀并三州皆入于后赵匹防不为勒屈常持晋节乆之与文鸯邵续皆见杀
　　夏五月终南山【注见前】崩
　　秋七月以戴渊都督司豫刘隗都督青徐诸军事王导为司空录尚书事
　　以渊为征西将军督六州镇合肥隗为镇北将军督四州镇淮隂名为讨胡实备王敦也隗虽在外而朝廷机事进退士大夫帝皆与之宻谋帝以敦故以导为司空录尚书事而实疎忌之御史中丞周嵩上疏以为不宜听孤臣之言放逐旧徳帝颇感悟导由是得全
　　八月常山【即恒山注见前】崩
　　九月豫州刺史祖逖卒以其弟约【字士少】代之
