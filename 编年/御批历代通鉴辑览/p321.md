<!-- { "loadSidebar": true } -->
　　初李寳臣奏以张孝忠为易州【注见前】刺史【孝忠归朝后以兵属寳臣寳臣奏为易州刺史寳臣晩节多忌刻连杀大将召孝忠孝忠曰诸将何罪连颈受戮孝忠惧死不敢徃亦不敢叛正如公不入朝意耳遂得免】至是朱滔将讨李惟岳虑孝忠为己患遣判官蔡雄説孝忠曰惟岳乳臭儿敢拒朝命今田悦已破襄阳已平河南诸军朝夕北向恒魏之亡可伫立而须也使君诚能首举易州以归朝廷此转祸为福之防也孝忠然之遣使奉表诣阙上悦以孝忠为成徳节度使孝忠徳滔深相结
　　加李希烈同平章事以李承【赵州髙邑人】为山南东道节度使
　　初希烈请讨梁崇义上亟称其忠黜陟使李承自淮西还言于上曰希烈必立防功但恐立功之后更烦朝廷用兵耳上不以为然希烈既得襄阳遂据之上乃思承言以为山南东道节度使欲以禁兵送之承请单骑赴镇至襄阳希烈寘之外馆廹脇万方承不屈希烈乃大掠而去承治期年军府稍完
　　冬十月杀左仆射杨炎
　　初萧嵩家庙临曲江【亦曰曲江池在西安府咸寜县东南寰宇记池为汉武帝所造其水曲折有似广陵之江故名长安志唐秀士每年登科赐宴于此】元宗以娯游之地非神灵所宅命徙之杨炎为相立庙复直其地卢因言嵩庙地有王气故元宗徙之炎有异志故取以建庙遂贬崖州司马遣中使防送缢杀之
　　祫于太庙
　　先是太祖既正东向之位献懿二祖皆藏西夹室不飨至是复奉献祖东向而飨之【其后鸿胪卿王权请迁二祖毎禘祫正大祖东向之位从之】
　　刘洽【滑州匡城人后赐名元佐】唐朝臣等大破青魏兵于徐州先是徐州刺史李洧以州降【洧正己从父兄也举州归国遣廵官崔程奉表诣阙乞领徐海沂观察使程先白张镒卢祀怒不从其请以洧为招谕使】于是李纳遣其将王温防魏博兵共攻徐州洧遣牙官王智兴【字匡谏温人】诣阙告急智兴善走不五日而至诏朔方大将唐朝臣将兵五千人与宣武【二年改汴宋军名宣武】节度使刘洽神防兵马使曲环滑州刺史李澄【辽东襄平人】共救之时朔方军资装不至旗服弊恶宣武人嗤之曰乞子能破贼乎朝臣以其言激怒士卒且曰都统有令先破贼者营中物悉与之士皆争奋青魏兵大溃洽等乗之斩首八千级溺死过半朔方军士尽得其辎重旗服鲜华乃谓宣武人曰乞子之功孰与宋多乗胜逐北至徐州城下青魏军解围走江淮漕运始通【已而刘洽攻李纳于濮州克其外城纳于城上涕泣求自新李勉亦遣人説之纳遣判官房説入见防中使宋鳯朝称纳势穷防不可舍上乃囚説等纳遂复与田悦等合朝廷以纳势未衰始以李洧兼徐海沂观察使而海沂已为纳所据洧竟无所得】
　　【壬戌】三年春正月马燧等大破田悦等于洹水博洺州降马燧等屯于漳濵田悦筑月城以守长桥【在漳水上】燧以铁锁连车数百乗实以土囊塞其下流涉浅而渡进屯仓口【即黎阳仓口】与悦夹洹水而军乃为三桥逾洹水曰往挑战悦不出燧令诸军夜半起食濳师趋魏州令之曰贼至则止为陈留百骑击鼔鸣角于营中毕发而止伺悦军毕渡则焚其桥军行十里所悦闻之帅淄青成徳歩骑四万逾桥掩其后乘风纵火鼔噪而进燧先除其前草莽百步为战塲结阵以待之悦军至火止气衰燧纵兵击之悦兵大败追奔至三桥桥已焚赴水溺死不可胜计斩首二万级悦收余兵走魏州于是李再春以博州降田昂【悦从兄】以洺州降【悦士卒不满数千乃持佩刀立府门召军民流涕告之欲自杀将士争前抱持之悦乃与诸将防发为誓悉出府库及敛富家得百余万以赏士卒召邢曹俊使整部伍缮守备军势复振时李纳为河南军所逼征兵于魏悦遣符璘将三百骑送之璘父令竒谓璘曰吾老矣歴观安史軰叛乱者今皆安在田氏其能久乎汝因此弃逆从顺是汝扬父名于后世也齧臂而别璘与其副李瑶遂降于马燧悦收族其家令奇嫚骂而死悦之奔还魏州也夜至南郭大将李长春闭关不纳以俟官军久□天且明长春乃开门悦入杀长春婴城拒守马燧与李抱真不协领兵匃余始至城下攻之不克　符令竒临沂人璘字元毫李瑶长春之子】
　　朱滔张孝忠与李惟岳战大败之赵州降成徳兵马使王武俊杀惟岳传首京师
　　朱滔张孝忠攻防东鹿【本鹿城县唐更名今属保定府】李惟岳发兵围之滔孝忠与战城下惟岳大败烧营而遁先是王武俊为左右所搆惟岳疑之束鹿之战使为前锋武俊自念今破朱滔则惟岳军势大振归必杀已故战不甚力而败惟岳将康日知【灵州人】以赵州归国惟岳益疑武俊或曰武俊勇冠三军今危难之际复加猜阻欲使谁郤敌乎惟岳以为然乃使歩军卫常宁与武俊击赵州又使武俊子士真将兵宿府中武俊既出谓卫常宁曰今幸出虎口当北归张尚书常宁曰大夫暗弱终为朱滔所灭且天子有诏诛之中丞为众所服倒戈以取之转祸为福如反掌耳武俊以为然遂引兵还袭惟岳士真纳之武俊令曰大夫叛逆将士归顺敢拒者族众莫敢动遂执惟岳杀之传首京师【自李寳臣据成徳凡二世十九年而灭】
　　复天下酒
　　惟西京不
　　二月以张孝忠为易定沧州节度使【寻名其军曰义武】王武俊为恒冀团练使康日知为深赵团练使以徳棣幽州时河北畧定惟魏州未下李纳势日蹙朝廷谓天下不日可平以孝忠为易定沧州节度使武俊日知为恒冀深赵团练使以徳棣二州朱滔令还镇滔固请深州不许由是怨望留屯深州武俊自以不得为节度使又失定赵不悦复有诏令武俊以粮三千石给朱滔马五百匹给马燧武俊以为魏博既下朝廷必取恒冀故分其粮马以弱之疑未肯奉诏田悦闻之遣判官王侑説朱滔【侑曰今上志欲扫清河朔不使藩镇承袭魏亡则燕赵为之次矣若司徒矜魏博而救之非特得存亡继絶之义亦子孙万世之利也】滔大喜既遣侑归报又遣王郅説王武俊【郅曰大夫出万死计诛逆首康日知岂得与大夫同日论功而朝廷褒赏畧同谁不愤絶今闻诏文粮马与邻道朝廷之意先欲贫弱军府俟平魏之日使马仆射朱司徒共相灭耳朱司徒亦不敢自保使郅等効愚计欲与大夫共救田尚书而以深州与大夫三镇连衡若耳目手足之相救则他日永无患矣】武俊亦喜许诺相与刻日举兵南向
　　夏四月朱滔王武俊反发兵救田悦冦赵州诏李怀光讨之
　　上遣中使发卢龙恒冀易定兵讨田悦王武俊执使者送朱滔滔言于众曰将士有功者吾奏求官勲皆不遂今欲与诸君共击马燧以取温饱何如皆不应三问乃曰幽州之人自安史之反从而南者无一人得还今其遗人痛入骨髓况太尉司徒皆受国宠荣将士亦各防官勲诚且愿保目前不敢复有侥冀滔黙然而罢乃诛大将数十人厚抚循其士卒康日知闻其谋以告马燧燧以闻上以力未能制赐滔爵通义郡王冀以安之而滔反谋益甚分兵营赵州以逼康曰知武俊亦遣其子士真围赵州【涿州刺史刘怦以书谏滔曰司徒但以忠顺自持则事无不济务大乐战不顾成败而家灭身屠者安史是也惟司徒图之无贻后悔不聴滔恐张孝忠为后患遣蔡雄往説之孝忠曰昔司徒遣人语孝宗曰惟岳负恩为逆孝忠归国即为忠臣孝忠性直用司徒之教今既为忠臣矣不复助逆也且武俊最喜飜覆司徒勿忘鄙言雄复以巧辞説之孝忠怒欲执送京师雄惧逃归滔乃使刘怦将兵屯要害以备之孝忠完城砺兵独居疆冦之间莫之能屈　刘怦昌平人】滔将步骑二万五千发深州至束鹿诘旦将行士卒忽大乱諠噪曰天子令司徒归幽州柰何违勅南救田恱滔大惧蔡雄等谓士卒曰司徒血战以取深州冀得其丝纩以寛汝曹赋率不意国家无信今兹南行乃为汝曹非自为也众曰虽知如此终不如且奉诏归镇雄曰然则汝曹各归部伍休息数日相与归镇耳众然后定滔即引军还深州宻访首谋者得二百余人悉斩之余众股栗乃复举兵而南众莫敢前郤进取宁晋【本瘿陶县唐更名今属赵州】武俊将步骑万五千取元氏【注见前】遂与滔救魏州诏朔方节度使李怀光将步骑万五千人东讨悦且拒滔等已而怀光与滔等战于惬山【在大名府大名县北古河堰也】败绩【朱滔王武俊军至魏州营于惬山李怀光军亦至马燧等盛军容迎之滔以为袭已遽出陈懐光击之滔军崩沮士卒争取寳货武俊引骑横冲之怀光击之为二滔引兵继之官军大败溺死者不可胜数滔复堰水絶官军归路燧惧遣使卑辞谢滔求归武俊以为不可计滔不从燧与诸军涉水而西保魏县武俊由是恨滔　魏县汉置旧属大名府今省】
　　括富商钱
　　时两河用兵月费百余万缗府库不支数月太常博士韦都賔陈京【叔明五世孙】建议请括富商钱出万缗者借其余以供兵上从之判度支杜佑大索长安中商贾所有货意其不实輙加搒捶人不胜苦有缢死者长安嚣然如被冦盗计所得才八十余万缗又括僦柜质钱凡蓄积钱帛粟麦者皆借四分之一封其柜窖百姓为之罢市相率遮宰相马自诉以千万数卢杞始慰谕之势不可遏疾驱得免计并借商所得才二百万缗人已竭矣【淮南节度使陈少游奏水道税钱毎千増二百诏他道皆増税钱视此又诏盐毎斗价皆増百钱】
　　洺州刺史田昻入朝
　　李抱真马燧数以事相恨望怨隙遂深不复相见由是诸军逗挠久无成功上遣中使和解之及王武俊逼赵州抱真分麾下二千人戍邢州燧大怒欲引兵归李晟説燧曰李尚书以邢赵连壤分兵守之诚未有害今公遽自引去众谓公何燧悦乃单骑造抱真垒相与释憾结欢会田昂请入朝燧奏以洺州抱真李晟军先抱真又请兼燧以示协和
　　召朱泚入朝以张镒兼鳯翔节度使
　　朱滔遣人以蜡书遗朱泚欲与同反马燧获之并使者送长安泚不之知上驿召泚至示之泚顿首请罪上曰相去千里初不同谋非卿之罪也因留之长安赐赉甚厚以安其意上以幽州兵在鳯翔思得重臣代之卢杞忌张镒忠直为上所重欲出之乃对曰鳯翔将校皆髙班非宰相无以镇抚臣请自行上俛首未言杞遽曰陛下必以臣貎寝不为三军所伏固惟陛下神算上乃顾镒曰无以易卿镒知为所排而无辞以免因再拜受命【杞又以李揆有才望恶之奏使吐蕃上曰无乃太老曰使远夷非谙练故事者不可揆乃行至吐蕃酋长曰闻唐有第一人李揆公是否揆恐留之绐曰彼李揆安肯来耶遂还道卒上初即位崔祐甫为相务崇寛大当时以为有贞观之□及杞为相知上性多忌因以疑似离间羣臣始劝上以严刻御下中外失望】
　　冬十月以曹王臯为江西节度使
　　臯至洪州【隋置今江西南昌府是】悉集将佐简阅其才得牙将伊慎【字寡悔兖州人】王锷【字昆吾太原人】等擢为大将引许孟容【字公郢长安人】至幕府【慎尝从李希烈希烈爱其才欲留之慎逃归希烈闻臯用慎恐为己患遗慎七属甲诈为复书坠之境上上闻之遣中使即军中斩慎会江贼入冦臯遣慎击贼自赎慎击破之由是得免】
　　以关播同平章事
　　卢知上必更立相恐其分已权荐播儒厚可镇风俗遂以为相政事皆决于杞播但敛袵无所可否【上尝从容与宰相论事播欲有所言杞目之而止出谓之曰以足下端慤少言故相引至此向者奈何发口欲言邪播自是不敢复言】
　　十一月朱滔田悦王武俊李纳皆自称王
