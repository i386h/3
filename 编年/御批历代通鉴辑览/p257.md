<!-- { "loadSidebar": true } -->
　　广请降章服宫官不称臣许之以宇文述为左卫率郭衍【字彦文太原介休人】为左监门率亦豫夺宗之谋也帝囚故太子勇于东宫付广掌之勇频请见上申寃广遏之不得闻【初帝之克陈也天下皆以为将太平监察御史房彦谦私谓所亲曰主上忌刻而苛太子卑弱诸王擅权天下虽安方忧危乱其子元龄亦密言于彦谦曰主上本无功徳以诈取天下诸子皆骄奢不仁必自相诛夷今虽承乎其亡可翘足待髙孝基名知人见龄叹曰仆阅人多矣未见如此郎者异日必为伟器恨不见其大成耳见杜杲之兄孙如晦谓曰君有应变之才必任栋梁之重俱以子孙托之　房彦谦字孝冲清河绎幕人元龄名乔以字行杜果字子晖杜陵人如晦字克明】
　　禁毁佛天尊及神像
　　帝晩年深信佛道鬼神故有是诏
　　徴同州刺史蔡王智积【帝弟整之子】入朝
　　智积性修谨门无私谒自奉简素帝甚怜之智积有五男止教读论语孝经不令交通賔客或问其故智积曰卿非知我者其意恐诸子有才能以致祸也
　　以王伽【河间章武人】为雍【汉县唐改鳯翔今为陜西鳯翔府治】令
　　齐州行参军王伽送流囚李参等七十余人诣京师行至荥阳谓曰卿辈自犯国刑身婴缧绁固其职也重劳援卒【沿途防送之卒】岂不愧心参等辞谢伽乃悉脱其枷锁停援卒与约曰某日当至京师如致前却【谓或前或却不如期至】吾当为汝受死遂舍之而去流人感悦如期而至一无离叛帝闻而惊异召见与语称善久之于是悉召流人宴而赦之因下诏曰使官尽王伽民皆李参刑厝其何逺哉乃擢伽为雍令
　　【辛酉】仁夀元年春正月改元
　　先是太史令袁充【字徳符君正之子】表称隋兴以后昼日渐长葢日去极近则景短而日长去极逺则景长而日短行内道则去极近行外道则去极逺开皇元年冬至之景长一丈二尺七寸二分自尔渐短至十七年短于旧三寸七分谨案京房别对曰太平日行上道升平行次道霸代行下道伏惟大隋启运景短日长振古希有上临朝谓百官曰日长之庆天之祐也今当改元宜取此意以为号仍命百工作役并加程课丁匠苦之
　　二月乙夘朔日食
　　夏六月遣十六使巡省风俗
　　废太学及州县学改国子为太学
　　诏以学校生徒多而不精唯简留国子学生七十人太学四门及州县学并废刘【字光国河间景城人】上表切谏不聼寻改国子为太学
　　冬十一月祀南郊
　　初帝受周禅恐民心未服故多称符瑞以耀之其伪造而献者不可胜计【散骑侍郎王邵上表言上受命符瑞甚众又探歌謡识纬捃摭佛书曲加诬饰撰皇隋灵感志三十卷奏之上令宣示天下赏赐优洽　王邵字君懋太原晋阳人】至是郊祀板文备述以报谢云
　　以冯盎为汉阳【本成州大业初改郡唐仍为州今阶州成县是　考汉阳郡置于大业此云汉阳者史臣追叙之辞】太守
　　潮成【潮州隋改陈瀛州置今为府属广东成州梁置隋后改封州今肇庆府封川县是】等五州獠反髙州酋长冯盎驰诣京师请封之帝敕杨素与盎论贼形势素叹曰不意蛮夷中有如是人即遣盎发江岭兵击之事平除盎汉阳太守
　　【壬戌】二年春三月突厥入寇杨素击破走之
　　突厥思力俟斤【思力人名俟斤突厥大臣之称俟渠之反】等南渡河大掠启民人畜而去行军元帅杨素帅诸军追撃转战六十余里大破之悉得人畜以归启民自是突厥逺遁碛南无复冦抄
　　秋八月皇后独孤氏崩
　　后崩太子对帝及宫人哀恸絶气若不胜丧者其处私室饮食言笑如平常又毎朝令进二溢米而私取肥肉脯鲊置竹筩中以蜡封口衣襆裹而纳之
　　冬闰十月诏修定五礼
　　诏杨素苏威与牛等修之
　　葬献皇后【徐昭文考证献上漏文字考隋书髙祖纪仁夀二年冬闰月葬献皇后于泰陵并无文字葢文为髙祖之諡炀帝即位后始以后从髙祖諡称曰文献犹后汉之称光烈明徳诸后是也葬时髙祖现存安得即以其諡加之纲目一本隋书并非有漏考证自误】
　　帝令上仪同三司萧吉【字文休梁长沙王懿之孙】为皇后择葬地得吉处云卜年三千卜世二百帝曰吉凶由人不在于地然竟从吉言【吉退告人曰皇太子遣宇文左率深谢余云公前称我当为太子竟有其验今卜山陵令我早立当以富贵相报吾语之曰后四载太子御天下然太子得政隋必亡矣吾前绐云三千者三十也二百者二传也汝其识之】
　　十二月废蜀王秀为庶人除治书侍御史栁彧名配懐逺镇【唐书地理志营州有懐逺镇营州治栁城注见前】
　　先是诏徴益州总管蜀王秀还京师【秀容貌瓌伟有胆气好武艺在益州颇奢僭闻晋王广为太子意甚不平太子恐其为后患隂令杨素求其罪而谮之帝遂徴秀还】及是秀至帝不与语使使切让之秀谢罪帝曰顷者秦王糜费财物我以父道训之今秀蠧害生民当以君道绳之于是付执法者开府庆整【庆氏齐大夫庆父之后以字为氏】谏曰庶人勇既废秦王已薨陛下见子无多何至如是蜀王性甚耿介今被重责恐不自全帝大怒欲断其舌因谓羣臣曰当斩秀于市以谢百姓乃命杨素等推治之【太子隂作偶人缚手钉心枷锁杻械书帝及汉王姓名密埋之华山下杨素发之又云秀妄述图防并作檄文置秀集中以闻帝曰天下宁有是邪】乃废秀为庶人幽之内侍省秀尝从治书侍御史栁彧求李文博所撰治道集【文博博陵人好学能文着治道集十卷行于世】彧与之秀遗彧奴婢十口及秀得罪杨素以夙憾【素尝以小谴送台命彧治之彧据案坐立素于庭辨诘事状素由是衔之】奏彧以内臣交通诸侯除名为民配戍懐逺镇【久之贝州长史裴肃遣使上书曰髙颎以天挺良才元勲佐命为众所疾以至废弃愿陛下録其大功忘其小过又二庶人得罪已乆宁无革心愿陛下君父之慈頋天性之义各封小国观其所为若能迁善渐更增益如或不悛贬削非晩书奏帝谓杨素曰裴肃忧我家事此亦至诚也于是徴肃入朝太子闻之谓左庶子张衡曰使勇自新欲何为也衡曰观肃之意欲令如吴太伯汉东海王耳肃至帝面谕而罢之　贝州后周置今广平府清河县是裴肃字神封侠之子张衡字建平河内人】
　　诏杨素三五日一入省论大事
　　杨素既废太子及蜀王威权愈盛【兄弟诸父并为尚书列卿诸子位至柱国刺史广营资产家僮数千妓妾亦数千第宅华侈制拟宫禁】违忤者诛夷附会者进擢朝廷靡然莫不畏附大理卿梁毗【字景和安定乌氏人】上封事曰臣闻臣无有作威作福其害于而家凶于而国今杨素幸遇【谓宠幸知遇】愈重权势日隆所私皆非忠谠所进咸是亲戚子弟布列兼州连县天下无事容息异图四海有虞必为祸始陛下若以素为阿衡臣恐其心未必伊尹也伏愿揆鉴古今量为处置俾鸿基永固率土幸甚书奏帝大怒収毗系狱亲诘之毗极言素擅宠弄权杀戮无道又太子及蜀王罪废之日百僚无不震悚惟素扬眉奋肘喜见容色利国家有事以为身幸帝乃释之其后帝亦寝疏忌素乃下敕曰仆射国之宰辅不可躬亲细务三五日一向省评论大事外示优崇实夺之权也素由是不复通判省事出杨约为伊州【隋置今河南府嵩县是】刺史于是吏部尚书栁述遂益用事参掌机密素深恶之
　　【癸亥】三年秋龙门王通【字仲淹河东龙门人】献防不报
　　通诣阙献太平十二防帝不能用罢归通遂教授于河汾之间弟子自逺至者甚众累徴不起杨素甚重之劝之仕通曰通有先人之敝庐足以庇风雨薄田足以供粥读书谈道足以自乐愿明公正身以治天下使时和年丰通也受赐多矣不愿仕也或谮通于素曰彼实慢公公何敬焉素以问通通曰使公可慢则仆得矣不可慢则仆失矣得失在仆公何预焉素待之如初弟子贾琼问息谤通曰无辨问止怨曰不争通尝称无赦之国其刑必平重敛之国其财必削又曰闻谤而怒者谗之囮【五戈反乌媒也】见誉而喜者佞之媒也絶囮去媒谗佞逺矣大业末卒于家门人諡曰文中子【考隋书王通无传其行事畧见于唐书王绩王勃传绩通之弟勃通之孙也通鉴所载多采于中説文中子世家然据中説唐初魏徴杜淹皆通弟子隋书为徴奉敕所撰何竟不为通立传或曰王绩尝持杜淹所撰文中子世家授陈叔逹欲上史馆时长孙无忌不悦学叔达弟叔恬尝纠无忌淹又与无忌有隙故其书遂不得上宋龙川陈氏曰房魏诸公虽尝往来河汾而师友之义实未成且智又不足以尽知其道故当时朝论有所不及説或然欤并録之以备考】
　　突厥启民可汗归国
　　突厥步迦可汗所部大乱铁勒仆骨【铁勒别部在独洛河北】等十余部皆叛降于啓民步迦西奔吐谷浑长孙晟送启民置碛口启民于是尽有步迦之众
　　【甲子】四年春正月帝如仁夀宫
　　秋七月太子广弑帝于大寳殿【在仁夀宫】而自立遂杀故太子勇流尚书栁述侍郎元岩于岭南
　　四月帝不豫七月疾甚仆射杨素兵部尚书栁述黄门侍郎元岩【考隋书元岩传岩为蜀王秀长史开皇十三年卒此侍疾者或又是一元岩】皆入閤侍疾召太子入居殿中太子虑帝有不讳须预防拟手自为书封出问素素条録事状以报宫人悮送帝所帝览而大恚帝所宠宣华陈夫人【陈髙宗女】旦出更衣为太子所逼拒之得免上怪其神色有异问故夫人然曰太子无礼上恚抵牀曰畜生何足付大事独孤误我乃呼栁述元岩曰召我儿述等将呼太子上曰勇也述岩出閤为敕书素闻以白太子矫诏执述岩繋狱追东宫兵帖上台宿卫门禁出入并取宇文述郭衍节度令右庶子张衡入殿侍疾尽遣后宫出就别室俄而上崩【陈夫人闻变战慓失色晡后太子封小金盒遣使者赐夫人夫人以为鸩毒惧甚发之乃同心结也夫人患而却坐不肯致谢诸宫人共逼之乃拜使者其夜太子烝焉】明日发防即位会杨约自伊州来朝太子遣约入长安矫称髙祖之诏赐故太子勇死缢杀之然后陈兵集众发凶问追封勇为房陵王不为置嗣除述岩名徙之岭南【令兰陵公主与述离絶欲改嫁之公主以死自誓表请与述同徙帝大怒公主忧愤而卒】
　　贬许善心为给事中
　　袁充奏皇帝即位与尧受命年合讽百官表贺礼部侍郎许善心以为国哀甫尔不宜称贺宇文述素恶善心讽御史劾之左迁降品二等
