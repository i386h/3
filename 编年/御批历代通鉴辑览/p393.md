<!-- { "loadSidebar": true } -->
　　秋七月晋西京留守杨光逺杀太子太傅范延光延光请归河阳私第许之延光重载而行光逺利其货且虑为子孙之患奏延光叛臣恐其逃入敌国宜早除之不许请敇延光居西京从之光逺使其子承贵以军士围其第逼令自杀延光曰天子赐我铁劵尔父子何得如此承贵以白刃驱延光挤于河奏云自赴水死晋主知其故惮光逺之彊不敢诘
　　九月晋罢翰林学士
　　学士李澣【字日新涛之弟】轻薄多酒失晋主恶而罢之并其职于中书舎人
　　晋以杨光逺为平卢节度使
　　光逺入朝帝欲徙之他镇谓光逺曰围魏之役卿左右皆有功尚未之赏今当各除一州以荣之因以其将校数人为刺史徙光逺镇青州
　　冬十二月晋以闽王曦为闽国王
　　【辛晋天福六年是丑岁凡五国三镇】春正月吐谷浑降晋不受
　　初晋主割鴈门之北以赂辽由是吐谷浑皆属辽苦其贪虐思归中国成徳节度使安重荣复诱之于是部落千余帐来奔辽主大怒遣使来让晋主遣兵逐之使还故土
　　闽以王延政为富沙王【胡三省曰建州有富沙驿】
　　延政请于闽王曦欲以建州为威武军自为节度使曦以建州为镇安军延政为节度使封富沙王延政改镇安曰镇武而称之
　　夏四月唐遣使如晋
　　唐主遣通事舎人欧阳遇如晋求假道以通辽不许【自黄巢以来天下血战数十年然后诸国各有分土兵革稍息及唐主即位江淮丰稔兵食有余羣臣争言北方多难宜出兵恢复旧彊唐主曰吾少长军旅见兵之为民害深矣不忍复言使彼民安则吾民亦安矣又何求马汉主遣使如唐谋共取楚分其地唐主不许】
　　六月晋成徳节度使安重荣执辽使者上表请伐辽重荣耻臣辽见其使者必箕踞慢骂或潜遣人杀之辽以为让晋主为之逊谢六月重荣执辽使拽刺遣轻骑掠幽州南境上表称吐谷浑等各帅部众归附党项等亦纳契丹【诏表疏奏仍因当日原文称契丹説具前】告牒言为虏所陵暴愿自备十万众与晋共击之表数千言大抵斥晋主父事契丹竭中国以媚无厌之虏又为书遗朝贵及移藩镇云已勒兵必与契丹决战晋主以重荣方握彊兵不能制甚患之【时邺都留守刘知逺在大梁秦寜节度使桑维翰密上疏曰陛下免于晋阳之难而有天下皆契丹之功不可负也今重荣恃勇轻敌吐谷浑假手复讐皆非国家之利不可聴也今天下粗安疮痍未复静而宁之犹惧不济其可妄动乎契丹与国家恩义非轻信誓甚着彼无间隙而自启衅端就使克之后患愈重万一不克大事去矣议者以岁输缯帛谓之耗蠧有所卑逊谓之屈辱殊不知兵连祸结财力将匮耗蠧孰甚焉武吏功臣过求姑息屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都冨盛国家藩屏今主帅赴阙军府无人乞陛下略加巡幸以杜奸谋晋主谓使者曰朕比日以来烦懑不久今见卿奏如醉醒矣】
　　闽王曦杀其兄子继业
　　闽王曦以书招泉州刺史继业还赐死杀其子于泉州自是宗族勲旧相继被诛人不自保諌议大夫黄俊舁榇诣朝堂极谏曦曰老物狂发矣贬之【曦宴羣臣于九龙殿从子继柔不能饮彊之继柔私减其酒曦怒并其赞者杀之曦又尝宴侍臣皆以醉去独翰林学士周维岳在曦曰维岳身甚小何饮酒之多左右曰酒有别肠不必长大曦欣然命捽维岳下殿欲剖视其酒肠或曰杀维岳无人复能侍陛下饮者乃舍之】
　　秋七月晋以刘知逺为北京留守
　　晋主忧安重荣防扈以知逺为北京留守【知逺防时为晋阳李氏赘壻尝牧马犯僧田僧执而笞之知逺至首召其僧命之坐慰谕赠遗众心大悦】
　　闽王曦自称大闽皇
　　曦自称大闽皇领威武节度与王延政治兵相攻互有胜负镇武判官潘承祐【晋江人】屡请息兵修好延政不从闽主使者至延政对使者语悖慢承祐长跪切諌延政怒顾左右曰判官之肉可食乎承祐不顾声色愈厉
　　八月晋以杜重威为御营使
　　冯道李崧屡荐重威以为御营使代刘知逺知逺由是恨二相重威所至黩货民多逃亡尝出过市谓左右曰人言我驱尽百姓何市人之多也
　　晋主如邺都
　　晋主至邺都以诏谕安重荣曰吾因契丹得天下尔因吾致富贵吾不敢忘徳尔乃忘之何邪今吾以天下臣之尔欲以一镇抗之不亦难乎宜审思之无取后悔重荣得诏愈骄闻山南东道节度使安从进有异志阴遣使与之通谋
　　吴越王钱元瓘卒子佐【字元祐】嗣【元瓘诸子名今从欧史辑】
　　先是吴越大火焚烧宫室殆尽元瓘惊惧遂发狂疾【或劝唐主乘取之唐主曰奈何利人之灾遣使唁之且赒其乏】及是元瓘卒将吏以元瓘遗命承制以佐为节度使佐好书礼士躬勤政务发摘奸伏人不能欺民有献嘉禾者佐问仓吏今蓄积防何对曰十年王曰然则军食足矣可以寛吾民乃命复其境内税三年
　　河决滑州
　　冬十月晋刘知逺招纳吐谷浑白承福等徙之内地知逺遣亲将郭威以诏指説吐谷浑酋长白承福令去安重荣归朝廷威曰敌惟利是嗜安鐡胡止以袍袴赂之今欲其来莫若重赂乃可致耳知逺从之承福帅众归知逺知逺处之太原岚石【岚州唐置今大原府岚县是石州亦唐置今分州府永宁州是】之问表领大同节度使收精骑以麾下达靼契苾亦不附安重荣重荣势大沮
　　闽王曦称帝
　　十一月晋山南东道节度使安从进举兵反
　　晋主之发大梁也和凝请曰车驾已行安从进必反请密留空名宣敕十数通付留守郑王重贵闻变则书诸将名遣击之从之十一月从进举兵重贵遣高行周宋彦筠【滑州人】张从恩讨之从进攻邓州节度使安审晖拒之从进退至花山【在南阳府唐县南质实释为安陆之花山误】遇张从恩兵不意其至之速合战大败奔还襄州
　　唐定田税
　　唐主分遣使者按行民田以肥瘠定其租民间称其平允自是江淮调兵兴役及他赋敛皆以税钱为率久而用之【唐主性节俭常蹑蒲履盥颒用铁盎暑则寝于青葛惟左右使令惟老丑宫人服饰粗略死国事者虽士卒皆给禄三年勤于聴政以夜继昼先如江都及还不复宴乐颇伤躁急内侍王绍顔上书以为今春以来羣臣获罪者众中外疑惧唐主手诏释其所以然令绍顔告谕中外】
　　十二月晋安重荣反晋遣杜重威击败之
　　安重荣闻安从进反遂集境内饥民数万南向邺都声言将入朝晋主闻之以杜重威为招讨使马全节副之重威与重荣遇于宗城西南再击之不动惧欲退指挥使王重曰兵家忌退镇之精兵尽在中军请公分鋭士击其左右翼重为公直冲其中军彼必狼狈重威从之镇人稍却官军乘之镇人大溃重荣走还婴城自守镇人战及冻死者二万余人已而晋师入镇州执重荣斩之晋主函其首送于辽






　　御批歴代通鉴辑览卷六十八
<史部,编年类,御批历代通鉴辑览>
　　钦定四库全书
　　御批厯代通鉴辑览卷六十九
　　五季
　　【壬晋天福七年六月晋王室娄立汉寅刘珹光天元年是嵗□□国三镇】春正月晋以杜重威为顺国【欧史纲目俱作顺徳今依通鉴】节度使
　　安重荣既诛晋改镇州成徳军为恒州顺国军以杜重威为节度使重威奉王瑜【范阳人】为副使瑜为重敛于民恒人不胜其苦
　　二月唐以宋齐邱知尚书省寻罢之
　　齐邱固求豫政事唐主聴入中书又求领尚书乃以齐邱知尚书省事亲吏夏昌图盗官钱三千缗齐邱判贷其死唐主大怒斩昌图齐邱称疾请罢从之
　　夏四月晋贬张彦泽【突厥部人徙太原】为龙武大将军
　　彦泽先为彰义【泾州军号】节度使杀其掌书记张式【决口剖心断其四支】式父铎诣阙讼寃晋主以河阳帅王周代彦泽镇泾州彦泽还至陜获亡将杨洪乘醉断其手足而斩之王周奏彦泽在镇不法二十六条民防亡者五千余户彦泽既至晋主以其有军功释不问谏议大夫郑受益【从谠兄子】上言彦泽凶残无所忌惮见闻之人无不切齿而陛下一无诘让中外皆言陛下受其献马百匹聴其如是窃为陛下惜此恶名乞正彦泽罪法以湔洗圣徳疏奏留中刑部郎中李涛等伏阁极论彦泽罪语甚切至敕彦泽削一阶降爵一级涛复与两省及御史台官伏门奏请论如法晋主召涛面谕之涛端笏前廹殿陛论辩声色俱厉晋主怒连叱之涛不退晋主曰朕已许彦泽不死涛曰陛下许彦泽不死不可负不知范延光鐡劵安在晋主拂衣起入禁中既而有是命
　　汉主防殂子玢立
　　汉主防寝疾以其子秦王洪度晋王洪熙皆骄恣少子越王洪昌【防诸子名俱依欧史辑】孝谨有智识与右仆射王翷谋【防曰吾子孙不肖后世如鼠入牛角当渐小尔因泣下歔欷】欲出洪度洪熙而立洪昌会崇文使萧益入问疾以其事访之益曰立嫡以长违之必乱乃止【防为人辩察多权术好自矜大尝谓中国天子为洛州刺史穷奢极丽悉聚南海珍宝以为玉堂珠殿困刑惨酷有灌鼻割舌支解刳剔炮炙烹蒸之法或聚毒蛇水中以罪人投之谓之水狱每视杀人则不胜其喜不觉朶颐垂涎吥呷人以为真蛟蜃也末年尤精忌以士人多为子孙计故专任宦者由是其国宦者大盛】及殂洪度即位更名玢以洪熙辅政
　　五月唐以宋齐邱为镇南节度使
　　齐邱既罢不复朝谒唐主遣夀王景遂劳问许镇洪州始入朝唐主与之宴酒酣齐邱曰陛下中兴臣之力也奈何忘之唐主怒曰公以游客干朕今为三公亦足矣齐邱曰臣为游客时陛下乃偏禆耳明日唐主手诏谢之曰朕之褊性子嵩所知少相亲老相怨可乎乃以齐邱镇洪州
　　六月晋主敬瑭殂兄子齐王重贵立【是为晋出帝】
　　辽主以晋招纳吐谷浑遣使来让晋主忧悒成疾一旦冯道独对晋主命幼子重睿出拜之又令宦者抱置道懐中葢欲道辅立之六月晋主殂【时晋主在邺都殂于保昌殿】道与侍卫马歩都虞候景延广议以国家多难宜立长君乃奉齐王重贵为嗣是日即位延广始用事禁人偶语初髙祖【晋主敬瑭庙号髙祖】疾亟有防召刘知逺入辅政晋主重贵寝之知逺由是怨
　　秋七月闽富沙王延政攻汀州不克归败福州兵于尤口【尤汉口也在延平府南平县南】
　　汉循州盗张遇贤作乱
　　有神降于博罗县【秦置今属惠州府】民家县吏张遇贤事之甚谨时循州盗贼羣起莫相统一共祷其神神大言曰张遇贤当为汝主于是羣帅共奉遇贤为主攻掠海隅遇贤年少无他方畧诸将但告进退而已汉主遣越王洪昌循王供杲讨之战不利为贼所围指挥使陈道庠【端州人】等力战救之得免东方州县多为遇贤所防【后遇贤为汉所败告于神神曰取虞州则大事可成遇贤遂趣防州唐将违缟白昌裕屡破之遇贤祷于神神不从言其党大惧执遇贤以降斩于金陵市边镐升州人白昌裕州人】
　　八月晋讨襄州拔之安从进伏诛
　　髙行周围襄州逾年不下奉国军都虞候王清【字去瑕曲周人】曰贼城已危我师已老民力已困不早逼之尚何俟乎与指挥使刘词【字好谦元城人】帅众先登拔之从进举族自焚
　　冬十一月晋复行官卖盐法
