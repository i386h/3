<!-- { "loadSidebar": true } -->
　　初范睢欲事魏王家贫无以自资乃先事中大夫须贾【须须句之后以国为氏】贾使于齐雎从齐王闻雎辩口私赐之金贾疑雎以国隂事告齐也归告其相魏齐【魏诸公子】齐怒笞击睢折胁折齿置厠中睢佯死得出魏人郑安平【郑以国为氏】持睢亡匿更姓名曰张禄秦谒者【秦官名】王稽【王氏所出不一郑樵统谓其王者之裔以爵为氏】使魏载与俱归荐之王王见之离宫雎佯为不知永巷而入其中王来而宦者怒逐之曰王至睢谬曰秦安得王独有太后穰侯【魏冉封穰侯穰故城在今河南南阳府邓州】耳王微闻其言乃屏左右跽而请者三曰先生幸教寡人睢曰臣覊旅之臣也交踈于王而所愿陈者皆匡君之事处人骨肉之间愿效愚忠而未知王之心也王跽曰事无大小上及太后下至天臣愿先生悉以教寡人无疑也睢见左右多窃听者未敢言内先言外事以观秦王之俯仰因进曰穰侯越韩魏而攻齐非计也【是年穰侯伐齐取刚寿　刚寿二邑名刚今兖州府宁阳县之故刚城是寿今兖州府之夀张县是】今不如逺交而近攻得寸则王之寸也得尺则王之尺也夫韩魏中国之处【去声谓中国所在】而天下之枢也王若欲覇必亲中国以为天下枢而威楚赵则齐附而韩魏可虏矣王曰善乃以睢为客卿与谋兵事【后二年秦始用范雎之谋伐魏取懐又二年拔魏邢邱又二年伐韩拔九城取南阳攻絶太行道懐周畿内邑战国属魏今懐庆府武陟县有懐县故城邢邱注见前春秋晋邑战国属魏考邢邱即平臯班志应劭注甚明杜预左传注从之王防学不之考引魏世家以为即郪邱又引徐广注以为即廪邱其説殊混】
　　【乙未】四十九年秦君废其母逐魏冉【穰侯】芊戎【华阳君】公子市【髙陵君】公子悝【泾阳君二君皆秦昭王同母弟】以范雎为丞相封应侯【古应城在今河南汝州寳丰县】
　　范睢日益亲用事因私説秦王曰臣居山东时闻齐有孟尝君不闻有王闻秦有太后穰侯不闻有王夫擅国之谓王能利害之谓王制杀生之谓王今太后擅行不顾【太后与义渠戎王乱生二子遂诈杀戎王起兵灭义渠】穰侯出使不报华阳泾阳撃断无讳【谓刑人无所避忌】髙陵进退不请四贵备而国不危未之有也臣闻木实繁者披其枝披其枝者伤其心大其都者危其国尊其臣者卑其主今四贵用事而王独立于朝窃恐万世之后有秦国者非王子孙也秦王以为然于是废太后【明年以忧死】逐穰侯及华阳泾阳髙陵三君于闗外【各令就封穰侯卒于陶泾阳君未之国而卒　陶魏冉封邑史记冉封穰复益封陶孟康曰陶即定陶徐广曰陶一作隂考定陶在今山东曹州府穰故城在今南阳府邓州地隔韩魏相去殊逺隂故楚邑今襄阳府光化县隂故城是也与南阳邻近徐说似为得之】以睢为丞相封应侯
　　【丙申】五十年【赵孝成王丹元年】秦伐赵齐救郤之
　　秦攻赵赵王新立【赵惠文王卒太子丹立是为孝成王】太后用事求救于齐齐人曰必以长安君【恵文王少子史记正义长安君以长安善故名】为质太后不可齐师不出大臣彊谏太后明谓左右曰有复言者老妇必唾其面左师触龙【左师冗散之官以优老臣者触龙名也战国策作触詟】请见太后盛气而胥【待也】之入左师徐趋而坐谢曰老臣病足不得见久矣恐太后之体有所苦也故愿望见太后太后曰老妇恃辇而行曰食得毋衰乎曰恃粥耳太后不和之色稍解左师曰贱息舒祺【儿子曰息舒祺名也】最少不肖而臣衰窃爱之愿得补黒衣【皂衣也卫士之服】之缺以卫王宫太后曰诺年几何矣对曰十五嵗矣虽少愿及臣未填沟壑而托之太后曰丈夫亦爱少子乎对曰甚于妇人太后笑曰妇人异甚对曰老臣窃以媪【妇老者之称】之爱燕后贤于长安君太后曰君过矣不如长安君甚左师曰父母爱其子必为之计深逺媪之送燕后也持其踵而哭念其逺也亦哀之矣已行非不思也祭祀则祝之曰必勿使反【勿使失意于燕而反赵也】岂非为之计长乆为子孙相继为王也哉太后曰然左师曰今三世以前至于赵王之子孙为侯者其继有在者乎曰无有曰此其近者祸及身逺者及其子孙岂人主之子侯则不善哉位尊而无功奉【读曰俸】厚而无劳而挟重噐多也今媪尊长安君之位封以膏腴之地多与之重噐而不及今令有功于赵一旦山陵崩长安君何以自托于赵哉太后曰诺恣君之所使之于是为长安君约车百乗质于齐齐师乃出秦师退
　　【丁酉】五十一年【齐王建元年】
　　【戊戌】五十二年楚太子完自秦逃归楚君横卒完立【是为考烈王】以黄歇为相封春申君
　　楚王【顷襄王】疾病黄歇侍太子于秦闻之言于应侯曰楚王疾恐不起秦若归其太子则是亲与国而得储万乗也不归则咸阳布衣耳楚更立君必不事秦应侯以告秦王王令太子傅先往问疾反而后图之歇与太子谋曰王疾病而阳文君之子二人在中王若卒大命阳文君之子必立为后太子不得奉宗庙矣乃教太子变服为楚使者御以出闗而自为守舍谢病度已逺乃自言请死王怒欲听之应侯曰歇出身以徇其主太子立必用歇不如归之以亲楚王从之歇至楚三月顷襄王薨太子即位以歇为相封之淮北【歇后请于楚王徙封于吴城吴故墟而都之　歇所都今苏州府治是】
　　【己亥】五十三年秦白起伐韩防野王【今河南懐庆府河内县是】上党【今山西潞安府秦上党郡以其地极髙与天为党故名】降赵
　　秦防韩野王上党路絶上党守冯亭【毕公之后食采于冯因以为氏】与其民谋曰郑道【韩治郑都故云】已絶不如归赵赵受我秦必攻之赵被秦兵必亲韩韩赵为一则可以当秦矣乃告于赵曰韩不能守上党入之秦其吏民皆安为赵不乐为秦愿再拜献之大王赵王以问平阳君豹对曰圣人甚祸无故之利王曰何谓无故对曰秦蚕食韩地中絶不令相通固自以为坐而受上党也韩氏所以不入之秦者欲嫁其祸于赵也秦服其劳而赵受其利虽彊大不能得之于弱小弱小顾能得之于彊大乎岂得谓非无故不如勿受平原君请受之王乃使平原君往受地封亭为华阳君亭垂涕不见使者曰吾不忍卖主之地而食之也
　　【辛丑】五十五年秦王龁攻赵上党防之白起代将大破赵军杀其将赵括阬降卒四十万
　　秦使王龁攻上党防之上党民走赵赵廉颇军长平【故城在今山西泽州府髙平县西元和志秦白起败赵括于此】以按【音遏捺也】据【援也】之【谓屯兵长平以援上党】龁遂攻赵赵军数败亷颇坚壁不出又失亡多赵王怒数让之应侯又使人行千金于赵为反间曰秦独畏马服君之子括为将耳亷颇易与且降矣赵王遂以括代颇将蔺相如曰王以名使括若胶柱鼓瑟【有缓急调之在柱若胶其柱则不能运转而弦不调矣】括徒能读其父书传不知合变也王不听【括自少学兵法甞与父奢言之奢不能难然不谓善括母问其故奢曰兵死地也而括易言之赵若将括破赵军者必括也】括将行其母上书言括不可使王曰母置之吾已决矣母曰即有不称妾请无随坐王许之秦王闻括为将乃隂使武安君为上将而龁为禆将令军中敢泄者斩括至军悉更约束易置军吏出兵击秦武安君佯败走张二竒兵以刼之赵括乗胜追造秦壁壁坚拒不得入而秦竒兵絶其后军分为二粮道絶武安君出轻兵击之赵战不利因筑壁坚守以待救至【秦王自如河内发民年十五以上悉诣长平遮絶赵救兵及粮食赵请粟于齐齐王勿许】赵军絶食四十六日人相食急攻秦垒欲出不得括自出搏战秦射杀之卒四十万人皆降武安君挟诈尽阬之遗其小者二百四十人归赵前后斩首虏四十五万人赵人大震
　　【壬寅】五十六年秦攻赵防武安【注见前】皮牢【即皮氏注见前】定太原上党韩赵又割地以和
　　武安君分军为三王龁拔武安皮牢司马梗北定太原尽有上党地韩赵恐使苏代説应侯曰赵亡则秦王王【去声言秦王破赵则将王天下也】而武安君为三公矣君能为之下乎且赵亡北地入燕东地入齐南地入韩魏秦之所得几何不如因而割之无以为武安君功也应侯言于秦王曰秦兵劳请许韩赵割地以和王听之割韩垣雍【即春秋衡雍注见前】赵六城而罢兵武安君由是与应侯有隙
　　魏以孔斌【穿之子字子顺孔子七世孙】为相寻以病免
　　初魏王闻孔斌贤聘以为相斌改嬖宠之官以事贤才夺无任之禄以赐有功诸丧职秩者咸不悦斌陈大计又不用乃以病致仕人谓之曰子其行乎答曰行将安之山东之国将并于秦秦为不义义所不入遂寝于家喟然叹曰死病无良医不出二十年天下其尽为秦乎【秦之始伐赵也魏人皆以于魏为便斌曰何谓也曰秦胜吾因而服焉不胜则乗其而击之斌曰不然秦贪暴之国也胜赵必复他求吾恐于时魏受其师也先人有言燕雀处屋子母相哺呴呴相乐自以为安矣灶突炎上栋宇将焚燕雀顔不变不知祸之将及已也今子不悟赵破而患将及魏可以人而同于燕雀乎】
　　秦诱执赵公子胜既而归之
　　初魏须贾聘于秦范睢因辱之【范雎既相秦号曰张禄魏不知也须贾至秦雎微服往见贾惊曰范叔固无恙乎留坐饮食取一绨袍赠之睢遂为贾御至相府雎请先入良乆贾问门下曰范叔何不出也门下曰无范叔乡者吾相君也贾知见卖乃膝行入谢罪雎坐责让之且曰尔所以得无死者以绨袍恋恋尚有故人之意耳乃大供具请诸侯使坐贾堂下置莝豆而马食之】使归告魏王曰速斩魏齐头来不然且屠大梁须贾还以告魏齐齐奔赵匿平原君家秦王欲为范雎必报其仇乃诱平原君至而执之使谓赵王曰不得齐首吾不出王弟于关齐穷扺虞卿【游説之士为赵上卿食邑于虞故号虞卿】虞卿弃相印与齐偕亡走魏信陵君意难见之齐怒自杀赵王卒取其首以与秦秦乃归平原君【雎言王稽于秦王王以为河东守又任郑安平王以为将军雎散家财物以报尝所困厄者一饭之徳必偿睚眦之仇必报】
　　【癸夘】五十七年秦伐赵围邯郸赵公子胜如楚乞师楚黄歇帅师救赵
