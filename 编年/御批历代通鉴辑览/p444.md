<!-- { "loadSidebar": true } -->
　　定少受学于王安石举进士为秀州判官孙觉荐之朝召至京师李常见之问曰君从南方来民谓青苗法如何定曰民便之无不喜者常曰举朝方共争是事君勿为此言定即徃白安石且曰定但知据实以言不知京师乃不许安石大喜立荐对帝问青苗事定曰民甚便之于是诸言新法不便者帝皆不聼命定知諌院宰相言前无选人除諌官之比遂拜监察御史里行知制诰宋敏求苏颂李大临言定不由铨考擢授朝列不縁御史荐寘宪台虽朝廷急于用才度越常格然隳紊法制所益者小所损者大封还制书诏谕数四颂等执奏不已并坐累格诏命落知制诰天下谓之三舍人未几监察御史陈荐【字彦升邢州沙河人】言定顷为泾县主簿闻母仇氏死匿不为服定自辩实不知为仇氏所生故疑不敢服而以侍养辞官【考仇氏初在民间生子为浮屠曰了元即佛印也后为国子传士李问妾生定又出嫁郜氏生蔡奴工传神见陆游老学庵笔记】曽公亮谓当行追服安石力主之罢荐御史而改定为崇正殿説书监察御史林旦【字次中福州人】薛昌朝范育【字巽之祥之子】复言定不孝之人不宜居劝讲之地并论安石之罪安石又白罢三人定亦不自安求解説书乃授检正中书吏房直舍人院
　　诏百官坐罪免杖黥着为令
　　知全州张仲宣坐枉法法官援例杖脊黥配海岛判审刑院苏颂言于帝曰古者刑不上大夫仲宣官五品今黥之使与徒为伍虽其人无可矜所重者污辱衣冠耳帝曰善诏免杖黥而流海外因着为令
　　罢监察御史里行程颢张戬【字天祺大梁人】右正言李常以谢景温【字师直富阳人】为侍御史知杂事
　　颢言自古兴治立事未有中外人情交谓不可而能冇成者况于排斥忠良沮废公议用贱凌贵以邪奸正者乎正使侥幸小有成事而兴利之臣日进尚徳之风浸衰尤非朝廷之福帝令颢诣中书议安石方怒言者厉色待之颢徐言曰天下事非一家私事愿平气以聼之安石为之媿屈戬与台官王子韶论新法不便乞召还孙觉吕公着戬又上疏论王安石乱法曽公亮陈升之依违不能救正韩绛左右徇从李定以邪謟窃台谏吕惠卿刻薄辩给假经术以文奸言岂宜劝讲君侧【戬又诣中书争之安石举扇掩面而笑戬曰戬之狂直宜为公笑然天下之笑公者不少矣陈升之从旁解之戬曰公亦不得为无罪升之有愧色】常上言均输青苖敛散取息傅会经义何异王莾猥析周官片言以流毒天下安石遣所亲宻谕意常不为止又言州县散常平钱实不出本勒民出息帝诘安石安石请令常具官吏主名常以非谏官体不奉诏安石既积怒言者而颢等以言不行亦各乞罢乃罢常通判滑州戬知公安县子韶知上元县安石素善颢及是虽不合犹敬其忠信但出为京西路提刑颢固辞乃改签书镇宁节度判官数日之间台谏一空安石以外议纷纷请以姻家谢景温为侍御史知杂事帝从之
　　五月诏罢制置条例归中书以吕惠卿兼判司农寺先是言者皆请罢条例司帝问安石可并入中书否安石言修条例未毕且臣与韩绛共领是司毎请间奏事今绛在宻院未可并请缓之至是绛入中书乃降诏以其事还中书又以手札谕安石凡修条例掾属悉授以官青苖免役农田水利等法付司农寺命吕惠卿掌之
　　辽立贤良科
　　令进是科者先以所业十万言进
　　分审官东西院六月罢知諌院胡宗愈【字完夫宿从子】
　　旧制文选属审官院武选属枢宻院至是帝与王安石议分审官为东西院东主文西主武以夺枢宻之权且沮文彦博也彦博言于帝曰若是则臣无由与武臣相接何由知其才而委令之哉帝不聼宗愈亦力言其不可且言李定非才帝恶之手诏宗愈潜伏奸意中伤善良罢通判真州
　　以朱寿昌【字康叔扬州天长人】通判河中府
　　寿昌生三嵗其父巽守京兆出其母刘氏母子不相闻者五十年【考宋史寿昌本传续纲目通鉴皆言刘氏方娠而出寿昌生数嵗方还父家王偁束都事畧则云寿昌既生而出与苏轼志林魏泰东轩笔録所载畧同轼与寿昌同时必不误今依东都事畧改辑】夀昌行四方求之不得饮食罕御酒肉与人言輙流涕及知广徳军【续纲目误作广州今改正】与家人诀弃官入秦誓不见母不还行次同州得焉刘氏时年七十余矣京兆守臣钱明逸以闻诏夀昌赴阙时言者共攻李定不服母防王安石力主定因忌夀昌及夀昌至但付审官院折资通判河中府【时苏轼作诗及序赠夀昌且讥世之不养者定见之大恨】居数嵗其母卒寿昌居防几防明天下称其孝
　　秋七月罢吕公弼知太原府以冯京【字当世江夏人】为枢宻副使
　　公弼以王安石变法数劝其务安静安石不悦公弼具疏将论之从孙嘉问【字望之】窃其藁以示安石安石先白之帝怒遂罢公弼知太原府吕氏号嘉问为家贼京为御史中丞言薛向总利权无绩效近者复除天章阁待制于侍从为最亲非向人材所堪处帝不悦以语安石安石请改用京帝从之以为枢宻副使
　　八月夏人宼环庆州以韩绛为陜西宣抚使
　　先是夏人筑诺和堡知庆州李复圭【字审言徐州丰人】合蕃汉兵三千遣禆将李信刘甫袭之大败还复圭斩信等以自解复出兵追夏人杀其老幼二百以功告防至是夏人大举入环庆分其军多者号二十万少者不下一二万攻大顺城及柔逺等砦游骑至庆州城下九日乃退钤辖郭庆等数人死焉韩绛请行边乃以绛为陜西宣抚使授以空名告敕得自除吏寻命兼河东宣抚使
　　九月以曽布为崇政殿説书兼判司农
　　王安石尝欲置其党一二人于经筵以防察奏对者吕惠卿遭父丧去职安石遂荐布代之布资序浅人尤不服寻罢【山隂陆佃尝受经于安石至是应举入京师安石问以制政佃曰法非不善但推行不能如初意还为扰民安石惊曰何乃尔吾与惠卿议之又访外议佃曰公乐闻善古所未有然外闲颇以为拒諌安石笑曰吾岂拒諌者但邪説营营顾无足聼佃曰是乃所以致人言也明日召佃谓之曰惠卿言私家取债亦须一鸡半豚已遣李承之使淮南质究矣既而承之还亲言民无不便佃説遂不行　陆佃字农师李承之字奉世濮人】
　　以刘庠知开封府
　　庠不肯屈事王安石安石欲见之或以为言庠曰安石自执政未尝一事合人情徃将何语邪卒不徃上疏极言新法非是帝曰奈何不与大臣协心济治乎庠对曰臣知事陛下而已不敢附安石也
　　曽公亮罢
　　公亮初嫉韩琦故荐王安石以间之及同辅政知帝方向安石凡更张庶事一切阴助之而外若不与同者尝遣其子孝寛【字令绰】参其谋至帝前畧无所异由是帝益信任安石安石深徳之公亮以老求去遂拜司空侍中集禧观使【苏轼尝从容责公亮不能就正公亮曰上与介甫如一人此乃天也然安石犹以公亮不尽阿附已聴其罢相】
　　以冯京参知政事吴充为枢宻副使
　　河东麟府丰三州【此丰州宋嘉祐中以萝泊川掌地置故城在今葭州府谷县其唐故丰州前已没于西夏】城垒兵械不治官吏皆受谴京以前帅本道上章自劾优诏不聼进参知政事充性谨宻在西府数言王安石之非
　　策贤良方正之士黜台州司户参军孔文仲【字经父新喻人】诏举贤良帝亲防之太原判官吕陶【字元钧成都人】对曰陛下初即位愿不惑理财之説不间老成之谋不兴疆之事陛下措意立法自谓庶几尧舜然以陛下之心如此天下之论如彼独不返而思之乎及奏第帝顾王安石取卷读读未半神色顿沮帝觉之使冯京竟读称其言有理台州司户参军孔文仲策凡九千余言力论安石所建之法非是宋敏求第为异等安石怒啓帝御批罢文仲还故官齐恢【字熙业蒲隂人】孙固封还御批范镇上疏臣所荐孔文仲草茅踈逺不识忌讳且以直言求之而又罪之恐为圣明之累不聼吕陶亦止授通判蜀州
　　罢翰林学士司马光
　　光求去上曰王安石素与卿善何自疑光曰安石执政凡忤其意如蘓轼軰者皆毁其素履中以危法臣不敢避削黜但欲苟全素履且臣善安石孰如吕公着安石初举公着后亦毁之彼一人之身何前是而后非必有不信者矣求益力乃以端明殿学士知永兴军
　　冬十月陈升之罢
　　升之既与安石忤安石数侵辱之升之不能堪称疾卧家逾十旬乃出防母防去位
　　贬秦鳯经畧使李师中【字诚之楚邱人】知舒州
　　先是建昌军【宋置今江西建昌府是】司理王韶【字子纯江州徳安人】诣阙上平戎三防以为西夏可取欲取西夏当先复河湟欲复河湟当先以恩信招抚沿边诸种自武威之南至于洮河兰鄯【注俱见前】皆故汉郡其地可以耕而食其民可以役而使幸今诸羌分莫相统一此正可并合而兼抚之时也嘉勒氏子孙辖戬【栋戬养子额尔古之子亦名本把戬】差盛为诸戎所畏若招抚之使纠察宗党制其部族于汉有肘腋之助且使夏人无所连结策之上也帝异其言召问方畧王安石以为竒请以韶管干秦鳯经畧司机宜文字韶请筑渭泾上下两城屯兵以抚纳洮河诸部下师中议师中以为不便诏师中罢帅事韶又言渭源【西魏县宋置砦元仍为县今属巩昌府】至秦州良田不耕者万顷愿置市易司颇笼商贾之利取其赢以治田乞假官钱为本诏秦鳯经畧司以川交子易物货给之命韶领市易事师中言韶所指田乃极边弓箭手地耳又将移市易司于古渭【宋砦皇祐中置后为巩州今巩昌府治是】恐秦州自此益多事所得不补所亡安石主韶议为削师中职徙知舒州而以窦舜卿【字希元安阳人】知秦州与内侍李若愚按问田所在仅得地一顷地主有讼又归之矣舜卿若愚奏其欺安石又为谪舜卿而命韩缜缜遂附防实其事乃进韶太子中允【初师中仕州县邸状报包拯参知政事或曰朝廷自此多事矣师中曰包公何能为今知鄞县王安石者眼多白甚似王敦他日乱天下者必斯人也世贵其先识　额尔古旧作阿里骨本把戬旧作邦彪籛今改】
　　翰林学士范镇致仕
　　镇上疏曰臣言青苗不见聼一宜去荐苏轼孔文仲不见用二宜去李定避持服遂不认母坏人伦逆天理而欲以为御史反为之罢舍人逐台諌王韶上书肆意欺罔以兴造邉事事败则置而不问反为之罪帅臣及不用苏轼则掎摭其过不悦孔文仲则遣之归任以此二人况彼二人是非得失能逃圣鉴乎因复极言青苖之害且曰陛下有纳諌之资大臣有拒諌之计陛下有爱民之性大臣用残民之术疏入王安石大怒持其疏至手颤乃自草制极诋之遂以户部侍郎致仕凡所宜得恩典悉不与镇表谢畧曰愿陛下集羣议为耳目以除壅蔽之奸任老成为腹心以养中和之福天下闻而壮之【苏轼往贺曰公虽退而名益重矣镇愀然曰君子言聼计从消悉于未萌使天下隂受其赐无智名无勇功吾独不得为此使天下受其害而吾享其名吾何心哉】
　　十二月改诸路更戌法
