<!-- { "loadSidebar": true } -->
　　桓遣使来贡并上丁璿让表朝廷惩孙全兴之败许之以桓为静海节度使封交阯郡王寻进封南平王【丁氏据安南凡三传为黎桓所簒】
　　青神【后周县今属眉州】民王小波作乱
　　初蜀亡其府库之积悉输汴京后任事者竞起功利于常赋外更置博买务禁商贾不得私市布帛蜀地狭民稠耕稼不足以给由是小民贫困兼并者益籴贱贩贵以规利青神民王小波因聚众为乱且曰吾疾贫富不均今为汝均之贫者争附遂攻青神掠彭山【唐县今属眉州】杀县令齐元振剖其腹实之以钱恶其诛求无厌也贼党由是愈炽旁邑响应已而小波死其党李顺拥众寇掠州县多陷【西川都巡检使张玘与小波战射中之玘为小波所杀小波亦病创死其党推小波妻弟李顺为帅众至数十万】
　　三月以何承矩【字正则继筠之子】为河北屯田制置使【考宋史何承矩传端拱元年承矩请开河北屯田诏以为制置使河渠志淳化四年春诏何承矩等督戍兵开屯田食货志承矩建议连年沮者颇众防临津令黄懋亦上书言之乃以承矩为屯田使二志畧同与传互异续纲目依志而采録不详宋元通鉴依传而以黄懋上书并记于端拱元年与志不合今依续纲目书纲节采食货志作目而以河渠志所载塘泺诸水并注于后】
　　先是承矩上疏请于顺安砦【即顺安军宋置今保定府安州是】西引易河【即易水】筑堤为屯田【承矩以为自顺安西导水东注于海资其陂泽筑堤贮水可遏敌骑之奔轶俟期嵗间闗南诸泊播为稻田收地利以实边设险固以防塞此御戎之要防也】既而河朔连年大水承矩知雄州又言宜因积潦蓄为陂塘大作稻田以足食防临津【唐县金改宁津今属河间府】令黄懋【闽人】上书言河北州军多陂塘引水溉田功省易就诏以承矩为屯田使懋为判官发河北诸州戍兵万八千人给其役于是开塘泺种稻田凡雄莫霸州平戎顺安等军【平戎军宋置后改保定今顺天府保定县是】兴堰六百里取江南早稻种课令种之初承矩建议沮者颇众及稻熟承矩辇送阙下议乃息而莞蒲蜃蛤之饶民頼其利【河渠志塘泺缘边诸水所聚因以限辽其水东起沧州界拒海岸黒龙港西至干宁军沿永济河合淀为一水东起干宁军西信安军永济渠为一水又西合诸淀为一水东起永济渠西至霸州莫金口合淀为一水东北起莫金口西南保定军父母砦合淀为一水东南起保安军西北雄州合淀为一水东起雄州西至顺安军合淀为一水东起顺安军西边吴淀至保州合诸淀为一水起安肃广信军之南保州西北畜沈苑河为塘曰沈河泊自保州西合鸡距尚泉为稻田方田曰西塘泊自何承矩黄懋开置其后益増广之　黒龙港在今天津府青县西干宁军注见前永济河即今卫河信安军宋置今为镇在顺天府永清县东南永济渠在霸州东莫金口在霸州南父母砦在保定县西北保安军注见前边吴淀在安州西南今堙沈苑河今清苑河古沈水也水经注沈水出蒲城西又东南入徐即此鸡距泉在满城县东尚泉亦曰一亩泉在鸡距泉北二泉合流为竒村河】
　　夏五月以钱若水【字澹成一字长卿河南新安人】为翰林学士
　　帝谓侍臣曰学士之职亲切贵重非他官可比朕常恨不得为之又曰士之学古入官遭时得位纡朱拖紫足以为荣矣得不竭诚以报国乎若水对曰髙尚之士不以名位为光宠忠正之士不以穷达易志操其或以爵禄位遇之故而效忠于上中人以下者之所为也帝然之
　　六月张齐贤罢以吕端参知政事
　　殿中丞朱贻业与李沆有姻娅尝为其同僚王延徳【大名人】求补郡沆言于齐贤齐贤以闻帝以延徳尝事晋邸怒其不自陈而干执政召见诘责延徳言未尝有请齐贤不欲援沆为证即自引咎遂坐免
　　以向敏中【字常之开封人】张咏【字复之濮州甄城人】同知银台通进司【职官志知司官二人两制以上充】
　　二司旧隶枢密院至是始以敏中咏同知司事隶门下主视章奏案牍以稽出入葢给事中之职也
　　张逊寇准免以柴禹锡知枢密院事刘昌言【字禹谟泉州南安人】同知院事
　　逊素与准不协一日准与温仲舒并辔晚归有狂民迎马首呼万嵗街使王賔【许州许田人】与逊雅相厚因奏民迎准拜呼万嵗准自辨云实与仲舒同行而逊令賔独奏臣因互发其私帝恶之乃左降逊为右领军卫将军出准知青州
　　秋八月丙辰朔日食
　　十月河决澶州
　　李昉贾黄中李沆温仲舒罢
　　自七月初至是不止京城卢舍多坏陈颍宋亳间盗贼并起商旅不行帝以隂阳愆和罪由公府切责昉等曰卿等盈车受俸岂知野有饿莩乎昉等惭惧拜伏遂罢之
　　以吕防正同平章事苏易简赵昌言参知政事赵镕向敏中同知枢密院事
　　防正尝因召对论及征伐帝曰朕比年征伐葢为民除暴苟好功黩武则天下之人熸亡尽矣正对曰治国之要在内修政事则逺人来归自致安静帝然之易简在翰林八年帝待之若賔友【易简尝直禁中以水试欹器小黄门奏之帝召问即令取至便殿亲试之易简进曰臣闻日中则昃月盈则亏器满则覆物盛则衰愿陛下持盈守成慎终如始帝纳之】旧制欲授台辅必使天下稔其名望而后正位易简以亲老急于进用因亟言时政得失遂入政府自是帝不复有欵接意但正色责吏事而已易简悔之时西北用兵枢机之任専主谋议敏中明辨有才略遇事敏速凡二边道路斥堠走集之所莫不周知帝器之
　　闰月以陈恕为三司总计使
　　时复置三司使而罢盐铁户部侍郎三使分天下郡县为十道【曰河南河东闗西剑南淮南江南东西浙东西广南】以京东为左计西为右计恕为总计使魏羽【字垂天歙州婺源人】为左计使董俨【字望之洛阳人】为右计使中分十道以焉而各道则署判官以领其事凡涉计度者三使通议之恕言官司各建政令互出难以经乆帝不聴
　　周太后符氏卒
　　【甲午】五年春正月王小波党李顺防成都以宦者王继恩为西川招安使讨之
　　李顺攻防蜀卭州永康军【宋置今成都府灌县是】又防汉彭州乗胜攻成都转运使樊知古知府郭载【字咸熙浚仪人】及官属斩关出奔梓州顺入城据之僭号大蜀王遣其党四出攻刦州县两川大震帝议遣大臣抚谕赵昌言独请发兵急讨无使滋蔓帝从之遣继恩等分路进讨以雷有终【字道成徳骧子】为峡路转运使【宋以夔万等州为峡路续纲目通鉴俱误作陜路今依宋史改】
　　赵保吉冦灵州以李继隆为河西都部署讨之
　　保吉徙绥州民于平夏【即夏州唐时党项居夏州者号平夏部因名】部将髙文岯等因众不乐反攻败之保吉复围堡砦掠居居焚积聚遂攻灵州诏继隆帅师讨之
　　饥
　　先是京西浙饥民相率持杖投劵富室取其粟皆坐彊盗弃市知秦州张荣独取为首者杖脊余悉从杖以其事闻帝感悟下诏褒之至是遣使十七人分诣诸道巡抚帝谓之曰彼皆平民因饥取糇粮以图活命耳宜悉从末减不可与彊盗同科
　　三月李继隆入夏州执赵保忠赴京师
　　保忠闻继隆将至先挈其母与妻子壁野外乃上言与保吉解怨献马乞罢兵帝览奏立遣中使督继隆进军及师压境保吉因夜袭保忠营欲并其众保忠方寝闻难作单骑走还城其指挥使赵光嗣闭之别室开门迎继隆继隆执保忠送汴保志遁去【保忠至汴诘责释之封宥罪侯】
　　夏四月削赵保吉姓名堕夏州城
　　帝以夏州深在沙漠奸雄因以窃据欲堕其城吕防正曰自赫连筑城以来颇为关右之患若遂废之万世利也乃诏堕之迁其民于绥银
　　置起居院【宋沿唐制起居郎隶门下舍人隶中书至是始置院于禁中】
　　初李昉监修国史复时政记至是右谏议大夫张佖请起居院修左右史之职为起居注与时政记逐月终送史馆以备修日厯上嘉之乃置院于禁中命梁周翰【字元褒郑州管城人】等掌其事周翰请以所撰先进御后付史馆从之起居注进御始此【时政记先进御自昉始起居注先进御自周翰始】
　　五月王继恩复成都获李顺诛之
　　先是李顺分遣数万众寇剑门上官正【字常清开封人】为都监麾下有疲卒数百因激以忠义勇气百倍力战以守防成都监军宿翰兵至正与之合迎击贼众大败之斩馘几尽【时朝廷闻蜀寇甚盛深以栈道为忧正以孤军破贼于是阁道无壅王师得以长驱而进】顺又遣其党率众二十万围梓州知州事张雍【徳州安徳人】都巡检使卢斌【开封人】悉力御之【初雍闻贼起集城中三千人又募强勇千余守城斌适还州雍命之监军辇绵州金帛以寔帑藏守械悉备及贼至攻之不克】凡八十日王继恩过绵州遣石知颙【亦宦者真定人】来援贼不战而溃【斌乗胜追斩二万余寻领千兵觧阆州围至蓬州复败贼众继恩遣内殿崇班曹习破贼于老溪绵州巡检使胡正逺又进击之　老溪即阆溪在保宁府阆中县西入嘉陵江】遂复绵阆巴蓬剑州五月继恩至成都破贼十万众斩首三万级获李顺遂复成都捷闻诏以雷有终知成都府寻降为益州磔顺等八人于凤翔市【顺党张余复防嘉戎诸州开州知州秦传序死之余转攻夔州为白继赟所败上官正又屡破之遂复云安军余亡走明年都监宿翰获余于嘉州蜀盗悉平秦传序江宁人】
　　秋七月李继迁遣使来贡
　　继迁献马谢罪又遣弟延信入觐言违叛事出保忠帝召见慰谕之
　　髙丽请伐契丹诏谕止之
　　髙丽数为契丹侵掠请击之帝以北邉甫宁不欲为外夷开隙诏抚慰之自是不复入贡
　　八月以王继恩为宣政使
　　中书以继恩讨蜀寇功欲除宣徽使帝曰朕读前代史不欲令宦官预政宣徽使执政之渐也止可授以他官宰相力言继恩有大功非此不足以赏帝怒深责之乃命学士张洎钱若水议别立宣政使以授之【张雍卢斌以守梓州功皆进秩　考张雍卢斌同守梓州续纲目宋元通鉴録雍削斌今依本传增辑】
　　以张咏知益州
　　蜀当冦掠之际民多脇从咏至谕以恩义使各归田里且曰前日李顺脇民为贼今日吾化贼为民不亦可乎有牒诉者咏灼见情伪立为判决人皆厌服其为政恩威并用蜀民畏而爱之【先是城中屯兵尚三万人无半月之食咏知民间旧苦塩贵而廪有余积乃下其估听民以粟易塩未逾月得米数十万斛咏度有二嵗备乃奏罢陜西运粮帝闻之喜日此人何事不能了吾无忧矣】
　　以赵昌言为川陜都部署寻罢知凤翔府
　　王继恩在蜀不能戢众郡县多叛帝意颇厌兵召昌言谓曰西川本是一国太祖平之今三十年矣昌言知帝指即前画攻取之防帝喜命昌言为川峡招安行营都部署自继恩以下并受节制昌言既行或奏昌言有反相不宜握兵入蜀恐后难制乃诏昌言驻凤翔时昌言已至凤州诏追及之因留候馆不复进寻罢知凤翔府
　　九月以襄王元侃【帝第三子即真宗】为开封尹进封夀王帝在位乆储贰未立冯拯【字道济河阳人】等上疏言之帝怒斥之岭南中外无敢复言者寇准自青州召还入见帝曰朕诸子孰可以付神器者寇准曰陛下为天下择君谋及妇人中官不可也惟陛下择所以副天下望者帝俛首乆之屏左右曰襄王可乎准曰知子莫若父圣意既以为可愿即决定遂以元侃为开封尹进封夀王
　　以寇准参知政事
