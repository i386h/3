<!-- { "loadSidebar": true } -->
　　王伦至金金主以其右司侍郎张通古签书宣徽院事萧哲为江南诏御使许归河南陜西地与伦偕来通古至泗州要所过州迎以臣礼至平江府向子諲不肯拜且上言和议之非遂乞致仕通古至临安要帝待以客礼秦桧未见国书疑为封册欲帝屈已以受之帝曰朕嗣守太祖太宗基业岂可受金人封册于是朝论借借汤沂中解潜韩世良相率见桧曰军民汹汹若之何退又白之台谏中丞勾龙如渊诣都堂与桧诏伦责之曰公为使通两国好凡事当即于彼中反覆论定安有同使至而后议者伦泣曰伦涉万死一生往来虎口者数四今日中丞乃责伦如此桧等共解之曰中丞无他亦欲激公了此事耳伦曰此则不敢不勉如渊谓桧曰但取金书纳之禁中则礼不行而事定给事中楼炤亦举谅隂三年事以告桧遂以桧摄冢宰诣馆受书而伦亦以计説通古通古从之桧至馆见通古受其书通古欲百官备礼桧使省吏朝服导从以书纳于禁中人情始安通古入见言先归河南陜西地徐议余事先是伦使金从赵鼎受使指鼎言问礼数则荅以君臣之分已定问地界则答以大河为界二事使者之大指或不从则已伦受命而行至是伦还有诏谕江南之名帝叹息谓王庶曰使五日前得此报赵鼎岂可去邪【初桧主和议命韩世忠移屯镇江世忠言金人诡诈恐以计缓我师乞留此军蔽遮江淮因力论和议之非愿効死节率先迎敌若不胜从之未晚章数上皆慷慨激切且请单骑诣阙面奏帝不许及张通古来以诏谕为名世忠四上疏言不可愿举兵决战兵势最重处臣请当之且上言金人欲以刘豫相待举国士大夫尽为陪臣恐人心离散士气凋沮不报通古还世忠伏兵洪泽镇将邀杀之以壊和议不克而罢】
　　十一月罢直学士院曾开【字天游河南人】诏羣臣议和金得失贬枢密院编修官胡铨【字邦衡庐陵人】监广州都盐仓
　　礼部侍郎兼直学士院曾开当草国书辨视体制非是论之不聴遂请罢改兼侍讲秦桧以温言慰之曰主上虚执政以待开曰儒者所争在义苟为非义高爵厚禄弗顾也愿闻所以事敌之礼桧曰若高丽之于本朝耳开曰主上以盛徳登大位公当强兵富国尊主庇民奈何自卑辱至此非开所闻也复引古谊折之桧大怒曰侍郎知故事桧独不知也开又诣都堂问计防安出桧曰圣意已定尚何言公自取大名而去如桧但欲济国事耳然犹虑羣言乃诏金国遣使入境欲朕屈已受和在朝侍从台谏其详思条奏和好得失于是开与从官张焘晏敦复魏矼李弥逊【字似之呉县人】尹焞梁汝嘉【字仲谟处州丽水人】楼炤苏符薛徽言【字徳老温州人】御史方廷实馆职胡珵朱松张扩凌景夏常明范如圭【字伯逵建阳人】冯时中许忻【拱州人】赵雍皆言不可和胡铨抗疏极言【畧曰臣按王伦本一狎邪小人且市井无赖顷縁宰臣无识举以使金专务诈诞欺罔天聴今者无故譌致金使以诏谕江南为名是欲刘豫我也陛下奈何以祖宗之天下为金人之天下以祖宗之位为金人藩臣之位异时呑噬无厌之求安知不加我以无礼如刘豫也哉今伦之议曰我一屈膝则梓宫可还太后可复渊圣可归中原可得呜呼自变故以来主和议者谁不以此説防陛下哉然而卒无一騐则敌之情伪已可知矣而陛下尚不觉悟竭民膏血而不恤忘国大讐而不报含垢忍耻举天下而臣之甘心马可为痛哭流涕长太息矣臣窃谓不斩王伦国之存亡未可知也虽然伦不足道也秦桧以腹心大臣不能致君如唐虞而欲导陛下如石晋孙近防桧议遂得参政伴食中书浸不敢可否桧曰可和近亦日可和桧曰天子当拜近亦曰当拜呜呼参赞大事徒取充位如此有如敌骑长驱尚可折衡御侮耶臣窃谓桧近亦可斩也臣备员枢属义不与桧等共戴天区区之心愿断三人头竿之稾街然后羁留金使责以无礼徐兴问罪之师则三军之士不战而气自倍不然臣有赴东海而死寜能处小朝廷求活耶】书上桧以铨狂妄防悖皷众刼持诏除名编管昭州仍降诏播中外给舍台諌及朝臣多救之桧迫于公论翌日改铨监广州都盐仓【宜典进士呉师古锓铨疏于本金人募之千金朝士陈刚中以启事贺铨之谪师古坐流袁州刚中谪知防州安逺县皆死马晏敦复谓人曰顷言桧奸诸君不以为然今方专国便敢尔他日何所不至邪时李刚提举防霄宫在福州亦上疏言王伦之归与金使偕乃以诏谕江南为名不着国号而曰江南不云过问而曰诏谕此何礼也臣在逺方不知曲折然以愚意料之金为此名以遣使其要求有五必降诏书欲陛下屈体降礼以聴受一也必有教文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我自困四也必求割地以江南为界五也此五者朝廷从其一则大事去矣金人变诈不测贪惏无厌纵使聴其诏令奉藩称臣其志犹未巳必继有号召或使亲迎梓宫或使单骑入观或使移易宰相或使改革政事或竭取赋税或骏削土宇从之则无有纪极一不从则前功尽废反为兵端以为权时之宜聴其邀求可无后悔者非愚则诬也防入不省　安逺萧梁县今赣州府】
　　王庶罢
　　庶论金不可和上疏者七见帝言者六秦桧方挟金自重以为功绌其説庶语桧曰公不思东都抗节存赵时邪桧大恨庶因乞免签书和议文字　累疏求去遂罢为资政大学士知潭州
　　十二月以李光参知政事
　　秦桧既定和议将掲榜以吏部尚书李光有人望欲借之同押榜以息浮议乃请于帝而用之光既受命遂于尚书省榜谕金国使来尽归河南陜西故地通好于我许还梓宫及母兄亲族余无需索
　　【己未】九年【金天眷二年】春正月大赦
　　以金国通和也张浚在永州上疏言燕云之举其鉴不逺金自宣和以来挟诈反覆倾我国家葢非可结以恩信者借令天属尽归河南遂复我徳其厚赐谨守信誓数年之后人情益解士气潜消彼或指瑕造衅肆无厌之欲发难从之请其将何辞以对况于事理可忧又有甚于此者前后凡五上疏皆不报岳飞在鄂州闻金将归河南上言金人不可信和议不可恃相臣谋国不臧恐贻后世讥秦桧衔之及赦至鄂飞又上疏力陈和议之非至有愿定谋于全胜期收地于两和唾手燕云终欲复讐而报国誓心天地尚令稽首以称藩之语疏入桧益怒遂成讐隙【和议成例加爵赏飞加开府仪同三司辞曰今日之事可忧而不可贺可训兵饬士谨备不虞而不可论功行赏取笑敌人三诏不受帝温言奬谕之飞乃受命呉璘在熙州其幕为贺表璘愀然曰在朝廷息兵息民诚天下庆璘等叨窃重禄不能宣国威灵亦可愧矣但当待罪称谢可也】
　　三月遣判大宗正事士【字立之邭康孝王仲御之子】兵部侍郎张焘诣河南修奉陵寝
　　初史馆校勘范如圭以书责桧力建和议忘讐辱国之大罪且曰公不防心病狂奈何为此必遗臭万世矣及金人归河南地桧方自以为功如圭入对言两京之版图既入则九庙八陵瞻望咫尺今朝陵之使未遣何以慰神灵萃民志乎帝然曰非卿不闻此言即日遣士等往桧以如圭不先白已益怒如圭遂谒告去
　　以尹焞提举万夀观兼侍讲辞不拜
　　先是资善堂翊善朱震疾亟荐焞自代帝惨然曰杨时物故胡安国与震又亡朕痛惜之赵鼎曰尹焞学问渊深可以继震乃除焞太常少卿兼崇政殿説书至是改命焞以和议为非固辞不拜
　　以王伦为东京留守
　　命伦交割地界又以周聿为陜西宣谕使方庭实为三京宣谕使已而沦至汴金人遂归河南陜西之地【得东西南三京寿春府亳曹单州及京西陜西诸州地】廷实至西京先朝陵寝自永昌而下皆遇发掘而哲宗陵至暴露廷实解衣覆之归以白帝秦桧怒之寻以路允廸为南京留守孟庾兼东京留守李利用权留守西京
　　以呉玠为四川宣抚使
　　玠以金人对叠且十年常苦逺饷劳民屡汰冗员节浮费益治屯田和议之成帝以玠功高授开府仪同三司四川宣抚使陜西阶成等州皆聴节制遣内侍奉手扎以赐至则玠病甚扶掖聴命
　　夏四月命楼炤宣抚陜西
　　炤至凤翔承制以杨政为熈河经畧使呉璘为秦凤经畧使屯内地以保蜀郭浩为鄜延经畧使屯延安以守陜炤倚秦桧势妄自尊大且好货失将士心
　　罢权吏部尚书晏敦复
　　和议之初敦复力诋屈已之非秦桧使人訹之曰公若屈从两地旦夕可至敦复曰吾终不以身计而误国家况吾姜桂之性到老愈辣请勿复言桧卒不能屈权吏部甫逾月罢知衢州
　　五月李世辅自夏来归赐名显忠
　　世辅至夏夏人问其故世辅泣具言父母妻子之亡切齿疾首恨不即死愿得二十万人生擒萨里罕取陜西五路归于夏世辅亦得报不共戴天之讐夏主曰尔能立功则不靳借兵时有酋豪号青面夜义者久为夏国患令世辅图之世辅以三千骑昼夜疾驰奄至其帐擒之还夏主大悦出二十万骑以文臣王枢武臣伊克为陜西招抚使世辅为延安招抚使世辅至延安总管赵惟清大呼曰鄜延今复归朝已有赦书世辅取赦文观之因与官属列拜大哭乃以旧部八百余骑往见王枢伊克谕之曰世辅已得延安府见讲和赦书招抚可以本部军归国伊克不从曰初经畧乞兵来取陜西今既到此乃令我归邪世辅知势不可乃出斫伊克不及擒王枢缚之夏人以鐡鹞鹞子军来世辅以所部拒之驰挥双刀所向披靡夏兵大溃杀死蹂践无虑万人获马四万匹世辅揭榜招兵每得一人予马一匹旬日间得骁勇少壮者万人乃擒害其父母弟侄者斩于东市行至鄜州有马步军四万余吴玠遣张振抚谕之曰两国见议和好不可生事世辅遂见玠于河池玠遣诣楼炤于长安炤承诏以为防国军承宣使枢宻行府前军都统制送之朝世辅乃率部下三千南来帝抚劳再三赐名显忠
　　夏主干顺卒子仁孝立
　　自是夏受金人册命不复通使于宋【仁孝改元大庆号干顺曰崇宗】
　　开府仪同三司四川宣抚使吴玠卒【諡武安】
　　自富平之败金人专意图蜀防玠身当其冲无蜀久矣既卒西人思之立祠以祀【玠善读史凡往事可师者录置座右积久墙牖皆格言也用兵本孙呉务远畧不近求小利故能保必胜御下严而有恩虚心请受虽身为大将卒伍最下者得以情达故士乐为之死选用将佐视劳能为髙下允后不以亲故权责挠之卒赠少师】
　　士张焘还自河南出焘知成都府
　　士至鄂岳飞请以轻骑从洒扫实欲观衅以代谋秦桧白止之士出蔡颍河南百姓欢迎夹道以喜以泣曰久隔王化不图今日复为宋民遂入栢城【在河南府巩县】披歴荆榛随宜葺治礼毕而还诏封士为齐安郡王张焘奏疏曰金人之祸上及山陵虽慑服之未足以雪此耻复此讐也必不可恃和盟而忘复讐之大事帝问诸陵寝何如焘不对惟言万世不可忘此耻帝黙然秦桧患之出焘知成都府
　　秋七月以胡世将【字承公宿之曹孙】为四川宣抚副使
　　世将精神明悟闲习吏治初除宣抚诸将皆贺世将语之曰世将不习骑射不知敌情朝廷所以遣来者袭国家故事以文臣为制将耳军事一无改吴宣抚之规各推诚心共济国事可也诸将皆拜谢
　　金宋王富勒呼等谋反伏诛
