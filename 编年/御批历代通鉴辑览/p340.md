<!-- { "loadSidebar": true } -->
　　以李夷简同平章事
　　时李鄘罢相遂以夷简同平章事【夷简相数月上方委裴度以用兵夷简自谓才不及度求出镇乃罢为淮西节度使】
　　横海节度使程权入朝
　　权自以世袭沧景与河北三镇无殊内不自安表请举族入朝许之横海将士乐自擅不聼权去掌书记林蕴谕以祸福权乃得出诏以蕴为礼部员外郎【沧景自程日华至权入朝凡□传十有六年】
　　夏四月王承宗纳质请吏复献二州诏复其官爵裴度之在淮西也布衣栢耆【史不详何所人】以防干韩愈曰元济就擒承宗破胆矣愿得奉丞相书徃説之可不烦兵而服愈白度为书遣之承宗惧求哀于田正请以二子为质及献徳棣二州输租税请官吏正为之请上许之正遣使送其二子知感知信及二州图印至京师【幽州大将谭忠亦説刘总曰自元和以来刘辟李锜田季安卢緃史呉元济阻兵冯险自以为深根固蒂天下莫能危也然顾盼之间身死家覆此非人力所能及殆天诛也况今天子神圣威武苦身焦思缩衣节食以养战士此志岂湏臾忘天下哉今国兵骎骎北来赵人已献城十二□深为公忧之总泣曰闻先生言吾心定矣遂专意归朝廷】
　　赐六军辟仗使印
　　旧制以宦官为六军辟仗使如方镇之监军无印及张奉国等得罪至是始赐印得纠绳军政事任专逹矣
　　六月癸丑朔日食
　　秋七月诏诸道发兵讨李师道
　　先是上谋讨师道以李光顔为义成节度使镇滑州及是下制罪师道令宣武魏博义成武宁【元和二年置武宁节度领徐泗濠三州】横海兵共讨之
　　以皇甫鏄程异同平章事
　　淮西既平上浸骄侈判度支皇甫镈盐鐡使程异晓其意数进羡余由是有宠又以厚赂结吐突承璀上遂以为宰相制下朝野骇愕至于市道负贩者亦嗤之裴度崔羣极谏其不可上不聼【度耻与小人同列求退不许乃上疏曰镈异皆钱杀俗吏佞巧小人陛下一旦寘之相位中外骇笑况镈在度支专以丰取刻与为务中外仰给之人无不思食其肉比者裁损淮西粮料几至溃乱程异虽人品庸下然心事和平可处烦剧不宜为相臣若不退天下谓臣无耻臣若不言天下谓臣负恩今退既不许言又不聼臣如烈火焼心众镝丛体所可惜者淮西荡定河北底寜承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自坠壊使四方解体乎上以度为朋党不之省镈自知不为众诸所与益为巧谄以自固时内出积年缯帛什度支令卖镈悉以髙价买之以给邉军其缯帛朽败随手破裂邉军聚而焚之度因奏事言之镈于上前引其足曰此靴亦内库所出臣以钱二千买之坚究可久服度言不可信上以为然由是镈益无所殚程异亦自知不合众心能亷谨谦逊为相月余不敢知印秉笔故终免于过其后上语宰相曰人臣常力为善何乃好立朋党度对曰方以类聚物以羣分君子小人志趣同者势必相合君子为徒谓之同徳小人为徒谓之朋党外虽相似内实悬殊在圣主辨其所为邪正耳】
　　冬十一月以栁泌【本杨仁□更姓名】为台州【唐置今浙江台州府是】刺史上好神仙诏天下求方士宗正卿李道古【曹王臯之子】因皇甫镈荐山人柳泌云能合长生药泌言天台【山名在今台州府天台县北山当斗牛之分上应台宿故名天台】多灵草诚得为彼长吏庶几可求上以泌权知台州刺史谏官争论奏以为人主喜方士未有使之临民者上曰烦一州之力而能为人主致长生臣子亦何爱焉由是羣臣俱莫敢言
　　十二月田正将兵渡河逼郓州
　　先是正请自黎阳渡河讨李师道裴度曰魏博军既渡河即当仰给度支或与光顔互相疑阻则必益致迁延与其度河而不进不若养威于河北宜且使之秣马厉兵俟霜降水落自杨刘【在今泰安府东阿县北宋以前前黄河津渡口】渡河直指郓州则贼众摇心矣上从之是月正将魏博全师自杨刘渡河距郓州四十里筑垒城中大震【既而魏博义成军送所获郓州牙将夏侯澄等四十余人上皆释勿诛各什行营驱使曰若有父母欲归者优给遣之朕所诛者师道而已于是贼中闻之降者相继】
　　【己亥】十四年春正月遣中使迎佛骨至京师贬韩愈为潮州【隋置今广东潮州府是】刺史
　　先是功徳使上言凤翔法门寺塔有佛指骨相传三十年一开开则嵗丰人安来年应开请迎之上从其言至是佛骨至京师留禁中三日厯送诸寺王公士民瞻奉舍施惟恐弗及刑部侍郎韩愈上表谏【畧曰昔者黄帝以至禹汤文武皆享寿考百姓安乐当是时中国未有佛也汉明帝时始有佛法其后乱亡相继逢祚不长宋齐梁陈元魏以下事佛渐谨年代尢促惟梁武帝在位四十八年前后三度舍身施佛竟为侯景所逼饿死台城事佛求福乃更得祸由此观之佛不足信亦可知也夫佛与中国言语不通衣服殊制不知君臣之义父子之恩假如其身尚在来朝京师陛下客而接之不过宣政一见礼宾一设赐衣一袭卫而出之于境不令惑众也况其身死已久枯朽之骨岂宜以入宫禁乞付有司投诸水火永絶根本断天下之疑絶后代之惑佛若有灵能作祸福凡有殃咎宜加臣身上天鉴临臣不怨悔】上得表大怒将加愈极刑裴度崔羣言愈虽狂发于忠恳宜寛容以开言路乃贬潮州刺史
　　二月平卢都将刘悟执李师道斩之
　　田正李愬屡败平卢兵李师道发民治城堑役及妇人民惧且怨都知兵马使刘悟【悟先于宣武逃至泽潞师道迎而用之】将兵万余人屯阳谷【隋县今属兖州府】以拒官军务为寛惠使士卒人人自便军中号曰刘父或谓师道曰悟专收众心恐有他志师道潜遣二使赍帖授行营副使张暹令斩悟暹素与悟善懐帖示之悟召诸将谓曰悟与公等不顾死亡以抗官军诚无负于司空今司空信谗来取悟首悟死诸公其次矣且天子所欲诛者独司空一人今军势日蹙吾曹何为随之灭族欲与诸公还入郓州奉行天子之命岂徒免危亡富贵可图也有后应者皆立斩之众惧皆曰惟都头命【军中称都将为都头】乃令士卒夜半即行人衔枚马口天未明悟先遣十人宣言刘都头至比悟军至城下城中噪哗动地子城门已洞开牙中兵不满数百皆投弓矢于地悟勒兵捕师道与二子斩之慰谕军民斩赞师道逆谋者二十余家文武将吏且惧且喜函师道父子三首送田正营正大喜露布以闻淄青等十二州皆平【自李正已据淄青至师道凡三世五十四年而灭】上命戸部侍郎杨于陵宣抚淄青分其地为三道以郓曹濮为一道淄青齐登莱为一道兖海沂宻为一道自广徳以来垂六十年藩镇跋扈河南北三十余州自除官吏不供贡赋至是尽遵朝廷约束矣【裴度纂述蔡郓用兵以来帝之忧勤机畧因侍宴献之请内印出付史官帝曰如此似出朕志非所欲也弗许】
　　以刘悟为义成节度使
　　上欲移悟他镇恐悟不受代复须用兵密诏田正察之正日遣使者修好以观其所为悟得郓州三日教手搏而庭观之摇肩攘臂离坐以助其势正闻之笑曰是何能为密表以闻上乃以悟为义成节度使悟闻制下手足失坠明日遂行而正己将数道兵至城西矣先是贼数遣人入闗截陵防焚仓塲流矢飞书以动京师有司督察甚严终不能絶及正阅李师道簿书有赏杀武元衡人王士元等及赏潼闗蒲津吏卒案乃知向者皆吏卒受赂容其奸也正送士元等十六人诏有司鞫之皆欵服悉诛之
　　夏四月诏诸道支郡【旁郡也】兵马并令刺史领之
　　横海节度使乌重奏曰河朔藩镇所以能旅拒朝命者由诸州县各置镇将领事收刺史县令之权也向使刺史各得行其职则虽有奸雄如安史必不能以一州独反也臣所领徳棣景三州已举牒各还刺史职事应在州兵并令刺史领之故有是诏其后河北诸镇惟横海最为顺命由重处之得宜故也
　　裴度罢为河东节度使
　　度在相位知无不言皇甫镈之党挤之诏度以平章事镇河东镈専以掊克取媚人无敢言者独谏议大夫武儒衡【字廷硕元衡从父弟】上疏言之镈自诉于上上曰欲报怨邪镈乃不敢言【史馆修撰李翺上疏曰定祸乱者武功也兴太平者文徳也今陛下既以武功定海内若遂革事复旧制用忠正而不疑屏邪佞而不迩改税法不督钱而纳布帛絶进献寛百姓租赋厚邉兵以制戎狄数访问待制官以通塞蔽此六者政之根本太平所以兴也陛下既已能行其难若何不为其易乎以陛下天资上圣如不惑近习容悦之辞仕鲠骨正直之士与兴大化可不劳而成也若其不然臣恐大功之后逸欲易生进言者必曰天下既平陛下可以高枕自逸则太平未可期也　李翺字习之赵郡人】
　　秋七月宣武节度使韩入朝
　　始入朝上待之甚厚献马三千绢五千杂缯三万金银器千两汴之库廐尚有钱百余万緍绢百余万匹马七千匹粮三百万斛
　　羣臣上尊号
　　曰元和圣文神武法天应道皇帝【自淮西用兵以来度支盐鐡及四方争进奉谓之助军贼平又进奉曰贺礼曰助赏及是上加尊号又进奉亦曰贺礼于是左右军中尉各献钱万缗】
　　以令狐楚同平章事
　　时程异卒楚与皇甫镈同年进士故镈引以为相
　　八月以韩为司徒兼中书令张靖为宣武节度使累表请留京师故有是命靖镇宣武继严猛之后代以寛简民便安之
　　魏博节度使田正入朝
　　上待之甚厚正三表请留不许乃加兼侍中遣还镇【正恐一旦物故魏人犹以故事继袭故兄弟子侄皆仕诸朝上皆擢居显列朱紫盈时人荣之】
　　库部员外郎李渤病免
　　渤使陈许还言臣过渭南诸县人多流亡旧三千戸者今才千戸迹其所以然皆由以逃戸税摊于比邻致驱迫俱逃聚敛之臣剥下媚上惟思竭泽不虑无鱼乞降诏书禁絶计不数年人皆复于农矣执政见而恶之渤遂谢病归东都
　　冬十月安南遣将杨清讨黄洞蛮【西原蛮之属有黄氏者居黄□洞是为黄洞蛮长唐书南蛮传西原蛮居广容之南邕桂之西】清作乱杀都防李象古【道古之兄】象古以贪纵苛刻失众心清世为蛮酋象古召为牙将命将兵讨黄洞蛮清因人心怨怒夜还袭州陷之初蛮贼黄少卿自贞元以来数反覆桂管观察使裴行立【□乡从孙】容管经略使【治容州今梧州府容县是】阳旻【字公素惠元子】欲徼幸立功争请讨之上从之岭南节度使孔戣屡谏曰此禽兽耳不足与论是非不聼大发江湖兵防二管入讨士卒多瘴死安南乘之遂杀都防二管亦雕惟戣所部晏然【后杨清为安南将士所杀而黄少卿久未得平韩愈上言黄家贼居无城郭依山傍险寻常亦各营生急则屯聚相保比縁经畧使多不得人侵欺虏以致怨恨遂攻刼州县侵暴平人或聚或散终亦不能为事裴行立阳旻意在邀功献计征讨邕容两管经此凋杀伤疾疫十室九空如此不已臣恐岭南未得宁息兼此贼徒亦甚伤损厌若必深若赦其罪戻遣使宣谕必望风降服仍择素有威信者为经略使处置得宜自无侵叛时不能用】
　　吐蕃围盐州
　　吐蕃十五万众围盐州刺史李文悦竭力拒守凡二十七日吐蕃不能克灵武牙将史奉敬【灵州人】言于朔方节度使杜叔良请兵解围叔良以二千五百人与之奉敬行旬余无声问朔方人以为俱没矣无何奉敬自他道出吐蕃背吐蕃大惊溃去奉敬奋撃大破之
　　贬裴潾为江陵令
