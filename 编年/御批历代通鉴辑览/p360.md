<!-- { "loadSidebar": true } -->
　　先是高仁厚至徳阳【此唐所置徳阳县也今属绵州汉故县在今潼川府射洪县】杨师立遣其将郑君雄等据鹿头闗以拒仁厚击败之【仁厚陈于闗下君雄等悉众出战仁厚设伏于陈后阳败走君雄等追之伏发大败遁还】遂进围梓州【东川节度所治】久之不下仁厚乃为书射城中遗其将士谕降及是郑君雄大呼于众曰天子所诛者元恶耳他人无预也众大噪突入府师立自杀君雄挈其首出降诏以仁厚为东川节度使【后仁厚为陈敬瑄所杀】
　　尚让败黄巢于瑕邱【注见前】贼党斩巢以降
　　尚让追黄巢至瑕邱败之巢众殆尽巢甥林言斩巢兄弟妻子首将诣时溥沙陀军夺之并斩言首以献于溥
　　天平节度使朱瑄【新旧书五代史俱作朱宣宋州下邑人徐无党曰俗以宣为瑾兄于名加玉非也今从通鉴作瑄】击秦宗权败之
　　秦宗权纵兵四出侵噬邻道天平节度使朱瑄【瑄先为天平牙将署濮州刺史留后曹存寔战死瑄守郓州有功拜节度使】有众三万从父弟瑾勇冠三军朱全忠为宗权所攻势甚窘求救于瑄瑄遣瑾将兵救之败宗权于合乡【冯智舒曰在徐州沛县即古互乡】全忠徳之与瑄约为兄弟
　　秋七月时溥献黄巢首
　　时溥遣使献黄巢首并其姬妾上御楼受之宣问姬妾汝曹皆勲贵子女何为从贼其居首者对曰狂贼防逆国家以百万之众失守宗祧播迁巴蜀今陛下乃以不能拒贼责一女子置公卿将帅于何地乎上皆戮之
　　李克用表乞讨朱全忠诏谕解之
　　李克用之还晋阳也大治兵甲奉表自陈为朱全忠所图将佐三百余人并牌印皆没不返乞遣使按问发兵讨之朝廷方务姑息得表大恐但优诏和解之克用前后八表称全忠隂狡祸贼异日必为国患惟乞下诏削其官爵臣自帅本道兵讨之上累遣杨复恭等谕旨称吾深知卿寃方事之殷姑存大体克用终郁不平时藩镇相攻者朝廷不复为之辩曲直由是互相吞噬惟力是视皆无所禀受矣
　　八月进李克用爵为陇西郡王
　　李克用请以其弟克修镇潞从之由是昭义分为二【泽潞为一镇邢洺磁为一镇】
　　九月以王徽知京兆事
　　上以长安宫室焚毁故久留蜀未归以徽为京兆尹招抚流散缮治宫室
　　冬十一月鹿晏据许州诏以为忠武节度使
　　晏之去河中也王建韩建张造晋晖李师泰各帅其众与之俱晏猜忍众心不附田令孜密遣人诱之二建与张造晋晖李师泰帅众数千奔行在令孜养以为假子拜诸卫将军使各将其众号随驾五都又遣诸将讨晏晏弃兴元防襄州【刘巨容奔成都巨容能烧药为黄金田令孜求其方不与后遂杀之灭其族】转掠房邓还据许州【节度使周岌弃城走】晏遂自为留后朝廷不能讨因以为节度使【后二年秦宗权陷许州杀晏】
　　田令孜杀内常侍曹知慤
　　初宦者曹知慤【华原人】有胆畧黄巢陷长安知慤集壮士据嵯峨山【注见前】数遣人变服夜入长安攻贼营贼惊疑不自安朝廷闻而嘉之就除内常侍田令孜恶之矫诏使邠宁将王行瑜【邠州人】袭杀之令孜由是益骄横禁制天子不得有所主断上时语左右而流涕
　　十二月以陈岩为福建观察使
　　初黄巢转掠福建建州人陈岩聚众数千保乡里号九龙军观察使郑鉴表以自代岩为治有威惠闽人安之
　　盗杀中书令王铎
　　先是铎以朱全忠骄悍难制表请还朝诏徙铎义昌节度使【太和中置治沧州】铎厚于奉养及是过魏州侍妾成列服御鲜华魏博节度使乐彦祯之子从训围而杀之掠其侍妾彦祯以遇盗闻朝廷不能诘
　　【乙巳】光啓元年春正月诏招抚秦宗权
　　黄巢虽平宗权复炽寇掠焚剪其残暴又甚于巢军行未始转粮车载盐尸以从北至卫滑西及关辅东尽青齐南出江淮极目千里无复烟火上将还长安畏宗权为患诏招抚之
　　车驾发成都
　　王绪陷汀漳二州【皆唐置今俱为府属福建】
　　秦宗权责租赋于光州刺史王绪不能给宗权怒发兵击之绪惧悉举光夀二州兵五千人渡江转掠江洪防州是月陷汀漳然皆不能守也
　　三月车驾至京师
　　京师荆棘满城狐兎纵横上凄然不乐时朝廷号令所及惟河西山南剑南岭南数十州而已
　　秦宗权僭号诏以时溥为行营都统讨之
　　李可举王镕寇易定王处存击破之
　　卢龙节度使李可举成徳节度使王镕恶李克用之彊而义武节度使王处存与克用亲善又河北唯义武尚属朝廷可举等虑其害己约共灭而分之可举遣其将李全忠【范阳人】攻易州镕亦遣将攻无极【汉县今属正定府】卢龙裨将刘仁恭【深州人】穴地入城陷易州李克用自将救无极大败成徳兵拔新城处存夜遣兵防羊皮袭卢龙军复取易州
　　夏六月卢龙将李全忠杀李可举而代之
　　全忠既丧师恐获罪还袭幽州李可举自焚死全忠自为留后
　　秦宗权遣将孙儒【河南人】陷东都
　　留守李罕之与儒相拒数月兵少食尽弃城西保渑池儒据东都月余焚掠而去城中寂无鸡犬
　　秋七月杀右补阙常濬
　　濬上疏曰陛下姑息藩镇太甚是非功过骈手并足致天下纷纷若此犹未之寤宜稍振典刑以威四方田令孜曰此疏传于藩镇岂不致其猜忿贬濬万州【唐置今属广东琼州府】司户寻赐死
　　八月以赵犨为蔡州节度使
　　秦宗权攻邻道二十余州陷之唯陈距蔡百余里兵力甚弱刺史赵犨日与宗权战宗权不能屈诏以犨为蔡州节度使犨徳朱全忠之援凡所调发无不立至
　　王绪前锋将擒绪奉王潮为将军
　　王绪至漳州以道险粮少令军中毋得以老弱自随犯者斩唯王潮兄弟挟其母以从绪责之曰军皆有法未有无法之军汝违吾令而不诛是无令也潮等曰人皆有母未有无母之人将军奈何使人弃其母乎绪怒命斩其母潮等曰潮等事母如事将军既杀其母安用其子请先母死将士皆为之请乃舎之有望气者谓绪曰军中有王者气于是绪见将卒有勇畧及气质魁岸者皆杀之众皆自危行至南安【隋县今属福建泉州府】潮説其前锋将伏壮士篁中擒绪反缚以徇遂奉潮为将军引兵将还光州约其属所过秋毫无犯行及沙县【唐县今属福建延平府】泉州人张延鲁等以刺史廖彦若贪暴帅耆老奉牛酒请潮为州将潮乃引兵围泉州【既而潮拔泉州杀廖彦若闻观察陈岩威名不敢犯福州境遣使降之岩表潮为泉州刺史潮沈勇有智畧招懐离散均赋缮兵吏民悦服王绪自杀】
　　冬十月田令孜遣朱玫【邠州人】李昌符【昌言之弟】攻河中李克用救之十二月进逼京城
　　先是田令孜自兼两池榷盐使【安邑解县两池旧隷盐铁中和以来河中节度使王重荣专之嵗献三千车以供国用令孜奏复旧制自兼两池使】收其利以赡军徙河中节度使王重荣为泰宁节度使【方镇表昭宗干寜四年始赐号沂海节度使为泰宁军此云泰宁葢史臣追叙之文也】重荣自以有复京城功为令孜所摈不肯之兖州表数令孜十罪令孜结邠宁节度使朱玫鳯翔节度使李昌符【李昌言卒表以昌符为节度使】以抗之重荣求救于李克用克用方怨朝廷不罪朱全忠选兵市马聚结诸胡议攻汴州报曰待吾先灭全忠还扫鼠辈如秋叶耳重荣曰待公自关东还吾为虏矣不若先除君侧之恶退擒全忠易矣时玫昌符亦阴附于全忠克用乃上言玫昌符与全忠相表里欲共灭臣臣不得不自救已集蕃汉兵十五万决以来年济河北讨二镇不近京城保无惊扰还灭全忠以雪讐耻上遣使者谕释冠盖相望玫欲朝廷讨克用数遣人潜入京城烧积聚杀近侍声云克用所为于是京师震恐令孜遣玫昌符将本军及神策等军合三万人屯沙苑以讨重荣重荣发兵拒之告急于克用克用引兵赴之与重荣俱壁沙苑表请诛令孜及玫昌符诏和解之克用不听十二月合战玫昌符大败克用进逼京城令孜奉天子幸鳯翔长安宫室为乱兵焚掠无孑遣矣
　　【丙午】二年春正月田令孜刦帝如寳鸡【即汉陈仓唐改名陈仓注见前】李克用还军河中与王重荣同表请上还宫因罪状田令孜请诛之令孜引兵入宫刦上幸寳鸡从者才数百人宰相朝臣皆不知翰林承旨杜让能【字羣懿审权子】独追及之明日乃有太子少保孔纬【字化文戣之孙】等数人继至太庙神主皆失之上以纬为御史大夫使还召百官时田令孜弄权再致播迁天下共忿疾之朱玫李昌符亦耻为之用且惮蒲晋之彊更与之合萧遘召玫亟迎车驾玫引歩骑五千至鳯翔孔纬诣宰相宣诏萧遘裴澈以令孜在上侧辞疾不见纬令台史趣百官赴行在皆辞以无袍笏纬召三院御史泣谓曰布衣亲旧有急犹当赴之岂有天子防尘而臣子累召不徃邪御史请办装数日而行纬拂衣而起曰吾妻病垂死且不顾诸君善自为谋请从此辞遂复走行在
　　朱玫李昌符追逼车驾帝复走入大散关【注见前】
　　邠岐兵追逼乘舆钲鼓之声闻于行宫田令孜奉上发寳鸡神策军使王建以长剑五百前驱奋击乘舆乃得前上以传国寳授建使负之以从登大散岭李昌符焚阁道丈余将摧折矣王建挟上自烟焰中跃过夜宿板下【上枕建膝而寝既觉始进食解御袍赐建曰以其有泪痕故也】比明车驾才入散关玫至攻不能克嗣襄王煴【肃宗元孙】以疾留遵涂驿【唐书煴本传驿在石鼻石鼻城在寳鸡县东】为玫所得与之俱还鳯翔【克用还太原重荣与玫昌符复表请诛田令孜】
　　三月帝至兴元
　　朱玫李昌符使山南西道节度使石君渉栅险要烧邮驿上由他道以进山谷﨑岖邠军迫其后危殆者数四仅得达山南君渉弃镇走归朱玫鳯翔百官萧遘等罪状田令孜及其党韦昭度【字正己京兆人因供奉僧澈结宦官得同平章事】请诛之诏加王重荣应接粮料使调其谷十五万斛以继国用重荣表称令孜未诛不奉诏诏遣王建帅部兵戍三泉【唐县故城在今陜西汉中府宁羌州】遥领璧州【唐置今四川保宁府通江县是】刺史将帅遥领州镇自此始
　　以孔纬杜让能同平章事
　　上之在寳鸡也孔纬度朱玫必反请速幸梁州翌日车驾已发而玫兵至微纬言几殆及是以纬与杜让能俱同平章事让能从上在险难中未甞暂去左右上劳之曰古谓忠于所事卿无负矣让能谢曰臣世国恩陛下不以臣不肖使扞牧圉临难苟免臣之耻也
　　夏四月朱玫奉襄王煴权监军国事还京师以郑昌图【字光业余庆从孙】同平章事
　　朱玫以田令孜在天子左右终不可去言于萧遘曰主上播迁六年将士冒矢石百姓供馈饷战死饿死十减七八仅能复京城主上更以勤王之功为敇使之荣委以大权使堕纲纪骚扰藩镇召乱生祸玫昨奉尊命来迎大驾不防信察反类胁君吾辈报国之心极矣战贼之力殚矣安能垂头弭耳受制于阍寺之手哉李氏子孙尚多相公盍改图以利社稷乎遘曰主上无大过恶正以令孜专权肘腋致坐不安席近日初无行意令孜陈兵帐前迫胁以行足下尽心王室止有引兵还镇拜表迎銮废立重事遘不敢闻命玫出宣言曰我立李氏一王敢异议者斩遂逼鳯翔百官奉襄王煴权监军国事承制封拜帅百官奉煴还京师使遘为册文遘不从乃使兵部侍郑昌图为之以昌图同平章事【玫以萧遘为太子太保遘称疾辞其弟蘧为永乐令往从之　永乐唐县宋省故城在今山西蒲州府】
　　田令孜自为西川监军
