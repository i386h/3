<!-- { "loadSidebar": true } -->
　　五月贬秦王廷美为涪陵【隋县今重庆府涪州是】县公安置房州【注见前】赵普又以廷美居西京非便讽知开封府李符【字徳昌大名内黄人】上言廷美不悔过而怨望乞徙逺郡以防他变诏降封廷美为涪陵县公房州安置以阎彦进知房州袁廓【劒州梓潼人】通判州事以伺察之【普又恐符言泄乃坐符他事贬宁国司马】
　　定难留后李继捧入朝献银夏绥宥四州【注俱见前】六月继捧弟继迁叛走地斤泽【此夏州叛宋之始　地斤泽在榆林府懐逺县故夏州东北】夏州自李思恭【即拓跋思恭具见前】以来未尝亲朝中国至是继捧率其族入朝帝嘉之赐赉甚厚继捧陈其诸父昆弟多相怼怨乞纳其境内银夏绥宥四州留京居之帝为遣使如夏州防缌麻以上亲赴阙以曹光实【字显忠雅州百丈人】为四州都巡检使时继捧族弟定难军都知蕃落使继迁【其高祖思忠思恭之弟也从讨黄巢战殁赐祠】留居银州闻使至乃诈言乳母死出于郊遂与其党数十人奔入地斤泽出其祖像以示戎人戎人拜泣从者日众【帝寻以继捧为彰徳节度使问曰汝在夏州何道以制诸部对曰羌人悍騺但羁縻而己非能制也】
　　秋九月辽主贤卒【说具前】子隆绪【小字文殊努】立复国号曰契丹【是后辽复称契丹　按文殊努旧作文殊奴今改正】
　　辽主贤如云州至焦山【在今朔平府左云县东南】有疾命韩徳让【匡嗣之子】耶律色珍受遗诏立长子梁王隆绪遂卒隆绪嗣位【諡贤曰孝成皇帝庙号景宗】尊母萧氏为太后【専国事】复国号曰大契丹【改元统和】后以徳让为政事令兼枢密使总宿卫兵耶律博郭济【字布尼雅六院额勒金布格齐之后】总领山西诸州事耶律休格为南面行军都统【按博郭济旧作勃古哲布尼雅旧作蒲奴隠布格齐旧作蒲古只今并改】
　　冬十二月戊午朔日食
　　【癸未】八年春正月罢枢宻使曹彬以王显【字徳明开封人】弭徳超【氏族畧弭氏望出新丰徳超沧州清池人】为枢宻副使
　　酒坊使弭徳超有宠于帝觊代曹彬之位乃自镇州乗传以急变闻曰彬秉政久得士心将为不利且诬以事为徴帝信之郭贽极言救解不聴遂出彬为天平节度使而以显徳超并为副使
　　二月戊子朔日食
　　三月宴进士于琼林苑【琼林宴之名始此】
　　帝亲试礼部贡士于讲武殿始分三甲锡宴于琼林苑宠之以诗遂为定制
　　夏四月弭徳超有罪流琼州
　　徳超以不得枢密使怨望居常怏怏一日诟王显柴禹锡曰我言国家大事有安社稷功止得线许大官汝等何人反在吾上我实耻之言颇侵帝显奏之诏鞫问徳超具状遂夺官秩禁锢琼州而死帝始悟曹彬之诬待之加厚【徳超始因李符荐得事上符贬宁国司马徳超屡称其寃徳超贬帝恶其朋党令徙符岭表初卢多逊之贬崖州也符白赵普曰春州虽近至者必死不若令多逊处之普不答至是以处符嵗余卒　春州注见前】
　　五月河决滑州东南入于淮【此河决入准之始】
　　河大决滑州之韩村泛澶濮曹济诸州壊民田庐东南流至彭城入于淮诏发丁夫十余万塞之【时多隂雨河久未塞帝忧之遣枢密直学士张齐贤乗传诣白马津用太牢加璧以祭明年春滑州复言房竹河决帝曰韩村隄久不成安可重困吾民当以诸军代之及发卒五万以侍卫都指挥使田重进领其役又命翰林学士宋白祭于白马津已而役成帝作河平歌赐近臣蠲水所及州县田租　宋白字太素大名人】
　　六月大水
　　江河汉睢谷洛瀍涧水溢溺死者以万计
　　秋七月郭贽免以李昉参知政事
　　贽尝因论事奏曰臣遭不次之遇誓以愚直上报帝曰愚直何益于事贽对曰虽然犹胜奸邪至是以入对宿酲未解出知荆南府【宋以荆州为江陵府又改荆南府寻复旧】
　　冬十月以姚坦【字明白曹州济隂人】为益王【名元杰本名德和字明哲帝第五子】府翊善【宋东宫官太平兴国中置秩从七品】
　　王作假山召僚属置酒众皆褒美坦独俛首王彊使视之坦曰但见血山安得假山王惊问故坦曰坦在田舎时见州县督税上下相急父子兄弟鞭笞苦楚血流满身此假山皆民税所出非血山而何时帝亦为假山未成闻之亟毁焉王每有过失坦辄尽言规正左右教王称疾帝忧甚召乳母问状乳母曰王本无疾徒以姚坦检束不得自便耳帝怒曰吾选端士辅王为善今乃欲使我逐正人王年少岂解此也必尔辈教之杖乳母于后园召坦慰谕之
　　赵普罢
　　普罢为武胜军【后周置今南阳府邓州是】节度使帝作诗饯之赐宴长春殿普奉诗泣曰陛下赐臣诗当刻石与臣朽骨同泉下帝为之动容【翌曰帝谓宰相曰普有功国家朕昔与游今齿髪衰矣不欲烦以枢务择善地处之因诗以道意普感激泣下朕亦为之堕泪宋琪对曰昨普至中书执御诗涕泣谓臣曰此生余年无阶上答庶几来世得効犬马力臣昨闻普言今复闻宣谕君臣终始可谓两全宋琪字俶宝幽州蓟人】
　　十一月以宋琪李昉同平章事李穆吕正李至【字言几真定人】参知政事
　　昉初与卢多逊善多逊屡谮昉及多逊败帝尝语及其事昉颇为解释帝由是重之遂与琪并相帝谓琪等曰世之治乱在赏当其功罚当其罪即无不治谓为饰喜怒之具即无不乱卿等慎之又谓防正曰古所谓君臣道合者情无间耳凡士未逹见当世之务戾于理者则怏怏于心及列于位得以献可替否当尽其所蕴言或未中亦当佥议而更之俾协于道朕固不以崇髙自恃使人不敢言也【防正初入朝堂冇朝士指之曰此子亦参政耶防正佯为不闻而过之同列不能平诘其姓名防正遽止之曰若一知其姓名则终身不能忘不若弗知之为愈时人服其量】
　　以吕文仲【字子臧歙州新安人】为翰林侍读【宋置掌经筵讲读备顾问秩正七品】王着【字知微京兆渭南人】为侍书【亦翰林官宋置】
　　帝勤于读书自己至申然后释卷诏史官修太平御览一千卷日进三卷宋琪以劳瘁諌帝曰开卷有益不为劳也朕欲周嵗读遍是书耳毎暇日则问文仲以经义着以笔法【明年命宋白李昉纂辑文苑英华一千卷】
　　【甲申】雍熈元年春正月求遗书
　　时三馆所贮遗帙尚多乃诏募中外有以书来上及三百卷当议甄録酧奬余第卷帙之数等级优赐不愿送官者借其本写之由是四方之书间出矣
　　涪陵公廷美以忧卒
　　廷美至房州忧悸成疾卒追封涪王【諡曰悼】以其子德恭德隆为刺史
　　李穆卒
　　穆谨言慎行无有矫饰及是卒帝临其丧哭谓侍臣曰穆操履纯正真不易得朕方倚任遽尔沦没非穆之不幸乃朕之不幸也【赠工部尚书】
　　夏四月羣臣请封禅许之五月乾元文明殿灾六月诏求直言罢封禅
　　先是泰山父老诣阙请封禅羣臣三上表帝许之诏以十一月有事于泰山命翰林学士扈防【字曰明幽州人】等详定仪注五月乾元文明二殿灾诏求直言遣使按察淮浙蜀广狱遂罢封禅【知睦州田锡上疏畧曰给事中不得其人左右补遗不举其职致陛下有朝令夕改舎近谋远之事又言时久升平天下混一故左取右奉致陛下以功业自多然临御九年四方虽寜而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言宰相不得用人而委员外差遣近臣不专受责而求令録封章又言听用太广则条制必繁条制既繁则依从者少自今凡有奏陈当令大臣议而行之毋使垂之空言示之寡信又言宰相若贤当信而用之宰相非贤当择而任之何以置之为具臣而疑之若众人也】
　　冬十月华山隐士陈抟入朝
　　帝之即位也召抟入见待之甚厚至是复至帝谓宰臣曰抟独善其身不干势利方外之士也遣中使送至中书宋琪等从容问曰先生得元黙修养之道可以教人乎抟曰抟山野之人于时无用亦不知神仙黄白之事吐纳养生之理非有方术可传假令白日上升亦何益于世今圣上龙顔秀异有天曰之表博逹古今深究治乱真有道仁圣之主也正君臣协心同德兴化致治之秋勤行修炼无出于此琪等以闻帝益重之赐号希夷先生还华山
　　知夏州尹宪【并州晋阳人】袭李继迁破走之
　　宪与曹光实袭继迁于地斤泽大破之斩首五百级焚四百余帐继迁与其弟继冲遁免获其母妻而还
　　十二月立妃李氏【处耘女】为皇后
　　赐京师大酺三日
　　【乙酉】二年春二月李继迁诱杀都廵检使曹光实遂袭银州据之
　　继迁自地斤泽败转徙无常渐以彊大西人以李氏世着恩德多归之于是率众攻麟州使人绐都廵检曹先实曰我数奔北势窘愿讲甥舅之礼期日防于葭芦川【在今葭州西源出榆林县下流入黄河以岸多葭苇故名】纳降光实信之且欲擅其功故不与人谋至期继迁设伏止领数十人近城迎光实光实从百骑赴之继迁前道北行至其地忽举手挥鞭伏兵尽起光实被害遂袭据银州
　　禁増置寺观
　　京城外有僧积薪将自焚帝闻之恶其惑众令配流恶处仍毁其所居因谓宰相曰近多请建置寺观屋才数十间辄求名额大抵诳惑闾阎藏隐奸耳诏天下寺观非籍所存无得建置
　　遣知秦州田仁朗【大名元城人】等将兵讨李继迁
　　夏四月江南饥
　　遣使赈之
　　宴羣臣于后苑
　　先是帝诏宰相近臣赏花于后苑谓之曰春风暄和万物茂畅四方无事朕以天下之乐为乐宜令侍从词臣赋诗至是召辅臣三司使翰林枢密直学士尚书省四品两省五品以上三馆学士宴于后苑赏花钓鱼命羣臣赋诗因习射水心殿赏花曲宴自此始
　　征田仁朗还五月副将王侁【字秘权开封浚仪人】击李继迁走之银麟夏州蕃内附
　　继迁既杀曹光实遂围三族砦【与下悉利诸砦皆羌戎所居今在绥德州米脂县界】砦将折裕木【旧作遇也今改】杀监军使者与继迁合继迁乗胜攻抚寜砦【本隋县后废为砦故城在今绥德州西】时仁朗行及绥州【注见前】方请益兵俟报闻之喜曰戎人常乌合冦边胜则进攻则走不可穷其巢穴今继迁啸聚数万尽鋭以攻孤垒抚寜小而固非浃旬所能破我俟其困以大兵临之分遣彊弩三百邀其归路虏成禽矣部署已定仁朗欲示闲暇纵酒摴蒱侁等因媒糵之帝闻三族已陷大怒征仁朗还下御史狱问状仁朗对曰臣已定擒继迁防防诏至不果因言继迁得戎情愿优诏怀来或以厚利啖部落酋长令图之不尔他日大为边患帝愈怒特贷死窜商州是月侁等出银州北破悉利诸砦枭其酋折罗遇麟州诸蕃皆请纳马赎罪助讨继迁侁遂与所部兵入浊轮川【在葭州神木县西北下流入黄河考宋史夏国传继迁筑堡于石州浊轮谷石州今山西永寜州是与葭绥接壤川水盖出谷中流迳神木以入于河】斩首五千级擒裕木继迁遁去时诏郭守文【并州太原人】与侁同领边事守文复与知夏州尹宪击盐城【在榆林府定边县今曰盐埸堡】诸蕃焚千余帐由是银麟夏三州蕃百二十五族悉内附戸万六千余【继迁降于契丹契丹以为定难节度使寻以义成公主妻之】
　　秋九月废楚王元佐【字惟吉初名德荣帝长子】为庶人
