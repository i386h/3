<!-- { "loadSidebar": true } -->
　　先是梁王入朝上疏欲留帝不许王归国意忽忽不乐未几卒太后哭极哀不食曰帝果杀吾子帝哀惧不知所为与长公主计之乃分梁为五国尽立孝王男五人为王【买为梁王明为济川王彭离为济东王定为山阳王不识为济隂王】女五人皆食汤沐邑太后乃説为帝加　餐【梁后五王济川济东俱以罪废山阳济隂俱无子国皆除惟梁独存】
　　六月匈奴宼鴈门【汉郡治善无故城在今山西朔平府右玉县南】上郡
　　匈奴入鴈门上郡李广【成纪人】为上郡太守【广初为上谷太守数与匈奴战公孙毘邪谓上曰李广材气天下无双自负其能数与虏角恐亡之乃徙上郡】从百骑出卒遇匈奴数千骑广骑欲驰还广曰吾去大军数十里今走匈奴追射我立尽今我留匈奴必以为大军之诱不敢击乃令诸骑前未到匈奴陈二里所皆下马解鞍以示不走匈奴有白马将出防其兵广上马与十余骑奔射杀之还解鞍令士皆纵马卧防暮匈奴终怪之不敢击夜引而去
　　秋七月辛亥晦日食
　　以成【南阳穰人】为中尉
　　自郅都死长安宗室多暴犯法上乃召济南都尉成为中尉其治效郅都其亷弗如然宗室豪杰人人惴恐【成后迁内史以罪废已复起为闗都尉吏民出入闗者号曰宁见乳虎无直成之怒其暴如此】
　　【戊戌】后元年春正月诏治狱者务先寛
　　诏曰狱重事也人有智愚官有上下狱疑者谳有司有司所不能决移廷尉谳而后不当谳者不为失【顔师古曰假令谳讫其理不当所谳之人不为罪失】欲令治狱者务先寛
　　夏地震
　　震凡二十二日
　　丞相舍免
　　秋七月乙巳晦日食
　　八月以卫绾【大陵人】为丞相直不疑【直氏楚人直弓之后不疑南阳人】为御史大夫
　　初绾以戏车【顔师古曰若今弄车之技】为郎事文帝迁中郎将醇谨无它【无余志念也】上为太子时召文帝左右饮绾称病不行文帝且崩属上曰绾长者善遇之故上亦宠任焉不疑为郎有同舍告归误持其同舍郎金去同舍郎疑不疑不疑买金偿后告归者至而归金亡金郎大慙以此称为长者人或毁不疑以为盗嫂不疑曰我乃无兄然终不自明也
　　下条侯周亚夫狱亚夫不食死
　　上召亚夫食独置大胾无切肉又不置箸亚夫心不平顾尚席【主席者】取箸上视而笑曰此非不足君所乎【孟康曰此非不足满于君所乎嫌恨之也】亚夫免谢上上曰起亚夫因趋出上目送之曰此鞅鞅非少主臣也居无何亚夫子为父买工官尚方【工官即尚方之工尚方少府属掌工作器物】甲楯可者为人所告事连汚亚夫召诣廷尉廷尉责问曰君侯欲反乎亚夫曰臣所买乃器也何谓反乎吏曰君纵不欲反地上即欲反地下耳侵之益急亚夫不食五日欧血而死
　　【己亥】二年春正月地一日三动
　　夏四月诏戒二千石【汉太守秩二千石】修职事
　　诏曰雕文刻镂伤农事者也锦绣纂组害女红者也农事伤则饥之本也女红害则寒之原也饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官【少府属掌膳食】省繇赋欲天下务农蚕素有蓄积以备灾害彊无攘弱众无暴寡老耆以夀终防孤得遂长今嵗或不登民食颇寡其咎安在或诈伪为吏以货赂为市渔夺百姓侵牟万民县丞长吏也奸法与盗盗【谓犯法者直共盗为盗耳】甚无谓也其令二千石各修其职不事官职耗【读与眊同不明也】乱者丞相以闻请其罪
　　秋大旱
　　【庚子】三年冬十月日月皆赤凡五日
　　十二月晦雷日如紫五星逆行守太微【晋书天文志太微天子庭五帝之座十二诸侯府也】月贯天庭【注见前】中
　　春正月诏劝农桑禁采黄金珠玉
　　诏曰农天下之本也黄金珠玉饥不可食寒不可衣间嵗或不登意为末者众农民寡也其令郡国务劝农桑益种树可得衣食物吏发民若取庸【韦昭曰发民用其民也取庸因其资以雇庸也】采黄金珠玉者坐赃为盗二千石聴者与同罪
　　帝崩太子彻即位【是为孝武帝】
　　尊皇太后为太皇太后皇后为皇太后
　　二月阳陵【注见前】
　　【史臣曰汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉云文景美矣】







　　御批厯代通鉴辑览卷十四
<史部,编年类,御批历代通鉴辑览>
　　钦定四库全书
　　御批歴代通鉴辑览卷十五
　　汉
　　世宗孝武皇帝
　　【辛丑】建元元年【师古曰自古帝王未有年号始起于此】举贤良方正直言极谏之士以董仲舒为江都相
