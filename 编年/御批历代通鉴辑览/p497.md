<!-- { "loadSidebar": true } -->
　　金富勒呼自以太宗长子跋扈尤甚兖王额尔衮为左丞相复附之逹兰方持兵柄遂相与谋反事觉富勒呼额尔衮皆伏诛以逹兰属尊释不问已而逹兰复以谋反伏诛【时金以逹兰与杜充为行台左右丞相命下逹兰谓使者日我开国功臣也何罪而使我降与杜充同伍遂复与翼王呼兰等谋反事觉金主疑达兰与宋隂结故主割地遂命誺之逹兰南走追而杀之于祁州其党皆死　呼兰旧作鹘懒今改】
　　王伦如金金人执之
　　乌珠言于金主曰逹兰富勒呼主割河南与宋必有隂谋今使在汴勿令逾境伦闻之即遣介具言于朝会孟庾至汴伦即解留钥将使指赴金国议事行至中山会逹兰谍反金人执之遣副使蓝公佐还议嵗贡正朔誓命等事及索河东北士民之在南者而徙伦居于河间以待报命之至时皇后邢氏崩于五国城金人秘之
　　冬十二月李光罢
　　光初谓可因和为自治之计故署防不辞及秦桧议撤淮南守备夺诸将兵权光始极言和不可恃备不可撤桧恶之光复折于帝前曰观桧之意是欲壅蔽陛下耳目盗弄国柄懐奸误国不可不察桧大怒光遂求去
　　【庚申】十年【金天眷三年】春正月遣工部侍郎莫将等使金初将为司农丞与监察御史施廷臣附秦桧抗章力赞和议桧擢用将为起居郎廷臣为侍御史朝论大骇尚书晏敦复等上疏切谏于是二人皆不敢受命桧患之至是以将为工部侍郎充迎防梓宫奉迎两宫使
　　故相李纲卒【諡忠定】
　　纲负天下之望以一身用舍为社稷生民安危虽身或不用用且不久而其忠诚义气凛然动乎逺迩每使者至今金人必问李纲赵鼎安否其为逺人所畏服如此及是卒于福州赠少师【朱子曰纲知冇君父而不知有身知天下之安危而不知身之有祸难虽以谗问窜斥屡濒九死而爱君忧国之志终有不可夺者可谓一世之伟人矣】
　　夏五月金乌珠萨里罕分道南侵复破河南陜西州郡乌珠以归河南陜西地为非计而张通古又言宋置戍河南请及其部置未定当议收复鸟布然之及达兰诛遂大阅国中兵于祁州命乌珠自黎阳趋河南右监军萨里罕出河中趋陜西乌珠率孔彦舟等入汴遣乌禄【鄂尔多之子即世宗】取归徳李成取河南分兵下诸郡于是东京留守孟庾南京留守路允迪皆以城降权西京留守李利用弃城走河南州县皆降拱州守臣王慥亳州提辖魏经死之萨里罕入同州趋永兴军权知军事郝逺开门纳之陜西州县所至迎降逺近震恐【秦桧以其言不讐甚惧谓给事中冯檝曰金人败盟我之去就未可卜前此大臣皆不足虑独君乡衮未洌上意君其为我探之机入见曰金人长驱犯顺势必兴师如张浚者且湏以戎机付之帝正色曰寜至覆国不用此人桧闻之喜】
　　诏呉璘同节制陜西诸军六月璘败金人于扶风复其城萨里罕走鳯翔
　　初胡世将在河池仓卒召诸将议时吴璘孙渥已在杨政田晟继至诸将请少退清野以挫其锋渥言河池不可守璘厉声折之曰懦语沮军可斩也璘请以百口保破敌世将壮之指所居帐曰世将誓死于此遂遣诸帅分据渭南寻诏世将移屯蜀口以璘同节制陜西诸路军马时金人攻石壁砦【在秦州界】璘遣姚仲等破走之既而萨里罕使鹘眼郎君以三千骑冲璘军璘使统制李师顔以骁骑击败之金人先于扶风筑城既败入城拒守官军攻防其城获三将及女真百十七人萨里罕怒甚自战百通坊【在鳯翔府扶风县西南】仲力战破之萨里罕还凤翔由是金人不敢度陇分屯之军得全师而还
　　东京副留守刘锜大败金人于顺昌乌珠走汴
　　初锜赴东京率所部自临安泝江絶淮至涡口方食忽暴风防坐帐锜曰此恶兆也主暴兵即下令兼程而进闻金人败盟南下锜与将佐舍舟陆行先趋三百里至顺昌城下谍报东京已降知府陈规见锜问计锜曰城中有粮则能与君共守规曰有米数万斛锜曰可矣乃与规议敛兵入城为守御计【时锜所部多王彦八字军以将驻于汴皆携孥以行至是锜召渚将问计诸将皆曰金兵不可敌也请以精锐遮老稚顺流还江南锜曰吾本赴官留司今东京为金所破幸吾全军至此有城可守奈何弃之吾意决矣敢言去者斩乃凿舟沉之示无去意寘家寺中积薪于门戒守者曰脱有不利即焚吾家母辱敌乎也于是军士皆奋男子备守战妇人砺刀剑争呼跃曰平日人欺我八字军今日我当兴国破敌立功】时守偹一无所恃锜于城上躬自督励取刘豫时所造痴车以轮辕埋城上又撤民户扉周匝蔽之城外有民居数千家悉焚之凡六日粗毕而金兵已涉颍河遂围城锜预于城下设伏擒金将阿里【旧作阿黒今改后仿此】等二人诘之云韩将军【谓韩常】营白沙窝【在颍州府阜阳县西北】距城三十里锜夜遣千余人击之连战杀伤颇众既而金三路都綂葛王乌禄以兵三万与龙虎大王合而薄城锜令开诸门金人疑而不敢近锜用破敌弓翼以神臂彊弩射之敌稍却复以步兵邀击溺河死者不可胜计破其鐡骑数千时顺昌围已四日金兵益盛乃移砦于李村【在阜阳县北】锜遣阎充募壮士五百夜斫其营是夕天欲雨电光四起见辫发者輙殱之金兵退十五里锜复募百人往或请衔枚锜笑曰无以枚也命折竹为嘂【古吊切同呌周礼鸡人嘑旦以嘂百官】如市井儿以为戯者人持一为号直犯金营电所烛则奋击电止则匿不动金兵大乱百人者闻吹嘂声即聚金人益不能测终夜自战积尸盈野退军老婆湾【在颖州府太和县颍河北岸】乌珠在汴闻之即索靴上马帅十万众来援锜防诸将问计或言今已屡防宜乘此势具舟全军而归规曰朝廷养兵十五年正为缓急之用况已挫敌锋军声稍振虽寡众不敌然有进无退锜曰府公文人犹誓死守况汝曹耶且敌营甚迩而乌珠又来吾军一动彼蹑其后则前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命【锜募得曹成等二人谕之曰遣汝作间事防重赏第如我言敌必不杀汝今置汝绰路骑中汝遇敌则作坠马为敌所得敌帅问我何如人则曰太平边帅子喜声伎朝廷以两国讲和使守东京图逸乐耳已而二人果遇敌被执乌珠问之对如前乌珠喜曰此城易破耳即置鹅车炮具不用而械成等还锜】乌珠至城下责诸将防师众皆曰南朝用兵非昔之比元帅临城自见锜遣耿训约战乌珠怒曰刘锜何敢与我战以吾力破汝城直用靴尖趯倒耳训曰太尉非但请战且谓太子必不敢济河愿献浮桥五所济而大战乌珠曰诺乃下令明日府治防食迟明锜果为五浮桥于颍河上置毒颍上流及草中戒军士虽渴死毋饮于河时大暑金人逺来疲敝昼夜不解甲人马饥渴食水草者辄病往往困乏锜士气闲暇军皆番休方晨气清凉按兵不动逮未申时忽遣数百人出西门接战俄遣数千人出南门戒令勿喊但以锐斧犯之统制官赵撙韩直身中数矢战不肯已士殊死鬭入其阵刀斧乱下金兵大败是夕大雨平地水深尺余明日乌珠拔营而去锜遣兵追之死者数万方大战时乌珠被白袍乗甲马以牙兵三干出战兵皆重铠甲号铁浮图戴铁兜鍪周匝缀长檐三人为伍贯以韦索毎进一步即用拒马拥之进一步拒马亦进退不可郤锜军以鎗摽去兜鍪大斧断其臂碎其首金又以铁骑分左右翼号拐子马皆女真为之号长胜军专以攻坚战酣然后用之自用兵以来所向无前至是亦为锜军所杀自辰至申锜以拒马木为障少休城上鼓声不絶乃出饭羮坐饷战士如平时金人不敢近食已复撤拒马木深入大战又破之弃尸毙马血肉枕藉车旗器甲积如山阜乌珠平日所恃以为强者十损七八至陈州数诸将之罪皆鞭之遂还汴【既而洪皓自金宻奏顺昌之防金人震恐防魄燕之重寳珍器悉徒而北意欲损燕以南弃之故议者谓是时诸将恊心分路追讨则乌珠可擒汴京可复而王师亟还自失机防良可惜也】
　　岳飞遣兵败金人于京西
　　帝赐飞札曰设施之方一以委卿朕不遥度飞乃遣王贵牛臯杨再兴李寳【河北人】等经畧西京汝郑颍昌陈曹光蔡诸郡又命梁兴渡河紏合忠义社取河东北州县又遣兵东援刘锜西援郭浩自以其军长驱以图中原将发宻奏言先正国本以安人心然后不常厥居以示不忘复仇之意飞将李寳牛臯相继败金人于京西
　　闰月金人攻泾州经畧田晟破走之
　　萨里罕与呉璘杨政夹渭河而阵璘驻兵大虫岭【即西平原在鳯翔府寳鸡县东北其原髙峻故谓之岭】萨里罕觇之曰善战者立于不败之地此难与争乃引去趋邠州田晟遣将拒之于青溪岭【在平凉府泾州西南】胡世将又遣王彦杨从仪分道而出屡战败之萨里罕还屯鳯翔既而复出攻泾州田晟据山为阵乗金师壁垒未定奋兵击败之夺其兵马甚众萨里罕走还鳯翔
　　岳飞收复河南州郡
　　飞攻金人于蔡州破之复其城于是遣张宪败金韩常于颍昌又复淮寜府郝晸复郑州张应韩清复西京杨遇复南城军【宋置在河南府巩县西南】乔握坚复赵州他将所至皆防金人大震河南兵马钤辖李兴聚兵应飞收复伊阳等八县及汝州金河南尹李成弃城遁走诏兴知河南府飞又使张应李兴复永安军【宋初置县以奉陵寝后改军故城在今巩县西南】
　　韩世忠遣兵复海州
　　世忠使王胜等复海州父老裒金帛以犒军胜不受世忠每出军必戒以秋毫无犯军之所过耕夫皆荷锄而观
　　张俊使王徳复宿州金人弃亳而遁俊入亳遽还夀春俊遣统制王德援颍昌兵还就檄德复宿州徳倍道自夀春驰至蕲县与金游骑遇遂入城偃旗卧皷游骑引去徳因潜师趋宿州夜半薄金营金人阻汴水邀战徳防马先济歩骑从之遥谓金人曰吾与尔大小百战虽名王贵胄莫不糜碎尔何为者金将髙统军遂投兵降守将马秦驰入城闭门固守徳叱其子顺先登秦遂降宿州平德乘胜趋亳州与俊防于城父【注见前】时郦琼与葛王乌禄在亳闻德至曰夜乂未易当也即遁去徳入亳州请于俊曰今兵威已震请乗胜进取俊不从而还【初钦宗时徳以十六骑径入隆徳府缚金守臣姚大师献于朝钦宗间状姚对曰臣就防时止见夜乂耳由是人呼为王夜乂】
　　安置赵鼎于潮州
　　秦桧恶鼎居越逼已徒知泉州又讽司諌谢祖信等论鼎尝受张昌邦伪命遂尔夺节提举洞霄宫鼎自泉还复上书言时政桧忌其复用又讽中丞王次翁【字庆曾济南人】论其干没都督府钱十七万谪官居兴化军次翁及右諌议大夫何铸【字伯寿余杭人】论之不已乃贬清逺军节度副使潮州安置
　　秋七月以王次翁参知政事
　　次翁由秦桧荐为中丞凡可以为桧地者无不力为之及金人败盟帝下诏罪状乌珠次翁惧桧得罪因奏曰前日国是初无主议事有小变更用他相后来者未必贤而排黜异党纷纷累月不能定愿陛下以为至戒帝深然之桧德其言遂引同列由是桧益安据其位公论不能撼揺矣
　　岳飞击走金乌珠于郾城追至朱仙镇【在开封府祥符县西南以朱亥旧里故名】大破之遣使修治诸陵
