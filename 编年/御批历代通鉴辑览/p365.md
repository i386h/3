<!-- { "loadSidebar": true } -->
　　外寛宏而内巧险与崔昭纬深相结故得为相季父安潜谓所亲曰吾父兄刻苦以立门户终为缁郎所坏缁郎小字也
　　冬十月杀雷州司户杜譲能以李茂贞为鳯翔兼山南西道节度使
　　李茂贞勒兵不解请诛杜譲能然后还镇崔昭纬复从而挤之遂赐死自是朝廷动息皆禀于邠岐南北司徃徃依附二镇以邀恩泽复以茂贞镇两道于是茂贞尽有鳯翔兴元洋陇秦十五州之地
　　十一月以王行瑜为太师号尚父赐铁劵
　　行瑜求为尚书令韦昭度密奏曰太宗以尚书令登大位自是不以授人惟郭子仪以大功拜终身避譲行瑜安敢轻议遂有是命
　　十二月朱全忠请领盐铁不许
　　朱全忠请徙盐铁于汴州崔昭纬以为全忠新破徐郓兵力倍増若更判盐铁不可复制乃赐诏开谕之
　　邵州刺史邓处讷【邵州龙潭人】取潭州杀周岳
　　初处讷从闵朂爲邵州刺史朂爲周岳所杀【事见前】处讷闻而哭之诸将入吊处讷曰吾与公等咸受仆射【谓闵朂】大恩今岳杀之吾欲与公等竭力爲仆射报仇可乎皆曰善于是训卒厉兵八年乃结朗州刺史雷满共攻潭州斩岳自称留后诏以爲节度使
　　【甲寅】干宁元年春正月李茂贞入朝
　　茂贞入朝大陈兵自卫数日归镇
　　二月以郑綮【字蕴武以进士登第】同平章事
　　綮好诙谐多为歇后诗讥嘲时事上以爲有所蕴手注班簿命以爲相闻者大惊堂吏往告之綮笑曰诸君大误使天下更无人未至郑綮吏曰特出圣意綮曰果如是奈人笑何既而贺客至綮搔首言曰歇后郑五作宰相时事可知矣累譲不获乃视事【已而綮累表避位竟致仕】
　　李克用克邢州杀李存孝
　　先是克用自引兵攻邢州掘堑筑垒环之【存孝时出突击堑垒不能成河东牙将袁奉韬使人绐存孝曰大王俟堑成即归诸将非尚书敌咫尺之堑安能沮尚书之锋鋭邪存孝以爲然按兵不出旬日堑垒成飞走不能越存孝由是遂穷】及是邢州城中食尽存孝出见克用泥首谢罪克用囚之以归车裂于牙门【存孝骁勇军中莫及常将骑兵为先锋身披重铠腰弓髀槊独舞铁挝陷陈万人辟易克用惜其才意临刑诸将必为之请既而诸将疾其能竟无一人言者既死克用为之不视事者旬日又有薛阿檀者其勇与存孝相侔诸将疾之常不得志密与存孝通恐事泄遂自杀自是克用兵势浸弱而朱全忠防盛矣】
　　夏五月刘建锋马殷入潭州杀邓处讷
　　孙儒之败也刘建锋马殷收余众七千南走比至洪州已十余万及是至醴陵【后汉县今属湖南长沙府】邓处讷遣其将蒋勋将步骑三千守龙囬闗【在长沙府善化县东叠峰防峙如城中间仅通一路今名闗山】殷遣使説勋曰刘龙骧智勇兼人将十万众精鋭无敌而君以乡兵数千拒之难矣不如先下之取富贵还乡里不亦善乎勋谓众曰东军许吾属还矣士卒皆懽呼弃旗帜铠仗遁去建锋令前锋衣其甲张其旗趣潭州守者以爲闗兵还纳之建锋径入府杀处讷自称留后已而朝廷以建锋爲武安节度使建锋以殷爲内马步军都指挥使【蒋勋求邵州建锋不许勋引兵冦湘潭据郡州建锋遣殷击之　湘潭梁县今属长沙府】
　　王建克彭州【唐置今爲县属成都府】杀杨晟
　　初田令孜以杨晟爲威戎节度使治彭州令孜既败王建遣兵围之久而不下【民皆窜匿山谷诸寨日出俘惊谓之淘虏有军士王先成者新津人本书生世乱爲兵度诸将唯王宗侃最贤乃往説之因条列为状凡七条一乞招安山中百姓二乞禁诸寨淘虏三乞置招安寨以处招安百姓四乞招安之事须委宗侃专掌五乞严勒诸寨其前日所虏悉部送招安寨中敢匿者斩六乞置行县以抚理百姓给帖壮者使入山招其亲戚七彭土宜麻民未入山多沤蔵者宜令行县晓谕使出而鬻之以爲资粮宗侃白建建悉从之三日山中民争出赴寨月余各复故业】及是彭州城中食尽建克之杀杨晟获其马步使安师建欲使为将师建泣谢曰师建誓与杨司徒同生死不忍复戴日月惟速死为惠再三谕之不从乃杀之礼葬而祭之
　　六月以李谿【字景望鄘之孙】同平章事寻罢之
　　以翰林学士李谿爲相【时郑延昌罢以谿代】方宣制知制诏刘崇鲁出班掠麻恸哭上召问之对曰谿奸邪依附宦官得在翰林不任相恐危社稷谿竟罢爲太子少傅上师谿为文崔昭纬恐分已权故使崇鲁沮之谿十表自讼丑诋崇鲁尝庭拜田令孜爲朱玫作劝进表恸哭正殿爲国不祥诏停崇鲁见任
　　秋八月杨复恭等伏诛
　　李茂贞防阆州杨复恭帅其党出走韩建获之献阙下斩于独栁【茂贞献复恭与守亮书诉致仕之由云承天门乃隋家旧业大侄但积粟训兵勿贡献吾于荆榛中立夀王才得尊位广定策国老有如此负心门生天子】
　　冬十一月杨行密取泗州
　　朱全忠遣使至泗州陵慢刺史张谏谏举州降行密行密遣押牙唐令囬持茶万余斤如汴宋贸易全忠执令囬尽取其茶扬汴始有隙
　　十二月李克用攻幽州克之李匡筹走死
　　刘仁恭数因葢寓献防于克用愿得兵万人取幽州克用方攻邢州分兵数千纳仁恭不克匡筹益骄数侵河东之境克用怒大举兵攻匡筹防武州【唐光启中置今直宣化府是】进围新州【本北燕州光启中更名今宣化府保安州是】匡筹遣兵救之李克用逆战破之新州降匡筹复发兵出居庸闗克用使精骑夹攻之幽兵大败匡筹奔沧州义昌节度使卢彦威遣兵攻杀之克用进军幽州其大将请降【自李全忠得幽州凡三世十年而减】幽州军民以麾葢歌皷迎克用入府舍克用命李存审【本姓苻宛邱人克用养以为子】刘仁恭畧定巡属
　　以刘隠为封州刺史
　　封州刺史刘谦卒其子隠居防贺江【谦以刺史兼贺江镇遏使　贺江源出广西富川县南迳贺县至广东肇庆府封川县亦曰封溪水入西江】士民百余人谋乱隐一夕尽诛之岭南节度使刘崇龟召补押牙表刺封州【既而崇龟卒嗣薛王知柔代为帅未至防广州将卢琚单玘作乱隐以封州兵攻杀之迎知柔知柔辟隐行军司马知柔赠忠宣太子业五世孙】
　　【乙夘】二年春正月防国节度使王重盈卒
　　王重盈卒军中请以重荣子珂知留后【珂本重荣兄重简子重荣养以为子】重盈之子保义节度使珙晋州刺史瑶举兵击珂表言珂非王氏子珂上表自陈且求援于李克用上遣中使谕解之
　　二月董昌僣号于越州
　　昌爲政苛虐加敛数倍以充贡献由是宠命相继求爲越王未许昌不悦曰朝廷欲负我矣有谄之者曰与其爲越王曷若爲越帝于是民间讹言相率填门请昌为帝昌大喜集将佐议之副使黄褐【闽人】曰今唐室虽防天人未厌大王兴于亩受朝廷厚恩位至将相富贵极矣奈何一旦忽爲族灭之计昌族诛之又问防稽令呉镣镣曰大王不为真诸侯以传子孙欲爲假天子以取灭亡邪昌亦族诛之山隂令张逊曰浙东虽领六州王若称帝彼必不从徒守孤城爲天下笑耳昌又杀之遂称皇帝【先是咸通末呉越间讹言山中有大鸟四目三足声云罗平天册见者有殃民间多画像祀之及昌僣号曰此吾鸑鷟也乃自称大越罗乎国改元顺天署城楼曰天册之楼令羣下谓已曰圣人　鸑鷟凤属】钱镠遗昌书曰与其闭门作天子与九族百姓俱陷涂炭岂若开门作节度使终身富贵邪及今悛悔尚可及也昌不聴镠以状闻
　　复以李谿同平章事三月罢
　　上重谿文学复以爲相崔昭纬与邠岐相结得天子过失朝廷机事悉以告之谿再入相昭纬使告行瑜曰向者尚书令之命已行矣而韦昭度沮之今又引李谿爲同列相与荧惑圣聴恐复有杜太尉之事行瑜乃与茂贞表谿奸邪昭度无相业宜罢居散秩上报曰军旅之事朕则与藩镇图之至于命相当出朕懐行瑜等论列不已谿复罢
　　以刘仁恭爲卢龙节度使
　　从李克用之请也
　　崔罢以王抟【字昭逸兴曾孙】同平章事
　　王珙王瑶请朝廷命河中帅诏以充防国节度使抟同平章事
　　以王珂爲防国留后
　　珂李克用之壻也克用表重荣有功于国请赐珂节钺王珙厚结王行瑜李茂贞韩建更上表称珂非王氏子请以珂爲陜州珙爲河中上报曰先已允克用之奏矣
　　杨行密取濠州
　　行密攻濠州防之掠得徐州人李氏子生八年矣养以爲子其长子渥【字承天】憎之行密谓徐温曰此儿质性识颇异于人吾度渥必不能容今赐汝爲子温名之曰知诰【字正伦俊复姓李名升】知诰勤孝过诸子温爱之使掌家事家人无违言及长喜书善射识度英伟行密谓温曰知诰俊杰诸将子皆不及也【胡三省曰徐知诸事始此】既而行密复取寿州及连水【隋县今曰安东属淮安府】
　　夏四月罢诸王将兵
　　上以郊畿多盗至有逾垣入宫侵犯陵寝者欲令宗室诸王将兵巡警又欲使之四方抚慰藩镇南北司用事之臣恐其不利于已交章论諌上不得已罢之
　　五月制削夺董昌官爵委钱镠讨之
　　王行瑜李茂贞韩建举兵犯阙杀韦昭度李谿
　　行瑜以不得尚书令怨朝廷畿内有八镇兵左右军郃阳【汉县今属同州府】镇近华州韩建求之良原【隋县元省故城在今平原府灵台县】镇近邠州王行瑜求之宦官曰此天子禁军何可得也王珂王珙争河中行瑜建及茂贞皆爲珙请不能得耻之珙使人语三帅曰珂与河东婚姻必爲诸公不利请讨之行瑜使其弟同州刺史行约攻河中而自与茂贞建各将精骑数千入朝上御安福门以待之三帅盛陈甲兵拜伏舞蹈上诘之曰卿軰不奏请俟报辄称兵入京城其志欲何为乎若不能事朕今日请避贤路行瑜茂贞流汗不能言独韩建粗述入朝之由上与之宴三帅奏称南北司互有朋党隳紊朝政韦昭度讨西川失防李谿作相不合众心请诛之上未之许行瑜等辄杀之及枢密使康尚弼等数人请除王珙河中徙王行约于陜王珂于同州上皆许之李克用闻三镇犯阙即日遣使发北部兵期以来月渡河入闗始三帅谋废上立吉王保【懿宗子帝弟也】及闻克用起兵行瑜茂贞各留兵三千人宿卫京师与建皆还本镇
　　六月以孔纬同平章事张濬爲诸道租庸使
　　上以崔昭纬等外交藩镇朋党相倾思得骨鲠之士故骤用纬濬既而朱全忠荐濬上欲复相之李克用表请发兵击全忠且言濬朝爲相臣夕至阙诏和解之
　　李克用举兵讨三镇秋七月王行约李继鹏作乱帝如石门镇【今曰石门谷在西安府蓝田县西南长安志唐昭宗出幸南山次石门佛寺即此质实以爲在淳化又以爲在静宁皆非纠缪以爲在畧阳尤误】
