<!-- { "loadSidebar": true } -->
　　先是河南北诸州官自卖海盐岁収緍钱十七万人散蚕盐【所以襄茧】敛民钱言事者称民坐私贩盐抵罪者众不若听民自贩而岁以官所卖钱直敛于民谓之食盐钱髙祖从之俄而盐价顿贱毎斤至十钱至是三司使董遇欲増求羡利而难于骤变前法乃重征盐商过者七钱留卖者十钱由是盐商殆絶而官复自卖其食盐钱敛之如故
　　十二月闽以李仁遇同平章事
　　仁遇闽主曦之甥也年少美姿容得幸于曦以为左仆射与吏部侍郎李光凖并同平章事【曦滛侈无度资用不给国计使陈匡范增算商之法以献曦大悦曰匡范人中宝也已而岁入不登其数乃借于民以足之匡范以忧死曦后知其借于民也剖棺断尸弃之冰中泉州刺史余廷英贪秽畧人子女事觉下吏廷英献买宴钱万缗曦召见曰宴已买矣皇后贡物安在廷英复献钱于后未几遂以廷英为相于是校书郎陈光逸上书陈曦大悲五十事曦怒杀之】
　　【癸晋天福八年南唐李璟保大元年殷王廷政天徳夘元年南汉刘晟干和元年是岁并殷凡六国三镇】春二月晋主还东都【晋主即位于邺都及是始还汴】
　　晋主之初即位也大臣议奉表称臣告哀于契丹景延广请致书称孙而不称臣李崧曰陛下如此他日必躬擐甲胄与辽战于时悔无益矣延广固争冯道依违其间晋主卒从延广议辽主大怒遣使来责让延广复以不逊语答之辽卢龙节度使赵延寿欲代晋帝中国屡説辽主击晋辽主颇然之晋主闻辽将南侵还东京然犹与辽问遗相往来无虚月
　　唐主昪殂
　　唐宣城王景逹刚毅开爽唐主爱之屡欲以为嗣宋齐邱亟称其才唐主以璟年长而止尝如璟宫遇璟亲调乐器大怒数日防子景逷母种氏有宠乘间言景逷可为嗣唐主怒曰子有过父训之常事也国家大计女子何得预知即命嫁之【方士献丹饵之浸成躁急羣臣奏事往往暴怒然有论辩中理者亦敛容谢之问道士王栖霞何道可致太平对曰王者治心治身乃治国家今陛下尚未能去饥嗔饱喜何论太平凡所赐予皆不受】驾部郎中冯延己【本彭城人徙歙州】为齐王掌书记性倾巧与宋齐邱及陈觉相结又有魏岑者亦在齐府给事中常梦锡【字孟图扶风人】屡言觉延己岑皆佞邪小人不宜侍东宫司门郎中萧俨【庐陵人】亦表觉奸囬乱政唐主颇悟未及去防疽发背疾亟太医吴廷裕遣亲信召齐王璟入侍疾唐主谓曰吾饵金石始欲益寿乃更伤生汝宜戒之是夕殂秘不发防下制以齐王监国孙晟恐冯延已等用事欲称遣诏令太后临朝称制翰林学士李贻业【蔚从曾孙】曰先帝常云妇人预政乱之本也安肯自为厉阶此必近习奸人之诈也且嗣君春秋已长明徳着闻公何得遽为亡国之言若果宣行吾必对百官毁之晟乃止
　　闽富沙王延政称帝于建州国号殷
　　延政称帝以潘承祐为吏部尚书杨思恭【建阳人】为兵部尚书【未几以承祐同平章事思恭迁仆射録军国事】国小民贫军旅不息思恭以善聚敛得幸増田畆山泽之税至于鱼盐蔬果无不倍徴国人谓之杨剥皮已而承祐上书陈十事首以兄弟相攻为言延政大怒削承祐官爵放归私第
　　三月唐主璟立
　　唐主即位大赦改元秘书郎韩熙载请俟逾年改元不从唐主为人谦谨不名大臣数延公卿论政体李建勲谓人曰主上寛仁大度优于先帝但性习未定茍旁无正人恐不能守先帝之业耳【宋齐邱待陈觉素厚唐主亦以为才委任之冯延巳延鲁魏岑皆依附觉与查文徽更相汲引侵蠧政事唐人谓之五鬼　冯延鲁字叔文延己之弟一名谧查文徽字先慎休宁人】
　　汉晋王洪熙杀其主玢而自立更名晟
　　汉主玢骄奢不亲政事居防无礼左右忤意辄死无敢諌者惟越王洪昌及内常侍吴懐恩屡谏不听常猜忌诸弟晋王洪熙欲图之乃盛饰声妓娯悦其意以成其恶玢好手洪熙令指挥使陈道庠引力士刘思潮等五人习手洪熙与诸王宴而观之至夕大醉洪熙使道庠思潮等掖汉主因拉杀之洪熙即位更名晟以洪昌为大尉道庠等皆受赏赐甚厚【晟既立国中议论汹汹循王洪杲请斩刘思潮等以谢中外不从思潮等诬洪杲谋反杀之于是晟欲尽杀诸弟以越王洪昌贤而得众先遣盗刺杀之其后诸弟洪泽等俱见杀而刘思潮等亦被诛】
　　夏四月戊申朔日食
　　秋七月晋遣使括民谷
　　诏以年饥国用不足分遣使者六十余人于诸道括民谷
　　唐主立其弟景遂为齐王景逹为燕王
　　唐主縁烈祖【李升庙号烈祖】意以景遂为诸道兵马元帅徙封齐王居东宫景逹为副元帅徙封燕王宣告中外约以传位景遂景逹固辞不许景遂自誓必不敢为嗣更其字曰退身人立景逷为保宁王宋太后怨种夫人屡欲害景逷唐主力保全之
　　九月晋执辽回图使【回图务之使也主典互市回图务注见前】乔荣既而归之初河阳牙将乔荣从赵延寿入辽辽以为回图使往来贩易于晋置邸大梁至是景延广説晋主囚荣于狱凡辽人贩易在晋境者皆杀之夺其货大臣皆言辽不可负乃释荣慰赐而归之荣辞延广延广大言曰归语而主先帝为北朝所立故称臣奉表今上乃中国所立所以降志于北朝者正以不敢忘先帝盟约故耳为隣称孙足矣无称臣之理翁怒则来战孙有十万横磨劎足以相待他日为孙所败取笑天下毋悔也荣欲为异时据騐乃曰公所言颇多惧有遗忘愿记之纸墨延广命吏书其语以授之荣具以白辽主辽主大怒南侵之志始决晋使如辽者皆絷之桑维翰屡请逊辞以谢辽主每为延广所沮晋以延广有定防功宠冠羣臣又总宿卫兵故大臣莫能与之争河东节度使刘知逺知延广必召兵而不敢言但益募兵増置十余军以备辽
　　冬十月晋主立其叔母冯氏为后
　　初髙祖爱少弟重飬以为子娶冯蒙【定州安喜人】女为其妇重早卒冯夫人寡居有美色晋主初立纳之至是立以为后颇预政事兄玉【字景臣】时为盐铁判官擢为端明殿学士与议政事
　　十二月晋杨光逺诱辽南侵
　　初晋髙祖以马三百借平庐节度使杨光逺景延广以诏命取之光逺怒密告于辽以晋境大饥乘此攻之一举可取赵延寿亦劝之辽主乃集兵五万使延寿将之经畧中国曰若得之当立汝为帝延寿信之为尽力朝廷颇闻其谋遣使城南乐及徳清军【晋置故城在今大名府清丰县西北】徴近道兵以备之
　　唐以宋齐邱为青阳【唐县今属池州府】公遣归九华
　　唐侍中周宗年老谨恭中书令宋齐邱树党倾之宗泣诉于唐主唐主由是薄齐邱齐邱忿怼表乞归九华旧隐唐主知其诈一表即从之仍赐号九华先生封青阳公齐邱乃治大第于青阳服御将吏皆如王公而愤邑益甚
　　晋旱水蝗民大饥
　　是岁晋境春夏旱秋冬水蝗大起原野山谷城郭庐舍皆满竹木叶俱尽重以官括民谷使者督责严急不留其食有坐匿谷抵死者县令往往纳印自劾去民馁死者数十万口流亡不可胜数朝廷以恒定饥甚独不括民谷杜威【即杜重威避晋主讳去重】奏请如例用判官王绪谋检索殆尽得百万斛威止奏三十万斛余皆入其家又令判官李沼称贷于民复满百万斛阖境苦之定州吏欲援例为奏节度使马全节不许曰吾为观察使【节度兼观察】职在养民岂忍效彼所为乎
　　楚作九龙殿
　　楚王希范奢欲无厌务穷侈靡作九龙殿刻沉香为八龙餙以金宝抱柱相向希范居中自言身一龙也【先是楚地多产金银茶利尤厚故财货丰殖及是用度不足重为赋敛民多逃亡各失其业又用孔目官周陟议令常税之外大县贡米二千斛中千斛小七百斛无米者输布帛天防学士拓拔恒上书曰殿下长深宫之中借已成之业身不知稼穯之劳耳不闻鼔鼙之音驰驱游遨雕墙玉食府库尽矣而浮费益甚百姓困矣而厚敛不息今淮南为仇雠之国番禺懐吞噬之志荆渚日图窥伺溪洞待我姑息谚曰足寒伤心民怨覆国愿罢输水之令诛周陟以詌郡县去不之务减兴作之役无令一旦祸败为四方所笑希范大怒他日请见辞以昼寝桓谓客将曰王逞欲而愎谏吾见其干口飘零无日矣希范益怒遂终身不复见之】
　　【甲晋开运元年是岁辰凡六国三镇闽亡】春正月辽克晋贝州权知州事吴峦死之晋遣兵以御辽
　　辽前锋将赵延寿赵延照【思温之子】将兵南侵逼贝州先是朝廷以贝州水陆要冲多聚刍粟为大军数年之储军校邵珂性凶悖节度使王令温【河间人】黜之珂怨望密遣人亡入辽言贝州易取防令温入朝执政以吴峦权知州事峦至而辽兵至峦书生无爪牙珂请效死峦使将兵守南门自守东门辽主自攻贝州峦悉力拒之烧其攻具殆尽珂引辽军自南门入峦赴井死辽遂破贝州所杀且万人晋以髙行周为都部署与符彦卿皇甫遇【常山人】等将兵御之
　　唐主敕齐王景遂参决庶政既而罢之
　　唐主决欲传位于齐燕二王翰林学士冯延己等因之欲隔絶中外以擅权请敕齐王景遂参决庶政百官惟魏岑查文徽得白事余非召对不得见唐主从之国人大骇给事中萧俨上疏极论不报侍卫都虞侯贾崇叩閤求见曰臣事先帝三十年观其延接疏逺孜孜不怠下情犹有不通者陛下新即位所任者何人而顿与羣臣谢絶臣老矣不得复奉顔色因涕泗呜咽唐主感悟遽収前敕【唐主于宫中作髙楼召侍臣观之众皆叹美萧俨曰恨楼下无井唐主问其故对曰以此不及景阳楼耳唐主怒贬于舒州观察使孙晟遣兵防之俨曰俨以谏诤得罪非有他惠昔顾命之际君几危社稷其罪顾不重于俨乎今日反见防邪晟遂罢之】
　　晋主自将次澶州遣刘知逺杜威张彦泽将兵御辽晋主以景延广为御营使髙行周以前军先发时用兵方畧号令皆出延广延广乘势使气陵侮诸将虽天子亦不能制晋主发东京辽兵至黎阳晋主至澶州辽主屯元城辽别将宼太原刘知逺与白承福合兵击之诏以知逺为招讨使杜威为副使马全节为都虞候遣张彦泽等将兵拒辽于黎阳复遣译者致书于辽求修旧好辽主复书曰已成之势不可改也太原奏破辽伟王于秀容辽兵遁去
　　二月辽兵渡河晋主遣李守贞【河阳人】等分道击之辽兵败走
　　晋博州刺史周儒降辽又与杨光逺通情引辽兵自马家口济河营于东岸攻郓州北津以应杨光逺晋遣李守贞皇甫遇梁汉章【应州人】薛懐让【太原人】将兵万人缘河水陆俱进辽兵围髙行周符彦卿及先锋使石公覇于戚城先是景延广令诸将分地而守无得相救行周等告急延广徐白晋主晋主自将救之辽兵解去三将泣诉救兵之缓几不免守贞等至马家口辽遣歩卒万人筑垒散骑兵于其外余兵数万屯河西渡未已晋兵薄之辽骑兵退走晋兵进攻其垒拔之辽兵大败溺死数千人俘斩亦数千人河西之兵恸哭而去由是不敢复东【初辽主得贝州博州皆抚慰其人或拜官赐服章及败于戚城马家口忿患所得民皆杀之由是晋人愤怒戮力争奋】
　　晋定难节度使李彝殷【彜超之弟】侵辽以救晋
　　晋诏刘知逺击辽知逺屯乐平【注见前】不进
　　三月辽侵晋澶州不克引还
