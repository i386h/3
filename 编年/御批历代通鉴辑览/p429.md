<!-- { "loadSidebar": true } -->
　　曾性资端厚在朝廷进止有常处平居寡言笑人不敢干以私进退士人莫有知者范仲淹尝谓曾曰明扬士类宰相任也公之盛徳独少此尔曾曰恩欲归己怨将谁归邪仲淹服其言及卒赠侍中【曾无子皇祐中其弟子融援唐元宗题裴耀卿碑额例请帝亲篆其碑许之题曰旌贤大臣赐碑自曾始】
　　十二月京师地震
　　以夏竦为泾原秦凤安抚使范雍为鄜延环庆安抚使经畧夏州
　　时鄜延路奏赵元昊反故有是命已而移竦知泾州与雍俱兼经畧使又命天章阁待制厐籍体量【体察量度也】陜西诏籍就竦计事竦上疏以为徳明元昊相继猖獗今若不较主客之利不计防守之便而辄议追讨非良策也因条上十事【一教习彊弩以为竒兵二羁縻属羌以为藩篱三诏嘉勒斯赉并力破贼四度地势险易逺近砦栅多少増减屯兵五诏诸路互相应援六募土人为兵以伐东兵七增置弓手壮丁以备城守八并并邉小砦以完兵力九听闗中民入粟赎罪以赡邉计十损并邉冗官冗官以纾馈饷】朝廷多采用之然是时邉臣方议征讨多以竦为怯
　　加吐蕃嘉勒斯赉保顺节度使
　　自西凉为李继迁所陷巴勒结旧部归嘉勒斯赉囘纥多附之嘉勒斯赉居鄯州西有临谷城【在今西宁府西宁县】通青海髙昌诸国【注俱见前】商人皆趋之以贸易由是富彊朝廷欲使背击元昊以披其势因授节钺仍兼邈州大首领寻加河西节度使嘉勒斯赉约尽力然终不能立大功
　　【己卯】二年夏四月募民入粟实邉
　　五月罢王徳用以夏守赟【字子美守恩弟】知枢密院事
　　赵元昊反徳用请自将讨之不许徳用状貌雄毅面黑颈以下白晳人皆异之言者论其貌类艺祖且得士心不宜久典机密遂罢言者犹不已遂降知随州家人惶惧而徳用举止言笑自若惟不接宾客而已
　　六月削赵元昊赐姓官爵
　　元昊表至羣臣皆曰元昊小丑出师讨之当即诛灭谏官吴育【字春卿建安人】独进曰天昊虽称藩臣其尺赋斗租不入县官且叛服不常请置之示不足责且彼已僭舆服势必不能自削宜援国初江南故事稍易其名可以顺附而收之不报未防下诏削夺元昊官爵絶互市掲榜于邉募人能擒元昊若斩首献者即授定难节钺【已而元昊又遣贺永年赍嫚书纳旌节及所授敇告置神明匣留归娘族而去　归娘族蕃部名】
　　诏省浮费
　　时陜西用兵调费日蹙命近臣及三司议省浮费右司谏韩琦言省费当自掖庭始请令三司取先朝及近嵗赐予之数裁为中制无名者罢之乃诏自乘舆服御及宫掖所须务従简约或欲损兵吏俸赐帝曰禄廪皆有定制母遽更变以揺人心宜申谕之
　　秋七月契丹主宗真迎其母萧氏于庆州
　　萧氏居庆州五年劝契丹主迎之以觊中国嵗币之利契丹主悔悟乃奉迎还京然出入舍止常相距十数里阴为之备
　　冬十一月盛度程琳罢以王鬷知枢密院事宋庠防知政事
　　初张士逊恶琳而嫉孔道辅不附己欲并去之防开封府吏冯士元以赃败知府郑戬【字天休苏州吴县人】穷治之辞连度琳及天章阁待制厐籍直集贤院吕公绰【字仲裕】太常博士吕公弼【字宗臣并夷简子】等十余人士逊谓道辅曰上顾程公厚今为小人所诬盍见上辨之道辅不悟入言琳罪薄不足深治帝以道辅朋附怒于是度琳俱坐免【度出知扬州琳知颍州】籍等并被黜罢士元流海岛道辅亦出知郓州【道辅始知为士逊所卖发愤而卒然天下皆以遗直许之】
　　夏人冦保安军【宋置今延安府保安县是】巡检指挥使狄青【字汉臣汾州河西人】击败之
　　青初以善骑射为骑御散直従西征战安逺【本蕃部旧砦在延安府安塞县北】诸砦皆克捷临敌披髪带铜面具出入贼中皆披靡莫敢当至是元昊冦保安军钤辖卢守懃【字君锡开封祥符人】使青击走之以功加秦州刺史帝欲召见问以方畧防贼冦渭州命图形以进
　　【庚辰】康定元年春正月丙辰朔日食
　　先是司天杨惟徳请移闰于庚辰嵗则日食在正月之晦帝曰闰所以正天时而授民事其可曲避乎不许至是谏院富弼请罢宴彻乐就馆赐北使酒食执政不可弼曰万一契丹行之岂不为朝廷羞既而闻契丹罢宴帝深悔之
　　元昊寇延州执副总管刘平【字士衡开封祥符人】石元孙【字善长守信孙】平死之【续纲目作刘平石元孙战殁考平与元孙同被执而平死节元孙留贼中不得并书战殁今改书】二月贬范雍知安州
　　延州当夏人出入之冲地濶砦疎土兵寡弱又无宿将雍请益师不报未防元昊诈遣人通欵于雍雍信之不设备既而元昊引兵攻保安军破金明砦【本隋金明县宋改为砦故城在延安府安塞县】执都监李士彬【延州金明人】父子乘胜至延州城下雍令石元孙出战又以书召刘平于庆州平督骑兵先发步卒继进夜至三川口【宜川延川洛川之口也在今安塞县北】西十里止营时鄜延都监黄徳和巡检万俟政郭遵【开封人】分屯外境雍皆召还为援平与之合步骑万余东行五里许与贼遇遵击退之贼防盾而陈官军复夺其盾杀获及溺死者近千人日暮贼以轻兵来薄官军小却徳和望见遽率麾下走保西南山众従之皆溃平遣其子宜孙驰追徳和语曰当并力抗贼先何先奔徳和不従骤马遁赴甘泉【唐县今属延安府】平遣军校遮留得千余人转鬭三日退保西南山立栅自顾夜四鼔贼环营呼曰如许残兵不降何待平旦贼自山四出合击絶官军为二平遂与元孙俱被执平不食数骂曰何不速杀我遂遇害元孙留贼中会大雪贼解去延州得不陷徳和既遁辄诬平降贼诏殿中侍御史文彦博【字寛夫汾州介休人】即河中置狱问状徳和坐腰斩雍贬知安州朝廷不知孙元未死诏与平俱赠官【后元昊归欵縦元孙归谏官请斩塞下以贾昌朝奏贷之安置全州】
　　以夏守赟为陜西经畧安抚招讨使内侍王守忠为都钤辖
　　知谏院富弼言唐之衰以内臣监军取败非一今守忠为钤辖与监军无异昨用夏守赟已失人望愿罢守忠勿遣不聴
　　除越职言事之禁
　　西事日扰括畿内京东西淮南马诏诸路转运提刑访知邉事者以闻又诏枢密同宰臣议邉事出内藏缗钱八十万陜西籴军储释寇所至州县罪并免夏税时禁越职言事富弼因论日食谓应天变莫若通下情帝嘉纳之于是尽除其禁许中外臣庻上封章言朝政得失
　　命知制诰韩琦安抚陜西
　　琦使蜀归论西师形势甚急即命安抚陜西琦言范雍节制无状宜召知越州范仲淹委任之方陛下焦劳之际臣岂敢避形迹不言若涉朋比误国家当族帝従之召范仲淹知永兴军
　　三月王鬷陈执中张观免以晏殊宋绶知枢密院事王贻永【字继长溥之孙】同知院事
　　天圣中鬷使河北过真定时曹玮为总管鬷见之玮谓曰君异日当柄用愿留意邉防鬷曰何以教之玮曰吾闻赵徳明尝使人以马易汉物不如意欲杀之少子元昊年方十岁谏曰我戎人本従事鞍马而以资邻国易不急之物已为非策又従杀之失众心矣徳明従之吾尝使人觇元昊状貌异常他日必为邉患鬷未以为然比再入枢密元昊果反帝数问邉事鬷不能对及刘平战殁议刺乡兵久未决帝怒遂与执中观同免鬷始叹玮之明识
　　夏五月张士逊致仕以吕夷简同平章事
　　时军兴机务填委士逊位首相无所建明谏官以为言士逊不自安上章请老诏以太傅致仕宰相得谢自士逊始
　　以夏竦为陜西经畧安抚招讨使韩琦范仲淹副之诏夏守赟王守忠还
　　守赟庸怯寡方畧诏与王守忠赴阙以竦等代之【仲淹上言今邉城之备十有五七阙中之备十无二三若昊贼深入乘阙中之虚东阻潼闗隔两川贡赋则朝廷不得髙枕矣为今之计宜严戒邉备使持久可守充实闗内使无虚可乘寇至邉城清野不得大战闗中稍实不能深入二三年问彼自困弱此上策也今邉城请五路入讨臣恐承平嵗久无宿将精兵一旦兴深入之谋国之安危未可知也已而元昊陷塞门砦执砦主髙延徳以去又陷安逺承平二砦著作佐郎张方平上平戎十策其畧以为宜屯重兵河东示形势贼入寇必自延渭而兴州巢穴之守必虚我师自麟府渡河不十日可至此所谓攻其所必救形格势禁之道也宰臣吕夷简虽善其策而不果行　承平砦在延安府安定县北张方平字安道南京人】
　　以范仲淹兼知延州
　　延州诸砦多失守仲淹请自行诏兼知延州先是诏分邉兵总管领万人钤辖领五千人都监领三千人寇至御之则官卑者先出仲淹曰将不择人以官为序取败之道也于是大阅州兵得万八千人分六将领之日夜训练量贼众寡使更出御【敌人闻之相戒曰无以延川为意今小范老子腹中自有数万甲兵不比大范老子可欺大范指雍也】仲淹以民逺输劳苦请建鄜城为军以河中府同华州中下戸租税就输之春夏徙兵就食可省籴之十三他所减不与【去声】诏以为康定军仲淹又修承平永平等砦【永平砦在延安府延川县西北】稍招还流亡定堡障通斥堠城十二砦于是羌汉之民相踵归业
　　九月元昊寇三川诸砦【三川砦宋置在平凉府固原州东南】环庆副总管任福【字祐之开封人】攻其白豹城【在今庆阳府安化县北】克之
　　元昊寇三川诸砦韩琦使任福领兵七千声言巡邉部分诸将夜趋七十里至白豹城平明克之破四十一族焚其余积而还
　　鄜州将种世衡【字仲平放兄子】城青涧【本寛州垒宋建城金升为县今属绥徳州】时塞门诸砦既陷鄜州判官种世衡言延安东北二百里有故寛州城请因废垒而兴之以当寇冲右可固延安之势左可致河东之粟北可图银夏之旧朝廷従之命世衡董其役夏人屡次来争世衡且战且城然处险无泉议不可守凿地百五十尺至石不及泉工辞不可穿世衡命屑石一畚酬百钱卒得泉以济城成赐名青涧以世衡知城事世衡开营田募商贾通货利城遂富实
　　冬十月诏内降升迁者执奏
　　先是韩琦言祖宗于赏罚任使必与两省大臣升朝公议自庄献垂帘遂有假托因縁或于内中下表或口为奏求以致侥幸日滋赏罚倒置蠧壊纲纪为害至深臣乞自今于凡因縁陈乞者即降出姓名并为奏求人并重行贬责则圣政无私朝规有序矣帝嘉纳之诏禁皇族及诸命妇女冠尼等非时入内至是复诏凡有内降升迁及差遣者许执奏
　　十二月铸当十钱
　　助邉费也
