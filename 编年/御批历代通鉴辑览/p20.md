<!-- { "loadSidebar": true } -->
　　齐侯之夫人三王姬徐嬴蔡姬皆无子齐侯好内内嬖如夫人者六人长卫姬生无亏【史记作无诡即武孟】少卫姬生元【即惠公】郑姬生昭【即孝公】葛嬴生潘【即昭公】宻姬生商人【即懿公】宋华子生雍公与管仲属昭于宋公以为太子雍巫【即易牙】有宠于长卫姬因寺人貂【即竖刁】以荐羞于公亦有宠公许之立无亏冬十月乙亥桓公卒易牙与寺人貂因内宠以杀羣吏而立无亏太子昭奔宋十二月乙亥赴辛巳夜殡【史记桓公病五公子各树党争立及桓公卒遂相攻桓公尸在床六十七日尸虫出于户】



　　御批厯代通鉴辑览卷四
<史部,编年类,御批历代通鉴辑览>
　　钦定四库全书
　　御批歴代通鉴辑览卷五
　　周
　　襄王
　　【己夘】十年春正月宋公曹伯卫人邾人伐齐夏五月宋师及齐师战于甗【齐地在今山东齐南府厯城县】齐师败绩
　　宋公以诸侯伐齐纳子昭齐人杀无亏将立子昭不胜四公子之徒遂与宋人战宋败齐师于甗立子昭【是为孝公】而还【史记齐桓公子十有余人其立者五人无诡立三月死次孝公昭次昭公潘次懿公商人次惠公元】
　　郑伯朝于楚【此郑朝楚之始】
　　楚子赐之金既而悔之与之盟曰无以铸兵故以铸三钟
　　【庚辰】十有一年夏六月宋公曹人邾人盟于曹南【曹之南鄙宋襄公始图霸】鄫子防盟于邾邾人执而用之
　　宋人执滕子婴齐【宣公】使邾人用鄫子于次睢之社【后汉书郡国志琅邪国临沂有丛亭注县东有大丛社民谓之食人社即次睢之社　临沂今山东沂州府兰山县】欲以属东夷司马子鱼曰古者六畜【尔雅释畜马牛羊犬豕鸡谓之六畜】不相为用小事不用大牲而况敢用人乎祭祀以为人也民神之主也用人其谁享之齐桓存三亡国【鲁卫邢】以属诸侯义士犹曰薄德今一防而虐二国之君又用诸淫昏之鬼将以求霸不亦难乎秋宋人围曹讨不服也【曹南之盟曹不修地主之礼】
　　冬陈人鲁人蔡人楚人郑人盟于齐【楚始与齐盟】
　　陈侯请修好于诸侯以无忘齐桓公之德冬盟于齐修桓公之好也
　　梁亡【梁注见前公羊传梁亡何梁自亡也其自亡奈何鱼烂而亡也何休曰着其自亡状若鱼烂】梁君立法一家犯罪四家坐之一国之中无不被刑者百姓一旦相率俱去梁遂亡【左传梁伯亟城而不处民罢而弗堪则曰某冦将至乃沟公宫曰秦将袭我民惧而溃秦遂取梁与公羊传异今并存之】
　　【壬午】十有三年春宋人齐人楚人盟于鹿上【左传注鹿上汝隂原鹿县原鹿废县在今江南颍州府阜阳县南】
　　宋公欲合诸侯鲁臧孙辰【字文仲哀伯孙】闻之曰以欲从人则可以人从欲鲜济于是宋人为鹿上之盟以求诸侯于楚楚人许之子鱼曰小国争盟祸也宋其亡乎幸而后败
　　秋宋公楚子陈侯蔡侯【哀侯孙庄公甲午】郑伯许男曹伯防于盂【今河南归徳府睢州盂亭是】执宋公以伐宋【赵氏匡曰此楚执耳其以诸侯执之之辞何讥诸侯也】冬十有二月诸侯盟于薄【即薄县故城注见前】释宋公诸侯防于盂子鱼曰祸其在此乎君欲已甚其何以堪之于是楚执宋公以伐宋冬防于薄以释之【公羊传宋公与楚子期以乘车之防公子目夷曰楚强而无义请君以兵车之防往公曰吾与之约自我为之自我堕之不可终以乘车之防往楚人果伏兵车执宋公以伐宋宋公谓目夷曰子归守国矣国子之国也目夷于是归设守械楚人谓宋人曰不与我国吾将杀子君宋人曰頼社稷之灵国已有君矣楚人知虽杀宋公犹不得宋国于是释宋公公走之卫目夷复曰国为君守之君曷为不入逆公归】
　　【癸未】十有四年秋秦晋迁陆浑之戎于伊川【允姓之戎居于州陆浑其别部也在秦晋西北二国诱而徙之伊川其后遂从戎号为陆浑县今陆浑故城在河南河南府嵩县其西有伏流坂为伊水伏流处即伊川也】
　　初平王之东迁也辛有【虞董父之裔其后为董氏】适伊川见被髪而祭于野者曰不及百年此其戎乎其礼先亡矣是年秋秦晋迁陆浑之戎于伊川
　　冬十有一月宋公及楚人战于【水名在河南归徳府柘城县涣水支流也】宋师败绩郑伯如楚宋公伐郑楚人伐宋以救郑宋公及楚人战于宋人既成列楚人未既济司马子鱼请击之公曰不可既济而未成列又以告公曰未可既陈而后击之宋师败绩公伤股门官歼焉【门官守门者师行则在君左右】国人皆咎公公曰君子不重伤不禽二毛古之为军也不以阻隘也寡人虽亡国之余不鼔不成列子鱼曰君未知战勍敌之人隘而不列天赞我也阻而鼔之不亦可乎且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重三军以利用也金鼔以声气也利而用之阻隘可也声盛致志鼔儳【未整陈】可也明年宋公卒子王臣立【是为成公】
　　【乙酉】十有六年春二月晋公子重耳入于晋
　　初重耳奔狄从者狐偃赵衰【夙之弟】颠颉魏犫【毕万孙晋封万于魏因以为氏】胥臣【字臼季即司空季子】处狄十二年狐偃曰蓄力一纪可以远矣齐侯长【谓年已老】管仲没必求善以终【求得贤佐以终霸业】兹可以亲乃行【左传狄人伐廧咎如获其二女叔隗季隗纳诸公子公子取季隗以叔隗妻赵衰将适齐谓季隗曰待我二十五年不来而后嫁季隗曰我二十五年矣又如是而嫁则就木焉请待子　廧咎如赤狄别种隗姓】过卫卫【文公】不礼焉出于五鹿【今直大名府有五鹿城二一在元城县即沙鹿城一在开州即晋文公乞食处】乞食干野人与之块重耳怒狐偃曰天赐也民以土服必获此土受而载之及齐齐桓公妻之重耳安焉桓公卒从者谋去齐姜氏知之趣重耳行【国语从者谋于桑下蚕妾在焉告姜氏姜氏杀之而言于公子曰从者将以子行其闻之者吾已除之矣重耳曰吾不动矣姜氏曰西方之书曰怀与安实疚大事时不可失子必速行】重耳不可姜与狐偃谋醉而遣之过曹【国语曹共公闻其骈胁谍其将浴薄而观之僖负覊之妻谓负覊曰晋公子贤人其从者皆国相必得晋国得晋国而讨无礼曹其首诛也子盍早自贰焉负覊餽盘飱寘璧焉公子受飱反璧】及宋【左传宋襄公赠之以马二十乘】及郑【史记重耳过郑郑文公弗礼叔詹谏文公曰诸侯亡公子过此者众安可尽礼叔詹曰君不礼不如杀之后且为国患文公不听】遂如楚楚子飨之【国语楚成王以周礼享之九献度实旅百】曰公子若反晋国则何以报不谷对曰子女玉帛则君有之羽毛齿革则君地生焉其何以报君若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉【即成得臣若敖曽孙】请杀之楚子不许【左传楚子曰晋公子广而俭文而有礼其从者肃而寛忠而能力天将与之谁能废之】居数月晋子圉自秦亡归秦伯召重耳于楚楚子厚币以送于秦秦伯纳女五人焉【史记子圉妻怀嬴与重耳不欲受臼季曰且受以结秦欢而求入乃受】及晋惠公卒子圉嗣【是为怀公史记晋大夫栾郤等闻重耳在秦皆隂来劝重耳反国为内应】于是秦伯纳重耳重耳即位【是为文公左传重耳济河晋师军于庐栁秦伯使公子絷如晋师师退军于郇狐偃及秦晋之大夫盟重耳如晋师入于曲沃朝于武宫　庐栁城在今平阳府猗氏县郇注见前武宫晋武公庙】使人杀怀公于髙梁【注见前】怀公故臣吕甥郤芮将焚公宫弑晋侯寺人披以难告【左传披请见公使辞之曰蒲城之役君命一宿女即至其后为惠公来求杀余命女三宿女中宿至虽有君命何其达也夫袪犹在女其行乎对曰君命无二除君之恶惟力是视蒲人狄人余何有焉今君即位其无蒲狄乎乃见之】晋侯潜防秦伯于王城【注见前】公宫火吕郤不获公乃如河上秦伯诱而杀之晋侯逆夫人嬴氏以归【左传秦伯送卫于晋三千人实纪纲之仆狄人亦归季隗于晋】晋侯赏从亡者介之推【史记作子推】不言禄禄亦弗及推曰献公之子九人惟君在矣惠怀无亲外内弃之天未絶晋必将有主主晋祀者非君而谁天实置之而二三子以为已力不亦诬乎遂与其母偕隐而死【史记介子推从者怜之乃悬书宫门曰龙欲上天五蛇为辅龙已升云四蛇各入其宇一蛇独怨终不见处所艾公出见其书曰此介子推也使人召之则亡遂求所在闻其入緜上山中于是文公环山而封之以为介推田号曰介山介山在今山西汾州府介休县南有緜上聚】
　　锡晋侯命
　　王使大宰【王子虎文公】及内史兴锡晋侯命上卿逆于境晋侯郊劳馆诸宗庙馈九牢设庭燎及期命于武宫设桑主【献公之主】布几筵大宰涖之晋侯端委以入内史赞之三命而后即冕服既毕賔飨赠饥如公命侯伯之礼而加之以宴好内史兴归告王曰晋不可不善也其君必霸逆王命敬奉礼义成敬王命顺之道也成礼义德之则也则德以道诸侯诸侯必归焉王其善之
　　夏狄伐郑
　　初郑入滑【滑人叛郑而服于卫故郑入滑】滑人听命师还又即卫郑公子士泄【郑文公子】堵俞弥【郑大夫】帅师伐滑王使伯服游孙伯【二子周大夫】如郑请滑郑伯不听王命而执二子王怒将以狄伐郑富辰【周大夫】諌曰不可人有言曰兄弟谗阋侮人百里【兄弟虽以谗言相达犹禁御他人侮已】郑在天子兄弟也周之东迁晋郑是依子頽之乱又郑之由定今以小忿弃之是以小怨置大德也无乃不可乎王弗听使頽叔桃子【二子周大夫】出狄师伐郑取栎王德狄人将以其女为后富辰谏曰报者倦矣施者未厌狄固贪惏王又启之女德无极妇怨无终狄必为患王又弗听
　　冬王出居于郑
　　初富辰言于王请召王子带于是带自齐归于京师及是带通于狄后隗氏王替【废也】隗氏頽叔桃子曰我实使狄狄其怨我遂奉带以狄师攻王王御士将御之王曰先后其谓我何寜使诸侯图之王遂出及坎欿【周地在今河南府巩县】国人纳之带复以狄师寇王城大败王师王出适郑居于汜【郑南汜也今河南许州襄城县有汜城郑文公筑此以居襄王后遂谓之襄城因以名县】带以隗氏居于温王使告难于诸侯【简师父告于晋左鄢父告于秦】郑伯与孔将鉏石甲父侯宣多【三人皆郑大夫】省视官具于汜而后听其私政
　　【丙戌】十有七年春正月卫侯燬灭邢【公羊传卫侯燬何以名灭同姓也】卫将伐邢礼至【卫人】曰不得其守【守国正卿】国不可得也我请昆弟仕焉乃往得仕及是卫人伐邢二礼从国子【邢之卿】巡城掖以赴外杀之卫遂灭邢卫侯寻卒子郑嗣【是为成公】
　　夏四月晋侯逆王入于王城诛
