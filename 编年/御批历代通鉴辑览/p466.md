<!-- { "loadSidebar": true } -->
　　蔡京久盗国柄中外怨疾见商英能立异同更称为贤帝因人望而相之时久旱彗星中天商英受命是夕彗不见明日雨帝大喜因大书商霖二字赐之
　　秋七月罢方田
　　九月丙寅朔日食
　　冬十月立贵妃郑氏为皇后
　　后本钦圣殿押班初帝位端王常朝钦圣太后太后命供侍及帝即位遂以赐帝后性端谨善顺承帝意好观书章奏能自制帝爱其才宠冠后宫竟立为后
　　郑居中罢以吴居厚知枢密院事
　　蔡京之免居中自许必得相帝觉之不果用至是复以外戚罢
　　【辛夘】政和元年秋八月张商英罢
　　商英为政持平谓蔡京虽名绍述但借以刦制人主禁锢士大夫耳于是大革弊事改京所铸当十大钱为当三【夹锡钱亦罢】以平泉货复转般仓以罢直达行盐钞法以通商旅蠲横敛以寛民力劝帝节华侈息土木抑幸侥帝颇严惮之【尝葺井平楼戒主者遇丞祖导骑至必匿匠楼下】时称商英忠直然意广才疎凡所当为先于公座诵言故不便者得预为计初何执中与蔡京同相凡营立皆预议至是恶商英出已上与郑居中日夜醖织其短先使言者论其门下客唐庚【字子西眉州丹棱人商英荐其才提举京畿当平】窜知惠州防商英与天信往来【初帝在□邸天信言当居天位及即位颇睠宠之商英因与往来】事觉居中因讽中丞张克公并论之遂罢政出知河南府寻贬为崇信军节度副使
　　九月遣端明学士郑充中及童贯使辽
　　童贯既得志于西羗遂谓辽亦可图因请使辽以觇之乃以郑允中充贺辽主生辰使而以贯副之或言以宦官为上介国无人乎帝曰契丹闻贯破羌故欲见之因使觇其国策之善者也遂行
　　冬十月覊管陈瓘于台州
　　瓘以忤蔡京窜郴州瓘子正彚在杭讼京有动揺东宫迹杭州蔡薿执送京师隂告京俾为计事下开封府并逮治瓘尹李孝寿【字景山廸弟及之子】逼使证其妄瓘曰正彚闻京将不利社稷传于道路瓘岂得预知以所不知忘父子之恩而指其为妄则情有所不忍挟私情以符合其説又义所不为京之奸邪必为国祸瓘固尝论之于谏省亦不待今日语言间也内侍黄经臣莅鞠闻其词失声太息谓曰主上正欲得实但如言以对可也狱具正彚犹以所告失实流海上瓘安置通州【瓘尝撰尊尧集谓绍圣史官专据王安石日録没修神宗史变乱是非不可传信深明诬妄以正君臣之义张商英为相取其书既上而商英罢瓘又徙台州何执中起迁人石悈曰台州欲置瓘以必死悈至执瓘至庭大陈狱具将□以死瓘揣知其意大呼曰今日之事岂被制主邪悈失措始告之曰朝廷合取尊尧集尔瓘曰然则何用许使君知尊尧集所以立名乎盖以神考为尧主上为舜尊尧何得为罪时相学术短浅为人所愚君所得几何乃亦不畏公议干犯名分乎悈惭揖瓘使退所以窘辱百端终不能害执中怒罢悈瓘平生论京兄弟皆披摘其处心发露其情忌最所忌恨故得□最酷】
　　童贯以辽李良嗣来命为秘书丞赐姓赵
　　燕人马植本辽大族仕至光禄卿行汚而内乱不齿于人童贯使辽道卢沟【即今卢沟河在顺天府西】植夜见其侍史自言有灭燕之策因得见贯贯与语大竒之载与俱归易姓名曰李良嗣荐诸朝植即献策曰女真恨辽人切骨而天祚荒滛失道本朝若自登莱渉海结好女真与之相约攻辽其国可图也议者谓祖宗以来虽有此道以其地接诸蕃禁商贾舟船不得行百有余年一旦啓之惧非中国之利不听帝召问之植对曰辽国必亡陛下念旧民遭涂炭之苦复中国徃昔之疆代天谴责以治伐乱王师一出必壶浆来迎万一女真得志先发制人后发制于人事不侔矣帝嘉纳之赐姓赵氏以为秘书丞图燕之议自此始
　　【壬辰】二年春正月诏元符上书邪等人不得除监司二月复蔡京太师赐第京师
　　京自杭州召还帝宴之于内苑太清楼
　　夏四月复行方田
　　五月诏蔡京三日一至都堂议事
　　京患言者议已乃作御笔宻进而丐帝亲书以降谓之御笔手诏违者以违制坐之事无巨细皆托以行至有不类帝书者羣下亦莫敢言由是贵戚近臣争相请求至使中人杨球代书号曰书杨京复病之而亦不能上矣
　　秋九月更定官名
　　蔡京率意自用欲更置官名以继元丰之政乃首更开封守臣为尹牧由是府分六曹【以士戸仪兵刑工为次】县分六案【如六曹之次】内侍省职悉仿机延之号【宋初内得省官有内客省使延福宫使等名政和二年以通侍大夫正侍大夫等名易之】修六尚局【宋史职官志殿中省凡总六局曰尚食尚药尚醖尚衣尚合尚辇然皆不于本省崇宁二年乃营殿中省蔡京修成六尚局敕令格式六十巻】建三卫【亲卫卫翊卫】郎【秩比大中大夫】遂诏太师太太保古三公之官今为三师古无此称今依三代为三公为真相之任司徒司空问六卿之官太尉秦主兵之任皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令及文武官而以大尉冠武阶然是时员既滥冗名且紊杂甚者走马承受升拥使华黄冠道流亦滥朝品元丰之制至此大坏
　　冬十一月受元圭于大庆殿赦
　　时民间有得玉圭来献者帝御殿受贺蔡京封鲁国公执政皆进爵
　　十二月加童贯太尉
　　【癸巳】三年春正月追封王安石为舒王安石子雱为临川伯从祀孔子庙
　　时新庙成于正月元旦舍菜仲春仲秋上丁舍奠以兖国邹国公及舒王配享殿上颁辟雍大成殿名于诸路州学
　　二月太后刘氏自杀
　　帝以哲宗故曲加恩礼于后而后颇干预外事且以不谨闻帝与辅臣议将废之而后已为左右所逼即帘钩自缢死【諡昭懐祔葬永泰陵】
　　三月壬子朔日食
　　夏四月作玉清和阳宫
　　在福宁殿东奉安道象帝所生之地也
　　五月颁新燕乐
　　诏曰大晟之乐已荐之郊庙而未施之宴飨比令有司播之教坊试于殿庭无惉懘焦急之声可颁之天下其旧乐悉禁
　　秋九月赐方士王老志【濮州临泉人】号洞防先生王仔昔【洪州人】号通妙先生
　　老志初为小吏遇异人授以丹遂弃妻子结草庐田间为人言休咎多验大仆卿王亶以名闻时帝方向道术乃召至京师馆于蔡京第尝缄书一封至帝所啓视乃昔岁秋中与乔刘二妃燕好之语也由是益信之号为洞防先生朝士多从求书初若不可觧者卒应者什八九其门如市京虑太甚颇以为戒老志亦谨畏乃奏禁絶之逾年而死保昔初隠于嵩山自言遇许逊【晋人字敬之家南昌少从吴猛得神方秘术初为旌阳令寻去官时斩除较蛇毒物以济人】得大洞隠书豁落七元之法能道人未来事京荐之帝召见赐号冲隠处士篆符有验进封通妙先生由是道家之事日兴而仔昔恩宠寖加【时朝臣戚里夤缘闗通中丞王安石上疏请自今招延山林道术之士当责所属保任宣召出入必令察视其所经由仍申严臣庶往还之禁并言蔡京欺君僭上蠧国害民数事帝欣然纳之已而再疏京罪帝曰本欲即行卿章以近天寜节俟过此当为卿罢京京伺知之大惧其子攸日夕侍禁中泣拜恳祈帝为迁安中翰林学士安中字履道中山曲阳人】
　　冬十一月祀天于圜丘以天神降诏百官
　　帝南郊执大圭以道士百人执威仪前导蔡攸为执绥官玉辂出南薰门帝忽曰玉津园东若有楼台重复是何处也攸即奏见云间楼台殿阁隠隠数重既而审视皆去地数十丈顷之帝又曰见人物否攸即奏有若道流童子持幡幢节葢相继而出云间眉目歴歴可识遂以天神防诏告在位即其地建道宫名曰迎真作天真防临示现记由是益信神仙之事矣
　　十二月诏求道教僊经于天下
　　女真阿古达自称达贝勒【达贝勒旧作都勃极烈今改】
　　初辽主如春州【当作长春州辽史地理志无春州续纲目误长春州注见前】幸混同江钓鱼生女真部长在千里内者以故事皆来朝适遇头鱼宴【辽史国语解上嵗时钓鱼得头鱼輙置酒张宴与头鵞宴同续纲目误作鱼头今改】辽主命诸部次第起舞至阿古达辞不能但端立直视辽主谕之再三终不从他日辽主宻谕北院枢宻使萧奉先【天祚元妃之兄】曰阿古达雄豪不常可托以边事诛之否则必贻后患奉先曰彼麄人不知礼义且无大过而杀之恐伤向化心设有异志蕞尔小国亦何能为辽主乃止阿古达归疑辽主知其异志且以辽主淫酗不恤国政遂称兵先并旁近族至是节度使乌雅舒卒【金追赠康宗】阿古达袭位为达贝勒【辽使爱锡拉布往谓之曰何故不告丧阿古逹曰有丧不能吊而乃以为罪乎　爱赐拉布字达尔丹五院部人旧作阿息保达尔丹旧作特里兴今改】
　　【甲午】四年春正月置道阶
　　时王老志王仔昔徐知常等得幸遂置道阶先生处士等名秩比中大夫至将仕郎凡二十六级后又置道官二十六等有诸殿侍宸校籍授经以拟待制修撰直阁之名
　　夏五月祭地祗于方泽
　　秋八月新作延福宫成
　　宫在大内北拱宸门外初蔡京欲以宫室媚帝召内侍童贯杨戬贾详何防蓝从熙五人讽以内中逼窄之状五人乃请因延福旧名而新作之五人分任工役视力所致争以侈丽髙广相夸尚各为制度不务沿袭及成号延福五位【东西配大内南北稍劣其东直景龙门西抵天波门其间殿阁亭台相望凿池为海疏泉为湖鹤庄鹿砦文禽竒兽孔雀诸栅蹄尾动以数千嘉花名木类聚区别怪石岩壑幽胜宛若天成不类尘境既成帝自为文以记之其后又为村居野店酒肆青帘于其间每嵗冬至后即放灯自东华门以北并不禁夜徙市民行铺夹道以居纵博犀饮至上元后乃罢谓之先赏寻又跨旧城修筑号廷福第六位复跨城外浚濠作二桥桥下叠石为固引舟相通而桥上人物外自通行不觉也名曰景龙江夹道皆植奇花珍木殿宇皆对峙马】
　　冬十月女真阿古达举兵攻辽取宁江州【辽置亦曰混同军故城在今吉林乌喇北混同江东】
