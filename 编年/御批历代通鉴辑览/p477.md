<!-- { "loadSidebar": true } -->
　　【时罢防有诏谏官极论得失右正言崔鶠上疏曰冯澥近上章言熙寜元丰之问士无异论太学之盛也澥尚敢为此奸言乎王安石除异已之人着三经之説以取士天下靡然雷同陵夷至于大乱此无异论之效也蔡京又以学校之法驭士人如驭卒伍冇一异论累及学官其苛锢多士固已密矣而澥犹以为太学之盛欺罔不已甚乎仁宗英宗选敦朴敢言之士以遗子孙安石日为流俗一切逐去司马光复起而用之元祐之治天下安于泰山及蔡京得志引门生故吏更持政柄倡绍述之论以欺人主绍述一道徳而天下一于谄佞绍述同风俗而天下同于欺罔绍述理财而公私竭绍述造士而人才壊绍述开边而塞尘犯阙矣京之术破壊天下已极尚忍使其余蠹再破壊邪京奸邪之计大类王莽而朋党之众则又过之愿斩之以谢天下奏上时议重之】
　　诏种师中姚古进军太原师中与金人战于杀熊岭【在平定州夀阳县西南接大原府榆次县界】败绩死之古军溃
　　太原围不解诏种师中由井陉与姚古掎角师中进次平定军乘势复夀阳榆次等县留屯真定时尼玛哈避暑还云中留兵分就畜牧觇者以为将遁告于朝许翰信之数遣使趣师中出战责以逗挠师中叹曰逗挠兵家大戮也吾结髪从军今老矣忍受此为罪乎即日办严约姚古及张灏【孝纯之子】俱进而辎重赏犒之物皆不以从行师中抵夀阳之石坑【在夀阳县东南】为金将完顔和尼【娄室之子按和尼旧作活女今改后仿此】所袭五战三胜囘趣榆次至杀熊岭去太原百里姚古将兵至威胜统制焦安节妄传尼玛哈将至故古与灏皆失期不至师中兵饥甚敌知之悉众攻右军右军溃前军亦奔师中独以麾下死战自夘至巳士卒发神臂弓射退金人而赏赉不及皆愤怨散去所留才百人师中身被四创力疾鬭死【师中老成持重为时名将既死诸军无不夺气】金乗胜进兵迎古遇于盘陀【戍名在太原府祁县东】古兵溃退保隆徳事闻李纲召安节斩之安置古于广州而赠师中少师【諡庄愍】
　　召种师道还以李纲为两河宣抚使
　　京师自金兵退上下恬然置边事于不问李纲独以为忧数上备边御敌之防不见听用每有谋议复为耿南仲等所沮及姚古种师中败溃种师道以病乞归南仲等请弃三镇纲言不可乃以纲为宣抚使刘韐【字仲偃建州崇安人】副之以代师道又以解潜为制置副使以代姚古纲言臣书生实不知兵在围城中不得已为陛下料理兵事今使为大帅恐误国事因拜辞不许退而移疾乞致仕章十余上亦不允台谏言纲不可去朝廷帝以其为大臣游説斥之或谓纲曰公知所以遣行之故乎此非为边事欲縁此以去公则都人无辞耳公不起上怒且不恻奈何许翰复书杜邮二字以遗纲纲不得已受命帝手书裴度传以赐之宣抚使兵仅万二千人纲请银绢钱各百万仅得二十万庶事皆未集纲乞展行期御批以为迁延拒命趣召数四纲入对帝曰卿为朕巡边便可还朝纲曰臣之行无复还理臣以愚直不容于朝使既行之后无有沮难则进而死敌臣之愿也万一朝廷执议不坚臣自度不能有为即当求去陛下宜察臣孤忠以全君臣之义上为感动陛辞又为上道唐恪聂昌之奸任之必误国言甚激切
　　谪左司谏陈公辅监合州酒务
　　公辅居职敢言耿南仲指为李纲之党公辅因自列且辞位复言李纲乃书生不知军旅遣援太原乃为大臣所陷必败事时宰怒其言斥监合州酒务
　　天狗星陨彗出紫微垣
　　天狗坠地有声如雷彗出寅艮间长数丈北拂帝座扫文昌大臣有谓此乃夷狄将衰非中国忧也主管龙徳宫谭世勣面奏垂象可畏当修徳以应天不宜惑其谀説诏除民间疾苦十七事【侍御史李光亦奏言宜恐惧修省不当以大异委之外夷谪监汀州酒税　李光字泰严越州上虞人】
　　髙丽称藩于金金以保州【本高丽州为辽所取金还之今朝鲜国曰安州属平安道】畀之
　　高丽王楷遣使奉表称藩于金一依事辽之礼金遣高伯淑报之且以保州与之自是朝贡不絶
　　秋七月除元符上书邪等之禁
　　窜蔡京于儋州道死童贯赵良嗣伏诛
　　京再贬崇信军节度副使贯再贬昭化军节度副使至是复窜京于儋州其子孙二十三人分窜逺地遇赦不许量移窜贯于吉阳军【今琼州府崖州宋政和末改吉阳军明初始复为州】赵良嗣于栁州诏下十日京死于潭州朝廷遣御史张澂【字逹明舒州人】诛贯转运副使李升之诛良嗣于贬所函首赴阙枭于市【京天资凶谲舞智御人在人主前颛狙伺为固位计太上亦知其奸屡罢屡起京每闻将退免輙入见祈哀蒲伏叩头无复廉耻见利忘义至于兄弟父子自为秦越暮年即家为府营进之徒集门输货僮皆得美官弃纪纲法度为虚器根株连结牢不可破卒致宗庙之祸虽以谪死天下犹以不正典刑为恨贯握兵二十年权倾一时奔走期防过于制勅尝有论其过者诏方劭往察劭一动一息贯悉侦得之先密以白且陷以他事劭反得罪逐死贯状魁梧伟瞻视頥下生须十数皮骨劲如铁不类阉人有度量能疎财后宫自妃嫔以下皆献馈结纳左右妇寺誉言日闻宠煽翕赫庭户杂遝成市岳牧辅弼多出其门穷奸稔祸流毒四海死不足以偿责】
　　李纲至懐州诏罢所起兵【续纲目是条于李纲至懐州下即书诸军溃于太原考宋史钦宗纪解潜刘韐战败在七月召李纲还在八月丙申张思正折可求师溃在八月己酉李纲传不载军溃但云时方议和诏止纲进兵未几徐处仁呉敏罢相纲即上奏求罢乃命种师道领宣抚司召纲赴阙纪与传互异续纲目书军溃与纪不符书召纲又与传不合今依本纪月日为据提纲改书目亦改辑】
　　纲留河阳十余日练士卒修整器甲之属进次懐州造战车期兵集大举而朝廷降诏罢所起兵纲上疏言秋高马肥敌必深入宗社安危殆未可知防秋兵尽集尚恐不足今河北河东日告危急未有一人一骑以副其求奈何甫集之兵又皆散遣且以军法勒诸路起兵而以寸纸罢之臣恐后时有所号召无复应者矣疏上不报趣赴太原
　　八月复以种师道为两河宣抚使召李纲还诸军溃于太原
　　先是纲遣解潜屯威胜军刘韐屯辽州幕官王以寜与都统制折可求张思正等屯汾州范琼屯南北闗皆去太原五驿约三道并进时诸将皆承受御画事皆専逹进退自如宣抚司徒有节制之名多不遵命纲尝具论之虽降约束而承受専逹自若刘韐乃以兵先进金人并力御之韐战败解潜与敌遇于南闗亦大败防有诏复以种师道为宣抚使巡边召纲还而张思正等领兵十七万与张灏夜袭金罗索于文水【隋县今属山西太原府】小捷明日复战师溃死者数万人折可求师亦溃于子夏山【即隠泉山在汾州府汾阳县北上有石室相传为子夏所居故俗谓之子夏山亦曰卜山】于是威胜隆徳汾晋泽绛民皆渡河南奔州县俱空【诸军既溃纲又上疏极论节制不専之弊且言分路进兵敌以全力制吾孤军不若合大兵由一路进范世雄以湖南兵至因荐为宣抚判官方欲防合亲率击敌而召命已至纲亦求罢遂代还】
　　金尼玛哈斡里雅布复分道南侵
　　先是朝廷以肃王为金所质亦留其使臣萧仲恭【辽驸马萧特末之子与辽主俱被获遂仕于金】逾月不遣其副赵伦惧不得归乃绐馆伴邢倞【恕之子】曰金有耶律伊都者领契丹兵甚众贰于金人愿归大国可结之以图斡里雅布尼玛哈执政以仲恭伊都皆辽贵戚旧臣而用事于金当有亡国之慼信之乃以蜡书命仲恭致伊都使为内应仲恭还见斡里雅布即以蜡书献之斡里雅布以闻金主麟府帅折可求又言辽梁王雅里在西夏之北欲结宋以复怨于金呉敏劝帝致书梁王由河东之麟府亦为尼玛哈所得复以闻于是以尼玛哈为左副元帅斡里雅布为右副元帅分道南侵尼玛哈发云中斡里雅布发保州
　　徐处仁呉敏许翰罢以唐恪为少宰何防为中书侍郎陈过庭为尚书右丞聂昌同知枢密院事李囘【江寜人】签书院事
　　翰处仁主用兵而呉敏耿南仲欲和议论不合翰罢知亳州处仁又与敏争于帝前处仁怒掷笔中敏面鼻额为黒南仲与唐恪聂昌欲排去二人而代之位讽中丞李囘论之于是俱罢【初敏以昌猛厉可使助己自衡州召知开封府不数月拜同知枢密入谢即陈捍御之防曰三闗四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅以备出击壅河流以断归路前有坚城后有大河劲兵四面而至彼或南下堕吾网中矣臣愿激合勇义之士设伏开闗出不意扫其营以报帝壮之命提举守御得以便宜行事未几言者论敏因蔡京进用安置涪州】
　　遣刑部尚书王云【字子飞泽州人】使金军【考宋史王云传云前后两使金军初以给事中出使后以刑部尚书再使钦宗纪畧同续纲目但书给事中不更详书再使今依宋史改书増辑】云先以给事中使斡里雅布军还言必败和约执政以为不然罢知唐州至是太原围益急朝廷遣著作佐郎刘岑【字季高呉兴人】太常博士李若水【本名若氷字清卿洛州曲周人】分使金军求缓师岑等还言斡里雅布止索归朝官及所欠金银尼玛哈则深讳金银専论三镇乃召云拜刑部尚书再往许以三镇赋入之数
　　九月金尼玛哈陷太原副都总管王禀等死之
　　尼玛哈乘胜急攻太原知府张孝纯力竭不能支城遂陷孝纯被执既又释而用之副都总管王禀负原庙中太宗御容赴汾水死通判方笈转运韩揆等三十人皆被害金分兵陷汾州知州张克戬【字徳祥耆曽孙】毕力捍御城破犹巷战不克乃南向拜自引决一家死者八人
　　蔡攸朱勔伏诛
　　先是窜勔循州籍其家田至三十万顷他物称是言者又论攸兴燕山之役祸及天下骄奢淫佚载籍所无于是遣使即二人所至斩之
　　罢李纲知扬州谪中书舍人刘珏【字希范湖川长兴人】胡安国官时方议和言者论李纲専主战议防师费财罢知扬州【寻落职责授保静军节度副使建昌军安置】舍人刘珏当制谓纲勇于报国吏部侍郎冯澥言珏为纲逰説珏坐贬提举亳州明道宫安国封还词头且论澥越职论事耿南仲大怒何防从而挤之遂出知通州【安国初为大学博士蔡京恶其异己防安国举永州布衣王绘邓璋遗逸京以二人乃范纯仁邹浩之客置狱惟治安国坐除名张商英相始得复官帝即位召赴京师入对言明君以务学为急圣学以正心为要语甚剀切日昃始退耿南仲闻其言而恶之力沮于帝帝不为动中丞许翰入见帝谓曰卿识胡安国否翰对曰自蔡京得政士大夫无不受其笼络超然逺迹不为所汚如安国者实鲜遂除中书舍人安国在省一月多在告之日及出必有所论列或曰事之小者盍姑置之安国曰事之大者无不起于细微今之小事为不必言至于大事又不敢言是无时可言也人服其论】
　　置四道都总管府以李囘为大河守御使折彦质为河北宣抚副使
　　从何防之请分天下二十三路为四道建三京及邓州为都总管府分总四道兵以知大明府赵野总北道知河南府王襄【初名寜邓州南阳人】总西道知邓州张叔夜总南道知应天府胡直孺【字少汲奉新人】总东道事得専决财得専用官得辟置
　　罢西南勤王兵
　　金师日逼南道总管张叔夜陜西制置使钱葢各统兵赴阙唐恪耿南仲专主和议函檄止诸军勿前遣给事中黄锷由海道使金以请和
