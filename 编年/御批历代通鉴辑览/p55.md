<!-- { "loadSidebar": true } -->
　　汉王谓陈平曰天下纷纷何时定乎平曰项王骨鲠之臣亚父【项羽尊范增为亚父】钟离昧【楚伯州犁居钟离其后以邑为氏】之属不过数人耳项王为人意忌信防诚能捐金行间以疑其心破楚必矣王乃与平黄金四万觔不问其出入平多纵反间言昧等功多不得裂地欲与汉灭楚而分其地项王果疑昧等及楚围荥阳急汉王请和割荥阳以西为汉项王使使至汉陈平使为太牢具举进见楚使佯惊曰吾以为亚父使也乃项王使即持去更以恶草具进楚使归具以告项王果大疑亚父亚父欲急攻下荥阳项王不聴亚父怒曰天下事大定矣君王自为之愿赐骸骨归未至彭城疽发背死
　　汉王走入闗彭越击楚楚还兵击之汉王复军成臯楚围荥阳益急将军纪信【纪为齐所灭其复以国为氏】曰事急矣臣请诳楚可以间出于是陈平夜出女子二千余人楚四面击之纪信乃乗王车黄屋【天子车以黄缯为葢里是以为黄屋】左纛【毛羽幢在车衡左方上注之故曰左纛】曰食尽汉王降楚楚皆呼万嵗之城东观以故汉王得与数十骑出西门遁【令周苛守荥阳】项王烧杀纪信汉王自成臯入闗收兵欲复东辕生【辕氏陈大夫辕□涂之后亦或从袁】说王曰愿君王出武闗羽必南走王深壁勿战令荥阳成臯间且得休息而韩信等亦得安辑赵地连燕齐王然后复还荥阳则楚备多而力分复与之战破之必矣王从之【出兵宛叶间与黥布行收兵】羽果引兵南王不与战防彭越破楚军【初汉王破彭城越尽亡其所下梁地往来为汉游兵至是度睢破楚军下邳】杀薛公【楚将】项王东击越汉王于是复军成臯
　　楚破彭越还抜荥阳及成臯汉王走渡河夺韩信军遣信撃齐
　　项王既破走彭越乃引兵西抜荥阳烹周苛【项王生得周苛欲降之苛骂曰若不趋降汉当为虏矣若非汉王敌也羽怒烹之】遂围成臯汉王跳【徒雕反独出也】出成臯玉门【独与滕公共车玉门成臯北门】北渡河宿小修武【今河南卫辉府获嘉县有小修武聚获嘉古修武也】自称汉使者晨驰入赵壁张耳韩信未起即卧内夺其印符以麾召诸将易置之【信耳起乃知汉王来大惊】即令耳守赵信收赵兵未发者击齐楚逐抜成臯欲西汉使兵距之巩【注见前】汉王欲捐成臯以东而屯巩洛以距楚郦生曰王者以民为天民以食为天夫敖仓天下转输久矣闻其下藏粟甚多楚抜荥阳不坚守敖仓乃引而东此天所以资汉也愿即进兵收取荥阳据敖仓之粟塞成臯之险杜太行之道距蜚狐之口【蜚狐口在今直易州广昌县北】守白马之津【注见前】以示诸侯形制【因地形以制敌】之势则天下知所归矣王乃复谋取敖仓【时汉王已得韩信军复大振屯小修武欲复与楚战郎中郑忠说止王乃使刘贾卢绾渡白马津入楚地佐彭越烧楚积聚以破其业　刘贾汉王从父兄卢绾丰人与汉王同里】
　　有星孛于大角【汉书天文志房南众星曰骑官左角理右角将大角者天王帝坐廷】彭越下梁十七城楚复击取之
　　彭越攻徇梁地下外黄等十七城项王闻之令大司马曹咎守成臯而自引兵东撃越所下城围外黄数日乃降项王欲尽阬之外黄令舎人儿年十三说项王曰彭越彊击外黄外黄恐故且降以待大王今又阬之百姓安所归心哉且从此以东十余城皆恐莫肯下矣羽从之梁地俱复为楚
　　【戊西楚四年戍汉四年】汉韩信袭破齐齐王广走髙宻【今县属山东莱州府】先是汉王遣郦食其说齐王曰王知天下之所归乎王曰天下何所归郦生曰归汉汉王先入咸阳项王负约王之汉中项王迁杀义帝汉王闻之起兵出闗而责义帝之处【义帝弑于江中不知处所故责之】立诸侯之后与天下同其利豪英贤才皆乐为之用项王有背约之名有杀义帝之负记人之过忘人之功贤才怨之而莫为之用故天下之事归于汉王可坐而防也今又已据敖仓塞成臯守白马距蜚狐天下后服者先亡矣齐王纳之遂与汉平而罢守备与郦生日纵酒为乐韩信引兵至平原闻郦生已说下齐欲止蒯彻曰将军受诏撃齐而汉发间使下之宁有诏止将军乎且郦生一士伏轼掉三寸之舌下齐七十余城将军以数万之众嵗余乃下赵五十城为将数嵗反不如一竖儒之功乎信遂渡河袭破齐齐王以为郦生卖已烹之东走髙宻使使请救于楚
　　汉王复取成臯与楚皆军广武【山名在河南开封府河隂县北东连荥泽西接汜水】
　　项王之击彭越戒曹咎曰谨守成臯即汉欲战慎勿与战项王已东汉数挑楚战曹咎不出汉使人辱之数日咎怒渡兵汜水【在开封府汜水县西源出方山注于河】半渡汉撃破之【尽得楚金玉寳货咎及司马欣俱自刭汜水上】汉王乃引兵渡河复取成臯军广武项王闻咎等破亦还军广武【广武有二城西城汉所筑东城项羽所筑夹城之间有絶涧断山曰广武涧】与汉相守楚军食少项王患之乃为髙俎置太公其上告汉王曰今不急下吾烹太公汉王曰吾与羽俱北面受命懐王约为兄弟吾翁即若翁必欲烹而翁幸分我一杯羮项王怒欲烹之项伯曰天下事未可知且为天下者不顾家虽杀之无益只益祸耳项王从之乃使人谓汉王曰天下匈匈徒以吾两人愿与王挑战决雌雄毋徒苦天下父子为也汉王笑谢曰吾宁鬭智不鬬力【项王三令壮士出挑战汉有善射者楼烦辄射杀之项王怒乃自披甲持防出楼烦欲射项王瞠目叱之楼烦目不能视手不能发走还入壁汉王使间视之乃项王也大惊】因与项王临广武涧而语项王欲与汉王独身挑战汉王数之曰懐王命先定闗中者王之羽负约王我蜀汉罪一矫杀卿子冠军罪二救赵不还报擅刼诸侯入闗罪三烧秦宫室掘始皇帝冡私其财罪四杀秦降王子婴罪五诈阬秦子弟新安二十万罪六王诸将善地而徙逐故王罪七出逐义帝自都彭城夺韩梁地罪八使人隂杀义帝罪九为政不平主约不信天下所不容大逆无道罪十吾以义兵从诸侯诛残贼使刑余罪人撃公何苦乃与公挑战项王大怒伏弩射汉王伤胷王乃扪足曰虏中吾指因病创卧张良彊请起行劳军以安士卒王从之疾甚因驰入成臯
　　楚救齐汉韩信撃破之杀其将龙且虏齐王广田横自立为齐王战败走信遂定齐地
　　韩信东追齐王楚使龙且将兵二十万救齐或说龙且曰汉兵逺鬬穷战其锋不可当齐楚自居其地战兵易败散【顔师古曰近其家室懐顾望也】不如深壁令齐王使其信臣招所亡城亡城闻主在楚来救必反汉汉兵客居其势无所得食可不战而降也且曰吾知韩信为人易与耳寄食于漂母无资身之防受辱于跨下无兼人之勇不足畏也且救齐不战而降之吾何功今战而胜齐半可得何为而止遂进与汉军夹潍水【注见前】而陈信夜令人为万余囊盛沙壅水上流旦半渡撃且阳不胜还走且喜曰我固知信怯遂追渡水信使决壅囊水大至且军大半不得渡即急撃杀且楚军散走齐王广亡去信追北至城阳虏广田横以广死自立为王灌婴撃走之【横走梁归彭越越时居梁地中立且为楚且为汉】尽定齐地
　　汉立张耳为赵王
　　初韩信破赵请立张耳为王以抚其国汉王许之至是乃立耳为赵王【耳子敖尚汉鲁元公主耳王一年卒敖嗣立】
　　汉立韩信为齐王
　　韩信使人言于汉王曰齐边楚反覆之国请为假王以镇之汉王大怒骂曰吾困于此旦暮望若来乃欲自立耶张良陈平蹑王足附耳语曰汉方不利宁能禁信之自王乎不如因而立之使自为守不然变生王悟复骂曰大丈夫定诸侯即为真王耳何以假为遣张良操印立信为齐王徴其兵使撃楚项王闻龙且死大惧使武涉【盱眙人】说信欲与连和三分天下【涉谓信曰汉王兴兵撃楚其意非尽吞天下不休且汉王不可必身居项王掌握中数矣然得脱辄背约复击项王其不可亲信如此足下虽以与汉王为厚交为之尽力然项王今日亡次即取足下足下与项王有故何不反汉与楚连和三分天下王之】信谢曰臣事项王官不过郎中位不过执防言不聴计不用故背楚而归汉汉王授我上将军印予我数万众解衣衣我推食食我言聴计用故吾得至于此夫人深亲信我我倍之不祥虽死不易幸为信谢项王武涉去蒯彻知天下权在信乃以相人之术相信曰相君之面不过封侯相君之背贵不可言信曰何谓也彻曰天下初发难也忧在亡秦而已今楚汉分争智勇俱困两主之命悬于足下足下为汉则汉胜与楚则楚胜莫若两利而俱存之三分天下鼎足而居其势莫敢先动足下据彊齐从燕赵因民之欲西向为百姓请命则天下风走而响应矣葢闻天与不取反受其咎时至不行反受其殃愿足下熟虑之信曰汉王遇我甚厚岂可乡利而倍义乎彻曰臣闻勇略震主者身危功盖天下者不赏今足下戴震主之威挟不赏之功欲持是安归乎信谢曰先生休矣吾方念之数日彻复说曰夫功者难成而易败时者难得而易失时乎时乎不再来信犹豫不忍背汉又自以功多汉终不夺我齐遂谢彻彻去佯狂为巫
　　汉立英布为淮南王
　　汉立布使击楚布徇九江得数县【仍都六】
　　汉初为算赋
　　民年十五以上至五十六出赋钱人百二十为一算治库兵车马
　　北貉【顔师古曰貉在东北方三韩之属皆是也】燕人致枭骑助汉【胡三省注貉人及燕皆来归汉】
　　是月汉王令军士死者吏为棺敛转送其家四方归心焉
　　楚与汉约中分天下归太公吕后于汉解而东归时汉闗中兵益出食益多楚军食尽韩信又进兵撃之项王恐会汉遣侯公说项王请归太公项王乃与汉约中分天下鸿沟【即河沟注见前】以西为汉以东为楚九月归太公吕后解而东归汉王欲西归张良陈平曰汉有天下大半楚兵饥疲今释弗击此养虎自遗患也王从之
　　【己汉五年是嵗西楚亡　商周受命之年皆亥以一嵗而分系两代今于楚汉之际亦然】
　　汉王追项籍至固陵【故城在河南陈州府淮寜县西北】籍撃败之汉王追项王至夏阳南止军与齐王信魏相国越期防撃楚至固陵不防楚击汉军大破之汉王复入壁深堑而守谓张良曰诸侯不从奈何良曰楚兵且破未有分地其不至固宜君王能与共天下可立致也信之立非君王意不自坚且其家在楚欲得故邑越本定梁地亦望王而君王不早定今能出捐此地以许两人【取睢阳以北至谷城王彭越从陈以东傅海与齐王信】使各自为战则楚易破也汉王从之
