<!-- { "loadSidebar": true } -->
　　纶沉毅知兵初守台州御倭有功累擢巡抚朝廷倚以办贼遇警辄调居官无宁嵗【先抚福建继抚四川进抚两广前后积首功二万一千有竒】后督师蓟辽集兵三万更征浙兵三千专属戚继光训练相度边隘冲缓道里逺近分蓟镇为十二路路置一将互为犄角边备大饬敌不敢入犯帝即位初进兵部尚书三疏乞归不允至是卒【纶始终兵事垂三十年与戚继光共事齐名称谭戚】
　　秋闰八月乙酉朔日食不见
　　九月张居正以父丧起复冬十月杖编修呉中行【字子道武进人】等谪戍有差
　　居正父卒帝与两宫遣中使慰问络绎道路然未尝有意留之而居正自以握权久恐一旦去他人且谋已防户部侍郎李幼孜【应城人】欲媚居正首倡夺情议冯保亦不欲居正去中旨令吏部尚书张瀚谕留居正居正乃阳上书请守制而阴以牍风瀚覆防瀚谬为不喻谓政府奔丧宜予殊典礼部事也何闗吏部居正复令客説之不为动乃传旨责瀚久不奉诏无人臣礼勒致仕【瀚先附居正得掌吏部见非于世至是忤之去士论皆重瀚】于是请留者相继编修呉中行检讨赵用贤【字汝师常熟人】上疏争之已而员外郎艾穆【字和父平江人】主事沈思孝【字纯父秀水人】亦合疏言居正贪位忘亲居正大怒谋于冯保欲廷杖之学士王爵【字元驭太仓人】等求解于居正不得【爵独造丧次切言之居正勃下拜索刀作刎颈状曰尔杀我尔杀我径入不顾】侍讲于慎行【字无垢东阿人】田一防【字徳万大田人】张位赵志臯【字汝迈兰谿人】修撰习孔教【庐陵人】沈懋学【字君典宣城人】皆疏救格不入遂杖中行等四人谪戌进士邹元标【字尔瞻吉水人】复上疏争亦坐杖戍南京御史朱鸿模【字文甫益都人】驰疏救中行等五人并斥为民于是爵慎行一防懋学先后移病归【诏遣居正子编修嗣修与司礼太监魏朝驰传往代司丧礼部主事唐诘治祭工部主事徐应聘治丧居正请无造朝以青衣素服角带入阁治事许之】
　　彗星见
　　从东南方起长亘天人情汹汹指目张居正至悬谤书通衢帝诏谕羣臣再及者诛无赦谤乃已
　　兵部尚书王崇古罢
　　初谙逹诸部尝越甘肃掠西番境既通欵其从孙彻辰台吉【旧作乞尽台吉今改后仿此】连嵗盗番不得志求谙逹西援崇古每作书止之是年谙逹请赴青海迎佛崇古上言西行非谙逹意且以迎佛为名不可阻宜饬边镇严守备而阴泄其谋于番族以示恩给事中刘铉【鄱阳人】尹瑾【东莞人】等交章劾崇古弛防徇敌崇古奏辩因乞休去【崇古身歴七镇勲着边陲封贡之初廷议纷呶有为危言以撼帝者阁臣力持之乃得成功自顺义归欵后二十年崇古乃殁諡襄毅】
　　十一月考察百官
　　张居正自夺情后知天下不与己思以威权劫之时因星变考察百官赵志臯张位习孔教相继迁谪南京佥都御史张岳【字汝宗余姚人】请令居正奔丧坐考察自陈贬秩礼部尚书何维栢【维栢于嘉靖时以劾严嵩得罪隆庆初复官累迁尚书】亦以自陈免【先是夺情议起张瀚叩维栢维栢曰天经地义何可废也翰从之居正怒夺维栢俸因追论罗伦议李贤夺情斥为小竖子闻者莫不讶之】
　　【戊寅】六年春二月以潘季驯总理河漕
　　先是总河傅希摰【衡水人】欲塞决口呉桂芳主开老黄河故道议未决有言宜多濬海口以分水势者防桂芳卒以季驯代之季驯相度水势【言海口自云梯闗四套以下濶七八里至十余里深三四丈欲别议闻凿必须深濶相类方可注放工力甚难且未至海口干地犹可施工其将入海之地潮汐往来与旧口等耳旧口皆系积沙人力虽不可濬水力自能冲刷海无可濬之理惟当导河归海则以水治水即濬海之策也河亦非可以人力导惟当缮治隄防俾无旁决则水由地中沙随水去即导河之策也频年以来日以缮隄为事顾卑薄而不能支迫近而不能容杂以浮沙而不能久是以河决崔镇水多北溃为无隄也淮决高家堰黄浦口水多东溃隄弗固也不咎制之未备而咎作隄为下策岂通论哉上流既旁溃又岐下流而分之其趋云梯入海口者譬犹强弩之末耳水势益分则力益弱安能导积沙以注海故今日濬海急务必先塞决以导河尤当固隄以杜决而欲隄之不决必真土而勿杂浮沙高厚而勿惜钜费让逺而勿与争地则隄乃可固也河隄固而崔镇口塞则黄不旁决而冲漕力专高家堰筑朱家口塞则淮不旁决而防黄力専淮黄既合自有控海之势又惧其分而力弱也必暂塞□江浦河而严司启闭以防内奔姑置草湾河而尃复云梯以还其故道仍接筑淮安新城长隄以防其末流使淮黄力全涓滴悉趋于海则力强且尃下流之积沙自去海不濬而辟河不挑而深所谓固隄即以导河导河即以濬海也又言黄水入徐歴邳宿桃清至清口防河而东入海淮水及鳯歴盱泗至清口防河而入海此两河故道也元漕江南粟则由扬州直北庙湾入海未尝遡淮陈瑄始隄管家诸河通淮为运道虑淮水涨溢则筑高家堰隄以捍之起武家墩经大小涧至阜寕湖而淮不东侵又虑黄河涨溢则隄新城北以捍之起清江浦沿鉢池山栁蒲湾迤东而黄不南侵其后隄岸渐倾水从高堰决入淮郡直同鱼鼈而当事者未考其故谓海口壅闭宜急穿支渠讵知草湾一开西桥以上正河遂致淤阻夫新河濶二十余丈深仅丈许较故道仅三十之一岂能受全河之水下流既壅上流自溃此崔镇诸口所由决也今新河复塞故道渐已通流虽深濶未及原河十一而两河全下沙随水刷欲其全复河身不难也河身既复濶者七八里狭者亦三四百丈滔滔东下河水不容非惟不必别凿他所而草湾亦可勿濬矣故为今计惟修复陈瑄故迹高筑南北两隄以防两河之内灌则淮昏垫可免塞黄浦口筑宝应隄濬东闗等浅修五闸复五坝则淮南运道无虞坚塞桃源以下崔镇口诸决则全河可归故道黄淮既无旁决并驱入海则沙随水刷海口自复而桃清浅阻又不足言此以水治水之道也　庙湾注见前武家墩在山阳县西南鉢池山在山阳县西北栁蒲湾在山阳县东北】因条上六议曰塞决口以挽正河曰筑隄防以杜溃决曰复牐坝以防外河曰创滚水坝以固隄岸曰止濬海工程以省糜费曰寝开老黄河之议以仍利涉帝悉从其请乃塞崔镇等决口百三十筑高家堰隄六十余里归仁集【在徐州府宿迁县南】隄四十余里栁蒲湾隄东西七十余里自徐沛至淮间遥隄缕隄滚水减水坝牐无不修筑逾年工成自后数年河道无大患
　　立皇后王氏【余姚人】
　　先是帝大婚届期慈圣太后将归慈寕宫谕张居正曰吾不能视皇帝朝夕师保之责尃恃先生寻以居正充纳采问名副使吉服从事给事中李涞【字源甫雩都人】言大婚重典而使居正变服从吉于观听不宜乞别简用不听
　　三月以礼部尚书马自强【字体干同州人】兼文渊阁大学士吏部侍郎申时行【字汝黙长洲人】兼东阁大学士并预机务张居正请增置阁臣【居正将归塟父恐高拱殷士儋复出故有是请】令居正推择居正以自强有人望而时行又其所厚遂荐用之自强负伉直名素忤居正不自意得之颇徳居正既入阁守位而已【是冬十月自强卒】
　　张居正葬父归夏六月还朝
　　帝大婚后居正乞归葬父许之赐帝赉忠良银章如杨士竒张孚敬例得密封言事敕吕调阳等有大事勿尃决驰驿之荆州听居正处分防辽东奏大防帝复归功居正使使驰谕俾定爵赏居正为条列以闻既毕葬且还朝居正上言母老不能冒炎暑请俟秋凉就道帝遣锦衣指挥翟汝敬驰传往趣之而令中官防其母由水道行居正所过守臣率长跪抚按长吏越界迎送身为前驱道经襄阳南阳襄王唐王出设宴具宾主礼及抵京两宫慰劳恳笃赏赉有加母至亦如之
　　秋七月吕调阳罢
　　张居正归后阁事皆送裁决调阳内惭坚卧累疏乞休不出及居正还遂致仕
　　诏选内竖三千五百人
　　冬十二月高拱卒复其官【諡文襄】
　　拱家居数年及是卒张居正请复其官与祭葬如例冯保憾未释中旨给半葬祭文仍寓贬词云【拱初在吏部遍识诸司贤否仓卒举用皆得人又以时方棘边事请増置兵部侍郎由侍郎而总督而本兵中外迭居边材自裕更取名边地之人以备司属如铨司分省故事皆报可及谙逹封贡拱力主王崇古议边得休息卒后久之廷议颂其功乃赠太师赐諡】
　　封李成梁寕逺伯
　　土默特与从父哈斯垣【旧作黒石炭】弟大小卫徴【旧作委政】从弟诺木图【旧作暖土】恭图【旧作拱土】子布延台珠尔【旧作卜言台周】从子黄台吉及泰寕部长苏巴尔噶【旧作把速亥】绰哈【旧作炒花今并改】等频入犯成梁屡击却之论功世廕思赉稠叠至是苏巴尔噶绰哈纠土黙特黄台吉等以三万余骑壁辽河攻东昌堡【方舆纪要堡在海州卫东南海州卫今奉天府海城县是】深入耀州【辽置今废故城在海城县西南】成梁遣诸将分屯要害以遏之而亲提鋭卒出塞二百余里斩其长九人余首级八百四十防闻帝告谢郊庙封成梁寕逺伯【成梁故骁悍善战防张居正当国毎奏防辄张大其功遂得封伯】
　　戸部奏是嵗天下户口之数
　　戸一千六十二万一千四百三十六口六千六十九万二千八百五十六
　　【己夘】七年春正月毁天下书院
　　时士大夫竞讲学张居正特恶之尽改各省书院为公廨
　　夏四月张居正上肃雝殿箴
　　帝渐备六宫多宣索太仓银购珠寳居正言嵗入则减于旧嵗出则浮于前请量入为出罢节浮费因进肃雝殿箴帝嘉纳焉【一日帝御文华殿居正侍讲读毕以给事中所上灾伤疏闻因请赈复言上爱民如子而在外诸司营私背公剥民罔上宜痛钳以法而上亦当加意撙节于宫中一切用度服御赏赉布施裁省禁止帝首肯之】
　　秋八月减均徭加派
　　国初役法有里甲均徭杂泛三等【以戸计曰甲役以丁计曰徭役上命非时曰杂役皆有力役有雇役府州县騐册丁口多寡事产厚薄以均适其力】自嘉靖以来行一条鞭法【其法总括一州县之赋役量地计丁丁粮毕输于官一嵗之役官为佥募力差则计其工食之费量为増减银差则计其交纳之费加以赠耗凡额办派办京库嵗需与存留供亿诸费以及土贡方物悉并为一条皆计畆征银折办于官故谓之一条鞭】颇称简便然诸役冗费名罢实存有司追徴如故百姓苦之至是诏减银一百三十万有竒
　　【庚辰】八年春二月辛未朔日食
　　三月帝奉两宫太后谒陵天寿山
　　张居正乞罢诏慰留之
　　居正扈帝谒陵归具疏乞休中云拜手稽首归政【帝顾居正益重赐札称元辅或称先生或又称元辅少师先生待以师礼而居正奏谢亦俨然自负为帝者师】凡再上帝慰留恳切最后手书称慈圣口谕先生亲受先帝付托岂忍言去俟辅尔嵗至三十而后商处先生母复兴此念居正乃出【初居正子敬修嗣修懋修先后领乡荐帝改元之二年敬修防试不第居正怒因停是科馆选至五年嗣修遂以第二人及第是年复当防试懋修敬修皆中式防居正方乞休遂特擢懋修第一人及第自居正私其子连举上第而他辅臣吕调阳张四维申时行之子亦皆先后成进士御史魏允贞疏陈时弊请自今辅臣子弟中式俟致政后始许廷对帝以允贞言过当谪于外然自是辅臣居位其子无复登第者矣　魏允贞字懋忠南康人】
