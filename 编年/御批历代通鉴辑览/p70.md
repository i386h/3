<!-- { "loadSidebar": true } -->
　　【庚戌】四年冬十二月晦杀魏其侯窦婴春三月田蚡卒初孝景时窦婴为大将军田蚡乃为诸郎已而蚡日益贵幸婴失势賔客益衰独故燕相灌夫【字仲孺颍隂人父张孟为颍隂侯婴舎人遂冒姓灌氏】不去婴乃厚遇夫相为引重夫为人刚直使酒诸有埶在己之右者必陵之故与田蚡有隙蚡奏夫家在颍川横甚【夫宗族賔客为奸利颍川儿歌之曰颍水清灌氏宁颍水浊灌氏族】请治之上曰此丞相事何请夫亦持蚡隂事受淮南王金与语言【事具前】賔客居间遂解未几蚡取燕王女为夫人太后诏列侯宗室皆徃贺婴彊夫与俱徃夫因行酒骂坐【夫行酒至蚡蚡不肯满觞夫无所发怒适临汝侯灌贤与程不识耳语夫乃骂曰生平鄙程不识不直一钱今日长老为夀乃效女儿曹呫嗫耳语耶】蚡大怒令骑缚夫繋居室【署名属少府】遂其前事【遂竟也竟前所奏夫事】遣吏分曹逐捕诸灌氏支属皆得弃市罪夫既繋不得言蚡隂事婴乃上书论救得见上具言灌夫醉饱事不足诛上以为然令东朝【太后朝】廷辩之婴与蚡因互相诋讦上问朝臣两人孰是惟汲黯是婴韩安国两以为是郑当时是婴后不敢坚上怒当时曰公今日廷论局趣效辕下驹吾并斩若属矣即罢起入上食太后太后怒不食曰吾在也而人皆借【犹蹈也】吾弟令我百嵗后皆鱼肉之乎上不得已遂族灌夫使有司案治婴得弃市罪【景帝时婴常受遗诏曰事有不便以便宜论上及是事急使昆弟子上书言之书奏案尚书大行无遗诏诏书独蔵婴家乃劾婴矫先帝诏罪当弃市】遂于十二月晦论杀之【张晏曰着日月者见春垂至恐遇赦赎之胡三省曰此田蚡之意也】春田蚡亦卒【蚡疾一身尽痛若有撃者上使视鬼者瞻之曰魏其侯与灌夫共守笞欲杀之竟死】婴蚡事上本不直蚡特以太后故后淮南王安败上闻蚡受安金有不顺语曰使武安侯在者族矣
　　夏四月陨霜杀草
　　五月以薛泽【高祖功臣薛欧之孙续封平棘侯】为丞相
　　地震
　　【辛亥】五年冬十月河间王徳来朝献雅乐对诏防春正月还国卒
　　河间王徳修学好古实事求是【务得其实每求真是也】以金帛招求四方善书得书多与汉朝等时淮南王亦好书所招致率多浮辩王所得皆古文先秦【犹言秦先】旧书【王得周官有五篇失冬官募以千金不得取考工记补之礼古经出鲁淹中王收集余烬献之赵人毛苌善诗自云子夏所传作诂训传王好之其他若尚书礼礼记孟子左氏春秋之属皆经传説记七十子之徒所论】其学举六蓺【谓六经】修礼乐被服儒术造次必于儒者山东诸儒皆从之游是嵗十月来朝献雅乐对三雍宫【应劭曰辟雍明堂灵台也胡三省曰对三雍之制度非对于三雍宫】及诏策所问三十余事推道术而言得事之中文约指明天子下太乐官【属太常】存肄王所献雅声嵗时以备数然不常御也正月王归国薨中尉以闻大行令奏諡曰献
　　通南夷置犍为郡【初治鄨今贵州遵义府遵义县是后徙治僰道今四川叙州府宜賔县是】通西夷置一都尉
　　初王恢之讨东越也使番阳【汉县今曰鄱阳属江西饶州府】令唐防风喻南越南越食以蜀枸醤【枸一作蒟音矩草类縁木而生子如桑椹熟时正青以蜜藏而食之】防问所从来曰道西北牂牁江【一作牂柯即古欝水其上流为今贵州之盘江迳广西南宁府为左江至浔州府合右江即黔江亦导源贵州入广东境为西江下畨禹入海】牂牁江广数里出番禺城下蒙归问蜀贾人贾人曰独蜀出枸醤多持窃去市夜郎【今贵州以西南笼诸府地古为夜郎国汉置县唐始移县于珍州今遵义县桐梓县是】夜郎临牂牁江【牂牁击船杙也楚庄蹻伐夜郎椓船于岸而步战既灭夜郎以江有椓船柯处乃改名曰牂牁】江广百余步南越以财物役属之然亦不能臣使也乃上书曰南越东西万余里从长沙豫章徃水道多絶窃闻夜郎精兵可十余万浮船牂牁出其不意此亦制越一竒也请通夜郎道为置吏上乃拜蒙中郎将将千人从筰关【今四川雅州府清溪县古筰都国其东北有大关山即卭崃坂也】入遂见夜郎侯多同【侯以竹为姓多同其名也】厚赐之喻以威徳约为置吏多同贪汉缯帛以为道险汉终不能有乃且聴约防还报上以为犍为郡发卒治道数万人卒多物故有逃亡者用军兴法诛之巴蜀民大惊恐上使司马相如责因喻告巴蜀民以非上意相如还报时卭【今四川宁逺府古卭都国】筰【注见上】君长闻南夷得赏赐多欲请吏上问相如相如曰卭筰冉駹【冉駹西夷二族今四川茂州是】近蜀易通为置郡县愈于南夷上乃拜相如中郎将建节徃使因巴蜀吏币物以赂西夷皆请为内臣除边关关益斥【言广也】西至沫【即青衣水出雅州府天全州徼外下流至嘉定府入江】若水【即泸水注见前】南至牂牁为徼通零关道【零一作灵汉书地理志灵关道属越嶲郡　越嶲今宁逺府】桥孙水【水经注孙水出台登县一名白沙江南入若水　台登今宁逺府冕宁县】以通卭都为置一都尉十余县属蜀上大悦
　　秋七月皇后陈氏废
　　后以祠祭厌胜媚道事觉册收玺绶退居长门宫窦太主【即馆陶长公主】慙惧稽颡谢上慰谕之初上尝置酒主家主见所幸卖珠儿董偃上使之侍饮【称为主人翁而不名】常从游戏驰逐观鸡踘【谓鬭鸡蹋鞠之戏】角狗马上乐之因为主置酒宣室使谒者引内偃中郎东方朔辟防【谓以防置地】而前曰董偃有斩罪三安得入乎上曰何也朔曰偃以人臣私侍公主一也败男女之化乱婚姻之礼伤王制二也陛下富于春秋方积思于六经而偃以靡丽奢侈道淫辟之路乃国家之大贼人主之大蜮【一曰短狐亦曰射工南方淫气所生】三也上黙然良久曰吾业已设饮后而自改朔曰不可夫宣室者先帝之正处也非法度之政不得入焉淫乱之渐其变为簒上曰善诏置酒北宫【在未央宫北】引偃从东司马门入赐朔黄金三十斤偃宠由是日衰
　　诏大中大夫张汤【杜陵人】中大夫赵禹【斄人】定律令汤禹务在深文拘守职之吏【苏林曰拘刻于因循守职无所改作之吏】于是始作见知法【张晏曰吏见知人犯法不举告为故纵以其罪罪之】
　　八月螟
　　以公孙为博士
　　是时徴吏民有明当时之务习先圣之术者县次续食【音嗣令各县依次第接续供养饮食】令与计偕【计者上计簿使也偕俱也令所徴者与上计使者偕来也】菑川公孙对策【畧曰臣闻尧舜之时不贵爵赏而民劝善不重刑罸而民不犯率躬以正而遇民信也是故因能任官则分职治去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡罸当罪则奸邪止赏当功则臣下劝凡此八者治之本也臣又闻之气同则从声比则应人主和徳于上百姓和合于下故心和则气和气和则形和形和则声和声和则天地之和应矣】太常奏第居下上特擢为第一拜博士待诏金马门【宦署门也时有善相马者东门京铸铜马献之诏立马于鲁班门故更名金马门】时齐人辕固年九十余亦以贤良徴谓曰公孙子务正学以言无曲学以阿世诸儒多疾毁固遂以老罢归
　　【壬子】六年冬初算商车
　　春穿渭渠【亦曰漕渠在西安府城南水经注汉漕渠自昆明池南傍三原东至于河】
　　大司马郑当时言穿渭为渠下至河漕关东粟径易又可以溉渠下民田万余顷诏发卒数万人穿之三嵗而通人以为便
　　匈奴宼上谷【注见前】遣车骑将军衞青等撃却之
　　匈奴入上谷遣衞青及公孙贺公孙敖【皆义渠人】李广四将军撃之李广军败为匈奴所得置两马间络而盛卧广佯死睨其旁有一儿骑善马暂腾而上儿马推堕儿夺其弓鞭马南驰遂得归下吏当死赎为庶人两将军亦无功惟青得首虏赐爵关内侯青虽出于奴虏然善骑射材力絶人遇士大夫以礼与士卒有恩众乐为用故每出輙有功
　　【癸丑】元朔元年冬十一月定二千石不举孝亷罪法诏曰朕深诏执事兴亷举孝庶防成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也且进贤受上赏蔽贤蒙显戮古之道也其议二千石不举者罪有司奏不举孝不奉诏当以不敬论不察亷不胜任也当免奏可
　　子据生【即戾太子】立夫人衞氏为皇后
　　帝未有子是年衞夫人始生子据遂立为后【帝得皇子甚喜为立禖使东方朔枚臯作禖祝后立臯为奏赋以戒终】
　　秋匈奴入宼以李广为右北平【汉郡治平刚故城在今河八沟界】太守广在郡匈奴号曰汉飞将军避之数嵗不入界【初广屏居蓝田南山尝夜从人田间饮还至亭霸陵尉醉呵止广广骑曰故李将军尉曰今将军尚不得夜行何故也宿广亭下居无何广拜右北平请尉与俱至军而斩之上书自陈帝弗罪也广猿臂善射尝出猎见草中石以为虎而射之中石没矢视之石也他日射之终不能入矣】
　　薉【即濊貊今奉天府鳯凰城东及朝鲜国之江原道皆其道也】君降置苍海郡薉君南闾【薉君名】等率口二十八万诣辽东【汉郡治襄平故城在今奉天府辽阳州北】内属诏以其地置苍海郡人徒之费拟于南夷数年乃罢
　　以主父偃【赵武灵王自号主父支庶因以为氏】严安徐乐为郎中
　　主父偃临菑人始游齐燕赵皆莫能厚遇乃西入关上书阙下朝奏暮召入所言九事其八事为律令一事諌伐匈奴【其畧曰昔秦吞战国务胜不休使防恬将兵北伐辟地千里天下飞刍挽粟起于负海转输北河男子疾耕不足于粮饷女子纺绩不足于帷幕百姓靡敝天下始叛夫匈奴难得而制非一世也行盗侵驱天性固然虞夏殷周固弗程督今不上观虞夏商周之统而下循近世之失此臣之所大忧百姓之所疾苦也】时偃同郡严安以故丞相史上书【畧言今天下人民用财侈靡臣愿为制度以防其淫又今徇南夷朝夜郎降羌僰畧薉州建城邑深入匈奴之境燔其龙城议者美之此人臣之利非天下之策也】无终徐乐亦上书【畧言天下之患在土崩不在瓦解何谓土崩秦之末世是也何谓瓦解吴楚七国之兵是也此二体者安危之明要也间者关东数不登重以边境之事民宜有不安其处矣不安故易动易动者土崩之埶也故贤主独观万化之原修之庙堂之上而销未形之患期使天下无土崩之埶而已矣】书奏上召见谓曰公等皆安在何相见之晩也皆拜为郎中【三人惟偃尤亲幸一嵗四迁为中大夫大臣畏其口赂遗累千金或谓偃曰太横矣偃曰吾生不五鼎食死即五鼎烹耳】
　　【甲寅】二年春正月诏诸侯王得分国邑封子弟为列侯主父偃説上曰古者诸侯不过百里今或连城数十地方千里缓则骄奢易为淫乱急则阻彊合从以逆京师以法割削之则逆节萌起前日鼂错是也今诸侯子弟或十数而适嗣代立余无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣上从之
　　匈奴入寇遣衞青等将兵击走之遂取河南地立朔方郡【故城在今鄂尔多斯右翼后旗】
