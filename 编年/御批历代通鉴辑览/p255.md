<!-- { "loadSidebar": true } -->
　　何妥与苏威争议事积不相能威子防与妥议乐复不同议者以威故同防者什八九妥恚曰吾席间函丈四十余年反为昨暮儿【言防生之晩】所屈邪遂奏威与卢恺薛道衡王李同和等共为朋党帝大怒威免官爵以开府就第卢恺除名知名之士得罪者百余人【自周以来选无清浊及恺摄吏部与薛道衡等甄别士流故涉朋党之谤以至得罪未几上曰苏威徳行者但为人所误耳命复通籍威好立条章每嵗责民间五品不逊答者或云管内无五品之家其不相应领类如此乂为余粮簿欲使有无相赡民部侍郎郎茂以为烦迂不急皆奏罢之茂尝为卫国令有民张元预兄弟不睦丞尉请加严刑茂曰元预兄弟本相憎疾又坐得罪弥益其忿非化民之意也乃徐谕之以义元预等各感悔顿首请罪遂相亲睦　郎茂字蔚之恒山新市人】
　　壬申晦日食
　　八月制诸州死刑悉移大理奏裁
　　帝以天下用律者多蹖驳罪同论异故有是命
　　冬十二月以杨素为仆射与髙颎等掌朝政领军大将军贺若弼除名
　　杨素性踈辨髙下在心唯颇推髙颎敬牛厚接薛道衡视苏威以下蔑如也其才艺风调优于颎至于推诚体国处物平当则不如颎逺矣贺若弼自谓功名出朝臣之右当为宰相及素为仆射不平形于言色由是免官怨望愈甚久之上下弼狱谓之曰我以髙颎杨素为宰相汝每昌言毁之何也弼曰颎是臣之故人素臣之舅子臣知其为人诚有此语公卿奏弼罪当死上曰臣下守法不移公可自求活理弼曰臣将八千兵擒陈叔寳窃以此望活上曰此已格外重赏弼曰臣今还格外望活上低回者数日特令除名嵗余复其爵位
　　诏免河北河东功【兵受田计亩为功以其所出修器械备糗粮】调【丁出调注见前】减田租
　　有司言府藏皆满无所容积于廊庑于是更辟左藏院以受之上乃诏曰宁积于人无藏府库河北河东今年田租三分减一兵减半功调全免
　　遣使均田
　　时天下户口嵗增京辅及三河【河东河南河北】地少而人众衣食不给帝乃发使四出均天下之田其狭乡每丁才至二十亩老少又少焉
　　【癸丑】十三年春二月作仁夀宫【故址在今凤翔府麟游县西天台山上】诏杨素营仁夀宫于岐州之北素奏宇文恺封徳彜【名伦以字行隆之之子】为土木监于是夷山堙谷以立宫殿崇台累榭宛转相属役使严急丁夫多死推填坑谷覆以土石因而筑为平地死者以万数【十五年三月宫成帝幸之见制度壮丽大怒曰杨素为吾结怨天下素闻之恐获谴封徳彜曰公勿忧俟皇后至必有恩诏明日帝果召素入对后劳之曰公知吾夫妇老无以自娱盛饰此宫岂非忠孝赐赉甚厚素荐徳彜于帝遂迁内史舍人】
　　禁藏防纬
　　秋七月戊辰晦日食
　　诏议明堂制度
　　帝命礼部尚书牛等议明堂制度宇文恺献木様【重檐复道五房四达】帝命有司度地立之诸儒议乆不决乃罢
　　突厥突利可汗【莫何可汗之子】请婚许之
　　帝之灭陈也以陈叔寳屛风赐突厥大义公主公主以其宗国之覆心常不平书屏风为诗叙陈亡以自寄【诗有余本皇家女飘流入虏廷一朝覩成败懐抱忽纵横之句】帝闻而恶之礼赐渐薄公主遂煽惑都蓝可汗【先是突厥莫何可汗死兄子雍虞阁立是为都蓝可汗】颇为邉患帝遣将军长孙晟使突厥因发公主私事废之内史侍郎裴矩请説都蓝使杀公主时处罗侯【即莫何可汗】之子染干号突利可汗居北方遣使求婚帝使矩谓之曰能杀大义公主乃许婚突利遂谮公主于都蓝都蓝因发怒杀公主更表求婚朝议将许之长孙晟曰雍虞闾反覆无信直以与玷厥【即达头可汗】有隙故欲依倚国家虽与为婚终当叛去今若尚主承借威灵玷厥染干必受其徴发彊而更反后恐难图且染干者处罗侯之子素有诚欵前尝乞婚不如许之招令南徙兵少力弱易以抚驯使敌雍虞闾以为邉扞上曰善复遣晟慰谕染干许尚公主【十七年七月突利来逆女帝舍之太常教习六礼妻以宗女安义公主帝欲离间都蓝故特厚其礼令长孙晟説之使帅众南徙居度斤旧镇　度斤即都斤山旧沙鉢畧所居】
　　【甲寅】十四年夏四月行新乐
　　协律郎祖孝孙【范阳人】从陈阳山【梁郡今广东连州是】太守毛爽受京房律法牛使孝孙参定雅乐布管飞灰顺月皆验又每律生五音十二律为六十音因而六之为三百六十音分直一嵗之日以配七音而旋相为宫之法由是着明等乃奏请复用旋宫法帝犹记何妥之言于是等复附帝意销毁前代金石以息异议又作武舞以象功徳至是乐成诏行之乃禁民间所造繁声【先是乐工万寳常妙达钟律帝令造诸乐器其声雅淡不为时人所好竟寝不行及是新乐成寳常闻之然泣曰淫厉而哀天下不乆尽矣寳常竟饿死且死悉取其书烧之曰用此何为】
　　六月始给公卿以下职田
　　先是台省府寺及诸州皆置公廨钱收息取给工部尚书苏孝慈【扶风人】以为官司出举兴生【谓出钱举货兴利生息】烦扰百姓败损风俗请皆禁止给地以营农于是始诏公卿以下皆给职田毋得治生与民争利
　　关中旱饥秋八月帝如洛阳
　　上遣左右视民食得豆屑杂糠以献上流涕以示羣臣深自咎责为之不御酒食殆将一月八月帅民就食于洛阳敕斥候不得驱廹男女参厠于仗卫之间遇扶老擕幼者輙引马避之至艰险处见负担者命左右扶助
　　冬闰十月诏髙仁英【齐武成帝第六子】萧琮陈叔寳修其宗祀官给器物
　　诏以齐梁陈宗祀废絶命髙仁英萧琮陈叔寳以时修祭所须器物有司给之【叔寳常侍宴赋诗曰日月光天徳山河壮帝居太平无以报愿上东封书及出帝目之曰此败岂不由酒以作诗之功何如思安时事当贺若弼度京口彼人密启告急叔寳饮酒遂不之省髙颎至日见启在床下犹未开封诚可笑也】
　　【刘氏友益曰歴叙三族而不及宇文氏非以尽灭其族乎纲目言外之意深矣】
　　齐州刺史卢贲有罪除名
　　贲坐民饥闭粜除名皇太子为言贲有佐命功不可弃帝曰微刘昉郑译卢贲栁裘皇甫绩等则我不至此然此等皆反覆子也当周宣帝时以无頼得幸及帝大渐此辈行诈頋命于我我将为政又欲乱之【昉谋为逆译为巫蛊】自为难信非我弃之众人见此谓我薄于功臣斯不然矣贲遂废死于家
　　【乙夘】十五年春正月帝东巡祀天于泰山
　　以嵗旱谢愆咎也礼如南郊【三月还宫】
　　夏六凿底柱【注见前】
　　焚相州所贡绫文布于朝堂
　　秋七月纳言苏威免【威以十四年七月为纳言】寻复其位
　　威坐从祠不敬免俄而复位帝谓羣臣曰世人言苏威诈清家累金玉此妄言也然其性狠戾不切世要求名太甚从已则説违之必怒此其大病耳
　　冬十月以韦世康【洸之兄】为荆州总管
　　世康和静谦恕为吏部尚书十余年时称亷平常有止足之志谓子弟曰禄岂须多防满则退年不待暮有疾便辞因恳乞骸骨不许使镇荆州时天下惟有四总管并扬益荆以晋秦蜀三王及世康为之
　　【丙辰】十六年夏六月初制工商不得仕进
　　秋八月诏死罪三奏然后行刑
　　【丁巳】十七年春二月遣太平公史万嵗讨南宁蛮【南宁本汉建宁郡晋改宁州梁以复曰南宁今云南曲靖府是蛮通鉴作羌胡三省曰南宁爨蛮非羌也今依其説改】平之
　　初梁睿平王谦夷獠皆附唯南宁州酋帅爨震【爨夷姓东爨曰乌蛮西爨曰白蛮】不服睿上疏乞因平蜀之众畧定之帝未之许至是乃以史万歳为行军总管帅众击之入自蜻蛉川【在今姚安府姚州南汉书地理志越嶲郡青蛉应劭曰有青蛉水在西东入江即此】过诸葛亮纪功碑【背有铭曰万嵗之后胜我者度西过此万歳令仆其碑而进】洱河【即叶榆水注见前】入渠滥州【在大理府境】行千余里破其三十余部虏获男女二万余口诸夷大惧遣使请降献明珠径寸于是勒石颂隋徳万嵗请将其酋长爨翫入朝翫赂万嵗万嵗舍之【已而爨翫复反蜀王秀奏万嵗受赂纵贼致生邉患万嵗于是除名】
　　桂州【梁置今广西桂林府是】乱遣军讨平之以令狐熙【字长熙整之子】为总管
　　桂州俚帅李光仕作乱遣周法尚讨斩之上以夷越数反以令狐熙为桂州总管许以便宜从事承制补授熙至部大恩信其溪洞渠帅更相谓曰前时总管皆以兵威相脇今者乃以手教相谕我辈其可违乎于是相率归附先是州县生梗长吏多寄治于总管府熙悉遣之为建城邑开学校华夷感化焉
　　三月诏诸司论属官罪听律外决杖
　　帝以所在属官不敬惮其上事难克举故有是诏于是上下相驱迭行捶楚以残暴为干能守法为懦弱又以盗贼繁多命盗一钱以上皆弃市或三人共盗一事发即死于是行旅皆宴起早宿天下懔懔有数人刼执事而谓之曰吾岂求财者邪但为枉人来耳而为我奏至尊自古立法未有盗一钱而死也而不以闻吾更来而属无类矣帝闻乃为停之【帝晩节用法益峻不复依准科律尝乗怒欲以六月杖杀人大理少卿赵绰固争帝曰六月虽曰生长此时必有雷霆我则天而行有何不可遂杀之掌固来旷告绰滥免徒囚推騐无实帝怒命斩之绰又固争帝拂衣入阁绰托奏他事复入再拜曰臣有死罪三不能制驭掌固使触天刑一也囚不合死不能死争二也本无他事妄言求入三也帝意解会独孤后在坐命赐绰酒及二金杯旷因免死萧摩诃子世畧在江南作乱摩诃当从坐绰固争上命绰退绰曰臣奏狱未决不敢退帝乃释之刑部侍郎辛亶常衣绯禈帝以为厌蛊斩之绰曰法不当死臣不敢奉诏帝怒甚命引绰斩之绰曰宁杀臣不可杀亶至朝堂解衣就刑上复使人问之对曰执法一心不敢惜死帝乃释之帝以绰诚直前后赏赐万计与大理卿薛胄俱名平恕然胄原情而绰守法俱为称职　赵绰字元方河东人掌固官名台省寺监皆有之】
　　夏四月颁新歴
　　初张賔歴既行刘孝孙【广陵人】及刘焯【字士元信都昌亭人】并言其失賔方有宠刘晖附之斥罢孝孙等后賔卒孝孙复上其事诏直太史累年不调乃抱其书使弟子舆榇诣阙下伏哭执法拘而奏之帝以问何妥妥言其善使与张胄元【渤海蓚人】校賔厯久之不定上令参问日食事杨素等奏太史奏日食二十有五皆无验而胄元所刻妙中孝孙验之过半于是上引孝孙胄元等亲劳之孝孙请先斩刘晖乃可定歴帝不怿又罢之【孝孙寻卒】已而杨素牛等复荐胄元歴术帝令素与术数人立议六十一事皆旧法乆难通者令刘晖与胄元辨析之晖一无所答胄元通者五十四拜太史令令参定新术至是歴成颁之晖等除名
　　并州总管秦王俊有罪免
　　俊幼仁恕喜佛教及为并州总管奢侈好内其如进毒【妃崔氏度女性妒因俊好内于中进毒】得疾徴还免官废妃赐死杨素谏曰秦王之过不至此愿陛下详之帝曰若如公意何不别制天子儿律周公尚诛管蔡况我不及周公安敢亏法卒不许【久之俊疾不能起遣使奉表陈谢帝谓其使者曰我戮力创业作训垂范汝为吾子而欲败之不知何以责汝俊惭怖疾益笃遂卒帝哭之数声而已俊子浩崔妃所生庶子曰湛羣臣希防奏二子母皆有罪不合承嗣帝从之国遂除】
　　冬十二月杀鲁公虞庆则
