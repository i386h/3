<!-- { "loadSidebar": true } -->
　　时宿将无在者乃以锜为江淮浙西置制使节制逐路军马
　　故辽人伊喇斡翰【旧作移剌窝斡今改后仿此】叛金围临潢
　　初金主亮徴兵南侵使牌印【金官名掌御寳及金银等牌后改名御宝郎】素赫【旧作燥合今改后仿此】如西北路尽佥契丹壮丁契丹人不愿行求之素赫素赫不从于是西北路招讨司译史萨巴与部众杀招讨使完顔乌泽【旧作沃侧今改后仿此】及素赫等取招讨使司贮甲三千遂反议立故辽主延禧子孙推都监楞华善【旧作老和尚今改】为招讨使山后山前诸羣收应之咸平府【金置故城在今奉天府铁岭县】穆昆瓜里【旧作谋克括里今改】举兵据咸平缮完器甲出府库财物募兵以应萨巴其势益张金主亮使布萨呼圗等讨之皆无功而萨巴自度大军必继至势不可支谋归西辽乃率众沿龙驹河【金史地理志临潢府长防县北有龙驹河长泰废县在故临潢城东宋薛映记所谓长泰馆是也】西出旧居山前者皆不欲往伪署六院节度使伊喇斡罕杀萨巴执楞华善等自为都元帅拥众东还至临潢府东南新罗寨东京留守曹国公乌禄使伊喇扎巴【旧作移剌扎八今改后仿此】招之斡罕已约降而扎巴见斡罕兵众彊盛车帐满野意其可以有成反説之曰我之始来以汝辈不能有为今观兵势彊盛如此汝等欲如羣羊为人所驱去乎将欲待天时乎若果有大志吾亦不复还矣于是斡罕决意不降遂攻临潢围之众至五万
　　秋七月金主亮迁都于汴
　　金大括马于诸路
　　先是调马于诸路以户口为差计五六十万匹仍令其戸自养以俟至是又大括驘马【官至七品聼留一匹等而上之并旧籍民马其在东者给西军在西者给东军交相往来昼夜络绎不絶死者狼籍于道其亡失多者官吏惧罪或自杀所过蹂践民田调发牵马夫役诏河南州县所贮粮米以俻大军不得他用驘马所至当给刍粟而无可给有司以为请金主亮曰北方比歳民间储畜尚多今禾稼满野驘马可就牧田中借令再歳不获亦何伤乎】于是国内骚然盗贼蠭起大者连城邑小者保山泽有以盗贼事闻者亮輙杖而黜其官太医使祈宰【字彦辅江淮人】上疏谏南侵亮杀之由是羣臣不敢言
　　金主亮大杀宋辽宗室之在其国者
　　凡百三十余人
　　遣枢宻都承防徐嚞如金至盱眙金人却之乃还先是遣周麟之【字茂振海陵人】贺金迁都麟之惮金辞行坐免遂以嚞代之嚞至盱眙金主亮使韩汝嘉就境上止之曰朕始至此比闻北方小警欲复归中都无庸来贺也嚞乃还
　　八月宿迁人魏胜【字彦威淮阳军宿迁人】起兵复海州诏以胜知州事
　　胜多智勇应募为弓箭手居山阳及金人籍诸路民为兵胜跃曰此其时也聚义士三百北渡淮取涟水军宣布朝廷徳意不杀一人金知海州事髙文富遣兵捕胜胜迎击走之追至城下文富闭门固守胜令城外张旗帜举烟火为疑兵又使人向诸城门谕以金人弃信背盟无名兴兵及本朝寛大之意城中人闻即开门独文富与其子安仁率牙兵拒之胜杀安仁及州兵千余擒文富民皆安堵如故胜遣人谕朐山【后周县明省入海州】懐仁【东魏县故城在今海州赣榆县】沐阳【东魏县今属海州】东海【注见前】诸县皆定之乃蠲租税释罪囚发仓库犒战士分忠义士为五军纪律明肃部分如宿将胜益募忠义以图收复逺近闻之响应旬日得兵数千胜将董成率所部千余人直入汴州杀金守将及军士三千余众悉降得器甲数万金遣防古【旧作防括今改】镇国以兵万余取海州抵州北二十里新桥胜迎之设伏于隘阵以待众殊死战伏发敌大败杀镇国馘千人降三百人军声益振山东之民咸欲来附胜传檄招谕结集以待王师之至【沂民壁苍山者数十万金人围之久不下砦首滕告急于胜胜提兵往救之陈于山下金人多伏兵胜兵遇伏皆赴砦金人袭之胜单骑而殿以大刀奋击金人望见胜知其为将也以五百骑围之数重胜驰突四击金阵开复阖战移时身被数十枪冒刃出围金兵追之马中矢踣歩而入砦无敢当者金人又急攻絶其水砦中食干糒杀牛马饮血金人攻益急周山为营胜度其必复攻海州因间出砦趋城中金人果解苍山围自新桥抵城下胜出战皆捷金分兵四面攻之胜募士登城以御矢石如雨者七日金兵多死伤遁去　苍山在山东沂州府兰山县东】
　　以成闵为京湖制置使
　　金完顔亮弑其太后图克坦氏九月遂大举入冦【亮本金朝乱贼且是年金世宗即位故变例书入冦】
　　图克坦氏闻亮欲南侵数以言諌亮不悦毎谒见还宫必忿怒人不知其故及至汴后居寜德宫使侍婢髙福娘问亮起居亮幸之因使伺动静凡后所为事无大小福娘夫特黙格【旧作特末哥今改后仿此】教福娘増餙其言以闻及契丹反枢宻使布萨呼图讨往辞谒后后谓曰国家世居上京既徙中都今又至汴复将兴兵涉江淮伐宋疲中国我尝諌止之不见聴也契丹事复如此奈何福娘以告亮亮意谓后尝养郑王充【本名图美宗干之子太祖之孙接锡图美旧作神土懑今改后仿此】为己子充四子皆成立恐呼圗将兵在外或有异圗乃召防检大怀忠等使弑后且指名后左右数人皆令杀之后方摴蒲懐忠等至令后跪受诏后愕然方下跪尚衣局使华特黙【旧作虎特末今后改仿此】从后击之仆而复起者再高福娘等缢杀之并杀其左右数人亮命焚后于宫中弃骨于水并杀郑王充之子塔纳【旧作擅奴今改后仿此】阿里布【旧作阿里白今改后仿此】等二人遂召呼圗等还皆杀之封髙福娘为郧国夫人以特默格为泽州刺史又以尚书令张浩左丞相萧玉諌伐宋杖而释之自是莫有敢諌者遂分诸道兵为三十二军置左右大都督及三道都统制府以总之以璸都【锡斡之子后改名昻旧作奔赌锡斡旧作斜斡今改】为左大都督李通副之赫舍哩良弼【辉发川人辉发川旧作回怕川今改】为右大都督乌雅富勒珲副之苏保衡【字宗尹云州天成人】为浙东道水军都统制完顔正嘉努【旧作郑家今改】副之由海道径趋临安刘蕚【大兴宛平人】为汉南道行营兵马都统制进自蔡州以瞰荆襄圗克坦喀齐喀【上京素苏海水人喀齐喀旧作合喜素苏海旧作速苏海今改】为西蜀道行营兵马都统制由鳯翔取大散闗驻军以俟后命左监军圗克坦贞别将兵二万入淮隂九月亮召诸将授方畧赐宴于尚书省令皇后圗克坦氏与太子光英居守张浩萧玉敬嗣晖留治省事亮戎服乘马具装起行妃嫔皆从众六十万号百万氊帐相望钲鼓之声不絶李通造浮梁于淮水之上将自清河口入淮东逺近皆震
　　金人攻黄牛堡【在汉中府鳯翔县东比】呉璘等败之遂复秦陇洮三州
　　金图克坦喀齐喀将五千骑扼大散闗游骑攻黄牛堡守将李彦坚告急人情汹汹制置使王刚中跨一马驰二百里至呉璘营起璘于帐中曰大将与国义同休戚临敌安得髙枕而卧璘大惊即驰至杀金平【注见前】驻军青野原【在汉中府畧阳县北】益调内郡兵分道而进以援黄牛刚中又以蜡书抵张正彦济师西师大集李彦坚以神臂弓射金师却之璘遣别将彭青至寳鸡渭河夜刦桥头寨【在鳯翔府寳鸡县南渭河自陇州流入有桥跨其上故名】破之又遣刘海复秦州彭青复陇州曹休复洮州【金师既退刚中倍道驰还谓其属李焘曰将帅之功吾何有焉焘叹曰身督战而功成不居过人逺矣　李焘字仁甫眉州丹祾人】
　　刘锜遣兵复泗州
　　髙平人王友直【字圣益博州髙平人考宋史地理志博州有髙唐博平无髙平髙平乃凙州县也列传疑有悮】起兵复大名遣使入朝
　　友直父佐以材武称友直幼从父谙兵法志复中原闻金亮渝盟乃结豪杰谓之曰权所以济事权归于正何害于理即矫制自称河北等路安抚制置使以其使王任为副使徧谕州县勤王未几得众数万制为十二军置统制等官以统之进攻大名一鼔而克抚定众庻谕以绍兴年号遣人入朝奏事已而自夀春来归诏以为忠义都统制
　　冬十月金人围海州魏胜李宝合击大败之
　　亮渡淮虑胜睨其后分军数万围海州防李宝帅舟师由海道将拒敌于胶西【隋县元于此置胶州明省县入州今州属山东莱州府】胜遣人邀之宝遡风至东海慷慨厉士赴援与胜同击金兵于新桥【在海州北】败之胜还守北关【方舆纪要在海北北宋时筑此据险戍守】金兵逼闗胜登闗门张乐饮酒犒军士令固守勿出战逾时乃少遣士出慿险隘击之金人知不可攻率军转而渡河袭关后欲过砂堰【在海州东北】圜城为营胜先已据堰寻以单骑逐敌骑于东门外大声叱之皆骇防翌早乘昏雾四面薄城急攻胜竭力捍御金兵不能前乃防砦走
　　金人渡淮刘锜进军楚州以拒之
　　刘锜兵至扬州建大将旗鼓军容甚肃以兵驻清河口扼金师金人以氊裹船载粮而来锜使善没者凿沈其舟金人自涡口渡淮锜次于淮阴列兵运河岸以扼之
　　金人立曹国公乌禄为帝于辽阳更名雍【是为金世宗】亮自发汴京将士在道多亡归者哈斯罕【旧作曷苏馆今改方舆纪要辽置以处熟女真今改路置节度使后废故城在葢州东南考葢州今奉天府盖平县是】明安完顔福夀髙忠建卢万家博索【旧作婆束后讹为婆娑今改】路【金置博索府故城在今奉天府鳯城东】总管黙音【罗索子旧作谋衍今改】东京穆昆金珠【旧作金住今改】等始受甲于大名即举部亡归从者二万余皆公言于路曰我辈今往东京立新天子矣时东京留守乌禄性仁孝沈静明逹众心归之亮常使摩罗欢【旧作谋良虎按此与金初别名宗雄之摩罗欢另是一人】图淮北诸王乌禄闻而忧惧防故吏禄锦【旧作六斥今改后仿此】自汴还具言金主杀母防事且曰将遣使害宗室兄弟矣乌禄益惧谋于其舅兴元少尹李石【字子坚辽阳人】石劝乌禄先杀副留守髙存福乌禄遂执存福将杀之适福夀等以军入东京乃共杀存福等乌禄遂御宣政殿即位赦改元大定下诏暴扬亮罪恶数十事追尊鄂尔多为帝庙曰睿宗
　　刘锜将王权军溃于昭闗锜引还扬州金完顔亮入庐州
　　锜遣都统王权措置淮西权不从锜节制闻金兵大至即弃庐州退屯昭闗不战而溃锜闻之遂自淮阴退还扬州亮入庐州权自昭闗退保和州【已而金人防真州统制邵宏渊逆战败走王权寻退屯采石金亮遂入和州】
　　吴拱成闵遣兵复唐邓诸州
　　帝亲征诏叶义问督视江淮军马虞允文【字彬甫降州仁夀人】参谋军事
　　帝闻王权败诏杨存中至内殿议御敌之防因命存中就陈康伯议欲航海避敌康伯延之入解衣置酒帝闻之已自寛明日康伯入奏曰闻有劝陛下幸越趋闽者审尔大事去矣盍静以待之一日帝忽降手诏曰如敌未退散百官康伯焚诏而后奏曰百官散主势孤矣帝意既坚康伯乃请下诏亲征帝从之以叶义问督视江淮军马中书舍人虞允文参赞军事寻以杨存中为御营宿卫使
　　诏呉璘出兵汉中璘遂复商虢州
