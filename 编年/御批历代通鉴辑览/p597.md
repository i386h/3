<!-- { "loadSidebar": true } -->
　　冬十月帝至上庄堡【在宣化府万全县北】蒙古额森托干【旧作也先土干今改后仿此】来降诏班师
　　大军至西阳河【即西洋河在西安府淮安县西北自西天镇县流入经西阳河堡下流与东洋河合入桑干河】闻阿噜台为卫拉特所败部落溃散遂驻师命陈懋为前锋至宿嵬山【方舆纪要在兴和北亦曰宿嵬口度漠处也】遇王子额森托干率所部来降帝大喜封为忠勇王赐姓名金忠赏赉甚厚遂班师
　　十二月帝还京师
　　二十二年春正月复诏北征
　　【甲辰】金忠数请撃阿噜台愿为前锋自効帝初不许防开平守将言阿噜台兵在近邉羣臣劝帝如忠言帝意遂决
　　夏四月帝发京师命皇太子监国
　　大学士杨荣金幼孜从杨士竒等留京师辅太子大军至开平获谍者知阿噜台遁帝意亦献兵乃下诏暴阿噜台罪而宥其来降者时比年用兵白骨被野帝命瘗诸道旁亲制文纪之
　　六月至达兰纳穆尔河【方舆纪要在和林东北或曰即库库诺尔海元太祖初防集部落之地按达兰纳穆尔旧作答兰纳木儿库库诺尔旧作濶濶纳浯儿今并改】诏班师
　　前锋至达兰纳穆尔河不见敌命张辅等穷捜山谷三百余里无一马迹帝进驻河上令陈懋等前觇懋至白邙山【方舆纪要在漠外】无所遇以粮尽引还
　　南京地震
　　秋七月帝有疾至榆木州【在故闻平城西北】崩
　　帝还至清水源【在漠北八年春帝北征过此甘泉溢出名之曰神应】命杨荣金幼孜刻崖石为铭遗吕震以旋师谕皇太子诏告天下时帝已不豫次苍崖戍疾甚顾左右叹曰夏原吉爱我至榆木川疾大渐遗诏传位皇太子防礼一如髙皇帝遗制遂崩杨荣金幼孜等议以六师在外秘不发防镕锡为稗以敛载以龙轝所至朝夕上食如常仪荣及御马少监海夀驰讣太子遣太孙奉迎次雕鹗谷【在宣化府龙门县东有堡】太孙至军中始发丧及郊迎入仁智殿加殓纳梓宫
　　八月太子髙炽即位【是为仁宗】
　　大赦天下以明年为洪熙元年
　　释夏原吉黄淮等于狱复其官
　　时原吉及吴中杨勉黄淮杨溥金问皆乆系狱中遗诏至京师太子即释之咨原吉以时事原吉对以赈饥省赋役罢西洋取寳船及云南交阯采办悉从之即位复原吉等官
　　复置三公三孤官
　　洪武初置三公官以李善长等为之三孤无兼领者建文永乐问罢公孤官至是复设以公侯伯尚书兼之
　　加杨荣金幼孜杨士竒黄淮等官领内阁事如故初解缙等入文渊阁皆编检讲读之官不得専制诸司诸司奏事亦不得相闗白帝即位以荣士竒等皆东宫旧臣乃进荣为太常卿幼孜为户部侍郎兼文渊阁大学士如故士竒为礼部侍郎兼华葢殿大学士黄淮为通政使兼武英殿大学士已复置谨身殿大学士改荣为之未防荣士竒皆迁尚书阁职渐崇
　　九月召黄福于交阯以兵部尚书陈洽【字叔逺武进人】代之福在交阯十九年编氓籍定赋税兴校学置官师数召文老宣谕徳意戒属吏毋苛扰一切镇之以静上下帖然帝以福乆劳于外召还交人扶擕走送号泣不忍别福既还交阯贼遂剧讫不能靖
　　羣臣请公除不许
　　易月制满礼部尚书吕震请即吉侍郎杨士竒不可尚书蹇义兼取二説进帝曰梓宫在殡易服岂臣子忍言士竒执是也明日帝素冠麻衣绖而视朝【时羣臣皆已吉服惟士竒及英国公张辅服如帝帝叹曰辅武臣也而知礼过六卿由是益见亲重】
　　诏自今官用物悉于所产地市之
　　诏工部曰古者任土作贡不强所无比年如丹漆石青之类所司不究物产之地槩征郡县科派病民自今官所用物必于所产地计直市之违者罪不宥
　　始置南京守偹
　　以襄城李隆者【字产平和州人濬之子】为之兼领中军都督府事勲臣守偹南京自此始其后复以内臣同守偹【后景泰中复置协同守偹一人】
　　镇守交阯中官山夀请授黎利清化知府从之
　　初利未叛时与夀相善及窜老过已为所逐【朝廷诘责故逐利】乃率众求抚而匿俄乐不出寻寇茶笼【交阯旧州属乂安府】败镇守防将方政【全椒人】兵杀指挥伍云【定逺人】防帝践阼夀入朝力言利与已相信今往谕之必来归帝恐为所绐夀叩头言如利不求臣当万死帝颔之遣夀赍敕往谕敕甫降利已犯清化指挥同知陈忠【临淮人】战没明年春利得敕亦无降意杨言俟秋凉赴官而冦掠不己【时荣昌伯陈智与方政协同镇守智暗懦素无畧又与政积不相能而中官山夀一意主抚专进止以故贼益猖獗官军不能制】
　　赐少傅兼吏部尚书蹇义等银章
　　义进少傅杨士竒进少保杨荣进太子少傅金幼孜进太子少保赐银章各一曰防愆纠缪谕以协力赞务凡政事有阙或羣臣言而未从者用此章宻疏以闻【既而进户部尚书夏原吉少保赐原吉银章谕勉如义士竒等】
　　冬十月复魏国公徐钦爵
　　初辉祖以忤成祖夺爵【事见前】及卒复封其子钦十九年来朝不辞径去成祖怒罢为民至是复故爵
　　召有司奏泽者即以闻
　　通政使请彚四方雨泽章奏送给事中收贮帝曰祖宗欲前知水旱以便恤民故令奏雨泽今送给事是终不知也自今奏至即以闻
　　立皇后张氏【永城人兵马副指挥骐之女】
　　立子瞻基为皇太子
　　并封子瞻埈【帝第二子】为郑王【居鳯翔后徙懐庆】瞻墉【帝第三子】越王【居衢州未之藩卒】瞻墡【帝第五子】襄王【居长沙后徙襄阳】瞻堈【帝第六子】荆王【居建昌后徙蕲州】瞻墺【帝第七子】淮王【居韶州后徙饶州】瞻垲【帝第八子】滕王【居云南未之藩卒】瞻垍【帝第九子】梁王【居安陆】瞻埏【帝第十子】卫王【居怀庆未之藩卒】
　　诏举贤才
　　今于五品以下官及军民之访荐徳行惇笃文学优长者量才应用举后犯赃则连坐举者
　　命大学士防法司録囚
　　帝性仁恕谕杨士竒杨荣金幼孜曰比年法司之滥朕所深知所拟大逆不道往往出于文致自今审决重囚卿三人必往同谳有寃抑者虽细故必以闻
　　十一月诏羣臣极言得失
　　葬长陵
　　谥曰文皇帝庙号太宗【后嘉靖中更庙号曰成祖】
　　【明史赞曰文皇少长习兵据幽燕形胜之地乗建文孱弱长驱内向奄有天下即位以后知人善任雄武之畧同符髙祖六师屡出漠北尘淸成功骏烈卓乎盛矣然而革除之际倒行逆施慙徳亦何可掩哉】
　　仁宗皇帝
　　【乙巳】洪熙元年春正月建文阁
　　诏选诸臣有学行者入直杨士竒荐侍讲王进儒士陈继【字嗣初呉县人】蹇义荐学録杨敬训导何澄诏以继为博士敬为编修澄为给事中直阁中命学士杨掌阁事进佐之【帝亲授荣阁印日用卿等非止助益学问亦欲广知民事为理道助如有建白封职以进】
　　二月帝耕耤田
　　南京地震
　　凡十有六震【四月又三震五月复震】
　　三月以权谨【字仲常徐州人】为文华殿大学士
　　谨初为光禄丞事母至孝帝曰能孝者必忠忠孝之人可任辅导特擢之
　　诏求直言
　　初大理少卿弋谦【代州人】言事过激帝怒停谦朝防未防帝以言者益少遂诏羣臣曰去冬无雪今春少雨隂阳愆和必有其咎朕于谦一时不能含容未尝不自愧咎尔诸臣勿以前事为戒于国家利政令未当者直言勿讳谦朝防如故
　　隆平【唐昭庆县宋改隆平令县属赵州】饥
　　有司请以官麦贷之帝曰饥即赈之何必曰贷
　　诏法司慎刑
　　诏曰刑者所以禁暴止邪导民于善也吏或深文传防以致寃滥朕深悯之自今其悉依律拟罪若朕过于嫉恶法外用刑法司执奏五奏不允同三公大臣执奏必允乃已诸司不得鞭囚背及加人宫刑有自宫者以不孝论人之为非父子不相谋是以舜罚不嗣文罪不孥自今非谋反勿连坐亲属古之盛时采民言以资儆戒今奸人往往摭拾诬为诽谤法吏刻深鍜錬刑之不中民则无措其除诽谤今有告者一切勿治
　　诏北京都司复称行在
　　将迁都南京故有是命
　　夏四月免山东淮徐今年租税之半
　　帝闻山东及淮徐民之食有司征夏税方急乃御西角门召杨士竒草诏免今年夏秋税之半士竒言上恩至矣但湏户工二部与闻帝曰有司虑国用不足必持不决救民之困当如救灾拯溺不可迟也趣具楮笔令士竒就门楼书诏帝览毕即下所司
　　命皇太子居守南京
　　五月左迁李时勉罗汝敬【名简以字行吉水人】为监察御史寻下狱侍读李时勉抗疏言事帝怒召至便殿对不屈命武士以金击之脇折死而复苏时侍讲罗汝敬亦言事并改监察御史顷之下狱
　　帝崩
　　先是帝不豫遣中官海夀驰召皇太子及是崩遗诏皇太子即位
　　六月太子瞻基至自南京即位【是为宣宗】大赦
　　太子方谒孝陵海夀至太子即日就道时南京颇传凶问又传汉王髙煦谋伏兵于道邀太子羣臣请整兵卫或请从问道行太子不可曰君父在上谁敢干之驿道驰还至良乡太监杨瑛尚书夏原吉吕震捧遗诏至宣讫太子哭尽哀入宫发丧越十日即位大赦以明年为宣徳元年
　　尊皇后为皇太后立妃胡氏【济寕人锦衣百户荣之女】为皇后闰月以翰林学士杨溥入内阁
　　罢文阁召溥入内阁典机务【溥与杨士竒同治内阁王进等以原职翰林院帝谓溥曰古君臣更相戒饬用治太平卿将何以辅朕对曰臣受国厚恩安敢忘报帝曰直箴朕过报朕多矣溥曰直言非难能受直言为难陛下既以命臣臣敢不尽忠以告】
　　更定科举法
　　初制礼闱取士不分南北仁宗时杨士竒请定取士之额南人十六北人十四仁宗以为然帝即位遂诏行之【其后复分南北中为三以百人为率则南取五十五名北取三十五名中取十名中谓四川广西云南贵州及鳯阳庐州二府滁徐和三州也】
　　秋八月始置巡抚官
　　以大理寺卿胡概【字子节丰城人本姓熊随母适胡氏遂冒其姓】防政叶春【海盐人】巡抚南畿浙江【巡抚始此】自是遇灾荒盗贼輙遣大臣往巡抚事已召还成化以后遂成定员而三司之任渐轻
　　诏内外臣举堪任守令者
　　九月葬献陵【在昌平州长陵西北】
　　谥曰昭皇帝庙号仁宗
　　【明史賛曰仁宗在东宫屡遘媒孽而终以诚敬获全践位一载用人行政善不胜书而使天假之年涵濡休养徳化之盛岂不与文景比隆哉】

　　御批歴代通鉴辑覧卷一百二
　　钦定四库全书
　　御批歴代通鉴辑览卷一百三
　　明
　　宣宗皇帝
　　【丙午】宣徳元年春正月命侍郎黄宗载【一名垕字厚夫丰城人】等清理天下军伍
　　时军伍颇缺卫所勾军州县多不以实【无丁之家诛求不已有丁之户行贿得免】兴州军士范济诣阙言之乃命宗载等十五人分往直省清理之其后定清军例二十四条遣京卿给事中御史以为常
　　三月以礼部左侍郎张瑛【邢台人】兼华盖殿大学士直文渊阁
　　初帝为皇太孙瑛以给事中与陈山【沙县人】俱侍讲读至是以旧恩遂有是命瑛善承风防虽叅机务委蛇受成而已帝亦弗重也【陈山于明年正月亦拜谨身殿大学士】
　　夏四月遣成山侯王通征黎利
