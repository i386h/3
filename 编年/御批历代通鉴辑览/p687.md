<!-- { "loadSidebar": true } -->
　　大兵乃还驻全州城获全时桂王由榔在南宁瞿式耜遣使慰由榔及太妃起居由榔始知式耜无恙为之泣下
　　我
　　大清兵克兴化遂尽复鲁王以海所防诸州县
　　鲁王以海自航海后数遣兵扰闽境先后攻陷三府一州二十七县军势颇盛至是
　　王师进讨克兴化城以海大学士朱继祚及叅政汤芬【字方侯嘉善人】给事中林【字小眉莆田人】知县都廷谏【杭州人】等并死之【继祚　　赐諡忠节芬　　赐諡烈愍廷谏俱　　赐諡节愍】遂连克永福长乐建寜诸郡县【永福破邑人给事中鄢正畿御史林逢经俱投水死长乐破邑人御史王恩及服毒死妻李氏同死建寜破守将王祈巷战不胜自焚死　正畿逢经恩及俱　　赐諡节愍祈　　赐諡烈愍】凡以海所据地一时尽复以海不敢更犯闽乃谋窥浙东【时沈宸荃弃家从以海于海外以海擢为大学士钱肃乐在舟中以郑彩专恣忧愤呕血闻连江破以头触牀而死故相叶向髙曾孙进晟之福清黄檗山山中　肃乐赐諡忠节】
　　夏四月提督李成栋叛以广东附于桂王由榔
　　成栋本髙杰部将以徐州总兵来降从
　　王师平粤用为提督成栋不乐受总督佟养甲节制常怀异谋及是金声桓诱之同反计益决是月十一日黎眀成栋令其兵集教场声言索饷欲为变成栋请养甲出城抚辑养甲至众兵呼噪劫之以叛遂传檄各属遣使附于由榔广西巡抚耿献忠闻之亦举梧州叛降由榔封成栋惠国公养甲襄平伯以献忠为兵部尚书【初　大兵破亷州推官张孝起谋以兵拒就获不屈羁军中至是脱归由榔以为吏科给事中　张孝起吴江人】
　　五月桂王由榔遣兵陷全州
　　时金声桓李成栋相继叛
　　大兵在湖南者姑退何腾蛟乗间复陷全州遣保昌侯曹志建宜章侯卢鼎新兴侯焦琏新宁侯赵印选等进攻永州
　　我
　　大清兵围南昌
　　时征南大将军都统谭泰等帅师讨金声桓连克九江南康饶州诸府进薄南昌而令别将搜麦源青岚诸道薄西山未下营血刃已数百里
　　大兵遂围南昌声桓兄成功密约来降宋奎光谍知杀之
　　大兵攻得胜门城壊数处奎光囊土塞之得不破报至赣声桓等大惧撒兵急回赣人掩击亡其大半至南昌中伏大败于七里街遂尽撤城外屯兵入城坚壁不出其部将请战不听遣所署江西巡按吴尊周乞师于桂王由榔尊周尽匿败状但盛夸其强由榔喜以尊周为总督
　　大兵见声桓终无出兵意乃用锁围法东自王家渡属灌城西自鸡笼山属生米渡掘濠载版起土城自是内外耗絶【王得仁自军败后不复亲督阵方娶武都司女为继室绣斾亲迎金鼔喧遝了者皆望而大骇莫疑为王杂毛娶妇也】已城中粮尽人相食乃大出居民
　　声桓等情实尽为
　　大兵所得因以余暇畧定诸郡县声桓等但守空城而已【时揭重熙傅鼎铨皆聚兵应声桓由榔以重熙为部尚书总督江西兵鼎铨为兵部右侍郎兼翰林院侍读学士重熙以万余人犯邵武取还鼎铨往援声桓亦败走　　大兵克都昌督师尚书余应桂死之　傅鼎铨字维衡临川人余应桂　　赐諡忠节】
　　六月桂王由榔至浔州
　　李成栋请由榔入广州由榔将赴之瞿式耜请还桂林防言驾若东幸军中将帅谓朝廷乐新复之土成栋亦有邀驾之嫌号令既逺人心涣防臣不能制也再疏令检讨蔡之俊往迎又疏令给事中防正发往迎由榔俱不报遂至浔州封浔帅陈邦傅为庆国公【邦傅请世居广西如黔国公故事大学士朱天麟执不允邦傅怒以庆国公印尚方劒掷天麟舟中要必得仍报不允瞿式耜亦持疏劾之防诸臣多争者邦傅乃止】
　　秋八月桂王由榔至肇庆
　　瞿式耜虑李成栋挟由榔自专如刘承允事复上疏力争由榔乃驻肇庆成栋进谒由榔拜成栋大将军以其子元允为锦衣指挥使封南阳伯成栋言式耜拥戴元臣不宜久在外由榔召式耜式耜愿留桂林终不入然闻政有阙失必具疏力谏尝曰臣与主上患难相随休戚与共不同他臣一切大政自得与闻由榔虽褒纳不能尽从也时由榔诸臣各树党从成栋至者曹华耿献忠洪天擢潘曽纬毛毓祥李绮自夸降附功气陵朝士自广西从由榔至者朱天麟严起恒王化澄晏清吴贞毓吴其雷洪士彭尹三聘许兆进张孝起皆自恃旧臣诋斥曹耿等久之复分吴楚两党主吴者天麟孝起贞毓化澄及李用楫堵允锡万翺程源郭之竒皆内结马吉翔外结陈邦傅主楚者都御史袁彭年少詹事刘湘客给事中丁时魁防正发金堡皆外结瞿式耜内结李元允元允方握政柄彭年等倚为心腹揽权殖货势甚张时人目为五虎【彭年尝论事由榔前语不逊由榔责以君臣之义彭年勃然曰倘向者惠国以五千铁骑鼓行而西君臣义安在由榔变色大恶之】彭年等谋攻去吉翔邦傅权可独擅也令堡疏陈八事劾邦傅十可斩吉翔及中官厐天寿大学士起恒化澄与焉起恒化澄乞去天麟奏留之堡与时魁等复相继劾起恒吉翔天夀无已太妃召天麟面谕武冈危难赖吉翔左右令拟谕严责堡等天麟为两解卒未尝罪言者而彭年等益怒不止由榔知羣臣水火甚令盟于太庙然党益固不能解
　　冬十月李成栋犯赣州败走
　　李成栋驻南雄尽率部众及峝蛮土宼号称百万度岭犯赣州以救南昌营栅未立防巡抚刘武元总兵胡有陞等出击大败之成栋单骑走斩首万余级俘获无算成栋退屯南康县【李成栋忌佟养甲密请除之桂王由榔命养甲祭其父桂王常瀛于梧州遣盗邀杀之白沙洲】
　　十一月桂王由榔遣兵复陷湖南州县
　　何腾蛟遣曹志建等攻永州围城三月大小三十六战遂为所陷未几桂王由榔监军御史余鲲起职方主事李甲春陷宝庆别将陷衡州马进忠陷常徳王进才李赤心髙必正等陷桃源澧州临武蓝山道州靖州荆门宜城诸州县湖南地大半复为由榔所据腾蛟议进兵长沙瞿式耜以机防可乗请由榔还桂林图出楚之计不纳
　　【己丑】我
　　大清
　　世祖章皇帝顺治六年春正月我
　　大清兵至湘潭桂王由榔督师大学士定兴侯何腾蛟死之由榔总制堵允锡与马进忠有隙令李赤心髙必正争进忠所取常徳进忠大怒尽驱居民出城焚庐舍走武冈宝庆守将王进才亦弃城走他守将皆焚营溃湖南州县为一空赤心等所至见皆空城旋弃走东趋长沙腾蛟时驻衡州大骇乃令允锡向江西檄进忠由益阳出长沙期诸将毕防而亲诣忠贞营邀赤心入衡部下卒六千人惧忠贞营掩袭不防行
　　止携吏卒三十人往将至闻其军已东即尾之至湘潭湘潭空城也赤心不守而去腾蛟乃入居之
　　大兵知腾蛟入空城遣将徐勇引军入勇腾蛟旧部将也率其卒罗拜劝腾蛟降腾蛟大叱勇遂拥之去絶食七日乃杀之诸军遂防赤心等走广西【腾蛟赐諡忠诚】
　　桂王由榔罢其大学士朱天麟等官
　　陈邦傅讦金堡官临清尝降流贼受其职且请堡为已监军朱天麟因拟谕讥堡堡大愤丁时魁乃鼓言官十六人诣阁诋天麟至登由榔所居殿大哗弃官掷印而出由榔方坐与侍臣论事大惊两手交战茶倾于衣急取还天麟所拟而罢天麟遂辞位由榔慰留再三不可陛辞叩头泣由榔亦泣曰卿去余益孤矣初时魁等谓所拟出严起恒意欲入署殴之是日起恒不入而天麟独自承遂移怒天麟逐之去并逐其弟为行人两子为御史中书舍人者天麟移居庆逺王化澄贪鄙无物望亦为时魁等所攻碎冠服辞去由榔乃召何吾驺黄士俊入直【吾驺寻亦为堡等排去独士俊起恒在由榔乃复召天麟天麟不至上疏言今国势累卵路人皆知而建言者絶不问琐屑一人一事掉头以争曰我古遗直也今而后请勿以四方无利害者执为极重大事而独使主上忧社稷其意亦为堡等发也臣等谨案明自神宗以后科道诸臣怀私逞臆把持朝政党祸交兴桂王﨑岖岭海事急燃眉乃金堡等犹欲呼朋引类任意恣行甚至掷印喧哗弁髦主上及两粤就平堡不能杀身又复诡托缁流造作语言以文其畏死偷生之迹臣等伏读前后所颁圣谕仰见我】
　　【皇上大公彰瘅烛照靡遗抒忠尽节者虽阻兵犯顺而犹曲予阐扬若进退无据之徒纵获保首领而斧钺维严亦必追加诛殛是非褒贬一准情理之平所
　　以维风教正人心垂训万世者至深且切矣】
　　我
　　大清兵克南昌金声桓等伏诛
　　声桓部将汤执中守进贤门其偏裨约来降
　　大兵因以厚阵佯攻得胜门礮声闻三百里声桓等悉众赴之而竒兵已从进贤门登云梯而上城遂破声桓中二矢赴池水死生擒王得仁及宋奎光刘一鹏郭天才等皆伏诛故明大学士姜曰广投偰家池死瑞州临江袁州诸府皆平【曰广赐諡忠确】
　　二月我
　　大清兵至信丰李成栋败死
　　成栋再度岭犯赣州不能克屯兵信丰
　　大兵既定南昌泝流援赣直趋信丰成栋兵败诸将欲拔营归成栋不可天久召诸将议事去者已大半成栋命酒痛饮既大醉左右挽之上马渡水水涨人马俱沈三日后见成栋植立水中始知其死诸营皆溃
　　大兵追至南雄城下而还桂王由榔以杜永和为两广总督驻广州代成栋阎可义守南雄可义寻死以罗成耀代之命瞿式耜以留守督师兼江楚各省兵马
　　三月我
　　大清兵克衡州
　　何腾蛟既死堵允锡乃入衡州与胡一青固守
　　大兵至战败一青走广西允锡走桂阳
　　大兵遂入衡州初李赤心之入广西也缘道淫掠龙虎闗守将曹志建恶之并恶允锡或说志建允锡将召忠贞营图志建志建夜发兵围允锡杀从卒千余允锡及子逃入富川猺峒志建索之急猺潜送允锡于监军佥事何图复间闗达梧州防桂王由榔遣严起恒刘湘客安辑忠贞营至梧而赤心等已走宾横二州乃载允锡谒由榔于肇庆志建迁怒图复诱杀之阖门俱尽
　　【臣等谨案明季兵政废弛上无约束任其纵肆或缘道淫掠或索金鼔噪卒至闯献横行无一人足资御侮者况复粤西假息孑遗几何诸将如郝永忠李赤心等尚复纵兵焚刧曹志建且擅杀职官阖门俱尽武臣恣横纪律荡然亦由习见崇祯时之悍将骄兵而贻害遂至于此极也】
　　我
　　大清兵克福安
　　鲁王以海大学士刘中藻既陷福宁旋移驻福安固守不下至是
　　大兵破城中藻冠带坐堂上为文自祭吞金屑死时以海已尽失闽地郑彩见事势穷蹙遂弃以海去张名振阮进奉以海遁居南田【刘中藻赐谥烈愍】
　　夏四月孙可望遣使求封于桂王由榔
