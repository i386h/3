<!-- { "loadSidebar": true } -->
　　散骑常侍裴昭明【骃之子】侍郎谢竣如魏吊欲以朝服行事主客曰吊有常礼何得以朱衣入昭明等曰受命本朝不敢輙易往还数四魏主命著作郎成淹【字季文上谷居庸人】与之言昭明曰魏朝不听使者朝服出何典礼淹曰羔裘元冠不以吊此童稚所知也昭明曰齐高皇帝之丧魏遣李彪来吊初不素服齐朝亦不以为疑何今日而见逼邪淹曰齐不能行亮隂之礼逾月即吉彪不得主人之命固不敢以素服往厠其间今皇帝仁孝居庐食粥岂得以此方彼乎昭明曰三王不同礼孰能知其得失淹曰然则虞舜高宗非邪昭明竣相顾而笑曰非孝者无亲何可当也乃对曰吊服唯主人裁之然违命本朝返必获罪淹曰使彼有君子卿将命得宜且有厚赏若无君子卿出而光国得罪何伤自当有良史书之乃以衣防给之【魏主嘉淹之敏迁侍郎赐绢百疋】四月魏遣员外防骑常侍李彪等聘于齐齐为置燕设乐彪辞曰主上孝思罔极兴坠正失朝臣虽除衰绖犹以素服从事使臣不敢承奏乐之赐从之【彪凡六奉使齐主甚重之将还亲送至琅邪城命羣臣赋诗以宠之　琅邪城晋侨郡在江乘齐徙白下在今上元县西北】
　　五月魏主更定律令亲决疑狱
　　魏主更定律令于东明观亲决疑狱命李冲议定轻重润色辞防然后书之【冲忠勤明断加以慎宻为魏主所委情义无间旧臣贵戚莫不心服中外推之】
　　秋八月魏正祀典
　　魏主锐意复古尤重祭典先是亲祀南郊始备大驾又祭方泽【太和十三年】既而复作明堂营太庙【是年四月】定庙祧之制【诏尊烈祖为大祖以世祖与显祖为二祧余皆以次迁　二祧礼记祭法逺庙为祧有二祧正义曰庙在应迁之例故曰逺特为功徳而留故曰祧祧之为言超也二祧者二庙不迁以迁庙之主藏焉】考六宗之礼【六宗之说凡十有一家魏主以六宗即天皇大帝及五帝之神既祭南郊无烦别立六宗之位】正禘祫之名【魏主问羣臣以禘祫之义郑王是非安在游明根从郑高间从王诏圜丘宗庙皆有禘名从郑禘祫并为一祭从王着之于令　俱是年之七月】至是诏朝日以朔夕月以朏【时议朝日夕月皆欲以二分之日于东西郊行礼魏主从前秘书监薛谓说用朔朏朏月之初生三日也】又宗庙四时之祭祀旧用中节自后改用孟月择日而祭【魏旧制每嵗祀天于西郊魏主与公卿从二十余骑戎服绕坛谓之蹋坛明日戎服登坛祀毕又绕坛谓之绕天至是罢之又罢羣祀之非典者四十余所】
　　九月魏主祥祭于庙冬十月谒永固陵十一月魏主禫祭遂祀圜丘明堂飨羣臣迁神主于新庙
　　有司上言求卜祥日诏曰筮日求吉既乖敬事之志又违永慕之心今直用晦日前一日夜宿于庙帅羣臣哭已易服【缟冠革带黒屦侍臣易服黒介帻白绢单衣革带乌屦】遂哭尽一夜明日易祭服【缟冠素纰白布深衣绳屦侍臣去帻易幍】既祭出庙立哭久之乃还十月谒永固陵毁瘠尤甚【司空穆亮谏曰王者为天地所子为万民父母未有子过哀而父母不戚父母忧而子独悦豫者也今和气不应风旱为灾愿陛下袭轻服御常膳庶使天人交庆诏曰孝悌之至无所不通今飘风旱气皆诚慕未浓幽显无感也所言过衷之咎谅为未衷】十一月禫祭始服衮冕易黑介帻素纱深衣拜陵而还冬至祀圜丘遂祀明堂临太华殿服通天冠綘纱袍以餐羣臣乐悬而不作服衮冕辞太和庙帅百官奉神主迁于新庙
　　齐律书成
　　齐主留心法令诏狱官详正旧注【晋张斐杫预所注律也宋防始以来用之律文简约或一章之中两家所处生杀顿异临时吏得为奸】诏公卿参议竟陵王子良总其事众不能一者制防平决是嵗书成【廷尉孔稚珪表言律文虽定茍用失其平则寃魂犹结古之名流多有法学今之士子莫肯为业縦有习者世议所轻将恐此书永沦胥吏之手矣今若置律助教国子有欲读者防试擢用庶几士流劝慕诏从之事竟不行　孔稚珪字徳璋山隂人】
　　【壬齐永明十年魏申太和十六年】春正月魏主宗祀明堂
　　朔之次日魏主宗祀显祖于明堂以配上帝遂登灵台以观云物降居青阳左个布政事越二日始以太祖配南郊【是春二月魏主始朝日于东郊自是朝日夕月皆亲之】
　　魏定行次【五行之次】为水徳
　　魏主命羣臣议行次高闾以魏得姓出于轩辕宜为土徳李元等以为司马祚终而拓跋受命不可舍晋而为土穆亮等皆附其议乃诏为水徳祖申腊辰
　　魏修尧舜禹周公孔子之祀
　　祀尧于平阳舜于广【汉县晋改大寗后废故城在今宣化府宣化县】禹于安邑周公于洛阳皆戍牧守执事其宣尼之庙祀于中书省改諡曰文圣尼父亲行拜祭
　　齐大司马太傅豫章王嶷卒【諡曰文献】
　　嶷性仁谨亷俭不事财贿斋库失火烧荆州还资【嶷自荆州还为扬州】评直三千余万杖主局数十而已疾笃遗令诸子曰才有优劣位有通塞运有贫富此自然之理无足以相陵侮也及卒第库无见钱敕月给钱百万赠假黄钺都督丞相丧礼皆如汉东平献王故事
　　秋七月吐谷浑遣子入朝于魏
　　初魏主召吐谷浑王伏连筹入朝不至而修洮阳【注见前】泥和【魏书作洪和故城在今巩昌府洮州】二戍置兵焉魏遣兵伐之拔二戍及冯太后之丧使人告哀伏连筹拜命又不恭羣臣请讨之魏主不许又请还其贡物魏主曰贡物乃人臣之礼今而不受是弃絶之彼虽欲自新其路无由矣因命归洮阳泥和之俘于是吐谷浑遣其世子贺虏头入朝于魏
　　魏遣使如齐
　　魏散骑常侍宋弁【字义和隐之孙】聘于齐及还魏主问江南何如弁曰萧氏父子无大功于天下既以逆取不能顺守政令苛碎赋役繁重朝无股肱之臣野有愁怨之民其得没身幸矣非贻厥孙谋之道也【是冬十二月齐萧琛范云聘于魏魏主甚重之亲与谈论顾谓羣臣曰江南多好臣侍臣季元凯曰江南多好臣嵗一易主江北无好臣百年一易主魏主主甚慙】
　　八月魏主养老于明堂
　　以尉元为三老游明根为五更魏主再拜三老亲袒割牲执爵而馈肃拜五更且乞言焉元明根劝以孝友化民又养国老庶老于阶下禄三老以上公五更以元卿
　　齐诏太子家令沈约撰宋书
　　约撰宋书疑立袁粲传齐主曰袁粲自是宋室忠臣约又多载宋世祖太宗诸鄙凟事齐主曰孝武事迹不容顿尔我昔经事明帝卿可思讳恶之义于是多所删除
　　【癸齐永明十一年酉魏太和十七年】春正月齐太子长懋卒
　　齐主晚年好游宴尚书曹事分送太子省之由是威加内外太子性奢靡治堂殿园囿过于上宫而莫敢以闻者及卒齐主乃见其服玩大怒敕皆毁除【太子素恶西昌侯鸾尝曰我殊不喜此人不解其故当由其福薄故也及鸾得政太子子孙无遗焉】
　　二月齐雍州刺史王奂【字彦孙彧兄子】有罪伏诛
　　奂恶宁蛮长史刘兴祖诬其搆扇山蛮杀之齐主大怒遣中书舍人吕文显等收奂敕镇西司马曹虎会之奂子彪素凶险奂不能制輙发州兵闭门拒守奂门生郑羽叩头启奂乞迎台使奂曰我不作贼欲先遣启自申正恐曹吕辈小人相陵借故且闭门自守耳彪遂出与虎战兵败走归司马黄瑶起长史裴叔业【闻喜人居襄阳】等起兵攻奂斩之执彪及弟爽弼并诛之彪弟肃【字恭懿】独得脱奔魏
　　夏四月齐主立其孙昭业【字元尚】为太孙
　　东宫文武悉起为太孙官属
　　秋七月魏立子恂为太子
　　初恂始生文明太后以恂当为太子乃赐其母林氏【平原人】死自抚养之及长太后亲为立名字【字元道】至是魏主以为太子
　　魏诏大举伐齐
　　魏主以平城地寒六月雨雪风沙常起将迁都洛阳恐羣臣不从乃议大举伐齐欲以脇众命太常卿王谌筮之遇革魏主曰汤武革命顺乎天而应乎人吉孰大焉任城王澄【字道镇景穆帝孙】曰陛下奕叶重光帝有中土今出师而得革命之象未为全吉也魏主厉声曰社稷我之社稷任城欲沮众邪澄曰社稷虽为陛下之有臣为社稷之臣安可知危而不言邪魏主还宫召澄屏人谓曰今日之举诚为不易但国家兴自朔土徙居平城乃用武之地非可文治移风易俗其道诚难朕欲因此迁宅中原卿以为何如澄曰陛下欲卜宅中土以经畧四海此周汉之所以兴隆也魏主曰北人习常恋故必将惊扰奈何澄曰非常之事故非常人之所及陛下断自圣心彼亦何所能为魏主曰任城吾之子房也于是戒严发露布及移书称当南伐
　　齐主赜殂太孙昭业立【是为废帝郁林王】以竟陵王子良为太傅萧鸾为尚书令
　　齐主闻有魏师诏发徐扬民丁广设召募以备之竟陵王子良于东府募兵板中书郎王融宁朔将军使典其事【融躁于名利自恃人地三十内望为公辅尝夜直省中抚案叹曰为尔寂寂邓禹笑人行逢朱雀桁开喧湫不得进槌车壁叹曰车前无八驺何得称丈夫子良爱其文学特亲厚之】会齐主不豫召子良甲仗入侍齐主虑朝野忧惶力疾召乐府奏伎子良日夜在内太孙间日参承俄而齐主疾亟蹔絶太孙未入融欲矫诏立子良诏草已立适太孙至融戎服绛衫于中书省閤口断其仗不得进顷之齐主复苏问太孙所在召入以朝事委仆射西昌侯鸾乃殂【諡武皇帝庙号世祖世祖留心政事务总大体严明有断郡县久于其职故永明之世百姓丰乐盗贼屏息然颇好游宴华靡之事常言恨之未能顿遣及殂遗诏子良辅政鸾知尚书事内外事无大小悉与鸾参决】融以子良兵禁诸门鸾闻之驰至云龙门不得进鸾曰有敕召我排之而入奉太孙登殿命左右扶出子良融知不遂释服还省叹曰公误我矣初齐主昭业养于子良妃袁氏慈爱甚着及王融有谋遂深忌之以子良居中书省遣虎贲中郎将潘敞领仗防之既成服诸王皆出子良乞停至山陵不许遂称遗诏以鸾为尚书令子良为太傅【世祖于武进景安陵】
　　魏主发平城
　　魏主发平城南伐步骑三十余万使太尉丕广陵王羽【字叔翻献文帝子】留守
　　齐中书郎王融有罪伏诛
　　齐主深怨王融即位十余日即收融下廷尉狱融求援子良子良忧惧不敢救遂赐死融临死叹曰若不为百嵗老母【融母谢恵宣女教融书学】欲吐一言融意欲指斥齐主东宫时过失也【齐主性慧辩美容止而矫情饰诈隂怀鄙慝初从竟陵王在西州每宻就富人求钱夜开后閤与左右滛宴诸营署所爱皆逆加官爵疏于黄纸使囊盛带之许南面之日依此施行侍文恵太子疾及居防忧容号毁裁还私室即欢笑酣饮常令女巫杨氏祷祀速求天位及太子卒谓由杨氏之力呼为杨婆民间为作杨婆儿歌及为太孙世祖有疾又令杨氏祷祀与何妃书作一大喜字而三十六小喜字绕之侍世祖疾言发泪下世祖以为必能负荷大业临终执其手曰若忆翁当好作遂殂大敛始毕悉呼世祖诸伎备奏众乐及輼辌车未出端门亟称疾还于閤内奏胡伎鞞铎之声响震内外】
　　九月魏主至洛阳罢兵冬十月营洛都
