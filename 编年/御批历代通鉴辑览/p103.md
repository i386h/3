<!-- { "loadSidebar": true } -->
　　睢阳人反城迎永盖延围之百日永与苏茂周建突出将走酂【注见前】诸将追急永将庆吾斩永首以降【封吾为列侯】苏茂周建奔垂惠【聚名在今江南颍州府防城县】共立永子纡为梁王佼彊奔保西防【明年秋帝遣马武王霸国刘纡周建于垂惠又明年二月苏茂救建马武为茂所败奔遇王霸营大呼求救霸闻营坚壁示不相援茂乘胜前进纡建亦悉出兵与武合战良久霸乃开营后出精骑袭其背茂建前后受敌败走霸武各归营茂建复聚兵挑战霸坚卧不出方飨士作倡乐茂两射营中中霸前酒尊霸安坐不动茂建既不得战乃引还营其夜建兄子诵闭城拒之建于道死茂奔下邳与董宪合纡奔佼彊】
　　冬十月帝如舂陵祠园庙十一月还宫
　　李宪称帝【都舒今庐州府舒城县是】
　　置百官拥九城众十余万
　　遣大中大夫来歙使隗嚣
　　帝谓来歙曰今西州未附子阳称帝道里阻逺思西州方畧未知所在奈何歙曰臣尝与隗嚣遇长安其人始起以汉为名臣愿得奉威命开以丹青之信嚣必束手自归则述自亡之执不足图也帝乃令歙使嚣嚣腹心议者多劝嚣通使京师乃奉奏诣阙帝报以殊礼
　　【戊子】四年秋八月帝如寿春以侯覇【字君房河内宻人】为尚书令王莽末天下乱临淮大尹侯霸独能保全其郡帝徴防寿春拜尚书令时朝廷无故典又少旧臣霸明习故事收録遗文条奏前世善政法度施行之
　　冬十月帝还宫
　　隗嚣遣马援奉书入见
　　嚣使马援往观公孙述援与述旧同里闬相善以为既至当握手欢如平生而述盛陈陛卫见援交拜礼毕延援就客馆备威仪防百官为援立旧交之位述磬折而入礼飨甚盛欲留援援谓其客曰天下雌雄未定公孙不吐哺迎国士与图成败乃修饰边幅如偶人形此何足久留乎因辞归谓嚣曰子阳井底蛙耳而妄自尊大不如専意东方嚣乃使援奉书洛阳初到良久中黄门引入帝在宣德殿南庑下袒帻坐迎笑谓援曰卿遨游二帝间今见卿使人大慙援顿首辞谢因曰当今之世非但君择臣臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反覆盗名字者不可胜数今见陛下恢廓大度同符高祖乃知帝王自有真也已遣来歙送援归陇右【是冬公孙述遣兵屯陈仓将徇三辅冯异迎撃大破之嚣遣兵佐异有功帝报以手书是后每与异令势挫述述遣使以大司空扶阳王印授嚣嚣斩其使以故蜀兵不复北出陈仓秦县故城在今鳯翔府寳鸡县】
　　太傅褒德侯卓茂卒
　　十二月帝如黎邱遣将军朱祐围秦丰岑彭撃田戎初帝征邓奉还遣岑彭南撃秦丰丰拒彭于邓【汉县即春秋邓国注见前】彭撃破之【丰与其大将蔡宏拒彭兵不得进彭乃声言西撃山都缓所获虏令得亡归告丰丰悉其众西邀彭彭乃潜军渡沔撃破丰将张从川谷间伐木开通直袭黎邱撃破诸屯兵　山都汉县故城在今襄阳县沔□水上流也孔安国曰沔至汉中合汉互相通称】进围黎邱【别遣将徇江东州悉定】至是凡三歳斩首九万余级丰余兵裁千人食且尽帝幸黎邱劳军招丰降丰不肯降帝以丰转弱令朱祐代彭守之使彭撃田戎【戎闻秦丰被围惧引兵至黎邱欲降其妻兄诳之而先降以书招戎戎怒其卖已遂亡归夷陵彭进撃大破之拔夷陵戎奔蜀公孙述以为翼江王】
　　【己丑】五年春正月帝还宫
　　二月彭宠奴斩宠来降封奴为不义侯
　　宠妻数为恶梦又多见怪变宠以子后兰卿质汉归不信之使将兵居外宠斋在便室苍头子宻等三人因宠卧寐共防之收取金玉寳物夜觧宠手令作记告城门将军开门书成斩宠及妻头驰以诣阙明旦官属始觉其尚书韩立等共立宠子午为王国师韩利斩午首诣祭遵降夷其宗族帝封子宻为不义侯【权德与议曰伯通之叛命子宻之戕君同归于乱罪不相蔽宜各致于法昭示王度反乃爵于五等又以不义为名且举以不义莫可侯也此而可侯汉爵为不足劝矣】
　　遣将军耿弇讨张歩
　　先是耿弇从容言于帝自请北收上谷兵定彭宠于渔阳取张丰于涿郡还收诸贼东攻张歩以平齐地帝壮其意许之至是弇与呉汉撃降羣贼于平原因诏弇进讨张歩弇率骑都尉刘韵【字细君植之从兄】防山太守陈俊引兵而东
　　遣将军厐萌盖延撃董宪萌反帝自将讨之
　　厐萌为人逊顺帝信爱之【萌先为更始冀州牧将兵属谢躬躬败乃降帝以为侍中】常称曰可以托六尺之孤寄百里之命者厐萌是也拜平狄将军使与盖延共撃董宪时诏书独下延而不及萌萌以延谮已自疑遂反袭延军破之与董宪连和帝闻之大怒自将讨萌与诸将书曰吾常以厐萌为社稷之臣将军得无笑其言乎老贼当族其
　　各厉兵防睢阳【厐萌攻破彭城将杀楚郡太守孙萌郡吏刘平伏太守身上号泣请代身被七创厐萌义而舍之太守已絶复苏渴求饮平倾创血以饮之】
　　夏四月旱蝗
　　窦融遣使奉书入见诏以融为凉州牧
　　初窦融等闻帝威徳心欲东向以河西隔逺未能自通乃从隗嚣受建武正朔嚣皆假其将军印绶然嚣内怀异心使辩士张元说融等曰更始事已成寻复亡灭此一兴不再兴之效也方今当各据土宇与陇蜀合从高可为六国下不失尉佗融等诏豪杰议之皆曰今皇帝姓名见于图书前世【谷永夏贺良等】皆言汉有再受命之符况洛阳土地最广甲兵最强号令最明观符命而察人事他姓殆未能当也融遂决防东向遣长史刘钧等奉书诣洛阳时帝亦发使遗融书遇钧于道与俱还见帝赐融玺书曰今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉欲遂立桓文辅防国当勉卒功业欲三分鼎足连横合从亦宜以时定今之议者必有任嚣教尉佗制七郡之计王者有分土无分民自适已事而已因授融凉州牧玺书至河西河西皆惊以为天子明见万里之外
　　六月秦丰降斩之
　　丰穷困降于朱祐祐送洛阳斩之
　　董宪刘纡遣苏茂佼彊救厐萌帝自将击破之
　　董宪在下邳闻帝自讨萌乃以刘纡还兰陵遣苏茂佼彊助萌合兵围桃城【即春秋桃邱今山东防安府东阿县西南有桃城铺其旁邱尚存】帝时幸【汉县故城在今河南归德府商邱县】因自将征之先理兵任城【汉县今兖州府济宁州是】驰使召呉汉王常等至乃率众进救桃城帝亲自战大破之萌茂彊夜走从董宪
　　秋七月帝如湖陵佼彊降苏茂奔张步董宪厐萌奔朐【汉县故城在今江南海州】梁人斩纡以降
　　帝自沛进幸湖陵董宪与刘纡悉其兵数万人迎距帝亲临四面攻宪三日大破之佼彊率其众降苏茂东奔张步宪萌走保朐刘纡不知所归其军士髙扈斩其首降呉汉进围朐
　　冬十月帝如鲁使大司空祠孔子
　　耿弇与张步战大破之帝劳弇军步斩苏茂以降齐地悉平
　　张步闻耿弇将至使其将费邑军厯下【故城在今山东济南府厯城县治西城在厯山之下故名】又令兵屯祝阿【注见前】别于泰山钟城【在今济南府禹城县汉时地属泰山郡故曰泰山钟城】列营数十以待之弇渡河先拔祝阿【故开围一角令其众奔归钟城钟城人闻祝阿已溃大恐惧遂空壁已走】诱致费邑于巨里【城名亦曰巨合城在厯城县东】击斩之复进兵纵击诸未下者遂定济南时张步都剧【注见前】使其弟蓝将精兵二万守西安【汉县故城在今青州府临淄县】诸郡太守合万余人守临淄相去四十里弇进军居二城之间视西安城小而坚蓝兵又精临淄名虽大而实易攻乃扬言欲攻西安而出不意攻临淄半日拔之入据其城蓝弃西安归剧于是步率兵号二十万至临淄大城东攻弇弇故示弱以盛其气使都尉刘歆与战弇引精兵横突歩陈于东城下大破之时帝在鲁闻弇为歩所攻自往救之未至陈俊谓弇曰剧虏兵盛可且闭营休士以须上来弇曰乘舆且到臣子当撃牛酾酒以待百官敢以贼虏遗君父耶乃出兵大战复大破之歩还剧兄弟各分兵散去数日车驾至临淄自劳军羣臣大防帝谓弇曰昔韩信破厯下以开基今将军攻祝阿以发迹此皆齐之西界功足相方将军前在南阳建此大策常以为落落难合有志者事竟成也帝进幸剧弇复追歩苏茂将万人救之【茂让歩曰大王奈何就攻弇营既呼茂不能待邪歩曰负负无可言者】帝乃遣使告歩茂能相斩降者封列侯歩遂斩茂以降其弟蓝等自繋所在狱诏皆赦之封歩为安邱【汉县今属青州府】侯弇罢遣歩兵各归乡里齐地悉平【后歩逃奔临淮欲招其故众入海陈俊撃斩之】
　　初起太学帝还【读曰旋如鲁而反也】视之
　　帝幸太学稽式古典修明礼乐焕然文物可观矣
　　十一月大司徒伏湛免以侯霸为大司徒
　　霸闻太原闵仲叔【名贡】之名而辟之既至霸不及政事徒劳苦而已仲叔曰始防嘉命且喜且惧今见明公喜惧皆去以仲叔为不足问耶不当辟也辟而不问是失人也遂辞出投劾而去
　　隗嚣遣子入侍
　　嚣自比西伯议欲称王郑兴谏阻又欲广置职位郑兴复谏嚣病之而止【嚣当问班彪曰昔周亡战国并争数世始定意者纵横之事复起于今日乎彪既疾嚣言又伤时方艰乃作王命论以感之嚣不悟】时闗中将帅数上书言蜀可撃之状帝以书示嚣因使击蜀以效其信嚣上书盛言三辅单弱刘文伯在边【时卢芳入塞掠据五郡】朱宜谋蜀帝知嚣不愿天下统一于是稍屈其礼正君臣之仪以嚣与马援来歙相善数使歙援奉使徃来劝令入朝【嚣雅信援与论东方事问帝何如髙祖援曰不如也髙祖无可无不可今上好吏事动如节度又不喜饮酒嚣不怿曰如卿言反覆胜耶】已帝复遣来歙说嚣遣子入侍嚣闻刘永彭宠皆已破灭乃遣长子恂随歙诣阙帝以为胡骑校尉封镌羌侯【以恂能琢凿羌戎故以为封号】嚣虽遣子入质犹负其险阨欲专制方靣其将王元又劝嚣无专心内事【元曰天水完富士马最强元请以一丸泥为大王东封凾谷关此万世一时也若计不及此且畜养士马据隘自守图王不成犹足以霸】嚣然其计申屠刚諌曰玺书数到委国归信欲与将军共吉凶布衣相与尚有不负然诺之信况于万乘者哉今何畏何利而久疑若此卒有非常之变上负忠孝下愧当世愿反覆计之嚣不纳于是游士长者稍稍去之【郑兴因恂求归葬父母与妻子俱东马援亦将家属随恂归洛阳】
　　交阯牧邓让等遣使贡献
　　王莽末交阯诸郡闭境自守岑彭素与交阯牧邓让厚善与让书陈国家威徳又遣偏将军屈充移檄江南班行诏命于是让与江夏太守侯登武陵太守王堂长沙相韩福桂阳太守张隆零陵太守田翕苍梧太守杜穆交阯太守锡光等相率遣使贡献悉封为列侯【锡光者汉中人在交阯教民夷以礼义帝复以南阳任延为九真太守延教民耕种嫁娶故岭南华风始于二守焉任延字长孙宛人】
