<!-- { "loadSidebar": true } -->
　　式言郡国民多不便县官作盐铁苦恶价贵【盐苦铁恶而价又贵】彊令民买之而船有算商者少物贵上不悦未几以式不习文章贬太子太傅
　　【辛未】元封元年【应劭曰始封泰山故改元考是歳改元在四月】冬十月帝出长城登单于台【在今归化城西】勒兵而还
　　诏曰南越东瓯咸伏其辜西蛮北夷颇未辑睦朕将巡边垂躬秉武节置十二部将军亲帅师焉乃行自云阳北厯上郡【注俱见前】西河【汉郡治富昌故城在今鄂尔多斯左翼前旗后汉移郡治离石今山西汾州府永宁州是也】五原【汉郡治九原九原注见前】出长城北登单于台至方临北河【通典河自九原以东谓之北河】勒兵十八万骑旌旗径千余里遣使者郭吉告单于曰南越王头已县于汉北阙单于能战天子自将待边不能亟来臣服何但亡匿幕北苦寒之地为单于怒留吉上乃还祭黄帝冢于桥山【上曰吾闻黄帝不死今有冢何也公孙卿曰黄帝已仙上天羣臣思慕塟其衣冠上叹曰吾后升天羣臣亦当塟吾衣冠于东陵乎　桥山注见前】乃释兵还甘泉
　　帝自制封禅仪成以儿寛为御史大夫
　　初司马相如病且死有遗书劝上封泰山会得宝鼎上乃令诸儒采尚书周官王制之文草封禅仪数年不就以问儿寛寛曰封泰山禅梁父昭姓考瑞帝王之盛节也然享荐之仪不着于经非羣臣之所能列唯天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫
　　春正月帝东巡祭中岳【注见前】遂如海上求神仙夏四月封泰山禅肃然【泰山东麓在山东泰安府莱芜县东北今称为宿岩山】复东北至碣石【注见前】而还
　　帝东幸缑氏【汉县故城在今河南府偃师县】礼祭中岳从官在山下闻若有呼万歳者三【诏祠官加増太室祠以山下户三百为奉邑名曰崇髙】行至泰山山草木叶未生【令人上石立之山巅】遂东巡海上礼八神【注见前】益发船令言海中神山者求蓬莱【公孙卿言夜见大人长数丈就之则不见见其迹甚大羣臣又言见一老父牵狗言吾欲见巨公已忽不见上即见大迹未信及羣臣言老父则大以为仙人也】予方士传车及间使求仙人皆以千数四月还至奉髙【汉县泰山郡治宋改奉符今曰泰安为泰安府治】令侍中儒者行事封泰山下东方如郊祠泰一之礼【封广丈二尺髙九尺其下则有玉牒秘书也】礼毕天子独与侍中奉车都尉霍子侯【去病子】上泰山亦有封其事皆禁明日下隂道【山北为隂】禅泰山下阯东北肃然山如祭后土礼【江淮间茅三脊为神借五色土益杂封其封禅祠夜若有光昼有白云出封中】上还坐明堂【臣瓉曰泰山东北阯古时有明堂则此所坐者】羣臣上夀颂功徳诏改今年为元封元年大赦天下上既已封泰山无风雨而方士更言蓬莱诸神若将可得于是上欣然庶几遇之复东至海上望焉【上欲自浮海求蓬莱羣臣谏莫能止东方曰夫仙者得之自然不可躁求若其有道不忧不得若其无道虽至蓬莱见仙人亦无益也臣愿陛下苐还宫静处以须之仙人将自至上乃止】防奉车霍子侯暴病一日死乃遂去并海上北至碣石厯北边至九原五月还甘泉
　　赐桑羊爵左庶长
　　先是桑羊为治粟都尉领大农尽斡【音管専主之也】天下盐铁乃置大农部丞数十人分主郡国令逺方各以其物如异时商贾所转贩者为赋而相灌输置平准【官名属大农有令丞】于京师都受天下委输贵即卖之贱即买之欲使富商大贾无所牟大利而万物不得腾踊至是巡狩所过赏赐用帛百余万匹钱金以钜万计皆取足大农羊又请令吏得入粟补官及罪人赎罪民不益赋而天下用饶于是赐羊爵左庶长【是时小旱上令官求卜式言曰县官当食租衣税而已令羊令吏坐市列肆贩物求利烹羊天乃】
　　秋有星孛于东井又孛于三台【魁下六星两两而比曰三台】
　　望气王言候独见填星【填读曰镇土星也】出如食顷复入有司皆曰陛下建汉家封禅天其报徳星云【徳星即填星也史记作旗星】明年帝祠五畤还祠泰一以拜徳星
　　【壬申】二年春帝如东莱【汉郡治掖今山东莱州府掖县是】还临塞决河筑宣防宫【在直大名府开州西南】
　　公孙卿言见神人东莱山若云欲见天子上于是幸缑氏遂至东莱宿留数日无所见见大人迹云时歳旱天子既出无名乃祷万里沙【在莱州府掖县东北寰宇记夹万歳水两岸皆沙旧有祠】过祠泰山还过瓠子瓠子河决已二十余年不塞上自临决河沈白马玉璧令羣臣从官自将军以下皆负薪寘决河时东郡烧草以故薪柴少而下淇园之竹以为楗【树竹以塞决口令宻而以土填之】卒塞瓠子筑宫其上名曰宣防【上初临河决悼功之不成作瓠子之歌既塞乃筑宫】道河北行二渠【注见前】复禹旧迹梁楚之地复宁无水灾
　　夏帝还长安
　　越人勇之【越人名】言越俗祠皆见鬼有效东瓯王敬鬼得夀百六十歳乃命立越祠亦祀天神上帝百鬼而用鸡卜【越俗执鸡以祷所占杀之防其骨视骨上之孔以騐吉凶】公孙卿复言仙人好楼居于是上令长安作蜚廉观【在故长安城中应劭曰蜚廉神禽能致风气者也】甘泉作通天台【三辅黄图台髙百余丈若与天通】使卿持节设具而候神人更置甘泉前殿夏有芝生殿房内中【芝九茎连叶内中后庭之室也】诏赦天下【作芝房之歌】
　　朝鲜【注见前】袭杀辽东【注见前】都尉遣将军杨仆荀彘将兵伐之
　　朝鲜在战国时故属燕秦为辽东外徼汉兴为其逺难守复修辽东故塞至浿水【在朝鲜国平壤城东今曰大通江】为界属燕国燕王卢绾反入匈奴燕人卫满亡命聚党椎结蛮服东走出塞度浿水居秦故空地役属诸夷及燕齐亡在者【师古曰燕齐之人亡居此地】王之都王险【即平壤城箕子故都今朝鲜国为平壤府】孝惠髙后时辽东太守约满为外臣保塞以故满得侵降其旁小邑方数千里传子至孙右渠所诱汉亡人滋多又未尝入见辰国【即辰韩韩有三种曰马韩辰韩弁韩】欲上书见天子又雍阏不通是歳汉使涉何谯【责让也】谕右渠终不肯奉诏何去至浿水刺杀送者归报天子曰杀朝鲜将上以其名美拜何辽东东部都尉朝鲜怨何发兵攻袭杀之上募天下死罪为兵遣楼船将军杨仆从齐浮渤海左将军荀彘出辽东以讨朝鲜
　　旱
　　上以旱为忧公孙卿曰黄帝时封则天旱干【音干】封三年上乃下诏曰天旱意干封乎【苏林曰谓天旱之意欲新封之土干燥乎】
　　秋作明堂于汶上【汶水之上也水经注北汶水东南流迳明堂下　今泰安府南有泮河即北汶水东南流入大汶】
　　上欲作明堂未晓其制度济南公玉带【史记索隠公玉姓带名也风俗通齐泯王臣有公玉冉带其后也】上黄帝明堂图【中有一殿四面无壁以茅盖通水园宫垣为复道上有楼从西南入命曰昆仑】于是上令奉髙作明堂汶上如带图
　　遣将军郭昌发兵击滇滇王降置益州郡【治填池今云南府是】初上使王然于谕滇王入朝滇王众数万人其旁东北劳深靡莫【括地志劳深即劳浸在蜀南靡莫即靡非在姚州北】同姓相仗未肯听劳深靡莫数侵犯使者吏卒于是上遣将军郭昌发巴蜀兵击灭劳深靡莫以兵临滇滇王举国降请置吏入朝乃以为益州郡赐滇王王印复长其民【西南夷君长以百数独夜郎及滇受王印最宠焉】
　　以杜周【南阳杜衍人】为廷尉
　　周少言重迟而内深次骨其治大抵放张汤而善候司【读作伺】上所欲挤者因而陷之上所欲释久系待问而微见其寃状【客或让周不循三尺法周曰三尺安出哉前主所是着为律后主所是防为令当时为是何古之法乎】时诏狱益多一歳至千余章逮至六七万人吏所増加十有余万
　　【癸酉】三年冬十二月雷雹
　　遣将军赵破奴击姑师【徐广曰即车师】破奴虏楼兰王遂破姑师【考通鉴姑师作车师盖以一国两名故互书也纲目以姑师为楼兰王名未知何据今依汉书】上必欲通大宛诸国使者一歳多至十余辈楼兰姑师当道苦之攻刼汉使又数为匈奴耳目上遣赵破奴将属国骑及郡兵击姑师王恢数为楼兰所苦上令恢佐破奴将兵破奴以轻骑七百人先至虏楼兰王遂破姑师因暴兵威以动乌孙大宛之属还破奴恢俱封侯【破奴浞野侯恢涪侯】于是酒泉亭障至玉门矣
　　朝鲜人杀王右渠以降置乐浪【治朝鲜即平壤城】临屯【茂陵书治东暆昭帝时废今朝鲜国城西南有临屯城】元莬【治髙句骊故城在朝鲜咸兴府东北】真畨【茂陵书治霅县亦昭帝时废今朝鲜国城西有真番城】郡
　　汉兵入朝鲜境朝鲜王右渠发兵距险杨仆将齐兵先至战败遁走收散卒复聚荀彘击朝鲜浿水西军亦未能破【上以两将未有利乃使卫山因兵威往谕右渠右渠顿首请降遣太子入谢人众万余持兵方渡浿水山与彘疑其为变谕令人毋持兵太子疑遂不渡浿水复引归山还报上乃诛山】已彘破浿水上军乃前至城下围其西北仆亦往防居城南数月未下彘所将燕代卒劲悍乗胜多骄仆尝败亡卒皆恐将心慙其围右渠仆常持和节而彘急击之朝鲜大臣乃隂使人约降于仆往来未决彘使人降之不从以故彘与仆不相得上以两将乖异使济南太守公孙遂往正之有便宜得以从事遂至彘具以素所意告之遂亦以为然乃共执仆而并其军遂还报上诛遂彘击朝鲜益急朝鲜尼谿相参【尼谿朝鲜地参相之名也】等使人杀王右渠以降朝鲜平以其地为四郡彘徴弃市仆赎为庶人
　　【甲戌】四年夏大旱
　　民多暍死
　　匈奴冦边遣郭昌将兵屯方
　　匈奴自卫霍渡幕以来希复为冦逺徙北方数使使请和亲汉使王乌窥之单于佯许遣太子入汉为质又曰吾欲入汉见天子面相约为兄弟王乌归报汉为单于筑邸长安防匈奴使至汉病死汉使路充国送其丧单于以为汉杀吾使者乃留充国而数使部兵侵犯汉边上遣昌等屯方以备之
　　【乙亥】五年冬帝南巡江汉春三月至泰山增封祀上帝于明堂配以髙祖
　　上南巡狩【自江陵而东】至于盛唐【韦昭曰在南郡寰宇记盛唐汉县属庐江郡其西有盛唐山考汉书地理志庐江郡无盛唐其盛唐县乃唐置非汉县也且自江陵而东则南郡之説为是】望祀虞帝于九疑【注见前】登【汉县故城在江南六安州霍山县】天柱山【即霍山在霍山县北尔雅谓之南岳今亦曰灊岳】自寻阳【汉县在江北今湖北黄梅县界晋寻阳郡在江南今江西九江府是也】浮江亲射蛟江中获之舳舻千里薄枞阳【汉县故城在江南安庆府桐城县今为镇】而出【作盛唐枞阳之歌】遂北至琅邪【注见前】并海所过礼祀其名山大川还至泰山増封始祀上帝于明堂以髙祖配因朝诸侯王列侯受郡国计【师古曰受郡国上计簿也】夏四月赦天下所幸县毋出今年租赋还幸甘泉郊泰畤
　　大司马大将军长平侯卫青卒【諡曰烈】
　　青凡七出击匈奴再益封并三子凡二万二百户苏建常责青以招选贤者青谢曰自魏其武安之厚賔客天子常切齿彼招贤黜不肖者人主之柄也人臣奉法遵职而已何与招士
　　初置刺史
