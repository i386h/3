<!-- { "loadSidebar": true } -->
　　湖南判官高郁请听民自采茶卖于北客收其征以赡军楚王殷从之请于梁置回图务【胡三省注犹今之回易场也】运茶于河南北卖之以易缯纩战马而归由是富赡【先是楚遣兵击雷彦恭彦恭奔淮南既而向瓌亦以澧州降于是澧朗二州皆入于楚】
　　淮南将吏推杨隆演为节度使
　　淮南将吏请于李俨承制授隆演淮南节度使农王
　　冬十月华原【隋县今陜西惧州是】贼帅温韬【华原人】发唐诸陵韬据华原【韬先事李茂贞冒姓李名彦韬后降梁寻复叛归茂贞茂贞置义胜军以为节度使】暴掠雍州诸县唐帝诸陵之殆徧【韬发诸陵取所藏金宝唯昭陵最固韬从埏道下见宫室闵丽不异人间中为正寝东西厢列石牀牀上石函中为铁匣悉藏前代图书钟王笔迹纸墨如新韬悉取之遂传人间】
　　【巳晋岐淮南称唐天祐六年梁已开平三年是嵗凡五国五镇】春正月梁迁都洛阳以大梁为东都命养子博王友文为留守
　　二月丁酉朔日食
　　梁攻岐取丹延鄜坊四州【丹州西魏置元省故城在今延安府宜川县余注俱见前】初邠宁杨崇本【崇本叛梁复曰李继徽此从五代史传书本姓名】攻夏州梁遣刘知俊击败之西军由是不振及是保塞军【唐中和二年以延州置】乱指挥使高万兴【河西人】及其弟万全以兵降于知俊知俊遂攻丹延【保塞军】鄜坊【保大军】皆取之
　　淮南徐温自领升州【注见前】刺史
　　徐温以金陵形胜战舰所聚乃自以淮南行军副使领升州刺史留广陵以其假子元从指挥使知诰为升州防遏兼楼船副使往治之
　　夏四月梁以王审知为闽王
　　审知俭约常蹑麻屦府舎卑陋未尝营葺寛刑薄赋公私富实境内以安
　　淮南攻吴越围苏州吴越击败之
　　淮南遣指挥使周本【舒州宿松人】击吴越围苏州久之不克【淮南兵围苏州吴越指挥使钱镖等救之苏州有水通城中淮南军张网缀铃县水中鱼鼈过皆知之吴越虞候司马福欲潜行入城故以竿触网敌闻铃声举网福因得过入城由是城中号令与援兵相应敌以为神】先是吴王镠尝游府园见园卒陆仁章【睦州人】树艺有智而志之至是仁章通信入城果得报而返吴越兵内外合击淮南兵大破之擒其将二十余人周本夜遁
　　五月刘守光执其兄守文进攻沧州
　　刘守文以重赂招契丹吐谷浑之众合四万屯蓟州守光逆战为所败守文单马立于陈前泣谓其众曰勿杀吾弟守光将元行钦【幽州人】识之直前擒之沧徳兵皆溃守光囚守文于别室乗胜进攻沧州沧州判官吕兖【幽州安次人】孙鹤推守文子延祚为帅乗城拒守
　　六月梁刘知俊叛奔岐
　　知俊功名浸盛以梁主猜忌日甚内不自安防佑国节度使王重师被诛【重师镇长安数年梁主怒其贡奉不时以统军刘捍为留后捍谮重师与邠岐通遂杀之夷其族　刘捍开封人】益惧梁主急征知俊欲以为河东行营都统知俊弟知沅密使人语知俊云入必死知俊遂以同州附于岐遣兵袭华州守潼关遣人以重利啗长安诸将执刘捍送于岐杀之梁主遣近臣谕知俊曰朕待卿甚厚何忽相负对曰臣不背徳但畏族尔诏削知俊官爵遣杨师厚刘鄩等讨之至关东获知俊伏路兵使为前导关吏纳之鄩兵直进遂克潼关知俊举族奔岐岐王厚礼知俊以为中书令
　　秋七月梁以刘守光为燕王
　　守光既执守文遣使如梁上表告捷故有是命【守光表言俟沧徳事毕为陛下扫平并宼亦致书晋王云欲与同破伪梁】
　　淮南尽取江西地
　　抚州刺史危全讽帅抚信袁吉之兵攻洪州淮南守兵才千人节度使刘威密遣使告急于广陵日召僚佐宴饮全讽闻之屯象牙潭【在南昌府新建县西南即章江西曲处也】不敢进楚王殷遣指挥使苑玫【苑姓玫蔡州人】围高安【注见前】以助全讽徐温问将于严可求可求荐周本乃以本将兵七千救高安本曰楚人为全讽声援耳非欲取高安也吾败全讽援兵必还乃疾趣象牙潭全讽营栅临溪亘数十里本隔溪布阵先使羸兵尝敌全讽兵涉溪追之本乗其半济纵兵击之全讽兵大溃本分兵断其归路擒全讽乗胜克袁州歙州刺史陶雅遣兵袭饶信饶州刺史唐宝弃城走米志诚败苑玫于上高【唐镇南唐置县今属江西瑞州府】吉州刺史彭玕【本赤石洞蛮酋钟传用为刺史】帅众奔楚信州刺史危仔倡奔吴越【吴越以为淮南节度副使更其姓曰元氏】防州刺史卢光稠【南康人唐末与谭全播据防州　谭全播亦南康人】以州附于淮南于是江西之地尽入于杨氏【光稠亦遣使附于梁】
　　冬十一月岐遣刘知俊攻梁灵州梁遣兵救之大败而还岐王欲取灵州以处刘知俊使自将兵攻之朔方节度使韩逊【本灵州牙校唐末据有本镇因即以为节度使】遣使告急于梁梁主遣康怀贞寇彦卿将兵攻邠宁以救之怀贞等所向皆捷知俊解围引去梁主急召怀贞等还知俊据险邀之左龙骧军使王彦章【字子明郓州寿张人】力战怀贞等乃得过至升平【唐县宋省故城在今鄜州宜君县】知俊伏兵山口怀贞大败仅以身免岐王以知俊为彰义节度使镇泾州【彦章骁勇絶伦每战用二铁鎗皆重百觔一置鞍中一在手所向无前时人谓之王铁鎗】
　　蜀蜀州刺史王宗弁【本鹿弁蜀主养以为子赐姓名】罢
　　宗弁称疾罢归杜门不出蜀主疑其怨望加检校太保不受谓人曰廉者足而不忧贪者忧而不足吾小人致仕至此足矣岂可求进不已乎蜀主嘉其志而许之
　　【庚晋岐吴称唐天祐七年梁开平四午年是嵗淮南称吴凡五国五镇】春正月刘守光克沧州杀其兄守文
　　沧州城中食尽吕兖选男女羸弱者烹之以给军食正月刘延祚力尽出降守光使大将张万进周知裕辅其子继威镇沧州【后继威以淫虐为张万进所杀】以延祚归使人潜杀守文归罪于杀者而诛之族吕兖而释孙鹤【兖子琦年十五临刑门下客赵玉绐监刑者曰此吾弟也勿妄杀遂挈以逃琦足痛不能行玉负之变姓名乞食于路仅而得免琦感家门殄灭力学自立晋王闻其名署代州判官　吕琦字辉山赵玉安次人】
　　二月岐王承制加杨隆演嗣吴王【于是淮南称吴】
　　夏四月梁夏州乱杀节度使李昌【唐末党项拓跋思敬以破黄巢功赐姓李氏昌思敬弟思谏之子】以其族父仁福代之
　　先是昌父思谏卒昌代为节度使及是都指挥使高宗益作乱杀彞昌军中将吏共诛宗益迎仁福【时方戍兵于外】立之梁以为节度使【胡三省曰李仁福子孙强盛遂为宋朝西边之患所谓西夏也】
　　梁宋州献瑞麦
　　梁宋州节度使衡王友谅献瑞麦一茎三穗梁主曰丰年为上瑞今宋州大水安用此为诏除本县令名遣使诘责友谅以惠王友能【全昱子】代之
　　梁贬寇彦卿为游击将军
　　梁左金吾大将军寇彦卿入朝至天津桥【在河南府洛阳县西南】有民不避道投诸栏外而死彦卿自首梁主以彦卿有功命以私财遗死者家以赎罪御史司宪崔沂【沆之弟】劾奏请论如法梁主命彦卿分析【使之自辨】彦卿对令从者举置栏外不意误死梁主欲以过失论沂奏在法以势力使令为首下手为从不得归罪从者不鬬而故殴伤人加伤罪一等不得为过失乃责授彦卿游击将军彦卿扬言有得崔沂首者赏万缗梁主使人谓彦卿曰崔沂有毫髪伤我当族汝时功臣骄横由是稍肃
　　五月梁天雄节度使罗绍威卒以其子周翰代之梁以楚王殷为天策上将军
　　楚王殷求为天策上将始开府以弟賨存为相
　　秋八月吴越筑捍海石塘【今在杭州府钱塘仁和二县境】广杭州城【临安志江挟海潮为杭人患梁开平中钱武肃王始建潮通江门潮水冲激板筑不就因命强弩数百以射潮头既而潮水渐向西陵乃积石植木为塘扞之城基始定】
　　由是钱塘富庶盛于东南
　　冬十一月蜀主立其假子宗裕等为王
　　初唐末宦官典兵者多养军中壮士为子以自强由是诸将亦效之而蜀主多至百二十人虽冒姓连名而不禁婚姻
　　梁遣兵袭镇州取深冀镇定推晋王为盟主晋遣兵救之梁主疑赵王镕贰于晋且欲因邺王绍威卒除移镇定防燕王守光兵侵定州遣供奉官杜廷隠丁延徽监魏博兵三千分屯深冀声言助赵守御赵将石公立戌深州白镕拒之镕不从公立出门指城而泣曰朱氏灭唐社稷三尺童子知其为人而我王犹恃姻好以长者期之此所谓开门揖盗者也惜乎此城之人今为虏矣深冀民见魏博兵入奔走惊骇未几廷隠等闭门尽杀赵戍卒乗城拒守镕始命公立攻之不克乃遣使求援于燕晋与义武节度使王处直共推晋王为盟主合兵攻梁晋王防将佐谋之【皆曰镕久臣朱温输赂结昏其交深矣此必诈也王曰彼亦择其害而为之尔王氏在唐犹或臣或叛况肯终为朱氏之臣乎今救死不赡何顾昏姻我若疑而不救正堕朱氏计中】乃遣周徳威将兵出井陉屯赵州镕使者至幽州【守光方猎孙鹤驰诣野谓曰赵人乞师此天欲成王之功业也守光曰何故对曰比常患其与朱温胶固温之志非尽吞河朔不已今彼自为雠敌王若与之并力破梁则镇定皆敛袵而朝燕矣不早出师但恐晋人先我矣守光曰王镕数负约今使之与梁自相弊吾可以坐承其利又何救焉】守光不为出兵自是镇定复称唐天祐年号梁主命王景仁等将兵击之
　　十二月梁进军逼镇州晋王救之次于高邑
　　梁王景仁等进军柏乡赵王镕复告急于晋晋王自将东下王处直遣将将兵五千以从至赵州与周徳威合进距柏乡五里营于野河【即槐河在柏乡县西南源出正定府赞皇县下流入胡卢河】之北【晋遣胡骑迫梁营驰射且诟之梁将韩勍等将步骑追之铠胄鲜华光彩炫耀晋人望之夺气徳威徇于军曰彼皆汴州屠酤佣贩之徒尔衣铠虽鲜十不能当汝一擒获一夫足以自富乃奇货不可失也帅精骑千余击其两端获百余人且战且却距野河而止】晋王欲速战徳威曰镇定之兵长于守城短于野战且吾所恃者骑兵利于平原旷野可以驰突今压贼垒门骑无所展其足且众寡不敌使彼知吾虚实则事危矣王不悦退卧帐中诸将莫敢言徳威往见张承业曰大王骤胜而轻敌不量力而务速战今去贼咫尺所限者一水尔彼若造桥以薄我我众立尽矣不若退军高邑诱贼离营彼出则归彼归则出别以轻骑掠其馈饷不过逾月破之必矣承业入褰帐抚王曰此岂王安寝时邪徳威老将知兵其言不可忽也王蹶然而兴曰予方思之梁兵有降者诘之曰景仁方造浮桥王谓徳威曰果如公言是日拔营退保高邑
　　【辛晋岐吴称唐天祐八年梁干化元未年蜀永平元年是嵗凡五国五镇】春正月丙戌朔日食
　　晋王伐梁军于柏乡大破之
