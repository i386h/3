<!-- { "loadSidebar": true } -->
　　古库腾入沔州杀知州事髙稼【字南叔卭州蒲江人】进围青野原利州统制曺友闻【字允叔栗亭人彬十二世孙】将兵救却之稼在沔葺理创残招集流散民皆襁负归之又数与防古力战竒功甚多至是库腾自鳯州入西川【当作西县隋置元省故城在今汉中府沔县】东路之师多败遂捣西池谷【在沔县东北】距沔九十里吏民议退保大安稼言于制置使赵彦呐曰今日之事有进无退若能进据险地以身捍蜀敌有后顾必不深入若仓皇召兵退守内地敌长驱而前蜀事去矣彦呐曰吾志也已而竟行留稼守沔防古自白水関【注见前】入六股株【在汉中府畧阳县东北方舆纪要此即白马関也亦曰九股树旧置廵司于此】距沔六十里沔无城依山为险稼升髙鼔噪盛旗鼔为疑兵已而古大至沔州遂破众拥稼出户稼叱之不能止敌围杀之彦呐闻稼死沔州破乃进屯青野原防古围之曺友闻曰青野为蜀咽喉不可缓也即往救之半夜截战遂觧其围既而防古先锋汪世捣大安友闻又救之指麾甫毕防古大军数万突至友闻迎战又败之敌乃退友闻遂引兵扼僊人関
　　【丙申】三年春二月古初行交钞
　　从耶律楚材之请也以万锭为额
　　召魏了翁还签书枢宻院事了翁固辞不拜寻罢廷臣多忌了翁者故谋假出督以外之甫二旬复以建督为非召之还而帝不悟于是了翁固辞求去不允既而诏以资政殿学士知潭州【时殿中侍御史李韶讼曰了翁忠言谠论载在国史比者枢庭之诏未几改镇改镇未乆有防与祠不知国家人材有如了翁者几人愿亟召还处以台辅不报李韶字元善呉县人】
　　三月襄阳将王旻等作乱走降防古
　　赵范在襄阳以北军将王旻李伯渊樊文彬黄国弼等为腹心朝夕酣狎了无上下之序民讼邉防一切废弛既而南北军将交争范失于抚驭于是旻伯渊焚防阳城郭仓库相継降于防古防阳自岳飞收复以来生聚繁庶城高池深甲于邉陲至是城中官民尚四万七千有竒财粟在库者无虑三十万军器二十四库金银塩钞不与焉乱作南军将李虎等乘火大掠所积一空诏削赵范三官仍旧任未几以台谏言罢之
　　夏四月下诏罪已
　　时师屡为古所败防汉淮蜀日事兵争帝悔前事命学士呉泳【字叔永潼川人】草诏罪已泳以监察御史王万【字处一婺州人】忠伉有大志精于邉事以诏意访之万曰兵固失矣言之甚恐亦不可今邉民生意如发宜以振厉奋发兴感人心因为条具沿邉事宜泳从其言草诏上进【其畧有曰数年之间多难已甚属讐金之□灭而防古之与邻逮合谋成破蔡之功恐假道有及虞之势心之忧矣□可噬乎又曰兵民之死战鬬户口之困流离室庐靡存骼胔相望是皆朕明不能烛徳有未孚上无以格天心下无以定民志今乃施令发政以为绥辑之图卒兼乘以严守御之偹想疮□之溢目如疾病之在身】
　　防古初括中原民户定赋税
　　初防古唯事进取降户以与将士一社之民各有所主不相统摄至是诏括户口以大臣呼图克【旧作忽都虎今改】领之民始隶州县【时羣臣共欲以丁为户耶律楚材以为不可众皆曰我朝及西域诸国莫不以丁为户岂可舍大朝之法而从亾国之政邪楚材曰自古有中原者未尝以丁为户若果行之可输一年之赋随即迯散矣防古主从楚材之议及呼图克以所括户一百四万上防古主议割裂诸州郡分赐诸王贵族为汤沐邑楚材奏曰尾大不掉易以生隙不如多与金帛足以为恩防古主曰业已许之矣楚材曰若置官吏必自朝命除恒赋外不□擅自徴钦差可乆也防古主从之楚材又定赋税每二户出丝一斤以供官用五户出丝一斤以与受赐贵戚功臣之家上田每畆税三升半中田三升下田二升中水田畆五升商税三十分之一盗每银一两四十斤已上定为永额朝臣皆谓太轻楚材曰将来必有以利进者则以为重矣】
　　五月以赵葵为淮东制置使
　　葵兼知扬州垦田治兵边备以饬
　　秋八月防古破枣阳军徳安府【宋置今府属湖北】
　　初古破许州获金军资库使姚枢【字公茂栁城人后徙洛阳】杨惟中【字彦诚州人】见之以兄事枢时北庭无汉人士大夫太祖见枢至甚喜特加重马及库腾南侵俾枢从惟中即军中求儒释道医卜之人枢招致稍众至是破枣阳特穆徳克欲坑士人枢力与辩得脱死者数十人継拔徳安得赵复【字仁甫徳安人】复以儒学见重于世其徒称为江汉先生既被获不欲北行力求死所枢止与共宿譬説百端曰徒死无益随吾而北可保无他也至燕名益大着学徒百人由是北方始知学经而枢亦初得覩程朱性理之书
　　九月有事于明堂大震电郑清之乔行简免【时清之行简为左右丞相】
　　曹友闻与防古战于阳平関败绩死之防古库腾遂入成都
　　曺友闻帅师扼仙人関古攻武休入兴元欲冲大安军制置使赵彦呐檄友闻控制大安以保蜀口友闻以为不可彦呐不从友闻乃遣弟万及友谅引兵上鸡冠隘【在汉中府沔县西南龙门山之隘口也】多张旗帜示敌坚守友闻选精鋭万人夜渡江【即汉江自寜羌州流迳沔县】密往流溪【汉江东小溪也】设伏约日敌至鸣鼓举火内外夹击已而防古兵果至万出迎战令诸军举烽友闻亲帅精兵疾驰至隘下入龙虎头【即龙尼坡在沔县龙门山西南】万闻之出隘口与友闻会内外两军皆殊死战会大风雨两军素以绵裘代鉄甲经雨濡湿不利步闘黎明防古増铁骑四面围绕友闻叹曰此殆天乎吾有死而已于是杀所乘马血战愈厉与万俱死军尽没防古兵遂长驱入蜀一月之间成都利州潼川三路所属府州军监関隘县砦俱破没库腾次于成都四属所存唯夔州一路及潼川府路所属泸合州顺庆府【注俱见前】而已【未钱复成都】
　　冬十月古破文州【唐置明为县今县属阶州】知州事刘鋭等死之库腾兵离成都入文州知州刘鋭通判赵汝向乘城固守昼夜搏战逾月援兵不至鋭度不免集其家人尽饮以药皆死乃聚其尸及公私金帛告命焚之家素有礼法幼子才六嵗饮药时犹下拜受之左右感恸城破鋭及其二子自刎死汝向被执脔杀之军民同死者数万人
　　封陈日煚为安南王
　　先是日煚遣使入贡故有是命
　　十一月防古兵入淮西诏史嵩之赵葵陈韡【字子华福州官人】分道拒之
　　毘布哈入淮西蕲舒光州守臣皆遁毘布哈于是合三州人马粮械趋黄州游骑自信阳趋合肥诏淮西史嵩之援光淮东赵葵援合肥防江陈韡过和州为淮西声援
　　孟珙引兵败防古特穆尔岱于江陵
　　先是特穆尔岱攻江陵统制李复明死之已而又破随郢州及荆门军特穆徳克复攻江陵史嵩之遣珙救之珙遣张顺【民兵部将】先渡而自以全师継之变易旌旗服色循环往来夜则列炬照江数十里相接珙又遣赵武等与战珙亲往节度遂破古二十四砦还民二万而归
　　防古将察罕攻真州知州事邱岳败之
　　防古攻真州岳部分严明守具周悉古兵薄城輙败岳乘胜出战于胥浦桥【在扬州府仪征县西相传为伍子胥入呉渡江处故名】以强弩射杀其致师者一人敌兵少却岳曰敌兵十倍于我不可以力胜也乃为三伏设礟石待之于西城敌至伏起礟发杀其骁将敌众大扰岳选勇士袭敌营焚其庐帐越二日皆引去
　　【丁酉】嘉熙元年春二月诏经筵进讲朱熹通鉴纲目防古始给官府符印定驿令
　　初诸路官府自为符印僭越无度耶律楚材请中书省依式铸给名器始重时诸王贵戚皆得自起驿马道路骚扰所至须索百端楚材复请给牌劄定分例其始革
　　三月资政殿学士魏了翁卒【谥文靖】
　　赠少师
　　防古击竒卜察克【西域国方舆纪要图在葱岭极西旧作钦察今改】诸部破之【攷元史苏布特传太祖癸未苏布特请讨竒卜察克许之遂收其境而太祖本纪不载其事又太宗本纪九年丁酉莽赉扣征竒卜察克部破之擒其酋巴齐玛克而宪宗本纪书其事而不详年月盖竒卜察克在西域最逺叛服不常太祖收其境太宗复加征讨续纲目于嘉定十八年书苏布特灭竒卜察克于是年复书防古声竒卜察克前既书灭此复书击体例未协今节采元史纪传并辑于此按巴齐玛克旧作八赤蛮今改】初防古太祖时苏布特击竒卜察克【续纲目竒卜察克去中国三万余里夏夜极短口暂没辄出土产良马富者以万计所载与唐书郭喇洼传畧同但郭喇洼地在翰海北与日出处相近故昼长夜短此竒卜察克在葱岭极西地当近日入处昼夜何得与日出处相同其言恐未足据今不取】由库勒腾【旧作寛定续纲目作寛田】济苏哈雅【旧作吉□海今益改】至太和岭凿石开道与其酋伊勒吉【旧作玉里吉今改】等遇纵兵奋击众溃悉防遂收其境与奈曼诸部千户通立一军及古主即位既灭金命诸王巴图【旧作拔都今改】莽赉扣等分讨西域诸部至是莽赉扣击竒卜察克至济苏哈雅其酋巴齐玛克迯匿海岛防大风刮海水其浅可涉遂进屠其众生擒巴齐玛克复进兵俄罗斯【旧作斡罗思今改】部至额里齐【旧作也烈賛今改】城破之【方巴齐玛克被擒莽赉扣命之跪不肯既而谓监者曰我入于海而终见擒天也今水逥期且至军宜早还莽赉扣闻之即班师而水已至后军有浮渡者】
　　夏五月临安大火
　　临安大火自己至酉烧民庐五十三万士民上书咸诉济王之寃进士潘牥【字庭坚福州闽人】对策亦以为言并及史弥逺侍御史蒋岘弥逺之党也上疏谓火灾天数何预故王遂劾方大琮王迈【字贯之兴化□仙游人】刘克荘【字潜夫莆田人】等鼔扇异论并斥牥姓同逆贼语涉不顺请皆论以汉法自是羣臣无敢复言济王之寃矣
　　秋八月防古校儒士于诸路
　　耶律楚材奏制器者必用良工守成者必用儒臣儒臣之事业非积数十年殆未易成也防古主曰果尔可官其人楚材请校试之乃命税课使刘中杨奂【字奂然干州人】随郡考试以经义词赋论分为三科儒人被俘为奴者亦令就试其主匿弗遣者死得士凡四千三十人免为奴者四之二【楚材又请一衡量立钞法定均输庶政畧偹民稍苏息】
　　冬十月古攻安豊【宋以夀春镇置安豊军元为路明改寿州今州属鳯阳府】知军事杜杲力战遇之防古引还
　　防古昆布哈攻黄州孟珙帅师救却之遂移攻安丰杜果缮完守御防古以火礟焚楼橹杲随陷随补完防古令巴图尔斫牌杈木巴图尔者皆死囚为之攻城以自赎杲募善射者用小箭射其目巴图尔多伤而退防古填壕为二十七坝杲分兵扼坝防古乘风纵火俄而风雪骤作杲募壮士夺坝路士皆奋跃死战防池州都统制吕文徳【安豊人】突围入城合力捍御防古引去淮右以安【文徳魁梧勇悍尝鬻薪城中赵葵见其遗屦长尺有咫异而访之值文德出猎暮负虎鹿各一而归召置帐下遂累功劳超擢军职】
　　十二月戊寅朔日食
　　日与金木水火四星俱躔斗食将既
　　【戊戌】二年春二月以史嵩之参知政事督视京湖江西军马置司鄂州
　　寻兼督视淮南西路光蕲黄夔施州
　　夏五月以李鸣复【字成叔泸州人】知枢宻院事余天锡签书院事李宗勉【字彊父富阳人】参知政事
　　乔行简请以兵事委鸣复财用委宗勉楮币委天当防议者臣则参酌行之帝从其请
　　秋九月防古围庐州杜杲败走之
