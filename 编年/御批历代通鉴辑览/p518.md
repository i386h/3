<!-- { "loadSidebar": true } -->
　　五月金以布萨揆【本名临喜其先上京人左丞相忠义之子】为河南宣抚使
　　金主闻南朝将用兵召诸大臣问之皆曰宋败衂之余自救不暇恐不敢叛盟完顔匡【本名萨克素始祖九世孙按萨克素旧作撒速今改后仿此】独曰彼置忠义保防军取先世开寳天禧纪元岂忘中国者哉金主然之乃命平章璞萨揆宣抚防兵于汴以备之【揆至汴移文来责败盟三省抠宻院答言边臣生事已行贬黜所置兵亦已抽去揆信之白于金主时金羣臣皆劝先举金主□南北和好四十余年民不知兵不可及闻揆言遂命罢宣抚使及新置兵　事在八月】
　　秋七月诏韩侂胄平章军国事
　　从陈自强邓友龙等请也命侂胄三日一朝赴都堂治事【论者谓侂胄系衔比吕夷简省同字则其体尤尊比文彦博省重字则其所与者广于是三省印并纳其第侂胄置机速房于私第甚者假作御笔升黜将帅事闗机要未尝奏禀人莫敢言】
　　以苏师旦为安逺节度使领閤门事
　　韩侂胄昵师旦为腹心故有是除
　　八月以郭倪知扬州
　　寻兼山东京东招抚使
　　九月刘徳秀罢
　　遣使如金
　　韩侂胄欲审金人虚实故遣陈景俊往贺正旦景俊还金主谕之曰大定初世宗许宋世为侄国朕遵守至今岂意尔国屡犯我边以此遣大臣宣抚河南及得尔国公移朕即罢司而尔国侵扰益甚朕惟和好嵗久委曲涵容恐侄宋皇帝或未详知卿归国当具言之景俊还以告陈自强自强戒勿言由是用兵益决【未几金使太常卿赵之杰来贺正旦入见韩侂胄故使赞者犯金主父嫌名以桃之之杰遂倨慢侂胄请帝还内著作郎朱质乞斩金使不报】
　　以邱崈为江淮宣抚使崈辞不拜
　　初韩侂胄以北伐之议示崈崈曰中原沦防且百年在我固不可一日而忘然兵凶战危若首倡非常之举兵交胜负未可知则首事之祸其谁任之必有夸诞贪进之人攘臂以侥幸万一宜亟斥絶不然必误国矣侂胄不纳至是命崈宣抚江淮崈手书切谏曰金人未必有意败盟中国当示大体宜申警军实使吾常有胜势若衅自彼作我有词矣因力辞不拜侂胄不悦




　　御批歴代通鉴辑览卷八十九
<史部,编年类,御批历代通鉴辑览>
　　钦定四库全书
　　御批歴代通鉴辑览卷九十
　　宋
　　宁宗皇帝
　　【丙寅】开禧二年【金泰和六年元太祖却特特穆津元年按元自太祖至宪宗皆未建年号难以分注今依南北朝例但纪其即位首年至世祖中统元年以后始每年备书　却特旧作竒渥温特穆津旧作鐡木真今并改按元史又以竒渥温为元室之姓亦非也元之国姓乃博尔□锦氏却特其贵种耳此俱以防古源流订正】春正月夏李安全【夏主干顺之孙与纯佑从兄弟】弑其主纯佑而自立
　　二月夀慈宫火
　　太皇太后移居大内
　　二月以程松为四川宣抚使呉曦副之
　　松移司兴元东军三万属焉曦进屯河池西军六万属焉【松始至欲以执政礼见曦责庭参曦闻之及境而还松用东西军一千八百自卫曦抽摘以去松亦不悟寻诏曦兼陜西河东招抚使】
　　钱象祖罢
　　韩侂胄鋭意用兵象祖执不可遂以懐奸避事罢之寻夺二官信州居住
　　夏四月以薛叔似为京湖宣抚使邓友龙为两淮宣抚使追夺秦桧王爵改諡缪丑
　　论桧主和误国之罪也【后以金和议复成复桧爵諡】
　　金复命布萨揆防兵河南
　　金闻皇甫斌分兵规取唐邓复命揆领行省于汴河南皆听节制尽徴诸道籍兵分守要害命彰徳守臣防韩琦坟凡宋宗族所居有司提控之
　　呉曦反
　　曦既得志与其从弟晛及徐景望赵富米修之董镇共为反谋隂遣其客姚淮源献闗外阶成和鳯四州于金求封蜀王
　　郭倪遣兵复泗州五月下诏伐金
　　时毕再遇【字徳卿兖州人】为先锋功第一【再遇尅日进兵闻金已有备乃先一日出其不意泗有二城再遇列旗鼔伪为攻西城状而已率精兵趋东城先登杀金兵数百遂破之西城亦降倪以刺史牙牌授之再遇辞曰甫下二城即得刺史继此何以为赏不受】韩侂胄闻已得泗州及新息褒信【汉县故城在今河南光州息县】颍上【隋县今属江南颍州府】虹县【唐置宋属泗州今属鳯阳府】乃议降诏伐金【有曰兵出有名师直为壮言乎逺言乎近孰无忠义之心为人子为人臣当念祖宗之愤直学士院李璧之词也】
　　郭倪遣兵攻宿州【唐置今属鳯阳府】大败
　　郭倪遣郭倬李汝翼防兵攻宿州败还至蕲【汉县宋属宿州元省】金人追而围之倬执马军司统制田俊迈以与金人乃得免时建康都统李爽攻夀州亦败
　　皇甫斌败绩于唐州
　　时江州都统王大节攻蔡州亦不克而溃
　　诏以宗室均【大祖九世孙父希瞿】为沂王柄【孝宗孙父魏献王恺】嗣赐名贵和
　　六月邓友龙免以邱崈为两淮宣抚使
　　韩侂胄以师出无功免友龙而以崈代之驻扬州崈至镇部署诸将悉以三衙江上军分守江淮要害于是王大节李汝翼皇甫斌李爽等皆坐贬斩郭倬于镇江
　　秋七月苏师旦有罪安置韶州
　　韩侂胄既防师始觉为苏师旦所误一日召李璧饮酒酣语及师旦始谋事璧防摘其过以觇之因极言师旦怙势招权使明公负谤非窜谪此人不足以谢天下侂胄然之翌日罢师旦官籍其家旬日除名韶州安置
　　冬十月金布萨揆分兵南侵
　　布萨揆分兵为九道南下揆兵三万出颍夀完顔匡兵二万五千出唐邓赫哩子仁兵三万出涡口赫哩呼沙呼【一名赫舍哩执中阿苏之裔】兵二万出清河口【清河即泗水在淮安府西少北水经注淮水迳清河县南与泗水合谓之清口是也】完顔充【按金史列传宗韩子名充卒于天眷九年此别是一人】兵一万出陈仓富察贞兵一万出成纪【此宋初移置秦州州始之成纪县明省入州汉之成纪注别见前】完顔纲【本名约尼字正甫按约尼旧作元奴今改后仿此】兵一万出临潭【旧洮州治唐置临潭县寻废金仍宋曰洮州此沿唐旧名今巩昌府洮州卫是】舒穆噜仲温【本名枵鄂懿州呼图克明安人旧作石抹仲温楞鄂旧作老干呼图克旧作胡土虎今改后仿此】兵五千出盐川【注见前】完顔璘兵五千出来逺【宋寨后废为镇在今巩昌府寕逺县西南】呼沙呼自清河口渡淮遂围楚州
　　十一月以邱崈签书枢密院事督视江淮军马
　　金人攻淮南日急诏郭杲将兵驻真州以援之又以崈督视江淮军马或劝崈弃庐和州为守江计崈曰弃淮则与敌共长江之险吾当与淮南俱存亡乃益増兵防守
　　金人破京西州军招抚使赵淳焚樊城而遁
　　金完顔匡破光化【宋县今属湖北襄阳府】枣阳【隋县宋为军今县属襄阳府】江陵副都统魏友谅突围奔襄阳赵淳焚樊城金人遂破信阳【宋置军元为州今属河南汝寕府】襄阳隋州【唐置今属湖北徳安府】进围徳安府【本汉江夏郡地宋曰徳安府今湖北】
　　金布萨揆破安丰军【宋置治寿春今江南夀州是】遂围和州
　　揆引兵至淮遣人密测淮水惟八叠滩可渉即遣鄂屯襄【本名添夀上京路人按鄂屯襄旧作奥屯襄今改后仿此】扬兵下蔡声言欲渡守将何汝励姚公佐以为诚然悉众屯花靥【镇名在今夀州西北】以备之揆乃遣萨布【始祖弟博郭尼之后按萨布旧作赛不博郭尼旧作保活里今改后仿此】等潜师渡八叠滩驻于南岸官军不虞其至遂皆溃走自相蹂践死者不可胜计揆遂夺颍口【禹贡锥指颍水由颍上县东南流至正阳镇入淮谓之颍口即春秋之颍尼也】下安丰军及霍邱县【注见前】进围和州整军列骑张旗帜于沿江上下江表大震
　　金人入西和州【本宋长道县之白石镇绍兴中移岷州来治改曰西和明降为县今属甘肃巩昌府】
　　十二月入成州【西魏置明降为县今属甘肃阶州】呉曦焚河池退壁青野原【注见前】
　　曦既遣姚淮源如金因按兵河池韩侂胄日夜望其进兵使者相继曦恐谋泄乃遣兵攻秦陇与金人力战以坚侂胄之心金人许封之【约曰若按兵□境不为异同使其师东下无西顾之忧则全蜀之地卿所索有当加封册一依康王故事更能顺流东下助为犄角则旄麾所指尽以相付因命完顔纲经略之纲进兵水洛访得曦族人呉端署为水洛城廵检使遣人报曦曦得报意动以程松在兴元未敢发诈称枤杀端而隂遣使送欵于纲】及金富察贞破和尚原入西和州曦将王喜等方力战曦忽传令退保黒谷军遂溃贞入成州曦因焚河池退壁青野原自是金人无复顾虑
　　金人破真州攻六合郭倪遣兵救之败绩倪弃杨州走金赫舎哩子仁破滁州遂入真州州之士民奔逃渡江者十余万知镇江府宇文绍节【字挺臣成都广都人】亟具舟以济自是淮西县镇皆没于金
　　金人入大防闗呉曦还兴州
　　时兴州都统制母【广韵注云母邱或为母氏】思以重兵守闗曦闻金兵至因撤蓦闗之戍金人由板闸谷绕出闗后思孤军不能支遂破曦退屯置口【在汉中府略阳县西】完顔纲遣张仔防之曦言愿附金之情仔请曦告身为报曦尽出以付仔纲乃以金主命遣马良显持诏书金印立曦为蜀王曦密受之遂还兴州是夜天赤如血光烛地如昼翌日曦召幕属谕意谓东南失守车驾幸四明今宜从权济事王翼杨骙之抗言曰如此则相公忠孝八十年门户一朝扫地矣曦曰吾意已决即遣任辛奉表献蜀地图及呉氏谱牒于金
　　邱崈遣使如金军议和金布萨揆还军下蔡
　　金布萨揆欲通和罢兵购得韩琦五世孙元靓遣之渡淮邱崈获之诘所以来之故元靓言两国交兵北朝皆谓韩太师意今相州宗族坟墓皆不可保故来依太师耳崈使毕其説始露讲解之意崈宻使人防送北归俾叩其实既而元靓回得金行省文字崈以闻于朝韩侂胄方以师出屡败悔其前谋输家财二十万以助军而谕崈募人持书币赴金营议和崈乃遣刘佑持书于揆愿讲好息兵揆曰称臣割地献首祸之臣乃可崈复遣王文徃言用兵乃苏师旦邓友龙皇甫斌等所为非朝廷意今三人皆已贬黜揆曰侂胄若无意用兵师旦等岂敢专权文还崈复遣使相继以往因许还其淮北流移人及今年嵗币揆始许之自和州退屯下蔡独濠州尚使一统军守之
　　薛叔似免
　　叔似夙以功业自期及临事絶无可称属郡多陷故坐免以呉猎为京湖宣抚使
　　以毕再遇权山东京东招抚司
　　自金兵渡淮戍将望风奔溃惟再遇数与抵御朝命再遇节制淮东军马【再遇谓六合最为要害引兵赴之适金人大至再遇登城偃旗伏鼔伏兵南门列弩手城上金兵临濠众弩齐发伏兵出闗金人惊遁既而金赫舍哩都统合兵进攻城中矢尽再遇令人张葢往来城上金人意其主兵官也争射之须臾矢集楼墙如猬获矢数万间出奇兵奋击金人始退去】至是除镇江都统制兼权山东京东招抚司【又甞引金人战且前且却视日已晚乃以香料煮豆布地上复前战佯败金人乗胜追逐马饥闻豆香皆就食鞭之不前反攻之金人马死者不可胜计又尝与金人对垒度难与争锋一夕防营去防旗帜于营并防生羊置其前二足于鼓上击鼓有声金人不觉为空营复相持数日及觉欲追之则已逺矣】
　　程松自兴元逃归
