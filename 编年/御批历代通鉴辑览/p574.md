<!-- { "loadSidebar": true } -->
　　初托克托贬云南行次大理腾冲【今永昌府腾越州是】知府髙惠欲以女事之托克托曰吾罪人也安敢念及此巽辞拒絶惠衔之至是再徙阿轻乞之地惠发军图之哈玛尔矫诏赐之鸩遂卒年四十二【托克托仪状雄伟器识宏逹轻货财逺声色好礼贤士皆出天性至于事君之际始终不失臣节惟其惑于羣小急复私仇君子讥焉后御史张冲等上章雪其寃始复官爵】
　　置大兵农司
　　诏有水田处置大兵农司招诱夫丁有事则乘机进讨无事则栽植播种凡置保定河间武清景蓟共五处其属又有兵农千户司二十四百户所四十八镇抚司四
　　【丙申】十六年春正月哈玛尔苏苏有罪伏诛
　　哈玛尔既相耻前进西僧事告其父图噜曰我兄弟位宰辅宜导人主以正今图噜特穆尔専以滛防媚上天下士大夫必讥笑我有何面目见人我将除之且上日昏暗何以治天下皇太子年长聪明不若立为帝而奉上为太上皇其妹闻之归告其夫图噜特穆尔恐太子立则己必先诛即以闻于帝然不敢斥言滛防事第曰哈玛尔谓陛下年老故耳帝大惊曰朕头未白齿未落遽谓我为老耶因与谋去哈玛尔及苏苏计已定有防哈玛尔苏苏母入朝御史大夫绰斯戬【竒氏】因劾奏二人罪恶帝曰哈玛尔兄弟虽有罪然侍朕久且与朕弟同乳姑缓其罚令出征自効嗣省臣复纠其罪不已遂诏安置哈玛尔惠州苏苏肇州比行皆杖死【初额森特穆尔就贬籍其家赀以赐哈玛尔及是籍哈玛尔家所得库藏封防犹未啓也哈玛尔前既谮害托克托兄弟为中外所共疾及是以不防诛人咸快之】
　　二月张士诚陷平江据之
　　时淮东大饥士诚遣其弟士徳由通州渡江入常熟遂陷平江及湖州松江常州诸路改平江为隆平府自髙邮徙据之【初或谓士诚有降意诏遣集贤待制乌玛喇孙防持诏往谕之士诚拘之一室廹使降防诟斥不絶及士诚徒平江防与士诚部将张茂先谋遣人约镇南王刻日进兵复髙邮语泄遂遇害　孙防字自谦曹州人】
　　三月朱元璋陷集庆南台御史大夫福夀死之
　　元璋率诸军进侵集庆至江宁镇【在今江宁县西南】破陈兆先营擒之尽降其众福夀数督兵出战力不能支城遂陷百司皆溃福夀独踞胡床坐凤凰台【在今江宁县南】下指麾左右或劝之去叱曰吾国家重臣城存则生城破则死尚何往哉俄而乱兵四集遂遇害元璋入城召官吏父老谕之曰我来为民除乱耳其各安堵如故旧政不便者除之民大喜遂改集庆路为应天府遣徐逹侵镇江邓愈侵广徳皆陷之
　　方国珍复降
　　命为海道漕运万户以其兄国璋为衢州路总管
　　是月有两日相荡
　　夏六月彰徳李实如黄
　　时有童謡云李生黄民皆无家
　　秋七月张士诚遣兵防杭州江浙丞相逹什特穆尔遁平章政事尊逹锡哩死之
　　初江南始乱逹什特穆尔等屡败议者以为苗军可用遂自寳庆招土官杨完者【字彦英武冈绥宁人】至淮南杀贼以功累官江浙行省参政至是士诚遣弟士徳从间道防陷杭州逹什特穆尔遁入富阳完者乃别由嘉兴引苗军及万户普贤努【旧作普贤奴今改后仿此】击败之复其城逹什特穆尔乃还
　　朱元璋自称吴国公
　　以御史台为公府置江南行中书省自总省事置防议以下等官
　　八月彗星见
　　彗出张宿色青白指西南长尺余至十二月朔始灭
　　冬十月星陨大名化为石
　　从东南流芒尾如曳篲随地有声火焰蓬勃久之乃息化为石青黒色形如狗头其断处若新割者
　　贼陷淮安城江东亷访使褚布哈【字君实隰州石楼人按褚布哈旧作褚不华今改后仿此】死之
　　初褚布哈与枢密判官刘甲扞御淮安甲守韩信城【在今清河县东】相掎角为声援褚布哈上章劾总兵逗挠罪总兵者恚之檄甲别将兵击贼以困褚布哈贼因掘堑围淮安刍饷路絶元帅吴徳琇运米万斛入河为贼所抄攻围日急总兵者屯下邳按兵不出遣使十九辈告急皆不应城中饿者仆道上人即取啖之草木螺蛤鱼蛙乌燕及鞾皮鞍鞯革厢败弓之筋皆尽而后父子夫妇老穉更相食撤屋为薪人多露处坊陌生荆棘力既尽城陷褚布哈犹据西门力鬭中伤见执为贼所脔子班格【旧作伴哥今改】亦死褚布哈守淮安五年大小数百战精忠大节人比之张巡云【初同佥淮南行枢密院事董霄建议以淮安南北襟喉江淮要冲其地一失两淮皆未易保救援淮安诚为急务为今日计莫若于黄河上下并濒淮南之地及自沭阳抵沂莒诸州县布连珠营每三十里设一总砦又于三十里中设一小砦使烽堠相望而巡逻往来遇贼则并力野战无事则屯种而食然后进有援退有守常为不可胜以待敌之可胜也又言淮南北之民壮者已尽为兵老幼无所依者宜置军民防御司籍其民以屯故地练兵积糓且耕且战内全山东完固之外捍淮海出没之冦而后恢复可图也时不能用而淮安旋陷】
　　【丁酉】十七年春正月丙子朔日食
　　二月韩林皃党李武崔徳陷商州察罕特穆尔与李思齐连兵击败之
　　李武崔徳等兵破商州攻武闗【注见前】遂直趋长安分掠同华等诸州三辅震恐时豫王喇特纳锡哩及省院官皆汹惧计无所出行台治书侍御史王思诚【字致道兖州滋阳人】曰察罕特穆尔河南名将贼素畏之宜遣使求援此上策也守将恐客兵轧已论久不决思诚曰吾兵弱旦夕失守咎将安归乃移书察罕特穆尔曰河南陜西两省互为唇齿陜西危则河南岂能独安乎察罕特穆尔新复陜州得书大喜遂提轻兵五千与李思齐倍道来援与贼遇战辄胜杀获无算余党皆溃散走南山河南总兵官以察罕特穆尔擅调遣人问之思诚亟言于朝请令専守关陜仍许便宜行事朝从之以察罕特穆尔为陜西行省左丞李思齐为四川左丞
　　三月朱元璋陷常州
　　先是张士诚以舟师攻镇江元璋遣徐逹败之于龙潭【镇名在江宁府句容县西北为滨江要地】遂进围常州士诚遣将来援逹离城设二伏以待而身自督战敌走遇伏大破之获其二将士诚乃以书求和请歳输粟二十万石黄金五百两元璋答书责其归所留使人杨宪【字希武太原阳曲人】而歳输五十万石士诚不报逹复请益兵围之至是遂下其城【已而徐逹徇宜兴攻常熟张士徳战败为前锋赵徳胜所擒士徳善战有谋能得士心既被执士诚大沮元璋欲留士徳以招士诚士徳间道贻士诚书俾降元遂不食而死　赵徳胜濠人】
　　韩林儿党毛贵陷胶莱诸州诏遣知枢密院事布喇竒【旧作不兰奚今改后仿此】等将兵击之
　　刘福通遣毛贵连陷胶州莱州益都般阳【注俱见前】诸郡县遂以董霄为山东宣慰使从布喇竒击之既而中书省臣言山东郡县相次陷没济南曰危宜选将练卒信赏必罚为保燕赵计以卫京师不报【御史张桢亦上疏陈十祸以轻大臣解权纲事安逸杜言路离人心滥刑狱六者为根本之祸以不慎调度不咨羣策不明赏罚不择将帅四者为征讨之祸其所言多剀切其事安逸不明赏罚二条尤中时弊大畧谓陛下因循治安不预防虑今海内不宁天道变常人情难保正当修实徳以答天意推至诚以回人心凡土木之劳声色之乐宴安鸩毒之惑皆宜痛撤勇改而陛下乃泰然处之若承平无事时此所谓根本之祸者也又言自四方有警调兵六年初无纪律又无激劝之宜将帅因败为功指虚为实大小相瞒内外相依其性情不一而邀功求赏则同是以有覆兵之将残民之将贪婪之将怯懦之将曾无惩戒所经之处鸡犬一空货财罄尽而面谀游説者反以克复受赏且河南一省今所存者不过三四县而江淮千里所在萧条如此而望天雨粟地涌金朝夕存亡且不能保况以地力有限之费供将帅无穷之欲哉陛下事佛求福饭僧消祸以天夀节而禁屠宰皆虚名也今天下兵起杀人不知其数陛下泰然不理而曰吾将以是求福福何自而至哉此所谓征伐之祸者也疏奏不省既而执政恶其讦直除山南道亷访佥事】
　　夏五月以绰斯戬为右丞相太平为左丞相
　　绰斯戬自哈玛尔得罪已拜左丞相至是进为右丞相而太平亦自辽阳行省丞相复召为左丞相
　　朱元璋陷宁国等路
　　徐达常遇春率兵侵宁国城久不下元璋乃亲往督战既至守臣杨仲英开门出降百户张文贵杀其妻妾自刎而死执义兵元帅朱亮祖【六安人】寻遣赵继祖侵江隂胡大海【字通甫虹县人】侵徽州常遇春侵池州缪大亨【定逺人】侵州皆陷之
　　六月有龙鬬于乐清江【乐清本晋乐成县五季吴越改名县西南有馆头江瓯江下流也南入于海】
　　飓风大作所至有火光如毬死者万余人
　　秋七月大都昼雾
　　自旦至午昬暝不辨人物如是者旬有五日
　　八月刘福通攻汴梁遂分兵畧地于山东西
　　分军为三道闗先生破头潘冯长舅沙刘二王士诚防晋冀白不信大刀敖李喜喜趋闗中毛贵出山东北犯其势益炽
　　以杨完者为江浙行省左丞
　　苗军素无纪律肆为抄掠所过荡然无遗时逹什特穆尔方傍杨完者以为重莫敢禁遏之故杨完者虽阳尊事之而生杀予夺皆决于己矜骄日肆不可复制达什特穆尔谨署成案而已
　　张士诚降诏以为太尉
　　士诚防嘉兴屡为杨完者兵所败乃以书请降词多不逊杨完者欲纳之逹什特穆尔以士诚反覆不可信不许杨完者固劝乃承制假江浙亷访使周伯琦行省参致至平江招谕之士诚始要王爵达什特穆尔不许又请爵为三公逹什特穆尔曰三公非有司所定今我虽奉诏便宜行事然不敢専也杨完者又力为之请逹什特穆尔外虽拒之心实幸其降又恐忤杨完者意遂授士诚太尉其弟士信等皆受官有差士诚虽去伪号擅甲兵土地如故朝廷以招安士诚为达什特穆尔功诏加太尉【时杨完者强盛士诚复欲图之而逹什特穆尔亦心厌其骄肆不可制乃隂与定计寻举兵袭杀之士诚遂据杭州朝廷因以其弟士信为江浙平章方面大懽自是悉归张氏矣】
　　命太尉努都尔岱【巴尔茂四世孙按努都尔岱旧作纽的该今改后仿此】总诸军守御东昌
　　初镇守黄河义兵万户田丰叛降于刘福通陷济宁义兵万户孟本周攻之丰败走至是复率众防东昌努都尔岱击却之
　　九月倪文俊奔黄州徐夀辉党陈友谅【沔阳人本谢氏祖赘于陈因从其姓】袭杀之
　　友谅本渔家子尝为县吏不乐防夀辉文俊兵起慨然往从之遂为文俊簿书掾寻亦领兵为元帅及文俊専恣心不能平至是文俊谋害夀辉不克奔黄州友谅因乗衅袭杀之遂并其军自称平章政事
　　冬十月韩林儿党白不信等陷兴元遂围鳯翔察罕特穆尔等合兵击走之
　　不信等既陷秦陇据巩昌遂窥凤翔察罕特穆尔即先分兵入守鳯翔城而遣谍者诱贼围鳯翔贼果来围之数十重察罕特穆尔自将铁昼夜驰二百里往赴比去城五里所分军张左右翼掩击之城中军亦鼓噪而出内外合击呼声动天地不信等大溃及李喜喜皆遁入蜀
　　十一月汾州桃杏华
　　十二月随州人明玉珍作乱袭据重庆遂陷成都及嘉定平章埒克达【旧作朗革歹】右丞旺扎勒图【旧作完者都今并改】参政赵资死之
