<!-- { "loadSidebar": true } -->
　　自成执其父襄令作书招之三桂欲降至滦州闻爱姬陈沅被刘宗敏掠去愤甚疾归山海袭破贼将自成怒部亲贼十余万执吴防于军东攻山海闗以别将从一片石【关名在永平府抚寕县东北】越闗外三桂惧乞降于我
　　大清求共讨贼时统兵睿亲王师次翁后得三桂书即遣使报之【大略言闻明崇祯帝灭于流贼不胜髪指故率仁义之师沉舟破釡誓不返旌期必灭贼出民水火伯遣使致书深为喜悦若率众来归必封以故土晋为藩王国讐可报身家可保】三桂复请速进兵遂疾驰至沙河三桂报贼已出边立寨栅
　　大军迎击之败贼将唐通于一片石至山海关三桂开关出迎我
　　大清令三桂兵系白布为识使之先驱遂入关时贼众皆多厯战陈殊剽悍阵于关内自北山亘海
　　大军布阵不能横及海岸乃令军士鳞次布列对贼阵尾伺其气衰奋击之且戒勿越伍躁进违节制阵既列三桂居右翼之末先悉其众博战贼力鬬围开复合战良久
　　大军从三桂阵右突出冲贼中坚万马奔腾飞矢堕天大风沙石飞走撃贼如雹自成方登高冈观战知为
　　大清兵急防马下冈走贼众大溃自相残踏死者无算僵尸遍野沟水尽赤自成奔永平
　　大军追之三桂先驱至永平自成杀吴襄走还京师【时牛金星居守诸降人往谒执门生礼甚恭金星曰讹言方起诸军宜简出由是降者始惧多窜伏矣】乃悉镕所拷索金及宫中帑藏器皿铸为饼毎饼千金约数万饼骡车载归西安二十九日僭帝号于武英殿追尊七代皆为帝后立妻高氏为皇后自成被冠冕列仗受朝金星代行郊天礼是夕焚宫殿及九门城楼诘旦挟太子二王西走而使伪将军左光先谷可成为后卫【自成勒诸珰悉取其金玉珠寳及出宫令羣贼各执守城白杨杖逐之不分贵贱皆号泣徒跣败靣流血走出京城门外】
　　五月
　　大军定京师
　　自成既西奔我
　　大军所至谕以定乱安民共享太平之意百姓窜匿山谷者悉还乡里迎降恐后遂整兵入京城故明诸臣迎于五里外下令安辑百姓民间安堵如故命以礼改崇祯帝后建碑亭殿庑悉如典制并帝妃袁氏两公主及熹宗后张氏神宗妃刘氏皆如礼令臣民服防三日寻议加諡曰荘烈愍皇帝陵曰思陵【明史賛曰帝承神熹之后慨然有为沉机独断刈除奸逆天下想望治平惜乎大势已倾积习难挽在廷则门户紏纷疆塲则将骄卒惰兵荒四告流冦蔓延遂至溃烂而莫可救可谓不幸也已然在位十有七年不迩声色忧勤惕厉殚心治理而用非其人益以愤事乃复信任宦官布列要地举措失当制置乖方祚讫运移身罹祸变岂非气数使然哉迨至大命有归妖氛尽扫而帝徳加諡建陵典礼优厚是则】
　　【圣朝盛徳度越千古亦可以知帝之防难而不辱其身为亡国之义烈矣】
　　明兵部尚书史可法等奉福王由崧【神宗孙福恭王常洵长子初封徳昌王崇祯十六年嗣封福王】监国于南京
　　北都既陷荘烈帝殉社稷四月己巳报至南京人心
　　惶惧时参赞机务兵部尚书史可法方督师勤王在浦口诸大臣议立君而福王由崧与潞王常淓【穆宗孙潞简王翊镠之子】俱以避贼至淮安伦序当属福王诸臣虑福王立或追怨妖书及梃击移宫等案潞王立则无后患且可邀功隂主之者废籍礼部侍郎钱谦益及郎中周镳【字仲驭金坛人】佥事雷縯祚【注见前】力持其议者兵部侍郎吕大器【字俨若遂宁人】而右都御史张慎言【字金铭阳城人】詹事姜曰广【字居之新建人】皆然之移牒可法【大略言福王伦序当立而有七不可贪淫酗酒不孝□下不读书干预有司也潞王神宗之侄贤明当立】可法遂还南京而鳯阳总督马士英利福王昏庸欲立之密与操江诚意伯刘孔昭【基之十二世孙】总兵高杰刘泽清黄得功刘良佐等结而致书于可法可法意未决甲申守备南京魏国公徐基【逹之十世孙】等户部尚书高图【字研文胶州人】等南京守备太监韩赞周等集议于朝大器署礼兵二部印不肯下笔吏科给事中李沾【松冮革亭人】厉声言今日冇异议者死之孔昭亦面斥大器而士英握兵于外与诸将送福王至仪真连营江北势甚张可法不得已福王名告庙【时文武官俱集内官宅韩赞周令各署名籍姜曰广曰无悤遽请祭告奉先殿而后行明日至奉先殿诸勲臣语侵史可法曰广呵之于是羣小咸月慑曰广焉】乙酉迎王于江浦丁亥百官迎见于龙江闗【在江寕县西仪鳯门外】王素服角帯哭五月戊子朔王谒孝陵奉先殿出居内守备府羣臣入朝王色赧欲避可法曰王母避宜正受既朝议战守可法曰王宜素服郊次发师北征示天下以必报讐之义王唯唯明日再朝出议监国事张慎言曰国虚无人可遂即大位可法曰太子存亡未卜倘南来若何刘孔昭曰今日既定谁敢复更可法曰徐之乃退又明日王监国
　　明福王以史可法高图姜曰广王铎【孟津人】竝为东阁大学士入阁办事马士英为东阁大学士仍总督鳯阳等处军务
　　时廷推阁臣刘孔昭攘臂欲并列众以勲臣无入阁例遏之孔昭勃然曰即我不可马士英何不可乃并推士英又议起废竞举郑三俊刘宗周徐石麒孔昭举阮大铖可法曰先帝钦定逆案母复言越二日拜可法图士英竝为大学士可法仍掌兵部事士英仍督师鳯阳姜曰广先以曽有异议不用及再推词臣乃以曰广及王铎等名上遂与铎并命又以张慎言为吏部尚书起刘宗周为左都御史【宗周闻京师陷方召募义旅讨贼未发而福王立遂起故官】徐石麒为右都御史【寻改吏部尚书】兵部尚书张国维以原官回部协理京营戎政【庄烈帝令国维赴冮浙督饷出都十日而城陷至是召还】余皆迁擢有差
　　明福王称帝于南京以史可法督师江北召马士英入阁办事
　　史可法定京营制如北都故事侍卫及锦衣卫诸军悉入伍操练锦衣东西两司房及南北两镇抚司官不备设以杜告密安人心时马士英旦夕冀入相及督师凤阳命下大怒以可法所与士英七不可书奏之王且令髙杰等疏趣可法视师而自拥兵入觐拜表即行可法遂请出师督镇淮王命以便宜行事各镇并听节制十五日壬寅王称帝于南京癸丑士英即入阁佐理仍掌兵部尚书事乙巳可法陛辞请以总兵刘肇基【字鼎维辽东人】于永绶李栖鳯卜从善金声桓【字虎夫东卫人】等随征从之【可法启行即遣使访崇祯帝后梓宫及太子二王所在复奉命祭告泗鳯二陵祭毕上疏言鳯泗境中今蓬蒿满目陛下见之当益悲愤愿慎终如始战兢惕厉无时怠□二祖列宗必黙祐中兴若不思逺畧威断不灵东南一隅未可保也王嘉答之时李自成弃京师西走青州诸郡县并杀伪官据城自保未知南都拥立事可法请□颁监国登极二诏慰山东河北军民心开礼贤馆招四方才智下僚有才被弃者亦悉举任用之以监纪推官应廷吉领其事幕府称得人】
　　明分淮鳯庐为四镇以黄得功刘良佐刘泽清髙杰领之
　　时议分江北为四镇刘泽清辖淮海驻淮北经理山东一路髙杰辖徐泗驻泗水经理开归一路刘良佐辖鳯夀驻临淮经理陈一路黄得功辖滁和驻庐州经理光固一路仍进得功靖南侯封杰兴平伯泽清东平伯良佐广昌伯时得功泽清杰争欲驻州杰先至固欲入城州民畏杰不纳杰攻城急日掠村厢妇女民益恶之知府马鸣騄【褒城人】推官汤来贺【南豊人】坚守月余【进士郑元勲家城中身诣杰营责以大义杰颇感悟为钦兵五里外城西北得暂启门以进薪而守城者负约数以矢石中杰兵杰兵复进人兢以元勲通杰遂遇害　郑元勲歙县人】杰知不可攻意稍怠而泽清亦大掠淮上临淮不纳良左军亦被攻王命可法往解得功良佐泽清皆听命乃诣杰营杰惮可法夜掘坎十百埋骸骨旦日谒可法帐中词色俱变汗浃背可法坦懐待之接偏禆以温语杰大喜过望然杰亦自是易可法用已甲士防卫文檄必取视而后行可法夷然为具疏屯其众于州杰又大喜可法乃开府州【职方主事万元吉请奉诏宣谕四镇且发万金犒髙杰令保江淮乃渡江诣将营约共奬王室诸将嫌渐解廷议以元吉能辑诸镇擢太仆少卿监视江北军务】
　　明进封左良玉为宁南侯
　　先是荘烈帝诏封良玉宁南伯许功成世守武昌命给事中左懋第【字萝石莱阳人】便道督战【事在是年正月】良玉乃条日月进兵状以闻疏入未奉防而京师陷福王立诏至其部下有异议不欲开读廵抚何腾蛟【字云従黎平卫人】急至良玉所争之而良玉以从正纪【良玉所置官名】卢鼎言开读如礼诸将尚汹汹欲引兵东下良玉恸哭不许尽出所蔵金银防物散之诸将曰此皆先帝赐也受国厚恩祸变至此良玉何心独有之乎于是诸将噭然皆哭副将马士秀奋曰有不奉公令复言东下者吾击之以巨舰置礮断江众乃定防王命进良玉爵为侯廕一子锦衣千户以上流之事专委良玉制书到楚而良玉贺表亦至时李自成败于闗门良玉得以其间稍复楚西境之荆州德安承天而腾蛟及总督袁继咸【字季通宜春人】居江西皆与良玉善南都倚为屏蔽【良玉兵八十万号百万前五营为亲军后五营为降军每春秋肄兵武昌诸山一山帜一色山谷为满军法用两人夹马驰曰过对马足动地殷如雷声闻数里诸镇兵惟髙杰最强不及良玉逺甚然良玉自朱仙镇之败精鋭畧尽其后归者皆乌合军容虽壮法令不复相摄而是时良玉亦老且病无出兵之意矣】
　　明分置应天苏松巡抚
　　以左懋第为应天安徽巡抚祁彪佳【字宏吉浙江山阴人】为苏松巡抚时苏州诸生檄讨其乡官从贼者奸民和之少詹事项煜及大理寺正钱位坤通政司参议宋学显【吴县人】礼部员外郎汤有庆【长洲人】之家皆被焚刦常熟又焚给事中时敏家彪佳请议从逆诸臣罪而治焚掠之徒以加等从之【时高杰驻洲跋扈甚彪佳尅期往防至期风大作杰意彪佳必无来彪佳擕数卒冲风渡杰大骇异尽撤兵卫防彪佳于大观楼彪佳披肝膈勉以忠义共奬王室杰感泣曰杰□人多矣如公杰甘为死公一日在吴杰一日遵公约矣共饭而别】
　　明以忻城伯赵之龙【永乐功臣彝八世孙】总督京营戎政
　　明淮巡抚路振飞【字见白曲周人】击贼党董学礼于宿迁走之先是流贼陷山西振飞遣将十七人分道防河由徐泗宿迁至安东沭阳且团练乡兵犒以牛酒得两淮间劲卒数万至是河南副使吕弼周【邹平人】为贼节度使进逼淮上武愫【泾阳人】为贼防御使招抚徐沛军而贼所遣伪制将军董学礼等据宿迁振飞击擒弼周愫走学礼【竿弼周法命军士人射三矢乃解磔之防愫徇诸市鞭八十槛车送南京诛之】防马士英欲用所亲田仰【庐陵人】为淮扬廵抚乃罢振飞振飞亦遭母防无家可归遂流寓苏州【振飞在淮安与廵按御史王燮颇号召义士同心戮力自振飞既去王燮亦陞右佥都御史巡抚山东而刘泽清来居淮城□福自擅散遣义士其桀骜者籍之部下刦掠村落一空又大兴土木造宅壮□僭拟皇居与田仰日肆欢饮士民愤怨时山东郡县已归我】
　　【大清王燮亦不能往但逡巡河上而已】
　　六月明追上崇祯帝后諡号
