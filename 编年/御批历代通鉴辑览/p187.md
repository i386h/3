<!-- { "loadSidebar": true } -->
　　【庚子】四年【南燕建平元年南燕王利鹿孤建和元年西凉公李暠庚子元年是嵗西秦降秦旧大国三燕秦魏小国四凉南凉北凉南燕新小国一西凉凡八僭国】春三月诏桓元都督荆江八州军事荆江州刺史
　　元既克荆雍表求领荆江诏以元都督荆司等七州军事领荆州刺史元复求江州乃加督八州领二州刺史元輙以兄伟为雍州刺史朝廷不能违
　　夏六月庚辰朔日食
　　秋七月太皇太后李氏崩
　　秦击西秦西秦王干归战败奔南凉遂降秦
　　秦遣姚硕徳伐西秦入白南安峡【在巩昌府安定县南】西秦王干归使将军慕兀等屯守秦军樵采路絶秦王兴潜引兵救之干归闻之自将轻骑迎战败走其众皆降兴进军枹罕干归奔金城将复西走与诸豪帅大哭而别遂乞降于南凉南凉王利鹿孤待以上宾秦兵既退南羗梁戈等密招干归干归将应之或以白利鹿孤干归惧为所杀遂奔于秦【秦封干归为归义侯明年春复使干归还镇苑川】
　　九月地震
　　以会稽世子元显都督扬豫等十六州军事
　　北凉敦煌太守李暠【字元盛陇西郡成纪人】自称凉公【是为西凉】初北凉李暠好文学有令名孟敏为沙州刺史以暠为效谷【汉县后周省故城在今安西府敦煌县】令敏卒治中索仙【敦煌人】等以暠温毅有恵政推为敦煌太守请于段业业因授之至是晋昌【晋郡今安西府是】太守唐瑶叛移檄六郡推暠为沙州刺史凉公暠遣宋繇【字体业敦煌人】东代凉兴【前凉郡后周为县故城在今西凉府渊泉县】并击玉门以西诸城皆下之【初梁太常郭膺善天文术数尝与李暠宋繇同宿黁起谓繇曰君当位极人臣李君终当有国家有骒马生白额驹此其时矣及索仙等推暠暠初难之防繇至谓暠曰忘郭膺之言邪白额驹今已生矣暠乃从之黁先叛凉举兵为吕纂所破后归姚兴将奔晋追者杀之　郭黁西平人黁奴昆反骒马牝马也骒音课】
　　冬十二月有星孛于天津【晋书天文志天津九星横河中一曰天汉】会稽世子元显解録尚书事
　　元显以星变解録尚书事复加尚书令吏部尚书车以元显骄恣白会稽王道子请禁抑之元显问道子曰车武子屛人言及何事道子怒曰尔欲幽我不令与朝士语耶元显出谓其徒曰间我父子惧自杀
　　魏置僊人博士
　　魏仪曹郎董谧献服饵僊经珪置僊人博士立僊坊煮炼百药成令死罪者试服之不騐而访求不已
　　南燕王徳称帝更名备徳
　　【辛丑】五年【燕王慕容熙光始元年凉王吕隆神鼎元年北凉王沮渠防逊永安元年】春二月凉吕超弑其君纂而立其兄隆【超隆皆光从子】
　　超擅击鲜卑思盘纂命超及思盘入朝超惧深自结于殿中监杜尚纂见超责之曰卿恃兄弟【谓超与隆】桓桓乃敢欺吾要当斩卿天下乃定然实无意杀之也因引超思盘及羣臣宴于内殿超兄隆数劝纂酒纂醉超取剑击杀之让位于隆隆遂即天王位以超都督中外録尚书事【纂后杨氏将出宫超恐其挟珍寳命索之后曰尔兄弟不义手刃相屠我旦夕死人安用寳为义问玉玺所在后曰己毁之矣后有美色超将纳之谓其父桓曰后若自杀祸及卿宗桓以告后后曰大人卖女于氐以图己之冨贵一之为甚其可再乎遂自杀桓奔河西】
　　夏五月北凉沮渠防逊弑其君业
　　北凉王业惮沮渠防逊勇畧防逊亦深自晦匿张掖太守马权素为业所亲重防逊谮而杀之乃谓其兄男成曰段公非拨乱之主向所惮者马权今权已死欲除之以奉兄何如男成曰人亲信我图之不祥逊乃隂使人告男成谋反业遂收男成赐死【男成曰防逊先与臣谋反臣以兄弟之故而不言今以臣在恐部众不从故诬臣反其意欲王之杀臣也乞诈言臣死暴臣罪恶防逊必反然后使臣讨之无不克矣业不聼杀之】男成素得众心众皆愤怒防逊因帅众阳言为男成报仇入张掖业被杀防逊自称张掖公【亦号北凉】
　　六月孙恩冦丹徒【汉县今为江南镇江府治】刘裕击破之
　　先是刘裕戍句章【注见前】袁山松【乔之孙】筑沪渎【在江南松江府上海县东北吴都记松江东防海曰沪海亦谓之扈渎】垒以备恩已而恩冦句章攻海盐【汉县后汉时沦为当湖晋徙置于吴御城今县是也属浙江嘉兴府】裕随而拒之【海盐城中兵少裕偃旗匿众明晨开门使羸疾者数人登城贼问裕所在曰夜已走矣贼争入城裕奋击大破之】恩进趣沪渎裕追之不利引归恩遂陷沪渎杀山松至是恩浮海奄至丹徒战士十余万楼船千余艘建康震骇内外戒严刘牢之使裕自海盐入援裕兵不满千人倍道兼行与恩俱至丹徒守军莫有鬭志恩率众鼔噪登蒜山【在镇江府城西江岸】居民皆荷担而立裕帅所领奔击大破之恩狼狈仅得还船然恩犹恃众复整兵向京师谯王尚之帅精鋭驰至恩楼船髙大泝风不得疾行数日乃至白石闲尚之在建康牢之至新洲乃浮海北走郁洲【即鬰洲洲上有岛曰郁林山在江南海州东北海中】其别将攻陷广陵朝廷以裕为下邳太守讨破恩于郁洲恩由是衰弱复縁海南走裕随击屡破之
　　秋八月燕段玑弑其君盛太后丁氏立盛叔父熙讨玑杀之
　　燕王盛惩其父寳以懦弱失国务峻威刑宗亲勲旧人不自保前将军段玑【段太后兄之子】等夜于禁中作乱盛自帅左右出战被伤而卒中垒将慕容防白太后丁氏以国家多难宜立长君时众望在盛弟平原公元【字道光寳第四子】而河间公熙【字道文垂少子】素得幸于丁氏乃废太子定迎熙入宫即天王位捕玑等三族元定皆赐死【后熙纳苻谟二女有宠丁氏怨恚谋废熙熙逼丁氏令自杀】
　　九月秦闻凉凉王隆遣使降秦
　　凉王隆多杀豪望以立威名内外嚣然魏安【寰宇记魏安城在昌松县东夲漠模□县后为魏安隋省　模□音蒲环昌松注见前】人焦朗遣人説秦伐之于是秦主兴使陇西公姚硕徳帅师济河径趋姑臧隆遣吕超逆战大败隆婴城自守硕徳围之累月抚纳夷夏分置守宰节食聚粟为持久计【超言于隆曰今资储内竭上下嗷嗷当卑辞以退敌敌去之后修政息民若卜世未穷何忧旧业不复若天命去矣亦可保全宗族】隆乃遣使请降于秦硕徳表隆凉州刺史【秦军既还吕超攻焦朗于魏安朗请救于南凉利鹿孤遣将军傉檀赴之比至超已退傉檀乃与朗连和寻击取之】
　　冬十一月桓元表桓伟镇夏口刁畅镇襄阳
　　桓元表其兄伟为江州刺史镇夏口司马刁畅督八郡镇襄阳遣其将冯该戍湓口【元自谓有晋国三分之二数使人上已符瑞欲以惑众又致牋于会稽王道子曰贼造近郊以风不得进食尽故去非力屈也昔国寳死后王恭不乘此威入统朝政足见其心非侮于明公也而谓之不忠今之腹心谁有时望岂无佳胜直是不能信用之耳元显见之大惧张法顺谓曰元始得荆州人情未附若使刘牢之为前锋而以大军继进元可取也元显以为然会武昌太守庾楷密使人自结于元显请为内应元显喜遣法顺至京口谋于牢之牢之以为难法顺还曰观牢之顔色必贰于我不如召入杀之不尔败人大事元显不从于是大治水军谋讨元】
　　【壬寅】元兴元年【南凉王秃发傉檀宏昌元年】春正月以尚书令元显为征讨大都督加黄钺讨桓元
　　下诏罪状桓元以元显为骠骑大将军征讨大都督加黄钺刘牢之为前锋谯王尚之为后部张法顺言于元显曰桓谦【字敬祖冲次子】兄弟【谓谦弟修修字承祖】每为上流耳目而牢之反覆万一有变则祸败立至可令牢之杀谦兄弟以示无二若不受命当逆为之所元显曰今非牢之无以敌元且始事而诛大将人情不安又以桓冲有遗恵于荆土乃除谦荆州刺史以结西人之心
　　柔然据漠北自称可汗【胡三省曰柔然为魏患自此始】
　　初魏王珪立慕容氏【故燕主寳之季女】为后【魏故事将立后铸金人以卜之慕容氏所铸成遂立为后】已复遣贺狄干【比部大人】献马求昏于秦秦王兴间魏先已立后遂留狄干而絶其昏由是魏与秦有隙攻其属国没奕干诸部柔然社仑方睦于秦遣将救之大败逺遁漠北夺髙车之地而居之遂吞并诸部士马繁盛雄于北方其地西至焉耆东接朝鲜南临大漠傍侧小国皆覊属焉自号豆代可汗【始立约束以千人为军军有将以百人为幢幢有帅战攻先登者赐以虏获畏懦者以石击其首杀之】
　　桓元举兵反
　　东土遭孙恩之乱因以饥馑漕运不继桓元禁断江路商旅俱絶公私匮乏以粰【扶牛反糓皮也】橡【似两反栩实也】给士卒元谓朝廷多虞必未暇讨已可以蓄力观衅及闻大军将发乃大惊欲完聚保江陵长史卞范之【字敬祖寃句人】曰明公威振逺近元显口尚乳臭刘牢之大失物情若兵临近畿示以祸福土崩之势可翘足而待何为延敌入境自取穷蹙乎元从之留桓伟守江陵抗表传檄罪状元显举兵东下檄至元显大惧下船而不发
　　元兵至姑孰三月刘牢之叛附于元元显军溃元入建康自以太尉总百揆杀元显等以牢之为会稽内史牢之自杀
　　桓元发江陵至厯阳【庾拑谋泄元囚之谯王尚之众溃被执司马休之败走】刘牢之素恶元显又虑功髙不为所容自恃材武拥强兵欲假元以持执政复伺元隙而自取之叅军刘裕请击元牢之不许元使牢之族舅何穆説之牢之遂与元通东海何无忌牢之之甥也与刘裕极谏不聼其子敬宣又谏牢之怒曰吾岂不知今日取元如反覆手但平元之后令我奈骠骑何遂遣敬宣诣元请降【元隂欲诛牢之乃与敬宣宴饮陈名书畵共观之以安悦其意敬宣不觉也】元显将发闻元已至新亭弃船退军越二日元至南桁元显欲还宫元遣人防刀随后大呼曰放仗军人皆奔溃元显走入东府元遣从事收数之元显曰为法顺所误耳元入京师称诏解严自为丞相总百揆都督中外録尚书事扬州牧复让丞相而为太尉以桓伟为荆州刺史桓脩为徐兖刺史桓石生为江州刺史卞范之为丹阳尹王谧【字稚逺导之孙】为中书令徙会稽王道子于安成郡【呉置治平都故城在今江西吉安府安福县】斩元显尚之庾楷张法顺以刘牢之为会稽内史牢之曰始尔便夺我兵祸其至矣【敬宣劝牢之袭元牢之犹豫告刘裕曰今当北至广陵举兵以匡社稷卿能从我乎裕曰将军以劲卒数万望风降服彼新得志威震天下朝野人情皆已去矣广陵可得至邪裕当返服还京口耳退谓何无忌曰吾观镇北必不免卿可随我还京口元若守臣节当与卿事之不然当与卿图之】于是牢之大集僚佐议据江北以讨元【防军刘袭曰事之不可者莫大于反将军往年反王兖州近日反司马郎君今复反桓公一人三反何以自立语毕趋出】佐吏多散走牢之惧帅部曲北走至新洲缢而死【元寻辞録尚书事出屯姑孰大事皆就谘焉小事则决于桓谦及卞范之元使御史杜林防卫会稽王道子至安成林承元防酖杀之】
　　孙恩冦临海郡兵击破之恩赴海死元以恩党卢循【字子先谌之曾孙】为永嘉【晋郡今浙江温州府是】太守
　　孙恩冦临海太守辛景击破之恩所虏三呉男女死亡殆尽恐为官军所获乃赴海死其党从死者以百数谓之水仙余众数千人复推恩妹夫卢循【循神采清秀雅有才艺少时沙门恵逺常谓之曰君虽体渉风素而志存不轨如何】桓元欲抚安东土乃以循为永嘉守循虽受命而冦暴不已
　　南凉王利鹿孤卒弟傉檀立
