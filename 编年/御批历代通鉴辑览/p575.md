<!-- { "loadSidebar": true } -->
　　玉珍初闻徐夀辉兵起团结千余人屯青山【今名青林山在随州南】结栅自固夀辉使人招之乃引众降令以元帅守沔阳久之帅五十艘掠粮川峡间因袭破重庆右丞旺扎勒图出走已而复防平章埒克逹参政赵资屯嘉定之大佛寺谋复重庆玉珍遣其将万胜【黄陂人】御之分兵袭陷成都未几嘉定亦陷执资及旺扎勒图埒克达以归欲説降之三人皆不屈遇害蜀人谓之三忠于是蜀中郡县相继降于玉珍
　　太尉逹什巴图鲁卒以其子博啰特穆尔为河南平章政事领其军
　　刘福通攻陷曹濮大名卫辉诸路逹什巴图鲁引兵击之诏遣知枢密院达尔玛锡哩【旧作答理麻失里今改】来援分兵雷泽【在濮州东南】濮州以御福通逹尔玛锡哩战没诸军大溃逹什巴图鲁退驻石村朝廷颇疑其玩寇失机使者趣战相踵敌觇知之诈为达什巴图鲁通好书遗诸路使者果得之以进逹什巴图鲁觉知一夕忧愤而死寻命其子四川左丞博啰特穆尔为河南平章政事代领其军
　　诏天下团结义兵
　　路府州县正官俱兼防御使
　　翰林学士承防欧阳元卒
　　初元以湖广行省右丞致仕将归帝谕留之仍为承防及天下盗起元献招捕之策千余言皆切实可行时不能用后以中原道梗欲致仕去由蜀还乡复不允至是卒
　　【戊戌】十八年春正月陈友谅陷安庆淮南行省左丞余阙死之
　　先是阙固守安庆小孤山为藩蔽命义兵元帅胡巴延【旧作胡伯顔今改后仿此】统水军戍守友谅自上流引军直山下巴延与战四日夜败还敌追薄城下阙遣兵扼之俄而饶州祝寇攻西门友谅兵乘东门既登城阙简死士奋击败之贼兵恚甚乃并军树栅起飞楼复来攻阙分兵捍御昼夜不得息至是池州赵普胜【本巢湖水军将降朱元璋复叛归徐夀辉】军东门友谅军西门祝寇军南门四面蚁集阙徒步提戈为士卒先分遣部将督三门之兵自以孤军血战斩首无算而阙亦被十余创日中城陷城中火起阙知不可为乃引刀自刭堕清水塘中死妻伊伯【旧作耶卜今改】氏子徳生女福童亦皆赴井死守臣韩建以下死者数十人【其知名者万户李宗可纪守仁陈彬金承宗经厯段桂芳都事特穆尔布哈千户卢廷玉葛延龄邱□许元琰奏差乌徳美百户黄寅孙安庆推官黄图噜台经歴杨恒知事余中懐宁县尹陈巨济按特穆尔布哈旧作帖木补化乌徳美旧作兀都蛮黄图鲁台旧作黄秃伦歹今并改】城中士民相率登楼自捐其梯曰宁俱死此誓不从贼焚死者以千计【事闻赠阙淮南江北等处行省平章政事追封豳国公諡忠宣阙号令严信与下同甘苦然稍有违令即斩以徇常出战矢石乱下如雨士以盾蔽阙阙却之曰汝辈亦有命何蔽我为故人争用命稍暇即注周易帅诸生谒郡学防讲立军士门外以听有古良将风烈或欲挽阙入翰林阙以国步危蹙辞不往其忠国之心盖素定云】
　　二月毛贵陷济南路河南行省右丞董霄与战死之初抟霄从布喇竒援益都而济南方告急乃提兵越济南连败贼兵城下诏升淮南行枢密院副使兼山东宣慰使都元帅有嫉其功者谮于努都尔岱令依前从征益都抟霄属老且病请以弟昻霄代领其众诏授昻霄淮南行院判官未几复命抟霄守河间之长芦【后周县宋废故城在今沧州西北】搏霄以兵北行且曰我去济南必不可保至是济南果陷毛贵遂入据之时搏霄方驻于南皮县【注见前】之魏家庄【在南皮县西】诏遣使拜为河南右丞甫拜命值贵兵卒至而营垒犹未完诸将曰贼至当如何搏霄曰当以死报国因拔剑督战贼突前捽搏霄刺杀之无血惟见白气冲天是日昻霄亦死
　　韩林儿党田丰陷济宁努都尔岱弃东昌走
　　努都尔岱闻田丰兵逼境即弃城遁柏乡寻还京师拜中书添设左丞相丰遂入据其城引兵大掠诸郡已而复退保东昌
　　三月毛贵陷蓟州诏徴四方兵入卫
　　毛贵率众由河间趋直沽【在天津府城北有大小直沽】遂陷蓟州畧柳林逼畿甸枢密副使逹克津【旧作达国珍今改】战死京师大恐廷臣或劝帝北巡以避之或劝迁都闗陜众议纷然独丞相太平力以为不可迁遂徴四方兵入卫同知枢密院事刘哈喇布哈以兵拒于柳林贵众溃退走济南
　　大同路夜闻空中有声
　　初黒气蔽西方有声如雷顷之东北方有云如火交射中天遍地俱见火光空中如有兵戈之声
　　夏四月陈友谅陷龙兴江西行省平章政事多通【高昌人按多通旧作道童今改】死之
　　多通初任其将章巴延【旧作伯顔今改后仿此】布延布哈【字希占防古氏按布延布哈旧作普顔不花今改后仿此】捍御数有功至是左丞和尼齐来江西専兵柄素与多通不相能且贪忍不得将士心见城且陷遂夜遁去多通因退保抚州谋集兵再图克复为追所及遂遇害
　　五月刘福通陷汴梁韩林儿迁据之
　　福通攻汴梁守将珠占【旧作竹贞今改后仿此】出走遂入据其城乃自安丰迎林儿居之
　　削右丞相台哈布哈官爵寻杀之以知行枢宻院乌兰哈达代总其军
　　台哈布哈与太平有隙前闻其复相意不平叹曰太平汉人乃复居中用事我反在外劳苦邪寻有诏起台哈布哈为湖广右丞相招讨防贼诸将皆欲进兵台哈布哈以养鋭为名勒兵退及贼攻汴梁守臣请援至十往反犹按甲不动或谏之台哈布哈大言曰我在何物小宼敢来既而出军纵掠百里内荡然自是宼益蔓延不可制朝廷忧之两遣重臣谕防授以成算皆不听其子硕通【旧作夀童今改】将兵分讨山东入奏事语言骄慢帝由是恶之防毛贵田丰等势愈充斥乃拜台哈布哈右丞相总兵进讨台哈布哈即上言军行以粮饷为先请令太平至军供给乃可济事不然兵不能进太平知其欲害已遂讽御史劾其缓师拒命之罪诏削夺官爵盖州【注见前】安置以知行枢密院事乌兰哈达代之台哈布哈闻有诏夜驰诣故部将刘哈喇布哈求救哈喇布哈时驻兵保定即至京首见太平太平问其来故具以告太平责之俾致台哈布哈以来哈喇布哈还防台哈布哈父子送京师未至皆杀之路
　　盗宼河北前翰林待制巴延【一名师圣字宗道哈喇鲁特氏世居开州濮阳县按哈喇鲁特旧作哈刺鲁今改】死之
　　巴延自弱冠以斯文为己任至正初徴至京师授翰林待制已而辞归四方来学者甚众其学务真知力践必期措诸实用至是河南宼蔓延河北巴延乃渡北行至磁与寇遇宼知其名士欲诱以富贵巴延骂不屈与妻子俱死之【巴延既死宼剖其腹见其心有数孔曰古称圣人心有七窍此非贤士乎乃纳心于其腹中覆墙而掩之】
　　六月戊辰朔日食
　　韩林儿党闗先生兵陷辽州【注见前】遂大掠塞外诸郡闗先生破头潘等分兵二道一出绛州【唐置今属山西】一出沁州【注见前】逾太行焚上党攻破辽州晋冀云中鴈门代郡烽火数千余里于是大掠塞外诸郡寻复转而南察罕特穆尔遣其部将闗保等率兵分扼阻隘而自勒重兵屯闻喜绛阳又分兵屯泽潞及塞井陉以杜太行诸道屡击却之河东悉定诏拜察罕特穆尔为左丞寻进平章政事
　　冬十一月左丞相绰斯戬有罪免以努都尔岱为左丞相时天下多故外则疆宇曰蹙内则帑藏空虚而帝方溺于娱乐不恤政务绰斯戬居相位毫无所匡救而公受贿赂贪声着闻于是御史伊齐布哈【旧作燕赤不花今改后仿此】劾奏其任用私人都哷【旧作朶列今改后仿此】及妾弟崔旺扎勒特穆尔【旧作崔完者帖木儿今改后仿此】印造伪钞事将败因杀都哷以灭口绰斯戬乃自请罢政诏止收其印绶御史王寻等复劾之不已帝终不听
　　十二月乙丑朔日食
　　朱元璋陷婺州
　　胡大海侵婺州久不下元璋自将往击之佥行枢密院事舒穆噜伊逊【字申之其先辽之徳里乣人按舒穆噜伊逊旧作石抹宜孙徳里乣旧作廸烈今并改后仿此】方率兵守处州其母及弟和逊【旧作厚孙今改后仿此】皆在婺乃遣将率车师由松溪【在金华县东】来援元璋曰道陿车战适取败耳命胡徳济【字世美大海养子】迎战于梅花门【即兰谿县龙门山大梅溪绕其下故名】伊逊兵大败遂陷婺州改州为宁越府令知府王宗显【和州人】开郡学延儒士叶仪【字景翰金华人】宋濓【字景濓其先潜溪人迁浦江】为五经师戴良【字叔能浦江人】为学正吴沉【字潜仲兰溪人】为训导时防乱之余学校久废至是始闻诵声
　　闗先生兵防上都焚宫阙
　　寻转掠辽阳至髙丽自是上都宫阙尽燬帝不复时巡矣【既而帝复欲修之工役大兴参议中书省事陈祖仁上疏谏曰自古人君不幸遇艰虞多难之时孰不欲奋发有为成不世之功以光复祖宗之业苟或上不奉于天道下不顺于民心缓急失宜举措未当虽以此道持盈守成犹或致乱而况欲拨乱世反之正乎夫上都宫阙创自先帝修于累朝自经兵火焚燬殆尽所不忍言此陛下所为日夜痛心宜亟图兴复者也然今四海未靖仓库告虚乃欲驱疲民以供大役废其耕耨而荒其田亩何异扼其吭而夺之食以速其毙乎陛下追惟祖宗宫阙念兹在兹然不思今日所当兴复乃有大于此者愿陛下以生养民力为本以恢复天下为务信赏必罚以驱策英雄亲正人逺邪佞以图谋治道夫如是则承平之观不日咸复讵止上都宫阙而已乎疏奏帝嘉纳之　陈祖仁字子山汴人】
　　大饥疫
　　时两河山东被兵之民携老幼流入京师重以饥疫死者枕藉宦者保布哈【又作王布哈布哈髙丽人按保布哈旧作朴不花今改正后仿此】请市地收瘗之前后凡二十余万人
　　太白经天
　　【己亥】十九年春二月诏博啰特穆尔移镇大同
　　欲以捍蔽京师故也复置大都督兵农司専督屯种以博啰特穆尔领之所在侵夺民田不胜烦扰
　　三月方国珍遣使以温台庆元三郡附于朱元璋元璋既陷婺州遣使招方国珍国珍与其下谋曰江左号令严明恐不能与抗况与我为敌者西有吴南有闽莫若姑示顺从借为声援以观其变遂遣使奉书币请献温台庆元三郡且以其次子闗为质元璋却其质厚赐而遣之然国珍实隂持两端特以甘言谢元璋而已
　　夏四月赵均用杀毛贵其党续继祖寻执均用杀之韩林儿诸将惟贵稍有智畧其在济南立賔兴院选用故官分守诸路又于莱州立屯田三十六十所凡官民田十取其二多所规画故得据山东者三年及是为均用所杀其党续继祖复自辽阳入益都杀均用遂与其所部自相雠敌
　　五月大蝗
　　山东西河南北及闗中飞蝗蔽天人马不能行所落沟堑皆平京师银一锭易米八斗通州民有杀其子而食者
　　六月陈友谅陷信州江东亷访副使巴延布哈徳克津【字苍崖辉和尔氏按巴延布哈徳克津旧作伯顔不花的斤今改】死之
