<!-- { "loadSidebar": true } -->
　　【辛巳】四年夏六月戊寅晦日食以周堪为光禄大夫张猛为大中大夫堪卒猛自杀
　　上以日食召诸前言日变在堪猛者责问皆稽首谢因下诏称堪之美徴拜光禄大夫领尚书事猛复为大中大夫给事中石显管尚书尚书五人【汉旧仪尚书四人为四曹常侍尚书主丞相御史事二千石尚书主刺史二千石事户曹尚书主庶人上书事主客尚书主外国事成帝始置五人有三公曹主断狱事是时尚书员止四人胡三省曰显与牢梁五鹿充宗伊嘉陈顺五人皆典领尚书虽未有定员寳亦五人也】皆其党堪希得见常因显白事事决显口防堪疾咽不能言而卒显诬谮猛令自杀于公车【刘更生伤之乃着疾谗擿要□危及世颂凡八篇以悼之更生亦坐废十余年】
　　冬十月罢祖宗庙在郡国者
　　初贡禹奏言孝惠孝景庙皆亲尽宜毁又郡国立庙不应古礼宜正定【髙祖时令诸侯王国都皆立太上皇庙至惠帝尊高帝庙为太祖庙景帝尊孝文庙为太宗庙行所幸郡国各立太祖太宗庙至宣帝本始二年复尊孝武庙为世宗庙行所廵守亦立焉凡祖宗庙在郡国六十八庙合百六十七所而京师自高祖下至宣帝与太上皇悼皇考各自居陵旁立庙而昭灵后武哀王昭哀后孝文太后孝昭太后卫思后戾太子戾后亦各有寝园故禹请毁之　昭灵后髙祖母武哀王髙祖兄昭哀后高祖姊卫恩后戾太子母】帝是其议至是行之【时禹巳先卒】寻复从韦元成议毁太上皇孝惠帝寝庙园其后又罢孝文太后孝昭太后寝园【事在建昭元年后五年复太上皇寝庙园原庙昭灵后武哀王昭哀公卫思后园竟寜元年春又复孝恵帝寝庙园孝文太后孝昭太后寝园五月复悉毁之至成帝河平二年以无继嗣又复太上皇之寝庙园】
　　【壬午】五年秋颍川大水
　　以匡衡为太子少傅
　　上好儒术文辞颇改宣帝之政言事者多进见又傅昭仪【傅出商傅説之后以地为氏】及济阳王康爱幸逾于皇后太子衡上疏曰臣闻治乱安危之机在乎审所用心传曰审好恶理性情而王道毕矣治性之道必审已之所有余而彊其所不足盖聪明疏通者戒于太察寡闻少见者戒于壅蔽猛勇刚强者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后巧伪之徒不敢比周而望进臣又闻室家之道修而天下之理得故圣王必慎后妃之际别嫡长之位卑不逾尊新不先故嫡子冠乎阼众子不得与列所以贵正体而别嫌疑也非虚加其礼文而已如当亲者疏当尊者卑则巧佞之奸因时而动以乱国家故圣人慎防其端禁于未然不以私恩害公义曰正家而天下定矣
　　河决
　　初武帝既塞宣防【见元封二年】河复北决于馆陶分为屯氏河【汉书地理志魏郡馆陶河水别出为屯氏河东北至章武入海过郡四行千五百里水经大河故渎自沙邱堰南分屯氏河出焉　今山东之馆陶冠县邱县茌平高唐州及直之大名景州宁津南皮沧州盐山俱有屯氏河故道】东北入海【寰宇记毛河在清池县西南至盐山入海盖自隋时误以屯氏为毛氏后遂直称为毛河也　清池故城在今直隶沧州盐山今县属直隶天津府】广深与大河等【言其与黄河经流相等也冯智舒以大河源出登州栖霞至福山入海谬矣】故因其自然不隄塞也是岁河决于清河【汉郡注见前】灵【汉县故城在今山东东昌府髙唐州】鸣犊口【顔师古曰清河郡之灵县鸣犊口也今故渎在髙唐州南】而屯氏河絶【考汉书地理志鸣犊河东北至蓚入屯氏河其曰絶者言蓚县以上之渎也蓚县注见前】
　　【癸未】建昭元年春正月陨石于梁
　　冬帝如长杨射熊馆【长杨宫名在盩厔县东南三辅黄图宫中有垂杨数畆门曰射熊】布车骑大猎复幸虎圈【注见前】鬬兽后宫皆坐熊佚出圏攀槛欲上殿左右贵人傅昭仪等皆惊走冯倢伃【左将军奉世女】直前当熊而立左右格杀熊上问人情惊惧何故前当熊偼伃对曰猛兽得人而止妾恐熊至御坐故以身当之上嗟叹倍敬重焉傅昭仪慙于是与冯偼伃有隙
　　【甲申】二年夏六月立子兴【冯偼伃出】为信都【即广川国广川注见前】王【后徙中山薨子衎嗣即平帝】
　　秋杀魏郡太守京房【字君明顿邱人本姓李推易自定为京氏】
　　房学易于焦延寿【梁人字赣亦曰焦赣以郡吏察举补小黄令】延夀常曰得我道以亡身者京生也其説长于灾变分六十四卦更直日用事【孔頴达易正义卦气起中孚故离坎震兑各主其一方其余六十卦卦有六爻爻主一日凡主三百六十日余有五日四分日之一每日分为八十分五日分四百分四分日之一又分为二十分六十卦分之卦各得七分是每爻直一日有竒而毎卦直六日七分也】以风寒温为候各有占騐【房好钟律知音声】以孝廉为郎屡言灾异有騐上说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏法上意向之时石显专权房尝宴见问上曰幽厉之君何以危所任者何人也上曰君不明而所任者巧佞房曰齐桓公秦二世亦尝闻此君而笑之然所任防刁赵髙政治日乱何不以幽厉卜之而觉寤乎上曰唯有道者能以往知来耳房免冠顿首【言春秋纪二百四十二年灾异以示万世今陛下即位以来日月失明星辰逆行山崩泉涌地震石陨夏霜冬雷春凋秋荣水旱螟虫民人饥　疫盗贼不禁刑人满市春秋所纪灾异尽偹】因曰陛下视今为治邪为乱邪上曰亦极乱耳尚何道房曰今所任者谁与上曰然幸其愈于彼又以为不在此人也房曰前世之君亦皆然矣臣后之视今犹今之视前也上良乆廼曰今为乱者谁哉房曰明主冝自知之上曰不知也如知何故用之房曰上所最信任与图事帷幄之中进退天下之士者是矣房指石显上亦知之谓房曰己谕后卒不能退显显与五鹿充宗疾房欲逺之建言以房为魏郡太守得以考功法治郡房去月余显知房与张博为淮阳王求朝奏草【博淮王阳之舅从房受学以女妻房博知帝欲用房而为众所排欲令王上书求入朝以助房因记房所説灾异及为王求朝奏草皆持以与王】告房等泄漏省中语诽谤政治诖误诸侯王皆下狱弃市妻子徙邉【初房见帝道幽厉事出为御史大夫郑言之亦坐免为庶人自杀　郑字稚卿泰山刚人】
　　下御史中丞陈咸狱髠为城旦
　　初咸以父万年任为郎有异材抗直数言事【万年尝教戒之语至夜半咸睡万年怒欲杖之咸叩头谢曰具晓其言大要教我謟也万年乃不复言】及迁御史中丞数毁石显坐与槐里令朱云善泄漏省中语【有司考云风吏杀人上问云治行丞相元成奏云暴虐无状咸闻语云云上书自讼丞相具发其事】下狱髠为城旦云亦废锢【显威权日盛与中书仆射牢梁少府五鹿充宗结为党友诸依附者得宠位民歌之曰牢邪石邪五鹿客邪印何累累绶若若邪显闻众人汹汹言已杀萧望之天下学士讪已以贡禹明经着节乃深自结纳荐禹位厯九卿礼事之甚备帝常使至诸官有所徴发先自白后宫门闭请使诏吏开门上许之显故投夜还称诏开门入后果有告显矫诏开宫门上笑以其书示顕顕因泣曰陛下过私小臣属任以事羣下无不嫉妬欲陷害臣者事如此非一愿归枢机之职受后宫扫除之役死无所恨惟陛下哀怜以此全活小臣上怜之益勉劳顕顕之设变诈以自觧免取信人主者皆此类也】
　　闰八月太皇太后崩【昭帝上官后】
　　冬十一月齐楚地震
　　大雨雪树折屋壊
　　【乙酉】三年夏六月丞相元成卒【谥曰共】秋七月以匡衡为丞相【封乐安侯】
　　冬西域副校尉陈汤【字子公山阳瑕邱人】矫制发兵与都防甘延夀【字君况北地郁郅人】袭击匈奴郅支单于于康居斩之
　　郅支单于自徙居坚昆【在单于庭之西今鄂罗斯南境地】怨汉拥防呼韩邪而不助已困辱使者江廼始等遣使求侍子【即驹于利受见甘露二年】汉遣卫司马谷吉【长安人】送之【贡禹匡衡以为郅支向化未醇所在絶逺宜令使者送其子至塞而还吉愿送至庭许之】既至为郅支所杀郅支自知负汉又闻呼韩邪益强恐见袭击防康居遣使迎郅支欲与合兵取乌孙郅支素怨乌孙遂引兵西康居王以女妻郅支欲倚其威以胁诸国郅支数借兵击乌孙深入至赤谷城【乌孙大昆弥治于此】乌孙西边空虚不居者且千里郅支自以大国又乘胜骄不为康居王礼汉遣使三辈至康居求谷吉等死皆困辱之不奉诏陈汤乃与甘延夀谋袭郅支【汤曰西域本属匈奴今郅支威名逺闻常为康居画计欲降服乌孙大宛如得此二国久之必为中国患今发屯田吏士从乌孙众兵直指其城下彼亡则无所之守则不自保千载之功可一朝而成也延夀欲奏请汤曰国家与公卿议大防非凡所见事必不従】防延寿病汤独矫制发诸国兵及屯田吏士四万余人上疏自劾陈言兵状即日引军【分为六校其三校从南道逾葱岭其三校都防自将发温宿国从北道　温宿国治温宿城去长安八千五百五十里】进薄康居城下卤楯在前防弩在后土城外有木城发薪烧之四面火起吏士喜大呼乘之康居引郤汉兵推卤楯并入土城中单于被创死斩其首传至京师县藁街【顔师古曰藁街街名蛮夷邸在此街也】十日【四年以诛郅支告祠郊庙赦天下羣臣置酒上夀】
　　【丁亥】五年夏六月壬申晦日食
　　【戊子】竟寜元年春正月匈奴单于来朝
　　匈奴呼韩邪单于闻郅支既诛且喜且惧入朝自言愿壻汉氏以自亲帝以后宫良家子王嫱【字昭君南郡秭归人王穰之女】赐之单于喜上书愿保塞请罢边备以休天子民人议者皆以为便郎中侯应习边事以为不可许上问状应以十事对【畧曰臣闻北边塞外有隂山东西千余里草木茂盛多禽兽本冒顿依阻其中治作弓矢来出为冦孝武世斥夺此地建塞徼起亭隧筑外城设屯戍以守之边境得用少安边长老言匈奴失阴山之后过之未尝不哭也如罢备塞戍卒示外国之大利不可一也前已罢外城省亭隧才足候望通烽火安不忘危不可复罢二也中国愚民犹尚犯禁何况匈奴岂能必不犯约三也中国设关梁置屯戍非独为匈奴亦为诸属国降民逃亡四也西羗保塞汉吏民贪利侵盗以此怨起而背叛今罢乘塞则生嫚易分争之渐五也往者从军多没不还子孙贫困必出亡从之六也边人奴婢愁苦闻匈奴中乐欲亡者多七也盗贼犯法亡走北出八也起塞以来卒徒劳苦功费久逺不深虑其终始欲以一切省繇戍卒有他变障塞破壊当更缮治累世之功不可卒复九也单于自以保塞守御请求无已小失其意则不可测十也　隂山徐广曰在五原北考阴山横障漠北起宁夏贺兰山当河套北亘吴喇忒归化城之境蜿蜒而东随地易名盖数千里侯应以为东西千余里亦约畧言之耳】对奏上诏勿议罢边塞事使许嘉【延寿子大司马车骑将军袭封平恩侯】谕单于曰单于上书向慕礼义所以为民计者甚厚朕甚嘉之中国四方皆有关梁障塞非独以备塞外亦以防中国奸邪放纵出为冦害也敬谕单于之意朕无疑焉单于谢曰愚不知大计天子幸使大臣告语甚厚【归号王嫱为宁胡阏氏】
　　三月以张谭为御史大夫
