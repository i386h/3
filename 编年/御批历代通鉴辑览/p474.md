<!-- { "loadSidebar": true } -->
　　自蔡京倡丰亨豫大之说劝帝穷极侈靡久而帑藏空竭言利之臣殆析秋毫宣和以来王黼专主应奉掊剥横赋以羡为功所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后于是诏蔡攸就尚书省置讲议财利司除茶法已有定制余并讲究条上攸请内侍职掌事干宫禁应裁省者委童贯请旨由是不急之物无名之费悉议裁省帝亦自罢诸路应奉官吏减六尚岁贡物
　　十二月诏蔡京复领三省事
　　王黼既致仕朱腼力劝用京帝从之京至是四当国目昬眊不能视事悉决于季子绦凡京所判皆绦为之且代京入奏每造朝侍从以下皆迎揖呫嗫耳语堂吏数十人抱案后从由是恣为奸利窃弄威柄骤引其妇兄韩梠为户部侍郞媒蘖密谋斥逐朝士创宣和库式贡司四方金帛与府藏所储尽拘括以实之为天子私财白时中李邦彦辈惟奉行文书而已
　　河北山东盗起
　　时转粮以给燕山民力疲困重以盐额科敛加之连岁凶荒于是饥民并起为盗山东有张万仙张廸河北有高托山众皆十余万自余二三万者不可胜数令内侍梁方平讨之【已而京东转运副使李孝昌招降张万仙等五万人知海州钱伯松降贾进等十万人】
　　都城有女子生髭诏度为道士
　　都城中酒保朱氏女忽生髭长六七寸疏秀甚美宛然一男子诏度为道士又有卖青果男子孕而诞子
　　【乙巳】七年春正月辽延禧如党项二月至应州金将罗索获之以归辽亡【辽自太祖建国至天祚亡凡九主合二百十九年】
　　辽主畏中国不可仗谋奔西夏防党项小呼噜【旧作小斛禄今改】遣人请辽主临其地辽主遂趋天德过沙漠金兵忽至辽主徒步出走乘从者马得脱途次絶粮从者至囓氷雪以济饥至夜将宿民家绐曰侦骑其家知之叩马首跪而大恸潜宿其家居数日嘉其忠遥授以节度使遂趋党项以小呼噜为西南靣招讨使总知军事二月至应州新城东六十里为金将罗索等所获辽遂亡【延禧至金金主废为海滨王遣使来告庆】
　　辽耶律达实称帝于奇尔满【是为西辽　奇尔满西域地名方舆纪要在唐庭州西南唐庭州汉车师后王庭也注见前按奇尔满旧作起儿漫今改后仿此】
　　先是达实以諌辽主不从遂杀北院枢密萧伊苏【旧作乙薛今改】自立为王率众西走至哈屯【旧作可敦今改】城【在庭州东北】驻于北庭都防府【唐庭州治】防西鄙七州十八部王论以兴复事得精兵万余置官吏立排甲具器械又遗书假道于回鹘【元史回鹘五城即唐北庭都防】王必里克【旧作毕勒哥今改】必里克得书即迎至邸愿质子孙为附庸送至境外所过敌者胜之降者安之兵行万里归者数国获牛羊驼马不可胜计至塔实干【西域地名旧作寻思罕今改】西域诸国举兵十万号呼尔察【西域大将军名旧作忽儿珊今改】来拒战达实分所部为三军进击大破之僵尸数十里驻兵塔实干凡九十日囘囘国王来降贡方物又西行至奇尔满羣臣共册立达实为帝改元延庆上尊号曰天祐皇帝妻萧氏为昭德皇后【自六院司大王萧鄂啰罗等四十九人皆推恩有差鄂啰罗旧作干里剌今改】
　　夏四月勒蔡京致仕
　　蔡绦钟爱于京擅权用事其兄攸嫉之数言于帝请杀绦帝不许白时中李邦彦亦恶绦乃与攸发绦奸私事帝怒欲窜之京力丐免乃止勒停侍养因安置韩梠于黄州褫绦侍读毁赐出身敕欲以撼京而京犹未有去志帝乃命童贯诣京令上章谢事贯至京泣曰上何不容京数年当有相谗谮者贯曰不知也京不得已以章授贯帝令词臣代京作三表求去乃降诏从之
　　复元丰官制
　　诏行元丰官制复尚书令之官虚而不授三公但为阶官毋领三省事
　　六月封宦者童贯为广阳郡王
　　帝援神宗遗训能复全燕之境者胙土锡以王爵遂封贯为王
　　前宝文阁待制刘安世卒
　　安世为章惇蔡卞蔡京所忌连贬窜极远恶地无不歴之至是卒【安世少从学于司马光平居坐不倾倚书不草率不好声色货利忠孝正直皆取则于光及年既老羣贤凋防畧尽岿然独存以是名望益重梁师成用事心服其贤求得小吏呉黙常趋走前后者使持书啗以即大用黙劝为子孙计安世笑谢曰吾若为子孙计不至是矣还其书不答苏轼尝评元祐人物曰器之眞铁汉】
　　秋七月熙河兰州河东地震
　　熙河地震有裂数十丈者兰州尤甚仓库皆没
　　九月有狐升御榻而坐
　　时又有都城东门外鬻菜夫至宣德门【宫城正南门】下忽若迷罔释荷担向门防手且骂云太祖皇帝神宗皇帝使我来道尚宜速改也逻卒捕之下开封狱一夕方省则不知向者所为乃于狱中尽之
　　冬十月金将尼玛哈斡里雅布分道南侵
　　初斡里雅布在平州遣人来索叛亡户口朝议弗遣且闻童贯郭药师治兵燕山斡里雅布遂请于金主曰苟不先举伐宋恐为后患金主以为然而未敢轻举及使者往返既数道路险易朝廷治否府库虚实渐得要领【始辽使至率迂其程宴犒不示以华侈王黼务于欲速令金使以七日自燕至都每张宴辄陈尚方锦绣金玉瑰宝以夸富盛由是金人益生心】而耶律伊都刘彦宗亦言南朝可图师不必众因粮就兵可也及既获辽主即决意南侵以安班贝勒舍音领都元帅居京师尼玛哈为左副元帅古绅为右监军耶律伊都为右都监自云中趋太原达兰【金穆宗英额子旧作挞懒今改】为六部路都统栋摩为南京路都统刘彦宗为汉军都统斡里雅布监栋摩彦宗两军战事自平州入燕山【时帝方亲郊才下坛而警报至左右秘之曰恐妨恭谢宰相亦不知也及恭谢毕宰相又共匿之不以闻】
　　十一月太常少卿傅察【字公晦尧俞从孙】奉使遇金兵不屈死之
　　察接伴金国贺正旦使次境上而使人不来居数日忽数十骑驰入馆拥之北去遇斡里雅布兵脇之使拜且降不拜左右捽之伏地愈植立反覆辨论不屈遂遇害【察登进士蔡京欲妻以女拒弗答平居恂恂然若无所可否及仓猝徇义闻者莫不壮之后諡忠肃】
　　召种师道为两河制置使
　　师道致仕居南山豹林谷【在西安府长安县南终南山麓谷内有东防峯亦曰东明种放尝隐此】金人南下趣召之师道闻命即东过姚平仲【五原人古之子】有步骑四千与之俱赴汴
　　十二月童贯自太原逃归金尼玛哈陷朔代州遂围太原
　　先是金人遣使来许割蔚应州及飞狐灵邱县【注俱见前】帝信之遣童贯往受地至太原闻尼玛哈自云中南下贯乃使马扩【政之子】辛兴宗往使谕以交割地事扩至军前尼玛哈严兵以待趣扩等庭参如见金主之礼既毕首议山后事尼玛哈曰尔尚欲此两州两县邪山前山后皆我家地尚复何论汝家别削数城来可赎罪也扩还具言于贯贯曰金初立国边头宁有几许军马遽敢作如此事耶扩曰彼既深恨本朝结纳张防又为契丹旧臣所激故谋报复今宜速作备御贯不从既而尼玛哈遣王介儒色埒黙【旧作撒离拇今改后仿此】持书至太原责以渝盟纳叛等事词语甚倨贯曰如此大事何不素告我色埒黙曰兵已兴何告为宜速割河东河北以大河为界用存宋朝宗社贯闻之气褫不知所为即欲假赴阙禀议为名遁还京师知太原府张孝纯止之曰金人渝盟大王当防诸路将士竭力枝梧今大王去人心必揺是以河东与金也河东既失河北岂可保邪愿少留共图报国贯怒叱之曰贯受命宣抚非守土也必欲留贯置帅臣何为遂行孝纯叹曰平生童太师作几许威望及临事乃蓄缩畏慑奉头鼠窜何面目复见天子乎尼玛哈引兵降朔州克代州都巡检使李义死之尼玛哈遂进兵围太原孝纯悉力固守
　　金斡里雅布入檀蓟州郭药师以燕山叛降金金尽取燕山州县
　　初郭药师与詹度同职自以节钺欲居度上度以御笔所书有序药师不从加以常胜军横暴药师右之度不能制朝廷虑其交恶命蔡靖代度靖坦怀待之药师亦重靖稍为抑损及王安中被召靖代知府事药师每令部曲持良械精甲贸易于他道为奇巧之物以奉权贵宦侍誉言日闻于帝遂专制一路增募兵至三十万而不改契丹服饰朝论颇以为疑进拜太尉召之入朝药师辞不至【帝令童贯行边阴察其去就不然则挟之偕来贯至药师迎拜帐下贯避之曰汝今为太尉与我等耳此礼何为药师曰太师父也药师唯拜我父焉知其他贯释然遂邀贯视师至于逈野畧无人迹药师下马当贯前掉旗一麾俄顷四山铁骑耀日莫测其数贯众皆失色归为帝言药师必能拒敌蔡攸亦从中力主之谓其可倚故内地不复防制屡有告变及得其通金国书朝廷輙不省】至是詹度又言药师瞻视非常趣向怀异逆节已萌凶横日甚始诏遣官究实而金兵已南下矣斡里雅布自平州破檀蓟至三河蔡靖遣药师及张令徽刘舜仁【二人皆辽常胜军帅同药师降宋者】帅师四万五千迎战于白河【即古沽水源出边外由宣化迳顺天境至天津与卫河合】兵败而还药师遂帅所部兵刦靖及都转运使吕颐浩以降斡里雅布执靖及颐浩置军中以行于是燕山府所属州县皆为金有斡里雅布既得药师益知宋虚实因以为乡导悬军深入矣
　　罢花石纲及内外制造局
　　诏内侍梁方平帅卫士守黎阳
　　帝以金人南下悉以禁军付内侍威武军节度使梁方平守黎阳步军都虞候何灌【字仲源开封祥符人】谓白时中曰金人倾国远至其锋不可当今方平扫精兵以北在京皆疲弱也万一方平不枝梧何以善吾后盍留以卫根本不从
　　以皇太子为开封牧
　　帝以金师日廹为忧蔡攸探知帝意欲内禅引给事中呉敏【字元中眞州人】入对宰执皆在敏前奏事且曰金人渝盟举兵犯顺陛下何以待之帝蹙然曰奈何时东幸计已定命李棁先出守金陵敏退诣都堂言曰朝廷便为弃京师计何理也此命果行须死不奉诏宰执以为言棁遂罢行而以太子为开封牧
　　诏天下勤王许臣庶直言极谏罢道官及行幸诸局初宇文虚中【字叔通成都华阳人】为童贯参议官虚中以庙谟失防主帅非人将有纳侮自焚之祸上书极言之王黼大怒又累建防边策议皆不报及金人南下贯与虚中还朝帝谓虚中曰王黼不用卿言今事势若此奈何虚中对曰今日宜先降诏罪已更革弊端俾人心天意囘则备御之事将帅可以任之帝即命虚中草诏【畧曰朕以寡昧之质籍盈成之业言路壅蔽靣谀日闻恩幸持权贪饕得志缙绅贤能陷于党籍政事兴废拘于纪年赋敛竭生民之财戍役困军旅之力多作无益侈靡成风利源酤已尽而牟利者尚肆诛求诸军衣粮不时而冗食者坐享富贵灾异谪见而朕不悟众庶怨怼而朕不知追维己愆悔之何及思得奇防庶解大纷望四海勤王之师宣二边御敌之畧永念累圣仁厚之德涵养天下百年之余岂无四方忠义之人来徇国家一日之急应天下方鎭郡县守令各率众勤王能立奇功者并优加奬异草泽异材能为国家建大计或出使疆外者并不次任用中外臣庶并许直言极谏】帝览之曰今日不吝改过可便施行虚中又请出宫人罢道官及大晟府行幸局暨诸局务
　　召熙河经畧使姚古【五原人雄之子】秦鳯经畧使种师中【师道弟】将兵入援
　　时欲召古师中令以本路兵防郑洛外援河阳内卫京城帝命宇文虚中为河北河东路宣谕使防其军虚中以檄召古师中兵马令直赴汴京应援
