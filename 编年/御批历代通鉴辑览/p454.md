<!-- { "loadSidebar": true } -->
　　先是宁末侁甞为京东转运使寻知扬州已而吴居厚【字敦老洪州人】为副使时方兴盐鐡居厚精心计笼络钩稽収羡息钱数百万即莱芜利国二冶【莱芜汉县今属泰安府县东南旧有冶宋置监于此利国冶在徐州府铜山县东北宋置监今为驿】铸钱以能擢都转运使议行河北盐法搜剔无遗【居厚起州县凡流徒以言利得进在京东苛刻剧盗王冲因民怨聚众数千欲乗居厚行部至徐篡取投诸鐡冶中居厚闻之遁去】及是为言者所论坐贬【贬知庐州寻摘黄州安置】乃复用侁司马光语人曰以子骏之贤不宜复使居外然朝廷欲救东土之弊非子骏不可此一路福星也安得百子骏布在天下乎侁既至奏罢莱芜利国两冶又奏海盐依河北通商民大悦
　　永裕陵【在巩县西南昭陵西】
　　【史臣曰神宗孝友谦抑励精图治将大有为未几王安石入相以偏见曲学起而桑之天下汹汹骚动帝终不觉悟致祖宗之良法美意变壊几尽由是邪佞日进人心日离祸乱日起惜哉】
　　罢方田法
　　十二月罢市易法贬吕嘉问知淮掦军
　　言者交论市易之患被于天下本钱无虑千二百万缗率二分其息十有五年之间子本当数倍今乃仅足本钱葢买物入官未转售而先计息取偿至于物货苦恶上下相防亏折日多空有虚名而已监察御史韩川请趣罢其法于是诏罢市易而削前提举市易光禄卿吕嘉问三秩贬知淮扬军其党皆降黜
　　罢保马法
　　起居舍人邢恕有罪贬知随州
　　恕博贯经籍能文章从程颐学司马光吕公着王安石吴充皆重之然天资诡诈冒进与蔡确谋立岐王颢事既不成防王珪卒恕与觉及章惇宣言太皇太后及吴充有异议頼确拥防而止自以为功至是复为髙公绘草奏乞尊崇朱太妃为髙氏异日计太后怒黜知随州
　　哲宗皇帝
　　【丙寅】元祐元年春闰二月蔡确有罪免
　　右司谏王觌【字明叟泰州如臯人】上疏言国家安危治乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害政章数十上防右谏议大夫孙觉侍御史刘挚左司谏苏辙御史王岩叟【字彦霖大名清丰人】朱光廷上官均等连章论确罪且言确在熙丰时寃狱苛政首尾预其间及至今日稍语于人曰当时确岂敢言此其意欲固窃名位反归曲于先帝也司马光吕公着进用蠲除烦苛确言皆已所建白于是公论亦不容太后不忍斥之但罢政出知陈州
　　以司马光为尚书左仆射兼门下侍郎吕公着为门下侍郎李清臣吕大防为尚书左右丞
　　时光已得疾而青苖免役将官之法犹在西戎之议未决光叹曰四害未除吾死不瞑目矣折简与吕公着曰光以身付医以家事付愚子惟国事未有所托今以属公既而诏免朝觐许乗肩舆三日一　入省光不敢当曰不见君不可以视事诏令子康扶入对辽人闻之敕边吏曰中国相司马矣毋轻生事开边隙
　　以李常为户部尚书
　　司马光言户部尚书旧三司使之任其所管财谷事有防在五曹及寺监者并归户部诏从之寻以常为尚书或疑其少干局虑不胜任光曰用常主邦计则人知朝廷不急于征利聚敛少息矣
　　章惇有罪免以范纯仁同知枢宻院事
　　言者论惇谗贼狠戾罔上蔽明不忠之罪与蔡确等惇不自安及确免论者益力防与司马光争辨役法于太后帘前其语甚悖太后怒斥知汝州以安夀【字厚卿开封人】代惇知枢宻院事范纯仁同知院事命既下给事中王岩叟侍御史刘挚等交章论夀附惇不当躐迁至封还诰命夀亦力辞乃诏仍同知院事
　　罢青苗法
　　复常平旧法累年积蓄钱谷财物尽委提防刑狱交管罢诸州常平新法提举管勾官
　　三月罢免役法
　　司马光请悉罢免役钱诸色役人皆如旧制其见在役钱拨充州县常平本钱于是诏修定役书侍御史刘挚乞并用祖宗差法监察御史王岩叟请立诸役相助法中书舍人苏轼请行熙宁给田募役法因列其五利王岩叟言五利难信而有十弊轼遂议格光复言免役之法其害有五乞直降勅罢之【光曰上户旧充役固有陪备而得番休今出钱比旧费特多年年无休息下户旧不充役今例使出钱旧所差皆土著良民今皆浮浪之人恣为奸欺又农民出钱难于出力凶年则卖荘田牛具以钱纳官又提举司惟务多敛役钱广积寛剰以为功此五害也今莫若直降勅命委县令佐揭簿定差其人不愿身自供役许择可任者雇代惟衙前一役最号重难今仍行差法陪备既少当不致破家若犹矜其力难独任即乞如旧于官户寺观单丁女户有屋产田荘者随贫富以差出助役钱尚虑役人利害四方不能齐同乞许监司守令审其可否可则亟行如未究尽县五日具措画上之州州一月上转运使以闻朝廷委执政审定随一路一州各为之勅务要曲尽】章惇取光所奏疏畧未尽者驳奏之吕公着言惇専欲求胜不顾命令大体望迁差近臣详定于是资政殿大学士韩维及范纯仁吕大防孙永等详定以闻苏轼言于光曰差役免役各有利害免役之害聚敛于上而下有钱荒之患差役之害民不得力农而吏胥缘以为奸此二害轻重畧等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征卒自是农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵葢未易也光不以为然轼又陈于政事堂光色忿然轼曰昔韩魏公刺陜西义勇公为谏官争之甚力韩公不乐公亦不顾轼昔闻公道其详岂今日作相不许轼尽言耶光谢之自是役人悉用见数为额惟衙前用坊场河渡钱雇募余悉定差仍罢官户寺观单丁女户寻以衙前不皆有雇直遂改雇募为招募纯仁谓光曰差役当熟讲缓行不然滋为民病愿虚心以延众论不必谋自己出谋自己出则谄谀得乗间迎合矣役议或难囘则可先行之一路以观其究竟光不从持之益坚纯仁曰是使人不得言尔若欲媚公以为容悦何如少年合安石以速富贵哉光深谢之【初差役之复为期五日同列病其太廹知开封府蔡京独如约悉改畿县雇役无一违者诣政事堂白光光喜曰使人人奉法如君何不可行之有】
　　范子渊有罪贬知峡州
　　子渊在熙丰间提举修堤开河縻费巨万而功用卒不成防堤压埽之人溺死无算至是御史吕陶劾其罪出知峡州【中书舍人苏轼草制词有曰汝以有限之财兴必不可成之役驱无辜之民置之必死之地时以为至言】
　　置诉理所
　　许熙宁以来得罪者自言
　　夏四月罢熙河经制财用司
　　召程颐为崇政殿説书
　　初颐年十八上书仁宗欲黜世俗之论以王道为心治平元丰间大臣屡荐皆不起至是司马光吕公着共疏其行义曰伏见河南处士程颐力学好古安贫守节言必忠信动遵礼法年逾五十不求仕进真儒者之髙蹈圣世之逸民望擢以不次使士类有所矜式召为秘书郎及入对改崇殿殿説书【颐上疏言习与智长化与心成陛下春秋方富虽睿圣得于天资而辅养之道不可不至大率一日之中接贤士大夫之时多亲寺人宫女之时少则气质变化自然而成愿选名儒入侍劝讲讲罢留之分直以备访问或有小失随时献规嵗月积乆必能养成圣徳颐闻帝在宫中盥而避蚁问有是乎帝曰然诚恐伤之耳颐曰推此心以及四海帝王之要道也帝甞凭楹偶折栁枝颐正色曰方春时和万物发生不当轻有所折以伤天地之和帝颔之】
　　韩缜免
　　御史中丞刘挚殿中侍御史吕陶谏官孙觉苏辙王觌朱光庭等连章论缜才鄙望轻在先朝奉使割地七百里以遗契丹边人怨之切骨不可居相位遂出知颍昌【今许州宋曰颍昌府】缜外事荘重所至以严称虽出入将相而寂无功烈厚自奉养世以比晋何曾
　　王安石卒
　　安石未柄用时名震京师不好华腴自奉至俭或衣垢不浣面垢不洗世多称其贤苏洵【字明允轼之父】独曰是不近人情者作辨奸论以刺之谓王衍卢杞合为一人性彊忮遇事无可否自信所见执意不囘方议变法在廷交执不可安石传经义出己意辨论輙数百言众不能诎甚者谓天变不足畏祖宗不足法人言不足恤以是怨议纷起既再罢终神宗世不复召凡八年而卒【安石毎闻朝廷变其法夷然不以为意及闻罢助后愕然失声曰亦罢至此乎良乆曰此法终不可罢又甞曰新法以为始终可行者曾子宣也始终以为不可行者司马君实也朱子曰安石以文章节行髙一世而尤以道徳经济为己任被过神宗致位宰相世方见其有为庶几复见二帝三王之盛而安石乃汲汲以财利兵革为先务引用凶邪排摈忠直躁迫彊戾使天下之人嚣然丧其乐生之心卒之羣奸嗣虐流毒四海至于崇宣之际而祸乱极矣】
　　以吕公着为尚书右仆射兼中书侍郎
　　元丰官制成三省并建而中书独为取防之地尚书门下受成而已又执政官率数日一至执政堂事多决于其长同列英得预至是公着以为言诏自今事干三省者执政并同取防而各行之并命执政官长貮日集议事遂为定制【考公着此请续纲目系于公着为门下侍郎条又不载政事堂日集议事今采宋史公着本传改辑】
　　诏起文彦博平章军国重事
　　彦博致仕居洛司马光言其宿徳元老宜起以自辅太后将用为三省长官言者以为不可乃命平章军国重事六日一朝一月两赴经筵班宰相上恩礼甚渥彦博年八十一矣
　　黜内侍李宪等于外
　　中丞刘挚言陛下临御以来分别邪正而元恶大憝犹有漏网宦者李宪贪功生事渔敛生民膏血兴灵之役首违师期乃顿兵城兰州遗患今日王中正将兵二十万出河东逗遛违诏精兵劲骑死亡殆尽宋用臣【开封人神宗筑京城建尚书省起太学立宗庙导洛通汴用臣悉领其事】董大功役侵陵官司诛求小民夺其衣食之路石得一【开封人】领皇城司纵遣伺者飞书朝上则暮入狴犴朝士都民相顾以目者殆十年是四人者权势烽焰张灼中外幸而先帝神武足以镇压不然其为祸岂减汉唐宦者哉侍御史林旦亦以为言诏并降官宪中正得一提举宫观用臣监太平州税务
　　诏举经明行修之士
　　司马光请立经明行修科嵗委升朝文臣各举所知以勉励天下使敦士行以示不専取文学之意若所举人违犯名教必坐举主母赦则自不敢妄举而士之居乡居家者惟惧玷阙外闻不待学官日训月察立赏告讦而士行自美矣于是诏自今凡遇科举令升朝官各举经明行修之士一人俟登第日用以升甲
　　五月以韩维为门下侍郎
　　神宗崩维自提举嵩山崇福宫入临太后手诏劳问维对曰人情贫则思富苦则思乐困则思息郁则思通诚能常以利民为本则民富常以忧民为心则民乐赋役非人力所堪者去之则劳困息法禁非人情所便者蠲之则郁塞通推此而广之尽诚而行之则子孙观陛下之德不待教而成矣未几起知陈州召为资政殿大学士兼侍读至是拜门下侍郎
　　命程頥等修定学制
