<!-- { "loadSidebar": true } -->
　　吴刘威为帅府所忌徐温将讨之威幕客黄讷説威曰公受谤虽深反本无状若轻舟入觐则嫌疑皆亡矣威从之陶雅亦惧与威偕诣广陵温待之甚恭如事忠武王之礼皆遣还镇由是人皆重温
　　冬十月梁杨师厚入朝
　　杨师厚既得魏博又兼都招讨使宿衞劲兵多在麾下诸镇兵皆得调威势甚重心轻友珪专行不顾友珪患之诏召之师厚将行其腹心曰往必不测师原曰吾知其为人矣乃帅精兵万人渡河友珪大惧至都门留兵于外与十余人入见友桂喜逊词恱之厚赐遣还












　　御批厯代通鉴辑览卷六十五
<史部,编年类,御批历代通鉴辑览>
　　钦定四库全书
　　御批厯代通鉴辑览卷六十六
　　五季
　　【癸晋岐吴称唐天祐十年梁主瑱酉干化三年是嵗凡五国五镇】春二月梁均王友贞起兵讨贼友珪伏诛友贞立于大梁更名瑱朱友谦复归梁
　　友珪遽为荒滛内外愤怒驸马都尉赵岩【犨之子】奉使至大梁均王友贞密与之谋诛友珪岩曰此事成败在杨令公【谓师厚】得其一言谕禁军吾事立办友贞乃遣腹心马慎交之魏州説杨师厚曰郢王篡弑人望属在大梁公若因而乘之此不世之功也且许事成之日赐犒军钱五十万【师厚与将佐谋之曰方郢王弑逆吾不能即讨今君臣之分已定无故改图可乎或曰郢王亲弑君父贼也均王举兵复讐义也奉义讨贼何君臣之有彼若一朝破贼公将何以自处乎师厚惊曰吾几误计】师厚乃遣其将王舜贤至洛阳隂与龙虎统军袁象先谋岩归洛阳亦与象先定计于是象先等帅禁兵五千人突入宫中友珪自度不免令冯廷谔先杀妻次杀己廷谔亦自刭象先岩赍传国寳诣大梁迎均王王曰大梁国家创业之地何必洛阳乃即位于大梁更名锽乆之又更名瑱【追废友珪为庻人复博王友文官爵】加杨师厚兼中书令赐爵邺王遣使招抚朱友谦友谦复称藩
　　三月晋师徇山后八军【今居庸关古北口地】及武州【注见前】皆下之刘守光命元行钦募山北兵以应契丹又以骑将高行珪【妫州人】为武州刺史晋李嗣源分兵徇山后八军皆下之进攻武州行珪以城降行钦以兵攻行珪行珪使其弟行周【字尚质】质晋军以求救嗣源救之行钦八战力屈乃降嗣源爱其骁勇养以为子以行珪为代州刺史行周留事嗣源与嗣源假子从珂分将牙兵以从【从珂母魏氏镇州人先适王氏生从珂嗣源从晋王克用战河北得魏氏以为妾故从珂为嗣源子及长以勇健知名嗣源爱之】
　　夏六月蜀以道士杜光廷【字賔至长安人】为谏议大夫
　　光廷博学善属文【光庭尝应九经举不第遂为道士】蜀主重之颇与议政事【太子元膺性狷急猜忍蜀主命光庭选纯静有徳者侍东宫光庭荐儒者许寂徐简夫元膺未尝与之交言许寂防稽人】
　　秋七月蜀主杀其太子元膺
　　蜀少保唐道袭【阆州人】蜀主嬖臣也【道袭本以舞僮见幸】太子元膺素恶之屡相谮毁防七夕元膺召诸王大臣置酒集王宗翰枢宻使潘峭【河西人】翰林学士毛文【髙阳人】不至元膺怒白蜀主以峭文锡离间兄弟请贬之元膺出道袭入言于蜀主曰太子谋作乱欲召诸将诸王以兵锢之然后举事耳蜀主疑焉道袭请召兵入衞元膺闻之惧遣军使徐瑶【字伯玉长葛人】等以兵攻道袭中流矢坠马死蜀主命王宗侃等发兵讨之斩瑶元膺亡匿跃龙池舰中明日出而丐食为衞兵所杀蜀主追废为庻人【蜀主光闻元膺死恸哭不止防张格呈慰谕军民榜读至不行斧钺之诛将误社稷之计蜀主乃收泪曰朕何敢以私害公】
　　八月梁赐髙季昌爵渤海王
　　季昌造战舰五百艘治城堑缮器械为攻守之具招聚亡命交通呉蜀梁于是浸不能制
　　冬十月蜀立子宗衍为太子
　　蜀主十一子宗衍最幼其母贤妃有宠使飞龙使唐文扆讽张格表请立之格使以表示王宗侃等诈云受密防众皆署名蜀主不得已许之曰宗衍幼懦能堪其任乎遂立为太子
　　十一月晋王入幽州执刘仁恭及守光以归
　　先是晋周徳威进军逼幽州南门刘守光遣使致书请和徳威不答【守光辞甚悲哀徳威曰大燕皇帝尚未郊天何雌伏如是耶予受命讨罪他非所闻也不答其书】已而卢龙廵属皆入于晋守光求援于契丹契丹以其无信不救屡请降于晋晋人疑其诈亦不许至是登城谓周徳威曰俟晋王至吾则开门泥首聴命十一月晋王单骑至城下谓守光曰朱温篡逆余本欲与公合河朔之兵兴复唐祚公谋之不臧乃效彼狂僭镇定二帅皆俛首事公而公曽不之恤是以有今日之役丈夫成败须决所向公将何如守光曰今日爼上肉耳惟王所裁王悯之与折弓矢为誓曰但出相见保无他也初守光爱将李小喜多赞成守光之恶及是守光将出降小喜止之而自逾城降晋且言城中力竭晋王督诸军四面攻城克之擒刘仁恭守光帅妻子亡去王入幽州以周徳威为卢龙节度使李嗣本为振武节度使【徳威帅振武今以嗣本代之】守光将奔沧州迷失道为人所擒送晋军晋王发幽州命掌书记王缄草露布【刘勰曰露板不封布诸观聴也】缄不知故事书之于布遣人曵之仁恭父子皆荷校于其下
　　十二月梁遣兵侵呉呉人击败之
　　梁以王景仁为淮南招讨使将兵万人侵庐夀吴徐温朱瑾帅诸将拒之遇于赵歩【镇名在今凤阳府凤防县东北淮河北岸】徴兵未集温战不胜而郤景仁乘之呉吏士皆失色将军陈绍【宛邱人】援枪大呼曰诱敌太深可以进矣跃马还鬬众随之梁兵乃退温赐之金帛绍悉以分麾下呉兵既集复战于霍邱梁兵大败【梁之渡淮而南也表其可渉之津霍邱守将朱景浮表于木徙置深渊及梁兵败还望表而涉溺死者大半】
　　【甲晋岐吴称唐天祐十一年梁戌干化四年是嵗几五国五镇】春正月刘仁恭刘守光伏诛
　　晋王以练【充夜反絷缚之也】刘仁恭父子凯歌入于晋阳献于太庙自斩刘守光守光呼曰教守光不降者李小喜也小喜瞠目叱守光曰汝内乱禽兽行亦我教邪王怒其无礼先斩之乃斩守光械仁恭至代州刺其心血以祭先王墓然后斩之
　　镇定推晋王为尚书令始置行台
　　或説赵王镕曰大王所称尚书令乃梁官也大王既与梁为讐不当称其官且自太宗践阼以来无敢当其名者今晋王为盟主不若以尚书令让之镕乃与王处直各遣使推晋王为尚书令晋王三让然后受之始开府置行台如太宗故事
　　髙季昌攻蜀防州不克
　　季昌以防万忠涪四州【注俱见前】旧荆南兴兵取之先攻防州刺史王先成逆战季昌纵火船焚蜀浮桥蜀将张武【日照人】举铁絙拒之船不得进焚溺甚众季昌遁还【季昌既攻蜀不克峡上有堰或劝蜀主乘夏秋江涨决之以灌江陵判枢宻院毛文锡谏曰季昌不服其民何罪陛下方以徳怀天下以邻国之民为鱼鳖乎蜀主乃止之】
　　秋七月晋伐梁邢州不克
　　晋王既克幽州乃谋伐梁会赵王镕及周徳威攻邢州李嗣源引昭义兵防之梁杨师厚引兵救而郤之
　　冬十一月南诏寇蜀蜀遣兵击败之
　　南诏寇黎州蜀主遣兵击败之俘斩数万级溺死数万人【初黎雅蛮有杨刘郝三姓世为酋长谓之三王其部落垒甓而居号曰网舎虽内属于唐受爵赏而潜通南诏为之诇导前镇蜀者虽知而不敢诘至是蜀主数以泄漏军谋斩之毁其防舎自是南诏不复犯边　防丁么反与碉通】
　　【乙晋岐呉称唐天祐十二年梁亥贞明元年是嵗凡五国五镇】春二月梁分天雄为两镇夏四月魏人降晋六月晋王入
　　梁天雄节度使杨师厚卒【师厚矜功恃众擅割财赋置银枪效节都数千人欲以复故时牙兵之盛梁主虽外加尊礼内实忌之及是卒】租庸使赵岩判官邵赞言于梁主请分天雄六州为两镇以弱魏兵梁主然之以贺徳伦为天雄节度使置昭徳军于相州割澶衞二州之以张筠【海州人】为节度使分魏州将士府库之半入昭徳于是天雄军乱【魏兵皆父子相承族姻磐结不愿分徙连营聚哭相与谋曰朝廷忌吾军府彊盛欲设防使之残破尔吾六州旧为藩府未尝逺出国门一旦骨肉流离生不如死遂乱】入攻牙城杀数百人刦徳伦置楼上有效节军校张彦者自帅其党防白刃止剽掠四月梁主遣供奉官扈异橅谕魏军许彦以刺史彦请复还三州不许使者再返彦裂诏书抵地防手南向而诟谓徳伦曰天子愚暗聴人穿鼻遂逼徳伦以书求援于晋晋王得书命李存审进据临清【后魏县明为州今属山东东昌府】五月晋王引大军东下与存审防犹疑魏人之诈按兵不进徳伦遣判官司空颋【贝州清阳人】犒军密言彦凶狡请王先除之王进屯永济【唐县宋省故城在临清州】彦选银枪效节五百人执兵自衞诣谒王登驿楼语之曰汝陵脇主帅残虐百姓我今举兵而来以安百姓非贪土地汝虽有功于我不得不诛以谢魏人遂斩彦及其党七人余众股栗王召谕之曰罪止八人余无所问众皆拜伏呼万嵗明日王缓带轻裘而进令彦卒擐甲执兵翼马而从众心由是大服六月晋王入城徳伦上印节王固辞而后受之徳伦帅将吏拜贺王承制以徳伦为大同节度使至晋阳张承业留之
　　秋七月晋王劳军魏县
　　梁主之分相魏也恐魏人不服遣刘鄩将兵六万自白马渡河张声势以胁之鄩先遣澶州刺史王彦章将五百骑入魏州以虞变军果乱攻彦章于金波亭【彦章屯兵处故址在今大名府元城县东】彦章南走鄩进屯洹水【注见前】闻晋军至急选万人取魏县晋王使史建塘拒之自引亲军与鄩夹河【漳河也】为营晋王既入魏州遂分兵袭徳州防之又陷澶州【王彦章在刘鄩营晋人获其妻子厚待之遣间使诱彦章彦章斩其使晋人尽灭其家】至是晋王劳军于魏县因帅百余骑循河而上觇鄩营防天阴晦鄩伏兵五千于河曲鼓噪而出围王数重王跃马大呼所向披靡禆将夏鲁竒【字邦杰青州人】等操短兵力战自午至申乃得出亡其七骑防李存审救兵至乃得免赐鲁竒姓名曰李绍竒
