<!-- { "loadSidebar": true } -->
　　李正己畏上威名表献钱三十万缗上欲受之恐其欺郤之则无辞崔祐甫请遣使慰劳淄青将士因以赐之使将士人人戴上恩诸道知朝廷不重货财上悦从之正己惭服天下以为太平之治庶几可望焉【明年四月上生日四方贡献皆不受李正己田悦各献缣三万匹上悉归之度支以代租赋】
　　秋七月戊辰朔日食
　　罢客省
　　初代宗之世事多留滞四夷使者及四方奏计或连岁不遣乃于右银台门置客省以处之及上书言事孟浪者失职未叙者亦置其中动经十岁常有数百人度支廪给其费甚广上悉命疏理拘者出之事竟者遣之当叙者任之岁省谷万九千二百斛
　　毁元载马璘刘忠翼之第
　　天寳中贵戚第舎虽极奢丽而垣屋高下犹存制度及安史乱后法度堕弛将相宦官竞治第舎各穷其力而后止时人谓之木妖上素疾之故毁其尤者【马璘家富有治第京师甲于勲贵及是命献其园隶官司谓之奉诫园璘子孙无行资亦寻尽刘忠翼本宦官恃宠贪纵与黎干相交结上即位后或言二人劝代宗立独孤贵妃子韩王逈皆赐死】
　　减常贡锦千匹服玩数千事
　　罢酒
　　以张渉【河中人】为右散骑常侍
　　上之在东宫也国子博士张渉为侍读即位之夕召入禁中事皆咨之明日以为翰林学士亲重无比至是以为散骑常侍学士如故
　　八月以杨炎乔琳【太原人】同平章事
　　上方励精求治不次用人卜相于崔祐甫祐甫荐炎器业上亦素闻其名故自道州司马用之琳粗率喜诙谐无他长与张渉善涉称其才可大用上信而用之闻者无不骇愕既而祐甫病不视事【是冬乔琳以衰老耳聋罢政事上由是疎张涉涉寻坐赃放归田里上初即位疎斥宦官亲任朝士而涉首以赃败左丞薛邕亦以为宣歙观察使时盗隠官物坐贬宦官武将皆曰南牙文臣赃至巨万而谓我曹浊乱天下岂非欺防邪于是上心始疑不知所倚仗矣】
　　遣太常少卿韦伦使吐蕃
　　代宗之世吐蕃数遣使求和而冦盗不息悉留其使者俘获其人皆配江岭上欲以徳怀之以伦为使悉集其俘五百人各赐袭衣而遣之【俘至吐蕃称新天子出宫人放禽兽威徳洽于中国吐蕃大悦除道迎韦伦发使入贡且致赙赠上复使韦伦报之】
　　沈既济【蘓州吴人】上选举议
　　自兵兴以来选法益滥及是试协律郎沈既济上疏议之【议曰选举之法三科曰徳也才也劳也然安行徐言非徳也丽藻芳翰非才也累资积考非劳也今乃以此求天下之士固未尽矣臣谓五品以上及羣司长官宜令宰臣进叙吏部兵部得议焉其六品以下或僚佐之属许州府辟用其或选用非公则吏部兵部察而举之加以谴黜则众才咸得而官无不治矣今择才于吏部而试职于州郡若才职不称责于刺史则曰命官出于吏曹不敢废也责于侍郎则曰量书判资考而授之不保其往也责于令史则曰按由歴出入而行之不知其他也若牧守自用则罪将焉逃必州郡之滥独换一刺史则革矣如吏部之滥虽更其侍郎无益也朝廷虽嘉其言而不能用】
　　以曹王臯【字子兰明之元孙】为衡州刺史
　　初衡州刺史曹王臯有治行湖南观察使辛京杲疾之防以法贬潮州刺史杨炎知其直及入相复擢为衡州【始臯之遭诬在治念太妃老将惊而戚出则因服就辨入则拥笏垂鱼即贬于潮以迁入贺及是然后跪谢告实】
　　冬十月吐蕃南诏入防遣神策都将李晟等击破之吐蕃与南诏【时南诏王阎罗□死孙异牟寻立】合兵三道入冦【一出茂州一出扶文一出黎雅】会西川节度使崔宁方入朝上趣之归镇寻用杨炎言留宁京师【寜在蜀十余年恃其地险兵彊恣为滛侈朝廷患之而不能易至是杨炎言于上曰蜀地富饶宁据有之贡赋不入与无蜀同若其有功则义不可夺是蜀地败固失之胜亦不得也不若留宁发范阳戍兵杂禁兵往击何忧不克因得纳亲兵于其腹中蜀将必不敢动然后更授他帅使千里沃壤复为国有是因小害而受大利也上从之】使神防都将李晟将兵四千又发邠陇范阳兵五千使将军曲环【陜州安邑人】将之与东川山南兵合击吐蕃南诏破之遂克维茂【注俱见前】二州晟追击于大度河【注见前】外又破之凡杀八九万人【已而以崔宁为朔方节度使治坊州】
　　葬元陵【在西安府富平县西北檀山】
　　肃宗代宗皆喜隂阳鬼神事无大小必谋之卜祝故王璵黎干以左道得进上雅不之信山陵但取七月之期事集而发不复择日
　　【史臣曰代宗之时余孽犹在平乱守成盖亦中材之主也】
　　十二月立宣王诵【即顺宗】为皇太子
　　诏财赋皆归左藏
　　旧制天下金帛皆贮于左藏太府四时上其数比部覆其出入及第五为度支使奏尽贮于大盈内库使宦官掌之天子亦以取给为便由是以天下公赋为人君私藏有司不复得窥其多少殆二十年宦官蚕食其中盘结根据牢不可动杨炎顿首于上前曰财赋者国之大本生民之命重轻安危靡不由之是以前世皆使重臣掌其事犹或耗乱不集今独使中人出入盈虚大臣皆不得知政之蠧弊莫甚于此请出之以归有司度宫中嵗用量数奉入如此然后可以为政上即日下诏从之炎以片言移人主意议者称之
　　丙寅晦日食
　　遣关播【字务元汲人】招抚湖南盗贼
　　湖南贼帅王国良阻山为盗【国良本湖南牙将观察使辛京杲以其家富使戍武岗而以死罪加之国良惧据县聚众优掠州县讨之不克　武冈晋县今为州属湖南实庆府】上遣都官员外郎关播招抚之播辞行上问以为政之要对曰为政之本必求有道贤人与之为理上曰朕比已下诏求贤又遣使搜访矣对曰此唯得文词干进之士耳安有有道贤人肯随牒举选乎上悦【已而曹王臯为湖南观察使遗国良书令降国良疑未决臯乃从一骑越五百里扺国良壁大呼曰我曹王也来受降国良大惊趋出迎拜臯执其手约为兄弟尽焚攻守之具散其众使还农诏赦之赐国良名惟新】
　　徳宗皇帝
　　【庚申】建中元年春正月始作两税法
　　唐初赋敛之法曰租庸调【详具前】元宗末版籍浸壊及至徳兵起所在赋敛迫趣取办无复常准富民丁多率为官为僧以避课役下戸旬输月送不胜困弊率皆逃徙其土著者百无四五至是杨炎建议作两税法先计州县毎嵗所用及上供之数而赋于人量入以制出戸无主客【主土著也客不常居者】以见居为簿人无丁中【十六为中二十二为丁】以贫富为差为行啇者在所州县税三十之一居人之税秋夏两徴之【夏输无过六月秋输无过十一月】其租庸调杂徭悉省其总于度支上用其言仍诏两税外輙率一钱者以枉法论
　　【马氏端临曰随田之在民者税之而不复问其多寡始于商鞅随民之有田者税之而不复视其下中始于杨炎后之为国者莫不一遵其法茍或变之则必至于烦扰无稽而官民交病盖以古今异宜故也】
　　罢转运租庸盐铁等使贬刘晏为忠州刺史
　　初刘晏为吏部尚书杨灾为侍郎不相悦元载之死晏有力焉及上即位晏久典利权众颇疾之杨炎因欲为载报仇【时风言晏尝密表劝代宗立独孤妃为后炎因言晏与黎干同谋崔祐甫言兹事□昩况已更大赦不当复究】炎乃建言尚书省国政之本比置诸使分夺其权今宜复旧上从之诏天下钱谷皆归全部仓部罢晏转运等使寻贬忠州刺史【既而省职久废莫能振举天下钱谷无所统领乃复以韩洄为户部侍郎判度支杜佑权江淮水陆转运使皆如旧制　韩洄字防深滉之弟杜佑字君卿京兆万年人】
　　二月命黜陟使分廵天下【贞观八年设黜陟使后罢至是复置】
　　使凡十一人分廵各道是时魏博节度使田悦事朝廷犹恭顺河北黜陟使洪经纶不晓时务闻悦军七万人符下罢其四万令还农悦阳顺命如符罢之既而集应罢者谓曰汝曹乆在军中有父母妻子今一旦为黜陟使所罢将何资以自衣食乎众大哭悦乃出家财以赐之使各还部伍由是军士皆徳悦而怨朝廷
　　以叚秀实为司农卿
　　初大歴末元载请城原州事未行而载诛【载尝为西州刺史知河西陇右山川形势言于代宗曰四镇北庭既治泾州无险要可守陇山高峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕一县可给军实故垒尚存吐蕃弃而不居毎夏蓄牧靑海去塞甚逺若乗间筑之二旬可毕移京西兵戍原州移郭子仪军戍泾州为之根本分兵守石门木峡渐开陇右进逹安西据吐蕃腹心则朝廷可髙枕矣并图地形献之防载得罪事遂寝　西州唐置即汉车师前王庭注详前四镇即西域四镇时行营兵皆寄治泾州陇山秦岭注俱见前潘原唐县元省故城在今平凉府平凉县摧沙堡在今平凉府镇原县西北石门木峡二关名在今平凉府固原州西南】及是杨炎秉政欲行载遗防先牒泾原节度使段秀实令为之具秀实报曰安邉却敌宜以缓计且农事方作不可遽兴功炎怒徴秀实为司农卿使李怀光兼泾原【炎又□开丰州陵阳渠发畿县民役作闾里骚然京兆尹严郢上疏言之不报已而渠卒不就　丰州唐置治九原故城在今鄂尔多斯右翼后旗陵阳渠在故九原县】
　　以朱泚为泾原节度使夏四月行军别驾刘文喜据泾州作乱伏诛
　　杨炎将城原州命李懐光居前督作朱泚崔宁各将万人翼其后诏下泾军怒曰吾属始居邠州甫营耕桑有地着之安徙屯泾州披荆榛立军府坐席未暖又投之塞外吾属何罪而至此乎又以怀光严刻皆惧别驾刘文喜因众心不安据泾州不受诏复求段秀实或朱泚为帅诏以泚代怀光文喜又不受诏欲自邀旌节四月遂据泾州以叛诏泚及怀光讨之【泚等围城久不防朝臣上书请赦文喜上曰微孽不除何以令天下乃减御膳以给军城中将士当受春服者赐予如故】已而禆将刘海賔斩文喜献其首而原州竟不果城【自上即位李正己内不自安遣参佐入朝奏事防泾州防奏至上使观文喜之首而归正己益惧】
　　六月筑奉天城
　　术士桑道茂上言陛下不出数年暂有离宫之厄臣望奉天有天子气宜髙大其城以备非常上命京兆发丁数千杂六军之士筑奉天城
　　回纥顿莫贺【登里之从父兄】杀登里可汗而自立遣使册命之初回纥风土朴厚君臣之等不甚异故众志专一劲健无敌及有功于唐唐赐遗甚厚登里可汗始自尊大筑宫殿以居妇人有粉黛文绣之饰中国为之虚耗而本俗亦坏及代宗崩九姓【注见前】胡附回纥者説登里以中国富饶今乗防伐之可有大利登里从之其相顿莫贺谏不聼乗人心之不欲南冦举兵击杀之而自立遣人入见请册命诏京兆少尹源休【相州临漳人】册顿莫贺为武义成功可汗
　　遥尊帝母沈氏为皇太后
