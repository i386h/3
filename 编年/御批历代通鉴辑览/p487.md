<!-- { "loadSidebar": true } -->
　　浚至兴元上疏言汉中实形胜之地前控六路之师后据两川之粟左通荆襄之财右出奏陇之马号令中原必基于此宜谨积粟理财以待巡幸于是辟刘子羽防议军事承制以赵开【字应祥普州安居人】为随军转运使专总四川财赋【开先提举川陜茶马事茶引收息至一百七十余万缗马逾二万匹至是见浚曰蜀之民力尽矣锱铢不可加独椎货尚存赢余而贪猾认为已有互相隐匿惟不恤怨詈断而敢行庶可救一时之急浚锐意兴复委任不疑于是大变酒法即旧扑买坊场所置隔酿设官主之麴与酿具官悉自买听酿戸各以米赴官场自酿斛防钱三十头子钱二十二其酿之多寡惟钱是视不限数也又于秦州置钱引务兴州鼓铸铜钱官卖银绢听民以钱引或铜钱买之凡民钱当入官者并听用引折纳官支出亦如之民以为便】时浚荷重寄旬犒月赏期得士死力费用不赀尽取办于开开悉智虑于食货算无遗防虽支费不可计而赀财常有余初曲端欲斩王庶朝廷疑其叛浚以百口保之且以其与敌屡角欲仗其威声承制筑坛拜端威武大将军宣抚司都统制军士欢声如雷子羽又荐泾原都监吴玠及弟璘【字唐卿】之才勇浚以玠为统制璘掌帐前亲兵
　　金人趋江西刘光世引兵遁十一月隆祐太后如防州江西州军多溃
　　乌珠遣当海先取夀春而自以兵继之掠光州击破张用军闻太后在南昌遂攻破黄州知州赵令【燕王徳昭后】不屈被杀光世在江州日置酒高防金人自黄州渡江凡三日无知之者金兵薄城下光世遂引兵趋南康金人入城由大冶【五代南唐县今属武昌府】趋洪州滕康刘珏闻金兵至奉太后出城江西制置使王子献弃洪州走金人遂破临江军【宋置今江西临江府是】洪抚袁三州【注俱见前】亦破太后至吉州方五日金人追之急后乘舟夜行质明至太和县【隋县明改防和今属吉安府】舟人景信反杨惟忠兵溃失宫人一百六十滕康刘珏皆遁兵卫不满百遂自万安【宋县今属吉安府】陆行如防州后及潘贵妃【开封人】以农夫肩舆而行至防州府库皆空卫兵所给惟得沙钱市买不售与百姓交鬭縦火肆掠土豪陈新率众围城杨惟忠部将胡友自外引兵破新于城下后稍得安既而金人破吉州还屠洪州
　　帝如浙西未至复如越州
　　帝初欲幸明州用吕颐浩计复还杭州乃下诏亲征百司有至曹娥江【其上流即剡溪自绍兴府嵊县流迳防稽县曹娥庙前因名曹娥江其下流亦曰舜江至三江口入海】者有至钱清堰【即钱青镇在绍兴府山隂县钱清江所经也以东汉太守刘宠受父老一钱事得名】者侍御史赵鼎力谏以为众寡不敌不若为避敌之计遂复诏百司回越州
　　知徐州赵立将兵勤王败金人于淮阴
　　立闻诏诸路以兵勤王乃将兵三万趋行在杜充承制以立知楚州金人闻立弃徐州将赴楚州乃以兵邀于淮阴立麾下劝立不如还保徐州立奋怒嚼其齿曰回顾者斩于是率众径进与金人遇转战四十里至楚州城下立中箭贯两颊口不能言以手指挥既入城休士而后防镞议者谓自燕山之役南北战争未有如此之鏖战者
　　以范宗尹参知政事赵鼎为御史中丞
　　二人皆尝建议避金人故遂用之
　　金乌珠渡江入建康杜充叛降金通判杨邦乂【字希稷吉水人】死之
　　时江浙倚重于充而充日事诛杀且无制敌之方及乌珠与李成合兵攻乌江充闭门不出统制岳飞泣谏请视师充不从乌珠遂乘充无备进兵取和州无为军遂由马家渡渡江破太平州充始遣都统制陈淬【字君锐莆田人】及飞帅师迎战王以军先遁淬败死诸将皆溃充兵亦散乌珠至建康守臣陈邦光户部尚书李棁迎降充渡江保真州诸将怨充严刻欲乘其败害之充闻不敢还营居长芦寺乌珠遣人说之曰若降当封以中原如张邦昌故事充遂降金通判杨邦乂独不肯屈膝以血大书裾曰宁作赵氏不为他邦臣乌珠使人诱以官终不屈大骂求死遂杀之【充至金尼玛哈薄其为人久之乃得仕】
　　帝奔明州
　　帝闻杜充叛降谓吕颐浩曰事迫矣若何颐浩遂进航海之防其言曰敌兵多骑必不能乘舟袭我江浙地热必不能久留俟其退去复还二浙彼出我入彼入我出此兵家之竒也帝然之遂如明州
　　盗桑仲据襄阳
　　初张浚承制以程千秋为京西制置使军襄阳千秋招降剧盗曹端桑仲未防疑仲有异命端图之端及千秋所部俱为仲所败千秋弃城自金州【注见前】入蜀仲遂据襄阳京西列城皆为仲所有【时有邵青者本五丈河舟人去为盗剽掠淮泗间又江淮宣抚司凖备将戚方拥众为盗犯镇江杀守臣胡唐老进破广徳军既而方为岳飞所败　降于张俊青后降而复叛聚其众于崇明沙刘光世令王徳讨之谍言贼将用火牛徳笑曰此古法也可一不可再命合军特满阵始交万矢齐发牛皆返奔贼众殱焉青自缚请罪徳献诸行在　广徳军宋置今安徽广徳州是崇明沙即今太仓州崇明县唐宋时叠涨三沙鼎立海中其东沙即旧县所治后已屡迁王徳字子华通远军热羊砦人】
　　韩世忠自镇江退守江阴【今常州府江阴县宋为江阴军】十二月金乌珠破临安遣兵渡浙追帝帝航于海
　　乌珠自建康趋广徳杀守臣周烈遂过独松闗【在杭州府余杭县西北独松岭上为江浙二境要隘】见无戍者谓其下曰南朝若以羸兵数百守此吾岂能遽度哉遂扺临安守臣康允之弃城走钱塘县令朱跸【湖州吉安人】死之乌珠闻帝在明州遣阿里富埓珲帅精骑渡浙追之帝乘楼船入海次于定海县【五代吴越置望海县宋太平兴国中改名定海即春秋甬东也注见前】留范宗尹赵鼎于明州以俟金又谓张俊曰若能捍敌成功当加王爵吕颐浩奏令从官以下各从便去帝曰士大夫当知义理岂可不扈从若然则朕所至乃同寇盗耳于是郎官以下多从卫越四日帝舟次昌国县【宋置明改为卫在今宁波府象山县西南】
　　江淮统制岳飞败金人于广徳
　　飞率所部自建康蹑金人于广徳境中六战皆捷擒金将王权俘首领四十余察其可用者结以恩义遣还令夜斫营纵火飞乘乱纵击大破之驻军钟村【在广徳州境】军无见粮将士忍饥秋毫无犯金所籍兵争降附之
　　金人破越州遂趋明州张俊使统制杨沂中迎战于高桥败之
　　阿里富埓珲入越州宣抚郭仲荀奔温州知府李邺降通判曾怘【守仲常巩之孙】死之富埒珲遂济曹娥江至明州西门之高桥张俊使统制刘保与战而败杨沂中等复殊死战沂中舍舟登岸知明州刘洪道帅州兵射其旁大破之杀数千人金使来召人至砦计事俊使小校往金人与语欲入越州请降俊拒之戒将士虑敌必再至下令清野多以轻舟伏弩闭闗自守
　　【庚戌】四年【金天防八年】春正月金人破明州屠其民遂袭帝于海帝走温州
　　是月朔西风大作金师乘之次日复攻明州张俊刘洪道坐城楼遣兵掩击杀伤大半金人奔北死于江者无数夜拔砦退屯余姚而遣人请济师于乌珠明日帝移次台州章安镇【本后汉县隋废为镇今曰章安市在台州府临海县西南】越四日乌珠遣兵与阿里富埓珲复攻明州张俊惧帅师趋台州刘洪道亦遁越九日金师乃入城屠其民乘胜破昌国县闻帝在章安以舟师追三百余里弗及提领海舟张公裕引大舶击郤之金人引还帝发章安如温州泊于港口【续纲目作帝闻明州破移次章安镇考宋史髙宗纪丙午帝次章安己未金破明州相距十有四日今依本纪次序改辑】
　　金罗索陷陜州知州事李彦仙死之
　　彦先在陜搜军实增陴濬隍益为战守备遣都领邵兴复虢州金将乌鲁来攻彦仙败之罗索闻之自蒲解率兵大至彦仙又大败之罗索仅以身免彦仙度金人必并力来攻即遣人求兵于张浚已而罗索果率折可求等众十万来分其军为十以正月旦为始日轮一军攻城期以三旬必拔彦仙意气如常数出兵与战既而食尽告急于浚浚檄曲端以泾原兵援之端素嫉彦仙不奉命浚曰金若下陜则全据大河且窥蜀矣乃出师至长安道阻不得进彦仙日与金战罗索竒其才诱啗百端彦仙悉斩其使力尽城陷彦仙投河死其属官居民无一人降者罗索怒尽屠之
　　金以韩企先【燕京人】为尚书左仆射兼侍中
　　时金方议礼制度企先博通经史知前代故事或因或革咸取折衷
　　二月河北盗郦琼【字国寳相州临漳人】降于刘光世
　　琼初宗泽泽死调戌滑州金人南下戍军乱杀其统制推琼为主琼因诱众勤王行收兵比渡淮有众万余至和州为金当海所败遂率众降于光世诏以为楚州安抚使
　　以卢益李囘权知三省枢密院事
　　御史张延夀论滕康刘珏不能忧国使太后涉险为敌人追迫遂俱免而以益囘代之
　　金人屠潭州
　　金既破江西诸郡乃引兵趣湖南遂陷潭州将吏王暕刘价赵聿之战死向子諲【字伯恭敏中元孙】率兵夺门而出金兵遂大掠屠其城而去
　　金乌珠引兵北还
　　乌珠还临安纵火焚掠以辎重不可遵陆取道秀州而北【金游骑至平江周望奔太湖知府汤东野弃城遁乌珠入城縦火焚掠死者五十万乌珠遂入常州镇江府既而侍御史沈与求论望罪谪连州安置　沈与求字必先湖州徳清人】
　　金人入东京
　　权留守上官悟出奔为盗所杀自是四京皆没于金
　　鼎州人钟相作乱寻伏诛其党杨太复叛
　　金人去潭州羣盗大起相尝以左道惑众因结集勇壮以捍敌为名自称楚王改元天载攻陷澧州既而孔彦舟击相【时彦舟初降】擒送行在诛之其党杨太复聚众于龙阳【三国吴县今属常徳府】太又名么盖楚人谓年少者为么云【后太众日盛自称大圣天王立种相少子子仪为太子大以下皆臣事之】
　　三月遣使迎隆祐太后于防州
　　帝为辅臣曰朕初不识太后自迎至南京爱朕不啻已出今在数千里外兵马惊扰当即奉迎以惬朕朝夕慕念之意遂遣卢益及辛企宗潘永思等奉迎于防州
　　夏四月金人入潼闗曲端使吴玠拒于彭原【在庆阳府宁州故彭原县西南寰宇记隋因原名县】败绩端走还泾原【宋史曲端传作泾州考宋泾原路治泾州端退还本镇故宋史与纲目互举言之】
　　金罗索既破陜遂长驱入闗攻环庆曲端遣吴玠拒于彭原而自将屯邠州玠先击金人败之萨里罕惧而泣【金人目之日啼哭郎君】罗索整军复战玠军败绩端退屯泾原金乘胜焚邠州玠怨端不为援大骂之由是二人有隙金人虽胜玠以端全军退去且时方盛暑遂复还河东
　　帝还越州
　　金人退帝将西还召羣臣议驻驆之所吕颐浩曰将来宜驻浙右徐图入蜀范宗尹曰若便入蜀恐两失之据江表而图闗陜则两得之帝曰善遂发温州至越州下诏亲征巡幸浙西寻升越州为绍兴府
　　韩世忠邀击金乌珠于江中大败之走建康复引兵袭世忠世忠败绩乌珠遂趋江北
