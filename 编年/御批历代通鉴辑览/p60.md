<!-- { "loadSidebar": true } -->
　　相国何病上亲自临视因问曰君即百嵗后谁可代君对曰知臣莫若主上曰曹参何如何顿首曰帝得之矣臣死不恨七月卒【何买田宅必居穷僻处为家不治垣屋曰令后世贤师吾俭不贤毋为势家所夺】参闻何卒告舎人趣治行曰吾且入相居无何果召参【参去属其后相曰以齐狱市为寄慎勿扰也后相曰治无大于此者乎参曰狱市所以并容也今扰之奸人安所容乎吾是以先之】始参防时与萧何善及为将相有隙至何且死所推贤惟参参代何为相国举事无所变更一遵何之约束择郡国吏长大【取年长大也】讷于文辞谨厚长者即召除为丞相史史言文刻深欲务声名輙斥去之【日夜饮醇酒卿大夫以下吏及賔客见参不事事皆欲有言至者参輙饮以醇酒莫得开説】见人有细过掩匿覆盖之府中无事子窋为中大夫帝怪参不治事使窋私问之参怒笞窋曰趣入侍天下事非若所当言也至朝时帝让参曰乃者我使谏君也参免冠谢曰陛下自察圣武孰与髙帝上曰朕安敢望先帝曰臣孰与萧何贤上曰君似不及也参曰陛下言是也髙帝与萧何定天下法令既明今陛下垂拱参等守职遵而勿失不亦可乎帝曰善
　　【己酉】三年春与匈奴和亲
　　匈奴冒顿寖骄为书遗太后辞极防嫚后怒议斩其使发兵击之樊哙曰臣愿得十万众横行匈奴中季布曰哙可斩也前匈奴围髙帝于平城汉兵三十二万哙为上将军不能解围天下歌之曰平城之下亦诚苦七日不食不能彀弩今歌唫未絶伤痍甫起而哙欲摇动天下妄言以十万众横行是面谩也且匈奴即善言不足喜恶言不足怒也太后曰善令报书逊谢遗以车马冒顿复使来谢曰未尝闻中国礼义陛下幸而赦之因献马遂和亲【以宗室女为公主嫁之】
　　夏五月立闽越君摇【勾践之裔与无诸同姓】为东海主
　　摇与无诸俱率百越之众从诸侯入秦髙祖已王无诸【在五年事见前】至是更举越功乃立摇为东海王都东瓯【今浙江温州府永嘉县西南有东瓯城摇所都世号曰东瓯王】
　　【庚戌】四年冬十月立皇后张氏
　　后帝姊鲁元公主女也太后欲为重亲故以配帝
　　春正月举民孝弟力田者复其身
　　三月帝冠赦天下
　　除挟书律【张晏曰秦律敢有挟书者族】
　　立原庙【师古曰原重也先已有庙今更立之故云重也】
　　帝以朝长乐宫【太后居长乐】数跸烦民乃筑复道武库南叔孙通谏曰此髙帝月出游衣冠【师古曰从髙帝陵寝出衣冠游于髙庙月一为之】之道也子孙奈何乗宗庙道上行哉帝惧曰急壊之通曰人主无过举今已作百姓皆知之矣愿陛下为原庙于渭北衣冠月出游之益广宗庙大孝之本乃诏有司立原庙【帝常出逰离宫通曰古者有春尝菓方今撄桃熟可献宗庙上许之诸菓献由此兴】
　　宜阳【注见前】血
　　【辛亥】五年冬雷桃李华枣实
　　夏大旱
　　江河水少谿谷水絶
　　秋八月相国平阳侯曹参卒【諡曰懿】
　　参为相三年卒百姓歌之曰萧何为法较若画一曹参代之守而勿失载其清静民以宁壹
　　【壬子】六年冬十月以王陵为右丞相陈平为左丞相夏留侯张良卒【諡曰文成】
　　良常谢病辟谷学道欲轻举髙帝崩吕后徳良乃彊食之曰人生一世间如白驹之过隙何自苦如此良不得已彊聴食至是卒【良亡岀下邳时逰北上遇一老父出一编书曰读是则为王者师后十年兴十三年见我济北谷城山下黄石即我已后十三嵗从髙帝过济北果得谷城山下黄石取而寳祠之及良死并葬黄石】
　　以周勃为太尉
　　勃为人木彊敦厚髙帝以为可属大事前已迁太尉击陈豨既定燕归髙帝已崩以列侯事上至是更置太尉官【汉初太尉官不常设】以勃为之
　　【癸丑】七年春正月辛丑朔日食
　　夏五月丁夘日食既
　　秋八月帝崩
　　太后使吕台【周吕侯泽之子】吕产【台之弟】将南北军【汉卫宫之兵在城内者为南军宫卫主之京城之军则为北军京中尉主之】
　　帝崩太后哭而泣【泪也】不下留侯子辟疆【年十五为侍中】谓陈平曰太后独有帝今哭而不哀君知其解未平曰何解辟疆曰帝无壮子太后畏君等今请拜吕台吕产为将居南北军诸吕皆居中用事则太后心安君等幸脱祸矣从之太后哭乃哀吕氏权由此起
　　九月葬安陵【在咸阳县东北去长陵十里汉置县晋废】
　　【史臣曰孝惠内修亲亲外礼宰相可谓寛仁之主遭吕太后亏损至徳悲夫】
　　太子即位太后临朝称制【师古曰制非皇后所得称今太后行天子事故曰称制】张皇后无子太后使阳为有身取后宫美人子名之杀其母以为太子至是即位
　　【甲髙皇后吕氏元年　汪克寛书法曰既有少帝曷为寅以髙皇后之年纪之少帝他人子而吕后则汉太后也故以吕氏纪元不以他人子乱正统也然则曷为不于嵗下大书女后称制天下之大变故特变例书之】冬十一月太后吕氏以王陵为帝太傅陈平为右丞相审食其为左丞相任敖【沛人】为御史大夫
　　太后欲立诸吕为王王陵曰髙帝刑白马而誓曰非刘氏而王者天下共击之陈平周勃曰髙帝定天下王子弟今太后称制王诸吕无所不可【及退陵让平勃曰始与髙帝啑血盟诸君不在耶今欲阿意背约何面目见髙帝地下乎平勃曰面折廷争臣不如君全社稷定刘氏之后君亦不如臣】于是太后以陵为帝太傅实夺之相权陵遂谢病免【杜门竟不朝请十年而薨】乃以平为右丞相【吕嬃以平前执樊哙数谗之曰平为丞相不治事日饮醇酒戯妇人太后不聴太后多立诸吕为王平伪聴之】审食其为左丞相【食其沛人楚取太上皇吕后为质食其以舎人从得幸于太后及为相不治事监宫中如郎中令公卿百官皆因决事】太后又怨赵尧【为定赵王如意之防事见前】乃扺尧罪上党守任敖常有徳于太后【敖初为沛狱吏髙祖常避吏吏系吕后遇之不谨敖怒撃伤主太后吏故徳之】遂以为御史大夫
　　太后追尊父吕公为宣王兄泽为悼武王
　　欲以王诸吕为渐也
　　春正月除三族罪妖言令二月置孝弟力田二千石者一人
　　夏四月太后立张偃为鲁王
　　鲁元公主卒封公主子偃为王諡公主曰鲁元太后
　　太后封山朝武为列侯立彊为淮阳王不疑为恒山【今直正定府汉恒山郡避文帝讳改常山】王
　　皆他人子太后名之为孝惠子【彊立五年卒以武为淮阳王】
　　太后立吕台为吕王
　　太后使大谒者张释风大臣大臣乃请割齐之济南郡为吕国立台为王明年卒【諡曰肃子嘉嗣】
　　秋桃李华
　　【乙夘】二年春正月地震武都道山崩【汉书地理志县有蛮夷曰道武都本羌地故城在今甘肃阶州成县西】
　　夏五月太后封齐王【名襄悼惠王肥之子】弟章为朱虚【汉县故城在今山东青州府临朐县】侯
　　令章入宿卫以吕禄女妻之【后太后复以章弟兴居为东牟侯入宿卫】
　　六月丙戌晦日食
　　秋七月恒山王不疑卒太后立襄成侯山为恒山王更名义
　　【丙辰】三年夏江汉水溢
　　流四千余家是秋伊洛汝水皆溢
　　秋星昼见
　　【丁巳】四年夏四月太后封女弟嬃为临光侯
　　太后废少帝幽杀之五月立恒山王义为帝以朝为恒山王
　　少帝自知非皇后子乃出言曰后杀吾母我壮即为变太后幽之永巷中谓羣臣曰帝病乆迷惑昏乱不能治天下其议代之羣臣顿首奉诏遂废杀之立义为帝更名宏不称元年以太后制天下事故也
　　【戊午】五年春南越王佗反
　　时有司请禁粤关市铁器佗曰髙皇帝立我通使物今髙后聴谗臣别异蛮夷隔絶器物此必长沙王计欲倚中国击灭南海并王之自为功也乃自号为南越武帝发兵攻长沙败数县而去
　　【己未】六年冬十月太后废吕王嘉立台弟产为吕王春星昼见
　　【庚申】七年春正月太后幽杀赵王友
　　友以诸吕女为后弗爱女怒去谗之太后曰王言吕氏安得王太后百嵗后吾必击之太后召友至邸令卫守之友饿而作歌遂幽死
　　己丑日食昼晦
　　太后见日食恶之曰此为我也
　　二月太后徙梁王恢为赵王吕王产为梁王立太为济川【胡三省注济川济南济北之地割齐封之时太年幼未尝之国】王
　　产不之国为帝太傅太亦太后所名孝惠子也
　　太后封营陵【即营邱注见前】侯泽为琅邪【注见前】王
　　泽髙祖从祖昆弟其妻吕嬃女也齐人田生为之説大谒者张释曰诸吕之王也大臣未服今营陵侯泽诸刘长为大将军王之诸吕益固矣张释言之乃割齐之琅邪郡封泽为王【田生与琅邪王之国劝急行勿留出关太后果使人追之已出使遂还】
　　赵王恢自杀太后立吕禄为赵王
　　太后以吕产女为赵王恢后王有爱姬王后酖杀之王悲愤自杀太后以为用妇人故自杀无思奉宗庙礼废其嗣【使使告代王恒欲徙王赵代王谢愿守代边】乃立兄子禄为赵王【是时诸吕擅权用事朱虚侯章年二十有气力忿刘氏不得职尝入侍燕饮太后令为酒吏章自请曰臣将种也请得以军法行酒太后曰可酒酣章请言耕田太后曰试为我言田意章曰深耕穊种立苖欲疏非其种者鉏而去之太后黙然顷之诸吕有一人醉亡酒章追防剑斩之还报太后左右皆大惊业已许其军法亡以罪也自是诸吕惮之陈平患诸吕力不能制尝燕居深念陆贾徃直入坐而平不见贾曰何念之深也平曰生揣我何念贾曰足下极富贵无欲矣不过患诸吕少主耳平曰然奈何贾曰天下安注意相天下危注意将将相和调则士豫附天下虽有变权不分为社稷计在两君掌握耳君何不交驩太尉因为平画吕氏数事平用其计两人深相结吕氏谋益衰】
　　秋九月燕王建卒太后杀其子国除
　　【辛酉】八年冬十月太后立吕通【台之子】为燕王
　　夏江汉水溢
　　流万余家
　　秋七月太后吕氏崩遗诏产为相国禄女为帝后审食其为帝太傅
　　先是太后祓还过轵道【注见前】见物如苍太撠【谓拘持之也】太后掖忽不复见卜之云赵王如意为遂病掖伤病甚乃令禄为上将军居北军产居南军诫曰吕氏之王大臣弗平我崩大臣恐为变必据兵卫宫慎勿送防为人所制七月崩于未央宫
　　齐王襄发兵讨诸吕相国产使大将军灌婴击之婴屯荥阳与齐连和
　　诸吕欲为乱未敢发朱虚侯以吕禄女为妇知其谋乃隂令人告其兄齐王襄令发兵西已为内应以诛诸吕立齐王为帝于是齐王悉发国中兵使内史祝午【黄帝之后封祝以国为氏】绐琅邪王泽【午谓琅邪王曰吕氏为乱齐王发兵欲西诛之齐王自以年少不习兵事愿举国委大王请大王幸之临淄与齐王计事琅邪王信之西驰见齐王齐王因留之而使午至琅邪国】发其兵并将之西攻济南【本齐郡太后割以为吕国】遗诸侯王书陈诸吕罪曰寡人率兵入诛不当为王者产禄闻使大将军灌婴将兵击之婴至荥阳谋曰诸吕欲危刘氏今我破齐还报是益吕氏资也乃留兵屯荥阳使人谕齐王与连和以待吕氏变共诛之王乃还兵西界待约
　　九月太尉勃丞相平朱虗侯章诛产禄及诸吕齐王灌婴兵皆罢
