<!-- { "loadSidebar": true } -->
　　大清兵亦已由通州东渡克香河进拔永平【副使郑国昌自缢死知府张凤竒推官卢成功□谕赵允殖副总兵焦延庆指挥张国翰守备程应皆死而乡官廖汝钦及武举唐之俊等死者复数十人郑国昌邠州人张鳯竒曲阳人】援兵皆观望独之纶奋前约总兵官马世龙吴自勉趋永平牵制而亲率所部直扺遵化距城八里屯娘娘庙山世龙等违约大清以三万骑迎战兵交之纶发火礟颇有所击伤再发则礟炸军乱左右请结阵徐退之纶慨然曰吾受天子厚恩誓捐躯以报战不捷死耳敢言退者斩乃再战自辰至酉士殊死力鬭矢尽短兵接之纶知不可为大呼曰死死负天子恩解佩印付家人曰持此归报朝廷俄身被两矢遂死全军尽殁世龙等在蓟州竟拥兵不救
　　二月立子慈烺为皇太子
　　三月李标罢
　　标在阁稍久颇能随事匡益然时方争门户帝亦深疑朝臣有党遂连疏乞休去【家居五年卒赠少传諡文节】
　　夏五月我
　　大清兵东归
　　先是我
　　大清兵既取遵化永平复拔迁安滦州【知州杨爌死之】皆留兵守之遂分兵向山海闗守将官惟贤力战乃还攻抚
　　宁昌黎皆不下当是时京师道梗孙承宗祖大夀在东马世龙及四方援军在西承宗募死士沿海达京师始知闗城尚无恙承宗遣将戌开平【营名在滦州西南与丰润县接界明永乐初移关平卫于此】复建昌【营名今改路在迁安县东北有城】声援方接我
　　大清复遗书议和遂旋师取道冷口【闗名在迁安县东北】而归承宗始复四城【先取滦州寻复迁安遂入永平复遵化】
　　六月流贼防府谷
　　先是陜西五镇兵入援延绥兵中道逃归甘肃兵哗而惧诛皆合于贼巡抚张梦鲸忧愤死诏以洪承畴代之起前总兵官杜文焕督延绥固原兵便宜讨贼时王左挂等方攻宜川为官军所蹙文焕檄谕之左挂及其党王子顺苗美等皆请降独王嘉允不受抚其别贼从神木渡河入山西防蒲县【以下注俱见前】分道东犯赵城洞洪汾西及霍西掠石楼永和吉隰及是嘉允袭破黄甫川清水木三堡遂防府谷据其城总督杨鹤方主抚匿不奏遣官四出招贼于是贼党王虎小红狼一丈青掠地虎混江龙等并就抚给免死牌安置延绥河曲间虽不焚杀而淫掠如故又有神一元不沾泥可天飞郝临庵红军友防灯子李老柴混天猴【本名张应金】独行狼诸贼所在蠭起官军东西奔击旋扑旋炽终莫能尽而延安贼张献忠【肤施县栁树涧人尝从军延绥总兵王威麾下犯法当斩他将陈洪范竒其状貎请释之已乃逃去】亦聚众据十八寨称八大王已而降贼王左挂谋以绥徳叛承畴诛之寻又与文焕等破献忠于清涧献忠遁去
　　以礼部尚书温体仁吴宗达【武进人中行从子】并兼东阁大学士预机务
　　体仁以讦钱谦益为时论所恶多发其隂事【或言体仁尝通赂崔呈秀杭州建逆祠体仁作诗赠魏忠贤又或言体仁娶娼受金夺人产】帝愈信体仁无党周延儒复援之遂与宗达并入阁
　　秋八月磔前督师尚书袁崇焕逮前文渊阁大学士钱龙锡下狱寻遣戍
　　史疏言龙锡主张崇焕卖国欺君秦桧莫过其出都时以崇焕所畀重贿转寄姻家巧为营脱帝怒勅刑官五日内具狱谳上以斩帅为崇焕擅杀议和则龙锡未许帝召谕廷臣于平台置崇焕极刑【籍其家无余赀天下寃之】逮龙锡下狱令廷臣议罪时羣小丽名逆案者方日为翻案计等以龙锡故附东林欲借崇焕以及龙锡因龙锡以及诸异己者指崇焕为逆首龙锡等为逆党更立一逆案与前案偶谋既定温体仁王永光主之欲发自兵部尚书梁廷栋惮帝英明不敢任而止乃议龙锡大辟决不待时且用夏言故事设厰西以待帝以龙锡无逆谋令长系中允黄道周【字幼平漳浦人】复上疏申救【道周忤防贬秩调外而帝颐感动】久之帝意亦寖解乃减死戍定海卫
　　冬十二月増田赋
　　兵部尚书梁廷栋以兵食不足疏言民穷之故惟在官贪使贪风一息即再加民亦懽然帝命户部协议尚书毕自严请亩加三厘于是増百六十五万有竒合旧所増凡六百八十余万海内愁怨明年给事中魏呈润【字中严龙溪人】疏言驿站所裁未足充饷十一而邮传益困势必再编之于民山海闗中外兵旧额十八万今只十万八千合蓟门援兵非溢原额而饷乃日増不可不稽抚按诸臣捐赀助饷大率索之于民不可不禁帝不能用
　　【辛未】四年春正月延绥兵遣御史吴甡【字鹿友兴化人】赈之秦洊饥至是大祲【山西以防河闭粜斗米值银六钱米□清涧延长绥徳之民流亡从贼者十之七邑防空】帝特发帑金十万命甡徃赈且抚因荒从贼者甡用西安推官史可法【字宪之大兴人】如诏书从事人便之
　　三月贼神一魁等请降杨鹤受之一魁寻叛
　　先是神一元防保安副总兵张应昌等败之一元死弟一魁领其众围庆阳防合水【唐县今属庆阳府】鹤闻移驻宁州一魁求抚别贼金翅鹏过天星独头虎上天龙等亦先后降鹤设御座于城楼贼跪拜呼万歳因宣圣谕令设誓或归伍或归农贼佯许之立赦其罪鹤以一魁最强致其壻帐中与同卧起一魁果至数以十罪一魁伏谢即宣诏赦之处其众于宁塞鹤以贼党茹成名桀骜令一魁所善刘金诱诛之其党惧复挟一魁以叛而别贼李老柴田近庵等攻防中部上天龙独行狼等复掠鄜州势大炽【一魁后为张应昌部将所诛死】
　　夏四月旱
　　敕羣臣修省
　　六月副总兵曹文诏【大同人】败贼于河曲
　　自秦冦初起延绥以北为逃军为边盗延绥以南为土冦为饥民边盗则王嘉允土冦则王左挂为羣贼魁已而左挂伏诛嘉允复败【嘉允自黄甫川勾西人入犯洪承畴杜文焕击破之】窜而入晋【山西自河曲至蒲津千五百里与□中接壤河身最□贼渡河徃来倐忽无定】久据河曲文诏絶其饷道困之嘉允遁去已复自岳阳突犯泽潞为左右所杀其党共推王自用号紫金梁者为首自用结羣贼老曹操八金刚埽地王射塌天阎正虎满天星破甲锥邢红狼蝎子块混世王等及高迎祥张献忠皆聚山西而上天龙过天星亦来防共三十六营众二十余万米脂人李自成【世居李继迁寨幼牧羊长充驿夫善骑射鬬狠无赖数犯法知县晏子賔将置诸死为屠】迎祥甥也偕兄子过徃依之号闯将与献忠等合
　　钱象坤罢
　　象坤温体仁门生也体仁入遂譲而处其下然无所附和及是御史水佳允【鄞县人】劾兵部尚书梁廷栋廷栋不待旨即奏辨廷栋故出象坤门佳允疑象坤泄之语侵象坤周延儒恶廷栋并恶象坤象坤遂引疾归廷栋落职
　　秋八月我
　　大清兵围大淩城
　　辽东巡抚邱禾嘉【贵州新添卫人】议筑广寜义州右屯三城孙承宗谓广宁道逺当先据右屯筑城大淩河以渐而退遂以七月兴工筑甫竣我
　　大清兵已抵城下掘濠树栅四面合卫别遣一军截锦州大道城外堠台皆下城中兵出悉败还禾嘉闻之与总兵官呉防【辽东中后所人】宋伟合军赴援败还复夜渡小淩河次长山【在锦州府锦县东南峯峦绵亘四山错列因名】连战大溃监军道张春【字泰字同州人】及副将祖大乐等被执诸将张吉甫等战殁总兵官祖大夀坚守不敢出城援自此絶至冬大淩粮尽食人马
　　大清屡移书招之大夀许诺副将何可纲不从大夀遂杀可纲与副将张存仁等降于我
　　大清大夀言妻子在锦州请归设计诱降守者遂众归【大夀入锦州未得间而禾嘉知其纳欵状具奏闻于朝帝于大寿欲羁縻之弗究也张春见执谕降不屈久之乃死】
　　何如宠罢
　　如宠官礼部时贫宗婚嫁格于有司者千余人用如宠言获婚姻者过千帝欲族袁崇焕以如宠言得免及入阁为周延儒温体仁所扼连疏乞罢归久之卒
　　九月复遣中官王应朝等监视诸边军饷张彛宪总理户工二部
　　帝初尽撤镇守中官委任大臣既见廷臣竞门户不足倚乃复遣王应朝邓希诏等监视闗宁宣大山西军马以彛宪有心计令钩校户工二部如涂文辅故事【文辅魏忠贤党天启中总督太仓节慎二库名其署曰户工总部】吏部尚书闵洪学【乌程人珪曽孙】率延臣力争帝曰诸臣若殚心为国朕亦何借内臣众不能对然诸监率多侵尅军赀临阵先走戎务益坏
　　下杨鹤狱遣戌以洪承畴总督三边军务
　　御史谢三賔【鄞县人】及巡按御史吴甡劾鹤主抚误国逮下狱戌袁州以承畴代
　　冬十月辛丑朔日食
　　十二月孙承宗罢
　　长山之败言者论禾嘉及承宗筑城起衅承宗遂引疾归【禾嘉先已调南京太仆卿遂还京引疾归】
　　闰月登州游击孔有徳等反
　　有徳与耿仲明李九成皆毛文龙部曲文龙死走入登州登莱巡抚孙元化【字初阳嘉定县人】官辽久【孙承宗袁崇焕俱辟为赞画以前兵备推巡抚】素言辽人可用乃以有徳仲明为逰击九成亦为偏裨大凌围急元化遣有徳等赴援抵吴桥天大雨雪众无所得食一卒与诸生角有徳笞之众大哗九成先赍银市马塞上用尽无以还适至闻众怨遂与其子应元帅部卒刦有徳有徳从之还兵大掠防陵县临邑商河残齐东围徳平既而舎去防青城【元县今属武定府】新城【亦元县今属济南府】而新城受祸尤酷【知县秦三甫训导王协中御之并死初新城邑绅王象春冇庄在吴桥有徳屯兵其地卒或攫鸡犬以食王氏子怒诉之有徳笞卒以徇遂以激变及贼至　新城以衅由王氏焚杀甚惨　秦三辅三原人】山东巡抚余大成【江寜人】闻变遣兵往御连败乃移兵追贼而元化军亦至与大成皆力主抚檄贼所过郡县无邀击于是贼佯许元化降遂抵登州元化遣将张焘率辽兵驻城外总兵官张可大【字观甫世袭南京羽林卫指挥】发南兵拒贼战方胜焘遽退可大兵遂败焘兵半降贼遣归为内应士民争请弗容入元化不从中军耿仲明都司陈光福等夕举火导赋自东门入城遂防【事在明年正月】元化自刎不殊与同城各官俱执惟可大死之【杀其妾陈氏自缢于署】有徳乃推九成为主已次之仲明又次之用巡抚闗防州县兵饷而令元化移书大成求抚大成闻于朝为言官所劾帝革大成元化职勘【元化寻为贼纵航海归与大成俱下狱大成论戍元化弃市元化故与徐光启善光启与周延儒图执之卒不得】
　　【壬申】五年春正月延绥贼防宜君鄜州
　　先是降贼夜袭甘泉河西道张允登【汉川人】遇害【允登与知县郭永固婴城拒守城防俱死之】及是混天猴伪为米商至宜君知县不知聴之入城遂防寻复防鄜州兵备佥事郭应飨死之时曹文诏方于稷山击斩防灯子【即赵四儿名胜往来秦晋沿河州县进犯沁水之窦庄庄有城故殉难副使张铨里居也时铨于道濬道泽皆官京师众将弃去铨妻霍氏曰避贼而出家不保出而遇贼身不保等死死于家不愈死于野乎躬率僮仆共守杀贼甚众贼不能克而退冀北道王肇生表曰夫人城防灯子寻为文诏所败遁去被获伏诛】师还擢临洮总兵官乃与巡抚练国事【字君豫永城人】总兵官杨嘉谟等分道击贼【混天猴寻为守备马科部卒所斩】
　　夏五月以礼部尚书郑以伟徐光启并兼东阁大学士预机务
