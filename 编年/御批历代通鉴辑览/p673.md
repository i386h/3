<!-- { "loadSidebar": true } -->
　　自成将至大同廵抚卫景瑗【字仲玉韩城人】不知瓖已降贼歃血要与共守瓖讹言谓廵抚秦人将应贼代州王果疑之不与相见及自成至瓖开门迎降自成杀代王传防【简王桂十世孙】宗室殆尽景瑗被执自成欲官之景瑗防地以头触阶石血淋漓寻自缢死贼叹为忠臣而去【分廵副使朱家任尽驱妻妾子女入井而已从之一家死者十六人督储郎中徐有声山隂知县李倬亦死之　朱家仕河州人徐有声金坛人李倬陜西人】至宣府杜勲蟒玉鸣驺郊迎三十里外廵抚朱之冯【字乐三大兴人】登城誓守将士皆散走嘿无应者之冯抚膺叹曰不意人心至此俄贼入城之冯南向叩头缢死城楼下【同时死难者督粮通判朱敏泰诸生姚时中投缳死副将寗龙駡贼死系狱总兵宫董用文副将刘元卿及里居知县申以孝并不屈死其他妇女死义者十余人】
　　蒋徳璟罢
　　李建泰自保定疏请南迁帝召廷臣于平台谕曰国君死社稷朕将焉往徳璟与少詹事项煜请命太子往江南帝不答给事中光时亨追论练饷之害徳璟拟防有向来小人倡为练饷致民穷祸结等语帝不悦责其朋比罢之【徳璟移寓外城无何都城陷得逸去而李建泰在保定贼亦寻至其部下为贼内应城遂陷知府何复同知邵宗元御史金毓峒及中官方正化郷官张罗俊等皆不屈死建泰竟降贼】
　　封总兵官吴三桂唐通左良玉黄得功俱为伯
　　李自成犯居庸守将唐通太监杜之秩以闗降
　　通先以兵入卫命与杜之秩同守居庸已而自成至通与之秩俱降贼遂入闗陷昌平焚十二陵总兵官李守鑅力战死始自成欲知京师虗实往往遣其徒辇重赀贾贩都市又令充部院掾吏探刺机密朝廷有谋议千里立驰报及是昌平已陷兵部发骑侦探辄被勾去无一还者贼游骑至平则门都人犹未知也帝召问羣臣莫对有泣者顷之贼环攻九门门外先设三大营贼至悉降守陴者寥寥益以内侍内侍专守城事百司皆不敢问丙午【十八日】自成设座彰仪门外降贼太监杜勲侍呼城上人请入城见帝监视太监曹化淳等缒之入内勲盛称贼势请帝自为计帝怒叱之出手书亲征诏召驸马都尉巩永固【字洪图宛平人尚光宗女乐安公主】以家丁防太子南行永固叩头曰亲臣不藏甲臣安敢有家丁相向涕泣而已
　　京师陷帝崩于煤山
　　杜勲既叱出曹化淳等复缒之下城勲顾谓曰吾辈富贵固在也及日晡化淳遂啓彰仪门贼尽入帝出宫登煤山望见烽火彻天叹息曰苦我民耳徘徊久之还宫命分送太子永定二王于周奎田宏遇【陜西人田贵妃父时贵妃已卒】第以劒斫长平公主叹曰汝何故生我家【太子投奎家不得入匿侍奄外舎后为奄献于自成永定二王亦被执皆不屈自成羁之宫中寻封太子为宋王挟之西去不知所终长平公主絶而复苏至本朝顺治二年命前所选驸马周显复尚故主土田邱第赐予有加主涕泣逾年病卒】趣皇后自尽后即承防自经又斫杀妃嫔数人翌日昧爽内城亦陷鸣钟集百官无至者帝乃复登煤山书衣襟为遗诏曰朕凉徳藐躬上干天咎致逆贼直逼京师皆诸臣误朕朕死无面目见祖宗自去冠冕以髪覆面任贼分裂无伤百姓一人以帛自缢于山亭遂崩太监王承恩缢于侧李自成氊笠缥衣乘乌驳马入承天门伪丞相牛金星尚书宋企郊【干州人以吏部员外郎家居降贼】等骑而从登皇极殿下令大索帝后期百官三日朝见已知帝后崩自成命以宫扉载出盛桞棺置东华门外百姓过者皆掩泣【寻迁殡昌平州州之士民率钱募夫葬之田妃墓内靳蓬藋而封之一切简率　田妃墓在鹿马山妃前率葬此】时羣臣殉难者文臣则大学士范景文【景文趋至宫门遇宫人曰驾出矣复趋朝房贼已塞道从者请易服还邸景文曰驾出安归赴双塔寺旁古井死其妾闻之即自经死　本朝赐諡文忠】尚书倪元璐【元璐闻难北向拜父南向拜母自缢而絶一门殉节者十三人　本朝赐諡文正】左都御史李邦华【邦华走文丞相祠北向再拜三揖信国作絶命词自经此　本朝赐諡忠肃】协理京营兵部右侍郎王家彦【城陷家彦向阙叩头投城下不死緼于民舎而絶　本朝赐諡忠谷　家彦字闻美莆田人】刑部右侍郎孟兆祥【兆祥奉命守正阳门贼至自缢门下子进士章明亦缢死兆祥妻吕氏章明妻王氏亦同日并缢　本朝赐兆祥諡忠靖章明諡贞孝　兆祥字允吉交河人】左副都御史施邦曜【邦曜闰城陷自缢仆觧之复苏邦曜叱曰若知大义母阻我死遂仰药而絶本朝赐諡忠愍　邦曜字尔韬余姚人】大理寺卿凌义渠【义渠闻难以首触柱流血被面乃取平生所阅书尽焚之曰无被贼手污也服绯正笏向□拜后南向稽首作书辞父阖户自经本朝赐諡忠介　义渠字騣甫乌程人】太常少卿吴麟徴【麟徴奉命守西直门贼诈为勤王兵请入中官欲纳之麟徴不可以土石塞其门募死士缒城袭击多所斩获及城陷入道旁祠作书诀家人自经死　本朝赐諡忠肃　麟征字圣主海盐人】右庶子周鳯翔【都城陷或有传帝南幸者鳯翔趋入朝见魏藻徳陈演等羣入而自成方据御座鳯翔至殿前大哭急从左掖门出贼亦不问归至邸作书辞二亲题诗壁间自经死　本朝赐諡文忠　鳯翔字仪伯山隂人】左谕徳马世竒【城陷世奇方早食投筯起□帝安在或言已出城明日知帝崩东宫二王被执作书别母肃衣冠捧所署司经局印望阙再拜自经妾李氏朱氏并先缢死　本朝赐諡文肃】左中允刘理顺【城陷理顺与妻万氏妾李氏子孝亷并婢仆十八人阖门缢死羣盗多中州人闻其死入唁曰此吾乡之刘状元也居乡多厚徳何遽死罗拜号泣而去　本朝赐諡文烈　理顺字复礼县人】检讨汪伟【京城陷伟语继妻耿氏善抚幼子耿泣日我独不能从公死乎因以幼子属其弟衣新衣上下缝引刀自到不死复投缳而絶伟欣然曰是成吾志移其尸于堂援笔书于壁曰日讲官翰林院捡讨汪伟同继妻耿氏死节处乃自经本朝赐諡文毅　伟字叔度休宁人】太仆寺丞申佳允【佳允出近畿阅马闻李自成破居庸关流涕曰京师必不守矣疾驰入都贻子涵光书曰吾受国恩当以死报城陷冠帯辞母防马至王恭厰将投井从者持之下马旁见灌畦巨井急跃入仆号呼欲出之佳允亦呼曰告太安人有子作忠臣勿过伤也遂死　本朝赐諡端愍　佳允字孔嘉永年人】给事中呉甘来【甘来闻变疾走皇城不得入返作絶命词尽取疏草焚之曰贼寇纵横徒持议论无益毫末留之罪弥大正衣冠北向拜投缳死　本朝赐諡庄介　甘来字受和江西新昌人】御史王章【章与给事中光时亨守阜成门贼入城时亨要章走俄贼突至疾呼下马时亨仓皇下跪乞降章骂贼不顾贼攒槊刺死本朝赐諡节愍　章字汉臣武进人】　陈良谟【良谟母老已求有子而妾时氏方□乃谓之曰吾且死汝幸妊身急归父母家时泣曰公殉国妾不当殉公耶倘不幸有他不如无子良谟曰能如是乎时乃先就缢既死良谟整衣冠望□拜亦自缢　本朝赐諡恭防良谟字士亮鄞人时氏京师人】陈纯徳【奉命督学畿辅因贼警还都及城陷恸哭作书别父母遂自经福王时諡恭节纯徳字静生零陵人】　赵譔【廵视中城城陷骂贼被杀】兵部郎中成徳【徳闻帝崩恸哭持鸡酒奔奠梓宫前触地流血贼露刃胁之不为动奠毕归家有妹年二十余因家难未嫁徳顾之曰我死汝何依妹请先死徳称善哭而视其缢继室霍氏请继之徳痛不及视入别其母哭尽哀出而自缢母见子女及子妇皆死亦投缳死阖门死难　本朝赐諡恭愍　徳字元升霍州人】郎中周之茂【需次都下贼搜得之不屈被害　之茂字松如黄麻人】吏部员外郎许直【直闻帝崩一恸几絶客以七十老父为觧直曰不死辱及所生乃作书寄父赋絶命诗六章阖户自经死　本朝赐諡忠愍　直字鲁若如臯人】兵部员外郎金【廵视皇城京师陷恸哭急趋入朝见宫人狂奔出知帝已崩觧牙牌北向四拜投金水河从者力挽之怒奋臂跃入死母章妻王弟錝并同日死　本朝赐諡忠防　字伯玉武进人占籍顺天之大兴】员外郎寗丞烈【管太仓银库城陷自经于官廨　丞烈字飬纯大兴人】中书宋天显【被执自经　天显松江茟亭人】光禄寺署丞于腾云【贼至语其妻曰我为朝臣汝亦命妇不可□贼夫妇并衣命服从容自缢　腾云顺天人】兵马司指挥姚成【城陷自经　成字孝成余姚人】知州马象干【居京师贼入率妻及子女五人并缢】凡数十人【又布衣汤文琼者恸哭自杀书其衣曰位非文丞相之位心则文丞相之心贼徒见者皆叹其忠】勲戚则宣城伯卫时春【时春掌后府京师陷怀铁劵阖门十七人皆赴井死　时春颖六世孙】惠安伯张庆臻【都城陷庆臻召亲党尽散赀财阖门自焚死福王时諡忠武】新城侯王国兴【城陷自焚死　国兴熹宗母孝和太后弟升之子】新乐侯刘文炳【文炳以孝纯皇太后弟子嗣封侯太后帝生母也文炳素与太学生申湛然布衣黄尼麓讲明忠义贼攻西直门势益急尼麓踉跄告文炳宜自为计时太后母瀛国太夫人尚在文炳与其母杜氏计太夫人笃老不可俱烬请匿之湛然家杜氏曰太夫人得所我与若妻妹俱死耳外城陷文炳驰至崇文门杀贼数十人驰归第母妻及其妹已俱缢死家人共焚楼火烈不得入至后园与叔继祖俱投井死弟文耀守外城城破奔还覔文炳死所大书牌井旁曰左都督刘文耀同兄文炳毕命报国处亦投井死阖门死者四十二人而湛然以匿瀛国太夫人为贼栲掠终不言体糜烂以死　刘文炳字湛筠宛平人申湛然黄尼麓亦俱宛平人】驸马都尉巩永固【都城陷时公主已毫未葬永固以黄绳防子女五人系柩旁曰此帝甥不可污贼手举劒自刎阖室焚死福王时諡贞愍】及锦衣卫指挥同知李若珪【贼陷作絶命词自缢死】千户高文采【一家十七人皆自杀】等皆同时死【宫人魏氏临御河大呼曰有志者当自为计遂投河死顷刻间从死者一二百人又有宫人费氏者自投眢井中贼钩出见其姿容争夺之费绐曰我长公主也羣贼不敢过拥见自成自成命中官审视非是以赏部将罗某费复绐罗曰我□天潢义难苟合将军宜择吉成礼罗喜置酒极欢费怀利刀俟罗醉断其喉立死因自诧曰我一弱女子杀一贼帅足矣遂自刎自成闻大惊令收葬之】越三日己酉昩爽成国公朱纯臣【能七世孙】大学士魏藻徳陈演等率百官入贺演首劝进自成不许大改官制【六部曰六政府司官曰从事六科曰谏议十三道曰直指使翰林院曰文馆廵抚曰节度使其余改者甚多】召见朝官以大僚多误国概囚系之庶官则或用或否【用者下吏政府铨除不用者榜掠取赀】系纯臣藻徳演及诸勲戚大臣等悉付刘宗敏营【藻徳与马世竒家人泣曰我不能为若主人求死不得矣】拷掠责赇赂至灼肉折胫备诸惨毒金足辄杀之是时畿内府州县俱降山东河南亦多附自成谓真得天命令牛金星等撰登极仪诹吉日及自成升座忽若有神人击之者座下龙鬛俱动自成恐亟下铸金玺及永昌钱皆不就闻山海闗吴三桂兵起益大沮丧谋归西安
　　夏四月我
　　大清兵破李自成于山海闗自成奔还京师僭号于武英殿遂奔山西
　　初吴三桂奉诏入援至山海闗闻京师陷犹豫不进
