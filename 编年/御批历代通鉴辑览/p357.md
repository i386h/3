<!-- { "loadSidebar": true } -->
　　御批歴代通鉴辑览卷六十二
<史部,编年类,御批历代通鉴辑览>
　　钦定四库全书
　　御批厯代通鉴辑览卷六十三
　　唐
　　僖宗皇帝
　　【己□】干符六年春正月高骈遣将分道击黄巢大破之巢趣广南
　　高骈遣其将张璘梁缵分道击黄巢屡破之降其将秦彦【徐州人】毕师铎【寃句人】李罕之【项城人】等巢遂趣广南
　　夏四月庚申朔日食
　　以王铎为行营招讨都统
　　上以羣盗为忧王铎曰臣在朝不足分陛下之忧请自督诸将讨之诏以铎为荆南节度使行营都统铎奏以李系为副使将精兵五万屯潭州【隋置今湖南长沙府是】以拒黄巢【系晟之曽孙也有口才而实无勇畧铎以其家世良将故奏用之】
　　秋七月黄巢陷广州节度使李迢死之
　　黄巢上表求广州节度使上命大臣议之左仆射于琮以为广州市舶宝货所聚岂可令贼得之宰相请除巢率府率【唐置左右卫率府率各一人掌东宫兵仗羽卫】从之巢得告身大怒诟执政急攻广州陷之执节度使李迢使草表迢曰予代受国恩亲戚满朝腕可断表不可草巢杀之【高骈奏请遣兵马使张璘将兵五千于彬州守险留后王重任将兵八千于循潮二州邀遮自将万人自大庾岭趣广州击巢巢必逃遁乞敇王铎以兵三万守梧昭桂永四州之险不许　大庾岭即梅岭注见前梧州唐置今广西梧州府是昭州亦唐置今广西平乐府是永州隋置今湖南永州府是余注并见前】
　　冬十月以高骈为淮南节度使充盐铁转运使周宝【字上珪平州卢龙人】为镇海节度使【纲目于是条提纲高骈为淮南节度使下不书周宝为镇海节度使而书崔安潜为西川节度使考唐书崔安潜传干符初安潜代高骈领西川节度使又高骈传骈自西川徙荆南再授镇海是安潜之领西川在高骈徙节镇海之前不在是年也提纲所书似安潜于是年始受西川之命与本传不符今依通鉴书周宝为镇海不书安潜为西川再考通鉴是年三月有记安潜置黄头军事纲目移载于此今补注于后陈敬瑄为西川节度使条目】
　　黄巢陷潭州遣其将尚让逼江陵王铎走守将刘汉宏【兖州人】作乱
　　黄巢在岭南士卒罹瘴疫死者什三四其徒劝之北还以图大事巢乃自桂州编筏沿湘而下抵潭州李系不敢出巢攻陷之【系奔朗州】遣尚让进逼江陵众号五十万江陵兵不满万王铎留其将刘汉宏守江陵自帅众趣襄阳汉宏大掠北归为盗后数日贼乃至【汉宏寻寇宋兖遂掠申光诏诸道兵讨之汉宏乃降】
　　十一月山南东道节度使刘巨容大破黄巢于荆门【注见前】黄巢趣襄阳刘巨容与江西招讨使曹全晸合兵屯荆门闗以拒之贼至巨容伏兵林中全晸逆战阳败以诱贼伏发大破之俘斩什七八贼渡江东走或劝巨容穷追巨容曰国家喜负人有急则抚存将士不爱官赏事宁则弃之或更得罪不若留贼以为富贵之资众乃止全晸渡江追贼防朝廷除代亦还由是贼势复振陷鄂州掠饶【今饶州府】信【今广信府】等十五州众至二十万
　　十二月王铎罢以卢携同平章事
　　初卢携尝荐高骈可为都统至是骈将屡破贼乃复以携为相凡王铎郑畋所除将帅多易置之
　　【庚子】广明元年春二月杀左拾遗侯昌业
　　昌业以盗贼满关东而上专务游戏赏赐无度田令孜专权无上社稷将危上疏极谏上大怒召昌业至内侍省赐死【上善骑射剑槊法算至于音律蒱博无不精妙好蹴鞠鬬鸡尤善击毬甞谓优人石野猪曰朕若应击毬进士举须为状元对曰若遇尧舜作礼部侍郎恐陛下不免驳放上笑而已】
　　改杨子院为发运使
　　从高骈之请也度支以用度不足奏借富戸胡商货财之半骈上言天下盗贼蜂起皆出于饥寒独富户胡商未耳乃止
　　三月以陈敬瑄为西川节度使
　　崔安潜之镇许昌也【安潜先为忠武节度使】田令孜为其兄陈敬瑄【令孜本姓陈氏冒宦者姓为田敬瑄素微贱为饼师】求兵马使不得既而安潜代高骈镇蜀【蜀兵怯弱安潜募陈许壮士与蜀人相杂训练得三千人皆戴黄帽号黄头军又奏乞洪州弩手教蜀人用弩走丸而射之选得千人号神机营蜀兵由是浸彊】敬瑄因缘令孜得隶神策【累迁大将军】至是令孜见关东羣盗日炽隂为幸蜀之计奏以敬瑄及其腹心杨师立王勗罗元杲镇三川上令四人击毬赌之敬瑄得第一筹即以为西川节度使代安潜师立镇东川勗镇兴元
　　以郑从谠【字正求余庆之孙干符五年九月同平章事】为河东节度使河东军屡乱【干符六年军乱杀节度使崔季康是年正月复乱杀节度使康传圭】兵益骄故以宰相镇之从谠奏以王调刘从龟【字子长】崇鲁【字郊文皆政会七世孙】赵崇为参佐时人谓之小朝廷言名士之多也【从谠貌温而气劲多谋而善断将士欲为恶者輙先觉诛之知张彦球有方畧本心非欲为乱乃独推首乱者杀之慰谕彦球委以兵柄彦球为尽死力卒获其用】
　　以高骈为诸道行营都统
　　卢携奏以骈为都统骈乃传檄征天下兵且广召募得兵七万威望大振携病风不能行内挟田令孜外倚高骈宠遇甚厚货赂公行豆卢瑑无他才附之崔沆时有啓陈常为所阻
　　夏五月以李顺融为枢密使
　　始降白麻与将相同
　　六月黄巢别将陷睦婺州【睦州注见前婺州隋置今浙江金华府是】
　　黄巢屯信州遇疾疫卒徒多死张璘急击之巢以金啗璘且致书请降于高骈骈欲诱致之许为之求节时昭义感化义武等军皆至淮南骈恐分其功乃奏贼不日当平不烦诸道兵悉遣归之贼知之乃告絶请战骈怒令璘击之兵败璘死巢势复振陷睦婺两州寻复陷宣州【注见前】
　　遣宗正少卿李龟年使南诏与和亲
　　初南诏遣使求和亲【事具前】比使还西川节度使崔安潜表以崔澹之议为是【澹以和亲不可许亦具前】上命宰相议之卢携豆卢瑑曰蛮数犯边天下疲弊致百姓困为盗贼皆蛮故也不若且遣使臣报复纵未得其称臣奉贡且不使之懐怨犯边亦可矣乃诏陈敬瑄许其和亲而不称臣以宗正少卿李龟年充使赐以金帛【中和初南诏上表欵附后遂以宗女妻之】
　　秋七月黄巢渡江
　　黄巢自采石渡江围天长【唐县今属泗州】六合【即古堂邑隋置县今属江宁府】兵势甚盛淮南将毕师铎言于高骈曰朝廷倚公为安危今贼数十万众乘胜长驱若不据险击之使逾长淮必为大患骈以诸道兵已散张璘复死自度力不能制不敢出兵且上表告急先是卢携谓骈有文武长才若悉委以兵柄黄巢不足平及表至人情大骇诏书责骈骈遂称风痹不复出战【巢众号十五万副都统曹全晸以六千人与之战顾有斩获以众寡不敌退屯泗上以候援军而骈竟不之救贼遂击破全晸悉众渡淮】
　　李可举【幽州节度使】讨李克用大破之李琢【蔚朔节度使】讨李国昌败之国昌克用亡走达靼【靺鞨别部居于隂山靼当割反　刘友益曰逹靼始见此】
　　先是李琢与李可举及吐谷浑都督赫连铎共讨沙沱沙沱大将高文集以朔州降至是李克用引兵击文集可举遣兵邀之于药儿岭【胡三省注在雄武军西雄武军注见前】大破之杀万七千余人李尽忠程懐信皆死琢及赫连铎进攻蔚州李国昌战败部众皆溃独与克用及宗族北入达靼【后数月赫连铎隂赂达靼使取之克用知之时与其豪帅游猎置马鞭木叶或悬针射之无不中豪帅心服又置酒与饮酒酣克用言曰吾得罪天子愿效忠而不得今闻黄巢北来必为中原患一旦天子若赦吾罗得与公辈南向共立大功不亦快乎人生几何谁能老死沙碛邪达靼知无留意乃止】
　　冬十一月黄巢陷东都
　　黄巢既渡淮所过不虏掠惟取丁壮以益兵遂陷申州入颍宋徐兖之境自称天补大将军转牒诸军云各宜守垒勿犯吾锋吾将入东都即至京邑自欲问罪无预众人【胡三省注言已欲问罪于朝廷与众人无预也】京师闻之大恐卢携称疾不出豆卢瑑崔沆请发闗内及神策军守潼闗上对宰相泣下田令孜陈幸蜀之计瑑和之上不怿令且发兵守潼闗令孜荐张承范等使将兵以令孜为都指挥制置招讨等使巢入东都境汝郑把截使齐克让收军退保潼闗奏乞早遣粮援上命选两神防弩手得二千八百人令张承范等将以赴之巢陷东都留守刘允章帅百官迎谒巢入城劳问闾里晏然田令孜奏募坊市数千人以补两军
　　以周岌为忠武节度使秦宗权【上蔡人】为蔡州刺史初忠武节度使薛能遣牙将秦宗权调发至蔡州会许州乱大将周岌逐能而杀之【时诏诸道发兵屯溵水徐州兵过许昌大噪能慰抚之乃定时周岌亦引兵赴溵水闻之遽还袭杀徐卒以能待徐卒厚并杀之　溵水注见前】自称留后宗权托云赴难选募蔡兵遂逐刺史据其城及是诏以岌帅忠武岌即表宗权为刺史
　　十二月黄巢入潼闗
　　张承范等发京师神防军士皆长安富家子赂宦官窜名军籍厚得廪赐未尝更战陈闻当出征父子聚泣多以金帛雇病坊贫人代行往往不能操兵是日上御章信门楼临遣之承范进言闻黄巢拥数十万之众鼓行而西齐克让以饥卒万人依托闗下今遣臣以二千余人屯于闗上而未闻为馈饷之计以是观之臣窃寒心愿陛下趣诸道精兵早为继援上曰卿辈第行兵寻至矣十二月承范等至潼闗与克让军皆絶粮黄巢军抵闗下不见其际呼声振河华克让力战自午至酉士卒饥甚遂溃克让走入闗贼急攻潼闗承范悉力拒之贼自闗左禁阬【即□峪口也在潼闗南平时禁人往来以榷征税谓之禁阬】入夹攻潼闗闗上兵溃承范变服脱走巢入华州留其将乔钤守之
　　以黄巢为天平节度使
　　先是巢将渡淮豆卢瑑请以天平节授巢俟其到镇讨之卢携以为不可乃止及是复下制授之
　　以王徽【字昭文京兆人】裴澈【休従子】同平章事卢携自杀
　　田令孜闻巢已入闗恐天子责己乃归罪于携贬为宾客分司而荐徽澈为相携仰药死
　　黄巢入长安帝走兴元
　　鳯翔博野【长庆初李寰以博野兵三千归京师留戍鳯翔名博野军】援兵至渭桥见新军【田令孜所募】衣裘温鲜大怒掠之更为贼乡导以趣长安既入城令孜帅神防兵五百奉帝自金光门出惟福穆泽夀四王【夀王即昭宗余无考】及妃嫔数人従行百官皆莫之知晡时贼前锋入长安金吾将军张直方帅文武数十人迎于灞上巢入城数日其徒各出大掠巢不能禁尤憎官吏得皆杀之上趣骆谷鳯翔节度使郑畋谒于道次请留鳯翔上曰朕不欲密迩巨寇且幸兴元征兵以图收复卿可纠合邻道勉建大勲畋曰道路梗澁奏报难通请得便宜从事许之
　　黄巢僭号
　　巢杀唐宗室在长安者无遗类遂入宫自称大齐皇帝改元金统唐官三品以上悉停四品以下如故以尚让为太尉命朱温屯东渭桥【温砀山人少孤贫与兄昱存依萧县刘崇家崇数笞辱之崇母独怜之戒家人曰朱三非常人也汝曹善遇之　胡三省曰朱温始此】豆卢瑑崔沆于琮刘邺匿民间巢搜获皆杀之广徳公主曰我唐室之女誓与于仆射俱死贼并杀之将作监郑綦库部郎中郑系义不降贼举家自杀张直方多纳亡命匿公卿于复壁巢杀之
　　鳯翔节度使郑畋合邻道兵讨贼
