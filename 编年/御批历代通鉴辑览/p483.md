<!-- { "loadSidebar": true } -->
　　先是黄潜善汪伯彦力主幸东南防金人攻河阳泛水军许景衡【字少伊温州遂安人】亦言建康天险可据帝从之诏淮浙沿海诸州増修城壁招训民兵以备海道又命扬州守臣吕颐浩缮修城池至是谍者言金人欲犯江浙诏蹔驻淮甸捍御稍定即还京阙有敢妄议惑众沮巡幸者许告而罪之不告者斩宗泽上疏极言京师不可弃黄潜善汪伯彦赞议南幸之非泽前后建议辄为黄汪所抑二人每见泽奏至皆笑以为狂于是帝决意下扬州十月朔帝登舟时两河虽多破于金而其民懐朝廷恩所在结为红巾出攻城邑皆用建炎年号金人稍稍引去及闻帝南幸无不解体【泽复上疏言欲遣闾勍王彦各统大军尽平敌垒望陛下早还京阙臣之此举可保万全或奸谋蔽欺未即还阙愿陛下从臣措画勿使奸臣沮抑以误社稷大计陈师鞠旅尽扫烟尘然后奉迎銮舆还京以塞奸臣之口以快天下之心帝优诏答之】
　　十一月窜故相李纲于鄂州
　　寻责授单州团练使安置于万安军【今琼州府万州宋为万安军】
　　遣朝奉郎王伦使金
　　诏选能専对者使金问二帝起居伦出应诏乃假伦刑部侍郎充大金通问使閤门舍人朱弁【字少章徽州婺源人】副之至云中见尼玛哈议事时金方大举南下伦邀説百端尼玛哈不聴使就馆守之以兵【先是渊圣自云中徙燕山始与太上皇相见居于愍忠寺至是并迁于霫郡霫古溪国也在燕山北千里既至居相府院嗣濮王仲理等千八百人尚在燕金人计口给粮监视严宻死者甚众】
　　知密州赵野弃城走为其下所杀
　　野见山东盗贼充斥帝如淮甸乃携其家弃城走军校杜彦等乗间作乱自为知州遣人追野杀之
　　十二月金人分道南下遂破西京留守孙昭逺走死河东经制使王引兵遁蜀
　　金人闻帝如扬州起燕京等八路民兵分三道南侵尼玛哈自云中下太行由河阳渡河攻河南分遣尼楚赫等攻汉上鄂尔多【后改名宗辅金太祖之子世宗之父按鄂尔多旧作讹里多今改后仿此】乌珠【后改名宗弼太祖第四子按乌珠旧作兀术今改后仿此】自燕山由沧州渡河攻山东分阿里富埒珲【海兰路乌勒呼多懽山人旧作蒲卢浑海兰路乌勒呼多懽山旧作曷懒路乌古敌昬山今改后仿此】军趋淮南罗索与萨里罕【和勒博散之子后改杲旧作撒里里喝和勒博散旧作瑚鲁补善今改后仿此】哈富【旧作黒锋今改】自同州渡河攻陜西尼玛哈至泛水闗孙昭逺南走为叛兵所害宗泽闻金人将谋侵汴遣刘衍趋滑州刘达趋郑州以分其势戒诸将保获河梁以俟大兵之集乌珠乃不敢向汴夜断河梁而去罗索至河中官军扼河西岸不得渡乃自韩城履氷过破同华州沿河安抚使郑骧【字潜翁信州玉山人】赴井死遂破潼闗王弃陜州引兵遁入蜀中原大震
　　【戊申】二年【金天会六年】春正月帝在扬州
　　金人破邓州范致虚出奔安抚使刘汲【字直夫眉州丹棱人】死之京西州郡皆破
　　尼玛哈谍知邓州将为行在所命尼楚赫急攻之致虚遁汲分兵守要害自以牙兵四百登陴敌至皆死鬭矢如雨下军中请汲去汲不聴遂死之初议南阳备巡幸储偫甚多悉为金人所有又分兵破襄阳均房唐汝陈蔡郑州颍昌府悉迁其民于河北通判郑州赵伯振【太祖八世孙】知颍昌府孙黙知汝阳县郭赞【宋史忠义传作汝阳丞】皆不屈而死
　　金将乌珠侵东京宗泽败之
　　金乌珠自郑抵白沙【镇名在开封府中牟县西】去汴京密迩都人震恐僚属入问计宗泽方对客围棊笑曰何事张皇刘衍等在外必能御敌乃选精鋭数千使绕出敌后伏其归路金人方与衍战伏兵起前后夹击之金人果败尼玛哈据西京与泽相持泽遣部将阎中立郭俊民李景良等帅兵趋郑遇敌大战兵败中立死之俊民降景良遁去泽捕景良斩之既而俊民与金将史姓者持书来招泽泽皆斩之刘衍还金人复入滑泽部将张防往救之防至滑众寡不敌或请少避之防曰避而偷生何面目见宗公力战而死泽闻防急遣王宣往援已不及因与金人大战破走之泽以宣知滑州金自是不犯东京泽得金将辽臣王策于河上解其缚问金之虚实得其详遂决大举之计召诸将谓曰汝等有忠义心当协谋勦敌期还二圣以立大功言讫泣下诸将皆聴命金人屡战不利悉引去【泽复上疏请帝还京臣为陛下保防京师自去年秋至今春又三月矣陛下不早回则天下之民何所依戴不报泽威声曰着敌闻其名常尊惮之】
　　金人破永兴军经畧使唐重【字圣任眉州彭山人】死之
　　罗索既破同华诸州遂围永兴时京兆兵皆为经制使钱盖调赴行在重度势不可支以书别其父克成克成报之曰汝能殉国吾含笑入地矣及金兵围城重与守臣会盟死守而经制副使傅亮以精鋭数百夺门出降重遂与副总管杨宗闵【存中之祖】提举军马程迪【字惠老开封人】提防刑狱郭忠孝【字立之河南人逹之子】转运副使桑景询判官曽谓经略主管机宜文字王尚等七人俱死
　　东平军校孔彦舟【字巨济相州林虑人】作乱渡淮寇黄州
　　彦舟闻金兵将至山东遂帅所部刦杀居民烧庐舍掠财物而南渡淮犯黄州【乆之彦舟犯荆南诏谕降之以为湖北捉杀使事在明年十二月】
　　金人破潍州知州事韩浩【琦之孙】死之
　　鄂尔多使栋摩攻潍州知州韩浩率众死守城破与通判朱廷杰皆力战死金又入青州寻弃去
　　窜内侍邵成章于南雄州
　　时所在盗起汪伯彦黄潜善匿不以闻成章上疏言二人必误国帝怒除名编管南雄州
　　以刘豫【字彦游景州阜城人】知济南府
　　豫为河北提刑金人南侵豫弃官避地真州【注见前】张慤荐之起知济南时盗起山东豫不愿行请易东南一郡执政不许豫忿而去
　　金人侵熙河都监刘惟辅【泾州人】逆击于新店【地名在秦州西】破之【考宋史髙宗纪新店之战在是年正月张严之败在四月续纲目并书于二月而于三月尼玛哈焚西京条目云尼玛哈道闲严已死则严之死又似在四月以前本纪所书恐不足据然新店之战已在正月无疑今依之书纲而以张严之死分注目下】
　　罗索既破永兴鼓行而西秦州帅臣李绩降兵势益张引兵犯熙河经略使张深遣惟辅以精骑二千人御之夜趋新店金人恃胜不虑黎明军进惟辅舞矟刺其帅合锋洞胸堕马死金人夺气【既而深更檄陇右都防张严往追之严追罗索至凤翔境上鋭意击敌至五里坡罗索伏兵坡下严与曲端期不至径前遇伏战不利死之　五里坡在凤翔县西】
　　二月河北盗杨进等降于宗泽
　　杨进聚众三十万丁进王再兴李贵王大郎等拥众各数万往来京西淮南河南北侵掠泽遣人谕以祸福悉招降之有王善者河东巨寇也拥众七十万车万乗欲据京城泽单骑至善营泣谓之曰朝廷危难之时使有如公一二辈岂复有敌患乎今日乃汝立功之秋不可失也善感泣曰敢不効力遂解甲降
　　金人破淮宁府知府向子韶【字和卿开封人】死之
　　金人昼夜攻城子韶率军民固守遣人诣宗泽乞援未至城破金人欲降之子韶骂不屈遂为所杀阖门皆遇害【事闻赐諡忠毅初金兵至淮宁杨时闻之曰子韶必死矣盖知其素守云】
　　和州防御使马扩聚兵于真定五马山【在正定府赞皇县东山有五马石因名】奉信王榛【徽宗第十八子】以总制诸砦
　　扩奔五马山砦聚兵得信王榛于民间奉之以总制诸砦两河遗民闻风响应
　　三月金尼玛哈焚西京而去总制官翟进【字先之河南伊阳人】复之诏以进为京西北路安抚使
　　尼玛哈闻张严东出自河南西入闗以援罗索尽焚西京庐舍掳其民而北时韩世忠以所部万人受诏赴西京捉杀盗贼尼玛哈复留乌珠屯河阳以待之翟进得以其众复京西宗泽奏进为京西北路安抚使诏从之【尼玛哈在道闻张严已死遂自平陆渡河还云中既而乌珠来攻西京进与韩世忠迎战而败世忠収余兵南归进复集乡兵与战屡败之杀其将翟海乗胜遂入洛阳金帅益至斧门而入进与巷战金人引去时乌珠等闻尼玛哈渡河亦留兵戌河阳北还】
　　知中山府陈遘为其下所杀金人遂破中山
　　中山受围三年城中粮絶人皆羸困不能执兵知府陈遘欲尽括城中兵力战部将沙振潜衷刃入府害遘及其子锡等十七人振出为帐下卒所杀捽裂之身首无余城破金人见遘尸曰忠臣也敛而葬之
　　夏四月金罗索侵经原经略使曲端使吴玠击之罗索败走同华
　　罗索既破张严势益张引兵侵泾原曲端使吴玠逆击于青溪岭【在平凉府泾州西南】士殊死鬬大败之金人遂东走同华
　　石壕【镇名在陜州东南唐杜甫诗暮投石壕村即此】尉李彦仙复陜州
　　金人得陜用降者守之使招集散亡时彦仙保三砦屡败金师破其五十余壁以计复陜州及绛解诸县事闻诏彦仙知陜州兼安抚使
　　工部侍郎兼侍讲杨时罢
　　帝初即位除时工部侍郎陛对言古圣贤之君未有不以典学为务者除兼侍讲以老连章丏外遂以龙图阁直学士提举洞霄宫【既而以本官致仕初时在东郡先达陈瓘邹浩皆以师礼事之既渡江东南学者推为程氏正宗】
　　以信王榛为河外兵马都元帅五月下诏还京师不果时宗泽招抚羣盗聚城下又募兵储粮召诸将约日渡河诸将皆掩泣聴命泽乃上疏大约言祖宗基业可惜陛下父母兄弟防尘沙漠日望救兵西京陵寝为敌所占今年寒食节未有祭享之地而两河二京陜右淮甸百万生灵陷于涂炭乃欲南幸湖外盖奸邪之臣一为仇敌方便之计二为奸邪亲属皆已津置在南故也今京城以増固兵械已足备人气已勇鋭望陛下毋沮万民敌忾之气而循东晋既覆之辙奏至或言信王榛有渡河入汴之谋帝乃降诏择曰还京既而不果
　　许景衡罢寻卒【諡忠简】
　　时朝廷有大政事景衡必请间极谏黄潜善汪伯彦以为异已因共以渡江南幸之议为景衡罪罢之景衡行至州得暍疾卒【景衡得程颐之学志卢忠纯议论不与时俯仰既卒帝思之曰朕自即位以来执政忠直遇事敢言惟许景衡尔】
　　定诗赋经义试士法
　　元祐中科举以经义诗赋兼取绍圣以来罢试诗赋至是命叅酌元祐科举条制定试士法中书省请习诗赋举人不兼经义习经义人止习一经解试省试并记数各取通定髙下【故事廷试上十名内侍先以卷奏定帝曰取士当务至公岂容以己意升降自今勿先进卷】
　　以宇文虚中充金国祈请使虚中降金
　　虚中时窜韶州防诏求使絶域者虚中应诏乃复资政殿大学士充祈请使称臣奉表于金时金人方兴兵南侵已留王伦朱弁矣虚中至金人遣之归虚中曰奉命北来求请二帝二帝未还虚中不可归遂留时金国初建制度草创颇爱虚中有才艺每加官爵虚中即受之遂与韩昉【字公美燕京人】俱掌制
