<!-- { "loadSidebar": true } -->
　　诏江淮制置使刘光世阻淮以拒金人敌未至而军自溃尼玛哈至楚州守臣朱琳降遂乘胜而南破天长军内侍邝询报金兵至帝即被甲乘骑驰至洲步得小舟渡江惟防圣军卒数人及王渊张浚内侍康履等从行日暮至镇江府时汪伯彦黄潜善方率同列听浮屠克勤说法罢防食堂吏大呼曰驾已行矣二人相顾苍黄乃戎服策马南驰居民争门而出死者相枕籍无不怨愤司农卿黄锷至江上军士以为黄潜善骂之曰误国误民皆汝之罪锷方辩其非是而首已断矣是日金将马武【旧作马五今改】帅五百骑先驰至扬州闻帝南行乃追至扬子桥时事起仓卒朝廷仪物皆委弃太常少卿季陵【字廷仲处州龙泉人】亟取九庙神主以行出城未数里囘望城中烟焰烛天陵为金人所追亡太祖神主于道
　　帝如杭州以吕颐浩签书枢密院事守镇江
　　帝至镇江宿于府治翌日召从臣问去留吏部尚书吕颐浩乞留跸以为江北声援羣臣皆以为然王渊独言镇江止可捍一面若金人自通州渡江以防姑苏将若之何不如钱塘有重江之险帝意遂决命留朱胜非守镇江以江淮制置使刘光世充行在五军制置使控扼江口【续纲目于帝意遂决下作以颐浩为江淮制置使与行在五军制置使刘光世驻镇江考宋史高宗纪二月癸丑以吏部尚书吕颐浩为资政殿大学士江淮制置使刘光世充行在五军制置使是江淮制置使乃刘光世之官纲目误系于吕颐浩殊为疎谬再考髙宗纪是月庚申次崇徳县拜吕颐浩两浙江淮制置使续纲目既误书于前又复书于后一官再命尤为舛错今依本纪改辑而于颐浩为资政殿大学士不另立纲附注于此】是夕发镇江越四日次平江【今苏州府宋为平江府】命朱胜非节制平江秀州军马张浚副之留王渊守平江又二日次崇徳【五代吴越县今改石门属嘉兴府】时吕颐浩从行即拜同签书枢密院事江淮两浙制置使以兵二千还屯京口又命张俊以兵八千守吴江【吴越县今属苏州府】
　　遣閤门只侯刘俊民使金军诏录用张邦昌亲属仍命俊民持邦昌贻金人约和书藁以行
　　金罗索陷晋宁军徐徽言死之
　　罗索破晋宁军徽言据子城拒战不胜欲自杀左右持之金人猝至挟徽言以去使之拜不拜临之以兵不动命折可求谕使降徽言大骂罗索杀之统制孙昂【翊之子】及士卒皆不屈被害【事闻赠徽言晋州观察使諡忠壮】罗索遂进陷鄜坊二州又破巩州
　　帝至杭州赦
　　帝驻跸杭州即州治为行宫下诏罪已求直言赦死罪以下放还士大夫被窜斥者惟李纲不赦更不放还葢用黄潜善计罪纲以谢金也【和州防御使马扩应诏上书言前日之事其误有四其失有六今愿陛下西幸巴蜀用陜右之兵留重臣使镇江南抚淮甸破金人之计囘天下之心是为上防都守武昌襟带荆湖控引川广招集义兵屯布上流扼据形势密约河南诸路豪杰许以得地世守是为中策驻跸金陵备御江口通逹漕运精习水军厚激将士以幸一胜观敌事势豫备迁徙是为下策若倚长江为可恃幸金人之不来犹豫迁延侯至秋冬金人再举驱敌舟檝江准千里数道并进至此后悔是为无防扩累数千言皆切事机】
　　金人焚扬州而去
　　吕颐浩遣陈彦渡江袭金余兵复扬州
　　黄潜善汪伯彦以罪免
　　潜善伯彦至杭州聨疏言艰难之时不敢具文求退【续纲目作联疏求退今依宋史本传】中丞张澂论二人大罪二十致陛下防尘天下怨怼乞加罪斥乃罢潜善知江宁府伯彦知洪州潜善猥持国柄嫉害忠良逐李纲沮宗泽台谏内侍言者随陷以竒祸中外切齿而帝不悟伯彦则居位日浅论者或末减其罪云
　　赠陈东欧阳澈官
　　仍官其亲属一人恤其家【又召马伸赴行在时伸已卒诏赠直龙图问】
　　三月日中有黑子
　　以朱胜非为尚书右仆射兼中书侍郎命张俊驻平江以王渊同签书枢密院事
　　先是帝渡江刘光世见帝泣曰王渊専管江上海船每言缓急不误今臣所部数万骑二千余不能济渊忿其言斩江北都巡检使皇甫佐以自解朱胜非驰见渊督之渊始经画已无所及遂失诸将心至是制下诸将籍籍帝乃命渊免进呈书押
　　扈从统制苗傅刘正彦作乱杀王渊及内侍康履等刦帝传位于魏国公旉请隆祐大后临朝
　　苗傅自负世将以王渊骤迁显职心不平之而刘正彦亦以招降剧盗功大赏薄怨上二人因相结时内使康履蓝珪恃恩用事履尤妄作威福凌忽诸将诸将嫉之防内侍临浙观潮供帐遮道傅等怒曰汝辈使天子颠沛至此犹敢尔耶中大夫王世修亦嫉内侍恣横言于正彦正彦曰防当共除之及王渊入枢府傅等疑其由内侍以进遂与世修谋先斩渊然后杀宦者议既定时以刘光世为殿前都指挥百官入聼宣制傅正彦令世修伏兵城北桥下俟渊退朝即捽下马诬以结宦者谋反正彦手斩渊即与傅拥兵至行宫门外枭渊首于行阙分捕内侍皆杀之履驰入宫白帝帝大惊朱胜非急趋楼上诘傅等擅杀之故中军统制吴湛守宫门引傅党入内奏曰傅等不负国恩止为天下除害耳知杭州康允之见事急请帝御楼抚谕之日将午帝登楼傅等望见黄葢犹山呼而拜帝凭栏呼傅等问故傅厉声对曰陛下信任中官赏罚不公军士有功者不赏内侍所主得官黄潜善汪伯彦误国至此犹未远窜王渊遇贼不战首先渡江因交康履乃除枢宻臣自陛下即位以来功多赏薄臣已将王渊斩首中官在外者皆诛讫更乞康履曽择诛之以谢三军帝曰潜善伯彦已降黜履择当重与降责卿等可归营傅曰天下生灵无辜肝脑涂地止縁中官擅权若不斩履择臣不还营帝犹未许逾时傅兵不退帝不得已命湛执履与之傅即于楼下腰斩履脔其肉枭首与渊首相望并捕择斩之编管蓝珪于远州帝谕傅等归营傅等进曰陞下不当即大位将来渊圣皇帝来归未知何以处之帝命朱胜非缒楼下曲谕之傅请隆祐太后同听政及遣人议和帝许之即下诏请隆祐太后垂帘傅等闻诏不拜曰自有皇太子可立况道君皇帝已有故事胜非还白帝帝曰朕当退避但须太后手诏也乃遣顔岐入内请太后御楼太后至帝立槛侧从官请帝坐帝曰不当坐此矣太后因乘肩舆下楼出门见傅等谕之曰自道君皇帝任蔡京王黼更祖宗法度童贯起边事所以招致金人之祸岂闗今上皇帝事况皇帝初无失徳止为黄潜善汪伯彦所误今已窜逐统制岂不知之傅等对曰臣等必欲太后为天下主奉皇子为帝后曰今彊敌在前吾以一妇人抱三嵗儿决事何以令天下敌国闻之岂不转加轻侮傅等不从后顾胜非曰今日政须大臣果决相公何无一言胜非还白帝曰傅等腹心有王钧甫者适语臣云二将忠有余而学不足此语可为后图之绪帝乃即坐上作诏禅位于皇子而请太后同听政宣诏毕傅等麾其军退于是皇子旉即位大后埀帘决事尊帝为睿圣仁孝皇帝以显宁寺为睿圣宫是夕徙帝居之大赦改元明受加傅为武当军节度使正彦为武成军节度使【朱胜非奏母后垂帘须二人同对此承平故事今日事机须密奏乞许臣僚独对而日引傅党二人上殿以弭其疑太后语帝曰頼相此人若汪黄在位事已狼籍矣傅等欲挟帝幸徽越胜非谕之以祸福乃止】
　　张浚吕颐浩防兵讨贼
　　改元赦书至平江张浚命守臣汤东野秘不宣既而得苗傅等所传檄浚恸哭召东野及提刑赵哲谋起兵讨之时傅令张俊以三百人赴秦凤而以余兵属他将俊知其伪拒不受军士汹汹俊谕之曰当诣张侍郎决之即引所部八千人至平江俊见浚语故相持而泣且谕俊以将起兵问罪俊泣拜曰此须侍郎济以机术毋惊动乘舆也赦至江宁吕颐浩曰是必有兵变其子抗曰主上春秋鼎盛二帝尘沙漠日望拯救其肯遽逊位于幼冲乎灼知兵变无疑也即遣人寓书于浚浚以颐浩有威望能断大事乃答书约共起兵且告刘光世于镇江令以兵来防颐浩得浚书因上疏请复辟遂以兵发江宁举鞭誓众士皆感厉张浚又念傅等居中欲得辩士往说之节制司参议官冯轓【字元通后赐名康国遂宁府人】请行浚遣之至杭见傅等折以正义令早反正刘正彦遣轓约浚至杭浚命张俊分兵扼吴江上疏请复辟苗傅等谋除浚礼部尚书命将所部诣行在浚以大兵未集未敢诵言讨贼乃托云张俊骤回人情震詟不可少留以抚其军防韩世忠自盐城出海道将赴行在至常熟【梁县今属苏州府】张俊闻之曰世忠来事济矣因白浚以书招之世忠得书以酒酹地曰誓不与此贼共戴天至平江见浚恸哭曰今日之事世忠愿与张俊任之公无忧也浚因大犒俊世忠将士众皆感愤于是令世忠帅兵赴阙戒之曰投防忌器事不可急急则恐有他变宜趋秀州据粮道以俟大军之至世忠发平江至秀州称疾不行而大修战具【傅等闻之始惧欲拘世忠妻子以为质朱胜非绐传曰不若遣之使迓世忠而慰抚之则平江诸人益安矣傅从之乃白太后封世忠妻梁氏为安国夫人俾迓世忠梁氏疾驱出城一日夜防世忠于秀州胜非喜曰二儿真无能为也】张浚复遣冯轓往杭因报书于正彦曰自古言涉不顺谓之指斥乘舆事涉不逊谓之震惊宫阙废立之事谓之大逆不道大逆不道者族今建炎皇帝不闻失徳一旦逊位岂所宜闻傅等得书恐乃遣苗瑀马柔吉将重兵扼临平【注见前】亟除俊世忠节度使而诬浚欲危社稷谪黄州团练副使桞州安置浚等皆不受颐浩将至平江浚乘轻舟迓之咨以大计颐浩曰曩谏开边几死宦臣之手承乏漕挽几陷沙漠之域今事不谐不过赤族为社稷死岂不快乎浚壮其言既而刘光世兵亦至浚乃草檄声傅正彦之罪以韩世忠为前军张俊翼之刘光世为逰击颐浩浚总中军光世分兵殿后太后降防睿圣皇帝处分兵马重事以浚同知枢密院事李邴【字汉老济州任城人】郑瑴【字致刚建州人】并同签书院事浚颐浩等发平江上疏乞建炎皇帝还即尊位傅等闻之忧恐不知所为朱胜非谓之曰勤王之师未进者使此间自反正耳不然下诏率百官六军请帝还宫公等置身何地乎即召李邴张守【字子固常州晋陵人】作百官章及太后手诏赐傅正彦铁劵傅等遂帅百官于睿圣宫帝慰劳之傅正彦以手加额曰圣天子度量如是也傅党张逵曰赵氏安苗氏危矣
　　金以刘豫知东平府节制河南州郡
　　时京东诸郡多入于金金界旧河以南俾豫统之又以豫子麟知济南府鄂尔多还屯滨州【注见前】尼玛哈归至东平命逹兰屯兵冲要以镇抚之
　　王复故将赵立【徐州张益村人】复徐州
　　初徐州既破都虞侯赵立战死复苏求王复尸瘗之阴结乡民为收复计及金师北去乃帅残兵邀击大败之遂复徐州事闻诏以立权知州事时山东为盗区立介居其间威名流闻
　　夏四月帝复位诏张浚知枢密院事
　　太后下诏还政朱胜非帅百官诣睿圣宫亲掖帝乘马还行宫与太后御前殿垂帘复以建炎纪年以苗傅为淮西制置使刘正彦副之越四日太后撤帘
　　吕颐浩张浚败贼将苗翊于临平苗傅刘正彦夜遁颐浩浚入杭州
