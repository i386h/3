<!-- { "loadSidebar": true } -->
　　元初代有拜天之礼然皆循用国俗【其初衣冠尚质祭器尚纯帝后亲之宗□助祭宪宗二年始以冕服拜天于日月山又用孔元措言合祭昊天后土始大合乐作牌位以太祖睿宗配享世宗中统二年祀天于旧桓州之西北洒马泾以为礼皇族外无与至元十二年以受尊号始于国阳丽正门外建祭台设昊天上帝皇地只位二行一献礼至大徳五年合祭昊天上帝皇地只五方帝于南郊遣左丞相哈喇哈斯摄事　孔元措乃孔子裔孙】至是哈喇哈斯等言比年地震星变泽愆期嵗比不登祈天保民之事天子亲祀者三曰天曰祖宗曰社稷而祭天尤大陛下虽未及亲祀宜如宗庙社稷嵗时遣官摄行之制下翰林集贤太常及中书议之以为周礼冬至圜丘礼天夏至方丘礼地西汉元始间始合祭天地歴东汉至宋千有余年分祭合祭迄无定议然时既不同礼乐亦异王莽之制何可法也今当循三代之典祀天南郊而方丘之礼续议以闻又按周作坛壝三成近代増四成以广天文从祀之位今宜去其一成以合阳竒之数每成高八尺一寸以合干之九九坛设丙巳之地以就阳位又古者器用陶匏席用藁鞂汉唐而后礼乐玉帛日益繁缛宋金多循唐礼今欲修严非草创所能备举宜取唐制损益而行之既而太常复议尊祖配天之仪省臣曰自古汉人有天下率尊祖以配天宗庙已有时享郊止祭天为宜中丞何玮曰严父配天不易之制也不从
　　六月立子徳夀为皇太子【复十二月卒】
　　秋七月命兄子阿裕尔巴里巴特喇【达尔玛巴喇次子哈尚母弟即仁宗按阿育尔巴里巴逹喇旧作爱育黎拔力八达今改后仿此】居懐州
　　时皇后秉政出阿裕尔巴里巴特喇与其母鸿吉哩氏居于懐州
　　八月给曲阜林庙洒扫户
　　以尚珍署田五十顷供祭祀
　　贾胡献寳珠
　　西域贾人有献寳珠求售者议以六十万锭酬其直省臣有谓左丞尚文者曰此雅库特【旧作押怱大今改】珠也六十万不为过矣文问何所用之答曰含之可不渴熨面可使目有光文曰一人含之千万人不渴则诚寳也若一寳止济一人则用已防矣吾之所谓寳者米粟是也有之则百姓安无则天下乱以公用较之岂不愈于彼乎
　　【丙午】十年春正月罢江南白云宗都僧録司
　　汰其民归州县各寺田悉令输租初南台御史言江南寺观田亩歴年诏免租赋上亏公额下侵民利其所録民戸或罹饥窘为其徒者坐视不防乞于秋成之时验其顷亩减半徴之以备防歳推赈其民庶几利害稍均不加费于官府也从之
　　夏五月遣高丽王謜还国复置征东行省
　　高丽王昛既卒遂遣謜还仍置行省镇抚之【謜寻更名章奏言国中饥馑供亿不胜请罢征东行省从之　事在至大元年】
　　秋八月开成【元置开成府后改为州明省故城在今平凉府固原州】地震
　　先是晋寜【元路今山西平阳府是】冀寜【元路今山西太原府是】及诸郡地数震至是开成又大震壊王宫【世祖子安西王镇开成】及官民庐舍压死五千余人
　　冬十二月帝有疾
　　【丁未】十一年春正月安西王阿南达【世祖次子莽噶拉木之子至元十七年袭封】及诸王莽赉特穆尔入朝
　　皇后召之也
　　帝崩
　　庙号成宗国语称曰额勒哲图皇帝【按勒哲图防古语有夀之谓元史旧讹作□泽笃又作完者笃今译改】
　　【史臣曰帝承天下混一之后善于守成惟其末年连嵗寝疾国家政事内则决于宫阃外则委于大臣其所以不至废坠者则以去世祖未逺成宪具在故也】
　　左丞相阿固岱等谋奉皇后临朝以安西王摄政左丞相哈喇哈斯遣使迎懐寜王哈尚于漠北及其弟阿裕尔巴里巴特喇于懐州
　　后以已尝谋出阿裕尔巴里巴特喇及其母居懐州恐其兄懐寜王立必报前怨故命召安西王入京师欲立之左丞相阿固岱平章赛音谔徳齐巴延巴特玛琳沁及诸王莽赉特穆尔隂左右之谋断哈尚归路奉皇后垂听政立安西王辅之于是阿固岱以祔庙及摄位事集廷臣议太常卿田忠良博士张升【字伯高平州人】曰制祔庙必书嗣皇帝名今将何书御史中丞何玮亦执不可阿固岱变色曰制自天降邪公等不畏死敢沮大事玮曰死畏不义尔苟外于义何畏议遂寝时右丞相哈喇哈斯收百司符印封府库称疾守宿掖门内防日数至皆不听众欲害之未敢发适懐寜王遣喀喇托克托【阿实克布哈之子】计事京师哈喇哈斯令急还报复遣使南迎阿裕尔巴里巴特喇于懐州
　　二月阿裕尔巴里巴特喇至自懐州诛阿固岱等执阿南达归于上都
　　哈喇哈斯使至懐州阿裕尔巴里巴特喇疑未行其传李孟【字道复潞州上党人】曰支子不嗣世祖之典训也今宫车晏驾大太子逺在万里殿下当急还宫廷以安人心阿裕尔巴里巴特喇乃奉其母还大都先遣孟趋哈喇哈斯觇之适后使问疾哈喇哈斯所孟入长揖引其手胗之众谓孟医也竟不疑既而知安西之变有日还报曰事急矣不可不早图之阿裕尔巴里巴特喇曰当以卜决之孟召卜者谓曰大事待汝而决第云其吉及入筮果吉孟曰筮不违人是为大同阿裕尔巴里巴特喇喜振防而起众翼之上马诸臣皆歩从入哭尽哀复出居旧邸安西之党见阿裕尔巴里巴特喇既至遂谋以三月三日伪贺其生辰因以举事哈喇哈斯许之夜遣人启阿裕尔巴里巴特喇曰懐寜王逺不能猝至恐变生不测当先事而发阿裕尔巴里巴特喇复遣都万戸囊嘉特【旧作囊加歹今改奈曼人】诣诸王图喇【太祖次子察罕台四世孙旧作秃剌今改后仿此】定计囊嘉特力赞之乃先二日率卫士入内称懐寜王遣使召安西计事至即并诸王莽赉特穆尔执之械送上都收阿固岱巴特玛琳沁赛音谔徳齐巴延等诛之诸王库库【旧作阔阔今改后仿此】伊克图【睿宗世子博绰之孙按伊克图旧作牙怱都博绰旧作拨绰今并改后仿此】进曰今罪人斯得太子实世祖孙宜早正大位阿裕尔巴里巴特喇曰恶人潜结宫壸乱我家法故诛之岂欲作威福以觊神器邪懐寜王吾兄也宜正大位已遣使奉玺北迎之矣遂自监国与哈喇哈斯日夜居禁中备变俾李孟参知政事孟损益庶务裁抑侥幸羣小多不乐既而曰执政大臣自当天子亲用今銮舆在道孟未见顔色诚不敢冒大任固辞弗许遂逃去不知所之
　　夏五月懐寜王哈尚至上都废皇后巴约特氏居东安【元州今为县属顺天府】杀之诛安西王阿南达及诸王莽赉特穆尔遂即位大赦
　　初哈尚闻帝崩自阿勒台至和林诸王勲戚合辞劝进王曰吾母及弟在大都俟宗亲毕防议之阿裕尔巴里巴特喇既平内难其母鸿吉哩妃惑于日者之言欲哈尚让位阿裕尔巴里巴特喇哈尚闻之语喀喇托克托曰我捍邉陲十年又序次居长星命之言茫昧难信设我即位后所行上合天心下副民望则虽一日之短亦足埀名万年何可以隂阳家言而乖祖宗之托哉此殆用事之臣擅权耑杀恐他日或治其罪故为是奸谋尔汝为我往察事机疾归报我乃亲率大军由西道诸王昻辉【旧作按灰今改】由中道绰和尔由东道各以劲卒一万从而迟廻不进托克托驰至大都入道哈尚言妃愕然曰修短之説虽出术家为太子周思逺虑乃我深忧今贪憝已除宗王大臣议已定太子不速来何为汝所致言殆有防间汝归为我弥缝之而趣其来先是妃以哈尚不至复遣阿实克布哈迎之备道安西谋变始末及太弟监国诸王羣臣推戴意至是托克托继往行至中道哈尚舆中望见趣使同载托克托备述妃言哈尚大感悟既以阿实克布哈为平章政事遣还报两宫阿裕尔巴里巴特喇即侍其母来防于上都哈尚遂即位
　　追尊考曰顺宗皇帝尊母鸿吉哩氏爲皇太后
　　加哈喇哈斯托多尔海【旧作朶儿朶海今改】太傅达尔罕【旧作答剌罕今改】太保并録军国重事
　　以塔喇海为左丞相绰和尔阿实克布哈并平章政事六月立弟阿裕尔巴里巴特喇为皇太子
　　诏定祔庙之次
　　哈喇哈斯等言与翰林太常议皇考大行皇帝母兄也二帝神主依兄弟之次祔庙为宜拟諡皇考曰昭圣衍孝皇帝庙号顺宗大行皇帝曰钦明广孝皇帝庙号成宗升祔太庙太祖居中睿宗西第一世祖第二裕宗第三顺宗东第一成宗第二先元妃鸿吉哩氏宜諡曰贞慈静懿皇后祔成宗庙制可【胡粹中曰睿宗裕宗顺宗皆未尝居天子之位但当祔食于其所出之帝而各为立庙已非礼矣况成宗为君时顺宗为之臣岂有依次序祔而跻顺宗于成宗之上者乎失礼之中又失礼焉哈喇哈斯何玮诸臣何能逃其责乎】
　　秋七月封图喇为越王左迁右丞相哈喇哈斯为和林左丞相以伊彻察喇为和林右丞相进爵淇阳王初皇太子入定内难阿固岱有勇力人莫能近图喇实手之以功封越王哈喇哈斯力争以为旧制非亲王不得加一字之封图喇疏属岂可以一日功废万世之制帝不听图喇因谮于帝曰安西谋干大统时丞相亦尝署其牍由是罢为和林行省左丞相仍太傅复録军国重事【哈喇哈斯至镇斩为盗者一人分遣使者赈贷降民奏出钞帛易牛羊以给之近水者教取鱼鳖为食命诸部置传车相去各三百里凡十传转米数万石以饷饥民又度地置仓库积粟以待来者求古渠浚之溉田数千顷令部民杂耕其间嵗得米二十余万北边大治】
　　制加孔子号曰大成
　　制曰先孔子而圣者非孔子无以明后孔子而圣者非孔子无以法所为祖述尧舜宪章文武仪范百王师表万世者也可加大成至圣文宣王遣使阙里祀以太牢
　　以都指挥使茂穆蘓【旧作马谋沙】及伶官实迪【旧作沙的今并改后仿此】等并为平章政事
　　茂穆蘓以角觝屡胜遥授平章政事实迪等授平章仍领玉宸乐院使未几乐工有犯法者刑部逮之实迪等以玉宸与刑部秩皆三品官皆荣禄大夫留不遣中书以闻帝曰凡诸司视其资级授之散官不可超越其闲冗职名官髙者宜遵旧制降之【周礼曰平章执政之官岂伶人之所宜任揭而书之所以志武宗荒逸之本】
　　八月停内降防选官
　　省臣言内降防与官者八百八十余人已除三百未除者犹五百余请自今越奏者乞勿与又外任官多带相衔非制御史台臣亦言御史亷访司官宜从本台公选不当从诸臣所请防内防用之帝曰若此者卿等皆当执勿与未几省臣复言比有应入常调者或未入任及已尝废黜者亦复请自内防已尝奉诏禁革之后所降内防复有百余臣等窃谓中书政务他人辄得干请如此责效实难自今铨选钱谷之事不由中书议者不得奏闻从之
　　赐诸王孝经
　　中书左丞博罗特穆尔以国字译孝经进诏曰此孔子防言王公庶民皆当由是而行命刻板模印诸王以下咸赐之
　　九月帝至自上都
　　冬十月命皇太子领中书令
　　省臣言初置中书省时裕宗为皇太子尝至省署敕行中书令事后僧格迁立尚书省不四载而罢今复建中书于旧省乞徙中书令位请皇太子入省一涖之制可
　　十二月山东饥
　　遣礼部尚书呉鼎往赈之时议发米四万石不给则以钞折之鼎曰民得钞将何从易米请于朝易米以行
　　徴处士萧防【字维斗奉元人】为太子右谕徳【元史百官志詹事院左右谕徳各一员】
