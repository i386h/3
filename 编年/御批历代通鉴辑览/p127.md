<!-- { "loadSidebar": true } -->
　　【司马氏光曰天下有道君子扬于王庭以正小人之罪而莫敢不服天下无道君子囊括不言以避小人之祸而犹或不免党人生昏乱之世不在其位四海横流而欲以口舌救之以至身被淫刑祸及朋友士类殱灭而国随以亡不亦悲乎夫惟郭泰旣明且哲以保其身申屠蟠见几而作不俟终日卓乎其不可及已】
　　庚子晦日食
　　【庚戌】三年春二月丙寅晦日食
　　【辛亥】四年春正月帝冠赦唯党人不赦
　　二月地震海溢
　　三月辛酉朔日食大疫
　　立贵人宋氏为皇后
　　帝朝太后于南宫
　　帝以太后有援立之功率羣臣朝南宫亲馈上寿黄门令董萌因此数为太后诉寃帝深纳之供养资奉有加于前曹节王甫疾之诬萌以谤讪永乐宫下狱死
　　【壬子】熹平元年春正月帝谒原陵【注见前】
　　司徒掾蔡邕曰古不墓祭朝廷有上陵之礼始谓可损今见威仪察其本意乃知孝明皇帝至孝恻隐不易夺也礼有烦而不可省者此之谓也
　　三月胡广卒
　　广周流四公【一履司空再作司徒三登太尉又为太傅】三十余年歴事六帝礼任极优【罢免未尝满嵗輙复升进】练达故事明解朝章京师谚曰万事不理问伯始【胡广字】天下中庸有胡公然温柔谨慤常逊言恭色以取媚于时无忠直之风天下薄之
　　宦者候览有罪自杀
　　览为长乐太仆【太后宫官】坐专权骄奢防收印绶自杀
　　夏六月大水
　　皇太后窦氏崩秋七月桓思皇后
　　窦太后母卒于比景太后忧思感疾崩于云台曹节王甫欲用贵人礼殡帝曰太后亲立朕躬统承大业岂冝以贵人终乎于是发丧成礼节等欲别太后而以冯贵人配祔诏公卿大防朝堂太尉李咸【字元卓汝南西平人】时病扶舆而起捣椒自随谓妻子曰若皇太后不配食桓帝吾不生还矣既议坐者瞻望中官莫肯先言廷尉陈球曰皇太后以盛徳良家母临天下遭时不造援立圣明因遇大狱迁居空宫家虽获罪事非太后今若别诚失天下之望且冯贵人无功于国何宜上配至尊李咸曰臣本谓宜尔诚与意合公卿以下皆从球议节甫犹争之咸复上疏曰太后以陛下为子陛下岂得不以太后为母子无黜母臣无贬君合葬宣陵一如旧制帝从之葬桓思皇后于宣陵
　　诏司隶校尉刘猛论输左校
　　有人书朱雀阙【南司马门阙在宫门外】言曹节王甫幽杀太后诏司隶刘猛逐捕猛以其言直不肯急捕月余主名不立诏以段颎代之颎乃四出逐捕及太学游生系者千余人又以他事奏猛论输左校
　　杀渤海王悝【质帝立梁太后徙封帝父鸿为渤海王薨无子以悝为嗣悝恒帝之弟也】初渤海王悝以不道贬为瘿陶【汉县故城在今直隶赵州宁晋县】王因王甫求复国许谢钱五千万既而桓帝遗诏复之悝知非甫功不与甫以中常侍郑飒等与悝交通乃使叚颎收讽等而奏飒等谋迎立悝诏冀州刺史收悝廹令自杀【妃妾子女相以下百余人皆被诛甫等十二人以功封列侯】
　　【癸丑】二年春正月大疫
　　夏六月地震海水溢
　　秋七月以唐珍【颍川人】为司空
　　珍中常侍衡之弟故得拜
　　冬十二月癸酉晦日食
　　【甲寅】三年冬十一月吴郡【注见前】司马孙坚【字文台吴郡富春人】讨防稽贼许生【三国志作许昌】斩之【孙坚始见此】
　　先是防稽妖贼许生起句章【后汉县故城在今浙江宁波府慈谿县】自称阳明皇帝众以万数【事在元年】至是坚召募精勇得千余人与州郡合讨生破斩之
　　【乙夘】四年春三月立石经于太学门外【雒阳记曰太学在雒阳城南开阳门外堂前石经四部碑凡四十六枚】
　　诏诸儒正五经文字命议郎蔡邕为古文篆隶【顔师古曰古文谓孔子壁中书篆隶皆秦程邈所作篆有大篆小篆隶书以邈徒隶故谓之隶书也】三体书之刻石立于太学门外使后儒晚学咸取正焉碑始立其观视及摹写者车乘日千余两
　　夏四月大水
　　鲜卑宼幽州
　　鲜卑屡宼幽并大为边患是时朝议以州郡相党人情比周乃制昏姻之家及两州人士不得对相监临已复立三互法【谓昏姻之家及两州人士不得交互为官也】禁忌转密选用艰难幽冀二州久缺不补蔡邕上疏曰幽冀旧壤铠马所出比年兵饥渐至空耗今者阙职经时万里萧条无所管繋臣愿蠲除近禁其诸州刺史器用可换者无拘日月三互以差厥中不从
　　六月螟【文虫食谷叶者】
　　【丙辰】五年夏杀永昌太守曹鸾更考党人禁锢五属【五服内之亲也】永昌太守曹鸾上书曰夫党人者或耆年渊徳或衣冦英贤皆冝股肱王室左右大猷者也而久被禁锢辱在涂泥所以灾异屡见水旱洊臻宜加沛宥以副天心帝大怒槛车收鸾送狱掠杀之于是诏州郡更考党人门生故吏父子兄弟在位者悉免官禁锢爰及五族【光和二年上禄长和海上言党人锢及五族有乖训典万诏党锢后祖以下皆释之上禄汉县故城在今甘肃阶州威县和氏尧时和仲和叔之后】
　　【丁巳】六年夏四月大旱蝗
　　以旱蝗诏令三公条奏长吏苛酷贪污者罢免之平原相阳球【周景王封少子于阳樊因邑命氏球字方正渔阳泉州人】坐严酷征诣廷尉帝以球前讨贼有功【九江山贼起球为九江太守设方畧凶贼殄破】特赦之拜议郎
　　以宣陵孝子为太子舎人
　　市贾小民相聚为宣陵孝子者数十人诏皆除太子舎人初帝好文学自造皇羲篇五十章引诸生能为文赋者并待制鸿都门下后诸为尺牍【木简以书辞赋也长一尺故曰尺牍】及工书鸟篆【字为虫鸟形六体之一也】者皆加引召至数十人侍中祭酒乐松贾防多引无行趣埶之徒置其间憙【去声好也】陈闾里小事帝甚悦之待以不次之位蔡邕因上封事【畧曰古者取士必使诸侯嵗贡孝武之世郡举孝亷又有贤良文学之选于是名臣辈出文武并典汉之得人数路而已夫书辞赋才之小者匡国治政未有其能陛下聴政余暇观省篇章聊以游意非以为教化取士之本而诸生竞利作者鼎沸连偶俗语有类俳优或窃成文虚冒名氏皆见拜擢旣加之恩难复收改但不可复使治民及在州郡宣陵孝子虚伪小人本非骨肉羣聚山陵假名称孝义无所依至有奸轨之人通容其中太子官属宜搜选令徳岂有但取邱墓凶丑之人其为不祥莫大焉宜遣归田里以明诈伪】书奏帝乃诏宣陵孝子为舍人者悉改为丞尉
　　秋八月遣校尉夏育等击鲜卑败绩
　　防乌桓校尉夏育上言鲜卑宼边自春以来三十余发请征幽州诸郡兵出塞击之一冬二春必能禽灭先是防羌校尉田晏坐事论刑欲立功自赎因请王甫求得为将乃拜晏破鲜卑中郎将【大臣多不同者乃召百官议蔡邕议曰自匈奴遁逃鲜卑彊盛据其故地称兵十万才力劲健意智益生加以关塞不严禁网多漏精金良鐡皆为贼有汉人逋逃为之谋主兵利马疾过于匈奴今育晏虚计二载自许有成者褐结兵连岂得中休当更征发转运无已就如其言犹已危矣况得失不可量邪帝不从】八月遣育出高柳晏出云中各将万骑出塞二千余里檀石槐命三部大人逆战育等大败丧其节传辎重各以数十骑犇还死者什七八【育晏槛车征下狱赎为庶人】
　　冬十月癸丑朔日食
　　地震
　　鲜卑宼辽西太守赵苞【字威豪甘陵东武城人】破之
　　辽西太守赵苞到官遣使迎母道经柳城【汉县故城在今热河界】值鲜卑万余人入塞宼钞苞母及妻子遂为所刦质载以击郡苞出战对陈贼出母示苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞罪母遥谓曰威豪人各有命何得相顾以亏忠义尔其勉之苞即进战贼悉摧破其母妻为贼所害苞归讫谓乡人曰食禄而避难非忠也杀母以全义非孝也如是有何面目立于天下遂欧血而死【程子曰以君城降贼而求生其母固不可矣然亦当求所以生母之方奈何不顾而遽战乎徐庶于此盖得之矣】
　　【方氏孝孺曰苞善守官矣然而未知义也彼鲜卑者众多而可以计取性贪而可以利诱苞若赂之而以母为请彼乐得吾之利未必不从緃使利未足以盈具心吾犹可以计胜之奈何不此之图而使母死于宼乎夫义者合乎道而宜乎人心之谓弃母以全城与全母而弃郡其非义则一也权其轻重使上不失职惟逹于义者能之惜乎苞之不足以及此也】
　　【戊午】光和元年春二月辛亥朔日食
　　地震
　　置鸿都门学
　　鸿都门学诸生皆敕州郡三公举用辟召或出为刺史太守入为尚书侍中有封侯赐爵者士君子耻与为列既而诏为乐松等图像立赞以劝学者尚书令阳球谏曰松等皆出于微蔑斗筲小人俛眉承睫徼进明时而形图丹青有识掩口愿罢鸿都之选以销天下之谤书奏不省
　　以张颢【字智明常山人】为太尉
　　颢为中常侍奉弟因永乐宫门史霍玉以进未防罢
　　夏四月地震
　　侍中寺雌鸡化为雄
　　秋七月青虹见玉堂殿庭中【时又有异气堕温徳殿东气如龙长十余丈】上以灾异诏问消复之术光禄大夫杨赐对曰今妾媵阉尹共专国朝鸿都羣小并各拔擢而令缙绅之徒委伏畎亩口诵尧舜之言身蹈絶俗之行委捐沟壑不见逮及冠履倒易陵谷代处幸頼皇天垂象谴告周书曰天子见怪则修徳唯陛下斥逺佞巧抑止槃游冀上天还威众变可弭蔡邕对曰臣伏思诸异皆亡国之怪也天于大汉殷勤不已故屡出【与妖同】变以当谴责欲令人君感悟改危即安蜺堕鸡化皆妇人干政之所致也前者乳母赵娆谗谀骄溢门史霍玉【永乐门史董太后宫官】城社为奸今道路纷纭复云有程大人【宫官耆宿皆称中大人】者将为国患宜明设禁令深惟赵霍以为至戒圣朝既自约厉左右亦宜从化人自抑损以塞咎戒则天道亏满鬼神福谦矣帝览而叹息因起更衣曹节于后窃视之悉宣语左右中常侍程璜使人飞章言邕私事下雒阳狱劾大不敬弃市中常侍吕强【成臯人】愍邕无罪力为伸请诏减死一等与家属髠钳徙朔方【璜女夫阳球又与邕叔父有隙遣客刺邕客威其义反以其情告之由是得免】
　　八月有星孛于天市
　　冬十月废皇后宋氏幽杀之
　　后无宠而渤海王悝妃即后之姑也王甫恐后怨之因谮后挟左道祝诅帝信之防收玺绶后自至暴室以忧死父酆及兄弟并被诛
　　以袁逢【字周阳安曽孙】为司空
　　初太尉袁安子敝为司空【见前】孙汤【字仲河】复为太尉汤三子长成【早卒】次逢次隗【字次阳】逢以三公子著称于时至是为司空隗亦显官【熹平元年先逢为司徒】时中常侍袁赦用事以逢隗相家与之同姓推崇以为外援故袁氏贵宠于世成子绍【字本初】壮健有威容爱士养名宾客辐辏逢子术【字公路】亦以侠气闻【先是逢从兄子闳见时方险乱而家门富盛常对兄弟叹曰先公福祚后世不能以徳守之而竞为骄奢与乱世争权此即晋之三郤矣】
　　丙子晦日食
　　尚书卢植上言党锢多非其罪可加赦宥宋后家属无辜不得敛宜敕收拾以安游魂郡守刺史一月数迁纵不九载可满三嵗请谒希求一宜禁塞选举之事责成主者天子无私宜宏大务蠲略细微帝不省
　　以桥元【黄帝葬桥山子孙守因以为氏元字公祖睢阳人】为太尉
