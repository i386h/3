<!-- { "loadSidebar": true } -->
　　时帝好神仙给事中顾存仁【字伯刚太仓人】髙金【石州人】王纳言【信阳人】皆以直諌得罪防方士段朝用以所炼白金器百余因郭勋以进云以盛饮食物供斋醮即神仙可致也帝立召与语大悦朝用言帝居深宫无与外人接则黄金可成不死药可得帝益悦即谕廷臣令太子监国朕少假一二年乃亲政举朝愕不敢言最抗疏谏曰陛下春秋方壮乃圣谕及此不过得一方士欲服食求神仙耳夫神仙乃山栖澡链者所为岂有髙居紫闼衮衣玉食而能白日翀举者臣虽至愚不敢奉诏帝怒立下诏狱杖杀之监国议亦罢【明年朝用伏诛隆庆初赠最副都御史諡忠节】
　　九月刘天和败济农于黑水苑【在固原州西】斩其子锡沙王【旧作小十王今改】
　　济农连年入寇边将御之屡被杀伤是年七月寇万全右卫总兵官白爵逆战再败之至是复入固原剽掠且餍防淫潦矢尽胶无鬭志而诸将多畏缩天和斩指挥二人召故总兵官周尚文【尚文优将材负气桀仿所至与文吏竞文吏又往往挫折之以故弥不相得巡抚贾启劾尚文老悖遂革任　尚文字彦章西安后卫人】激令立功尚文尽鋭奋击之黑水苑斩济农子锡沙王寇遁走宁夏巡抚杨守礼【字秉节蒲州人】总兵任杰等复邀击于铁柱泉【在灵州花马池西南有泉百步明时以寇入必饮马于此筑堡守之】败之进天和南京户部尚书以守礼总督军务尚文复都督同知
　　冬十月顾鼎臣卒【諡文康】
　　鼎臣素柔媚其居政府谨事夏言不能有为及是卒赠太保
　　【辛丑】二十年春二月下监察御史杨爵【字伯珍富平人】于狱时帝经年不视朝日事斋醮工作烦兴嵗频旱元日防雪夏言严嵩作颂称贺爵抚膺大息上疏言今天下大势如人衰病已极腹心百体无不受患犹且奔竞成风贿赂公行遇灾不忧非瑞称贺邪佞日亲诤臣日逺此大忧也因歴陈诸弊【其一以郭勋奸蠧任用肆毒其二以工作不休朘民膏血其三以朝御希简经筵旷废其四以崇信方术滥加保傅其五以阻抑言路忠□杜口】词俱切直帝震怒立下诏狱搒掠血肉狼籍死一夕复苏狱卒以帝意不测屏其家人不纳饮食屡濒于死处之泰然主事周天佐【字子弼晋江人】御史浦鋐【字汝器文登人】疏救先后死狱中自是无敢言者【天佐与爵无生平交入狱时爵第隔□相讯而已比三日天佐不胜楚遂死尸出狱大兴民有祭而哭之恸者或问之曰吾哀其忠之至而死之酷也鋐方病入狱被杖百复锢以鐖柙爵迎哭之鋐息已絶徐张目曰此吾职也子无然后数日卒隆庆初天佐赠光禄卿鋐赠光禄少卿】
　　夏四月置安南都统使司
　　毛伯温等督师至广西传檄谕莫登庸能束身归命即待以不死登庸乃率从子文明及诸部目入镇南闗【在广西大平府凭祥州西南左右石山髙插云表设闗建城为安南入贡之道】上土地军民籍请奉正朔永为藩臣伯温承制许之纳其图籍权令还国聴命疏闻帝大喜诏改安南国为安南都统使司授登庸都统使更十三道为十三宣抚司各设同知副使佥事聴都统黜陟三嵗一贡以为常并令覆黎宁真伪如果黎氏后割所防四府俾奉祀事否则已之伯温受命嵗余不发一矢而安南定由帝本不欲用兵故也
　　九庙灾
　　五月以兵部侍郎王以旂【字士招江寕人】总理河漕
　　时黄河南徙决野鸡冈【在归徳府睢州北】由涡河经亳州入淮旧决口俱塞徐吕二洪竭漕舟胶总河郭持平乆治不效乃命以旂督理以旂言黄河迁徙不常不能借以济运宜濬山东诸泉入野鸡冈新开河道以济徐吕而筑长堤沛县以南聚水如牐河制从之
　　秋八月昭圣皇太后张氏崩【諡孝康皇后】
　　夏言罢九月郭勋以罪下狱冬十月言复入阁
　　言勋交恶日甚九庙灾言方以疾在告自陈乞罢不允昭圣太后崩诏问太子服制言报疏有譌字帝切责言言谢罪且乞还家治疾帝益怒令致仕及将出都诣西苑斋宫叩首谢帝怜之俾还私第治疾俟后命时勋以言官重劾【给事中□贤等劾勋擅作威福网利虐民】亦引疾在告京山侯崔元新有宠直内苑忌勋帝从容问元言勋皆朕股肱相妬何也元不对帝问言归何时曰俟圣诞后乃敢请又问勋何疾曰勋无疾言归即出耳帝颔之言官知帝眷言恶勋因共劾勋勋辨语誖谩【先是帝给勋勅与兵部尚书王廷相等同清军役勅具勋乆不领言官劾之勋疏辨冇何必更劳赐勅语】帝怒责勋无人臣礼给事中髙时【浙江临安人】因尽发勋贪纵不法十数事遂下勋锦衣狱复诏言入直方言在告时阁事多取裁决及治勋狱排根批柢悉其指授朝士方恶勋不以咎言也【勋下狱后帝念其曽赞大礼论镇抚司勿加刑讯奏上当勋罪斩帝以奏当不明令法司覆勘法司更当勋不轨罪斩没入妻孥田宅奏上留中不下帝意本欲寛勋屡示意指而廷臣恶勋缪为不喻指者更坐重辟乆之勋竟死狱中】
　　十一月葬孝康皇后
　　【壬寅】二十一年夏六月谙逹寇山西
　　先是谙逹遣使欵大同诏却之谙逹与济农遂分道人犯及是复遣使求贡大同巡抚龙大有【茶陵州人】诱缚之诡言用计擒获诏磔于市敌怒入掠朔州【以下注俱见前】抵广武由太原南下沁汾复从忻崞而北屯祁县叅将张世忠等战死敌遂从雁门故道而去未几济农死其子朗台吉【旧作狼台吉今改后仿此】等散处河西势分谙逹独盛嵗数扰边
　　秋七月己酉朔日食
　　夏言罢八月以礼部尚书严嵩兼武英殿大学士预机务言再罢再相帝虽优礼然恩眷已不及初帝以奉道尝御香叶冠因刻沉水香冠五赐言等言以非人臣法服不奉诏帝怒甚嵩因召对冠之笼以轻纱帝见益内亲嵩而欲去言嵩因倾之【嵩与言同乡科第先言而位下之始倚言事之谨言入阁□嵩自代以门客畜之嵩恨甚尝置酒邀言躬诣其第言辞不见嵩布席展所具启跽读言谓嵩实下已不疑也言旣失帝意惧斥呼嵩与谋嵩已潜造陶仲文第谋齮言代其位言知甚愠讽言官劾嵩帝方怜之不聴也两人遂大郄嵩因燕见顿首雨泣愬言见凌状帝使悉陈言罪嵩遂振暴其短　陶仲文方士初名典真黄冈人】防日食旣帝手诏以为下慢上之咎落言职闲住言旣去醮祀青词非嵩无当帝意者遂代言入阁嵩时年已六十余不异少壮朝夕直西苑板房未尝一归洗沐帝谓其勤益信之【嵩无他才畧惟一意媚上窃权罔利帝英察自信果刑戮颇防已短嵩以故得因事激帝怒戕害人以成其私诛斥者不可胜计云】
　　九月作雷坛锢工部员外郎刘魁【字焕吾泰和人】于狱
　　帝用陶仲文言建雷坛于太液池西所司希帝意务宏侈程工峻急魁欲谏度必得重祸先命家人鬻棺以待遂上章曰顷营大享殿大髙元殿工费以亿万计土木衣文绣匠作班朱紫道流所居拟于宫禁国用已耗民力已竭而复为此不经之事非所以示天下后世帝震怒杖于廷锢之诏狱
　　冬十月宫婢杨金英谋逆伏诛杀端妃曹氏
　　帝宿曹妃宫宫婢杨金英伺帝熟寝以组缢帝项未絶有走告皇后者后驰救得苏后命内监张佐等捕宫人杂治言王宁嫔实首谋又言端妃亦与知时帝病悸不能言后传旨收端妃宁嫔及金英等悉磔于市乆之帝始知妃寃
　　【癸卯】二十二年春正月丙午朔日食
　　秋九月逮巡按山东御史叶经【字叔明上虞人】杖杀之
　　严嵩与经有宿憾【嵩在礼部以秦晋二藩宗人袭封事受重贿经发之弥缝得免故恨经】及是经按山东监乡试试録上嵩指发防语为诽谤激帝怒下礼部参论尚书张璧【字崇象石首人】等阿旨请逮考试官周鑛提调布政使陈儒及经等并治嵩密言试事尽由御史帝乃降旨斥文中语为狂悖经杖八十为民创重卒鑛儒等谪官由嵩报复也【嵩借事杀异己自经始】先是嵩相甫逾月御史谢瑜【字如卿上虞人】即劾之比之四凶请急诛斥帝虽谯让瑜然未深罪嵩亦以初得政未敢显为挤防故瑜得居职如故及经杖死嵩益发舒其后劾嵩者希得免矣【瑜后以大计嵩嘱主者黜之遂除名于是给事中王勰沈良材陈□御史喻时陈绍及山西巡抚童汉臣福建巡按何维栢等相继得罪皆并瑜劾嵩者也　王勰字韬孟金坛人沈良材泰州人陈□余姚人喻时光山人陈绍上虞人童汉臣钱塘人何维栢字乔仲南海人】
　　冬十月朶顔入寇
　　攻围慕田峪【在昌平州北有阙口】杀守备陈舜副总兵王继祖等往援乃退
　　【甲辰】二十三年秋八月翟銮罢
　　严嵩入阁銮以资地居其上嵩恶之嗾言官劾其子夤縁举进士遂斥为民【銮子汝俭汝孝与其师崔奇勋所亲焦清同举进士嵩属给事中王交等劾其有弊帝怒下吏部都察院銮疏辨帝益怒曰銮被劾待勘敢先凟扰邪二子纵有才何至与其师并进勒銮父子竒勋清及分考官等皆为民】
　　九月以吏部尚书许赞兼文渊阁大学士礼部尚书张璧兼东阁大学士并预机务
　　时大权一归严嵩赞璧不得预票拟赞常叹曰何夺我吏部使我旁睨人因屡乞休
　　冬十月谙逹入寇【明史世宗本纪作小王子翟鹏传作谙逹今依鹏传】
　　谙逹自万全右卫毁墙入掠蔚州直抵完县京师戒严命逮总督宣大兵部尚书翟鹏【字志南抚宁卫人】巡抚蓟镇都御史朱方下狱【鹏在朔州闻警夜半至马邑调兵食复趋浑源遣诸将遇敌言官劾其逗遛致震畿辅遂遣官械鹏而以侍郎张汉代之方以建议撤诸路防秋兵致敌乗间入犯亦命□系鹏坐永戌方杖死　浑源五季唐县元改州今州属大同府张汉钟祥人】
　　十一月加方士陶仲文少师
　　仲文由吏员需次京师故与邵元节善元节年老宫中黑见治不效因荐仲文以符水噀剑絶宫中妖被宠幸寻授少保礼部尚书未几加少傅至是大同获间谍帝归功上元加仲文少师仍兼傅保后复以祷功封恭城伯【帝自二十年遭宫婢之变移居西内日求长生郊庙不亲朝讲尽废君臣不相接独陶仲文得时见辄赐坐称之为师而不名于是小人顾可学盛端明朱隆禧辈皆缘以进可学无锡人端明饶平人隆禧昆山人】
　　【乙巳】二十四年夏五月壬戌朔日食
　　六月重建太庙成
　　建殿九间仍复旧制同堂聚享位皆南向【太祖居中左四序成宣宪睿右四序仁英孝武其后为祧庙以藏祧主】
　　秋八月张璧卒【諡文简】
　　九月召夏言复入阁
　　帝防觉严嵩贪横复召用言言至复盛气陵嵩出其上凡所批答畧不顾嵩嵩噤不敢吐一语所引用私人言多斥之亦不敢救衔刺骨而言以废弃乆务张权所谴逐亦不尽当御史陈其学以盐法事劾崔元及锦衣都督陆炳言拟旨令陈状皆造言请死炳行三千金求解不得长跪泣谢罪乃已二人与嵩比而搆言言不悟
　　楚世子英燿弑其父显榕伏诛
　　英燿性淫恶烝楚王宫人又使卒刘金纳妓别馆王欲罪金金遂劝英燿谋逆防元夕后张灯置酒飨王别宴武冈王显槐【显榕弟】于西室酒半金等从座后以铜击王脑立毙显槐惊救被伤得免英燿徙王尸宫中以中风报王从者抉门出告变抚按官以闻帝命驸马都尉邬景和【昆山人尚孝宗女永福公主】等往鞫得实及是诏逮入京告太庙磔于市焚尸灰逆党悉伏诛
　　冬十一月许赞罢
　　赞求去帝责其忘君爱身落职闲住【赞归三年卒寻复其官追諡文简】
