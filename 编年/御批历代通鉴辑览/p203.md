<!-- { "loadSidebar": true } -->
　　初潘淑妃生濬元皇后恚恨而殂淑妃専总内政由是太子劭深恶淑妃及濬濬惧曲意事劭劭更与之善呉兴巫严道育【女巫也】自言能役使鬼物因东阳公主婢王鹦鹉出入主家主与劭濬信惑之劭濬多过失数为宋主所诘责使道育祈请【欲令过不上闻道育曰我已为上天陈请必不泄露劭等敬事之号曰天师】后遂与道育鹦鹉及主奴陈天与黄门陈庆国共为巫蛊琢玉为宋主形像埋于含章殿前已而庆国白其事【邵补天与为队主宋主闻之让劭曰汝所用队主副并是奴耶劭惧以书告濬濬复书曰彼人若所为不已正可促其余命或是大庆之渐耳劭濬相与往来书疏常谓宋主为彼人或曰其人鹦鹉先与天与私通东阳公主卒出嫁濬府佐沈懐逺为妾恐事泄白劭密杀天与庆国惧曰巫蛊事惟我与天与宣传往来今天与死吾其殆哉乃具以其事白宋主】宋主大惊即遣收鹦鹉封籍其家得劭濬书及所埋玉人命有司穷治其事道育亡命捕之不获宋主惋叹弥日【谓潘淑妃曰太子图富贵更是一理虎头复如此非复思虑所及汝母子岂可一日无我耶虎头濬小字】遣中使切责劭濬劭濬惶惧陈谢宋主虽怒然犹未忍罪也
　　秋八月宋攻碻磝不克而退雍州兵至虎牢亦还诸军攻碻磝累旬不防八月魏人夜自地道出烧营张永撤围夜遁不告诸将士卒惊扰魏人乗之死伤涂地萧思话自往増兵力攻不克以军乏食退屯厯城鲁爽至长社魏戍主弃城走臧质遣司马栁元景帅参军薛安都向潼闗梁州刺史刘秀之遣参军萧道成【字绍伯小字鬬将承之之子】等将兵向长安【胡三省曰萧道成始见此】九月鲁爽与魏拓跋仆兰战于大索【城名今开封府荥阳县治是括地志荣阳县即大索城又有小索城在县北】破之进攻城臯闻碻磝败退与元景等皆引还
　　冬十月魏宗爱弑其君余魏主濬立【是为文成帝】讨爱诛之魏南安王余自以违次而立厚赐羣下欲以收众心旬月之间府藏虚竭又好酣饮及声乐畋猎不恤政事宗爱为宰相録三省縂宿卫坐召公卿专恣日甚余患之谋夺其权爱愤怒余以十月朔夜祭东庙爱使小黄门贾周等就弑而秘之唯羽林郎中刘尼【□人】知之劝爱立皇孙濬爱惊曰君大痴人皇孙若立岂忘正平时事乎【景穆太子之死在真君十二年是年六月改元正平】尼恐爱为变宻告殿中尚书源贺贺时与尼俱典兵宿卫乃与书陆丽【俟之子】谋曰宗爱既立南安还复杀之今又不立皇孙将不利于社稷遂定谋共立濬贺与尚书长孙渇侯严兵守卫使尼丽迎濬于苑中尼驰还东庙大呼宗爱弑南安王大逆不道皇孙已登大位有诏宿卫之士皆还宫众咸呼万嵗遂执宗爱贾周等勒兵入奉皇孙即位杀爱周具五刑夷三族追尊景穆太子为皇帝【庙号恭宗】立乳母常氏为保太后
　　魏复建佛图听民出家
　　魏世祖晚年佛禁稍弛民间往往有私习者至是羣臣多请复之乃诏州郡县各听建佛图一区民欲为沙门者听出家【大州五十人小州四十人】于是向之所毁率皆修复魏主亲为沙门下髪
　　魏以周忸为太尉陆丽为司徒杜元寳【魏郡邺人明元宻皇后从弟遗之子】为司空忸寻坐事赐死
　　丽以迎立之功受心膂之寄朝臣无出其右者赐爵平原王【丽辞曰陛下国家之正统当承基绪效顺奉迎臣子常职不敢慆天之功以干大赏魏主不许丽曰臣父奉事先朝忠勤着效今年逼桑榆愿以臣爵授之魏主曰朕岂不能使卿父子为二王耶乃进其父建业公赐爵为东平王】班赐羣臣谓源贺曰卿任意取之贺辞曰南北未賔府库不可虚固与之乃取戎马一匹已而忸坐事死【明年元寳亦以谋反诔时魏法深峻贺奏谋反之家男子十三以下本不预谋者宜免死没官从之】
　　魏用元始厯
　　初魏入中原用景初厯【杨伟所造】世祖克沮渠氏得赵【音斐】元始厯时人以为宻是嵗始行之
　　【癸宋元嘉三十年已魏兴安二年】春正月宋以始兴王濬为荆州刺史初濬以南徐刺史镇京口求为荆州宋主许之濬还京口治行而巫蛊事觉宋主怒未觧故濬久留京口既除荆州乃听入朝
　　二月宋太子劭弑其君义隆及其左卫率袁淑仆射徐湛之尚书江湛而自立以何尚之为司空
　　宋主欲废太子劭赐濬死先与王僧绰谋之使寻汉魏典故南平王铄妃江湛之妹随王诞妃徐湛之之女湛劝立铄湛之欲立诞僧绰曰建立之事仰由圣懐臣谓唯宜速断不可稽缓当断不断反受其乱愿以义割恩畧小不忍不尔便应坦懐如初无烦疑论事机虽宻易至宣广不可使难生虑表取笑千载宋主曰卿可谓能断大事然此事至重不可不慇懃三思且彭城始亡人将谓我无复慈爱之道僧绰曰臣恐千载之后言陛下唯能裁弟不能裁儿宋主黙然议乆不决与湛之屏人语或连日累夕常使湛之自秉烛绕壁虑有窃听者既而以其谋告潘淑妃妃以告濬濬驰报劭劭乃谋为逆诈为诏豫加部勒云有所讨夜呼前中庶子萧斌左卫率袁淑中舍人殷仲素入宫流涕曰主上信防将见罪废内省无过不能受枉明旦当行大事望相与戮力因起徧拜之众惊愕莫能对【淑斌皆曰自古无此愿加善思劭怒变色斌惧曰当竭身奉令淑叱之曰卿便谓殿下真有是邪殿下防尝患风今疾动耳劭愈怒因眄淑曰事当克否淑曰居不疑之地何患不克但既克之后不为天地所容大祸亦旋至耳假有此谋犹将可息左右引淑出日此何事而云可罢乎淑还省绕牀行至四更乃寝汚】明日宫门未开劭以朱衣加戎服上乗画轮车与萧斌同载呼袁淑甚急淑眠不起劭停车催之淑徐至劭使登车辞不上乃杀之门开而入旧制东宫队不得入城劭以伪诏示门卫曰受敕有所收讨令后队速来张超之等驰入斋閤拔刃径上合殿其夜宋主与徐湛之屏人语至旦烛犹未灭见超之入举几捍之五指皆落遂弑之湛之惊起兵入杀之江湛闻噪声叹曰不用王僧绰言以至于此劭遣兵杀之【左细仗主卜天与不暇被甲执刃持弓疾呼左右出战射劭防中劭党撃之断臂而死队将张之朱道钦陈满俱战死劭使人杀潘淑妃及太祖亲信数十人□在西州府闻台内喧噪不知事之济否骚櫌不知所为□而劭驰召濬屛人问状即戎服乗马而去入见劭劭曰潘淑妃遂为乱兵所害濬曰此是下情由来所愿　卜天与呉兴余杭人】劭诈以诏召大将军义恭尚书令何尚之入拘于内并召百官至者才数十人劭遽即位下诏曰徐湛之江湛弑逆无道吾勒兵入殿已无所及今罪人斯得可大赦改元太初即称疾还永福省不敢临防以白刃自守以萧斌为仆射何尚之为司空劭不知王僧绰之谋以为吏部尚书【时武陵王骏方讨西阳蛮屯五洲沈庆之自巴水来咨受军畧典签董元嗣自建康至五洲具言大子弑逆沈庆之密谓腹心曰萧斌妇人其余将帅皆易与耳东宫同恶不过三十人此外屈逼必不为用今附顺讨逆不忧不济也　西阳宋郡今湖北黄州府是五洲在黄州府蕲水县大江中巴水今日巴河源出黄州府罗田县入江】
　　宋劭杀其吏部尚书王僧绰
　　劭料检文帝巾箱及江湛家书疏得王僧绰所启前代故事【即所上废太子诸王典故】乃收杀之【僧绰弟僧防为司徒属所亲咸劝之逃僧防泣曰吾兄奉国以忠贞抚我以慈爱今日之事若不见及耳若得同归九泉犹羽化也劭因诬北第诸王侯云与僧绰谋反杀之　北第诸侯王列第于台城北故云】
　　夏四月宋江州刺史武陵王骏举兵讨劭宋人立骏【是为孝武帝】五月劭及弟濬皆伏诛
　　劭宻与沈庆之手书令弑武陵王骏庆之求见骏骏惧辞以疾庆之突入以劭书示骏骏泣求入与母诀庆之曰下官受先帝厚恩今日之事唯力是视殿下何见疑之深骏起再拜曰国家安危皆在将军庆之即命内外勒兵旬日之间内外整办人以为神兵骏以庆之领府司马栁元景宗慤朱修之皆为参佐顔竣领録事縂内外以刘延孙【道产之子】为长史行留府事荆州刺史南谯王义宣雍州刺史臧质同举兵以应骏骏至寻阳命顔竣移檄四方州郡响应劭自谓素习武事及闻四方兵起始忧惧戒严四月栁元景统薛安都等十二军发湓口骏发寻阳沈庆之縂中军以从【檄至建康劭以示太常顔延之曰彼谁笔也延之曰竣之笔也劭曰何至于是延之曰竣尚不顾老臣安能顾陛下劭怒稍觧】劭疑旧臣不为己用乃厚抚鲁秀王罗汉以军事委之以萧斌为谋主殷冲掌文符【萧斌劝劭勒水军自上决战不尔则保据梁山江夏王义恭以南军仓猝船舫陋小不利水战劝劭养鋭待期劭善之斌厉色曰南中郎二十年少能建如此大事岂复可量三方同恶势据上流沈庆之甚练军事元景宗慤屡尝立功形势如此实非小敌唯宜及人情未离尚可决力一战端坐台城何由得久劭不聼或劝劭保石头城劭曰昔人所以固石头城者俟诸侯勤王耳我若守此谁当见救唯应力战决之不然不克梁山即天门山注见前】太尉司马厐秀之【河南人】自石头先众南奔人情由是大震骏军于鹊头【山名在江南池州府铜陵县北元和志即春秋鹊岸沿流有鹊尾洲六朝屯兵处】宣城太守王僧逹【之孙】自候道南奔骏即以为长史【骏初发寻阳沈庆之谓人曰王僧逹必来赴义人问其故庆之曰吾见在先帝前议论开张　执意明决以此言之其至必也】栁元景以舟舰不坚惮于水战乃倍道兼行至江宁歩上使薛安都帅铁骑耀兵于淮上【秦淮水之上】移书朝士为陈逆顺降者相属【骏自发寻阳有疾不能见将佐唯顔竣出入卧内拥骏于膝亲视起居疾屡危笃不任咨禀竣皆専决军政之外间以文教书檄应接遐迩昏晓临哭若出一人如是累旬军中皆不知骏之危疾也】元景至新亭依山为垒劭使萧斌等分统水陆精兵万人攻新亭垒劭自登朱雀门督战元景令军中衔枚疾战一聼鼓声劭将士懐劭重赏皆殊死战元景水陆受敌意气弥彊麾下勇士悉遣出鬬劭兵垂克鲁秀撃退鼓劭众遽止元景开垒鼔噪以乗之劭众大溃劭仅以身免鲁秀南奔骏至江宁江夏王义恭单骑南奔上表劝进骏遂即位于新亭改諡太祖曰文庙号太祖【劭初葬太祖諡曰景庙号中宗】尊母路氏为皇太后立妃王氏为皇后封拜义恭以下有差劭縁淮树栅自守男丁既尽召妇女供役鲁秀等募勇士攻大航克之王罗汉即放仗降城中沸乱文武将吏争逾出降萧斌令所统皆解甲自石头戴白幡来降诏斩于军门诸军遂克台城张超之走至合殿御牀之所为军士所杀刳肠割心诸将皆脔其肉生噉之劭入武库井中队副高禽执之臧质见之恸哭劭曰天地所不覆载丈人何为见哭质防劭于马上防送军门时不见传国玺问劭曰在严道育处道育匿于劭所就取得之斩劭及其四子于牙下濬帅左右南走江夏王义恭斩之及其三子劭濬父子首并枭于大航暴尸于市污潴劭所居斋严道育王鹦鹉并都街鞭杀焚尸扬灰于江殷冲尹王罗汉及沈璞皆伏诛【璞守于湖坐不迎义师诛】赠袁淑为太尉【諡忠宪】徐湛之为司空【諡忠烈】江湛为开府仪同三司【諡忠简】王僧绰为金紫光禄大夫【諡简侯】卜天与益州刺史【諡壮侯】与淑等四家长给廪禄
　　宋复以何尚之为尚书令
　　尚之自劭败后左右皆散自洗【通作洒】黄阁【旧制三公聼事置黄□自洗躬亲洒扫也】宋主以尚之及其子偃素有令誉故特免之复以尚之为尚书令偃为大司马长史任遇无改
　　秋七月辛酉朔日食
