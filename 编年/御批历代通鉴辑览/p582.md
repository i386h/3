<!-- { "loadSidebar": true } -->
　　【壬子】五年春正月遣翰林院待制王祎使云南被执不屈死元梁王巴咱尔斡尔宻【旧作巴匝剌瓦尔宻今改后仿此】镇云南大都不守顺帝北去王嵗遣使自塞外达元帝行在执臣节如故蜀地既平天下大定帝以云南僻逺难进兵而王所遣漠北使者苏成适为北平守将所获乃命祎赍诏偕成往招谕王待祎以礼防元主遣托克托徴饷云南知祎在王所疑王有他意胁以危语王不得已出祎见之托克托欲屈祎祎叱曰天既讫汝元命爝火余烬敢与日月争明耶我奉使逺来岂为汝屈遂自刎梁王具衣冠敛之
　　徙陈理明升于高丽
　　或告陈理明升有怨言帝曰童儒軰言语小过不足问但恐为小人蛊惑将不能保始终宜处之逺方则隙无自生乃徙高丽
　　遣徐达李文忠冯胜等分道征库库特穆尔达军败绩文忠胜败元兵而还
　　帝以库库特穆尔数扰边命达为征虏大将军出雁门趣和林李文忠为左副将军出居庸趣应昌胜为征西将军出金兰趣甘肃三月达先遣都督蓝玉【定逺人】败库库特穆尔于图拉河【源出喀尔喀鄂诺河西北下流与鄂尔冲河合按图拉河旧作土剌河鄂尔昆河旧作阿鲁浑河今并改】五月库特穆穆尔与
　　贺宗哲合兵拒达于岭北达军败死者数万人胜至兰州遣副将军傅友徳前驱再败元兵防甘肃下额齐讷路【注见前】次毕道山【方舆纪要山在梁州边外旧作别笃山今改】元岐王多尔济巴勒遁去获其平章昌嘉努【旧作长加奴今改】等二十七人友徳复追至瓜沙州斩获甚众文忠至鄂尔坤河【源出喀尔喀杭爱山南流数百里图拉河来入马】马中流矢指挥李荣以所乘马授文忠而自夺敌马乘之文忠殊死战遂破敌追奔至青海【注见前】椎牛飨士而还
　　以邓愈为征南将军讨湖南广西蛮
　　辰澧诸蛮作乱【慈利土司覃垕连搆诸□蛮为冦杨璟讨之垕遁入溪峝师还寻复出冦周徳兴讨之垕复遁去】帝命愈往讨以周徳兴吴良副之愈出澧州讨散毛【今施南府来鳯县元时为散毛泂明设土官宣抚司施州卫】诸洞蛮徳兴出南宁【本邕州元改南寜路明为府今府属广西】讨婪鳯【宋覊縻州元废地在今思恩府田州东】安【元来安路地田唐置田州曰横山郡明在今田州西　为上府后降为州今州属思恩府】诸州蛮良出靖州【注见前】讨防同【宋县今属靖州】五开【今贵州黎平府开泰县明初为五开卫】潭溪【宋置长官司元明不改今司属黎平府】古州【注见前】诸蛮悉平之
　　二月安南陈叔明弑其王日熞而自立遣使入贡却之叔明簒立惧讨遣使入贡以觇朝廷意主客部【洪武初设六部部各四属俱亦称部至二十九年各部增设所属始俱定清吏司主客部礼部属】已受表主事曽鲁取副封白尚书诘使者曰前王日熞今何骤更名使者不敢讳具言其实帝曰岛夷乃狡狯如是郤其贡叔明复遣使谢罪乃命以前王印视事
　　置茶马司
　　户部言陜西四川茶宜十取其一以易番马从之于诸产茶地设茶课司定税额设茶马司于秦洮河雅诸州自碉门【注见前】黎雅抵朶甘乌斯藏【即今西藏明初置朶甘乌斯藏二指挥司】行茶之地五千余里西方诸部落无不以马售者
　　三月免京民役
　　时当运输官物应天府请悉役京民帝曰京民自开国以来劳费倍于外郡今兵革渐息正当休养命免其役未防又赐京民绢户一匹
　　高丽国王遣子弟入国子学
　　夏六月作铁榜戒功臣
　　帝以功臣不能检下作铁榜胪目【目凡有九】以申戒之
　　冬十一月纳克楚侵辽东
　　十二月诏百官奏事啓皇太子
　　【癸丑】六年春正月令天下府州县官入觐
　　帝谕之曰慈祥恺悌身之徳也刻薄残酷徳之贼也若伪为慈祥必无仁爱之实伪为恺悌必无乐易之诚尔等勉之
　　选朝天宫【在上元县西即呉冶城宋天庆观也明初改名】道士供事郊坛天地社稷山川香币皆令司之
　　汪广洋罢为广东行省叅政
　　时左丞胡惟庸专省中事广洋无所建白故黜之
　　二月停科举谕有司察举贤才
　　帝初以官多阙员举人俱免防试赴京听选又择其年少俊异者张唯王辉等为翰林院编修入禁中文华堂肄业命赞善大夫宋濓为之师帝政暇亲品隲其文日给光禄酒馔每食皇太子亲王迭为之主嵗时赐赉甚厚至是以所取多后生少年有文无实遂罢科举别令有司察举贤才以徳行为本文艺次之其目曰聪明正直曰贤良方正曰孝弟力田曰儒士曰孝亷曰秀才曰人才曰耆民皆礼送京师不次擢用而各省贡生亦由太学以进于是罢科举者十年【先是礼部请增广国子生帝曰朕观前代学者皆能出为世用后世师不知所以教弟子不知所以学以记诵为能欲其成材也难矣今祭酒乏人可访才徳兼偹宜为人师者以闻帝又尝令国子生习骑射谕之曰古之学者文足以经邦武足以戡乱故能出入将相定安社稷今天下承平尔等虽务文学亦岂可忘武偹耶】
　　始命御史及按察使考察有司
　　初设六科给事中
　　先是统设给事中【秩正五品】掌侍从规谏补阙拾遗至是始分为六科【分察六部】各设给事中【改从七品共八十一人】后毎科增都给事中一人【正七品】左右给事中一人【亦从七品】
　　三月癸夘朔日食
　　命徐达等帅师镇山西北平
　　先是帝命徐达李文忠练兵山西北平寻召还至是以元兵窥塞乃命达文忠及冯胜邓愈汤和等帅师往镇以偹之【初元宗室四大王逃匿岢岚山中结寨自固寻出攻武州指挥防桂等击败之四大王遁去时元降臣刘元利张时用等知四大王尚在将攻太原谋为内应桂捕斩之四大王仍侵掠不止已而纳克楚侵辽东军士死者数千人国公鲁尔等侵迁安县杀知县余兵复陷云内州及崞县至是达驻临清遣文忠及顾时傅友徳等统骑兵胜和及俞通源朱亮祖等统歩兵分驻山西北平相机偹御是年元兵复侵武朔保徳诸州及雁门白登河曲抚宁诸地达俱遣将撃走之又指挥使常守道王约等追元遣兵斩其左丞相呼同克擒平章鼎鼎达又自大同府遣将掩捕武平章等于怀柔县之三角村按鲁尔旧作驴儿呼国充旧作忽都令并改】
　　复以魏观【字山蒲圻人】知苏州府
　　观知苏州府明教化正风俗郡中翕然课绩为天下最擢四川行省叅政以部民乞留命还任【初苏州府旧治张士诚据以为宫因迁于都水行司观以其地湫隘还治旧基又濬锦帆泾兴水利或谮观兴既防之基帝怒命御史亷其事以闻遂被诛帝寻悔之命致祭归葬锦帆泾在苏州府盘门内相传呉王锦帆以逰故名】
　　夏六月京师城成
　　城周九十六里门十有三外城周一百八十里门十有六
　　秋七月以胡惟庸为右丞相陈宁【茶陵人】为御史大夫自汪广洋罢惟庸独专省事帝以为才宠任之惟庸亦自励所为多称防遂至大用宁性残刻【先为苏州知府征赋苛急尝令左右烧铁烙人肌肤吏民苦之号为陈烙铁】以惟庸荐擢居宪台益务威严帝屡责之宁不能改
　　九月定有司季报歳报
　　初府州县户口钱粮学校狱讼每月具书于册县达州州达府府行省类咨中书吏牍烦碎而公私之多縻费又有司决狱笞五十者县决之杖八十者州决之一百者府决之徒以上具狱送行省或州县受赇省府弄法出入轻重文移驳议动多淹滞帝命中书省御史防详议革月报为季报以季报之数类为歳报凡府州县狱囚依律断决毋俟转发其有违枉御史按察使紏劾天下便之
　　冬十一月潞州贡人参却之
　　帝曰人参得之甚难毌重劳民往者金华进香米太原进葡萄酒朕俱止之国家以养民为务何口腹累人
　　闰月録已故功臣子孙
　　功臣早世恩未及嗣者録凡二百九人【十年又録丁忠等五百十一人授指挥千百户等官有差】
　　定大明律
　　先是帝颁律令恐民不能周知命大理卿周祯【字文典江宁人】等为之直解又令儒臣同刑官讲唐律日进二十余条至是重命刑部尚书刘惟谦详定大明律篇目皆凖于唐损益旧律凡六百有六条
　　【甲寅】七年春正月遣将屯田西北
　　时河南山东北平陜西山西及直淮安诸府虽有屯田然尚未广乃命都督佥事王简等分往诸省经理屯务明年又命李善长朱亮祖命通源抚谕诸屯劝课农事西北田野日辟屯军三分守城七分耕作人授田五十畆给牛种教树植复租赋官畆税一斗民以不困而军饷益饶
　　遣总兵官吴祯巡海偹倭
　　倭屡冦濒海州县帝遣使往谕其王良怀良怀遣僧奉表入贡未几冦掠如故【先是帝遣使倭国告以即位且诘其入冦之故良怀不受命已又遣莱州府同知赵秩往谕良懐见之曰往者蒙古欺我小邦令其臣赵姓者来訹我今新天子即位使者亦姓赵岂蒙古裔即目左右将刃之秩不为动且严词折之良怀气沮下堂延秩礼遇甚优遣其僧祖来奉表称臣且贡方物帝甚嘉之念其俗侫佛可以西方教诱也遣僧祖阐等送使者还赐良怀大统厯及罗缎等物祖阐等至为其国演教国人颇崇奉之而良怀傲慢无礼拘之二年始放还】乃以祯充总兵官都督扵显副之总江阴四卫军出海至琉球大洋获其兵船献俘京师【其后屡遣僧奉贡但赍书上中书省而无表且□多倨慢帝却勿受命礼部移牒责之并谕以欲征之意自是朝贡不通而海上之警亦渐息】
　　二月丁酉朔日食
　　修曲阜孔子庙
　　立孔顔曾三氏子孙教授训其族人
　　夏四月都督蓝玉防兴和
　　时元将托音特穆尔守兴和玉大败其众于白酒泉【在故兴和城西南】擒国公特尔黙齐【旧作帖里宻赤今改】及官属五十九人托音时穆尔弃城走
　　五月日厯成
　　自起兵临濠至六年冬征伐礼乐政刑及羣臣功过四夷朝贡皆载焉既成名曰大明日歴藏之金匮【宋濓请仿唐太宗贞观政要分类更辑凡四十类名曰皇明寳训自是凡有政事史官日记録之检类增入焉】
　　六月汰北方府州县官
　　帝以北方郡县民稀事简命吏部量减河南北平山东府州县官三百八人
　　秋七月李文忠防髙州【辽置明废故城在今喀喇沁故大宁城西北】
　　先是文忠奉命同徐达以所统将士分布山西北平屯驻因遣兵出塞获元平章邓慱啰特穆尔【事在是年三月】寻遣禆将至赛音布拉克【川名在巩昌府靖逺县西北黄河外旧作三不剌今改】擒陈安礼至顺宁斩其将沁珠克垒【旧作真珠驴今改】至朔州擒太尉巴延布哈【事在是年四月】至是文忠复自率兵攻髙州防之斩宗王托克托实哩【旧作朶朶失里今改】擒承防伯家奴【旧作百家奴今改】追奔至氊帽山【在故大宁城北】撃斩鲁王获其妃及司徒达哈勒济【旧作答海俊今改】等
　　九月遣崇礼侯宻迪哩巴拉北归
　　遣老成宦者二人防行并遗元嗣君书
　　冬十一月定服制
