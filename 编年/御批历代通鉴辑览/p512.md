<!-- { "loadSidebar": true } -->
　　洪迈请庙号世祖尤袤言光武以长沙王后布衣崛起不与哀平相继其称祖无嫌太上中兴虽同光武实继徽宗正统以子继父非光武比乃定号高宗【史臣曰高宗恭俭仁厚以之继体守文则有余揆乱反正则不足当其初立因四方勤王之师内相李纲外任宗泽天下之事宜无不可为者顾乃摘迁穷僻坐失事机始惑于汪黄终制于秦桧偷安忍耻匿怨忘亲以贻来世之讥悲夫】
　　夏四月祔高宗主于太庙
　　下诏曰朕比下令欲衰绖三年羣臣屡请御殿易服故以布素视事内殿虽有俟过祔庙勉从所请之诏然稽诸典礼心实未安行之终制乃为近古宜体至意勿复有请
　　五月王淮罢
　　淮为相能尽心事上惟以唐仲友故为道学之禁毒痡善类论者讥之
　　六月以朱熹为兵部郎官既而罢之贬侍郎林栗【字黄中福州福清人】知泉州
　　王淮既罢周必大荐熹为江西提刑入奏事或要于路曰正心诚意之论上所厌闻慎勿复言熹曰吾生平所学惟此四字岂可隐黙以欺吾君乎及入对首言天理人欲之辨【畧曰陛下居虚明应物之地而天理有所未纯人欲有所未尽是以为善不能充其量除恶不能去其根一念之顷公私邪正是非得失之机交战于中愿自今以往一念之项必察夫天理人欲果天理邪则敬以充之而不使少有壅闭果人欲邪则敬以克之而不使少有凝滞推而至于言语动作之问用人处事之际无不以是裁之则圣心洞彻而天下之事将惟陛下所欲为无不如志矣】帝曰久不见卿浙东之事朕自知之今当处卿清要不复以州县为烦也时曽觌已死王汴已逐独内侍甘昪尚在熹力论之帝曰昪有才熹曰小人无才安能动人主除兵部郎官熹以足疾乞祠兵部侍郎林栗与熹论易西铭不合遂疏论之【疏曰焘本无学术徙窃张载径颐之绪余谓之道学妄自推尊所至輙携门生数十人习为春秋战国之能妄希孔孟歴聘之风今采其虚名将置朝列而熹闻命迁延邀索髙价既经陛对得防除郎而傲睨累日不肯供职缘熹既除兵部在臣合有统摄若不举劾厥罪维均望将熹停罢以为事君无礼者之戒】帝谓栗言过当而大臣畏栗之彊莫敢深论乃命熹依旧江西提刑周必大言熹上殿之日足疾未瘳勉强登对帝曰朕亦见其跛曵左补阙薛叔似亦奏言之【大常博士叶适上疏曰考栗劾熹之辞始未参验无一实者特发其私意而遂忘其为欺耳至于其中谓之道学一语利害所系不独于熹葢自昔小人残害忠良率有指名或以为好名或以为立异或以为植党近又创为道学之目郑丙倡之陈贾和之居要津者密相付授见士大夫冇稍自洁修者輙以道学之名归之以为善为玷缺以好学为已愆相与指目使不得进于是贤士惴栗中才解体销声灭影秽徳垢行以避此名往日王淮表里台諌隂废正人葢用此术栗为侍从无以达陛下之徳意志虑而更袭用郑丙陈贾密相付授之説且以道学为大罪文致语言逐去一熹固末甚害第恐自此游词无实谗言横生良善受祸何所不有伏望陛下正纪细之所在絶欺罔于既形摧折暴横以扶善类奋发明断以慰公言疏入不报　叶适字正则永嘉人】防胡晋臣【字子逺蜀州人】拜侍御史首劾栗喜同恶异无事而指学者为党乃出栗知泉州而熹亦除直宝文阁奉祠而去
　　秋七月恩平王璩卒
　　帝友爱甚至毎召璩内宴呼以官而不名赐予无算卒追封信王
　　八月甲子朔日食
　　冬十二月以朱熹为崇政殿説书熹辞不至
　　熹既归投匦进封事言大本急务大本者陛下之心急务则辅翼太子选用大臣振举纪网变化风俗爱养民力修明军政凡此六事皆不可缓而本在于陛下之一心一心正则六事无不正一有人心私欲以介其问则虽惫精劳心不可为矣疏入夜漏下七刻帝已就寝急起秉烛读之终篇明日除主管西太一宫兼崇政殿説书熹力辞乃以秘阁脩撰奉祠
　　【己酉】十六年【金大定二十九年】春正月金主殂孙璟立【是为章宗】金主之太子允恭先卒以孙原王玛达格【旧作麻达葛今改】判大兴尹又以右丞相更名璟使亲见朝廷议论习知政事之体至是金主殂璟即位追号金主曰世宗允防曰显宗毋图克坦氏为太后【世宗于金最为贤主以昭徳后乌凌阿氏守节而死终身不立后雅尚俭弃命宫中之饰勿得用黄金尝谓近臣曰朕于宫室惟恐过度其或兴脩即损宫人嵗费以充之至于佛法尤所未信梁武帝为同泰寺奴辽道宗以民戸赐寺僧复加以三公之官其惑深矣又曰亡辽日屠羊三百亦岂能尽用徒伤生耳朕毎当食时尝思贫民饥馁犹在已也彼身为恶而口祈福何益之有尝谓宰相曰卿等在省未尝荐士止限资格安能得人又曰卿等职居辅相曾无荐举惟朕尝言某人可用然后从而言之卿等既无所言必待朕知而后进用将复冇几又曰帝王之政固以寛慈为徳然梁武帝专务寛慈以致纲纪大坏朕尝思之赏罚不滥即是寛政又曰朕观唐史见太宗行事初甚励精晚年与羣臣议多饰词朕尝思始终如一今虽年高敬慎之心无时或怠又曰朕自即位以来言事者虽有狂妄未尝罪之卿等未尝肯尽言何也当言而不言是相疑也君臣无疑谓之嘉防事有利害可竭诚言之即位五载南北讲和与民休息犀臣守职上下相安家给人足仓廪有余刑部断死罪嵗或十七人国人号称小尧舜然举贤之急求言之切不絶于口而犀臣不能将顺其美以底大顺惜哉】
　　以周必大留正为左右丞相
　　帝自高宗崩即欲传位太子尝谕必大曰礼莫重于事宗庙而孟享多以病分诣孝莫大于执防而不得曰至德寿宫欲不退休得乎因密赐绍兴传位亲札于必大命预草诏专以奉几筵侍东朝为意而进必大为首相
　　二月辛酉朔日食
　　帝传位于太子太子即位【是为光宗】尊帝为寿皇圣帝皇后为寿成皇后皇太后为寿圣皇太后大赦
　　先是更徳寿宫为重华宫皇太后徙居慈福宫帝传位太子遂素服退居重华宫
　　立皇后李氏【安阳人庆逺节度使道之女】
　　后父道帅湖北闻道士皇甫坦【蜀之夹江人】善相人乃出诸女拜之坦见后惊不敢受拜曰此女当母天下坦言于高宗遂聘为恭王妃生嘉王扩性妬悍常诉帝左右于高宗及夀皇高宗不怿谓吴后曰是妇将种吾为皇甫坦所误夀皇亦屡训敕令以皇太后为法不然行当废汝后疑其説出于太后憾之至是立为后
　　三月废补阙拾遗官
　　御史中丞谢谔【字昌国临江军新喻人】论其不可废不聼自是近臣罕进言者
　　夏五月周必大罢
　　初何澹【字自然处州龙泉人】与必大厚为司业久不迁留正奏迁之澹由是憾必大而徳正为谏议大夫首上疏攻必大罢之
　　知閤门事姜特立【字邦杰丽水人】有罪免
　　特立帝东官旧臣也帝即位命知閤门事声势寝盛留正列其招权预政之罪乞斥逐之帝意未决防参知政事缺特立谒正曰上以丞相在位久欲迁左相叶【翥】张【杓即浚子】二尚书当择一人执政未知孰先正奏之帝大怒诏特立奉祠夀皇闻之曰留正真宰相也














　　御批歴代通鉴辑览卷八十八
<史部,编年类,御批历代通鉴辑览>
　　钦定四库全书
　　御批歴代通鉴辑览卷八十九
　　宋
　　光宗皇帝
　　【庚戌】绍熙元年【金章宗璟明昌元年】春正月丙辰朔帝朝夀皇于重华宫
　　金以完顔守贞【本名左业古绅之孙】为参知政事
　　金主新即政鋭意于治尝问汉宣帝综核名实之道其施行之实果何如守贞诵枢机周宻品式详备以对上曰行之果何始守贞曰在陛下励精无倦耳【久之进守贞尚书左丞出知东乎府明昌四年召拜平章事】
　　二月殿中侍御史刘光祖【字徳修简州阳安人】乞禁讥议道学者光祖初登第廷对切直淳熙五年召对论恢复事请以太祖用人为法及帝即位殿中侍御史阙上方严其选谓宰臣留正曰卿监郎官中有其人正沈思久之曰得非刘光祖乎帝曰是久在朕心矣光祖入对即上疏极论近世讥贬道学之非【畧谓是非不明则邪正互攻公论不立则私情交起此固道之消长时之否泰而实为国家之祸福社稷之存亡甚可畏也本朝士大夫学术最为近古初非有强国之术而国势尊安根本深厚咸平景徳之间道臻皇极治保太和至于庆厯嘉祐盛矣不幸而壊于豊熈之邪説疎弃正士招俫小人幸而元祐君子起而敕之末流大分事故反覆绍圣元符之际羣凶得志絶灭纲常其论既胜其势既成崇观而下尚复何言臣始至时闻有讥贬道学之説而实未覩朋党之分逮臣复来则朋党已成而忠谏者获罪矣大以忠谏为罪其去绍圣几何陛下即位之初凡所进退率用人言初无好恶之私岂以党偏为主而一嵗之内逐者纷纷往往纳忠之言谓为沾名之举至于洁身以退亦曰愤怼而然欲激怒于至尊必加之以谤讪臣欲熄将来之祸故不惮反覆以陈伏几圣心豁然永为皇极之主使是非由此而定邪正由此而别公论由此而明私意由此而熄道学之议由此而消朋党之迹由此而灭和平之福由此而集国家之事由此而理则生灵之幸社稷之福也不然相激相胜展转反覆为祸无穷臣实末知税驾之所】帝下其章读者至于流涕是年廷试举人进士王介【字元石婺州金华人】防亦言今之所谓道学者即世之君子正士也君子正士之名不可逐故设为此名一网去之圣明在上而天下以道学为讳将何以立国哉帝嘉叹擢为第三由是道学之讥少沮【光祖寻以帝用潜邸巫医呉端为閤门宣赞舍人疏论忤旨出为潼川府判官　潼川府重和初置注见前】
　　三月金初设制举及宏词科
　　举无常期上意欲行则特诏天下二科皆以待非常之士也
　　夏四月以伯圭【秀王子偁长子夀皇母兄】嗣秀王
　　诏即湖州秀园立庙奉神主建祠临安府以藏神御如濮王故事而以伯圭嗣王伯圭谦谨不以近属自居毎入见帝行家人礼宴私隆洽伯圭执臣礼愈恭
　　秋七月以留正为左丞相王蔺为枢宻使葛邲叅知政事胡晋臣签书枢宻院事
　　蔺在政府不存形迹除目或自中出未惬人心者蔺辄留纳之时方议建皇后家庙蔺力争以为不可未几中丞何澹论之遂罢帝以葛邲知枢宻而以晋臣代邲
　　【辛亥】二年【金明昌二年】春二月诏羣臣各言时政阙失
　　时以雷雪交作故有是命吏部侍郎陈骙【字叔进台州临海人】疏三十条如宫闱之分不严则权柄移内谒之渐不杜则明防息宴饮不时则精神昏赐子无节则财用竭尤切时病【按骙此疏续纲目误系于明年骙知枢宻之时今据骙本传改辑】寻诏以米五万石赈京城权罢修皇后家庙
　　秋七月金以图克坦镒【本名安春上京路明安人按安春旧作按出今改后仿此】为尚书右丞
　　镒该习经史以材能称而有执守时金主鋭意治平镒上言陛下抚太平之基宜稽古崇徳无因物以为好恶喜怒无以好恶喜怒轻忽小善不恤人言唐陆贽尝陈隔塞之九上有其六下有其三陛下能慎其六为臣者敢不慎其三哉上下之情通则大纲举而羣目张矣金主嘉之【未几罢为定武军节度使知平阳府事】
　　冬十一月帝有事于太庙皇后杀贵妃黄氏翼日郊大风雨不卒事而还帝有疾
