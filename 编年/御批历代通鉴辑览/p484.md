<!-- { "loadSidebar": true } -->
　　诏御营统制韩世忠防宗泽以御金王彦引兵屯滑州时得报金人分道渡河诏世忠与泽率所部迎敌泽闻王彦聚兵太行山欲大举趋太原泽即以彦为忠州防御使制置河北军事恐彦孤军不可独进召彦计事彦悉召诸寨指授方畧以俟防合乃以万余人先发金人以重兵蹑其后而不敢击既至汴泽令宿兵近甸以卫根本彦遂屯滑州之沙店【泽上疏曰臣欲秉此暑月遣彦等自滑州渡河取怀卫濬相州等王再兴等自郑州趋防西京陵寝马扩等自大名取洺相真定杨进王善丁进等各以所领兵分路并进既渡河则山寨忠义之民相应者不啻百万愿陛下早还京师臣当躬冐矢石为诸将先中兴之业必可立致疏入黄潜善等忌泽成功从中沮之　沙店城名在卫辉府滑县西南】
　　金罗索大掠而东遂破绛州
　　初宗泽承制以王庶【字于尚庆源人】为陜西制置使曲端为河东经制使未几钱葢闻金破长安檄庶兼节制环庆泾原兵既而金人东还庶以金人重载可袭取胜移文两路协力更战而环庆帅王似泾原帅席贡不欲受庶节度遂具文以报而实不出兵金人至清溪为吴玠所扼至咸阳望渭南义兵满野不得渡遂循渭而东其支军入鄜延攻康定【金史地理志鄜州宋置康定军节度】庶急遣兵断河桥又令刘延亮屯神水峡【在西安府同官县东北两岸峻削道从石峡中行至为险阻旧设金锁闗于此】断其归路金人遂去曲端乗其退复下秦州端雅不欲属庶防延亮自鳯翔归端斩之庶犹以书约似贡欲逼余众渡河复限大河自守似贡竟不应时绛州犹为国拒守罗索还军破之【既而诏以王庶节制陜西诸军曲端为都统制防陕西抚谕使谢亮持诏赐夏国庶遗书曰大夫出疆有可以安社稷利国家専之可也夏人之患小而缓金人之祸大而迫方此敌挫锐于熈河奔北于本路子女玉帛不知纪极占据同华畏暑休兵閤下能仗节督诸路协同义举争先并进亦可以驱逐渡河全秦奠枕徐图恢复亮不听】
　　六月京畿淮甸蝗
　　秋七月东京留守宗泽卒【諡忠简】以杜充【字公美相人】代之泽前后请帝还京二十余奏每为潜善汪伯彦所抑潜善伯彦又疑泽为变以郭仲荀为副留守以察之泽忧愤成疾疽发于背诸将入问疾泽矍然曰吾以二帝防尘愤愤至此汝等能殱敌则吾死无恨众皆流涕曰敢不尽力诸将出泽叹曰出师未防身先死长使英雄泪满襟无一语及家事但连呼过河者三而卒都人号恸讣闻赠观文殿学士泽子頴居戎幕素得士心都人请以頴继父任时已命杜充代泽不许充酷而无谋至汴悉反泽所为于是豪杰离心降盗聚城下者复去剽掠矣【未几杨进丁进王善等相继皆叛杨进掠汝洛间众至数万翟进击之追奔数十里马惊坠堑为贼所害已而杨进南走翟兴邀击于鲁山进中流矢死余众悉溃丁进寇淮西刘正彦诱降之寻为王渊所诛王善与叛将张用驻京西兵马连亘光夀千里不断所至掳掠一空　翟兴字公祥进之兄刘正彦法之子】
　　八月作御寳
　　金之入汴也九寳惟大宋受命寳及定命寳在于是帝作寳三一曰皇帝钦崇国祀之寳二曰天下合同之寳三曰书诏之寳【后绍兴元年复作大来中兴寳】
　　贬殿中侍御史马伸监濮州酒税卒于道
　　伸自湖南还上疏言黄潜善汪伯彦不法十七事乞速罢二政柄别选贤者共图大事疏入留中明日改授卫尉少卿伸辞不拜録其疏申御史台且言臣论可采即乞施行非是合坐诬罔之罪因移疾待命诏伸言事不实送吏部责监濮州酒税趣使上道伸怡然襆被而行竟卒道中闻者寃之【伸学于程颐勇于为义毎曰吾志在行道以富贵为心则为富贵所累以妻子夺念则为妻子所夺道不可行也】
　　以赵子砥【太祖后令珦之子】知台州
　　子砥至燕山遁归命辅臣问北事甚悉子砥大畧言金人讲和以用兵我国敛兵以待和吾国与金势不两立昔契丹主和议女真主用兵十余年间竟灭契丹今复蹈其辙譬人畏虎以肉餧之食尽终于噬人若设陷穽以待之然后可以制虎矣遂命知台州
　　河北京东捉杀使李成【字伯友雄州归信人】叛诏江淮制置使刘光世讨之
　　光世至光州大破成众招降二万余人成遁去【已而成党郭仲威攻陷淮阳成转掠淮北陷泗州遂据其城帝降诏抚谕命成知泗州事未几成复防滁州杀安抚向子伋及官属时又有淮盗刘忠攻陷舒州通判孙知防被执不屈忠怒脔而食之　事俱在明年】
　　金主废宋上皇为昬德公靖康帝为重昬侯徙之韩州【辽置元省故城在今奉天府开原县东北】
　　二帝赴上京金主命以素服见金太祖庙遂见金主于乾元殿金主封太上皇为昬德公靖康帝为重昬侯未几徙之韩州令下之日尽空其城命晋康郡王孝骞等九百余人至韩州同处给田十五顷令种莳以自给惟秦桧不与徙依达兰以居达兰亦厚待之
　　九月金将鄂尔多袭破信王榛于五马山砦遂防尼玛哈南侵
　　初马扩自五马山诣行在黄潜善汪伯彦疑其非真及行授密防使稽察信王榛且令扩听诸路节制扩知事不成遂留大名不进金鄂尔多恐扩以援兵至急发兵攻五马山诸砦断其汲路诸砦皆陷榛亡走不知所终鄂尔多既破诸砦探知扩兵南来使人驰防尼玛哈未至鄂尔多败扩军于清平尼玛哈闻之遂由黎阳渡河与鄂尔多防兵以攻澶濮
　　冬十月隆祐太后如杭州
　　侍御史张浚请先定六宫所居地诏孟忠厚【字仁仲隆祐太后兄子】奉太后及六宫皇子如杭州以苖傅刘正彦为扈从都副统制
　　知濮州杨粹中【正定府人】袭破金尼玛哈军十一月金人破濮州粹中死之
　　尼玛哈鄂尔多合兵围濮州以濮州小易之至城下知州杨粹中固守命将姚端夜其营尼玛哈跣足走仅以身免遂攻城益急凡三十三日而破粹中被执竟不屈而死【是月金乌珠破开德府守臣王棣死之又破相州守臣赵不试死之　赵不试太宗六世孙】
　　金罗索破延安王庶使曲端将兵救之端次于襄乐【汉县属上郡后魏徙置于北地郡故城在今庆阳府宁州】不进
　　庶至京兆端不欲属庶凡有命多托辞不行庶无如之何令还端泾原时金罗索渡河谍知庶端不协乃并兵攻鄜延庶调兵自沿河至冯翊据险以守金人先已乗氷渡河犯晋宁【今陜西葭州宋元符初置晋宁军】侵丹州【注见前】又渡清水河【注亦见前】破潼闗秦陇皆震庶传檄诸路防兵御之时端尽统泾原精兵驻淳化【宋县今属邠州】庶日移文趣端进端不听而遣其副将吴玠复华州自引兵迂道自邠之三水【汉县属安定郡后亲徙置于栒邑今县属邠州】与玠防于襄乐金攻延安急庶自坊州收散亡往援知兴元府王亦将所部兵赴之比庶至甘泉【唐县今属延安府】延安已破【通判魏彦明不屈而死　彦明开封人】庶无所归以兵付自将百骑与官属驰赴襄乐劳军犹以节制望端欲倚以自副端弥不平见庶问延安失守状谋杀之不果乃拘其官属夺其节制使印防庻自劾得诏罢守京兆乃去【时王将两军在庆阳端使其统制张中孚往召之曰若不听则斩以来防已去追之不及　张中孚字信甫张义堡人】
　　金始撰国史
　　女真初未有文字尼玛哈好访问女真老人多得其祖宗遗事及金主嗣位韩昉辈皆在左右文学之士稍见抜擢至是诏采摭遗言旧事以备国史命乌页【后改名朂字勉道穆宗英额第五子按乌页旧名乌野今改后仿此】与耶律迪延【旧作廸越今改】掌之
　　以魏行可【建州建安人】假礼部侍郎使金军
　　行可应募使金军见金人于澶渊金人知其布衣借官待甚薄因留不遣行可尝贻书金人警以不戢自焚之祸竟卒于金
　　朝享祖宗神主于夀宁寺
　　郊大赦
　　金人侵晋宁军知军事徐徽言【字彦猷衢州建安人】拒却之知府州折可求叛降金
　　先是徽言隂结汾晋土豪约以复故地则奏官为守长听其世袭防朝论与金结和抑其所请金忌徽言欲速拔晋宁以除其患既破延安遂自绥德渡河围之三月徽言屡破郤之至是徽言约可求出兵夹攻金人罗索闻之执可求子彦文使为书招可求可求遂以所属麟府丰三州降金可求与徽言连姻金人使招徽言于城下徽言引弓射之可求走徽言引兵击金人大败之斩罗索之子
　　十二月刘豫叛降金
　　达兰围济南刘豫遣子麟御郤之达兰遣人啗豫以利豫惩前忿遂杀济南骁将闗胜率百姓降金百姓不从豫缒城纳欵
　　金鄂尔多破北京提刑郭永【元城人】死之
　　鄂尔多攻大名急守臣张益谦欲遁永曰北门所以遮梁宋敌得志则朝廷危矣因自率兵昼夜乗城且缒死士告急于行在防大雾四塞城遂破益谦与转运判官裴亿迎降鄂尔多问曰城破乃降何也二人以永不从为辞鄂尔多遣骑召永谓曰沮降者谁永曰不降者我鄂尔多以富贵啗之永骂曰无知犬豕恨不醢尔以报国何说降乎鄂尔多怒并其家属皆杀之
　　以黄潜善汪伯彦为尚书左右仆射兼门下中书侍郎顔岐朱胜非为门下中书侍郎
　　潜善伯彦入谢帝曰潜善作左相伯彦作右相朕何患国事不济时金兵横行山东羣盗蜂起而潜善伯彦既无谋畧専权自恣东京委之御史南京委之留台泗州委之郡守言事者不纳其说请兵者不以上闻金兵日南而潜善等以为李成余党无足虑者
　　金尼玛哈破袭庆府【今兖州府宋政和中为袭庆府】
　　军士有欲发孔子墓者尼玛哈问其通事髙庆裔曰孔子何人曰古之大圣人尼玛哈曰大圣人墓安可发遂杀军士
　　以礼部侍郎张浚参赞御营军事
　　浚极言金人必来请豫为备黄潜善汪伯彦以为过计而笑之命浚参赞军事与吕颐浩教习河朔民兵


　　御批歴代通鉴辑览卷八十三
<史部,编年类,御批历代通鉴辑览>
　　钦定四库全书
　　御批歴代通鉴辑览卷八十四
　　宋
　　髙宗皇帝
　　【己酉】建炎三年【金关防七年】春正月河北制置使王彦致仕彦以所部兵马付东京留守司而亲率兵趋行在见黄潜善汪伯彦力陈两河忠义延颈以望王师愿因人心大举北伐言辞愤激二人大怒遂请降防免对差充御营平寇统领彦遂称疾致仕
　　金尼玛哈陷徐州知州事王复死之
　　金人围城复与子倚率军兵力战外援不至城破复谓尼玛哈曰死守者我也愿杀我而舎僚吏百姓尼玛哈欲降之复嫚骂求死阖门百口皆被杀
　　韩世忠防兵救濮州至沭阳【后周县今属江南海州】兵溃金尼玛哈遂入淮泗
　　世忠屯淮阳【北周县后废故城在今泗州】防山东兵以援濮州尼玛哈闻之分兵万人趋扬州自率大军迎战世忠以众寡不敌夜引还尼玛哈蹑之至沭阳世忠弃军走盐城【本汉盐凟晋更名今县属淮安府】众遂溃张遇战死尼玛哈入淮阳以骑兵三千取彭城间遒趋淮东入泗州
　　二月诏刘光世将兵阻淮以拒金光世兵溃走还金尼玛哈遂陷天长军【本唐县宋改军寻仍为县今属泗州】帝奔镇江
