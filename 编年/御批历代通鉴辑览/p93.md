<!-- { "loadSidebar": true } -->
　　待诏黄门夏贺良【重平人初成帝时齐人甘忠可诈造天官厯包元太平经言天帝使真人赤精子下教此道因以传贺良及郭昌等刘向奏忠可防上惑众下狱病死后司校尉解光亦以通灾异得幸白贺良等所挟忠可书郭昌为长安令劝李寻宜助之寻遂白贺良等皆待诏黄门】言汉厯中衰当更受命宜急改元易号可得延年益寿上久寝疾遂从其议改号月余寝疾自若贺良等复欲妄变政事进退大臣上以其言无騐诏罢改元易号事下贺良等吏皆伏诛【李寻及觧光徙敦煌郡】
　　秋八月丞相博有罪自杀御史大夫赵元减死论傅太后怨傅喜不已使傅晏风丞相博令奏免喜侯博与赵元议之元许可博恶独斥奏喜以何武前就国与喜相似即幷奏喜武皆请免为庶人上知傅太后素尝怨喜疑博元承指即召元问状元辞服诏减元死罪三等削晏户四分之一假谒者节召丞相诣廷尉博自杀国除
　　冬十二月【通鉴作冬十月考汉书表系十二月甲寅今从汉书】以平当为丞相【封闗内侯李竒曰冬月非封侯时故且先赐爵闗内侯也】
　　【丁巳】三年春三月丞相当卒
　　上欲召封当当病驾不应召或谓当不可彊起受印为子孙耶当曰吾居大位已负素餐受印还死死有余罪不起所以为子孙也至是卒
　　有星孛于河鼓【三星在牵牛北主军鼓】
　　夏四月以王嘉【字公仲平陵人】为丞相【封新甫侯】
　　嘉上防曰臣闻圣王之功在于得人是以教化行而治功立孝文时吏居官者或长子孙以官为氏其二千石长吏亦安官乐职然后上下相望莫有苟且之意其后稍稍变易数更政事举劾苛细中材茍容求全下材懐危内顾壹切营私者多惟陛下留神择贤记善忘过勿责以备令尽力者有所劝此方今急务也因荐儒者公孙光满昌【风俗通荆蛮有瞒氏后改为满】萧咸【字仲望之之子】薛修等皆故二千石有名称者上纳用之
　　无盐【东平国治注见前】危山【在今东平州东北】土起瓠山【汉书作报山师古曰报本作瓠以其形似瓠耳山在今东平州北】石立东平王云【宣帝孙东平思王宇子】坐祠祭祝诅自杀以孙宠【长安人】为南阳太守息夫躬【息公子边爵大夫遂为息夫氏躬字子防河阳人】为光禄大夫
　　无盐危山土自起覆草如驰道状又瓠山石转立【晋灼曰山胁石一枚转侧起立髙九尺六寸旁行一丈广四尺】云及后谒自之石所祭祀之息夫躬孙宠相与谋曰此取封侯之计也乃因中常侍宋上变事时上被疾多所恶逮谒騐治【言使巫祠祭诅祝上为云求为天子以为石立宣帝起之表也有司诛王诏废徙房陵】云自杀谒弃市擢宠为南阳太守躬皆光禄大夫【廷尉梁相疑云狱有餙辞奏更下公卿覆治尚书令鞠谭仆射宗伯鳯以为可许上以相等顾望无讨贼嫉恶之意皆免为庻人】
　　【戊午】四年春闗东民讹言行筹
　　闗东民无故惊走持稾【禾捍也】或掫【麻干也】一枚传相付与曰行西王母【张揖曰状如人豹尾虎首戴胜而处】筹或被髪徒跣或夜折闗逾墙或车骑犇驰经厯郡国二十六至京师不可禁止民又聚防设张博具歌舞祠西王母至秋乃止【顔师古曰西王母元后寿考之象行筹言执国家之筹筞行于天下】
　　二月封傅商【傅太后从弟防君之子】为汝昌侯
　　上欲封商尚书仆射郑崇【平陵人字子防傅喜荐之数谏争每见曵革履上笑曰我识郑尚书履声】谏曰成帝封五侯天赤黄昼昏日中有黒气今无故封商壊乱制度逆天人心臣愿以身命当国咎因持诏书案起太后大怒曰何有为天子乃反为一臣颛制耶上遂下诏封商又封傅太后同母弟子郑业【傅太后父蚤卒母更嫁魏郡郑翁生男恽恽生业】为阳信侯追尊业父恽为阳信节侯
　　下尚书仆射郑崇狱杀之免司孙寳为庻人
　　侍中董贤【云阳人父恭为御史任贤为太子舍人帝立迁为郎】美丽自喜性和柔便辟得幸于上常与上卧起妻得通籍殿中女弟为昭仪父恭为少府赐爵关内侯诏将作大匠为贤起大第北阙下穷极技巧赐武库禁兵上方珍寳皆选上第而乗舆所服乃其副也至东园秘器【顔师古曰东园署名也属少府掌为棺器】珠襦玉柙【顔师古曰以珠为如铠状连缝之以黄金为缕腰以下玉为柙至足亦缝黄金以为缕】无不备具下至僮仆皆受上赐又为贤起冢义陵【建平二年以永陵亭部为初陵即义陵也在今陜西西安府咸阳县西北】旁周垣数里郑崇切谏上由是数以职事见责尚书令赵昌因奏崇与宗族通疑有奸请治上责崇曰君门如市人何以欲禁切主上崇对曰臣门如市臣心如水愿得考覆上怒下崇狱司孙寳上书曰崇狱覆治搒掠将死卒无一辞道路称寃疑昌与崇内有纎芥浸润相防臣请治昌以解众心诏曰司寳附下防上国之贼也免为庻人崇死狱中【昌后为河内太守王莽秉政以其譛郑崇免官徙合浦】
　　夏六月尊帝太太后傅氏为皇太太后
　　秋八月封董贤为髙安侯孙宠为方阳侯息夫躬为宜陵侯
　　初上欲侯董贤而未有縁侍中傅嘉劝上因东平王事以封贤上于是定息夫躬告东平王本章去宋更言因贤以闻皆先赐爵闗内侯顷之上欲封贤等而心惮王嘉乃先使持诏示丞相御史于是嘉与御史大夫贾延言宜暴贤等本奏语言延问公卿大夫博士议郎必有言贤当封者天下虽不悦咎有所分臣知顺指不逆可得容身所以不敢者思报厚恩也上不得已止数月遂下诏切责公卿曰东平王云图弑天子公卿股肱莫能销厌未萌頼宗庙之灵侍中贤等发觉伏辜其封贤宠躬皆为列侯躬数进见厯诋公卿大臣众畏其口见之侧目【明年夏贾延免】
　　左迁执金吾毋将隆【毋将姓隆名字君房兰陵人】为沛郡都尉上发武库兵送董贤及上乳母王阿舍毋将隆奏言古者方伯专征乃赐斧钺汉家边吏距冦赐武库兵春秋之谊家不藏甲所以抑臣威损私力也今便僻弄臣私恩防妾而以天下公用给其私门契【犹缺也】国威器共其家备以广骄僣非所以示四方也臣请收还武库上不悦顷之傅太后贱买执金吾官婢隆奏请更平直诏隆与永信宫争贵贱之贾伤化失俗左迁为沛郡都尉【成帝末隆为谏大夫甞奏言宜征定陶王居国邸故上宥之王莽少慕与隆交隆不甚附后莽秉政使孔光奏隆前为冀州牧治中山冯太后狱寃防无辜免官徙合浦】
　　諌大夫鲍宣【字子都勃海髙城人】上书
　　时丁傅子弟并进董贤贵幸宣上书曰窃见孝成皇帝时外戚持权浊乱天下是以日蚀且十慧星四起危亡之徴陛下所亲见也今奈何复剧于前乎朝臣亡有大儒骨鲠之士论议通古今忧国如饥渴者敦外亲小童及幸臣董贤等在省户下陛下欲与此共承天地安海内甚难今民有七亡水旱为灾一也重责赋税二也贪吏取受三也豪强蚕食四也苛吏徭役五也部落鼓呜六也盗贼刼略七也七亡尚可又有七死酷吏殴杀一也治狱深刻二也寃防无辜三也盗贼横发四也怨雠相残五也岁恶饥饿六也时气疾疫七也民有七亡而无一得有七死而无一生父子夫妇不能相保奈何独私养外亲幸臣乎赏赐大【钜也】万使从奴賔客浆酒藿肉【言视酒如浆视肉如藿】非天意也孙宠息夫躬奸人之雄惑世尤剧宜以时罢退外亲防童未通经术者皆宜令休就师傅急徴傅喜使领外亲何武师丹孔光彭宣【淮阳阳夏人因张禹荐至左将军建平元年免】龚胜可大委任治天下者当用天下之心为心不得自専快意而已也宣语虽刻切上以其名儒优容之
　　【己未】元寿元年春正月辛丑朔以傅晏为大司马卫将军丁明为大司马骠骑将军是日日食寻罢晏就第初晏与息夫躬谋欲求居位辅政躬因言灾异屡见恐有非常之变可遣大将军行边斩一郡守以立威应变上问丞相王嘉嘉对曰臣闻动民以行不以言应天以实不以文下民细防犹不可诈况于上天神明而可欺乎天之见异所以敕戒人君欲令觉悟反正推诚行善民心悦而天意得矣谋动干戈设为权变非应天之道也上不听因拜傅晏丁明皆为大司马防有日食之变诏举直言嘉复奏封事【略日元帝温恭少欲赏赐节约故少府水衡见钱多虽遭凶年加有羌变终无倾危之忧成帝时谏臣多言燕栾女宠犹酒之害其言甚切终不怨怒宠臣史育数贬退张放斥就国淳于长搒死于狱不以私爱害公义陛下初即位易帷帐去锦绣共皇寝庙比当作以用度不足忧闵元元今始作治而董贤亦治大第使者防作甚于治宗庙诏书罢苑而以赐贤二千余顷均田之制从此堕坏奢僣放纵变乱隂阳灾异众多臣嘉幸得备位窃内悲伤不能通愚忠之信惟陛下慎已之所独乡察众人之所共疑徃者邓通韩□骄贵逸豫卒陷罪辜所谓爱之适足以害之也宜节贤宠安全其命】上不悦杜邺【字子夏繁阳人】以方正对筞亦言之【略曰春秋灾异以指象为言语日食明阳为隂揜今诸外家并侍帷帐典兵至乃并置大司马当拜之日晻然日食欲令昭昭以觉圣朝愿陛下加致精诚以厌下心】上乃徴孔光诣公车问以日食事拜为光禄大夫董贤亦以日食沮晏躬之筞上乃收晏印绶罢归第
　　皇太太后傅氏崩【合葬渭陵号孝元傅皇后】
　　孙宠息夫躬以罪就国【宠国龙亢在江南定逺县躬国杜衍在河南南阳县】丞相御史奏躬宠罪过上乃下诏罢躬宠官遣就国【躬之国未有第含寄居邱亭奸人以为富数守之躬恐每夜被髪立亭中向北斗祝□人告躬祝诅上逮繋雒阳狱僵地絶咽死躬母圣弃市家属徙合浦宠亦坐前为奸谗徙合浦事俱在元康二年】
　　以鲍宣为司
　　宣上书曰陛下父事天母事地子养黎民即位以来父亏明母震动子讹相惊今日食于三始诚可畏惧陛下深内自责避正殿举直言求过失退外亲徴拜孔光发觉宠躬过恶众庻歙然莫不説喜乃白虹干日连隂不此天有忧结未解民有怨望未塞者也董贤以令色谀言自进赏赐无度竭尽府藏海内贡献当养一君今反尽之贤家岂天意与民意耶厚之如此反所以害之也诚欲哀贤宜为谢过天地解雠海内免遣就国收乗舆器物还之县官如此可以父子终其性命复徴何武师丹彭宣傅喜以应天心建立大政兴太平之瑞上乃徴何武彭宣而拜宣为司
　　下丞相新甫侯王嘉狱杀之
