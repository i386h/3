<!-- { "loadSidebar": true } -->
　　先是飞至郢伪齐将京超号万人敌乗城拒飞飞鼓众而登超投崖死飞复郢州遂趋襄阳李成迎战左临襄江飞笑曰步兵利险阻骑兵利平旷成左列骑江岸右列歩平地虽众十万何能为举鞭指王贵曰尔以长枪步卒击其骑兵指牛臯曰尔以骑兵击其步卒合战贼马应枪而毙余骑皆拥入江步卒死者无数成夜遁飞遂复襄阳齐人收成余众益兵驻新野飞与别将王万夹击大败之又使牛臯复随州王贵张宪复唐邓州信阳军襄汉悉平飞移屯德安军声大振捷闻帝喜曰朕素闻飞行军有纪律未知其能破敌如此【飞因奏金人所爱惟子女金帛志已骄惰刘豫僣伪人心终不忌宋如以精兵二十万直捣中原恢复故疆诚易为力襄阳随郢地皆膏腴苟行营田其利甚厚臣粮足即过江北勦敌时方重深入之举而营田之议自是兴矣】
　　八月以赵鼎知枢宻院事都督川陜荆襄诸军事徐俯既去言者谓当国者不知兵乞令参政通知由是鼎为朱胜非所忌除鼎枢宻都督鼎辞以非才帝曰四川全盛半天下之地尽以付卿黜陟専之可也【鼎条奏便宜复为胜非所抑乃上疏言顷者陛下遣张浚出使川陜国势百倍于今浚有补天浴日之功陛下有砺山带河之誓君臣相信古今无二而终致物议以被窜逐夫防师失地浚则有之然未必如言者之甚也大扺専黜陟之典受不御之权则小人不安其分谓爵赏可以苟求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者毎以浚为戒今臣无浚之功当此重责去朝廷逺恐好恶是非行复纷纷于聪明乏下矣望悯臣孤忠使得展布四体少寛陛下西顾之忧又言臣所请兵不满数千半皆老弱所赍金帛至微荐举之人除命甫下弹墨已行臣日侍宸扆所陈已艰难况在万里之外乎】
　　遣吏部员外郎魏良臣使金
　　初章谊至云中论李永夀所需三事金人互有可否独画疆一事未定而尼玛哈答书又约以淮南毋得屯兵盖欲画江以益刘豫谊等还至淮阳为豫所留以计得免帝嘉劳乆之又命良臣奉表通问时金人已定议出兵而帝未之知也
　　杨太败官军于鼎江【在常徳府武陵县北源出梁山下流至龙阳县入沅谓之鼎口朗陵地志昔有神鼎出其间故名】诏岳飞移兵讨之
　　先是诏都统制王防兵讨杨太至是遣忠锐统制崔増等讨太于鼎江师败皆没太乘大水出兵攻破鼎州社木寨【在武陵县东】守将许筌战没官军死者甚众于是授飞清逺军节度使代王讨太【飞时年三十二中兴诸将建节未有如飞之年少者】
　　九月朱胜非罢
　　先是胜非以母防去位诏起复之防乆雨胜非累章乞免且自论当罢者十一事帝未许侍御史魏矼【字邦逹和州厯阳人】劾其过胜非亦请解官持余服许之
　　刘豫使乞师于金遣其子麟入冦
　　先是金主与尼玛哈议南侵防乌珠还力言不可曰江南卑湿今士马困惫粮储未丰恐无成功尼玛哈曰都监务偷安耳金主以议不合乃止至是刘豫闻岳飞复襄邓遂乞师于金金主乃命鄂尔多达兰调渤海汉军五万以应豫谓乌珠知地险易使将前军豫遣其子麟侄猊各将兵防金兵南下骑兵自泗攻滁步兵自楚攻承州【今扬州府髙邮州宋为军建炎中改承州寻复旧】
　　以赵鼎为尚书右仆射同平章事兼知枢宻院事沈与求参知政事
　　时边报骤至举朝震恐鼎将赴川陜陛辞帝曰卿岂可逺去当遂相朕制下朝士相庆
　　冬十月诏韩世忠进屯扬州
　　诏辞恳切世忠感泣曰主忧如此臣子何以生为遂济师进屯扬州
　　召张浚于福州
　　初浚至福州虑金齐必并力窥东南而朝廷己议讲解因上疏极言其状至是帝思其言防赵鼎劝帝亲征帝从之喻樗【字子才南昌人】谓鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故賛上行耳若事之济否则非鼎所知也樗曰然则当思归路耳张徳逺有重望若便宣抚江淮荆浙福建俾以诸道兵赴阙则其来路即朝廷归路也鼎然之入言于帝遂召浚以资政殿学士提举万夀观兼侍读
　　韩世忠大败金人于大仪【镇名在扬州府甘泉县西与泗州天长县接界】追至淮而还
　　世忠至扬州使统制解元守承州金歩卒亲提骑兵驻大仪以当金骑伐木为栅自断归路防魏良臣使金过之世忠撤炊爨绐良臣有诏移屯平江良臣疾驰去世忠度良臣已出境即上马令军中曰眂吾鞭所向于是移军向大仪勒五阵设伏二十余所约闻鼓即起击良臣至金军中金前将军聂哷贝勒【旧作聂儿孛堇今改后仿此】问官军动息具以所见对聂哷贝勒大喜引兵至江口距大仪五里别将托卜嘉拥铁骑过五阵东世忠传小麾鸣鼓伏兵四起旗色与金人旗杂出金军乱官军迭进世忠令背嵬军【北人呼酒瓶为嵬大将之酒瓶必令亲信人负之故韩岳皆取为亲随军之名当时最号健锐见赵彦卫云麓漫抄】各持长斧上揕人胷下斫马足金兵多陷泥淖世忠麾劲骑四面蹂躏人马俱毙擒托卜嘉等二百余人而世忠所遣董亦击败金兵于天长之鵶口桥解元至承州设伏以待又决河以遏之一日十三战相拒未决世忠遣成闵将骑士往援复大战俘获甚多世忠复亲追至淮金人惊溃相蹈借溺死者甚众论者以此举为中兴武功第一
　　帝自将御金次于平江
　　金齐之兵日迫羣臣劝帝他幸散百司以避之张俊曰避将安之惟进御乃可耳赵鼎曰战而不捷去未晚也帝因曰朕为二圣在逺屈已和议而彼复肆侵陵朕当亲总六师临江决战沈与求复力賛之鼎喜曰累年退怯敌志益骄今圣防亲征将士必奋成功可必臣愿効区区以图报国于是以孟庾为行宫留守命百司不预军旅之务者従便避兵以张俊为浙西江东宣抚使王为江西沿江制置使胡松年诣江上防诸将议进兵刘光世自建康移军太平州【时光世与韩世忠有私隙帝命御史魏矼等往谕解之光世始移军为援　太平州今安徽太平府是】后宫自温州泛海如光州光世遣人讽鼎曰相公自入蜀何事为他人任患韩世忠亦曰赵丞相真敢为者鼎闻之恐上意中变乗间言陛下养兵十年用之正在今日若少加退沮即人心涣散长江之险不可复恃矣帝遂发临安刘锡杨沂中以禁兵扈従韩世忠捷奏至帝次平江欲自渡江决战鼎曰敌之逺来利在速战遽与争锋非防也且逆豫犹遣其子岂可烦至尊耶帝乃止及胡松年自江上还云北兵大集然后知鼎之有先见也
　　十一月诏暴刘豫罪逆于六师
　　自豫僭逆朝廷以金故至名为大齐至是始声其罪以厉六师
　　以张浚知枢宻院事视师江上
　　浚至见赵鼎执其手曰此行举措皆合人心鼎笑曰喻子才之功也复命浚知枢宻院事以其尽忠竭莭诏谕中外浚既受命即日赴江上视师时达兰乌珠拥兵十万约日渡江决战浚长驱临江召刘光世韩世忠张俊议事将士见浚勇气十倍浚既部分诸将身留镇江以节度之
　　十二月金人围庐州岳飞使牛臯救之金兵败走金齐合兵围庐州守臣仇悆婴城固守求援于飞飞遣牛臯徐庆援之臯至遥语金将曰牛臯在此尔辈胡为见犯众愕然不战而溃飞谓臯曰必追之去而复来无益也臯乃追击三十余里金人相践及杀死者不可胜计
　　魏良臣还自金
　　良臣至金尼玛哈言当割建州以南王尔家为小国索银绢十万犒军仍约良臣等再使侍御史魏矼请罢讲和二字以攻守代之饬厉诸将力图攘敌遂不复遣
　　金兵自淮引还
　　达兰屯泗州乌珠屯竹墪镇【在泗州东南路通天长六合】为韩世忠所扼以书币约战世忠遣麾下王愈及两伶人以橘茗报之且言张枢宻已在镇江乌珠曰张枢宻贬岭南何得乃在此愈出浚所下文书示之乌珠色变遂有归意防雨雪餽道不通野无所掠杀马而食蕃汉军皆怒又闻金主病笃乃夜引还乌珠等既去刘麟刘猊不能独留亦弃辎重遁帝谓赵鼎曰近将士奋勇争先诸路守臣亦翕然自効乃朕用卿之力也鼎谢曰皆出圣断臣何力之有或问鼎曰金人倾国来攻众皆汹惧公独言不足畏何也鼎曰敌虽众然以刘豫邀而来非其本心战必不力是以知其不足畏也帝语张浚曰赵鼎真宰相天使佐朕中兴可谓宗社之幸鼎奏金人遁归尤当博采羣言为善后之计于是诏宰执议攻战备御措置绥懐之方【提举临安府洞霄宫李纲上疏曰陛下勿以退敌为可喜而以大仇未报为可愤勿以东南为可安而以中原未复为可耻勿以诸将屡捷为可贺而以军政未修士气未振为可虞议者或以敌马既退当遂用兵为大举之计臣窃以为生理未固而欲浪战以侥幸非制胜之术也今朝廷以东南为根本苟不大修守备先为自固之计何以能万全而制敌议者又谓敌人既退当且保据一隅以求目前之安臣谓祖宗境土岂可坐视沦陷不务恢复若今嵗不征明年不战使敌势益张而吾之所纠合精锐士马日以耗损何以图敌唯宜于防守既固军政既修之后即议攻讨乃为得计其守偹之宜则先料理东南屏蔽当于淮之东西及荆襄置三大帅屯全兵以临之分遣偏师进守支郡加以战舰水军上连下接自为防守则藩篱之势成然后可议攻战之利分责诸路大帅因利乗便收复京畿以及故都防以必为之志而勿失机防则以弱为强取威定乱逆臣可除彊敌可灭若夫万乗所居必择形势莫若权于建康驻跸治城池修宫阙立官府创营壁使粗成规模以待巡幸至于西北之民皆陛下赤子荷祖宗涵养之深其心未尝忘宋特制于彊敌不能自归宜优加抚循使陷溺之民知所依怙臣窃观近年以来所用之臣闲暇则以和议为得计而以治兵为失防仓卒则以退避为爱君而以进御为误国国势益弱职此之由今天启宸衷悟前日和议退避之失亲临大敌天威所加使北军数十万之众震怖不敢南渡潜师宵奔则和议之与治兵退避之与进御其效槩可见矣然敌兵虽退未大惩创安知其秋髙马肥不再来扰我疆埸使疲于奔命哉且退避之防可暂而不可常可一而不可再退一步则失一步退一尺则失一尺往时自南都退至维扬则河北河东闗陜失矣自维扬退至江浙则京东西失矣万一敌骑南牧将复退避不知何所适而可乎航海之防万乗冒波涛之险此又不可之尤者臣愿陛下自今以往勿复为退避之计天古者敌国善隣则有和亲仇讐之邦鲜复遣使今金人造衅之深知我必报其指意为何如而我方且卑辞厚币屈体以求之其不推诚以见信决矣器币礼物所费不赀使轺往来坐索士气而又邀我以必不可従之事制我以必不敢为之谋是和卒不成而徒为此扰扰也臣愿自今以往勿复遣和议之使二者既定择所当为者一切以至诚为之俟吾之政事修仓廪实府库充器用备士气振力可有为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方协力将士用命虽彊敌不足畏逆臣不足忧此特在陛下方可间耳疏奏帝赐诏褒谕然卒不能用】
　　【乙夘】五年【金熙宗亶仍称天防十三年】春正月乙巳朔日食
　　召张浚还
　　浚既还乃命韩世忠屯镇江刘光世屯太平张俊屯建康俊尝以其军従上行至是始军于外
　　金主晟殂兄之孙亶【本名哈喇太祖第二子胜额之子胜额后改名宗峻　按哈喇旧作合剌胜额旧作绳果今改后仿此】立【是为金熙宗】
