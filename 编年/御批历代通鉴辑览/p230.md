<!-- { "loadSidebar": true } -->
　　五月梁立子纲【即简文帝】为太子六月封孙欢【字孟孙】为豫章王誉【字重孙】为河东王詧【即后梁宣帝皆故太子统子】为岳阳王梁昭明太子既卒其长子华容公欢梁主欲立为嗣以衔太子旧事犹豫乆之竟不立【初昭明太子母丁贵嫔有道士云此地不利长子请厌之乃为蜡鹅及诸物埋于墓侧宫监鲍邈之有宠于太子晚而见疎乃宻启梁主云太子有厌祷梁主遣检掘果得鹅物大惊将穷其事徐勉諌而止但诛道士由是太子终身慙愤及卒不能自明】已而立太子母弟晋安王纲为太子朝野多以为不顺侍郎周宏王【字□行舍弟之子】尝为纲主簿乃奏记曰谦让道废多歴年所愿殿下抗目夷【宋子鱼事具前】之义执子臧【曹子臧亦见前】之节纲不能从【纲以徐摛为家令兼管记摛文体轻丽春坊之学时人谓之宫体梁主闻之怒召摛欲加诮责及见应对明敏意更释然因问经史及释教摛商较纵横梁主深叹异之宠遇日隆朱异不悦谓所亲曰徐叟渐来见逼须早为之所遂乗间白梁主曰摛老爱泉石意在一郡梁主谓摛真欲之乃曰新安大好山水遂出为郡　徐摛字士秀东海郯人新安注见前】寻梁主以人言不息封欢誉詧等皆大郡以慰其心
　　魏冀州刺史髙欢起兵讨尔朱氏
　　髙欢自向山东养士缮甲禁兵侵掠百姓归心将起兵讨尔朱氏斛律金【斛律本敕勒部因以为氏金字阿六敦朔州人】库狄于【库狄氏段匹防之后避难改姓干善无人】与娄昭【字菩萨平城人欢妻弟】段荣皆劝成之欢乃诈为书称尔朱兆将以六镇人配契夷为部曲众皆忧惧又为并州符徴兵讨歩稽落【即稽部刘渊五部之苖裔】乃发万人将遣之孙腾尉景为请畱五日如此者再欢亲送之郊雪涕执别众号恸欢乃谕之曰与尔俱为失乡客义同一家不意在上徴发乃尔今直西向已当死后军期又当死配国人又当死奈何众曰唯有反耳欢曰然当推一人为主谁可者众推欢欢曰尔不见葛荣乎虽有百万之众曾无法度终自败灭今以吾为主当与前异无得陵汉人犯军令生死任吾则可不然不能为天下笑众皆顿颡曰死生唯命欢乃椎牛飨士起兵信都然犹未敢显言叛尔朱氏也会李元忠举兵逼殷州欢令髙干救之干轻骑入见尔朱羽生因斩之持首谒欢欢抚膺曰今日反决矣乃以元忠为殷州刺史抗表罪状尔朱氏
　　冬十一月魏髙欢立渤海太守元朗【章武王融之子是为废帝】自为丞相败尔朱兆等军于广阿【注见前】
　　尔朱仲逺度律等闻髙欢起兵不以为虑独世隆忧之孙腾说欢曰今朝廷隔绝号令无所禀不权有所立众将沮散欢乃立渤海太守元朗为帝朗以欢为丞相都督中外诸军事高干为侍中司空封拜有差尔朱仲逺军阳平兆军广阿欢用窦泰计纵反间云世隆兄弟谋杀兆复云兆与欢同谋杀仲逺等由是迭相猜贰徘徊不进仲逺等屡使人徃谕兆兆执之仲逺等惧引兵南遁欢遂进战大破兆军【先是欢欲与兆战而畏其众彊以问段韶韶曰所谓众者得众人之死所谓彊者得天下之心尔朱氏上弑天子中屠公卿下暴百姓王以顺讨逆如汤沃雪何众彊之有欢曰恐无天命不能济耳韶曰尔朱暴乱人心已去矣天意安有不从者哉已而欢果破兆遂进攻邺　段韶字孝先荣之子】
　　魏南兖州【魏置治谯城谯城注见前】人执刺史刘世明【字伯楚芳族子】以降于梁梁遣归魏
　　魏南兖州民刼刺史举州降梁梁以世明为征西大将军不受固请北归比至洛阳奉送所持节归乡里不仕而卒
　　【壬梁中大通四年魏普防二年中子与二年孝武帝修永熙元年】春正月梁封西丰侯正徳为临贺王
　　正徳自结于朱异言正徳失职故王之
　　魏髙欢克相州以杨愔【字遵彦津之子】为行台右丞
　　初魏敬宗之诛尔朱荣也杨侃预其谋及尔朱兆入洛侃逃归华隂尔朱天光诱而杀之尔朱世隆复诬奏杨氏谋反尽灭其族【杨氏家世孝友缌服同变男女百口人无间言及是族无少长皆被杀】唯津子愔适出在外获免徃见高欢泣诉家祸因为言讨尔朱氏之策欢甚重之以为行台郎中至是欢攻克相州【刺史刘诞婴城固守欢为地道施柱而焚之城防入地遂拔之】以愔为行台右丞时军国多事文檄敎令皆出于愔及谘议参军崔防【字长孙逞之五世孙】
　　二月梁邵陵王纶【字世调梁主第六子】有罪免为庶人既而复之纶为扬州刺史市物不给其直市皆闭邸少府丞何智通启闻纶被责还第遣人刺杀智通事觉免为庶人鎻之三旬既而复之
　　三月魏主朗入居于邺高欢自为太师【刘友益曰书魏主成朗之为君也成朗之为君将以正罪欢也】
　　闰月魏尔朱天光等会兵攻邺高欢撃破之
　　尔朱世隆卑辞谕兆使之赴洛又请魏主恭纳其女为后兆乃悦并与天光度律复相亲睦将军斛斯椿【斛斯代北复姓□字法寿广牧富曷人】欲图尔朱氏因说世隆邀天光等共讨高欢【椿隂谓贺抜胜曰天下怨毒尔朱而吾等为之用亡无日矣不如闱之胜曰天光与兆各防一方去之不尽必有后患奈何椿曰此易致耳乃见世隆以共讨离欢说之】于是天光自长安兆自并州度律自洛阳仲逺自东郡皆会于邺众号二十万夹洹水【注见前】而军高欢出顿紫陌【在今彰徳府临漳县西水经注石赵建武中造紫陌浮桥于漳水上即此】高敖曹以其部曲从【敖曹所将皆汉兵欢恐不足集事欲割鲜卑千人杂之敖曹曰所将练习已久前后格鬭不灭鲜卑今若杂之情不相洽胜则争功退则推罪不愿更配也】时欢马不满二千歩兵不满三万乃于韩陵【山名在彰徳府安阳县东北】为圆阵连牛驴塞归道以示必死兆望见欢责以叛已欢曰本所以戮力者共辅帝室今天子何在兆曰永安枉杀天柱我报讐耳欢曰以君杀臣何报之有今日绝义矣遂战【欢将中军敖曹将左欢弟岳将右欢战不利兆等乗之岳以五百骑冲其前别将斛律敦收散卒蹑其后敖曹以千骑横撃之　髙岳字洪略欢从父弟】兆等大败贺拔胜于阵降欢兆对慕容绍宗抚膺曰不用公言以至于此遂还晋阳仲逺奔东郡度律天光走洛阳
　　夏四月魏将军斛斯椿执尔朱天光度律送邺世隆伏诛仲逺奔梁
　　斛斯椿谓贾显度显智曰不先执尔朱氏吾属死无类矣于是入据河桥尽杀尔朱氏之党度律天光出走擒之送高欢又使显智袭执世隆斩之魏主恭使中书舍人卢辩【字景宣同之兄子】劳欢欢使见魏主朗辩抗辞不从欢不能夺侯景降于邺仲逺奔梁【仲逺兄彦伯与世隆同时俱斩世隆弟弼为其帐下冯绍隆所杀天光弟显夀镇长安雍州刺史贺抜岳袭杀之天光度律高欢自邺送于洛阳斩首都市仲逺后死于江南】
　　高欢入洛阳废其主恭及朗而立平阳王修【广平王怀之子是为孝武帝】自为大丞相
　　魏主朗至邙山高欢以为疎逺使魏兰根观魏主恭之为人欲复奉之兰根以恭神采髙明恐后难制劝欢废之欢集百官问所宜立莫有应者太仆綦儁【魏西方其连氏后改綦氏儁字显本代人后居洛阳　考通鉴綦作綦母今依魏书北史】称恭贤明宜主社稷欢将从之崔防作色曰广陵既为逆臣所立何得为天子若从儁言王师何名义举欢遂幽恭于崇训寺【欢在洛阳斛斯椿谓贺防胜曰今天下事在吾与君耳若不先制人将为人所制高欢初至□之不难胜曰人有功而害之不祥椿乃止】时诸王多逃匿平阳王修匿于田舍欢欲立之使斛斯椿求之椿从修所亲王思政【太原祁人】见修修曰卖我耶思政曰不也曰敢保之乎曰变态百端何可保也椿驰报欢欢乃迎修为朗作诏防而禅位焉【修即位用代都旧制以黑氊防七人欢居其一修于氊上西向拜天毕入御殿】修以欢为大丞相天柱大将军欢以司马子如为行台尚书知军国【欢欲徴贺抜岳为冀州刺史岳欲入朝行台右丞薛孝通曰欢方内抚羣雄外抗劲敌安能去其巢穴与公争闗中之地乎公以华山为城黄河为堑进可以兼山东退可以封函谷奈何欲束手受制于人岳曰君言是也乃不就徴】
　　五月魏封其故主朗为安定王
　　魏主修弑其故主恭【后西魏追諡为节闵】
　　恭有徳望魏主酖之于门下外省用殊礼
　　秋七月魏髙欢讨尔朱兆走之遂据晋阳
　　髙欢撃尔朱兆军于武乡【注见前】兆大掠晋阳北走秀容并州平欢以晋阳四塞乃建太丞相府而居之【兆至秀容分守险隘欢扬声讨之师出复止者数四兆意怠明年正月欢乗其嵗首晏防遣窦防以精骑驰之一日一夜行三百里欢以大军继之兆惊走防追破之兆缢死山中慕容绍宗降欢厚待之】
　　冬十一月魏主修弑安定王朗东海王煜十二月复杀汝南王悦
　　先是髙欢既诛尔朱氏以髙祖不可无后召汝南王悦于梁至将立之宿昔而止【魏主以悦为大司马】至是魏主以悦属近地尊遂杀之
　　【癸梁中大通五年丑魏永熙二年】春正月魏以贺拔胜为荆州刺史魏侍中斛斯椿与南阳王寳炬【京兆王愉之子即西魏文帝】将军元毗【字休弼常山王遵之元孙】王思政宻劝魏主图髙欢增置都督部曲各数百员以闗中大行台贺拔岳拥重兵宻与相结出其弟胜为荆州刺史欲以敌欢欢不悦【初侍中司空髙干遭父防解侍中魏主既贰于欢冀干为己用常与共立盟约干不之知对曰臣以身许国何敢有贰及是干谓所亲曰上不亲勲贤而招集羣小数遣人往来闗中又令贺拔兄弟相近祸难将作必及于我乃宻启欢欢召干诣并州干因劝欢受魏禅欢掩其口曰勿妄言遂屡表干使复为侍中魏主不许干知变将起求为徐州从之】
　　二月阿至罗【髙车别种】复附于魏
　　魏正光以前阿至罗尝称藩内附自中原多事遂叛髙欢遣使招纳阿至罗复降先是魏主诏以冦贼平罢行台至是以殊俗归降复授欢大行台随机处分欢赉之粟帛议者以为徒费无益欢不从及经畧河西大收其用
　　魏徐州刺史髙干伏诛大都督髙敖曹奔晋阳
　　干将之徐州魏主闻其泄漏机事乃诏欢曰干邕与朕有盟今乃反覆欢闻亦恶之取干前后启论时事者封上魏主召干责之遂赐死弟敖曹及仲密【名慎以字行】俱奔晋阳【魏主既赐干死复遣东徐州刺史潘绍业密敕长栾太守厐苍鹰令杀敖曺敖曺先闻其兄死伏肚士执绍业于路得敕书于袍领遂奔晋阳欢抱其首哭曰天子枉害司空遽使以白虎幡劳其家属时干次弟仲密在光州闻难将奔梁其属曰公家勲重必不弟兄相及乃敝衣推鹿车亦奔于欢自是魏主与欢遂有隙】
　　夏四月魏青州人耿翔杀其刺史降梁梁以翔为刺史五月魏下邳叛降子梁
　　秋八月魏以贺拔岳为雍州刺史
