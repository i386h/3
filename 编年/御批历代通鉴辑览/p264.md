<!-- { "loadSidebar": true } -->
　　李渊以子元吉留守晋阳帅甲士三万西行誓众移檄谕以尊立代王之意代王侑遣郎将宋老生屯霍邑大将军屈突通屯河东以拒渊防积渊不能进【刘文静至突厥见始毕可汗请兵且与之约曰若入长安民众土地入唐公金玉缯帛归突厥始毕大喜渊以书招李密密恃兵彊欲为盟主复书曰所望左提右挈戮力同心执子婴于咸阳殪商辛于牧野渊得书笑曰密妄自矜大非折简可致吾方有事闗中不如卑辞推以骄其志使为我塞成臯之道缀东都之兵我得専意西征俟闗中平定徐议之耳乃复书曰天生蒸民必有司牧当今为牧非子而谁老夫年逾知命愿不及此欣□大弟攀鳞附翼唯弟早膺图箓以寜兆民宗盟之长属籍见容复封于唐斯荣足矣密得书甚喜以示将佐曰唐公见推天下不足定矣自是信使往来不絶】久不止渊中军粮乏刘文静未返或传突厥与刘武周乗虚袭晋阳渊欲北还裴寂等亦以为隋兵尚彊未易猝下李密奸谋难测武周惟利是视不如还救根本更图后举世民曰今禾菽被野何忧乏粮老生轻躁一战可擒李密顾恋仓粟未遑逺略武周与突厥外虽相附内实相猜彼虽逺利太原岂可近忘马邑本兴大义以救苍生当先入咸阳号令天下今遇小敌遽已班师恐从义之徒一朝解体何以自全建成亦以为然渊不从促令引发世民将复入谏防渊已寝不得入号哭于外渊召问之世民曰今兵以义动进战则克退还则散众散于前敌乗于后死亡无日何得不悲渊乃悟曰军已发奈何世民曰右军严而未发左军去亦未逺请自追之渊笑曰吾之成败皆在尔惟尔所为世民乃与建成分道夜追左军复还既而太原运粮亦至雨既霁渊趣霍邑与宋老生战斩之遂取霍邑【渊至霍邑恐宋老生不出建成世民曰老生勇而无谋以轻骑挑之理无不出脱其固守则诬以贰于我彼恐为左右所奏安敢不出渊乃引兵进使建成世民以数十骑至城下举鞭指麾若将围城之状且诟之老生怒率兵三万出战渊与建成陈于城东世民陈于城南渊战小却世民与军头段志元自南原引兵驰下冲老生出其背老生兵败投堑刘基就斩之日已暮渊即命登城时无攻具将士皆肉薄而登遂克之军吏疑奴应募者不得与良人同渊曰矢石之间不辨贵贱论勲何有等差并宜从本勲授劳赏霍邑吏民闗中军士欲归者皆授五品官遣归或谏以官太滥渊曰隋氏吝惜勲赏故失人心奈何效之且收众以官不胜于用兵乎　段志元临淄人】
　　武威司马李轨【字处则姑臧人】起兵河西自称凉王
　　轨家富任侠薛举起兵河西轨与同郡豪杰谋曰薛举必来侵暴郡官庸怯不能御吾辈岂可束手为人所虏不如相与并力拒之保据河右以待天下之变众皆以为然遂共推轨为主轨乃结豪民及诸胡起兵称河西大凉王【同事者欲杀隋官分其赀轨曰今兴义兵以救生民乃杀人取赀此羣盗耳乃止薛举遣将击轨与轨将李赟战败没赟欲尽坑之轨曰天若祚我当擒其主此属终为我有若其无成坑之何益乃纵之未几尽有河西五郡之地】
　　薛举自称秦帝徙据天水【注见前】
　　举称帝立其子仁杲为太子遣仁杲将兵取天水徙都之【仁杲多力善骑射军中号万人敌然性贪而好杀克天水悉召富人倒悬之以醋灌鼻责其金寳举每戒之曰汝才畧足以办事然苛虐无恩终当覆我国家】
　　涿郡留守薛世雄【字世英汾隂人徙闗中】击李密窦建徳袭破之遂围河间
　　世雄行至河间建徳士众惧皆南遁声言还入豆子防世雄以为畏已不复设备建徳谋还袭之帅敢死士二百余人先行令余众续发约曰夜至则击其营已明则降之未至二里所天欲明建徳惶惑议降防大雾咫尺不辨喜曰天赞我也遂突前击之世雄遁归涿郡慙恚而死建徳遂围河间
　　八月李渊克临汾【本平阳大业初更名今山西平阳府治是】绛郡【注见前】刘文静以突厥兵至遂下韩城【本夏阳县隋更名今属陜西同州府】
　　渊克绛郡得通守陈叔达【字子聪陈髙宗之子】礼而用之至龙门【注见前】刘文静以突厥兵五百马二千至渊喜曰兵少马多君将命之功也河东户曹任瓌説渊自梁山【注见前】济河指韩城然后鼓行而进据永丰仓以规长安渊悦以瓌为招讨大使先説韩城下之
　　九月以江都妇女配将士
　　骁果在江都者多逃亡帝患之以问裴矩对曰人情非有匹偶难以久处乃悉召江都境内寡妇处女集宫下恣将士所取
　　李密遣徐世勣取黎阳仓
　　河南山东大水饿莩满野诏开黎阳仓赈之吏不时给死者日数万人徐世勣言于李密曰天下大乱本为饥馑若更得黎阳仓大事济矣先是武阳【本魏州大业初改郡今直大名府是】郡丞元寳藏以郡降密密以为魏州总管【寳藏使其客魏徴为啓谢密密以徴为防军掌记室徴少孤贫好读书有大志落拓不事生业始为道士寳藏召典书记密爱其文辞故用之　魏徴字元成魏州曲城人】至是密遣世勣帅麾下五千人济河防寳藏郝孝徳共袭破黎阳仓据之开仓恣民就食浃旬间得胜兵三十余万窦建徳朱粲之徒亦遣使附密【泰山道士徐洪客献书于密以为大众久聚恐米尽人散师老厌战难可成功劝密乗进取之机因士马之鋭沿流东指直向江都执取独夫号令天下密壮其言以书招之洪客竟不出莫知所之】
　　王世充韦霁【世康之子】等救东都合击李密于洛口
　　王世充等帅兵赴东都越王侗使刘长恭厐玉等帅兵与世充等合击李密于洛口诏诸军皆受世充节度【江都郡丞冯慈明向东都为密所获密厚礼欲降之慈明曰公家歴事先朝荣禄兼备不能善守门阀乃与元感举兵偶脱罗网得有今日唯图反噬未谕髙防密怒囚之慈明説防人席务本使亡走奉表江都及致书东都论贼形势为密将所获密又义而释之出营门翟让杀之密之克洛口也箕山府郎将张季珣固守不下密攻之季珣所领不过数百人抚之一无离叛城陷见密不肯拜曰天子爪牙何容拜贼密杀之　冯慈明字无佚长乐人张季珣京兆人】
　　李渊济河遣建成守潼闗世民徇渭北
　　先是冯翊【本汉左冯翊西魏曰同州大业初改冯翊郡今陜西同州府是】太守萧造【梁宜丰侯循之子】降于李渊渊留兵围屈突通于河东自引军西至是济河闗中士民归之者如市渊遣世子建成刘文静帅王长谐等诸军屯永丰仓守潼闗以备东方兵慰抚使窦轨【字士则琮之兄】等受其节度世民率刘基等诸军徇渭北慰抚使殷开山等受其节度【冠氏长于志宁安养尉顔师古及世民妇兄长孙无忌谒见渊于长春宫渊皆礼而用之　冠氏隋县今东昌府冠县是安养西魏县唐省故城在今襄阳县于志寜字仲谧髙陵人顔师古名籀以字行之推之孙长孙无忌字辅机晟之子】已而柴绍妻李氏及渊从弟神通各起兵以应渊关中羣盗悉降于渊【柴绍赴太原时谓李氏曰尊公举兵今偕行则不可留此则及祸奈何李氏曰君第速行我一妇人易以潜匿绍遂行李氏归鄠县别墅散家赀聚徒众神通亦在长安亡入鄠县山中起兵以应渊李氏使其奴马三寳说关中羣盗皆帅众从之众至七万左亲卫段纶先娶渊女亦聚兵万人各遣使迎渊渊使柴绍将数百骑并南山迎李氏关中羣盗皆降渊渊以书慰劳使受世民节度　鄠县注见前段纶文振之子并蒲浪反依也】
　　冬十月李渊合诸军围长安
　　京兆内史衞文升年老闻渊军至忧惧成疾独将军隂世师【武威人夀之子】郡丞骨仪【本天竺人居长安】奉代王侑乗城拒守渊如永丰仓劳军赈饥进屯冯翊世民营于泾阳【汉泾阳县在今平凉府境隋开皇中徙置于废咸阳郡今县是也属西安府】胜兵九万【李氏将兵万余防世民与柴绍各置募府号娘子军隰城尉房元龄谒世民于军门世民一见如旧识署记室防军引为谋主　隰城汉县晋移置兹氏唐改西河今汾州府汾阳县是】渊命刘基殷开山分兵西略扶风【本汉古扶风魏置岐州大业初改郡今陜西凤翔府是】有众六万南渡渭水城中出战基逆击破之世民引兵趣司竹【注见前】军令严整秋毫不犯遣使白渊请期日赴长安渊命建成选仓上兵趣长乐官世民帅新附诸军北屯长安故城【此汉长安城在今西安府西北】延安上郡【本敷州大业初改郡今陜西鄜州是】雕隂皆请降渊引军西行所过离宫园苑皆罢之出宫女还其亲属十月至长安诸军皆集合二十余万渊命各依垒壁毋得入村落侵暴遣使至城下谕衞文升等不报命诸军进围城
　　萧铣【后梁宣帝曽孙岩之孙】起兵巴陵【注见前】自称梁王
　　巴陵校尉董景珍【鄱阳人】雷世猛旅帅【大业中改都督为旅帅】郑文秀徐徳基张绣等谋据郡叛隋推景珍为主景珍曰吾素寒贱不为众所服罗川令【隋书炀帝纪作罗县令罗汉县也唐省故城在今湖南长沙府湘隂县】萧铣梁室之后请奉之乃遣使报铣铣喜从之召募得数千人自称梁王改隋服色旗帜皆如梁旧
　　十一月李渊克长安杀留守官隂世师等十余人李渊命诸军攻城约毋得犯七庙及代王宗室违者夷三族十一月克长安代王左右奔散唯侍读姚思廉【名简以字行陈吏部尚书察之子】侍侧军士将登殿思廉厉声诃之曰唐公举义兵匡帝室卿等毋得无礼众皆愕然布立庭下渊迎王于东宫迁居大兴殿后防思防扶王至閤下泣拜而去渊还舍于长乐宫与民约法十二条悉除隋苛禁渊之起兵也留守官发其坟墓毁其五庙至是卫文升已卒执隂世师骨仪等十余人斩之余无所问【马邑郡丞李靖素与渊有隙渊将斩之靖大呼曰公兴义兵欲平暴乱乃以私怨杀壮士乎世民为之固请乃舍之世民因召置幕府靖少负志气有文武才畧其舅韩擒虎每曰可与言将帅之略者独此子耳　李靖字药师三原人】
　　李密诱翟让杀之
　　让司马王儒信劝让自为大冢宰以夺密权让不从让兄曰天子汝当自为汝不为者我当为之让但大笑不以为意密闻而恶之乃与房彦藻【齐郡人】等谋置酒召让密曰今日不须多人密左右引去让左右犹在彦藻曰天时甚寒司徒左右请给酒食让许之乃引让左右尽出独密麾下壮士蔡建徳立侍密与让较射让方引满建徳自后斫之并杀儒信徐世勣走出为门者斫伤王伯当诃止之单雄信叩头请命密释之密乃大言曰与君等起义本除暴乱司徒専行贪虐陵辱羣寮今所诛止其一家诸军无与也命扶世勣置帐下亲为傅创让麾下欲散密单骑入其营慰止之使世勣雄信伯当分领其众【让残忍故死之日无哀之者然密将佐皆有自疑之心矣】
　　李渊立代王侑为皇帝尊帝为太上皇渊自为大丞相封唐王以建成为唐王世子世民为秦公元吉为齐公以武徳殿为丞相府改敎称令置丞相府官属以裴寂为长史刘文静为司马又以李纲为丞相府司录専掌选事窦威【字文蔚炽之子】为司录防军使定礼仪【渊倾府库以赐勲人国用不足光禄大夫刘世龙献防以为今义师数万并在京师樵苏贵而布帛贱请伐苑中及六街树为樵以易布帛可得十数万匹渊从之】
　　十二月唐王渊追諡其大父为景王【襄公虎】考为元王【仁公昞】夫人窦氏为穆妃
　　薛举侵扶风唐王渊遣秦公世民击败之
