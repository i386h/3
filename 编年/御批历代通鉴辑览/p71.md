<!-- { "loadSidebar": true } -->
　　匈奴入上谷渔阳【汉郡治渔阳今顺天府宻云县是】遣卫青李息【郁郅人】出云中以西撃走白羊楼烦王遂取河南地诏封青为长平【汉县故城在今河南陈州府西华县东北】侯主父偃言河南地肥饶外阻河城之以逐匈奴可省转戍广中国公卿皆言不便上竟用偃计立朔方郡募民徙者十万口筑城缮塞因河为固【榆林志黄河自宁夏西折而北经三受降城南至废东胜州西折而南入府谷县境其中谓之河套廻环数千里】费数十百钜万
　　三月乙亥晦日食
　　徙郡国豪杰于茂陵【帝陵邑在今西安府兴平县东北】
　　主父偃言茂陵初立天下豪杰并兼乱众之民皆可徙置内实京师外销奸猾所谓不诛而害除上从之轵人郭解关东大侠也在徙中卫青为言郭解家贫不中徙上曰解布衣权至使将军为言此其家不贫卒徙解家解生平睚眦杀人甚众上闻之下吏捕治所杀皆在赦前轵有儒生侍使者坐客誉郭解生曰解専以奸犯公法何谓贤解客闻杀此生断其舌吏以此责解解实不知吏奏解无罪公孙议曰解布衣为任侠行权以睚眦杀人解虽不知此罪甚于解杀之当大逆无道遂族郭解
　　齐王次昌有罪自杀国除诛齐相主父偃夷其族主父偃尝欲纳女于齐王王不许偃因上言临淄殷富非亲爱子弟不得王今齐王属疏又与姊乱【与纪翁主通】请治之于是拜偃为齐相偃至齐急治王后宫宦者辞及王王惧自杀【偃始为布衣时游齐及燕赵既贵首发燕王定国隂事定国自杀国除已又败齐赵王彭祖恐上书告偃受诸侯金以故诸侯子弟多得封者】上闻大怒囚偃下吏偃辞不服上欲勿诛公孙曰齐王自杀国除偃本首恶不诛无以谢天下乃族诛之
　　以孔臧【孔子后髙祖功臣蓼侯丛子嗣为侯】为太常
　　上欲以孔臧为御史大夫臧辞曰臣世以经学为业乞为太常典臣家业与从弟侍中安国【孔子十二世孙以治尚书为侍中】纲纪古训使永垂后嗣帝从之【其礼赐如三公】
　　【乙夘】三年以张骞【汉中人】为大中大夫
　　初匈奴降者言月氏故居敦煌【汉县唐建中后废今复置属甘肃安西府】祁连【即天山匈奴呼天曰祁连山在今甘州府张掖县西南緜亘甘凉之境一名南山一名雪山西连肃州安西又西际于葱岭盖数千里　考祁连有南北之分此为南祁连即汉书西域传所谓南山也其北祁连在今哈宻城北自葱岭分支蜿蜒而东最髙者曰博克达山其余随地易名延袤亦数千里即西域传所谓北山也杜佑通典自张掖以西至于庭州山皆周徧盖统南北两祁连而言之】间为彊国匈奴攻破之杀月氏王以其头为饮器余众逃遁逺去怨匈奴无与共撃之上募能通月氏者张骞以郎应募出陇西径匈奴中单于得之留十余嵗骞得间西去数十日至大宛【西域国治贵山城去长安万二千五百五十里】大宛为发译道抵康居【亦西域国治乐越慝地到卑阗城去长安万二千三百里】传致大月氏【治监氏城去长安万一千六百里】大月氏太子为王臣大夏【亦西域国在大宛西南二千余里妫水南本无大君长兵弱畏战故月氏徙来皆臣之】而君之【居妫水北】地肥饶少宼殊无报胡之心骞留嵗余竟不能得月氏要领乃还复为匈奴所得会匈奴乱骞乃逃归帝拜为大中大夫【骞初行时百余人去十三嵗唯二人得还】
　　夏六月皇太后崩【合阳陵】
　　秋以张汤为廷尉
　　汤为人多诈舞智以御人时上方乡文学汤阳浮慕事董仲舒等以儿寛【儿本郳以国为氏其后去邑寛千乗人】为奏谳据以古法义决疑狱所治即上意所欲罪予监史【廷尉有左右监狱史】深刻者即上意所欲释予监史轻平者上繇是悦之汤于故人子弟调防之尤厚其造请诸公不避寒暑是以得声誉汲黯数质责汤于上前曰公为正卿上不能褒先帝之功业下不能抑天下之邪心何空取髙皇帝约束纷更之为黯时与汤议论汤辩常在文深小苛黯伉厉守髙不能屈忿发骂曰天下谓刀笔吏不可以为公卿果然必汤也令天下重足而立侧目而视矣
　　【丁巳】五年十一月丞相泽免以公孙为丞相封平津【乡名在直天津府盐山县南】侯
　　丞相封侯自此始【汉常以列侯为丞相此则既相而后封】时上方兴功业丞相于是开东阁以延贤人与参谋议【丞相身食一肉饭脱粟奉禄以给故人賔客家无所余】然其性意忌外寛内深居尝有隙无近逺虽阳与善后竟报其过汲黯每面触之【黯尝与约议至上前悉背黯约以顺上旨黯廷诘其多诈不忠乃阳谢曰知臣者以臣为忠不知臣者以臣为不忠】因欲诛之以事请徙黯为右内史【景帝二年分置左右内史】右内史部中多贵人宗室难治黯居数嵗官事不废【丞相请禁民毋得挟弓弩上下其议吾邱夀王对曰臣闻古者作五兵以禁暴讨邪故圣王合射以明教未闻弓矢之为禁且所谓禁者以盗贼之攻夺而大奸之于重诛故不避也臣恐邪人挟之而吏不能止良民以自备而抵法禁是擅贼威而夺民救也大不便于是丞相绌服】
　　春匈奴宼朔方遣卫青率六将军撃走之还以青为大将军
　　匈奴右贤王数侵扰朔方天子令车骑将军青将三万骑出髙阙【通典高阙在隂山西隂山在今呉喇忒西北】将军苏建【杜陵人封平陵侯为卫尉】李沮【云中人为左内史】公孙贺【为太仆】李蔡【广从弟为代相】俱出朔方李息【为大行】张次公【河东人封岸头侯】俱出右北平右贤王以为汉兵逺不能至饮醉青等夜至围之右贤王惊溃围北去得禆王【小王犹禆将也】十余人众男女万五千人畜数十万匹于是引兵还天子使使者即军中拜青为大将军诸将皆属焉益封青八千七百户三子皆为列侯【防为宜春侯不疑为隂安侯登为发千侯】青固谢让功诸将上乃封诸将校尉侯者七人【公孙敖为合骑侯韩説为龙頟侯公孙贺为南窌侯李蔡为乐安侯李朔为涉轵侯赵不虞为随成侯公孙戎奴为从平侯】青尊宠于羣臣无二公卿以下皆卑奉之独汲黯与亢礼或説黯曰大将军尊重不可以不拜黯曰以大将军有揖客反不重邪青闻愈贤黯数请问国家朝廷所疑遇黯加于平日
　　夏六月为博士置弟子五十人
　　诏曰盖闻导民以礼风之以乐今礼壊乐崩朕甚闵焉其令礼官劝学兴礼以为天下先于是丞相平津侯等奏请为博士官置弟子五十人【太常择民年十八以上仪状端正者补博士弟子郡国二千石谨察可者常与计偕诣太常受业如弟子】一岁辄课第其髙下以补郎中文学掌故【汉旧仪博士弟子试射策中甲科补郎中乙科补掌故掌故治礼之官主故事者以有文学习礼仪者为之故名】即者秀才异等輙以名闻其不事学若下材辄罢之又吏通一艺以上者请皆选择以补右职【谓中二千石二千石卒史也】上从之自此公卿大夫士吏彬彬多文学之士矣
　　【戊午】六年夏四月卫青率六将军【公孙敖公孙贺赵信苏建李广李沮】撃匈奴前将军赵信【故匈奴小王降汉封翕侯】败降匈奴
　　卫青率六将军再出【二月四月】定襄【汉郡治成乐故城在今归化城南】前后斩首虏万余人右将军建前将军信并军逢单于兵与战一日余汉兵且尽信将其余骑降匈奴建尽亡其军脱身自归大将军议郎周霸曰自大将军出未尝斩禆将今建弃军可斩以明威青曰青幸得以肺腑待罪行间不患无威职虽当斩将然以臣之尊宠而不敢自擅诛于境外于以见为人臣不敢专权不亦可乎遂囚建诣行在所诏赎为庶人青姊子霍去病【平阳吏霍仲孺给事平阳侯家与卫少儿私通生去病少儿以皇后贵更为陈掌妻】年十八善骑射为票姚【读作飘摇】校尉与轻勇骑八百直弃大军数百里赴利【谓奔趋便利】斩捕首虏过当【谓所将人数少而斩首及捕获数多过于所当】于是封为冠军【今河南南阳府邓州有冠军城去病所封以功冠诸军故名】侯校尉张骞以知水草处军得不乏封博望【汉县今为驿在南阳县北】侯【是嵗失两军亡翕侯以故大将军不益封止赐千金单于既得翕侯以为自次王信教单于益北絶幕以诱罢汉兵徼极而取之毋近塞单于从之】
　　六月置武功爵【臣瓉曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉绎七级曰千夫八级曰乐卿九级曰执戎十级曰政戾庶长十一级曰军卫此武帝所置以宠军功】
　　诏曰五帝之教不相复而治禹汤之法不同道而王所繇殊路而建徳一也今中国一统而北边未安稳甚悼之日者大将军攻匈奴斩首虏受爵赏而欲移卖者无所流貤【顔师古曰貤物之重次第也言欲移卖爵而无有差次不得流行也】其议为令【是时嵗撃匈奴大司农经用既竭故为此诏】有司奏请令民得买爵及赎禁锢免臧罪置赏官名曰武功爵级十七万凡直三十余万金【胡三省曰卖爵一级为钱十七万自此以上每级加二万万钱一金合成三十余万也】诸买武功爵至千夫者得除为吏吏道杂而多端官职耗废矣
　　【己未】元狩元年冬十月祠五畤获一角兽以燎始以天瑞纪元
　　行幸雍祠五畤获兽一角而足有五蹄有司言陛下肃只郊祀上帝报享锡一角兽盖麟云于是以荐五畤畤加一牛以燎【时以为获白麟乃作白麟之歌又得竒木其枝旁出輙复合于木上上异此二物博谋羣臣终军上对曰野兽并角明同本也众枝内附示无外也若此之应将有削左袵要衣裳而蒙化者焉对奏由是始议改元】有司奏言元宜以天瑞命一元曰建二元以长星曰光今元以郊得一角兽曰狩云
　　淮南王安衡山王赐谋反自杀
