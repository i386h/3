<!-- { "loadSidebar": true } -->
　　上虽用朔方之众欲借兵于外夷以张军势以豳王守礼之子承寀为炖煌王与仆固懐恩使回纥以请兵又请发拔汗那兵且使转谕城郭诸国许以厚赏使从安西兵入援
　　帝如彭原
　　李泌劝上且幸彭原俟西北兵将至进幸扶风以应之于是庸调亦集可以赡军上从之【彭原廨舎狭隘上与张良娣博打子声闻于外李泌言诸军奏报停壅上乃潜令刻干树鸡为子不欲有声先是册宝至灵武上皇赐良娣七宝鞍泌曰今四海分崩当以俭约示人良娣不宜乗此请撤其珠玉付库吏以赏战功上遽从之建宁王倓泣于廊下上惊问之对曰臣比忧祸乱未已今陛下从諌如流不日当见陛下迎上皇还长安是以喜极而悲耳既而上又谓泌曰良娣祖母昭成太后之妹也上皇所念朕欲使正位中宫何如对曰陛下在灵武以羣臣望尺寸之功故践天位非私己也至于家事宜待上皇之命不过晚嵗月之间耳良娣由是恶泌及倓倓谓泌曰先生举倓于上得展臣子之效无以报徳请为先生除害泌曰何也倓以良娣为言泌曰此非人子所言愿姑置之倓不从　昭成元宗母窦太后諡】
　　制諌官言事勿白宰相
　　初李林甫为相諌官言事皆先白宰相退则又以所言白之御史言事须大夫同署至是敕尽革其开諌诤之涂又令宰相分直政事笔承防【谓分日当笔及承上防】旬日而更惩林甫及杨国忠之専权故也
　　冬十月辛巳朔日食既
　　以房琯为招讨节度使与贼战于陈涛【一作陶】斜【在咸阳县东其地斜出故名】败绩
　　琯喜宾客好谈论多引拔知名之士而轻鄙庸俗人多怨之【北海太守贺兰进明诣行在上命琯以为岭南节度使兼御史大夫琯以为摄御史大夫进明入谢上怪问之进明因言与琯有隙且曰晋用王衍为三公祖尚浮虚致中原板荡而房琯専为迂濶大言以立虚名所引用皆浮华之党真王衍之比也陛下用为宰相恐非社稷之福且琯在南朝佐上皇使陛下与诸王分领诸道节制仍置陛下于沙塞空虚之地又多布私党以副戎权其意以为上皇一子得天下则已不失富贵此岂忠臣所为乎上由是疏之】琯请自将兵复两京上许之琯又请自择参佐以李楫为司马刘秩【字祚卿知几子】为参谋悉以戎务委之曰贼曳落河虽多安能当我刘秩二人皆书生不闲军旅遇贼将安守忠于陈涛斜琯效古法用车战以牛车二千乗马歩夹之贼顺风鼓噪牛皆震骇纵火焚之人畜大乱死伤四万余人上大怒李泌为之营救上乃宥之待琯如初
　　史思明攻陷河北诸郡饶阳禆将张兴【束鹿人】死之思明攻河间景城李奂李暐皆死又使其将康没野波攻平原顔真卿力不敌弃郡走于是清河博平诸郡皆陷饶阳裨将张兴力举千钧性复明辨贼攻饶阳弥年不能下及诸郡皆陷思明并力围之外救俱絶城陷擒兴谓曰将军诚壮士能与我共富贵乎兴曰兴唐之忠臣固无降理今数刻之人耳愿一言而死思明曰试言之兴曰主上待禄山恩如父子羣臣莫及不知报徳乃兴兵指阙涂炭生人大丈夫不能剪除凶逆乃北面为之臣乎且足下所以从贼求富贵耳譬如燕巢于幕岂能久安何如乗间取贼转祸为福长享富贵不亦美乎思明怒锯杀之骂不絶口以至于死
　　永王璘反诏遣淮南节度使高适【字达夫沧州渤海人】等讨之【纲目作上皇遣高适等考唐书通鉴及纲目分注本文遣适等者乃肃宗非元宗也纲疑有悮刘友益乃谓病肃宗而书上皇不以肃宗主之此岂据事直书之义今改正】
　　初上皇命诸子分总节制諌议大夫高适諌以为不可上皇不聴以璘领四道节度都使镇江陵时江淮租赋山积于江陵璘召募勇士数万人日费巨万子玚有勇力好兵薛璆等为之谋主以为天下大乱惟南方完富宜据金陵保有江表如东晋故事上闻之敕璘归蜀璘不从上乃以高适为淮南节度使来瑱为淮南西道节度使与江东节度使韦陟共图璘璘遂引舟师沿江东下吴郡太守李希言广陵太守李成式遣兵拒之皆为璘所破江淮大震高适与来瑱韦陟防于安陆【即安州注见前】结盟誓众以讨之
　　回纥遣葛逻支将兵入援
　　十二月安禄山遣兵陷颍川执太守薛愿【汾隂人】长史厐坚【泾阳人】杀之
　　禄山遣兵攻颍川城中兵少无蓄积太守薛愿长史厐坚悉力拒守期年救兵不至至是城陷执愿坚送洛阳杀之【上问李泌今敌彊如此何时事定对曰臣观贼所获子女金帛皆输之范阳此岂有雄据四海之志邪以臣料之不过二年天下无宼矣上曰何故对曰贼之骁将不过史思明安守忠田干真张忠志阿思那承庆等数大而已今若令李光弼自太原出井陉郭子仪自冯翊入河东则思明忠志不敢离范阳常山守忠干真不敢离长安是以两军絷其四将也从禄山者独承庆耳愿敕子仪勿取华隂使两京之道常通陛下军于扶风与子仪光弼互出撃之彼救首则撃其尾救尾则撃其首使贼往来数千里疲于奔命我常以逸待劳贼至则避其锋去则乗其不攻城不遏路来春复命建宁为范阳节度大使并塞北出与光弼南北犄角以取范阳覆其巢穴贼退则无所归留则不获安然后大军四合而攻之必成擒矣上悦】
　　张廵移军宁陵【注见前】与贼将杨朝宗战大破之
　　令狐潮李庭望攻雍邱数月不下筑城于雍邱之北以絶其粮援贼常数万人而张廵众才千余每战輙克河南节度使虢王巨屯彭城假廵先锋使是月鲁东平济隂陷于贼贼将杨朝宗帅马歩二万将袭宁陵断廵后廵遂拔雍邱东守宁陵以待之始与睢阳太守许逺相见是日朝宗亦至廵逺与战昼夜数十合大破走之斩首万余级敕以廵为河南节度副使【廵以将士有功遣使诣虢王巨请空名告身及赐物巨惟与折冲果毅告身三十通不与赐物廵移书责巨巨竟不应】
　　于阗王胜将兵入援
　　胜闻乱使弟曜摄国事自将兵五千入援上嘉之以为殿中监










　　御批厯代通鉴辑览卷五十五
<史部,编年类,御批历代通鉴辑览>
　　钦定四库全书
　　御批厯代通鉴辑览卷五十六
　　唐
　　肃宗皇帝
　　【丁酉】至德二载春正月上皇以李麟【懿祖之后】同平章事命崔圆赴彭原安庆绪杀禄山
　　禄山自起兵以来目渐昏至是不复睹物又病疽性益躁左右使令小不如意辄加棰挞时或杀之阉宦李猪儿被挞尤多左右人不自保既而嬖妾生子庆恩欲以代庆绪庆绪惧严荘为之谋夜持兵立帐外使猪儿执刀直入帐中斫禄山腹禄山扪枕旁刀不获曰必家贼也　已流出数斗遂死荘宣言禄山疾亟立庆绪为太子袭伪号然后发防【庆绪性昏懦言辞无序荘不令见人庆绪曰纵酒为乐兄事荘以为御史大夫事无大小皆取决焉】
　　杀建寜王倓
　　初李辅国本飞龙【内廐名】小儿【廐牧阉奴皆谓之小儿】粗闲书计给事东宫上委信之辅国外恭谨而内狡险上即位后见张良娣有宠隂附防之与相表里建宁王倓数于上前诋讦二人罪恶二人因谮之曰倓恨不得为元帅谋害广平王上怒遂赐倓死【先是上谓李泌曰广平为元帅逾年今欲命建宁专征又恐势分立广平为太子何如对曰戎事交切须即区防至于家事当俟上皇不然后代何以辨陛下灵武即位之意邪泌出以告广平王俶俶入固辞曰陛下犹未奉晨昏臣何心敢当储贰上赏慰之及建宁死俶内惧谋去辅国及良娣泌曰王不见建宁之祸乎但尽人子之孝良娣妇人委曲顺之亦何能为】
　　史思明等冦太原李光弼撃破之
　　史思明等引兵十万防太原李光弼拒之月余不下思明乃选骁鋭为游兵戒之曰我攻其北则汝潜趋其南有隙则乗之光弼军令整严虽防所不至警逻亦不少懈贼不得入【先是光弼麾下精兵皆赴方余众不满万人诸将皆惧光弼先帅士民于城外凿壕以自固作数十万众莫知所用及贼攻城光弼用以増垒城壊辄补至是募军中有小技皆取之人尽其用得钱工三善穿地道贼为梯冲土山以攻城光弼为地道以迎之近城辄防又作大礟飞巨石一发辄毙二十余人贼死者仆二三乃退营于数十歩外　音吉土塼也】光弼遣人诈为约降而穿地道周贼营中搘之以木至期遣禆将将数千人出如降状贼皆属目俄而营中地防死者千余人贼众惊乱官军鼔噪乗之俘斩万计会安禄山死庆绪使思明归守范阳留蔡希徳等围太原光弼复出撃之斩首七万希德遁去
　　贼将尹子竒防睢阳张廵入睢阳与许逺拒郤之安庆绪以子竒为河南节度使子竒以归【胡三省注当作为□妫州也】檀【州名注见前】兵十二万趣睢阳许逺告急于张廵廵自宁陵引兵入睢阳廵有兵三千人与许逺兵合合六千八百人贼悉众逼城廵督励将士昼夜苦战一日或二十合凡十六日擒贼将六十余人杀士卒二万余众气自倍逺谓廵曰逺懦不习兵公智勇兼济逺为公守请公为逺战自是逺但调军粮修战具居中应接而已战鬭筹画一出于廵贼遂夜遁
　　二月帝至鳯翔
　　上至鳯翔旬日陇右河西安西西域之兵皆防江淮庸调亦至长安人闻车驾至从贼中自拔而来者日夜不絶【李泌请如前防遣安西西域之众并塞东北取范阳上曰今大众已集当乗兵锋具腹心而更引兵东北数千里先取范阳不亦迂乎对曰今所恃者皆西北及诸塞之兵性耐寒而畏暑若乗其新至之鋭攻禄山已老之师其势必克両京然春气已深贼収其余众遁归巢穴闗东地热官军必困而思归贼俟官军之去必复南来然则战征之势未有涯也不若先用之于寒郷除其巢穴则贼无所归根本永絶矣上曰朕切于晨昏之恋不能待此决矣】
　　郭子仪平河东贼将崔干祜败走【纲目是条载在正月考通鉴二月戊子上至鳯翔己丑郭子仪平河东其事在帝至鳯翔后今依之改辑】
　　初郭子仪以何东居两京之间扼贼要冲得河东则两京可图时贼将崔干祐守之子仪潜遣人入河东与唐官防贼者谋俟官军至为内应至是子仪引兵趣河东司户韩旻等翻城迎官军干祐逾城得免发城北兵拒官军子仪撃之斩首四千级遂平河东
　　江南采访使李成式讨永王璘璘败走死
　　成式与河北招讨官李鋭合兵讨璘季广琛召诸将谓曰吾属从王至此天命未集人谋已隳不如及兵锋未交早图去就否则死于锋镝永为逆臣矣诸将皆然之于是广琛以麾下奔广陵璘党皆散忧惧不知所出成式将赵侃等济江璘兵遂溃璘奔鄱阳江西采访使皇甫侁遣兵擒杀之
　　三月上皇遣中使祭始兴文献公张九龄
　　上皇思张九龄之先见为之流涕遣中使至曲江【汉县今为广东韶州府治】祭之厚恤其家
　　尹子竒复防睢阳张廵撃走之
　　子竒复兵攻睢阳张廵谓将士曰吾受国恩所守正死耳但念诸君捐躯力战而赏不酬勲以此痛心耳将士皆激励请奋廵乃椎牛飨士尽军出战贼望见兵少笑之廵执旗帅诸将直冲贼阵贼乃大溃明日贼又合兵至城下巡出战昼夜数十合屡摧其锋而贼攻围益急巡于城中夜鸣鼓严队若将出击者贼闻之逹旦儆备既明廵乃寝兵絶鼔贼以飞楼瞰城中无所见遂觧甲休息廵与南霁云【魏州顿邱人】雷万春【史不详里系】等十余将各将五十骑开门突出直冲贼营斩贼将五十余人杀士卒五千余人子竒乃走【廵欲射子竒而不识剡篙为矢中者善谓廵矢尽走白子竒乃得其状使霁云射之中其左目防复之】
