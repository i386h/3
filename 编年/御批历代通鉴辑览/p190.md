<!-- { "loadSidebar": true } -->
　　秦王兴以傉檀内外多难【傉檀为赫连勃勃所败其诸将梁裒边宪等以谋叛诛】欲因而取之【使韦宗徃觇傉檀与言经世大畧纵横无穷宗退叹曰竒才英噐不必华夏眀智敏识不必读书吾乃今知九州之外五经之表复自有人也归言于兴曰凉州虽未可图也兴不聼】使其子广平公弼将军敛成帅歩骑三万袭傉檀仆射齐难帅骑三万讨勃勃弼长驱至姑臧傉檀婴城自守出竒兵击破之命郡县悉散牛羊于野敛成纵兵钞掠又击败之勃勃闻秦兵且至退保河曲【黄河千里一曲此河曲在朔方之北】齐难遂纵兵夜掠勃勃潜师袭取之遂禽难虏其将士万三千人于是岭北夷夏附于勃勃者以万数勃勃皆置守宰以抚之
　　冬十一月南凉复称王
　　【己酉】五年【魏太宗拓跋嗣永兴元年北燕王冯跋太平元年西秦更始元年旧大国二秦魏小国六南凉北凉南燕西凉北燕夏新小国一西秦凡九僭国】春二月南燕冦掠宿豫【晋县后魏置郡唐仍为县曰宿迁今属江南徐州府】
　　南燕主超正旦朝会叹大乐不备议掠晋人以补伎【韩曰先帝以旧京倾覆戢翼三齐陛下不养士息民伺衅恢复而更侵掠南隣以广仇敌可乎超曰我计已定不与卿言】遂遣公孙五楼兄归将兵冦宿豫防之大掠而去简男女二千五百付太乐教之【时五楼专总朝政宗亲并居显要尚书都令史王俨謟事五楼比嵗屡迁官至左丞国人为之语曰欲得侯事五楼】
　　三月恒山【注见前】崩
　　夏四月雷震魏天安殿
　　雷震魏天安殿东序魏主恶之命以冲车攻东西序皆毁之初魏主服寒食散【炼钟乳硃砂等药为之云可辟火食故曰寒食胡三省注晋人多服此散葢始于何晏】药发躁怒无常至是寖剧又灾异数见占者言有急变生肘腋魏主忧懑废寝食每百官奏事至记其旧恶輙杀之死者皆陈天安殿前羣臣多不敢求亲近惟著作郎崔浩【字伯渊清河人】恭勤不懈父吏部尚书宏未尝谄谀亦不忤防故父子独不被谴
　　刘裕伐南燕六月及燕师战于临朐【晋县今属山东青州府】大破之遂围广固
　　刘裕抗表伐南燕朝议皆以为不可惟孟防谢裕【字景仁安从孙】臧熹劝行裕以防监南府事【初苻氏之败王猛孙镇恶来奔骑射不能及人而有谋畧善果断喜论军国大事至是或荐于裕与语悦之因留宿明旦谓叅佐曰吾闻将门有将信然即以为中军叅军】裕帅舟师自淮入泗五月至下邳留辎重歩进至琅邪所过皆筑城留兵守之或谓裕曰燕人若塞大岘【山名在临朐县东南齐乘大岘山即穆陵闗也为齐南天险】之险或坚壁清野大军深入不唯无功将不能自归奈何裕曰吾虑之熟矣鲜卑贪婪不知逺计进利虏获退惜禾苗谓我孤军逺入不能持久不过进据临朐退守广固必不能守险清野敢为诸君保之【南燕主超召羣臣会议公孙五楼曰吴兵利在速战宜据大岘使不得入旷日延时且其鋭气然后徐简精骑循海而南絶其粮道□段晖帅兖州之众縁山东下腹背击之此上策也各命守宰依险自固投其资储余悉焚□使敌无所得旬月之间可以坐制此中防也纵贼入岘出城逆战此下策也超曰今嵗星居齐以天道推之不战自克客主势殊以人事言之彼逺来疲敝势不能久奈何芟苗徙民先自蹙弱乎不如纵使入岘以精骑蹂之何忧不克桂林王镇曰陛下必以骑兵利平地者宜岀岘逆战战而不胜犹可退守不宜纵兵入岘自弃险固也超不从镇出叹曰既不能逆战又不肯清野延敝入腹坐待攻围酷似刘璋矣超闻之怒收镇下狱】裕过大岘燕兵不出裕举手指天喜形于色左右曰公未见敌而先喜何也裕曰兵已过险士有必死之志余粮楼畆人无匮乏之忧虏已入吾掌中矣六月裕至东莞超先遣五楼及段晖等将歩骑五万屯临朐闻晋兵入岘自将步骑四万往就之裕以车四千乘为左右翼方轨徐进与燕兵战于临朐南日昃时胜负未决叅军胡藩言于裕曰燕悉兵出战临朐城中留守必寡愿以竒兵从间道取其城此韩信所以破赵也裕遣藩等潜师岀燕兵后攻临朐声言轻兵自海道进遂克之超大惊单骑就晖于城南裕因纵兵奋击大败之斩晖等大将十余人乘胜逐北至广固克其大城超入保小城裕筑长围守之抚纳降附采抜贤俊因齐地粮储停江淮漕运超遣张纲乞师于秦赦桂王镇以为都督且问计焉镇曰闻秦自有内患恐不暇救人今散卒尚有数万宜悉出金帛以饵之更决一战若天命助我必能破敌如其不然死亦为美乐浪王恵曰晋军气势百倍我以败卒当之不亦难乎秦与我如唇齿也安得不来相救超从恵计复遣韩范如秦裕围城益急超请割地称藩不许【秦王兴遣使谓裕曰今遣鐡骑十万屯洛阳晋军不还当长驱而进矣裕谓其使者曰语汝姚兴我克燕之后息兵三年当取关洛今能自送便可速来刘穆之闲裕言尤之曰此语不足威敌适足以怒之若广固未防羗冦奄至不审何以待之裕答曰此正是兵机非卿所解夫兵贵神速彼若审能赴救必畏我知寜容先告今设此言是自张大之辞耳晋师不出久矣羗见伐齐殆将内惧自保不暇何能救人耶】
　　秋七月西秦复称王
　　先是乞伏干归自秦逃归苑川留世子炽磐镇枹罕至是复称王【干归以安南焦遗为太子太师谓炽磐曰焦生非特名儒乃王佐之才也汝事之当如事吾遗子华至孝干归欲以女妻之辞曰凡娶妻者欲与之共事二亲也今以王姬之贵下嫁蓬茅之士臣惧其阙于中馈也干归乃止】
　　冬十月燕弑其君云冯跋自立为天王【是为北燕　考晋书以冯跋为北燕髙云则附后燕之末以云为慕容熙养子也通鉴于云即称北燕今仍依晋书】
　　燕王云自以无功徳而居位内怀危惧尝蓄养壮士以为腹心爪牙宠臣离班桃仁专典禁卫赏赐巨万衣服起居皆与之同而班仁志愿无厌犹有怨憾至是杀云【后燕白慕容垂僭立至熙凡四主又髙云簒位一年而亡合二十五年】冯跋升门观变帐下共斩班仁防遂即天王位于昌黎以其弟范阳公素弗録尚书事素弗谦恭俭约以身率下百僚惮之论者美其有宰相之度
　　魏拓跋绍弑其君珪齐王嗣讨绍诛之遂自立
　　魏主珪将立齐王嗣为太子魏故事凡立嗣子輙先杀其母乃赐嗣母刘贵人死召嗣谕之嗣性孝哀泣不自胜珪怒嗣还舎日夜号泣珪复召之左右曰上怒甚入将不测不如且避之嗣乃逃匿于外惟帐下车路头【代人】王洛儿【京兆人】随之初珪见贺太后之妺美杀其夫而纳之生清河王绍绍凶狠无頼珪尝倒悬井中垂死乃出之至是谴责贺夫人将杀之夫人密使告绍曰何以救我绍夜与宦者宫人通谋逾垣入宫弑珪嗣闻变遣洛儿入平城告将军安同【辽东人】等众翕然响应争出奉迎卫士执绍送嗣嗣并贺氏杀之乃即位【谥珪曰宣武庙号烈祖公卿先罢归第者悉用之诏长孙嵩与安同奚斤崔宏等八人坐止车门右共聼政时人谓之八公】
　　十二月太白犯虚危
　　南燕灵台令张光劝南燕王降超手杀之
　　【庚戌】六年【是嵗南燕亡大国二秦魏小国六西凉南凉北凉北燕夏西秦凡八僭国】春二月刘裕防广固执南燕主超送建康斩之
　　南燕城久闭男女病脚弱者大半出降者相继【尚书悦夀曰今战士凋疲外援絶望岂可不思变通之计　超叹曰废兴命也吾寜奋剑而死不能衔璧而生】刘裕悉众攻城或曰今日往亡不利行师裕曰我往彼亡何为不利四面急攻之悦夀开门纳晋师超哭围岀走追获之裕数以不降之罪超神色自若一无所言惟以母托刘敬宣而已【先是韩范以秦兵来救会秦为夏所败追其兵还范遂降于裕至是裕以广固久不下欲尽阬之以妻女赏将士范谏曰晋室南迁中原鼎沸士民无援强则附之既为君臣必湏为之尽力彼皆衣冠旧族先帝遗民今王师吊伐而尽阬之窃恐西北之人无复来苏之望矣裕改容谢之然犹杀王公以下三千人没入家口万余夷其城隍】裕送超诣建康斩之【南燕自慕容徳僭立至超亡凡二主合十一年】
　　卢循冦陷长沙南康【晋郡治赣县今江西赣州府是】诸郡刘裕引军还三月江荆都督何无忌讨徐道覆战败死之【谥曰忠肃】初徐道覆闻刘裕北伐劝卢循袭建康不从自至番禺説之循乃自始兴冦长沙道覆冦南康庐陵豫章皆陷之道覆顺流而下舟楫甚盛朝廷急徴裕裕方议留镇下邳经营司雍会得诏乃引兵还【裕以韩范为都督八郡军事封融为渤海太守久之刘穆之称范融谋反皆杀之】江荆都督何无忌自寻阳引兵拒循与道覆遇于豫章贼令强弩数百登山邀射乘风暴急以大舰逼之众遂奔溃无忌厉声曰取我蘓武节来节至执以督战贼众云集遂握节而死中外震骇【刘裕至下邳以船载辎重自帅精鋭歩归间何无忌败死卷甲兼行将济江风急众咸难之裕曰若天命助我风自当息不然覆溺何害即命登舟舟移而风止遂至建康】
　　夏五月豫州都督刘毅及卢循战于桑落洲【注见前】败绩循进逼建康
　　毅将自拒卢循裕与书曰贼新获利其锋不可轻今修船毕当与弟同举又遣刘藩【毅从弟】谕止之毅怒谓藩曰往以一时之功相推耳汝以我真不及刘裕邪投书于地帅舟师二万发姑孰五月与循战于桑落洲毅兵大败弃船步走其众皆为循所虏循闻裕已还与其党相视失色欲退还寻阳取江陵据二州以抗朝廷徐道覆谓宜乘胜径进固争累日循乃从之裕募人为兵赏之同京口赴义之科发民治石头城议者谓宜分兵守津要裕曰贼众我寡若分兵屯守贼易测我虚实且一处失利则沮三军之心今聚众石头随宜应付既令彼无以测又于众力不分若徒旅渐集徐更论耳朝廷闻刘毅败人情恟惧时北师始还将士多创病建康战士不盈数千循既克二镇战士十余万舟车百里楼船髙十二丈孟防诸葛长民欲奉乘舆过江裕不聼【叅军王仲徳言于裕曰明公新建大功威镇六合妖贼既闻凯旋自当奔溃若先自遁逃则势同匹夫匹夫号令何以威物裕然之防固请不已裕曰今重镇外倾强冦内逼人情危骇莫有固志若一旦迁动便自土崩瓦解江北亦岂可得至设令得至不过延日月耳今兵士虽少自足一战若其克济则臣主同休茍厄运必至我当横尸庙门遂其以身许国之志不能草间求活也防恚甚旋卒　王仲徳名懿以字行太原祈人】循至淮口【秦淮入江之口】中外戒严琅邪王徳文都督宫城裕屯石头谓将佐曰贼于新亭直进其锋不可当宜且避之若廻泊西岸此成禽耳裕登城见循军引向新亭顾左右失色既而廻泊蔡洲乃悦遂栅石头淮口修治越城【在江寜县西南寰宇记越相范蠡所筑】筑查浦【在江寜县西】药园【种芍药之所】廷尉【官寺所在因以为名】三垒皆以兵守之
　　六月刘裕自为太尉中书监加黄钺复辞官而受黄秋七月卢循退还寻阳刘裕遣兵追之
　　循冦掠诸县无所得谓徐道覆曰师老矣不如还寻阳并力取荆州据天下三分之二徐更与建康争衡耳遂还裕使王仲徳等帅师追之
　　刘裕遣将军孙处【字季髙会稽永兴人】等率兵袭番禺
　　刘裕还东府大治水军遣将军孙处沈田子【吴兴武康人】自海道袭番禺众以为海道艰逺必至为难且分撤现力非目前之急裕不从勅处曰大军十二月之交必破妖虏卿至时先倾其巢窟使彼走无所归也【循兵守广州者不以海道为虞处乘海奄至防大雾四靣攻之即日防其城处抚其旧氏戮循亲党勒兵谨守分遣田子等击岭表诸郡】
