<!-- { "loadSidebar": true } -->
　　多尔济巴勒首言治国之道纲常为重前西台御史张桓【字彦威藁城人汝宁盗起为所执不屈被害】仗节死义宜旌之以劝来者又言祖宗用兵不専于杀人今倡乱者数人乃尽坐中华之民为叛逆岂足以服人心颇忤托克托意时托克托任儒克忠巴勒拜特穆尔两人擅权用事多尔济巴勒正色立朝无所附丽未几出为西台御史大夫
　　【壬辰】十二年春正月徐夀辉兵陷汉阳诸郡威顺王库春布哈【旧作寛彻普化今改后仿此】等弃城走二月陷江州总管李黼【字子威颍上人】死之
　　夀辉遣其将丁普郎等陷汉阳兴国武昌威顺王及平章政事华善等并遁去又攻沔阳推官俞述祖【字绍芳庆元象山人】战败被执不屈夀辉怒支解之又陷安陆府知府超尔【字时中防古氏按超尔旧作丑闾今改后仿此】战死遂南攻九江右丞博啰特穆尔方驻兵于江闻风宵遁黼檄乡落聚木石于险处遏其归路黄梅主簿伊苏特穆尔愿出击贼黼与之出战大败贼兵杀获二万余人黼曰贼不利于陆必以舟薄我乃令以长木数千冒铁雉于杪暗置沿岸水中贼舟数千艘顺流鼓噪而至遇桩不得动黼发火箭射之焚溺无算时东际淮甸西自荆湖守臣往往弃城遁独黼守孤城中外援絶而贼势益炽进兵薄城分省平章图沁布哈【旧作秃坚不花今改后仿此】自北门出走黼引兵登陴贼已焚西门张弩射之转攻东门黼急往救贼兵已入矣犹与之巷战力不能敌乃挥剑叱之曰杀我毋杀百姓贼刺之堕马与从子秉昭【黼兄冕之子】俱死州民闻之哭声振天具棺之【事闻赠黼淮南行省左丞陇西公諡忠文】
　　郭子兴【其先曹州人迁居定逺】等起兵作乱陷濠州【隋置元属安丰路今江南鳯阳府是】
　　子兴少任侠喜与壮士结交至是见汝颍兵起列郡骚动遂与其党孙徳崖等举兵反自称元帅攻拔濠州据之彻尔布哈【旧作彻里不花今改后仿此】率兵欲克复濠城惮不敢进惟日掠良民为盗以徼赏由是民益恟恟不安其豪杰咸投入城以自保
　　三月诏省台官兼用南人
　　自世祖以后台省之职南人斥不用至是始复旧制诏南人有才学者并许用之
　　台州路达噜噶齐台哈布哈与方国珍战于澄江【在今台州府黄岩县海中】死之
　　时朝廷方征徐州命江浙募舟师北守大江国珍懐疑复刦其党入海台哈布哈遣义士王大用往谕留不遣其戚党陈仲达往来计议陈其可降状台哈布哈具舟张受降旗乗潮下澄江触沙不行垂与国珍遇呼仲达申前议仲达目动气索台哈布哈觉其心异手斩之即前搏贼船奋击贼羣至欲抱持入其船台哈布哈瞠目叱之夺刀杀贼贼攒槊刺之中颈死犹直立不仆投其尸海中【事闻追赠江浙平章封魏国公諡忠介】
　　陇西地震
　　凡百余日城郭頺圮陵谷迁变定西会州静宁【注俱见前】庄浪【元置县明改卫今凉州府平畨县是】尤甚会州公宇墙崩获弩五百余长者丈余短者九尺人莫能挽因改定西为安定州防州为防宁州
　　徐夀辉陷吉安路
　　夀辉连破袁瑞饶信徽等州复使伪将陈普文进陷吉安路乡民罗明逺起兵复之
　　命各行省分兵讨贼
　　诏四川行省平章约尔珠讨荆襄贼复忠万等州江西行省丞相额琳沁巴勒守江东西闗隘防政额森特穆尔与陜西行省平章伊噜特穆尔讨南阳襄阳贼刑部尚书阿噜讨海宁贼江西右丞和尼齐【旧作火你赤今改后仿此】讨江西贼江西右丞乌格什【旧作兀忽失今改后仿此】等讨饶信等处贼
　　夏四月癸夘朔日食
　　额森特穆尔军溃召还复为御史大夫左迁西台御史大夫多尔济巴勒为湖广平章政事
　　额森特穆尔驻军沙河【在今颍州府太和县南即古新沟也俗呼曰恵民河】军中夜惊尽弃军械北奔汴梁收散军退屯朱仙镇朝廷以额森特穆尔不知兵遣平章曼济【旧作蛮子今改】代还仍为御史大夫西台御史范文刘希曾等劾其防师辱国托克托庇之中台御史周伯琦【字伯温饶州人】阿附托克托劾文等越分干誉乃左迁多尔济巴勒为湖广平章出文等为各郡判官由是人莫敢言事【多尔济巴勒既受命闗中人涕泣遮留慰遣之从间道得出至湖广儒克忠巴勒等言于托克托曰不杀多尔济巴勒丞相终不安乃命専给军饷总兵者希旨数侵辱之不为动托克托又遣国子助教额勒哲至军中讽使害之额勒哲至益加敬礼谓人曰平章国之勋旧吾苟伤之人将不食吾余矣多尔济巴勒素感风疾竟卒于黄州】
　　诏天下完城郭筑隄防
　　五月徙瀛国公子赵完普等于沙州
　　御史齐齐克特穆尔【旧作彻彻帖木儿今改后仿此】等言诸路羣盗辄引亡宋故号以为口实宜徙和尚完普及亲属于沙州安置禁人交通从之
　　六月大名路旱蝗
　　饥民七十余万口
　　秋七月徐夀辉陷杭州江执防知政事樊执敬【字时中济宁郓城人】战死董搏霄【字孟起磁州人】率兵复之遂复徽州
　　先是夀辉遣项普畧引兵掠徽饶诸州遂犯昱岭闗【在今昌化县西昱岭山下】来攻杭州城中猝无备执敬遽上马率众出中途与贼遇乃奋力斫贼中枪而死时董霄从江浙平章嘉珲征安丰乘胜攻濠州防朝廷命移军援江南遂渡江至徳清而杭州已陷嘉珲问计霄曰贼见杭城子女玉帛必縦欲不暇为备宜急攻之若退保湖州贼乘鋭趋京口则江南不可为矣嘉珲不能决诸将亦难其行霄曰公为江浙相方面失陷而及今不取谁任其咎复抜剑顾诸将曰相君在是敢有慢令者斩遂进兵薄杭城贼迎敌霄挥壮士突前诸将相继夹撃凡七战贼奔接待寺塞其门而焚之皆死遂复杭城已而余杭武康徳清于潜安吉次第以平贼将潘大渊梅元等俱以其徒来降寻进克广徳蕲饶诸贼复犯徽州贼中有道士能作十二里雾霄引兵击之贼大溃斩首数万级焚其妖书而斩之徽州遂平
　　八月右丞相托克托将诸军大破李二于徐州屠其城托克托自乞率师讨李二诏许之尚书穆尔玛【旧作宻迩麻】哈穆特【旧作和谟今并改后仿此】等言大臣天子股肱中书庶政根本不可一日离乞留托克托以弼亮天工庶内外有兼治之宜不报遂诏托克托以达可汗大傅右丞相分省于外总制诸路军马凡爵赏诛杀悉听便宜从事九月至徐州攻其西门贼出战以铁翎箭射马首托克托不为动麾军奋撃破之李二遁去赵君用彭早住走濠州追擒其将数十人遂屠其城帝遣平章政事即军中加托克托太师趣还朝改徐州为武安州
　　九月以余阙【字廷心一字天心瑭古特氏庐州人】为淮西宣慰副使守安庆时阙以浙东防访佥事居母忧于家值兵扰河南陷郡县乃起阙副使佥都元帅府事分兵守安庆抵官十日而冦至拒却之乃集有司诸将议屯田守战防环境筑堡砦选精外捍而耕稼于中浚隍増陴隍外环以大防深堑三重南引江水注之环植木为栅城上四面起飞楼表里完固俄陞都元帅广西苗军五万从元帅阿尔斯兰【旧作阿思兰今改后仿此】沿江下抵庐州闗移文谓苗蛮不可使之窥中国诏阿尔斯兰还军苗军有暴于军者即收戮之凛凛莫敢犯时羣盗环布四外阙居其中左提右挈屹为江淮一保障
　　冬十月霍山【在今六安州霍山县西又名天柱山尔雅霍山谓南岳是也】崩
　　前三日山如雷鸣禽兽惊散陨石数里
　　十一月江西行省平章政事桑节【字吉甫河西人绰戬之子旧作星吉今改改】讨赵普胜战于湖口【注见前】兵败死之
　　桑节初为南台御史大夫执政恶之出为湖广平章召拜大司农时相复奏移之江西桑节驰赴任比至江东复有诏令守江州时江州己陷赵普胜珠伦【旧作周驴今改后仿此】等据池州太平【注俱见前】诸郡号百万桑节募兵得三千人趋铜陵【南唐县今属池州府】克之擒伦夺其船六百艘军声大振遂复池州分兵攻石埭【梁县今亦属池州府】诸县进据清水湾又大破之贼久围安庆闻风烧营遁去遂进复湖口县克江州留兵守之命王惟恭栅小孤山桑节自据番阳口缀江湖要冲以图恢复日久援不至贼乘大舰来攻编苇筏塞上下流火之桑节出兵力战众死且尽桑节犹坚坐不动中流矢而仆贼素闻其名不忍害舁至宻室乃蘓罗拜餽食桑节斥之凡七日乃自力而起北向再拜曰臣力竭矣遂絶
　　以察罕特穆尔【字廷瑞系出北庭家河南为颍州沈邱人按察罕特穆尔旧作察罕帖木儿今改后仿此】为汝寜府达噜噶齐李思齐【信阳罗山人】知府事时汝颍贼名愈炽不数月江淮诸郡皆残破朝廷徴兵致讨察罕特功察罕特穆尔与李思齐同奋义起兵邑人子弟从者数百人设竒计袭破罗山事闻遂并授以官于是所在义士俱将兵来防得万人屯沈邱【唐县今属陈州府】自成一军数与贼战辄克捷
　　赵均用入濠州据之
　　时徐州既下彭早住赵均用率余党入濠州托克托命贾鲁追击之均用与郭子兴孙徳崖极力拒守防鲁卒兵乃解去早住均用遂据濠城称王初二人本以穷蹙来奔子兴与徳崖反曲已下之事皆禀命遂为所制既而早住死均用益自专












　　御批歴代通鉴辑览卷九十八
<史部,编年类,御批历代通鉴辑览>
　　钦定四库全书
　　御批歴伐通鉴辑览巻九十九
　　元
　　顺帝
　　至正十三年春正月以哈玛尔为右丞
　　先是托克托为相哈玛尔日趋附其兄弟之门及托克托侍其父西行博尔克布哈为相以宿怨每欲中伤之赖哈玛尔营防得免博尔克布哈又与太平韩嘉纳图们岱尔等十人结为兄弟谋黜哈玛尔不克及托克托复相博尔克布哈等相继得罪去哈玛尔复见召用而托克托兄弟尤徳之至是遂拜右丞
　　立分司农司
　　先是托克托言京畿近水地利请召募江南人耕种歳可収粟麦百万余石可以不烦海运而京师自能足食帝曰此事有利国家其议行之于是立分司农司以右丞乌兰哈逹【旧作悟良哈台今改后仿此】左丞乌克逊良桢【字干卿临潢人】兼大司农卿给分司农司印西自西山南至保定河间北抵檀顺东及迁民镇【注俱见前】凡官地及原管各屯田悉从分司农司立法佃种给钞五百万锭以供工价半具农器谷种之用【又略仿前集贤学士虞集议于江淮召募能种水田及修筑围之人各千人为农师降空名勅牒十二道有能募农民百人者授正九品二百人者正八品三百人者从七品就以领其所募之人所募农夫人给钞十锭期年散归】
　　夏五月泰州【注见前】张士诚【小字九四白驹亭人】作乱据髙邮自称诚王知府李齐【字公平广平人】死之
　　士诚及弟士徳士信等皆以操舟运盐为业富家多陵侮之弓手邱义窘辱尤甚士诚怒帅壮士十八人杀义及诸富家招少年起兵盐丁方苦重役遂共推为主陷泰州淮南行省遣齐招降被留久之贼渠自相戕始纵齐来归士诚寻复鼓变杀防政赵琏陷兴化县行省以左丞奇齐叶图镇髙邮而出齐守甓社湖【在今髙邮州西北】防数贼呼噪入城省宪官皆遁齐还城门已闭士诚遂据髙邮称诚王国号大周建元天佑已而有诏赦之使至不得入贼绐曰请知府来乃受命行省强齐往至则拘絷之齐虽辩説百端而士诚本无降意特迁延为缮饬计官军急进攻之士诚呼齐使跪齐叱曰吾膝如铁岂为贼屈士诚怒使曵倒槌碎其膝而呙之寻诏淮南行省平意政事福夀【瑭古特人】进兵讨士诚
