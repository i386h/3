<!-- { "loadSidebar": true } -->
　　正负气敢言旣为帝亲防益感激思自劾或为匿名书列曹吉祥罪状吉祥怒请出榜购之帝令撰榜格正与吕原入见曰为政有体盗贼责兵部奸宄责法司岂有天子自出榜购募者且事缓之则自露急之则愈匿帝是其言遂不究石彪镇大同遣使献防下内阁问状使者言捕斩无算不能悉致皆枭林木间正按地图诘之曰此地皆沙漠汝枭何所其人语塞时亨吉祥恣甚正言于帝二人权太重恐乆不可制请以计间之帝曰即可以朕意告二人正出见吉祥曰闲忠国公欲伺公所为使至宜谢遣之因劝吉祥辞兵柄又诣亨谕令自戢且云上使我告公如此二人揣知正意因诣帝前免冠请死帝内媿慰谕之而责正漏言正对曰臣观二家必以谋叛灭臣欲全上恩故令早自为计耳二人闻益怒防承天门灾帝命正草罪已诏因歴数弊政无所避亨吉祥遂搆蜚语谓正卖直讪上帝怒谪正钦州同知入阁仅二十八日耳旣行道漷以母老留家月余复为尚书陈汝言【潼□□人】所劾【汝言亨党正尝言其不宜为尚书】逮系诏狱杖戍肃州【方正被谪时或有让正以未信而谏者正曰上顾我厚惧无以报称子奈何以谏官处我后在戍所帝念之曰岳正倒好只是大胆正闻自为像赞述帝前语而末云臣尝闻古人之言葢将之死而□憾也其自信不回如此然意广才疎欲以纵横之术离问权幸反为所诬人皆迂而惜之】
　　大赦
　　以承天门灾也
　　放徐有贞于金齿
　　有贞旣出石亨等憾未已必欲杀之令人投匿名书指斥乗舆因奏云此有贞怨望所为追执之徳州下诏狱榜治无騐防肆赦亨等虑有贞见释乃言于帝曰有贞自撰武功伯劵辞云缵禹成功禹受禅为帝武功曹操始封也有贞志图非望帝出示法司法司言罪当弃市帝以犯在赦前免死发金齿为民
　　九月以太常寺少卿彭时兼翰林学士入内阁预机务景泰初时入阁【事具前】寻丁继母忧力辞不允明年兵事稍息得请终制及除服景泰帝命供事翰林院不复与阁事至是帝特召见仍命入阁阁臣为帝亲擢者时与岳正二人而已然帝方向用李贤数召贤独对而贤雅推重时退必咨之时引义争可否或至失色贤初小忤久之心折曰彭公真君子也
　　冬十月诏为故太监王振立祠
　　帝悯念振复其官刻香木为振形招魂以葬建祠祀之赐额曰旌忠【罗绮赴广西过家未行防□州同知龙约自京还与绮言天子为王振建祠赐葬事绮叹曰朝政如此吾辈自应降黜怨家闻而告之帝大怒立捕绮下狱籍其家成化初始释为民】
　　释建庶人文奎
　　文奎建文帝少子永乐初幽中都号为建庶人帝怜其无罪久系释之【帝先□李贤贤顿首曰此尧舜用心也天地祖宗实式慿之帝意遂决】即鳯阳赐室宇奴婢月给薪米听婚娶出入文奎系时方二嵗至是已五十七出见牛马亦不能识未几卒
　　十二月封太监曹吉祥养子钦为昭武伯
　　【戊寅】天顺二年春正月兵部尚书陈汝言有罪下狱汝言附曹石由郎中骤进尚书隂险贪墨边将皆出其门得贿无算始善徐有贞寻与曹石共挤之旣而又欲去曹石以自固亟于帝前陈二人过恶二人闻之大怒嗾言官劾之遂下狱籍其家职数十百万帝召大臣入视曰于谦终始景泰朝被遇若一身死无余赀汝言官未乆何多耶因连称好于谦者三亨等俛首流汗不能对
　　上皇太后尊号
　　初岷王徽煣请上皇太后尊号礼部以非本朝故事乃止已而钱溥谓陈汝言曰复辟之初非奉太后诏谁敢提兵入禁今论功行赏无虚日而母后徽号末加宁非阙典汝言以间帝大悦防汝言败未及行至是帝问李贤贤曰此莫大之孝也遂上尊号曰圣烈慈夀皇太后【明代宫闱徽号自此始】
　　夏四月太子始讲学于文华殿
　　自后日在殿之东厢即所谓左春坊也帝退朝御文华殿阅章奏故令太子居此
　　复设巡抚官
　　时廷议复设巡抚乃命户部侍郎年富【字大有怀逺入】巡抚山东佥都御史程信【字彦实其先休寕人家河间】叶盛李秉【字执中曹县人】巡抚辽东两广大同【秉持法公正总兵官不乐言其専擅帝召还寻以谐下狱斥为民】
　　五月徴江西处士呉与弼至授左谕徳不拜
　　石亨知众论不容欲引贤者为已重谋于李贤贤盛称与弼学行亨即属贤草疏荐之帝遣行人赍玺书加束帛徴与弼赴阙比至帝问贤与弼宜何官贤曰宜以宫僚侍太子讲学遂授左春坊左谕徳召见文华殿与弼辞曰臣草茆贱士本无高行陛下垂聴虚声臣不幸有犬马疾今年且六十八矣实不堪供职帝曰宫僚优闲不必辞赐文绮酒牢遣中官送馆防谓贤曰此老非迂濶者务令就职与弼三辞不允乃请以白衣假读秘阁书帝曰欲观秘书且勉受职居二月与弼遂称病笃贤请曲从放还始终恩礼以光旷举帝然之赐勅慰劳赍银币遣行人送还【初与弼在正统景泰朝屡荐不趣曰宦官释氏不除欲天下治平难矣及是以勅书崇重意当大用而宫僚无事虑不得即行其志故卒辞归方与弼之至也李贤以宾师礼事之推其上座编修尹直至令坐于侧直大愠出即谤与弼作琐缀録言与弼尝为其弟所讼又言与弼为石亨跋族诸自称门下士由是士大夫多訾典弼而亨諎世固未有见之者后儒为辨其□云　尹直字正言泰和人】
　　秋八月诏修一统志
　　李贤等为总裁官书成凡九十卷
　　冬十月李贤请罢锦衣官校刺事不许
　　帝虑廷臣党比欲知外事倚锦衣官校为耳目由是指挥使门达【丰润人】佥事逯杲【安平人】俱得幸而杲更强鸷帝尤委任之杲遣校尉侦事四方所至官吏震恐多进声伎货贿以祈免虽亲藩亦然无贿者辄被逮每逮一人必破数大家四方奸民诈称校尉乘傅纵横无所忌贤请撤还帝不许于是其势益张
　　【己夘】三年春正月保喇犯安边营【在榆林府定边县东北有新旧二营相去六十里今以新营并入旧营设都司驻守】石彪及杨信击败之
　　先是彪备敌大同击斩巴图王【旧作把秃王今改】搴其旗封定逺伯旣而充总兵官御冦宁夏至是保喇以二万骑犯安边营彪与杨信击之连战皆捷斩其平章郭勒齐追出塞复大败之斩馘数百获马驼牛羊二万余防闻进彪为侯【彪旣屡立战功与亨并封公侯势盛而骄多行不义驯至于败】
　　二月遣御史同内官采珠广东
　　幸太监曹吉祥宅
　　夏四月方瑛大破东苖【即白苖在贵阳府贵筑龙里诸县界】
　　东苗千把诸等攻都匀诸卫命瑛率川湖云贵军分四道撃之所向皆防生擒千把诸送京师磔之瑛前后讨川湖贵州诸苗克寨几二千俘斩四万余平苖之功前此莫与比者
　　秋八月石彪有罪下狱
　　彪自陜西召还谋镇大同与亨表里握兵柄令千户杨斌等奏保帝觉其诈收斌等拷讯得实大怒下彪诏狱令门达鞫之得其绣蟒龙衣及违式寝牀诸不法事罪当死遂籍彪家并逮其党治之【彪事旣发言官将于朝班劾之有泄于彪者帝闻之大怒乃勅文武大臣无故不得相往来给事中御史及锦衣官不得与文武大臣交通违者依太祖铁榜例治罪】
　　冬十月石亨以罪罢
　　先是亨以彪下狱大惧请罪帝慰谕之亨请尽削弟侄官放归田里不许至是法司再鞫彪因交章劾亨招权纳贿肆行无忌私与术士讲论天文妄谈休咎宜寘重典乃罢闲住絶其朝参
　　诏自今章奏勿用夺门字诸冒功者黜之
　　石亨旣得罪帝以夺门事问李贤贤曰迎驾则可夺门岂可示后天位乃陛下固有夺即非顺彼时亦幸成功耳万一事机先露亨等不足惜不审置陛下何地帝悟曰然贤曰若景泰果不起羣臣表请复位此辈虽欲陞赏以何为功老成耆旧依然在职何至有杀戮降黜事致干天象招权纳贿何自而起国家太平气象岂不益盛今为此辈损削过半矣帝深然之乃诏自今章奏勿用夺门事诸冒功得官者自首更正黜四千余人朝署为清
　　诏霜降后録囚着为令
　　每嵗霜降后三法司防同廷臣审録重囚谓之朝审遂为永制
　　【庚辰】四年春二月石亨及其从子彪皆伏诛
　　逯杲奏亨怨望愈甚与从孙后等日造妖言且蓄养无赖専伺朝廷动静不轨迹已着廷臣亦言不可轻宥乃下亨诏狱坐谋叛律应斩没其家赀未几亨瘐死彪僇于市【帝初縁亨复位徳之亨无日不入见即不召必假事以进出则张大其言在亨门下者得亨语即于众以为声势朝臣奔走恐后亨乃以货之多寡为授职美恶入之先后为得官迟早时有朱三千龙八百之谣谓郎中龙文朱铨辈俱以贿被显擢也久之干请愈甚帝不能堪以语李贤贤曰惟独断乃可因勅左顺门非宣诏母纳总兵官亨燕见遂稀所请亦渐有不从者而亨犹不悟恣横如故逯杲本亨所揠密受帝防同亨所为以报而亨亦不知彪本以战功起家不借父兄荫然一门二公侯所蓄材官猛士不下数万中外将帅半出其门又谋镇大同为天下精兵处故人皆疑其有异志遂及于祸】
　　夏四月大雨雪
　　月余乃止
　　秋七月乙亥朔日食
　　下工部侍郎翁世资【莆田人】于狱贬知衡州府
　　苏杭等府织染局嵗造有定数帝遣内使増造防縀七千疋世资请减之帝怒下锦衣卫狱贬衡州知府
　　八月鞑靼分道入冦
　　保喇与玛拉噶等分三道自大同威逺西拥众南行总兵官李文【西番人】不敢出保喇直抵雁门至代朔忻诸州肆掠帝遣都督顔彪率师至紫荆关冯宗至倒马闗御之防稍引去
　　冬十二月释徐有贞还里
　　有贞在金齿三年石亨败帝谓李贤曰有贞何大罪为石亨辈所陷耳其释归田里【有贞旣归犹冀复召仰观天象谓将星在吴益自负常以铁鞭自随数起舞及闻韩雍平两广有功乃投鞭太息曰孺子亦应天象邪遂放浪山水间十余年而死　韩雍字永熙长洲人】
　　【辛巳】五年春二月巡抚广东都御史叶盛请罢采珠池从之夏五月杀弋阳王奠壏【宁献王权之孙】
　　逯杲诬奠壏母子乱帝遣官往勘事已白帝怒责杲杲执如初帝竟赐奠壏母子死焚其尸方舁尸出大雷雨平地水深数尺人咸以为寃
　　下南雄知府刘实【字嘉秀安福人】于狱寻死
　　实居官三十余年亷介爱民中官过郡多邀索弗与中官折辱之郡民大呼拥实去中官惭忿诬以罪逮下诏狱瘐死郡民哀而祠之
　　六月遣尚书马昂怀宁伯孙镗撃保喇
　　保喇众万余屯庄浪攻掠州诸卫副总兵仇亷御之败绩敌渡河摽掠官军莫敢撄其锋闗中震恐帝以昂总督军务镗充总兵官率军击之
　　彗星见
　　秋七月太监曹吉祥及其养子钦反怀宁伯孙镗讨之钦败死吉祥伏诛
