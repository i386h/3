<!-- { "loadSidebar": true } -->
　　运道淤阻五十里总河都御史曽均【字廷和进贤人】请濬刘伶台【在淮安府山阳县东北临淮】至赤宴庙【在安东县】八十里筑草湾【在山阳县西北】老黄河口増髙家长堤【在山阳县西南洪泽湖东后汉陈登建明陈瑄重筑】缮新庄等旧牐【新庄牐在清河县恵济祠东明初建后废】从之
　　罢马市
　　谙达以羸马索厚值弗予辄大哗大同市则冦宣府宣府市则寇大同甚者朝市暮寇并羸马掠去帝恶之诏罢马市
　　冬十月筑京师外城
　　以寇警故筑外城一十五里阅九月讫工
　　十二月杀光禄寺少卿马从谦【字益之漂阳人】
　　中官杜泰提督光禄寺干没内帑数万从谦奏发其罪并及宫中斋醮事命下诏狱杖杀之
　　【癸丑】三十二年春正月戊寅朔日食隂云不见
　　兵部员外郎杨继盛上疏劾严嵩下诏狱
　　帝既诛仇鸾罢马市乃思继盛言自典史四迁为兵部员外郎时严嵩方用事恨鸾初凌已善继盛首攻鸾欲骤贵之复改兵部武选司而继盛恶嵩甚于鸾且念起谪籍思所以报国抵任甫一月即草疏劾嵩十大罪五奸【畧曰祖宗罢丞相设阁臣备顾问视制草而已嵩乃俨然以丞相自居百官奔走请命直房如市无丞相名而冇丞相权是壊祖宗之成法大罪一陛下用一人嵩曰我荐也斤一人曰此非我所亲陛下宥一人嵩曰我救也罚一人曰此得罪于我伺陛下喜怒以恣威福是窃君上之大权大罪二陛下有善政嵩必令子世蕃告人主上不及此我议而成之欲天下以陛下之善尽归于已是掩君之治功大罪三陛下令嵩票拟葢其职也嵩何取而令世蕃代之题疏方上天语已传故京师有大丞相小丞相之謡是纵奸子之僭窃大罪四严效忠严鹄乳臭子耳未尝一涉伍行皆以军功官锦衣两广将帅俱以私党躐府部是冒朝廷之军功大罪五逆鸾下狱贿世蕃三十金嵩即荐为大将已知陛下疑鸾乃互相排诋以冺前迹是引悖逆之奸臣大罪六谙达深入击其惰归大机也嵩戒丁汝防勿战是误国家之军机大罪七郎中徐学诗给事厉汝进俱以劾嵩削籍内外之臣中伤者何可胜计是専黜陟之大柄大罪八文武迁擢但论金之多寡弁惟贿嵩不得不朘削士卒有司惟贿嵩不得不掊克百姓毒流海内患起域中是失天下之人心大罪九自嵩用事风俗大变贿赂者荐及盗跖疏拙者黜逮夷齐守法度者为迂滞巧弥缝者为才能是敝天下风俗大罪十嵩冇十罪而又济以五奸以左右侍从之能察意防也厚贿结纳得备闻宫中言动是陛下之左右皆贼嵩之间谍以通政司之主出纳也以赵文华为使凡有疏至必先送嵩阅竟然后入御是陛下之防舌乃贼嵩之鹰犬畏厰卫之缉访也即令子世蕃结为婚姻是陛下之爪牙皆贼嵩之葛畏科道之多言也非其私属不得与台谏有所爱憎即授之论刺是陛下之耳目皆贼嵩之奴惧部寺之犹有人也择有才望者罗致门下连络盘结深根固蒂是陛下之臣工皆贼嵩之心膂陛下奈何爱一贼臣而使百万苍生陷于涂岸哉愿陛下听臣之言察嵩之奸或召问景裕二王或询诸阁臣重则置之宪典以正国法轻则谕令致仕以全国体　严效忠严鹄俱世蕃子】疏入帝已怒嵩见召问二王语喜谓可指此为罪密搆于帝帝益大怒下继盛诏狱诘何故引二王继盛曰非二王谁不慑嵩者狱上杖之百移刑部定罪【继盛将杖或遗之蚺蛇胆却之曰椒山自有胆何蚺蛇为椒山继盛别号也及入狱创甚夜半而苏碎甆盌手割腐肉肉尽筋挂膜□手截去狱卒执灯颤欲坠继盛意气自若】侍郎王学益【安福人】嵩党也欲坐继盛诈传亲王令防绞郎中史朝宾【晋冮人】持之嵩谪之外于是尚书何鳌【山隂人】竟如嵩指成狱【继盛既得罪帝方蓄怒以待言者兵部郎中周冕申论严效忠冒功事力陈其诬妄遂下诏狱云南清军御史赵锦以元旦日食为权奸乱政之应驰疏请罢嵩以谢天变帝手批责锦诬天谤君遣官逺至京下狱拷讯斥为民　赵锦字元朴余姚人时有两赵锦一为兵部尚书一即此】
　　秋七月谙达大举入寇
　　初叛人赵全邱富等以罪亡入敌数诱入寇且教之益习攻战事谙达信用之【全富等先兴其党萧芹同入敌芹诡言能喝城使堕敌贡市时欲毁边垣试其术不验遂防以献而全富等竟匿不出乃招集亡命居丰州筑城自卫垦水田搆宫殿号曰拜甡谙达每入寇必置酒全所间计　丰州城即今归化城拜甡旧作板升今改】其春两犯宣府至是大举深入下浑源灵邱广昌急攻插箭浮图等峪【插箭峪在广昌县东南浮图峪在广昌县东路出紫荆闗】游击陈鳯朱玉力战却之敌分兵东犯蔚西掠代繁畤已驻鄜延二十日屠掠延庆诸城几遍防久雨乃去未几复寇大同巡抚赵时春【字景仁平凉人】御之遇伏败绩总兵官李涞战死全军皆没既而复犯宣大【在明年春】攻蓟镇墙百道并进警报日数十至京师戒严蓟辽总督杨博【字惟约蒲州人】悉力拒守募死士夜斫共营敌惊扰乃遁
　　柘城【隋县今属河南归徳府】盗师尚诏作乱官军讨平之
　　尚诏本盐徒以私贩作奸剽掠逺近官府不能制巡抚谢存儒【蒲州人】苟幸无事假以总保长令总诸镇民捕盗尚诏肆为威虐守臣欲诛之遂反结剧盗数千薄归徳城其党启门纳之乃劫狱因掠帑藏去官军分道撃贼遇之鄢陵【注前见】与战败绩已追获于山东莘县【注亦见前】诏即所在斩之贼起数十余日破府一州二县八屠戮十余万人三省皆震
　　【甲寅】三十三年春正月朔杖六科给事中于廷
　　以科臣贺表违制尽予杖
　　夏五月命张经总督军务讨倭
　　经为南京兵部尚书朝议以倭寇猖獗议设总督大臣命经不解部务督江南北浙江山东福建湖广诸军便宜行事既而用兵科言改经右都御史兼兵部侍郎専办讨贼时倭二万余据柘林川沙洼【在松江府上海县东南有城为沿海巨镇】抄掠四出经至选錬兵为捣巢计以江浙山东兵屡败乃大征两广狼土兵协力进勦
　　秋七月诏勲戚大臣入直西内
　　帝崇道益笃特命驸马都尉邬景和安平伯方承裕【鋭之子】尚书本黙【字时言瓯寕人】王用宾【字元兴咸寜人】左都督陆炳入直西内侍郎程文徳【字舜敷永康人】闵如霖【字师望乌程人】郭朴【字质夫安阳人】吴山【字曰静髙安人】供撰青词景和以不谙元理辞帝不悦罢其入直已而赉在直诸臣景和与焉景和辞免且言臣愿洗心涤虑効马革裹尸之报帝怒其怨讪黜为民
　　【乙卯】三十四年春二月遣赵文华督视海防
　　文华谄事严嵩结为父子自通政使进工部侍郎东南倭患棘文华言七事首请遣官望祭海神帝用嵩言即命文华往兼督察军情文华恃宠恣睢百司震慴公私财赂填集江南为之困敝又牵制兵机颠倒功罪虽征兵半天下而倭势愈炽
　　夏五月张经败倭于王江泾【在嘉兴府秀水县北一名闻川宋闻人氏家焉今有镇为南北要衔】诏逮经下狱
　　赵文华颐指大吏经以位在其上独轻之文华不悦与巡按御史胡宗宪【字汝贞绩溪人】比屡趣经进兵时诸路狼兵已集惟永顺保靖兵未至经欲待其至而后战文华再三言经守便宜且虑文华轻浅泄师期竟不以告文华怒疏劾经养寇失机疏方上而永保兵已至经大破倭于王江泾斩一千九百余级焚溺死者无算为军兴战功第一文华攘之以奏谓已与宗宪督师所致帝问严嵩嵩对如文华指且言狼兵初至经不许战及文华宗宪致防遂冒以为功帝深入其言即下诏逮经经至疏言臣任总督半载前后俘斩五千乞赐原宥不纳遂与巡抚李天宠【以文华谤除名复为宗宪所劾被逮】俱论死繋狱举朝知其寃莫敢奏
　　冬十月杀张经李天宠遂及兵部员外郎杨继盛继盛系狱三载帝犹无意杀之【每朝审时观者塞□见继盛囊三木辄愤叹日奈何不以囊嵩而以若或至泣下】已而有为营救于嵩者其党胡植【南昌人】鄢懋卿【丰城人】怵之曰公不覩养虎者邪将自贻患嵩颔之防张经李天宠坐大辟嵩揣帝意必杀二人比秋审因附继盛名并奏得报继盛妻张氏伏阙上书请代夫死【其辞曰臣夫继盛误闻市井之言尚狃书生之见遂发狂论圣明不即加戮俾从吏议两经奏请并荷寛恩今忽闻入张经疏尾奉防处决臣仰惟圣徳毘虫草本皆欲得所岂惜一回宸顾下逮覆盆倘以罪重必不可赦愿即斩臣妾首以代夫诛夫虽逺御魑魅必能为疆効死以报君父】嵩屏不奏继盛遂与经天宠并弃西市【继盛临刑赋诗曰浩气还太虚丹心照千古平生未报恩留作忠魂补天下涕泣传诵之隆庆初防直谏诸臣以继盛为首赠大常卿諡忠愍张经亦复官諡襄愍】
　　十一月壬辰朔日食
　　十二月山西陜西河南地震
　　声如雷鸡犬鸣吠陜西渭南华州朝邑三原及山西蒲州诸处尤甚或地裂泉涌中有鱼物或城郭庐舍陷入地中或平地突成山阜河渭溢华岳终南山鸣官吏军民死者八十三万有竒
　　【丙辰】三十五年春二月赵文华还京以胡宗宪总督军务讨倭
　　初张经被逮易以周珫【应城人】未几又以杨宜【衡水人】代之【张经深得狼土兵心既逮皆愤无鬬志杨宜节制不行而赵文华威出宜上宜惟曲意奉之而已】时倭聚柘林其党自绍兴窜转掠杭严徽寕国太平直犯南京出秣陵闗【在江寕县南今有镇】劫溧阳宜兴抵无锡趋浒墅【闗名在长洲县西北吴地记本名虎疁唐讳虎钱氏讳疁遂改名浒墅】转鬪数千里杀伤四千人歴八十余日始为应天廵抚曹邦辅【字子忠定陶人】所殱文华欲分其功而邦辅防书已奏文华恨之乃大集浙直兵与宗宪亲将之捣倭于松江之陶宅【在奉县县西北】进营瓦桥倭悉锐来冲大败文华气夺乃定计招抚防川兵破贼周浦【在奉贤县东南】总兵俞大猷【字志辅晋江人】破贼海洋文华遂言水陆成功江南清宴请还朝许之比至言余倭无几盛毁杨宜而荐宗宪遂夺宜职谪戌邦辅而推宗宪为兵部侍郎督诸军讨倭
　　三月以赵文华为工部尚书
　　文华归后东南败报踵至帝疑文华妄数诘严嵩嵩曲为解帝终不释文华稔帝好告讦防吏部尚书李黙发防试选人中言汉武征西夷而海内虚耗唐宗攻淮蔡而晚业不终文华劾共诽谤黙坐死帝以是为文华忠进尚书加太子太保
　　夏五月复遣赵文华视师
　　倭警遝至部议再遣大臣督师已命兵部侍郎沈良才【防州人】矣嵩令文华自请行且言江南人矫首望文华帝信之命兼右副都御史提督军务文华再出胡宗宪欲借以通嵩謟奉无不至文帝素不知兵亦倚宗宪两人交甚固已宗宪俘陈东平徐海【宗宪遣指挥夏正等要海降且曰陈东已有约所虑独公耳海因疑东而东知海营有宗宪使者亦大惊由是有隙宗宪因谕海缚陈东麻叶许以世爵海果缚叶以献宗宪觧其缚令以书致东圗海而隂泄其书于海海怒海妾受宗宪赂亦说海于是海复行计缚东来献刻日请降忽率百余人先期猝至文华恐欲弗许宗宪强之海叩首伏罪宗宪慰之海自择沈庄屯其众沈庄者东西各一以河为堑宗宪居海东荘以西荘处东党令东致书其党曰督府檄海夕禽若属矣东党恐乘夜攻海海走间道官军追之投水死】文华以大防闻归功上元帝大喜加文华少保宗宪右都御史
　　秋九月徽王载埨有罪废为庻人自杀
