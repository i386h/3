<!-- { "loadSidebar": true } -->
　　先是瑞在狱犹未闻大行状提牢主事先知之以瑞且见用设酒馔欵之瑞自疑当赴西市恣饮噉不顾主事因附耳语宫车适晏驾先生今即出大用矣瑞曰信然乎即大恸尽呕出所饮食陨絶于地终夜哭不絶声及是既释复故官俄再迁大理丞
　　穆宗皇帝
　　【丁卯】隆庆元年春正月罢睿宗配享明堂
　　礼部尚书高仪【字子象钱塘人】上言先帝肇祀明堂奉睿宗配享今陛下践阼睿宗已为皇祖若仍配享上帝似非周人宗祀文王之义请罢大享礼从之未几给事中王治【字本道忻州人】上言献皇帝虽为天子父实未尝君临天下虽为武宗叔尝北面事武宗今位武宗之右揆诸古典终为未协臣以为献皇祔太庙不免递迁若尃祀世庙则亿世不改乞敇廷臣博议疏入报闻而已
　　追尊母杜氏为孝恪皇太后
　　二月立皇后陈氏【通州人】
　　以陈以勤【字逸甫南充人】为礼部尚书兼文渊阁大学士张居正【字叔大江寕人】为吏部侍郎兼东阁大学士并预机务以勤居正俱时裕邸讲读至是并参大政【时徐阶以宿老居首辅与李春芳皆折节下士居正最后入独引相体倨见六卿无所延纳间出一语辄中旨人以是严惮之重于他相】
　　三月永陵
　　諡曰肃皇帝庙号世宗
　　【明史赞曰肃皇帝御极之初力除一切弊政天下翕然称治顾迭议大礼与论沸腾幸臣假托寻兴大狱夫天性至情追尊立庙礼亦宜之然升祔太庙而跻于武宗之上不己过乎若其时纷纭多故将疲于边贼讧于内而崇尚道教享祀弗经营建繁兴府藏告匮虽翦剔权奸威柄在御要亦中材以下之主也己】
　　夏四月御经筵
　　五月夏镇【在徐州府沛县东北】新河成
　　初嘉靖七年河溢阻运总河都御史盛应期请于昭阳湖【有大小二湖相连北属山东滕县南属江南沛县亦名山阳湖】东别凿新渠以通漕廷议从之防应期罢役中止至四十四年河大决沛县飞云桥【在县南为徃来津要】分为十数股溃入昭阳运道淤塞百余里督理河漕尚书朱衡【字士南万安人】循行应期旧迹请开南阳【镇名在兖州府鱼台县东北】留城【在沛县东甫即古留邑汉张良封此】上下总河都御史潘季驯【字时良乌程人】不可衡言是河直秦沟【在徐州府铜山县东北】有所束隘伏秋黄水盛昭阳受之不为壑也乃决计开濬身自督工重惩不用命者至是河成【西去旧河三十里旧河自留城以北经谷亭而至南阳新河亦自留城而北经夏镇而至南阳与旧河合谓之夏镇河】凡百四十里有竒又引鮎鱼诸泉【在滕县南源出宝峯山滙诸泉而为渊西经薛山因名薛河】沙河【有二俱在滕县在县北者曰北沙河源出邹县峄山在县南者曰南沙河即古漷水源出县之述山下流俱入运】注之筑马家桥隄【在沛县】遏黄水入秦沟使不东侵运道乃大通方工未成防河复决论者纷然谓衡故兴难成之役以幸功及工竣羣议乃息【未几山水骤溢新河决壊漕艘给事中呉时来言新河受费峄邹滕诸水以一隄捍羣流岂能不溃宜分之以杀其势□乃开支河四泄其水入赤山湖呉时来以遗诏复故官赤山湖在滕县西南与微山韩庄诸湖相连】
　　高拱罢
　　初徐阶甚亲拱及拱骤贵负气颇忤阶世宗疾亟拱方直西遽移具出【拱无子移家近直庐时窃出防世宗不豫误傅非常拱遂移直庐器用于其家】为给事中胡应嘉【沭阳人】所劾拱疑出阶指大憾之及帝即位阶为首辅拱自以旧臣数与抗郭朴复助之因事削应嘉籍【应嘉掌吏科佐部院考察以吏部尚书杨博庇乡里劾之帝责其抵牾下阁臣议罚朴奋然曰应嘉无人臣礼当编氓阶旁晲拱见拱方怒勉从之言路大哗】给事中欧阳一敬【字司直彭泽人】等劾拱以私怨逐谏臣拱疏辩阶拟旨慰留而不甚谴言者拱益怒相与忿诋阁中御史齐康【永平人】为拱劾阶坐黜于是论拱者无虚日拱不自安乞罢归
　　六月霪雨伤稼
　　帝素服修省避殿御皇极门视事
　　秋七月遣使招抚山东河南流民给复五年
　　八月帝视国子监
　　九月谙逹冦山西
　　谙逹数犯山西【时邱富已死赵全在虏益用事尊谙逹为帝治宫殿期日上栋忽大风栋坠伤数人谙逹惧不敢居全乃为谙逹言大同兵弱亭障稀可以逞故屡入犯】至是复率众数万分道入井坪【在朔平府平鲁县南有城明成化中建置守御所于此】朔州偏头闗老营【堡名在寕武府偏闗县东亦成化中建】诸处边将不能御遂长驱破石州【今汾州府永寕州本唐宋石州明因之不改隆庆后始更名永寕】杀知州王亮采大掠孝义【后魏永安唐改名今县属汾州府】介休【汉界休晋改界为介今县属汾州府】平遥【汉平陶后魏更名今县属汾州府】文水【隋县今属太原府】交城【亦隋县今属太原府】太谷【汉阳邑隋改名今县属太原府】隰州【注见前】问男女死者数万而三卫勾土黙特【注见前】同时入宼蓟镇昌黎【注见前】抚宁【注见前】乐亭【金县今属永平府】卢龙皆被蹂躏游至滦河京师震动三日乃引去诸将追之敌出义院口【在抚宁县东北有闗】防大雾迷失道堕棒棰崖中人马枕籍死者甚众
　　郭朴罢
　　初言官劾高拱者多及朴拱归朴亦求去帝固留之御史厐尚鹏【字可南南海人】凌儒【泰州人】等攻不止遂乞归【朴家居二十年卒諡文简】
　　冬十月以王崇古【字学甫蒲田人】总督三边
　　时济农据河套为西陲诸部长别部宾都【旧作宾土今改后仿此】驻牧大小松山【大松山在凉州府平番县东北接兰州界小松山在其北为边陲要地】南扰河湟番族环四镇【延绥寕夏固原甘肃是为陜西四镇】皆冦乃擢崇古兵部侍郎总督陜西延寕甘肃军务
　　【戊辰】二年春正月杖给事中石星【字拱辰东明人】于廷黜为民星上疏言陛下为鼇山之乐从长夜之饮极声色之娯朝讲久废章奏遏抑一二内臣威福自恣肆无忌惮天下将不可救帝大怒诏杖六十黜为民【中官滕祥者以造作竒巧得幸防监杖星大诟之祥怒予重杖星絶而复苏其妻郑误闻星已死遽触柱死闻者哀之】
　　二月命廷臣举边才
　　三月立子翊钧【帝第三子】为皇太子【即神宗】
　　京师地震
　　夏五月以都督同知戚继光镇蓟州
　　继光俞大猷均称名将而继光屡摧大冦【平浙闽倭又平江西贼】名更出大猷上给事中呉时来以蓟门多警请召大猷继光尃训边卒部议独用继光乃命以都督同知总理蓟州平昌保定三镇总兵事寻以蓟州既有总兵官又设总理事权不一乃召还总兵官郭琥而以继光为之镇守蓟州永平山海诸处继光建敌台千二百坐台高五丈睥睨四逹虚中为三层台宿百人铠仗糗粮具备精坚雄壮二千里声势聨接又立车营每车一辆用四人推挽战则结方阵而马步军处其中制拒马器遏冦骑冲突冦至火器先发稍近则步军持拒马器排列面前间以长鎗筤筅【兵器名以大毛竹为之粗二尺长一丈五六尺刀在其顶长一尺用为行伍藩篱见戚继光武艺篇】冦奔则骑兵逐北又置辎重营随其后而以南兵为选锋【时边卒木彊律以军法多不堪用继光请募浙人为一军用倡勇敢许之浙兵三千至陈郊外天大雨自朝至日昃植立不敢动边卒大骇自是始知军令】入卫兵主策应本卫兵尃戍守节制精明器械犀利蓟门军容遂为诸边冠
　　秋七月徐阶罢
　　帝即位以来阶所持诤多宫禁事伸者十八九中官多侧目【帝欲命中官分督团营阶力陈不可而止羣小珰欧御史于午门都御史王廷将纠之阶曰不得主名劾何益且虑彼先诬我乃使人以好语诱大珰先録其主名庭疏上乃分别逮治冇差　王庭字子正南充人】给事中张齐【长安人】前奉命犒军宣大纳盐商金因疏请恤边商革余盐为阶所格至是上疏攻阶阶引疾求退帝意亦渐移许之
　　冬十月辽王宪防【庄王致格子】有罪废为庶人国除
　　宪防在嘉靖时以奉道被宠赐真人号至是巡按御史郜光【山西长治人】劾其淫虚僭拟诸罪状遣侍郎洪朝选【字舜臣同安人】等徃勘得实免为庶人国除初张居正家荆州与宪防有隙及朝选在勘讽令坐以谋反朝选不从居正怒属巡抚劳堪【江西徳化人】罗织朝选死狱中
　　十一月宣府总兵官马芳袭冦于长水海子【即曰海子注见前】又败之鞍子山【亦曰马鞍山在独石口东北】
　　先是或为林阿谋以五万骑犯蔚州诱芳出而以五万骑袭宣府可得志芳预伐木环城冦不得上乃解去顷之芳率参将刘潭等出独石塞外袭其帐于长水海子还至塞追者及鞍子山芳迎战又大败之【芳有胆智谙敌情所至先士卒一嵗数出师捣巢或躬督战或遣禆将家畜健儿得其死力尝命三十人出塞四百里多所斩获冦大震芳乃帅师至大松林顿旧兴和卫登高四望耀兵而还　兴和卫注见前】
　　【己巳】三年夏四月以海瑞为佥都御史巡抚应天诸府瑞威望久着属吏闻其至墨者多自免去中官监织造者为减舆从有势家朱丹其戸恐瑞见即黝之瑞鋭意兴革请濬呉淞白通流入海民頼其利素疾大户兼并力摧豪彊抚穷弱下令飚发凌厉所司惴惴奉行富家巨室或窜他郡以避其见惮如此【瑞抚呉甫半嵗再为言路所论遂改督南京粮储小民闻瑞当去号泣载道家绘像祀之】
　　秋八月以礼部尚书赵贞吉兼文渊阁大学士预机务初帝幸太学防祭酒胡杰论罢贞吉以礼部侍郎摄事【贞吉在嘉靖朝由谪籍屡擢戸部侍郎罢归帝即位复起礼部】讲大禹谟称旨命充日讲官贞吉年逾六十而议论侃直进止有仪帝深注意及是遂以尚书参机务贞吉入谢奏言朝纲边务一切废弛臣欲捐躯任事惟陛下主之帝益大喜
　　广东海贼曾一本伏诛
　　一本初与大盗黄平聚众数万剽掠惠潮间与倭相掎角已而总兵官俞大猷以次殱倭畧尽平为副将汤克寛【邳州卫人】所败逹窜去一本降而复叛突犯雷州执叅将缪印又犯广州杀知县刘师顔寻复防碣石卫【在惠州府海丰县东南明洪武中置今裁】禆将周云翔杀参将耿宗先叛附于贼势益炽时大猷已改镇广西诏止勿赴令与广东福建总兵官李【歙人】郭成【四川叙南卫人】同讨一本钖出海与大猷遇击贼三战皆防防成亦败贼执周云翔率参将王诏等以师来防分三哨进一本驾大舟力战诸将连破之燬其舟诏生擒一本及其妻斩首七百余死水火者万计时闽广随在皆盗而一本最彊既平患渐息
　　冬十一月京师地震有声
　　十二月命厰卫刺部院事
　　帝以灾异频仍由部院政事不平所致令厰卫密访以闻于是尚书毛恺【字逹和江山人】侍郎万士和【字思节宜兴人】等皆自劾求去帝慰留给事中舒化【字汝徳临川人】等上言祖宗设厰卫令捕盗诘奸非以察百官也制驭百官乃天子之权而奏核诸司责在台諌今陛下委之厰卫厰卫必托之番校此辈贪残恐开罗织之门不可不慎帝不从已而事竟寝
　　召高拱复入阁兼掌吏部
