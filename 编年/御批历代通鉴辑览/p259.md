<!-- { "loadSidebar": true } -->
　　【丁夘】大业三年春正月突厥啓民可汗来朝
　　正月朔旦大陈文物突厥啓民可汗入朝见而慕之请袭冠带帝大悦
　　三月杀故长寜王俨【故太子勇之子】及其弟七人
　　初云定兴【故太子勇昭训云氏之父】坐媚事太子勇与妻子俱没官为奴婢及帝即位闻其有巧思召之使典营造时宇文述用事定兴以明珠络帐赂述述大喜兄事之荐使监造兵器因谓之曰兄所作器仗并合上心而不得官者为长宁兄弟未死耳定兴曰此无用物何不劝上杀之述因奏请处分帝然之乃鸩杀长宁王俨及其七弟【襄城王恪之妃栁氏自杀以从恪】
　　夏四月诏颁新律
　　帝以髙祖末年法令峻刻诏牛等造大业律十八篇颁行之民久厌严刻喜于寛政其后征杀繁兴有司临时迫脇以求济事不复用律令矣【旅骑尉刘预修律令牛问曰周礼士多而府史少今令史百倍于前减则不济其何故也炫曰古人委任责成嵗终考其殿最案不重校文不繁悉府史掌要目而已今之文簿恒虑覆治锻链不宻则万里追证百年旧案故谚云老吏抱案死事繁政弊职此之由曰魏齐之时令史从容而已今则不遑寜处何也曰往者州唯置纲纪郡置守丞县置令而已其余具僚则长官自辟今大小之官悉由吏部纎芥之迹皆属考功省官不如省事官事不省而望从容其可得乎善其言而不能用】
　　改州为郡
　　更定官制
　　改上柱国以下官为大夫置殿内省与尚书门下内史秘书为五省増谒者司隶台【谒者台掌受诏中奏司隶台掌诸巡察】与御史为三台分太府寺置少府监与长秋国子将作都水为五监又増改左右翊衞等为十六府废伯子男爵
　　六月诏为髙祖建别庙
　　初髙祖受禅唯立四亲庙同殿异室而已帝即位命有司议七庙之制礼部侍郎许善心等奏请为太祖髙祖各立一殿准周文武二祧与始祖而三余并分室而祭从迭毁之法帝谓栁【字顾言惔之孙与辩同】曰今始祖及二祧已具后世子孙处朕何所乃诏为髙祖建别庙既而方事巡幸竟不果立
　　帝北巡次榆林郡【即胜州注见前】啓民可汗及义成公主来朝吐谷浑髙昌皆入贡
　　车驾北巡发河北十余郡丁男凿太行山达于并州以通驰道过雁门【本代州大业初改郡今仍为州隶山西】太守邱和【洛阳人】献食甚精至马邑【即朔州注见前】太守杨廓独无所献帝不悦以和为博陵【即定州注亦见前】太守使廓至博陵观之由是所至献食竞为丰侈至榆林遂欲出塞耀兵径突厥中恐啓民惊惧先遣长孙晟谕防【啓民奉诏因召所部酋长咸集晟欲令啓民亲除草示诸部以明威重乃指帐前草曰此根大香啓民遽嗅之曰殊不香也晟曰天子行幸所在诸侯躬自扫除以表至敬之心今牙内芜秽谓是留沓草耳啓民乃悟曰奴之罪也遂拔所佩刀自芟庭草其贵人及诸部争效之】于是发榆林北境东达于蓟开为御道长三千里广百步啓民及义成公主来朝行宫吐谷浑髙昌并遣使入贡帝令宇文恺为大帐其下可坐数千人以宴啓民及其部落作散乐诸胡骇悦帝赐啓民路车乗马鼓吹幡旗赞拜不名位在诸侯王上
　　秋七月筑长城
　　诏发丁男百余万筑长城西距榆林东至紫河【隋书地理志定襄郡大利县有紫河大利故城在今归化城西北】苏威谏不聴【明年七月复发丁男二十余万筑之自榆谷而东　榆谷注见前】
　　杀太常卿髙颎尚书宇文防光禄大夫贺若弼
　　帝之征散乐也太常卿髙颎谏不聴退谓丞李懿曰周天元以好乐而亡殷鉴不逺安可复尔又以帝遇啓民过厚谓何稠曰此虏颇知中国虚实山川险易恐为后患宇文防私谓颎曰天元之侈以今方之不亦甚乎贺若弼亦私议宴可汗太侈并为人所奏帝以为诽谤朝政皆杀之颎有文武大略明达世务以天下为己任苏威杨素贺若弼韩擒虎皆颎所荐及死天下莫不伤之
　　免内史令萧琮仆射苏威官
　　琮以皇后故甚见亲重与贺若弼善弼既诛又有童謡曰萧萧亦复起帝由是忌之遂废于家未几卒苏威以谏筑长城故亦坐免
　　八月帝至金河【在古云内州东南西流入黄河云内废州在今吴喇忒旗】幸啓民可汗帐
　　车驾发榆林泝金河甲士五十余万旌旗辎重千里不絶令宇文恺等造观风行殿容数百人离合为之下施轮轴倏忽推移又作行城周二千步以布衣板楼橹悉备诸胡惊以为神帝幸啓民庐帐启民捧觞上夀王侯以下袒割帐前莫敢仰视帝大悦赋诗曰呼韩顿颡至屠耆接踵来何如汉天子空上单于台皇后亦幸义成公主帐赐予甚厚【帝还至太原营晋阳宫遂上太行开直道九十里至济源幸御史大夫张衡宅留宴三日乃还东都　济源隋县今属河南怀庆府】
　　冬十月以裴矩为黄门侍郎经畧西域
　　西域诸胡多至张掖交市帝使吏部侍郎裴矩掌之矩访诸商胡以其国山川风俗撰西域图记三卷入朝奏之【仍别造地图穷其要害从西倾以去纵横所亘将三万里发自炖煌至于西海凡为三道北道从伊吾中道从髙昌南道从鄯善　西倾即禹贡西倾一名嵹台山在今巩昌府洮州西南延袤千里外跨诸羌炖煌西海伊吾髙昌鄯善注俱见前】矩因盛言胡中多诸珍寳帝于是慨然将通西域以矩为黄门侍郎复使至张掖引至诸胡陷之以利劝令入朝自是西域诸胡往来相继所经郡县糜费以万万计
　　【戊辰】四年春正月开永济渠【即今卫河亦曰御河源出河南卫辉府苏门山东北流合清淇漳洹诸水迳直山东之大名东昌河间诸府界至天津府防白河入海】
　　发河北诸军百余万穿永济渠引沁水【即古少水源出山西沁州沁源县羊头山东南流迳岳阳沁水阳城诸县界至河南怀庆府武陟县入黄河考沁水本自入河此言引沁达河葢引渠入沁以达于河也】南达于河北通涿郡丁男不供始役妇人
　　二月西突厥入贡
　　西突厥处罗可汗之母向氏本中国人开皇末入朝【处罗之父泥利死向氏更嫁泥利之弟婆实特勒与俱入朝】遂留长安至是裴矩在炖煌闻处罗思其母请遣使招怀之帝遣谒者崔君肃【炀帝纪作崔毅】赍诏往谕处罗甚踞受诏不肯起君肃责之【曰突厥中分为二每嵗交兵积数十嵗莫能相灭今啓民举其部落卑躬折节入臣天子欲借兵大国共灭可汗天子许之师出有日矣顾可汗母向夫人惧西国之灭旦夕守阙哭泣哀祈匍匐谢罪请发使召可汗令入内属天子怜之故复遣使至此今可汗乃踞慢如是则夫人为诳天子必伏尸都市传首虏庭发大隋之兵资东国之众左折右挈以击可汗亡无日矣奈何爱两拜之礼絶慈母之命惜一语称臣使社稷为墟乎】处罗矍然而起流涕再拜跪受诏书因遣使者随君肃贡汗血马【后处罗为其酋长射匮所袭大败东走帝遣裴矩与向氏驰至玉门关招之遂入朝帝待以殊礼使将五百骑常从巡幸赐号曷婆那可汗】
　　三月倭国【即今日本国在东海中有五畿七道三岛小国数十皆服属焉】入贡
　　倭王【姓阿每名目多利思比孤其国号阿辈鸡弥华言天儿也】遗帝书曰日出处天子致书日没处天子无恙帝览之不悦诏鸿胪蛮夷书无礼者勿奏【明年帝遣文林郎裴清泛海至倭国其王迎清相见与语大悦遣使随清来贡方物】
　　帝如五原遂巡长城
　　行宫设六合板城载以枪车每顿舍则外其辕以为外围内布铁菱次施弩牀以绳连机人来触绳则弩机旋转向所触而发
　　夏四月齐王长史栁謇之【字公正解人】有罪除名
　　初元徳太子卒齐王暕【字世朏帝次子】次当为嗣帝为之妙选僚属以栁謇之为长史且戒之曰齐王徳业修备富贵自钟卿门若有不善罪亦相及暕宠遇日隆骄恣不法私纳栁氏女【乐平公主尝言栁氏女美帝久未答主以进暕帝知之不悦乐平公主周天元后也】又违制携伊阙令皇甫诩入宫又与妃姊元氏妇通【暕妃韦氏早卒与妃姊通召相工遍视后庭相工指妃姊言当为皇后】且以元徳太子有三子恐不得立乃隂挟左道为厌胜至是皆发帝大怒斩暕左右数人赐元氏妇死王府僚皆斥謇之亦坐除名暕自是恩宠日衰
　　冬十月赤土【扶南别种即今暹罗国也在占城西南】入贡
　　帝募能通絶域者屯田主事【屯田工部属主事流外吏职】常骏请使赤土帝大悦令赍诏往赐其王骏泛海百余日入境月余乃至其都【曰僧只城】其王【姓瞿昙氏名富利多塞】居处器用穷极珍丽遣子入贡
　　【己巳】五年春三月帝巡河右【河西武威诸郡】夏四月遣兵击吐谷浑不克西域诸国来朝献地置西海等郡
　　先是裴矩説铁勒击破吐谷浑其可汗伏允遣使求救帝遣将迎之吐谷浑畏隋兵盛不敢降帅众奔雪山【胡三省注此蜀西之雪山也考元和志大雪山一名蓬婆山在柘县西北柘县故城在今四川龙安府叠溪营】其地东西四千里南北二千里诏皆置郡县镇戍至是帝西巡将复击吐谷浑伏允遁去遣其名王诈称伏允保车我真山【在今青海西北】诏大将军张定和【字处谦万年人】等追讨皆为所杀惟卫尉卿刘权【字世畧京兆人】虏千余口而还帝至燕支山【注见前】髙昌王麴伯雅【金城人其父嘉为国人所立嘉死伯雅嗣】伊吾吐屯设【突厥监伊吾官】等及西域二十七国谒于道左帝复令武威张掖士女盛饰纵观以示中国之盛衣服不鲜者郡县督课之吐屯设献地数千里帝大悦置西海【治伏俟城在今青海西】河源【治赤水城在今青海南】鄯善【即鄯善故国在今安西府炖煌县西】且末【即且未故国在今炖煌县西南】等郡讁天下罪人为戍卒以守之命刘权镇河源大开屯田扞御吐谷浑以通西域之路进裴矩银青光禄大夫【先是帝尝谓给事郎蔡征曰自古天子有巡守之礼而江东诸帝多傅脂粉坐深宫不与百姓相见此何理也及将西巡先命裴矩説髙昌伊吾等国啗以厚利使来觐于是至者云集然所置郡县在塞外者既多自西京迤北转输嵗钜亿计由是百姓失业西方先困矣】是冬车驾东还行经大斗拔谷【在今甘州山丹县南】山路隘险风雪晦冥士卒多冻馁死妃嫔或相失与军士杂宿山间
　　冬十一月以裴蕴为御史大夫
　　民部侍郎裴蕴以民间版籍多脱漏户口奏令阅实若一人不实则官司解职又许民纠得一丁者令被纠之家代输赋役是嵗进丁二十四万口六十四万帝谓百官曰前代无贤才致此罔冐今户口皆实全由裴蕴擢授御史大夫【蕴善伺帝意所欲罪者则锻成其罪所欲宥者则附从轻典自后大小之狱皆付蕴轻重皆出其口】
　　杀司隶大夫薛道衡
　　道衡以才学有盛名尝上髙祖颂帝不悦曰此鱼藻之义也【诗序鱼藻刺幽王也言万物失其性君子思古之武王焉】将罪之防议新令久不决道衡谓人曰向使髙颎不死令决当久有人奏之帝怒付执法者推之裴蕴奏道衡负才悖逆有无君之心缢杀之妻子徙且末天下寃之
　　【庚午】六年春正月盗入建国门
　　有盗数十人素冠练衣焚香持华【读作花】自称弥勒佛入建国门夺卫士仗将为乱齐王暕遇而斩之于是都下大索连坐者千余家
　　诸蕃来朝陈百戏于端门以示之
