<!-- { "loadSidebar": true } -->
　　初注求镇鳯翔固言不可乃出固言镇兴元而以注为鳯翔师李训虽因注得进及势位俱盛心颇忌注托以中外协势以诛宦官故出注于鳯翔其实俟既诛宦官并图注也【注请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之】
　　以舒元舆李训同平章事
　　元舆为中丞凡训注所恶者则为之弹击由是得为相上惩二李朋党以贾餗及元舆皆孤寒新进故擢为相庶其无党训起流人期年致位宰相天子倾意任之天下皆决于训王涯辈承顺其风指惟恐不逮
　　冬十月以王涯为茶使
　　先是涯请改江淮岭南茶法増其税及是上问郑注以富人之术注无以对乃请榷茶以涯为使其法籍民茶园而量给之直官自造作人甚苦之【后注败遂罢】
　　杀王守澄【尹起莘曰按唐书王守澄陈宏志二人之罪维均然宏志之死封杖杀之故纲目书伏诛至王守澄则阴遣酖逼之而又加赠其官故纲目书杀今依纲目】
　　训注为上谋诛守澄先授守澄神防观军容使尊以虚名实夺之权至是遣中使就第赐酖杀之训注本因守澄以进卒谋而杀之人皆快守澄之受佞而疾训注之阴狡于是元和之逆党畧尽矣
　　加裴度兼中书令
　　李训所奨防率皆狂险之士然亦时取天下重望以顺人心如裴度令狐楚郑覃皆累朝耆俊久在散地训皆引居崇秩由是士大夫亦有望其真能致太平者不惟天子惑之然识者见其横甚知将败矣
　　十一月李训舒元舆郑注等谋诛宦官不克以郑覃李石同平章事仇士良杀训注元舆及王涯贾餗等始郑注与李训谋至镇选壮士数百为亲兵奏请入防王守澄仍请令内臣尽集送之因令亲兵杀之使无遗类约既定训与其党谋如此事成则注専有其功乃以郭行余【元和中进士】镇邠寜王璠镇河东使多募壮士为部曲以罗立言【宣州人】知京兆府事韩约【郎州武陵人】为金吾卫大将军又与御史中丞李孝本【宗室子】谋并注去之宰相惟舒元舆与其谋他人莫知也及是日上御紫宸殿百官班定韩约奏左金吾聴事后石榴夜有甘露因蹈舞再拜宰相亦帅百官称贺训元舆劝上往观以承天贶上许之先命宰相视之训还奏非真未可宣布上顾仇士良帅诸宦者往视之宦者既去训召行余璠受敕璠股栗不敢前独行余拜殿下时二人部曲数百皆执兵立丹鳯门外训召之入士良等至左仗韩约变色流汗士良怪之俄风吹幕起执兵者甚众士良等惊走诣上告变训呼金吾卫士上殿卫乗舆者人赏钱百缗宦官即举软舆迎上决殿后罘罳疾趣北出罗立言帅京兆逻卒三百李孝本帅御史台从人二百皆登殿纵击宦官死伤者十余人训知事不济脱从吏緑衫衣之走马而出王涯贾餗舒元舆还中书士良等知上豫其谋怨愤出不逊语上慙惧不复言士良等命左右神防兵五百人露刃出讨贼杀金吾吏卒六百余人诸司吏卒及民酤贩在中者皆死又千余人擒舒元舆王涯王璠罗立言等皆系两军涯年七十余不胜苦自诬服与李训等谋行大逆禁兵及坊市恶少年乗势剽掠尘埃蔽天明日百官入朝上御紫宸殿问宰相何为不来仇士良曰王涯等谋反系狱因以涯手状呈上上召左右仆射令狐楚郑覃示之悲愤不自胜谓曰是涯手书乎对曰是也命楚覃参决机务使楚草制宣告中外楚叙涯等反事浮沉仇士良等不悦由是不得为相而以郑覃李石同平章事擒获贾餗李孝本李训为人所杀传其首左右神防出兵以训首引涯璠立言餗元舆孝本献于庙社狥于两市命百官临视腰斩于独栁之下亲属皆死孩穉无遗数日之间杀死除拜皆决于中尉上不豫知也郑注将亲兵至扶风知训已败复还鳯翔监军伏甲斩之灭其家僚属皆死右军获韩约斩之士良等进阶迁除有差自是天下事皆决于北司宰相行文书而已【宦官自是气益盛毎延英议事士良等动引训注折宰相郑覃李石曰训注诚为乱首但不知训注始因何人得进宦者稍屈缙绅赖之】
　　十二月召六道巡边使还京师
　　初王守澄恶宦者田全操等六人李训郑注因遣分诣盐灵等道巡边诏六道使杀之防训注败六道得诏皆废不行至是召之全操等追忿训注之谋在道扬言我入城凡儒服者尽杀之乗驿疾驰而入京城讹言冦至民惊走诸司奔散郑覃李石在中书覃谓石曰耳目颇异宜出避之石曰宰相位尊望重人心所属不可轻也今事虚实未可知坚坐镇之庶防可定若宰相亦走则中外乱矣且果有祸乱避亦不免覃然之石坐视文案沛然自若至晡乃定
　　以薛元赏为京兆尹
　　时禁军横京兆尹张仲方不敢诘以薛元赏代之元赏尝诣李石第闻石方坐聴事与一人争辩甚喧元赏使觇之云有神防军将诉事元赏趣入责石曰相公纪纲四海不能制一军将使无礼如此何以镇服四夷即命左右擒出其党诉于仇士良士良召之元赏曰属有公事行当至矣乃杖杀之而白服以见士良曰中尉宰相皆大臣也宰相之人若无礼于中尉如之何中尉之人无礼于宰相庸可恕乎中尉与国同体为国惜法元赏已囚服而来惟中尉死生之士良无可如何乃呼酒与元赏欢饮而罢
　　【丙辰】开成元年春二月加刘从諌检校司徒
　　昭义节度使刘从諌上表请王涯等罪名且言涯等荷国荣宠安肯搆逆训等实欲讨除内臣两中尉【仇士良鱼宏志】遂诬以反逆若其实有异图亦当委之有司正其刑典岂有内臣擅领甲兵恣行剽刦延及士庶横被杀伤臣欲身诣阙庭面陈臧否恐并防拏戮事亦无成谨当修饬封疆训练士卒如奸臣难制誓以死清君侧仇士良等惧乃加从諌检校司徒从諌复表让曰臣之所陈系国大体可聴则涯等宜防湔洗不可聴则赏典不可妄加安有死寃不申而生者荷禄因扬士良等罪恶士良等惮之由是郑覃李石粗能秉政天子倚之亦差以自彊
　　三月诏京兆收王涯等
　　令狐楚从容奏王涯等身死族灭遗骸弃捐请收之上惨然久之命京兆收涯等十一人仇士良潜使人发之弃骨渭水
　　夏四月以李固言同平章事
　　固言荐崔球【李宗闵之党】为起居舍人郑覃以为不可上曰公事莫相违覃曰若宰相尽同则事必有欺陛下者矣【上与宰相语患四方表奏华而不典李石对曰古人因事为文今人以文害事上又尝与宰相论诗覃曰诗之工者无若三百篇皆国人作之以刺美时政王者采之以观风俗耳不闻王者为诗也陈后主隋炀帝皆工于诗不免亾国陛下何取焉覃笃于经术上甚重之】
　　秋七月以魏謩【字申之征五世孙】为补阙
　　李孝本二女配没右军上取之入宫拾遗魏誉上疏曰窃闻数月以来教坊选试以百数庄宅收市犹未已又召李孝本女不避宗姓大兴物论臣窃惜之上即出之擢謩为补阙谓曰朕选市女子以赐诸王耳怜孝本女孤露故收养宫中謩于疑似之间皆能尽言可谓爱我不忝厥祖矣命中书优为制辞以赏之【謩后为起居舍人上就取记注观之謩不可曰记注兼书善恶所以儆戒人君陛下但力为善不必观史上曰朕向尝观之对曰此向日史官之罪也若陛下自观史则史官必有所讳避何以取信于后上乃止又尝命謩献其祖文贞公笏郑覃曰在人不在笏上曰亦甘棠之比也】
　　【丁巳】二年春三月彗星见
　　彗星出于张长八丈余诏撤乐减膳以一日之膳分充十日
　　夏四月以栁公权为諌议大夫
　　上对中书舍人栁公权等于便殿上举衫袖示之曰此衣已三澣矣时众皆美上之俭徳公权独无言上问其故对曰陛下贵为天子富有四海当进贤退不肖纳諌诤明赏罚乃可以致雍熙服澣濯之衣乃末节耳上曰中书舍人不应复为諌议以卿有诤臣风采湏屈卿为之故有是命
　　以陈夷行【字周道其先江左诸陈世家颍川】同平章事
　　夷行性介直同位多相抵牾独与郑覃善每议政事尝助之【是冬李固言罢为西川节度使】
　　冬十月国子监石经成【在今西安府学内】
　　初郑覃奏经籍讹缪请令儒臣校正凖后汉熹平故事【蔡邕书石经事见前】勒石太学从之既而覃以宰相判国子监奏以起居郎周墀【字徳升汝南人】等勘定文字旋令上石至是始成【考旧唐书郑覃所立石经官校字体有乖师法立后数十年名儒皆不窥之即今西安府学石经是也天祐中韩建改筑长安新城石皆委弃城外宋元祐中吕大防始移今学年嵗久逺剥泐残阙后人别为摹补刻立小石于碑旁开成旧本所存什之五六而已】
　　【戊午】三年春正月以杨嗣复【字继之于陵子】李珏同平章事李石罢为荆南节度使
　　上自甘露之变意忽忽不乐或徘徊眺望或独语叹息尝为宰相曰朕毎读书耻为凡主然与卿等论天下事有势未得行者退但饮醇酒求醉耳时宦官恣横李石身狥国故纲纪粗立仇士良深恶之潜遣盗杀之不果【石入朝盗射之微伤马惊驰归又有盗邀击于坊门断其马尾仅而得免上大惊诏中外捕盗甚急竟无所获】石惧辞位上深知其故而无如之何从之
　　以李宗闵为杭州刺史
　　杨嗣复欲援进宗闵恐为郑覃所沮乃先令宦官讽上上以语宰相覃果对曰陛下若怜宗闵只可量移若欲用之臣请避位陈夷行亦曰宗闵纎人向以朋党乱政陛下奈何爱之杨嗣复曰事贵得中覃等因与嗣复互相诋讦上曰与一州无伤覃等退上谓魏謩曰宰相諠争如此可乎对曰诚为不可然覃等尽忠愤激不自觉耳【李固言素与嗣复珏善固言既罢引二人居大政以排郑覃陈夷行毎议政之际是非蜂起上不能决也】
　　夏五月禁诸道言祥瑞
　　太和之末杜悰镇鳯翔时有诏沙汰僧尼防有五色云见于岐山近法门寺民间讹言佛骨降祥以僧尼不安之故监军欲奏之悰曰云物变色何常之有未防获白兎监军又欲奏之悰曰野兽未驯且宜蓄之旬日而毙监军不悦画图献之已郑注代悰奏紫云见又献白雉是嵗遂有甘露之变及悰判度支河中奏驺虞见百官称贺上谓悰曰李训郑注皆因瑞以售其乱乃知瑞物非国之庆卿在鳯翔不奏白兎真先觉也对曰昔河出图伏羲以画八卦洛出书大禹以叙九畴皆有益于人故足尚也至于禽兽草木之瑞何时无之刘聪桀逆黄龙三见季龙虐得苍麟白鹿以驾紫葢以是观之瑞岂在徳愿陛下専以百姓富安为国庆自余不足取也上善其言遂诏诸道皆勿以祥瑞闻
　　秋八月诏神防将吏改官皆先奏闻
　　开成以来神防将吏迁官多不奏闻直牒中书令覆奏施行迁改殆无虚日至是始诏皆先奏闻状至中书然后检勘施行
　　冬十月太子永卒
　　初太子永之母王徳妃无宠为杨贤妃所谮而死太子颇好游宴昵近小人贤妃日夜毁之上召宰相及两省御史郎官议废之皆言太子年少容有改过国本至重岂可轻动中丞狄兼謩论之尤切至于流涕给事中韦温曰陛下惟一子不教防之至是岂独太子之过乎翰林及神防六军使数十人复表论之上意稍解宦官宫人坐流死者数十人至是薨【通鉴考异曰太子永非良死也但宫省事秘外人莫知其详故第云暴薨】
　　吐蕃泰赞普死弟逹磨立
　　泰多病委政大臣仅能自守故不为边患逹磨荒滛残虐国人不附灾异相继吐蕃益衰
　　【己未】四年春三月司徒中书令晋公裴度卒【谥曰文忠】
