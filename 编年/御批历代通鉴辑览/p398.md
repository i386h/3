<!-- { "loadSidebar": true } -->
　　唐主遣使贺辽灭晋且请诣长安修复诸陵辽主不许而晋密州刺史皇甫晖棣州刺史王建皆避辽帅众奔唐淮北贼帅多请命于唐唐史馆修撰韩熈载上疏曰陛下恢复祖业今也其时若敌人北归中原有主则未易图也时方连兵福州未暇北顾唐人皆以为恨唐主亦悔之
　　二月辽行朝贺礼大赦以赵延寿为中京留守
　　辽主召晋百官问曰中国之俗异于吾国吾欲择一人君之如何皆曰夷夏之心皆愿推戴皇帝二月朔辽主服通天冠绛纱袍登正殿设乐县仪卫于庭百官朝贺下制称大辽防同十年大赦赵延寿以辽主负约心怏怏乞为皇太子辽主曰皇太子当以天子儿为之岂燕王所可为也因令为延寿迁官时辽以恒州为中京张砺奏拟延寿中京留守事大丞相録尚书事都督中外诸军事辽主取笔涂去録尚书事都督中外诸军事而行之
　　晋刘知逺称帝于晋阳
　　河东将佐劝知逺称尊号以号令四方知逺不许闻晋主北迁声言欲出兵井陉迎归晋阳命指挥使史肇【字化源郑州荣泽人】集诸军告以出师之期军士皆曰今天下无主主天下者非我王而谁宜先正位号然后出师争呼万歳不已知逺曰敌势尚强吾军威未振当且建功业士卒何知命左右遏止之郭威与都押衙杨邠【魏州冠氏人】入説知逺曰此天意也王不乘此取之人心一移则反受其咎矣知逺从之遂即位自言未忍改晋国又恶开运之名乃更称天福十二年诏诸道为辽括率钱帛者皆罢之
　　晋主知逺自将迎故晋主重贵至寿阳【晋县今属山西平定州】而还刘知逺自将东迎故晋主至寿阳闻已过数日乃留兵戍承天军【注见前】而还故晋主既出塞辽人无复供给至锦州【辽置今为府属奉天】令拜按巴坚墓故晋主不胜屈辱泣曰薛超误我冯后求毒药欲与故晋主俱自杀不果
　　晋遣贼帅梁晖袭取相州杀辽守兵
　　辽主闻知逺即位遣耿崇美守泽潞髙唐英守相州崔廷勲守河阳以控扼要害时辽主多以其子弟及亲信为节度刺史不通政事华人之狡狯者多往依其麾下教之妄作民不堪命于是所在相聚为盗多者数万人少者不减千百滏阳贼帅梁晖有众数百送欵晋阳磁州刺史李谷宻表令晖袭相州晖侦知髙唐英未至夜遣壮士逾城啓关纳众杀辽兵数百据州自称留后己而陜晋潞州皆杀辽使者奉表诣晋阳
　　晋主知逺还晋阳
　　知逺还至晋阳议率民财以赏将士夫人李氏谏曰陛下因河东创大业未有以恵泽其民而先夺其生生之资殆非新天子所以救民之意也请悉出宫中所有以劳军虽复不厚人无怨言知逺从之中外大悦
　　澶州贼帅王琼攻辽将朗乌【旧作郎五今改正】不克而死镇寜节度使耶律朗乌性残虐澶州人苦之贼帅王琼帅其徒千余人围朗乌于牙城辽主闻之惧遣兵救之琼败死然辽主自是无久留河南之意矣
　　辽以李从益为许王
　　唐王淑妃与郇公从益居洛阳赵延夀夫人明宗女也淑妃诣大梁防礼辽主见而拜之曰吾嫂也以从益为许王复归于洛
　　辽以张砺和凝同平章事
　　羣盗防宋亳宻州
　　东方羣盗大起防宋亳宻三州辽主谓左右曰我不知中国之人难制如此亟遣防宁安审琦武寜符彦卿等归镇
　　三月朔辽行入閤礼【唐故事天子正殿谓之衙衙有仗便殿谓之閤其御便殿也自正衙唤仗由閤而入百官俟朝者因随之入见谓之入閤】
　　辽主服赭袍坐崇元殿百官行入閤礼
　　晋主知逺遣使安集农民保山谷避辽者
　　辽以萧翰为宣武节度使
　　辽主谓晋百官曰天时向暑吾难久留欲暂至上国省太后乃以汴州为宣武军以萧翰为节度使翰舒噜太后之兄子其妹复为辽主后自翰以萧为姓于是辽后族皆称萧氏【説已具前】
　　呉越复遣兵救福州撃败唐兵遂取福州
　　呉越遣余安将水军救福州至白虾浦【即白龙江别名在福州府城南】海岸泥淖湏布竹箦乃可行唐军聚而射之箦不得施冯延鲁欲纵其登岸而尽杀禆将孟坚之曰浙兵至此已久求一战而不可得若聼其登岸彼必致死于我其锋不可当安能尽杀乎不聼呉越兵既登岸大呼奋击延鲁弃众而走孟坚战死城中兵亦出夹撃唐兵大破之唐军烧营而遁死者二万余人委弃资械数十万府库为之耗竭余安引兵入福州李仁达举所部授之【后仁达为吴越戍将所杀夷其族】
　　辽主徳光发大梁
　　辽主发大梁晋文武诸司诸军吏卒从者皆数千人宫女宦官数百人尽载府库之实以行谓宣徽使髙勲曰吾在上国以射猎为乐至此令人悒悒今得归死无恨矣【至相州梁晖乗城拒守辽攻之及城街尽杀城中男子驱其妇女而北遗民仅七百人而髑髅至十余万辽主见所过城邑邱墟谓羣臣曰致中国如此皆燕王之罪也顾张砺曰汝亦有力焉】
　　晋王知逺以其弟崇为太原尹【刘崇有太原始此】
　　夏四月晋以刘信【汉主从弟】史肇为侍卫指挥使杨邠为枢宻使郭威为副使王章【魏州南乐人】为三司使
　　晋以苏逢吉【京兆长安人】苏禹珪【宻州人】同平章事
　　时制度草创皆出逄吉然素不学问与禹珪同在中书决事多违旧制而逢吉尤纳贿赂谤者讙沸
　　晋以折从阮为永安节度使
　　从逺入朝更名从阮【避晋主名也】置永安军于府州【注见前】以从阮为节度使
　　辽侵潞州晋遣史肇救之郑谦守忻代阎万进【井州人】守岚宪【宪州唐末置治楼烦故城在今忻州静乐县】
　　辽昭义节度使耿崇美屯泽州将攻潞州晋主遣史肇将兵救之又以郑谦为忻代都部署阎万进为岚宪都制置使知逺闻辽主北归欲经畧河南故以肇为前驱而遣二人出北方以分辽兵势
　　晋以武行徳【太原榆次人】为河阳节度使
　　辽以船载晋铠杖泝河归国命寕国都虞侯武行徳部送之至河阴行徳与将士谋曰敌势不能乆留中国不若共逐其党坚守河阳以俟天命之所归者而臣之众以为然即相与杀辽监军使防崔廷勲以兵送耿崇美之潞州行徳遂乘虚入据河阳遣弟行友奉蜡表诣晋阳晋主以行德为河阳节度使【辽主闻之叹曰我有三失宜天下之叛我也诸道括钱一失也令上国人打革谷二失也不早遣诸节度使还镇三失也】
　　唐流陈觉于蕲州冯延鲁于舒州
　　唐主以矫诏败军皆陈觉冯延鲁之罪议斩二人以谢中外御史中丞江文蔚【字君章建安人】对仗弹冯延已魏岑曰延已延鲁岑觉四人皆阴狡弄权壅蔽聪明排斥忠良引用羣小今觉延鲁虽伏辜而延已岑犹在同罪异诛人心疑惑唐主以文蔚言太过怒贬江州司士防军流觉于蕲州延鲁于舒州【知制诏徐史馆修撰韩载上疏曰觉延鲁罪不容诛但齐邱延已为之陈请故陛下赦之擅兴者不罪则疆场有生事者矣防师者防存则行陈无効死者矣请行显戮以重军威不从但罢延已为太弟少保贬岑太子洗马熈载屡言宋齐邱党与必为祸乱齐邱奏熈载嗜酒猖狂贬和州司土参军　徐字鼎臣扬州广陵人】
　　辽主徳光殂赵延夀入恒州自称权知南朝军国事辽王至临城得疾至杀狐林【在正定府栾城县西北王防□曰村民于林中射狐杀之因名】而殂国人剖其腹实盐数斗载之北去晋人谓之帝羓赵延夀恨辽主负约即日引兵入恒州辽永康王鄂约【东丹王托允子托允入中国曰李賛华为唐废帝所杀鄂约立追谥让国皇帝按鄂约旧作兀欲今改正】以兵继入辽诸将宻议奉以为主延
　　夀不知自称受辽皇帝遗诏权知南朝军国事所以供给鄂约与诸将同鄂约衔之【辽主防至国舒噜太后不哭曰待诸部寕一如故则□汝矣】
　　五月辽鄂约执赵延夀而自立
　　鄂约召延夀及张砺等饮鄂约妻素以兄事延夀从容谓曰妹自上国来寜欲见之乎延夀与俱入良久鄂约出谓砺等曰燕王谋反适已锁之矣又曰先帝在汴时遗我一筹许我知南朝军国近者临崩别无遗诏而燕王擅自知南朝军国岂理邪后数日集番汉之臣于府署宣辽主遗制即皇帝位既而鄂约以徳光有子在国已以兄子袭位又无舒噜太后之命内不自安乃勒兵归以满逹勒【徳光从弟　旧作麻答今改正】为中京留守【鄂约之即位举哀成服寻即易去以见羣臣不复行防歌吹之声不絶于内及归晋文武吏卒皆留恒州独以后□宦者教坊自随】
　　晋以刘崇为北都留守
　　晋主知逺集羣臣议进取诸将咸请出师井陉攻取镇魏知逺欲自石会【闗名注见前】趋上党郭威曰辽主虽死党众犹盛各据坚城我出河北兵少路迂傍无应援若羣盗合势共撃我军粮饷路絶此危道也上党山路险澁粟少民残无以供亿亦不可由近者陜晋相继欵附引兵从之万无一失不出两旬洛汴定矣知逺曰卿言是也诏谕诸道以太原尹崇为北京留守
　　楚王希范卒【谥文昭】弟希广【字徳丕】嗣
　　希广希范之母弟也性谨顺希范爱之使判内外诸司事希范卒将佐议所立张少敌袁友防以武平节度使知永州事希蕚最长请立之刘彦瑫李皋皆欲立希广拓防恒曰三十郎居长请遣使以礼让之不然必起争端彦瑫等不从称希范遗命共立希广少敌退而叹曰祸其始此乎与拓防恒皆称疾不出
　　晋主知逺发太原出晋绛
　　晋史肇克泽州辽将崔廷勲等遁去
　　肇攻泽州刺史翟令竒固守不下知逺以肇兵少欲召还使问之肇曰兵已及此势如破竹可进不可退乃遣李万超説令竒令竒降崔廷勲耿崇美奚王伊喇拥众北遁辽人在河南者相继引去【肇为人沈毅寡言御众严慗制校小不从命立挝杀之士卒所过犯民田及系马于树者皆斩军中惕息莫敢犯令故所向必克知逺自晋阳安行及汴兵不血刃皆肇力也知逺由是倚重之】
　　辽将萧翰刦李从益称帝于大梁遂北走从益避位翰闻刘知逺拥兵而南欲北归恐中国无主必大乱已不得从容而去时唐许王从益与王淑妃在洛阳翰矫辽主命以从益知南朝军国事召已赴恒州淑妃从益匿于徽陵下宫不得已而出翰立以为帝帅诸酋长拜之百官谒见淑妃淑妃泣曰吾母子单弱如此而为诸公所推是祸吾家也翰留燕兵千人为从益卫而行【从益遣使召髙行周武行徳皆不至淑妃惧召大臣谋之曰吾母子为萧翰所逼分当灭亡诸公无罪冝早迎新主自求多福勿以吾母子为意众惑其言不忍去或曰令集诸营与燕兵并力坚守一月北救必至淑妃曰吾母子亡国之余安敢与人争天下若新主见察当知我无所负今更为计画则祸及他人阖城涂炭终何益乎众犹欲拒守三司使刘审交曰城中公私穷竭遗民无几若复受围一月无噍类矣愿诸公勿复言一从太妃处分　刘审交字求益幽州文安人】从益乃用赵逺翟光邺防称梁王知军国事遣使奉表称臣迎知逺仍出居私第【萧翰至恒州与满逹勒以铁骑围张砺之第执而锁之砺抗声曰欲杀即杀奚以锁为是夕愤恚而死】
　　六月呉越王佐卒【谥忠献】弟倧嗣
　　晋主知逺入洛阳遣使杀李从益
　　知逺至洛阳汴州百官奉表来迎谕以受辽补署者皆勿自疑聚其告牒而焚之命郑州防御使郭从义【沙陀部人家太原】先入大梁清宫宻令杀李从益及王淑妃淑妃且死曰吾儿何罪而死何不留之使每嵗寒食以一盂麦饭洒明宗陵乎闻者泣下
　　晋主知逺入大梁诸镇多降始改国号曰汉
