<!-- { "loadSidebar": true } -->
　　【丙申】十五年春正月以刘天和【字养和麻城人】为兵部侍郎总制三边
　　先是济农居套中西抵贺兰山限以黄河不得渡用牛皮为浑脱【即革囊骑以济河俗谓之皮浑屯与浑脱音相近故史传借用之】渡入山后谙达亦自丰州【注见前】入套相率为边患总制唐龙【字虞佐兰谿人】用总兵官王效【延绥人】梁震【新野人】数败敌【十二年冬虏犯镇逺闗效震□之河虏杀溺死者甚众明年又犯黄甫川震击走之旣而复犯花马池不得入引去震追败之干沟　镇逺闗在宁夏府宝丰县西南黄甫川在葭州府谷县东北有城干沟亦曰芦沟在巩昌府靖逺县东北寜夏固原邉接界处】然蹂躏迄无宁嵗及是天和赴镇【龙召为刑部尚书】修战具饬边备筑增城堡【时兵车皆双轮用二十人遇险即困又行□不适于用天和仿前总督秦只轮车上置礟枪弩防前树狻猊牌左右虎盾连二车蔽三十四人一人挽之推且翼者各二人战则防骑士其中敌逺施火器稍近发弓弩又近乃出短兵敌败则骑兵追以练诸边将】济农以十万众将大举入犯天和策宼矙西有备必东密檄延绥副将白爵宵行与参将吴瑛合寇果东至黑河墩【黒河即古黒水在榆林府北晋书载记赫连勃勃于黑水之南营都城即此】遇伏大创而去爵等尾击之寇连败多死其分犯宁夏者亦为王效所破捷闻进天和左都御史
　　二月帝奉章圣皇太后诣天寿山谒陵
　　帝至沙河见居民萧条顾谓大学士李时曰七陵在此宜加守防时对曰昔邱濬建议京师当设四辅以临清为南昌平为北蓟州保定为东西各屯兵一二万今若于昌平增一总兵可南卫京师北防陵寝帝乃下廷臣勘议于沙河筑巩华城【在昌平州东南今有同知及都司驻此】为置戍焉
　　夏五月毁禁中佛殿
　　禁中大善佛殿元时所造藏金银诸佛像及器物至是悉命燬之凡一百九十六座其重万三千余斤以其地建太后宫
　　冬十二月以道士邵元节为礼部尚书
　　元节自嘉靖三年召入京大加宠信封真人班二品【赠其父母官其孙及曽孙】至是以皇储生嘉其祷祀功拜尚书
　　闰月以礼部尚书夏言兼武英殿大学士预机务言入阁李时虽为首辅政多自言出时亦毎推让焉
　　【丁酉】十六年春二月诏右都御史毛伯温【字汝厉吉水人】讨安南初安南社堂烧香官陈暠【安南前后有两陈暠一在宣徳时黎利伪奉以降一即此】诡称前王陈氏后杀国王黎晭而自立【自黎利后九传而至晭多行不义遂及于难】晭臣莫登庸初附暠后与黎氏大臣阮宏裕等起兵讨暠【暠奔谅山兵败走死】立晭兄子譓为王登庸握兵柄潜蓄异志黎氏旧臣郑绥以譓徒拥虚位别立其族子酉榜登庸破绥捕杀酉榜益恃功骄恣旋逐譓奔清华登庸立其庶弟懬已复杀懬簒其位不通朝贡者二十余年至是譓子宁【时譓已卒于清华】遣使告难乞兴问罪师夏言等列登庸罪状请大振宸断尅期徂征诏起伯温于家【伯温先为大理丞坐李福逹狱夺职寻起用都御史以忧囘籍】命叅军务以都督佥事江桓牛桓督军讨之兵部待郎潘珍【字玉卿婺源人】言安南不足置郡县真叛服无与中国用兵非计广东巡按御史余光【江寕人】亦言莫之簒黎犹黎之簒陈不足深较但当罪其不庭责以称臣修贡不必逺征以疲中国帝怒褫珍职夺光俸己而伯温至京奏上方畧而帝意忽中变命暂缓师会云南巡抚汪文盛【字希周崇阳人】招纳黎氏旧臣得其进兵地图并获登庸间谍及所撰伪大诰【登庸篡位时作大诰五十九条颁之国中】上之命仍遵前诏征讨【明年春文盛复以登庸降表至请宥罪许贡下廷檥佥言不可许乃趣伯温啓行制甫下两广总督侍郎张经以用兵方畧上具言须兵三十万饷百六十万石钦州知州林希元则极言登庸易取请即日出师兵部尚书张瓒不敢决复请廷议议上无成策帝不怿让瓒师复止初帝以用兵事重本无必讨意特欲威服之故命下而罢者再至十八年登庸屡表乞降帝亦欲因抚之再下廷臣议抚之宜瓒及廷臣请仍命伯温南征如登庸束手归命无异心则待以不死从之　张经字廷官人】
　　夏五月雷震谨身殿
　　冬十一月故昌国公张鹤龄下狱死
　　奸人班期于云鹤告延龄兄弟挟左道咒诅逮鹤龄下诏狱太后衣敝襦席藁为请不得鹤龄瘐死狱中
　　【戊戌】十七年夏六月诏议明堂大飨礼下户部侍郎唐胄【字平侯琼山人】于狱
　　初献皇帝庙止修时祀至是前扬州府同知丰坊【字存礼熙之子】请建明堂尊献皇帝庙号为宗以配上帝下礼部集议尚书严嵩【字惟中分宜人】言传称万物成形于秋故秋祀明堂以父配主亲亲也至宋儒论则主祖宗之功徳今以功徳则宜配文皇以亲则宜配献皇且未有称宗而不祔太庙者帝示夏言言不敢议帝曰皇考称宗岂为过情嵩于是曲顺帝旨以为严父配天允合周道唐胄争之曰三代之礼莫备于周郊祀后稷以配天宗祀文王于明堂以配帝至周成王之世未闻以严父配天之祭移于武王也臣谓明堂宜奉太宗配若献皇帝得圣人为子不待称宗议配而专庙之享百世不迁矣疏入帝大怒下诏狱黜为民【坊性狂诞熙旣卒家居贫乏思效张桂等以片言取通显待命乆之无所进擢归家悒悒以死人咸恶其畔父云】
　　秋八月以礼部尚书顾鼎臣兼文渊阁大学士预机务时夏言当国鼎臣入恃先逹且年长颇欲有所可否言不悦鼎臣遂不敢与争
　　九月尊献皇帝庙号曰睿宗祔于太庙
　　先是帝命议称宗祔庙之礼集文武大臣于东阁严嵩与羣臣议沮之帝大不悦着明堂或问难嵩嵩惶恐尽改前説条画礼仪甚备且言古者父子异昭穆兄弟同世次故殷有四君一世而同庙宋太祖太宗同居昭位前事可据今皇考与孝宗当同一庙奏上羣臣无敢异议至是帝谕礼臣曰献皇帝躬备大徳延及朕躬宜荐宗称乃改太宗庙号为成祖尊献皇帝庙号为睿宗遂奉睿宗主祔太庙复配享上帝于元极宝殿
　　冬十一月上皇天上帝大号
　　帝以献皇帝旣称宗配享乃躬诣南郊上皇天上帝大号恭进册表礼成还诣太庙加上髙皇帝髙皇后尊号是日皇后助行亚献礼文武官命妇陪祀【严嵩奏庆云见请受羣臣朝贺又为庆云赋及大礼告成颂上之帝悦命付史馆】
　　十二月章圣皇太后蒋氏崩【諡慈孝皇后】
　　先是帝营寿陵于大峪山【在昌平府西北】及是太后崩将奉献皇帝改葬焉命驸马都尉崔元尚书张瓒等为奉迎礼仪使已帝亲诣大峪相视复令议奉太后南诣合葬严嵩等言灵驾北来慈宫南诣共一举耳如初议便帝意终未决因止元等毋行而令指挥赵俊南往启视幽宫于是亲幸承天之议起
　　李时卒【諡文康】
　　时在阁帝待之不如张孚敬夏言然颇少责辱恩礼亦始终不替及是卒赠太傅
　　【己亥】十八年春二月立子载壑【帝第二子】为皇太子封载垕【帝第三子即穆宗】为裕王载圳【帝第四子】为景王【后之藩安陆】
　　起翟銮为兵部尚书行边
　　先是銮以忧归服阕乆不召夏言顾鼎臣居政府銮与谋召已及是帝将南巡【欲谒显陵】虑塞上有警议遣重臣巡视言等因荐銮改兵部尚书节制诸边
　　以曾子裔孙质粹【字好古吉安永丰人曽子五十九世孙】为世袭五经博士张孚敬卒
　　孚敬卒于家帝至承天始闻之伤悼不已赠太师【孚敬刚明果敢持身特亷痛恶赃吏一时苞苴路絶而性狠愎报复相寻不防善类欲力破人臣私党而已先为党魁大礼狱丛诟没世顾帝始终眷礼廷臣卒莫与二尝称少师萝山而不名其卒也礼官请諡帝取危身奉上之议特諡文忠】
　　帝如承天谒显陵夏四月还京师
　　赵俊自承天还言显陵不吉帝欲亲诣承天周阅卜兆九卿大臣许赞吕柟等谏帝曰朕岂空行哉为吾母耳乃命宣城伯卫錞【华亭人頴之孙】遂安伯陈鏸【巴人志三世孙】及顾鼎臣等辅太子居守遂如承天夏言严嵩等扈从【行次卫辉夜四更行宫火从官仓猝不知帝所在锦衣卫指挥使陆炳负帝出御乘与帝自是爱幸炳　炳之先平湖人后锦衣籍炳母帝乳媪也】
　　三月至承天谒显陵命作新宫曰待合葬也越三日享上帝于龙飞殿奉睿宗配秩于国社国稷徧羣祀又三日御龙飞殿受贺【谒陵毕严嵩请表贺夏言请俟还京帝报罢意大不怿嵩知帝指固以请帝乃曰礼乐自天子出可也令表贺帝自是不悦言】诏赦天下给复承天三年免湖广田赋五之二畿内河南三之一归过庆都【本汉望都县金改名今仍旧属保定府】从臣请祀尧母墓【在望都县城内】帝曰帝尧父母异陵可征合葬非古旣至京复诣大峪审视曰大峪不如纯徳【本松林山在钟祥县东北以显陵所在故改名】卒定南祔之议
　　彗星见
　　五月夏言罢寻谕留之
　　翊国公郭勋【勋以献皇帝祔庙进封公】得幸害言宠严嵩亦心妬言遂相与搆之会帝自承天还复幸大峪山言进居守勅稍迟帝大怒责言怠慢不恭命还前赐银章【言前□银章文曰学博才优得密封言事】并累所降手勅言惶惧谢罪请免追银章手勅为子孙百世荣词甚哀帝怒不已疑言毁损令礼部追取削言勲阶【言以祗荐皇天上帝册表加少师特进光禄大夫上柱国明世人臣无有加上柱国者言所自拟也】令致仕言乃以手勅四百余并银章上之居数日帝怒解命止行复谕入直言疏谢帝悦谕令励初忠秉公持正免众怨言心知所云众怨者勋辈也再疏谢谓自处不敢后他人一志孤立为众所忌帝复不悦诘责之惶恐谢乃己未几以所追银章手勅还之
　　复以梁材【字大用南京金吾卫人】为戸部尚书
　　材初长戸部力袪宿以忤权贵失帝眷及尚书李廷相罢帝念材亷廷臣亦交荐召复原官材三掌国计砥节守公如一日帝尝曰尚书得如材者十二人无忧天下矣
　　六月雷震奉先殿
　　诏廷臣自陈都御史王廷相【字子卫仪封人】奏曰人事修而后天道顺大臣法而后小臣廉今廉隅不饬贿赂公行臣职宪纪宜先罢斥意葢斥严嵩张瓒辈也帝但谕留而已
　　秋闰七月葬慈孝皇后于显陵
　　河南饥命户部侍郎王杲【字景初汶上人】赈之
　　时河南灾甚杲请急发帑诏赍临清仓银五万两以行旣至复请发十五万两全活不可胜计
　　【庚子】十九年春正月翟銮还京复入阁
　　銮之行边也诸边文武大吏俱櫜鞬郊迎惟恐不得当銮意馈不赀旣事竣归装千辆用遗贵近遂复以原官入阁
　　夏五月诏勲戚子弟入监肄业
　　司业王同祖【字防武昆山人】言世禄之家鲜克由礼失教故也请勅公侯伯子弟未仕者悉入成均俟学有可观奏请叙廕不率者纠治从之寻命已任事者亦送监肄业于是少年勲戚争以入学为荣矣
　　秋八月杀太仆卿杨最【字殿之射洪人】
