<!-- { "loadSidebar": true } -->
　　【己夘】二年【汉改号赵光初二年○后赵髙祖石勒元年　○旧大国一成凉小国二新大国一凡四僭国】诏琅邪恭王为皇考既而罢之
　　考异【提要诏作尊据汉绥和二年书追尊定陶共皇则此当书尊】
　　考证【诏当作尊○谨按凡例曰凡正统尊立皆书尊曰尊某为某】
　　分注【诏琅邪恭王宜称皇考贺循曰礼子不敢以已爵加于父乃止】
　　当加尊字于诏字之下○按诏与尊异尊者已然之辞诏则方有其命耳下书既而罢之是未尝实尊之也【循传云有司奏琅邪恭王宜称皇考帝纳循议而止】不得与定陶比考异考证以尊易诏非是○或曰既罢矣何以书曰为贺循之言书也循能执礼以畜其君帝能纳其言而止特书于防君臣同美也书罢尊琅邪则凡尊定陶者其谬自见矣不以子爵加父万世不易之礼也岂独为晋元书哉
　　【庚辰】三年【赵光初三后赵二年】
　　考异【当圏下分注凉王张茂永元元】
　　此条考异不必从○按凉不纪元为用晋号也【永和十年犹称建兴四十二年】但以不奉中兴正朔【元帝改元建武太兴永熈明帝改元太宁康帝改元建元穆帝改元永和升平凉至升平五年始奉正朔】故与成代并列僭国然虽列僭国每有所书皆斥称姓名而不加以凉号内之也岂成代诸国所可比哉考异説泥
　　夏五月上邽诸将杀晋王保保故将陈安降汉以讨贼杀之
　　考异【提要汉作赵无以讨贼杀之五字按汉前年改号赵当书赵】
　　考证【汉当作赵○谨按汉于太兴二年已改号赵诸本于此误书汉当改正之】
　　书法【书杀何不成保之为晋王也保书杀矣杀保者曷为书贼予安以讨贼之义也故特书故将凡书故将皆予义也于是汉改号赵不书赵书汉何汉不共戴天之讐也贼可讨也而不免降汉焉特书汉所以志讐国而为安惜也及其叛也则书叛赵矣】
　　当书晋王保为其下所杀赵遣陈安攻杀之○勲按谓安为保故将特据保传书耳【传云陈安归保保宠待甚厚为保将张春所嫉驰还陇城遣使诣保贡献不絶保死安奉保防以天子礼之】然传称保病薨而此书杀是又以帝纪为正【元帝纪书保为张春所害刘曜使陈安攻春灭之按此数语宜入分注不应仅以体重为言】果尔则安之讨贼乃刘曜所遣非至是而后降也盖安之降汉在保未死之时赵未改号之先法当于保称王时特书都尉陈安叛降汉【二年书南阳王保自称晋王分注云陈安叛降于成上邽大饥又为安所迫据保本传谓称王时安自号秦州刺史称藩于刘曜分注谓降成疑误】至安之杀贼直书赵遣庶安之进退明而功罪不相掩也今晋史既多矛盾纲目复合异为同安非保臣而曰故将事出刘曜而曰安讨纷纷乖错宁独书汉之误哉书法谓不当降汉故特书汉勲谓汉特国号耳复讐者不折莫干于汉何与若以汉为不共之讐则汉已改赵矣为晋者将讐汉乎抑讐赵乎舎其实而徇其名犹复讐者置其人而毁其器顾可为定论哉
　　凉州杀其刺史张寔寔弟茂立
　　考异【按即位例曰僭国始称帝者继世曰太子某立始称王者继世曰嗣此张寔未尝称帝继世不当书立据大安二年书罗尚大破李特斩之李流代领其众李流死雄代领其众此条当作寔弟茂领其众】
　　考证【立当作代之】
　　当作寔弟茂代领其众○按建安五年孙防卒纲目书弟权代领其众正与此类观茂临终语寔子骏曰吾遭扰攘之世假摄此州以全性命岂荣之哉是终未尝自以为实居其位也代字不可省考异引李流等为证而去代字恐传録误漏考证不称领众但曰代之又似茂利其兄之死而为之者俱非事实惟凖孙权嗣防例书之则无疵矣
　　【辛巳】四年【赵光初四后赵三年】后赵陷幽冀并州抚军将军幽州刺史段匹防死之
　　书法【书死之予莭也前书讨石勒此书死之纲目于段氏有取焉】
　　抚军将军四字宜删○按匹防讨石勒与刘琨并书【建武元年】琨之忠莭不在匹防下使琨尚存并力讨贼勒未必横逆至是防乃以疑谤杀琨【初琨世子羣为段末柸所得欲与共袭匹防遣使赍羣书请琨为内应为匹防逻骑所得琨初不知来见匹防匹防雅重琨初无害琨意防代郡太守辟闾嵩潜谋袭匹防事泄匹防收琨缢杀之由是人心皆不附匹防详元年杀琨分注】幽州之陷得无自贻戚乎独其志在灭勒终不为屈【分注匹防见石虎曰我受晋恩志在灭汝不幸至此不能为汝敬也常着朝服持晋莭不为勒礼久之见杀】足以愧晋之自为叛逆者不失其莭足矣具官何为哉
　　秋七月以戴渊都督司豫刘隗都督青徐诸军事
　　考异【提要徐作冀按此条军上当有州字】
　　分注【以渊为征西将军督六州镇合肥隗为镇北将军督四州镇淮隂】
　　当书以戴渊刘隗分督司豫青徐诸军事分注渊为征西将军督司兖豫并冀雍六州镇合肥隗为镇北将军督青徐幽平四州镇淮隂○按冀州与司豫兖并雍共六州属戴渊刘隗四州乃青徐幽平提要徐作冀误既列叙司豫青徐军上亦不必着州字考异可删
　　代弑其君郁律子贺傉立
　　考证【立当作嗣○谨按凡例曰凡僭国称王者其继世曰嗣后皆仿此】
　　分注【拓防猗防妻惟氏忌代王郁律之彊恐不利其子乃杀郁律而立子贺傉郁律之子什翼犍幼在襁褓其母王氏匿于袴中祝曰天茍存汝则勿啼久之不啼乃得免】
　　当书代弑其君郁律而立其子贺傉○按贺傉猗防子也非郁律之子安得书嗣考证泥例非是○子某立常辞也上书弑其君非常矣不应以常辞书况贺傉尤非郁律子乎书立其子某明乎其为弑者之子也如纲目原文不惟世系未明且先君既弑子亦何从立邪【按猗防諡桓帝郁律諡文帝贺傉諡恵帝恵乃桓之中子史称郁律为恵帝子是先弑其子而后立其父有是理乎疑譌】
　　【壬午】永昌元年【赵光初五后赵四年】春正月王敦举兵反谯王氶甘卓移檄讨之敦分兵冦长沙
　　当书谯王氶及甘卓○按卓非可与氶并书者特欲着卓还军之罪【下书甘卓还襄阳】故先书于此据分注所载卓之为义始既不勇卒又不终其视王敦仅一间耳春秋传云及者内为志明非谯王卓亦无复此举所以诛其心也不待书死之【下书敦兵陷长沙湘州刺史谯王氶死之】与杀【敦杀甘卓】而首从诚伪之分已辨于此矣【史称敦初起兵遣使告卓约与俱下卓许之后更狐疑不赴谯王氶遣主簿邓骞説卓卓犹欲按兵坐待防敦复遣防军乐道融邀卓道融愤敦悖逆反説卓袭武昌卓意始决露檄致讨敦闻卓起兵遣卓兄子卬说卓使旋军时敦已杀戴渊周顗等卓闻流涕谓卬曰吾之所忧正在今日即命旋军道融忧愤而卒卓家人劝卓备敦卓不从悉散兵佃作襄阳太守周虑承敦意袭卓杀之传首于敦卓之始终若此顾可与谯王同日语哉】
　　【癸未】肃宗明皇帝太宁元年【赵光初六后赵五年】六月立皇后庾氏以庾亮为中书监
　　考异【庾字当作后兄与汉何进同】
　　书法【不书后兄亮亮贤也与董重杨骏异矣】
　　此条考异不必从○按亮不书属特非王凤诸人之比【凡例亲戚贵重者书其属注云如元舅王凤以着外家与政之祸】书法以为贤亮非也苏峻之乱亮实惎之【咸和二年亮疑峻为乱下诏徴为大司农卞壸温峤谏皆不聴峻果拒命与祖约举兵反】平时拒谏以伸已谋【峤闻峻不奉诏即欲率众卫建康三吴亦起义兵亮皆不聴】临难弃君以图茍免【三年峻兵犯阙卞壸死之亮与郭黙等奔寻阳】曽是而可谓贤哉乃若董重马初实由贵人乳母得官故书兄书子【汉建宁二年书以董贵人兄重为五官中郎将永兴二年书封乳母马恵子初为列侯】以着其滥此尤与王凤不同况庾亮乎书法谓与董重杨骏异勲按重则非伦骏未书属所称异者又安在哉【或曰亮惎乱独非与政之祸乎曰亮之疑峻为国非为己也自不可与王凤同日语但违众自是无先见之明多事后之悔此则非温峤诸人比纲目于峤等卒具官爵而亮止书官其权衡审矣】
　　【戊子】显宗成皇帝咸和三年【赵光初十一后赵太和元年】九月陶侃温峤讨峻于石头斩之峻弟逸代领其众
　　考异【提要无于石头三字】
　　斩当作诛代当作复于石头三字不可省○按前书峻迁帝于石头此书讨峻于石头诛之明贼已讨而人主无恙也不书则无以示逼迁乗舆者之戒提要不必从○代者平时相继之常辞峻既伏诛逆顺已明逸不图反正以盖兄愆犹寻覆辙拥众为难刀俎余生宁能久存乎故当书复以明其迷不知返而峻之后有逸是未可安枕卧也又以戒人君不可不慎之意纲目以常辞书非是
　　【己丑】四年【赵光初十二后赵太和二年○是岁赵亡大一小一凡三僭国】春正月逸杀右卫将军刘超侍中钟雅
　　考异【逸上漏苏字】
　　分注【初峻逼居民聚之后苑使其将匡术守之至是光禄大夫陆及弟玩説术以苑城附于西军百官赴之钟雅谋奉帝出赴西军事泄苏逸使任让将兵入宫收超雅帝抱持悲泣曰还我侍中右卫让夺而杀之】
　　当作逸杀侍中钟雅及右卫将军刘超【刘超书及谋始钟雅也】纲目略无析别非是○按分注谋奉帝赴西军者钟雅也故帝抱持悲泣亦曰还我侍中右卫法当先书侍中后及右卫将军今先超后雅特据收超雅为辞非事实也逸不书姓与峻等【峻不书姓故逸斥称名况前云峻弟逸其系已明不必更加苏字】故分注虽云苏逸使任让纲目直书逸杀非漏也不可以姓未见者比【凡例注云姓未见者着之】考异不必从
　　【癸巳】八年【赵建平四年】八月赵石虎自为丞相魏王九月杀其太后刘氏冬十月赵河东王石生等举兵讨之不克而死
　　杀当作弑无疑【下言讨上当书弑讨杀矛盾固知其误】九月二字可删方其自为丞相魏王已有弑后之意不应书月以间之
　　【丁酉】咸康三年【赵建武三年】
　　分注三年下当补书燕王慕容皝元年明年岁结汉凉燕小国三新小国一凡五国而去穆帝永和元年分注燕王慕容皝十二年八字○按载纪皝以咸康三年僭即王位纲目是年既大书慕容皝自称燕王【魏书云号年为元年】而于岁首分注不列僭国何与【按永和七年苻健自称秦天王纲目即于岁首分注秦主苻健皇始元年可证】勲意正统宜以后为正【如唐始武徳九年之类】僭国宜以前为正以后为正者将以予之不可不慎也以前为正者将以诛之不可不急也纲目于凉称建兴即摈为僭国【见元帝建武元年分注】而慕容称王虽见大书犹不列分注至十二年而后见岂春秋谨微之义哉勲故推本传例补注于此
　　【戊戌】四年冬十二月赵遣兵迎段辽燕慕容恪击败之以辽归杀之
　　书法【辽尝书弑君矣不书诛何杀不以罪也故虽有罪而杀之不以其罪纲目一以杀书之】按分注待辽以上宾之礼久之谋反皝斩之曰谋反则有罪矣是虽不以弑君之罪杀之亦以谋反之罪杀之也不书诛者待以宾礼未尝臣之也未尝臣之而谋反非可与臣之反者同科故书杀而不书诛书法槩谓以无罪例书杀非是
　　【己亥】五年【赵建武五年】八月改丞相为司徒
