<!-- { "loadSidebar": true } -->
　　当从考异去皇字○或曰明非诸子比乃巢刺妃所生又以继元吉后故特书皇以明为太宗之子所以着其渎伦也勲谓使非渎伦明亦不必书耳【太宗王十四子皆不书】书立子明为曹王所谓因事而见也【见凡例】○按太宗纳弟妇而髙宗遂烝父妾不正之报防于影响可不戒哉【即无髙宗之报巢刺妃亦不可纳言此以警昏狂耳】
　　【戊申】二十二年春正月崔仁师坐罪除名流连州
　　考异【提要坐作以】
　　分注【坐有伏阙诉寃者仁师不奏也】
　　当从提要作以○据分注伏阙诉寃而不奏则仁师信有罪矣故当书以【凡例罪状明白者名下加有罪字注云或云以罪】以者罪得其实坐则彼此相连之辞非仁师一人之罪也
　　如玊华宫
　　考异【如上漏帝字】
　　帝如玊华宜书月【本纪幸玊华在二月】纲目不书亦漏
　　杀华州刺史李君羡
　　分注【太白屡昼见太史占云女主昌民间又传秘记云唐三世之后女主武王代有天下上恶之以武卫将军李君羡小名五娘而官称封邑皆有武字出为华州刺史御史复奏君羡谋不上遂诛之上尝密问太史令李淳风秘记所云信有之乎对曰臣仰稽天象俯察厯数其人已在宫中自今不过三十年当王天下杀唐子孙殆尽其兆既成矣上曰疑似者尽杀之何如对曰天之所命人不能违也王者不死徒多杀无辜且自今以徃三十年其人已老庶几颇有慈心为祸或浅今借使得而杀之天或生壮者肆其怨毒恐陛下子孙无遗类矣上乃止】
　　武氏乱唐亦太宗父子失德所致耳太宗不纳巢刺妃髙宗不立武才人乱何自作【尧舜不传朱均而禅舜禹便非气数所能拘】既失之于前遂召祸于后淳风不勉其君修德逺色正伦理笃恩义徒举而归于天勲谓事是而败归之天可也聚麀灭理如髙宗而谓天不可违岂天亦罔人乎【孟子云及防于罪然后从而刑之是罔民也韦后再乱未闻秘记天耶人耶】故术数之学儒者所不道信如淳风所云则天宜稔恶何以武氏初入即以大水致戒耶【永徽五年三月以武氏为昭仪四月帝在万年宫夜大水书法云即其所而戒之】
　　回纥吐迷度为其下所杀诏立其子婆闰
　　考异【当书回纥弑其可汗吐迷度】
　　按吐迷度本为唐都督可汗其私号也【回纥传云拜吐迷度为怀化大将军瀚海都督然私自号可汗】况吐迷度之妻为兄子乌纥所烝是亦与有罪耳故不书弑考异不必从
　　【己酉】二十三年春正月遣骁卫郎将击突厥车鼻可汗书法【郎将何以不名削之也帝自安市班师之后急于雪耻思立竒功车鼻入贡未闻其犯塞也而遽兴师尤为无名矣故例书击而于其末也将不书名】
　　将下漏髙侃二字○按髙侃不名非削之也【据前后遣将无不名者师无名而削其将不载凡例】上书遣骁卫郎将君命也于髙侃何讥若谓无名兴师则髙宗之于髙丽非有名也【永徽三年髙丽与吐谷浑新罗百济并遣使入贡六年髙宗遣营州都督程名振等击髙丽书法亦以为无名兴师故书击】而程名振大书于册何独于髙侃而削之如书法所云则程知节讨沙鉢罗并不书遣【见六年五月大书屯卫大将军程知节讨沙鉢罗无遣字鉢作钞尤误】亦将谓纲目削之耶凡此无关大义徒依文傅防殊渉穿凿不可从
　　五月以李勣为叠州都督
　　分注【上谓太子曰李世勣才智有余然汝与之无恩我今黜之若其即行俟我死汝用为仆射亲任之若徘徊顾望当杀之耳乃左迁世勣为叠州都督世勣受诏不至家而去】
　　考异【李下漏世字】
　　当从考异补世字【据改官名犯先帝讳者在是年六月则此当书世勣】以当作黜○按武氏之祸以世勣一言而决【髙宗欲立武氏为后褚遂良等皆极谏帝不悦他日世勣入见上问之曰事当且已乎勣曰此陛下家事何必更问外人上意遂决】世勣敢于违众议而独阿其君者则由叠州之黜有以拂其心耳观不至家而去可见太宗所云岂无漏言者故当书黜以着其谬今从恒辞书以非是○孔子称舜无为非不事事也因其理之当然而不以已意与其间【孟子称禹行所无事亦此意】以是为无为而已使世勣果忠虽不受恩于新主未必遽忘其故君今因其才智而以术御之适以启其逢恶渎伦之罪则亦太宗贻谋不善之过也后世用人者宜以为戒【太宗此举金主雍深辟之尝谓其子曰君人者焉用伪为受恩于父宁有忘报于子者乎可为一证】
　　【庚戌】髙宗皇帝永徽元年春正月立妃王氏为皇后○诏衡山公主俟丧毕成昏【上年五月太宗崩】
　　分注【太宗女衡山公主应适长孙氏有司以为服既公除欲以今秋成昏于志宁言汉文立制本为百姓公主服本斩衰纵使服随例除岂可情随例改请俟三年丧毕成昏上从之】
　　诏公主丧毕成昏是也而立妃为后乃在正月独可情随例改乎使志宁推公主之义开谕髙宗力行三年之丧则父子君臣皆得之矣不正其本而惟末是狥所谓不能三年而察缌小功者并书于册适足发千古之笑耳胡氏以为有父子而无君臣【胡氏曰志宁之议是亦有父子而无君臣也】仅据公主为言而置髙宗立后于不论何与
　　【辛亥】二年秋七月西突厥贺鲁杀射匮可汗自立为沙鉢罗可汗诏武侯大将军梁建方等讨之
　　考异【讨当作击】
　　贺鲁书讨已降也【贞观二十二年贺鲁来降】况杀可汗而自立乎所谓人得而讨者考异説误【六年程知节讨沙鉢罗仿此】
　　【壬子】三年二月帝御安福门楼观百戏【原本漏帝字今从考异补】分注【上谓侍臣曰朕旧闻胡人善为击鞠尝一观之昨初升楼即有羣胡击鞠意谓朕笃好之也帝王所为岂宜容易朕已焚此鞠冀杜胡人窥望之情亦因以自诫】
　　书法【凡观讥也观戏甚矣终纲目书观十而书观戏者三是年中宗神龙元年景龙三年作述一辙也】
　　书观固讥然亦有不同者髙宗之焚鞠自诫与中宗之上疏不纳者又异矣【神龙元年中宗观泼寒胡戏清源尉吕元泰上疏不纳】书法槩以为一辙非也
　　【癸丑】四年春二月散骑常侍房遗爱及髙阳公主谋反伏诛遂杀荆王元景吴王恪流宇文节于岭表
　　分注【胡氏曰房杜之质固非裴刘所敢班然太白经天之际密进筹画使太宗手翦兄弟并杀其子十人此不但陈平之隂祸而已其宗嗣不延宜哉故四族既陨而唐之子孙亦几殱于武氏善恶之积各以类应反尔之戒酷亦甚矣然后知圣人行一不义杀一不辜而得天下则不为者岂徒然哉】
　　圣人不行不义不杀不辜特为有所不忍有所不为不敢自失其本心以负上帝作君之意耳岂畏反尔之报姑为善以邀福与如胡氏所云不独流于释氏轮回之説且视从古圣人皆全躯保妻子之徒岂不谬哉况圣人但不行不义义则虽死不避【如龙比之于桀纣是也】但不杀不辜辜则虽亲不贷【如周公之于管蔡石碏之于厚是也】而谓圣人有所为而为之有所畏而不为不亦诬乎
　　【甲寅】五年以长孙无忌子三人为朝散大夫
　　考异【子上当有庶字】
　　庶字可省讥在无忌子非为长孙别嫡庶也考异不必从
　　【乙卯】六年冬十月废皇后王氏为庶人立昭仪武氏为皇后
　　分注【百官朝后于肃仪门故后王氏淑妃萧氏并囚于别院上尝念之间行至其所呼之王后泣对曰至尊若念畴昔使得再见日月幸甚上曰朕即有处置武后闻之大怒遣人斩去手足投酒瓮中曰令二妪骨醉数日而死又斩之后数见王萧为祟故多在洛阳不敢归长安】
　　书法【武氏弑王后何以不书略之也曷为略之武氏至于灭唐则弑后不足言矣】发明【王后之死何以不书髙宗昏于衽席动不由己故武氏一闻泣对之言杀之如毙犬豕纲目遂不复书于册者正以着髙宗愚闇之失虽宫闱之内其故后为人所杀亦且不得而知此则纲目不书之意也】
　　王后不书弑弑由于废也不废则不可得而弑矣故书废不书弑【纲目蔽罪于髙宗故书法若此至武氏弑后之恶不待贬而自见】且武氏之立王后与有罪焉将以间萧妃之宠而适自毙其死也亦自取耳故略之使武氏不由后而入【初萧淑妃有宠王后疾之髙宗自为太子时见武氏悦之太宗崩武氏为尼髙宗诣寺行香见之泣后闻之隂令长髪纳之后宫欲以间淑妃之宠数称武氏之美未几大幸立为昭仪后及淑妃宠皆衰更相与谮之上皆不纳】则弑后者灭唐之渐也何可以不书况防唐犹在异世【中宗嗣圣元年武氏废帝为庐陵王至七年始改国号曰周】而弑后则在今日安得逆计未形之恶先恕当境之罪乎书法既误发明又谓着髙宗愚闇之失皆不得纲目之意非是
　　【丙辰】显庆元年春正月以太子忠为梁王立代王为皇太子
　　考异【以当作废按凡例正统废其后太子无罪曰废某人】
　　分注【武后所生也生四年矣初许敬宗奏曰在东宫者所出本防今知国家已有正嫡必不自安恐非宗庙之福于是遂废忠而立忠既废官属无敢见者右庶子李安仁独候见涕泣拜辞而去】
　　书法【太子废书废陈王成美立为太子矣其废也虽复为陈王书废未有书以者也此其书以何宜废也忠则曷为宜废帝之立之非也立子以嫡无嫡以贤王后利忠母之易制而请之私也而遽从之纲目于此书以不书废所以见其宜废也是故忠不宜立则废不书废而书以为梁王旦不宜立则废不书废而书以为皇嗣终纲目书废太子十一皆不宜废者也唯梁王忠书以德王裕书黜与书太子废者二皆宜废之辞也】
　　发明【武氏既立则其子不但为诸王而遂已故虽太子忠已正储位废之有若反掌此纲目所以不书废太子而书以太子忠为梁王也】
　　当从考异作废○按忠虽宜废以武氏子而废之则亦未为当废者【春秋之义大夫虽有罪杀之不以其罪一以无罪之辞书之可以类推】盖武后立不以正苟拘立子以嫡之文是予武氏之为后也与书太宗才人者不矛盾乎忠母虽防恒也母虽贵变也以变废恒恶在其为宜哉且使髙宗以正自持不废王后而立武氏安见当立忠宜废耶旦不书废为其无嗣也【既以为嗣则非废矣】德王书黜为逆臣所立也【昭宗光化三年中尉刘季述幽帝于少阳院立太子裕明年季述等伏诛帝复位黜裕为德王】与无嫡而立既立而废者异矣书法例视之非是○王后之私孰若武氏之丑髙宗从王后之请之非孰若以父妾为后之罪以此较之轻重了然故当书废以着其罪必谓忠不宜立盍于立时讥之既正其为太子【书太子忠】而又以为当废则是宜立武宜后也安有父妾而可为后者哉发明谓书以以见其易终是傅防纲目耳
　　【戊午】三年鄂公尉迟敬德卒
　　书法【书鄂公卒幸之也于是功臣之善终者鲜矣】
　　爱州刺史褚遂良卒
　　书法【书幸之也其不与于四年七月之诏为大幸矣】
　　凡书卒者纪其实也而官爵之或具或否则褒贬存焉敬德遂良实以是冬卒虽无四年七月【是月杀长孙无忌柳奭韩瑗】之诏纲目宁不书其卒耶书法两以为幸之蛇足或其人不当书卒而特卒之则其説当矣后书李义府是也【干封元年】
　　【庚申】五年春二月帝如并州
　　考异【下漏还宫二字】
