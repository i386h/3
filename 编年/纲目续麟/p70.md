<!-- { "loadSidebar": true } -->
　　八月马燧取长春宫遂及诸军平河中李怀光缢死分注【初怀光之解奉天围也上以其子璀为监察御史及怀光屯咸阳不进璀密言于上曰臣父必负陛下愿早为之备臣闻君父一也但今日陛下未能诛臣父而臣父足以危陛下故不忍不言上惊曰卿大臣爱子当为朕委曲弥缝之对曰臣父非不爱臣臣非不爱其父与宗族也顾臣力竭不能回耳上曰然则卿以何策自免对曰臣父败则臣与之俱死复有何策哉使臣卖父求生陛下亦安用之及李泌赴陜上谓之曰朕所以欲全怀光诚惜璀也卿至陜试为朕招之对曰陛下未幸梁洋怀光犹可降今虽请降臣不敢受况招之乎璀固贤者必与父俱死若其不死则亦无足贵也及怀光死璀亦自杀○胡氏曰嗟乎李璀之死也知父非义説之而弗从知君之不可背欲事之而不可得德宗既欲全之则宜预诏马燧以怀光叛逆罪止其身念尝勤王特宥其子使怀光父子知之则怀光必使璀勿死而璀亦可以不死矣】
　　按李璀非杨承勲比也【承勲杨光逺之子石晋时光逺为平卢节度使诱契丹入冦晋师围青州承勲刼其父出降晋杀光逺除承勲防御使先儒讥之胡氏谓璀可不死是以承勲待璀也谬甚】怀光虽使璀勿死璀必不自生观其对德宗之言理明意决无复生理【璀预办一死方发此言宁有既言而不死者乎语云不知言无以知人胡氏之谓也】胡氏乃谓璀亦可以不死岂知璀者哉李泌得之矣【或曰元许苏克诉父谋叛英宗诛之何也曰彼未露而怀光已显故也他如后魏安吉告父隂事以获亲宠视璀宜愧死矣】
　　【丙寅】二年秋七月陈僊竒为其将吴少诚所杀以少诚为留后
　　分注【少诚素狡险为李希烈所宠任故为之报仇】
　　书法【凡书为所杀讥自杀也据蜀张飞唐五王此其讥与不以少诚同于僊竒也故异其文异其文者异其事也而俱赏之是以僊竒同于希烈也唐之无章甚矣】
　　当作希烈将吴少诚杀陈僊竒○按分注少诚为希烈报仇则希烈将也初非归心僊竒者安得书其将耶既书为某所杀虽与僊竒异【上书陈僊竒杀李希烈】复与五王同【五王张柬之敬晖桓彦范袁恕已崔暐中宗神龙元年讨武氏之乱诛张昌宗易之反周为唐二年为武三思所杀书法云咎不在人也】又奚别焉【必欲异文僊竒杀希烈宜书诛人得而诛也因其书杀而书为某所杀是谓僊竒不当杀希烈以自杀义安在乎】惟书希烈将则僊竒以正受祸少诚党逆叛君罪咸着矣且上书希烈将吴少诚下书以少诚为留后是去一希烈复进一希烈此春秋谨防之意也
　　十一月皇后崩
　　考异【按崩例皇后曰某后某氏崩此不书氏传録阙漏】
　　考证【当作皇后王氏崩○谨按凡例曰凡正统皇后曰某后某氏崩是年十一月甲午立淑妃王氏为皇后提要不书是月丁酉崩故当书王氏于皇后之下】
　　书法【自代至僖后立崩皆无书者德宗未尝书立后也此书后丧而不氏何讥也于是淑妃王氏乆疾帝念之立为后册毕而没立后大礼也将以母仪天下而立之于危病之中则其播告中外必有不如平时者矣纲目不书其立而书其丧后而不氏若曰未尝闻立皇后也俄而有皇后丧而不知其氏焉所以深病帝也自是终唐世惟顺良娣宪贵妃以太后崩书舍是正嫡无书者矣其以太后崩书者皆非嫡也】
　　发明【春秋僖公元年书夫人氏之丧至自齐不书其姓公羊谓以其与弑闵公故贬之今此书皇后崩亦不书姓岂有故乎考之通鉴是年十一月甲午立淑妃王氏为皇后至丁酉崩不书氏者承上文也然则自立至崩特四日耳又考之唐史后妃传妃乆疾帝念之遂立为后册礼方讫而崩然则纲目所以不书其氏者恶其以病立故也夫皇后母仪天下傥欲正位中宫固当告之宗庙亲受册礼今乃病于牀箦遽正坤仪则非义矣万一病必不愈则有他日追諡之制存焉乌可以齐体宸极之礼加之病废之人其将何以告谢宗庙此则纲目不书姓之意也不然他时皇后未有不书姓者何独于此而阙之哉】
　　当从考证补王氏二字书法发明傅防纲目非是○按纲目书唐后崩立皆以本纪为据【自代至僖后立崩无书者不见于本纪也】本纪于是年十一月云甲午立淑妃王氏为皇后丁酉皇后崩纲目因之故后而不氏【发明谓承上文得之又为恶病之説终属蛇足】书法以为病帝非纲目之意使纲目果有此意则当见于凡例曰不宜立而立者去氏以见贬今凡例但云某后某氏崩而分注亦不载此説安知非因本纪而阙漏耶【按闽立父婢晋立叔母皆不去氏何独于王后削之其漏无疑】顺良娣虽非正嫡然既尊为皇太后【宪宗元和元年】则播告中外必有愈于平时者及其崩也亦后而不氏【元和十一年】岂可曰未知而削之耶他如姜氏去姓为与弑闵公也王后立于危病特德宗之过淑妃何罪乃与与弑者比例乎发明亦谬
　　韩滉刘佐曲环俱入朝
　　分注【滉入朝过汴时刘佐乆未入朝滉与约为兄弟请拜其母其母喜为置酒酒半滉曰弟何时入朝佐曰乆欲入朝力未能办耳滉曰滉力可及弟宜早入朝丈母垂白不可使帅诸妇女徃填宫也母悲泣不自胜滉乃遗佐钱二十万缗备行装滉留大梁三日大出金帛赏劳一军为之倾动佐惊服遂与曲环俱入朝】
　　当书韩滉及刘佐等入朝○按佐入朝由韩滉也非滉则佐不朝矣故当书及以殊之今韩刘并列略无首从之分非所以表微也曲环不名略之也
　　【丁卯】三年淮西戍兵自鄜州叛归过陜李泌邀击斩之斩当作诛
　　以白志贞为浙西观察使
　　分注【上以白志贞为浙西观察使柳浑曰志贞憸人不可复用防浑疾不视事诏下用之】书法【宦官使名多矣未有为方镇者也宦者而使为方镇与诸藩伍亦何以服其心哉终纲目书宦官为方镇二唐白志贞蜀王承休皆讥之也】
　　按唐书列传志贞初非宦者【本传云志贞本名琇珪故太原史也事节度使李光弼累官神策军使赐今名贞元三年拜浙西观察使死于官】书法以为宦官何与【唐书志贞与裴延龄同传宦者传亦无志贞名书法与王承休并讥殊误】
　　【戊辰】四年冬十月回纥来迎公主仍请改号回鹘
　　仍请当作请仍○按先书请后书仍则主之者在唐【书法云外国自改号不书书重请也】如纲目所书是意出回纥非首上足下之义且回鹘其本号也今而请改则仍旧而已纲目先仍后请则仍乃继事之辞便似前此已请而今复请非其实矣
　　【己巳】五年三月中书侍郎同平章事邺侯李泌卒
　　分注【泌有谋略而好谈神僊诡诞故为世所轻】
　　按泌不言命【德宗以建中之乱归于天命泌曰君相不可言命君相所以造命也若言命则礼乐刑政皆无所用矣】而谏立白起庙【咸阳人或上言见白起云请为国家扞御西陲既而吐蕃入防邉将败之上以为信然欲于京城立庙泌曰将帅立功而褒赏白起边臣解体矣且立庙祈祷将长巫风上从之】岂好言诡诞者或史传之诬故繁【泌子】为家传谓泌本居鬼谷而史臣谬言好鬼道当是类与不然泌歴事三朝【肃代德】禆益良多他谋畧不具论如迎上皇【至德二载肃宗遣使奉迎上皇自请还东京以遂子道泌曰上皇不来矣帝曰奈何泌乃为羣臣通奏请就孝飬上皇初得奏彷徨不能食及羣臣表至乃大喜下诏定行日】定太子【太子妃萧母郜国公主女坐蛊媚幽禁中帝怒责太子欲废之泌力言其寃呜咽流涕帝寤太子乃得安】有非忠武【郭子仪諡忠武】西平【李晟封西平王】所可及者纲目虽具官爵卒而分注仍谓泌好谈神僊诡诞为世所轻使邺侯生平功业为数语抹尽岂春秋讳贤之义哉虽削之可也【于谷山以唐史李泌旧传为谤书良是】况功如邺侯而本传不载其諡岂当时不加諡抑已諡而史臣阙漏耶殊不可解
　　【壬申】八年韦臯攻吐蕃维州获其大将
　　当作败吐蕃于维州○按本纪云韦臯及吐蕃战于维州败之纲目不书败岂不考本纪乎【本纪明言败之纲目不书殊为失实】且下书获其大将而上止书攻安所得大将而获之语意亦自矛盾
　　【癸酉】九年冬十二月宣武军乱逐其节度使刘士宁分注【刘士宁淫乱残忍军中苦之兵马使李万荣得众心防士宁出畋数日不还万荣召亲兵诈之曰敕征大夫入朝以吾掌留务汝軰人赐钱三十缗众皆听命乃分兵闭城门士宁逃归京师】
　　当作宣武节度使刘士宁为其下所逐【十一年程怀直仿此】○按分注士宁淫乱残忍军中苦之则非军乱也特士宁自逐耳义当书为下所逐以致自反不缩之讥如纲目原文是罪在万荣而士宁之恶隐矣书法以不书主名为罪士宁【上书军乱下书逐其节度使叛乱之罚非在万荣而何】特傅防纲目耳
　　【己卯】十五年冬十二月中书令咸宁王浑瑊卒
　　考证【分注当书諡忠武○谨按唐书浑瑊与李晟同諡忠武通鉴于瑊独不着諡何也夫瑊解奉天之围晟收复京城且晟破贼时瑊亦进取咸阳其功固不相下瑊尝谓晟秉义执志临事不可夺虽知晟莫若瑊然瑊之秉义执志因可知也尚结赞曰唐之名将李晟与浑瑊耳两王名播戎狄諡忠武诚非虚羙分注补书辉映史册宜哉】
　　当从考证分注諡忠武○按瑊当注諡非徒以功也其贤亦有过人者史称瑊性谦谨无矜大之色每贡物必躬自阅视受赐如在上前【瑊秉义执志即此可见不必因其称晟而后知也】此岂武人所可及哉分注不諡疑漏
　　【壬午】十八年三月以齐緫为衢州刺史不行
　　分注【浙东观察使裴肃既以进奉得进緫掌后务刻剥以求媚又过之擢为衢州刺史给事中许孟容封还诏书曰衢州无他虞齐緫无殊绩忽此超奬深骇羣情若有可録愿明书劳课然后超改以解众疑诏遂留中上召孟容奬之】
　　当作不果行○据分注始虽擢緫卒不遣行也当书不果以着其美今但书不行则似緫违命自止而德宗纳谏留诏之美隐矣非是
　　【癸未】十九年贬韩愈为阳山令
　　分注【京兆尹李实务征求以给进奉言于上曰今岁虽旱而禾苖甚美由是租税皆不免人穷至坏屋卖瓦木麦苖以输官优人成辅端为謡嘲之实奏辅端诽谤朝政杖杀之监察御史韩愈言京畿百姓穷困今年税物征未得者请俟来年遂坐贬】
　　发明【无罪而杀士则大夫可以去此狐死兎悲之意也是时崔防既以察官杖流则君子可以见几而作矣况韩愈亦为监察御史自可乞身而退既不能然遂以言事坐贬夫御史言事之职也有言责者不得其言则去愈既无负于言矣则夫致为臣而去归隐丘园亦何不可之有阳山之行不必徃可也纲目书贬韩愈而不书其御史之官其亦为贤者讳乎其亦惜其去之不早乎不然以言振职非失职也】
　　书贬韩愈病德宗也而不録其官亦微见失职之意非惜其去之不早而削之也愈官为御史职在纠察方李实以暴戾骄傲尹京兆【上书以李实为京兆尹分注实为政戾上爱信之恃恩骄傲士大夫侧目】愈不于此时力争及剥民罔上诬杀善类犹忍黙不言徒以缓征待年为请是尚为能振职者乎【愈本以缓征坐贬而分注必先叙李实杀优人事固知在此不在彼也】然则愈初无去志安在其不早耶且使人主举动一不当遂相率而去之国谁与立愈之罪不在不去在言之不早又不力耳如发明所云将使天下皆为沮溺荷蒉然后快岂书法之义哉










