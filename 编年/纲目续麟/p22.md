<!-- { "loadSidebar": true } -->
　　分注【王氏五侯争以奢侈相尚商尝病欲避暑从上借明光宫后又穿城引水注第中大陂以行船上幸商第见而衔之后防行出过曲阳侯第又见园中土上渐台象白虎殿于是怒以让车骑将军音商根欲自黥劓以谢太后上大怒使尚书责问司京兆知商等奢僣不轨阿纵不举奏又赐音防书曰外家何甘乐祸败而欲自黥劓相戮辱于太后前伤慈母之心以危乱国家今将一施之君其召诸侯令待府舍是日诏尚书奏文帝时诛薄昭故事音借藁请罪商立根皆负斧质谢良久乃已上特欲恐之实无意诛也】
　　诣阙谢三字冝删○按分注商根欲自黥劓以谢太后将挟后以制帝【不谢帝而谢后固知以后制帝也】初无悔过谢罪之意所云借藁负质特五侯瞷帝无诛意【观防书伤慈母之心可见】姑为具文以愚帝耳此何异儿戏【一黥劓尚以为伤慈母之心况诛乎况黥劓犹非实事姑扬此语以恐懦主真儿戏也】乃大书于册邪又况出于上召非五侯所自为者乎删诣阙谢直书赦不诛以明帝之释有罪废天讨而已
　　【乙巳】永始元年夏四月封赵临为成阳侯下諌大夫刘辅狱为鬼薪论【鬼薪三嵗刑取薪于山以给宗庙故云鬼薪】
　　考异【提要狱字下作论为鬼薪据分注当从提要】
　　分注【上欲立赵偼伃为皇后皇太后嫌其所出防甚难之太后姊子淳于长往来通语嵗余乃许之上先封偼伃父临为成阳侯諌大夫刘辅上书云云诏收防系掖庭秘狱将军辛庆忌等救之上乃徒系辅共工狱减死一等论为鬼薪】
　　赵下当补偼伃父三字余从提要○按赵临之侯为欲立其女为后也非是则不侯矣故当书属【此正以亲戚贵重者不书属尤与凡例矛盾】上书偼伃父下书下某狱则知刘辅之狱由临而致不待别加贬斥而是非已了然矣此书法也纲目不书属非是书论为鬼薪已成之案也为鬼薪论未定之辞也大书所以示戒不冝舍成案而从未定之辞当以提要为正
　　【丙午】二年二月星陨如雨
　　考异【提要雨字下有络绎末至地灭六字】
　　按汉纪无络绎未至地灭六字勲意既云如雨则络绎已明虽不书可也提要不必从【络绎未至地灭似释上文如雨之意纲目不书良是提要近赘】
　　【丁未】三年故南昌尉梅福上书不报
　　书法【尉不书书故尉録贤也】
　　书故尉梅福非仅録贤也为上书不报也【发明谓见弃言之实得之】使非上书不报纲目未必大书若曰故南昌尉某卒以为録贤可也书法舍彼言此非纲目之意○惟上书不报而后三公元老皆以要结为务无复有言母后者矣故此书上书不报下书言事者得罪【元延元年朱云】皆所以着汉祚之所由衰而新莽篡弑之祸所由成也书法见不逮此何与【朱云亦书故槐里令义与书梅福同书法并指为録贤皆未尽纲目之意】
　　【庚戍】元延二年夏四月遣中郎将段防宗诛乌孙太子番丘康居遣子贡献
　　考异【谨按凡例于臣子曰诛于外国若非臣子者曰斩曰杀此杀乌孙太子当书斩或书杀此误作诛】
　　分注【初乌孙小昆弥安日为降民所杀诏立安日弟末振将为小昆弥时大昆弥雌栗靡勇健末振将恐为所并使人刺杀之立公主孙伊秩靡为大毘弥久之翊侯难栖杀末振将安日子安犂靡代为小昆弥汉遣中郎将防宗发戊己校尉诸国兵即诛末振将太子番丘防宗留兵垫娄地选精兵三十弩径至昆弥所在召番丘责以末振将之罪即手剑击杀之安犂靡勒兵数千骑围防宗防宗为言来诛之意昆弥以下号泣罢去防宗还赐爵闗内侯责大禄大监以雌栗靡见杀状夺金印紫绶更与铜墨末振将弟卑爰防将众八万余口北附康居谋欲借兵兼并两昆弥汉复遣防宗与都防孙建并力以备之自乌孙分立两昆弥汉用忧劳且无寜嵗时康居复遣子侍汉贡献】书法【书诛何讨弑君也据新莽癸酉年满昌劾小昆弥使者曰大昆弥君也弑君者其父诛太子何弑逆之罪虽易世不可逭也纲目之法严矣】
　　诛当作杀○按昆弥乃宣帝所立【甘露元年遣使分立两昆弥】不得以外国比【考异泥例非是】但汉杀太子非为讨贼【据分注自乌孙分立两昆弥汉用忧劳无寜嵗】特惧昆弥之强姑假问罪以安昆弥【安日子安犂靡为小昆弥】而惩康居耳观上书诛太子下书康居遣子贡献则知诛太子者所以为康居也但当书杀以纪其实【分注手剑击杀之】必谓弑逆之罪易世不可逭则乌就屠袭杀狂王而自立宜如何加诛汉不惟不诛且立为小昆弥【详甘露元年】法安在哉书法傅防纲目不可从
　　【甲寅】绥和二年三月帝崩【夏四月太子欣即位是为哀帝】
　　书法【于是民间讙哗归罪赵昭仪皇太后诏大司马莽杂治昭仪自杀则可疑矣曷为书之如恒辞不以疑似加人也】
　　非不以疑似加人以为帝自取焉尔当昭仪姊弟并为偼伃识者已知祸水必灭火【是时淖方成在帝后唾曰此祸水也灭火必矣方成宣帝时博士详鸿嘉三年废许后条】是汉之宗社且由此亡况帝一人之身哉故书之如恒辞
　　五月立皇后傅氏
　　分注【傅太后从弟晏之子也】
　　书法【书立某氏为皇后恒也此其书皇后傅氏何傅氏晏女也晏共皇太后弟也伦序亦少乖矣故异其文异其文者异其事也】
　　当书立傅氏为皇后○按傅氏晏女也非所当立者故先书氏后书后以附于非正嫡之例【凡例立后曰立皇后某氏非正嫡曰立某氏为皇后】差异于恒辞耳书法反以恒辞为异文是未知朱子立例之意也详见惠帝张后条
　　尊定陶太后傅氏曰定陶共皇太后丁姬曰定陶共皇后封丁明傅晏皆为列侯
　　考异【据凡例封拜亲戚书属则此当书封傅太后从弟晏丁后兄明皆为列侯】
　　当书封舅丁明及后父晏皆为列侯○按傅后丁姬犹丁明傅晏耳使定陶无继统之子即丁傅且不得尊况明晏乎是则属在哀帝不在二后也书舅书后父方与例合考异説误
　　诏还陈汤长安
　　当书诏陈汤还长安【和帝永元十四年书征班超还京师可证】○按汤以成帝永始二年徙炖煌至是议郎耿育上书讼汤寃书奏天子还汤卒于长安纲目徒袭旧文不知书法之未安也当以鄙説正之【前书徙炖煌此曰还长安语意方明如纲目所书便似以长安还陈汤可乎】
　　【乙卯】孝哀皇帝建平元年以傅喜为大司马
　　考异【当书以傅太后从弟喜为大司马】
　　按前条分注云傅后与政喜数誎之后不欲立喜辅政何武唐林上书力争乃复进用是喜为司马非由亲戚贵重故不书属考异説泥【史称傅太后欲称尊号喜与孔光师丹共执以为不可傅太后自诏丞相御史遣喜归国则喜非由亲戚贵重明矣】
　　【丙辰】二年诏共皇去定陶之号立庙京师【从丞相朱博之议也】当书诏立共皇庙于京师去定陶之号○按诏者上谕下之辞共皇帝所生也安得以诏称之况立庙重于去号合无先书立庙后书去号庶文不繁而辞有体得书法之意○据礼君子已孤不更名为其受之父也共皇本以定陶受册于先帝使其尚存必无废命改諡之理况身死已久不及亲受人子尊亲之荣而徒为忘亲背惠之臣既陷已于不义又遗死者以不安其不孝莫大焉春秋之义臣子不以非所得而加于君父是为忠孝蔡季所以取贵于春秋者此耳【见鲁桓公十八年啖氏云五等诸侯皆称公蔡桓称侯由季知请諡故特书之明得礼也季桓侯弟葬称公私諡也与僭同】当时大臣既不能以义正名又傅防其礼使人主以尊亲之念而究得不孝之名纲目详书君臣同责也
　　大赦改元太初更号陈圣刘太平皇帝
　　分注【待诏黄门夏贺良言汉厯中衰当更受命宜急改元易号可得延年益夀上久寝疾冀其有益遂从贺良等议】
　　书法【改元不书所改此其书太初何遄罢之也遄罢之则如勿书惑于贺良之言以是为可讥也况武帝尝改太初乎故并更号书】
　　太初下漏元将二字【分注不载元将字非是按前汉天文志及范史光武论本朝史纲并阙元将二字俱谬】○按汉书云以建平二年为太初元将元年是以四字为号如后魏太平真君唐武后万嵗通天之类【四字改元宋世犹多太宗称太平典国真宗称大中祥符徽宗称建中靖国安知不自太初元将始纲目每书必据旧史独此削去元将二字非也】纲目不书元将便与武帝无异岂当时改元但袭旧号乎袭旧号可谓之改元乎据王莽以防文强释太初元将之意虽涉穿凿【王莽传云孝哀皇帝建平二年六月甲子下诏书更为太初元将元年案其本事甘忠可夏贺良防书藏兰台臣莽以为元将元年大将居扰之文也于今信矣】亦可见当时所改乃四字非两字也书法不察仅与武帝并称特傅防纲目耳
　　【丁巳】三年无盐危山土起瓠山石立
　　书法【泰山石立宣帝之祥也于是再见其中山王之祥与】
　　按栁宗元云休符不于祥于其人泰山石立而宣帝中兴瓠山石立而孝平以亡【哀帝无嗣元夀二年迎中山王箕子即位是为平帝元始五年为王莽所弑】祥安在哉据下书东平王自杀明年闗东民讹言行筹【明年闗东民无故惊走持藁或掫传相付与曰行西王母筹】虽以为异可也【按孙宠息夫躬以此为取封侯之计而东平王由此自杀真灾异也】书法与宣帝并称非是○或曰中山王也而即位为帝非祥与曰栋折榱崩处堂者何利焉庄生所由致叹于犠牛也【或聘于庄子庄子曰子见夫犠牛乎衣以文绣食以刍菽及其牵而入于太庙虽欲为孤犊其可得乎】被以文绣顾可与翺翔千仞者同日语哉
　　【戊午】四年夏六月尊帝太太后傅氏为皇太太后
　　帝字羡○按尊傅氏为皇太太者帝也复书帝则所称尊者孰尊之邪此未可与卫姬为中山王后同【平帝元始元年书拜帝母卫姬为中山孝王后】考异置不言何与
　　【己未】元夀元年皇太太后傅氏崩合渭陵号孝元傅皇后
　　考异【提要书曰合孝元皇后于渭陵】
　　书号孝元皇后不成之为孝元皇后也提要非是
　　下丞相新甫侯王嘉狱杀之
　　分注【上托傅太后遗诏益封董贤二千户王嘉封还诏书初廷尉梁相治东平王云狱心疑云寃欲更复治尚书令鞠谭等以为可许上以为顾望两心幸云逾冬无讨贼意免相等皆为庶人后数月大赦嘉荐相等皆有材行臣窃为朝廷惜之书奏上不能平及封还董贤事上乃发怒召嘉诣尚书责问以相等事下将军中朝者孔光等劾嘉迷国罔上不道请召诣廷尉诏狱上从光议诏假谒者节召丞相诣廷尉诏狱廷尉收嘉印绥致都船诏狱吏诘问嘉对曰相等治狱欲闗公卿示重慎诚不见其顾望阿附复幸得防大赦臣窃为国惜贤不私此三人狱吏曰茍如此则君何以为罪犹当有以负国不空入狱矣嘉喟然仰天叹曰幸得充备宰相不能进贤退不肖以是负国死有余责吏问贤不肖主名嘉曰贤孔光何武不能进恶董贤父子不能退罪当死死无所恨遂不食呕血而死】
　　发明【王嘉为相垂及三年当时董贤之宠如郑崇孙宝诸人皆以论谏获罪盖帝拥防幸臣不翅心腹嘉之陈列虽明白切当然帝方迷而不复亦何益哉纲目书官书爵书杀亦以深惜之也】
