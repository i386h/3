<!-- { "loadSidebar": true } -->
　　当作张瑝张琇复父雠杀殿中侍御史某○按先书复父雠则知瑝琇之杀杨汪非得已也情急而义彰若先书杀书以安知所杀者果父雠耶抑有托而然耶辞缓而义隐观其岭表逃归其欲杀汪非一日矣盖处心积虑而为之者凡皆为父雠耳顾可以缓辞书之哉据议者为二子穉年孝烈宜加矜宥此正义也独裴耀卿等以为坏法遂尔并诛可哀孰甚愚谓即以止杀为辞二子岂无首从之别【如髙宗时智夀与弟智爽复父雠议者谓弟始谋乃杀智爽赦智夀亦一例也】而一槩杀之则以裴李诸人各怀杀人之意使受枉者皆得复雠则威殚而身危矣【宋泰始中奚庆思杀钱仲期子延庆手刅庆思自系狱太守郄颙表不加罪明帝许之是复父雠者可以不死惜瑝琇不遇郄太守耳】惟杀瑝琇然后虽有狥孝之人莫敢伸为子之志而已益可肆行而不顾岂真为国法哉惜乎九龄不能力持大义使之稍从末减耳胡氏以为失在不讼于司冦【胡氏説详分注】勲谓观裴李持论若此使瑝琇先讼司冦则父雠不克报矣今虽杀身【琇临刑神色自如曰下见先人复何恨】特为人上者之过于二子奚憾焉【按唐世复雠者非一其法亦异太宗时有王君操髙宗时有赵师举皆复父雠皆得不死宪宗时余安常梁悦复雠虽同而一死一生则以李鄘与韩愈所见之不同也他如康买得以救父难杀人尚蒙矜宥则瑝琇复死父之雠者当何如哉宜议者皆以为寃也】
　　【丙子】二十四年夏四月张守珪使讨击使安禄山讨奚契丹败绩
　　考异【讨当作击】
　　分注【张守珪使平卢讨击使安禄山讨奚契丹败绩守珪奏请斩之禄山临刑呼曰大夫欲防奚契丹奈何杀禄山乃更执送京师张九龄批曰昔穰苴诛庄贾孙武斩宫嫔守珪军令若行禄山不宜免死上惜其才赦之九龄固争曰失律丧师不可不诛且其貌有反相不杀必为后患上曰卿勿以王夷甫识石勒枉害忠良竟赦之】
　　书法【书使何罪使之者也奚契丹书讨则使之者何罪使之而不能正其败绩之诛以至于隳国典胎国祸则守珪之罪也故书使】
　　当从考异作击○按纲目书讨因旧史耳先是守珪斩屈烈可突干【见甲戌十二月】唐且以湼礼为都督【乙亥十二月书以契丹湼礼为松漠都督】契丹何罪可复书讨乎且以败绩为罪使之者可也以胎祸为守珪之罪则非也守珪失在不斩而执送岂意其后之必反而故纵哉以九龄固争而宗不从又宠用之则君上之过非守珪罪也书法摭后祸以甚前罪舍君过而崇臣罚非权衡之平者不可从
　　【丁丑】二十五年十二月惠妃武氏薨追諡贞顺皇后
　　考异【据大厯十年书贵妃独孤氏卒则此薨字当作卒】
　　书法【妃妾自宋殷氏始书卒未有书薨者也此其书薨何諡为后也自是而皇后为赠官矣终纲目卒妃妾四宋孝武殷氏唐宗武氏肃宗韦氏代宗独孤氏惟此独书薨讥之辞也】
　　当从考异作卒纲目书薨特据旧史耳书法以为諡为后勲谓使非諡后卒且不可得况薨乎故当书卒以正其谬若曰此妃也而諡皇后哉今复书薨是予其諡也安在其为讥乎
　　【戊寅】二十六年春正月以牛仙客为侍中以王璵为祠祭使
　　王上以字羡
　　【庚辰】二十八年春正月荆州长史张九龄卒
　　分注【上虽以九龄忤防逐之然爱重其人每宰相荐士輙问曰风度得如九龄否】书法【书惜贤也终纲目长史书卒三于九龄尤深惜之】
　　当书故相张九龄卒于荆州去长史二字分注諡文宪○按先儒谓唐室之乱由罢张九龄相李林甫【崔羣对宪宗曰人皆以天宝十四年安禄山反为乱之始臣独以开元二十四年罢张九龄相専任李林甫此理乱之所由分也】范氏亦云明皇三子之废系于林甫之一言其得未废系于九龄之未罢相贤则父子得以相保相佞则天性灭为仇讐【见丙子分注】果尔则九龄之相所关于唐室何如可仅以长史卒之哉据罢免例云无罪而贤者虽已废免曰故某官爵某故当补书故相以致惜之之意且以见九龄盖宜相而不宜贬者也不然贤如九龄而仅存贬官与众人何异乃以为深惜乎
　　是岁户口之数
　　分注【户八百四十一万二千八百口四千八百一十四万三千六百西京东都米斛直钱不满三百绢匹亦如之海内富安行者万里不持寸兵】
　　十四年书户口之数户部奏之也二十年祀后土为户口不书此未有奏者其书户口之数何盛衰之际纲目之所谨也是时海内富安行万里者不持兵可谓盛矣未几转运采访络绎奔驰卒成天宝之乱何其衰也方宗承武韦之后天下非不凋然开元以来去奢崇俭用贤逺奸遂臻是岁之盛自兹以徃贪残盈位骄侈肆行几至亡国由此观之治乱何常存乎其人而已纲目于二十八年特书户口之数【此年唐纪不载户口固知为纲目特笔也】盖纪其盛而惧其衰也书法不言何与
　　【辛巳】二十九年夏闰四月得元皇帝像
　　分注【上梦元皇帝云吾像在京城西南百余里遣使求得之于盩厔迎置兴庆宫】发明【宗诞谩荒忽既梦老君之像遣使求之正使无有则使者亦必傅防来上此固无可疑者纲目书得而不言其所以得讥之明矣】
　　当作遣使求元皇帝像得之分注明言求得之此亦据事直书非别有增设也○勲按不书求则得与否无关美刺何以书为惟求而后得讥在求不在得也发明以不言其所以得为讥之明傅防无谓【按天寳元年叅军田同秀上言见元皇帝于丹鳯门告以藏符在尹喜故宅帝遣使于函谷关尹喜台旁求得之明年清河人崔一清复言见元皇帝于天津桥北云藏符于武成紫微山遣使求亦得之此皆固得像而傅防成之者君臣上下诞诬若此唐安得不乱耶】
　　秋七月突厥杀其登利可汗
　　考异【杀当作弑】
　　分注【初登利从叔二人分典兵马号左右杀登利恶其专诱右杀斩之自将其众左杀判阙特勒兵攻登利杀之骨咄叶护自立为可汗】
　　当作突厥登利可汗为其下所杀○按右杀登利从叔也既使之典兵乃恶其专而诱斩之不能无罪故当书为下所杀以致自反不缩之意纲目直书杀其可汗固失上下之分若例以弑书亦非原情定罪之义惟书为下所杀则彼此皆当矣考异不详分注槩谓杀当作弑特泥例之过非正法也
　　冬十一月太尉宁王宪薨追諡曰让皇帝
　　考异【薨当作卒】
　　书法【以皇帝赠諡自太子始矣于是三见书官书爵予宪也纲目諡为帝书薨】
　　当从考异作卒书法傅防纲目非是○按以皇帝为赠諡乃违礼之大者纲目垂法后世宜削以示贬今大书于册若曰王也而諡为帝耶所以深讥之也恶可因其諡帝而书薨以成之乎据凡例云秦汉以后王侯死皆曰卒注云薨乃臣子之辞不当施之于国史果尔则諡帝书薨之説本非纲目之例书法与茂并称为三尤误【与重茂尤非宪比宪既误书茂并当改正】















　　纲目续麟巻十五
<史部,编年类,纲目续麟>
　　钦定四库全书
　　纲目续麟巻十六
　　宜春张自勲撰
　　【壬午】天宝元年二月享元皇帝于新庙越三日享太庙越二日合祀天地于南郊
　　书法【合祀非古也自是终唐世为永制矣传曰皇皇后帝皇祖后稷君子曰礼谓其祖亲而先帝也唐于是重失之书曰越二日讥也】
　　享祀迭行可也然先亲后尊已为非礼又先元而后太庙是志在元而天地祖宗特因而及之耳其悖谬不益甚哉书法但讥太庙南郊而置元于不言非也
　　【乙酉】四载秋七月册夀王妃韦氏八月以杨太真为贵妃分注【初武惠妃薨后宫无当意者或言夀王妃杨氏之美上见而悦之乃令妃自以其意乞为女官号太真更为夀王娶郎将韦昭训女潜纳太真宫中不朞岁宠遇如惠妃宫中号曰娘子凡仪礼皆如皇后至是册为贵妃】
　　书法【武氏为昭仪书太宗才人讥渎伦也此其为渎一也曷为不书夀王妃书太真书太真所以志作伪之劳拙也】
　　发明【开元二十三年书册夀王妃杨氏至是又册韦氏则杨氏为夀王之偶已非一日明皇夺而有之则乱三纲防天理不可立于人上矣夫纳伋之妻作新台于河上而要之释者谓伋妻自齐以来未至于卫而宣公为台以要其至是时国人犹且恶之恶有十年子妇而可夺之为已有哉】
　　当直书以夀王妃杨氏为贵妃册夀王妃韦氏可删【册妃不再书方见宗夺妃之恶今并书于册则夀王已有妃安见为宗所夺耶此正宗当日诡处惟删此存彼宗始无所逃其罪矣纲目似未窥此】○按武氏为太宗才人纲目犹直书况夀王妃乎杨氏虽有太真之号【开元二十八年以杨氏为道士号太真见本纪】然二十八年既不特书安见太真之为夀妃也使纲目前书以夀王妃杨氏为道士号太真此书以太真为贵妃犹可如书法之説今上书册夀王妃韦氏下书杨太真若不相涉者适成其伪何以见其劳拙耶勲故准太宗才人例直书夀王妃以着李唐麀聚之丑为后世耻过作非欲盖弥彰者之戒不尤愈乎书法既知与髙宗渎伦为一而又仅从志伪立説终是傅防纲目耳发明又以乆近为轻重夫渎伦之举虽名且不可况其实乎推尹氏之意使明皇为宣公将无讥与亦谬【宗此举甚于新台之要唐世诸君何乌兽行之多耶】
　　【丙戌】五载冬杀骁卫兵曹柳勣赞善大夫杜有邻
　　分注【有邻女为太子良娣其长女为勣妻勣性狂踈好功名喜交结豪俊淄川太守裴敦复北海太守李邕皆与定交勣与妻族不协欲防之为飞语告有邻妄称图谶交搆东宫指斥乗舆林甫令吉温鞫之乃勣首谋遂与有邻皆杖死太子亦出良娣为庶人】
　　当书及赞善大夫○按有邻之死由勣为飞语以防之故当书及明祸起柳勣非有邻之罪也纲目连书而不殊非是
　　【丁亥】六载除绞斩条
　　分注【上慕好生之名令应绞斩者皆重杖流岭南其实有司率杖杀之】
　　书法【书予之也纲目卹刑之政书除十皆予之也】
　　书讥之也上书杀某某等某等自杀【是年正月杀北海太守李邕及皇甫惟明韦坚等王琚李适之自杀】下书除绞斩条其为无实而好名可知矣又况有司率杖杀之乎书法以为予防刑非是【据分注首称慕名末云率杖杀之其为讥词明甚书法独指为予之殊不可解】
　　将军董延光攻吐蕃石堡城不克十一月以哥舒翰充陇右节度使贬王忠嗣为汉阳太守
　　分注【上欲使忠嗣攻吐蕃石堡城忠嗣上言石堡险固吐蕃举国守之非役数万人不能克臣恐所得不如所亡不如厉兵秣马俟其有衅然后取之上意不快将军董延光请行上命忠嗣分兵助之忠嗣不得已奉诏而不尽如其所欲延光过期不克言忠嗣沮挠军计上怒李林甫因使人告忠嗣欲拥兵奉太子敕征忠嗣入朝委三司鞫之上闻哥舒翰名召见悦之以为陇右节度使而诏三司曰吾儿居深宫安得与外人通谋此必妄也但劾忠嗣沮挠军功翰之入朝也或劝多赍金帛以救忠嗣翰曰若直道尚存王公必不寃死如其将丧多赂何为三司奏忠嗣罪当死翰力陈其寃上感悟贬忠嗣汉阳太守】
