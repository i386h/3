<!-- { "loadSidebar": true } -->
　　此条凡例与幽杀同误不必从○按许世子不甞药春秋直书弑其君【见鲁昭公十九年左传许悼公疟饮太子止之药而卒】并未尝加进毒字【张氏曰孟子云杀人以刃与政有以异乎曰无以异也进药而药杀可不谓之弑哉】葢既已弑矣何毒之可言哉必欲一一明着其实则抽戈刺髦者不又当书刺弑乎【汉后主禅景耀三年魏司马昭弑其主髦于南阙下分注成济抽戈刺髦殒于车下○语云恶莫憯于意镆邪为下进毒抽戈虽殊其弑君之意一也固当畧其械而诛其意】据王莽霍显皆不书进毒使医或自觉其非而更定之考异犹欲于韦后弑中宗补进毒二字何其谬也
　　又曰疑者曰中毒崩注云如晋惠帝之类史言或曰司马越之鸩而通鉴不着其语今但如此书以传疑而着史家本语于其下
　　既云中毒则鸩明矣何疑之有必欲传疑或但书暴崩可也然汉成帝之崩分注亦言民间讙哗咸归罪赵昭仪纲目但书帝崩而不言中毒何欤【按梁冀弑质帝亦于煑饼置毒使左右进之纲目特书弑帝史称惠帝食饼中毒而崩愚意但问其所食之麫何自而至则弑否明矣宫闱之事深隐难知当时既云司马越之鸩岂无所据徒以疑例书之使越逃弑君之罪也乎】
　　祭祀例曰凡杂祠祭因事乃书或有得失可法戒则特书之注云得如始皇祠舜禹髙祖祠孔子之类
　　始皇祠舜禹不可与髙祖祠孔子同日语【详始皇三十七年】
　　又曰凡置酒宴飨因事乃书
　　秦王政十年齐赵入秦置酒可不书【凡例见朝防条分注】
　　恩泽例曰凡恩泽皆书正统曰赦○非正统者曰赦其境内
　　非正统而赦者既冠以国名【统系例曰诸国事各冠以国号不连书】则所赦之为境内明矣不必更书境内如凡例所云则正统不当书赦天下乎既书境内以着其狭不书天下亦何以见其所赦之广乎按宋武帝永初二年书大赦后魏太武帝太平真君元年书大赦皆无境内字【非正统者书赦而去大字宋魏书大与正统无别亦非】则此条凡例当是未经更定耳不必从
　　朝会例曰凡割地从小入大曰某献某地于某从大入小曰某与某某
　　周赧王入秦可谓从大入小而纲目书献【赧王五十九年书秦入冦王入秦尽献其地归而卒】何与
　　封拜例曰凡正统封王皆书曰立某为某王注云自武帝元朔以后封王无事义者皆不书
　　按汉炎兴元年汉亡北地王谌死之非无事义者纲目不书立子谌为某王非是
　　又曰封侯有故乃书曰封某为某侯
　　汉吕后封宦者张泽为建陵侯景帝封匈奴降者徐卢等为列侯匈奴宦者封侯自吕景始非无故者纲目不书非是
　　又曰褒先代圣王之后而封者悉书之注云武帝封姬嘉成帝封孔吉
　　按元帝封孔霸为关内侯【初元元年】光武封姬常为周承休公【建武二年】皆不书【按建武五年封孔安为殷绍嘉公十四年封孔志为褒成侯晋太元十一年封孔靖之为奉圣侯宋元嘉十九年封孔鲜为奉圣侯北齐天保元年封孔渠为恭圣侯隋文帝封孔长孙为邹国公唐贞观十年封孔徳伦为褒圣侯皆不见纲目】
　　又曰凡宦者封爵皆加宦者字注云如郑众之属以着刑臣有功之始
　　按郑众为鄛乡侯【和帝永元十四年】不书宦者况其他乎谓纲目无一字脱误者非也【李辅国进爵博陆王不书宦者】
　　又曰凡亲戚贵重者书其属注云如元舅王凤之类以着外家与政之祸
　　按梁冀弑君杨坚簒国皆与政之祸而不书属何欤
　　又曰凡正统命官曰以某人为某宰相皆书余官非有故不书注云有功有事若其人之贤否用舎系时之治乱安危者乃特书之
　　按贤如诸葛亮系蜀汉安危非无事功者余官犹当特书初除丞相不特书【章武元年】谬甚
　　又曰凡宦者除拜当书者皆加宦者字注云如石显之类以着刑臣与政之端
　　按赵髙为中丞相髙力士为监门将军知内侍省事杨思朂为大将军鱼朝恩为天下观军容宣慰处置使总禁兵皆不加宦者字
　　又曰凡录功臣子孙皆书注云如宣帝求髙祖功臣子孙失侯者赐金复其家封萧何子孙之类
　　按景帝封萧何孙系【萧系汉书功臣表及萧何传皆作嘉或疑其有二名未知孰是】为武陵侯【景帝元年】武帝封髙祖功臣五人后为列侯【元光三年】不书唐代宗录魏徴王珪【李靖李勣房龄杜如晦】等后【大厯五年】昭宗访武徳功臣子孙【大顺二年】皆不书
　　征伐例曰凡正统用兵于臣子之僭叛者曰征曰讨于外国若非其臣子者曰伐曰攻曰击
　　征讨攻伐不必泥当以有罪无罪为主彼有罪而我伐之虽外国得称讨彼无罪而我攻之即臣子宜书击【春秋于齐桓公书伐楚于晋定公则书侵可见无定例惟义是视而已晋穆帝永和八年谢尚激叛张遇不书讨而书攻可证】今不问其有罪无罪概谓臣子不书攻击外国不书征讨则是玁狁宜猾夏而汤武无天讨可乎考异但举征封攻击之互误者为辞而不知凡例之分别征讨攻击非定论也
　　又曰凡人讨逆贼而败者亦曰不克死曰死之注云刘崇翟义之类
　　马适求谋诛莽不克【新莽地皇元年】宜入此例书法以死下阙之字【史纲有之字】遂谓与慷慨就义者异非是
　　又曰凡非正统而相攻先发者不曰冦陷后应者不曰征讨
　　按汉唐正统也而隗嚣下陇不书陷【光武建武六年】吐畨陷长安而书入【代宗广徳元年】宋魏非正统也而柔然侵魏书冦宋攻杨难当书讨皆误
　　罢免例曰凡谢病请老致仕宰相贤臣则书注云张良王吉二疏韦贤之类
　　许敬宗宋齐丘不可谓贤亦书致仕宦官杨复恭仇士良尤非敬宗齐丘比亦书致仕尤误【按范延光亦书致仕益见此条凡例非定论】
　　诛杀例曰凡诛杀叛逆或大罪曰某官伏诛或曰诛某官某或曰讨某官某诛之
　　按诛杀例宜分三等罪大当诛者曰某伏诛【髙肇宜入此例魏文帝太和二十一年穆泰陆叡伏诛不书官得之】当诛而失刑者曰某死【刘腾田承嗣宜入此例】罪微而无可称者曰某卒而已【胡广崔光等宜入此例】讨而诛者曰讨某诛之【宇文防等宜入此例】不讨而诛者曰诛某纲目凡有罪者皆书官是用人者不能无过非所以治臣子也
　　人事例曰凡诸臣之卒惟宰相悉书
　　汉文帝十一年丞相周勃卒不书晋武帝太康五年杜预卒不书【凡例贤臣特书依贤相例】
　　又曰贤者曰某官某爵姓名卒而注其諡
　　宇文士及李勣等不当注諡而注諡魏徴李靖髙士廉宜注諡而不注皆非
　　又曰凡簒贼之臣书死注云如范增王舜扬雄之类按项梁非簒贼之臣而书死【以贼目梁是予秦也与大书夺秦予汉之义矛盾】贾充桓温辈与舜雄无异而书卒非是○愚谓簒贼之君亦当书死纲目于吕【汉吕后】武【唐武后】曹【魏曹丕】刘【宋刘裕】书崩书卒何其严于臣而寛于君也
　　灾祥例曰凡灾异悉书
　　漏者甚众【如两汉灾异仅据本纪不攷天文五行志无怪其漏全史具存不能悉着】刘友益书法凡例
　　正统例曰凡天下混一为正统【以混一为正统金海陵王之言非定论也】愚按混一止可谓大统不可谓正统正不在大如以大统为正则蜀汉偏安宁得为正统乎【如孔子贤于尧舜岂以位乎可以类推】书法随例附会不知辩正如此
　　皇后例曰西汉书立夫人或倢伃某氏为皇后东汉书立贵人某氏为皇后止书立皇后某氏或书立某人女为皇后者变例也
　　按朱子凡例云立后曰立皇后某氏非正嫡曰立某氏为皇后则止书立皇后某氏者恒称也书法与书立某人女并为变例非朱子本意
　　皇太子例曰汉以下书立子某为皇太子继世书太子某即位其不书名者变例也惟唐世例书太子即位其【旧本作不误】书名者变例也
　　唐世亦当书太子某即位【纲目不书名据唐史耳唐史皆称皇太子即皇帝位不书名】如髙祖初立建成为太子及即位乃世民非建成也不书世民安见其庶夺嫡哉况同一皇太子汉以名为例而唐以不名为例亦自矛盾
　　大臣例曰丞相三公拜免悉书之
　　按朱子封拜例注云自永初元年以后三公因事乃书故周章为司空不书书司空周章自杀所谓因事而见书法谓三公拜免悉书非也
　　又曰唐以来丞相罢为他官贤者则书罢为某官否则书罢而已
　　按牛僧孺不可谓贤亦书罢为某官非是
　　又曰两汉卒具官爵书姓者为美辞不书姓者为恒辞蜀汉至晋以后无不书姓者不书姓者变例也
　　既以书姓为美辞则蜀汉至晋以后无不书姓者岂皆美乎始以不姓为恒辞继以不姓为变例姓之不书一也而有恒变之别何欤
　　又曰宋魏至陈无不具官者非贤不录也
　　按褚渊王俭沈约范云之流纲目皆具官【或书爵】録之果可为贤乎
　　又曰隋唐具官爵者皆美甚者书諡
　　书諡自纲目之误朱子凡例注已言之【崩例注云諡非生者之称今加于薨卒之上亦非是今正之】书法犹谓甚者书諡何弗察也汪克寛考异凡例
　　即位例曰复号曰某国复称王注曰如西秦之类今刋本晋武帝太元十年书乞伏国仁称单于注云是为西秦十三年书西秦王乞伏国仁卒而不书西秦复称王疑脱简也
　　西秦称王自干归始【干归国仁弟】然晋史谓义熙【晋安帝年号】三年僭称秦王而纲目见于太元十九年分注又不特书至义熙五年始书西秦复称王愚按始不书称王【今据分注补书于太元十九年】而后书复称既失縁起考异不详其始尤以已书者为脱简俱谬
　　簒贼例曰凡以毒弑者加进毒字而不地注曰霍显又加使医字今刋本但书曰大将军光妻显弑皇后许氏而不书使医进毒恐漏
　　使医进毒例不必从驳见朱子凡例考异以为漏非也
　　封拜例曰凡殊礼皆书注曰王莽加号九锡之属王莽是自为之以自为书今刋本加安汉公莽号宰衡升宰衡诸侯王上加安汉公莽九锡并不书自愚按簒贼例注曰王莽董卓曹操等自其得政迁官建国皆依范史直以自为自立书之今董卓曹操司马昭等迁官殊礼皆称自惟王莽不书自葢误漏耳
　　按范史无王莽未尝书自为【范史始光武不录莽事】凡例但以莽簒与操昭等故一施之【唐太宗杀建成而代其位视操昭一间耳纲目见不逮此何欤】然王莽不书自罪太后也不得以曹董比曹董乃真自为者莽非太后何自而进故封为新都侯曰太后弟子为大司马曰太皇太后以皆罪始之者也自莽弑帝以后【元始五年】归狱于莽虽不书自为亦不可掩矣此条凡例不必从
　　征伐例曰僭名号曰称注曰周列国称王今刋本周显王三十五年书齐魏称王四十四年书秦初称王四十六年书韩燕称王注曰时诸侯皆称王赵武灵王独不肯令国人谓已曰君而赧王十七年下注赵惠文王元年则赵已称王矣然不书赵称王疑漏也
　　赵称王乃臣子之辞不当以惠文为证【赵世家但云立子何为王是为惠文王亦不言惠文称王】如考异所云则五国相王在武灵王八年而世家于肃侯之卒即称子武灵王立【史记六国表亦于显王四十四年书赵武灵王元年】亦将谓武灵已称王乎况分注言不肯亦曰武灵王是知称王者臣子尊上之辞非当时已称王而纲目脱漏也【观赧王九年赵畧中山纲目仍书赵君不书王益见考异之误】
