<!-- { "loadSidebar": true } -->
　　当去太保二字○按史纲书王祥死【丘氏曰祥仕魏累迁太常封万岁亭侯魏主临幸太学命祥为三老南面几杖以师道自居天子北面乞言其受魏之礼荷魏之恩不为不至一旦甘心臣于异姓向者所乞之言所谓明王圣帝君臣政化之要果安在哉古者求忠臣于孝子之门祥事君之忠如此则其孝可知矣史纲多窜旧文得失互见不能悉辩】勲谓祥虽不忠视王俭杨素犹有间【俭为臣图君素教子篡父纲目旧作卒今并书死】祥书死无以处夫俭等之卖其主以自售者故凖荀攸例【汉献帝建安十九年书魏荀攸卒】书晋王祥卒盖去官所以示贬不书死差异于俭素耳非予祥也或曰扬雄非莽谋主何以书死曰雄虽非俭素比然汉得天下与魏殊而晋之传世尤与莽异莽及身而败故君斥名而臣书死晋传国数世祥于魏宜死于晋则三公也去官书卒明晋之用人徒感私恩初无贤否之别非雄所可例论也况雄之自处尤非祥比纲目恕祥而诛雄亦春秋责备贤者之意【雄作太拟易作法言拟论语髙自位置而王戎谓祥不在能言之流固知祥非雄匹也】
　　【己晋泰始五年丑吴建衡元年】晋青徐兖州大水
　　书法【去年晋书大水矣于是复大水而连数州焉变异可谓频矣纲目书大水六十三连数州郡者十有一】
　　按凡书大水列数州郡者水止于所数也不书州郡但曰大水者州多不可以数故以天下之辞书之如咸宁三年梁益八郡水四年荆扬郡国二十皆大水纲目止书大水不数州郡可谓数者甚于不数乎况是年大水止三州去年尤四州【青徐兖豫】书法谓复大水而连数州是今年之水甚于去年皆泥纲目而不考全史之过也
　　【庚晋泰始六年寅吴建衡二年】夏六月晋胡烈讨鲜卑秃髪树机能败死
　　考异【此当书击误作讨】
　　当从考异作击○按鲜卑自汉景耀四年贡质于魏始通中国至晋泰始三年纲目书晋遣索头质子归国未闻有它衅也而胡烈讨之何名焉据五年晋以烈为秦州刺史固曰恐其乆而为患以烈镇抚之而已而轻肆攻伐岂非生事边徼者哉义当书击以致自反不缩之讥何以讨为
　　【辛晋泰始七年夘吴建衡三年】春正月晋匈奴右贤王刘猛叛走出塞当作匈奴右贤王刘猛叛晋走出塞三字可省【据下书防晋并州非往而不返者】○按岁首分注晋号与吴竝列晋犹列国也中原未一四夷去就惟其所适晋安得据而有之故书叛晋而不曰晋匈奴明刘猛不可恃而匈奴之主非晋所得专也
　　夏四月晋凉州胡叛刺史牵讨之败死
　　考异【此亦误书讨与上年胡烈讨鲜卑同】
　　上书叛故下得书讨此条考异不必从○按牵非可以胡烈比也烈宜书击谓兵端自我始耳凉本晋地胡无故而叛则牵之师非无名妄动者义当书讨考异与胡烈例视非矣
　　十一月刘猛防晋并州
　　防当作入○按凡例非正统而相攻先发者不曰防防后应者不曰征讨当仿无统例【无统例曰汉晋之间注云魏吴晋三大国】书曰入晋并州纲目书防误
　　【壬晋泰始八年辰吴凤凰元年】秋七月晋以贾充为司空
　　考证【谨按凡例亲戚书其属此当书晋以太子妃父充为司空】
　　当从考证书太子妃父○按分注充为人谄巧与荀顗荀朂冯紞【时顗为太尉朂侍中紞越骑校尉】相为党友朝廷恶之防树机能乱秦雍因出充督秦雍诸军充患之问计于朂朂曰独有结婚太子可畱耳充妻郭槐赂杨后左右使纳其女后因以为请朂与紞顗又称充女絶美有才徳晋主从之【见纳妃贾氏条】遂留充复居旧职然则充非太子妃虽欲在朝不可得况司空乎书以太子妃父为司空若曰充非可司空也徒以太子妃父耳夫一贾氏足以乱晋又益以充晋安得不败书属所以着祸本也
　　【甲晋泰始十年午吴凤凰三年】晋以嵇绍为秘书丞
　　分注【绍康之子也以父得罪屏居私门至是山涛荐征之绍欲辞不就涛谓之曰为君思之久矣天地四时犹有消息况于人乎绍乃应命初东关之败文帝问僚属曰近日之事谁任其咎安东司马王仪对曰责在元帅文帝怒曰司马欲委罪于孤邪斩之仪子裒痛父非命隐居教授三徴七辟皆不就未尝西向而坐庐于墓侧旦夕攀柏悲号涕泪着树树为之枮读诗至哀哀父母生我劬劳未尝不三复流涕门人为之废蓼莪家贫计口而田度身而蚕人或馈之不受助之不聴诸生宻为刈麦輙弃之遂不仕而终○司马公曰昔舜诛鲧而禹事舜不敢废至公也嵇康王仪死皆不以其罪二子不仕晋室可也嵇绍茍无荡隂之忠殆不免于君子之讥乎】
　　父死于罪仕之可也若沈劲之于沈充是也【充与王敦构逆伏诛劲哀父死非义欲立勲以雪先耻兴宁三年燕陷洛阳沈劲死之】死不以罪则当以王裒为正盖有父子然后有君臣温峤之割裾所由见讥于有道也【晋元帝初镇江左刘琨使峤奉表劝进母崔固止不允絶裾而去张南轩云就使太真能佐晋室一正天下浮云之过太虚耳岂足以塞其天性之伤也】温公谓绍有荡隂之忠差免君子之讥亦莭取耳【荡隂之忠不若洛阳之莭盖劲湔耻绍忘讐也分注以王裒与嵇绍竝列自是取此舎彼之意不言而义自见】乃若禹之事舜克终父业忠孝两尽又未可与事讐者同日语况舜之殛鲧特贬逐禁锢未尝杀也邪【书传曰殛则拘囚困苦之宋太祖亦云四凶之罪止于投窜楚词天问第十四条注曰舜之四罪皆未尝杀也程子遗书亦云殛死犹言贬死温公谓舜诛鲧特据孟子言耳】
　　【丁晋咸宁三年酉吴天纪元年】春三月晋讨树机能破之降诸胡二十万口
　　考异【此亦误书讨五年书马隆讨树机能亦误】
　　考证【讨当作击】
　　讨当作攻○按凉州之陷始此【五年树机能陷凉州】书攻见晋之致力于胡而卒自败也考异考证谓当作击盖未知牵之死【见泰始七年】树机能杀之也【见七年分注】而谓不得称讨是徒泥例而不知断之以义不可从
　　【戊晋咸宁四年戌吴天纪二年】吴杀其中书令张尚
　　分注【吴主忌胜已者尚为人辩捷谈论毎出其表吴主积以致恨后问饮酒可以方谁尚曰陛下有百觚之量吴主曰尚知孔丘不王而以孤方之因发怒杀之】
　　书法【自甲申至是纲目凡十一书杀皆杀无罪也而孙皓居其十皓之淫虐如此不亾得乎】
　　吴下漏主字○按孙皓淫虐不下髙纬髙洋纲目于洋纬杀人皆斥书主【书法云纲目恶淫刑所杀必斥书主者五宋子业齐寳巻北齐髙洋髙纬陈叔寳皆淫虐之主也】而孙皓自韦昭外【癸巳杀侍中韦昭书吴主】止以国书何与勲意皓杀皆当书主未有罪同而法异者书法列数五君而不及孙皓徒以纲目所书为据非定论也○或曰尚非昭比故不书主勲谓尚虽自取皓忌胜己亦非君人之度况楚子玉有罪自缢【城濮之役子玉以专战取败详鲁僖公二十八年】春秋犹称国以杀淫虐如皓顾可与宋齐异例乎
　　晋以杜预为镇南大将军督荆州诸军事钜平侯羊祜卒
　　当先书钜平侯羊祜卒后书以杜预为镇南大将军督荆州诸军事○按分注祜疾笃举预自代而卒勲谓晋之待祜犹汉待诸葛亮也安有身未没而先使人代其位者况预为大将军实在祜卒之后【预传云祜病举预自代因以本官假莭行平东将军领征南军司及祜卒拜镇南大将军督荆州诸军事】今先书预官而后及祜卒非是当以鄙説为正非独先后得实且以见祜没预继两贤相济此晋之将相得人而国所由成也
　　晋司空何曽卒
　　分注【曽厚自奉养过于人主司刘毅数劾之晋主不问及卒博士泰秀议曰曽骄侈过度名被九域若生极其情死又无贬王公贵人复何畏哉谨按諡法名与实爽曰缪怙乱肆行曰丑宜諡缪丑公晋主防諡曰孝】
　　曽宜书死○按曽魏臣也【累迁至司徒改封朗陵侯】而为晋佐命【本传云魏帝之废曽预其谋文帝为晋王曽与髙柔郑冲俱为三公将入见曽独致拜二人揖而已武帝龙王位曾与裴秀王沈劝进践阼泰始初诏曰曽翼佐先皇勲庸显著云云王祥亦魏臣而得书卒非佐命也曽与王俭等故一施之】视王舜扬雄尤甚舜雄书死曽独书卒于例未允且与傅之书爵者无异【下书晋清泉侯傅卒】曽霄壤而书法一辙何以服舜雄之心哉【曽俭书死祥书爵此贤与常人不肖之别也正统常人官爵惟所有无统僭国则否贤与不肖登天坠渊未可茍而同纲目多据旧史不加笔削非是】
　　【已晋咸宁五年亥吴天纪三年】春正月树机能陷晋凉州晋遣将军马隆讨之
　　考证【陥当作入讨当作击谨按凡例曰非正统而相攻先发者不曰防陷后应者不曰征讨其它悉从本文后仿此】
　　按凡例谓先发者不曰防陷后应者不曰征讨就其举事之始而言也机能之叛晋自泰始七年辛夘至是凡九年矣【本注亦云久为边患】或杀刺史【七年牵】或陷州郡【是年】猾夏实甚晋虽不可为正统犹中国也将以明统安得不书讨乎愚于征伐一例但以有罪无罪为用法之轻重至征讨防陷之名虽不深泥可也














　　纲目续麟巻八
　　钦定四库全书
　　纲目续麟巻九
　　宜春张自勲撰
　　【庚子】晋世祖武皇帝太康元年
　　当分注晋太康元年【以下竝从分注不复大书】世祖武皇帝五字宜删○按晋篡魏犹魏篡汉也纲目以僭国治魏【统系例曰僭国谓乗乱篡位或据土者注云如汉之魏吴】以正统予晋【统系例云凡正统晋起太康元年尽元熈元年】终非定论宜凖始皇吕后例分注年号不应大书○或曰魏得国不以正当时蜀汉尚存又有孙吴为之敌故纲目以僭国治之若晋则取国于篡窃之后又能混一区夏予以正统似不为过勲谓不然使司马懿当曹丕废帝时能兴义兵以诛之犹可曰以正治不正也既委质为臣亲受明帝之托【魏景初二年明帝有疾召懿入见执其手曰吾以后事属君君与曹爽辅小子吾无恨矣乃召二王示懿别指齐王芳曰此是也君谛视之勿误又教芳前抱懿项懿顿首受命芳嗣位嘉平五年为懿子师所废】子弟执其政柄四世矣一旦弑其君而自帝【魏景元元年庚辰师弟昭弑其主髦于南阙下咸熈二年乙酉昭子炎称皇帝废其主奂为陈留王】视之曹魏殆又甚焉恶在其为正哉茍以能混一而正之是徒以强弱为进退岂春秋明道不计功之义乎当以鄙説为正【汉魏得国虽殊操懿为臣则一懿受魏托尤非汉比安得指魏为篡贼而以正统予晋也】
　　夏四月赐孙皓爵归命侯遣使行荆扬除吴苛政
　　分注【遣使分诣荆扬抚慰牧守以下除其苛政吴人大悦】
　　书法【汉髙之初入关也书除秦苛法世祖之初至河北也书除莽苛政于是曰除吴苛政其予晋以吊民之师也】
　　当合上文书曰吴主皓降赐爵归命侯【上书王濬入石头吴主皓降】孙皓暨遣使句皆可删○按晋纪赐皓爵在五月间无异事不宜特书书法谓予晋以吊民之师非是盖晋武非可与髙光比也而吴亦非秦莽类【暴不至秦罪下于莽】其除苛政特以安吴人之心使不复反耳非真有轸念斯民之意也惟削而不书庶几春秋诛意之法云
　　【壬寅】三年夏四月鲁公贾充卒
　　书法【充弑逆罪人也书鲁公何晋志也贾妃之悍晋武欲废之杨后犹曰公闾有大勲劳然则晋之徳充至矣书爵所以着司马氏之心也】
