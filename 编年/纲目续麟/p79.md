<!-- { "loadSidebar": true } -->
　　书法【留子辅政此髙欢遣澄入邺之故智也专亦甚矣故马谦得书诛】
　　当作畱其子知训子上漏其字○按留子辅政非特专且私也故当书其以着之马谦书诛字之譌也【见明年二月讨徐知训误作诛】书法援以为证尤误
　　【丙晋岐呉称唐天祐十三年梁贞明二子年蜀通正元年○是岁凡五国五鎭】二月吴将马谦等起兵诛徐知训不克而死
　　考异【按凡例治臣子之叛乱者书讨讨而杀之曰诛据汉居摄二年书翟义起兵讨莽陈太建十二年书尉迟迥举兵讨丞相坚而此年分注云马谦库兵讨徐知训则此当书讨误作诛】
　　诛当作讨○按下书不克而死上安得书诛此必传录之误不待辨而明者考异逺引翟义尉迟迥为证尚未详本文耳
　　契丹冦晋陷蔚州
　　考异【冦当作侵陷当作入】
　　契丹称帝改元
　　考异【契丹下当作按巴坚】
　　当从考异补按巴坚三字○或曰外国举号故不书勲谓正统可也五代之时中国无主不书名安见称帝改元者之为某耶且称帝罪其僭也何嫌于名而略之况后此书契丹按巴坚死契丹德光立【并见唐庄宗同光四年】未尝不名独于称帝改元削而不书亦无义谓甚矣故从考异
　　【戊晋岐吴称唐天祐十五年梁贞明四年寅○蜀光天元年○是岁凡六国四鎭】冬十一月越改国号汉
　　当作改国号曰汉【后书契丹改号仿此】本文漏曰字【据晋开运二年殷改国号曰闽汉髙祖天福十二年改国号曰汉皆有曰字】○或曰吴徐诰国号唐【见丁酉晋天福二年】闽王延政国号殷【癸卯】皆无曰字动按徐诰之号唐延政之号殷殷与唐即其号也此所云号乃越也今改越号而称汉故当有曰字必以闽唐为例则是改国非改号矣细按自见
　　【辛晋岐称唐天祐十八年梁龙徳元年吴睿巳皇杨溥顺义元年○是嵗凡六国四镇】十二月契丹冦幽州防州进冦义武晋王救之
　　考异【冦并当作侵或作攻】
　　书法【义武何王都也幽州书冦可矣都囚假父亦冦契丹何中国虽失道割据不得而加之也】
　　上冦字当作侵下冦字当作攻考异欠析别书法谓中国虽失道割据不得而加是未知凡例书入不书冦之义也【征伐例中国有主割据曰入冦或曰冦某郡中国无主则但云入边或云入某郡】
　　【甲后唐同光二年○是岁申岐降后唐凡四国四镇】唐主及后如河南尹张全义第【上年李存朂称帝是为后唐】
　　考异【如当作幸按廵行例第宅曰幸此误作如】
　　当作幸其河南尹【五代史亦作幸其】凡例云非正统幸下着其字
　　蜀以王承休为天雄节度使
　　分注【唐僖昭之世宦官虽盛未有建节者承休言于蜀主曰秦州多美妇人请为陛下采择以献蜀主许之故有是命】
　　以下漏宦者二字宦者为节度自承休始不可不书○或曰前书以宦者王承休为龙武指挥使故略之按单超为将军再书宦者义在志异无嫌于重
　　【乙后唐同光三年○蜀咸康元年○酉汉白龙元年○是歳凡四国四镇】三月唐黜李从珂为突骑指挥使
　　考证【当加嗣源养子于从珂之上○谨按五代史从珂本王姓母魏氏少寡有子阿三年十余明宗掠得魏氏养阿三为子冒姓李改今名是为潞王纲目于明宗书曰李克用养子于周世宗书曰周主养子此当加嗣源养子于从珂之上一例也】
　　当从考证补嗣源养子四字○按分注嗣源家太原表从珂为北京内牙指挥使以便其家唐主怒黜从珂为突骑指挥使然则非黜从珂也乃怒嗣源而及之也不书嗣源亦何以见其意哉又不独世系之宜明也
　　【丙后唐同光四年四月明宗李嗣源天成元年吴戍越寳正元年○是岁蜀亡闽建国凡四国三镇】唐魏王继岌杀郭崇韬
　　分注【魏王继岌将成都部署已定马彦珪至以皇后教示继岌继岌曰彼无衅端安可为此且主上无敕独以皇后教杀招讨使可乎李从袭等泣相与巧陈利害继岌从之召崇韬计事从者李环挝碎其首并杀其子延诲延信推官李崧谓继岌曰今行军三千里外初无敕防擅杀大将大王奈何行此危事耶继岌曰公言是也悔之无及崧乃召书吏数人登楼去梯矫为敕书用蜡印宣之军中乃定】
　　书法【崇韬不书爵何罪崇韬也曷为罪之崇韬之罪莫大于请立刘后唐主之不克终刘后之贪吝实为之故前书立刘夫人为后以着崇韬之罪至其死也则削其爵】
　　发明【崇韬以将相大臣尽削其官者则以其没于货寳轻犯近习自贻祸败不足以胜大臣之任耳书法如此盖亦交贬之也】
　　当书杀招讨使郭崇韬【崇韬功大于安重诲而罪下之重诲杀书官而崇韬削之可乎且书官非予韬所以甚杀之者也】○按崇韬虽有罪非继岌所当杀也又况杀不以其罪乎纲目杀不以罪者未尝不书官何独至崇韬而略之书法发明不辨其非乃捃摭他罪以为宜不书官非也至谓轻犯近习不足以胜大臣之任【近习非借大臣弹压何所畏忌尹氏将谓范延光赵延寿之流遂贤于安重诲乎】尤谬使崇韬能为大臣虽犯近习何害不则纵媮合茍容宁遂胜任而无歉乎如明所云是使大臣朋比近习然后可岂所以垂训哉○勲按庄宗失国由杀崇韬始【初崇韬死河中诸将号哭曰西平王何罪阖门屠脍我軰归则同诛决不复东矣遂反】崇韬死而后皇甫【晖】李【绍还】郭【从谦】之徒相继扇乱庄宗不得已而遣嗣源【唐主忌嗣源欲留宿卫诸将皆曰他人无可者乃遣之】国由此丧岂非崇韬之杀有以导之哉书法但归狱于刘后之贪吝不知贪吝以失军心其罪小杀功臣以基祸本其罪大【非直以失军心为小但不杀崇韬军心虽异无辞以逞此中微有轻重须得其意欧阳公云使崇韬不死明宗岂无反顾之忧亦其证也】又况蜀邺之反固以未知崇韬之罪猜忌生心尤非专为军需不给所致【李绍琛曰郭侍中佐命功第一一旦无罪诛族琛等安保首领以此不敢归朝耳】书法不以杀崇韬为庄宗父子之失乃以立刘后为崇韬之罪亦可谓舍大议小追既徃之咎而昧方来之祸也不亦谬乎【或谓崇韬以凟货忤继岌岌密请皇后诉于唐主令杀之与此甚相反据通鉴是时成都虽下蜀中盗贼羣起崇韬恐为后患命任圜张筠分道招讨淹留未还唐王遣宦者何延嗣促之崇韬倨待延嗣因言崇韬专权王寄虎口刘后始自为敎属继岌杀之是崇韬死于延嗣之谮非独刘后杀之也纲目分注未详故滋二家之误】
　　唐讨邺兵刼李嗣源入邺都
　　明【欧阳公修作五代史于庄宗本纪书李嗣源反自以为得春秋之法今纲目于嗣源之事待之甚恕是时倡乱者张破败既不书其主名止书讨邺兵刼嗣源入邺言兵则罪均于众而嗣源之责为轻言刼则非嗣源本意而出于众兵之所刼持又不以军乱为文而继书嗣源奔相州于下则见其弃众独奔之意皆所以推原本心以恕待之耳嗣源亦何以得此于纲目哉夫以庄宗失道宠信伶官杀戮无辜军民怨叛嗣源胡人朴直自矢非有簒国之心争帝之意偶为乱兵所刼既趣魏县众不满百又欲束身归阙复为李绍荣隔絶廹于逃死进退维谷既而众军归之如蛾赴火然后入洛入汴之行始不可遏以理言之固可责以不能死节之义若概以反逆诛之彼亦有词于我矣纲目诛乱臣讨贼子凛乎不恕而乃书法若此是岂私于嗣源者哉春秋诛心之法推见至隐亦以嗣源本心甚明初无他意耳赵穿弑君而归狱赵盾者诛其心也嗣源得国而纲目恕之者原其情也一轻一重之闲而纲目之情见矣春秋之法明矣尚何疑于欧阳氏之説哉】
　　唐李嗣源引兵向大梁
　　发明【按纲目于李嗣源多恕辞亮其无利之之心也欧阳氏五代史书其反何明君臣之大义也方张破败刼嗣源入城得间出宿魏县奔相州时而书其反是诬之也若夫聴石敬瑭之计急趣汴州命安重诲移檄防兵欲何为哉及嗣源在汴唐主至万胜镇君臣相望仅数十里间耳茍无反心胡不遣腹心之使陈忠赤之词明其为元行钦所隔絶安知唐主不亮其心也哉况大梁天子之城乃公然占而据之车驾将至不行逊避及其返也又以兵踵之而西其意果何在哉谓其无利之之心愚不敢以为然也五代史以反书之夫岂过哉然通以一反辞该之则似乎无所分辨故五代史于前书亲军刼其入城至是入大梁始以反书焉或曰嗣源非有簒国之心争帝之意偶为乱兵所刼奸臣所遏廹于逃死进退维谷盖有不得已焉耳呜呼春秋无将将则必诛兹何等事而可以不得已而不已哉然则为嗣源计奈何方其出宿魏县之时聴安重诲之言束身单骑由闲道星行赴阙面陈其被刼之状伏地俟罪元行钦虽欲间之胡可得耶又不然得李绍真五千之兵即整肃部伍申明号令移檄逺近以明本心返斾直抵邺城期防赵在礼以献阙下虽所奏之辞沮而不逹而所行之事足以自明百元行钦不能间之矣计不出此乃陷于簒弑之罪惜哉】
　　明自相矛盾或曰何以决之嗣源视龙比则可诛视曹刘则可恕大扺始近于义而卒不免利之也尹氏既谓其无反心而复为嗣源计岂知束身面陈防在礼以献阙下固其所不为者哉【按嗣源杀行钦为杀其子继璟也初非以不逹奏辞为罪至在礼始既与之合兵既复以为节度使意可知矣】○按五代史于嗣源始终书反初无先后之别发明独谓先书刼后书反未审何据以勲观之嗣源虽不反亦不可得矣盖庄宗既忌嗣源【见讨邺分注】惟恐其反加以魏兵之变又有行钦之闲嗣源虽百计自明何以解庄宗之惑哉【谗言易搆而难释昔人所由致叹于曽母也】朱友谦非不自明卒为景进所诬终被族灭其已事不可见耶纲目不书反或亦谅其不得已而恕之必以无将之义律嗣源非所论于五季之臣也发明迂甚
　　【丁后唐天成二年○吴干贞元年○是岁后亥唐汉吴闽凡四国吴越荆南湖南凡三镇】唐主以其子从厚为河南尹判六军诸卫事
　　考异【据长兴元年书唐立子从厚为秦王则此主其二字羡】
　　书唐主以其子着私也庄宗有子自杀【同光四年魏王继岌至长安自杀】而嗣源之子或为节度【同光四年书唐主以其子从荣为天雄节度使】或尹河南判军事【是年从厚】其厚已薄君明矣考异于从荣书主其不言独于从厚称羡何与○为秦王者从荣非厚也【是时从厚为宋王】考异以荣为厚亦误
　　二月唐以石敬瑭为六军诸卫副使
　　考证【唐以石敬瑭当作唐主以壻石敬瑭○谨按五代史石敬瑭本西夷枭捩鸡之子隷明宗帐下号左射军尝脱明宗于危尚永宁公主拜官之初当书壻于其姓名之上凡例所谓亲戚贵重者书其属是也】
　　当作唐主以其壻某○按亲戚书属为其与政也【见凡例注】敬瑭簒唐尤非与政者比故当特书○或曰纲目凡尚主者拜官不书属【据宣宗大中二年起居郎郑颢尚万寿公主九年以郑颢为袐书监不书壻】此亦可略勲按郑颢不书壻为已书尚主也敬瑭尚永寜不书则此当从考证
　　十二月孟知祥修成都城
　　书法【不书唐外知祥也前书増营兵继书杀李严于是复书修成都城而逆节益着矣以是为一敌国也故不书唐】
