<!-- { "loadSidebar": true } -->
　　分注【上幸九成宫避署监察御史马周上疏曰大安宫在城西制度卑小而车驾独为避暑之行是太上皇留暑中而陛下居凉处也温凊之礼臣窃有所未安且太上皇春秋髙陛下宜朝夕视膳今九成宫去京师三百余里太上皇或时思念陛下陛下何以赴之然今行计已成不可复止愿速示还期以解众惑仍增修大安以称中外之望○胡氏曰自古继世之君得养其母者多矣鲜有及父之生而事之者也得养其母未足以尽人子之心事父致孝然后为慊周宜以此深启帝心使力慕大舜事亲之道则太宗必闻言感动而九成之车不柅自止矣】
　　太宗之于上皇非可以舜与瞽防比舜诚心孝慕故能化顽嚚为底豫太宗方不知有父【观自称上皇徙居大安可见】周虽力陈大舜事亲之道未必能感动帝心而谓九成之车不柅自止非知太宗者也【马周谓行计已成不可复止何不于未行而先谏之恐亦知其不可止姑存此正论耳】
　　九月如庆善宫
　　如上漏帝字【纲目据本纪书故三月如九成不书帝十一年幸洛阳不书帝皆非宜仿此补之】下漏还宫二字○按巡行例还曰帝还宫注云间无异事则不书帝据本纪九月己酉幸庆善宫十月乙卯至自庆善宫则此下当书曰冬十月还宫今上书如庆善下书以陈叔达为礼部尚书非无异事者而不书还宫于例不合
　　【癸巳】七年十二月帝奉太上皇置酒未央宫
　　分注【上从上皇宴故汉未央宫上皇命颉利可汗起舞冯智戴咏诗既而笑曰南北一家古未有也帝捧觞上夀曰此皆陛下教诲非臣智力所及昔汉髙祖亦从上皇宴此宫妄自矜大臣不取也上皇大悦】
　　置酒有地而必于未央宫奉亲承欢而不忘汉髙祖是明以太公处其父而以髙祖自待矣又曰髙祖矜大臣不取也勲谓不取之中其矜大较甚耳【汉髙虽矜大其朴诚可嘉父子之间初无嫌吝太宗虽不取目中已无父矣使果归功上皇虽不言汉髙可也以此自嫌姑为不取之説其矫情正可诛耳】太公轩仲而轻季【汉髙祖九年置酒未央前殿髙祖奉玉巵为太上皇夀曰始大人常以臣亡赖不能治产业不如仲力今某之业所就孰与仲多大笑而乐】髙祖舍世民而立建成事固相类此太宗置酒未央之意也不然九年之内躬养阙然何一旦而及此哉
　　【甲午】八年聘郑氏为充华既而罢之
　　分注【帝聘郑仁基女为充华册使将发魏征闻其许嫁士人陆爽遽上表谏帝大惊自责命停册使】
　　聘当作册○按聘者平交之辞非人主所宜施于臣下也终纲目惟莽女书聘【汉平帝元始三年】説者以为着莽之伉郑氏仁基女方许嫁士人何伉之有乃与莽女并书耶据分注册使将发闻諌遽停则当书册郑氏以全其美【书法云特书美之】纲目书聘与莽女无异非所以别嫌也
　　西突厥咄陆可汗死
　　考异【提要咄作吐死作卒】
　　按突厥传作咄六当从纲目中国有主割据书死例也提要书卒误
　　【丙申】十年黜治书侍御史权万纪
　　分注【万纪上言宣饶银大发采之岁可得数百万缗上曰朕贵为天子所乏者非财也但恨无嘉言可以利民耳与其得数百万缗何如得一贤才卿未尝进一贤才而专言银利昔尧舜抵璧于山投珠于谷汉之桓灵乃聚钱为私藏卿欲桓灵我耶是日黜万纪使还家】
　　当作治书侍御史权万纪罢【书黜某未为失但与例不合故正之如此】○按罢免例无罪者曰免某官万纪不进贤才而专言银利不可谓无罪纲目以无罪例书之非是合从罪不着例书曰某罢而已【罢免例曰罪不著者曰某官某免】或曰何以不书有罪以其未见诸行也
　　【丁酉】十一年作飞山宫
　　按本纪山作仙惟魏征传作山未知孰是据道家有飞仙变化之术疑本纪得之集览质实并阙诂何也【或曰汉武帝时方士言蓬莱诸神在登州府飞仙游息之所故知当作仙见元封元年】
　　秋七月谷洛溢诏百官极言过失
　　考异【提要溢上有水字疑漏】
　　按本纪谷洛溢上有大雨水三字纲目不书雨水当从提要补水字
　　冬十月猎洛阳苑
　　猎上漏帝字观五年猎后苑书帝可见
　　【戊戌】十二年夏五月永兴公虞世南卒
　　分注【世南外和柔而内忠直上尝称世南有五絶一德行二忠直三博学四文辞五书翰世南尝献圣德论上赐诏曰卿论朕太髙朕何敢当然卿适覩其始未覩其终若朕能慎终如始则此论可传不然恐徒使后世笑卿也】
　　人莫难于自知而知人为小世南为圣德论以美太宗与謟谀之臣何异【本传云陛下之德尧舜所不逮诬甚】太宗不知自反乃谓慎终如始则此论可传岂知始亦非尧舜耶无论取与异致不可同日语即其推刃同气且为有虞之罪人何尧舜之可比哉君臣相谀而不知其非适足以贻后世之笑而已
　　【己亥】十三年诏内职有阙选良家有才行者充
　　充下漏之字宜补【春秋无羡文即语助不可増损纲目于奴告主羡之字此阙之字皆非也】
　　【庚子】十四年二月诣国子监【正月幸魏王第漏帝字故此不书帝】
　　考异【诣当作临或作视】
　　书法【纲目下有先圣之文则上书诣髙祖七年书诣国子监重释奠也此不书释奠则其书诣何讥也于是释奠先圣帝不亲而观礼焉纲目特书曰诣而无释奠之文所以志其简也】
　　诣当作如【如巡幸宫室之类以其无尊师之意也】考异不必从【书临书视恒辞也非变文示讥之义】○据书法所云正当书如以志其慢今复书诣与释奠者何异谓足以正其失乎【文从义立因先圣而书诣可也因诣而正祀圣之阙谓足以志其简是以空文而证实事非也】书法本以诣字从先圣而立故曰不以人主之位加先圣【见七年诣国子监书法】今下无先圣之文何取于诣而特书之语意亦自矛盾
　　【辛丑】十五年薛延陀攻突厥遣李世勣等将兵讨破之
　　考异【讨当作击】
　　考证【世勣当去世字】
　　书法【外国相攻恒也击之过矣书讨何思摩唐所立也延陀既奉诏矣于是又违诏而攻之则罪也故书讨】
　　当从纲目书讨考异説泥世勣讳名在髙宗即位之后若此条先去世字则二十三年改官名犯先帝讳者【分注云先是太宗二名令天下不连言者勿避故虞世南李世勣皆不改易至是始令避之】不应特书考证亦误
　　【癸卯】十七年夏四月太子承干谋反废为庶人立晋王治为皇太子贬魏王泰为东莱郡王
　　分注【承干既获罪魏王泰日入侍奉上面许立为太子长孙无忌固请立晋王治时年十六上谓侍臣曰我若立泰则是太子之位可经营而得自今太子失道藩王窥伺者皆两弃之传诸子孙永为后法且泰立则承干与治皆不全治立则承干与泰皆无恙矣乃降泰爵东莱郡王幽之北苑○司马公曰唐太宗不以天下大器私其所爱以杜祸乱之源可谓能逺谋矣】
　　按太宗不私所爱诚可谓逺谋然建成元吉之间不思所以善全之术卒使兄弟相残遗讥后世语曰其本乱而末治者否矣承干之变曷足怪乎况髙宗立而武氏进唐之祸乱且自治始温公以为能杜其源非也【唐史亦谓太宗昧于知子卒用昬童】
　　房龄等上髙祖今上实録
　　分注【上欲观国史龄乃与给事中许敬宗等删为髙祖今上实録书成上之上见书六月四日事语多防隠谓龄曰昔周公诛管蔡以安周季友酖叔牙以存鲁朕之所为亦类是耳史官何讳焉即命直书其事】
　　六月四日事不可与周公季友同日语周公诛管蔡季友酖叔牙为嫡非为己也使管蔡诛叔牙酖而已晏然代其位恶在为周公季友哉太宗但知借酖诛以掩杀兄之名而忘已之非周公季友也欲葢而弥彰其此之谓与
　　徙故太子承干于黔州顺阳王泰于均州
　　考异【故上书贬魏王泰为东莱郡王后书徙顺阳王泰为濮王不书徙东莱郡王泰为顺阳王疑漏】
　　当作封庶人承干为常山王徙东莱郡王泰为顺阳王○按承干书谋反宜废者也不当称故太子【罢免例云官已见者不复见惟无罪而贤者特书之虽已废免亦曰故某官爵某】称故太子是不与其废也非是泰本以是年徙封顺阳王【本纪系是年闰六月】纲目当书徙为某王以为二十一年濮王之本【二十一年书徙顺阳王泰为濮王】黔均二州无关大义虽不书可也
　　【甲辰】十八年故太子承干卒
　　当作常山王承干卒如东海王彊例【见汉明帝永平元年】○按彊不当废而废【彊以母郭后废意不自安辞位】纲目犹书爵以卒况承干乎再书故太子是病帝也谬甚
　　【乙巳】十九年帝攻安市城不下诏班师
　　分注【江夏王道宗督众筑土山以逼其城城中亦増城以拒之士卒交战日六七合冲车礟石坏其楼堞城中随立木栅以塞其缺昼夜不息凡六旬用功五十万山頺压城城崩防守城傅伏爱私离所部髙丽自缺城出战遂夺土山堑而守之上怒斩伏爱以狥命诸将攻之三日不能克上以辽左早寒草枯水冻士马难乆留且粮食将尽敕班师先防辽葢二州户口渡辽乃耀兵于安市城下而旋】书法【书诏班师何予知复也与上书大败下书帝还上书杨元感起兵下书帝引兵还者又异矣隋炀帝大业八年九年】
　　书班师羙也以攻安市不下而诏之则讥矣【使其可下未必遽还用功五十万六旬三日日六七合不能克粮食将尽士马难乆以此而还特不获已耳曷足予哉】太宗虽非隋炀比然髙丽之举与炀帝何异书法槩指为予辞何以为喜功好胜者之戒哉况未几复事髙丽【二十一年以牛进达李世勣为行军大总管伐髙丽二十二年遣薛万彻伐髙丽】造舟之役疲及劒外而蛮獠皆反【雅眉卭州獠反】所称知复者安在乎上书防葢牟等城【卑沙城辽东城】降白岩破髙丽兵非序绩也所以着其黩也
　　【丙午】二十年秋八月帝如灵州遣李世勣击薛延陀降之勅勒诸部遣使请吏
　　考异【州下漏还宫二字】
　　按本纪至自灵州在贬萧瑀之后【下书冬十月贬萧瑀为商州刺史】则还宫二字当系于冬十月之下考异谓州下漏此非也盖勅勒请朝帝犹在浮阳【见分注】安得遽书还耶
　　十二月帝生日罢宴乐
　　分注【上谓长孙无忌等曰今日吾生日世俗皆为乐在朕翻成伤感今君临天下富有四海而承欢膝下永不可得此子路所以有负米之恨也诗云哀哀父母生我劬劳奈何以劬劳之日更为欢乐乎因泣数行下左右皆悲】
　　书法【书宴多矣未有书罢宴者书罢宴乐何美之也以此贻谋犹有责诸道贡献者矣书生日始此终纲目书生日四书罢宴一而已】
　　太宗即位至是二十年无嵗不有生日独于是年书罢宴乐则前此之不罢可知矣夫亲死已乆【贞观九年太上皇崩】前此不罢而今独罢意岂専在亲哉【此疾痛呼父母之意非真为亲也发明得之】尹氏谓伐辽不得志而无聊赖者是也书法以为美贻谋岂知太宗者哉
　　【丁未】二十一年立皇子明为曹王
　　考异【皇字羡按凡例注封立出于天子不应自谓其子为皇子】
　　分注【曹王明母杨氏巢刺王之妃也有宠于上文德皇后之崩也欲立为后魏征谏曰陛下方比德唐虞奈何以辰嬴自累乃止寻以明继元吉后】
