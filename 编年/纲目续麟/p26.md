<!-- { "loadSidebar": true } -->
　　纲目不书遣使之天竺求佛书非阙漏也乃传疑耳勲参攷众书明帝实无此举分注所载不见本纪特据西域及楚王英传断致成文非别有行事可证也楚王传云英少好游侠晚更喜佛老学为浮屠斋戒祭祀八年诏令天下死罪皆入缣赎英遣郎中令奉黄缣白纨三十匹赎罪帝诏报还赎以助伊蒲塞桑门之盛馔【助馔亦就楚英言耳非如后世饭僧者比】由此观之即谓浮屠始于楚英可也至西域传叙天竺始末至桓帝延熹以后乃云世传明帝梦见金人长大顶有光明以问羣臣或曰西方有神名曰佛其形长丈六而黄金色于是遣使天竺问佛道法勲按既称世传又云或曰其言恍惚无据范不入本纪盖亦疑其言之不足信也后世安得遽指为明帝之罪乎【或云秦时沙门室刺房至始皇以为异囚之夜有金人破户以出是佛敎不自明帝始也唐韩愈佛骨表亦但言明帝时始入中国未尝直指明帝丘琼山以明帝为万世罪人谬甚】且明帝少能辨妖巫之贼【详世祖建武十九年】长好崇师儒之礼【二年临辟雍行大射养老礼】其不惑于异端可知【理欲不并立未有崇正敎而复信异端者益见诸説之谬】又况是月日食诏羣司极言无讳帝宣示百官深自引咎未尝有一言及浮屠者然则西域所传安知非夷人张大其事以簧鼓后世如庄列诸书谓孔老同时且执礼于老氏顾可信哉【按北齐韩贤传云西域以白马负佛经送洛因立白马寺当时或西域自投中国非必明帝往求之也】致堂管见入分注者十殆八九而此独屏不録意固有在乃若感兴二语虽指佛书初非为明帝发使明帝果有此举纲目宜大书特书以着其罪恶有啓衅贻祸之事而不见诸册者哉勲故备论若此俟后之君子正焉【是时帝崇尚儒学自皇太子诸侯王及大臣子弟功臣子孙莫不受经又为外戚樊郭隂马诸子立学南宫号四姓小侯置五经师自期门羽林之士悉通孝经章句匈奴亦遣子入学若是而谓帝好佛求书吾不信也况楚王英好浮屠卒以罪废帝未尝恕之使帝果与英同好慈悲不杀何难宥一英乃穷治连年邪温公通鉴略去世传或曰等字直称帝闻西域有神纲目依文录入亦未详考魏收魏书则谓武帝遣霍去病讨匈奴获休屠王金人以为大神列于甘泉宫不祭祀但烧香礼拜此佛道流通之渐张骞使大夏传其旁有身毒国一名天竺始闻有浮屠之敎哀帝元寿元年博士弟子秦景宪受大月支王使伊存口受浮屠经中国闻之未信了也独以衣经传法谓自明帝始所称或曰直指傅毅亦未可凴也】
　　是月晦日食既诏羣司极言复以示百官
　　此下漏北匈奴寇河西诸郡八字○按是年置度辽营十五年遣都尉【耿秉窦固】屯凉州皆所以备匈奴也【十六年遣祭彤窦固等伐北匈奴】当据汉书补冦河西等字以着其端明汉过不先而帝所以备之者非耀武喜功者比也纲目略之非是【是年补书庶免十六年书法兵端我始之误】
　　【辛未】十四年故楚王英自杀
　　发明【英已废矣而犹书爵盖前既书其有罪所断已明故也】
　　当作英至丹阳自杀○按罢免例云官已见者不复见惟无罪而贤者特书之虽已废免亦曰故某官爵某据英废书有罪【上年十一月书有罪废徙丹阳】不可谓贤此复书爵与无罪而贤者无别故当改正【惟书英至丹阳自杀既得其实又与上文相承此法之当也】发明傅防纲目非是
　　【壬申】十五年春二月帝东廵耕于下邳三月至鲁诣孔子宅
　　考异【下文漏还宫与太初三年同】
　　分注【诣孔子宅亲御讲堂命皇太子诸王説经】
　　宅下当补祠之二字○按本纪云诣孔子宅祠仲尼及七十二弟子亲御讲堂再拜进爵而后坐分注删去祠仲尼及进爵等语非是还宫在夏四月当冠于立子恭等上【原本书封皇子考异云皇字羡当书立子恭等为王今从之】考异知其漏而不考其实非也
　　封皇子六人为王
　　考异【皇字羡按尊立例注曰封立之命出自天子不宜自谓其子为皇子只从文帝初例但云子某则此当书曰立子恭等六人为王】
　　当作立子恭等为王六人字可省【既云等不必更计人数】纲目槩书六人不一著名非是
　　【癸酉】十六年北匈奴大入云中
　　考异【此误不书冦与元朔三年匈奴入代郡同】
　　分注【北匈奴大入云中云中太守亷范拒之吏以众少欲移书旁郡求救范不许防日暮范令军士各交缚两炬三头火营中星列敌谓汉兵救至大惊待旦将退范令军士蓐食晨往赴之斩首数百级敌自相辚借死者千余人由此不敢向云中】
　　书法【猾夏书冦此其书入何讥也曷为讥之兵端自我始也故亷范破敌不书】
　　当作北匈奴冦云中太守亷范拒却之【书太守拒却所以正彤等之罪也】○据分注敌自是不敢向云中亷范之功大矣固当特书以着其美若谓兵端我始则祭彤伐匈奴【是年春】宜有讥辞不讥彼而讥此岂法之平乎【讥则当书击不当书伐按本纪亦作冦惟亷范传作大入纲目据范传非是】况前此匈奴曽冦河西诸郡【八年】特纲目失于编録非汉过也书法傅防纲目不可从【如书法所云益信八年不书冦诚为阙漏】
　　【甲戌】十七年冬十一月遣窦固等撃车师降之复置西域都防戊巳校尉【明年秋八月帝崩】
　　考异【提要此句下有官字据后建初元年书罢都防及戊巳校尉官则此当从提要】
　　都防校尉即官也提要不必从建初元年官字羡
　　【丁丑】肃宗孝章皇帝建初二年烧当羌反秋八月遣将军马防校尉耿恭击之
　　校当作都○按元年大书罢戊巳校尉官分注云诏拜恭骑都尉此当书都尉耿恭【观永元三年大书以班超为骑都尉可见】纲目仍作校尉误
　　【庚辰】五年春二月朔日食举直言极谏
　　分注【诏所举以岩穴为先勿取浮华】
　　举上漏诏字○或曰诏者未定之辞不书诏谓已然也所以纪实也故下直书以直言士补外官【是年五月】勲谓惟书以直言士补外官愈不可不书诏若曰方诏举之而遽令补外抑何心哉所以深讥之也
　　【壬午】七年九月帝如偃师遂至河内
　　此条漏还宫二字当云遂至河内及邺是月还宫
　　【乙酉】元和二年冬南单于与北单于战破之
　　考异【南上漏匈奴二字一本北单于作北匈奴】
　　北单于当作北匈奴南上非漏匈奴字考异不必从
　　【丁亥】章和元年春三月防羌校尉傅育击羌败死
　　败死当作战没○按汉纪作战没当从汉书纲目误
　　【戊子】二年帝崩
　　书法【贺善赞曰章帝之篇纲目书诏十六为爱民恤刑而发者十可谓仁厚之主矣而又垂意礼乐尊师重学其失者独废太子杀梁竦二事耳所谓白璧之防瑕也】
　　肃宗之篇善政屡书固汉贤主然其失非特废太子杀梁竦二事如下耿恭狱以直言士补外官庇曹褒定汉礼不令有司平奏又无故改元从谀自诬皆帝之失也在他主或未为大过然春秋责备贤者贺善又以废子杀竦为白璧防瑕则后之观者必皆以为尽善非所以垂训也况太子国本闗系匪轻贺氏指为防瑕尤误【它如听皇后谮杀四贵人窦宪夺公主田园不能罪郑宏以言窦宪収印绶死皆非也】
　　冬十月侍中窦宪杀都乡侯畅太后以宪为车骑将军使北击匈奴以赎罪
　　考证【当加舅于侍中之上○谨按凡例曰凡亲戚贵重者书其属以着与政之祸后仿此】
　　凡例书属病人主也窦宪之横乃太后所为【是时太后临朝】非和帝之过故不书舅下书太后以则罪在太后明矣考证説泥
　　【己丑】孝和皇帝永元元年九月以窦宪为大将军
　　考异【按封拜例曰凡以亲戚贵重者书其属则此当如王鳯等书舅窦宪据建寜二年书以董贵人兄子重为五官中郎将永兴二年书封乳母马惠子初为列侯重以贵人兄子初以乳母之子尚书其属则此条不书舅传録阙漏耳】
　　书属义见上考异泥例与考证同不可从○按窦宪伏诛出帝密谋【详永元四年时帝年十四】不复与闻太后是帝未尝舅宪也纲目于宪为将军一书自后斥称姓名不曰大将军宪者【据霍光何进皆书大将军光大将军进】不与其为将军也至伏诛复书大将军窦宪明太后用人之失而宪为将军非帝意也故不书舅与鳯等异者不以窦氏累和帝耳诸家见不逮此何与
　　【癸巳】五年北单于畔遣兵追斩灭之
　　考异【北上漏匈奴二字】
　　分注【窦宪既立于除鞬为北单于欲辅归北庭防宪诛而止于除鞬自畔还北诏讨斩之破灭其众】
　　鲜卑徙据北匈奴地
　　分注【鲜卑既据匈奴故地匈奴余种十余万落皆自号鲜卑鲜卑由此渐盛】
　　当与上合为一条书曰北单于畔归匈奴遣兵追斩灭之鲜卑徙据其地○按单于灭而鲜卑据其地间无异事义当合书【按鲜卑传云永元中大将军窦宪击破匈奴北单于逃去鲜卑因此转徙据其地固当合书鲜卑屡冦自此始】见匈奴虽灭鲜卑渐盛中国之忧未已也此履霜坚氷因事垂戒之义纲目分书非是○据分注明言自畔还北是单于之畔由归北庭也故下书追若但言畔直书斩灭可矣何追之有故当补归匈奴三字考异谓北上漏匈奴非也
　　【甲午】六年北匈奴降者脇立屯屠何子逢侯叛走出塞遣将军邓鸿等击之不及鸿及杜崇等皆坐诛
　　分注【鸿坐逗留崇及朱徽坐失胡和致胡反皆徴下狱死】
　　书法【于是皆下狱死书诛正其罪也】
　　出塞二字羡○按上书走下书击之不及则逺窜可知况鸿等既以逗留坐诛出塞二字尤冝削去【书出塞于遣将之先虽不逗留势已无及故必去此二字方可正鸿等之罪此亦大书与分注矛盾处】盖既云出塞则逗留之罪宜从末减何以书诛书法徒以为正其罪不知如纲目所书未可以罪罪之也
　　【丁酉】九年述唐冦陇西遣将军刘尚讨破之
　　考异【讨当作击与元鼎六年讨西羌同】
　　考证【讨当作击】
　　迷唐不可与西羌同日语西羌之祸中国啓之迷唐屡降而复反【迷唐迷吾之子迷吾于元和三年反张纡击斩之迷唐据大小榆谷以叛及邓训为校尉击破之迷唐西徙训卒复反至是冦陇西明年诣阙贡献庚子复反】故得书讨考异考证不必从
　　冬十月追尊梁贵人为恭懐皇太后葬西陵
　　书法【东汉书后葬矣不书地此其书地何志礼失也于是妾母称皇太后葬称西陵非礼矣】
　　儒者尝言天理人欲勲以为情与义而已矣以义制情则事顺而节安以情灭义则动乖而罪大和帝之追尊其母非私加之也为其无罪而枉殁也【详建初八年杀梁竦分注】子为天子不克防福而先以诬死为其子者非稍有以异之不已恝乎故尊为皇太后人情之所不容己者然而卑父失经乱伦凟礼则罪且不可逭将若之何以义断之与其使母受无益之虚名而令已有违礼之实罪曷若俾死者安应得之故号而令生者为无过之贤君乎又况无沗所生不在区区称谓间也书法徒讥其失礼而不明之以义非惟往者不服即后世人子不幸而当此亦何以自解邪
　　以吕盖为司徒司空奋罢以韩棱为司空
　　司空上漏圏子异事连书不以圈隔非是
　　【戊戌】十年南单于师子死单于长子之檀立
　　考异【南上漏匈奴二字】
　　当作南匈奴单于师子死【五年屯屠何死书南匈奴单于】考异谓南上漏匈奴非也
