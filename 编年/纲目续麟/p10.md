<!-- { "loadSidebar": true } -->
　　十一月章邯追败楚军于渑池周文走死
　　当书秦章邯追败楚军于渑池杀其将周文○按是时人思自反为秦者独邯耳【按本纪陈涉所遣周章军至戏兵数十万二世大惊邯请赦骊山徒授兵以击之二世乃大赦天下使邯将击破周章军遂杀章其后涉与顷梁魏咎等皆为邯所杀邯复渡河击赵】系之于秦罪其不知反也【下书章邯击魏章邯破楚章邯围赵并加秦字】至三年以军降楚则直称章邯而去秦字所以诱反正也纲目于邯始终不书秦则邯助秦长恶之罪隐矣非是○按凡例云盗贼曰死纲目于胜广书起兵书伐秦则非盗贼明矣【纲目书死据太史公月表彼但纪其实此当异其文以褒贬存也】故书杀其将以甚邯罪而不书走死【下书吴广齐儋魏市项梁等并当作殁】所以殊于盗贼也葢走者贱辞纲目始予以义而卒贱之不几以成败论人乎
　　秦益遣兵击楚腊月楚庄贾弑其君胜以降于秦吕臣讨贾杀之复以陈为楚
　　考异【杀当作诛】
　　分注【二世益遣长史司马欣董翳佐章邯击楚柱国房君杀之又进击张贺贺死腊月楚王至下城父其御庄贾杀之以降胜故涓人吕臣为苍头军起攻陈杀贾复以陈为楚胜于砀諡曰隐王】
　　当从考异作诛○按既正庄贾为弑君之贼例当书诛以正其罪况吕臣复以陈为楚而无自取之心尤始终为义者可不书诛以予之乎
　　秦下右丞相冯去疾左丞相李斯吏去疾自杀腰斩斯夷三族以赵髙为中丞相
　　考异【谨按封拜例曰凡宦者除拜当书者皆加宦者字据此宦者初拜相当书宦者或云始皇三十七年已书宦者赵髙但汉延熹二年两书宦者单超不嫌重复此不书宦者偶漏耳】分注【二世数诮让左丞相李斯居三公位如何令盗如此斯恐惧重爵禄乃阿二世行督责术秦民益骇惧思乱郎中令赵髙恃恩専多以私怨杀人恐大臣言之乃説二世深拱禁中二世乃不坐朝廷事皆决于髙李斯以为言髙乃见斯曰闗东羣盗多今上益繇治阿房宫臣欲諌为位贱此真君侯事何不諌斯曰上居深宫欲见无闲髙曰请俟上闲语君于是待二世方燕乐妇女居前使人告斯可奏事斯至上谒如此者三二世怒髙因曰沙丘之谋丞相与焉今陛下为帝而丞相贵不益其意亦望裂地而王矣且其长男由守三川楚盗皆其傍县子以故公行过三川文书相往来未得其审故未敢以闻二世乃使人按验三川守与盗通状斯闻之乃上书言髙罪又与右丞相冯去疾将军冯劫进谏请止阿房宫作者减四边戍转二世曰君不能禁盗又欲罢先帝所为是上无以报先帝次不能为朕尽忠力何以在位下吏按罪去疾劫自杀斯自负其辩无反心乃就狱二世属髙治之遂具斯五刑论腰斩咸阳市夷三族】
　　据分注当书秦杀左丞相李斯夷三族及右丞相冯去疾以宦者赵髙为中丞相下吏自杀腰斩等字可删○按杀斯者髙之志也去疾特因而及之耳观二世始让李斯居三公位何以令盗如此末又曰不能禁盗何以在位意皆在斯而不及去疾去疾不与斯并諌未必有杀身之祸斯虽不与去疾諌亦终必亡而已矣【斯之杀不在諌止阿房作者而在上书言髙罪故当以斯及冯亦诛意之法也】故去疾止自杀而斯必夷三族其轻重自见纲目连书之又先去疾而后李斯皆非春秋防显阐幽之意当以勲説为正○或曰斯阿二世行督责使民骇惧思乱不能无罪曷为书杀而不去其官曰甚髙也髙欲専权故去左右而独相之上书杀左右丞相下曰以赵髙为中丞相则知冯李之死皆赵髙所为也斯虽有罪而杀之不以其罪则是杀丞相而已矣不去其官非予斯也所以甚杀之者也○宦者拜相自髙始当从考异补宦者二字若谓三十七年已书宦者则李斯亦曾书丞相此何以复书丞相李斯邪【即李斯可证何必逺引单超】葢前书宦者赵髙正名也此书以宦者赵髙谨始也义各有当无嫌于重
　　章邯击破楚军于定陶项梁死
　　死当作卒○按前书项梁起兵于吴【上年大书楚人项梁起兵于吴】予义也【凡例兵以义起者曰起兵】今以死书与王舜扬雄无异岂所以待梁乎且始予以义而卒贼之【凡例簒贼之臣书死注云王舜扬雄之类】不特于义未安尤自相矛盾矣故当改正
　　章邯击赵围赵王于钜鹿楚以宋义为上将军救之分注【章邯以楚地兵不足忧乃北击赵破邯郸张耳以赵王走钜鹿王离围之赵数请救扵楚楚王闻宋义先防武信君必败召与计事大悦之因以为上将军项羽为次将范増为末将以救赵义号卿子冠军诸别将皆属焉】
　　章上宜补秦字救之下当书次于安阳以为下杀义之本
　　【甲午】三年【楚二赵二齐二燕三魏二韩二年】冬十一月楚次将项籍矫杀宋义而代之大破秦军掳其将王离
　　分注【宋义至安阳留四十六日不进项羽曰秦围赵急宜疾引兵渡河义不听遣其子襄相齐送之至无盐饮酒高会天寒大雨士卒冻饥羽曰国家安危在此一举今不恤士卒而徇其私非社稷之臣也即其帐中斩之出曰宋义与齐谋反王隂令籍诛之诸将莫敢枝梧共立羽为假上将军遣使报命于王王因以羽为上将军】
　　上书以宋义为上将军此但书杀宋义何钜鹿危在旦夕而义留安阳不进岂救灾恤患之道哉不书官所以罪义也春秋之法救而书次其次为贬义至安阳留四十六日是亦次也惟先书次于安阳则籍矫杀不为无因而宋义以怠取祸罪亦着矣
　　章邯以军降楚
　　书法【凡降讥也以军降甚讥之也以军降则非力屈而降也】
　　降当作归○按邯之降虽非力屈然为秦而败诸国之兵非也弃秦而归诸国正也今书以军降为甚讥则是邯宜为秦而楚为纳叛前此恶秦而义诸国者又安在邪惟书归楚而邯不系秦【如此方后先一例不至矛盾】若曰邯自是非秦将矣予其归以劝来者庶使助虐者知所反耳书法傅会纲目非是
　　八月沛公入武关赵髙弑帝于望夷宫立子婴为王九月子婴讨杀髙夷三族
　　考异【讨杀髙当作讨髙诛之按罢免例讨某诛之注赵髙之类】
　　考证【杀当作诛○谨按凡例曰凡诛叛逆或大罪曰讨某诛之注云秦赵髙汉韩王信诸吕子七国之类夫赵髙亡秦其罪浮于韩王信诸吕子七国之叛汉也如韩王信诸吕子七国皆已曰诛于赵髙误书曰杀今当正之】
　　分注【八月沛公攻屠武闗髙前数言关东盗无能为至是二世使责让髙髙惧乃与其壻咸阳令阎乐谋诈为有大贼召吏发卒使乐将之至望夷宫入射上幄坐帏二世怒召左右皆惶扰不鬬乐麾其兵进二世自杀赵髙曰秦故王国始皇君天下故称帝今六国复立宜为王如故便乃立子婴为秦王以黔首二世苑中九月髙令子婴朝见受玺子婴称疾不行髙自往请子婴遂刺杀髙三族其家以徇】
　　当直书子婴诛髙夷三族讨字可删○按子婴虽能杀髙特隂绐以刺之非能正名其罪而加讨也法当书诛以正髙罪而削不称讨又以明其不成讨也【此亦推春秋之义以明书法宜若此在子婴幸能诛髙非必以正名责之读者宜得其意】考异考证但知凡例宜遵不知例亦有不可拘者在学者因事立义可耳○髙令子婴朝见受玺此欲以图婴也使婴不先发将复为二世矣要之天下已去髙犹欲弑主以自为计小人贪富贵而忘身家若此适以见其愚而已又奚责哉
　　【乙楚义帝心元西楚霸王项籍元汉王刘邦元韩三年未○雍王章邯塞王司马欣翟王董翳西魏王豹河南王申阳殷王司马卬代王赵歇常山王张耳九江王英布衡山王吴芮临江王共敖辽东王韩广燕王臧荼胶东王田市齐王田都济北王田安元年○是歳秦亡新旧大国三小国十七为二十国而韩塞翟辽东胶东齐济北七国皆亡○又韩王郑昌齐王田荣元年定十五国】春正月项籍尊楚怀王为义帝
　　二月项籍自立为西楚霸王
　　此与上文当合爲一条二月项籍四字宜删○按秦楚月表籍为楚王在是年正月至分王诸将则在二月本纪亦云项王欲自王【三字宜入分注今不録非是】先王诸将相则王诸将相者皆为自王地也故本纪书项王自立为西楚霸王虽系于分王诸将之后纲目必先书项王而后及分王者诛其意也然籍欲自王岂惟在诸将之先即尊怀王为义帝亦其后者耳但臣不可先君今当去二月项籍四字直书自立为西楚霸王于义帝之下则籍名为尊怀王实欲自王其意已灼然见于书法之间矣若曰非欲自王怀王亦未必遽为帝耳所谓防而显也纲目特置一位又间以二月则籍欲自王之意隐矣当从月表连书正月之下而移二月冠于立沛公之上【下书立沛公为汉王】明籍急于自王而缓于王诸将也
　　【丙西楚二年汉二年○是歳楚常山河南韩殷雍魏七申国皆亡凡二大国及代九江衡山临江燕齐六小国为八国又赵王歇后元代王陈余韩王信皆元年而齐王假王广代立定十二国】汉王率五诸侯兵伐楚入彭城项籍还破汉军以汉太公吕后归分注【王入彭城收其货宝美人日置酒髙会羽闻之自以精兵三万还击破汉军】发明【汉王诚有为君讨贼之心则宜痛心疾首缟素为资期于罪人斯得而后已今始入彭城籍尚逋诛遽乃饮酒髙会谓之何哉故书伐书入而不书讨则汉之名义索然已尽然后籍得以还破汉军而太公吕后皆为所掳岂不深可惜与】
　　谓汉不当饮酒髙会可也谓因饮酒髙会书伐不书讨非也按上已书告诸侯讨项籍故下止书伐蒙上文也发明以此为名义索然非纲目之意且还破汉军自是楚师之强岂因名义已尽而后出此哉殊觉画足
　　【丁西楚三年汉三年○是歳赵代九江三国亡酉二大国并衡山临江燕齐韩五小国凡七国】汉王遣郦食其説齐下之
　　分注【郦食其説汉王曰今燕赵已定惟齐未下诸田宗彊近楚多诈虽遣数万之师未可以歳月破也臣请得奉明诏説齐王使为东藩王曰善郦生乃説齐王曰王知天下之所归乎曰不知也请问之生曰归汉王曰何也生曰汉王先入咸阳収天下兵以责义帝之处立诸侯之后与天下同其利天下贤才乐为之用项王有倍约之名有杀义帝之负记人之罪忘人之功贤才怨之莫为之用故天下之事归于汉王可坐而策也今又已据敖仓塞成臯守白马距蜚狐天下后服者先亡矣齐王纳之遂与汉平而罢守备日与生纵酒为乐韩信欲东兵闻之而止蒯彻説曰将军受诏击齐而汉独发间使下之寜有诏止将军乎且郦生一士伏轼掉三寸舌下齐七十余城将军以数万众歳余乃下赵五十城耳为将数歳反不如一竖儒之功乎信遂渡河】
　　【戊西楚四年戌汉四年】冬十月汉韩信袭破齐齐王烹郦食其走髙宻
　　纲目此条无分注勲意当截上文韩信欲东以下一段为此条分注方得其详且史记于渡河下尚有二十余字正齐王烹郦生走髙宻之实纲目何以不录今当与上文共为一条分载于此
　　补注【韩信将击齐闻郦生説齐下之而止蒯彻説曰将军受诏击齐而汉独发间使下之寜有诏止将军乎且郦生一士伏轼掉三寸舌下齐七十余城将军以数万众歳余乃下赵五十城耳为将数歳反不如一竖儒之功乎信遂渡河袭齐歴下军至临菑齐王田广以郦生为卖已烹之而走髙宻】
　　纲目续麟巻二
<史部,编年类,纲目续麟>
　　钦定四库全书
　　纲目续麟巻三
　　宜春张自勲撰
