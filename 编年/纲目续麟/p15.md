<!-- { "loadSidebar": true } -->
　　分注【班固曰周秦之敝网宻文峻而奸轨不胜汉兴埽除烦苛与民休息至于孝文加之以恭俭孝景遵业五六十年之间移风易俗黎民醇厚周云成康汉言文景美矣】
　　谓秦网宻文峻可也谓周与秦同敝则非也昔人谓周失之弱秦失之强【见严安策】大致辽逺若此而班固同类并讥非是乃若孝景方不敢望文帝况成康乎胡氏论之详矣【详本条分注后】






　　纲目续麟巻三
　　钦定四库全书
　　纲目续麟巻四
　　宜春张自勲撰
　　【壬寅】世宗孝武皇帝建元二年夏四月有星如日夜出书法【记异也纲目纪星变有如日者焉是年有如月者焉昭帝元平元年有如杯碗者焉唐僖宗中和元年莫甚于如日者矣尤异】
　　星字羡○按汉书无星字杨慎云曷言如日光如日也愚谓光既如日何得谓之星纲目因夜出遂指为星非是且既言星则夜出明矣又书夜出不更赘乎书法以为纪星变特未详汉书耳
　　【甲辰】四年夏四月有风如血
　　考异【提要血下有赤字】
　　风下漏赤字○据汉书作有风赤如血提要赤在血下非是葢惟其赤方谓之血血所以形其赤也今先言血则赤已明又何赘乎【先言赤赤字仍属风先言血赤字便属衍文此所以异也】或谓虽不书赤亦可勲按风未有如血者不言赤安见其如血乎从汉书补赤字为是
　　【壬申】元光六年冬初算商车
　　此始税商贾车船令出算也分注不详其制非是今据汉书食货志补之
　　补注【公卿言商贾滋众异时算轺车贾人缗钱有差请算如故诸贾人贮积诸物及商以取利者虽无市籍各以其物自占率缗钱二千算一诸作有租及铸率缗钱四千算一非吏比者三老北边骑士轺车一算商贾人轺车二算船五丈以上一算匿不自占占不悉戍边一歳没入缗钱有能告者以其半畀之】
　　【癸丑】元朔元年冬皇子据生
　　考证【当去皇字○谨按凡例曰汉文帝初立景帝为太子但云子唘以后不应自谓其子为皇子只用文帝初例后仿此】
　　皇字不可省○按子生书皇下奉上之辞犹立子称皇太子也不得以文帝初例比文帝初例正为立子立出上命故云不可自谓其子为皇子考证引立子之例以例始生非是或曰春秋书子同生何【见鲁桓公六年】曰彼列国之君非一统之尊也正统子生不书皇则与无统书子生者无别此所以异也
　　【丙辰】四年夏匈奴入代郡定襄上郡
　　考异【入下漏冦字】
　　考证【入当作冦】
　　当从考证作防○按凡例云中国无主则直书曰入武帝举动虽非尽善未可谓无主况二年书入冦明年书冦朔方尤昭然可据者一篇之中自为矛盾非是
　　【丁巳】五年夏六月为博士置弟子五十人
　　当作置博士弟子五十人为字羡○按弟子虽属博士然博士所以有弟子者人主置之也法当以上置为文庶权不分而统归于一今书为博士置弟子而不曰置博士弟子便似弟子専出于博士于人主无与非所以大一统也
　　秋匈奴入代
　　考异【入当作冦】
　　当作入冦于代考异不必从
　　削淮南二县赐衡山王赐书不朝
　　削上漏诏字【分注有诏字】○按书诏命自上出也不书则所称削者谁邪据后书削爵皆有诏字此不书漏也
　　【己未】元狩元年冬十月祠五畤获一角兽以燎始以天瑞纪元
　　分注【行幸雍祠五畤获一角兽而足有五蹄有司言陛下肃祗郊祀上帝报享锡一角兽葢麟云于是以荐五畤畤加一牛以燎有司又言元宜以天瑞命一元曰建二元以长星曰光今元以郊得一角兽曰狩云】
　　此帝祠也祠上漏帝字○按纲目凡君事不书帝者必书亲【文帝二年亲耕借田十六年亲祠五帝武帝元光二年亲祠灶元鼎四年亲祠后土】非是则书帝【据元鼎五年祠五畤元封二年祠五畤皆书帝此不书帝漏也】未有但言所事而无主名者又况燎天纪元非人主孰当此哉故当补书
　　【辛酉】三年得神马于渥洼水中
　　分注【是歳得神马于渥洼水中上方立乐府造为诗赋弦次以合八音之调及得神马次以为歌汲黯曰凡王者作乐上以承宗庙下以化兆民今陛下得马诗以为歌协于宗庙先帝百姓岂能知其音邪上黙然不悦○顔师古曰次撰述也次以为太一之歌曰太一贡兮天马下霑赤汗兮沬流赭骋容与兮跇万里今安匹兮龙与友】
　　当作南阳献神马次以为歌○按李裴注云初南阳新野人暴利长武帝时遭刑屯田郡界数于渥洼水旁见羣野马中有竒者来饮此水利长先使土人持勒绊立水旁后马翫习久之乃代土人持勒绊收得其马献之欲神异此马故云从水中出是马本非得于水中【礼乐志谓马生水中尤误胡玉斋与龙马并称皆未详考李注耳】安得因其饰辞而书之况文帝却千里马纲目美之则此宜为讥辞讥则宜増次以为歌四字始足以见意若但书得马于某水中何以录为○系之南阳明马本非神特献马者以为神耳而次以为歌又以讥武帝之愚也观分注所载汲黯之谏则所重尤在次歌故当补书
　　【壬戌】四年方士文成将军少翁伏诛
　　据元鼎四年以方士栾大为五利将军以方士公孙卿为郎则此当先书以方士少翁为文成将军【翁为将军在元狩二年纲目不书疑漏】后书少翁伏诛如栾大例按方士为将军自翁始以栾大公孙卿犹特书况翁乎春秋谨始翁宜特书不当因事而见也
　　【癸亥】五年以汲黯为淮阳太守
　　分注【黯既辞行过大行李息曰黯弃逐居郡不得与朝廷议矣御史大夫汤智足以拒谏诈足以饰非务巧令之语辩数之辞非肯正为天下言専阿主意主意所不欲因而毁之主意所欲因而誉之好兴事舞文法内怀诈以御主心外挟贼吏以为威重公列九卿不蚤言可与】
　　按张汤之败【元鼎二年书张汤有罪自杀】在黯既抵淮郡之后所云抵息罪使黯以诸侯相秩居淮阳者罪息不逹黯言嘉黯有先见故增黯以相秩是官虽太守而秩则诸侯相也本于息不敢言下有黯居郡如故治淮阳政清等字按治淮阳政清此黯郡绩实录也分注删此五字竟接及汤败云云便似淮阳之迁仅与息抵罪者同贬而武帝一叚悔过之心与重黯加秩之意皆抹去矣将何以传信邪当仍史记补书居郡政清二语庶事迹明而功罪昭也十歳本传作七当从传
　　【甲子】六年夏四月庙立子闳为齐王旦为燕王胥为广陵王初作诰策
　　此条纲目无分注书初作诰策宜稍录策语【详见史记三王世家】以着其意不应槩削也今据汉书武五子传补之补注【帝使御史大夫汤同日立三子为王皆赐策各因子才力智能及国土风俗申戒之曰王世为汉藩辅保国乂民可不敬与】
　　书法【书庙立何志始也自是无书者略之也】
　　书庙立讥也何讥尔帝于髙祖约束纷更殆尽无复率由之意立子为王常事尔特系于庙明帝以虚文奉祖而意实背之也事有似美而实讥者攷诸生平则得矣书法以为志始则后当悉书何以皆略邪
　　秋九月大司马骠骑大将军冠军侯霍去病卒
　　考证【当分注諡景桓○谨按凡例曰宰相贤者某官某爵姓名卒而注其諡又曰凡贤臣特书依宰相例去病贤将史记云景武諡也桓广地諡也諡法布义行刚曰景辟土服逺曰桓考其行实诚非虚美故当注諡以表之】
　　书法【自丞相婴始丞相卒不书爵姓矣此其书大司马骠骑大将军冠军侯霍去病何尊有功也纲目于两汉诸臣卒具官爵姓者美称也不书姓者恒称也惟不书官者为罪之】
　　当书大司马冠军侯霍去病卒【去病以四年为大司马故书元封五年卫青卒仿此】骠骑大将军五字宜删余从考证○按春秋之义明道不计功故桓文功虽髙天子亦且致伯仲尼于其卒也止以本爵称之【齐晋侯爵也春秋止书某侯卒与陈卫诸国同】未尝别为伯者之辞固知功不足以胜道也去病虽汉贤将然恃彊黩武适足以増武帝好大喜功之病而纲目累书不絶反有过于仁义忠节之士者岂春秋明道不计功之义哉书官爵姓亦足以着其美奚必若是之繁邪○勲尝谓人臣美恶当以人主为进退主懦而臣强为之捍国服逺其美视主强者加等乃若武帝之雄刚为之臣者宜以仁义节俭之道渐而摩之庶有以救其失今考去病有气敢徃为帝所重是以火济火也恶得为贤且史称去病少贵不省士其从军重车余粱肉而士有饥者在塞外卒乏粮不能自振而去病尚穿域蹋鞠事多此类【此等语宜节入分注纲目槩削非是详见本传】然则去病卒书官爵姓亦大幸矣考证但知景桓非虚美而不知去病亦未尽为贤将也
　　【丁夘】元鼎三年冬徙函谷闗于新安
　　徙关重务也宜详其故纲目此条无分注今据汉纪及应劭注补之
　　补注【时楼船将军杨仆数有功耻为关外民上书乞徙东关以家财给其用度帝意亦好广阔于是徙闗于新安去农三百里以故闗为农县】
　　因一人而徙一关何重人而轻关也仆特窥帝好广濶故为此举虽云以家财给用度所损于国多矣故书以讥之
　　【戊辰】四年封周后姬嘉为子南君
　　考异【提要子上有周字按元帝初元五年书周子南君则此年刋本漏周字】
　　当从提要补周字○按系职于周示不臣也不书则疑于汉矣非所以尊先代也
　　夏六月汾隂得大鼎
　　当书得大鼎于汾隂○按汾隂地名也地从其主安有得大鼎而系之其地者今惟先书得后书地以志鼎所自出而已如纲目原文特汾隂得大鼎耳于帝何与此汉编也顾可以地为主哉
　　以儿寛为左内史
　　分注【是时吏治皆以惨刻相尚独左内史儿寛劝农业缓刑法理狱讼务在得人心择用仁厚士推情与下不求名声吏民大信爱之收租税时裁濶狭与民相假贷以故租多不入后有军发左内史以负租课殿当免民闻当免皆恐失之大家牛车小家担负襁属不絶课更以最上由是益竒寛】
　　内史下当补开六辅渠四字○按本传吏民爱之下云寛表奏开六辅渠定水令以广溉田始云收租税时裁濶狭与民相假贷然则裁濶狭与民假贷正为开渠以溉田耳此租多不入之由分注略去开渠溉田事遽云裁濶狭与民相假贷便似寛以私惠结民所谓大信爱者不过驩虞之陋耳曷足道哉今当据本传补入庶有以全其美也况凡例云凡兴作土功必书按秦始皇元年书凿泾水为渠汉元光六年书穿渭渠书法云凿渠必书重民力也则儿寛六辅例应大书并不见分注尤谬
　　遣使谕南越入朝
　　分注【初南越文王胡遣其子婴齐入宿卫在长安取樛氏女生子兴文王薨婴齐立乃藏其先武帝玺立樛氏为后兴为嗣汉数使使者风谕婴齐入朝婴齐固称病不见婴齐薨兴代立其母为太后太后尝与霸陵人安国少季通是歳上使少季往谕王及太后以入朝比内诸侯王年少太后中国人少季往复与私通国人不附太后太后因使者上书请比内诸侯三歳一朝除边关天子许之赐其丞相吕嘉银印使者留镇抚之】
　　书法【书谕入朝讥也非慕徳而来臣矣故吕嘉之反路博徳止书击】
