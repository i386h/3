<!-- { "loadSidebar": true } -->
　　据董璋筑塞剑门仍书唐【庚寅长兴元年】此条孟上漏唐字书法以为外知祥非是○按上表拒命书与孟知祥论者以为首从之别【见拒命条明】是首乱者董璋知祥犹其从也今于首者不外而外其从果可为定论乎且人臣逆节虽着未有未发而先外之者故虽至于连兵反【庚寅八月】纲目犹冠以唐必至陷阆州【董璋】围遂州【孟知祥】然后大书诏削官爵而屏不书唐所以絶之也宁有因其隐若敌国而遽自外之乎果尔则后何以书讨书诛【璋知祥并书讨璋子书诛】略无恕辞也益见书法之误【徐知诰广金陵城与知祥修成都城一也书法以为知诰将簒纲目何以不外之而仍书吴耶观后遣使谕两川知祥三説董璋奉表谢罪璋不从卒为知祥所并称藩于唐则知祥犹差愈于璋也】
　　【己唐天成四年○吴太和丑元年○是岁四国三镇】三月唐主杀其子从璨子上当补兄字○按从璨唐主兄子也【见五代史家人传】当书杀其兄子某【据辛丑闽王曦杀其兄子继业】统系方明明据纲目直以为己子非是【明云他时诸子相继屠灭兆于此矣故书唐主杀其子以恶之】
　　唐以从荣为河南尹从厚为北都畱守
　　考异【从上并漏子字】
　　考证【当作唐以子从荣为北都畱守从厚为河南尹】
　　分注【北都畱守从荣年少骄狠不亲政务唐主遣左右徃讽导之其人谓曰河南相公恭谨好善亲礼端士有老成之风相公齿长宜自防励勿令声问出河南下从荣不悦】
　　荣厚不书子已见于前也【天成元年书以其子从荣为天雄节度使二年书以其子从厚为河南尹】故从荣为北都畱守不书子【天成三年】考异不必从○按天成二年以从厚为河南尹三年以从荣为北都畱守此书荣尹河南厚守北都兄弟更职也考证所云特误防分注耳分注所称北都畱守及河南相公皆指旧职而言考证欲据此以改大书则前此所书者不几为羡文乎【按此条不见五代史但愍帝本纪云天成二年拜河南尹判六军诸卫事与纲目合至从荣本传但书长兴元年拜河南尹兼判六军诸卫事他如纲目所书以从荣为北都留守及此条皆不见五代史未审所据】
　　唐削钱镠官爵
　　书法【方镇削官爵必书故如李克用先书防邢州王行瑜先书犯阙之类不书故削无罪也于是重诲之专甚矣故以太师致仕不书书削官爵病唐也】
　　当去姓书吴越王【按殷削潘承祐官爵仍书平章可证见癸卯晋天福八年】○据书法镠既无罪则非克用行瑜比去爵书姓与王李何别故当补吴越王三字后书复钱镠官爵仿此【长兴四年】
　　【庚唐长兴元年○是寅岁凡四国三镇】秋八月唐告密人边彦温等伏诛
　　分注【捧圣军使李行德大将张俭引告密人边彦温告安重诲兵云欲自讨淮南又引占相者问命侍卫都指挥使安从进药彦稠曰此奸人欲离闲陛下勲旧耳臣等请以宗族保之唐主乃斩彦温召重诲慰抚之君臣相泣既而赵鳯奏收行德及俭皆族诛之】
　　书法【书美之也明宗于是能审听矣】
　　彦温书伏诛所以正告密者之罪也【与矫诏书伏诛例同】书法以为美明宗则明年杀重诲特书太子太师致仕书法方以为甚唐审听安在哉观赵鳯力言重诲不叛明宗以为朋党【见明年召重诲还分注】则知诛彦温者非真能相信无间也无亦惧其为变姑以此安重诲之心耳胡氏云明宗重诲各有所懐而以虚文饰貌相处其能久而无变乎可谓得情书法见不逮此非是
　　【辛唐长兴二年○是卯歳凡四国三镇】吴以宋齐丘为右仆射致仕分注【吴徐知诰欲以宋齐丘为相齐丘自以资望素浅欲以退让为高谒归洪州葬父因入九华山应天寺啓求隐居呉王下诏征之不至知诰遣其子景通入山敦谕齐丘始还除右仆射致仕】书法【勒致仕也终纲目书致仕二十一而书以某官致仕者四杨复防韦昭度周豹宋齐丘舍是无书以某官者矣】
　　按分注齐丘致仕乃自求隐退非勒也书法以为勒致仕何与
　　【壬唐长兴三年○是辰岁凡四国三镇】夏四月董璋袭西川五月孟知祥击败之璋为其下所杀知祥遂取东川
　　分注【董璋之起兵也范延光言于唐主曰若两川并于一贼取之益难宜及其交争早图之唐主以为然未几闻璋败死延光曰知祥虽据全蜀然士卒皆东方人知祥恐其思归为变亦欲倚朝廷之重以威其众陛下不屈意抚之彼则无从自新唐主曰知祥吾故人为人离间至此何屈意之有乃遣供奉官李存环赐知祥诏知祥拜泣受诏上表谢罪自是复称藩然益骄倨矣】
　　川下当补复称藩于唐五字【分注自是复称藩】○按下书唐诏孟知祥补两川节度以下官【是年八月明年复以知祥为蜀王】而此不书称藩则前方书讨知祥【庚寅】此书知祥取东川悖逆方甚知祥何以复为唐臣而为唐所以耶故当补书
　　【甲唐闵帝从厚应顺元年四月以后唐主从珂清泰元午年○蜀主孟知祥明德元年○是岁蜀建国凡五国三镇】唐以潞王从珂为河东节度使石敬瑭为成德节度使从珂举兵鳯翔唐遣兵讨之官军降溃唐潞王从珂至长安唐主以康义诚为招讨使将兵拒之杀马军指挥使朱洪实
　　当去唐潞王三字○按上书从珂举兵鳯翔反也继书唐遣兵讨之则已外从珂于唐若敌国矣此不宜复书唐潞王下书从珂执西京畱守从珂至陜并去唐潞王三字【按张从賔晋魏府部署也既书反遂去晋而斥姓名可证况潞王非明宗子而闵帝实无大过特为朱冯诸人所误岂可与嗣源同日语】
　　唐潞王从珂至陜诸将及康义诚皆降
　　诸将上当补唐字余见上
　　唐孟汉琼诣潞王从珂降从珂诛之
　　分注【初从珂罢河中归私第王淑妃数遣孟汉琼存抚之汉琼自谓于从珂有旧恩至渑池西见从珂大哭欲有所陈从珂曰诸事不言可知即命斩于路隅】
　　书法【降未有书诛者书诛何罪可诛也然则书降何书降所以着罪人之必诛也】
　　此亦当去潞王二字○按书降书诛予从珂之公也孟琼自谓于从珂有旧恩将冀其复用岂意其必诛而不赦哉公而不私故书诛以予之书法以书降为着罪人之必诛则有虽降而不杀者安见为罪人之必诛耶【按汉天福十二年杜重威出降汉主不杀益见书法之谬】不以书诛为予从珂之公而以书降为孟琼之必死可谓偏矣
　　唐潞王从珂入洛阳废其主从厚为鄂王而自立或曰前书去唐潞王此仍旧何正其爵以甚之也【明珂为唐王从厚乃其主也】使复去爵系则贼而已矣曷足罪哉
　　唐主从珂弑鄂王从厚于卫州磁州刺史宋令询死之据前后废君受弑者皆不书名则此从厚二字可省
　　【乙唐清泰二年○吴天祚元年○闽未永和元年○是岁凡五国三镇】蜀冦唐金州不克
　　考证【冦当作入】
　　书法【蜀与唐并帝各再世矣此其书冦何唐叛臣也各再歴世而君臣之分不可冺纲目之法严矣】
　　冦当作侵○按蜀虽叛唐【长兴四年唐以孟知祥为蜀王是年知祥称帝殂子昶立】潞王非可以冦蜀也叛唐之罪岂浮于弑君之恶又况蜀之叛在先世而潞王则亲行弑逆者也故当书侵【使潞王得国以正犹曰再世不冺有诸已而非诸人恶可哉】书法于杀敬瑭子书杀则殊从珂于明宗【明年唐杀石敬瑭子弟四人书法云董璋之子书诛此则曷为书杀从珂簒弑岂明宗比哉】此独以为歴再世不可冺亦自相矛盾矣
　　吴加徐知诰大元帅封齐王备殊礼
　　考异【按封拜例殊礼注曰如加号九锡之属王莽等是自为之以自为书据天祐六年书徐温自领升州刺史则此当书吴中书令徐知诰自加大元帅封齐王备殊礼】
　　当直书吴徐知诰自加大元帅封齐王备殊礼中书令三字可删【官已见】○按知诰自唐长兴【明宗年号】二年书以中书令镇金陵自后广金陵城【三年】营宫城于金陵【四年】皆斥称徐知诰即至于黜押牙【周宗为池州副使见闵帝应顺元年】幽临川王【吴主弟蒙于和州晋天福二年杀之】召其子【景通潞王清泰元年】还金陵亦以知诰主名岂复有吴主哉其加元帅封齐王非自而何纲目于知诰仅书称帝改号【天福二年】而于加官进爵不书自若真出于禅授者失其实矣故从考异书自【书自着其专且欺也】则称帝以前凡书知诰者【杀吴主弟建齐国于金陵皆斥姓名】皆其所自为也其义不较着乎愚故续而之
　　【丙唐清泰三年十一月以后晋高祖石敬瑭天福元年申○闽主昶通文元年○是岁唐亡晋兴凡五国三镇】春正月唐以吕琦为御史中丞
　　分注【石敬瑭有异志端明殿学士李崧谓同僚吕琦曰计将安出琦曰河东若有异谋必结契丹为援契丹屡求和亲但求策棱等未获故未成耳今诚归策棱等岁以礼币十余万缗遗之彼必驩然承命如此则河东虽欲陆梁无能为矣崧曰此吾志也他夕二人密言其防唐主大喜久之以告枢密直学士薛文遇文遇对曰以天子之尊屈身外国不亦辱乎又敌若循故事求尚公主何以拒之唐主意遂变一日召崧盛怒责之曰卿軰皆知古今欲佐人主致太平今乃为谋如是朕一女尚乳臭卿欲弃之沙漠耶且欲以飬士之财输之敌庭其意安在二人惧拜谢无数自是羣臣不敢复言和亲之防遂以为御史中丞盖疎之也○胡氏曰崧欲弭未然之祸者当劝其君内修政事明义而惇信使朝廷无失可指岂惟敬瑭天下皆服矣和亲下计非上防也】
　　和亲虽非上防然前此已有行之者【汉唐盛时皆与匈奴和亲】崧所云乃治标伐谋之术未为失也文遇不察徒以屈尊为辞岂知固有称臣契丹【敬瑭求救于契丹令桑维翰草表称臣且以父礼事之】以夺中国者乎当此疽溃瘿决之时别无竒防区区恃信义以服天下是以粱肉理疾也不亦迂乎文遇既失于前胡氏复袒于后使谋国者咸若此适足为乱贼之资耳亦奚益哉
　　五月唐以石敬瑭为天平节度使敬瑭拒命唐发兵讨之【敬瑭有兄敬威废帝时领常州刺史闻敬瑭举兵太原谓人曰吾不可偷生取辱见笑一时遂自杀此亦唐之忠义也纲目大书分注并不载非是】
　　分注【初石敬瑭欲尝唐主之意累表自陈羸疾乞解兵柄移他镇帝与执政议从其请移镇郓州房暠李崧吕皆力谏以为不可五月薛文遇独直唐主与之议文遇曰兹事断自圣心羣臣各为身谋安肯尽言以臣观之河东移亦反不移亦反在旦暮耳不若先事图之先是术者言国家今年应得贤佐出竒谋定天下唐主意文遇当之闻其言大喜曰卿言殊豁吾意成败吾决行之即为除目付学士院草制徙敬瑭镇天平宋审权镇河东制出两班闻呼敬瑭名相顾失色以张敬达为西北都部署趣敬瑭之郓州敬瑭疑惧刘知逺桑维翰皆劝敬瑭为自全计且曰契丹主素与明宗约为兄弟公诚能推心屈节事之朝呼夕至何患不成敬瑭意遂决】
　　文遇既知河东必反乃不从崧之言【与契丹和亲】断其右臂徒以移镇为先图此鼂错所以祸汉也【汉削七国致呉王濞等反事见景帝三年】然错谓反速祸小而汉以全力制其后故虽反而不能为变【景帝以周亚夫为太尉将兵讨之亚夫破吴楚军七国遂平】从珂得国非孝景比而敬瑭之谋过于七国文遇无亚夫之略而轻举召乱从珂亦不自量而决意从之遂一而不可复制岂真天欲亡唐故使庸臣为贤佐乎
