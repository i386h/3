<!-- { "loadSidebar": true } -->
　　谕当作诱○按越之入朝特以太后与少季私通国人不附使然然所称谕者果安在哉谕者上诏下之名如陆贾谕尉佗【见文帝元年】陈其利害正以名义使之屈服请朝所谓一纸书贤于百万师也今少季使越既非其正【当时岂乏使者不遣他人而遣少季固知意主于诱非谕也使南越可谕入朝先是风谕婴齐何以卒不见邪】而太后请朝又非出于公义则直谓之遣使诱南越入朝可耳安得据一时文饰之辞而称之曰谕哉书法槩以为讥不知一字褒贬必不可忽三代而下慕徳来臣者鲜矣能以口舌训服强夷不至动天下之兵顾不愈乎如书法所云则陆贾使南越亦不得为美书法又何以云嘉不辱邪易书曰诱非苛求武帝也亦聊以示戒尔
　　【己巳】五年南越相吕嘉杀使者及其王兴更立建徳为王发兵反
　　考异【当书遂弑其王兴】
　　分注【南越王王太后治装入朝吕嘉数諌弗听称病不见汉使者太后欲诛之乃置酒请使者酒行太后谓嘉曰南越内属国之利也而相君苦不便者何也以激怒使者使者狐疑相杖莫敢发嘉见耳目非是遂出隂与大臣谋作乱汉使壮士韩千秋与太后弟樛乐将二千人往入境嘉等遂反下令国中曰王年少太后中国人也又与使者乱无顾赵氏社稷为万世虑计意乃攻杀王王太后及汉使者立明王长男越妻子建徳为王】
　　书法【于是嘉攻杀王王太后然后及汉使此其先书杀使者何不以诸侯加王人也纲目之修名分而已矣】
　　使上漏汉字【据元帝初元二年书匈奴郅支单于杀汉使者有汉字】考异説不必从○按春秋书及谓以此及彼无罪而见杀耳嘉虽攻杀王王太后然后及汉使而纲目书杀必先使者而后及其王明兴之见杀凡皆为使者之故耳【前书遣使谕南越入朝此书杀使者及其王见汉以事外之举徒乱人国耳】所以恶汉也【按嘉反在杀使者之先今先书杀后书反其恶汉明矣】兴本年少未与国政嘉何忌焉特以后与季【少季】通擅国内属屡谏弗听至于见逼计不得不出此其杀王非其本心也而兴之见杀亦非其罪故书及以异之至太后之死则削而不书【茍非原情定罪当书遂弑其王兴及其太后樛氏纲目不书固知以减嘉罪也】论者观纲目不书太后之死则知本文书杀之意矣乃若吕嘉擅置其君称兵予雄其罪固无可逭所谓不待贬絶而自见者书法仅谓不以诸侯加王人泥空文而冺实义惜哉
　　【庚午】六年帝如缑氏观大人迹
　　是年本纪不载还宫纲目不书考异考证亦不言固知其无所考也○按本纪云将幸缑氏至左邑桐乡闻南越破以为闻喜县至汲新中乡得吕嘉首以为获嘉县其非朝夕可知史不书还阙文也
　　春始立乐府
　　纲目不书疑漏○按郊祀志云其春既灭南越嬖臣李延年以好音见上善之下公卿议曰民间祠有鼓舞乐今郊祀无乐岂称乎于是塞南越祷祠泰一后土始用乐舞益召歌儿作二十五弦【或曰泰帝使素女鼔五十瑟悲帝禁不能止破其瑟为二十五弦】及空侯瑟自此起是乐府自武帝始也纲目于成帝绥和二年【是时成帝崩哀帝即位】书罢乐府而此不书立非是【不书立何以书罢亦自矛盾】
　　帝自制封禅仪
　　分注【初司马相如病且死有遗书劝上封泰山会得寳鼎上乃令诸儒采尚书周官王制之文草封禅仪数年不成以问儿寛寛曰封泰山禅梁父昭姓考瑞帝王之盛节也然享荐之仪不着于经非羣臣之所能列惟天子建中和之极兼总条贯以顺成天庆垂万世之基上乃自制仪颇采儒术以文之尽罢诸儒不用】
　　按诸儒草封禅仪数年不成其间必有以为非者儿寛贤内史也乃劝帝封禅何邪观其言曰惟天子建中和之极兼总条贯金声而玉振之甚矣帝之愚也穷兵黩武反者数起内则府库空虚外则百姓愁怨何中和之有哉然则寛之言所谓讽谏者是也【观不着于经非羣臣能列等语益信寛非劝封禅乃讽谏也】而帝不悟卒自制仪不知寛之言实有以成之也后世皆归过于帝【书法云书自制仪讥之讥也】寛则得矣然人臣善则归君安有以非礼之举不力争之徒依违两可以谢己諐而使人主独任其咎邪议者无严诛帝而薄恕寛可也
　　【辛未】元封元年东越杀王余善以降徙其民江淮间当作诏徙其民于江淮间纲目无诏于字非是○按分注诏诸将悉徙其民于江淮间遂虚其地则汉命也不书诏则若东越自为者非其实矣故补书
　　【壬申】二年作蜚廉桂观通天茎台
　　茎字羡【汉书无茎字】○按三辅黄图云台在甘泉宫髙百余丈若与天通故名通天台据此则茎字诚衍宜删
　　甘泉房中产芝九茎○赦
　　赦上圈羡【观宣帝神爵二年为凤凰甘露而赦纲目亦不圏隔可证】○按是年之赦为产芝也本属一事正宜合书以见肆赦之非纲目误以圏隔则发明所谓夸张侈耀书以着其怪诞之失者不可见矣故当删去
　　【乙亥】五年冬帝南巡江汉望祀虞舜于九疑射蛟获之春三月至泰山增封祀上帝于明堂配以髙祖因朝受计考异【据章武元年书祫祭髙皇帝以下不书祫祭髙祖○今按汉书称太祖髙皇帝太祖其庙号也髙帝其尊号也未尝称髙祖此书髙祖必有一字误】
　　此条考异不必从○按章武祫祭书髙皇帝以下以下皆帝也故称帝以统之此书髙祖祖一也明非他帝所得与耳义各有当何嫌于殊或曰孝景既尊髙帝庙为太祖则此当书太祖勲谓配天者固以帝岂徒以庙乎称髙祖者系庙于人也
　　【丁丑】太初元年夏五月造太初厯以正月为嵗首
　　分注【大中大夫公孙卿壶遂太史令司马迁等言厯纪坏废宜改正朔儿寛议以为宜用夏正乃诏卿等造汉太初厯以正月为歳首】
　　当书始用夏正【分注明言宜用夏正不书夏正而书正月无以见其复古之善武帝举动多可疵者独此髙出千古固当特书】○按以正月为歳首夏正也孔子欲行而不能得之时君者儿寛得之汉武【自孔子没至是三百五十七年夏时不行已千五百六十四年】固当大书以着其美今但曰以正月为歳首若汉自为之者非其实矣【非特失实且与魏明帝以三月为夏四月唐武后以十一月为正月何异以复古之美与伪主僭后并书尤谬】
　　筑受降城
　　分注【匈奴儿单于好杀伐国人不安左大都尉告汉曰我欲杀单于降汉汉逺即兵来迎我我即上乃遣公孙敖筑塞外受降城以应之】
　　书法【书筑受降城关要也书受降城始此】
　　书筑受降城讥也降者彼困而归我我因而受之恶有兵刃未接胜败未形而先筑城以待者哉况君虽不君非臣下所可杀也使儿单于果不道汉兴兵讨之可矣以中国礼义之区乃利其臣之叛主自以为功乎及遣赵破奴往击【见明年秋】卒以败没所称降者又安在哉比事以观其为讥义甚明书法徒指为关要非是
　　【己夘】三年春帝东巡海上
　　考异【下文漏还宫二字○按元封元年十月帝出长城书勒兵而还正月帝如缑氏书至碣石而还二年春如东莱书还临塞决河四年遂出萧关书还祠后土五年冬帝南巡书还郊泰畤太初元年冬十月帝如泰山书还作建章宫天汉三年三月帝东巡书还祠常山太始三年春正月帝东巡书浮海而还四年春三月帝东巡书五月还宫则此不书还误漏也】
　　当补书夏四月还宫○按汉书是年帝还自夏四月其事则封泰山禅石闾封禅在帝为常事不书书还而已考异知其误漏【元鼎六年观大人迹不书还考异置不言何也】不为补正岂不攷汉书与
　　【庚辰】四年秋起明光宫
　　书法【台观书起宫未有书起者此其书起何峻宇也故以台观之辞书之】
　　明光书起特因旧史耳【汉纪亦作起】若以为峻宇莫峻于五十丈之神明台【建章宫南立神明台】而建章不书起又何説焉【太初元年作建章宫度为千门万户东凤阙西虎圏北太液池中有渐台蓬莱方丈瀛洲壶梁南玉堂璧门立神明台井干楼辇道相属】据元封二年蜚廉观通天台纲目书作不书起则书法谓台观书起亦非○按建章宫注云越巫勇之谓帝曰越俗有火灾即复大起宫室以厌胜之故帝作建章宫【据越巫説建章宜书起纲目书作可见无异义刘氏未观全史过为析别非是】然则或作或起初无异义书法从此立説徒以纲目为据非定论也【书地以震动分浅深宫观以作起别卑髙皆凭臆傅会不可为据】
　　【壬午】天汉二年遣绣衣直指使者发兵击东方盗贼考异【按纲目盗贼例书讨如永初四年书青州刺史法雄讨海贼张伯路以虞诩为朝歌长讨县境羣盗并不书击此讨字误作击】
　　分注【上以法制御下好尊用酷吏吏民益轻犯法东方盗贼滋起攻城邑取库兵释死罪杀二千石掠卤乡里道路不通上始使御史中丞丞相长史督之弗能禁乃使光禄大夫范昆等衣绣衣持节虎符兵以兴击所至得擅斩二千石以下诛杀甚众一郡多至万余人数歳乃颇得其渠率散卒失亡复聚党阻山川者往往羣居无可奈何于是作沈命法曰盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发府亦使其不言故盗贼寖多上下相为匿以文辞避法焉】
　　明【武帝奢侈穷黩之罪至是见矣民穷而为盗乃遣使者击之盍亦反其本乎故书以讥之】
　　当书东方盗起遣使者兵分捕之作沈命法【沈没也蔽匿盗贼者没其命】○书东方盗起则知起者非一处书发兵分捕则知使者非一人【分注云上使御史中丞丞相长史督之又曰捕不满品者二千石以下至小吏主者皆死是知非一人也】书作沈命法又以见武帝贪外虚内盗一发而难制不得已而为至极无加之法卒不能胜盗而反以得欺何益焉且此法汉所未有自武帝始故当特书考异但知击当作讨发明徒以书击示讥而不知宜变文起义未可以恒辞书也
　　【癸未】三年春三月帝东巡还祠常山
　　考异【提要东巡下有修封禅祀明堂六字据分注当从提要】
　　分注【上行幸泰山修封禅祀明堂因受计还祠常山瘗玉】
　　修封禅祀明堂古殊礼也在武帝则常事矣故太初三年封泰山禅石闾不书天汉二年郊泰畤祠后土不书征和四年修封禅祀明堂不书以为不足书也故略之此书祠常山【祠常山始此故书】而不曰修封禅祀明堂亦是意尔如考异所云则元封五年书因朝受计此条分注亦曰因受计而纲目提要不书不尤为脱漏邪考异不必从
　　【甲申】四年春正月遣李广利等击匈奴不利族诛李陵家分注【发天下七科谪遣李广利等四将军出塞匈奴闻之悉迁其累重于余吾水北而单于以兵十万待水南汉军战不利引归时上遣公孙敖深入匈奴迎李陵敖还因曰捕得生口言李陵敎单于为兵以备汉军故臣无所得上于是族陵家既而闻之乃李绪非李陵也单于以女妻陵立为右校王与卫律皆贵用事】
　　书法【上书李广利击匈奴不利则陵家死不以其罪可知也然则其书诛何陵前降时纲目书战败降纪实也或者谅其不得已则奔军降将无所示惩矣故因其族之而书诛所以示降者之罚为世戒也】
　　发明【陵家以无罪见族犹书曰诛何哉葢陵有降敌之罪又用事于番诛其家所以诛陵也其旨严矣哉】
