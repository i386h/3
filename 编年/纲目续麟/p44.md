<!-- { "loadSidebar": true } -->
　　按龄石裕党也遣使要北凉内附因上表言谓裕欲清中原与莽谕塞外贡白雉黄支献犀牛正同纲目书此非嘉凉也见裕潜布腹心为之谋者众矣事有似美而实恶者此类是也书法槩以为嘉慕义谬甚【晋将为宋何义可慕观十四年刘裕弑帝蒙逊为凉州刺史分注云防逊称藩故有是命固知上表内附非慕义乃党恶也】
　　【丙辰】十二年【秦主姚永和元魏泰常元年】秦姚弼姚愔作乱伏诛秦王兴卒太子立
　　考异【立当作嗣】
　　分注【秦王兴如华隂使太子监国兴疾笃还长安弼党侍郎尹冲谋因出迎杀之奉兴幸弼第作乱皆不果兴既入宫命録尚书事东平公绍典禁中兵收弼第中甲仗内之武库兴疾转笃南阳公愔即与尹冲帅甲攻端门兴力疾临前殿赐弼死禁兵见兴喜跃争进赴贼愔等大败兴乃引绍及姚讃梁喜尹昭敛曼嵬入受遗诏明日卒秘不发丧捕愔等诛之乃即位称皇帝】
　　当书秦姚弼及姚愔作乱伏诛王兴卒太子嗣复称帝王上秦字羡○按作乱者姚弼也【上年书姚弼谋作乱】愔特因而助之耳观秦王先赐弼死而后捕愔等诛之可见书及者首从之别也上书秦则王之为秦可知复书秦王不几两国乎固当删去据凡例僭国之君非称帝者不书主于是年嗣王位【兴本称帝隆安三年降号称王故书王兴卒】而后并书秦主【是年岁首分注明年自将击沈田子至降晋并书主】则以复称帝也不书称帝何以书主故当补正
　　【丁巳】十三年【秦元和二魏泰常二年○西凉公李歆嘉兴元年○是岁秦亡大一小五凡六僭国】太尉裕自进爵为王増封十一郡复辞不受
　　书法【某进爵为王曹操司马昭见之矣讥自进也而不书自于是独书自何所以着其复辞之谲也上书自进下书复辞后书始受至是四见矣天下之谲未有如裕者也】
　　自是操昭漏自字必谓因其复辞而后书自则上年裕加都督二十二州军事自加中外大都督未尝辞不受也【据六年辞太尉中书监】而皆书自何哉如书法所云凡不辞者皆不必书自纲目何以特立此例而于操昭悉以自为自立书之【汉建安十八年曹操自立为魏公加九锡延熈十九年魏司马昭自为大都督奏事不名假黄钺皆非辞不受者】其为傅防明矣
　　【戊午】十四年【魏泰常三年夏昌武元年】太尉裕至彭城解严琅邪王徳文还建康
　　考证【谨按汪氏曰刘裕至彭城戒严误作解严夫整兵谓之戒严若戒严西讨京城戒严之类罢兵谓之解严若曹仁解严之类刘裕灭秦东还至彭城罢兵故曰解严汪氏以为误者非也犹恐惑于其説故并及之】
　　按裕以前年三月伐秦纲目特书戒严着始事之谨也至上年九月裕送姚诣建康斩之秦已灭矣于是东还至彭城纲目复书解严若曰向所戒者至是始解又以着终事之暇也【裕纪解严下尚有息甲二字汪氏岂不考乎】一事首尾出入甚明汪氏何见而以为误若谓夏兵向长安【上年十二月】沈田子杀王镇恶【初裕东还以镇恶为司马田子为防军辅防子义真守闗中至是因夏兵向长安田子矫杀镇恶闗中大乱】不可不戒则亦不书解严而已奚必更书戒严宁有严未解而复戒者乎考证逺引西讨京城为据不知伐秦本有戒严二字正与解严相应勲故续而发之庶使学者不复致疑也
　　书法【太尉尝书还建康矣讥也此其书还建康何喜之也徳文一日不可去帝所久矣裕既西伐徳文暂出非得已也裕至彭城帝所不可无徳文矣特书喜之】
　　书徳文还建康非喜之也着晋之所以为宋也安皇弑而徳文立徳文立而刘裕帝矣使徳文能为有亡何至弑贼不讨反举国以授之书法乃谓帝所不可无徳文岂知徳文尤甚于帝邪【安帝在位二十六年徳文在位仅二年】茍不谅其翼帝之心【刘裕使王韶之弑帝徳文常在左右不得间防徳文有疾居外韶之以散衣缢帝于东堂裕因称遗诏奉徳文即位见是年十二月】而徒观其禅宋之文【元熈二年傅亮具诏草使帝书之帝欣然操笔谓左右曰本所甘心】则徳文亦裕党耳曷足喜哉
　　魏天部大人白马公崔宏卒
　　书法【纲目卒魏臣自崔宏始宏贤也故具官卒之】
　　天部大人四字宜删○按魏之崔宏虽贤书爵以卒可矣具官何为哉【天部大人亦非人臣之号所谓淫名无当者固当删去】
　　十二月宋公刘裕弑帝于东堂奉琅邪王徳文即位据全忠弑帝不书爵【全忠时为梁王唐天祐元年全忠弑帝于椒殿不书梁王】当去宋公二字或曰莽弑帝何以书爵【汉平帝元始五年书安汉公莽弑帝】曰此以罪太后也晃裕非其类矣




　　纲目续麟巻十
　　钦定四库全书
　　纲目续麟巻十一
　　宜春张自勲撰
　　【庚申】恭皇帝元熙二年【宋髙祖武帝刘裕永初元年魏太宗明元帝拓跋嗣泰常五年西秦文昭王乞伏炽磐建元年夏世祖赫连勃勃真兴二年燕太祖冯跋太平十一年北凉武宣王沮渠防逊始八年西凉公李恂永建元年○是岁晋亡宋代凡七国】夏四月长星出竟天六月宋王裕还建康称皇帝废帝为零陵王以兵守之考证【裕当作刘裕○谨按凡例曰凡僭国称帝者曰某号姓名称皇帝注云如魏王曹丕宋王刘裕梁王朱晃之类又曰凡无统自汉晋以后用僭国例但称帝者不书姓注云如晋王炎齐王道成之类或曰均为僭国称帝也何书姓不书姓之异乎曰汉晋唐有天下用天子制以临四方逺者四百年近者百有余年曹丕刘裕朱晃为其臣下受其官爵乃恃僭贼之强废正统而簒其位特书姓名昭罪恶也若司马炎萧道成衍高洋宇文觉陈覇先杨坚之类以僭国废僭国故不书姓者非予之也所以甚曹丕等之恶也朱子修是书主在正统尝曰纲目义例益精乱臣贼子真无所匿其形其是之谓乎○司马炎独非魏之臣下受其官爵乎必谓以僭国废僭国则魏于司马不当书讨正闰之分严而君臣之义废得失安在哉】
　　裕不书姓亦可如考证所云竟忘晋之为簒弑也晋亦何幸矣哉如谓享国长久则吴魏歴年犹多于蜀【蜀二帝共四十三年魏四十六年吴六十年】何以正统在此不在彼也若谓用天子制临四方则五季之君皆然何独一晋或又曰五季分而晋统一然王莽十八年席汉之旧尺地一民莫非莽有纲目何不以正统归之后世莽操并称未尝稍从末减独纲目以正统予晋遂使簒弑之贼得与汉祖唐宗并驾则孟子所称孝子慈孙百世不能改者又岂足信乎勲终不敢傅防
　　分注【宋主临太极殿大赦改元其犯乡论清议一皆荡涤与之更始○裴子野曰昔重华受终四凶流放武王克殷顽民迁洛天下之恶一也乡论清议除之过矣】
　　按裕除乡论清议所以自为也已负元恶而使犯清议者不获自新岂所以安天下乎子野不察至引舜武为证可谓儗非其伦纲目采入分注非是
　　八月宋立子义符为皇太子
　　考异【按尊立例曰立太子曰立子某为皇太子非正统特书者去皇号则此不当加皇字或曰宋武以王初称帝故特加皇字然隋文初称帝其立后立太子皆不加皇号此必传误矣】书法【宋太子不书皇此其书何志始也后削之矣】
　　当从考异去皇字书法以为志始不载凡例不可从○或曰是年宋尊王太后为皇太后书法亦以为志始非与曰书皇所以别于王罪其僭也茍以为志始吴魏何以不书必至宋而后书乎曰魏亦尊王太后为皇太后【见魏志黄初元年纲目不书】纲目独不罪其僭与曰宋书皇太后为事后素谨也【详尊后分注】此凡例所谓因事乃见者非可例视也
　　【辛宋永初二年魏泰常六年酉○是岁西凉亡凡六国】春二月宋祀南郊大赦
　　考证【下当书境内】
　　按凡例虽云非正统者曰赦其境内然既冠以国名则所赦之为境内明矣又曰赦其境内不亦赘乎勲谓非正统而赦者但书赦而去大字如立子不书皇例考证不必从后仿此
　　分注【裴子野曰郊祀天地修岁事也赦彼有罪夫何为哉】
　　刘裕之赦与除乡议同意皆所以要结众心使人防其为弑逆之贼耳裴氏前谓不当除此谓不当赦【罪亦有宜赦者但须权其轻重槩谓不宜赦亦非】皆非知裕者郊祀天地在正统以为岁事可也裕本晋臣一旦废其君而僭其礼罪且不容逭裴氏槩以为修岁事亦误
　　秋九月宋主刘裕弑零陵王于秣陵
　　分注【初宋主刘裕以毒酒一授前琅邪郎中令张伟使酖零陵王伟叹曰酖君以求生不如死乃自饮而卒】
　　当作宋刘裕弑帝于秣陵【魏宇文泰常书太师泰至废弑其君则斥称姓名即此例】郎中令张伟死之○按零陵王裕所废也以臣废君而直书于册是予其废也恶可训哉义当书帝去零陵王三字【据甲子宋废庐陵王义真为庶人至杀仍书前庐陵王不曰庶人可证】且零陵王君也刘裕臣也零陵一日未灭犹裕之主裕安得遽称主哉今上书宋主下书零陵王以主临王而冠之以宋若两国焉则杀之已尔安在其为弑乎去主存宋而书帝明裕非晋臣而弑君之名终不可冺耳庶以防后之假禅让为簒弑者其义不尤着乎至于张伟之死例应大书盖其心犹知有君也不酖君以求生遂杀身以殉国此孔子所称成仁者而仅列分注何以为死节者劝哉【秘书监徐广当废帝时哀感流涕自称晋室遗老亦当书卒纲目不録非是】
　　冬十一月葬晋恭帝于冲平陵
　　考异【提要葬上有宋字据凡例凡无统事各冠以国号此条合从提要加宋字】
　　书法【晋惠之篇上书陈留王曹奂卒下书晋人葬之虽晋篇也复再书晋予晋厚也于是非宋篇也宋葬恭帝其不书宋何削之也曷为削之身亲弑焉而礼葬之以为欺与晋人不可同日语矣是故魏葬汉孝献书魏晋葬陈留王书晋陈葬梁孝元书陈石晋葬故唐主书晋惟宋葬晋恭帝不书宋纲目之意防矣】
　　自是纲目漏宋字如书法所云则削不书葬不尤见宋之薄乎以为着欺正宜书宋【上书宋弑下书宋葬此书法所谓身亲弑焉而礼葬之以为欺者】不书则未知葬者为谁安见其为欺邪又况提要已有宋字乎【以为罪薄则如勿书如后五代周葬汉主颖陵不书是也以为着欺何嫌书宋如齐襄灭纪葬姬春秋亦书齐葬安在去宋乃见意乎】书法傅防纲目不可从○按宋葬晋恭帝与为晋诸陵置守卫一也【元熙元年】纲目于置守卫书宋而此不书宋亦自矛盾书法槩以为讥欺【书法云书置守卫何讥也加礼于死君而无礼于废主则为欺而已矣】则或书或否又何别焉
　　【甲宋景平二太祖文帝义隆元嘉元子年魏世祖太武帝焘始光元年】夏五月宋徐羡之傅亮谢晦废其主义符为营阳王迁于吴六月弑之迎宜都王义隆于江陵杀前庐陵王义真以谢晦行都督荆湘等州军事
　　考异【提要庐陵王作庶人】
　　当从纲目书庐陵王提要作庶人误
　　柔然宼魏
　　书法【柔然于魏书侵恒也此其书宼魏何晋灭而进魏于宋也】
　　寇当作侵○按凡例云非正统而相攻先发者不曰寇陷后应者不曰征讨是时中国无统虽中国不得寇外国况柔然与魏势均乎故当作侵书法谓进魏于宋【即谓进魏于宋亦不当书寇况无此例乎信如所云魏加兵柔然当称征讨何以但书攻伐邪】勲谓夷宋于魏可也【如元熙二年岁首分注列叙诸国年号谥号与宋并书得之】进魏于宋则东晋终不可以加中国春秋所以予齐晋而摈秦楚也书法説谬
