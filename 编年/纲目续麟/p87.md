<!-- { "loadSidebar": true } -->
　　【乙酉】世祖光武皇帝秀建武元年
　　原本帝下漏秀字今从考异补书
　　春正月方望以孺子婴称帝于临泾遣兵击斩之原本孺子作前定安公非是今据汉书改正
　　【丁亥】三年冯异大破赤眉于崤底贼众东走帝勒军宜阳降之得传国玺
　　原本玺下有绶字今删
　　始行乡饮酒礼【书法谓始于唐宗开元六年非也】
　　原本不书非是今据汉书伏湛传及礼仪志补正
　　【庚寅】六年隗嚣反使其将王元据陇坻诸将讨之弗克原本作与战大败而还非是
　　隗嚣遣兵陷陇祭遵击败之
　　原本陷作下非是【凡例正统冦得曰陷】
　　【癸卯】十九年妖贼单臣等据原武夏四月遣臧宫讨斩之原本无遣字讨作破非是
　　【甲辰】二十年徙中山王辅为沛王
　　删【提要无此八字良是】
　　【丙午】二十二年西域复请都护不许
　　原本许下有遂附于匈奴五字今删
　　【戊申】二十四年秋七月遣马援讨武陵蛮
　　原本讨作征非是今正
　　【己酉】二十五年南单于击北匈奴破之来请使者监防原本匈奴作单于非是今改正
　　【甲子】显宗孝明皇帝永平七年北匈奴求合市许之原本匈奴作单于非是今正
　　【乙丑】八年北匈奴冦河西诸郡
　　原本不书非是今据汉书补正
　　【辛未】十四年英至丹阳自杀
　　原本书故楚王非是今正【前书有罪废徙不应复书故爵】
　　【壬申】十五年春二月帝东巡耕于下邳三月至鲁诣孔子宅祠之
　　原本宅下漏祠之二字今据本纪补书
　　夏四月还宫【当冠于立子恭等上】
　　原本不书非是
　　立子恭等为王
　　原本书封皇子六人不一著名非是今正
　　【癸酉】十六年北匈奴冦云中太守亷范拒却之
　　原本冦作大入误又不书太守拒却并非今补正
　　【丁丑】肃宗孝章皇帝建初二年烧当羌反秋八月遣将军马防都尉耿恭击之
　　原本作校尉误今改正【元年已罢戊已校尉以恭为骑都尉】
　　【戊寅】三年春宗祀于明堂
　　原本欠于字今补
　　【庚辰】五年春二月朔日食诏举直言极谏
　　原本漏诏字今据分注补书
　　【壬午】七年九月帝如偃师遂至河内及邺是月还宫原本无及邺至还宫六字今补
　　【乙酉】元和二年冬南单于与北匈奴战破之
　　原本北匈奴作北单于非是今正
　　【丁亥】章和元年春三月防羌校尉傅育击羌战殁
　　原本战殁作败死非是今据汉书改正
　　【癸巳】孝和皇帝永元五年北单于叛归匈奴遣兵追斩灭之鲜卑徙据其地
　　原本分二条书鲜卑徙据北匈奴地今合为一辞不烦而义尤畅
　　【甲午】六年北匈奴降者脇立屯屠何子逄侯叛走遣将军邓鸿等击之不及鸿及杜崇等皆坐诛
　　原本走下有出塞二字非是今删
　　【丁酉】九年以吕葢为司徒○司空奋罢以韩棱为司空原本司徒下漏圏子
　　【戊戌】十年南匈奴单于师子死单于长之子檀立
　　原本作南单于无匈奴字非是考异谓南上漏匈奴亦非
　　【庚子】十二年夏四月象林蛮反郡兵击降之
　　原本大书分注并阙今据本纪补书并注
　　闰月秭归山崩
　　原本不书闰直书夏四月非是今补正
　　【壬寅】十四年封宦者郑众为鄛乡侯
　　原本不书宦者非是
　　【癸卯】十五年夏四月晦曰食
　　秋雨水【不书秋则疑于夏时有不可畧者此类是也】
　　原本漏秋字今据本纪【纪云是秋四州雨水】补正
　　【乙巳】元兴元年冬十月帝崩少子隆即位
　　原本作太子误【隆生始百余日未尝立为太子】
　　【丙午】孝殇皇帝延平元年三月孝和皇帝于顺陵原本作慎陵误又不书孝和皇帝非
　　夏四月罢祀官不在祀典者
　　原本作礼典误今从提要改正考异谓提要误非也
　　秋七月诏实覈伤害田除其租
　　原本作实覈伤害除其田租非是
　　葬孝殇皇帝于庚陵
　　原本作康陵误今从考异改正【考异本刘攽説】
　　【乙卯】孝安皇帝元初二年六月地裂【当书于夏四月立后之后】
　　原本不书非是今据汉书补正
　　【己未】六年夏四月大风雨雹○五月旱
　　原本旱上不书五月非是今据本纪补正
　　秋七月鲜卑冦马城邓遵率南单于击破之
　　原本城下有塞字今删
　　【壬戌】延光元年辽东都尉厐奋杀莵太守姚光征抵罪原本奋下有承伪诏三字今删杀作斩亦非
　　【癸亥】二年夏四月封乳母王圣为野王君
　　原本不书乳母非是今补
　　【乙丑】四年尊皇后曰皇太后太后临朝以兄显为车将军仪同三司迎北乡侯懿入即位
　　原本以下漏兄字今从考证补书考异谓漏舅字非也
　　中黄门孙程等迎故太子济隂王保入即位诛阎显等迁太后于离宫封程等十九人为列侯
　　原本不书故太子非是今补【保实立为太子因江京阎后等譛废非其罪也故当补书】
　　【丙寅】孝顺皇帝永建元年八月鲜卑冦代郡太守李超战殁
　　原本不书非是今据汉书补之
　　【癸酉】阳嘉二年六月京师地陷诏引敦朴士对策
　　原本无六月二字非是陷作坼尤误今据汉纪增正
　　【甲戌】三年旱
　　原本旱上有五月二字不见春夏连旱之意今删
　　【乙亥】四年自冬十月不雨至于是月【是月二月也上书春二月听中官得以飬子袭爵】
　　原本特书旱非是【冬春无雨不为旱故以不雨书】
　　【丙子】永和元年以皇后兄冀为河南尹
　　原本无皇后兄三字非是今从考异补书
　　【己卯】四年冬十月帝校猎上林苑至函谷关而还
　　原本不书非是今据本纪补正
　　【辛巳】六年以梁冀为大将军冀弟不疑为河南尹
　　原本无冀弟二字今补
　　【乙酉】孝冲皇帝永嘉元年三月以滕抚为九江都尉讨马勉范容等诛之
　　原本书九江都尉滕抚击马勉范容斩之不特书官又作击斩并非
　　【丙戌】孝质皇帝本初元年闰六月大将军冀弑帝白皇后策免太尉李固迎蠡吾侯入即位太后犹临朝原本弑上有进毒二字今删
　　【丁亥】孝桓皇帝建和元年冬十一月杀清河王蒜及故太尉李固杜乔
　　原本书贬清河王蒜为尉氏侯徙桂阳蒜自杀下李固杜乔狱杀之【贬杀同时宜书其重者不应辞繁固乔实为蒜死勲故连书不宜析为二事固乔不书官非】
　　【戊子】二年三月帝从太后幸大将军冀府
　　原本不书非是今据汉纪补正
　　【庚寅】和平元年春二月皇太后梁氏崩
　　原本有正月归政四字无梁氏二字并非
　　【辛卯】元嘉二年加大将军冀殊礼增封赐第
　　原本作增封四县赐以甲第今从提要删四县以甲四字
　　【丁酉】永夀三年夏四月九真蛮反太守倪式战没遣都尉魏朗击破之
　　原本但书讨破无太守都尉等字非是
　　【己亥】延熹二年封皇后兄子邓康宦者侯览为列侯杀白马令李云及农掾杜众
　　原本无及字非是
　　初置秘书监官
　　原本不书非是
　　【壬寅】五年冬十月武陵蛮反南郡太守李肃走征弃市原本不书太守弃市十字非是今据分注补书
　　【乙巳】八年是月晦日食
　　原本食下有诏举贤良方正六字今删【从凡例无实不书削之】
　　诏毁诸淫祠【分注特留王涣卓茂二祠固知所毁者祠也非祀也】
　　原本毁作壊祠作祀非是今据分注改正
　　九月地震冬十月立贵人窦氏为皇后
　　原本阙冬十月三字非是今补【不书月则疑于秋非所以重大昏也】
　　【丁未】永康元年遣使迎解渎亭侯宏【是年十二月桓帝崩】
　　原本宏下有诣京师三字今从提要删去
　　【戊申】孝灵皇帝建寜元年闰月追尊祖为孝元皇夫人为孝元后考为孝仁皇母董氏为慎园贵人
　　原本祖上有皇字母上有尊字并误今删
　　秋九月太傅陈蕃及大将军窦武奏诛宦者曹节等节等杀之遂迁太后于南宫
　　原本蕃下无及字不见首从之别非是
　　【己酉】二年夏四月青蛇见御座大风雨雹诏公卿言事原本座下有上字雨下有雷字并误今删
　　【壬子】熹平元年三月胡广卒
　　原本胡上有太傅字今删
　　【甲子】中平元年三月以皇后兄何进为大将军屯都亭原本不书皇后兄非是
　　【戊辰】五年春二月南匈奴右部反弑其单于羌渠
　　原本弑作杀非是今从考异改正
　　【己巳】六年三月刘虞讨渔阳贼诛张纯余众降散
　　原本讨作斩非是今正
　　秋七月大将军进召董卓诛宦官太后不从八月宦者张让等杀进刼帝出奔至河上让等死帝还卓自为司空
　　原本卓下有将兵诣京师太后诏罢诸宦官及司校尉袁绍捕宦者悉诛之二十四字今删又卓不书自而书以太后未至河与帝并书出俱误
　　九月袁绍奔冀州卓废帝为农王以陈留王协为帝遂弑太后何氏
　　原本奔上有出字以作奉为帝作即位并非今正
　　【庚午】孝愍皇帝初平元年
　　原本愍作献非是愍昭烈所諡献魏帝所諡纲目既以正统归蜀当以昭烈所諡为正
　　三月卓焚宫庙发诸陵迁帝于长安
　　原本先书迁都后书车驾西迁颇失轻重今正陵上帝字亦羡并删
　　【戊寅】建安三年夏四月诏将军段煨等讨李傕诛之夷三族
　　原本傕下漏诛之二字今据献帝起居注补之【注云传傕首至许诏髙悬之】
　　【甲申】九年丹阳郡吏杀其太守孙翊翊妻徐氏诱诛之原本作讨杀非是惟书诱诛方得其实不必槩以讨义予之
　　【辛卯】十六年春正月曹操以其子丕为丞相副
　　原本丕下有为五官中郎将六字今删
　　【甲午】十九年春张鲁遣马超围祁山将军夏侯渊击却之原本夏上无将军字今从提要补书
　　夏四月旱五月雨水
　　删【雨旱连书不逾月非异也故删】
　　枹罕宋建反冬十月遣夏侯渊击斩之诸羌皆降原本但书讨斩不列主名误讨当作击今改
　　十一月曹操弑皇后伏氏及皇子二人
　　原本操上有魏公二字今删
　　【乙未】二十年三月操击张鲁
　　原本操上有魏公字今删【以下除进爵外并去魏公二字】
　　秋七月操取汉中走张鲁留夏侯渊及张郃等守之而还
　　原本夏上有将军二字渊下无及字郃下无等字并非
　　冬十月魏始置名号侯以赏军功
　　原本始上漏魏字今补
　　十一月张鲁出降操以为镇南将军封其属阎圃为列侯
　　原本以上无操字非是今补
　　【丙申】二十一年夏四月魏公操进爵为王杀其尚书崔琰原本杀下无其字非是
　　魏以裴潜为代郡太守
　　原本以上无魏字非是今补
　　【丁酉】二十二年权遣陆逊击丹阳山越平之
　　原本击作讨误
　　【己亥】二十四年冬十月孙权使吕防袭取江陵魏王操帅师救樊关羽走还权邀斩之十二月防卒操以权为骠骑将军领荆州牧
　　原本分二条权再书姓非是今去姓连上合书方得其实
　　【庚子】二十五年【魏文帝曹丕黄初元年○是嵗僣国一】春正月魏王曹操死子丕嗣
