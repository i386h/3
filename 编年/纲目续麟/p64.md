<!-- { "loadSidebar": true } -->
　　当从史纲作武曌死纲目书后书崩误【胡文定谓武后之罪当告于宗庙社稷而诛之晦庵亦谓不得拘子无废母之义独于纲目书后书崩亦自矛盾】○或曰子无絶母之义唐之君臣既不以武氏为贼而史纲以簒贼例书之何与勲曰此所以不可不书也倘因其后而崩之则后有贼后如武氏者且曰生得为后死得书崩何惮而不为则人伦灭矣书武曌死明前此称皇帝上尊号者之非也所谓佐人主赏罚所不及者也勲尝谓史氏之权所以代天行赏罚者也其进退予夺以义为主【义即天也】义所当予虽微必进【如马适求大书死之是也】义所当夺虽尊必黜茍不顾其义之轻重可否槩以当时纪载为据是春秋可不作鲁史无褒贬何以赵盾许止至今凛然不可犯哉纲目取法春秋例非不正然自王舜扬雄书死外【凡例簒贼之臣书死注云王舜扬雄之类】未闻直笔岂簒贼之臣书死而吕武曹马为首恶者反从末减乎故愚本春秋之义推广朱子之例君如吕武曹马臣如贾充褚渊范云冯道之流槩以死书庶几权衡之平者使后世一顾其名始知奸雄防扈虽能恣逞于一时终无以逭后世之诛庶几有所惩而不敢肆耳今书崩书殂无异辞【贾充等并书防吕武书崩曹马并书殂】是生据尊宠死逃诛责人复何所忌哉【后魏文帝尝谓史官曰人君威福在已无能制之者若史策复不书其恶何所畏忌以人主自言犹若此后世史官顾可傅防乎】愚虽变文书死要推朱子舜雄之例以为卑而从者可诛其尊而为首者愈不可逭耳不然天吏之罚独行于臣下而不敢以及至尊称天以诔之谓何世岂复有人理哉故因史纲书武曌死而续发之以例其余
　　【丙午】二年大置员外官
　　分注【自京师及诸州凢二千余人宦官超迁七品以上员外官者又将千人魏元忠自端州还为相不复彊谏惟与时俯仰中外失望酸枣尉袁楚客以书责之元忠媿谢而已○胡氏曰中宗鼎镬岂若武后之烈三思凶熖岂若周来之甚元忠不惧武后而畏三思是何也血气既衰戒之在得故也箪食豆羮不得则死然蹴而与之乞人不屑者血气尚胜故也万钟之禄与不得则死者相去逺矣然有不辨理义而受之者血气衰故也知所以戒则志常为主血气不能盛衰之矣】
　　谓元忠不惧武后而畏三思由血气之衰似也谓不屑箪豆与不辨理义而受万钟皆血气盛衰之故则非也人固有老死不受呼蹴少壮贪得万钟者岂皆血气使然哉孟子所称行乞弗受正从舍生取义处以明人性皆善胡氏一举而归于气果孟子之意乎夫以气为性此告子所以祸仁义也胡氏何不察至此
　　流郑普思于儋州
　　分注【普思聚党雍岐间谋作乱事觉西京留守苏瓌收系穷治之上抑瓌而佑普思侍御史范献忠进曰请斩苏瓌上曰何故对曰瓌为留守大臣不能先斩普思使之荧惑圣听其罪大矣且普思反状明白而陛下曲为申理王者不死殆谓是乎魏元忠曰苏瓌长者用刑不枉普思法当死上不得已流普思于儋州余党皆伏诛】
　　当作郑普思有罪流儋州○按罢免例云罪著者名下加有罪字无罪者曰免某官今普思反状着明纲目不书有罪而以无罪例书之【贞观七年削纶阶书决云削某阶无罪之辞也普思何事乃与段纶并书乎】谬甚
　　【丁未】景龙元年秋七月太子重俊起兵诛武三思武崇训兵溃而死
　　考异【按凡例用兵于臣子之僭叛者曰讨得其罪人曰诛此起兵讨贼而未得其罪人但当书讨误作诛】
　　分注【皇后以太子重俊非其所生恶之武三思尤忌太子上官偼伃以三思故每下制敕推尊武氏驸马武崇训又教安乐公主请废太子太子积不能平与李多祚等矫制发羽林兵三百余人杀三思崇训于其第太子亦为左右所杀土以其首祭三思崇训之柩然后枭之朝堂】
　　据分注杀三思崇训于其第是罪人已得也例当书诛考异以为误何与
　　【戊申】二年安乐公主适武延秀
　　考异【安上漏以字】
　　分注【武崇训之弟武延秀美姿仪善歌舞公主悦之崇训死遂以延秀尚焉】
　　或曰据分注延秀美姿仪善歌舞公主悦之故不书以使若公主自适之也与春秋书季姬及鄫子遇于防【鲁僖公十四年】同意考异不必从
　　【庚戌】四年【睿宗皇帝景云元年】春正月上观灯于市里
　　考异【上当作帝】
　　分注【上与韦后防行纵宫女数千人出游多不归者】
　　当作帝及皇后观灯于市里【本纪云及皇后微行以观灯】○书及皇后着其弑帝之渐也纲目略之非是
　　上御梨园
　　考异【上当作帝】
　　上当作二月○按巡行例所过有事曰帝至某注云间无异事则不书帝此上书帝观灯下书御梨园间无异事故当去帝字补书二月【据本纪观防河在是年二月防河戏名见分注】考异谓当作帝非也
　　临淄王隆基起兵讨韦氏并其党皆伏诛隆基为平王以钟绍京刘幽求参知机务李日知同三品萧至忠等贬官有差【是年六月韦氏弑帝于神龙殿立温王重茂】
　　考异【为上漏自字是时中宗被弑睿宗未即位隆基封平王非自为而何尹氏发明谓上书讨韦氏着其拨乱之绩故此恕其自为之罪然昭烈自立为汉中王以宗室继絶未尝恕其自立之罪也】
　　当直书自为平王隆基二字羡发明傅防纲目非是○或曰何以知发明之非曰隆基意在自取非专为国与父也【书法首书为王继书以某某然后书相王即位隆基之心可见矣史称迎相王纲目特书旦即位皆所以诛其意也】故当书自以着其罪如发明所云凡乱臣贼子茍有功于国者皆可逃其诛矣【此晋安禅宋自谓为刘公所延本所甘心然纲目终罪其弑君者未可以功掩也】
　　立平王隆基为皇太子【原本漏皇字今从考异补之】
　　考证【谨按明皇平韦氏之乱睿宗即位欲立太子以宋王成器嫡长乆不决宋王辞以死不居平王上睿宗从之先儒有言善哉宋王之让曰时平则先嫡长世难则先有功此万世不易之论也曰斯言也宋王所自言因事处变一时之权也司马公曰立嫡以长礼之正也范氏曰太子者君之贰父之统也立子以长不以功所以重先君之世也二公立言垂教所谓万世不易之大经然宋王之志泰伯之志也泰伯不逃则王季不得立宋王不让则明皇不得为太子明皇举事时其志将以自取也至于内外皆定天下归心不得已迎睿宗其于父兄之间有惭德焉若宋王如隐太子而不避则开元治乱又未可知也观其专事娱乐未尝及时政长枕大衾非明皇素友爱也宋王有以启之耳然则宋王亦无得而称乎】
　　按司马范氏之论不出宋王成器之言所谓时平则先嫡长也至世难先有功则二公未之及此虽一时之权实可为万世之法盖世难之际非独有功者不能自忘即天命人心亦隐有所属【武德之际天命自在世民岂隐太子所能胜哉】必谓以长不以功则临湖之祸【太宗杀建成于临湖殿】将复见于后世岂善处变者哉乃若宋王之让监于隐太子而然也其于泰伯事同情异考证与泰伯并称非是且父子兄弟之间亦有不同者太王欲立王季故泰伯让之承考之孝也睿宗意在成器特迫于隆基之功不敢以常礼取祸耳恶可例视哉【泰伯宋王自有安勉之分特视隐太子为此善于彼耳考证谓无得而称亦非】
　　【辛亥】睿宗皇帝景云二年复斜封官
　　发明【睿宗唐之贤主侧观其恬淡寡欲黄屋非心即位之初擢用正人政事修饬盖自贞观以来未之有也然未几太平挠政幸复生于是斜封首复而纪纲渐紊葢帝之清简有余而明断不足是以其至于此耳】
　　睿宗不可谓贤其恬淡寡欲非其性成特无拨乱驭众之才故托清简以自适耳观其欲立成器而黜隆基及闻太平流言至谓韦安石曰闻朝廷倾心东宫宜察之岂不欲乆据天位哉发明以为黄屋非心徒泥睿宗彊饰之言【睿宗将传位于太子召三品以上谓曰朕素怀淡泊不以万乗为贵】非定论也他若纰政缪举相望于册惟公主是从其去中宗一间耳而谓贞观以来未之有不亦谬乎
　　【壬子】太极元年【宗皇帝先天元年】
　　分注帝下当补隆基二字○按凡例君名注云后有即位在今年内者用之是年八月睿宗传位太子太子即位【考证云当作太子隆基即位】是为宗故当补书
　　秋七月彗星出西方入太微○以窦怀贞为左仆射平章军国重事
　　据怀贞本传为左仆射在宗即位之后【本传云宗受内禅进左仆射】当与刘幽求等【下书以刘幽求为仆射同三品】并列立妃之下【立妃王氏为皇后见传位条下】以下书传位与彗出西方共为一条方见睿宗畏灾避位之意若曰自非天变睿宗未必出此所以微着其意也今书法本以星变与传位并言【书法云彗星之变髙湛常书传位矣于是再见】独纲目间以怀贞与本传不合误甚○按天文志自髙宗干封二年至肃宗上元元年皆不书彗但宗纪云延和元年帝座前星有变【本纪是年亦不书彗但云星官言帝座前星有变】非彗也传位条分注所载太平公主之言【分注太平公主使术者言于上曰彗所以除旧布新又帝座及心前星皆有变皇太子当为天子上曰传德避灾吾志决矣公主及其党皆以为不可】亦不见公主传未审何据使果出公主彼方不欲宗为天子又肯使术者进言乎皆不可解
　　八月帝传位于太子太子即位尊帝为太上皇
　　发明【唐朝传位于子者四君然而书法则不同在太宗则直书太子即位在肃宗则书太子即位于灵武惟睿宗顺宗书帝传位于太子盖此二君制命在己出于由衷而彼二君则几于簒矣此纲目所以不得不各书其实也】
　　明皇之于太宗特一间耳所以得书传位者由睿宗处置得宜【立隆基为太子】故父子兄弟之间虽有慙德而无显祸使睿宗立成器而王隆基其不为太宗者鲜矣其传位也不得不传者也睿宗外迫于星变内困于公主【史称太平公主多权略上尝与之议政宰相进退系其一言权倾人主其门如市书法云纲目书睿宗二十二事制于公主者十二】姑委辔明皇以自安耳顾可与顺宗同日语哉【顺宗以乆疾不愈故急欲传位太子】发明谓睿宗制命在已出于由衷非也【唐书肃宗赞亦谓睿宗逊位出于诚心非是】
　　【癸丑】宗明皇帝开元元年二月御楼观灯大酺
　　分注【开门然灯大酺合乐上皇与上御门楼临观以夜继昼凡月余】
　　御上漏帝字考异考证不言何与
　　以髙力士为右监门将军知内侍省事
　　考证【当加宦者于髙力士上○谨按凡例曰宦者除拜当书者皆加宦者字注云以着刑人与政之属夫刑人用权莫盛于唐尊为上皇以兵刼之贵为天子以父呼之甚至弑君弑后岂特与政而已哉追原其自始于髙力士盛于李辅国而极于刘季述皆由诸帝狎近便嬖授以国命而不可夺此非用权者之过用之以权者之过也今故推本正例自髙力士至韩全诲十有余人拜官之始皆加宦者于名氏之上若张承业死则纲目特笔书曰唐特进河东监军使张承业卒是时唐已亡犹冠以唐号表其忠贤云】
　　书法【吕强不书宦者贤之也此其不书何唐世宦者例不书也例不书也者不胜书也】
