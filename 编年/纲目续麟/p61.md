<!-- { "loadSidebar": true } -->
　　书法【书诏罢之何讥也何讥封泰山非也封嵩山益非也以疾甚罢之则亦不足羙矣故三诏封嵩岱三罢之皆不书龙朔二年仪鳯元年调露元年于末也特书讥之然则太宗之罢封禅书星孛于太防此以疾甚罢则曷为不书故十一月书罢之十二月书大丧则其故可知矣○据事直书褒贬自具何必作此疑案况有疾亦恒事尤不必讳者乎】
　　当直书冬十一月帝有疾秋七月以下至诏罢之当与三罢不书并删○按人主之事莫大于始终有疾不书徒以大丧见故岂所谓识轻重者乎且下书诏太子监国为有疾也【太宗诏太子听政亦书帝有疾】先君正其终然后嗣子得正其始髙宗终非不正而不书有疾则监国之诏何自而至哉义无隐讳非漏则误书法傅防纲目不可从○封嵩山虽非然既罢则不必书矣况罢尤属有疾非知非自止者乎义刺两无当何取特书益信书法之误
　　十二月帝崩太子即位尊天后为皇太后
　　考证【提要作太子哲即位】
　　当从考证补哲字【唐纪及通考皆作显此武氏改中宗讳也当从纲目作哲】不书哲则无以别于豫王旦此尤未可以常例视者纲目不书非是○据后书寻复称制【嗣圣三年】则此下当补太后称制四字以为三年复称之本按分注云政事皆取决于太后则称制甚明于此不书而后书复亦非












　　纲目续麟巻十四
　　钦定四库全书
　　纲目续麟巻十五
　　宜春张自勲撰
　　【甲申】中宗皇帝嗣圣元年【二月睿宗文明元年九月太后光宅元年】
　　考异【按统系例曰簒贼谓簒位千统不及传世者注云如汉之吕后王莽唐之武后据汉吕后称制每岁首分注髙皇后吕氏某年此当分注太后武氏光宅元年后凡分注年号皆当作太后武氏】
　　睿宗下亦漏旦字【书旦所以别于哲也若谓武氏所立不必书名则不当纪元固知其漏】按岁年例君名注云后有即位在今年内者用之睿宗以二月为武后所立分注既列文明之元而不书君名与例不合考异知漏武氏而置旦不言何与
　　二月太后废帝为庐陵王立豫王旦
　　考异【按统系例注簒贼事亦连书但每岁首及有异事处一加其名据王莽岁首事冠其名下无异事连书者不冠以名此当书太后武氏废帝而其下以冯元常为驩州刺史在温州大水干陵之下改元及服色官名在括州大水之下杀侍中裴炎在李孝逸击李敬业之下以崔詧韦方质同平章事在李景谌罢郭待举罢之下事各冠以武氏而削太后二字余无异事者并不必加武氏字后并仿此庶几不与凡例相戾也】
　　当从考异补武氏二字旦下宜书居别宫见武氏虽立旦特名焉耳【分注旦居别殿不得有所与政事皆决于太后】皆所以罪其专也
　　太后以刘仁轨为西京留守
　　发明【每事必揭太后于上明天下事制于太后也然不黜之者社稷犹系乎唐而武氏犹为唐之太后也至他日革命则非矣纲目岂轻于絶人哉】
　　太后二字当作武氏后并仿此○按是时社稷虽唐武氏已非唐后发明谓犹为唐之太后非也必至革命而后贬则人皆知之何有于纲目哉文姜与弑桓公【与谓知情非手弑也】仲尼笔削鲁史犹去其姜氏絶不为亲【左传云礼也】况后儒笔削前史可不去后书氏以着其罪乎倘称太后而不曰武氏【太后犹簒贼之官爵武氏则其名也事冠以名纲目之例何自相矛盾】则是犹为天下之母也岂春秋书文姜之义哉【或谓春秋书夫人而去姜氏与纲目书太后而去武氏正同何谓非春秋之义曰不然齐鲁敌国书夫人则知其为文姜书姜氏安知其非侄娣乎唐是时天下一家书太后则为天下之母书武氏则贼而已矣师其意不袭其文所以异也】
　　李敬业取润州李孝逸击杀之
　　分注【敬业取润州闻李孝逸将至回军拒之屯下阿溪使敬猷逼淮隂韦超屯都梁山孝逸军至临淮不利监军御史魏元忠曰天下安危在此一举今大军乆留不进万一朝廷更命他将以代将军将军何辞以逃逗挠之罪乎孝逸乃引军而前元忠请先击敬猷诸将曰不如先攻敬业敬业败则敬猷不战自擒若击敬猷敬业救之是腹背受敌也元忠曰不然贼兵尽在下阿乌合而来利在一决敬猷不习军事其众单弱大军临之驻马可克我克敬猷乗胜而进虽有韩白不能当其锋矣孝逸从之引兵击敬猷敬猷走敬业勒兵阻溪拒守元忠言于孝逸曰风顺荻干此火攻之利敬业置陈既乆士卒多疲倦陈不能整孝逸进击之其将王那相斩敬业等首来降余党皆捕得传首神都○胡氏曰元忠智谋诚可为世用而不知所以自用用于女主之朝可谓不待价而沽者也其言曰天下安危系此一举使敬业而败则武后愈安何系于唐室然则将不令孝逸拒之乎曰君子见几而作不俟终日元忠诚有逺见宏略者永淳道之间自晦而去上也至是锋頴已见难乎其巻而懐之矣然位未高而宠禄浅有道以逺迹亦犹贤乎知进而不知退也】
　　元忠之罪不在不去而在教孝逸以杀敬业若不知有唐者宁得为智哉使元忠知灌婴之义【汉髙皇后吕氏欲为乱未敢发齐王襄发兵讨诸吕相国产遣大将军灌婴击之婴至荥阳谋曰诸吕欲危刘氏今我破齐是益其资也乃谕齐王与连和以待吕氏变共诛之诸吕遂平】因孝逸不利説使与敬业连和则反正之功不待五王而已成矣【孝逸唐宗室义与诸刘同惜元忠不逮灌婴耳未几孝逸流儋州死而元忠亦几不保虽杀敬业奚益哉】计不出此乃竭谋武氏此哀伯所由与羽父同科也【羽父鲁大夫公子翚使贼弑隐公而立桓公臧哀伯为桓昼守成之防先儒云原情定罪不应置哀伯于羽父下】夫女主擅朝固不可仕然不在其位虽不进可也元忠当髙宗时已为御史其于武氏有不共之讐不能反邪归正徒逺迹自晦抑岂人臣之义乎【如姚崇初事武后及闻柬之谋诛二张遂参计议得之盖背正从邪不可也去邪归正所谓善补过者元忠何不达此】信如胡氏所云则狄仁杰何难一去而张柬之等又安有革周之功哉故凡处无道之世无位而轻进与有位而茍免皆非也
　　【乙酉】二年【太后垂拱元年】春正月帝在均州
　　发明【丘濬曰説者谓天无二日民无二王一国不容有两号武氏既革唐为周有周则无唐无唐则无帝矣同一疆域也同一时世也而帝与周同书岂得无窒碍乎且是时武后既废中宗立睿宗睿宗虽拥虚器武后未尝明废之也书帝在某处而不着其名则混而无辨矣况鲁昭公乃列国之君是时未有年号昭公虽次于外季氏専国犹虚其位以待之不敢别有所立也中宗即位仅一月即立豫王为皇帝改元文明矣曾未几时武氏自御正朝行人君事至于九月又改元光宅焉明年又有垂拱之纪则是中宗既废之后别立君矣屡改元矣所谓嗣圣之号仅有再阅月之称若仍以其年次第书之则是假辞以立义非纪实也史纲于圏中书唐字而于其下分书武氏之年以见是时天下虽専制于武氏而实唐之天下虽曰唐之天下而所以专制之者实武氏也及乎每年帝在之书必着其名而使人不疑中宗于睿宗如此则义得其正事不没其实贼后之罪既得以暴着于天下君臣之义又得以昭明于后世云】
　　分注太后二字当作武氏丘濬説不必从【正伪之分不在乆暂如丘氏説三国并驰蜀且并于魏安得为正统按沈既济云中宗始年即位季年复阼虽尊名中夺而天命未改尼以首事表年其论自正】○按嗣圣之号虽虚而分注武氏之年未尝失实当从纲目纪年【所谓次第书者】为正史纲以唐易年【突出唐号殊觉犯手】是周未簒唐【武氏改国号在嗣圣七年】先已降唐为列国非所以大一统也况武虽专制人心未尝忘唐宁俟书唐然后为唐之天下哉纲目仅以嗣圣纪年若不知有周者所谓不动声色而运天下于掌者也岂与私慧小智一遇危急便瞠目立异以自快哉此不惟书法未当亦学识浅深大小之别也至于帝在不名亦可以不名者前书废帝为庐陵王【所在之帝即所废之帝非废则不书在虽废而书在不予其废也】后书归政豫王旦【书立豫王而不曰为皇帝不予武氏之立不成旦之为帝也】则帝之为中宗明矣安有二王两号如史纲所虑者哉乃若有周无唐特纲目书周之误惟以王莽例书之则无疵矣
　　三月太后迁帝于房州
　　当作武氏复迁帝于房州○按元年已迁帝房州此再迁也宜书复书复见后欲弑不弑无可弃置之态而帝之死生真如笼鸟矣
　　【丙戌】三年【太后垂拱二年】
　　分注太后二字宜删○按王莽止于始建国元年一书新莽【己巳】至甲戌止书天鳯元年不复着新莽字【庚辰地皇元年亦但纪元无新莽字】此亦当去太后二字止书二年【以后仿此】至六年己丑一书永昌元年【亦去太后二字】以后如载初【原本作天授误】长夀天册万岁之类并纪元而去武氏周曌等字【原本每岁必书武氏赘甚】庶合于王莽之例不然簒贼既同而纪年顿异非所称画一之法也且淫名无当但宜以后为正【凡例正统改元无事义者以后为正况武氏乎】如七年庚寅正月改元载初而分注仍书天授九年壬辰再改长夀分注犹存如意【分注周武氏如意元年再改长夀】尤非诛乱讨贼之义并宜删正
　　【丁亥】四年【太后垂拱三年】太后以裴居道为纳言张光辅平章事平上漏同字○按诸臣平章者皆有同字【前书崔詧韦方质后书王本立邢文伟并书同平章事】独光辅不书同非是
　　九月虢州人杨初成矫制募人迎帝于房州太后杀之书法【人防者其书何予之也晋周权矫诏复立羊后书诛此则曷为止书杀武氏废帝非义也迎帝复位义也书诛则何以劝义故止书杀之然则其必书矫何以为果义也虽与权可也纲目劝义之意深矣】
　　当去矫制二字【太子重俊起兵诛武三思亦矫制也纲目不书矫制可证见中宗景龙元年】○愚按废者是而迎者非书矫可也迎者是而废者非何制可称而谓之矫乎书法徒以为与权不知既称矫制便是反经何权之可与哉惟去矫制二字若曰何以不书矫制以为果义也虽与权可也如此语义方明书法徒知傅防纲目而不觉其自为矛盾非是【按初成虽微者其迎帝之意视敬业尤正敬业虽起兵然不直抵洛阳而规取常润论者至比之叛逆纲目于敬业书起兵而初成书矫制非权衡之平者不可从】
　　【己丑】六年【太后永昌元年】太后自名曌改诏曰制
　　考异【太后当作武氏按凡例簒贼曰某此后当改太后二字作曌字】
　　当从考异作武氏以后太后并作曌如王莽例
　　太后流韦方质于儋州
　　分注【时武承嗣三思用事宰相皆下之方质有疾承嗣三思徃问之方质据牀不为礼或谏之方质曰死生有命大丈夫安能曲事近戚以求茍免乎寻为周兴所搆流儋州寻赐死】
