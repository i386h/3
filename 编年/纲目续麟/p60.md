<!-- { "loadSidebar": true } -->
　　按本纪是年及明年但详其行幸所至【本年四月如东都十一月如许州龙朔元年九月及皇后幸李勣许圉师第二年三月如河北蒲州及同州】而不言还宫至龙朔二年四月始书至自同州果厯年不还耶抑已还而不书耶不可考矣考异以为纲目漏者非也
　　【辛酉】龙朔二年夏五月以许圉师为左相
　　此条可删当于圉师免上补左相二字【是年冬】○按是年正月改官名以侍中为左相则圉师虽侍中【圉师为侍中见显庆四年】已为左相矣分注既明不必特书若复书以某为某非特不见改官仍职之意【改官分注云以义更其名而职任如故】而左相之名又为唐增一官矣非是
　　【甲子】麟德元年十二月杀同三品上官仪刘祥道罢梁王忠赐死
　　分注【初武后屈身忍辱奉顺上意故上排羣议而立之及得志专作威福上动为所制不胜其忿防宦者王伏胜发其使道士郭行真出入禁中为厌祷事上宻召上官仪议之仪因言后专恣请废之上即命草诏左右奔告于后后遽诣上自诉上羞缩不忍乃曰我初无此心皆上官仪教我仪先与伏胜俱事故太子忠后于是使许敬宗诬奏仪伏胜与忠谋大逆仪下狱及伏胜皆死妻子籍没赐忠死于流所右相刘祥道坐与仪善罢朝士流贬者甚众】
　　当作杀同三品上官仪及梁王忠刘祥道罢○按忠之死由上官仪也使仪不请废后则忠未必遽死故当书及以明忠之不幸而髙宗制于彊后至不克保其子罪亦见矣书法云直书赐死不宜死者也勲谓与书赐死以为忠不宜死何不直书杀以着髙宗之罪哉乃若祥道之罢本在忠死之后分注甚明纲目先罢后死尤谬
　　【己巳】总章二年定铨注法
　　分注【唐之选法取人以身言书判身取体貌丰伟言取言辞辩正书取楷法遒美判取文理优长四事皆可取则先德行】
　　发明【以言书判取人可也以身取人而求其体貌丰伟焉如是则体若不胜衣之赵文子容貌若妇人女子之张良不在所取矣安在其为良法哉书乏于册其失自见】
　　以身取人固非【中庸取人以身非此类】言书判亦未为得也比类以观则判取文理近之然皆雷同勦説何补于治至书言尤有损无益者语曰君子不以言举人又曰书同文是书本有一定之例初无取于楷法之遒羙乃若取人以言则赵括之谈兵固胜于其父而李靖之呐不出口将何以为大将乎发明但知取身之非而槩以言书判为可后世必有务华絶根以无益害有益者岂定论哉○按刘晓疏云取士以德为先文艺为末【见分注】唐之选法乃先四事而后德行无论臯防稷契无书判可呈而晋之郤缺【郤缺跛而贤晋文公以为下军大夫襄公败狄于箕郤缺获白狄子师还以先茅之县赏胥臣曰举郤缺子之功也详见左传】汉之周勃张相如【勃为绛侯相如为东阳侯史记汉文帝登虎圏问上林尉诸禽兽簿不能对啬夫从旁代对甚悉文帝诏拜啬夫上林令张释之曰陛下以周勃张相如何如人上曰长者释之曰此两人言事曾不能出口岂斆此啬夫谍谍利口防给哉今陛下以啬夫口辩而超迁之臣恐天下随风而靡争为口辩而无其实文帝乃止】皆在所摈岂不谬哉后世任选举之责者当以刘晓疏为法
　　【庚午】咸亨元年冬十月诏官名复旧
　　当作诏复官名旧字羡○按前书改百官名【龙朔二年】此书复官名其义已明旧字可省
　　【乙亥】上元二年夏四月以赵瓌为括州刺史
　　分注【左千卫将军赵瓌尚髙祖女常乐公主女为周王显妃公主为上所厚天后恶之废妃幽杀之贬瓌刺括州令公主随之官絶朝请】
　　以当作贬○按分注瓌本以卫将军尚常乐公主公主为上所厚天后恶之贬瓌刺括州令公主之官故当书贬以着天后之私纲目从恒辞书以非是
　　太子薨諡孝敬皇帝立雍王贤为皇太子【从考异补皇字】考异【提要薨作卒按凡例未逾年不成君曰薨则此当从提要为下漏皇字】
　　考证【薨当作中毒卒○谨按凡例曰凡以毒杀疑者曰中毒崩注云如晋惠帝史言司马越之酖而通鉴不着其语故但如此书以传疑今太子之死李泌尝言武后欲谋簒国酖太子通鉴亦云时人以为天后酖之事未显明故不以杀书又按纲目太子死失着例宪宗太子宁文宗太子永皆书卒今故上取晋惠帝中毒下取太子宁永卒例当书曰太子中毒卒】
　　分注【太子仁孝谦谨上甚爱之中外属心天后方逞其志太子奏请数忤防义阳宣城二公主萧淑妃之女也幽于掖庭年逾三十太子见之惊恻奏请出降上许之天后怒即日以公主配当上翊卫太子寻薨时人以为天后之酖也诏追諡为孝敬皇帝】
　　书法【纲目卒太子多矣未有书薨者此独书薨何諡为帝也○书諡皇帝何讥也君父在上而以皇帝号其子是二日二王矣】
　　当从提要作卒书法傅防纲目不可从○按薨而后諡也例当称卒【书卒所以正諡为帝者之非也】以諡帝而书薨则是予其諡也又何以为讥耶语意亦自矛盾○中毒之例为弑君之疑者设太子既不得书薨又安得书中毒与人主等耶且与其书中毒以明武后之酖曷若直书杀以着其罪乎【髙宗本纪书天后杀皇太子】考证説泥○或曰何以不书杀曰非髙宗意也事出武后而蔽罪人主非其实矣况武氏方杀唐子孙几尽何有于耶【武出】故书之如恒辞亦以见髙宗昏闇子死而不知所自耳胡氏指为罪亦非【胡氏曰太子之职问安视膳此外非所预也君父懦昏母后専忍尤当遵飬时晦以絶疑忌之萌而轻用其智不自韬黙此春秋所禁也】
　　【丁丑】仪鳯二年春正月耕借田
　　考异【耕上漏帝字】
　　此条可删○按干封二年书耕借田为崇质也【见书法】此无事义者不必特书宜凖永徽三年例削之【永徽三年正月耕借田不书】髙宗是时方不能保其国何有于借田哉
　　【戊寅】三年以李敬为洮河道大总管
　　分注【刘仁轨有奏请多为李敬所抑由是怨之知敬非将帅才荐之使守西边敬固辞上曰仁轨须朕朕亦自徃卿安得辞乃以敬代仁轨大发兵讨吐蕃】
　　据下书李敬与吐蕃战此条当补伐吐蕃三字【本纪有伐吐蕃三字】纲目不书非是○书伐吐蕃明任大责重而朝廷用人之非也仁轨于是为不忠矣知敬非将帅才而荐之使守边卒致青海之败【敬将兵十八万与吐蕃战于青海副总管刘审礼深入败没敬还走】遗人主忧岂先国后私之义哉
　　【己卯】调露元年春正月幸东都司农卿韦机免
　　考异【月下漏帝字又巡行例曰郡国曰如官府第宅曰幸此书幸东都当作如东都】
　　当作帝如东都韦机免司农卿三字羡○按罢免例云官已见者不复见上元二年已书以韦机为司农卿则此司农卿三字可省【按郝处俊等罢不书官况机尤以奢泰免官者乎当去无疑】是年漏还宫二字考异不言非是
　　【辛巳】开耀元年秋七月太平公主适薛绍
　　考异【太上漏以字】
　　书法【公主下嫁书以此其不书何许与行不同时也许与行不同时书其行而已故不书以者书适日逺甚者两书之】
　　谓许与行不同时书适不书以似也然太平适薛绍正所谓许行同时者【按本传公主天后所生爱倾诸女荣国夫人死后丐主为道士以幸防福仪鳯中吐蕃请主下嫁后不欲弃之夷乃真筑宫如方士以拒和亲乆之主衣紫袍玉带歌舞帝前帝及后笑曰儿不为武官何遽尔主曰以赐驸马可乎帝识其意择薛绍尚之】当从考异书以【本纪有以字】书法傅防纲目非是
　　【壬午】永淳元年春二月立孙重照为皇太孙
　　分注【上欲令开府置僚属问吏部郎中王方庆对曰未闻太子在东宫而更立太孙者也上曰自我作古可乎对曰三王不相袭礼何为不可乃奏置师傅等官既而上疑其非法竟不补授】
　　方庆何始诤而卒谀也自我作古谓以义起者如周公制礼固不必相袭至若太子在而立太孙此则悖礼害义之大者方庆乃以三王不相袭为证岂非长君之恶者乎○不补授何以书所以着立孙者之非也
　　闻喜宪公裴行俭卒【本传宪作献】
　　考异【按崩例曰秦汉以后王侯死皆曰卒贤者则注云諡曰某注曰諡非生者之称而通鉴以諡加于薨卒之上亦非是则此当书闻喜公裴行俭辛注云諡曰宪今考太宗贤臣如魏征房龄李靖髙士亷等并不书諡】
　　考证【当去宪字分注諡曰宪后皆仿此】
　　书法【卒未有书諡者此其书諡何予行俭也曷为予之行俭尝论昭仪之立为祸始是以予之故李勣行俭皆功臣也勣不具官而行俭书諡一与一夺其示臣子之大节严矣入纲目以来大臣卒諡自行俭始】
　　方卒之时未有諡也而书于卒上是未卒而先諡岂理也哉凡例既正通鉴之失而纲目仍袭通鉴之谬非是当从考异考证书爵以卒而注其諡书法以为予行俭则贤如房魏而不书諡【房龄魏征大书分注并不书諡】岂皆贬
　　以郭待举岑长倩郭正一魏同并中书门下同承受进止平章事
　　分注【上欲用待举等谓中书令崔知温曰待举等资任尚浅且令与闻政事未可与卿等同名自是外司四品以下知政事始以平章为名】
　　承受进止四字宜分注不应大书○按承受进止即所谓同平章事也据分注自是知政事者始以平章为名则知平章其名而承受进止其实也书其名而实自具彼此并书未免近复观后但书同平章不复言承受进止可见
　　零陵王明自杀
　　分注【初曹王明以太子贤党降封零陵王黔州安置至是都督谢祐希天后意逼使自杀上深惜之黔府官属皆坐免官】
　　当作杀零陵王明【贤亦自杀也纲目书杀故太子贤可证】○按春秋书杀四十七未有书自杀者【如晋里克楚子玉皆自杀春秋书杀其大夫】勲谓自杀而有罪则当书伏诛【如汉王莽自焚唐窦怀贞五代梁敬翔自缢并书伏诛】自杀而无罪则必有令之杀者直书杀某而已太子贤非反也而诬以废之【纲目以无罪例书废太子虽为庶人犹称故太子】则明之为太子党其无罪明矣无罪而自杀非上杀之而何或曰谢祐逼使自杀耳其罪髙宗何曰谢祐之逼希后意也后之欲杀明由髙宗失君父之道也葛藟犹能庇其本根况人主乎书杀零陵王明示后世人主宜正身率下刑寡妻以御家邦无使孽后谄臣得行其私耳自杀而书自杀特纪事之常辞何有于训诫哉
　　【癸未】道元年李义琰致仕
　　分注【义琰改葬父母使其舅氏迁旧墓上闻之怒曰义琰倚势凌其舅家不可复知政事义琰不自安以疾求去许之】
　　书法【义琰求退以上怒也其得书致仕何义琰正人也故纲目特予之】
　　当作李义琰罢○按义琰虽正人然迁舅茔以葬其亲【本传云义琰改葬其先使舅家移茔而兆其所】已非正矣故当书罢【据分注髙宗明言不可复知政事非罢而何】以附于罪不着之例纲目书致仕特泥时人比汉疏广耳【本传云义琰致仕归田里公卿以下悉祖饯通化门外时人比汉疏广】不知广见几而作义琰因怒求退【使上不怒义琰未必退】未可同日语书法以为予之是葬亲者皆可以掘人之墓而有故而去与知止者并称岂春秋推见至隐因事垂训之义哉
　　秋七月诏以来年有事于嵩山冬十一月诏罢之
　　分注【诏罢封嵩山上疾甚故也】
