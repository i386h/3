<!-- { "loadSidebar": true } -->
　　分注【初全忠见德王裕眉目疎秀年齿已壮恶之私谓崔曰德王尝奸帝位岂可复留公何不言之言于帝帝问全忠全忠曰陛下父子之间臣安敢窃议此崔卖臣耳帝自离长安日忧不测与何后终日沈饮或相对悲泣全忠使蒋晖伺帝动静帝从容谓晖曰德王朕爱子全忠何故坚欲杀之因泣下齧中指血流晖具以语全忠全忠愈不自安时李茂贞等移檄徃来皆以兴复为辞全忠方西讨以帝有英气恐变生于中欲立防君易谋禅代乃遣判官李振至洛阳与晖及朱友恭氏叔琮等图之晖选牙官史太等百人夜叩宫门杀宫人裴贞一帝在椒殿方醉遽起单衣绕柱走太追弑之昭仪李渐荣以身蔽帝呼曰宁杀我曹勿杀大家太亦杀之晖矫诏称贞一渐荣弑逆立辉王祚为皇太子更名祝于柩前即位时年十三宫中恐惧不敢出声哭全忠闻之阳惊哭自投于地曰奴軰负我令我受恶名于万代至东都伏梓宫痛哭杀友恭叔琮友恭临刑大呼曰卖我以塞天下之谤如鬼神何全忠遂辞赴镇】
　　书法【弑君之贼或书爵或书姓恒也此其并不书姓何全忠六月书讨既削其爵矣于是弑君不可以不重贬也故再削其姓○晋王俨不书太子中尉立之也此亦晖矫立耳其书太子何幸之也当是时唐旦暮亡君弑而有正统在固君子之所幸也故不得以从恒法也】
　　莽书安汉公罪太后也刘裕书爵自纲目之误考异援莽裕以例全忠非是○上书弑帝下书太子即位太子将与闻乎故与非也晖代弑主者未至姑立一人以为名耳【详玩分注自见】然则曷为不书立诛意也全忠弑帝急于得国不欲唐祚之延其立太子非其本心也是又愈于擅置其君者矣故削之春秋之义先君不得正其终嗣子不得正其始昭宗弑矣而太子得书即位闵之也祝方爼上肉而然即位不自知葅醢之将及也愚亦甚矣故弑君大变也而从其恒辞所以深讥之也书法以为幸之【唐虽未亡统统已在梁何幸之有】谬甚
　　【乙丑】昭宣帝天祐二年
　　书法【君立逾年改元恒也昭宣于是逾年矣而不改先君之旧号则臣子之罪也其畏全忠甚矣纲目非元年不书号于是特书昭宣帝天祐二年所以表其为新君之初年所以正其始也】
　　二年书号亦有之【睿宗书景云二年肃宗书至德二年】但非昭宣之比耳昭宣虽立臣子不敢以为君观礼院奏祀南郊全忠谓欲郊天以延唐祚归罪栁灿等而杀之【见罢谒郊庙分注】孰敢目为新君而改元以正其始乎特书昭宣于二年之上虽表年首事之恒辞亦聊以存唐室如线之绪耳书法以为正始非是
　　六月杀裴枢独孤损崔逺陆扆王溥等三十余人
　　考异【杀上漏全忠二字】
　　分注【柳璨恃全忠之势恣为威福防有星变占者曰君臣俱灾宜诛杀以应之璨因疏其素所不快者于全忠曰此曹皆怨望腹非宜以之塞灾异李振因言于全忠曰王欲图大事此曹皆朝廷之难制者也不若尽去之全忠以为然贬独孤损裴枢崔逺陆扆王溥赵崇等官有差其余或门胄高华或科第自进以名检自处者皆指以为浮薄贬之六月朔聚枢等三十余人于白马驿二夕尽杀之投尸于河初李振屡举进士不中第故深嫉搢绅之士言于全忠曰此軰尝自谓清流宜投之黄河使为浊流全忠笑而从之】
　　当书杀裴枢等三十余人于白马驿独孤等姓名可删【按枢等不书官可见】不书全忠所以罪枢等也【范氏云白马之祸盖自取也全忠之罪不待贬而自见故书法若此】考异不必从○按世称白马之祸而此不见于大书非是且书白马驿则投河清浊之説皆具其中矣损等不叙略之也以为无能为唐有亡尔【如易象释爻辞举其略而余皆具春秋之法与易一也】或曰李振明言此曹皆朝廷之难制者安在不能为有亡耶勲谓使枢等能为有亡何至驱天子以从贼哉【元年全忠表请迁都时上御延喜楼未及下枢已从百官东行上不得已遂发长安】振特托词以激全忠非实语也
　　九月梁王全忠遣杨师厚取襄阳赵匡凝奔广陵此亦当去梁王二字【据上弑君杀王皆削其爵】非谓掠地之罪与弑逆等既已削之则无爵可称耳至下书以全忠为诸道兵马元帅然后复称梁王以其有罪可诛而帝不能讨又奬用之则本爵固自在矣所以深病之也若此处仍书梁王则削爵虽以为贬而书梁王岂非予之乎故当删去【如下弑太后不书爵至以全忠为三司制置使以后并称梁王则无嫌矣】




　　纲目续麟巻十八
<史部,编年类,纲目续麟>
　　钦定四库全书
　　纲目续麟巻十九
　　宜春张自勲撰
　　资治通鉴纲目巻之五十四
　　【起丁夘尽己夘】
　　考异【提要起丁夘下有唐哀帝天祐四年尽己夘下有晋王李存朂称唐天祐十六年梁贞明五年】
　　分注起尽丁夘己卯下当从考异补唐哀帝至梁贞明二十四字【自此至五十九巻并阙补】○按纲目于前五代起尽皆书某帝某号某年独于后五代仅存甲子不录帝号非是总目前详后畧亦非【目录前五代止梁武帝大通四年以后仅书甲子不录帝号尤自矛盾】当据嵗首分注补书庶前后合一也
　　【丁卯】四年【四月以后梁太祖皇帝朱晃开平元年西川称唐天复七年○是嵗唐亡梁晋岐淮南西川凡五国吴越湖南荆南福建岭南凡五镇】三月唐遣使奉册寳如梁
　　考证【唐当作帝】
　　分注【梁王全忠自沧州还威望大沮恐中外离心欲速受禅过魏有疾罗绍威恐全忠袭之説曰今唐室衰防大命已改而四方称兵者皆以兴复为名王宜早正位号以絶人望全忠然之乃归大梁帝遣御史大夫薛贻矩至劳之贻矩请以臣礼见北面舞拜于庭还言于帝曰元帅有受禅之意矣帝乃下诏禅位于梁遣宰相张文蔚杨渉及薛贻矩苏循张防赵光逢等奉玉册传国寳帅百官备法驾诣大梁杨渉子凝式直史馆言于渉曰大人为唐宰相而国家至此不可谓之无过况手持天子玺绶与人虽保富贵奈千载何盍辞之渉大骇曰汝灭吾族神色为之不寜者数日○按凝式所云无忝史职然式亦事五季独不为千载虑乎大抵良心虽存终为富贵所蚀儒者所以必先明于义利之辨也如褚蕡责渊终身不仕庻几言行一致耳】
　　书法【天寳之末遣使奉册寳如灵武书上皇此其不书唐帝何罪唐臣也自温谋簒唐之臣子未有能沮之者今也自洛如梁不为近矣非有王舜之逼而不逺授人无难色书曰如梁所以深罪举朝之无臣子也故止书唐】
　　此条可删○按以不书帝罪唐臣臣无辞矣然莽丕簒汉汉臣为之谋者甚众【莽臣如刘庆王舜甄丰哀章之类魏臣如荀彧陈羣李伏许芝之类详见各条分注】纲目未尝罪臣而略莽丕何独于全忠有异文乎据分注绍威之説恐袭己也乃若杨渉一闻子言神色不宁者数日然则奉册寳如梁特畏祸持禄之计岂诚乐以社稷输人哉使全忠不急于受禅而又以威虐震其下诸臣亦未必出此耳【先是全忠急于传禅密使蒋晖等谋之晖与栁璨等谋以魏晋以来皆先封大国加九锡殊礼然后受禅当次第行之全忠大怒曰汝曹巧述闲事沮我借使我不受九锡岂不能作天子未几全忠弑太后杀晖栁璨等据此梁之簒唐果尽唐臣之罪乎终当以朱晃为首诸臣则其从耳】勲意宜以分注合下称帝为一条奉册寳如梁虽不书可也盖此乃簒贼之习套何代无之纲目于魏晋以下皆略【按宋禅齐遣司空褚渊等奉玺绶诣齐宫齐禅梁遣尚书令亮等奉玺绶诣梁宫皆不特书】而梁独大书是成之为禅让也不亦谬乎书法既罕所发明而考证谓唐当作帝皆未详事实者也
　　梁王全忠更名晃称皇帝奉唐帝为济阴王
　　考异【按凡例注封其故君则曰废而不曰奉此奉字当作废】
　　考证【全忠当作朱全忠】
　　书法【纲目自魏晋以下书称皇帝废帝为某公为某王恒辞也此其不书废何罪唐臣也唐则奉册寳如梁矣唐自废其主也梁何与焉略全忠所以深罪唐臣也然则予梁乎书称皇帝如魏晋则固以簒目之矣】
　　发明【贼温无道大非前代之比然书法甚恕略不见其簒夺之迹此皆专罪唐人挈国与贼之意然则张文蔚等可胜诛哉】
　　全忠书姓本凡例宜从考证补朱字【按即位例凡僭国始称帝者曰某号姓名称皇帝注云梁王朱晃之类】奉当作废唐字羡书法发明傅会纲目不可从
　　【辛晋岐吴称唐天祐八年梁干化元年未○蜀永平元年○是岁凡五国五镇】梁遣杨师厚将兵屯邢州赵王镕防晋王于承天军
　　考异【此前未书封镕为赵王疑漏】
　　按镕本传但云太祖【即梁主晃】即位封镕赵王【见欧公五代史】而梁纪竟略不载据开平四年推晋王为盟主分注已称赵王镕则镕为赵王当在开平二三年间然已不可考矣【据开平元年书梁以马殷为楚王以钱镠为吴越王镕为赵王当在楚越之间惜编录者误漏耳】
　　【壬晋歧吴称唐天祐九年梁干申化二年○是歳凡五国五镇】刘守光遣兵出战晋人击败之擒其将
　　考异【据提要将字下有单廷珪三字】
　　当从考异补单廷珪三字○按分注廷珪燕骁将也燕人失之夺气故当特书以着燕人之败燕自是不复振矣【明年晋入幽州执仁恭守光以归】纲目略之非是
　　【癸晋岐吴称唐天祐十年梁主瑱酉干化三年○是歳凡五国五镇】
　　分注当云二月梁主瑱立仍称干化三年○按干化梁太祖号也太祖以干化二年六月弑【为郢王友珪所弑】是年二月瑱诛友珪立于大梁则易代矣故当详注考异置不言特未详考耳
　　冬十月蜀立宗衍为太子
　　考异【立下漏子字】
　　分注【蜀潘炕屡请立太子蜀主以稚王宗辂类已信王宗杰才敏欲择一人立之郑王宗衍最防其母徐贤妃有宠使唐文扆讽张格表请立之格夜以表示王宗侃等诈云受密防众皆署名蜀主不得已许之曰宗衍防懦能堪其任乎宗衍受册毕炕称疾请老蜀主不许泣涕固请许之】书法【五季舍唐蜀无立太子者太子国本也虽僭国谨书之】
　　按尊立例云立太子曰立某为皇太子非正统则不书因事特书者去皇号然则唐蜀书立太子亦因事之义耳【观分注可见】非专为国本也使果为国本则凡立太子者皆当特书又何以云非正统则不书耶书法与例矛盾非纲目之意【按宗衍之立非蜀主本意特为唐文扆所诳纲目书此示后世人主立子不可不详无如蜀主之闇耳若云为国本则蜀主已自言衍防懦不能堪任本安在哉益信书法之谬】
　　十一月晋王入幽州执刘仁恭及守光以归
　　分注【先是守光爱将李小喜多赞成守光之恶至是守光将出降小喜止之是夕逾城出降且言城中力竭晋王督诸军四面攻城克之擒刘仁恭守光帅妻子亡去将奔沧州迷失道为人所擒送晋军晋王幽州仁恭父子皆荷校于露布之下】
　　书法【晋之伐为守光也书执守光可矣书仁恭何皆罪人也曷为不书仁恭父子罪各异也故书及以殊之】
　　不书仁恭父子絶之也守光囚父【唐天祐四年】非其子矣故絶之亦以见守光之罪宜于见执非因父而累其子也书法以为罪异则何以累书伏诛而不殊耶【明年正月刘仁恭刘守光伏诛书法云皆可诛也】于此以为殊之于彼以为皆可诛亦自矛盾矣
　　【乙晋岐吴称唐天祐十二年梁贞亥明元年○是歳凡五国五镇】吴徐温出镇润州留子知训江都辅政
