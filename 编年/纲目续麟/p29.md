<!-- { "loadSidebar": true } -->
　　当书春二月皇太后梁氏崩【据崩葬例皇太后皇后皆曰某后某氏崩】分注正月归政二月崩○按归政美辞也曰讥者书法傅防纲目耳正月归政二月崩其归也由其崩也非死期将至后之临朝犹未已耳故当直书后崩与终其身者等归政二字虽不书可也纲目但知因事着实【如纲目原文旧史已明何取特书】不知笔削之义有事虽已行而非其本心者恶可以推而免【如孝和之于窦宪是也】善不可以袭而增梁后之归政所谓袭取也何以书为
　　【辛卯】元嘉元年春正月朔尚书张陵劾大将军冀罪诏以俸赎
　　分注【羣臣朝贺大将军冀带劒入省尚书张陵叱出敕羽林虎贲夺劒冀跪谢陵不应即劾奏冀请廷尉论罪有诏以一嵗俸赎百僚肃然】
　　发明【冀身负大逆而张陵以带劒劾之舍其丘山之恶而论其毫芒之罪惟汉朝诸人不能早致其辨是以至此极耳诏以俸赎特书于册参讥之也】
　　按陵能廷叱梁冀非不知轻重者【正由冀负大逆故敢廷叱非是亦未必出此当于言外得之】弑君立君桓方论功益封【建和元年论定防功益封冀万三千戸封其子弟皆为列侯是年冬加冀殊礼增封赐第】安得正言其恶如发明所云虽能正梁冀之罪独不为桓帝虑乎【按李固姊文姬戒固子爕曰慎无一言加于梁氏加梁氏则连主上祸重至矣以妇人犹知此义尹氏独不闻乎】徒杀其身无益于国智者不为也且陵能夺劒论罪使百僚肃然视之胡广赵戒【见弑帝条分注】不犹愈乎书以俸赎专罪帝也发明以为参讥非是
　　夏四月帝防行至河南尹梁府舍是日大风防树书昏
　　考证【至当作幸○谨按凡例曰凡官府第宅曰幸后仿此】
　　按凡例书幸为特行也上书防行故下书至【若不知所往者然】考证泥例不可从
　　诏加大将军冀殊礼增封四县赐以甲第
　　考异【提要作增封赐第无四县以甲字】
　　当从提要○按既加殊礼【分注有司奏冀入朝不趋劒履上殿谒赞不名毎朝防与三公絶席十日一入平尚书事】则增封赐第亦常事耳虽不言四县以甲可也况冀犹以所奏礼薄而不悦者乎【见分注】故当略之
　　【丁酉】永夀三年夏四月九真蛮反讨破之
　　考异【此攻夷狄误作讨】
　　据例当书九真蛮反太守儿式战殁遣都尉魏朗击破之【征伐例凡正统遣将则曰遣某官将某兵将卑师少则但云遣兵不遣兵而州郡自讨则云州郡或云州兵或云郡兵】○按汉书云九真蛮叛太守儿式讨之战殁遣九真都尉魏朗击破之一胜一负非太守即都尉纲目不书非是况凡例将卑师少犹云遣兵州郡自讨必称州郡未有不书州郡兵将直称讨破者当据汉书补正【书太守战殁着蛮夷之强也书遣都尉击破之明中国未尝无人而朗能胜任美亦见矣】
　　【己亥】延熹二年初置秘书监官
　　后书秘书监官始此纲目不书疑漏○按恩泽例云凡制诏谓前此所无而今始为之者皆书之注云秦置丞相勲意秘书监官自孝桓始置是亦丞相之类然秦书丞相而汉不书秘书监官非是固当补之
　　封皇后兄子邓康宦者侯览为列侯杀白马令李云农掾杜众
　　云下当补及字○按分注杜众伤云以忠諌获罪上书愿与云同死帝愈怒并下之狱遂皆死狱中是众之死由李云也春秋之义凡非其罪而相因以死者则书及此当书及农掾杜众
　　【壬寅】五年冬十月武陵蛮反
　　分注【蛮冦江陵南郡太守李肃走主簿胡爽扣马谏曰蛮夷见郡无备故敢乘间而进明府为国大臣连城千里举旗鸣鼓应声十万柰何委符守之重而为遁逃之人乎肃杀爽而走徴肃弃市复爽门闾拜家一人为郎】
　　据分注反下当书南郡大守李肃走徴弃市以为遁逃茍免之戒纲目不书非是
　　【癸夘】六年秋武陵蛮复反郡兵讨平之冯绲坐免
　　考异【此误书讨】
　　书复反则得书讨考异不必从【书法凡例云凡反者前已降者书讨】
　　【乙巳】八年是月晦日食诏举贤良方正
　　书法【纲目书日食三百六十七而书求士者五帝居其二然未闻有改焉则亦具文而已矣】
　　诏举以下六字冝删○按凡例云凡因灾异而自贬损求言修政施惠者皆书无实者或不悉书此条书法既云具文固当删去
　　诏壊诸淫祀
　　分注【特留洛阳王涣宻县卓茂二祠】
　　壊当作毁祀当作祠○按分注特留王涣卓茂二祠则非徒罢祀实毁其祠纲目冝书诏毁诸淫祠方得其实今上书壊下书祀彼此矛盾【书祀不当言壊书壊不可言祀】非是汉书作房祀注谓祠堂亦非
　　九月地震○立贵人窦氏为皇后
　　立上漏冬十月三字○按立后重事也不可不详是年立后在冬十月纲目系于九月之后非是据灵帝立后上书时下复书月【光和三年上书冬有星孛于狼弧下书十二月立贵人何氏为皇后】此年时月并阙俱非春秋无事犹书首时况立后而可不书乎
　　【丙午】九年夏四月河水清【宋徽宗大观元年黄河清九百里凡七昼夜卒至靖康之祸何瑞之有】
　　书法【清于桓世其为不祥也审矣纲目书河清二皆乱季也自汉桓延熹九年至髙齐壬午年近四百年尔则千年一清之説亦不足信矣】
　　非独千年一清之説不足信书法谓四百年再见亦非据汉纪延熹八年亦载河水清是一帝之世且再见【桓帝在位二十一年】况四百乎果以为异则当于始清之年书之【河清当书于八年夏四月此条可省】以为不祥汉以下乱非特髙齐也何独至于壬午而后清况灵帝建寜四年河水亦清纲目不书然则河清初无定期由纲目书否为疏数有是理乎【或曰黄河之水本清流千余里分九始下撞而黄自是歴积石出塞外悬崖注仞其为龙门者不知凡几故水浑浊至河南以下地势平衍则当澄清而不清者以下气腾也气息则清然则河之清否由气之腾恵非真有闗于盛衰之数也】
　　【丁未】永康元年五月地裂
　　书法【地裂非小变也自和帝永元七年一书于是再见故通鉴不书纲目特书之终纲目书地裂三】
　　据书法地裂非小变则当悉书以见异按汉志自和迄灵地裂凡九而纲目或书或否何与【和帝永元七年赵国易阳地裂元兴元年右扶风雍地裂安帝元初二年河南雒阳新城地裂桓帝建和元年郡国六地裂永夀三年河东地裂延熹元年冯翊云阳地裂八年缑氏地裂是年灵帝建寜四年河东十二处地裂并见五行志】或曰裂之有事义者书无则否故自永元七年至是再见勲曰不然据秦庚午年书法云地震变也震而坼大变也元初元年书法云书地坼裂多矣未有书地陷者地而至于陷大变也是则裂甚于震陷又甚于裂纲目于地震虽无事义悉书独于陷裂即有事义不书岂为得轻重之平乎春秋之义书其重者终纲目地震一百一而自和迄灵五十六【自和帝至灵帝在位共一百一年】虽异亦常矣而地裂九地陷二【元初元年河东地陷见纲目永初元年六月河东杨地陷东西百四十步南北百二十步深三丈五尺纲目不书】不尤可异乎即以事义论梁冀枉杀李杜【建和元年杀李固杜乔】尤甚于劫掠吏民【元初元年并见五行志】而元初元年地坼则书建和元年地裂不书又何説焉信如书法所云则当悉书不则震之无事义者亦冝稍略今同一地变也而小者详大者略果可为定论乎
　　遣使迎解渎亭侯宏诣京师【是年十二月帝崩】
　　考异【提要无诣京师三字】
　　诣京师三字可删盖迎之者将以即位也非徒诣京师也曰遣使迎解渎亭侯宏则其辞廹曰诣京师则缓矣故从提要
　　【戊申】孝灵皇帝建寜元年闰月追尊皇祖为孝元皇夫人为孝元后考为孝仁皇尊母董氏为慎园贵人
　　考异【祖上皇字羡按灵帝乃清河孝王曾孙其祖未尝即帝位不当称皇祖】
　　母上尊字羡【汉书无尊字】○按董氏与祖皆追尊也冝蒙上文不必更加尊字考异知祖上羡皇字而母上尊字置不言何与据本纪灵帝乃河间孝王孙【见本纪及迎解渎亭侯分注】考异以为清河亦误
　　秋九月太傅陈蕃大将军窦武奏诛宦者曹节等节等杀之遂迁太后于南宫
　　此亦当书及大将军窦武○按前书以窦武为大将军陈蕃为太傅此其先太傅何蕃首谋也故当书及
　　【己酉】二年夏四月青蛇见御座上大风雨雷雹诏公卿言事
　　上字雷字并羡○按张奂传云蛇见御座轩前炖煌实録云蛇长六尺夜于御前当轩而见皆不言座上帝纪及五行志皆无雷字冝删
　　分注【张奂上疏曰昔周公葬不如礼天乃动威今武蕃忠贞未被明宥妖之来皆为此也宜急为改葬徙还家属其从坐禁锢一切蠲除】
　　按周书金縢有天动威之语乃周公避谤居东成王感风雷之变新迎公归之事也张奂欲改葬蕃武引此为言是谓成王葬周公不如礼故天为之动威以生作死殊乖经防编録者不加駮正非也
　　【辛亥】四年春正月帝冠赦
　　考异【提要赦下大书唯党人不赦五字】
　　分注【唯党人不赦】
　　书法【赦不悉书自元帝以来矣书永康赦以赦党人也书今年赦以唯党人不赦也书中平赦又以赦党人也】
　　据书法赦不悉书必有故而后书是年书赦为不赦党人也提要大书为无分注耳纲目既列分注则大书可省提要不必从
　　【壬子】熹平元年三月太傅胡广卒
　　当去太傅二字○按广谄事梁冀亦王舜扬雄之流【广称冀勲徳比周公分注亦载广逊言恭色取媚于时天下薄之】但冀事未成罪下于莽故广得书卒今复书官与朱穆书尚书者何别【桓帝延熹六年书尚书令朱穆卒贤之也按穆戒冀而广阿之穆嫉宦官而广与中常侍丁肃婚姻忠邪霄壤未可同日语】故当准刘穆之例【见晋安帝义熙十三年】曰胡广卒而已
　　【甲子】中平元年三月以何进为大将军屯都亭
　　考异【此亦当书后兄何进与梁冀同】
　　当从考异补后兄二字○按进罪虽与冀殊【冀弑质帝】而专国致乱【如诛蹇硕迁董后召董卓诛宦官卒致杀身废帝皆进罪也】与冀无异是亦与政之祸也【凡例亲戚书属以着与政之祸】故当一施之
　　【戊辰】五年南匈奴右部反杀其单于羌渠
　　考异【杀当作弑】
　　当从考异作弑○按分注诏发南匈奴兵配刘虞讨张纯羌渠遣左贤王将骑诣幽州【是年虞为幽州牧】则义举也而右部杀之【右部防落反与屠各胡合十余万人攻杀羌梁】非其罪矣故当书弑
　　【己巳】六年春二月皇甫嵩击王国大破之
　　考异【击当作讨】
　　当从纲目作击○按前书讨者正其名也【上年十一月书王国围陈仓以嵩为左将军讨之】此书击者纪其实也【分注董卓欲救陈仓嵩曰待其疲而击之全胜之道也国攻陈仓不拔疲敝觧散嵩进兵击之斩首万余级】考异不必从
　　三月刘虞讨渔阳贼斩张纯余众降散
　　斩当作诛○按分注纯客杀纯送首于虞非虞讨而斩之也例当书诛以正纯罪书斩非其实矣
　　帝崩皇子辩即位尊皇后曰皇太后太后临朝封皇弟恊为陈留王
　　考异【皇字羡】
　　考证【皆当去皇字】
