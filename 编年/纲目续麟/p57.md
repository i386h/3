<!-- { "loadSidebar": true } -->
　　征劝建成除秦王何其谬也身为宫僚不导以孝友敦睦乃首为防墙之谋太宗惭徳安知非征一言启之耶然太宗不诛之亦且礼之者虽髙祖在上已不得专亦有歉于中故不得而讐之耳书法以为无我非是盖太宗桓文之流桓公不以射钩讐管仲太宗安得以私怨杀魏征耶英雄驾御之术固非浅衷所可测也【武取文守收拾人心在此一举汉髙封雍齿亦此意】○或谓魏征宜死于建成愚以为不然使建成贤而太宗不足以胜任死之可也太宗实贤于建成征盖欲用其所未足耳正如管仲不死于子纠而事桓公犹有可生之理使皆死于所事则尊周攘楚与夫贞观之治不可得而见矣故有当死而可以不死者又未可例论也他如明之方黄骈首就戮虽成祖不克为太宗亦繇诸臣不审于王魏之义也或问伊川甚不取魏征子何云尔曰伊川云以所事言之则可死以义言之则未可死曰伊川谓小白当立故管仲可以不死建成既立为太子安得与子纠比曰宋王不云乎时平则先嫡长世难则先有功唐有天下皆世民之功建成安得而有之特髙祖不明此义故有临湖之变是知太宗之簒等于肃宗而王魏之不死亦以义可以生也事有推源正流反观而后定者此类是也
　　八月太子即位
　　考证【当作太子世民即位○谨按凡例曰凡正统继世曰太子某即位注云汉惠帝以下用此例古礼已废从本文也今纲目诸本自唐以后太子即位皆不书名故当补正后仿此】
　　当从考证补世民二字○按唐初立为太子者建成也【武徳元年】今之即位者世民也不书世民何以见其夺嫡之罪哉刘氏凡例云汉以下继世书太子某即位其不书名者变例也惟唐世例书太子即位其书名者变例也勲谓同一太子即位岂汉以不名为变唐复以名为变乎一书之中自为矛盾终非定论【按唐书本纪太子即位皆不书名故纲目因之非有正变之别也刘氏据以为例误甚】
　　置文馆
　　分注【上谓侍臣曰朕观炀帝文辞奥博亦知是尧舜而非桀纣然行事何其相反也魏徴对曰人君虽圣哲犹当虚己以受人故智者献其谋勇者竭其力炀帝恃其才俊骄矜自用故口诵尧舜之言身为桀纣之行曽不自知以至覆亡也上曰前事不逺吾属之师也○胡氏曰太宗之问岂独炀帝为然魏徴当因此力陈尧舜所以为尧舜者使其君有修进企及之方则其益大矣顾以虚已受人为言何其见尧舜之浅耶】
　　人臣对君不惟其详惟其切太宗之病正在自用魏徴虚已受人四字乃对症之药所谓因事纳谏者也使太宗善用其言即尧舜之所以为尧舜者不外乎此观孔子称舜大知亦曰好问好察而已胡氏乃以为尧舜之浅者何哉独是炀帝之知非真知也使真知尧舜之是当有惕然不敢自安者何至行事相反之甚耶太宗以知是尧舜许炀帝正人主明晦之介而徴无一语及此是则其未尽者耳胡氏之说非所以责魏徴也【徴故东宫官一旦为太宗臣自有难于尽言者然能如此亦可谓直谏矣立谈痛哭贾生所以失文帝胡氏见不逮此何与】
　　分注【有上书请去佞臣者上问佞臣为谁对曰愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿防虽善朕不取也】
　　圣王之道诚而已矣太宗论君道以至诚为先诚得其本然未几患吏受赇遗绢试之卒为裴矩所折【上患吏多受赇宻使左右试赂之有司门令史受绢一匹上欲杀之裴矩谏曰为吏受赇罪诚当死但陛下使人遗之而受是陷人于法也】诚安在哉他如晋阳创义惧父不从至以私侍宫人刼之【隋大业十三年太宗与刘文静裴寂谋兴义兵髙祖不从先是寂为宫监私以晋阳宫人侍髙祖至是寂言曰二郎隂养士马欲举大事正为寂以宫人侍公恐事觉并诛耳髙祖曰事已如此当复奈何正须从之耳】此尤权谲之害义者矣
　　【丁亥】太宗文武皇帝贞观元年以戴胄为大理少卿分注【将军长孙顺徳受人餽绢事觉上于殿庭赐绢数十匹大理少卿胡演以为不可上曰彼有人性得绢之辱甚于受刑如不知媿一禽兽耳杀之何益】
　　此太宗之私也不然司门令史为上所罔犹将诛之况顺徳乎未几顺徳坐李孝常谋反削籍帝复怜之召为泽州刺史【详本传】然则所称得绢甚于受刑者特以执大理之口耳岂诚语哉
　　命京官五品以上更宿中书内省
　　宿当作直内字羡○按中书省无内外分注所云内省以中书省视诸省为内耳【如尚书省秘书省之类】今复书内省便似中书省有内外非是况前此皆名内书省至武徳三年始改内书省为中书省【见百官志中书省分注】是中即内也又曰内省不亦赘乎故当删去
　　六月封徳彛卒
　　发明【封徳彛奸佞有余既以亡隋复以误唐若其臣贼诟君又小人之所不为者故纲目于其死也尽削其官以贬之固不待他日黜削赠諡而后知其罪也】
　　卒当作死○按礼君子曰终小人曰死卒即终也小人如徳彛而不书死亦何以见其罪哉且无以别于罪不如徳彛而不可书官如杜淹者
　　徴隋秘书监刘子翼不至【勲尝疑唐书不为子翼立传及读刘袆之传乃知子翼虽以母老辞后复仕唐固知非龚胜陶潜比也特书隋官何为哉】
　　分注【子翼有学行性刚直朋友有过常面责之李百药常称刘四骂人人终不恨是嵗有诏徴之辞以母老不至】
　　书法【书不至何美子翼也子翼乱则进治则退曷为美之子翼亲逢盛世甘于不仕以奉老母可谓知所先者或以为讥则过矣】
　　发明【士君子之出处当适其时以子翼之刚方未易轻议然能显仕于无道之隋而不能屈意于有道之唐何哉是时君徳方明羣贤彚进子翼茍有志当世舍是则无时可矣召而不至岂亦果以母老故与特书隋官盖美之也】
　　此条宜删【陶潜书晋予节也子翼既仕唐何有于秘书监哉且潜徴著作郎不书况子翼乎】○按子翼虽不至后仍仕唐初非耻事二姓者【唐书刘袆之传云母已防召拜呉王府功曹参军终著作郎文馆直学士】纲目不没善或于著作郎文学士一书其官而以此时之徴不至者列叙于分注之下亦足以着其美今大书既载隋官分注又止云母老不至若子翼真能不忘隋者殊非其实书法发明不观全史徒以纲目为据不以为甘于不仕则以为无志当世虽母老之故犹疑而不信岂定论哉勲谓由尧君素书杀之例观之【隋恭帝皇泰元年唐杀隋河东守将尧君素书法云书隋守将见君素终身隋臣也曷为不书死之广为弑逆臣虽守节如君素不得以死节书所以深恶广也】子翼虽不至亦不足为美况又唐官而非终身隋臣者乎所谓不当书而书者此类是也
　　【戊子】二年遣右卫大将军柴绍等讨梁师都其下杀之以降以其地为夏州
　　考异【按前唐兵攻梁皆书伐书击此误作讨当改正】
　　书法【唐初诸僭国非叛未有书讨者此其书讨何召乱且迷复也故前书冦今书讨】
　　此条当以书法为正考异不必从○按梁本中国为陈所簒既易三姓【陈隋唐】非讐【唐非陈比】非敌【唐巳一统岂师都可敌】背楚依晋春秋所取师都不知自反偷防他族徒杀其身卒殄先祀适足为迷复之戒故得书讨若仍以非叛而恕之非止乱之道也
　　出宫女三千余人
　　此亦可删○按太宗即位之初已书放宫女三千人【武德九年】不必复书葢唐书为一代之史自当备载纲目为万世法戒宜有笔削况太宗惭德尤有甚于此者【如纳巢刺王妃之类】安在悉登诸册哉
　　诏自今奴告主者斩之
　　之字羡○按指其人而言则曰斩之今泛论奴告主者但当书斩以为律令而已书斩之非体
　　【己丑】三年春正月耕借东郊
　　当作帝耕借田【本纪亦作耕借田】纲目不书帝非是
　　裴寂卒
　　分注【司空裴寂坐与妖人交通免官上数之曰计公勲庸安得至此武德之际货赂公行纪纲紊乱皆公之由也寻复有罪流静州防】
　　书法【裴寂刘文静皆功臣也文静杀具官而寂止书姓名岂削之与病帝也寂受知髙祖而又有功纵其有罪岂不在议功之列而免之而流之帝于爱其所亲之义亦歉矣纲目卒裴寂而无可书之官所以深病帝也隋唐以来诸臣卒不书官者四十二唯裴寂非贬辞】
　　寂不书官已免也凡例云无官则爵无爵则姓名而已如书法所云则纲目当书曰流裴寂于静州寻卒方足以见意今但书卒而于分注详载其罪安知其非贬耶若谓受知髙祖太宗宜爱其所亲莫亲于建成元吉而太宗杀之况裴寂乎又况寂之受知以私非以贤也身为隋监乃以宫人侍髙祖【大业中寂为宫副监以宫人侍唐公】臣谊安在哉太宗之薄之有由然已书法穿凿非是
　　以李靖为定襄道行军总管统诸军讨突厥
　　考异【提要定襄作通汉突厥当书击亦误作讨】
　　按唐纪及靖本传皆云定襄提要作通汉误讨当作伐考异不必从
　　【庚寅】四年春正月朔日食【是年日食见本纪五行志作闰正月】
　　纲目不书疑漏【据六年春正月日食书】
　　蔡公杜如晦卒
　　考证【当分注諡曰襄】
　　据如晦本传諡曰成考证以为襄何也
　　【辛邜】五年诏诸州刬削京观加土为坟
　　考异【提要无刬削二字】
　　当作除京观【除即刬削意】提要不书刬削但曰加土为坟则京观尚存【积尸封土其上谓之京观】无以见太宗恤死之意非是
　　秋八月遣使诣髙丽葬隋战士
　　考异【诣当作如】
　　书法【二年收隋末暴骸境内也于是念及髙丽战士而遣使之可谓仁也已矣可谓逺也已矣故屡书美之】
　　发明【既赎防敌之人又战亡之士迭书于册亦可嘉矣使帝能坚守此心又岂有辽东之伐乎】
　　此条可删语云亲亲而仁民莫亲于兄弟而太宗杀之何有于隋战士况隋伐髙丽在大业八九年间距此已二十年其骸已朽安有战士可葬乃为此无益之虚文乎纵使出于实心亦不过悖德而已曷足録哉书法发明槩以为美特为太宗所欺耳然则收瘗骸何以书【二年诏收瘗隋末骸】以是为宜瘗者也书以为后世之法尔
　　十二月开党项之地为十六州
　　分注【党项内属者前后三十万口】
　　开当作分之字羡十六本传作三十二【见党项传】
　　康国求内附
　　分注【康国求内附上曰前代帝王好招徕絶域以求服逺之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受】
　　附下当有不受二字【齐桓结江黄汉武通西南夷皆不知此义固当书不受以羙之】纲目不书但曰求内附则若已受者然非所以着其美也【范氏曰不受康国足为后世法】宜据分注补入
　　【壬辰】六年三月如九成宫
