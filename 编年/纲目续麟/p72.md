<!-- { "loadSidebar": true } -->
　　分注【象古以贪纵苛刻失众心清世为蛮酋象古召为牙将命将兵讨黄洞蛮清因人心怨怒夜还袭州防之】
　　据分注当作安南都防李象古遣将杨清击黄洞蛮清还袭象右杀之作乱二字可删○或曰牙将杀都防非乱乎曰象古以贪刻失众心清因人心杀象古非作乱也目之以乱而象古书官则罪专在清而象古之恶隐矣非所以惩贪也然则仍书都防何书都防【官未见者书之】又以罪清之擅杀耳岂予象古哉
　　吐蕃围盐州
　　考异【围当作冦】
　　分注【吐蕃十五万众围盐州刺史李文悦竭力拒守凡二十七日吐蕃不能克灵武牙将史奉敬言于朔方节度使杜叔良请兵解围叔良以二千五百人与之奉敬自地道出吐蕃背吐蕃大惊溃去奉敬奋击大破之】
　　州下当补书史奉敬击郤之六字考异不必从○按吐蕃虽围盐州未几奉敬奋击大破之是围已解也今但书围而不曰击郤是围未解而盐州不几为吐蕃有耶故当补书
　　【庚子】十五年春正月上暴崩于中和殿闰月太子即位考异【上当作帝按分注时人皆言内常侍陈志弑逆太和九年书陈志伏诛分注讨元和之乱又据唐书旧纪云内官陈志弑逆史氏讳而不书王守澄传云陈志等弑逆内官秘之但云药发暴崩则此当书内常侍陈志弑帝于中和殿以为宠任宦官者之戒窃考晋张贵人因孝武醉寝弑之重赂左右曰因魇暴崩时太子闇弱遂不推问纲目书贵人张氏弑帝且汉平隋文史皆书崩纲目书莽广弑逆然则宪宗书崩乃録史旧文而非定本也尹氏发明谓特书暴崩以着大臣不能究诘之罪疑非朱子之意且与前后书法皆不相侔】
　　考证【当作太子恒即位】
　　分注【上服金丹多躁怒左右宦官徃徃获罪有死者人人自危至是暴崩于中和殿时人皆言内常侍陈志弑逆其党类讳之不敢讨贼但云药外人莫能明也】
　　书法【弑也曷为不书弑罪唐之君臣也志弑逆举朝恬然不能究覈以正其诛而即位如常时纲目止曰暴崩所以深罪之也○唐世宦官弑君立君始此】
　　发明【春秋之法君弑贼不讨则深责其国无臣子穆宗位居冢嫡是时春秋已二十有六宰相乃皇甫镈令狐楚軰纲目特书暴崩者一以着大臣不能究诘之罪一以着嗣君不能讨贼之罪所以深罪唐之臣子不能讨贼为失职耳】
　　当作宦者陈志弑帝于中和殿书法发明傅会纲目不可从○按是时宪宗惟知有宦官何知有大臣宰相贤者不过裴度崔羣张靖诸人自异镈用事【十三年以程异皇甫镈同平章事】相继罢黜君方弃其臣臣安得任其责邪【上年裴度罢为河东节度使崔羣罢为湖广观察使】至同平章如令狐楚【楚与皇甫镈同年进士故镈引以为相】率与宦官相表里宁足以言大臣乎然则指为大臣之罪者特为崩字解免耳史法阐幽当时既莫能明后世复不正其罪则乱臣贼子其术益工其恶益可肆行而无忌岂春秋垂训之意哉且以天子而为宦官所弑则君与大臣之罪着矣奚书暴书崩然后见耶况阉人弑君自秦以下无闻者【自赵高弑二世后未有闻者】故人主率不知戒【宪宗尝自谓去家奴如一毛】而进言者亦无以回其昬惑惟揭宦者于弑帝之上【不书内常侍所以别于孙程等也】则知桃虫维鸟笄蜂求螫后之宠任宦寺者亦可以惩矣而穆宗君臣不讨贼之罪不尤着耶如发明所云既不书弑安知其为贼而谓嗣君不能讨乎论者当以考异为正
　　太后居兴庆宫
　　分注【太后居南内每朔望上帅百官诣宫门上寿上性侈所以奉太后者尤华靡】书法【居者何顺辞也徙辞有二书徙某太后者逆辞也书徙太后居者顺辞也终纲目书太后徙居二书太后归某宫一书太后居某宫一书太后迁居某宫一皆顺辞也】
　　按后崩于兴庆宫说者谓宣宗弑之【大中二年】则此书居者正以明太后之无罪耳【见其无与国事】无罪而被弑宣宗之罪益不可逭矣书法仅以为顺辞非是盖顺辞之例可施于迁徙归此于三者无称而特书居某宫岂无故而漫及之哉
　　【辛丑】穆宗皇帝长庆元年以王播为盐铁使
　　考异【提要使字上有转运二字】
　　按本传播以盐铁兼转运者宪宗时以刑部侍郎领之也后为皇甫镈所忌出为劒南西川节度使至是召还复领盐铁非转运也当以纲目所书为正提要转运二字误
　　宿州刺史李直臣伏诛
　　分注【直臣坐赃当死宦官受其赂为之请御史中丞牛僧孺固请诛之上曰直臣有才可惜僧孺对曰彼不才者安足虑本设法令所以检制有才之人安禄山朱泚皆才过于人法不能制者也上从之】
　　按僧孺之言非矣法令以治有罪既使人不敢为恶而贤者益劝于为善此先王设法之意也若指为擒制才人之具是祖宗法令皆驱天下为庸鄙茍劣之人非所以兴贤求治也岂不误哉禄山朱泚非才之罪特朝廷处置失宜而已僧孺执此以例直臣不过刼其主以必诛耳顾可为定论乎【穆宗谓直臣才特徇宦官之请耳僧孺但当论直臣之罪不当以才为言罪如直臣才亦当诛则穆宗无辞矣惜僧孺不逮此观其所云何异口给御人耶】
　　【乙巳】敬宗皇帝寳厯元年牛僧孺罢为武昌节度使分注【牛僧孺以上荒淫嬖幸用事又畏罪不敢言但累表求出乃升鄂岳为武昌军以僧孺为节度使僧孺过襄阳节度使柳公绰服櫜鞬侯于馆舍将佐曰襄阳地望高于夏口此礼太过公绰曰竒章公甫离台席方镇重宰相所以尊朝廷也竟行之】
　　据书法唐世宰相罢书为某官者皆贤相也僧孺罢书武昌节度岂贤之与非也为公绰尊朝廷书也
　　【丙午】二年十二月宦官刘克明等弑帝于室内立綘王悟王守澄等讨克明杀悟立江王涵
　　分注【上游戏无度狎昵　羣小善击毬好手搏禁军及诸道争献力士又以钱万缗召募力士昼夜不离侧又好深夜自捕狐貍性复褊急力士或恃恩不逊輙配流籍没宦官小过动遭捶挞皆怨且惧夜猎还宫与宦官刘克明击毬军将苏佐明等二十八人饮酒上酒酣入室更衣殿上烛灭克明等弑帝于室内○克明矫称上防命学士路隋草遗制以綘王悟权勾当军国事又欲易置内侍之执权者于是枢密使王守澄杨承和中尉魏从简梁守谦定议以衙兵迎江王涵入宫发左右神防飞龙兵进讨贼党尽斩之绛王为乱兵所害】
　　明下漏诛之二字○按分注进讨贼党尽斩之是罪人已得也上书讨下不书诛安见其已得耶故当补书
　　发明【天下之事必有狃而为之者元和之祸失贼不讨故羣阉狃于为逆意可以为常事而行之耳向使唐人能穷治元和之党声其罪于天下芟夷剪灭靡有孑遗则阉軰亦必知所畏忌而灭烛之变不复作矣惟穆宗一失其机故嗣子不免其身然后知圣人诛乱臣讨贼子汲汲然惟恐或后者正欲絶祸乱之源杜簒弑之渐耳不然敬宗之失止于狎昵羣小何遇祸若是之酷哉识者自可察之】
　　尹氏谓元和失贼不讨使宦官狃于为逆而不忌其论自正至谓敬宗失止狎昵不应遇祸之酷则不然古称廉逺堂高刑人不在君侧皆所以豫逺不敬也观分注所载若此谓敬宗能免其身乎纵令元和穷治党与安知克明不为志耶【陈志弑宪宗见元和十五年】语云君子不重则不威灭烛之祸帝实自取又奚咎焉【宪宗犹不能免况敬宗乎其受弑非独势所必至亦理所宜然何酷之有】勳独怪佻逹无仪如帝而諡之曰敬将媿之与抑文以美名耶○圣人诛乱讨贼正天理人情不容已处非徒为絶源杜渐也虽使祸乱不生簒弑不作乱臣贼子终不可不讨而诛之发明乃谓汲汲恐后专从絶源杜渐起见【如尹说非为絶源杜渐乱贼便可不讨乎】失圣人诛讨之义矣
　　【戊申】文宗皇帝太和二年王庭凑阴以兵粮助李同防秋九月诏削其官爵命诸军讨之
　　阴字羡○按下书诏削官爵命诸军讨之则庭凑助叛为逆之罪着矣【上年以李同防为兖海节度使同防不受诏发诸道兵讨之】直书以兵粮助同防非过也若曰阴以兵粮则罪状未明而遽削爵命讨岂王者之师哉故当删去
　　【辛亥】五年春正月卢龙将杨志诚逐其节度使李载义二月以志诚为畱后
　　分注【上闻志诚作乱召宰相谋之牛僧孺曰范阳自安史以来非国所有刘总暂献其地朝廷费钱八十万缗而无丝毫所获今日志诚得之犹前日载义得之也因而抚之以捍北邉不必计其逆顺上从之以载义恭顺有功拜太保以志诚为畱后】
　　当作自为畱后【观分注因而抚之可见】二月以志诚五字可删○或曰书以病文宗也书自则罪专志诚矣志诚逐节度其罪已明故书以不书自勳按逐杀主帅用为主帅积习已久不自文宗始乃若志诚之横有非他将比者既以为畱后犹怒不得仆射不得已而加之【七年加志诚右仆射分注云初以志诚为吏部尚书志诚怒不得仆射畱官告使朝廷不得已加之】其叛逆岂一端已哉故虽为幽将所逐纲目必书伏诛以正其罪【八年幽州军乱逐杨志诚志诚伏诛】特书自为所以明志诚之当诛也
　　九月吐蕃将悉怛谋以维州来降不受
　　分注【李德裕简蜀兵羸弱者去四千余人复募少壮者千人募北兵得千五百人与土兵参居转相训习日益精练所作兵器无不坚利至是吐蕃维州副使悉怛谋请降尽帅其众奔成都德裕遣兵据其城具奏其状事下尚书省集百官议皆请如德裕防牛僧孺曰吐蕃之境四面各万里失一维州未能损其势比来修好约罢戍兵中国御戎守信为上彼若来责曰何事失信养马蔚茹川上平凉坂万骑缀回中怒气直辞不三日至咸阳桥此时西南数千里外得百维州安所用之徒弃诚信有害无利此匹夫所不为况天子乎上以为然诏德裕以其城及悉怛谋等悉归之吐蕃吐蕃诛之于境上极其惨酷德裕由是怨僧孺益深】
　　发明【纲目凡以地降者则书其叛如侯景以河南叛附于梁之类是也凡褒赠之典特书之者皆忠义之士如赠顔真卿司徒之类是也悉怛谋吐蕃之将以地归唐既不书叛至他时赠以右卫将军则又特书于防然则纲目之意固予之矣此决断两词曲直之辨也】
　　悉怛谋不可以顔真卿比真卿唐忠臣宜赠者也悉怛谋吐蕃叛将不当赠者也不书叛者为唐讳也如以赠官为是则防送悉怛谋听其惨酷又何心焉特书赠悉怛谋右卫将军讥唐也讥其始为义而卒不能忘利也既不能庇怛谋于生而徒恤怛谋以死是加刃于人以手抚之威惠两无当发明概以为予之至与真卿并称岂纲目书法之意哉
　　【壬子】六年回鹘昭礼可汗为其下所杀
　　考异【当书回鹘弑昭礼可汗】
　　当作回鹘弑其可汗昭礼○按书法云凡书为其下所杀讥不在人也昭礼为中国所立【敬宗寳厯元年册回鹘昭礼可汗】未闻他过故当书弑纲目书为某所杀特据唐史旧文耳【见回鹘传下】非是
　　十二月牛僧孺罢为淮南节度使
　　分注【西川监军王践言入知枢密数为上言防送悉怛谋以快敌心絶降者非计也上亦悔之尤僧孺失防僧孺内不自安防上谓宰相曰天下何时当太平卿等亦有意于此乎僧孺对曰太平无象今四裔不至交侵百姓不至流散虽非至理亦谓小康陛下若别求太平非臣所及因累表请罢乃出镇淮南】
