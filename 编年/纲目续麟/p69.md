<!-- { "loadSidebar": true } -->
　　考异【按封拜例曰凡赐爵号皆书注云尚父之类又尊立例曰尊曰尊某为某注云尊太上皇尊太皇太后尊皇太后用此例据郭子仪乃人臣朝廷赐号不当书尊窃考景福二年以王行瑜为太师号尚父天祐八年晋王推刘守光为尚父天祐九年梁加吴越王镠尚父并不书尊此条尊字当作号字或作赐号乃与凡例合或谓尊字乃唐诏本文然纲目所书改旧史者多矣何足嫌乎】分注【上以山陵近禁屠宰子仪人犯禁金吾将军裴谞奏之或谓曰君独不为郭公地乎谞曰此乃所以为之地也郭公勲髙望重上新即位以为羣臣附之者众吾故发其小过以明郭公不足畏上尊天子下安大臣不亦可乎】
　　书法【尚父何号也宰衡书号王莽此则曷为书尊所以见子仪之可尊也而德宗之知所尊亦着矣】
　　当作赐郭子仪号尚父○按分注録裴谞奏当时已有功髙望重之嫌谞犹欲发其小过以安之况子仪乎观子仪尝奏除州县官一人不报僚佐以为言子仪曰诸君可贺矣又何怪焉【子仪谓僚佐曰兵兴以来方镇防扈凡有所请朝廷必委曲从之今子仪所奏朝廷以其不可行而置之是不以武臣相待而亲厚之也】然则子仪非独不敢当尊之名尤有逺嫌之心焉书赐而不书尊所以彰其谦顺之德也【观子仪请自贬纲目书贬郭子仪可证】考异乃与行瑜守光比岂所以论子仪哉书法以为见子仪之可尊亦傅防纲目耳
　　六月诏寃滞听诣三司使及挝登闻鼓
　　当作诏听寃滞诣三司使语义方明纲目先寃后听便似寃滞自听非上命也
　　立皇弟二人为王
　　当作封弟乃等为王如立子去皇例纲目书皇书数不著名非是○按本纪封弟乃为益王迅随王遂蜀王则三人也纲目作二人非是
　　【辛酉】德宗皇帝建中二年平卢节度使李正已卒子纳自领军务与李惟岳遣兵救田悦
　　分注【李正已卒子纳擅领军务田悦求救于纳及惟岳纳及惟岳皆遣兵救之悦收合散卒得二万余人军于洹水淄青军其东成徳军其西首尾相应马燧帅诸军进屯邺诏河阳节度使李芃将兵防之李纳始奏请袭位上不许】
　　救当作助【文宗太和二年王庭凑亦书助李同防】○按春秋之义凡书救者善之也田悦谋逆【是年悦举兵防邢洛】而二李救之特党恶耳何善之有故当作助盖书救则邻于恤难书助则实为党恶昔楚子辛救郑春秋削之谓郑无可救之善也【见鲁襄公元年韩厥伐郑传】况田悦乎
　　十一月永乐公主适田华
　　考异【永上漏以字】
　　分注【上不欲违先志故也】
　　以之者代宗也【大厯九年诏以永乐公主妻田华】此特纪其于归之时耳考异谓漏以字误○按代宗以永乐妻田华非本念也特不获已耳承嗣既卒虽不适可也而以先志遣之岂所称无改父道者哉书法谓执小信而亏大义得之
　　【癸亥】四年司农卿段秀实谋诛朱泚不克死之【是年冬十月朱泚反】分注【秀实与将军刘海賔泾源将吏何明礼岐灵岳谋诛朱泚迎乗舆未发泚遣韩旻将鋭兵三千声言迎驾实袭奉天秀实谓灵岳曰事急矣使灵岳诈为姚令言符令旻且还窃其印未至秀实倒用司农印印符追之旻得符而还秀实谓同谋曰旻还吾属无类矣我当直搏泚杀之不克则死终不能为之臣也使海賔明礼隂结死士为应旻至泚令言大惊灵岳独承其罪而死泚召李忠臣源休姚令言及秀实等议称帝事秀实勃然起夺休象笏前唾泚靣大骂曰狂贼吾恨不斩汝万段岂从汝反耶因以笏击泚中其额溅血洒地海賔不敢进而逸忠臣前助泚泚得脱走秀实知事不成谓泚党曰我不同反汝何不杀我众争前杀之海賔捕得见杀明礼从泚攻奉天复谋杀泚亦死上闻秀实之死恨委用不至涕泗乆之○胡氏曰秀实不死志将有所图也然无济理也则亟死为正秀实亦可谓知所处者然恨其未尽善也乱兵入城天子出避执羁靮以从人臣所当为也秀实不知出此而犹为司农卿见几不敏惜哉抱忠负材草草而死也】
　　使秀实早从德宗则奉天之袭危矣德宗得据孤城以待援者秀实伪符之力也胡氏乃以不执羁靮为未尽善【如胡氏所云则卢杞白志贞追及咸阳者为尽善其于国事何如耶】岂知司农一印固有若或使之者乎且德宗仓皇北出后宫诸王尚有不及从者【上条分注云帝与太子自苑北门出宦官左右仅百人复宫诸王公主不及从者什七八】况秀实尤废处于家者乎【按德宗初出姜公辅虑乱兵奉泚为主请召使同行帝曰无及矣可为一证】顔真卿不死于希烈僭号之日纲目书为某所杀论者以为惜之秀实之死得其当矣而胡氏又谓草草为古人者不亦难哉
　　李怀光至奉天诏引军还取长安
　　分注【李怀光来赴难数与人言卢赵赞白志贞之奸佞且曰天下之乱皆此曹所为也吾见上当请诛之闻之惧言于上曰怀光勲业社稷是赖贼徒破胆皆无守心若使之乗胜取长安则一举可以灭贼此破竹之势也今听入朝留连累日使贼得成备恐难图矣上以为然诏怀光直引军屯便桥与李建徽李晟杨惠元共取长安怀光自以数千里赴难破泚解围而咫尺不得见天子意殊怏怏曰吾今已为奸臣所排事可知矣遂引兵行○上问陆贽以当今切务贽上疏曰臣闻立国之本在乎得众得众之要在乎见情在易干下坤上曰泰坤下干上曰否夫天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也】
　　怀光赴难有功其欲除卢赵诸人固也然以德宗之闇即面陈未必见听况未至而数与人言能保其不为所制耶是时防居禁近【帝每事询防时号内相】必与闻诏防然无一语为帝开陈者岂不知是非哉无亦畏而不敢言耳夫危言取祸虽智者所不为独是德宗于方相得无间而贽犹引否泰为辞欲使之下干而上坤不亦谬乎
　　【甲子】兴元元年以萧复为江淮等道宣慰安抚使
　　分注【萧复尝与卢同奏事杞顺上防复正色曰卢言不正上愕然退谓左右曰萧复轻朕命复充山南荆湖江淮等道宣慰安抚使实踈之也既而刘从一及朝士多奏留复上谓陆贽曰朕欲遣重臣宣慰江淮宰相朝士佥谓宜然今乃反覆如是意复悔行使之论奏卿知复何如人其意安在防上疏曰复痛自修励慕为清贞用虽不周行则可保至于轻诈如此复必不为借使复欲逗留从一安肯附防愿陛下明加辨诘若复有所请求则从一何容为隐若从一自有回互则萧复不当受疑上亦竟不复辨也】
　　萧卢曲直甚明朝士莫不知之独德宗迷而不悟耳既以询贽贽宜切为申理使帝去而留复国事尚可有为今乃首防两端令其自诘是徒为卢掩覆也观贽前后诸疏无一语及【既贬贽始极言奸邪此语不载本传何也】则贽当日所以能容于德宗者不大可知耶世称防奏事切直勲以为未免迂曲耳
　　遣给事中孔巢父宣慰河中李怀光杀之
　　分注【元帅判官髙郢劝李怀光归欵怀光遣其子璀诣行在请罪请束身归朝诏巢父宣慰并其将士悉复官爵巢父至河中怀光素服待罪巢父不之止怀光左右多胡人皆叹曰太尉无官矣巢父又宣言于众曰军中谁可代太尉领军事者于是怀光左右发怒杀巢父怀光不之止复治兵拒守○新唐书巢父传不载代领军事语非是】
　　发明【怀光遣子谢罪请束身归朝纲目皆不书之至于巢父为左右所杀乃复归罪怀光何也怀光亲行反叛致乗舆奔走罪不容诛今幸天子赦宥慰抚自当生死惟命一听王人所为而又纵令左右杀之则是迷而不复罪愈加矣是以书法如此若夫巢父书遣书官者予其不失使指也一予一夺而纲目之情见矣】
　　当书为李怀光所杀○按纲目直书某杀虽专罪怀光而巢父之失隠矣盖朝廷方务抚慰令将士悉复官爵巢父始不加礼既而谓军中谁可代太尉领军事者非独闇于事机且失宣慰之意奉使若此可谓不辱君命乎故唐史亦谓巢父无权以丧身而发明反以书官为予其不失使指【书官乃因事见官之例非予之也】何其谬与至谓怀光当生死惟命一听王人所为此贾耽所以见称于纲目者【先是耽为山南东道节度使使行军司马樊泽奏事行在泽既复命有急牒至以泽代耽耽命将吏谒泽牙将张献甫曰行军自图节事人不忠请杀之耽曰天子所命则为节度使矣即日离镇】顾可责之反叛之人哉发明腐迂多此类
　　八月顔真卿为李希烈所杀
　　书法【巢父书杀之此书为所杀何为真卿惜也何以言之真卿留蔡于是二十阅月无生理矣真卿之死当死于希烈僭号时也】
　　当作李希烈杀宣慰使顔真卿○按希烈僭号真卿不死非求生也【观辛景臻谓真卿曰不能屈节当自焚积薪灌油于庭真卿趋赴火景臻遽止之可见】安得因纲目所书遂谓为真卿惜哉巢父之死当书为某所杀纲目不书已失其义岂谓真卿之死不若巢父乎书法傅防纲目非是○死不问迟速但论诚伪诚心狥国者虽迟不害其为仁有意求名者虽速不可谓之义【可以迟而迟则迟不为害仁可以速而速则速不为伤勇惟顾其事与时何如耳】秀实死于朱泚议帝之日当慷慨而慷慨者也真卿不死于希烈僭号之时当从容而从容者也盖泚帝未定而希烈已成故也【希烈谋称帝但问仪于真卿非如泚之始谋未定也故秀实宜急犹或可止而真卿可缓以速死无益也】书法不察徒以迟速为轩轾是子卿之生还【汉苏武字子卿武帝时使匈奴至昭帝时始还留匈奴凡十九年匈奴遣李陵等百端説降武始终不屈节】不如樊系之仰药【建中四年朱泚僭号樊系为泚譔册文既成仰药死】此流俗责睢阳不弃城以全人之谬也【肃宗时贼将尹子竒围睢阳张巡竭力坚守至罗雀掘防杀妾食士议者谓巡与其杀人曷若全人友人李翰为巡作传表上之众议始息】岂定论哉
　　【乙丑】贞元元年朱滔死
　　书法【田承嗣尝反矣书卒滔既上表待罪则其书死何承嗣既赦滔未赦也纲目一字之贬严矣】
　　承嗣与朱滔一也德宗之赦承嗣不得已耳岂因其伪赦遂末减其罪哉如书法所云凡胁天子以求赦者皆可逃鈇之诛为叛臣者不亦幸乎况承嗣之卒义当书死特纲目误作卒书法据此为一字之严恶可与论春秋之防哉
　　秋七月陜虢军乱杀其节度使张劝诏以李泌为都防御转运使
　　书法【杀张劝者逹奚抱晖也不书主名何纲目之法凡杀主帅即用为主帅则书其主名所以着姑息也非是皆畧之】
　　按主名书否亦无定例必用为主帅然后书则李万荣逐刘士宁以万荣知留后纲目何以不书万荣【贞元九年】如谓不用为主帅即不书则王庭凑杀田正未用为主帅纲目何以书庭凑【长庆元年】则书法所谓着姑息与非是畧之者皆非矣或曰不书万荣罪士宁也庭凑书名以诸道见讨也抱晖虽未为主帅然李泌听其亡命而不加诛【本注云抱晖遂亡命不知所之】故略之然则非略抱晖正以着朝廷之姑息耳【有罪不敢问若死于乱军然所以讥也】书法于万荣不书以为故常于抱晖不书以为未为主帅前后抵牾若此果可为定论乎
