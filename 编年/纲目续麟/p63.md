<!-- { "loadSidebar": true } -->
　　分注【武承嗣三思营求为太子狄仁杰从容言于太后曰太宗栉风沐雨亲冒锋镝以定天下传之子孙大帝以二子托陛下陛下今乃移之他族无乃非天意乎且姑侄之与母子孰亲陛下立子则千秋万岁配食太庙立侄则未闻侄为天子而祔姑于庙也因劝太后召还庐陵王太后意稍寤无立承嗣三思意吉顼与张易之昌宗为控鹤监供奉顼从容説二人曰公兄弟贵宠天下侧目不有大功何以自全二人惧问计顼曰天下未忘唐德主上春秋髙公何不劝立庐陵王以慰人望如此岂徒免祸亦可以长保富贵矣二人以为然承间屡为太后言之太后乃托言庐陵王有疾遣使召之及其妃子皆诣行在承嗣怏怏遂发病死○胡氏曰归庐陵王狄仁杰虽首言之太后未许也及顼为二张谋后意乃定然则顼功为多而当时及后世称复唐之功者特归仁杰而不归之顼何也人臣建功效计当原其心诚为国耶策虽不就君子予之心不在国假善以济其私功虽幸成君子不与也狄公精忠惟复唐室是念其请归庐陵王太后虽未之许然心已开悟矣吉顼之计太后即行之然其心乃本教二张以长保富贵之术耳又况狄公之请已在前乎】
　　仁杰之论李昭德已先之【先是洛阳人王庆之等上表请立武承嗣为皇太子昭德言于太后曰天皇陛下之夫皇嗣陛下之子陛下身有天下当传之子孙为万世业岂得以侄为嗣乎自古未闻侄为天子而为姑立庙者也太后亦以为然昭德复言承嗣权太重太后曰吾侄也故委以腹心昭德曰姑侄之亲何如父子子犹有簒弑其父者况侄乎太后矍然遂罢承嗣政事见嗣圣八年九年分注】吉顼所云犹郦寄之绐吕禄耳【汉诸侯王谋讨诸吕时吕禄为上将军据兵卫宫太尉周勃不得主兵郦商子寄与禄善绐之曰髙帝与吕氏共定天下刘氏所立九王吕氏所立三王皆大臣之议诸侯亦以为宜今太后崩帝少而足下不急之国乃将兵留此为大臣诸侯所疑何不归将印以兵属太尉请梁王归相印与大臣盟而之国齐兵必罢足下髙枕而王千里此万世一时也禄因解印以兵授勃勃因得入北军诛诸吕详见吕氏八年】岂诚为张氏哉【观武氏召顼问状顼犹以顾托为辞则知为此説者所谓利诱势禁使其言必从而计无二也如胡氏説则寄绐吕禄亦将谓为吕氏谋耶】吉李精忠虽非狄比然复唐之功非昭德启之于前吉顼佐之于后虽有仁杰亦安所施胡氏既不推本昭德尤谓吉顼之谋徒为二张富贵计【中宗既立二张伏诛富贵安在哉况易之曽问自安计于仁杰仁杰亦对如顼语可谓仁杰为二张讣乎益信胡氏之谬】何其诬也
　　九月突厥防赵州周刺史髙叡死之
　　分注【黙啜围赵州长史唐般若翻城应之刺史髙叡与妻秦氏仰药诈死敌舆诣黙啜以金狮子带紫袍示之曰降则拜官不降则死叡顾其妻妻曰酬报国恩正在今日遂俱闭目不言再宿敌乃杀之敌退唐般若族诛赠叡冬官尚书諡曰节】
　　当作杀其刺史髙叡纲目书死之非是○按髙叡始而诈死已非其正及闻拜官之命不自引决犹顾其妻是未有必死之志也使妻无报国之言则紫袍金带安知不已被于身耶卒之闭目不言受敌刃何能为有亡乃以全节予之耶惟书杀其刺史以着突厥之强虽不书死之可也
　　【己亥】十六年【周武氏圣厯二年】吐蕃赞婆弓仁降周
　　书法【突厥黙啜遣使请降不书周不为周降也此其书降周何帝在东宫则周之为唐也决矣虽书降周无嫌也】
　　书周外之也见其犹未得为唐也若谓周决为唐无嫌于书周则何不书之为愈耶且前不书周不为周降则此书降周其为周降明矣又曰虽书降周无嫌何其穿凿傅防之甚耶
　　【庚子】十七年【周武氏乆视元年】司空梁文惠公狄仁杰卒
　　考异【此误书諡】
　　考证【当去文惠二字分注諡文惠○谨按狄仁杰仕周为内史曲尽忠诚迎中宗还宫授计五王反正唐室卒于周赠文昌右相中宗赠司空睿宗追封梁公纲目书曰司空梁公狄仁杰卒凢纲目书武后时事事各冠以周号虽如娄师德卒犹不免也独仁杰不加周号者明其心在唐室不曰文昌右相而曰司空梁公明其忠于唐室褒之也褒之所以示劝也纲目平易中有精深处故曰非朱子其孰能修之】
　　书法【大臣卒不书諡自裴行俭一见之于是再见大臣卒书本官惟仁杰卒书中宗所赠爵书睿宗所封所以殊仁杰于诸臣也此纲目之特笔一人而已矣】
　　当书同平章事狄仁杰卒【据书法以始相不书周表其为唐谓自仁杰相中宗始有诣行宫之召勲谓既以此始亦以此终明其始终为唐也】司空梁公四字并误○按凡例谓卒不当书諡以非生者之称也【见凡例注】然司空梁公乃中睿所赠【分注中宗复位赠司空睿宗时追封梁国公】当仁杰卒时未尝有是官爵也而并书卒上岂得为当乎勲意但书同平章以明中宗之复由仁杰之相【生能止承嗣之立没能进反正之臣始终皆仁杰功也】至赠官封爵各以其时书之【如顔杲卿秀实赠諡例或曰杲卿秀实死节也仁杰考终安得从此例曰仁杰为唐不为周死生虽殊其节一也】则当矣况文惠乃武后所諡纲目既不书周官而仍録武諡不尤自矛盾乎书法傅防纲目不可从发明【或曰武氏杀贤士大夫多矣奚独于仁杰信重若此曰狄公一念在唐发于精诚惓惓恳恳其所以为武氏言者不出诸此故武氏亦以诚相感初非有竒谋异説行乎其间故曰诚者天之道也不诚无物至诚未有不动者不诚未有能动者其狄公之谓与】
　　自古奸雄虽不可测要未有不自为者狄公反周为唐虽无竒谋异説然所最中肯者在未闻侄为天子而祔姑于庙一语使武氏涣然氷释不自觉其气沮而愿息也心虽在唐其持论若真为武氏谋者此所以得其信重而成厥功也发明不察谓专以为唐一念感动武氏岂知仁杰固自有术焉以行其中武氏殆为其所用而不之觉耶【狄公为唐犹汉髙制楚彼瞠目骂操者直浅夫耳】要之志在为唐虽诡亦正岂与阿意顺防借口行权几败国事如陈平之于吕氏者同日语哉
　　【甲辰】二十一年【周武氏长安四年】周以天官侍郎崔暐同平章事
　　天官侍郎四字羡宜删○按诸臣改官者皆书新职不録故官故狄仁杰同平章不书魏州刺史魏元忠同平章不书肃政中丞暐为天官侍郎前已大书于册【见十八年冬十一月】此当直书以崔暐同平章事不应复书天官侍郎凡例云官已见者不复见故当删去或曰张东之同平章特书秋官侍郎何也曰此凡例所谓官未见者因事乃见【柬之为秋官侍郎仅见庚子分注故特着之】非如暐已见而复书也
　　【乙巳】神龙元年二月复国号曰唐【是年正月中宗复位】
　　书法【此书复国号曰唐世史书革去周号何武氏所以据尊位临万方以臣其人民者岂尽出其智力哉因唐之势耳彼其革去唐号而称曰周特见于称呼施于文移耳人心天意之在唐者固未尝有渝也武氏一旦去位则唐之社稷固自如也又何俟于复哉革去周号唐斯在矣】
　　当从史纲书革去周号纲目书法误○按凡物已失而得曰复纲目于武氏之乱以嗣圣纪年每岁必书帝所在是唐未失也唐未失何复之有如纲目所书是唐已为周今始复之与存唐之义不矛盾乎惟前书号曰周而不曰改此书革周号而不曰复然后见武氏之乱唐特隂霾之薄蚀非真有智力可以窃人之国而据为己有也其深恶痛絶不尤着明也哉
　　流贬周宰相韦承庆房融崔神庆于岭南
　　贬字宜删○按凡书贬者下必书为某官以其降尊就卑故曰贬【如谯王重福为均州刺史方谓之贬】今止书于岭南则流之而已何贬之有【观嗣圣十九年贬魏元忠为髙要尉流张説于岭南流贬自是两义不应合书】且流重于贬书其重者则贬不足言矣又况实流而非贬乎故当删去
　　以杨再思同三品○姚元之为亳州刺史
　　分注【太后之迁上阳宫也同三品姚元之独呜咽流涕桓彦范张柬之谓曰今日岂公涕泣时耶元之曰前日从公诛奸逆人臣之义也今日别旧君亦人臣之义也虽获罪实所甘心遂出为亳州刺史】
　　姚上圈子羡○按再思同三品实继元之后义当连书不应圈隔○或曰元之刺亳州为其不当涕泣也果尔则当或书出或书贬未有一无所书而特书姚元之为某州者曰元之涕泣固可罪而同谋讨逆则犹可原也故畧之
　　夏四月以郑普思为秘书监叶静能为国子祭酒分注【术士郑普思尚衣奉御叶静能皆以妖妄为上所信墨敕以普思为秘书监静能为国子祭酒桓彦范崔暐固执不可曰陛下初复大位下制政令皆依贞观故事贞观中魏征为秘书监孔頴达为国子祭酒岂普思静能之比乎拾遗李邕上疏曰若有神仙能令人不死则秦始皇汉武帝得之矣佛能为人福利则梁武帝得之矣尧舜所以为帝王首者亦修人事而已尊宠此属何补于国上皆不听】
　　书法【监学清流长官要职而以方士居之直书而贬义自见矣】
　　以下当补方士二字【唐书桓彦范传有方士二字】方见贬义不然上书以袁恕已为中书令下书以魏元忠等同三品中曰以郑普思为秘书监同类并称安见其为贬乎书法傅防纲目非是
　　皇太后武氏崩
　　发明【丘濬曰武氏自称皇帝中宗复位又尊之以为则天大圣皇帝其崩也以其所尊者书之可也而纲目乃以皇太后武氏书之葢不与其为皇帝也是何也女不可以统男皇帝本非妇人女子之所得而称者也书之曰太后武氏崩则凡其生时所自称及人所以尊之者皆非所宜也如是书之不啻足矣今史纲直斥其姓名而且以死书何呜呼武氏起自闾阎使其不入宫闱一匹妇耳所以生得为后死得书崩徒以其作配髙宗以承唐家之宗祀焉耳今武氏为人妻则滛荡为人妾则妬害为人母则残虐为人妇则废人之宗祀防人之国祚杀人之族属凡其一生所以孤人之子寡人之妻絶人之宗祀不知其凡几百千万矣其于李氏固已义絶不可以列李氏之园陵祭不可以入李氏之宗庙由是观之乃天地间一不仁不义之妇人耳死全首领固已为幸而又称之以为后书之以为崩何以诛絶其既徃而示戒于将来哉必若直斥其名而且以死书之之为愈】
