<!-- { "loadSidebar": true } -->
　　杀故平通侯杨恽
　　分注【恽既失爵位家居治产业以财自娱友人孙会宗移书责之恽报书曰窃自思念过已大矣行已亏矣当为农夫以没世矣田家作苦嵗时伏腊烹羊炰羔斗酒自劳酒后耳热仰天拊缶而歌乌乌其诗曰田彼南山芜秽不治种一顷豆落而为萁人生行乐耳须富贵何时是日也拂衣而起奋袖昻顿足起舞诚荒滛无度不知其不可也又恽兄子谭谓恽曰侯罪薄人有功且复用恽曰有功何益县官不足为尽力或上书告恽骄奢不悔过日食之咎此人所致章下廷尉当恽大逆无道腰斩妻子徙酒泉郡诸在位与恽厚善者皆免官○司马公曰周官司冦之法有议贤议能若广汉延夀之治民寛饶恽之刚直虽有死罪犹将宥之况罪不足以死乎】
　　书法【恽免为庶人矣书故平通侯何废不以罪也而杀之甚矣】
　　发明【赵盖韩杨之死人心不服论者固已详矣今以纲目观之广汉延夀书杀寛饶书自刭皆不去其官犹曰当任职之时云尔至于杨恽已免为庶人矣然且书曰故平通侯则免不以罪不予其免为可知免犹不予而况于杀之乎此宣帝之所以杂霸】
　　语云识时务者为俊杰曹参陈平畏吕后疑其反也而杀之故酣饮自放兾以释吕氏之疑而全其生恽既以刚直受罪怨者方深不置之死不已此仲尼防服之时也而乃效平阳【曹参封平阳侯】曲逆【陈平封曲逆侯】之所为岂明哲保身之道哉论者以既免而杀甚宣帝之罪勲则谓惟不即杀而免之此恽所以不得与韩盖比也观其报防宗书愤懑不平无非憾主之辞是臣不能容一君君安能独容其臣与又况告之者纷纷邪必以为无罪则龙比箕子且当报怨复讐有是理乎春秋无义战有时以受伐者为主谓欲省致师之由也予于杨恽亦云
　　【己巳】甘露二年○营平侯赵充国卒
　　当加后将军三字于营平侯之上【是时充国复为后将军】○凡例云凡贤臣卒具官爵姓名如贤宰相例【宰相贤者曰某官某爵姓名卒而注其諡】按先零诸羌由宣帝不纳充国言以致背叛自是数击无功卒用充国计屯田湟中以待其敝未几先零斩杨玉以降置金城属国以处之其功可谓大矣方帝诏充国与辛武贤合击先零玺书疉下其子卬使客諌曰一旦不合上意将军身且不保何国之安充国叹曰是何言之不忠也及振旅还国所善浩星赐复説曰众人皆言破羌彊弩出击【辛武贤为破羌将军彊弩许延夀也】虏以破壊将军即见冝归功二将军如此计未失也充国曰兵势国之大事当为后法老臣不以余命为陛下明言兵之利害卒死谁当复言之者遂以其意对【归功二将军则以战胜为长技而边衅愈开归功屯田则以守边为长防而制御有道此充国所以忠于为国而不为身谋也或谓不用星赐言卒为子孙之忧非知充国者】上然其计罢遣辛武贤归酒泉若是可不谓贤哉【按成帝时西羌有警上思将帅追美充国召扬雄画而颂之固知充国非徒一世之功也】夫充国有功且贤而不得具官以卒岂所称权衡之平乎【张南轩云充国非独贤将殆可相也魏相辈皆在其下】况明年画功臣于麒麟阁凡十一人而充国居第四位尤在丙魏上【丙吉魏相】其当书官明矣
　　【庚午】三年春正月匈奴呼韩邪单于来朝还居幕南塞下分注【上幸甘泉郊泰畤匈奴呼韩邪单于来朝赐以冠带衣裳金玺盭绶玉具劒佩弓矢棨防安车鞍马金钱衣被锦绣谷帛絮礼毕使使者道单于先行宿长平上还登长平坂诏单于毋谒其羣臣皆得列观及诸外藩君长数万咸迎于渭桥下夹道陈上登渭桥咸称万嵗单于就邸长安置酒建章宫飨赐之二月遣归国】
　　据分注月下当补帝如甘泉郊泰畤七字【先是诸帝如甘泉者屡矣未有若宣帝之辐辏者故当特书】○按宣帝自元平元年即位至是凡二十三年始一幸甘泉郊泰畤不可不书况匈奴传明言朝天子于甘泉宫而纲目不録非惟无以纪实将分注所载外藩君臣迎谒列观夹道欢呼之态皆无从见矣故当补书【不书如甘泉则来朝疑于在国还居二字更无所指据分注单于就邸长安明属由甘泉入长安也】
　　书法【匈奴自秦始皇三十二年始见纲目汉文帝三年始书单于至宣帝五鳯四年始书称臣今年始书来朝于是百六十五年矣信哉无百年之运也自是终西汉之世书单于来朝四是年黄龙元年元帝竟寜元年哀帝元夀二年】
　　汉治匈奴者莫急于武帝匈奴入冦于汉者亦莫多于武帝岂真气运使然与抑帝之黩武有以致之也春秋时国之最强者莫如楚其势不特匈奴之于汉也然五霸所以治之者或以义【齐桓公伐楚退师召陵楚屈完来盟见鲁僖公四年】或以力【晋文公及楚人战于城濮楚师败绩见僖公二十八年】或以幸【晋厉公及楚子战于鄢陵楚子败绩见鲁文公十六年】要之幸不如力力不如义而五霸之盛衰即升降于其间今宣帝未尝汲汲有事匈奴也然称臣来朝并见于五鳯甘露之间果何修而得此哉无亦以义服人而不徒恃兵革之力也当五鳯元年匈奴乱五单于争立议者咸欲举兵灭之帝独从萧望之议遣使吊问望之固曰如防恩复位必称臣服从逾二年而匈奴果称臣矣自此或入侍或欵塞卒之稽颡阙下俨然臣顺不烦一旅而能服累世以来倔彊之冦即以为召陵之举不是过矣书法不推明宣帝所以服逺之义徒诿之匈奴不可知之气运将何以示后世御侮之道哉【武帝编书匈奴入冦者十汉击匈奴者七和亲一诱匈奴一降匈奴者二李陵李广利宣帝编击匈奴者一匈奴扰车师田者一五鳯四年称臣是年来朝后二年复来朝】
　　画功臣于麒麟阁
　　分注【上以匈奴宾服思股肱之美乃图画其人于麒麟阁署其官爵姓名惟霍光不名曰大司马大将军博陆侯姓霍氏其次张安世韩増赵充国魏相丙吉杜延年刘徳梁丘贺萧望之苏武凡十一人皆有功徳知名当世】
　　画功臣十一人而独厠苏武于其下甚哉汉人之不重节义也且匈奴宾服安知非由武持节慷慨有以诚服其心故虽或叛或服卒归于臣顺使人人如衞律李陵汉虽欲晏然中国可得哉况诸臣虽有功不能无罪惟武奉使不辱始终一致尤人臣之贞且纯者即以世次言武为先祖忠臣亦冝列诸臣之先而偏处其后则宣帝此举虽曰録功实赏私劳而已矣揆之春秋崇奬节义之意曷有当乎或谓列武于羣臣之下示中国人才之盛隠然有虎豹在山之势愚谓此饰説耳方武居匈奴穷困无聊其人何知敬畏既归而不尊显之以风示天下仅以为典属国议者方为之扼腕今复挤诸臣之下此李陵所谓空自苦无人之地者不尤轻中国而灰忠义之心安见为人才盛而有虎豹之势哉终当以鄙説为正
　　皇孙骜生
　　考证【当去皇字】
　　骜生书皇与子据生书皇同义详元朔元年【武帝】考证説误
　　【癸酉】孝元皇帝初元元年三月立偼伃王氏为皇后考异【按唐髙宗永徽五年书立太宗才人武氏为昭仪以着鸟宗麀聚之丑而唐诏谓事同政君据甘露三年书皇孙骜生分注帝令皇后择后宫家人子得元城王政君送太子宫至是生成帝则此上当先书以宣帝宫人王氏为偼伃必传録阙漏】
　　政君武氏相似而实不同武氏为才人固太宗所亲幸者髙宗自为太子时入侍太宗已有上烝之意【史称髙宗侍太宗见才人武氏而悦之】太宗崩而武氏为尼髙宗复假忌日行香见之而泣萧妃因纳之后宫遂为昭仪其麀聚之念已非一日乃若政君虽名家人子【宫人名号有上家人子中家人子】然泛处后宫未尝进御【使果进御必不与选择之数送太子宫按宋髙宗亦以宫人黄氏侍光宗于东宫后立为贵妃史不书髙宗宫人可证】况择配之命出自孝宣尤非元帝所自为者恶可例论事同政君一语特髙宗自知其不可假政君以自文耳【髙宗立武氏而援政君犹太宗杀建成而比周公非精于义者孰辨】考异不察遂执髙宗以例孝元是未知古人原情制法之义也若孝元书以宣帝宫人则髙宗之立武氏又何加焉不必从【按元后传云宣帝令皇后择家人子可以虞太子者政君与其一及太子朝皇后乃见政君等五人令旁长御问知太子所欲太子殊无意于五人者不得已彊应曰此中一人可时政君坐近太子长御即以为是皇后使人送政君太子宫见丙殿得御幸有身固知孝元不可与高宗例论也】
　　以贡禹为諌大夫罢宫馆希幸者减谷食马肉食兽罢宫馆以下十三字冝删○按上书损膳减乐省苑马以振困乏【是年六月】亦足以着其俭罢宫馆减谷肉虽不书可也况孝元之政所急不在此按司马公云孝元优游不断谗佞用事当时之大患也而禹不以为言恭谨节俭孝元之素志也而禹孜孜言之【分注既録温公説其义已明复载大书何也】勲故删罢宫馆等字既见帝之小善无益又以明禹之进諌无补于治乱之数也发明谓不没其实示人君不可不知本特傅防纲目耳
　　【甲戌】二年罢黄门狗马以禁囿假贫民举直言极諌之士此亦可删○按是时许【伯】史【髙】擅权恭【恭】显【石显】搆祸而郑朋华龙辈左右鹰犬以蠧朝政萧望之周堪先朝师傅受遗辅政犹且被黜【是时下望之堪及刘更生狱免为庶人】安所得直言极諌之士而举之其为具文明矣故删【凡例因灾异而自贬损求言修政施惠者皆书无实者不悉书】
　　赐萧望之爵闗内侯给事中朝朔望
　　发明【望之前日以无事见黜固当引身而退髙蹈丘园为明哲保身之计可也赐爵而朝朔望果何为哉去就不明以及其身纲目虽无贬辞而义则在其中其有愧二防多矣果见几之君子乎是以他曰自杀尽削其官也】
　　此条可删○按望之既为恭显所搆帝虽器重不已【见下分注】终无以胜恭显之奸则赐爵给事亦虚秩耳于望之奚益哉未几望之自杀欲求为庶人不可得【本年正月免为庶人十二月自杀】况闗内侯乎虽不书可也发明不察以为讥其不能引退不知望之受遗辅政初非二防之比何可例论自杀不书官官已见也以是为贬岂未覩凡例与【凡例官已见者不复见今删此存彼论者可无疑焉】
　　以周堪刘更生为中郎寻系狱免冬十二月萧望之自杀以宦者石显为中书令
　　考异【据上分注中书令恭仆射石显自宣帝时久典枢机窃攷前汉刑臣与政恭显为罪之魁此书石显为中书令而前不书恭为中书令亦是阙漏】
