<!-- { "loadSidebar": true } -->
　　考证【封高纬当作废齐主纬】
　　当从纲目作封○按凡例封作废者爲臣废其君【注云封其故君则曰废而不曰封】故书废以罪之周齐敌国初无名分纬既归周一匹夫耳安得书废书主如故君之例哉【凡书废者杀必书弑周杀高纬书杀固知不以臣子例周也】考证说谬
　　【戊陈太建十年周宣戌帝赟宣政元年】
　　分注宣帝赟三字羡○按宣政乃武帝年号非宣帝也是年六月武帝殂宣帝即位仍用武帝年号分注当云周宣政元年明年岁首书周宣帝赟大成元年今父号而冠以子是正月之朔已无父矣恶可训哉又况实非宣帝之号乎
　　高绍义入幽州周人讨之绍义奔突厥
　　考异【按凡例用兵于臣子之僭叛曰征曰讨于外国若非臣子曰攻曰击据稽胡外国绍义敌国宗王当书击不当书讨】
　　书法【梁爲陈簒萧庄称帝纲目成其爲君书梁王庄继絶之义也绍义亦庄比也其名绍义且书讨何恶齐也梁爲无罪陈簒之不义也齐有大恶周伐之义也一予一夺唯其义而已矣故终其身斥高绍义也】
　　据周灭齐再书伐【丙申】则此当以书法爲正必谓敌国宗王不当书讨纲目何以书之不如梁庄也考异不必从【绍义书称帝不书起兵以其无宗国之心也叔宝虽有罪而叔慎得书陈志在爲陈也与萧庄事同义异一视之则非矣】○按稽胡书讨【丁酉周讨稽胡降之】亦以窃齐甲仗且立刘氏爲主【立刘蠡升之孙没铎爲主】是亦罪也大抵征伐之义彼有罪而我伐之得书讨彼无罪而我加之则书击击讨之分在罪之有无不必拘拘于中外臣子也
　　秋七月周以杨坚爲上柱国大司马
　　考异【杨字当作后父二字与汉梁商同】
　　当从考异加后父二字此正亲戚书属以着外家与政之祸者【见凡例】朱子既立此例而编録者不能尽如其意益信纲目非完书也故当更定梁南当作梁冀考异亦误
　　【己陈太建十一年周亥静帝阐大象元年】
　　考异【按宣政乃周武帝改元宣帝以陈太建十年六月即位仍用武帝年号明年己亥始改天成元年二月传位太子阐据唐顺宗以德宗贞元二十一年正月即位纲目仍于岁首大书二十一年分注顺宗皇帝永贞元年则此太建十年岁首分注当曰周宣政元年而太建十一年岁首分注周宣帝赟天成元年静帝阐大象元年】
　　考异可从但宣帝改元乃大成非天成也疑传录之误○按周书及北史是年皆书大象而大成仅置改元之下既使父防子号又若子改父元殊乖理体纲目所以冠诸史者惟以义理正其得失茍徒仍旧袭舛则诸史已备何取纲目
　　周主赟传位于太子阐自称天元皇帝
　　发明【赟之狂悖固无足道然天鉴要自不逺未几遽陨其身遂至瘖不能言盖亦天何言哉之报也】
　　以天何言哉爲瘖不能言之报则天之无言岂亦人之瘖乎诙辞悖理不可爲训以此列于正史何其无析别也
　　【庚陈太建十二年子周大象二年】梁遣使如周
　　考异【提要此句上有后字】
　　据丁酉书梁主朝周于邺无后字则此后字可省按凡例云诸国同时同号者后起者称后至前国亡则后国去后字是时梁亡已久【梁亡于太平二年丁丑至是年庚子凡二十三年】不必称后提要误
　　十一月周相州总管郧公韦孝寛卒
　　分注【孝寛久在边境屡抗彊敌所经略布置人初莫之解见其成事方乃惊服笃意文史敦睦宗族所得俸禄不及私室】
　　当去郧公二字○按孝寛附坚者【杨坚簒周尉迟迥举兵讨坚坚遣孝寛击迥迥兵败自杀】大节既亏小善何足取必欲见録书官以卒可矣具爵何爲哉
　　【癸陈后主叔宝至徳卯元年隋开皇三年】六月突厥宼幽州隋总管李崇战死
　　考证【寇当作入隋】
　　书法【突厥再书伐隋矣此书寇何盟而复背也】
　　发明【前日突厥两书伐隋者因复讐之请伸臣子之志也今日突厥书寇幽州者正中外之分存中国之体也亦各求其实而已耳】
　　寇当作侵【凡例云肆掠曰侵据分注突厥围城军士苦饥死亡略尽故当书侵】纲目书寇特因旧史耳【分注作寇幽州】非有所谓背盟与存中国之意也隋方弑君突厥何知有盟若以爲存中国是时中国无统凡例固云先发者不曰寇陷纲目于开皇九年始以正统予隋安得于此先寇之也书法发明并误
　　【丙陈至德四年隋开皇六年午○梁后主琮广运元年】秋闰八月隋杀其上柱国梁士彦宇文忻刘昉
　　分注【初士彦讨尉迟迥破之代爲相州刺史忻与隋主少相厚善用兵有威名隋主皆忌之以谴去官昉亦被踈逺俱怀怨望忻欲使士彦于蒲州起兵已爲内应士彦之甥裴通预其谋而吿之隋主隐其事以士彦爲晋州刺史欲观其意士彦欣然谓昉等曰天也隋主因其朝谒执而诘之遂皆伏诛隋主素服临射殿命百官射三家资物以爲诫】
　　昔柳庄如周归语梁主曰周朝将相多爲身计竞効节于杨氏当士彦等除爲柱国方自谓见几明决富贵可长保也至是甫五岁耳而騈首就戮其爲身计者又安在哉死一也尉迟迥虽败至今犹哀其忠三人虽成卒不免于杀后之君子处功名之际其亦知所择矣纲目恶隋故书法若此三人有知亦何面见尉迟诸人于地下邪
　　冬十月隋以杨尚希爲礼部尚书
　　分注【隋主毎旦临朝日昃不倦尚希諌曰周文王以忧勤损寿武王以安乐延年愿陛下举大纲责成宰辅繁碎之务非人主所宜亲也隋主善之而不能从】
　　举纲责成自是正论然谓文王以忧勤损寿武王以安乐延年则非也【如柳彧谏烦碎但云劳于求贤逸于任使便自得体立言不可不慎】语云王业之兴始于忧勤败于逸乐如尚希所云岂古人之说皆非与且考之前史文王之年浮于武王【文王年九十七武王年九十三】损寿延年之说既不足信况以文王爲忧勤犹可言也以武王爲安乐岂知圣者哉如使安乐足以延年则齐之高纬陈之叔宝非不自谓安且乐矣其享国何如邪尚希本以隋文繁碎欲其稍事寛简遽欲舍忧勤而就安乐亦异乎责难陈善之义矣
　　【丁陈祯明元年隋开皇七未年○是岁梁亡凡二国】秋九月隋灭梁以其主萧琮爲莒公
　　考异【据陈太建九年周书封高纬爲温公则此条以字当作封】
　　考证【以当作废】
　　当从纲目作以○按高纬书封已废而复封之也隋方灭梁即赐琮爲莒公故书以犹曰以某爲某云尔考异考证不必从
　　【己酉】隋高祖文皇帝开皇九年
　　当分注隋开皇九年高祖文皇帝五字可删○按先儒谓隋得天下与萧道成同纲目于宋齐梁陈皆以僭国书独隋大书纪年非是盖隋止二君坚弑君广弑父宁有弑君弑父之国可爲正统者乎今定从分注【萧颖士虽知闰隋然推梁冠唐终属阿好】与秦晋一例学者知秦晋不可爲正统则隋之爲僭国不待辩而明矣【林駉至论云自魏至隋皆非正统不足继汉故崔昌议去而不用继汉者唐也按崔昌之议发自王勃详见唐书王勃传唐书出纲目前不知朱子何以不从】
　　陈湘州刺史陈叔慎起兵长沙败死
　　当补岳阳王三字于刺史之下陈字羡死当作殁○按叔慎陈之宗王也陈亡【是年正月隋灭陈获其主叔宝】而能举义视梁之自相戕贼者霄壤矣故当书爵以着其美【书爵内之也明其爲陈之诸王也高绍义称帝纲目贬之犹书范阳王叔慎起兵不书爵诚爲误漏】纲目书官书姓若外臣然非所以予叔慎也
　　【辛亥】十一年春二月吐谷浑可汗夸吕死子世伏立
　　分注【夸吕闻陈亡大惧遁逃保险遣使入贡寻卒】
　　书法【吐谷浑书卒久矣复书死何于是天下一统中国有主矣故复书死纲目内外之辨谨矣哉】
　　死当作卒书法谓中国有主故复书死特泥纲目以正统与隋耳且必以书死爲有主之分则前此未一之时柔然突厥何以书死【开皇元年至七年八年突厥可汗并书死】既一之后高丽王汤又何以书卒【史称汤闻陈亡治兵拒守视夸吕遣使入贡逆顺逈殊何卒死相悬若是邪】书法于世伏书弑谓谷浑非纯夷【并见十七年】至内外之辨独谨于谷浑而不及高丽亦自矛盾
　　【丁巳】十七年春二月遣太平公史万岁讨南宁羌平之
　　考异【讨当作击】
　　分注【初梁睿之克王谦也夷獠皆附唯南寜州酋帅爨震不服睿上疏乞因平蜀之众略定之帝未之许至是乃以史万岁爲行军总管帅众击之入自蜻蛉川过诸葛亮纪功碑度西洱河入渠滥川行千余里破其三十余部虏获男女二万余口诸夷大惧遣使请降献明珠径寸于是勒石颂隋德万岁请将其酋长爨翫入朝翫赂万岁万岁舍之】
　　当作击南宁羌【隋纪亦作击】降之○按分注特以南宁未附故遣万岁击之非若他夷书反书叛者比例当书击书降今书讨书平非是
　　以安义公主妻突厥突利可汗
　　考异【提要作义安公主】
　　按隋书突厥传亦作安义当从纲目刋本提要误
　　吐谷浑弑其可汗世伏
　　书法【蛮地书杀吐谷浑书弑何非纯外也纲目外国书弑六皆变例也】
　　弑杀之分当以有罪无罪论中外虽殊君臣之分一也愚谓君无罪而臣下杀之当书弑有罪者则书爲某所杀以致自反不缩之讥【宜着爲例】未有不分曲直槩以书杀爲正例者是岁谷浑书弑分注不详其故但云吐谷浑大乱国人杀世伏书法遂以书弑爲变例非是
　　【戊午】十八年春二月高丽寇辽西遣汉王谅将兵讨之
　　考异【讨当作击】
　　考证【讨当作伐凡例曰用兵于外国曰伐故当于高丽曰伐之】
　　隋不可爲正统寇当作侵讨当作击考证不必从
　　【己未】十九年冬十月以突厥突利爲啓民可汗妻以义成公主处之朔州
　　书法【前书光化公主嫁吐谷浑矣又书安义公主嫁突厥矣于此复书义成公主嫁啓民五年三书中国之辱未有甚于隋世者也】
　　以公主嫁啓民固中国之辱然视之青衣行酒【晋怀帝爲刘聪所执宴羣臣于光极殿使帝着青衣行酒庾珉王儁悲愤号泣聪恶之遂杀珉儁等帝亦遇害】执盖执防者【晋愍帝降汉汉主聪出猎使愍帝执防前导及飨羣臣使帝行酒洗爵已又使执盖辛宾抱帝大哭聪斩之帝遂遇害】其辱不更甚乎书法谓未有甚于隋世颇失轻重非定论
　　【壬戌】仁寿二年葬献皇后
　　考证【温公书仪隋炀帝爲太子居文献皇后丧据此献上当有文字疑漏】
　　献上漏文字不必以温公书仪爲证即隋书后妃传已明载文献【目録亦书文献独孤皇后】特帝纪书葬献皇后于大陵无文字故纲目因而误漏耳
　　十二月废蜀王秀爲庶人除治书侍御史柳彧名配怀逺镇
　　分注【杨素尝以少谴敕送南台命治书侍御史柳彧治之彧据案坐立素于庭辨诘事状素由是衔之秀尝从彧求李文博所撰治道集彧与之秀遗彧奴婢十口及秀得罪素奏彧以内臣交通诸侯除名爲民配戍怀逺镇】
　　书法【秀奢僭有罪矣其以无罪书何废不以其罪也于是广素诬秀上信废之故彧亦以无罪例书之矣】
　　彧本无罪特以据案忤素因而搆之非如秀之奢僭故出之也书法谓亦以无罪例书之若谓彧不能无罪者非其实矣【史谓彧多所矫正文帝亦以爲国宝如拒高宏德请防及奏免赃汚吏二百余人皆当时所难】
　　【癸亥】三年九月置常平官
　　考异【提要官作仓】
