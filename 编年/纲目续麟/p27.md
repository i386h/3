<!-- { "loadSidebar": true } -->
　　【庚子】十二年夏四月秭归山崩
　　当书夏四月象林蛮反郡兵击降之【见汉书本纪】
　　补注【蛮夷二千余人冦掠百姓燔烧官寺郡县发兵讨系斩其渠帅余众乃降】
　　闰月秭归山崩○按此象林入冦中国之始纲目不书非是况明年书贷象林种十四年书置象林将兵长史皆从此起不书其反亦何以见义哉秭归之崩在是年夏闰月观永和【顺帝年号】三年地震书闰四月则此亦当书闰法有不可畧者此类是也
　　【壬寅】十四年封郑众为鄛乡侯
　　考异【按封拜例曰凡宦者除拜当书者皆加宦者字此条分注宦者封侯自此始而不书宦者亦阙漏也或云前书以郑众为大长秋已加宦者字然延熹二年封单超等为列侯以单超为车骑将军再书宦者不厌辞繁况永平八年以郑众为军司马乃使匈奴之郑众而非宦者之郑众此宜书宦者以别之矧刑臣封侯之始乎】
　　考证【当加宦者二字于郑众之上○谨按凡例曰凡宦者封爵皆加宦者字注云如郑众之属朱子特立此例以着有功之祸】
　　发明【郑众封侯何以不掲宦者书之盖已见之于前矣】
　　当从考异考证加宦者字发明傅防纲目非是
　　【癸卯】十五年夏四月晦日食
　　雨水
　　雨上漏秋字○按是年雨水属秋【帝纪云是秋四州雨水】纲目宜书秋雨水不书则疑于夏春秋虽无事犹书首时况有事而可不书乎
　　【乙巳】元兴元年冬十二月帝崩太子隆即位
　　考证【当作皇后迎子隆即位○谨按凡例曰继世曰太子某即位有故则随事书之和帝太子十数后生者养于民间帝崩邓后迎立子隆为太子即位和帝在位时固未尝立也当随事书之以着其实当作皇后迎子隆即位】
　　分注【初帝失皇子十数后生者辄隠秘养于民间羣臣无知者及帝崩皇后乃收皇子于民间长子胜有痼疾少子隆生始百余日迎立以为太子即位】
　　书法【惠帝之末书太子即位而不书立太子他人子也于是太后收皇子于民间则其正统明矣不书立为太子何迎立于发丧之后也元孙婴则何以书王莽居摄婴未尝即位书立为皇太子所以正名也然则隆不书立与少帝何别焉即位书名所以为异也】
　　当直书少子隆即位○按隆立不书迎为邓后讳也后舍胜立隆自后之私然春秋之义善多者为之讳其恶所以全之也至不可讳而后讥此殇安二帝同出后迎而或书或否之所以异也【延平元年书太后迎清河王子祐入即位】考证谓当随事而书以着其实特纲目书太子之误耳殇帝未尝立为太子安得以太子书惟易以少子则殇帝之不当立与皇后之不当迎皆见矣如但以称名为异则和帝尝书立为太子【章帝建初八年书立子肇为皇太子】即位书肇【章和二年书太子肇即位】又何别焉书法但知其与少帝异而不知其与和帝同终是傅防纲目耳
　　【丙午】孝殇皇帝延平元年封帝兄胜为平原王
　　考异【帝字羡按建武二年书封兄縯子章为太原王十五年书追諡兄縯为齐武公竝不加帝字则此帝字当削】
　　孝殇安得与世祖比据分注【见即位条】生始百余日安知胜之为兄而封之凡此皆太后所为故特书帝春秋之义立子以长前书少子即位此书封兄胜为平原王太后之私益着矣【有兄不立而立其弟彼此正互相发】考异不察至以世祖例孝殇谬甚
　　三月葬慎陵
　　考证【慎当作顺○谨按汉书帝纪葬孝和皇帝于慎陵章懐注云俗本作顺者误考之皇后纪和熹皇后合葬顺陵而灵帝父孝仁皇称慎陵世之相去不逺岂应袭慎陵之号盖孝和实葬顺陵而皇后纪可证也章懐因正文传冩以顺为慎遂注为俗本之误者非是当作顺陵为正】
　　当从考证作顺陵○按后纪既称合葬不应顺慎相反之甚观易坤卦文言云履霜坚冰至盖言顺也朱子本义谓当作慎古字顺慎通用果尔则汉书帝纪虽云葬孝和于慎陵安知非即顺义章懐以为俗本之误或未详通用之説耳然孝仁既称慎陵当书顺以别之考证説可从
　　夏四月罢祀官不在祀典者
　　考异【提要礼误作祀】
　　当从提要作祀礼【汉纪本作祀典】○按礼祭法云非此族也不在祀典盖祀者礼之一端【礼有五祀居其一】礼者祀之统名称祀典则非非礼可知称礼典则与祀官不切考异以提要为误非是
　　秋七月诏实覈伤害除其田租
　　分注【诏曰间者水灾害稼朝廷忧惧而郡国欲获虚誉遂多张垦田竞增戸口掩匿盗贼贪苛惨毒延及平民刺史垂头塞耳阿私下比不畏于天不愧于人自今以后将纠其罚其各实覈所伤害为除田租】
　　当作诏实覈伤害田除其租○按诏辞首称害稼专责郡国多张垦田以贾虚誉则所书伤害者为田言也义当先书田后书租以明所伤害者除之其未伤害者不槩除也如此方不失实覈之意如纲目所书伤害既无所指除租又似槩蠲何以见其义哉
　　葬康陵【是年八月帝崩】
　　考异【谨按汉书殇帝葬康陵质帝纪叙康陵在恭陵上而前汉平帝已名康陵或曰康本作庚庚与康字相似但少不同遂误为康陵章懐注云在慎陵茔中庚地今详或人之説及章懐注语则当作庚陵姑録于下以俟博学君子正焉】
　　当从考异作庚陵○按殇帝以上年十二月即位分注云生始百余日至今年八月崩未周一嵗故诸臣諡之曰殇礼七嵗以下为无服之殇未三月不为殇殇帝虽得为殇当与无服者等不应独起陵墓况此条分注云方中秘藏及诸工作减什之九则章懐所称慎陵茔中庚地当得其实盖前既有康陵后人不当复取而名之又况孝殇之未成君者乎考异説是
　　【丁未】孝安皇帝永初元年冬十一月司空周章自杀考异【按延平元年司空宠卒即书以尹勤为司空此上书策免司空勤不书以周章为司空漏也】
　　按封拜例凡正统命官曰以某人为某注云自永初元年以后三公因事乃书则纲目不书以周章为司空例也非漏也据是年九月以冦贼雨水防免太尉司空三公之职轻矣纲目所以托始于此与必如考异所云则是时以张禹为太尉纲目不书考异亦不言何邪【十二月以张敏为司空三年以夏勤为司徒并不书】
　　【己酉】三年冬十一月南匈奴围中郎将耿和于美稷遣中郎将厐雄将兵讨之
　　考异【此当书击误作讨与元鼎六年讨西羌同据四年书耿夔击南匈奴破走之则此年传误耳】
　　发明【匈奴未有反书而此年书南匈奴反者已臣于汉受其廪给则非其他所可比矣既书其反于前遂正其讨于后书法若此固非苟于尊中国也】
　　此条当以发明为正考异可删○按考异但知用兵外国者不当书讨不知见臣与未服之国其逆顺不同也耿防书击乃纪其用兵之实执此以例厐雄非矣
　　【乙夘】元初二年夏四月立贵人阎氏为皇后
　　此下当书六月地裂○按灾异例云凡灾异悉书是年六月洛阳新城地裂纲目不书非是况上年地坼地陷地震并见于一年之间【春二月日南地坼六月河东地陷冬十月地震】纲目不厌辞繁此裂于立后之后尤不可阙唐髙宗水入寝殿説者以为武氏之应【永徽五年三月髙宗以太宗才人武氏为昭仪闰四月万年宫夜大水】史称后性妬忌后宫李氏生皇子保后鸩杀李氏则二郡之裂安知非为阎后而可不书乎【洛阳帝都也裂非无故岂可不书】固当补之
　　【丙辰】三年度辽将军邓遵率南单于击零昌破之
　　考异【南上漏匈奴二字六年同】
　　按匈奴自光武时分南北部【建武二十五年】南匈奴尝称单于内之也至永初三年单于反纲目始书南匈奴而不曰单于外之也四年南匈奴复降于是遇待如初故纲目自此复称单于而不曰匈奴乃春秋与人为善不念旧恶之意考异以为漏非也六年不书匈奴同
　　【己未】六年夏四月大风雨雹○旱
　　旱上漏五月二字○按帝纪是年旱在五月纲目上书大风雨雹下书旱而不月非是或曰不书月省文也勲谓方书大风雨雹而不书月以别之旱亦何自至哉月有不可省者此类是也它如延光二年【癸亥】地震本非十二月【是年地震本纪五行志并不书月】四年地震本非十一月【五行志是年地震在十月纲目上文既书冬十月越隽山崩十一月三字亦羡】纲目并书月俱非【当书不书不当书而书皆未详考纪志耳它如永初五年蝗在夏永寜元年杨震为司徒在冬十二月纲目并系秋后俱误】
　　秋七月鲜卑防马城塞邓遵率南单于击破之
　　塞字羡○按马城县名属代郡顺帝阳嘉二年书鲜卑冦马城【本纪作冦代郡】亦无塞字可删【汉纪无塞字纲目据鲜卑传书耳郡国志代郡马城亦不言塞固当削去】
　　【辛酉】建光元年尊嫡母耿姬为甘陵大贵人
　　考异【嫡字羡按顺帝追尊母李氏质帝尊母匽氏并不加嫡字】
　　纲目于耿姬书嫡所以别于孝徳后也孝后初为左氏【元注作左姬】乃帝之生母而耿姬则孝皇之元妃也于生母曰孝徳后【上书追尊清河孝王曰孝徳皇皇妣曰孝徳后妣上皇字羡】于嫡母曰甘陵【孝徳后陵】大贵人厚所生而薄所尊发明【刋本误刻书法今正】所谓直书于防其失自见者岂李匽二氏之比邪李匽之为母犹左氏之为后也【李氏安帝宫人生子保是为顺帝匽氏蠡吾侯翼媵妾生桓帝详皇后纪】本非嫡母安得以嫡加之今以李匽例耿姬是敝冠而苴之履名义安在哉况匽乃桓母纪于质篇考异指为质帝所尊妇行而母称之尤误【质帝母陈夫人】
　　十二月髙句骊王宫围莵州郡讨破之宫死
　　考异【此亦不当书讨与讨西羌同】
　　按髙句始与鲜卑冦辽东太守蔡讽战殁【是年三月】今又围莵猾夏已甚故得书讨考异泥例不可从
　　【壬戌】延光元年辽东都尉厐奋承伪诏斩菟太守姚光徴抵罪
　　分注【莵太守姚光幽州刺史冯焕数紏发奸恶怨者诈作玺书谴责焕光赐以欧刀又下厐奋使速行刑奋即斩光収焕焕欲自杀其子绲疑诏文有异止之焕乃上书自讼徴奋抵罪防焕病死狱中帝愍之赐焕光钱十万以子为郎】
　　当书辽东都尉厐奋杀莵太守姚光徴抵罪承伪诏三字宜删○按玺书既诈不下他而下厐奋必怨者闚奋与光有郤故假手于奋以行其志【发明谓奋不审迂甚】奋虽承诏其斩光之意可诛也况是时冯焕并在谴中奋必先斩光而后收焕焕因得上书自讼其迹尤着例当直书杀太守虽不言承伪诏可也
　　【癸亥】二年夏四月封王圣为野王君
　　发明【此乳母也何不掲而书之盖已见之于前矣】
　　封下漏乳母二字○按前书乳母【元年遣宦者及乳母王圣女伯荣诣甘陵】明伯荣之为私此书乳母正王圣之不当君也义各有当何嫌于重况宦者封侯汉世故事纲自于单超犹再书宦者【见桓帝延熹二年】乳母封君自安帝始可不特书以着其罪哉发明傅防纲目不可从
　　【乙丑】四年帝崩于叶
　　分注【帝崩于乘舆皇后与阎显兄弟江京樊丰等谋以济隂王在内恐公卿立之乃伪云帝疾甚徙御卧车驰归四日至洛阳】
　　按汉书帝南廵幸宛不豫自宛幸叶崩于乘舆分注当补幸宛至叶等字【南廵见上大书】方与大书相应今但云崩于乘舆安见其于叶邪辞有不可省者非冗也【朱子尝言目欲详备而不繁冗】
