<!-- { "loadSidebar": true } -->
　　【己亥】汉太祖髙皇帝五年冬十月王追项籍至固陵齐王信魏相国越及刘贾诱楚周殷迎黥布皆会十二月围籍垓下籍走自杀楚地悉定
　　分注【十月汉王追项羽至固陵齐王信魏相国越期会不至楚击汉军大破之汉王复坚壁自守谓张良曰诸侯不从奈何对曰楚兵且破二人未有分地其不至固宜君王能与共天下可立致也信之立非君王意不自坚且其家在楚欲得故邑越本定梁地亦望王而君王不早定今能出捐此地以与两人使各自为战则楚易破也王从之于是信越皆引兵来十一月刘贾围夀春诱楚大司马周殷叛楚举九江兵迎黥布皆会十二月羽至垓下兵少食尽信等以大军乗之羽败入壁汉及诸侯兵围之数重羽夜溃围南出汉军不知羽所在乃分军为三复围之羽欲东渡乌江亭长檥船待曰江东虽小地方千里众数十万亦足王也今独臣有船愿大王急渡羽笑曰籍与江东子弟八千人渡江而西今无一人还纵江东父兄怜而王我我独不愧于心乎乃刎而死楚地悉定以鲁公礼羽于谷城亲为发哀哭之而去诸项氏支属皆不诛封项伯等四人为列侯赐姓刘氏诸民略在楚者皆归之】
　　书法【周殷曷为书诱归功贾也项籍何以不书诛前书讨项籍则足以名其为贼矣不必书诛可也】
　　当书王追项籍至固陵复会诸侯围籍于垓下籍走自杀楚地悉定【书复会明王不足以胜籍归功诸侯也诸侯不序明非复会则诸侯亦不至其意葢在留侯也纲目以信越及刘贾则功在信越而留侯捐地破楚之谋隐矣故易书如此】○按信越之会非其本心特髙帝用留侯言诱之使至耳今大书于册若不召自至者非其实矣史家但知周殷之迎黥布出于刘贾之诱而不知信越之会垓下皆髙帝诱之也惟以上会为文则诸侯之所以至者皆括其中矣书法惟归功刘贾岂信越独无功乎周殷书诱信越独非诱乎义偏而未全词繁而不切非所以表防也籍不书诛当以发明为正【发明云汉本志于争天下非纯于讨贼故纲目亦不得而纯予之】刘氏谓不必书诛非是信如所云则凡例但当书讨不必称诛何以复云讨而杀之曰诛邪
　　夏五月兵罢归家【二月王即皇帝位】
　　分注【诏民前或相聚保山泽不书名数者令各归其县复故爵田宅】
　　书法【髙帝之得天下也书兵罢归家光武之中兴也书罢郡国车骑材官还复民伍其光大气象何如哉】
　　据分注当书诏天下罢兵归家○按光武书罢郡国车骑以上罢为文今但云兵罢归家而不曰罢兵则似下之所为无与上事非所以大一统也况所罢者尤民间聚保山泽之兵非朝廷之兵乎书法不详其义槩与光武并称非是
　　以季布为郎中斩丁公以徇【丁公名固宜书名不当因史旧文称公】分注【初楚人季布为项籍将数窘辱帝籍灭帝购求布千金敢有舍匿罪三族布乃髠钳为奴自卖于鲁朱家朱家心知其季布也买置田舍身之洛阳见滕公曰季布何罪臣各为其主用职耳项氏臣岂可尽诛耶今上始得天下而以私怨求一人何示不广也且以布之贤汉求之急此不北走胡南走越耳夫弃壮士以资敌国此伍子胥所以鞭荆平之墓也滕公言于上上乃赦布召拜郎中朱家遂不复见之布母弟丁公亦为项羽将逐窘帝彭城西帝急顾曰两贤岂相戹哉丁公乃还至是来谒帝以徇军中曰丁公为臣不忠使项王失天下者也遂斩之曰使后为人臣无效丁公也○司马公曰髙祖网罗豪杰招亡纳叛亦已多矣而丁公独以不忠受戮何哉当羣雄角逐之际民无定主来者受之固其宜也及贵为天子海内为臣苟不明礼义以示人使为臣者人怀二心以徼大利则国家其能久安乎是故断以大义使天下晓然皆知为臣不忠者无所自容而怀私结恩者虽至于活已犹不与也戮一人而千万人惧其虑事岂不深且逺哉】
　　髙帝之斩丁公非以相顾而还正以其窘而逐之也夫项王之失天下岂诚丁公罪哉若谓彭城之不相戹遂足以亡天下则鸿门拔剑翼蔽沛公者何如也【时项羽用范增计欲击沛公沛公诣鸿门谢羽因留饮増使项庄入前为夀请以劒舞因杀沛公庄入为夀毕拔剑起舞项伯亦防劒起舞常以身翼蔽沛公庄不得击伯羽季父也】帝于项伯则封之【封项伯为列侯赐姓刘氏见追籍分注】于丁公则斩之其为私怨杀人明矣温公乃谓断以大义虑事深逺【贺善赞从温公此説非是】寜不为髙祖所欺邪○或曰布亦窘辱帝者帝赦以为郎何邪朱家不云乎得天下而以私怨求一人何示不广也观帝购求布千金舍匿罪三族未始无诛布之意但廹于朱家正议不得不赦耳况布既赦而后出丁公不召而自来此其所以取祸也若髙帝者葢可以正义胁而不可以私恩结者也丁公何足语此【按帝诛丁公意犹在布后布虽以朱家之言而释然帝诛布之意终无所发丁公适遇其锋亿其必赦而遂以得戮所以泄其诛布之憾也且布既赦不得不斩丁公明已以公义赦布非为朱家所胁也此人主讳过攘善之私惜后世弗察耳】
　　故楚将利几反帝自将击破之【此条纲目无分注今据髙帝纪补之】补注【利几项氏将项氏败利几为陈公不随项羽亡降髙祖髙祖侯之颍川髙祖至雒阳举通侯籍召之利几恐故反髙祖自将击之利几走】
　　书法【凡书故将予义也此其书反何恶楚也】
　　据分注当书颍川侯利几反帝自将讨破之【征伐例以利几与臧荼共列并称非是利几既受侯封其为汉臣明矣书反不书讨尤误】○按利几虽项氏将然不随羽亡而降髙祖已非楚将矣安得系之楚而曰故将邪且上书故楚将则非汉之臣子也而下复书反何哉书法以为恶楚寜有其君可恶其臣犹得为义者乎亦自矛盾【按书法于尧君素不书死之以为恶隋若利几可以义予何独于君素削之况利几已降复反君素尤始终一节者乎】
　　【庚子】六年诏定元功位次赐丞相何劒履上殿入朝不趋书法【此殊礼也纲目备书者四萧何董卓曹操刘裕惟萧何得书赐略之止称殊礼者四梁冀防稽王昱萧道成唐王渊惟梁冀会稽王昱书加书不名者一司马昭凡不书赐与加者皆僭而已矣】
　　谓不书赐与加皆僭固也然桓温殊礼书加【晋帝奕太和四年书加大司马温殊礼】独非僭与【考异云据凡例当书大司马温自加殊礼】书法于温既以为命犹上出【书法云温虽畧称殊礼而书曰加命犹上出也又愈扵操矣】则是与梁冀会稽王等矣而此复云惟梁冀会稽王书加不数桓温何邪书法后先矛盾多此类非定论也
　　帝自将讨韩王信信及匈奴皆败走帝追击之被围平城七日乃解
　　书法【髙帝自将五书击者四臧荼利几陈豨黥布此则曷为以讨书信帝所拔立非臧荼利几辈比也故髙帝之世反者多书击惟韩王信卢绾已所防立则书讨纲目之权衡审矣】
　　帝自将书击者皆当书讨臧荼虽非帝所立然元年已书弑王广【燕王臧荼弑辽东王广】则贼也利几降髙祖为颍川侯与陈豨黥布何异豨布书击之误考异辨之详矣【征伐例注云如汉髙祖于韩王信之类】书法不攷凡例徒以纲目为据不特于义未安且自为矛盾非是【是年信书讨八年余冦复书击书法又如何説】
　　【癸夘】九年冬遣刘敬使匈奴结和亲【从刘敬之议也】
　　书法【书谨始也高帝创有此举而后中国失其尊矣特书结自我也】
　　当书始与匈奴和亲遣刘敬等字可删○按周命大夫为诸侯书初武帝为算赋书初书法一以为病周一以为志始匈奴和亲自髙帝始故当书始以病之书法虽知为谨始而不知纲目所书未及此也当以勲説为正○或曰书遣刘敬以议始敬也其不书主名何曰言之者敬从之者帝也此固大事不断以义徒徇一人之言贻千古之患失不自一人已也故以国书举朝同责耳
　　【乙巳】十一年五月立故秦南海尉赵佗为南粤王
　　下当补书以陆贾为大中大夫○按佗为南粤王由贾以义责之【详见分注】佗始称臣奉约分注明言归报帝悦拜贾为大中大夫固当特书以着其功此非无事义者【凡例余官非有故不书注云有功有事若其人之贤否用舍系时之治乱安危者必特书之】纲目不书贾为大夫非是【按文帝元年书遣大中大夫陆贾使南越此不书官则彼所称大中大夫者何自而至邪凡例云凡有官者书官惟初除一见又曰僭国之臣因事乃见汉本正统不用初除一见之例乃从僭国因事而书尤自矛盾】
　　秋七月淮南王布反帝自将击之立子长为淮南王布击荆王贾又败楚军遂引兵西
　　考异【此与韩王信余冦及陈豨例同据后书诛布则击字亦当作讨】
　　发明【布既书反乃不书讨而书击之布有功于汉因事自疑汉亦有以致之故其书法如此然陈豨非布之比反亦书击何邪相国任一国之寄不择人才乃以幸臣居之小人宠过其分卒致叛逆故纲目虽书其反而皆不予其讨此固澄源正本之论也一字之间其严乎哉】
　　当从考异作讨发明以为澄源正本非纲目之意使果有此意则后不当书诛【豨布并书诛】后既书诛则前当作讨明矣至明年诛布发明又谓布实有罪则书曰诛其言尤自矛盾一字之严安在乎
　　【丙午】十二年十一月过鲁以太牢祠孔子
　　书法【书祠孔子何嘉重道也书祠孔子多矣鲜有书所以者书以太牢重嘉之也自坑焚祸烈吾道几坠帝以不事诗书之资方破布而归适然过鲁乃能动念及此至以太牢祠焉帝亦有大遏人者矣汉四百年吾道之重实自此始特书美之】
　　当书帝祠孔子于鲁牲用太牢○据巡行例曰所过有事曰帝至某注云间无异事则不书帝此年帝还过沛下书太尉周勃诛陈豨定代地则异事也纲目不书帝疑漏○按孔子万世治平之祖有天下者建国立庙莫先于孔子帝自即位迄今七载既不立庙以祠又未尝特举祀礼徒以反者数起兵出鲁地始过而祠焉此岂重道者哉据春秋晋侯召王书狩不书名【鲁僖公二十八年晋文公召王以诸侯见仲尼曰以臣召君不可以训故书狩于河阳若天子自徃者所以尊周而全晋也】则当特立祠鲁之文以为重道可也如纲目所书则孔子虽幸而邀太牢之享而因事成礼若可祠可不祠者不大防邪或谓不书过鲁则失其实勲曰上书破布军于蕲西帝还过沛下书遂还宫中曰祠孔子于鲁其为遂事明矣此防而显隐而彰之义也
　　五月长陵【是年夏四月帝崩】
　　当书髙帝于长陵【諡为死者之称而不见诸諡非生者之称而加于薨卒之上皆谬也】○按春秋诸侯卒则书名则书諡【如齐桓晋文卒书小白重耳书桓公文公】天王崩虽不名葬未有不书諡者【如庄三年书桓王文九年书襄王是也】汉既諡太祖为髙皇帝当书髙帝今但书长陵而不曰某帝不惟非春秋之义抑何以别于诸陵邪后凡书葬者仿此
　　【丁未】孝惠皇帝元年令民买爵赎罪【赎罪始此书法谓自文帝非也】○始赐民爵户一级
