<!-- { "loadSidebar": true } -->
　　冬十一月吐谷浑王阿柴卒弟慕璝立
　　考异【卒当作死据义熙十三年书树洛干死则此年误书卒】
　　考证【立当作嗣】
　　树洛干书死为晋尚存也纲目以正统予晋故书法若此【凡例外地书死】永初【宋武帝】以后中国无统矣故阿柴书卒【元嘉六年柔然突厥并书死非是】考异以为误非是立不必作嗣考证亦泥
　　【乙宋元嘉二年魏始光二年丑夏主赫连昌承光元年】六月武都王杨盛卒子立
　　考异【立当作嗣】
　　考证【当去杨姓】
　　当作武都王盛薨子元嗣纲目书卒误【按阿柴之卒而书卒盛不书薨是侪刘宋于阿柴也考异考证知去姓书嗣而议不及此何与】○按凡例云无统之君称帝者曰某主某殂称王公者曰某王公某薨注云上无天子故得因其臣子之辞今宋主裕【永初三年壬戌】魏主嗣【泰常八年癸亥】皆已书殂而武都王盛不书薨与例不合故当改正【后仿此】
　　【丙宋元嘉三年寅魏始光三年】春正月宋讨徐羡之傅亮杀之以王为司徒扬州刺史録尚书事彭城王义康都督荆湘等州军事谢晦举兵反江陵
　　考异【杀当作诛】
　　宋主自将讨谢晦二月杀之【纲目书法多据分注此二条分注皆称诛独纲目书杀岂皆传録误邪】
　　考异【杀当作诛】
　　发明【羡之亮晦既皆书讨乃不书诛何也宋主下诏暴其杀二王之罪而不正其大逆之谋是谓君臣同辞诚使羡之等罪止于杀二王则讨而杀之足矣岂知营阳君也君亲无将将则必诛是数人者实弑其君必也残其身污潴其宫室以正其杀无君之罪斯可矣而乃以杀二王讨之则非其义矣宋主之意不过欲掩防已之为君而不知营阳既弑庐陵又杀己有次立之势国人扳己而立之则立之宜也何嫌于正讨贼之名哉皆书杀之讥失贼也】
　　当从考异作诛发明傅防纲目非是○按讨贼之名固当正杀二王之罪亦可诛也薄昭杀汉使纲目犹书有罪【见汉文帝十年】安有人臣杀其二王而可不书诛者哉【即如明之説然谢晦直书举兵反抑岂可不诛乎益信书杀之误】若谓宋主防已失贼【是时徐傅已诛何为失贼】不能无过则不当书讨既正其为讨而止书杀亦自矛盾盖讨者义在己诛者罪在人在己者无歉【书讨】而谓在人者可恕乎【书杀】又况羡之亮晦之罪之当诛者哉
　　【丁宋元嘉四年卯魏始光四年】五月魏主发平城
　　考异【提要无此七字】
　　据前后皆书还平城【春正月魏主还平城秋八月魏主还平城】则此七字不可少提要不书或传録误漏不必从
　　晋征士陶潜卒
　　考异【提要作处士据分注潜为州祭酒又为彭泽令解归征著作郎不就则非周党庄光之比当从刋本作征士】
　　分注【潜字渊明浔阳人侃之曽孙也少有高趣博学不羣以亲老家贫为州祭酒少日自解归召主簿不就躬耕自资遂抱羸疾后复为彭泽令不以家自随送一力给其子书曰此亦人子也可善遇之在官八十余日郡遣督邮至县吏请曰应束带见之潜叹曰我岂能为五斗米折腰向乡里小儿即日解印绶去赋归去来辞着五柳先生传以自况征著作郎不就妻翟氏亦与同志能安勤苦潜自以先世为晋辅耻复屈身后代自宋髙祖王业渐隆不复肯仕是岁将复征之防卒世号靖节先生】
　　当作故晋彭泽令陶潜卒于宋【管宁不臣魏故书卒于魏陶潜耻屈宋故书卒于宋一例也】○按潜实为彭泽令非特征著作郎不就也以八十余日之令不书徒以一日之征为据岂定论哉唯书彭泽令卒于宋【按凡例云凡无统事各冠以国号今上书晋下不书宋亦误当以鄙説为正】然后见潜为晋臣【彭泽令晋官也故当书晋】宋不得而臣之所以表其不二之忠也今仅称征士何关于晋乃特书晋哉【据分注是岁将复征之则著作郎亦宋征之也于晋何与而曰晋征士尤谬】考异但知提要处士之非不知纲目之征士亦未当也【集览谓征士犹言处士谬甚】或曰纲目书征士明潜以不仕为高子独书官岂潜意乎曰不然使潜卒于晋书征士可也既已入宋纲目特书晋方借潜为晋重若曰晋虽亡犹有忠义如潜者所谓君臣同美也不録其官亦何以见意哉此轻重之权衡惟视乎所系之大小而已岂好为纷更乎
　　发明【晋隐逸传不见其不屈之意至南史始着其説且载檀道济尝餽粱肉麾而却之之事则潜之此意显然明白今分注亦本此为説其有关于世教多矣】
　　分注本宋书隐逸传南史虽载道济餽肉事然颇失次盖道济刺江州在元嘉三年【见宋书文帝纪】南史列于潜令彭泽之前非其实矣【潜令彭泽在晋安帝义熙元年乙巳距元嘉三年丙寅凡三十余年】按潜自永初以后但书甲子【不用宋号】何至元嘉之时尚肯为彭泽令乎观道济谓潜曰子生文明之世何自苦如此【见南史道济不解人意宜渊明之麾却也与但书甲子宜入分注】是时指宋言也以宋事而列晋前诬甚【王刺江州在道济之前本传先道济而后王俱误】发明不加辩正犹谓南史能见潜不屈之意而分注亦本此何其谬与
　　【庚宋元嘉七年午魏神防三年】九月燕王冯跋殂弟杀其太子翼而自立
　　考异【按凡例无统之君称帝者曰某主某殂此冯跋称天王未尝称帝据秦王炽磐凉王防逊并书卒此当书卒误作殂】
　　据例当作薨而去姓纲目书殂与考异书卒皆非也【凡例无统之君称王公者曰某王公某薨注云上无天子故得因其臣子之辞考异谓当书卒是以正统僭国之例例无统之主也必欲泥例则炽磐防逊并当书薨纲目皆书卒亦误】
　　【甲宋元嘉十一年戌魏延和三年】春宋梁秦刺史萧思话讨杨难当破之
　　考异【讨当作击】
　　按难当宋属也【元嘉七年宋以杨难当为武都王】既而袭据宋地【十年难当袭宋汉中据之】故得书讨考异不必从后书寇书讨仿此
　　燕王称藩于魏
　　分注【燕王遣高颙称藩请罪于魏以季女充掖庭魏主许之征其太子王仁入朝燕王送魏使者于什门还平城什门在燕二十一年不屈节魏主下诏褒称以比蘓武拜治书御史策吿宗庙颁示天下】
　　当书魏使者于什门还自燕以为治书御史去燕王称藩于魏七字【按什门之节不下蘓武而魏主之待什门过汉武逺甚然后世知有蘓武不知有什门将生非其地抑执简者之过与今特着之】○或曰燕实称藩于魏曷为不书曰魏征其太子入朝而燕不遣【见下伐燕分注】则非诚于称藩者矣故魏得书伐【书法谓称藩故书伐非是】若上书称藩是燕无罪也而下复书伐典刑不亦紊乎且书什门还自燕则见燕称藩之意【非称藩则什门不还矣】而书燕称藩于魏无以着什门之节昔汉遣苏武使匈奴凡十九年迨其还也亦由匈奴与汉和亲然纲目特书苏武还自匈奴而不曰和亲以和轻而节重也据分注什门在燕二十一年不屈节当时下诏褒称以比苏武而不得大书岂春秋与人为善崇奬节义之防哉
　　【丙宋元嘉十三年魏太延二子年○是岁燕亡凡三国】柔然絶魏和亲寇其边
　　考异【寇当作侵或作攻】
　　考证【寇当作入】
　　按书入恒辞也魏既与柔然和亲【十一年大书魏及柔然和亲分注以海西公主妻柔然敕连可汗又纳其妹为夫人遣颍川王提迎之】未闻有他衅也柔然弃婚媾之好而为盗贼之举故得书寇例不可执如此考异考证并泥【上书絶魏和亲罪在柔然非无故先者比故不以恒辞书】
　　【己宋元嘉十六年魏太延五卯年○是岁凉亡凡二国】柔然宼魏不克
　　考异【寇当作侵或作攻】
　　考证【寇当作入○谨按凡例曰中国无主则外国但云入边或云入塞或云入某郡杀掠吏民后仿此】
　　当从考异作侵考证不必从○或曰书入例也曷为不从曰凡例称入为外国与中国言耳柔然与魏皆夷也以小加大故当书侵【前十三年寇边仿此】
　　【庚宋元嘉十七年魏辰太平真君元年】春正月沮渠无讳寇魏酒泉
　　考异【寇当作侵或作攻】
　　考证【宼当作入】
　　凉已降魏【己卯魏主伐凉凉王牧犍降】故书寇非他敌国比【如柔然之类】考异考证不必从【按酒泉本凉地而书魏无讳凉王弟而不书凉皆所以絶之也】
　　【辛宋元嘉十八年魏已太平真君二年】杨难当寇宋汉川宋遣兵讨之分注【难当倾国寇宋边谋据蜀土遣其将苻冲出束洛宋梁秦刺史刘真道击斩之难当攻拔葭萌遂围涪城不克而还十二月宋遣龙骧将军裴方明等讨之】
　　考异【寇当作攻讨当作击】
　　考证【寇当作入讨当作击】
　　寇当作侵讨当作伐○按五代诸国凡举兵者皆当书侵惟宋魏加彼或得称伐称攻耳如难当等书宼则过于尊宋书攻则嫌于纵敌仅称入又不见其攻掠之害惟以侵称则彼此皆当矣纲目特据分注直书未尝正之以义也不必从
　　【壬宋元嘉十九年魏午太平真君三年】五月宋讨杨难当平之魏人救之不克
　　考异【讨字当作击】
　　考证【讨当作击】
　　书法【书讨而救罪救者也】
　　讨当作攻○按分注裴方明等至汉中与刘真道分兵攻武兴【攻武兴下辩白水皆取之】凡例云非正统而相攻先发者不曰寇陷后应者不曰征讨其他悉从本文故当作攻书法以为罪救特未详书讨之误耳春秋之义凡书救者善之今以误书讨而罪救虽傅防纲目失春秋之义矣使纲目果有罪魏之意则当削救以示贬如楚子辛救郑春秋削而不书説者谓郑无可救之善楚不得有能救之名【见鲁襄公元年胡传】今特书魏救安知其非善之而以为罪与据分注难当奔上邽获其兄子保炽又获其子虎送建康斩之仇池平以胡崇之为刺史镇其地果尔则难当虽有罪【据上年侵宋】而宋之治之亦已甚矣若是虽以为善魏可也
　　【甲宋元嘉二十一年申魏太平真君五年】魏太子晃总百揆
　　考证【魏上当以圏隔太子上漏以字】
　　分注【魏太子晃始总百揆以中书监穆寿司徒崔浩侍中张黎古弼辅之晃课民稼穑使无牛者借人牛而为之芸以偿之凡耕种二十二亩而芸七亩大略以是为率使民各标姓名于田首以知其勤惰禁饮酒逰戯者于是垦田大増】
　　以字非漏按上年魏主还平城已诏太子总百揆【见上年十二月分注】至是始见诸行事特书总百揆以垦田大増故也不书以者命不自今始也考证不必从
　　夏六月河西王沮渠无讳卒弟安周代立
　　考异【代主二字当作嗣】
　　考证【当去沮渠二字】
　　当书河西王无讳薨弟安周代领其众考异谓当作嗣非也
　　柔然敕连可汗死子处罗可汗吐贺真立
　　死当作卒○按吐谷浑已书卒【宋景平二年阿柴】柔然犹书死亦自矛盾
　　【丙宋元嘉二十三年戌魏太平真君七年】三月魏诛沙门毁佛书佛像分注【魏主与崔浩皆信重寇谦之奉其道浩素不信佛法每言于魏主以为佛法虚诞为世费害宜悉除之及魏主至长安入佛寺沙门饮从官酒入其室见大有兵器出以白魏主魏主怒曰此非沙门所用必与盖吴通谋欲为乱耳命有司按诛阖寺沙门阅其财产大得酿具及窟室妇女浩因説魏主悉诛境内沙门焚毁经像魏主从之】
