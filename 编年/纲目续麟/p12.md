<!-- { "loadSidebar": true } -->
　　此二条不见纲目今据汉纪补之○按是年汉纪云民有罪得买爵三十级以赎死罪【注云一级直钱二千凡六万令出买爵之钱以赎罪】赐民爵户一级勲谓爵以劝善罪以惩恶劝惩者人主之大柄也无功而赐与有罪而赎皆非也固当特书以着其谬○按恩泽例曰凡号令谓措置一时之事者皆书注云秦令民纳粟拜爵勲意纳粟拜爵仅鬻爵耳纲目犹特书之况赎罪乎又况所赎者乃死罪乎死罪而可赎则杀人者皆不死非独无以惩恶且与髙帝三章之法【髙帝约法三章杀人者死】剌谬矣例又云凡恩泽皆书勲按赐复赐酺悉书于册普赐民爵何可不书此正凡例所谓前此所无而始为之者自是即位改元率以为常实自孝惠始纲目不书疑漏
　　【庚戌】四年冬十月立皇后张氏
　　分注【后帝姊鲁元公主女也太后欲为重亲故以配帝】
　　书法【两汉之篇书立某氏为皇后者恒辞也此其书立皇后张氏何后帝甥也伦序亦少乖矣异其文者异其事也是故惠后张氏以失序则异其文宣后许氏以侧防则异其文成后许氏以失序则异其文哀后傅氏以失序则异其文桓后梁氏以失序则异其文】
　　据后书以大将军光女为皇后【宣帝本始四年】则此当书立帝甥张氏为皇后【称帝甥与书太宗才人正相类非创説也】以为异文异事可也若以立某为后为恒辞则上官之立年甫五歳【上官氏昭帝后始元四年立后方五歳】书法既指为桀私【桀后父书法云立后之幼未有甚于此者桀私也】而纲目书立上官氏为皇后果可为恒与必以立后某氏为异文则许氏侧防乃宣帝不忘贫贱之义先儒方以舍许氏而属光女为逆理【胡氏曰宣帝侧防已娶许氏既登大宝则天下母也公卿乃舍之而心属光女不逆理乎】顾可因其先书后后书氏遂与失序者并讥乎他如元帝之立王氏説者谓事同政君宜凖太宗才人之例【详初元元年考异】纲目亦止书立婕妤王氏为皇后未尝与武氏同科【唐髙宗永徽五年书立太宗才人武氏为昭仪如书法所云元后虽不书宣帝宫人亦当书皇后王氏然纲目不尔者义不在此也】安见书立后某氏为异文邪且凡例云正统立后曰立皇后某氏注云如惠帝张后之类然则此书立皇后张氏正其恒辞而书立某氏为皇后者乃异文也书法但知伦序之乖不可以恒辞书不知纲目之书张后未尝变文以见异也【吴景帝娶朱据女事与汉惠同荀悦讥之纲目以恒辞书非是】勲谓立后当以义为主义当立者先书后后书氏以其宜立也不当立者先书氏后书后若曰某也而立为后邪以其有私意存其间也惠帝之立张后与太宗才人一间耳法当如勲所书以着吕后之私【按分注可见】凡例徒以正统立后为文若不知为帝甥者此纲目之失也书法不得其説反以恒辞为异文本欲傅会而实悖之亦可谓不知矣
　　省法令妨吏民者
　　考异【提要无吏字】
　　当从提要去吏字○按书称民为邦本置吏所以为民也后之为吏者瘠民肥已于是有便于吏而不便于民者义当以民为主茍利于民何惜于吏民公而吏私也【廉吏与民为一民利则吏亦利贪吏与民为二便于吏则害于民善治天下者寜妨吏以便民无使吏便而民受其害也】必欲与民并省天下寜有此两利之道哉
　　【辛亥】五年九月长安城成
　　书法【城未有书成者此其书成何久也宫殿书成费也宗庙书成慢也此其讥与佚道使民何讥焉帝之城也必用春初有爱民之心焉跨歴五年然后毕事书成所以见其勿亟也终纲目城书始书成一而已】
　　书城成讥久役也自始事【元年】迄今凡五载而后成其劳民为已甚矣书法以用春初为有爱民之心按本纪三年六月发二万人城长安安见其必用春初邪【间歳一书其役未尝息也按周世宗广大梁城分注云今冬农隙兴版筑东作动则罢之更俟次年以渐成之纲目止于显徳二年一书未尝歴年再书也汉城长安无分注书法终不敢信】如书法所云城成当在正月何以书于九月书九月则用民不専在春初明矣【合本纪六月与纲目九月益见书法非定论】愚意但当书始城以见久役大众之意至三年五年之城长安【并见正月】虽不书可也且五年之内地震【二年】雨血【四年宜阳雨血】冬雷【五年桃李华枣实】大旱【二年五年并书旱】灾异迭见其为劳民之应可知书法不观全史徒以纲目为据是未知春秋凡城皆讥之义也【按吕后纪云三年方筑长安城益见书法跨歴五年成就其为久役甚明书法语甚谬】
　　【癸丑】七年九月安陵太子即位太后临朝称制【是年秋八月帝崩】
　　宜书諡后下漏吕氏字汉世母后临朝自吕始不可不书况明年尤以吕氏纪年此正其即位之日也纲目略之非是后凡称太后皆易以吕氏不必更书太后吕氏至是方欲簒汉寜复为太后邪朱子凡例既以吕莽并称莽斥名而吕犹书后亦自矛盾
　　【甲髙皇后吕寅氏元年】
　　发明【纲目凡正统之年歳下大书非正统者两行分注此固书法之正例也今吕氏临朝天下葢合于一殆与东汉马邓无异初非战国南北五代之比胡为亦以分注书之尝观程子颐传易于坤之六五有曰臣居尊位羿莽是也犹可言也妇居尊位女娲氏武氏是也非常之变不可言也夫吕氏制朝犹取他人子立之实非刘氏故纲目于此分注其年以着其实非正统且以示天下非常之变故特变例书之为后世鍳尔】
　　吕后分注例虽变而理则正发明谓与马邓无异已非纲目之意至以羿莽为可尤非所以垂训程子易传之谬先儒已讥其贼敎之大【见大全小注隆山李氏説】尹氏犹据以为证谬甚予观其吕氏分注益信秦之不可大书也葢所谓正变者不在土宇之分合而在义理之是非义是虽一隅可为正统蜀汉是也义非即一统不可大书嬴秦是也纲目帝蜀黜吕正变之义甚明独于秦晋犹从大书倘亦程子之説唘之与不然何自相矛盾也
　　【乙二卯年】夏五月太后封齐王弟章为朱虚侯令入宿卫考异【太后当作吕氏后凡书太后并同提要弟作子据汉书当从提要】
　　书法【前吕王不书太后立此书太后封纲目书曰太后封齐王弟章令入宿卫天夺之魄矣】
　　称氏义见前弟当作子通鉴云齐悼惠王子章为朱虚侯也纲目误【史汉吕纪并作子按齐王世家云哀王三年其弟章入宿衞哀王亦悼惠子纲目沿此而误】书法不为更定犹从纲目称弟非是○吕王不书太后蒙上文也纲目自书太后以王陵为帝太傅直至立吕台为王皆太后也书法谓不书后亦非【统系例注曰凡簒贼事亦连书但每歳首及有异事处一加其名】
　　【丁四已年】废少帝幽杀之五月立恒山王义为帝更名考证【帝当作主○谨按凡例曰凡正统之君曰帝僭称帝者曰主孝惠既崩吕后临朝故歳首分注髙皇后之年是无统也当是时吕后命张皇后取他人子养之而杀其母以为太子立四年幽杀之以无统之时立他人之子是簒贼也凡例又曰簒贼谓簒位干统如吕后之类朱子尝曰吕氏所自立本非孝惠子当比僭称帝者书曰少主云】
　　分注【少帝寖长自知非皇后子乃出言曰后杀我母我壮即为变太后幽之永巷中谓羣臣曰帝病久迷惑昏乱不能治天下其代之羣臣顿首奉诏遂废杀之立义为帝不称元年以太后制天下事故也】
　　当特书吕氏废少帝杀之不应仅蒙上文【上书太后封女弟为临光侯】幽字可删○按杀未有书方略者少帝始虽幽之卒不得其死则幽即所以杀之也【唐肃宗张后亦系幽杀纲目书杀不书幽可证】春秋之义书其重者既已杀矣何幽之可言哉凡例无罪而以幽死者曰幽杀之非是后凡书幽杀者并去幽字○据凡例僭称帝者曰主为自僭者言也【考证见不逮此何与】少帝虽他人子然取而养之以为太子者吕后也纲目前书即位而不名【惠帝七年】后书少帝而不削见吕氏既以为太子即位称帝矣而又杀之所以甚吕氏之罪也于少帝固无贬焉尔宜从旧文称帝而吕氏行拂所为跋胡疐尾之态具见于此矣考证不必从
　　【已六未年】匈奴冦狄道
　　冦当作入【观明年南越书击此当书入无疑】明年冦狄道同○按凡例云中国有主则直书曰入冦无主则但云入边或云入某郡纲目既以无统治吕氏而于匈奴仍书冦非是
　　【庚七申年】日食昼晦
　　分注【太后见日食恶之曰此为我也】
　　书法【日食昼晦大异也于是太后见而恶之曰此为我也越明年而以大丧书终纲目书日食三百六十七昼晦者三舍是无书者矣】
　　当作是月晦【上书春正月太后幽杀赵王友】日食既昼晦二字误○按本纪是年正月己丑晦日有食之既与五行志并同【志云是年正月己丑晦日有食之既】纲目独书昼晦【纲目误以晦朔之晦为晦暝之晦】而不曰既何也据周安王二十年日食昼晦书法云凡日食食既为甚星昼见次之昼晦又次之是星见甚于昼晦食既又甚于星见而纲目不书岂非误与况分注亦本志语志谓在营室九度为宫室中【二语宜入分注】故髙后恶之曰此为我也使果昼晦安见为宫室中而恶之邪【如赵宋太宗淳化五年冬十二月朔日食以隂雪不见羣臣称贺可证】书法不辩其误概以次者为甚而大书尤与分注矛盾皆失于更定当以志纪为正
　　【辛八酉年】秋七月太后崩遗诏产为相国禄女为帝后审食其为帝太傅
　　考异【按崩例曰皇太后皇后皆曰某后某氏崩此太后下漏吕氏二字】
