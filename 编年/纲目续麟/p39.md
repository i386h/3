<!-- { "loadSidebar": true } -->
　　当书复改丞相为司徒【晋本纪有复字】○按上年五月以司徒导为太傅六月更以导为丞相罢司徒此复改丞相为司徒一空名耳两年之内凡三更置故当书复以着其反覆无常之谬
　　【癸夘】康皇帝建元元年【赵建武九年】○庾翼移镇襄阳诏以翼都督征讨军事庾氷都督荆江等州军事徴何充为杨州刺史録尚书事
　　考异【提要无等州二字永和元年桓温都督荆梁亦同】
　　当作都督征讨诸军事等州二字不可省盖庾氷所督乃荆江司雍梁益六州也不称等则疑于二州矣提要非是
　　【甲辰】二年【赵建武十年○汉主李势太和元年】秋九月帝崩太子聃即位尊皇后曰皇太后太后临朝称制
　　考证【秋九月下当补书立子聃为皇太子○谨按康帝有疾何充请立太子乃立子聃为皇太子是为穆帝穆帝即位绍承正统而于建储之始岂可无书乎】
　　分注【帝疾笃庾氷庾翼欲立防稽王昱为嗣何充建议立皇子聃乃立聃为皇太子帝崩充奉太子即位】
　　不书立子聃为皇太子非漏也按康乃成帝母弟不应得国独庾氷以帝子尚幼立以为嗣【咸康八年成帝不豫二子丕奕皆在襁褓氷恐易世之后亲属愈疎为人所间请以母弟琅邪王岳为嗣帝许之中书令何充曰父子相传先王旧典且今将如孺子何氷不聴帝乃诏氷充等受顾命而崩岳即位】故丕奕封王【丕为琅邪王奕为东海王见咸康八年】特书成帝子者明岳之不当立也【观琅邪即位太后犹以中兴正统为辞可证】岳不当立安得有太子故虽有建储之文而纲目削之不与其立也【纲目所书多据分注使非削之未有已见分注而不大书者正可类推】然则聃即位何以称太子若曰未尝立为太子也俄而太子即位亦足启问者见是非矣考证不必从○或曰绍太子何以书【太兴元年更王太子绍为皇太子】愍帝降汉未闻有嗣睿之即位初非岳比此所以异也【睿非业子绍犹聃也相类之中又自不同】
　　【乙巳】孝宗穆皇帝永和元年【赵建武十一年○燕王慕容皝十二年○旧大国一汉凉代小国三新小国一凡五僭国】
　　当去燕王慕容止僭国二十六字补书凉王张骏某年○按皝于咸康三年丁酉称王号年为元年至是乙巳仅九年而分注以为十二何也张氏世守臣莭至骏自称凉王车服拟于王者【见本年十二月】例当分注若曰凉之王自骏始前此忠顺之风自是一变所以罪其忘祖父而袭僭国之谬也纲目略之非是
　　【丙午】二年【赵建武十二年汉嘉寜元年】
　　考异【当圈下分注凉王张重华永乐元年】
　　当从考异补注凉王年号○按晋以重华为刺史西平公【见明年冬十月】而重华志在称王虽屈于俞归之言【晋遣御史俞归授重华官爵重华欲称凉王未肯受诏俞归正义责之重华乃止】勉为奉诏未几复以自称书矣【五年九月张重华自称凉王】故纪年于此使与燕赵并列也
　　【己酉】五年【赵太宁元年】
　　考异【分注元年下漏石鉴青龙元燕慕容儁元一十字】
　　此条考异不必从○按载纪儁虽于是年即王位称元年然袭祖父之旧又无号可纪故畧之直至八年称帝建元纲目始注燕主慕容儁元玺元年【始僭王者皝也始僭帝者儁也春秋谨始故当于其始书之余皆可略】乃若石鉴弑立仅一月则贼而已矣【十一月石鉴弑遵自立十二月石闵幽鉴明年正月杀之】曷足录哉必欲见于分注是年夏四月太子世立兄遵弑之而自立在位凡七月【遵本传在位一百八十三日】不尤可纪邪既略遵年鉴益不足数考异举此遗彼并非
　　夏四月赵主虎卒太子世立其兄遵弑之及其太后刘氏而自立
　　书法【负刍以庶兄书杀此则曷为以弑书及其太后则可以书弑矣】
　　负刍书杀自纲目之误义已见前【详秦王政十九年癸酉】至谓及其太后然后书弑则咸和八年石虎弑太后何以书杀可谓自相矛盾
　　【庚戌】六年【赵主石祗永宁元年○魏主冉闵永兴元年○旧大国一凉代燕小国三新大国一凡五僭国】春闰正月赵石闵杀鉴而自立改国号魏
　　考异【提要杀作弑按当从提要而鉴上漏其主二字】
　　书法【前书幽其主鉴矣此其不书弑何鉴闵同杀其君则贼一也贼杀贼而已矣是故石闵石鉴同弑其君而闵杀鉴则书杀而不书弑张颢徐温同弑其君而温杀颢则书杀而不书讨此纲目之权衡也】
　　发明【楚公子弃疾胁弑其君防于干谿而春秋归狱公子比臣前已论之矣至比已立为君而死春秋则以弃疾杀公子比书之先儒谓比之去就死生行止迟速皆国人所为而比未尝可否安得为弃疾之君故春秋但以杀公子比书之今纲目于石闵之事虽前已书幽其主鉴而此则以杀鉴书之者其事正与楚公子比相类故也又况石氏穷凶极恶而闵乃晋之故民本姓冉氏初非羯贼之种故天假手诛之纲目书杀而不书弑既本春秋之防又以见疾恶示戒之意恕闵所以恶羯也其防严矣】
　　当从提要书弑其主书法发明傅防纲目非是○按推鉴即位者闵也【见鉴弑遵条分注】故鉴虽弑君纲目必书主【上年书石闵幽其主鉴】所以正闵之罪也书法谓贼杀贼未审何据如谓弑君之贼可以杀书则楚防亦弑君者而见杀则书弑【见春秋鲁昭公十三年】又何説焉盖鉴于遵虽贼于闵则君也君臣之分无时可冺安得与公子比例论【弃疾假手于比意在得国未尝君比故以两下相杀之辞书之遵欲杀闵闵杀遵及太子衍推鉴即位是授之国也及鉴欲杀闵闵始复杀鉴是知闵非弃疾鉴亦非公子比也】发明援此以例闵是未知春秋诛意之法也使纲目果有恕闵之意则前不当称主后不应书讨【下书故赵将张贺度防兵讨魏不克】不考前后书法以正本文之误而徒承譌傅防非定论也
　　【辛亥】七年【赵永宁二魏永兴二年○秦主苻健皇始元年○是岁赵亡旧大国一凉代燕小国三新大国一凡五僭国】三月魏主闵及赵燕姚襄之兵战败绩
　　考异【提要作魏兵败绩】
　　上书及则魏为主也主客已明魏兵二字可省提要不必从
　　【壬子】八年【魏永兴三秦皇始二年○燕主慕容儁元玺元年是岁魏亡大二小二凡四僭国】
　　考异【提要分注作燕烈祖慕容儁】
　　僭伪诸国但当称主【吴楚僭王春秋讳不书可以类推】凡庙号諡号皆可不録春秋之义详内略外如提要所书与中国无异非所以待僭伪也【提要于上年秦主苻健书髙祖亦非】当以纲目是年分注为正而成帝咸康四年分注髙祖【代】中宗【汉】等字竝当从删后仿此
　　三月姚弋仲卒子襄率众来归诏屯谯城
　　分注【弋仲有子四十二人及病谓诸子曰石氏待吾厚本欲为之尽力今已灭矣中原无主我死汝亟自归于晋当执臣莭无为不义也及襄与秦兵战败遂帅众归晋诏襄屯谯城】
　　当书髙陵公姚弋仲卒○按弋仲以去年遣使请降诏以弋仲为车骑大将军六夷大都督封髙陵郡公弋仲有子四十二人及病谓诸子曰石氏待我厚我本欲为之尽力今石氏已灭中原无主我死汝亟自归扵晋当固执臣节无为不义也夫弋仲羗人也而能明理义识逆顺岂燕赵诸人所可及哉固当书爵以为反正之劝纲目削之非是【纲目于秦苻雄卒书东海王而弋仲不书爵谬甚史纲具官亦非盖归在子不在其身也】
　　谢尚攻张遇于许昌秦人救之尚等败绩殷浩退屯夀春
　　考异【据上书张遇据许昌叛则此攻字当作讨】
　　书法【张遇前书叛矣此其不书讨书攻何遇之叛尚激之也书叛以正遇罪而谢尚不书讨权衡之辞也】
　　此条当从书法考异不详分注徒以凡例为据非是
　　【癸丑】九年【秦皇始三燕元玺二年】凉州废其主曜灵立张祚为凉公考异【按名号例曰僭称帝者曰主据分注曜灵称凉州刺史西平公此当书曰凉州废其刺史曜灵书主乃传误矣】
　　分注【凉州长史赵长等以时难未夷宜立长君乃废曜灵而立祚祚既得志恣为淫虐杀重华妃裴氏及谢艾】
　　书主所以罪赵长等也明曜灵乃长等之主正张祚之不宜立也主如主人之主不必以名号例视之考异説泥【自是以后弑其主者皆称君可见主字不必泥】
　　【乙夘】十一年【秦主苻生夀光元燕元玺四年○凉去年号】
　　考异【当圈下分注凉王张靓太始元年】
　　按靓本传废和平之号【上年张祚自称凉王改元和平】复称建兴四十三年是未尝称元也故分注云凉去年号考异説误
　　【丙辰】十二年【秦夀光二燕元玺五年】秋八月桓温败姚襄于伊水遂入洛阳修谒诸陵置戍而还【提要修作复非是按下条分注谒诸陵修毁壊明属二事不必从】
　　当书桓温败姚襄于伊水襄北走温遂入洛阳修陵置戍而还谒诸二字羡○按下条分注温至伊水襄拒水战败奔北山周成出降温屯金墉谒诸陵修毁壊是修陵在襄奔之后今先书修陵后书襄走殊属倒置非是
　　发明【自中原沦陷诸陵废祀虽有忠臣义士徒能北望慨想而已今温进军讨伐遂能入洛修谒亦足少伸臣子之情矣纲目详而书之盖子之也】
　　书遂入讥専也发明以为予之非是○按温先请移都洛阳修复园陵帝不许【见上讨姚襄分注】此遂入洛阳修陵置戍非専而何况温方图不轨虽生存之君不难废以立威【咸安元年温废帝奕为东海王】况诸陵乎固知修谒者非有展敬山陵之实纲目书此特以着其専耳【如发明所云温既修谒何必复遣使修陵今上书桓温入洛阳修陵置戍下书遣司空车灌如洛阳修五陵固知不以修陵子温也】书法以为重山陵亦非【书法误列下条或指车灌修陵説非为温也】
　　襄北走据襄陵
　　分注【初魏将周成降晋反据洛阳姚襄攻之逾月不克长史王亮谏曰今顿兵坚城之下力屈威挫或为他防所乗此危道也襄不从桓温自江陵北伐遣督防髙武据鲁阳将军戴施屯河上自帅大兵继进与寮属登平乗楼望中原叹曰遂使神州陆沉百年丘墟王夷甫诸人不得不任其责至伊水襄撤围拒之匿精鋭于水北林中遣使谓温曰承亲帅王师以来襄今奉身归命愿敕三军小却当拜伏路左温曰我自开复中原展敬山陵无预君事欲来便前何烦使人襄拒水战败奔北山襄勇而爱人虽战屡败民知襄所在輙扶老擕幼驰而赴之温追之不及农杨亮自襄所来奔温问襄之为人亮曰襄神明器宇孙防之俦而雄武过之周成帅众出降温屯金墉谒诸陵修毁壊各置陵令表谢尚镇洛阳令颍川太守毛穆之等戍之徙降民三千余家于江汉之间襄奔平阳并州刺史尹赤复以众降襄襄遂据襄陵】
　　书法【修陵必书重山陵也终纲目书修陵五】
