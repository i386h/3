<!-- { "loadSidebar": true } -->
　　当直书冬十二月宦者恭石显杀闗内侯萧望之恭死以显为中书令周堪更生条可删○据分注上欲以堪更生为諌大夫恭显白以为郎未几请考奸诈遂逮狱免其进其退皆由恭显为非人主所能自制者何取特书况望之可杀奚有于堪更生之系狱免乎乃若刑臣与政实汉室衰替之由纲目虽书石显而恭之恶竟逃斧钺【恭为中书令不见载记纲目无所考非阙漏也然萧周更生之祸皆恭显共事不宜独逸】岂非网漏既正其名复斥以死【本注明言是嵗恭死】则恭罪着矣且以见一蠧甫没一蠧复进天虽夺奸人之算不能令暗主不用奸人汉欲不熸得乎有闗于国势者未可以恒辞书也○或曰分注明言望之饮鸩自杀子独蔽罪恭显何曰元帝不云乎曩固疑其不就牢狱果然杀吾贤傅非恭显杀之而谁【非恭显遣金吾驰骑围其第望之未必自杀况当时皆言石显杀望之不谓望之自杀详建昭二年下陈咸狱分注】归狱恭显既着其专又以见孝元之不君也或曰书法以不书爵为病汉发明以削官为讥萧子复书闗内侯何曰孝元之待望之非不隆且笃也特无如恭显何耳【史云上追念望之不忘每嵗时遣使祠祭其冢】书爵非予萧明其既免而复爵虽爵而不免于杀则是以天子之尊不能庇一顾命大臣汉室之衰不尤较着邪书法发明皆非
　　【丁丑】五年春正月以周子南君为周承休侯
　　君下当补姬延年三字○按汉书文頴注云姓姬名延年其祖父姬嘉本周后武帝封为周子南君【元鼎四年】令奉周祠据成帝封孔吉为殷绍嘉侯与周承休侯皆进爵为公【绥和元年】及光武以绍嘉公为宋公特书孔安承休公为卫公特书姬常【建武十三年书以绍嘉公孔安为宋公承休公姬常为卫公】则此当书以周子南君姬延年为周承休侯纲目但书子南君而不着姓名集览又仅引武帝封姬嘉为子南君则若今之为承休侯者亦姬嘉为之也【集览曰周子南君武帝封姬嘉为子南君以奉周祀】祖孙无别统系不明非所以绍续先贤相继不絶之意也且绍嘉承休皆书姓名独子南不书尤自矛盾故当补正
　　【戊寅】永光元年春郊泰畤
　　郊上漏帝字○按分注上郊泰畤礼毕因留射猎御史大夫【薛广徳】諌而止上即日还则帝亲行也不书帝非是
　　【辛巳】四年夏六月晦日食以周堪为光禄大夫张猛为太中大夫猛自杀
　　考异【提要猛自杀上有堪卒二字据分注刋本漏也】
　　分注【上以日食召诸前言日变在周堪张猛者责问皆稽首谢因下诏称堪之美徴拜光禄大夫领尚书事猛复为太中大夫给事中石显筦尚书尚书五人皆其党堪希得见常因显白事事决显口防堪疾瘖不能言而卒显诬谮猛令自杀于公车】
　　书法【猛不书官防上文也】
　　发明【是时羣小在内必无可为之理虽曰召用果伺为者冒进不已自取颠覆无可称述故堪不书卒而猛之自杀且削其给事中之官盖其进退存亡皆不足録故畧之尔畧之者贱之也其防严矣】
　　当从提要补堪卒二字○按分注防堪疾瘖不能言而卒显诬谮猛令自杀【猛乃堪之弟子或显以堪卒为猛所毒故云诬谮令自杀也】是猛之自杀由堪卒也书卒所以见猛自杀之由非予堪也发明以为略不书卒特傅防纲目耳且猛不书给事中官已见者不复书也【凡官例已见者不复见上年猛为光禄大夫已书给事中故不复书】书法以为防上文俱谬使果防上文奚必再书猛邪
　　作初陵不置邑徙民
　　书法【特笔也帝于是可谓知节矣】
　　不置邑徙民冝分注不应大书○按帝于初年杀师傅大臣而用宦者乱政亟行区区不置邑徙民曷足称哉且上书罢祖宗庙在郡国者【上年冬十月】下书毁太上皇孝惠帝寝庙园【明年冬十二月】中曰作初陵比事以观于祖庙则毁之于初陵则作之厚已而薄亲帝犹为知节者乎书法不明大义辄以为特笔谬甚
　　【癸未】建昭元年春正月陨石于梁
　　梁下漏六字○按五行志是年陨石梁国六据建始四年陨石于亳四于肥累二皆纪其数则此不书六漏也
　　【甲申】二年○秋杀魏郡太守京房【房本传不载死日帝纪则在是年冬地震雨雪之后纲目独系之秋何与】
　　分注【胡氏曰君臣之交有浅深交深者圣人犹存不可则止数斯防矣之戒况交浅者乎京房事元帝才得为郎其交固浅欲去上所亲信而不量元帝之庸懦不可信也亦难乎其免矣】
　　胡氏谓房交浅言深固然然古人取士有一见而决者今观房宴见诘问之语【详见分注】由浅入深自逺而近总以治乱归之贤不肖其于经术未可谓不知道者使帝能明推其意惕然自省退不肖而任贤寜遽不可复治亡何进言者诛阶乱者固房虽能早自结于帝使之深信而不疑亦奚益哉萧张【萧望之张堪】之已事可覩矣独是房以治易名家其于进退出处之机宜了然明决当不出户庭之时【节初九不出戸庭旡咎象曰不出户庭知通塞也】而为蹇蹇匪躬之论【蹇六二王臣蹇蹇匪躬之故】何以免于祸邪且立谈之顷而为人痛哭【房面陈及上封事皆痛哭之言】此贾生不能得之孝文者房欲得之于元帝岂不悖哉
　　閠八月太皇太后上官氏崩
　　书法【后崩不氏此其书氏何别欵也于是太皇太后厯四朝矣故详之后崩书氏自此始】
　　按后崩书氏例也【崩葬例曰太皇太后皇太后皇后皆曰某后某氏崩】前此不氏者【武帝建元六年太皇太后窦氏元朔三年皇太后王氏皆不书氏】考异方以为漏而书法谓书氏自上官始特未详凡例耳使纲目果有别疑之意则当注曰歴朝久而后崩者书氏余则否则当如书法之説今槩云某后某氏崩初无异文安见为上官特立别疑之例邪其为傅防明矣【是后后崩书氏者果皆有疑而别之乎益见书法穿凿】
　　【戊子】竟寜元年五月帝崩○复罢诸寝庙园
　　分注【匡衡奏言前以上体不平故复诸所罢祠卒不防福请悉罢勿奉奏可】
　　世称匡衡儒者以勲观之一柔闇匹夫耳安得为儒哉【衡阿石显岂可为儒】所贵于儒者为能明道正谊不以死生祸福乱其中也元帝罢宗庙【永光四年罢祖宗庙在郡国者五年毁太上皇孝惠帝寝庙园建昭元年罢孝文太后寝祠园此贡禹韦元成之议也班彪以贡薛韦匡并称儒而持论若此无怪孝宣之鄙斥也】已为非礼既而复之虽出于畏谴之私心或亦悔过之明騐【建昭五年复诸寝庙园分注上寝疾久不平以为祖宗谴怒故尽复之】然已无益于治乱之数置不道可也衡乃以帝崩为不防福复请悉罢斯岂儒者之言乎夫为人父者末有不乐其子之长享无害也然有父未没而其子已先殒者岂父之过哉【顔渊死子哭之恸未闻以此为顔路罪它可类推】奈何欲责报于已往之祖若宗也且如衡之意是惠文诸帝亦幸而蚤世仅有宗庙园寝为后人受罚万一及其生存不将以死继之然后可以觧免邪光武时有以掖庭辞益封者曰此为亲戚受赏国人计功也夫计功受赏亲戚国人所不为衡以子孙而与祖父较恩怨哉又况立庙所以奉祭祀妥先灵非为邀福而然也人主不能久膺天禄嵗时致孝思于几筵榱桷间方自惭忝尔所生乃身之不保复移咎于祖若宗此仁人孝子所不忍设诸心者衡且见诸行事孰谓衡也犹得为儒哉
　　【辛卯】孝成皇帝建始三年秋大雨京师民讹言大水至分注【闗内大雨四十余日京师民相惊言大水至犇走相蹂躏老弱号呼长安中大乱大将军鳯以为太后与上及后宫皆可御船令吏民上城避水羣臣皆从鳯议左将军王商独曰自古无道之国水犹不胃城郭今何因当有大水一日至此必讹言不冝令上城重惊百姓上乃止有顷稍定问之果讹言上于是美王商之固守数称其议而鳯大慙恨】
　　书法【书讹言何嘉王商也】
　　当以纪异为主嘉王商特一端耳纲目书讹言三【是年哀帝建平四年新莽乙亥年按建平四年发明云此皆人情皇惑故妖气乘之易于恐动得书法之意】非皆有言者况商虽幸而言中然谓水不冝一日至可也谓不当有大水则非也是时王氏盛而刘氏衰或黄雾四塞或两月相承【并见元年】天戒疉见顾可为有道之国乎不以为着一国之变而徒谓嘉一人之言可谓失轻重矣
　　【壬辰】四年夏四月雨雪复召直言极諌之士诣白虎殿对防
　　分注【时上委政王鳯议者多归咎焉谷永知鳯方见柄用隂欲自托乃曰方今四方賔服皆为臣妾诸侯大者乃食数县汉吏制其权柄百官盘互亲疎相错骨肉大臣小心畏忌有申伯之忠无重合安阳博陆之乱三者无毫髪之辜窃恐陛下舍昭昭之白过听晻昧之瞽説归咎无辜倚异政事重失天心不可之大者也陛下诚深察愚言抗湛溺之意觧偏駮之爱奋乾纲之威平天覆之施使列妾得人人更进益纳宜子妇人毋择好丑毋避尝字以慰释皇太后之忧愠解谢上帝之谴怒则继嗣蕃滋尖异讫息矣杜钦亦放此意上皆以其书示后宫以永为光禄大夫】
　　雨雪下当直书以谷永为光禄大夫复召以下十四字冝删○按前书诏举直言极諌之士【三年】而所对者乃杜钦谷永已非其实此书复召而谷永所对尤为王氏游説所称直言极諌者安在哉【求直言而得奸党书所以讥之也如此方与分注意合目详永説而纲书直谏永言果可谓直乎亦自矛盾】惟书永为大夫于雨雪之下以明帝之用人上无以消天变下徒为权戚附翼欲不亡得乎録虚文而泯实义非所望于纲目也
　　【丙申】四年夏四月诏収丞相乐昌侯商印绶商以忧卒
　　考异【提要商上有王字】
　　据例宰相贤者书姓商不附鳯不可谓非贤当从提要补王字然孟子谓姓所同也而以去留为贤否之分恐非定例但其自相矛盾为可议耳
　　【戊戍】阳朔二年夏四月以王音为御史大夫
　　考异【按封拜例曰凡以亲戚贵重者书其属据永始元年书封太后弟子莽为新都侯此当书以太后从弟音为御史大夫盖阙漏也】
　　音不书从弟非阙漏也史称王氏惟音修整数諌正有忠直节【见永始二年音卒分注】则音非莽比安得槩从莽例【篡汉者莽也非音也异于终者殊于始例不可泥如此】若彼此并书则缁素无别何以垂戒故纲目虽有书属之例然注云元舅王鳯之类是知非鳯类者皆可不书考异説泥【按音虽修整有忠直节然始以阿鳯得官亦不足数至王章宻奏鳯得与闻先为之备而卒杀章皆由音为侍中侧听章言以语鳯尤可诛也】
　　定陶王康卒
　　分注【諡曰恭】
　　分注恭下冝书子欣嗣方于来朝知为康子【元延四年定陶王欣来朝】若此书某王卒彼书某王朝王亦安所受哉况欣尤继成帝为太子者【绥和元年立欣为皇太子明年即位是为哀帝】义不可略分注不载非是
　　【己亥】三年秋八月大司马大将军鳯卒
　　书法【自武帝増重加官纲目卒大司马未有不书姓者鳯于是具官矣不书姓何黜之也王氏日盛刘氏将移君子所不忍书也自是卒音商根皆不书姓必若谭之无权而后可以书矣】
　　当去大司马三字○按王氏之盛自鳯始鳯非特不当书姓并不当具官书大将军鳯卒幸之也非是则斥称姓名而已书法以为不忍书迂甚
　　【癸卯】鸿嘉三年王氏五侯有罪诣阙谢赦不诛
