<!-- { "loadSidebar": true } -->
　　分注【克用遣掌书记李袭吉入谢请乗胜势遂取鳯翔上谋于贵近或曰茂贞复灭则沙陀大盛朝廷危矣上乃赐克用诏褒其忠欵且言不臣之状行瑜为甚茂贞韩建自知其罪职贡相继且当休兵息民克用奉诏而止既而私谓诏使曰观朝廷之意似疑克用有异心也然不去茂贞闗中无安宁之日又诏免克用入朝将佐或言今扫清阙庭岂可不入见天子克用犹豫未决盖寓曰天子还未安席人心尚危大王若引兵渡渭窃恐复惊骇都邑人臣尽忠在于勤王不在入觐愿熟图之克用笑曰盖寓尚不欲吾入朝况天下之人乎乃表曰臣总帅大军不敢径入朝觐表至京师上下始安克用遂引兵归而茂贞骄横如故河西州县多为所据○胡氏曰克用所与谋者盖寓而已而寓于此有失防焉当此时也正当劝克用入觐力陈茂贞不诛必为后患之意不然将在军君令有所不受荡清岐华驻师郊畿释戎服以见天子身辅朝政修明纪律使东冦不得西略王室安矣释此不为而区区疲力于幽州争地于慈隰遂使全忠先手遂移唐祚晋阳岌岌几不自保此岂非初谋不逺故与】
　　书法【于是诏使还镇不书诏何嘉克用也奉诏讨贼贼既讨矣奉诏而还克用于是知有臣节矣不书诏还深予之也然则克用不能遂讨茂贞轻听盖寓以贻后患非失计与车驾初还人心岌岌盖寓盖深知之使纲目于寓有所不可他日必不以押牙而书卒矣】
　　书李克用还晋阳惜之也若以为嘉克用则特书奉诏尤足以着臣节【当时不奉诏者多矣而克用能奉诏非予之乎曷为不书】而书法以不书诏为深予之勲所不解押牙书卒以寓有省敛求贤之书【寓卒遗书劝克用省营缮薄赋敛求贤俊】非专以是予寓也使纲目果以寓为可则分注何以録胡氏之説哉或曰此昭宗诏之也恶可为克用罪曰非罪克用正为唐惜耳然则曷为不书诏人心岌岌唐盖有不得已焉者【胡氏谓昭宗党茂贞非是】故以克用自还为文若或使之而唐【观分注表至京师上下始安可见胡氏谓昭宗党茂贞非是】之亡决于此矣所以深惜之也
　　【丙辰】三年五月董昌去僭号
　　分注【董昌使人觇钱镠兵有言其彊盛者輙怒斩之言兵疲食尽则赏之顾全武进兵越州昌出战而败全武围之昌始惧去帝号】
　　此条宜删【昌僭号后大书削夺官爵不与其僭也今复特书去号是成其为僭矣故当删去】○按董昌去号特以战败而惧非有悔过效顺之意也况全武攻越州克其外郭昌犹据牙城拒之【见下伏诛分注】去号安足録哉勲意删此五字以分注并入伏诛为一条【下书钱镠克越州董昌伏诛】明昌之虚文不足以逭罪而无德妄动者终亦必亡而已矣纲目既予其去号则全武之刃宜从末减何以大书伏诛乎【凡大书非美则恶书去僭号是予其去也故当从删】
　　冬十月以孙偓为鳯翔四面行营招讨使讨李茂贞
　　分注【茂贞上表请罪仍献助修宫室钱韩建复佐佑之竟不出师】
　　书法【不行矣何以书病昭宗也勃焉而兴兵忽焉而罢之书所以着其无成命也】
　　贞下当有不果行三字【如纲目原文竟可不书且此不书不果行而下书以茂贞为西川节度自相矛盾】○按大书以见义分注以纪事义在不行宜大书以病之今但云讨李茂贞而不书不果行安见其无成命耶书法不察概以兴罢并称是纲目无别也果尔春秋二百四十二年不立分注将何以见义耶
　　【己未】光化二年保义军乱杀节度使王珙
　　分注【珙性猜忌虽妻子亲近常不自保至是为麾下所杀】
　　当书保义节度使王珙为其下所杀○按分注珙性猜忌虽妻子亲近不自保然则非有能杀珙者珙自取杀耳故当书为下所杀以致责躬之义不宜专蔽罪于麾下也
　　【庚申】三年十一月宦者刘季述等幽帝于少阳院而立太子裕【原本宦者作中尉帝作上述下漏等字今并从考异考证更定】
　　分注【进士李愚客游华州上韩建书曰明公居近闗重镇君父幽辱坐视凶逆而忘勤王之举仆所未谕也一朝山东侯伯唱义连衡鼔行而西明公欲求自安其可得乎不如驰檄四方谕以逆顺军声一振则元防破胆旬浃之间二竖之首传于天下计无便于此者建虽不能用厚待之愚坚辞而去○胡氏曰李愚自为进士时已有逺见忠谋宜终为世用也惜其所告非所当告尔韩建前日肆其凶悖今日岂能率义乎不可与言而与之言失言愚于是为不知矣】
　　愚亦不得已而为此言【君父在难虽怨仇犹望其拯救愚之心何异是】岂顾其能率义与否乎且所言者多利害之辞非专以义率之也建虽不能用终厚待愚未可谓失言胡氏以为不知持论虽正要未谅愚不得已之心耳【观其坚辞而去益信言非得已不可谓不知】
　　【辛酉】天复元年以韩全诲张彦为中尉袁易简周敬容为枢密使
　　考异【以下漏宦者二字】
　　分注【敕近年宰相延英奏事枢密使侍侧争论纷然挠权乱政自今并依大中旧制俟宰相奏事毕方得升殿承受公事崔陆扆上言祸乱之兴皆由中官典兵乞令主左军扆主右军则诸侯不敢侵陵王室尊矣上召李继昭等谋之皆曰臣等累世在军中未闻书生为军主若属南司必多所变更不若归之北司为便于是复以宦者为中尉又征前枢密使严遵美为两军中尉观军容处置使遵美曰一军犹不可为况两军乎固辞不起】
　　当作复以宦者某某为中尉○据分注崔陆扆【崔陆时同平章事】请解中官兵柄归之宰辅上召李继昭【即孙德昭赐今姓名】等谋之皆以为不便于是复以宦者为中尉则此当书复明解酲以酒濡首而不知节也考异但知漏宦者而不书复非是
　　二月朱全忠取河中晋绛等州执王珂以归杀之分注【朱全忠既服河北欲取河中以制河东遣张存敬将兵三万袭之而自以中军继其后晋绛不意其至皆降全忠畱兵守之以扼河东援兵之路珂告急于李克用克用兵不得进报曰不若举族归朝珂又遗书李茂贞茂贞不报存敬围河中王珂欲奔京师而人情离贰不复能出遂请降全忠驰赴之至虞乡哭重荣墓尽哀河中人皆悦珂欲面防全忠止之曰太师舅之恩何可忘若郎君如此使仆异日何以见舅于九泉乃以常礼出迎全忠表张存敬为畱后珂举族迁于大梁后全忠竟杀之】
　　甚矣小人之难测也观全忠哭重荣墓及所以语珂者岂不仁人义士乎而卒杀珂所称见舅九泉者安在哉【全忠王出事重荣为甥舅德其全已指日月为誓至是背之详见珂传】椒殿之械已具于此【天祐元年全忠使蒋元晖等弑帝于椒殿矫诏称宫人裴贞一弑逆全忠闻之阳惊哭自投于地曰奴辈负我】而唐君臣不悟惜哉
　　朱全忠引兵至鳯翔城东而还
　　分注【朱全忠至长安宰相帅百官班迎至鳯翔军于城东李茂贞登城谓曰天子避灾非臣下无礼谗人误公至此全忠报曰韩全诲刼迁天子今来问罪迎扈还宫岐王若不预谋何烦陈谕上屡诏全忠还镇全忠乃拜表奉辞移兵北趣】
　　书法【还者何顺辞也全忠为所召称兵西向以致全诲刼迁纲目曷为不以犯阙书恕之也其恕之何奉诏而还则犹知有王命矣是故其也书举兵其还也书还】
　　书至鳯翔城东危之也书还幸之也是时百官班迎全忠已俨然帝制矣倘急于取国固易若反手而奉诏北趣岂非幸哉【观明年全忠围鳯翔可见】书法以为顺辞非是使果知有王命当大书全忠奉诏而还镇何以书引兵至鳯翔城东而还耶比事以观义自见矣
　　【壬戌】二年二月李克用遣兵攻慈隰逼晋綘朱全忠还河中遣兵击之
　　考异【提要攻作取】
　　分注【先是朱全忠移军武功嗣昭等攻慈隰以分其兵势全忠遂还河中嗣昭等克二州进逼晋绛全忠遣兄子友寜防氐叔琮击之】
　　据分注嗣昭等克二州当从提要作取纲目书攻而后则克之也宜以后为正还河中在克二州之先今置于逼晋绛之下亦非其实愚意当删此三字直书全忠遣击可也【全忠出入分注自明不必一一见于大书如纲目所书则移军武功又何以略耶大抵攻围击取宜得其实而出入不必详也】
　　【癸亥】三年王师范以淮南兵撃朱友宁斩之秋七月梁王全忠击师范破之遣杨师厚攻青州
　　上击字当作讨斩当作诛○按前书师范讨全忠【本年正月平卢节度使王师范兵讨朱全忠】贼之也友宁则党全忠而拒师范者【三月全忠遣朱友宁葛从周击王师范】义当书讨书诛今书击书斩与书全忠击师范何异是唐未亡而先以敌国待全忠君臣之分安在哉曰未几师厚逼青州师范降故纲目微之以示贬勳曰不然师范降在九月而友宁之死则在六月当其诛友宁师范固唐帅也安知其后之必降而先书击以贬之哉况书讨书诛所以正友宁之罪非必以是予师范也又何疑焉
　　宿卫使朱友伦卒
　　分注【友伦击毬坠马而卒全忠疑崔为之杀同戏者十余人遣兄子友谅代典宿卫】
　　友伦不当卒也其卒而书官何为全忠书也全忠使友伦典宿卫为已非为君也【观伦卒谅代可见】友伦击毬坠马而卒何与事而疑为之之死兆于此矣【天祐元年全忠令友谅杀崔】故特书之具官非予伦所以着全忠之私也
　　十一月杨行密克宣州斩田頵
　　分注【初頵闻台蒙将至自将歩骑迎战蒙以杨行密书徧赐頵将皆下马拜受蒙因其挫伏纵兵击之頵兵遂败奔还城守蒙引兵围之頵帅敢死士数百出战蒙击斩之遂克宣州初行密与頵同里相善约为兄弟及頵首至视之泣下与诸子以子孙礼事其母】
　　据分注当书杨行密将克宣州【八月克润州亦书遣兵非行密自将也】○按克宣州者台蒙也是时行密方在镇安得直以行密主名况頵与行密同里相善頵首至行密犹泣下而云行密斩田頵尤非其实故当补将字
　　【甲子】天祐元年王建遣兵迎车驾
　　分注【上遣闲使以御札告难于建建遣王宗祐将兵防鳯翔兵至兴平遇汴兵不得进而还建始自用墨制除官云俟车驾还长安表闻】
　　书法【遣迎何讥也天子在难躬迎事未可知而遣兵迎以为是为恭而已故讥之】明【王建之兵实未尝得进而以迎车驾书之者予其有勤王之意也】
　　书遣兵迎车驾罪其慢也书法以为为恭非是夫天子告难不躬迎而遣兵兵安得进耶建本无勤王之意【观自用墨制除官可见】明谓书以予之尤谬
　　秋八月全忠弑帝于椒殿太子祝即位
　　考异【全上漏梁王二字○按安汉公莾弑帝宋公刘裕弑帝并书爵】
