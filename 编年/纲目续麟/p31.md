<!-- { "loadSidebar": true } -->
　　成败虽可不论然其所以成所以败则不可不知也使人谋尽善而天意不从斯可归之命耳若王允之诛董卓勲以为有六失焉部曲冝杀而不杀一也财物冝散而不散二也前折节而后骄傲三也欲安闗东而疑凉州四也求赦不得五也宏翼在外不使之连兵闗东共讨傕等六也具此六失而曰天命非人事恶可哉纲目不咎允者为欲罪傕汜故不得而罪之允虽未尽善非傕汜所冝杀书官书杀非以恕允所以深恶傕汜也且既正其法于纲复详其事于目则允之失自见不待别加贬黜而后着发明据此以论王允非特以功掩过凡操丕得国天实祚之又安可黜之为僭而名之为贼哉夫欲恕一人而使乱贼得托以逃罪非所语于春秋之法也
　　【癸酉】四年大司马刘虞讨公孙瓒不克见杀
　　考异【按分注虞与瓒积不相能虞遣使奉章陈其暴掠之罪瓒亦上虞廪粮不周二奏交驰互相非毁朝廷依违而已详考事情瓒非叛贼之比难以讨书又按兴平二年书虞子和攻公孙瓒不书讨○勲按和非虞比虞公而和私也私谓复父讐不当与虞之忠国者同日语】
　　瓒虽非贼末始无叛志观分注谓瓒筑小城以居虞恐终为乱是虞之攻瓒乃忧国之忠【二年闗东诸将奉虞为帝虞不受纲目大书美之】瓒上虞廪粮不周特加之罪耳以此推之虽书讨可也况闗东诸将自相矛盾实由瓒始方帝遣虞子和逃归令虞来迎袁术留和瓒使弟【越】敎术执和夺其兵虞瓒由是有隙【详元年瓒攻袁绍分注】然则过不在虞而董卓以外首叛帝者瓒也纲目于刘虞书官书见杀自是予虞罪瓒之意【虞书官书见杀而瓒书自焚死固知予虞而罪瓒也瓒死在建安四年】考异不必从
　　【丙子】建安元年曹操入朝自为司校尉録尚书事分注【曹操在许谋迎天子众以为山东未定韩暹杨奉负功恣睢未可卒制荀彧曰昔晋文公纳周襄王而诸侯景从汉髙祖为义帝缟素而天下归心今天子防尘将军首唱义兵徒以山东扰乱未遑逺赴今銮驾旋轸东京榛芜诚因此时奉主上以从人望大顺也秉至公以服天下大畧也扶义以致英俊大徳也四方虽有逆节其何能为若不时定使豪杰生心后虽为虑亦无及矣操乃遣曹洪将兵西迎天子董承等拒之洪不得进议郎董昭以杨奉兵马最强而少党援作操书与奉奉得书喜语诸将共表操为镇东将军韩暹矜功专恣董承患之因潜召操操乃将兵诣雒阳既至奏韩暹杨奉之罪帝以韩杨有功诏勿问以操领司校尉録尚书事操于是诛有罪赏有功矜死节封董承等十三人为列侯】
　　发明【纲目凡专国之臣于其进爵则必以自为书之是时操方入朝未有无君之心而书法遽已如此何哉夫庆赏刑威曰君作威作福惟辟操之此行诛有罪赏有功矜死节封董承等十三人为列侯是皆出于天子之命邪抑皆出于操之所自为邪况操拥兵向阙胁制朝廷天子在其掌握则以自为司校尉书之夫岂过哉观之荀彧之所谋槩以春秋诛心之法参诸纲目之所书而益信】
　　操为司书自非徒以诛罪赏功也为实有无君之心也操无君之心不自今日始当其劫询许劭劭以操为乱世之奸雄操喜而去其意已萌于此矣及何进召董卓诛宦官不从主簿陈琳之諌操闻而笑之固知汉廷之无人也【中平六年谋诛宦官袁绍为何进画防多召四方猛将陈琳谏曰将军统皇威握兵要但当速发雷霆行权立断则天人顺之而反委释利噐多徴外助大兵聚防强者为雄功必不成祗为乱阶耳进不听操闻而笑曰宦者之官古今冝有但世主不当假之权宠使至于此既治其罪当诛元恶一狱吏治矣何至纷纷召外兵乎欲尽诛之事必宣露吾见其败也】至董卓焚宫庙劫天子袁绍等畏莫敢击操独曰向使卓倚王室据旧京东向以临天下虽以无道行之犹足为患今焚劫若此此天亾之时也又已知卓之无能为矣观其得荀彧则曰吾子房荀彧説操亦曰此将军之闗中河内【兴平元年曹操以陶谦已死欲遂取徐州还定吕布荀彧曰昔髙祖保闗中光武据河内皆深固根本以制天下故虽有困败终济大业将军本以兖州首事且河济天下之要地是亦将军之闗中河内也不可以不先定】君臣相与无非自为者至是谋迎天子众疑韩杨难制彧独谓虽有逆节其何能为此操倚王室以临天下之意也尹氏谓操未有无君之心特为操所欺耳
　　【丁丑】二年以吕布为左将军布击袁术兵破之
　　考异【按术僭号当书布讨袁术破其兵】
　　分注【袁术遣使以称帝告吕布因求迎妇布遣女随之陈珪恐徐扬合从为难未已往説布曰曹公奉迎天子辅赞国政将军冝与协同防谋共存大计今与术结婚必受不义之名将有累卵之危矣布亦怨术初不已受也女已在途乃追还絶婚械送其使枭首许市术遣大将张勲等与韩暹杨奉七道攻布布惧不敌用珪防与暹奉书并力破术许悉以术军资与之暹奉大喜从布进军勲等散走杀伤堕水死者殆尽】
　　据分注布非为国讨贼特以私怨击术耳故术虽僭帝书击不书讨考异不必从
　　秋七月曹操击袁术破走之【原本误作走破今从考异改正】
　　考异【击亦当作讨】
　　操亦汉贼也以贼击贼故书击考异説误
　　【戊寅】三年夏四月诏将军段煨等讨李傕夷三族
　　傕下漏诛之二字○按献帝起居注云传傕首至许诏髙悬之是傕已诛也纲目不书诛则傕之死生未可知安在其夷三族邪
　　【甲申】九年丹阳郡吏杀其大守孙翊翊妻徐氏讨杀之考异【按征伐例曰凡得其罪人于臣子曰诛于外国若非其臣子曰斩曰杀此太守讨杀郡吏亦当书诛误作杀字耳】
　　分注【丹阳督妫览丞戴员杀太守孙翊览欲逼取翊妻徐氏徐绐之曰乞须晦日设祭除服然后听命潜使所亲语翊旧将孙髙傅婴等与共图览髙婴涕泣许诺密呼翊时侍养者二十余人与盟誓合谋晦日设祭徐哭泣尽哀毕乃除服薰香沐浴言笑懽悦览密觇无复疑意徐呼髙婴置户内使人召览入适得一拜徐呼二君可起髙婴俱出共杀览余人自外杀员徐氏乃还缞绖奉览员首以祭翊墓举军震骇孙权族诛览员余党擢髙婴为牙门】
　　杀当作诱诛讨字羡○按徐氏以身为囮始克图览非能正名其罪而讨之故但书诱诛以正员览之罪虽不称讨可也【考异但知书杀之误不知徐氏此举未可以讨名也】
　　资治通鉴纲目巻十四
　　分注【起己丑汉献帝建安十四年○尽丁未汉后主建兴五年】
　　考异【当分注尽丁未汉帝禅建兴五年】
　　考证【尽丁未后主建兴五年十五卷起尽十六卷起凡曰后主皆当作帝禅○谨按凡例曰凡正统之君曰帝僭称帝者曰主牧庵姚氏曰纲目书汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年岂于即位正始之年不帝乃曰后主乎诸曰后主者皆溺于熟口顺耳不思而失于刋正也凡例又曰有被废无諡者但曰帝某而不用后人所贬之爵建兴之帝未尝被废亦钧于无諡者故下取晋帝奕例书曰帝禅】
　　主当作帝后字不可省○按创业之君称祖纪其始也亡国之主称后称末【如北齐髙纬陈叔寳称后主梁朱瑱后唐从珂称末帝之类】着其终也汉自髙光迄于灵献国统再絶不得已而以昭烈绍之又再传而灭汉自是无复炎祚矣昔人于昭烈父子称先后主初非无意盖上无所继下无所承明其自为首尾也纲目出而后绍昭烈于髙光虽以续汉亦以终汉【纲目于禅降始书汉亡】例当仿后主末帝之称书曰后帝禅既正其名为帝复从其号曰后若曰禅乃汉之后帝也汉之后帝固有陵夷衰防如禅者仰晀髙光俯瞷安乐【魏废帝为安乐公】亦士君子感慨发愤之一时也凡书帝禅某年皆加后字于上
　　【辛卯】十六年春正月曹操以其子丕为五官中郎将为丞相副
　　当直书以其子丕为丞相副五官中郎将六字可删○按前书曹操自为丞相【见十三年】此书以其子为丞相副子父济恶其罪自见五官中郎将常事耳【观书法但言丞相副而不及五官中郎将固知所重不在此也】虽不书可也【按凡例云正统命官宰相皆书余官非有故不书又曰魏晋以后一除数官则书其重者莫重于丞相副而操创为此职其有故尤大非有故不书正统且然况操以乎勲故删五官中郎等字直书以其子丕为丞相副庶几轻重之别也】
　　【甲午】十九年春张鲁遣马超围祁山夏侯渊击却之
　　考异【提要夏上有将军二字】
　　渊始见也冝书官当从提要补将军二字
　　夏四月旱五月雨水
　　此条冝删○按凡言旱者必积日已久而后谓之旱至雨水则始下之时已惊传为雨水矣今于四月书旱五月即书雨水是旱未大甚而又得雨为之润则旱不为灾而雨水亦无足为忧喜者虽不书可也况是时冠履倒置天地变易区区水旱曷足为异而特书之哉
　　枹罕宋建反冬十月讨斩之诸羌皆降
　　当作遣夏侯渊击斩之○按此操遣渊也【汉纪云曹操遣将夏侯渊讨宋建于枹罕获之】操亦建耳不当书讨【观操击张鲁不书讨可证】
　　十一月魏公操弑皇后伏氏及皇子二人
　　当去魏公二字直书曹操弑○或曰王莽弑帝书安汉公操弑后斥称姓名何曰书安汉者罪太后也操君在上而敢于弑后及子直国贼耳何魏公之有
　　【乙未】二十年春正月立贵人曹氏为皇后
　　书法【尝书立大将军光女为皇后矣又书立安汉公莽女为皇后矣此其不书魏公操女何命自上出也其自上出何伏后之弑帝盖廪廪矣于是立其女为皇后帝将求以自媚于操也不亦甚可悲哉】
　　不书立魏公操女为前书操纳三女为贵人【见十八年】此书立贵人曹氏为皇后其为操女已明不待书也书法以为命自上出书立魏公操女独非命自上出乎异不在立在某女而已其立也不得不立者也【当其纳女为贵人已有为后之意伏后不知避位反欲图操是自速死也】书法谓求以媚操亦非定论观后行泣过诀曰不能复相活邪帝曰我亦不知命在何时帝盖自处以必死矣更何望哉
　　三月魏公操击张鲁
　　此亦当去魏公二字直书曹操击以下除进爵外一循此例不必更以魏公冠之盖魏公之号本非人主所加【十八年曹操自立为魏公】而弑后以来操已不复汉之臣子其官爵姓氏应听后人以是非予夺【如鲁桓公无王定公无正月天时王法春秋犹以大义裁之而不书况贼臣伪爵乎】寜得复存其故号邪故当去魏公二字以附于王莽之例○或曰操虽弑后及皇子未弑帝也恐不冝与莽同勲谓不然操不弑帝非畏而不敢姑留以令天下耳故献帝虽存操之心久已无帝必待弑帝而后诛则终操之身且逃万世之罸矣
　　秋七月魏公操取汉中走张鲁留将军夏侯渊张郃守之而还
　　当书留夏侯渊及张郃等将军二字羡○按凡例云凡僭国之臣不以贤否皆因事乃见又曰凡有官者书官惟初除一见渊于上年不书官始见于此皆与例不合故当删去分注云以夏侯渊督张郃徐晃等守汉中则此当加及等二字庶主次明而操之加意汉中亦可见矣纲目略之非是
　　冬十月始置名号侯以赏军功
　　始上漏魏字○按此亦魏置也当与十八年初置尚书侍中书魏同纲目于彼书魏而此不书非是
　　十一月张鲁出降以为镇南将军封其属阎圃为列侯此亦当书操以与十九年以髙柔为丞相理曹掾同
