<!-- { "loadSidebar": true } -->
　　书法【天平军乱书诏本军宣慰之病唐也于是遣使宣慰其不书宣慰何畧之也曷为畧之纪纲扫地以是为不足复病也】
　　不书宣慰讳之也杀节使不问而使之自安是纵贼也恶可闻于后世乎讳而不书所以深病之也书法以为略之非是
　　以李顺融为枢密使
　　分注【始降白麻与宰相同】
　　书法【为枢使多矣未有书者书顺融何始降麻也窦文塲之为中尉也尝请麻矣德宗不许至是降麻遂与宰相等唐欲不亡得乎】
　　此亦当书宦者方见降麻之非纲目略之非是
　　【辛丑】中和元年春正月幸成都
　　考异【幸上漏帝字】
　　当作帝如成都【唐纪亦作如】○据凡例廵行郡国曰如官府第宅曰幸成都郡国非第宅也故当作如
　　黄巢遣尚让冦鳯翔郑畋击败之
　　考异【按击当作讨败当作破】
　　前已书讨【上年书鳯翔节度使郑畋合邻道兵讨贼】此书击者为彼来冦则应兵也考异不必从
　　八月星交流如织或大如杯碗
　　交字羡书如织则交可知故当删去
　　【壬寅】二年李克用冦蔚州
　　书法【前书赦克用召之矣此其书防何既陷忻代复犯蔚州是贼而已矣】
　　冦陷皆贼也【凡例犯顺曰冦冦得曰陷】书法谓复犯蔚州是贼而已然则忻代之陷独非贼乎勲谓当云前书赦克用召之矣此其书冦何未顺命也故前书陷此书冦贼之也
　　【癸卯】三年以王镕为成徳畱后
　　考异【刋本大书漏成德节度使王景宗卒九字分注漏子镕生十年矣军中立为留后十二字】
　　当从考异书成德节度使王景宗卒【本传作景崇】去以王镕为成德畱后八字入分注○按本传云镕年十歳军中推为畱后不应以朝命书之【按龙纪元年平卢军推王敬武子师范为畱后纲目不书书平卢节度使王敬武卒可证】
　　五月李克用破黄巢収复长安
　　分注【李克用与忠武将厐从河中将白志迁等引兵先进与黄巢战于渭南一日三防义成义武等军继之贼众大奔克用等入京师巢焚宫室遁去多遗珍寳于路官军争取之不急追贼遂逸去】
　　当作李克用复长安黄巢遁○按书复长安则黄巢之破可知【元年书黄巢据长安】不书遁无以见巢之尚存也【赵犨云巢不死长安必东走】是役也官军争取珍寳不急追贼故巢得逸去然则书遁又以罪官军之不力也
　　六月黄巢取蔡州节度使秦宗权降之合兵围陈州分注【巢使其骁将孟楷将万人击蔡州宗权迎战而败遂称臣于巢初陈州刺史赵犨谓将佐曰巢不死长安必东走陈其冲也不可不为之偹乃完城堑缮甲兵积刍粟六十里之内民有资粮者悉徙入城多募勇士使子弟分将之楷果移兵击陈犨先示之弱伺其无偹袭击杀获殆尽巢闻之怒与宗权合兵围之掘堑五重百道攻之陈人大恐犨谕之曰忠武素着义勇陜州号为劲兵况吾家久食陈禄誓与此州存亡且殉国而死不愈于臣贼而生乎有异议者斩数引锐兵开门击贼破之巢益怒营于州北为持久之计时民间无积聚贼掠人为粮置舂磨寨】
　　取当作冦○或曰宗权既降巢已得蔡州曷为书冦不书取曰此以重宗权之罪也【书降则取可知取由于降故以蔡州之失罪宗权也】使宗权能如赵犨之徇国巢岂遽得蔡哉观其始而称臣继而合兵其败也非独战之不力盖心乎巢者也【厥后巢平而宗权复炽其残暴更甚于巢固知宗权欲为巢也】若直书曰取则宗权之降似犹近于胁从者不且以寛其罪乎
　　左骁卫上将军杨复光卒于河中
　　考异【提要骁作骑】
　　按唐志十六卫无称骑者当从纲目作骁提要误
　　【甲辰】四年盗杀中书令王铎
　　分注【铎厚于奉养徙义昌节度使过魏州侍妾成列服御鲜华魏博节度使乐彦祯之子从训围而杀之掠其侍妾彦祯以盗闻朝廷不能诘】
　　明【王铎书爵岂予之乎铎身为相臣慢藏诲盗故反书其官以见其有愧是职且以重乐彦祯之罪也然则武元衡何以亦书盗杀曰元衡以身徇国固非王铎以身徇货之比故元衡之书官所以美其能尽忠之义而王铎之书官所以削其节度使之职也】
　　以书官为媿铎可也谓削其节度使之职则非也岂节使顾重于宰相乎【观牛僧孺镇襄阳栁公绰服櫜以候可见】据分注铎本由中书徙义昌方过魏州而盗杀之则是杀中书令而已发明傅防纲目而不得其説多此类宜删
　　【丙午】光启二年二月至兴元
　　书法【僖宗于是再走兴元矣前书车驾至兴元此其不书车驾何散关之走掖过烟中夜宿板下其至兴元别径山道盖仗卫有不能从者矣故上书走下不书车驾】
　　按前书车驾至兴元者以上无车驾字【广明元年十二月黄巢入长安上走兴元无车驾字】下有僭号讨贼二事【走兴元下书黄巢僭号郑畋合邻道兵讨贼】故特书之【廵行例云闻有异事则书帝车驾二字亦犹帝耳】此不书车驾防上文耳【上书朱玫李昌符追逼车驾上复走兴元入大散闗】所谓闲无异事不书帝也书法以为仗卫不从不书车驾穿凿无谓信如所云则前此走兴元史称百官皆莫之知【详元年分注】岂复能备仗卫乎使其当书虽无仗卫亦不可略【如元年是也】如防上文即仗卫皆备亦可不书书法见不逮此谬甚
　　朱玫遣王行瑜冦兴州诏神防都将李茂贞拒之
　　考异【提要贞下有等字】
　　分注【茂贞博野人宋文通也以功赐姓名】
　　据分注但详茂贞姓名而不他及则提要等字可省
　　【戊申】文德元年魏博军乱逐其节度使乐彦祯推牙将罗信知畱后事
　　事字羡【唐纪无事字】下书以信知魏博畱后无事字
　　【己酉】昭宗皇帝龙纪元年十一月上更名晔
　　考异【上当作帝】
　　上祀圜丘
　　考异【上当作帝】
　　前上字当从考异作帝下上字羡凡例闲无异事不书帝考异谓当作帝非也
　　【庚戌】大顺元年昭义军乱杀畱后李克恭朱全忠取潞州李克用遣兵围之诏以孙揆领昭义节度使
　　考异【旧例诸本诏以至度使一十字误作分注今特增之】
　　诏以至度使十字宜仍分注考异説误○按四月以张濬为招讨制置使孙揆副之【四字见上分注】此特领昭义节度非实任也故八月李克用执孙揆仍称招讨副使而不曰昭义节度固知副使其职节度特遥领耳不必大书
　　秋八月李克用执招讨副使孙揆以归杀之
　　分注【七月官军至隂地关朱全忠遣骁将葛从周将千骑自壶闗夜抵潞州犯围入城又遣别将攻李罕之于泽州奏请遣孙揆赴镇张濬亦恐昭义遂为汴人所据使揆将兵二千趣潞州八月晋州李存孝闻之以三百骑伏于长子西谷中擒揆及中使韩归范献于克用克用欲以揆为河中副使揆曰吾天子大臣兵败而死分也岂能复事镇使耶克用怒命锯之不能入揆骂曰死狗奴锯人当用板夹汝岂知耶乃以板夹而锯之至死骂不絶声】
　　书法【于是揆骂贼死不书死之何书执杀所以罪克用也然身为招讨不备不虞揆亦不得不受其咎矣故不书昭义节度书招讨】
　　此例不得书死之故书执杀【后周显德三年孙晟书杀仿此】所谓据事直书耳书法以为不书死之而书执杀非是揆书副使乃因事见官之义【四月以揆副张濬未见大书故着之】按分注张濬恐昭义为汴人所据使揆将兵趣潞州李存孝闻而擒之是未得为昭义节度也故不书书法以为罪其不备尤误
　　【辛亥】二年九月以杨复恭为上将军致仕
　　分注【杨复恭总宿卫兵专制朝廷诸假子皆为节度使又养宦官子六百人皆为监军上舅王瓌求节度使复恭不可瓌怒诟之复恭奏以为黔南节度使至桔栢津覆诸江中上深恨之李顺节尽以复恭阴事告上上乃出复恭为鳯翔监军复恭愠怼不肯行称疾求致仕从之使者致诏命还复恭潜刺杀之】
　　当书宦者杨复恭自以上将军致仕○按分注上出复恭为鳯翔监军不肯行称疾求致仕从之则自致也当以自致为文以着防扈违命之罪书法以为勒致仕非是使昭宗果能勒致仕何至监军之命不行乎【君命不行而勉从所求何勒之有】
　　十二月杀天威都头李顺节
　　分注【顺节恃恩骄横出入常以兵自随中尉刘景宣西门君遂恶之白上恐其作乱诱杀之百官表贺】
　　当作李顺节伏诛○按分注首称恃恩骄横末云百官表贺则顺节之罪可知矣【顺节若无大罪百官何至表贺】例当书诛以正其罪纲目以无罪例书杀非是【凡例无罪曰杀某官某】
　　【壬子】景福元年夏四月以钱镠为武胜军防御使杨行密取楚州
　　杨上漏圏子异事连书非是
　　【癸丑】二年冬十月杀雷州司户杜让能以李茂贞为鳯翔兼山南西道节度使
　　分注【李茂贞勒兵不解请诛杜让能然后还镇崔昭纬复从而挤之遂赐死自是朝廷动息皆禀于邠岐南北司徃徃依附二镇以邀恩泽复以茂贞镇两道于是茂贞尽有鳯翔兴元洋陇秦十五州之地】
　　以上漏复字当据分注补书【据元年以时为感化节度使书复书法云讥不能令也】○按是年正月以李茂贞为山南西道节度使茂贞不奉诏八月以覃王嗣周为京西招讨使讨李茂贞九月李茂贞与王行瑜合兵拒官军官军逃溃是月复以李茂贞为鳯翔【僖宗光啓三年以茂贞为鳯翔节度使】兼山南西道节度使所谓不能令也故当书复
　　【甲寅】干宁元年以郑綮同平章事
　　分注【綮好诙谐多为歇后诗讥嘲时事上以为有所蕴手注班簿命以为相闻者大惊堂吏徃告之綮笑曰诸君大误使天下更无人未至郑綮吏曰特出圣意綮曰果如是奈人笑何既而贺客至綮搔首言曰歇后郑五作宰相时事可知矣累让不获乃视事】
　　发明【按黄震曰大臣之事君未有进退之迹不明而可以成事业者也唐末诸相率赂权宦以求进用及其得之也又相率植党与以持之綮之初相独惊怪而固辞其进甚明也既相未几又独致仕而速去其退甚明也使世之仕者人人如綮岂有欺君误国贪权固宠之患哉】
　　綮进退不可谓明其进也特昭宗之闇耳【语云君子不以言举人观綮自言尤可见】至其退也尤以不合众望而后避位【见致仕条分注】所称明者安在哉如古量而后入【礼少仪云事君者量而后入不入而后量】不可则止【语云大臣以道事君不可则止】乃所谓明綮果有一于此哉纵使人人如綮亦何与君国事而谓綮之进退可与大臣等乎大臣之事君不在其迹在其心心乎君者迹虽若濡【见易夬卦九三爻辞】未始不可以成事业如狄仁杰之于武后是也不然悻悻求去若宋王安石之于神宗其事业又何如哉然则黄震之言初非定论而发明援以为证非矣
　　【乙卯】二年李克用还晋阳
