<!-- { "loadSidebar": true } -->
　　【己亥】五年春正月男子成方遂诣阙诈称卫太子伏诛分注【有男子乘犊车诣北阙自谓卫太子公车以闻诏公卿将军中二千石杂识视至者并莫敢言吏民聚观者数万人右将军勒兵阙下以备非常京兆尹不疑后到叱从吏收缚或曰是非未可知且安之不疑曰诸君何患于卫太子昔蒯聩违命出奔辄拒而不纳春秋是之卫太子得罪先帝亡不即死今来自诣此罪人也遂送诏狱上与大将军光闻而嘉之曰公卿大臣当用有经术明大谊者由是不疑名重朝廷在位者皆自以为不及廷尉验治何人竟得奸诈本夏阳人姓成名方遂居湖有故太子舍人谓曰子状貌甚似卫太子方遂利其言冀以得富贵坐诬罔不道腰斩】
　　当书夏阳人成方遂诣阙自称卫太子伏诛【书自称则诈可知书诈则既知其为诈何至疑不敢决邪】○按称男子者始时不知何人之名也廷尉验治竟得奸诈亦既伏辜矣犹曰男子将复疑之乎抑果未详所出邪如谓未详所出而疑之则彼方自称卫太子纲目又安知其为方遂邪【汉纪作张延年未审何据】既书姓名不系之其地复从不知何人之例不自矛盾乎勲故易以夏阳人三字若曰此夏阳人耳而称卫太子其诈不辩而自明又以见变自外至也
　　【胡氏曰蒯瞆卫灵公之世子也出奔于宋灵公未尝有命废之而更立他子也灵公卒蒯瞆之子辄遂自立以拒蒯瞆亦未尝有灵公之命也蒯瞆叛父杀母当黜何疑然辄拒之则失人子之道矣故春秋于赵鞅纳蒯瞆书曰世子明其位之未絶也于石曼姑围戚书齐国夏为首恶其党辄也然则谓春秋是辄者非经旨矣彼据也称兵阙下与父兵战正使不死而父宥之其位亦不得有矣果来自诣但当以此下令叱吏收缚亦足以成狱而议刑矣不必引春秋也】
　　不疑説经固非然胡氏谓不必引春秋则未之思也当方遂诣阙时帝诏公卿将军及中二千石杂识视皆莫敢言独不疑一语而定非引经以断之则人将不服仓卒之际祸且不可测矣勲谓説春秋者能如不疑之断大事定大变虽稍谬于经旨可也使拘守故常不知逹变至有委宗庙社稷以徇一言者【宋襄公泥不禽二毛不鼓不成列之説至以中国之君执于荆楚可为后戒】其获罪圣人何如哉况以拒父为尊祖本公羊瞽説【是时诸儒各治一经故不疑主公羊説】非不疑臆论也论者但当辩其説经之非而嘉其应变之速如程子所云则得矣【程子曰隽不疑説春秋非是然其处事应机则不异于古人矣】以为不必引是未知当日事势之宜也【知人必当论世此亦一端】
　　【庚子】六年苏武还自匈奴以为典属国【官名主外国来附者】
　　分注【初武既徙北海上廪食不至掘野鼠去草实而食之杖汉节牧羊卧起操持节旄尽落武留匈奴凡十九年始以强壮出及还须髪皆白】
　　发明【武帝天汉元年书遣苏武使匈奴至是凡十九年矣书还自匈奴则其全节可知然无褒美之词何哉葢亦臣子当为之事故尔此又纲目之深意也】
　　当书中郎将苏武还自匈奴○按春秋鲁昭公时晋顷公尝执鲁大夫意如【季孙】与舍【叔孙】贤不肖相絶也经于意如执则书归【昭公十三年书晋人执季孙意如以归传曰以归易词也罪其失节不能死于位也】至则去氏【十四年书意如至自晋】昭子【即叔孙舍】则不然【昭公二十三年书晋人执我行人叔孙舍】葢所以贤之也今武使匈奴十九年不可谓不久而能全节归汉义不辱命虽鲁叔孙曷过焉春秋贤舍故于其至也特书氏以奨之【二十四年书叔孙舍至自晋按昭子执则书官至则书族视意如书法天渊谓春秋无笔削者非也】后世赐族法亡徒有其官耳合无仿春秋书氏之意【左传无叔孙二字葢仲尼特笔也武淹匈奴十九年人亦忘其为汉中郎矣故特书表之】为武存其官曰中郎将苏武还自匈奴见武虽留匈奴未尝一目非汉中郎也然后武之心白于当时武之节着于后世俾仕宦任职者皆知所慕而李陵卫律之流【陵律皆先是降匈奴为单于用事者陵自言与卫律之罪上通于天】庶絶迹于天下矣若曰臣子所当为不必致美则舍亦不必书氏又何以别于意如邪凡纲目书法有未当者直引经正之倘拘守旧文又迁就为之説失益逺矣【南轩谓武仅得典属国由霍光之私以武忠节进不由己也论者多惜之】
　　【癸夘】元凤三年春正月泰山石立上林僵栁复起生分注【泰山有大石自起立上林有僵栁自起生有虫食叶曰公孙病已立】
　　起字羡○按僵而复生则起可知异在生不在起也起可以人力为生则非人所能为也固当删去
　　少府徐仁自杀腰斩廷尉王平
　　分注【燕葢之乱桑羊子迁亡过父故吏侯史吴后迁捕得伏法会赦吴自出系狱廷尉王平与少府徐仁杂治皆以为吴非匿反者乃匿为随者即以赦令除吴罪后侍御史治实以桑迁通经术知父谋反而不谏争与反者身无异吴故三百石吏首匿迁不与庶人匿随从者等吴不得赦奏请覆治劾廷尉少府纵反者仁丞相千秋女壻也千秋召中二千石博士会公车门议问吴法光以千秋擅召中二千石以下外内异言遂下平仁狱朝廷皆恐丞相坐之杜延年奏记光曰吏纵罪人有常法今更诋吴为不道恐于法深丞相久故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合众心羣心讙哗庶人私议流言四布延年窃重将军失此名于天下也光以平仁防法卒下之狱仁自杀平腰斩而不以及丞相终与相竟延年论议持平合和朝廷皆此类也】
　　书法【自杀未有不书故者不书故无故也无故者必有其故于是有任其咎者矣故二子书官凡书腰斩甚之也】
　　发明【按分注所载仁平议狱之事甚明而深文者诋之甚曲然且不免极刑此汉法之酷可知纲目所以于二人之死书其官而不书其罪也】
　　当直书杀少府徐仁廷尉王平自杀腰斩四字并误○按仁平之狱诸家皆以为寃以勲观之仁平亦有罪焉葢桑迁既诛则匿者可恕【按魏孝武西迁韦子粲降东魏兄弟在关中者皆坐诛季弟爽先在洛投裴寛遇赦乃出卒伏法独孤信责寛不当匿从者以经赦宥得不坐亦其证也】然吴会赦而后出是自知不免而几幸于赦其情亦可诛也使仁平以迁之伏法为词则吴可以生御史治实而以幸赦为断则吴可以死两者不言竞以首随为辩则仁平失出而御史失入矣失入固非失出亦非其正由此推之仁平与御史皆可斩也然仁平不幸而死御史以霍光而生以生视死则仁平诚无辜矣【仁平书杀以此】当时称延年持论和平朝廷皆合独不能举吴罪而缕析之使一归于正徒以恐及丞相为言是但知惜相体而不知国法之纰缪也何平之有哉惜乎未有以愚説告之者致仁平称寃为昭帝之累则皆霍光不学之过也为人臣而不知春秋之义可乎○或曰仁平有罪曷为书杀而不去其官曰彼固以少府廷尉死也【书官非美辞见其死于是职耳】且仁平之狱失在不明未若御史将军文致之深也与书腰斩以甚帝【甚帝亦刘氏之意非纲目本旨仁不自杀安知不腰斩事同死一初无轻重徒以自杀腰斩分甚不甚岂定论哉】曷若书杀以为当国大臣之罪邪【纲举其义目详其事褒贬则在书法今分注仁自杀曰自杀平腰斩曰腰斩一以旧史为据何取大书乃称纲目邪勲故更定若此后有识者当不谓余妄也】
　　【甲申】四年夏五月孝文庙正殿火帝素服遣使作治
　　考异【按甘露元年书太宗庙火则此孝文二字当作太宗】
　　孝文当作太宗不必以甘露元年比【甘露乃宣帝年号自此至甘露凡二十五年】○按景帝元年已尊孝文为太宗令郡国立太宗庙则孝文之误可知【汉纪亦作孝文纲目因之非也】葢礼制庙号当以前为正若推及于后安知非后始改邪考异以后证前非是
　　【丁未】元平元年夏四月帝崩大将军光承皇后诏迎昌邑王贺入长安六月入即位尊皇后曰皇太后
　　分注【帝崩无嗣时武帝子独有广陵王胥羣臣欲立胥本以行失道先帝所不用大将军光不自安即有上书言周太王废泰伯立王季文王舍伯邑考立武王唯在所宜虽废长立少可也广陵王不可以承宗庙光即日承皇后诏迎昌邑王贺诣长安邸六月受玺绶袭尊号】
　　书法【承皇后诏何不以専立君累光也两汉之世书迎书立者十书承皇后诏惟光而已】
　　当直书大将军光请皇后徴昌邑王贺入即位承诏入长安等字可删○纲目书承皇后诏所以全光也其实光未可谓不専按孝宣纪云昭帝崩无嗣霍光请皇后徴昌邑王六月丙寅王受皇帝玺绶癸巳光奏王贺淫乱请废然则其徴其废皆出于光非皇后诏之也葢后乃光之甥女【后上官安之女安光之壻也】自立至是仅十五歳【后以昭帝始元四年戊戌立时年五歳】安能为有亡而曰承皇后诏邪广陵王虽不可承宗庙然置君大事光独不可与诸大臣议之乃即日迎昌邑王邪【张南轩云王在国素狂縦光不能察知而轻立之岂得无罪】王纵有罪然在位仅二十七日孟子云君有大过则諌反覆之而不听则易位光未闻一言而竟废之若是而曰不専吾不信也书请书奏【下书光率羣臣奏太后废之】光亦可以免累矣必谓承皇后诏则诬也书法傅会纲目不可从○不书入长安等明其急遽茍且无从容详慎之义观分注载光即日迎昌邑王王晡时行百三十里云云可见【详纲目本注】且贺即位不盈月而废犹称昌邑王【见下条大书】直寄焉尔安得以恒辞书如纲目书法与文帝自代来无异【见吕后八年辛酉】何以见其异哉固当删去
　　秋七月迎武帝曾孙病已入即位尊皇太后曰太皇太后
　　考证【尊皇太后曰太皇太后九字误书当去之○谨按汉书昭帝始元四年立皇后上官氏元平元年昭帝崩霍光请皇后徴昌邑王贺受皇帝玺绶尊皇后曰皇太后已而昌邑王无道光率羣臣奏太后废之迎宣帝入即位皇太后归长乐宫黄龙元年元帝即位尊为太皇太后建昭二年闰六月崩此上官后之始末也今提要因通鉴旧文误书尊皇太后曰太皇太后于病已入即位之下宣帝实未尝尊之当依汉书去此九字以黄龙元年元帝尊之为正】
　　尊皇太后九字纲目不误特考证未详耳按汉书外戚上官传云皇后立十歳而昭帝崩昌邑王贺徴即位尊皇后为皇太后光与太后共废王贺立孝宣帝宣帝即位为太皇太后是宣帝已尊之也【册府元龟尊亲门是年亦有尊皇太后曰太皇太后九字】考证但以帝纪无尊立之文【传宜得实本纪多略不可据】遂谓宣帝未尝尊之勲意宣帝为上官后所立方欲追崇所生【元康元年追尊悼考为皇考】寜有皇太后在上而不尊者【按宣帝上追所生下封定策功臣至二十余人不应独遗太后可以情理推之断其必然者考证説误】当以是年所书为正至元帝所尊特汉世故事史官备书不足深泥也【或曰册府元是年尊太后下尚有皇母曰皇太后注云即宣帝王皇后母养元帝者据此则黄龙元年所尊者当是王太后而此年所书则昭后也特纲目不书皇母曰皇太后故起诸家之疑耳勲按母养元帝之王后在元康二年始立安有未立而先尊者此又元之误非纲目漏也不必从】









　　纲目续麟巻四
<史部,编年类,纲目续麟>
　　钦定四库全书
　　纲目续麟巻五
　　宜春张自勲撰
