<!-- { "loadSidebar": true } -->
　　当书姚襄复据襄陵【上年书姚襄据许昌】○按分注襄据襄陵在奔平阳之后方其北走尚未知所至今合为一条若始奔而即据之非其实矣惟书北走于桓温修陵之先至此特书复据既得其实又以罪襄之不知反也上文宜书而不书此条不当合而复合皆非据事直书之义诸家习而不察何与分注魏将周成至徙降民于江淮之间宜入上条【襄奔北山温谒诸陵皆上条事实误列子此】而附书法于后此条但存襄奔平阳云云庶前后不紊纲目与书法皆安今上文既阙分注此条书法复称修陵皆不相防当以鄙説为正○按温传享军下有意以况宏坐中皆失色二句分注删此便失温引喻之意上下文亦不相承但温以神州陆沉归罪王夷甫自是正论袁宏所云非古君相不言命之义虽不録可也当删记室以下一段直以至伊水接上不得不任其责更简而畅朱子尝谓目欲详备而不繁冗若此类则冗而未备编録之难如此
　　纲目续麟巻九
<史部,编年类,纲目续麟>
　　钦定四库全书
　　纲目续麟巻十
　　宜春张自勲撰
　　【癸亥】哀皇帝兴宁元年【秦甘露五燕建熙四年】凉张天锡弑其君靓而自立
　　考证【自立当作代之】
　　分注【张靓庶母郭氏以张天锡专政与大臣谋诛之事泄天锡皆杀之遂弑靓自称凉州牧西平公时年十六遣司马奉章诣建康请命】
　　据分注当作自立考证不必从○按代者以此易彼之名平时授受可也靓未死而天锡弑之非自立而何
　　【甲子】二年【秦甘露六燕建熈五年○凉西平悼公张天锡一年】
　　分注西平悼公四字宜删○按本传天锡无諡称悼公者靓也【传云靓在位四年孝武赐諡曰敬悼公】分注以冠天锡误
　　【乙丑】三年【秦建元元燕建熙六年】三月帝崩琅邪王奕即位
　　分注【帝崩无嗣皇太后诏以奕承大统】
　　按奕始封东海王【咸康八年】继立为琅邪王【升平五年】此书琅邪王即位而前不书奕为琅邪王则琅邪王何以有奕今且即位邪法当于哀帝即位下【升平五年琅邪王丕即位是为哀帝】特书更立东海王奕为琅邪王以正其始此非无事义者【凡例注云自武帝元朔以后封王无事义者皆不书】纲目不书疑漏
　　秋七月防稽王昱为琅邪王
　　考证【谨按凡例更立曰更立是时昱固让不受称防稽王故当补书固让不受以着其实曰更立防稽王昱为琅邪王固让不受】
　　当作固辞不受考证可从○据后书迎昱即位仍称防稽王【简文帝咸安元年桓温废帝为东海王迎防稽王昱入即位】是昱未为琅邪王也未为琅邪不书不受则若已为者前后书法便自矛盾且上不书立下不书辞则防稽之为琅邪果孰为之尤与凡例不合固当补书
　　【戊辰】帝奕太和三年【秦建元四燕建熈九年】加大司马温殊礼
　　考异【据凡例当书大司马温自加殊礼】
　　书法【殊礼何位诸侯王上也莽操皆书位诸侯王上此其止称殊礼何略之也然莽书升宰衡位诸侯王上至操则以魏公操进位诸侯王上书是自进矣温虽略称殊礼而书曰加大司马温盖命犹上出也又愈于操矣终纲目书殊礼十】
　　当从考异书自加殊礼○按温素蓄不臣之志观其慕王敦之为人【温常行经王敦墓望之曰可人可人】尝抚枕叹曰男子不能流芳百世亦当遗臭万年至咸安元年【咸安元年当作太和六年未经刋正姑从旧】遂废帝奕为东海王此与莽操何异特晋室有人未副所望耳【咸安二年简文帝不豫遗诏温依周公居摄故事又曰少子可辅者辅之如不可君自取之侍中王坦之持诏入帝前毁之改曰家国事一禀大司马如诸葛武侯王丞相故事温初望简文临终禅位不尔便当居摄既失望与弟冲书曰遗诏使吾依武侯王公故事耳】故当书自以正其罪书法谓命犹上出谬甚
　　【庚午】五年【秦建元六燕建熈十一年○是岁燕亡大一小二凡三僭国】二月袁真死子瑾代领其众燕秦皆遣兵助之夏四月大司马温遣兵击破之
　　考异【据四年书袁真叛此击字当作讨】
　　书法【袁氏书叛矣此其不书讨何真之叛温激之也纲目罪首祸故谢尚激张遇之叛则尚不书讨而书攻桓温激袁氏之叛则温不书讨而书击】
　　代当作复义与峻弟逸同余从书法考异可删
　　九月秦王猛入晋阳冬十月及燕慕容评战于潞川败之遂围邺
　　分注【秦兵入晋阳评屯潞川猛进兵与相持遣将军徐成觇燕军期以日中及昏而返猛将斩之邓羌曰成羌郡将也愿与效战以赎罪猛弗许羌怒还营严鼓勒兵将攻猛猛赦之羌诣猛谢猛执其手曰吾试将军耳将军于郡将尚尔况国家乎○猛望燕兵之众谓邓羌曰今日非将军不能破勍敌将军勉之羌曰若能以司见与者公勿以为忧猛曰此非吾所及也必以安定太守万户侯相处羌不悦而退俄而兵交猛召羌羌寝弗应猛驰就许之羌乃大饮帐中与张蚝徐成等驰赴燕陈燕兵大败评单骑走还邺○崔鸿曰邓羌请郡将以挠法徇私也勒兵欲攻王猛无上也临战豫求司要君也有此三者罪孰大焉猛能容其所短收其所长若驯猛虎驭悍马以成大功采葑采菲无以下体猛之谓矣】
　　猛非真能容人者其处邓羌特以大功垂成廹于不获已耳岂诚乐与为善如诗咏葑菲者哉观慕容垂入秦猛忌其雄略始请杀之继而间之卒使垂父子不安于秦【初秦王坚有图燕之志惮垂不敢发及闻垂至大喜郊迎执手曰当与卿共定天下猛恶垂雄略劝坚杀之坚不从以为冠军将军及猛伐燕引垂子令为防军乃诈为垂使者谓令曰吾已东还汝可为计令遂奔燕猛表令叛状垂惧而出走及蓝田为追骑所获坚待之如旧】所称无以下体又安在乎温公以此称孟尝【见周显王四十八年】崔鸿以是美王猛皆据其事迹而未察其用心非定论也
　　【辛未】太宗简文皇帝咸安元年【秦建元七年】
　　考异【提要帝下注昱字按岁年例君名注曰即位在今年内者用之则此当大书昱字然改元例曰凡中岁改元关义理得失者以前为正而注所改于下据此年十一月桓温废帝奕立简文则此当大书六年分注太宗简文皇帝昱咸安元年而明年岁首大书太宗简文皇帝咸安二年也】考证【当补书六年分注简文皇帝咸安元年○谨按是岁实帝奕太和六年也十一月桓温搆辞废帝立防稽王昱是为简文帝今诸本于岁首即去太和之年大书简文之号则是于帝奕在位之日已追废之矣通鉴旧文以后为正者欲从简便耳凡例曰汉建安二十五年十月魏始称帝改元黄初通鉴于是年之首即书黄初非惟失其事实而于君臣之义所害尤大今当正之夫以太和咸安而不正则是遂桓温之非伤人伦之教岂立言之本意哉故当改书六年于岁首而分注简文諡年于其下云】
　　当分注晋太和六年简文帝昱咸安元年考异考证谓当大书六年特泥纲目以正统予晋不必从
　　春正月大司马温防夀春获袁瑾斩之
　　考异【斩当作诛】
　　据五年书击不书讨则此条斩字亦不必作诛
　　【壬申】二年【秦建元八年】秋七月帝崩太子昌明即位
　　考证【下当补书立子昌明为皇太子○谨按简文有疾召大司马入辅不至诏立皇子昌明为皇太子生十年矣帝崩王彪之正色谓羣臣曰天子崩太子代立何容得异朝议乃定太子昌明即位太子立于简文在位之日故当补书以正孝武之始】
　　分注【帝不豫急召大司马温入辅一日一夜发四诏温辞不至诏立皇子昌明为皇太子生十年矣遗诏温依周公居摄故事又曰少子可辅者辅之如不可君自取之侍中王坦之持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使改诏曰家国事一禀大司马如诸葛武侯王丞相故事是日帝崩羣臣曰当禀大司马处分王彪之正色曰天子崩太子代立大司马何容得异朝议乃定太子即位太后欲令温居摄彪之曰此异常大事大司马必当固让使万几停滞稽废山陵未敢奉令事遂不行温望简文临终禅位不尔便当居摄既不副所望与弟冲书曰遗诏使吾依武侯王公故事耳疑王坦之谢安所为心衔之】
　　当书秋七月立子昌明为太子是月帝崩太子昌明即位皇字可删【太子讳曜昌明其字也先是帝母李太后梦神人谓之曰汝生子以昌明为字合于晋祚尽昌明之谶简文为之流涕】○或曰聃为太子不书【聃康帝子详建元二年】此何以书聃非昌明比也康帝虽崩丕奕【成帝子】尚存未为无君乃若简文外有彊臣方图篡立【分注温望简文临终禅位不尔便当居摄朝议既定太子即位温失望】不先书立某为太子以正其始则司马氏之天下安知其为晋邪为桓邪故特书立子某为太子者扶晋系于将絶杜邪谋于方炽也此剥之上九所以为复之初元王彪之所谓天子崩太子代立大司马何容得异意已见此岂聃所可例论哉○按帝前闻荧惑守舎方甚恶之语郗超曰修短固所不计得无复有近日事邪【谓废奕立已】又诵庾阐诗【诗云志士痛朝危忠臣忧主辱】泣下沾襟由此观之帝之初诏非真欲尔也特为此以激诸臣耳桓温在外近臣必不敢取帝舍近臣而独与温则近臣亦必不从而孝武之位安若泰山矣此固简文之深意为当日诸臣所未窥者使诚有禅位之心则一日四诏岂无宻语可授温乃望之而复辞不至邪且帝虽受立于温未尝以得国为喜观即位之初温欲陈述本意帝惟泣下温竟不能言而出及温固请诛晞【武宁王晞好习武事温忌之表免其官有司承温防请诛晞帝诏曰悲惋惶怛非所忍闻】帝又曰若晋祚灵长宜奉行前诏如大运去矣请避贤路欲禅位者顾能惴惴以晋祚为心邪所云傥来之运盖明示已为温所立温亦欲得而居之尔在当时或以为帝之乱命勲则以是为深于托孤者也至改诏必谓如武侯故事温益凛凛不敢有异志矣虽然方帝崩之时羣臣请须大司马处分倘非彪之正色数语帝又何以自解于后世哉
　　【癸酉】烈宗孝武皇帝宁康元年【秦建元九年】秋七月大司马温卒
　　分注【初温疾笃讽朝廷求九锡屡使人趣之谢安王坦之故缓其事使袁宏具草宏以示王彪之彪之叹其文辞之美因曰卿固大才安可以此示人安见其草辄改之由是歴旬不就】书法【纲目卒蜀汉及晋诸臣无不书姓者此其不书何削之也自蜀汉及晋卒不书姓者大司马温一人而已矣】
　　发明【桓温之卒既书其官乃不书其爵又削其姓何哉温在晋诚为跋扈然使为操为懿一以无道行之则亦何难之有惟温尚能稍知顾忌故虽垂涎晋鼎终莫染指是以纲目权其轻重寓诸书法之间予之而不尽予故止书其官贬之而不尽贬故仅去其爵至于名而不氏又以着其强大之实若莽卓然不问可知其为温也噫此纲目之所以为纲目也与】
