<!-- { "loadSidebar": true } -->
　　当直书吕氏死吕产犹为相国遗诏及禄女以下皆可删○按凡例簒贼谓簒位干统不及传世者注云如汉之吕后又曰凡簒贼之臣书死又曰凡人举兵讨簒逆之贼曰讨又曰凡得其罪人于臣子曰诛比类以观则吕氏之当书死可知也【赧王以弱失天下而书卒吕氏以强乱正统而书崩比事以观其谬自见】纲目既以簒贼治吕后故于歳首分注年号而齐王讨诸吕则曰讨诛吕后所名孝惠子则曰诛其为簒贼甚明独于卒不书死而书崩不书氏而书后则是后无罪也【书法云以妇人制天下以假子乱正统无母道也大矣】后无罪则诸吕与所名孝惠子非国之元舅则后之弄孙诸大臣安得讨而诛之不且自为矛盾乎考异于元年以王陵为太傅谓当书吕氏后凡歳首及有异事各冠以吕氏而削太后二字至此仅谓漏吕氏二字而不知书后之非义也岂生犹削其爵死而复以爵书乎茍今之所书者是则前之削者非矣惟于临朝称制一着太后以志母后临朝之始自此以后皆斥称吕氏以明庙絶之义【传云母出与庙絶谓不可见乎宗庙也淫簒如吕后刘氏之怨恫深矣斥称吕氏所以絶之也观光武黜吕后不令配食髙庙可知】没而书死见簒贼之人虽极其智力以干大统终不能逃斧钺之诛然后诸大臣举兵为有名而文帝之立得以正其始也此始终之大义诸家见不逮此何与○语云从治命不从乱命正统之世以子从父犹有治乱之分簒位干纪如吕氏何命可从犹得以遗诏称邪况未几发兵讨诸吕诛等【见下九月】诏安在哉既正其为诏则诸大臣不且为作乱乎故削之者不成其为诏也【书法云直书遗诏太后志也皆据纲目立説非知轻重者】犹者可以己之辞若曰身且不免犹为相国邪以是为处堂之燕而已下书使大将军直称产而去相国二字【书相国产是成其为相国也非是】○或曰纲目书食其为太傅明吕氏死犹私其所嬖也其削之何曰后罪有大于此者且方兵诛诸吕况太傅乎史称髙帝崩吕后与食其谋尽族诸将秘不发丧【见帝崩分注】则食其尤罪人也使汉能并诛食其则文帝无淮南之祸【淮南王文帝弟母赵美人坐贯髙事系属食其言吕后后妬弗肯白美人生长即自杀长恨食其不为争致母恚恨死故杀之帝赦不治六年长谋反废徙蜀道死帝哭甚悲】既已失策又复大书皆非也
　　诸大臣迎立代王恒后九月至即位诛吕后所名孝惠子等赦
　　赦下当书尊母薄氏为皇太后以为景帝太皇太后之本○按汉书外戚传云髙祖崩诸幸姬戚夫人之属吕氏怒皆幽之不得出宫而薄姬以希见故得出从子之代为代太后代王立十七年髙后崩大臣议立后疾外家吕氏彊暴皆称薄氏仁善故迎立代王为皇帝尊太后为皇太后而文帝本纪但云遣将军薄昭迎皇太后于代盖互见之义纲目不察徒以帝纪无尊立之文遂略而不书非也先儒虽知其阙漏【见文帝后七年考异】然无确证仍属空言今据外戚传补书于此
　　【壬戌】太宗孝文皇帝元年冬十月徙琅邪王泽为燕王封赵幽王子遂为赵王○以陈平为左丞相周勃为右丞相灌婴为太尉论功益户有差
　　分注【陈平谢病曰髙祖时勃功不如臣及诛诸吕臣功亦不如勃愿以右丞相让勃从之】书法【前书太尉勃丞相平朱虚侯章诛产禄及诸吕则三人之功一也于是论功列叙平勃灌婴而不及章则帝之私也合而观之贬意自见矣】
　　当书冬十月帝谒髙庙遣将军薄昭迎皇太后于代太尉勃等论功益户有差○十二月封赵幽王子遂为赵王徙琅邪王泽为燕王○以周勃为右丞相陈平为左丞相灌婴为太尉○按汉书文帝纪先谒庙次迎母又次论功然后及封徙最为得体纲目独据史记先徙封而后论功【史记多用己意参差不足据】又不载谒庙迎母事【二事亦见史记纲目不书疑漏】非是葢孝文虽髙帝子然自藩王入承大统初无所受与父没子继者不同谒庙一举必不可少固当特书示法非可以常事略之化家为国易于忘亲如髙帝即位之后缓于尊父説者讥之【见髙帝六年尊太公为太上皇书法】文帝首迎母后尤见孝养之谊凡此皆始事之合礼者至于论功本在易相之后所云益户非特平勃灌婴已也【朱虚侯章襄平侯通典客揭各益户有差】今纲目合为一条便似论功止于三人而不及朱虚此所以来书法之议也使果先易相而后论功则诏书何以不曰丞相勃而仍称太尉邪【诏辞史汉并同独史记于周勃先新职后故官亦自矛盾】即此可证书法特未详攷耳○据分注平以右丞相让勃是重右而轻左也书法宜先右后左【惠帝六年王陵陈平吕后元年陈平审食其皆先右后左】今先左后右亦非琅邪之亲不若幽王【泽髙祖从昆弟幽王髙祖子文帝弟也】幽王死非其罪【吕后七年杀赵王友】故文帝急王其子以续之泽虽失王犹吕氏之壻【泽妻吕女】不应先赵故更定若此
　　【甲子】三年夏五月匈奴入冦帝如甘泉遣丞相婴将兵击走之遂如太原济北王兴居反遣大将军柴武击之秋七月还宫八月兴居兵败自杀
　　考异【此与陈豨英布同当书讨不当书击亦传録之误】
　　分注【初诛诸吕朱虚侯功尤大大臣许以赵王章以梁王兴居帝闻其初欲立齐王故绌其功割齐二郡以王之兴居自以失职夺功颇怏怏闻帝幸太原以为天子且自击胡遂发兵反帝遣柴武击之兵败自杀】
　　书法【内书反矣不书讨何病帝也帝于兴居亦少负矣】
　　纲目书击因旧史耳【汉纪书击】当从考异书讨○按人臣为国尽忠岂可以恩怨为进退兴居虽有功未若朱虚侯之大也既已王矣朱虚侯不闻后言而兴居以失职夺功遂发兵反然则始之诛诸吕者特为利耳曷足道哉书法不考其义徒以书击为病帝【使王梁之约出自文帝书击可也兴居初非为帝帝亦未尝有约而欲操劵责偿此自兴居之愚于帝何病】夫为天子赏不酬劳遂不得正君臣之分彼晋重耳之扵介推当何如邪且人臣有功于君必如其意赏之则竖牛之立昭子赵髙之立子婴宜如何感恩而二子皆不逾时诛之【竖牛叔孙穆子家臣穆子疾牛弗进食而卒因立昭子昭子声其罪而诛之见鲁昭公四年赵髙弑二世帝立子婴为秦王子婴刺杀髙夷三族见秦二世三年】后世不以为薄徳兴居虽非竖牛赵髙比何遽至于反哉在文帝以私怨绌功未为无过而兴居乘危窃发则其罪大矣法当书讨以正兴居之罪【若兴居宜书击则七国不当书讨七国之反由削地太亟也】至帝报功之薄分注自明顾可以小嫌而废大法以私情而昧公义哉况书自杀而不曰伏诛亦足以见意奚必书击乃为病帝乎书法傅会纲目不可从
　　【乙丑】四年夏六月大雨雪【当补书于下绛侯周勃狱之上以绛侯下狱在秋九月也纲目不书时月亦非】
　　纲目不书疑漏○按凡例云凡灾异悉书故景帝三月雪书【中六年】成帝四月雪书即元帝冬大雨雪亦书书法皆以为纪异而文帝六月大雨雪不书非漏而何况汉世非时而雪自文始京房易传曰夏雨雪戒臣为乱越明年而淮南王谋反发觉死尤异之未尝无应者与
　　【丁夘】六年淮南王长谋反废徙蜀道死
　　分注【淮南王长自作法令行于其国逐汉所置吏请自置相帝曲意从之又擅刑杀不辜及爵人至关内侯数上书不逊顺帝重自切责之乃令薄昭与书引管蔡兴居以为警戒王不悦谋反事觉召至长安丞相御史宗正廷尉奏长罪当弃市赦徙处蜀载以辎车县次之袁盎諌曰上素骄淮南王弗为置严相以故至此今暴摧折之臣恐卒逢雾露病死陛下有杀弟之名奈何上曰吾乃特苦之尔今复之王果恚愤不食死雍令发封以死闻上哭甚悲逮考诸县传送不封餽侍者皆弃市諡曰厉王以列侯雍置守塜三十户】
　　淮南王虽骄蹇亦帝有以致之也观其自作法令逐吏置相及擅刑爵人帝皆曲意从之何异郑庄之养成段恶哉【段郑庄公弟不义而得众将袭郑公伐诸鄢传曰纵使失道以至于乱然后以叛逆讨之春秋书郑伯克段于鄢罪郑伯也见鲁隐公元年】使仲尼执笔必曰帝杀其弟长以杀其弟罪帝以削其爵责长然后是非明而劝戒昭纲目仅据旧史书之是罪専在长而帝待弟之失隐矣何以见其义乎谓纲目足继春秋者非也○按帝之待长已失友爱之正及暴摧折愤恚道死又蔽罪于传送者而杀之不训弟于生而厚弟于死已不克全其弟而杀人以自解岂为君为长之道哉本传上哭甚悲谓袁盎曰为之奈何盎曰独斩丞相御史以谢天下乃可上即令丞相御史逮考诸县云云纲目宜入分注以为后世人臣不知畜君而反长恶者之戒今竟略去使帝独蒙恶声非也合无据本传补入谓盎以下至御史凡二十九字
　　【壬申】十一年
　　考证【当补绛侯周勃卒分注諡曰武○谨按凡例曰凡诸臣之卒惟宰相悉书贤者曰某官某爵姓名卒而注其諡绛侯从髙祖起沛定天下屡有功髙帝遗诏周勃重厚少文然安刘氏者必勃也卒诛诸吕立代王为帝基汉室四百年之业皆如言汉称平勃文帝初并相而勃位居平上二年既书陈平卒勃之卒岂可无书史记汉书皆着孝文十一年薨司马公通鉴不载先儒亦以为失今故推本义例以补之】
　　当书丞相绛侯周勃卒【勃卒见本传史汉帝纪并阙纲目仅据本纪故误漏】○按勃之为人犹愈于陈平【伊川甚不取周勃以其无能也然终不可与陈平同日语】平得具官爵姓名卒【二年书丞相曲逆侯陈平卒】独于周勃略之非是据凡例宰相贤者曰某官某爵姓名卒勃当仿陈平例补丞相二字考证但称绛侯亦非○或曰勃虽为丞相【二年】然既免【三年免就国】且下狱【四年下廷尉狱】安得与陈平比曰不然夫人亦攷其贤否何如耳岂以祸福为轻重哉人而贤虽终其身为布衣处士而得书卒黄宪之于汉【安帝延光元年书汝南黄宪卒】陶景之于梁【武帝大同二年书梁处士陶景卒】是也不然以范增之遇扬雄之才而且书死【范増不当书死姑就纲目言耳】安在爵位能荣人哉勃虽下廷尉狱适与萧何等【髙帝十二年下相国何廷尉狱数日赦出之】何既具官卒如陈平【惠帝二年书相国酂侯萧何卒】勃书丞相绛侯又何疑焉
　　【癸酉】十二年春二月出宫人令嫁
　　纲目不书疑漏【据本纪是年二月出孝惠帝后宫美人令嫁】○按纲目书出宫人九【详成帝绥和二年书法】虽偏安之主如魏者犹书于册况文帝乎又况诸帝咸出其后而孝文尤创始者哉或曰魏主等所出皆已宫女也孝文出惠帝宫人故不书勲按汉哀帝唐太宗皆于即位之初书出宫人【哀帝书出宫人年三十以下者嫁之太宗书出宫女三千人】岂皆已宫乎况王莽弑平帝出媵妾犹援此举为故事则知汉世出宫人皆文帝唘之也固当特书
　　诏民入粟邉得拜爵免罪赐农民今年半租
