<!-- { "loadSidebar": true } -->
　　钦定四库全书　　　　　史部二
　　纲目续麟　　　　　　　编年类
　　提要
　　【臣】等谨按纲目续麟二十巻校正凡例一巻附録一巻彚覧三巻明张自勲撰自勲字卓庵南昌人是编成于崇祯癸未首为校正凡例一巻列朱子凡例与刘友益书法凡例而各着所疑次为附録一巻备列朱子论纲目手书十二篇及李方子纲目后序王柏书纲目大全后徐昭文纲目考证序证纲目一书非惟分注非朱子手定即正纲亦多出赵师渊手并证刘友益误以晚年未定之本为中年已定之本遂不求端讯末强辨诬真其续麟二十巻则按原书次第摘列纲目及考异书法发明考证之文而一一辨正其是非彚覧三巻则列増删正纲者三千六百四十余字増删分注者四百四十余字葢彚覧为改正之夲而续麟则发明改正之所以然分注之文彚覧仅改其年号君名諡号之类而其他所当改者以其文太繁则防见于续麟中葢二书详畧互见相辅为用者也其宗方孝孺之论不以统予秦晋隋未免儒生胶固之见然其他互比校毎能推其致误之所以然如唐以前太子即位皆书名至唐独不书名刘友益曲为之説自勲则以为太子即位前史皆书名至唐书本纪独不书名纲目不过误从史文不必强为穿凿又如汉景帝中元年十二月晦日食纲目漏书三年九月晦日食既纲目漏书既字自勲以为皆汉书本纪先漏纲目但据本纪而未见五行志故有此失别无他义皆足破陋儒附防之説他若唐太宗贞观元年书徴隋秘书监刘子翼不至刘友益书法称书不至何美子翼也尹起莘明亦以特书隋官为美之自勲则据唐书刘祎之传载子翼后复召拜呉王府功曹军终著作郎宏文馆直学士谓纲目失考误以为陶潜一例如是之类其説皆凿凿有徴非故与朱子为难者比至于凡例称曺丕刘裕书姓而纲目书宋王裕乃无刘字又凡例称宦者封爵皆加宦者字如郑众之属而纲目书郑众封鄛乡侯乃无宦者字用证纲目传冩刋刻不免讹脱不必以钞胥刻工之失执为朱子之笔削为尤洞悉事理之言视徒博尊朱子之名而牵合迂谬反晦朱子之本防者相去逺矣乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　纲目续麟原序
　　士必通经而后可以学史史者经之翼也经不明则权衡轻重莫适主焉余服膺六经四子有年而取义尤在易与春秋易春秋葢名殊而实同者也孔子本易以作春秋而予本春秋以治纲目虽大儒笔削不能无议诸家推扬过情褒称失实予不复置喙独怪紫阳自谓纲欲谨严而无脱畧目欲详备而不繁冗予观其书纲畧而不严目冗而未备何自相矛盾与或曰属笔于门人赵氏故欠详谨或曰欲加更定而力未暇或又曰仅能成编每以未及修补为恨然则纲目固未定之书而説者断然谓朱子蚤歳所作非晚年絶笔不亦诬乎乃若书法发明据提要而背凡例考异考证泥凡例而戾书法岂惟非春秋之旨即纲目义例益抵牾不可信予窃不自安辄为订定凡二十巻名曰纲目续麟虽未必尽当要无失乎春秋之义而已敢云知罪俟后世哉宜春张自勲谨书
　　钦定四库全书
　　纲目续麟凡例
　　宜春张自勲撰
　　校正纲目凡例
　　春秋书二百四十二年之事未尝立例【丹阳洪氏曰春秋本无例学者因行事之迹以为例】史氏有例自纲目始今观总列十九门【统系嵗年名号即位改元尊立崩簒贼废徙祭祀行幸恩泽朝防封拜征伐废黜罢免人事灾祥】分注六十四【如统系例分正统列国簒贼建国之类详见各条凡例】非不明且悉也然随事异文有非例所可拘者如王莽得政迁官凡例既与董卓曹操并称【簒贼例注云王莽董卓曹操自其得政迁官建国皆依范史直以自为自立书之】及莽为太傅加号升位九锡纲目复以上命为辞【汉平帝元始元年莽为太傅不书自三年加安汉公莽宰衡四年升宰衡位在诸侯王上五年加安汉公莽九锡书法云曰升曰加命犹自上出也】岂背例哉良以莽之簒汉由太后唘之也【莽恶易见后罪难知故书法如此】考异不察徒执例以绳纲目书法虽以纲目为据又与凡例矛盾集中颇为论定犹恐后世轇泥凡例而不可解辄举一二未当者【自矛盾者并附已见考异者不录】与夫刘氏之傅会汪氏之妄驳并着篇端以明例不可执要以义为主义明而例自具虽不言例可也
　　朱子凡例
　　统系例曰凡正统谓周秦汉晋隋唐
　　愚按秦晋隋不可谓正统凡例与周汉唐并称非是详见秦晋隋始年大书【秦始皇二十六年晋太康元年隋开皇九年】
　　又曰簒贼谓簒位干统不及传世者注云如汉之吕后王莽唐之武后之类又名号例曰簒贼曰某注云新莽之类
　　凡例既以武后与王莽并称莽称名【如云新莽始建国某年及莽废孺子之类】而武后犹称氏【时武后自名曌纲目不书周曌仍称武氏非是】亦自矛盾
　　又曰凡诸国号从其本称或屡更易即从史家所称而于建国之始即注云是为某国注云如晋太元十年乞伏国仁称单于即注云是为西秦
　　按姚苌自称秦王【晋孝武帝太元九年】是为后秦孝静立于洛阳【梁中大通六年甲寅】是为东魏并不见分注何也【周太祖广顺五年刘崇称帝是为北汉亦不注】
　　歳年例曰凡正统大书横行之下朱书君名注云如云午又曰惟篇首前无所承故立此例后有即位在今年内者用之
　　按纲目始威烈二十三年正前无所承者午字宜大书而反细注何欤他如汉昭烈唐肃宗并即位在今年内者【昭烈即位在章武元年四月肃宗即位在天宝十五载七月】而大书分注并不列名俱非
　　又曰凡天子继世则但于行下朱书諡号注云如安王二世皇帝之类不名者名已见其后有被废无諡者但曰帝某而不用后人所贬之爵以其非有天下之号也被废无諡如晋帝奕之类固当然汉后主亦无諡者【蜀諡曰思公不称帝】不书帝禅何也○愚按凡被废者即有諡亦不可书如汉孝献乃魏明帝所諡【昭烈諡帝孝愍纲目不书】晋怀愍乃汉刘聪所諡今大书于册是乱贼得諡君父僣窃得諡正统可乎唯一凖帝奕例书名示不与其諡也【史纲于汉献但书帝协不书孝献皇帝得之】
　　即位例曰凡正统周王继世曰子某立秦更号曰王初并天下更号曰皇帝继世曰某袭位注云胡亥从本文胡亥袭位赵髙立之也不当从本文不可以胡亥为例
　　又曰汉以后创业中兴曰王即皇帝位继世曰太子某即位
　　太子即位宜书名朱子立例非不正惟唐世即位者但书太子不书名自是因唐史之旧【唐书本纪但书皇太子即皇帝位不书名】遂尔阙漏书法以为例不书名非是朱子凡例耳
　　又曰凡无统自汉晋以后用僭国例但称帝者不书姓注云如晋王炎齐王道成之类
　　炎与道成亦当书姓以明更姓之义不必殊之于丕裕也【凡例曹丕刘裕书姓然刋本宋王裕亦漏刘字説见考异凡例】
　　改元例曰凡中歳改元无事义者以后为正其在废兴之际关义理得失者以前为正而注所改于下注云如汉建安二十五年十月魏始称帝改元黄初而通鉴从是年之首即为魏黄初又章武三年五月后主即位改元建兴而通鉴于目録举要自是年之首即称建兴凡若此类非惟失其事实而于君臣父子之教所害尤大故今正之
　　按建安二十五年今已正之【分注魏黄初元年】至章武三年仍称建兴与目録举要何异他如晋武帝太康十一年四月武帝始崩而纲目于歳首即大书惠帝永熙元年皆非【又如汉延熙十七年九月司马师废魏主芳十月立髦分注即于是年之首书魏主髦正元元年不録芳嘉平六年景耀元年九月孙琳废吴王亮十月立景帝休分注即于歳首书永安元年不録吴太平三年俱与例不合○按纲目于齐昭业魏闵帝皆以前为正独建兴永熙等不録先君之号非自矛盾失扵更定耳故当正之】
　　尊立例曰凡正统尊立皆书尊曰尊某为某注云后凡尊皇太后为太皇太后尊皇后为皇太后皆用此例按汉文帝尊母薄氏为皇太后不书景帝立妃薄氏为皇后不书【漏者尤众不及备录】
　　崩例曰凡正统皇后自杀曰自杀有罪即加有罪字注云上文已书反逆者不必加有罪字如卫后戾太子是
　　卫后非反者今以之入有罪例非是【详武帝征和二年】
　　又曰无罪而以幽死者曰幽杀之
　　既以幽死则幽即所以杀之也不必更加幽字
　　又曰秦汉以后王侯死皆曰卒注曰薨乃臣子之辞不当施之国史也
　　王侯书卒不书薨立义甚正然公主妃妾亦有书薨者【唐武德九年书平阳公主薨宗开元二十五年书武惠妃薨】不尤甚于王侯乎又况王侯如襄王重茂【宗开元二年书襄王重茂薨于房州】寜王宪【二十九年书太尉寜王宪薨】并书薨何也考异但举刘从谏【昭义节度使见武宗防昌三年】刘瞻【同平章事见僖宗干符元年】书薨之误而不及诸王公主妃妾亦未详考
　　又曰凡无统之君称帝者曰某王某殂称王公者曰某王公某薨【隋义寜二年犹无统也而秦楚之王率书卒何欤】其后夫人如僭国例【僭国例书卒】
　　后夫人亦当书殂书薨如君王例○愚按无统之后夫人犹正统之皇后也【观春秋公与夫人并称薨无异文可证】正统皇后书崩无异辞【凡例正统曰崩其太皇太后皇太后皇后皆曰某后某氏崩】独于无统之后夫人有异例乎【按陵庙例后与君同独殂卒殊科非是】据晋武帝泰始四年太后王氏【十年晋后杨氏亦书殂】后魏文帝太和十四年太后冯氏并书殂则此条凡例宜改正况僭国如刘宋路太后亦书殂【明帝泰始二年】例安在乎
　　又曰凡正统之后特者曰某諡皇后于某合不地注云如汉光武昭烈之类
　　按昭烈惠陵不见纲目况后乎此皆阙漏之显然者后儒必谓纲目无阙漏特未详考耳○据正统后书諡独诸帝但书某陵不书諡何也愚于骊山长陵皆加始皇髙帝诸諡于上葢亦推本朱子之例非妄增也
　　又曰凡蛮地君长曰死
　　此亦当从征伐例分有主无主【凡例中国有主则外国曰入冦无主则但云入边或云入某塞】中国有主曰死无主曰卒【如宋文帝元嘉元年吐谷浑书卒得之考异以为误非也然隋开皇十一年夸吕书死而十七年髙丽王复书卒亦自矛盾】春秋于吴楚始举号继书人书爵亦以中国衰则呉楚进今概以死称于蛮戎无辞然中国无主何以别焉如南北朝前后五代诸君顾可以汉唐全盛时待之哉【中国有主割据书死王公书卒中国无主割据书卒王公书薨宜着为例】
　　又曰凡正统追尊皆书
　　按唐代宗追尊母为皇太后僖宗追尊母为皇太后皆不书宣宗追尊母鼂氏为皇太后亦不书
　　簒贼例曰凡以毒弑者加进毒字而不地注云不可得而地故加进毒以着其实如莽冀之类霍显又加使医字
