<!-- { "loadSidebar": true } -->
　　当书遂族李陵家诛字非是【广利不特降矣且谋逆彼书族而此书诛是非安在】○按陵降书战败是亦不得已耳【使陵可以不降不应书战败要之陵欠一死使家声顿坠终非得计士有死贤于生者此类是也】帝既悔预诏彊弩迎军遣使赐劳陵余军得还者【是时路博徳为彊弩将军帝诏博徳将兵半道迎陵军博徳耻为陵后距奏言方秋匈奴马肥未可与战愿留陵至春俱出帝疑陵悔敎博徳上书乃诏博徳击匈奴于西河诏陵以九月发陵以孤军无援败降久之上悔曰陵当发出塞乃诏彊弩迎军坐预诏之得令老将生奸计乃遣使劳赐陵余军得脱者详二年降蕃分注】复遣公孙敖迎陵未尝不欲陵之生还也时敖因汉军不利【时敖亦与匈奴战不利非特为贰师也详见本纪】不敢深入遂诡辞以对帝族陵家非为陵降也为汉军不利也使广利等穷追大获安知帝不以赐劳余军者赐劳陵家哉又况陵未尝敎单于为兵其族已误而正其为诛【使陵果敎单于为兵又用事在先书诛宜也今皆非实而书法若此非以服死者之心而垂戒后世也】是纵人主以疑罪杀人之过而不知畜之以义也且广利不利而族陵家虽能正降蕃之罚【陵】而有罪者以利爱幸免【广利帝宠姬李氏兄封海西侯】岂称物平施之道乎勲故推本春秋诛意之法书遂以着其意而削不称诛又以见陵家之族非其罪也春秋之义大臣虽有罪君杀之不以其罪犹不得以其罪罪之况陵不得已而降未尝敎单于为兵而族而得正名其为诛乎发明不察谓陵用事于蕃诛家所以诛陵是未知陵之用事葢在族家之后也【前汉书云陵痛其家以李绪而诛使人刺杀绪大阏氏欲杀陵单于匿之北方大阏氏死乃还单于壮陵以女妻之云云分注不载杀绪事故发明误以用事在族家之先史记李陵传亦然当以汉书为正】摭未然之罪以甚当境之罚恶可哉
　　【乙酉】太始元年春正月徙豪杰于茂陵
　　此再徙也宜书复○按武帝即位二年置茂陵邑【建元二年】元朔二年徙郡国豪杰于茂陵至是再见帝之惓惓于陵邑甚矣故当书复讥私也
　　【己丑】征和元年冬十月大搜长安十日
　　分注【上居建章宫见一男子带劒入中龙华门命收之弗获上怒斩门侯发三辅骑士搜上林索长安中十一日廼解巫蛊始起】
　　日下当补巫蛊起三字【据后云吏民以巫蛊相告案验多不实帝始悔悟族诛江充则巫蛊之祸正此十日之搜唘之也不可不书】○按巫蛊汉一大变明年公主皇后太子皆以巫蛊死而其实则武帝疑妄之所致由平时不能清心寡欲徒为方士神巫摇夺其精神故若或见之耳义当大书以志蛊祸之始庶见春秋端本澄源之意倘此条仅存分注不惟无以着武帝之失将明年坐巫蛊死者【明年书诸邑阳石公主及长平侯卫伉皆坐巫蛊死】皆无据矣当以鄙书为正
　　【庚寅】二年帝如甘泉秋七月皇太子据杀使者江充白皇后发兵反诏丞相屈牦讨之据败走湖皇后卫氏及据皆自杀
　　分注【上用法严太子寛厚多所平反虽得百姓心而用法大臣皆不悦故太子誉少而毁多黄门苏文常融等常微伺太子过失辄増加白之上尝小不平使融召太子融言太子有喜色上黙然及太子至上察其貌有涕泣处而佯语笑上知其情乃诛融是时方士及诸神巫多聚京师惑众变幻无所不为女巫往来宫中敎美人度厄埋木人祭祀之更相告讦以为祝诅上心既疑尝画寝梦木人数千持杖欲击上上为惊寤由是体不平江充见上年老恐晏驾后为太子所诛因言上疾祟在巫蛊于是上以充为使者治巫蛊狱充将胡巫掘地视鬼染汚令有处辄收捕验治烧铁钳灼强服之民转相诬以巫蛊坐而死者前后数万人充因言宫中有蛊气上使充入宫掘地求蛊又使苏文助充云于太子宫得木人尤多又有帛书所言多不道当奏闻太子惧问少傅石徳徳惧并诛因曰前丞相父子及两公主皆坐此今无以自明可矫以节収捕充等系狱穷治其奸诈且上疾在甘泉存亡未可知而奸臣如此太子不念秦扶苏事邪太子曰吾人子安得擅诛不如归谢幸得无罪将往甘泉而充持之急太子不知所出遂从徳计七月使客诈为使者收捕充等自临斩之使舍人持节白皇后中廐车载射士出武库兵长乐卫卒苏文亡归甘泉言状上曰太子必惧又忿充等故有此变乃使使召太子使者不敢进归报云太子反已成欲斩臣臣逃归上大怒赐丞相玺书曰捕斩反者自有赏罚坚闭城门无令反者得出太子宣言帝病困疑有变上于是从甘泉来幸城西建章宫诏发三辅近县兵丞相将之太子亦矫制发兵逢丞相军合战五日民间皆云太子反以故众不附太子兵败南犇诏收皇后玺绶后自杀太子亡东至湖匿泉鸠里发觉八月吏围捕太子太子距户自经皇孙二人皆遇害】
　　书法【书杀使者白皇后兵反纲目有以断斯狱矣故下书讨】
　　据分注当书帝如甘泉遣使者江充治巫蛊狱【巫蛊乃杀太子之本岂可不书而漫云杀使者特为奸人傅会耳谬甚】秋七月太子据杀充发兵反诏丞相屈牦讨之据败走湖及皇后卫氏皆自杀○或曰何以不书白皇后后无罪也无罪而书曰白皇后发兵反则是与闻乎故矣【汉纪谓太子与后谋斩充者误也太子方不肯擅诛况皇后乎史称后善自防闲避嫌疑必不出此特为石徳所误耳分注不从汉纪最是】夫母为子死已为不幸又以其罪罪之非权衡之均平者故削之书法据此以断斯狱不知义在于杀使者发兵反不系乎皇后之白与否也或曰纲目书皇后及据皆自杀子独反其辞何与曰及者此累彼之名祸由太子而称后及可乎曰皇后之死在太子未亡之前纲目书于走湖之下已失其实子尤以据及后后先不益戾与曰此春秋书与夷孔父之义也【见鲁桓公二年】孔父之死在与夷之前春秋先书弑其君与夷而后云及其大夫孔父明于春秋之义则可以治纲目矣【华督志在弑君故先杀孔父江充志在杀太子而不在皇后故以太子及之此主次轻重之分未可以先后拘也】○是役也帝与江充其罪首与若不书遣使者江充治巫蛊狱则太子之罪益甚而帝与江充之罪隐矣故特书之【书遣江充治巫蛊则太子杀充不为无因分注所云太子必惧又忿充等故有此变皆在其中矣】○据分注充见上年老恐晏驾后为太子所诛因言上疾祟在巫蛊然则巫蛊之狱为太子设也太子宜于充诬民强服时亟言白上则其祸熄矣【太子即不为己亦当为民白诬况其意尤在沛公邪愗甚】观武帝能察太子涕泣于语笑之中而诛常融必能纳太子之谏而除江充【武帝非始皇比观苏文言状犹曰太子必惧又忿充等故有此变深得其情惜急召太子复中谗言耳昔人所由致叹于曾母也】充除而祸止父子君臣皆得其安矣智不出此至奏言不道始惧而问计使父子皆恶亦独何哉是知泉鸠之经虽武帝之过亦太子不能蚤諌之失也
　　【辛夘】三年六月丞相屈牦弃市李广利妻子下吏广利降匈奴诏族其家
　　分注【初贰师之出也丞相刘屈牦为祖道送至渭桥广利曰愿君侯早请昌邑王为太子如立为帝君侯长何忧乎屈牦许诺昌邑王者贰师女弟李夫人子也贰师女为屈牦子妻故共欲立焉贰师出塞破匈奴兵于夫羊句山乘胜追北至范夫人城会有告丞相夫人祝诅上及与贰师共祷祠欲令昌邑王为帝按验罪至大逆不道六月屈牦腰斩东市贰师妻子亦收贰师闻之忧惧遂深入要功北至郅居水上逢左贤王左大将合战一日杀左大将虏死伤甚众还至燕然山单于自将五万骑遮击贰师夜堑汉军前后数尺从后急击之军大乱败贰师遂降单于以女妻之宗族遂灭】
　　当直书李广利降匈奴诏族其家广利妻子下吏六字宜删【下书族其家上书妻子下吏语亦嫌复当以鄙説为正】○按屈牦与广利共谋立昌邑王屈牦既弃市则贰师之忧惧可知非要功自赎惟降蕃偷生不待収妻子而两念固已决矣今上书妻子下吏下书降匈奴则广利虽有罪亦若人主激成之也不且寛彼之罪乎【此李陵用事匈奴之疑案也前注不详杀绪此特书下吏两失之矣】帝于他臣或多刻薄至如贰师可谓过情矣勲故直书降匈奴以甚其罪而不曰妻子下吏明帝于广利无过特广利自取族灭尔【无故谋立昌邑王非自取而何】词简而义彰庶几春秋遗意焉
　　以田千秋为大鸿胪族灭江充家
　　发明【江充诬陷太子罪人也在太子则书杀宜矣帝既悔悟族之则曷为不书族诛病帝也】
　　灭当作诛○按纲目书灭因旧史耳【分注作族灭】发明以为病帝非是夫武帝虽可病江充之罪尤不可不诛今不书诛以正充罪而反书灭以病帝岂权衡之平乎乃若武帝之罪非独用一江充己也寜待书灭而后见哉
　　【癸巳】后元元年春祠泰畤
　　此条宜删○按武帝既罢方士候神人者而轮台一诏尤深陈既往之失【详上年封田千秋为富民侯分注】説者称其晚悟可为帝王处仁迁义之法则此年祠泰畤虽不书可也
　　【甲午】二年春正月帝如五柞宫立弗陵为皇太子以霍光为大司马大将军金日防为车骑将军上官桀为左将军受遗诏辅少主帝崩
　　考异【按尊立例曰立太子曰立子某为皇太子则此当书曰子弗陵葢刋本漏子字】考证【主当作帝○谨按孝武立昭帝为皇太子择臣而辅之上承髙惠文景之统恶得为继世之始下同僭帝书曰少主哉故曰主当作帝】
　　弗陵不书子非漏也【纲目大书多据帝纪是年汉书弗陵上有子字纲目不书可证】弗陵钩弋子也杀钩弋夫人【上年分注云帝谴钩弋夫人送掖庭狱赐死顷之闲居问左右曰外人云何左右对曰人言且立其子何去其母帝曰是非儿曹愚人所知也往古国家所以乱由主少母壮也汝不闻吕后邪不得不先去之】是不妻其母何有于子其子不书子者若非帝子而立之所以防着其意也【即人言立子去母之意昭于是不得正其始矣追尊为皇太后有以哉】至于称少主自武帝遗诏言也按本纪弗陵以乙丑立为太子武帝以丁夘崩是遗诏之时帝犹未崩也【观书帝崩于辅少主之下亦自可见】孟子云民无二王孝武一息尚存犹天下之王弗【弗即弗陵后以二名难讳故称弗】安得遽称帝哉【书少主为帝屈也观下即位仍称太子可见考证于吕后废少帝谓当作主于武帝遗诏辅少主谓当作帝皆非也】考异考证俱泥
　　【乙未】孝昭皇帝始元元年秋七月赦○大雨至于十月○冬无冰【七月下尚有九月闰月事冬雨而书秋前谬甚】
　　考异【大雨至于十月恒雨也故谨书之】
　　大雨条当书于无冰之上冬之下若曰自七月大雨至于冬十月葢雨非一月当以后为据今先书于秋七月之后则时未及冬安知其大雨至十月邪葢已往者可追而叙故文公元年十二月不雨可书于二年七月【春秋鲁文公二年书曰自十有二月不雨至于秋七月】未来者不可逆而书故昭帝十月大雨不可书于秋七月也书法但知谨书恒雨不知秋冬之后先不可紊故当正之
