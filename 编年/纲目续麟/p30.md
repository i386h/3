<!-- { "loadSidebar": true } -->
　　分注【初帝数失皇子何后生辩养于道人史子眇家号曰史侯王美人生恊董太后自养之号曰董侯羣臣请立太子帝以辩轻佻无威仪欲立恊犹豫未决防疾笃属协于蹇硕欲先诛何进而立协使人迎进进往硕司马潘隐迎而目之进惊驰归营引兵入屯百郡邸称疾不入辩即位年十四太后临朝封恊为陈留王年九嵗】
　　书法【辩何以不书太子未尝立为太子也】
　　皇者下称上之辞灵帝既崩太子未立书皇明辩为灵子所以绍其统也【非自谓其子为皇例】协称皇弟别于太后耳【上书太后临朝下曰封弟协为王不书皇则疑于后弟】考异考证不必从
　　秋七月大将军进召董卓将兵诣京师太后诏罢诸宦官八月宦官张让等入宫杀进劫太后帝出至河上司校尉袁绍捕宦者悉诛之帝还宫以卓为司空
　　考异【一本无诣京师三字按提要劫太后下有及字】
　　分注【袁绍説何进诛宦官进白太后请尽罢中常侍以下以三署郎补其处太后曰中官统领禁省汉家故事也且先帝新弃天下我奈何楚楚与士人共对事乎进难违太后意事久不决绍等又为画防多召四方猛将使并引兵向京城以脇太后进然之主簿陈琳谏不听曹操闻而笑之初灵帝徴董卓为少府不至及帝寝疾玺书拜卓并州牧令以兵属皇甫嵩皆不奉诏驻兵河东至是何进召之使将兵诣京师以诛宦官为言卓闻召即就道并上书曰张让等窃幸承宠浊乱海内臣闻扬汤止沸莫如去薪今辄鸣钟鼓如雒阳请収让等以清奸秽太后犹不从袁绍惧进变计因脇之曰交搆已成将军复欲何待而不早决之乎事久变生复为窦氏矣进于是以绍为司校尉绍促董卓使驰驿上奏欲进兵平乐观太后乃恐悉罢中常侍小黄门使还里舍皆诣进谢罪袁绍劝进便于此决之再三不许谋颇泄张让子妇太后之妹也譲叩头请复一入直得暂奉望太后顔色太后乃诏皆复入直进入长乐宫白太后请诛诸常侍张让段珪具闻其语乃率其党数十人持兵伏省户下斩进进部曲引兵烧南宫青琐门譲等将太后少帝及陈留王从复道走北宫尚书卢植执戈于閤道窗下仰数段珪珪惧乃释太后太后投閤得免绍遂闭北宫门勒兵捕诸宦者无少长皆杀之让珪等困廹遂将帝与陈留王数十人步出谷门夜至小平津公卿无从者惟卢植及河南中部掾闵贡至河上贡厉声责让等因手劒斩数人让等惶怖叩头白帝曰臣等死陛下自爱遂投河而死贡扶帝与陈留王还至雒舍明旦南行公卿稍有至者董卓亦到因与公卿奉迎于北芒阪下帝见卓兵卒至恐怖流涕羣公谓卓曰有诏郤兵卓曰公诸人为国大臣不能匡正王室至使国家播荡何郤兵之有遂有废立之意是日帝还宫失传国玺鲍信募兵适至説绍曰董卓将有异志今不早图必为所制及其新至疲劳袭之可禽也绍不敢发信乃引兵还泰山卓于是讽朝廷以久雨防免司空刘而代之】
　　书法【卓前书将军矣此则曷为不书于是卓累徴拜不奉诏也直书董卓而冠之以进召罪进也汉之祸进为之○书诏罢宦官矣张让等曷为复以宦官书讥不力也于是太后诏复入直不书书入恶辞也○于是绍勒兵捕宦者无少长皆杀之进攻省内让等将帝步出此其先书帝出何不以播荡累绍也宦者书诛罪之也然则绍无贬与帝出河上绍捕宦者悉诛之则其专且滥之罪着矣终纲目书诛宦官四其克者二汉书悉诛唐书大诛皆甚之之辞也】
　　当书秋七月大将军进召董卓诛宦官太后不从八月宦者张让等杀进刧帝出奔至河上让等死帝还卓自为司空○按纲目此条正文冗而无当以召卓罪进书法已言之然让等杀进刧帝皆太后之过据分注董卓上书请收让等太后不从其诏罢宦官特为卓所恐非本意也【按分注始云进难违太后意既云太后不从末云太后乃恐诏罢宦官果后意乎】观复召让等入直可见【帝祸始此】纲目冝直书太后不从以着其罪【史纲多所更定独此一循旧文何无择别惟陈夀魏志直书太后不听得之】今曰诏罢诸宦官是予后也岂春秋诛意之法乎况让刧后及帝未几太后以投阁免至河上者帝与陈留王也今并书太后帝【提要书及史纲从之尤误】出至河上尤非其实且进之召卓绍实啓之绍始促卓进兵以逼太后既而畏卓防扈不从鲍信早图之言徒逃遁茍免遂使卓废帝为王【九月绍奔冀州卓废帝为农王】绍虽悉诛宦官何补于乱捕宦者悉诛句冝削以示贬【宦官中岂无无辜者绍逸渠魁而杀其余徒乱人国何益故削之】今上书刧帝出至河上下书帝还宫中曰司校尉捕宦者悉诛之是绍方有清侧反驾之勲不几以罪魁为功首乎书法不达此义犹谓罪其专且滥夫救焚者不俟命除恶者必务尽使绍果能除君慝而全宗社何惜于宦官而谓其专且滥邪又况上书杀进刧帝宦官之罪尤不可逭者邪纲目不当书而书刘氏不宜贬而贬是非若此何以垂训乎○直书诛宦官当时以诛宦官为言也【见分注】不书袁绍捕宦者悉诛之而曰让等死刧帝者让也让不死则帝不还故专目让也【是时渠魁在让当绍诛宦官让犹在也纲目但书悉诛不及让等之死尤为阙漏】卓为司空不曰以而书自【凡例篡贼注云董卓曹操自其得政迁官皆依范史直以自为书之卓为司空不书自而曰以尤与例不合】既以为废帝弑后之本又以证召卓者之非也数字之中诸义悉备览者详焉
　　九月袁绍出奔冀州卓废帝为农王奉陈留王协即位遂弑太后何氏
　　考异【提要无出字】
　　书法【书出奔何卓强也绍出奔而农遂废矣纲目连书之所以着绍奔之由也】
　　出字羡【直书奔冀州急辞也书出则缓矣提要可从】奉当作以即位当作为帝○按是时主废国乱宗社播迁何位可即而曰奉某即位乎又况未几卓迁帝于长安位安在哉故当书曰以陈留王协为帝【春秋传云能左右之曰以书以者明帝之左右在卓也又可为下文迁帝长安之本与春秋书刘单以王猛义同】书奔冀州罪绍也绍奔而后帝废为王明绍不能扞君于艰徒茍免以全生耳【栢举之战楚师败绩下书楚囊瓦出奔郑説者谓诛大臣之败国而以身免也可为一证详鲁定公四年】书法以为着绍奔之由谬甚夫不以臣之出奔为弃君乃以主之见废为累臣轻重之权衡固若斯乎
　　【庚午】孝献皇帝初平元年
　　献当作愍○按孝献乃魏明帝所諡昭烈则諡帝为孝愍也纲目既以昭烈为正统当以孝愍为正或曰孝献諡于已卒之后孝愍犹在未崩之前可以生諡为正乎曰不然帝虽未崩是时已废为山阳公与崩无异且帝实可愍而非献也不从其正且实者徒袭诬罔之号是篡贼得諡君父揆诸不用后人贬爵之例亦自矛盾【按嵗年继世注云被废无諡者但曰帝某不用后人所贬之号愚谓即有諡者亦当止书帝某不用所諡之号】
　　三月卓迁都长安烧洛阳宫庙发诸帝陵车驾西迁
　　考异【提要无帝字及车驾西迁五字】
　　分注【董卓收诸富室以罪恶诛之没入其财物死者不可胜讣悉驱徙其余民数百万口于长安步骑驱蹙更相蹈借饥饿冦掠积尸盈路卓自留屯罼圭苑中悉烧宫庙官府居家二百里内无复鸡犬又使吕布发诸帝陵及公卿冡墓收其珍宝三月帝至长安】
　　书法【李傕曹操皆书迁帝于某逼迁也此则曷为有三字迁书其上书卓迁都烧宫庙发诸陵然后书车驾西迁则其逼脇凄凉之状自见矣书卓迁都专辞也书车驾西迁不得不迁之辞也】
　　当书卓焚宫庙发诸陵迁帝于长安【按帝纪卓迁都在二月丁亥车驾入长安在三月乙巳纲目特书三月是据入长安时言也固知迁都句可删】○春秋之义书其重者书迁帝则卓之迁徙余民迁都长安者不足言矣书法谓与李傕曹操异非也提要专言迁都不及车驾尤误诸帝帝字可删【观修陵谒陵不称诸帝可见】○或曰据汉书卓焚宫庙在车驾入长安之后此其先书焚宫庙何曰宗庙为重君为轻之义也且卓之所以焚宫庙者凡皆使帝无反顾之心耳事虽在后意实居先【先书焚宫庙诛其意也】顾可泥迹而畧其心乎必以先后论则吕布之走在杀王允之先纲目又何以先允而后布邪可以类推
　　【辛未】二年刘焉杀汉中太守断斜谷阁
　　考异【提要无阁字】
　　阁字不可少按崔浩云斜谷路险不容行架木为棚而度曰阁道是所断者架木为棚之阁道非斜谷也若斜谷则险不容行不待断而已断矣提要疑漏
　　【壬申】三年李傕郭汜等举兵犯阙杀司徒王允吕布走出闗
　　分注【初吕布劝王允尽杀董卓部曲允曰此辈无罪不可布欲以卓财物颁赐公卿将校允又不从允素以劒客遇布布负其功劳多自夸伐既失意望渐不相平允性刚棱疾恶初惧董卓故折节下之卓既殱灭自谓无复后患颇自骄傲以是羣下不甚附之允始与士孙瑞议特下诏赦卓部曲既而疑曰部曲从其主耳今若名之恶逆而赦之恐适使深自疑非所以安之也乃止又议悉罢其军或説允曰凉州人素惮袁氏而畏闗东今若一旦觧兵开闗必人人自危可以皇甫义真为将军就领其众因使留陜以安抚之允曰不然闗东举义兵者皆吾徒也今若距险屯陜虽安凉州而疑闗东之心不可也时百姓讹言当悉诛凉州人卓故将校遂转相恐动皆拥兵自守李傕等还至陜遣使诣长安求赦不得傕等益惧欲各觧散间行归乡里校尉贾诩曰诸君若弃军单行则一亭长能束君矣不如相率而西以攻长安为董公报讐事济奉国家以正天下若其不合走未后也傕等然之乃相与结盟率军数千晨夜西行随道收兵比至长安已十余万与卓故部曲樊稠李蒙等合兵围长安城吕布与战不胜将数百骑走王允扶帝出宣平门避兵傕等于城门下伏地叩头曰董卓忠于陛下无故为吕布所杀臣等为卓报讐非敢为逆也共表请王允出问太师何罪允穷蹙乃下见之傕等收司黄琬杀之王允以宋翼为冯翊王宏为扶风傕等欲杀允乃先徴翼宏宏遣使谓翼曰傕等以我二人在外故未危王公今日就徴明日俱族闗东义兵鼎沸欲诛董卓今若举兵共讨傕等与山东相应此转祸为福之计也翼不从宏不能独立遂俱就徴傕收允及翼宏并杀之尸王允于市】
　　发明【以当时言之傕汜之变激于允之不能容使允能从或者之议以皇甫义真就领其众不然因其求赦而赦之亦足少安反侧之心未必召祸如是之烈然纲目于此略无咎允之意何哉允身为大臣密谋讨贼不动声色使弑逆之虏一旦勦灭其有功于汉多矣天若祚汉必无反覆之理不幸汉徳告终逆党复出故允身罹不测之祸而汉亦随之此则天之所废非特人谋不善之失也纲目书傕汜举兵犯阙则见逆贼反叛之罪书杀司徒王允则见无罪见杀死于其位之节然则惩恶劝善之义知有逆顺而不知其有成败也岂不严哉】
