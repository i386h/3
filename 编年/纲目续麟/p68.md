<!-- { "loadSidebar": true } -->
　　考证【杀当作弑○谨按唐书张皇后谓太子曰李辅国乆典禁兵制敕皆从之出擅逼迁圣皇其罪甚大隂谋作乱不可不诛张后虽云有隙而辅国罪城可诛代宗果能从母之令明正其罪上告君父而显诛之则肃宗未至遽崩母后不致遇弑下可全昆弟之命上可振朝廷之威宦寺之祸或由此而息与一失其机反被辅国矫太子命迁后于别殿幽杀之及其二子有累代宗之德多矣尹氏发明云直书曰杀者非予辅国也所以正张后之罪耳发明不正弑逆之罪而正受弑者之罪其説抑未然乎若然其説则恐世之为人奴者杀其主母而不谓之弑何足以昭监戒于将来也哉今故推明正例杀当作弑】
　　分注【初张后与辅国相表里专权用事晩更有隙】
　　书法【曹操于伏后髙肇于于后皆书弑此其书杀何罪张后也张后为妻而制其夫为妇而逆其舅是大罪逆人也故不书弑是故晋贾后书杀唐张后书杀皆罪之也】
　　当作皇后张氏为李辅国所弑○按书杀固非直书弑亦未当惟书为某所弑则辅国之分既明而张后之罪亦着矣盖罪同则当论分张后主也辅国奴也以奴弑主而书杀岂可以示后世哉书法乃引贾后为证勲按贾氏弑太后【元康二年弑皇太后杨氏于金墉城】杀太子【永康元年杀故太子遹其他杀太傅杨骏太宰亮太保瓘楚王玮不可胜书】无所不至使赵王伦非出于私【伦亦非辅国比】则当书诛以正其罪奚啻张后之隂制其夫失子妇之礼乎书法同类并称终是傅防纲目不可从○是役也太子其与闻与不然辅国罪应伏辜代宗乃以有杀后之功不欲显诛因使盗杀之而卹其家唐世父子每况愈下矣考证犹谓失机累德岂知代宗者哉
　　六月进李辅国爵博陆王
　　考证【当加宦者于李辅国之上○谨按李辅国宦官之罪首也宦者拜官有之未闻为三公者封侯有之未闻进王爵者为三公封王自辅国始或曰均为辅国也既书宦者于兼太仆卿之上进王爵何必复书乎曰汉封单超为列侯又以为车骑将军皆书宦者于其上考之凡例加于除官以着其与政加于封爵以着其有功先儒谓宦寺之祸甚于女宠汉唐倾危实由此軰可不诫哉可不诫哉】
　　当从考证补宦者二字○按辅国自兼仆射始见纲目未几加兵部尚书既而复为司空兼中书令每进益加与三公并列人亦孰知其为宦寺哉故于进爵特书宦者既着唐世爵及刑人之谬【宦者封王辅国一人而已】又以见辅国宠过灾生之弊【十月代宗遣盗杀之】所以垂戒也纲目于辅国始终不书宦者诚为阙漏
　　【癸卯】代宗皇帝广德元年冬十月吐蕃入冦帝如陜州吐蕃入长安关内副元帅郭子仪击之吐蕃遁去
　　当作吐蕃防长安关内副元帅郭子仪击走之吐蕃遁去四字可删○按凡例冦得曰防据分注吐蕃入长安立广武王为帝【广武名承宏章怀太子之子吐蕃既去放于华州】纵兵焚掠萧然一空子仪泣谕将士共雪国耻取长安是冦已得也故当作防三书吐蕃近赘书击走而不曰遁去归功击之者如纲目所书吐蕃出入自如子仪何功焉当以鄙説为正
　　以鱼朝恩为天下观军容宣尉处置使总禁兵
　　书法【朝思前为宣慰处置使削不书矣此其复书之何一宦官也至加以天下之大名则不必削可也故备书之而代宗尊宠阉寺之过不待贬而自见矣】
　　以下漏宦者二字○书宣慰处置使为天下而书也【乾元元年为观军容使无天下字】非不必削也如书法所云则亦可书可不书耳岂纲目之意
　　【甲辰】二年以郭子仪为河中节度等使
　　分注【上谓子仪曰怀恩父子负朕实深闻朔方将士思公如枯旱之望雨公为朕镇抚河东汾上之师必不为变乃以子仪为关内河东副元帅河中节度等使怀恩将士闻之皆曰吾辈从怀防为不义何面日见汾阳王】
　　甚矣天理之在人心不容冺也反逆如怀恩将士犹知为不义况以正率下者乎勲于媿见汾阳而知天下之人无不可与为善也性善之説岂诬也哉【怀恩反逆将士媿见汾阳光弼不朝诸将不复禀畏皆天理不容冺没处正须合看】
　　临淮武穆王李光弼防
　　考异【此误书諡】
　　考证【当去武穆二字分注諡武穆】
　　分注【上之幸陜也李光弼竟迁延不至上恐遂成嫌隙以其母在河中数遣中使存问之吐蕃退除光弼东都留守光弼辞以就江淮粮运引兵归徐州上迎其母至长安厚加供给使其弟光进掌禁兵遇之加厚光弼治军严重指顾号令诸将莫敢仰视谋定而后战能以少制众与郭子仪齐名及在徐州拥兵不朝诸将田神功等不复禀畏光弼媿恨成疾而卒】
　　去諡固当即不分注亦可○按凡例贤者注諡光弼虽治军严重与子仪齐名特战将耳陜州之难拥兵不朝不逮李忠臣逺矣【忠臣淮西节度永泰元年怀恩诱诸部入冦诏诸道各出兵以扼其冲忠臣得诏亟命治行诸将请择日忠臣怒曰父母有急岂可择日而后救耶即日就道惜德宗朝段秀实以象笏击朱泚忠臣助泚使得脱则不学之过也】恶在其为贤哉书法知削官为致不满【先是光弼为太尉副元帅纲目不书书法云止于爵諡致不满也】而不知书諡之不可也亦谬
　　【乙巳】永泰元年三月命文武之臣十三人于集贤殿待制分注【三月命仆射裴冕郭英乂等十三人于集贤殿待制左拾遗独孤及上疏上不能用】
　　当作命文武臣十三人待制集贤殿【如此方成书法若原文特分注耳】之于二字可删
　　劒南节度使严武卒
　　分注【武三镇劒南厚赋敛穷奢侈专杀戮母数戒之武不从及死母曰吾今始免为官婢矣然吐蕃畏之不敢犯其境】
　　发明【纲目于人臣之卒书爵不书爵前固已论之矣严武厚赋敛穷奢侈专杀戮而亦得书其爵何耶唐自中叶凡节度之卒不以逆顺贤否皆书爵者初非褒美之也正以着藩镇之强耳故自是而后迄于五季例皆仿此观者不可不知】
　　当直书严武卒去劒南节度使五字○按武贤不若令狐彰【永平节度使大厯八年死时藩镇防扈彰以忠顺自效纲目贤之故书官以卒】而罪下于田承嗣【魏博节度使大厯十年反】但当书卒以见其厚敛专杀唐之用人不得其当咸若此耳若谓不以逆顺贤否而皆书爵则承嗣何以斥称姓名耶【大厯十四年田承嗣卒不书爵李澄亦节度使卒不书爵益见发明之误】且莫强于承嗣而纲目削之而谓书爵以着藩镇之强岂不谬哉
　　仆固怀恩诱回纥吐蕃杂虏入冦怀恩道死召郭子仪屯泾阳冬十月回纥受盟而还吐蕃夜遁
　　分注【仆固怀恩诱回纥吐蕃吐谷浑党项奴刺数十万众俱入防令吐蕃趣奉天党项趣同州吐谷浑奴刺趣盩厔回纥继吐蕃之后怀恩又以朔方兵继之子仪奏敌皆骑兵其来如飞不可易也请使鳯翔滑濮邠宁镇西河南淮西诸节度各出兵以阨其冲要上从之】
　　当斥书怀恩诱回纥吐蕃等入冦仆固杂虏四字可删○按怀恩自引回纥入防之后【广德二年】纲目斥称怀恩而不书姓此当去仆固二字如禄山例诸部详列分注甚明观下书回纥受盟吐蕃夜遁是所重在回纥吐蕃如吐谷浑党项等自无足数奚必更立杂虏之名耶固当删去
　　闰月以路嗣恭为朔方节度使
　　考异【提要作十月】
　　按唐纪是年闰十月上书冬十月则此当从纲目作闰提要非是
　　【丙午】大厯元年秋八月以鱼朝恩判国子监事
　　考异【以下漏宦者二字按凡例宦者除拜加宦者字或谓乾元元年以鱼朝恩为观军容使已书宦者然汉单超两书宦者不厌辞繁则此判国子监前所未有亦当加宦者字】
　　当从考异补宦者二字书宦者非为朝恩为国子监惜也
　　十二月周智光杀陜州监军张志斌
　　周上漏同华节度使五字○按智光同华节度也据凡例官未见者书官则此当书同华节度使周智光非特书官亦以着藩镇之横也况李怀玊逐侯希逸书平卢将崔旰杀郭英乂书汉州刺史【并见永泰元年】独智光不书官非是
　　【己酉】四年冬十月杜鸿渐卒【未罢而书卒误甚】
　　十月当作十一月○按本纪鸿渐以十一月罢而裴冕之相亦在十一月故本传云不逾月卒书法以连书十二月为讥贪位【见下裴冕同平章书法】则鸿渐之为十一月明矣如纲目所书则冕同平章已逾月安在其为讥耶
　　【甲寅】九年三月诏以永乐公主妻田华
　　分注【诏以永乐公主妻田承嗣之子华上欲固结其心而承嗣益骄慢○范氏曰齐景公诸侯也涕出而女于吴后世且犹羞之代宗以天子之尊而以女许嫁叛臣之子茍欲姑息反以纳侮卑替甚矣此公卿大臣之耻也】
　　书法【下嫁未有书妻者此许嫁也其书妻何讥也妻者以为之妻也妻者齐也田承嗣庙祀安史父子谓之四圣其逆节可见矣以至尊之女而齐之逆臣之子非匹也故特书妻深讥之终纲目书下嫁十有四书许妻者一而已】
　　书妻因旧史耳分注作妻直书而贬自见岂以妻嫁分轻重哉【僖宗以宗女妻南诏书法谓予其得宜益信妻字不必泥】如书法所云唐世公主嫁外国或书嫁或书归而太和长公主则书妻【穆宗长庆元年册回鹘崇德可汗以太和长公主妻之】又何説焉此代宗之耻也观分注上欲固结其心可见故特书诏范氏归狱公卿虽义无可辞然天子之女岂大臣所能制乎亦非定论
　　【乙卯】十年贵妃独孤氏卒【独孤追諡不大书从同也】
　　分注【追諡贞懿皇后】
　　书法【妃卒不悉书此何以书讥惑溺也于是上悼妃甚追諡贞懿皇后故书讥之武惠妃諡皇后则书薨以为讥此其书卒何后书贞懿皇后则虽不书薨可也】
　　书卒所以正諡为后者之非也书法谓书皇后可以不薨特傅防纲目耳夫諡为皇后犹书薨况之如正后【见十三年皇后书法】而可不薨乎
　　【丙辰】十一年春二月赦田承嗣入朝
　　分注【初田承嗣既请入朝李正已亦屡为之请至是承嗣复遣使上表诏赦其罪听与家属入朝】发明【前书承嗣反发诸道兵讨之未闻举正其罪今乃无故赦之故纲目直书曰赦以见天讨不能加威令不复振之意然承嗣实未尝入朝而书入朝犹为唐人文其词云尔】
　　书入朝非文其词也所以着承嗣之诡而代宗之愚也夫承嗣之赦固为其入朝也既赦而卒不朝故书讥之发明肤甚
　　【己未】十四年二月田氶嗣卒【是年代宗崩德宗即位】
　　分注【以其侄悦为魏博留后】
　　书法【节度卒书某节度使某卒恒辞也此其不书何削之也承嗣叛逆稽诛帝虽复其官爵直笔所不容也故特削之】
　　卒当作死○据例盗贼蛮地书死承嗣叛逆中国而外国臣子而盗贼者也故当书死以正其罪【梁崇义以拒命书死况承嗣反逆乎】纲目徒以削官为贬当承嗣之反方不知有天子【承嗣初防相州帝遣使谕止不奉诏妻以永乐公主固结其心承嗣益骄慢】何有于节度哉
　　尊郭子仪为尚父加太尉兼中书令
