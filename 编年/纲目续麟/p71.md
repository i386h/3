<!-- { "loadSidebar": true } -->



　　纲目续麟巻十六
<史部,编年类,纲目续麟>
　　钦定四库全书
　　纲目续麟巻十七
　　宜春张自勲撰
　　【乙酉】二十一年【顺宗皇帝永贞元年】韦皋表请太子监国
　　分注【韦皋上表曰陛下袁毁成疾请权令太子亲监庻政俟皇躬痊愈复归春宫又上太子牋曰圣上亮隂不言委政臣下而所付非人王叔文王伾李忠言之徒輙当重任隳紊纪纲树置心腹恐危家邦愿殿下卽日奏闻斥逐羣小使政出人王则四方获安俄而荆南裴均河东严绶牋表继至意与皋同中外皆倚以爲援而邪党震惧】
　　发明【以中制外则顺以外制中则逆以朝廷制方国则顺以方国制朝廷则逆方是之时顺宗久疾羣小用事中外皇皇莫知所爲韦皋功名遂着逺申正议既而诸鎭效之邪党为之震惧人心恃以无恐未几遂命太子监国而宗祚鼎安其有功于唐室多矣然而于势为逆于理爲不顺不可以为后法故纲目不书其西川节度使止书韦皋若在内之臣子然者所以为唐讳之也其旨微矣】
　　按外制中方国制朝廷莫甚于逐杀主帅用爲主帅纲目不讳【直书杀节度使某以某为节度使或畱后不讳】何独于韦皋而讳之深乎书表请太子监国予皋也不书西川节度使官已见也【兴元元年书以韦皋为西川节度使凡例云官已见者不复见】发明以为为唐讳非纲目之意○据皋本传谓王叔文等干政皋遣刘辟私谒叔文求尽领剑南不获遂上表请太子监国果尔则皋议公而意私亦非纯美纲目特以其能发叔文之奸故因事而书以媿内臣之党叔文者盖亦节取耳分注但详皋表不及所以上表之意所以全皋也
　　南康忠武王韦皋卒
　　考异【此误书諡】
　　考证【当去忠武二字分注諡忠武】
　　分注【皋在蜀二十一年重加赋敛丰贡献以结主恩厚给赐以抚士卒士卒婚嫁死丧皆供其费以是得久安其位士卒乐为之用服南诏摧吐蕃府库既实时寛其民三年一复租赋蜀人服其智谋而畏其威及薨畵像以为土神祀之至今】
　　书法【藩鎭卒书某节度使恒也此其不书西川节度何不以韦皋夷于他鎭也皋在逺藩忧及社稷表请太子监国岂他镇比哉纲目书爵书諡所以深嘉之也】
　　当书西川节度使南康王某卒分注諡忠武○按皋卒书爵而分注以镇蜀为言则知书爵者正以其为贤镇使也书法乃谓不书某节度不夷皋于诸镇果尔则分注宜盛称表请监国之功何无一语及之且藩镇卒例书某节度而皋兼书南康王非以有社稷之忧顾独与诸藩异乎然则书节度以纪其实书南康王以异于众未始非深嘉之也安在必去官乃见意乎况表请不书官议者方以为为唐讳则此书西川节度尤见其以外臣而忧内难其美不较着哉信如书法所云则卒不书諡已正于凡例【崩葬例注云諡非生者之称通鉴以諡加于薨卒之上亦非是今正之】而忠武之名犹冠于皋卒之上又岂定论乎韩滉忠顺虽同平章其卒仍书节度【贞元三年书镇海节度使同平章事韩滉卒书法云滉于诸镇最为忠顺故其卒也傋书之按滉卒宜注諡分注不録非也附载于此】皋虽非他镇比要亦滉类耳奈何以一日之表而没其二十余年镇蜀之功哉
　　贬韦执谊为崖州司户
　　考异【提要户作马】
　　按本传为司户参军当从纲目作户提要误
　　【丙戌】宪宗皇帝元和元年徴少室山人李渤为左拾遗分注【渤辞疾不至然朝政有得失輙附奏陈论○胡氏曰孔子曰不在其位不谋其政故不在其位而为之谋与在其位而不为之谋皆非也伊尹之嚣嚣也初无毫发当世之念及其幡然也乃有尧舜君民之心诸葛孔明卧草庐中不求闻达及感德枉驾然后许以驰驱古之逹人心无二用如此李渤于此尚论景行岂亦有未详乎】
　　据分注当补不至二字然谓朝政有得失輙附奏论是虽未居位已若受职者纲目不书不至倘亦微着其意与胡氏所谓景行未详者此也按伊尹尧舜君民之心即在嚣嚣乐道之内但当其未出见道不见君民耳【离却君民更有何道但乐道之时存其理未见诸事耳此隐显之殊非有二道也】孔明惟不求闻逹方可许以驱驰是驱驰之具已备于不求闻逹之日初无二致如胡氏説非独一人两辙且一心两用岂定论哉舜禹有天下而不与出犹处也孟子云居仁由义大人之事备处犹出也出处之踪虽殊而此心此道则一【孟子谓禹稷顔回同道深得此意】渤本不可与尹葛同日语胡氏以此责之不亦迂乎
　　【丁亥】二年春二月司徒杜佑请致仕
　　考异【提要无请字】
　　按分注诏令佑每月一再入朝议大政则是未尽致也故书请提要不必从
　　【戊子】三年南诏异牟寻死
　　诏下漏王字○按贞元十年立异牟寻为南诏王此当书南诏王异牟寻死况后此南诏死者皆书王独异牟寻不书漏也
　　【己丑】四年闰月制降系囚蠲租税出宫人絶进奉禁掠卖书法【以旱故也备书予之然则前书禁长吏进奉此其书絶何前日虽禁之而柳晟阎济美王锷之徒进奉自若未尝絶也于是书絶所以见前禁之具文也纲目之意微矣】
　　絶进奉三字宜删○按前禁固为具文此虽书絶未几裴均复进银器【均山南东道节度使是年夏四月首进银器千五百两李绛白居易请却之上命出付度支寻密谕进奏院自今诸道进奉无得申御史台】是亦具文也与其复书以见意何如削之以从无实不书之例【见灾异例】不尤见纲目之严乎书法穿凿非定论
　　九月王承宗表献德棣二州诏以承宗为成德节度使薛昌朝执之以归
　　考异【本作王承宗表献德棣二州诏以承宗为成德节度使薛昌朝为保信军节度使领德棣二州承宗袭昌朝执之以归刋本薛字下漏昌朝为保信军节度使领德棣二州承宗袭一十七字提要薛字上作承宗袭保信节度使薛昌朝执之以归无领德棣二州五字】
　　考证【诸本皆脱误○按此当作王承宗表献德棣二州诏以承宗为成德节度使德州刺史薛昌朝为保信节度使领德棣二州承宗袭昌朝执之以归】
　　分注【上密问诸学士曰今欲用王承宗为成德留后割其德棣二州更为一镇使输二税请官吏何如李绛等对曰德棣成德为日已久一旦割之恐其忧疑怨望复为邻道搆扇万一旅拒倍难处置不若使吊祭使以其私谕承宗令自表请幸而听命于理固顺若其不听体亦无损○既而承宗以未得朝命颇惧累表自诉上遣裴武宣慰承宗受诏甚恭请献德棣二州武复命以承宗为成德军节度使德州刺史薛昌朝为保信军节度领德棣二州昌朝王氏壻故就用之田季安使谓承宗曰昌朝隂与朝廷通故受节承宗袭执昌朝囚之】
　　据分注本系承宗执昌朝乃云昌朝执承宗譌谬若此果可为定本乎当从考异书王承宗表献德棣二州诏以承宗为成德节度使薛昌朝为保信节度使领德棣二州承宗袭昌朝执之以归提要不书领德棣二州与考证增德州刺史四字并非
　　冬十月削夺王承宗官爵发兵讨之以吐突承璀为招讨处置等使
　　当作制削王承宗官爵【分注有制字】夺字羡不书制则削之者谁耶削即夺也并书近复【十年吴元济反亦书制削无夺字】
　　云南王寻閤劝死
　　分注【子劝龙晟立】
　　云南当作南诏○按贞元十年遣使立异牟寻为南诏王分注云云南王请复号南诏元和三年异牟寻死亦书南诏寻閤劝异牟寻子也未闻改号故当作南诏【十一年劝龙晟为下所杀亦书南诏】纲目书云南误
　　【甲午】九年春正月李绛罢为礼部尚书
　　以吐突承璀为神防中尉【为下漏左字】
　　分注【初上欲相绛先出吐突承璀为淮南监军至是召还承璀复以为左神防中尉】
　　当书李绛罢复以吐突承璀为左神防中尉为礼部尚书五字可删○按书法云绛与承璀不两立者也绛朝以出承璀夕以入故当合为一条以明绛退璀进之速而宪宗逺贤昵邪之罪不待贬而已着矣书法虽以比书为辞然纲目仍属分列非所以表微也承璀为中尉已见元年【元和元年以吐突承璀为左神防中尉】此再以也义当书复以为贰过之讥纲目不书若新授职者亦非
　　【丙申】十一年翰林学士钱徽知制诰萧俛罢
　　考异【翰上漏以字】
　　分注【时羣臣请罢兵者众上患之故黜徽俛以警其余】
　　考异说误○按徽为学士俛知制诰二人皆罢官也考异谓翰上漏以字将谓以钱徽知制诰耶误甚
　　南诏劝龙晟为其下所杀
　　考异【当书南诏弑其王劝龙晟】
　　分注【劝龙晟淫虐不道其臣王崖巅弑之立其弟劝利】
　　据分注劝龙晟淫虐不道当从纲目书杀考异不必从
　　【丁酉】十二年春二月置淮西行县
　　分注【淮西被兵数年竭仓廪以奉战士民多无食采菱芡鱼鳖鸟兽食之亦尽多降官军敕置行县以处之】
　　分注置行县下尚有为择县令使之抚养并置兵卫之一十三字分注不载非是○勳按惟择令置兵方见宪宗区处降民周悉且可为后法宜据原文补入
　　【戊戌】十三年李鄘罢为户部尚书
　　书法【唐世宰相罢书为某官者予辞也鄘则曷为予之鄘耻以宦官进称疾不见固辞相位可谓过人逺矣是故张靖耻谏不行而去则罢书河东节度李鄘耻由宦官进而去则罢书淮西节度宪宗之世何多贤相也】
　　按淮西节度李夷简也【夷简继鄘同平章事目谓才不及裴度求出镇故罢为淮西节度见本年秋七月】书法于李鄘当云罢书户部尚书李夷简以才屈裴度而去则罢书淮西节度当是刋本譌漏不然李戴张冠书法不应错谬至此
　　十一月以柳泌为台州刺史
　　分注【上好神仙诏天下求方士宗正卿李道古因皇甫镈荐山人柳泌云能合长生药泌言天台多灵草诚得为彼长吏庻几可求上以泌权知台州刺史谏官争论奏以为人主喜方士未有使之临民者上曰烦一州之力而能为人主致长生臣子亦何爱焉由是羣臣莫敢言】
　　以下漏方士二字○按分注谓未有使方士临民者有之自宪宗用柳泌始不可不特书以着其谬【十五年柳泌伏诛书法云纲目抑左道方士必以伏诛书故当补方士二字】
　　【己亥】十四年沂州役卒王弁杀观察使王遂
　　考异【据龙德元年书成德将张文礼弑其节度使天佑五年书淮西张颢徐温弑其节度使则此当书弑其观察使】
　　分注【遂本钱谷吏性狷急专以严酷为治盛夏尝役士卒营府舍督责峻急将卒愤怨役卒王弁与其徒四人执遂斩之】
　　据分注当书沂州观察使王遂为其下所杀不得以文礼张颢比考异说泥张颢徐温淮南牙将也考异作淮西亦误
　　以王弁为开州刺史诱诛之
　　分注【朝廷议兴兵讨王弁恐青郓相扇继变乃除弁开州刺史既行所在减其导从加以杻械乗驴入闗腰斩东市】
　　当书杀开州刺史王弁【按王弁为开州刺史犹元魏邓彦为州刺史也彦书执州刺史不书以为刺史可证】○或曰书杀何与曰弁罪可诛而宪宗所以诛之者非其正也司马公云以天子诏书为诱人之饵乌可以示后世哉既以为开州刺史而杀之则是杀开州刺史而已矣明天子无伪诏适足以自累耳至弁罪当诛人所共知奚俟纲目而后见哉
　　十月安南遣将杨清讨黄洞蛮清作乱杀都防李象古
　　考异【十月上漏冬字提要有冬字讨当作击】
