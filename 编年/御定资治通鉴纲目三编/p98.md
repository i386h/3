<!-- { "loadSidebar": true } -->
　　【初郊祀卜于是月甲辰而帝逺游邉塞将改嵗未有还期礼部尚书毛澄等驰疏諌曰去嵗正月以来銮与数驾不遑宁居今兹之行又已半嵗宗庙社稷享祀之礼并系摄行万夀正旦冬至朝贺之仪悉从简畧腊朔省牲阙而不行遂二年矣嵗律将周郊禋已卜皇祖之训曰凡祀大地精诚则感格怠慢则祸生今六龙遐骋旋轸无日万一氷雪阻违道途梗塞元正上日不及躬执玉帛于上帝前陛下何以自安且邉地荒寒隆冬尤甚臣等处重城食厚禄仰思圣体劳顿根本空虚遥望清尘忧心如醉伏祈趣驾速还躬亲祼享宗社臣民幸甚不报至是竟改卜郊】质实【毛澄字宪清昆山人】
　　二月帝还京师
　　【帝游幸邉塞逺厯数千里乗马腰弓矢涉险阻冒风雪从者道多病帝无倦容至是自宣府还京师羣臣奉迎如前仪】
　　京师地震
　　【是月丁丑大祀天地于南郊帝拥百余骑驰入郊坛既郊猎南海子如故于时地震风霾翌日戊寅帝夜还宫风霾乃止】
　　帝自加太师敕谕廵行祈福三月郎中黄巩修撰舒芬等百四十六人先后疏諌悉杖之死者十一人
　　【帝降手勅谕吏部曰镇国公朱夀宜加太师乂谕礼部曰威武大将军太师镇国公朱夀今往两畿山东祀神祈福复谕工部急修黄马快船备用阁臣及科道官皆切谏不报兵部郎中黄巩乃抗章进言陛下即位以来纪纲法度一壊于刘瑾壊于佞幸又壊于邉帅葢荡然无余矣乱本已生祸变将起因陈最急者六事一崇正学二通言路三正名号四戒逰幸五去小人六建储贰语甚剀挚时员外郎陆震草疏将諌见巩疏称叹因毁已槀与巩连署以进修撰舒芬亦邀其同官崔桐等七人上疏极諌曰古帝王所以廵狩者协律度同量衡访遗老问疾苦黜陟幽明式序在位是以诸侯畏焉百姓安焉若陛下之出不过如秦皇汉武侈心为乐而已非能行廵狩之礼者也博浪柏谷其祸亦可鍳矣近者西北廵六师不摄四民告病哀痛之声上彻苍昊传播四方人心震动故一闻南幸诏书皆鸟惊兽散而有司方以迎奉为名微发严急江淮之间萧然烦实万一不逞之徒乗势倡乱为祸非细且陛下以镇国公自命苟至亲王国境或据勋臣礼以待陛下循名责实深求悖谬之端则左右宠幸无死所矣尚有事堪痛哭不忍言者宗藩蓄刘濞之衅大臣懐冯道之心以禄位为故物以朝署为市防以陛下为奕棋以革除年间为故事特左右宠幸智术短浅无能以此言告陛下使陛下得开此言虽禁门之外亦将警跸而出尚敢轻骑慢游哉疏入陆完迎谓曰上闻有諌者辄恚欲自引决诸君且休芬等不应而出吏部员外郎夏艮胜及礼部主事万朝太常博士陈九川复连疏入于是吏部郎中张衍瑞等十四人刑部郎中陆俸等五十三人继之礼部郎中姜龙等十六人兵部郎中孙鳯等十六人又继之而医士徐鏊亦以其术諌帝与诸幸臣皆大怒下巩震良胜潮九川鏊诏狱芬等百有七人罚跪午门外五日已而大理寺正周叙等十人行人司副余延瓒等二十人工部主事林大辂等三人连名疏又相继上帝益怒并下诏狱俄令与巩震等俱跪阙下五日加梏拲焉至晩系岳诸臣晨入暮出累累若重囚凡道旁观者无不太息泣下廷臣自内阁及尚书石玠疏救外莫有言者诸嬖幸杨杨得意士民愤恨伺诸大臣出入争掷瓦砾诟詈之诸大臣皆恐入朝不敢待辨色请下诏禁言事者通政司遂格不受疏是时天连曀尽晦南海子水涌四尺余金吾卫指挥佥事张英曰此变征也乃肉柦防刃于胸时疏谏当跸道跪哭即自刺其胸血流满地卫士夺其刃防送诏狱诏杖之八十遂死诸臣跪既毕仍杖之于廷陆震余廷瓒及工部主事何遵刑部主事刘校照磨刘珏大理评事林公黼行人李绍贤孟阳詹轼刘槩李惠等十一人皆死鏊戍邉余除名贬黜有差而车驾亦不复出矣】质实【黄马快船亦谓之快马船明世宗立杨廷和以其非制降遗防停造博浪城在开封府阳武县东南五里一名博浪沙亭秦始皇二十九年东游至此韩人张良令力士操铁椎狙击始皇误中副车始皇惊求弗得令天下大索三日柏谷坞名在汝南府永宁县界汉武帝建元三年尝夜至柏谷逆旅主人疑为奸盗聚少年欲攻之主人妪竒帝状貌止其翁不听饮翁以酒醉而防翁少年皆散走黄巩字伯固莆田人舒芬字国棠进贤人陆震字汝享兰谿人崔桐字来鳯扬州人夏良胜字于中南城人万潮字汝信进贤人陈九川字惟濬临川人张衍瑞字元承汲县人陆俸吴县人姜龙字梦賔太仓人孙鳯洛阳人徐鏊嘉定人本高氏子少依舅京师冒其姓周叙九谿卫人余廷瓒鄱阳人林大辂莆田人何遵字孟循江宁人刘校郾城人刘珏汲县人林公黼长乐人李绍贤盱贻人孟阳泽州人詹轼玉山人刘槩安乐人李惠祥符人时与舒芬崔桐上疏者庶吉士江晖王廷陈汪应轸马汝骥曹嘉又有工部主事蒋山卿行人陶滋巴思明李锡顾可久邓显麒王翰熊荣杨秦王懋黄国用李俨潘锐刘黼张岳寺正金罍寺副孟廷柯张士镐郝鳯升傅尚文郭五常评事姚汝臯蔡时者俱被杖谪云】
　　夏六月宁王宸濠反廵抚江西副都御史孙燧按察司副使许逵死之
　　【宸濠久蓄异志交通肘腋因帝游幸不时人情危惧遂日夕觊觎与致仕都御史李士实举人刘养正等图不軓周仪阎顺知其谋间行诣阙上变嬖人钱宁臧贤庇之不问宸濠疑出承奉周仪所指使杀仪家及典仗查武等数百人孙燧疏上其事中道为所邀不得达燧念左右悉宸濠耳目隂察副使许逵忠勇可属大事与之谋乃托御他盗预为备先城进贤次城南康瑞州请复饶抚二州兵备不得复则请敕湖东分廵兼理之九江当湖冲最要害请重兵备道权兼摄南康宁州武宁瑞昌兴国及湖广通城以便控制广信横峯诸党地险人悍则请通判驻弋阳兼督旁县兵又恐宸濠刼兵噐假讨贼名尽出之他所宸濠燧图已使人贿近幸欲去燧而遗燧枣梨姜芥以示意燧笑却之逵劝燧先发后闻燧曰奈何予贼以名且需之防江西大水宸濠素所蓄贼凌十一吴十三闵念四等出没鄱阳湖燧与逵谋捕之三贼走匿宸濠祖暮间燧于是宻疏白其状具言宸濠必反章七上皆为所邀阻然宸濠反状虽着犹以帝无储贰冀其子入嗣可得大统又不受悖逆名故蓄谋不发重赂钱宁求取中防召其子司香太庙宁言于帝用异色龙笺加金报赐异色龙笺者故事所赐监国书笺也宸濠大喜列仗受贺复胁镇廵官及诸生父老奏阙下称其孝且勤时江彬与太监张忠欲倾宁贤乗间为帝言宁贤盛称宁王陛下以为何如帝曰荐文武百执事可任使也荐藩王何为者忠曰贤称宁王孝讥陛下不孝称宁王勤讥陛下不勤耳帝曰然下诏逐王府人毋畱阙下宸濠益与士实养正谋遣奸人卢孔章等分布水陆孔道万里传报浃旬往返纵迹大露诸权奸多得宸濠金钱匿不以闻南昌人熊浃官给事中草奏尽列其状授御史萧淮上之疏下内阁杨廷和请如宣宗处赵府故事遣勲戚大臣宣谕帝乃命驸马崔元都御史顔颐夀等持谕往收其防卫宸濠阁元等且至遂决计反月之十三日为宸濠生辰宴诸守王官诘旦皆入谢宸濠命甲士环之大言曰孝宗为李广所悮抱民间子祖宗不血食者十四年今太后有诏令我起兵讨贼亦知之乎众相顾愕眙燧直前曰安得此言请出诏示我宸濠曰毋多言我往南京汝当扈驾燧大怒曰汝速死耳天无二日吾岂从汝为逆哉宸濠怒叱燧燧益怒急起不得出宸濠入内殿易戎服出麾兵防燧逵奋曰汝曹安得辱天子大臣因以身蔽燧贼并防逵二人且防且骂不絶口贼击燧折左臂与逵同曵出逵谓燧曰我劝公先发者知有今日故也燧逵同遇害惠民门外廵按御史王金主事马思聪金山参议黄宏许效廉布政使胡濂参政程杲刘棐佥事頼鳯指挥许清白昻等并执下狱思聪宏不屈死布政使梁宸防政王纶李斆佥事潘鹏师夔按察使杨璋副使唐锦皆从逆宸濠遂以士实养正为左右丞相王纶为兵部尚书他各署伪职有差改元顺德集兵号十万释狱因收库藏驰檄指斥朝廷首邉其党娄伯徇进贤为知县刘源清所斩诏广信窑贼贼畏守吏不敢发而其承奉涂钦与羣盗闵念四等畧九江南康皆陷贼势汹汹且将顺长江东下江左右皆震动】质实【孙燧许逵同遇害明史忠义传燧生有异质两目烁烁夜有光死之日天忽隂惨烈风骤起凡数日城中民夫恐走收燧逵两人尸尸未变黑云蔽之蝇蚋无近者守臣上其事于朝未报世宗即位赠燧礼部尚书谥忠烈逵副都御史谥忠节并祀南昌赐其名旌忠嘉靖元年改赠逵为礼部尚书初逵以文天祥集贻其友给事中张汉卿而无书汉卿语人曰宁邸必反汝登其为文山乎逵父家居闻江西有变杀都御史反副使即为位易服哭人怪问故曰副使必吾儿也宁州元县武宁唐县明属南昌府瑞昌南唐置明属九江府兴国宋置明属赣州府通城唐通城镇宋升县明属武昌府今皆因之横峯在兴安县治北县之镇山也诸山环匝周三十里有岩洞泉石之胜居民取土为陶冶因以名窑惠民门南昌府七门之一方舆纪要明太祖定洪都命都督朱文正改筑城西去江三十步建七门东曰永和东南曰顺化南曰进贤又南曰惠民西南曰广润西曰章江北曰德胜阎顺周仪查武史俱不详其里贯顺为宁王典宝副宸濠将反与典膳正陈宣内史刘良微言不可为典寳正涂钦所谮三人惧诛潜诣京师上变羣小庇宸濠下之狱搒掠备至宸濠闻三人赴都虑事泄诬奏其罪且嗾羣小必杀之会已遣戍孝陵乃免世宗立复官按明史诸王传以顺为典仪与忠义传作典宝副者互异马思聪字懋闻莆田人系狱不屈絶食六日死黄宏字德裕鄞人被执愤怒以手梏向柱击项死贼义而棺敛之子绍文奔赴求得其棺以伪命治敛非父志亟易之扶归思聪赠光禄少卿宏赠太常少卿并配享旌忠祠忠义传又称宸濠之变江西士民受害者有万木郑山俱新建人集乡人结砦自固贼党谢重一驰入村二人执之积苇张睢阳庙前防人马生焚之贼党不敢犯二人饮江上为盗凌十一所逼趣见宸濠烙而椎之皆骂贼死赵楠南昌诸生兄模尝捐粟佐振宸濠捕模索金楠代往胁之不屈被掠死同邑幸増见廹抗节不从一家百口皆死诸生刘世伦儒士陈经官义士李广源皆被掠不屈死叶景恩者以侠闻族居吴城宸濠将作鸡捕景思胁降之不从死狱中宸濠兵过吴城景恩弟景允以三百人邀击贼贼分兵焚刼景家其族景集景修等四十九人皆死熊浃字悦之萧淮桂林中卫人崔元代州人尚宪宗女永康公主顔頥夀字天和巴陵人王金临颖人明史诸王传谓金下狱孙燧传谓金从逆稽首呼万嵗攷王守仁集处置从逆官员疏云防政王纶胁受赞理佥事潘鹏师夔被胁招降无民情罪尤重知府郑巘已经别案问结外防照布政梁宸政刘棐程杲防议许效亷副使贺説佥事赖鳯都指挥王玘或行咨抚守或盘库放粮势虽由于廹胁事已涉于顺从镇守太监王宏御史王金主事金山布政胡濓按察使杨璋副使唐锦佥事王畴都指挥马骥许清白昻郏文或被拘于城内或胁随于舟中事虽涉于顺从势实由于廹胁则金固始下狱而后胁从者也又胡濂程杲许清明史诸王传作胡防陈杲许金误金山光泽人许效亷梁宸里贯无攷胡濓定安人程杲祁门人刘棐安福人赖鳯晋江人王纶陜西咸宁人潘鹏懐寜人师防长安人唐锦上海人刘源清字汝澄东平人】
