<!-- { "loadSidebar": true } -->
　　以熊廷弼为兵部侍郎兼右佥都御史经畧辽东【廷弼前按辽赵揖李成梁议弃六堡宋一韩论之下廷弼覆勘其得弃地驱民状劾两人罪及先任按臣何尔健康丕扬党庇疏竟不下时有诏兴屯廷弼言辽多旷土嵗于额军人万中以三分屯种可得粟三十万石帝优诏褒羙命推行于诸邉邉将好轻师启衅廷弼言防邉以守为上缮垣建堡有十五利奏行之在辽数年杜馈遗覈军实按劾将吏不事姑息风纪大振及杨镐既丧师起廷弼为大理寺丞兼河南道监察御史赴辽宣慰军民廷弼方家居闻命昼夜驰二百余里赴阙候勅书闗防不即给上疏言辽东军民及调来蓟保宣大甘延川浙援辽官军皆皇上守辽御敌良民赤子也无辜而驱死于一年之内者十余万人或全城死或全营死或全寨死或全家死军散之日辽沈余民放声大哭魂魄虽收头颅犹寄人有百死而无一生日有千愁而无一乐家家抱怨在在思逃皇上忍不为恻恻心动乎皇上此时即不下罪已之诏悔制御之失策痛自刻责以上回天心下挽人意而亟付尺幅之纸畀臣宣谕吊死问伤拊循慰恤以见皇上之念辽救辽而不肯防辽弃辽也则念辽之父老子弟与援辽之官兵人等谁不感激泣下拭泪而相告曰吾君哀吾侪之死有如此吾君怜吾侪之死有如此吾君之念辽不忘辽救辽而不弃辽也有如此又谁不忠义感慨捐糜围报愿出身以投伍出赀以佐军出死力以制敌而顾乃悠愗怱忽汉不闗意一至于此臣恐辽人之灰心解体溃不可收于一旦也皇上亦可恡此半通之纶方寸之符不早属臣以慰此一方之人耶是行也君恩为重臣命为轻洒一腔之血于朝廷付七尺之躯于邉塞惟愿早给岀闗刻期报命俾辽人感激成知徳意时廷议以廷弼尝按辽熟辽事令代镐为经畧未出京我】
　　【大清兵已克开原马林败殁廷弼上言辽左京师肩背河东辽镇腹心开原又河东根本开原今已破则北闗难保朝鲜亦不足恃辽沈何可守也乞速遣将备刍粮修器械毋窘臣用毋缓臣期毋中格以阻臣气毋旁挠以掣臣肘毋独迫臣以艰危以致误臣误辽兼误国也疏上报允赐上方剑以重其权廷弼乃行】质实【北闗在奉天府叶赫城西北赵楫山隂人大与籍宋一韩陈州卫人何尔健曺州人】
　　秋七月我
　　大清兵克鐡岭
　　【是月丙午大清兵攻围城岭城城外各堡兵俱退入城不得入者悉溃散因进攻城之北隅明游击喻成名文鳯鸣李克泰督兵拒守鎗礮矢石交下乃登云梯毁陴堞摧锋突入城上兵惊溃成名鳯鸣克泰阵殁余众尽殱时总兵李如桢守鐡岭鐡岭故李氏宗族坟墓所在会其兄如栢辽京其族党部曲髙赀者悉随之西城中为空如桢以孤城难守还屯沈阳及鐡岭被国如桢拥兵不救城遂失】质实【喻成名史鳯鸣李克泰乾隆四十一年俱追諡烈愍李如桢成果第三子由父廕为指挥使屡加至右都督并任锦衣掌南北镇抚司列环卫者四十年及兄如栢以呼籣闗败革总兵任辽人谓李氏世镇辽东非再用李氏不可巡抚周永春以为言兵部尚书黄嘉善以如桢名上遂接镇辽东如桢籍父兄势又以锦衣近官不居人下未出闗即遣使与总督圧可受讲钧礼朝议哗然既抵辽守鐡岭城失后言官交章论劾经畧熊廷弼亦论如桢十不堪乃罢任天启初言者复力攻下狱论死崇祯四年特免死充军】
　　经畧熊廷弼安辑辽阳
　　【廷弼甫出闗鐡岭复失沈阳及诸臣堡军民一时尽窜辽阳汹汹廷弼兼程进遇逃者谕令归斩逃将刘遇节等三人以祭死节之士诛贪将陈伦劾罢总兵李如桢督军士造战车治火器濬濠缮城为守御计法严今行数月守备大固又请集兵十八万分布靉阳清河抚顺柴河镇江诸要口使首尾相应小警自为堵御大敌互为应援更选精悍者为游徼乘间掠零骑扰耕牧徐议相机用兵帝从之廷弼初抵辽即躬自迦厯自虎皮驿抵沈阳后乘雪夜赴抚顺时兵燹后数百里无人迹廷弼祭诸死事者耀兵奉集相度形势而还所至招流移缮守具分置士马由是人心始安】质实【柴河堡名在今奉天府鐡岭县东北以近柴河名镇江堡名在今奉天府鳯凰城东南为朝鲜分界处虎皮驿一作十里河站在今奉天府承徳县南与辽阳州接界奉集辽县后废今为堡在今奉天府承徳县东南】
　　廷臣伏文华门请发章奏
　　【大学士方从哲率大小臣工于文华门合词叩乞下营总协蓟辽总兵及阅视科臣増兵发饷等章奏大奋干防立赐批行不报】
　　八月
　　大清兵灭叶赫
　　【时叶赫贝勒锦台吉居北闗东城布扬古居西城我大清以萨尔浒之役叶赫助明故定计攻讨遣一军图】
　　【布扬古而以大兵围锦台吉士卒冒牛皮蔽矢石奋击破其城锦台吉就执布扬古无援亦穷蹙出降于是叶赫属城俱下】
　　杨镐有罪逮下狱
　　【初四路总兵之败御史杨鹤劾镐失机帝不问无何开原鐡岭相继失言官交章劾镐乃逮下诏狱论死至崇祯二年伏法】
　　九月廷臣再伏文华门请帝视朝发章奏
　　【时邉警日至方从哲请帝出御文华殿召见羣臣面啇战守方畧吏部尚书赵焕率廷臣诣文华门固请帝临朝议政抵暮遣中官谕之退而诸军机要务废阁如故焕等复上疏趣之且作危语曰他日蓟门蹂躏鐡骑临郊陛下能高枕深宫称疾却之乎帝深嗛焉】
　　遣给事中姚宗文阅辽兵
　　【初宗文丁忧归还朝欲补官而吏部题请诸疏率数年不下宗文患之假招徕西部名属当事荐已疏屡上不得命宗文计穷致书熊廷弼令其代请廷弼不从宗文怨之后夤縁复吏科及是命阅视辽东士马】
　　征土司援辽
　　【经畧熊廷弼以川兵精整可用请今湖广宣慰司兵八千四川永宁宣抚司兵五千酉阳宣抚司兵四千石砫宣抚司兵三千令各帅亲率而以夙将为大帅统之向来土司止于附近省分调遣故官无加衔之例兵无安家之例今自西南极于东北道远疲苦体恤当周土司正官应加衔以示优异并给安家银两以示鼔舞从之】
　　发明【廷弼经畧蓟辽时辽事已败壤不可复振其初意在姑为存抚以养兵息民尚为能识时务乃为援辽起见忽征蜀黔楚三省土司则殊少算矣考是年四月黄嘉善以黔省界连楚蜀苗穴奏令防协是土司自顾且不暇焉能望以万里征调之余出死力以效疆埸而供防戍厥后奢崇明酿乱众噪于中途全蜀几为震动患滋数载此实有以启之虽石砫一军驰驱久効而欲以西南弱旅支大厦于将倾亦可谓愚而不知量者哉】
　　冬十二月再加天下田赋
　　【姚宗文请于旧加之外以明年一年为限再于直省田地接畆加派于是复加三厘五毫増二百万有奇】
　　镇江寛甸靉阳清河新募援兵溃
　　【辽阳人刘国缙先为御史坐大计谪官辽事起廷议用辽人遂以兵部主事赞重军务国缙主募辽人为兵所募一万七千四百余人分置镇江寛甸靉阳清河等处及是清河兵全伍散去镇江寛甸靉阳亦逃亾过半廷弼闻于朝帝切责国缙今廷弼设法查拿处置由是国缙益怨廷弼】质实【刘国缙泰和人】
　　【庚申】四十八年春正月朝鲜乞援
　　【先是朝鲜以兵助杨镐战为我大清兵所败兵将或降或降殁国王李珲告急诏加优恤朝鲜贡道添兵防守诏镇江等处设兵将今经畧熊廷弼调委及是时我】
　　【大清兵既破叶赫降防古宰桑等进攻朝鲜珲上疏乞救畧言开已设兵毛牛寨万遮岭欲畧寛甸镇江等处寛甸镇江与小邦之昌城义州诸堡隔水相望孤危非常若从靉阳境上鸦鹘国取路绕出鳯凰城竟镇昌城俱莫自保内而辽左八站外而东江一城声援阻絶望速调兵共相犄角以固邉防时辽镇塘报传称朝鲜已归欵大清朝议遂谓珲阳卫隂顺宜遣官宣谕或命将监防其説纷挐珲疏辨二百年忠诚事大死生一节词极剀摰礼兵二部乞降勅晓谕以安其心帝是其议然勅令陪臣齐往不遣官也】质实【朝鲜贡道初由定辽毋涉海从天启元年改自海至登州直辽京师成化十七年朝鲜使臣归国道经鳯凰山下遇掠奏乞于旧路朝别开一路以便往来因筑鳯凰城周三百八十步】
　　二月日晕
　　【是月癸丑午时日生交晕如连环下生背气一道黄白色左右生防气青赤色白虹弥天良久始散大学士方从哲言日生交晕背气防气并见占者谓戈防相伤之象人心皇皇皆以边事为忧皇上宜如何恐惧修省乃屡防传示圣躬不安见在调摄若惟恐臣下有所祈请者不思臣下之奏请即可少缓朝廷之机务岂容久停邉方之警报岂容暂止惟望即日召见羣臣讲求邉畧简发吏部推官各本大僚巡抚利道各官及都察院题差尽赐允用庶人心可慰天变可田不报】
　　地震
　　【是月庚戌云南及肇庆惠州荆州襄阳承天沔阳京山皆震】质实【京山隋县明属承天府今属安陆府】
　　三月复加天下田赋
　　【时经畧熊廷弼言四十七年十二月赴户部领饷二十万两十二月领饷十万两四十八年正月领饷十五万两俱与发给现时库银仅二万余两止足正月未领粮料支用各仓粮革止数于石尚不敷补支去年十二月未领之数岂军到今日尚不饿焉到今日尚不瘦不死而邉事到今日尚不急耶军兵无粮如何不卖袄裤什物如何不夺民间粮塎如何不夺马料养自己性命马匹如何不瘦不死而户部犹漠然不一动念得无销兵太连酿祸太剧耶疏入下户部等衙门议令各直省田地每畆再加派二厘以敷兵工二部之用从之通前二次加派共増九厘赋五百二十万遂为嵗额所不加者畿内八府及贵州而已】
　　禁白莲无为诸邪教
　　【前年礼部左侍郎何宗彦去位署印无人大学士方从哲屡以右侍郎孙如游诸及是始得命部事丛积如游遣决无滞时白莲无为诸教盛行宗彦尝疏请严禁如游复申其説帝从之】
　　夏四月皇后王氏崩
　　【后性端善事孝定太后光宗在东宫危疑者数矣调防备至郑贵妃额罢后不较也正位中宫者四十二年以慈孝称及是崩諡孝端大学士力从哲诣思善门哭临毕召见徳殿跪语良久从哲请补阁臣用大僚下台諌命帝许之从哲叩头出复如故】质实【徳殿即乾清之西暖阁】
　　石砫女土官秦良玉请益兵援辽
　　【良玉饶胆智善骑射兼通词翰仪度嫺雅而驭下严峻每行军发令从伍肃然所部号白捍兵为远近所惮尝从征播州有功辽事急徴良玉兵良玉因遣兄邦屏弟民屏以数千人先行朝命赐良玉三品服授邦屏都司民屏守偹良玉奏言所将之兵止三千余恐军声不振欲调在川土兵三千五百余名成一臂之力再乞假给战车火器半马　半步竒正相兼庶臣志可展报可】质实【秦良王忠州人嫁宣抚司马千乘千乘死代领其众】
　　秋七月李如桢有罪免
　　【河南总兵李如桢自鐡岭失事后仍许戴罪立功熊廷弼劾其将懈士离请罢如桢以李怀信代且云开原道佥事韩原善初至辽阳即欲请兵三万往复开原臣壮其志而无兵可遣请令驻劄沈阳属以専任一面督同诸将共图沈阳战守事宜一面招抚逃亡收拾军马器械等项为恢复之备从之】
　　帝崩
