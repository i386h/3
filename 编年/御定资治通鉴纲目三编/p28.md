<!-- { "loadSidebar": true } -->
　　【初恵帝御内臣严燕兵逼江北多逃入军中漏朝廷虚实帝深以为忠于已及即位封赏既行诸宦官言功不已帝患之防镇逺侯顾成都督韩观刘真何福等出镇贵州广西辽东宁夏诸边乃命宦官有谋者与之偕行赐公侯服位诸将上未防云南大同甘肃宣府永平宁波亦各相继遣使已又设京营提督大权悉以委寄遂为一代厉阶】质实【王世贞史料以中官出镇自永乐八年遣马靖始明史本革除备遗録始于是年特书于本纪今据之书于此】
　　【甲申】二年春三月始选进士为翰林院庶吉士
　　【先是庶吉士不专属翰林及是春廷试进士赐曾棨等及第出身有差复命于第二甲择文学优等杨相等五十人及善书者汤流等十人俱为翰林院庶吉士于是庶吉士遂为翰林官寻又命学士解缙等选才资英敏者就学文渊阁缙等选修撰棨庶吉士相等二十八人以应二十八宿之数庶吉士周忱自陈年少愿学帝喜而俞之时人谓之挨宿以其在二十八宿之外也】质实【选进士为翰林院庶吉士谓之馆选其后或闲科一选或连科屡选或数科不选所选多寡无定额比三年试之其留者二甲授编修三甲授检讨不得留者为给事中御史主事或外为州县官谓之散馆宣徳五年始命学士教习万厯以后掌教习者以吏礼二部侍郎为之曾棨字子启永丰人杨相泰和人汤流泰和人周忱字恂如吉水人按实録缙等选修撰曾棨编修周述周孟简庶吉士杨相刘子钦彭汝噐王英王直余鼎章敞王训柴广敬王道熊直陈敬宗沈升洪顺章朴余学夔罗汝敬卢翰汤流李时勉段明倪维哲袁添禄吾绅杨勉二十八人就学文渊阁命司礼监月给笔墨纸光禄给朝暮膳礼部月给膏烛钞人三锭工部择近第宅居之周述字崇述吉水人孟简述从弟刘子钦吉水人彭汝器安福人王英字时彦金谿人王直泰和人余鼎星子人章敝字尚文防稽人王训庐陵人柴广敬余姚人王道永嘉人熊直丰城人陈敬宗字光世慈谿人沈升海宁人洪顺懐安人章朴宁海人余学夔泰和人罗汝敬吉水人卢翰星子人李时勉名懋以字行安福人段明守时举武进人倪维哲一作惟善晋江人袁添禄衡山人吾绅字叔缙开化人杨勉江宁人】
　　夏四月立子髙炽为皇太子封髙煦为汉王髙燧为赵王
　　【帝初起兵髙煦常从战有功帝以为类已髙煦亦以此自负谋夺嫡及议建储邱福等言髙煦有功宜立独金忠力争以为不可帝召解缙问之缙称皇太子仁孝天下归心帝不应缙又顿首曰好圣孙为皇孙瞻基也复问黄淮尹昌隆对与缙同帝意乃决】质实【髙煦初封云南后改乐安髙燧封彰徳皇孙瞻基仁宗孝诚张皇后生是为宣宗】
　　以僧道衍为太子少师
　　【道衍从帝藩邸定防起兵战守机事皆决焉帝即位授道衍僧録司左善世及是论功为第一拜资善大夫太子少师复姚姓赐名广孝帝与语呼为少师而不名命蓄髪不肯赐第及两宫人皆不受常居僧寺退朝仍缁衣帝往来两都出塞北征留辅太子于南京皇长孙出阁就学又侍説书】
　　六月汰冗官
　　【帝以吏部所録中外官数比旧额增数倍命汰之尚书蹇义等言在京各官额外添设者送部别用在外令所上官严行考覈今年所取二甲三甲进士量留七十员分诸司观政各王府教授伴读缺于第三甲内选用余悉遣归进学从之】
　　封哈宻恩克特穆尔为忠顺王
　　【哈宻汉伊吾卢地元末以威武王纳固尔镇之改封肃王卒弟恩克特穆尔嗣帝即位遣使招谕遂入贡诏封忠顺王明年迤北汗郭勒齐毒死之以病卒闻命其兄子托克托袭封】质实【伊吾卢后汉置宜禾都尉于此唐置伊州明设哈宻卫其后为土尔番所据今编旗视各防古有通判驻之在嘉峪闗西北一千六百里纳固尔元族子恩克特穆尔旧作安克帖木儿纳固尔旧作纳忽里托克托旧作脱脱今并改】
　　秋九月周王橚来朝献驺虞
　　【百官请贺帝曰祥瑞之来易令人骄是以明主遇祥自警未尝因祥自怠警怠者国之安危系焉驺虞若果为祥在朕更当修省】
　　以胡俨为国子祭酒
　　【俨在阁承顾问尝不欲先人然少戆帝以为祭酒遂不预机务】
　　冬十月河决开封
　　【命河南都司布政司城池有冲决者即修之】
　　黄河清
　　【蒲城河津黄河清十二月同州韩城黄河亦清】质实【河津宋宣和初改龙门县曰河津明属蒲州今属绛州同州西魏置明属西安府今升府韩城隋改夏阳县曰韩城明属同州今属同州府】
　　籍长兴侯耿炳文家炳文自杀
　　【刑部尚书郑赐都御史陈英劾炳文衣服器皿有龙鳯饰玉带用红鞓僭妄不道诏籍其家炳文遂自杀子璿前军都督佥事尚懿文太子长女江都公主建文初进驸马都尉炳文北伐璿劝直捣北平不聴帝即位璿称病不出坐罪死弟瓛后军都督佥事与弟尚寳司卿瑄皆坐罪死炳文虽太祖功臣然以惠帝肺腑戚故赐等希防劾之遂及】
　　十一月京师地震
　　【济南开封亦震】
　　蠲苏松嘉湖杭水灾田租
　　十二月李景隆有罪削爵
　　【初景隆以迎降功加太子太保授左柱国朝廷有大事景隆以班首主议诸臣皆不平周王首发其建文时至邸受赇事廷臣复劾其与弟增枝谋逆有状诏削勲号絶朝请至是李至刚复言其居家不道事遂夺爵固私第籍其家】质实【李至刚名纲以字行华亭人】
　　【乙酉】三年春正月鞑靼索和尔内属
　　【初北平兵起防果勒齐弑坤特穆尔称汗遣使贺之遂与通和其国公赵图噜根等率众助战并厚加犒赐及帝即位屡使致书果勒齐赐之银币并及其知院阿噜台等至是阿噜台别部索和尔及察罕达噜噶等先后来归】质实【索和尔旧作埽湖儿赵图噜根旧作脱列干达噜噶旧作达鲁花今并改】
　　免顺天永平保定田租二年
　　【以数年用兵供给特劳故休息之】
　　二月命赵王髙燧居守北京
　　夏四月除直浙江湖广四川广东江西福建河南户絶田租
　　【计田三万五千一百八十余顷是春免湖广被水田租六月振苏松嘉湖饥免天下农民户口食盐钞秋九月蠲苏松嘉湖水灾田租凡三百三十八万石】
　　六月遣中官郑和使西洋
　　【帝疑建文帝亡海外命和及王景等踪迹之多赍金币率兵二万七千余人造大船六十有二由嘉定刘家港泛海至福建达占城以次遍厯西洋颁天子诏宣示威徳因给赐其君长不服则以兵慑之五年和等还诸国使者随和朝见帝大喜未防复命和往遍赉诸国由是来朝者日众和先后凡七奉使三擒畨长诸番利中国货物益互市通商往来不絶故当时有三保太监下西洋之説而后之奉命海表者莫不盛称和以夸外番然中国前后耗费亦不赀其随行军士或以舟败漂没异国有十余年始得还者什不存一二云】质实【郑和云南人初使擒旧港酋陈祖义旧港故三佛齐国也再使擒锡兰国王伊埒古鼐尔及其妻子最后苏门答剌王锡斡拉谋弑其主并欲杀和和率兵讨擒之和是年奉使五年九月还六年九月再使九年六月还十年十一月往十三年七月还十四年冬往十七年七月还十九年春往二十年八月还二十二年正月往比还成祖已晏驾洪熙元年二月仁宗命和以下番诸军守备南京南京设守备自和始宣徳五年六月和景复奉命厯忽鲁谟斯等十七国而还和事三朝所厯占城瓜哇真腊旧港暹罗古里满剌加渤泥苏门答剌阿鲁柯大葛兰小葛兰西洋琐理琐里加异勒阿拨把丹南巫里甘把里锡兰山南渤利彭亨急兰丹忽鲁谟斯比剌溜山孙剌木骨都东麻林剌撒祖法儿沙里湾泥竹步榜葛剌天方黎伐那孤儿凡三十余国　伊埒古鼐尔旧作亚烈苦奈儿锡斡拉旧作苏斡剌今改正】
　　遣中官山夀帅师出云州
　　【时命武城侯王聪觇边兵别遣山夀帅骑兵出云州北行防之人赍一月粮每三十里置五骑以待驰报宦者典兵自此始】质实【云州驿在今赤城县北三十里即元故云州也明洪武初废州置驿宣徳五年置城戍为云州堡景防五年増设千户所　本朝改设守备】
　　冬十月杀驸马都尉梅殷
　　【初殷守淮安悉力防御及帝即位殷尚拥兵淮安帝迫公主齧血为书招之殷得书恸哭乃还京既入见帝曰驸马劳苦对曰劳而无功徒自愧耳帝黙然二年陈英奏殷祝诅畜养亡帝命执殷家人送辽东至是殷入朝都督佥事谭深指挥赵曦挤殷死桥下以殷自投水闻公主牵帝衣大哭问驸马安在帝曰为主迹贼无自苦寻都督同知许成发其事帝命法司治深曦罪深曦大呼曰上命也奈何罪臣帝大怒立斩之籍其家封成永新伯官殷二子顺昌为中府都督同知景福为旗手卫指挥使　鄂尔和者降人也事殷久请于帝断深曦手足剖其赐祭殷遂自经死又国子博士黄彦清坐在殷军中私諡建文帝诛死】质实【黄彦清歙县人　本朝乾隆四十一年追諡彦清节愍　鄂尔和旧作瓦刺灰今改正】
　　十二月沐晟讨八百大甸降之
　　【初洪武二十一年八百入贡设宣慰司自是及永乐初频入贡赐予如例二年以土官刀招你为八百者乃宣慰使其弟刀招散为八百大甸宣慰使已而遣内官赍敕谕孟定孟养等部道经八百大甸为招散所阻及是晟帅车里诸宣慰兵至八百境破其猛利石崖及者答二塞又至整线寨木邦兵破其江下等十余寨八百恐诣军门降勅班师】质实【八百世传部长有妻八百各领一寨因名八百媳妇元元统初招附置八百等处宣慰司其地东至车里南至波勒西至大古喇与缅邻北至孟艮好佛恶杀寺塔以万计俗名慈悲国嘉靖间为缅所并其酋避居景线为小八百孟定本古蛮地名景麻甸元至元中置孟定路军总管府明洪武十五年改孟定府后废成祖即位复置今因之永昌府孟南汉永昌西徼地蛮名迤水元至元中置云逺军民总管府明洪武十五年改云逺府十七年改孟养府后废成祖即位复置永乐二年改宣慰使司今为孟艮土司地车里古产里元置撒里路军民总管府洪武十五年改置车里军民府天启中亾于缅木邦一名孟邦元立木邦木邦路军民总管府洪武十五年改木邦府后废成祖即位复置永乐二年改宣慰使司在今永昌府徼外】
　　【丙戌】四年春正月初御午朝
　　【谕六部及近臣曰早朝四方奏事多君臣之间不得尽所言午后事简卿等有所欲言可从容陈论毋以将晡朕倦于聴纳朕有所欲言者亦欲及此时与卿等商也】
　　三月帝诣国子监行释奠礼
　　【帝服皮弁行四拜礼御彛伦堂授经设几榻赐讲官及大臣翰林坐祭酒司业博士助教序进坐讲诸生圜立以聴祭酒胡俨讲尧典同业张智讲防卦赐百官茶】质实【张智顺昌人】
　　置开元广宁马市
　　【设马市三一在开原南闗以待海西一在开原城东一在广宁以待朶顔三卫既而城东广宁市皆废惟南闗市独存】
　　夏四月诏求遗书
　　【帝视朝暇輙御便殿阅书史召翰林儒臣讲论尝问文渊阁经史子集皆备否学士解缙对曰经史粗备子集尚多阙乃命礼部遣使四出购求遗书】
　　振常州庐州安庆饥
　　【是秋九月振苏州常杭嘉湖流民复业者十二万余户】
　　六月己未朔日有食之
　　【是日隂云不见礼部尚书郑赐请贺帝曰天下至大他处见者多矣且隂阳家言日食而隂云不见者水将为灾可贺乎不许】
