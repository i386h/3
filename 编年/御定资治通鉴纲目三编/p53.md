<!-- { "loadSidebar": true } -->
　　【明初京营兵隶五军都督府永乐中复置京军三大营于是五都督府虽仍旧制其掌府者治常行文书而已非特命不预营事及是于谦以营政乆弛京军分隶三营各为教令临期徴发挑选凑拨兵将不相习请辽三营军十万分五营团操名曰五团营具法五十人为队队有长百人两队有领队官千人有把总五千人有都指挥体统相维兵将相识量敌多寡以为调法明年十二月谦又请益兵五万并前五营为十团营每营置都督一人都指挥三人把总十五人指挥三十人每队置管队官二人仍各统以武臣内臣而谦及石亨内臣刘永诚曹吉祥往来提督其余军不在团营者归本营训练以卫京师名曰老营由是京军之制一变已而谦绘阵图上进依古法而变通之其为论甚悉帝然之命依法训练谦号令明审目视指屈口奏悉合机宜石亨虽大将受成而已】质实【京军三大营一曰五军一曰三千一曰神机初洪武时建京卫四十有八成祖増至七十二永乐八年征布尼雅锡哩分歩骑军为五曰中军左掖右掖左哨右哨既旋师仍之谓之五军营嵗调中都山东河南大宁兵更畨上京师隶之是外又有十二营围子手营及防官舍人营之属悉附五军营中此五营之部也已得邉外降丁三千立营分五司一掌执大驾龙旗实纛勇字旗负御寳及兵仗局什物上直官军一掌执左右二十队勇字旗大驾旗纛金鼔上直官军一掌传令营旗牌御用监盔甲尚冠尚衣尚履什物上直官军一掌执大驾勇字旗五军红盔贴直军上直官军一掌杀虎手马轿及前哨马营上直明甲官军随侍营随侍东宫官舍辽东备御曰还官军此三千营之部也已征交阯得火器法立营肄习谓之神机营营有中军左石掖如五军又因得都督谭广马五千匹置营名五千掌操演火器及随驾防卫马队官军此神机营之部也三营各提督以内臣武臣居常五军肄营阵三千肄巡哨神机肄火器大驾征行则大营居中五军分驻步内骑外骑外为神机神机外为长围周二十里而樵采其中三大营之制如此按明兵志谦请于诸营选胜兵十万分十营团练于谦传云择精鋭十五万人分十营团练其説互殊考明实银景泰三年十二月癸巳谦与石亨议选五军神机三千等营精鋭官军十五万分为十营则谦传为得实而兵志误也】
　　以礼部侍郎王一宁祭酒萧镃并兼翰林学士入内阁预机务
　　【镃先代李时勉为祭酒元年以老疾辞国子生三千人叩阙请留帝允之至是与一宁并以本官兼学士入内阁一宁软熟希世防学问该博而性猜忌遇事多退避二人在位皆无所树立云】质实【王一宁仙居人】
　　额森弑其主托克托布哈
　　【托克托布哈娶额森姊生子额森欲立之托克托布哈不从额森亦疑其与中国通将害己遂治兵相政托克托布哈败走额森追杀之収其妻子遣使献防且贡马于谦上言额森虽悔过摅诚遣使入贡而罪大恶极终不可容今其君臣自相仇杀是天授我复仇之机臣请统团操军马分往宣府大同讨贼帝不从】
　　【壬申】三年春二月户部尚书金濓有罪下献寻释之【旧制秋粮输米有折収银布者夏税输麦有折收丝绢者帝即位诏免景泰二年税粮三之一濓檄有司但减米麦其银布丝绢防如旧学士江渊以告帝诘贵户部濓言未尝追征给事中李侃等请追问有司奉何明文濓恐事败乃言丝绢银布诏书未载今国家多用若概免国计何资于是给事中御史劾濓失信于民为国敛怨且讦其隂事帝欲宥之言官力争遂下都察院狱三日释之削太子太保改工部吏部尚书何文渊言理财非濓不可遂复还户部濓上疏自理乞骸骨帝慰留之】质实【给事中御史讦濓隂事按明实録濓奏臣被御史给事中劾臣充生员时为盗出妻葢永乐七年臣因妻兄董英盗臣财物告官将英枷决妻亦休出又言臣往福建时母死不临及还又不发丧盖臣以军务至重不敢以私废命后防取回奏乞奔丧不允】
　　三月诏锦衣卫官访事
　　【初王振乱政以指挥马顺理卫事流毒天下帝既即位廷臣极言官校缉事之帝切责其长令所缉送法司有诬罔者重罪之于时官校为之敛戢及是帝欲隂察外事乃命指挥同知毕旺董司侦访而锦衣卫官渐用事矣】
　　夏五月废皇太子见深为沂王立子见济为皇太子【帝即位后乆欲以见济代太子而难于发言迟回乆之太监王诚舒良为帝谋先赐陈循髙谷白金各百两江渊王一宁萧镃商辂半之用以缄其口然犹未发也防广西土目黄以私怨戕其弟思明土知府并减其家巡抚李棠以闻下有司治其事父子入狱急使其党千户袁洪至京师行赂有教其迎合帝意者乃上疏请易太子其疏曰太祖百战以取天下期传之万世往年上皇轻身御冦驾防北庭冦至都门几丧社稷不有皇上臣民何归今且逾二年皇储未廷臣惟人心易摇多言难定争夺一萌祸乱不息皇上即循逊譲之美欲全天叙之伦恐事机叵测反覆靡常万一羽翼长养权势转移委爱子于他人寄空名于大寳阶除之下变为冦讐肘腋之间自相残蹙此时悔之晚矣乞与亲信文武大臣宻定大计以一中外之心絶觊觎之望疏入帝曰万里之外乃有此忠臣即下廷臣议且令释罪于是礼部尚书胡濙集羣臣防议众相顾莫敢发言惟都给事中李侃林聪御史朱英以为不可尚书王直亦有难色太监兴安厉声曰此事不容已即以为不可者勿署名毋得首防持两端羣臣皆唯唯署议于是濙等上言陛下膺天明命中兴邦家统绪之传宜归圣子黄奏是制曰可礼部具仪择日以闻遂简置东宫官及是更封太子为沂王立见济为太子诏曰天佑下民作之君实遗安于四海父有天下传之子斯固本于万年大赦天下命百官朔望朝太子赏诸亲王公主及邉镇文武内外羣臣有差乂加赐循等诸阁臣黄金各五十两东宫公孤官皆兼支二俸而罪竟得释且赦其子云】质实【黄以私怨残其弟按明实録广西思明府土官知府黄致仕子钧已代为知府庶兄都指挥使欲杀钓代以已子守偹浔州托言征兵思明府令其子纠众结寨于府三十里外夜驰至府袭杀一家支解及钓瓮后圃仍归原寨明日乃入城诈发哀遣人报捕贼以掩其迹方杀时仆福童得免走诉宪司乃以事闻疏出众皆惊愕谓必有教之者或疑侍郎江渊后粤人邱濬入翰林曰此易辨也广西纸与京师纸异索奏视之果广西纸其疑乃白思明唐羁縻州元为思明路明为思明土府属广西布政司本朝改属大平府雍正九年改为思州土州李棠字宗楷缙云人朱英字时杰桂阳人】
　　废皇后汪氏立妃杭氏为皇后
　　【帝初欲易太子独汪后不可曰如监国之称何帝不从后以太子杭妃所生遂让焉】质实【皇后杭氏锦衣卫指挥使昱女】
　　封上皇子二人为王
　　【封见清为荣王见淳为许王】质实【见清上皇第二子万宸妃生封荣王天顺复辟后改封徳王居徳州复改济南见淳上皇第四子王惠妃生封许王明年卒】
　　官顔孟二氏子孙各一人
　　【命礼部取顔孟子孙长而贤者各一人至京官之遂以顔希惠孟希文并为翰林院五经博士子孙世袭未几以希惠非嫡子乃改官其兄子议】质实【顔希惠复圣五十九代孙孟希文字士焕亚圣五十六代孙顔议字定伯】
　　六月建大隆福寺
　　【时太监兴安用事佞佛甚于王振请帝建大隆福寺费数十万明年三月工成帝克期临幸礼部郎中章纶諌河东盐运判杨浩除官未行亦上章言之帝乃止】质实【大隆福寺在大兴县东大市街之西北章纶字大经乐清人杨浩济南人】
　　河决沙湾
　　【河自正统十三年经由沙湾决口入海运道口益浅涩帝勅山东河南巡抚都御史洪英王逻协力合治积数月无功时议者谓沙弯以南地髙水不南入运河请别引水以灌运甚或言沙湾水湍急投以石铁冲浮若羽非人力可为宜设齐醮符咒以禳之帝心甚忧命工部尚书石璞往治而加河神封号璞至濬渠自黒洋山至徐州以通漕而沙湾决口如故遣中官黎贤阮洛御史彭谊助之乃于沙湾筑石隄以御决河开月河二引水以益运河且杀其决势隄既成璞还朝至是大雨浃旬河复决沙湾北岸四十余丈旁近地皆渰没诏英督有司修筑及冬工甫竣明年正月河又决新塞口之南至四月决口甫塞五月大雷雨又决沙湾北岸掣运河水入盐河漕舟尽阻帝复命璞往乃凿一河长三里上下通运河而于决口筑坝截之令新河运河俱可行舟以济漕】质实【石璞字仲玉临漳入洪英福建懐安人王暹字景阳浙江山隂人彭谊字景宜东莞人】
　　秋七月杀内使王瑶
　　【御用监阮浪侍上皇于南宫上皇赐浪镀金绣袋及镀金刀各一浪以与瑶锦衣指挥卢忠见之醉瑶酒而窃之上变言浪传上皇命以袋刀结瑶图复位帝震怒下浪瑶诏狱穷治之忠筮于术者仝寅寅以大义折之且曰此大凶兆死不足赎忠惧佯狂以冀免商辂及中官王诚言于帝曰忠病风无足信不宜聴妄言伤大伦帝意少解乃并下忠狱坐以他罪谪广西立功锢浪于狱而瑶竟磔死】
　　八月王一宁卒
　　【一宁之入阁也以中官王诚辈尝受业私相援引遂致显逹非士论所与也及是卒于官】
　　九月江渊以母丧起复
　　【初侍读学士倪谦遭丧渊荐谦为讲官谦遂夺哀至是御史周文言渊引谦正为今日地帝以事既处分不问诏自今羣臣遭丧毋滥保】质实【倪谦字克让上元人】
　　闰九月开处州银塲
　　【时浙民乞复开银塲镇守浙江】
　　冬十月以左都御史王文入内阁预机务
　　【时王一宁既卒阁中尚有五人陈循髙谷江渊萧镃商辂也循最宠任谷与循不相能以文彊悍欲引文自助乃请増阁员循举其乡人萧维祯谷举文文方巡视江淮以得中官王诚助遂召入阁二品大臣入阁自文始文既居政府反与循比而不附谷人谓谷自生一敌云】质实【明史职官志都察院左右都御史正二品王文时为左都御史始以二品入阁考明直阁诸臣表翰林入内阁自解缙始加少保入内阁自杨士竒始都御史入内阁自王文始明朝重冢宰虽内阁歴二三十年不领吏部尚书内阁之领吏部尚书亦自文始内阁兼太子太保左都御史吏部尚书翰林学士者亦自文始于时陈循则户部尚书翰林学士少保太子太傅华葢殿大学士文渊阁大学士髙谷则工部尚书翰林学士少保太子太傅谨身殿大学士东阁大学士且兼五官矣以故体统尊于三公而内阁之望益隆萧维祯名兆以字行庐陵人】
　　十一月己未朔日有食之
　　于谦辞总督军务不许
