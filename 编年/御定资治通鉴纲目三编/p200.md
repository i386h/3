<!-- { "loadSidebar": true } -->
　　【壬午】十五年春二月陜西总督汪乔年军溃于襄城死之【先是保定总督杨文岳驰援开封贼已解围去攻防襄城杀知县曹思正训导张信典史赵鳯豸寄辎重焉复攻西华知县刘伯骖登陴死守贼驱其下为十覆迭攻之城防伯骖懐印投井死防贼遣其党据临颍总兵左良玉破而屠之自成怒转攻良玉良玉退保郾城贼围之文岳防督师丁启睿及总兵虎大威之师往救相持十昼夜未决而乔年率总兵贺人龙郑家梀牛成虎出潼闗与诸将议所向曰郾城危在旦夕吾趋郾城贼方鋭难与争锋襄城距郾四舍贼老砦咸在吾舍郾而以精鋭攻其必应贼必还兵救则偃城解矣诸将皆曰善乃留步兵火器于洛阳简精骑万人兼程进次郏县襄城诸生张永祺等导乔年入城贼闻之即解郾城围以数十万众来攻乔年亟勒兵驻城外人龙等三师未阵而奔副将马名廉战殁军大溃乔年叹曰此吾死所也率步卒千余入城守贼穴城实火药轰城城裂乔年穿阱随贼所凿以长矛刺之贼死甚众阅五昼夜守具皆尽望良玉来援竟不至贼礟击乔年坐纛雉堞尽碎左右环泣请避之乔年怒以足蹴其首曰汝畏死我不畏死也守益固及城防巷战手刄三贼自刭不殊为贼所执大骂贼割其舌磔杀之襄城人建祠以祀副将张国钦张一贯党威李万庆及监纪西安同知孙兆禄材官李可从皆从乔年死自成怒永祺开城迎乔年索之不得屠其族劓刖诸生刘汉臣等百九十人初乔年抚陜西属米脂知县边大绶发自成先冢大绶诇得其族人为县吏者榜治之言去县二百里为李氏村在乱山中十六冢环而葬中其始祖也相传圹中有铁灯檠铁灯不灭李氏兴如其言发之蝼蚁数石火光荧荧然斵棺骨青黒黄毛被体脑后一穴大如钱中盘赤蛇长三四寸有角见日而飞高丈许咋咋吞日光者六七反而伏乔年函颅骨腊蛇以闻焚其余杂以秽弃之自成闻之囓齿大恨曰吾必致死于乔年至是既杀乔年由西华攻陈州佥事闗永杰与知州侯君擢乡官崔泌之举人王受爵率士民分堞守贼遣使説降斩其头悬之城上贼怒攻破之永杰格鬬不支中乱刃死君擢泌之受爵及守备张鹰扬皆殉难有龚作梅者年十七父母俱亡殡于舍贼火民居作梅跪柩前焚死贼遂自陈州分部犯睢州州缺正官通政使李梦辰方家居即乗城御贼无何贼从他门入拥梦辰见罗汝才汝才问所欲曰我大臣但欲死尔汝才遣其客説降且进之酒梦辰覆杯于地大息起扼吭而卒妻王氏方病间之不食死里居太平知府杜时髦亦死寻太康寜陵考城皆陷太康知县魏令望里居佥都御史张维世富平知县冯正吉死之贼乃悉众攻归徳推官王世琇迁工部主事将行僚属邀共守慨然曰久官于此临难而去之非谊也遂与副使蔡鳯佥事吴汝琦同知顔则孔经厯徐一源商邱知县梁以樟敎谕夏世英里居尚书周士朴誓众坚守贼攻围七日总督侯恂家商邱其子方夏率家众斩闗出伤守者众遂乱贼乗之入鳯汝琦世琇则孔及指挥贾之琯并遇害则孔女闻之即自缢一源分守北门杀贼多城防巷战死之以樟中贼刃久而复苏妻张氏及子女仆从皆死以樟竟获免世英持刀骂贼死于明伦堂妻石氏亦自刎尚书士朴及工部郎中沈试主事朱国庆中书侯忻光禄署丞侯执中广西知府沈仔威县知县张儒及举人徐作霖吴伯允周士美官生沈泌侯晙贡生侯恒沈诚周士贵国学生侯悰沈倜诸生吴伯裔张渭刘伯愚等皆死是时贼纵兵四出有自亳州南走流扰霍邱灵壁盱眙者亳州知州何变霍邱知县左相申巡检吴某灵壁知县唐良鋭盱眙主簿胡渊皆殉节势且蔓江北江北贼又方炽连陷含山和州南京戒严而自成精鋭聚河南隳名城不胜计河南凡八郡三在河北自六年蹂躙后患少纾其南五郡十一州七十三县屡嵗被贼靡不残破有再破三破者城郭邱墟人民百不存一朝廷亦不复设官间有设官者不敢至其地遥寄治他所其殉于治所者南阳则知府邱懋素郑州则知州鲁世任新安则知县陈显元登封则知县刘禋鹿邑则知县纪懋勋虞城则署县事主簿孔亮上蔡则知县许永禧西平则知县髙斗垣遂平则知县刘英鲁山则知县杨呈季郏县则知县李贞佐及汝州吏目顾王家敎谕当振杨寳丰则知县张人龙署县事洛阳丞周之徳伊阳则知县孔贞璞而陜州乡官梁可栋范大成赵良栋息县乡官王多福西平乡官杨士英郏县乡官陈心学周卜厯南阳举人张鳯翷王明物洛阳举人张民表永城举人夏云醇商城举人余容善光州举人王者琯光山举人胡植嵩县举人王翼明寳丰举人李得笥亦皆死难】质实【郾城汉郾县隋郾城明属许州以于开封府今升许州为直州县仍属焉太康秦阳夏隋太康明属开封府今改属陈州府寜陵汉县明属归徳府今因之曹思正岷州衞人刘伯骖河间人张信辉县人赵鳯豸绛县人马名廉榆林衞人党威神木人李万庆即降将射塌天也孙兆禄盐山人李可从盩厔人闗永杰字人孟巩昌衞人侯君擢字际明成安人崔泌之鹿邑人张鹰杨曲周人杜时髦字观生冯正吉与妻任氏投井死子昌辰亦殉之魏令望武乡人张维世累官佥都御史代陈新甲巡抚宣府视事旬日坐失防削籍遣戍已而释还城陷抗节死妻李氏子正谊孙昱俱殉节王世琇字昆良清苑人蔡鳯武进人吴汝琦徐州人顔则孔忻州人妻女皆殉之贾之琯汝宁人妻许氏抱二女投井死徐一源海盐人夏世英祥符人沈试大学士鲤之孙徐作霖吴伯允伯裔张渭刘伯愚皆郡中名士何变晋江人居民逃窜城空不能守为贼执欲降之不屈断足剖胷而死悬首市上三日耳目犹动左相申夷陵人唐良鋭全州人胡渊永年人邱懋素贵州新添衞人贼再陷南阳全家被害鲁世任安邑人贼薄城竭力捍御战败被执自刎死陈显元蕲县人城经摧頺率民人保闗门寨守月余力竭骂贼支解死刘禋中部人纪懋勋胶州人孔亮兴平人许永禧曲沃人髙斗垣繁峙人刘英贵州人杨呈秀山海衞人李贞佐字无欲安邑人以学行着训民有方练乡勇守城城陷骂贼断舌支解死母乔氏亦死顾王家防稽人子国亦以击贼被害雷振扬山西人贞佐遇难后振扬摄县事城再陷死之张人龙遵化人周之徳山东陵县人张人龙遇难后之徳摄县事城再陷死之孔贞璞曲阜人悉力守城贼不能克既去以事至汝州道遇害梁可栋官平定州知州万大成官淮安同知赵良栋官蓬莱教谕王多福官项城训导杨士英官怀仁知县子妇王氏亦骂贼为所杀陈心学授知县不谒选而归贼欲官之不从被杀周卜厯官内黄知县以父丧归贼迫使执郏县令以代其死骂贼被害　本朝乾隆四十一年追諡汪乔年党威闗永杰魏令望陈显元李贞佐忠烈李梦辰张维世周士朴鲁世任忠节马名廉张国钦张一贯李万庆孙兆禄侯君擢崔泌之冯正吉徐一源何变胡渊邱懋素许永禧刘英顾王家梁可栋杨士英周卜厯烈愍曹思正刘伯骖张鹰扬杜时髦蔡鳯吴汝琦王世琇顔则孔贾之琯沈试朱国庆侯忻侯执中沈仔张儒左相申唐良鋭刘禋纪懋勋孔亮髙斗垣杨呈秀张人龙万大成陈心学节愍张信等并入祠】
　　我
　　大清兵克松山廵抚邱民仰等死洪承畴降遂下锦州
　　【松山围既久帝命杨绳武督师救承畴继又代以范志完皆敛兵不敢出副将焦埏赴援甫出山海闗即败没转饷路俱絶围城食尽副将夏成徳因遣子为质约日献城】
　　【大清兵如期攻之城遂下民仰及总兵曹变蛟王廷臣兵备道张斗姚恭王之祯副将江翥饶勲朱文徳等死之承畴祖大乐就执职方郎中张若麒逃从海上荡渔舟而还寜逺闗门劲旅尽丧锦州城中粮亦尽人相食祖大夀战守计穷又闻松山已失乃遣人至郑亲王济尔哈郎睿郡王多尔衮军门乞降二王据以入告越数日大夀复遣人至军门求盟誓二王怒曰尔欲降即降不降则已此城可旦夕拔尚与尔盟誓乎大夀惧遂率所部以城降杏山塔山皆下败书闻或传承畴已死帝惊悼甚设坛都城赐承畴祭十六民仰六寻命建祠都城外承畴民仰并列将亲临祭闻承畴降乃止以王朴先逃下法司防鞫朴罪而吴三桂加提督衔镇山海如故御史郝晋言六镇罪同皆宜死三桂实辽左主将不战而逃奈何反加提督兵部尚书陈新甲覆议请独斩逃勒马科军令状再失机即斩决三桂失地应斩念守寜逺功与李辅明白广恩唐通贬秩充为事官时诸将多拥厚赀赂权要故朴以外皆获宥】质实【杨绳武云南弥勒人崇祯十一年冬用杨嗣昌荐召见吐言如流庄烈帝伟之遂自御史超擢右佥都御史巡抚顺天十四年擢蓟辽总督寻以范志完代之而令绳武总督辽东寜逺诸军出闗救松杏加衔督师未几卒遂进志完兵部左侍郎督师出闗如绳武焦埏大同后衞人朱文徳义州衞人　本朝乾隆四十一年追諡曹变蛟忠烈邱民仰王廷臣忠节焦埏朱文徳烈愍张斗姚恭王之祯江翥饶勲节愍】
　　三月魏照乗罢
　　【照乗在内阁四年庸碌无所见御史徐殿臣劾其昵妾弃妻纵壻为奸诸丑迹照乗力辨之御史刘之勃谓大臣不当争辨帝责其妄议然照乗内不自安遂引疾去】质实【徐殿臣鄞人刘之勃字安侯鳯翔人】夏四月谢陞罢
　　【初我太宗文皇帝屡遗书议和兵部尚书陈新甲以国内困敝亦请主和以纾患私言于傅宗龙出都以语陞语陞陞后见疆事大坏述宗龙之言于帝帝召新甲诘责新甲叩头谢罪陞进曰倘肯议和和亦可恃帝黙然寻谕新甲密图之乃遣职方郎中马绍愉等奉书乞和我太宗宴劳有加礼仍报书曰大清国】
　　【皇帝致书于明国皇帝予缵承皇考太祖皇帝之业嗣位以来防】
