<!-- { "loadSidebar": true } -->
　　【先是贵妃孙氏薨勅礼官定服制礼部尚书牛谅等奏仪礼父在为母服期庶母则无服帝曰父母之恩一也低昻若是不情甚矣命儒臣考定宋濓等考古人论服母丧者四十二人愿服三年者二十八人服期年者十四人帝曰三年之丧天下通丧人情所安即天理所在乃定制子为父母庶子为其母皆斩衰三年适子众子为庶母皆齐衰杖期五服丧制皆有升降书成帝亲为序命之曰孝慈录颁天下时贵妃无子命吴王橚行慈母服斩衰三年主丧事皇太子及诸王皆齐哀杖期大子曰在礼惟士为庶母服缌大夫以上则无服今陛下贵为天子臣忝居嫡长而为庶母服期非所以敬宗庙重继体也不敢奉诏帝大怒羣臣震詟不知所出正字桂彦良言于太子曰殿下当縁君父之情不可执小礼以亏大孝因持衰服之太子乃服以拜谢帝怒始解】质实【贵妃孙氏陈州人牛谅字士良东平人桂彦良名徳偁以字行慈谿人】
　　髙丽李仁任弑共王颛
　　【颛无子以宠臣辛肫之子禑为嗣仁任弑颛立禑又杀朝廷使者而遣使告丧阳言朝使实盗所杀今已诛之帝疑其诈拘其使而遣使吊祭巳仁任又为故主请諡帝曰是欲假朝命以镇抚国人且掩其弑逆事不许释前使还自是朝贡皆不纳】
　　【乙邜】八年春正月命有司察穷民
　　【令天下郡县访穷民无告者月给衣食无依者给厔舍谕中书省曰昔吾在民间目击鳏寡狐独饥寒困踣之徒常自厌生恨不即死心常恻然今代天理物已十余年若天下之民有流离失所者非惟昧朕之初志于代天之工亦不能尽尔等为辅相当体朕怀不可使天下有一夫不获也】
　　诏天下立社学
　　【帝以京师郡县皆有学而乡社之民未沾教化命有司更立社学延师儒教民间子弟】
　　河决开封
　　【坏大黄寺堤百余丈诏河南参政安然集民夫三万余人塞之】质实【开封黄河自河南府巩县流入境经汜水县北与怀庆府温县分界又东经郑州北与怀庆府原武县分界又东南流经中牟县北阳武县南又东经祥符县北又东经封邱县南又东经陈留县北又东经兰阳仪封二县北入归徳府考城县界大黄寺堤即埽头堤在开封封府东北四十里安然祥符人】
　　二月帝耕耤田
　　三月立钞法
　　【时中外各置局铸钱有司责民出铜毁器物输官颇以为苦而商贾沿元之旧习用钞多不便用钱乃诏中书省造大明宝钞其等六曰一贯曰五百文四百文三百文二百文一百文毎贯凖钱一千银一两四贳凖黄金一两禁民间不得以金银货物交易违者罪之税课钱钞兼収钱什三钞什七百文以下止用钱遂罢寳源寳泉局越二年复设宝泉局铸小钱】质实【洪武七年设宝钞提举司是年诏中书省造大明宝钞以桑穰为料其制方髙一尺广六寸质青色外为横文栏横题其额曰大明通行宝钞其内上两旁复为篆文八字曰大明宝钞天下通行中图钱贯十串为一贯其下云中书省奏凖印造大明宝钞与钢钱通行若五百文则画钱文为五串余如其制而递减之】
　　发明【钞法始于唐之飞钱宋之交防金之交钞元世始终用钞钱防废矣然钱法尚有私铸私销之弊至钞多则贱乆则敝倒钞有工墨之需伪造较冶范为易非良法也是以明初钱钞并行严禁金银物货交易而两浙江西闽广民间重钱轻钞有以钱百六十文折钞一贯者物价翔贵而钞法益瓌至宣徳初米一石用钞五十贯后乃益严其禁交易用银一钱者罚钞千贯贼吏受银一两者追钞万贯更追免罪钞如之及成化时钞一贯不能直钱一文至正间钞法遂废盖权宜之法不可以为经乆之制也】
　　免河间府州县旱灾田租
　　【户部言洪武四年北平河间府献州交河县旱灾饥民流移者一千七百三十户荒田三百三十余顷至今租税无征诏免之】质实【献州金置明洪武八年四月改县交河县宋置明俱属河间府今皆因之】
　　赐徳庆侯廖永忠死
　　【初韩林儿在滁州帝为吴王遣永忠迎归应天至步覆其舟死帝以咎永忠及大封功臣帝曰永忠战鄱阳忘躯拒敌可谓竒男子然使所善儒生窥朕意邀封爵故止封侯而不公后与杨宪相比宪诛永忠以功大得免至是坐僭用龙鳯诸不法事赐死永忠勇而善谋平两广善抚绥民为立祠克重庆禁侵掠卒取民七笳立斩之蜀人感其威惠遂降既死子权嗣侯】质实【步在六合县东二十五里】发明【永忠之死明实录讳之曰甲申徳庆侯廖永忠卒上赙遗之甚厚而寜宪王通鉴博论记丙午年事云是嵗廖永忠沈韩林儿于步大明恶永忠之不义后赐死博论于洪武二十九年奉勅编定既成表上之则其言非无稽也是以刘辰国初事迹王世贞史乗考误俱以为永忠被诛夫林儿僭号十二年明祖固用其年号矣崛起之势不无凭藉犹汉髙之于楚心光武之于更始也如永忠者其亦黥布谢禄之流乎】
　　免驿夫田租
　　【帝念天下驿传马夫供役倍于他役诏免其田租以地有闲剧役有繁简定自京防同馆至宿州驿十三南至京师西出秦晋北抵燕蓟劳最甚租全免自百善道至郑州当秦晋二道劳次之免三之二自荥阳至陜西山西北平驿百二十一又次之免三之一】质实【百善道驿在宿州西七十里寰宇记云古百战道也荥阳汉县明属郑州今属开封府】
　　夏四月帝如中都祀天地于圜丘谒陵至自中都质实【明祖陵在鳯阳府西南十二里太平乡】
　　免彰徳大名临洮平凉河州被灾田租
　　质实【大名五代汉置府元改路明仍为府今因之】
　　罢营中都
　　【帝初欲如周汉制建两京至是以劳费罢其役】
　　诚意伯刘基卒
　　【基佐帝定天下工谋画料事若神暇则敷陈王道帝以比张子房常呼先生而不名然性刚疾恶胡惟庸深忌之初瓯栝间有隙地曰谈洋为盐盗薮基奏立巡检司守之奸民弗便也防逃军为乱吏匿不以闻基令长子琏奏其事不先白中书省惟庸方掌省事怒使吏讦奏谈洋地有王气基图为墓迫逐居民以致乱基坐夺俸帝初欲相惟庸基不可既而惟庸相基曰使吾言不騐苍生福也忧愤疾作惟庸秧医往视饮其药如有物积腹中遂笃帝遣使防归居月余卒基在元时得天文书于燕市一夕成诵已为髙安丞进贤邓祥甫精象纬学尽以其术授之愈洞其要及将卒以天文书授子琏曰亟上之母令后人习也世传基事多神竒然帝尝言基数以孔子之言导予是知隂阳风角之术基所重不在此】质实【瓯括谓温州处州二府温州于汉为东瓯国治唐置温州元路明府今因之处州亦汉东瓯地隋初置处州治括苍县开皇十二年改括州详见二年谈洋隘在处州府青田县南二百七十里接温州府瑞安县界髙安唐县明瑞州府治进贤唐镇宋县明属南昌府今皆因之刘琏字孟藻】
　　五月遣中官赵成使河州
　　【自钞法行西番马至者少帝遣成赍罗绮及巴茶往河州市之马稍积率厚其值偿之中官奉使自此始成寻为多尔济巴勒所杀】质实【多尔济巴勒旧作朶儿只班今改】
　　秋七月己未朔日有食之
　　诏百官奔丧毋俟覈报
　　【北平按察司佥事吕本言近制士大夫出仕在外闻父母丧必待移文原籍审覈俟其还报然后奔丧近者弥月逺者半年请自今官吏若遇亲丧其家属陈于官移文任所即令奔赴然后覈实帝深然之故有是命】质实【吕本寿州人】
　　京师地震
　　【十二月复震】
　　免应天太平寜国镇江及蕲黄诸府旱灾田租
　　【先是六月景州沧州河间旱俱免租】质实【景州唐置明属河间府今因之沧州后魏置明属河间府今属天津府河间县髙齐置明河间府治今因之】
　　八月元库库特穆尔卒
　　【自元时帝遣使通好于库库特穆尔库库特穆尔留使者不遣前后七致书皆不答既出塞复遣人招之亦不应帝心益敬之尝大防诸将问曰天下竒男子谁也皆对曰常遇春帝曰遇春虽人杰吾得而臣之吾不能臣王保保乃竒男子耳竟册其妹为秦王妃保保库库特穆尔小字也刘基亦尝言于帝以库库时穆尔未可轻及徐达败后大兵稀出塞库库特穆尔从其主徙金山至是卒于喀喇诺海之衙庭其妻毛氏自经死】质实【哈喇诺海在和林北　哈喇诺海旧作哈剌海今并改】
　　九月遣湖广参政吴云使云南为所杀
　　【帝以云南未下再遣使招谕防梁王使其臣鐖知院等使汉北为官军所获帝释之命与云偕行知院等以已奉使被执且得罪乃诱云改制书诈为元使者绐梁王云以死拒知院等杀之】质实【吴云宜兴人】
　　冬十月改都卫为都司
　　【帝初置各都卫指挥使司节制方面至是诏改为都指挥使司凡都司十有三北平陜西山西浙江江西山东四川福建湖广广东广西辽东河南行都司三西安大同建寜十五年增置贵州云南二都司二十年置大寜都司二十七年置四川行都司于建昌宣徳中置万全都司成化中置湖广行督司于郧阳】质实【明史职官志都司正二品贵州元置八番顺元等处军民宣慰使司四川行省明洪武四年置贵州宣抚司永乐十一年设贵州等处承宣布政使司今因之太寜辽中京大定府元大寜路明大寜卫今喀喇沁右翼南有故大寜城址明洪武二十年置大寜都司明年改北平行都司永乐元年仍为大寜都司徙保定以大寜地畀朶顔三卫万全元宣徳府宣平县地明洪武二十六年置徳胜堡永乐二年移万全右卫治此今改万全县属宣化府万全都司见六年武州注建昌南诏置府元路明改卫今寜逺府郧阳晋郧乡县元郧县属均州明初因之成化中置府今因之行都司成化十二年置】
　　十二月陜州人献天书诛之
　　【州民有妄言得天书惑众者命斩之】
　　赈苏州湖州嘉兴松江常州太寜国杭州水灾
　　【先是六月髙邮州水免租六万三百余石仍赈之十月以开封府祥符杞陈留封邱兰阳商水西华及睢州淮安府盐城水诏皆免其租】质实【杞县周杞国隋杞州五代晋改县陈留秦县封邱汉县兰阳金县明俱属开封府今皆因之商水宋县西华汉县明俱属开封府陈州今属陈州府盐城宋县明属淮安府今因之】
　　纳克楚侵辽东都指挥使马云叶旺击败之
　　【帝以纳克楚必至勅云等预为备未防果至见备御严不敢攻越盖州径趋至金州指挥韦富王胜等伏弩城下擒其骁将鼐喇呼敌大沮沿祚河遁旺先引兵扼河缘河垒冰为墙沃以水经宿凝冱如坚城旁设坑穽敌至伏四起纳克楚急趋连云岛遇冰城旁走悉陷穽中众大溃云自城中出合兵追击至将军山必噜河旺等乗胜逐至猪儿峪斩获无算纳克楚仅以身免】质实【柞河亦曰梓河在今奉天府盖平县南西流入海连云岛在盖平县西十五里明设闗于此将军山方舆纪要与毕噜河相近毕噜河在盖平县东南九十里明一统志源出盖平县东南山谷间流经复州卫入海通志源有三一出布雾山一出猫儿岭南流至金州界内归服堡东入海唐书伐髙丽刘仁愿出毕列道金史苾里海皆即此也猪儿峪边防考在盖州卫　鼐喇呼旧作乃喇吾毕噜河旧作必栗河今并改】
　　【丙辰】九年春正月命汤和等帅师镇延安
　　【元将巴延特穆尔为边患帝以和为征西将军防延安巴延特穆尔乞降帝召诸将悉还独留傅友徳备之秋七月巴延特穆尔来侵友徳破擒之降其众　巴延特穆尔旧作伯顔帖木儿今改】
　　二月太白昼见
　　【自乙巳至于己酉凡五日三月壬申复见】
