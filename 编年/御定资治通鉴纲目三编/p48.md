<!-- { "loadSidebar": true } -->
　　京师蝗
　　【是日乙酉朔飞蝗蔽天】
　　罢保举
　　【宣徳朝及正统初保举得人最盛后渐奔竞徇私者有之教论傅璿给事中余忭御史凃谏屡以为言遂罢之】质实【传璿上虞人余忭奉化人凃谦丰城人】
　　发明【保举之行也似亦月人之一法然行之既久则奔竞开而私谒盛滋弊实繁诏罢之良是也乃説者谓既罢之后进退人材大权一归王振殊不知振之窃弄威擅柄操予夺即保举仍着为令安保振之无意喻色授百司之不希风承旨乎是罢与不罢一也本实先拨寻其枝叶何补耶】
　　八月福建贼邓茂七作乱遣御史丁瑄讨之
　　【茂七江西人与弟茂八杀人避仇走关之寜化县依县豪民陈政景假信义集无頼为众所推先是福建多矿盗部史桞华往按令编民甲茂七茂八皆为甲长益役属郷民其俗佃人输粟田主例馈少物茂七倡其党令佃者毋馈而田主自徃受粟田主讼于县县逺茂七不赴下廵检追摄茂七拒捕者杀官兵数人上宫闻遣军三百勦之被杀防尽廵检知县皆遇害茂七遂刑白马歃血誓众举兵反大肆刘掠攻沙县尤溪进围延平时政景亦率党攻汀州推官王得仁击之先败被擒送京师斩之独茂七势不可制有尤汉垆主蒋福成者亦乗乱集众与茂七为声援茂七益猖獗其进围延平也刷巻御史张海登城谕贼贼曰吾等皆良民苦富民鱼肉有司不我直耳乞贳死免三年徭役即解散海以闻帝遣御史丁瑄勦抚而命都督刘聚佥都御史张楷以大军继后当是时福建兵卫久弛及茂七倡乱村氓闻风畏死又皆苦布政使宋彰虐政于是相率从茂七为盗众至数万茂七据陈山寨自称刬平王设官属攻陷二十余县都指挥范真指挥彭玺等先后被杀东南震动帝以聚等兵少复命寜阳候陈懋为平夷将军保定伯梁珤平江伯陈豫副之尚书金濓参賛军务率京营浙江兵防讨】质实【寜化县本沙县地唐置黄连县后败寜化明属汀州府沙县尤溪俱唐置明属延平府今皆因之陈山察在沙县西南二十里陈山之麓王得仁名仁以字行新建人丁瑄史传不详里系张楷字式之慈谿人梁珤汝阳人铭之子陈豫字立卿合肥人瑄之孙】
　　冬十月幸大兴隆寺
　　【寺王振重修役军民万余人麋帑数十万既成壮丽甲京师延崇国寺僧主之帝亲传法称弟子公侯以下趋走如行童马】质实【大兴隆寺在西长安卫本名庆寿寺金章宗时建元初建二塔一九级一七级正统十三年二月修大兴隆寺改赐新额树牌楼曰第一丛林十月完工嘉靖十四年四月大兴隆寺史十五年五月改为讲武堂】
　　【己巳】十四年春正月太白昼见
　　二月御史丁瑄击斩邓茂七于延平
　　【瑄始至先令人赍敕往抚茂七不肯降瑄驰赴沙县图之贼首林宗政等万余人攻后坪欲立砦瑄令通判倪冕等率众先据要害而身与都指挥雍埜等邀其归路斩贼二百余级□其渠陈阿岩送京师防诛及是瑄用沙县民罗汝先诱贼复攻延平瑄督兵分道冲击贼大败遁走指挥刘福遣之遂斩茂七余贼在陈山寨者闻茂七死复拥其兄子伯孙聚后洋攻刼州县瑄擒斩其渠林子得郑永祖等防陈懋军至诸将欲尽殱贼众恐不可下令招之其党多降寻进攻贼寨破之伯孙走余众溃散懋遣兵勦捕获伯孙送京师诛之先是张楷等监大军讨贼至建寜顿不进日饮酒贼诗为乐及闻瑄破贼则疾驰至延平攘其功瑄被胁依违具奏刘福心不平防陈懋奏之诏责瑄具状楷等皆获罪瑄有功不问然功亦竞不録当是特浙闽盗所在剽掠为民患皆以诛王振为名诸将帅率玩冦而文吏励民兵拒贼往往多斩获闽则建寜知府张瑛汀州推官王得仁之属浙江则金华知府石瑁擒贼苏才于兰谿处州知府张佑击败剧贼擒斩千余人于是帝降敕数诘让诸将诸将无以自解指挥佥事邓安等因归咎于前御史栁华擅编夫甲时王振方欲杀朝士威众因坐华奉诏捕盗措置失当致贼益炽遂逮华华时已出为山东副使闻命仰药死并籍其家男戍邉妇女没入浣衣局而宋彰辈以贪虐激变反得长系寻遇赦谪驿丞天顺初犹复官天下咸恶振之横擅威福而咎朝廷之失刑云】质实【后洋在延平府沙县陈山之后通汀州府寜化县兰谿唐县今属金华府张瑛字彦华浙江建徳人擢参政后以逐贼被执死之石瑁应州人张佑舍山人】
　　王骥击思机发再破之思机发遁遂班师
　　【骥自腾冲防师直扺金沙江贼栅西岸官军造浮梁济师抜其栅大破之贼又栅哭山巅骥连破其十余栅坠溺死者万计而思机发竟脱去时官军已逾孟养至孟那海其地在金沙江西去麓川千余里诸蛮皆震詟曰自古汉人无渡金沙江者今王师至此岂天威耶骥虑大军逺渉餽饷不继谋引还时思机发虽遁匿而思任发少子思陆复拥众据孟飬骥度贼终不可灭乃与思陆约立石金沙江为界表誓曰石烂江枯尔乃得渡思陆亦惧而听命遂班师四川防川卫训导詹英抗疏劾骥大畧谓骥多役民夫舁彩缯散诸土司以邀厚利擅用腐刑诡言进御实充私役师行无纪十五万人一日起行互相蹂践每军负米六斗跋涉山谷自缢者多扺金沙江徬皇不敢渡既渡不敢攻攻而失都指挥路宣翟亨等又多捕鱼户为俘以地分木邦甸掩败为功奏下法司王振左右之得不问而命英从骥军自効英知往且获罪匿不去】质实【金沙江在孟密司南与唐勒江俱环司治西流入缅甸此江达南海与丽江府之金沙江名固而流异哭山本名窟山在孟养司东极其险峻蛮人据为硬寨俗讹为哭山思陆蛮称其长曰发时思机发尚在故思陆不称发思机发脱去后至景泰五年为缅人所执送京师诛之詹英贵州人】
　　发明【王骥屡讨麓川以师老而还议者咎之防詹英抗防劾骥所陈罪状多切中处而以王振左右其间遂不问夫事关军务下之法司而可以中寝纪纲之谓何且尤可异者英劾骥罪而即令英从骥军自劾是欲塞人言骥之口而与之英以听其挫折振之险巇肆毒防至莫敢谁何而詹英者若隐然知中旨不出于朝廷亦竟匿而不去卒亦未闻以此罪英上下朦胧各行其私意可胜咎哉】
　　夏四月矿盗叶宗留为其党陈鉴胡所杀廵抚浙江大理寺少卿张骥招鉴胡降之
　　【邓茂七之乱宗留镒胡往附之散掠浙江江西福建诸境参议耿定佥事王晟败殁于丽水都指挥吴纲御之建阳都督陈荣与战玉山皆死监军佥都御史张楷机永丰知县邓颙击之颙伏兵截杀贼众大至颙力战不敌遂被执不屈骂贼死贼势日炽逺近皆震及茂七诛宗留鉴胡拥众如故至是以酒色相角鉴胡遂杀宗留自称大王国号太平建元泰定伪署帅将进围处州然是时官军渐集鉴胡亦颇惧骥遣丽水丞丁寜率老人王世昌等赍榜入其寨招之鍜胡遂偕其党出降惟陶得二不就抚入山为乱如故鉴胡至京法司以首恶不赦请论如法命宥死系于狱后遇赦释充留守卫军额森入犯镒胡乘问亡】
　　【被获伏诛】质实【丽水隋析松阳地置栝苍县唐改丽水县明为处州府治建阳晋析建安县地置宋改嘉未元复为建阳明属建寜府玉山唐析常山须红弋阳三县地置以懐玉山而名明属广信府今皆因之永丰唐析上饶县北置寻省宋复置明属广信府今改广丰县仍属广信府张骥字仲徳安化人耿定和州人王晟郓城人邓颙乐昌人死事后赠光禄寺少卿谥忠毅丁寜以招降鉴胡陞处州同知王世昌等授廵检】
　　五月命太监金英同法司録囚
　　【筑坛大理寺英张黄盖中坐尚书以下左右列坐九卿抑于内官之下遂为永制】
　　以翰林侍读学士张益入内阁预机务
　　【益博学强记三杨雅重之及是入直文渊阁】质实【张益字士谦江寜人】
　　福建廵按御史汪澄坐失机弃市并以前御史柴文显匿贼不奏磔之
　　【澄初按福建以茂七乱檄浙江江西会讨寻以贼方议降止兵勿进既知贼无降意复趣进兵而贼已不可制浙江廵按御史黄英恐得罪具白澄止兵状兵部因劾澄失机福建三司亦言贼初起接臣柴文显匿不奏酿成大患遂俱下狱澄弃市磔文显籍其家】质实【汪澄仁和人柴文显浙江建徳人】
　　六月旱
　　荧惑入南斗
　　【时侍讲徐理颇知天文私语其友刘溥曰福不逺矣亟命其妻子南还】质实【徐珵字元玉后改名有贞吴人】
　　南京谨身等殿灾
　　【是夜雷电大震风雨骤作明日殿基生荆棘高二尺诏修省大赦】
　　前少保大学士黄淮卒
　　【淮性明果达于治体宣徳二年以病乞休父性卒赐葬祭淮诣阙谢值灯时赐游西苑诏乘肩舆登万歳山命主会试此归饯之太液池帝为歌送之英宗立再入朝至是卒年八十三諡文简】
　　秋七月卫喇时分道入宼
　　【自正统初以来卫喇特遣使入贡王振以藻饰太平为名赏赉金帛无算凡所请乞亦无不予已而额森以二千人贡马号三千振怒其诈令礼部计口给饩虚报者皆不与而所请又仅得立之一额森恚怒遂诱挟诸部分道大举入宼初额森欲举兵内犯托克托布哈止之额森弗听曰汗不为吾当自为其部众有来归者言之帝亦不报及是额森遂借覈减贡使为兵端托克托布哈以乌梁海宼辽东阿喇知院寇宣府围赤城别将寇甘肃额森自拥众从大同入至猫儿庄参将吴浩迎战败死西宁侯宋瑛武道伯朱冕都督同知石亨与额森战于阳和口为监军太监郭敬所挠瑛冕战殁亨单骑奔还敬防革中得免诸边守将俱逃匿是时广寜右卫指挥佥事赵忠守镇静堡敌围堡甚急忠乘城力战归语其妻左氏曰若城破吾不苟活汝母子当自为计敌攻益急讹言城陷妻与三女皆缢死攻围凡两昼夜以堡坚解去守臣上忠全城功擢都督同知赠左氏淑人旌其门曰贞烈】质实【猫儿庄在大同府阳高县北一百里有堡明永乐初筑阳和口在今阳高县西北十五里亦名前口其东北二十里有将军口又东二十里名后口按宋瑛朱冕与额森战处则后口也广寜右卫在今锦州府广寜县城内西北隅明洪武二十七年置初治大凌河永乐元年徙治于此今发镇静堡在今广寜县北宋瑛定逺人晟之子尚成宁公主死赠郓国公諡忠顺朱冕沂州人荣之子与瑛俱练兵大同死諡忠慤石亨渭南人　阿喇旧作阿剌今改】发明【按元自顺帝北去国号尚存元主殂顺昌后阿裕实哩达喇称宣光特古斯特穆尔称天元皆子孙承绪继世称汗凡南北交兵犹以兴复为词自蓝玉深入破其军特古斯特穆尔偕子天保努欲遁往和林为其臣伊逊岱尔所袭杀部落遂溃五传至坤特穆尔簒弑相寻不复知有国号矣建文永乐之交郭勒齐簒立称汗非元种布尼雅实哩继之亦元逺族且改号称鞑靼其后西部卫拉特有三曰玛哈穆特曰太平曰巴图博啰而玛哈穆特尤强君臣间自相攻杀元后如托克托布哈穆尔格尔防古勒克哷青吉斯等皆随弑随立置如奕棋跋扈者欲自汗不可不得已而奉之而其主亦皆士元逺支与顺帝嫡裔有别今于额森大举则特书入宼以见国号既改部落并吞正如匃奴在汉颉利在唐凡与中国交兵例宜书寇谨以春秋大一统之义为断也】
　　帝亲征命郕王祁钰居守
