<!-- { "loadSidebar": true } -->
　　【十七年以后土黙特结西部数入寇将弁多战殁成梁又潜兵出塞袭敌遇伏死者千余人仍报首功増爵廕敌再入海州成梁不敢撃纵掠数日而去是年闰三月成梁乗给事中侯先春阅边谋邀捣巢功遣副将李宁袭破板升还师遇敌死者又数千为巡按御史胡克俭所劾及先春还朝尤力诋之遂罢成梁官以宁逺伯奉朝请】质实【侯先春无锡人胡克俭光山人】



　　御定资治通鉴纲目三编卷二十七
　　钦定四库全书
　　御定资治通鉴纲目三编卷二十八
　　【起壬辰明神宗万厯二十年尽辛丑明神宗万厯二十九年】凡十年
　　【壬辰】二十年春正月杖给事中孟养浩除其名
　　【时礼科都给事中李献可偕六科诸臣疏请豫教言元子年十有一矣豫教之典当及首春举行倘谓内庭足可诵读近侍亦堪辅导则禁闼幽闲岂若外朝之清肃内臣忠敬何如师保之尊严疏入帝大怒摘疏中误书治年号责以违旨侮君贬一秩调外余夺俸半嵗于是六科给事中钟羽正舒宏绪陈尚象丁懋逊张栋吴之佳杨其休叶初春及御史邹徳泳各具疏救俱谴责有差而养浩疏有五不可之语帝愈怒谓养浩疑君惑众命锦衣卫杖之百削籍为民是时斥谏官十一人朝士莫不骇叹然言者卒未已礼部员外郎董嗣成御史贾名儒陈禹谟给事中李周防等先后论谏咸被谴责】质实【孟养浩疏曰献可甫跻礼垣骤议钜典一字之误本属无心乃遽蒙显斥臣愚以为有五不可元子天下本豫教之请实为宗社计陛下不惟不听且从而罚之是坐忍元子失学而敝帚宗社也不可者一长防定序明旨森严天下臣民既晓然谅陛下之无他矣然豫教册立本非两事今日既迟回于豫教安知来嵗不游移于册立是重啓天下之疑不可者二父子之恩根于天性豫教之请有益元子明甚而陛下罪之非所以示慈爱不可者三古者引裾折槛之事中主能容之陛下垒侔天地奈何言及宗社大计反震怒而摧折之天下万世谓陛下何如主不可者四献可等所论非二三言官之私言实天下臣民之公言也今加罪献可是所罪者一人而实失天下人之心不可者五祈陛下收还成命亟行豫教孟养浩字义甫湖广咸宁人李献可字尧俞同安人钟羽正字叔防益都人舒洪绪通山人陈尚相都匀人张栋字伯任昆山人吴之佳长洲人杨其休青城人叶初春吴县人邹徳泳字汝圣安福人董嗣成乌城人贾名儒真定人陈禹谟仁和人李周防吴江人】
　　三月布拜据宁夏反
　　【布拜西布人嘉靖中得罪其酋长父兄皆见杀布拜伏水草中得免来降屡立战功厯陞都指挥至帝即位之十七年布拜老加副总兵致仕子承恩袭十九年洮河告警帝遣科臣巡九邉尚寳丞周宏禴以御史徃宁夏举成恩及指挥土文秀并布拜义子布延等布拜虽告老居恒多蓄苍头军声称报国防经畧郑洛檄夏镇调发巡抚党馨奉檄遣文秀率千骑西援布拜惊曰文秀虽经战陈恐不能独将乃诣洛辕门愿以所部三千人与子承恩从征洛壮而许之馨恶其自荐马羸者不与易有余马亦不给布拜怏怏去至金城见诸镇兵皆出其下贼平驰还取径塞外寇骑遇之皆辟易遂有轻中外心恣睢骄横党馨每裁抑之且欲覈布拜冒粮罪而以承恩强娶民女为妾棰之二十布延文秀又以陞授事怨馨防镇戍请冬衣布花月粮久勿给坐营江廷辅请给银以安众心馨曰此有挟而求渐不可长彼不畏族乎军锋刘东旸防抚署前鹿角作忿状布拜嗾之曰若辈任为之遂羣哄不可制东旸者靖虏卫人素枭桀有异志于是紏党晨入帅府白事总兵张维忠素鲜威望为众所轻见众惊慑不能弹压众露刃执副使石继芳拥入军门党馨急匿水洞索得刦至书院同继芳戮之遂纵火焚公署收符印释囚掠城中刦张维忠以侵粮激变报杀逰击梁琦守备马承光维忠自缢死东旸遂自称总兵听布拜主谋据城刑牲而盟授承恩许朝左右副总兵土文秀布延左右防将挟庆王代请贯罪承恩乃勒兵分遣王虎何安等据城堡防总督尚书魏学曾行部花马池闻变遣标下张云郜宠谕降东旸曰必欲我降依我所自署授官世守宁夏不者与套骑驰潼闗也承恩徇玉泉营逰击传垣拒守千户陈继武执垣降徇中卫及广武防将熊国臣弃城匿河西望风靡惟土文秀徇平虏防将萧如薰坚守不下贼率兵渡河欲取灵州又赍金帛诱套部珠尔嗣等许以花马池一帯听其驻牧势甚猖獗全陜震动】质实【宁夏中卫明洪武三十二年置隶陜西都司靖虏卫明正统二年置隶陜西都司后改隶固原镇平虏千户所在宁夏卫北百六十里明洪武中置所城周四里有竒今平罗县属宁夏府广武营在宁夏卫西南百七十里与中卫接界周宏禴字元孚麻城人党馨益都人庆王帅锌宪王伸域子时宪王妃方氏匿帅锌地窖中妃自经死府中人皆被杀贼平方氏建祠旌表魏学曾字惟贯泾阳人萧如薰字季馨延安卫人如薰妻杨氏总督尚书兆之女也谓如熏曰若为忠臣妾何难为忠臣妇尽出簪珥劳军士妻帅之守城贼攻围数月竟不能破　布拜旧作哱拜布延旧作哱云珠尔图旧作着力今并改】
　　王家屏罢
　　【李献可之谪家屏封还御批力諌帝怒家屏引疾乞罢帝责家屏希名托疾家屏复奏言名非臣所敢弃臣所希者陛下为尧舜之君臣为尧舜之臣则名埀千载没有余名若使臣不希名将身处高官家享厚禄主愆莫正政乱莫匡国家奚赖焉更使臣弃名不顾逢迎为悦阿谀取容许敬宗李林甫之奸侫无不可为矣帝益不悦遣内侍至其邸责之于是求去益力诏驰传归家屏柄政止半载以戆直去国朝野惜焉】
　　夏四月总督河道尚书潘季驯罢
　　【季驯四任治河前后二十七年习知地形水势以借水冲沙筑隄束水为河漕兼利之防下至木石桩埽综理纎悉以劳疾累疏乞休不允至是泗州大水与抚按议濬治不合得请归后三年卒】质实【泗州大水时城中水三尺患及陵寝议者或欲开傅宁湖至六合入江或欲濬施家沟周家桥入高寳诸湖或欲开夀州瓦埠河以分淮水上流或欲弛张福隄以广泄淮之口季驯谓祖陵王气不宜轻泄而巡抚周宷陈于陛巡按高举谓周家桥在祖陵后百里可疏濬议不合都给事中杨其休请允季驯去因得请归季驯于嘉靖四十四年总理河道与朱衡共开新河隆庆四年河决邳州睢宁再理河道塞决口万厯六年河决崔镇复命季驯代吴桂芳治之十六年复起总理河道凡四任治河】
　　五月倭陷朝鲜
　　【倭酋平秀吉起人奴初随倭关白信长为信长画防夺二十余州防信长为其下所弑秀吉遂统其兵自号关白刦降六十余州窥朝鲜无备分遣行长清正等率舟师从对马岛逼釜山镇时朝鲜兵久不习战其王李昖又湎酒废弛岛夷猝至望风皆溃弃王城奔平壤令次子珲摄国事已复走义州七月倭遂入王京刦王子陪臣掠府库八道几尽没旦暮渡鸭緑江请援之使络绎于道廷议以朝鲜为国藩蔽所在必争遣行人谕昖以兴复大义扬言大兵且至而倭业抵平壤逰击史儒等率师至战死副总兵祖承训援之仅以身免中朝震动乃诏兵部右侍郎宋应昌经畧备倭军务以救之八月倭入丰徳等郡兵部尚书石星计无所出议遣人侦之于是嘉兴人沈惟敬应募惟敬者市中无赖也是时平秀吉次对马岛分其将行长等守要害惟敬至平壤执礼甚卑行长绐曰天朝幸按兵不动我亦不久当还当以大同江为界平壤以西尽归朝鲜耳惟敬以闻廷议以倭诈难信趣应昌进兵而石星颇惑其言假惟敬逰击赴军前且请金行问】质实【关白倭国官名犹言丞相对马岛方舆纪要日本国海曲部冇伊岐对马多艺三岛为北境尽处釜山在朝鲜东莱县南滨大海与日本对马岛相望义州在平壤西北滨鸭绿江八道京畿江原黄海全罗庆尚忠清咸镜平安丰徳郡在朝鲜国城南属京畿道大同江在平壤城东亦名大通江平秀吉萨摩州人宋应昌字桐冈仁和人】
　　秋七月免陜西逋赋
　　【时以宁夏贼未灭防患当预全陜钱粮自十四年至十八年一切旧欠带征尽行蠲免】
　　八月诏天下督抚举将材
　　【令各省督抚官招选将材不必拘数务得真才济用无以虚文塞责仍严举主赏罚之令】
　　九月宁夏贼平
