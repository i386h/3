<!-- { "loadSidebar": true } -->
　　【振济南三府饥民凡六万三千八百余户又遣刑部尚书唐铎运钞百余万锭振登莱饥】质实【登州唐置明初属莱州府九年陞府今因之】
　　【戊辰】二十一年春正月诏治有司匿灾者罪
　　【青州饥有司匿不以闻诏逮治之且着为令于是遣人驰驿往振户凡二十一万四千六百钞五百三十六万锭有奇】
　　三月沐英讨思伦发破走之
　　【先是思伦发诱羣蛮冦马龙他郎甸之摩沙勒寨沐英遣都督同知正击破之至是思伦发悉举其众冦定边号三十万英选骑三万驰救以轻骑三百挑之百夷以万人驱三十余象酋长跨巨象直前指挥张因率骑卒五十余人为前锋注矢中象左滕及胁象仆射杀酋长大呼突阵众逆却英曰贼无能为也乃置火礟劲弩为三行蛮驱百象被甲翼以标枪鋭甚英分军为三都督冯诚居前同知正友汤昭右英与将士约有功者实退切者斩因乘风纵火礟弩并发象皆反走贼有昔刺者殊死鬬左军少却英登髙望之取佩刀命左右斩帅首来左帅见一人握刀驰下恐奋呼突阵大军乘之无不一当百蛮大败斩馘四万余生象三十七贼帅各被百余矢伏象背死思伦发遁去明年遣使入贡麓川平缅遂平】质实【马龙他郎甸今云南元江州新平县西北有故新化州嶲为马龙他郎二甸地明陞为州今裁摩沙勒寨在故新化州东南其地羣山夹江险隘如峡定边明县属楚雄府今并入防化防置廵司于此】
　　夏四月蓝玉袭破元特古斯特穆尔于捕鱼儿海获其子廸保努
　　【玉以大军出大寜至庆州闻特古斯特穆尔在捕鱼儿海间道驰进次纽珲南道无水军士渴甚路傍小山忽涌四泉士马得不困乏至百眼井去捕鱼儿海四十余里不见敌玉欲还定逺侯王弼曰吾等提十万众深入至此无所得何以后命玉曰然令军士穴地而爨毋见烟火乘夜驰至捕鱼儿海黎明东北去敌营八十余里时大风扬沙昼晦军行无知者敌不设备弼为前锋大破之斩太尉曼济等降其众特古斯特穆尔以其太子添保努等数十骑遁获其次子廸保努及妃主以下百余人追获吴王代王等官属三千男女七万七千余人并寳玺符勅金牌金银印等物马驼牛羊十五万车三千奏防京师帝大悦遣使赍勅劳玉比之卫青李靖玉又破哈喇章营获人马六万师还进凉国公廸保努及妃主进京帝命有司给第宅廪饩既有言玉私元主妃事帝怒玉无礼切责玉妃闻而自缢廸保努由是有怨言帝闻之曰朕尝与儒臣议欲封之以尽待亡国之礼廸保努乃若是岂可使复居内地于是遣使送往琉球仍厚赀遣之时元四大王乆匿山中其下逃散畧尽四大王穷蹙诣晋王府降帝命徙之云南是年纳克楚亦卒以其子察罕为潘阳侯后坐蓝玉党夗】质实【捕鱼儿海在庆州西北今克什克腾西北周数十里纽珲南道及小山泉方舆纪要云在庆州西境　廸保努旧作地保奴纽珲南道旧作游魂南道曼济旧作蛮子今并改】
　　髙丽李成桂囚其王禑而立禑之子昌
　　【禑欲冦辽东使其军都相往莹李成桂缮兵成桂遣千户陈景屯艾州以粮不继而退禑怒杀成桂之子成极还兵攻之逼禑逊位于其子昌陈景来降成桂又以禑本幸肫子禑之子亦不可为王氏后明年乃废昌别求王氏疎属定昌国院君瑶立之】质实【艾州一统志作忧州黄海道在朝鲜国城西南】
　　五月甲戌朔日有食之
　　六月信国公汤和归鳯阳
　　【帝春秋寝髙不欲诸将乆典兵未有以发也和以间从容乞骸骨帝大悦赐钞治第鳯阳并为诸公侯治第至是第成和筑城海上还率妻子陛辞帝褒谕之赐赉甚厚】
　　秋七月以解缙为监察御史
　　【缙举是年进士授中书庶吉士甚见爱重一日帝在大庖西室谕缙曰朕与尔义则君臣恩犹父子当知无不言缙即日上封事万言畧曰臣闻令数改则民疑刑太繁则民玩国初至今将三十载无几时不变之法无一日无过之人臣闻陛下锄根剪蔓诛其奸逆矣未闻褒一大善赏延于世始终勿替者也或朝赏而暮戮或忽罪而怱赦陛下每多自悔之时辄有无及之叹此由存养之功少加宻耳若夫祀天冝复扫地之规尊祖冝复七庙之制奉天不冝为筵宴之所文渊犹未备舘阁之隆太常非俗乐可肄官妓非人道所为禁絶倡优易置寺阉执防墀陛皆用俊良勿兴土木之工勿贪四裔之地减纽县省冗官痛惩法外威刑永革京城工役妇女非帷簿不修毋令逮系大臣有过恶当诛不冝加辱近歳台纲不肃以刑名轻重为能事以问囚多寡为勲劳御史纠弹皆承密防每闻上有赦宥则必过以执持意谓如此则上思愈重此皆小人趋媚効劳之细术陛下何不肝胆而镜照之哉陛下进人不择贤否授职不量轻重椎理嚚悍之夫阎茸下愚之革朝捐刀镊暮拥冠裳左弃筐箧右绾组符虽曰立贤无方亦盍忱询有徳古者善恶乡邻必记今互知之法虽严而训诰之方未备臣欲求古人治家睦邻之法若古蓝田吕氏乡约今义门郑氏家范布之天下世臣大族率先以劝将见作新于变至于比屋可封不难矣臣闻地有盛衰物有盈虚而商税之征率皆定额既税于所产之地又税于所过之津何夺民之利如此宻也且多贫下之家逃亡转徙无前日之生植有前日之税粮或膏腴而税反轻瘠卤而税反重此胥里之也欲拯困而革莫若行投田均田之法兼常平义仓之举积之以渐至于九年之食无难者夫连坐起于秦法孥戮本于伪书今为善者妻子未必防荣有过者里胥已陷其罪况律以人伦为重而有给配妇女之条听之于不义则又何取夫节义哉同寅协恭相倡以礼今内外百司捶楚属官甚于奴是使柔儒之徒荡无廉耻甚非所以励风节也臣但知罄竭愚衷急于陈献所奏畧兴次序惟陛下垂鉴书奏帝称其才缙甞入兵部堂索皂语嫚尚书沈溍以闻帝曰缙以冗散自恣耶遂命为御史既而缙复代郎中王国用草疏为李善长申雪又甞为同官夏长文草疏劾都御史袁泰于是大臣皆恶之防有诏近臣父皆得入觐缙父闻至帝召谓曰大器晚成若以而子归益令进学后十年来用未晚也遂罢归】质实【解缙字大绅吉水人沈溍字尚贤钱塘人】
　　发明【缙年二十成进士负才頴敏受特达之春纵言无讳自以为贾鼂不过也数上封事言分封势重万一不幸必有厉长吴濞之虞深中时然敷陈繁传或不尽切于事理即如授田均田之疾实泥古而不可行且疎放自恣露才扬已其后不能殉建文之难卒被髙煦之谗僵死纪纲之手惜哉】
　　九月勑天下卫所屯田
　　【更定屯田法凡卫系冲要都防及王府防卫以十之五屯田系卫所以五之四歳得粮五百余万石】
　　越州蛮叛命沐英傅友徳讨之
　　【越州土酋阿资故知州龙海子也沐英南征时驻兵其地谕降龙海奏以为知州未几即叛英以计禽之徙辽东阿资袭父职益桀鷔至是反帝命英友徳防兵讨之友徳道过平彛以其山险峻留兵千人守之进击阿资于普安大破之蛮众攀岸縁壁坠死者不可胜数阿资遁还越州阿资之叛也掦言曰我地有万山之险岂能尽灭英乃请置越州马龙三卫扼其险要又分兵勦捕阿资穷蹙遂请降佥都御史黄政从征云南还次普安遇冦与其子琬力战死之】质实【越州本苦麻蛮部元时内属置越州明改卫今裁故城在曲靖府南寜县平彛明卫今改县属曲靖府马龙元州明属曲靖府今因之按苦麻元史地理志作普麽今作明史曲靖土司传黄政砀山人】
　　以卓敬为户科给事中
　　【敬鲠直无所避时制度未备诸王服乘拟太子敬乘间言京师天下视效陛下于诸王不早辨等威而使服饰与太子埒嫡庶相乱尊卑无度何以令天下帝笑曰尔言是朕未虑及此益器重之他日敬与同官进见适八十一人帝命改官为元士寻以六科为政事本原又改曰源士已复称给事中】质实【卓敬字惟防端平人】
　　冬十月元伊逊岱尔弑其主特古斯特穆尔
　　【特古斯特穆尔既遁将依丞相耀珠于和林行至图拉河为其下伊逊岱尔所袭众遂散独与知院讷克林等十六骑俱耀珠来迎欲共往依库库特穆尔防大雪不得发伊逊岱尔兵猝至以弓缢杀之并杀其太子添保努讷克林等遂来降自是五传至坤特穆尔皆被弑不复纪年有郭勒齐者簒立称汗去国号遂称鞑靼云】质实【耀珠旧作咬住讷克林旧作揑怯来库库特穆尔旧作濶阔帖木儿别一人非王保保也今并改】
　　十二月安南黎季犛废其王炜寻杀之
　　【陈叔明立三歳传其弟煓煓死弟炜代立其相黎季犛窃柄废炜弑之立叔明子日焜立国事】
　　【己巳】二十二年春正月改大宗正院为宗人府
　　【府设令一人左右宗正宗人各一人以秦王樉为宗人令晋王防为左宗正燕王棣为右宗正周王橚为左宗人楚王桢为右宗人其后以勲戚大臣摄府事不备官】质实【大宗正院洪武初设】
　　二月禁武臣预民事
　　【时广西都指挥耿良造谯楼发民丁青州等卫造军器科民财于是诏申明其禁凡有造作逹五军都督府奏准方行】
　　湖广千户夏得忠作乱靖寜侯叶升讨之得忠伏诛【安福千户夏得忠诱九溪洞蛮为冦升同胡海等讨之驻兵贼境升独潜兵出贼后掩撃禽得忠送京师斩之置九溪永定二卫改大庸卫为千户所】质实【安福千户所在澧州慈利县西北今改安福县属澧州九溪即九渡溪慈利县西三十里有九渡山上冇仙楼下有九溪水水经注九渡水南出九渡山山下有溪又以九渡为名九溪故卫在今安福县北永定卫在慈利县西南今改永定县属澧州大庸所在永定西南叶升合肥人】
　　夏四月赐江西山东湖广贫民钞
　　【帝谕户部九江黄州汉阳武昌岳州诸郡多贫民其遣人运钞往振之又赐山东流民居京师者钞振莱州兖州饥又振常徳长沙辰州靖州衡州永州寳庆彬州徳安沔阳安陆襄阳贫民凡钞二百六十四万余锭户部请造小钞自一十文至五十文以便民用从之遣御史按山东官匿灾者御史许珪巡按河南言自开封永城至彰徳旱请减夏税左都御史詹徽以其希防要誉请罪之帝曰御史能防民隐逹下情何罪耶即命振贷蠲其税】质实【汉阳元郡元明府兖州隋置明府长沙秦郡明府衡州梁置明府徳安刘宋郡宋元明府今皆因之安陆元府明降州嘉靖中升承天府今仍安陆府永城县隋置明属归徳府今因之詹徽字资善同之子】
　　五月置泰寜朶顔福余三卫
