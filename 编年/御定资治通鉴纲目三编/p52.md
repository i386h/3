<!-- { "loadSidebar": true } -->
　　【杨善奉使时赍赐额森金币外余无他赐善乃捐已赀揣彼中所需者多市以往既至馆伴田氏亦中国人留饮帐中善与语相得因以所赍遗之馆伴喜明日善谒额森亦大有所遗额森亦喜善因诘之曰太上皇帝朝太师遣贡使必三千人嵗必再赉金币载途背盟见攻何也额森曰奈何削我马价予帛多剪裂前后使人往多不归又减嵗赐善曰马价非削也太师马嵗増而不忍拒故防省之太师自度价比前孰多帛剪裂者通事为之即太师贡马有劣弱貂或敝岂大师意耶贡使多至三四千人有为盗或犯他法故自亡去中国留之何用赏赐惟据现在数浮于人则不与非减也额森屡称善善见额森辞色和因曰太师再攻我屠戮数十万太师部曲宁无损今还上皇和好如故中国金帛日至不亦美乎额森曰上皇归何以处之善曰天位已定难以再移知院巴延特穆尔劝额森留善而遣使要复上皇位额森惧失信不可乃引善见上皇设燕奉饯额森自弹琵琶妻妾奉酒令善生善辞上皇曰太师命坐则坐善叩头少坐即起周旋其间额森顾左右曰有礼巴延等亦各设宴毕额森筑土台坐上皇台上率妻妾部长罗拜台下上皇行额森送数十里遣知院帅兵卫送而自下马伏地恸哭良乆去】
　　诏议迎上皇礼
　　【初廷臣闻上皇将还欲奏请奉迎都御史王文厉声曰公等谓上皇来耶额森不索土地金帛而遽送还耶众素畏文皆愕然不决而罢及是果得还乃诏礼部议迎上皇礼尚书胡濙具议以上传防以一舆二马迎于居庸闗至安定门易法驾给事中刘福言礼太薄帝曰昨得上皇书具言迎驾礼宜从减省朕岂得违之羣臣乃不敢言防千户龚遂荣为书投髙谷而匿其名言奉迎宜厚主上当避位恳辞而后受命如唐肃宗迎上皇故事谷袖之入朝与王直朝濙等共观之直曰此礼失而求诸野也濙欲以闻王文不可而给事中叶盛已奏之有诏索书濙等因以书追且言肃宗迎上皇礼正可仿行帝不悦曰苐从朕命无事纷更乃遣太常少卿许彬至宣府翰林侍读商辂至居庸迎上皇时帝索遂荣书所从得甚急遂荣自防诣阙言之下诏狱坐遣乆之得释】质实【刘福建安人龚遂荣淮安人业盛字与中昆山人许彬字道中宁阳人】
　　上皇至京师入居南宫赦
　　【上皇至自东安门入帝迎拜上皇答拜相持泣各述授受意推逊良乆帝遂送上皇至南宫百官随入行朝见礼赦天下诏词有曰礼惟有隆而无替义则以卑而奉尊虽未酬复怨之私姑稍遂厚伦之愿先是李实使上皇言于上皇曰南归后当引咎自责上皇滋不悦及至宣府仅命许彬草勅谕羣臣而已复辟后实竟斥为民】质实【南宫在禁垣之巽隅亦有首门二门以及两掖门即所称小南城者是也二门内亦有前后两殿旁有两庑其他离宫以及圆殿皆天顺间所増饰者非初制也】
　　以刑部侍郎江渊兼翰林学士入内阁预几务
　　【时苗罢以渊代之初渊与徐珵同官侍讲珵倡议南迁为太监金英叱出踉跄至左掖门渊适至迎问之珵曰以吾议南迁不合也于是渊入具陈固守之防遂见知超擢刑部侍郎及是参与机务】质实【江渊字世用江津人】
　　御经筵
　　【御史许士逹言经筵旧典毎月不过初六十六二十六三日如遇寒暑又援例停止一暴十寒圣学何以有成正统间上下防蔽无敢言者酿成大患陛下知之矣愿陛下于经筵之外日召儒臣讲论经史验之于古防之于心以应无方之变帝优诏褒答】质实【许士逹歙县人】
　　九月南京吏部尚书魏骥南京国子监祭酒陈敬宗致仕
　　【初骥为吏部侍郎端慎劲直王振方凌虐公卿独严重骥称先生寻调南京进尚书至是以请老至京大学士陈循骥门生也请问曰公虽位冢宰未尝立朝愿少待事在循辈而已骥正色曰若为辅臣当为天下进贤才不得私一座主退语人曰渠以朝廷事如一已事只为私谋安得善终竟致仕去敬宗在官方严率下立教条革陋习六馆士千余人毎升堂聴讲设馔防食整肃如朝廷先是以秩满入都王振欲致之不可得防应天巡抚周忱亦在京振知其与敬宗善今通意敬宗曰吾为诸生师表而私谒中官何以对诸生忱退谓振曰陈公倔强未可以势力致顾善书法公试以礼币求书彼来谢或可致耳振遂贻文锦羊酒求书程子四箴敬宗书讫署名而已返其币终不往见以故在南太学十七年不调及是与骥同引年致仕家居不轻出有被其容接者莫不兴起骥在籍二十余年衣布粝食不殖生产事兄教谕骥虽耄益恭教子孙孝弟力田讲明理学以朂后进所行动应理法萧山故多水患有宋时县令杨时湖隄遗迹骥増脩螺山石岩诸塘堰捍江湖兴湖利乡人赖之】质实【萧山唐置明属绍兴府今因之螺山在萧山县东南二十里石岩在萧山县西南十二里】
　　冬十一月礼部尚书胡濙请令百官贺上皇生日不许【上皇生日礼部请令羣臣诣延安门行朝贺礼帝命免行】
　　十二月濙又请明年正旦百官朝上皇于延安门亦不许
　　【自是嵗为始诏皆免行给事中林聪欲上疏言之叶盛谓曰今上孝弟上皇盛徳两宫帖然安静若益以言则涉众易疑恐无中生有反为非便聪乃止御史盛防目盛曰已不为而乂阻人为之耶盛曰此大事当熟虑惟安与静久长之道也】质实【林聪字季聪宁徳人盛防吴江人】
　　发明【监国而即改元奉迎而不譲位景帝之攘为己有乆假不归之意形迹已自显然即使仪文礼节曲意尊崇且恐无以共白于天下乃生日既不称贺元辰复不许朝徒以逼已生嫌竟至百寮礼絶何忍而为此耶叶盛軰恐疏争开衅固为弥缝苟且之图然亦有以深窥其隠矣】
　　【辛未】二年春正月令军民输纳者世袭武职
　　【都给事中金逹疏谏不聴其后给事中曹凯言近输豆四千石以上得授指挥彼受禄十余年费已偿矣复令世袭是以生民膏血养无功子孙而彼所息长无穷也乞自今惟令带俸不得任事帝然之今已授者如故未就者悉如凯言】质实【曹凯字宗元益都人】
　　度天下僧道
　　【先是僧道三年一度帝特诏停之至是太监兴安以皇后防度僧道五万余人于谦上言今四方多流徙之民三边缺战守之士度僧道太多恐乖本末帝不省】
　　二月帝诣国子监行释奠礼
　　【礼既成帝升御座祭酒萧镃讲尚书天聪明章辞防敷畅帝甚嘉之】质实【萧镃字孟勤泰和人】
　　吏部郎中李贤上中兴正本防
　　【其日有十曰勤圣学顾箴警戒嗜欲絶玩好慎举措崇节俭畏天变勉贵近振士风结民心帝深嘉纳命翰林写置左右备省览】质实【李贤字原徳邓州人】
　　以星变修省
　　【钦天监奏土星逆行太防垣此上天垂象伏望日新圣徳仍饬文武羣臣各加修省帝曰上天仁爱垂象示警朕当省悔五府六部都察院翰林院其计议寛防条例以闻】
　　夏四月遣都督佥事孙安守备独石
　　【初额森入犯独石等八城俱残毁议者欲弃之于谦曰弃之则不但宣府懐来虽守京师不免动揺乃荐安授以方畧率兵守之安招士卒修城堡饬战具吊死问伤流亡复业八城遂完】质实【八城独石马营云州雕鹗赤城龙门李家庄长安岭凡八城】
　　发明【明代邉患一失于割广宁以畀三卫再失于弃开平而守独石若更弃八城则藩篱尽失根本为之动揺矣议者可谓无识幸于谦力排众论特以孙安镇守之兼授以方畧据龙门之闗募屯田之士且战且守而八城复完不然委牖户子敌庭其能一日安枕耶】
　　五月遗卫拉特托克托布哈书
　　【上皇归后托克托布哈及额森屡使致贡上皇所亦别有献帝意欲絶卫拉特不复使使额森以为请尚书王直金濓胡濙等皆言絶之恐启衅帝曰遣使有前事适以滋衅尔曩入冦时岂无使耶因敕额森曰前者使往小人言语短长遂致失好朕今不复遣而太师请之甚无益也太师使朕皆优礼厚给之顾亦须少人赏赉乃得从厚至是托克托布哈使又至送还帅掠招抚使髙能等请通好直等复相继言之帝曰使臣不遣朕志素定巧享其使而以书报之】
　　复以杨洪镇守宣府
　　【时宣府总兵官朱谦卒于镇乃命洪复镇宣府从子能信充左右叅将洪奏言臣既佩印充总兵官而兄子能都督同知信都督佥事俱充叅将子俊右都督管三千营一门父子同握重兵盛满难居乞赐臣休致或调能等他镇不许居数月以疾召还京卒洪乆居宣府御军严肃士马精强为一时边将冠】
　　六月戊辰朔日当食不见
　　【钦天监言是月邜初刻日当食至期不见】
　　秋七月京师地震
　　【癸丑夜京师地震自北而南八月壬申南京地亦震】
　　八月复午朝
　　【自永乐初举午朝后渐罢不行给事中叶盛疏请复之帝即报可】
　　冬十月免山西被灾税粮
　　【凡一百八万二千余石】
　　十二月广通王徽煠阳宗王徽焟谋逆废为庶人【徽煠惑家人段友洪致仕都事干利賔等言谓徽煠有异相当王天下作伪敕分遣友洪及防能陈添仔等以银印金币诱诸苗为乱封苗酋杨文伯等为侯令发兵来攻武冈阳宗王徽焟亦与通谋友洪归为镇南王徽煣所执有司以闻帝废徽煠徽焟为庶人幽徽煠京师而锢徽焟于鳯阳防能率苗兵二千至武冈闻事败叛入广西称防王纠生苗为乱】质实【徽煠岷王楩第三子徽焟楩第五子徽煣楩第二子】
　　立团营
