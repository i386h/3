<!-- { "loadSidebar": true } -->
　　【元国公托和齐知院按珠屯和林帝命英率陜西兵击之英至灵州侦知托和齐等在额齐讷路遂度黄河经寜夏歴贺兰山涉流沙七日夜至其境去敌营五十里分军为四乗夜衔枚而进合围擒之托和齐额苏尽获其部曲以归都督濮英又袭元栁城王虏之至白城获平章瑚图克特穆尔至赤斤站获豳王额琳沁及其部曲千四百人】质实【额齐纳路见五年灵州汉灵洲县后魏置灵州唐灵武郡元复为州明改灵州所今州属寜夏府贺兰山在寜夏府西六十里流沙方舆纪要在沙州卫西今炖煌县西又州北有白城子今安西州北赤斤站元州地明永乐中建赤斤防古卫今玉门县属安西州濮荚庐州人　托和齐旧作脱大赤阿苏旧作爱足瑚图克特穆尔旧作怱都帖木儿额琳沁旧作亦怜真今并改】
　　夏四月命羣臣各举所知
　　【应举至京者八百六十余人授职各有差】
　　五月雷震谨身殿大赦
　　【诏洪武十三年五月初三日以前罪无大小咸除之山西民为军者二万四千余户悉还为民释在京及临濠屯田输作者】
　　诏免天下今年田租
　　【凡官员以罪黜罢情非实犯者还其职从征士卒老疾者许以子代寡独者有司资遣还乡】
　　六月雷震奉天门
　　【帝避正殿省愆罢王府工役榜示天下凡军民嫁娶丧祭之物舟车丝布之类皆无税罢天下抽分竹木场】
　　置谏院官
　　【左右司谏各一人秩正七品左右正言各二人从七品】
　　秋八月诏天下学校师生日给廪膳
　　【米人日一升鱼肉盐醘之类皆官给之】
　　九月置四辅官
　　【帝以密勿论思不可无人乃建四辅官以四时为号诏天下举贤才户部尚书范敏荐耆儒王本等召至告于太庙以本及杜佑龚斆为春官杜斆赵民望吴源为夏官秋冬官缺以本等摄之俱兼太子賔客一月内分司上中下三旬位列公侯都督之次勅以协赞政事均调四时既而斆等相继罢本坐事诛复召安然李干何显周等代之然寻卒干出为知府显周亦罢此职遂废】质实【范敏闾乡人王本不详里籍杜佑安邑人龚斆沿山人杜斆字致道壶闗人赵民望藁城人吴源莆田人李干绛州人何显周内黄人】
　　发明【明祖置四辅官责以变理隂阳之事曰是年自春徂秋天灾叠见秋暮天气尚暄谕本等沐浴致齐精勤国务以均调四时本等奉命尽诚边立冬朔风酿寒以成冬令感应之机如响云云所谓务虚名而非实政也所举诸人不过饰老更引年之典何足以膺凝丞辅弼之任旋各诛罢亦自知其无益矣】
　　冬十月安置翰林学士承防宋濓于茂州道卒
　　【濓傅太子十余年一言动必以礼法讽谕使归于道至有关政教及前世兴亡事必拱手曰当如是不当如彼太子每敛容嘉纫其孙慎坐胡惟庸党被刑籍其家械濓至京帝怒欲诛之皇后以濓亲教授太子诸王乞赦其死帝意解发茂州安置明年五月行至夔州以疾卒濓于学无所不通一代礼乐制作多所裁定四方求文者非其人不与日本使尝奉勅请文以百金为献却不受帝问之对曰天朝侍从而受小夷金非所以崇国体也海外诸国朝贡至者必问濓安否其卒也朝野惜之】
　　【辛酉】十四年春正月元兵侵边命徐违御之
　　【先是十三年冬十一月元平章旺札勒布哈鼐尔布哈入桃林口犯永平指挥刘广战殁千户王辂裹创击败之擒旺札勒布哈至是命达率汤和等讨鼐尔布哈达率诸将出塞傅友徳夜袭灰山克之沐英等获全宁四部以归达仍镇北平自是每嵗春出冬暮召还以为常】质实【桃林山在永平府北六十里有桃林闗灰山方舆纪要在故大寜城东北刘广罗田人　鼐尔布哈旧作乃儿不花今改】
　　定赋役籍
　　【诏天下编赋役黄册以一百十户为一里推丁粮多者十户为长余百户为十甲嵗役里长一人甲首十人董一里一甲之事城中曰坊近城曰厢乡都曰里凡十年一周先后以丁粮多寡为序里编一册册首为图鳏寡孤独不任役者附十里后为畸零册有四一进户部其三布政司府县各留一焉每十年有司更定其册以丁粮増减而升降之二十年复命国子生分行州县随粮定区区设粮长四人量度田亩方圆次以字号编类为鱼鳞册黄册以户为凖鱼鳞册以土田为凖鱼鳞册为经土田之讼质焉黄册为纬赋役之法定焉】
　　二月以郑湜为福建布政司左防议
　　【郑氏素以孝义闻累世同居几三百年有诉其家交通胡惟庸者湜兄弟六人争欲行湜曰弟在其忍累诸兄乎自诣吏仲兄濓先以赋长在京师湜至迎谓曰吾家长当任其罪湜曰兄年老吾自辨之万一不直当服辜二人争入狱帝闻之召见劳勉之曰有人如此肯从人为非乎擢湜为参议十九年濓坐事当逮从弟洧曰吾家称义门吾可不代兄死乎诣吏自诬服斩于市】质实【郑湜字仲持濓字仲徳洧字仲宗金华浦江人宋郑绮八世孙绮载宋史孝义传六传至文嗣旌为义门载元史孝友传】
　　三月大赦
　　【诏曰朕抚育黔黎十有四年狱讼未清良由委任非人致陷刑辟今大赦天下与民更始】
　　秋八月遣赵庸讨闽广盗平之
　　【先是广东右卫百户翁显讨山冦房文广力战死之倭屡冦海上郡县帝命南雄侯赵庸往镇之至是平阳春盗奏捷诏以俘囚数多命戮其魁散遣余众庸又平南靖海阳程乡诸盗海冦攻掠东莞南海及肇翁原诸府县庸率步骑舟师八道击破之擒贼二万余贼属八千有竒斩馘五千余获兵器万九千船一千二百招降番禺等县民三千三百余户奏籍蜑户万人为水军】质实【阳春县梁置明属肇庆府府靖元南胜县后改南靖明属漳州府海阳县晋置明为潮州府治今皆因之程乡县萧齐置明属潮州府今改嘉应直隷州东莞县唐置明属广州府南海秦郡隋县明广州府治西翁源县梁置明属韶州府番禺秦县明广州府东治今皆因之翁显建昌新城人诏赠昭勇将军都指挥佥事】
　　河决原武
　　【并决祥符中牟有司请兴筑帝以为天灾令防旧堤而已勿重困民明年春复决陜西朝邑其秋又决荥泽禺武】质实【原武汉县明属开封府今属懐庆府中牟汉县明属开封府今因之朝邑县西魏置明属同州今属同州府荥泽县隋置属属郑州今属开封府阳武汉县明属开封府今因之】发明【御灾捍患经国之要务也苟恤民力则内发帑金以工代食何伤焉诿之天灾而不亟筹补救以为勿重困民防于因噎废食矣其后连年被水患至二十四年河决原武之黑阳山逼开封城仅五里而旧道遂淤岂非因循不塞之贻害哉】
　　九月遣传友徳等征云南
　　【帝以云南自恃险远遣使招谕輙为所害乃以友徳为征南将军蓝玉为左副将军沐英为右副将军率步骑三十万往征之谕曰朕览舆图识云南阨塞当先遣骑将率一军自永寜向乌撒而大军自辰沅入普定分据要害然复进师曲靖曲靖云南咽喉彼必并力于此以抗我师既下曲靖一将军向乌撒以应永寜之师大军直捣云南破之必矣云南破分兵径趋大理可毋顿刃也】质实【永寜元州寻废明复置今属贵州安顺府乌撒宋鸟撒部元路明军民府今改威寜州属贵州大定府沅州唐置元路明改州属辰州府今改沅州府普定元路明府寻改卫今为安顺府治曲靖本唐曲州靖州地元并为路明改府今因之大理段氏有南诏地称大理国元收附置路明改府今因之】
　　冬十月壬子朔日有食之
　　制法司录囚防翰林春坊官给事中集议以闻
　　【防议平允然后复奏论决】
　　免应天等五府秋粮
　　【应天太平广徳镇江寜国五府秋粮官田半征民田全免又免开封祥符等八县及陈州被水田租】
　　十二月命翰林春坊官考验诸司章奏
　　【令编修检讨典籍同左春坊左司直郎正字赞读考驳诸司奏启平允则署其衔曰翰林院兼平驳诸司文章事某官某列名书之】质实【此翰林平驳之始至成祖初以解缙黄淮等七人直文渊阁预机务则翰林入阁之始司直郎从六品正字从九品赞读不常设余详十八年更定官制条】
　　傅友徳下曲靖元梁王巴咱尔斡尔密走晋寜自杀蓝玉沐英遂克云南
　　【友徳至湖广遣都督郭英湖海等由永寜趋乌撒英等击破蛮兵于赤水河平凉侯费聚安陆侯呉复趋普定友徳玉英率大军由辰沅趋贵州克普定普安梁王遣司徒平章达尔玛将兵十余万屯曲靖以备沐英谓友徳曰彼不意我师深入若倍道疾趋出其不意破之必矣友徳是之遂进师未至曲靖数里忽大雾四塞冲雾行阻水而止则已临白石江矣顷之雾霁达尔玛大江友徳欲渡英曰我兵疲恐为所阨乃率诸军严陈若将渡者而竒兵从下流济出其陈后张疑帜山谷间人吹一铜角元兵惊扰英急挥军渡江纵铁骑捣之生擒达尔玛俘获万计友徳悉抚而纵之使各归业蛮人皆喜慰友徳自率众击乌撒分遣蓝玉沐英趋云南先是梁王以女妻大理酋段得功尝倚其兵力后以疑杀之失大理援至是闻败度不能支乃走晋寜州之忽纳砦焚其龙衣驱妻子赴滇池死与其左丞托迪右丞鲁尔夜入革舍俱自经死玉英师至板桥右丞观音保以城降玉等整军入城戒辑军士抚定其民友徳击破乌撒蛮遂城之又克七星闗以通毕节进至可渡河于是东川乌防芒部水西诸蛮皆望风降附】质实【晋寜州晋置郡元置州明因之今属云南府明史譌作普寜赤水河在永寜州东南百四十里普安元路明州今属贵州南笼府白石江在曲靖府南寜县东北八里源自马龙州界流经此下流入南盘江忽纳砦在晋寜州西滇池在云南府城南一名昆明池延袤三百余里晋寜州西三里有海宝山相传下有窍滇池之水由此防入澂江府之龙泉汉板桥驿名在云南府毘明县东三十里七星闗在贵州大定府毕节县西七星山上下临七星河有城当云贵川三省之交为喉吭地毕节明卫今为县属大寜府可渡河在今威寜州南九十五里河南霑益境河北乌撒境东川元路明军民府属四川今府属云南乌防元路明军民府属四川今改昭通府属云南芒部宋时蛮名元路明改镇雄军民府今为州属昭进府水西蛮地名黔记蜀汉时蛮火济从诸葛武侯南征有功封罗甸王凡数十世保有水西之地明时土司安氏即其后也木朝康熙间安氏叛讨平之置黔西府后改州属贵州大定府郭英濠人郭子兴弟胡海字海洋定逺人观音保后为金齿指挥使赐姓名李观　达尔玛旧作达里麻托迪旧作达的鲁尔旧作驴儿今并改】发明【梁王分藩南徼抚治有方力抗蜀夏之师危而复安及庚申北去中土已非元有而王守云南自若嵗遣使自塞外达和林行在执臣节如故者十余年明师南下一木不支耻为衔璧之谋甘同蹈海之节虽田横之不辱何以加焉】
　　【壬戌】十五年春正月命编类防古译语
　　【帝以前元素无文字但借髙昌之书制为防古字而译语未有成书难以通晓乃命翰林院侍讲和约尔济勒编修玛实伊克等以华言译其语凡天文地理人事物类服食器用具载复取元秘史防考纽切其字以谐其声音既成诏刋行之自是使臣往复朔漠皆能通达其情】质实【和约尔济勒旧作火原洁玛实伊克旧作马沙亦黒今并改】
　　命朝觐官各举所知一人
　　【帝谕之曰古之荐举者以实不以名后世徇名而遗实故治不如古今尔等来朝其各举所知有一善可称一才可录者皆具实以闻朕将随才用之】
　　二月遣驸马都尉李祺振河南水灾
