<!-- { "loadSidebar": true } -->
　　陈文卒
　　【文素以才自许在外颇着劳绩士大夫多兾其进用及居宫端行事鄙猥既参大政无所建白子弟家人大通贿赂文毎退朝则引宾客故人置酒曲宴专务请属性又卞急遇睚眦怨必报罗伦论李贤夺情文以已为詹事时方丁母忧益内媿隂助贤逐伦更为时论所鄙李贤卒后文恣意而行名节大丧及是卒】
　　六月免江西被灾秋粮
　　【以旱灾免二百八十八万六千三百余石】
　　慈懿皇太后钱氏崩
　　【初英宗之北狩也钱后倾宫中赀佐迎驾夜哀泣吁天倦即卧地损一股复损一目及在南宫英宗不自得后曲慰解故英宗大渐时遗命曰钱皇后千秋万嵗后与我同大学士李贤退而书之册及营裕陵贤请营三圹中防不可事遂寝至是周太后不欲后合帝召大臣议彭时曰合裕陵主祔庙定礼也翼日又问时对如前帝曰朕岂不知虑他日妨母后耳时与商辂刘定之合词言曰皇上大孝当以先帝心为心今若安厝于左而虗右以待将来则两全其美矣帝颔之是夕时等复疏言汉文帝尊所生母李宸妃而吕后仍长陵宋仁宗追尊生母李宸妃而章献刘后仍祔太庙今若陵寝之制稍有未合则有乖前美贻讥来叶下礼官及羣臣聚议皆请如时言帝曰乖礼非孝违亲亦非孝其议别卜明日廷臣百四十七人并上疏谏又明日礼部尚书姚防合诸大臣疏言天下者祖宗之天下皇上当守祖宗成法岂可阿顺母后显违前典帝犹豫未决给事中毛宏倡言此大事吾軰当以死争合羣臣伏哭文华门外帝命退众叩头曰不得防不敢退自已至申帝与太后皆感动乃许之羣臣齐呼万嵗出】质实【文华门在端本宫之右毛宏字士广鄞人】
　　秋八月京师地震
　　九月孝荘睿皇后于裕陵
　　【上尊諡曰孝庄皇后允羣臣议合裕陵】
　　振陜西饥
　　彗星见
　　【是月癸亥有客星苍白色芒长三文尾指西南变为彗星扫三台越五十八日乃灭时彭时等上疏言外廷大政固所当先宫中根本尤为至急谚云子出多母今嫔嫱众多维熊无兆必陛下爱有所专而专宠者已过生育之期故也望均恩爱为宗社大计六科给事中魏元等亦言畧曰今春以来灾异叠见近日彗星又见东方光拂台垣人心汹惧皆隂盛阳徽之验也臣传闻宫中盛宠匹耦中宫陛下富有春秋而震位尚虗岂可以宗庙社稷之大计一付于爱专情一之人而不求所以固国本安民心哉伏愿思祖宗传体之重使隂阳各归厥分万年之基将在乎此十三道御史康永韶等亦以为言帝曰宫中之事朕自有处不听】质实【魏元字景善朝城人康永韶字用和祁门人】
　　冬十一月都督刘玉副都御史项忠讨开城叛防满俊平之
　　【俊自称招贤王拥众啸聚不数月众至数万关中震动乃以玉为副将军忠总督军务讨之八月巡抚陈价总兵官任寿吴琮及满俊战败绩都指挥蒋泰申澄被杀玉等抵石城前军已屡败贼乘胜逐之伏羗伯毛忠夺其西北山几破忽中流矢死玉被围诸军欲退项忠斩一千户以狥众力战忠亲冐矢石不少避玉得出复连战数十贼大衂防天寒甚忠虑贼乘冻度河与套防合乃督兵直薄城下列围困之贼窘欲降忠偕玉单骑赴之贼遥望罗拜忠直前挟俊侄璹以归俊疑惧不出有贼将杨虎貍夜出汲被获忠贳其死谕以购贼赏格且赐之金帯钩纵归使诱俊出战伏兵擒焉贼尽殱于是毁石城送俊京师伏诛先是朝廷闻价等之败抚宁侯朱永将京军赴援永多所邀请彭时恶其张大且度军可无行苐令整】
　　【旅以待适忠以围石城驰疏至帝遣中官偕白圭程信至阁议时曰贼四出攻掠锋诚不可当今入石城自保我军围甚固此困兽易擒耳信曰安知忠不退师时曰彼部分已定何故退且今出师何时到信曰来春时曰如此益缓不及事事成败冬月决矣信忿出危言曰忠若败必斩一二人然后出师众危之问时何所见曰观忠疏曲折知其能若闻别遣禁军则退避不敢任贼不可知矣时惟商辂然其言至是贼果平人乃大服】质实【满俊亦名满四其祖巴丹洪武初即率所部归附世以千户畜牧为防长仍其故俗无科徭地在开城县固原里俊素犷悍藏匿奸盗防有狱连俊有司迹捕至其家多要索遂激众为乱守臣遣俊侄指挥璹徃捕俊杀其从者遂刧璹据石城以叛石城今在固原州西即唐吐蕃石堡城最险固城在山岭四靣削壁中凿五石井以贮水惟一径可縁而上陈价铜梁人任夀临漳人宁逺侯礼之子吴琮防古人遵化伯克勒之子毛忠凉州人其曽祖于洪武初归附从军征役祖又以征哈宻战没父寳永乐中以出塞功授百户忠嗣立功甘凉陞都督成化三年以讨番功封伏羗伯镇甘肃固原里地】
　　【己丑】五年夏五月以礼部侍郎万安兼翰林学士入内阁预机务
　　【安由编修累迁礼部左侍郎外寛而深中同年生詹事李泰中官永昌养子也齿少于安安兄事之得其欢泰毎当迁必推安出已上至是议简阁臣复推安曰子先之我不患不至故安得入阁而泰忽暴病死安无学术既柄用惟日事请托结诸阉为内援时万贵妃宠冠后宫安因内使致殷勤自称子侄行妃尝自愧无门阀闻则大喜妃弟锦衣指挥通遂以族属数过安家两家妇日相徃来通妻着籍禁中恣出入安得备知宫中动静益自固】质实【万安字循吉眉州人李泰香河人】
　　六月癸丑朔日有食之
　　秋八月礼部侍郎兼学士刘定之卒
　　【定之谦恭质直厯官以来多所建白至是卒赠礼部尚书諡文安】
　　御经筵
　　【先是刘定之请御经筵兼讲太祖御制诸书斥异端邪教勿令害政耗财帝留其疏至是乃复御经筵视午朝】
　　下刑部郎中彭韶监察御史季琮于狱
　　【太后弟周彧已奏乞武强武邑地六百余顷至是又欲于其外籍民田帝遣官按视皆民所垦辟输赋者因据籍步之毎畆百歩余没入为闲田得七十余顷彧不满复言于帝改命韶琮覆视韶琮徃不复歩田周视径归上疏自劾曰真定田自祖宗时许民垦种即为恒产除租赋以劝力农功臣戚里家与国咸休岂当与民争尺寸地臣诚不忍夺小民衣食附益贵戚请伏奉使无状罪疏入诏以田归民而责韶等邀名方命下诏狱言官争论救乃释】质实【彭韶字凤仪莆田人季琮仁和人】
　　冬十一月起复韩雍总督两广
　　【先是雍以两广地大事殷请于东西各设巡抚帝可之而命雍总理军事未防雍以忧归贼复炽佥事陶鲁言两广地势错互当如指臂相使不可离析近贼入广西臣与广东三司议调兵匝月未决以是贼得大肄刦掠乞仍命大臣一人总之庶事权一而责有所归乃起雍为总督闲府梧州】质实【陶鲁字自强鬱林人】
　　【庚寅】六年春二月遣使廵州郡
　　【兵部尚书白圭等言陜西屡遭防掠川广盗攘未息疫疠行于闽越灾异见于淮南两畿齐豫雨雪愆期二麦槁死荆襄流民动数十万奸盗由之乞简大臣循行天下便宜兴革于是遣大理寺少卿宋旻侍郎曽翚原杰黄琛副都御史滕昭巡视畿内大名诸府暨浙江河南四川福建访军民疾苦考察官吏奏斥贪残吏甚众其南北直陜西山西山东湖广荆襄两广贵州有廵按者江西有抚民按察使者及云南多土官者皆不遣使责所在官司恤民察吏】质实【宋雯浙江淳安人曾翚字时叔泰和人原杰字子英阳城人滕昭字自明汝州人】
　　三月免湖广山东被灾税粮
　　【湖广免二十八万余石山东免三十九万余石】
　　免苏松常镇四府被灾税粮
　　【免苏松常镇四府及苏太镇三卫所去年秋粮二十四万八千余石屯粮七千一百余石】质实【苏州卫太仓卫镇江卫并中军都督府】
　　命抚宁侯朱永都御史王越等御敌延绥
　　【先是玛拉噶虽求贡而屡犯延绥寻后紏三卫入防榆林大扰大同巡抚王越遣许宁及杨信等连败之至是博勒讷与阿勒楚尔合别部伽嘉色凌博勒呼亦入据河套伽嘉色凌旧居土尔番天顺间尝遣使朝贡朝廷使徃抚谕之已乃稍引而东与诸部相雄长遂窃入套中为久居计延绥告急帝命永为将军以越参赞军务徃御之永至数以防闻越等皆论功陞赏而敌据套自如既而越辞大同巡抚诏听之加总督军务专办西事然是时敌众数万而官军堪战者仅万人又分散防守势不相敌因上战守二防廷议以粮匮马乏难于进勦且命边将慎守御以图万全乃勅吏部侍郎叶盛徃巡边与越等议战守】质实【榆林隋县为榆林郡治唐为胜州治宋入于西夏明正统中筑榆林城成化中置卫今改府土尔番明史西域传土尔番在火州西百里去哈宻千余里今在阿斯塔克西北五十八里东距辟展城三百二十三里北倚金岭岭麓有泉南流周绕国城囘民资其耕种唐高昌县有安乐城即其遗址也王越字世昌濬州人许寕字志道江都人贵之子　土尔番旧作土鲁番伽嘉色凌旧作癿加恩兰博勒呼旧作孛罗忽今俱改】
　　夏四月旱
　　【北畿山东河南大旱陜西四川山西两广云南并饥先后振之】
　　六月戊申朔日有食之
　　大水
　　【顺天河间永平诸府大水时旱涝相仍民食草木防尽从吏部尚书姚夔请遣使振防】
　　秋七月皇子生于西内
　　【皇子即孝宗母纪氏贺县人本土官女征蛮俘入掖庭授女史警敏通文字命守内藏时万贵妃专宠而妬后宫有娠者皆堕之帝偶行内藏妃应对称防悦幸之遂有身万贵妃知而恚甚命婢钓治之婢谬报曰病痞乃谪居安乐堂久之皇子生使门监张敏溺焉敏惊曰上未有子奈何弃之稍哺粉饵饴宻藏之他室贵妃日伺无所得时吴后居西内近安乐堂宻知其事徃来哺养帝与妃不知也】质实【安乐堂芜史由金海桥玉熙宫迤西曰櫺星门迤北曰羊房夹道牲口房虎城在焉内安乐堂在焉成化间万贵妃专宠孝穆纪皇后有娠托疾居此诞生孝宗张敏同安人】
　　免南畿四川被灾税粮
　　八月下诏寛防
　　【以水旱相仍故也】
　　冬十月免畿内河南山东被灾税粮
　　【以水灾免保定等卫子粒二万三百石有竒以旱灾免河南民田夏税三十七万七千七百石有竒军屯子粒八万六百石有竒以旱灾免济南兖州等处秋粮二十八万九千七百石有竒济南昌平清州徳州诸卫所子粒七千三百石有竒】质实【保定卫属大宁都司济南卫青州卫并属山东都司徳州卫后军都督府】
　　十一月荆襄流民作乱命项忠总督军务讨之
