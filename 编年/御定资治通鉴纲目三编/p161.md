<!-- { "loadSidebar": true } -->
　　【袁应泰议三路出师复清河抚顺未行大清兵已簿沈阳总兵贺世贤尤世功等分兵乗城】
　　【大兵营城东七里世贤等于城外凿掘壕堑树栅筑墙环列鎗礟以拒复登埤坚守大兵进攻绕城掩撃世贤出战且却抵西门身被十四矢城中闻世贤败各鸟兽窜或劝世贤走违阳曰吾为大将不能存城何面目见袁经略乎挥鐡鞭驰突围中中矢坠马而死世功引兵援亦战死城外兵七万人皆溃叅将夏国卿知州段展同知陈栢皆死于阵遂树云梯拔沈阳城时总兵陈策统四川步兵二万营黄山渡浑河来援大兵分路以进】
　　【太祖髙皇帝复勅后军往助冲击策兵大败追击至浑河兵尽溺策及参将张名世死之总兵李秉城朱万良姜弼领骑兵三万来援太祖命雅逊率防军二百往侦援兵□进雅逊退援兵遥蹑其后太祖闻之怒欲自往击】
　　【太宗文皇帝请行领军疾驰迎战援兵之蹑雅逊者溃奔掩击至白塔铺遇秉城等方布阵太宗不待后军至即率百骑追击秉诚万良弼惊遁大贝勒代善台吉岳托军亦至同追击四十里斩首三千级而还太祖复击浑河以南步兵破其营副将董仲贵等战死众尽】
　　【歼游击周敦吉副将戚金防将吴文杰都司袁见龙邓起龙守备雷安民云南都司张名世石砫都司秦邦屏等皆死】质实【白塔铺在承徳县南二十里有河源出老堂峪西流入潬河贺世贤榆林卫人战殁后或疑其叛降故恤典不及　本朝乾隆四十一年追諡忠烈尤世功榆林卫人官左都督赠少保世廕三级再廕指挥佥事世袭赐祭建祠曰愍忠乾隆四十一年追諡烈愍夏国卿陈栢里系无考段展泾阳人乾隆四十二年俱追諡节愍张名世山隂人陈策李秉诚朱万良姜弼里系无考乾隆四十一年俱追諡烈愍董仲贵一作仲揆南京人万厯末擢副总兵督川兵援辽及沈阳战死赠都督同知世廕三级祠祭乾隆四十一年追諡烈愍周敦吉戚金吴文杰袁见龙邓起龙雷安民里系无考秦邦屏忠州人乾隆四十一年俱追諡烈愍】
　　大清兵取辽阳经略袁应泰巡按御史张铨等死之【时我太祖髙皇帝既得沈阳集贝勒诸臣议以沈阳已抜宜乘势长驱遂进兵规取辽阳袁应泰方撤奉集威寜诸军并力守御开太子河引水注濠沿濠列火器四面守御甚严大兵至城总兵李怀信等率兵五万出城五里结营】
　　【太祖命左四旗兵击其左太宗文皇帝请留二红旗兵于城傍觇视而自引军冲击其营会左四旗兵亦至夹攻之怀信兵大乱奔溃太宗乗胜追击六十里方接战时辽阳兵自西闗出援留后之二红旗兵见而邀击驱令奔回辽阳兵争入出蹂践死者枕籍翌日】
　　【大兵掘城西闸以泄濠水分兵塞城东进水口太祖亲率右翼兵布楯车堵列城隅以卫众军辽阳步骑三万出东门列营相拒右翼诸将遣人驰告曰掘挿口不若夺桥易也】
　　【太祖即谕令往夺果得之会雍遏水口将涸右四旗前队军渡壕大呼掩击东门外营方鏖战大兵红甲二百白旗兵千并进辽阳骑兵遂败各贝勒部下白甲精鋭防军复大呼奋射而入辽阳步兵亦败望城奔窜大兵乗胜纵击至东门外辽阳兵死者濠堑皆满水尽赤时左四旗兵夺武靖门桥分击守濠者城上下发火器抵拒】
　　【大兵奋勇冲突树梯登城遂夺西城城中惊扰大乱日将夕左四旗大兵已登城是夜城中举火列炬拒战达旦守城官牛维臞髙出等及众军民多乗乱缒城而遁翌日复立楯火战义败又四旗大兵复登城遂克辽阳总兵朱万良副将梁仲善参将】
　　【王豸房承勲游击李尚义张绳武都司徐国全王宗盛守偹李廷干等皆战死先是攻城时袁应泰居城北镇逺楼知事不济叹息谓巡按御史张铨曰吾当死于此公无守城责冝急去退保河西图后举铨曰不可应泰遂佩剑印自缢死妇弟姚居秀从之仆唐世明凭尸大恸纵火焚楼死铨被执不肯降】
　　【太祖命赐死以遂其志大宗惜铨欲生之婉谕数四终不可夺不得已缢而葬之分守道何廷魁懐印绶率其妾髙氏金氏投井死婢仆从者六人佥事崔儒修戎服自经于都司署】
　　【太祖入辽阳城百姓皆呼万岁太祖命皇子台吉徳格类侄台吉寨桑古八大臣率引兵千人安抚居民至海州城中官吏及富殷之家张鼓乐肩舆迎二台吉揽辔传令禁军士扰害不得夺民财物二台吉宿公廨中军士俱屯城上禁勿入民家辽阳既下辽东之三河等五十寨及河东大小七十余城尽望风降】质实【太子河在辽阳州北十五里即古大梁水又名东梁河源出萨穆禅山自苇子峪东入西南流至州西北合浑河又西至海城县西北入辽河河西时以辽河之东为河东辽河之西为河西袁应泰　本朝乾隆四十一年追諡忠节牛维曜商州人髙出莱阳人梁仲善里系无攷乾隆四十一年追諡烈愍王豸房承勲李尚义王宗盛李廷干里系无攷张绳武本姓陈一作神武新建人乾隆四十一年追諡烈愍徐国全里系无攷何廷魁字汝谦大同人崔儒秀字儆初陜州人乾隆四十一年追諡节愍】
　　援辽都司毛文龙集兵皮岛
　　【时沿海居民以河东失事皆航海走山东不能达者栖止各岛间文龙率援师至皮岛岛在登莱大海谓】
　　【之江东地广衍有险可恃文龙乃招集逃民为兵分布哨船聨接登州为犄角计朝议是之授文龙参将】质实【毛文龙仁和人】
　　夏四月延绥孤山城防
　　【是月癸丑城陷三十五丈入地二丈七尺】
　　贾继春削籍
　　【御史贾继春初以移宫事具揭奉防切责复上言自明劾忠规勤之意吏部尚书周嘉模及九卿科道等恳请优容帝意不回遂削籍去】
　　五月壬申朔日有食之
　　以王化贞廵抚广宁
　　【化贞前以叅议守广宁朱童蒙勘事还极言化贞得西部心勿轻调化贞亦言辽事将壤惟发帑金百万亟欵西部会沈阳相继失廷议将起廷弼御史方震儒请加化贞秩便宜从事令与薛国用同守河西乃进化贞右佥都御史廵抚广寜广寜城在山隈登山可俯瞰城内恃三岔河为阻又水浅可渉广宁止孱卒千化贞招集散亡复得万余人激励士民聨结西部人心稍安中朝谓其才足悖悉以河西事付之化贞又以登莱天津兵可不设诸镇入卫兵可止当事益信其才所奏请辄报可时金复卫军民及东山矿徒多结砦自固以待官军其逃入朝鲜者亦不下二万化贞请鼓舞诸人优以爵禄俾自奋于功名并请招谕朝鲜帝从之】质实【金复卫金州卫在明辽东都司城南六百里今宁海县境复州卫在明辽东都司城南四百二十里今复州界俱属奉天府薛国用洛阳人厯官山东右参政分守辽海道以右佥都御史代应泰廵抚辽东应泰死代为经略】
　　立皇后张氏
　　【后祥符人时大学士刘一燝及御史毕佐周刘兰请遣客氏出外帝恋不忍舍曰皇后防頼媪保防俟皇祖大塟后议之又以大婚礼成廕魏忠贤侄二人给事中程沆周之纲奏祖制非军功不袭国典不当滋予不聴】
　　太监魏忠贤矫诏杀司礼太监王安
　　【帝命安掌司礼监安以故事辞客氏劝帝从其请与忠贤谋杀之忠贤犹豫未忍客氏曰尔我孰若西李而欲遗患耶忠贤意乃决嗾给事中霍维华论安降充南海子净军而以刘朝为南海子提督使杀安朝故李选侍私阉以移宫盗库下狱宥出者既至絶　安饮食取篱落中芦菔啗之三日犹不死乃扑杀之】质实【王安于庄烈帝时赐祠额曰昭忠霍维华东光人】
　　魏忠贤阅章奏
　　【忠贤不知书颇强记猜忍隂毒好谀帝深任信用司礼监王体干及李永贞石元雅凃文辅等为腹心凡章奏永贞等先阅视钤识欵要白忠贤议可否然后行帝性机巧好亲斧锯椎凿髹泰之事毎引绳削墨忠贤辄奏事帝厌之谬曰朕已悉矣汝辈好为之忠贤因得擅威福】
　　六月广东地出血
　　【庚寅日启庆王民骸积家中庭喷血如跑突泉】
　　起熊廷弼经略辽东
　　【初廷弼虽龙帝念其守辽功仍议起用沈阳破廷臣复思廷弼给事中郭巩力诋之及辽阳继失河西军民尽奔自塔山至闾阳二百余里烟大断絶京师大震刘一燝曰使廷弼在辽当不至此御史江秉谦追言廷弼守辽功且以排挤劳臣为巩罪帝乃治前劾廷弼者贬马三元张修徳魏应嘉郭巩等秩除姚宗文名御史刘廷寅救之亦被斥乃诏起廷弼于家及是廷弼入朝酋请免言官贬谪帝不可乃建三方布置策广寜用马歩兵列叠三岔河上天津登莱各置舟师设登莱廵抚如天津而山海特设经畧节制三方以一事权遂命廷弼以兵部尚书兼右副都御史驻山海闗经略辽东军务赐上方剑请调兵二十余万以兵马刍糗器械之属资成户兵工三部廷弼因奏请复监军道髙出胡嘉栋督饷郎中传国等官令其任事又议用辽人故赞画主事刘国缙为登莱招练副使夔州同知佟卜年为登莱监军佥事故临洮推官共敷教为职方王事军前赞画収拾辽人心并报允七月廷弼因特阳麒麟服一彩币四宴之郊外令文武大臣陪饯异数也先是袁应泰死薛国用代为经略病不任事化贞乃部署诸将沿河设六营营置叅将一守偹二分守诸要害各设戍防议既上廷弼疏言河窄难恃堡小难容今日但冝固守广寜若驻兵河上兵分则力弱倘轻骑前渡直攻一营力必不支一营溃则诸营俱溃西平诸戍不能守河上止宜置游击兵更畨出入示以不测不宜屯聚一处为人所乘自河抵广寜止冝多置烽堠西平诸处止冝稍置戊兵为传烽哨探之用而大兵悉聚广寜于城外犄角立营深垒髙栅以俟葢辽阳去广宁三百六十里非飞骑一日所能到有声息我必豫知断不宜分兵防河充为自弱之计疏入优防褒答会御史方震儒亦言防河不足恃议乃寝化贞以计不行愠甚尽委军事于廷弼廷弼请申谕化贞不得借口节制坐失事机先是四方援辽之师化贞忠改为平辽辽人多不恱廷弼言辽人未叛乞改平辽名以安其心自是化贞与廷弼有隙而经抚不和】质实【塔山在承徳县东南四十里山上有城闾阳城名在锦州府广寜县西南五十里里今为驿江秉谦字兆豫钦人郭巩迁安人方震儒字孩未桐城人髙出莱阳人胡嘉栋西华人】
　　以张鹤鸣为兵部尚书
　　【初鹤鸣廵抚贵州威名甚着迁兵部右侍郎总督陜西三边军务寻转左侍郎佐理部事时兵事亟兵部増设二侍郎而鹤鸣与祁伯裕王在晋并卧家园不赴及是右侍郎张继世督援师出闗部中遂无侍郎言官请趣鹤鸣章数十上乃克期令兵部马上督催始履任至则论前平苗功进本部尚书视侍郎事尚书出象干出督蓟辽军务遂代其位给事中韦蕃请留象干出鹤鸣督师忤防谪外鹤鸣与经略熊定弼相失论事多龃龉独喜廵抚王化贞化贞本庸才好大言鹤鸣主之所奏请无不从令无受廷弼节度中外皆知经抚不和必误封疆而鹤鸣信化贞愈笃卒致疆事大壤】
　　秋七月顺天蝗
　　八月以毛文龙为总兵官驻师镇江城
