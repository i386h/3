<!-- { "loadSidebar": true } -->
　　【命阳武侯薛禄佩镇朔大将军印充总兵官率师防防粮饷赴开平时开平备御都指挥唐铭等屡奏冦出没邉境故也铭等又云孤城荒逺薪刍并难猝遇冦至别无应援请添官军神铳守备下其事于英国公张辅及羣臣议皆以为添官军愈难餽给宜准阳武侯薛禄初奏于独石筑城立开平卫以开平备御官军家属移于新城且耕且守而以开平及所调他卫官军选其精壮分作二班每班一千余人更代于开平旧城备哨新城守御官军不足者暂于宣府及附近卫分酌量添拨候发罪囚充军代还仍敕薛禄于防防粮饷之余相宜区昼筑城安恤毕事而归帝命俟秋成后为之】质实【独石在赤城县东北一百里在宣化府东北三百十里其南为独石城明宣徳五年自故开平城移置开平卫于此景防三年设上北路防将　本朝康熙三十二年并卫入赤城县仍设将驻防曰独石路雍正十三年设副将十二年増设同知】
　　秋七月松潘番叛遣都督同知陈怀等讨之
　　【松潘卫当发军戍交阯将士惮行千戸钱宏与众谋诡言番叛冀免调都司果罢其役而发军讨番宏潜至番寨胁以大军将致讨逼取牛马财物番本不反忽闻大军且至众遂惊走约生番为乱杀指挥陈杰众至五万人合攻松潘城焚上下四关及诸屯堡又围威茂疉溪诸卫所官军屡战皆败帝以怀充总兵官与指挥蒋贵合兵讨之而枭宏于松潘以徇明年正月官军连败贼复疉溪招抚诸番三十余寨松潘平命怀镇其地】质实【疉溪在松潘卫南二百三十里唐翼州宋元皆为羗据洪武时平西羗以古翼州置疉溪千戸所今疉溪营属松潘镇陈懐合肥人蒋贵字大富江都人】
　　发明【时松潘番固未反也钱宏冀免征调乃诡言畨叛且勒索激变致生番果反挠败官军于是令陈懐等合讨而枭宏以徇宏之滋事一方诛戮固由自取而其时都司误聴宏言发军致讨尤不得为无罪夫以千戸狡黠自私之词为将备者果察其情伪不肯遽尔兴兵虽有宏之逼胁番众尚不至挺而为乱然则斯役也都司实为祸阶而懐贵等竟置不问岂非漏纲哉】
　　薛禄败敌于开平
　　【时鞬靼数为邉患禄至开平防先已逼城下　所得而退禄遂率精兵往袭之昼伏夜行逾三夕　见敌营纵轻骑径薄之杀数十人生擒镇抚百戸等十二人获其男妇六十四人马八百余匹牛羊四千余头既还众蹑其后禄纵兵奋击又大败之遂逺遁】
　　令官吏军民入米赎罪
　　【自死罪至笞四十分十等纳米百石至二石有差纳者赃罪得不死徒流以下皆复用不能纳者虽笞杖久系不释往往至死御史张纯言贫人罪轻者始免追系】质实【张纯江陵人】
　　命都督佥事山云镇广西
　　【桞庆蛮韦万黄等纠合猺獞为乱镇逺侯顾兴祖以不救交阯被逮公侯大臣举云防勇有智畧命云佩征蛮将军印充总兵官率官军讨之时贼方刼掠临桂诸县聚众保山巅山峻险挂木于藤垒石其上官军至辄防藤下木石无敢近者云夜半束火牛羊角以金鼔驱向贼贼谓官军至亟防藤比明木石且尽众噪而登斩首万余级贼降云乃筑四城九堡传舎九十余区以镇要害初土官馈献帅率受之然卒为所持云闲府吏郑牢刚直召问曰馈可受乎牢曰洁衣被体一汚不可复湔将军新洁衣也宁可汚乎云曰彼且疑柰何牢曰黩货法当死将军不畏天子法乃畏土夷耶云曰善尽却之由是土官畏服调发无敢后者云所至抚善良察诬枉土人皆爱之】质实【栁庆栁州百粤地唐置栁州元路明为栁州府庆逺百粤地宋置庆逺府元路明为为府临桂县唐置明为桂林府治今皆因之山云徐州人郑牢帅府老吏尝逮事韩观观醉辄杀人牢辄留之醒乃以白性刚直为士大夫所重以吏终】
　　发明【山云镇广西凡柳浔平乐桂林宜山思恩诸蛮先后讨平猺獞屏迹其功亦卓卓矣方其议代兴祖时众荐为防勇有智畧则土官馈献之陋习岂有不立斥其非者乃犹待取决于府吏而始却而不受哉或当时嫉云者欲汚其洁白之操故曲为传闻之说以形其所守未坚见利而心动耳乃史家转称道之其亦未之加察矣】
　　八月黄淮罢
　　【帝亲征乐安命淮居守至是以疾乞休许之赐钱万贯】
　　免两京山西河南州县被灾税粮
　　九月柳升进军倒马坡遇伏死诸军尽殁
　　【升奉命久俟诸军集至是始抵隘留关黎利与王通已有成言乃诡称陈氏有后率大小头目具书诣升军乞罢兵立陈氏裔升不啓封遣使奏闻趣进兵连破关隘数十直抵镇夷关升以贼屡败易之郎中史安主事陈镛恐贼示弱以诱官军亟言于李庆曰柳将军辞色皆骄骄者兵家所忌防贼设伏宜力言之时庆及梁铭皆病甚强起告升都事潘禋亦劝升持重广侦探引宁桥事为戒升不为意进薄倒马坡与百余骑先驰度桥桥遽壊后队不得进升防泥淖中伏发升中镖死从者皆殁其夕铭病卒明日庆亦卒崔聚整军至昌江遇贼殊死鬪贼驱象大至阵乱聚为贼所获诱之降不屈遂被杀官军或走或死无一人降者安镛禋及主事李宗昉皆死时黄福再抚交阯比至升已败奔还至镇夷关为守者所执欲自杀守关者力阻之曰公我父母也公不归我曹岂敢至此黎利闻馈白金糇粮以负与送出境福至龙州尽以贼所遗归之官】质实【黎利等书畧曰太宗皇帝兴师吊伐诏求陈氏子孙以继陈祀是时陈族罹季犛之毒奔窜逺徒无从访求今陈氏遗嗣冇暠者窜身老挝二十年本国人民不忘陈氏先王之泽已求暠于覊次欲得暠继宗祀倘防天恩循太宗皇帝继絶明诏使陈氏灭而复续实一国之人戴天恩于无穷也倒马坡在鸡陵关南镇夷关即鸡陵关史安字志静丰城人陈镛字叔振钱塘人潘禋鄞人官后军都事李宗昉里系无考】
　　冬十月王通弃交阯与黎利盟而还
　　【通闻柳升败殁益惧更防利和教利立陈暠为陈氏后诡言实先陈王暊三世孙今访得之交人欲奉以为后辄立坛集军民官吏与利盟誓退师因宴利遗利锦绮利以重寳赂通为驰上表即引兵还沭晟领军至水尾闻已议和遂引退贼乗之晟大败】
　　十一月诏赦黎利罢交阯兵悉召文武吏士北还【鸿胪寺进黎利与柳升书王通使以利所奉陈暠表亦至词畧相同帝览之心知其诈然欲借此息兵乃以表示廷臣命集议张辅曰此诈也请益发兵讨之臣期一年以擒贼蹇义夏原吉亦以为不可许而杨士竒杨荣知帝厌兵且前有欲弃交阯语因力言许利便帝意遂决廷臣不敢复争于是遣礼部左侍郎李琦工部右侍郎罗汝敬等赍诏谕交阯赦除其罪并谕利兴灭继絶意令具陈氏后人之实以闻勅召王通马瑛及三司卫所府州县官吏尽撤军民北还诏未至王通已由陆路还广西陈智及中官马骐山寿由水路还钦州官吏军民得还者八万六千余人为贼所获及拘留者不可胜计】质实【利所奉陈暠表畧曰安南国先臣陈日烓三世嫡孙臣陈暠煌恐顿首上言曩被贼臣黎季犛父子簒国杀戮臣族殆尽臣暠奔窜老挝以延残息今二十年国人闻臣尚存逼臣还国欲臣陈情请命臣仰恃天地生成大恩谨奉表上请钦州隋置明初为钦州府后改州属防州府今因之李琦元氏人】
　　皇子生赦
　　【帝年三十胡皇后未有子又善病而孙贵妃有宠乃隂取宫人子为已子帝以长子生大喜宠贵妃有加诏大赦天下免明年税粮三分之一】质实【孙贵妃邹平人幼育宫中有羙色永城县主簿孙忠之女帝即位立为贵妃故事皇后金寳金册贵妃以下有册无寳宣徳元年五月帝请于太后制金寳赐焉贵妃有寳自此始】
　　十二月振陕西饥
　　【帝语戸部尚书夏原吉曰非闻关中旱饥已命有司发廪又命卿出京库布帛往振之此皆朝政阙失所致因作诗志愧卿亦当与朕同忧也】
　　【戊申】三年春二月立子祁镇为皇太子
　　【皇子生八日羣臣即上表请立为太子皇后亦屡表请早定国本贵妃佯惊曰后病痊自有子吾子敢先后子耶帝不允贵妃子遂立】
　　作帝训成
　　【御制帝训凡二十五篇曰君徳奉天法祖正宗睦亲仁民经国勤政恭俭微戒用贤知人去邪防微求言祭祀重农兴学赏罸黜陟恤刑文治武备驭夷药饵以教子孙修身齐家治国平天下之道大要备具帝自为之序复题其后以致意焉】
　　三月废皇后胡氏立贵妃孙氏为皇后
　　【太子既立帝以春秋母以子贵将废后而立贵妃召诸大臣言之杨士竒以为不可帝乃独召士竒至武英殿宻谕之士竒曰皇后今有疾惟以疾辞位逊居别宫则进退有礼帝谕之乃令后上表辞位退居长安宫赐号静慈仙师而册贵妃为皇后胡后既废张太后常召居清寜宫内廷朝宴命居孙后上孙后常怏怏至正七年十月太后崩后痛哭不已逾年亦崩用嫔御礼葬金山天顺七年七月追谥恭让皇后修陵寝不祔庙】质实【金山在顺天府宛平县西北二十里其南曰瓮山】
　　阿噜台入贡
　　【遣使臣四百六十人来朝贡马及方物】
　　宴大臣于西苑
　　【帝命蹇义夏原吉杨士竒杨荣等十有八人从逰万嵗山复赐登御舟泛太液池帝指御舟曰治天下犹此舟矣利涉大川卿等之力也是时帝方励精求治诸大臣亦同心辅政海内渐臻治平帝乃仿古君臣豫逰事每嵗首百官旬休选胜宴乐帝亦时逰西苑诸学士皆从问民间疾苦赋诗赓唱朝野称盛事云云】质实【明彭时赐游西苑记西苑在宫垣西中有太液池周十余里池中驾虹梁以通往来桥东为圆台台上为圆殿殿前有古松其北即万嵗山上有殿亭六七所最高处广寒殿也池西南又有一山最高处为镜殿乃金元时所作其西南曰南台则宣帝常幸处也按西苑在今西华门之西入苑门即太液池南北亘四里东西二百余步其上源自玉泉山合西北诸水至北安门水门流入滙为太池元时亦名西华潭夹岸多槐柳池中蒲藻纷敷禽鱼翔泳望如仙洲胜境池上跨长桥坊楔对峙东玉蝀西金鼇桥北称北海桥南称中海灜台以南称南海其中海之东岸有蕉园旧址稍南为万善殿殿西有亭为太液秋风即燕京八景之一又按万嵗山金名琼华岛元中统三年修之至元八年名万嵗山其山皆叠玲珑石为之明宣宗广寒殿记万嵗山石即宋之艮岳也金徙于此今为白塔山又按明广寒殿镜殿今皆无其南台即今瀛台旧一名趯台在太液池中由西苑门入度板桥有门曰徳昌中建殿五楹殿之南石堤数十步过堤厯级而登为翔鸾阁涵元殿香扆殿迎薰亭而统名之曰瀛台台二面临水竒石森列花树芬欝天然林壑之致】
　　夏四月诏自今官民建言尚书都御史给事中防议以闻
　　【帝曰致治之道莫先于广言路天下之大吏治得失民生休戚人不言朝廷何由悉知古人谓明主视天下犹一堂满堂饮酒一人对隅而泣则一座不乐若令天下有匹夫匹妇不得其所实为君徳之累凡有建言民瘼者卿等勿讳】
　　闰月免山西旱灾租遣使抚辑流民
　　【山西布政司言平阳府属八州三十三县旱诏免其租仍振恤之工部郎中李新自河南还言山西饥民流徒南阳诸郡不下十余万官司遣人捕逐民愈穷困死亡日多帝即命遣官抚辑发廪振之】
　　王通陈智等及布政使弋谦内官马骐山寿俱以弃交阯罪下狱论死
