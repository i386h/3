<!-- { "loadSidebar": true } -->
　　命武靖侯赵辅为将军偕王越帅师搜河套次于榆林【业盛既奉命至延绥与王越等议军事以邉偹乆虚搜套未可轻议请守固而后战越因乞偕盛还朝而廷议以套寇不灭三边终无寕嵗遂拜辅将军以搜套任之敕陜西延绥寜夏三镇兵皆受节至越仍总督军务比至榆林寇已深入大掠辅越不能制乃奏言搜套非十五万兵不可今餽饷烦劳公私困竭宜姑事退守防陜西巡抚马文升复报寇警兵部论辅越拥兵坐视命给事中郭镗往勘还言寇于六月入平凉巩昌临洮杀掠人畜三十六万四千有竒七月纵横庆阳境辅越至榆林不进致部将遇敌辄以不得号今为辞当治其弛兵玩寇罪而辅越方以寇不战自屈奏请班师兵部劾两人欺谩帝终不之责也】质实【马文升字负图钧州人郭镗恩县人】
　　秋七月南畿浙江大水
　　【南畿大风雨壊天地郊坛孝陵庙宇苏松扬三郡亦以水旱告浙江海溢杭绍嘉湖寜五府地各被水灾凡八郡渰没田禾漂毁官民庐舍畜产无算溺死者二万八千四百七十余人】
　　冬十一月赵辅有疾命宁晋伯刘聚往代之
　　【辅称疾屡疏乞还郭镗亦言其以病废事乃有是命聚既代辅为将军明年寇入花马池率禆将击却之其冬博勒呼们都埒伽嘉色凌连兵深入直抵秦州安定防寜诸州县纵横数千里聚拥兵不能救寇既饱掠去防王越捣巢自红盐池还遂以大防闻纪功兵部员外郎张谨劾其虚冐所报首功皆边民被掠者诏遣给事中韩文往勘还奏如谨言帝以寇既遁置之辅还犹督京营兵郡言辅既称疾宜解营务帝亦置不问】质实【花马池在庆阳府城北周回四十余里安定宋安定堡元改县明属延安府防寜金西寕县元移防州治此寻省西寜县入防州明洪武初改防寜县属巩昌府今皆因之红盐也在榆林府西北与寜夏府接界张谨定逺人韩文字贯道洪洞人】
　　【癸巳】九年春正月真人张元吉有罪释之
　　【元吉袭封真人恣行不法僣用乘舆器服擅易制书夺良家女子逼取人财物家置狱前后杀四十余人有一家三人者事闻帝恕械元吉至京防百官廷讯论死刑部尚书陆瑜等请停袭去真人号不许命仍旧制时成化五年四月也元吉坐系二年竟以夤縁免死杖百发肃州军言官争之不纳至是其子元庆复为父陈情斩免帝允之给事中虞瑶等言律杀一家三人者磔元吉以睚眦杀四十余人罪岂容诛贷死发戊巳为枉纵今又有释归田里臣实未谕若以元吉母老子幼情或可矜则元吉所杀四十余人岂无可衿如元吉者祖法朝纲不可不慎奏入命俟终养遣戍寻竟释为民】质实【陆瑜字廷王鄞人虞瑶缙云人】
　　土尔番据哈密
　　【初哈密忠顺王布拉噶卒无子王母寜温达锡里主国事伽嘉色凌窥哈密无主袭破其城王母率亲属部落走苦峪遣使告难朝廷不能援成化二年鞑靼兵已退乃资遣还故土其头目哀请以都督同知巴图穆尔袭封巴图穆尔者故忠义王托欢特穆尔外孙也帝因擢为右都督摄国王事又卒其子哈商请嗣职帝许之而不命其主国事政令无所出是时土尔畨酋阿尔自称苏勒坦乗机入哈密虏王母劫金印去留其妹婿伊兰据守之兵部言哈密实西城咽喉弃而不救恐赤斤防古等卫亦为所胁则我之藩难尽撤而甘肃之患方殷使套寇不退闗中供亿愈难于是命都督同知李文右通政刘文赴甘肃经畧抵肃州遣锦衣千戸马俊往谕阿尔抗不逊覊俊月余文等乃檄哈商及赤斤罕东黙克埒诸部集兵进讨】质实【黙克埒畨部名在哈密北托欢特穆尔布拉噶之族祖父也布拉噶之祖曰忠顺王托克托永乐八年卒封其从弟推勒特穆尔为忠义王卒宣徳元年复以托克托子布达锡哩嗣忠顺王是为布拉噶之父寻因忠顺王年幼命推勒特穆尔弟嗣忠义王同理国事即托欢特穆尔也刘文四川荣县人　布拉噶旧作卜列革寕温达锡里旧作弩温达失里巴图穆尔旧作把塔木儿托欢特穆尔旧作脱欢帖木儿哈商旧作罕慎苏勒坦旧作速檀伊兰旧作牙兰阿尔旧作阿力黙克埒旧作也克力托克托旧作脱脱推勒特穆尔旧作兔力帖木儿特达锡哩旧作卜答失里今并改】
　　三月山东大饥民相食振之
　　【是年畿内陜西山西皆饥湖广南畿亦被灾而山东饥尤甚馁死者枕籍骼无余胔乃命免今年租巡抚牟俸前后请发济南仓储减价以粜令临清闗税收米麦助振又以民多转徒请敕邻境抚院官随所在安辑秋成赀遣复业且乞开中淮浙盐百万引尽蠲州县道课诏具如所请更命移临清仓粟十万石以振俸寻乞截留漕粮并贷饥民布棉免柴夫折价银移河南输边粟济山东而别给银为边饷山东输京租二十万石给本地用帝皆嘉纳于时俸不俟命檄发东昌济寕仓粟十万余石为军士月粮而以徳州临清寄库银易米振济请伏专擅毕帝特宥之月之甲午及四月丁夘境内忽黑暗如夜八月旱蝗旋大水明年又饥复诸发仓储出贷俸抚山东五年治尚烦苛然颇尽心荒政所全活甚众】质实【明史食货志柴夫折价银自宣徳五年置易州山厰佥北直山东山西民夫转运后令输直雇役所谓折价银也牟俸巴县人】
　　夏四月辛酉朔日有食之
　　阅武臣骑射
　　【帝以武偹废弛乃御西苑命武臣骑射黜指挥李胜等四十六人十一月重阅西苑罢定襄伯郭嵩等四人英国公张懋三发皆中帝大喜厚赉之】质实【郭嵩定襄伯之侄张懋英国公辅之子】
　　秋九月镇守浙江太监李义杀指挥马璋不问
　　【义至寜波指挥马璋馈白金二十两意不慊遂杖杀之璋母讼于朝帝命义自陈言因公事杖璋璋病死非毙杖也帝命宥之既而镇守云南太监钱能杖守矿千戸一人死巡按御史甄希贤劾之帝亦未尝罪能也】质实【甄希贤麟游人】
　　们都尔博勒呼嘉伽色凌并入寇王越袭破其孥于红盐池
　　【三酋大举深入直扺秦州安定诸州县王越策寇尽鋭西出必不备东偏乃率縂兵官许寕游击将军周玊各将兵四千六百为左右哨从榆林红儿山出境尽夜兼行八十里涉白盐滩北又百五十里侦知寇老弱俱在红盐池乃分兵千余伏他所而身寕宁玊张两翼直薄其营伏兵又从后夹击大破之焚其庐帐而还及寇饱掠归则妻子畜产已荡尽相顾痛哭自是稍徙北去不复居河套间盗边不敢大入亦数遣使通贡于是延绥得息肩者数年】质实【红儿山在榆林府北白盐滩即白盐池在定边县西北周玊字廷壁滁州人们都尔旧作门都埒博勒呼旧作孛罗忽今俱改】
　　【甲午】十年春正月命王越总制三邉
　　【前年冬刑部主事张鼎言延绥甘肃宁夏三邉镇抚不相统一宜推文武重臣一人总制章下所司乃议设制府于开成控制三邉总兵巡抚而下并聴节制诏即以越任之时因红盐池之防论功加越太子少】
　　【保增俸一级而越自谓功大赏薄遂怏怏称疾还朝】质实【此三边设总制之始越还朝即罢不设至治十年又起越为之十五年以命秦纮正徳元年继以杨一清遂为定员嘉靖十九年改称縂督张鼎字大宇陜西咸寜人】
　　三月罢总督两广右都御史韩雍
　　【雍在粤于镇守中官黄沁不为礼沁憾之防栁浔诸蛮复叛防将杨广等俘斩九百人方更进而贼防懐集兵部劾雍奏报不实沁亦讦雍坐视且言其土赏费财帝遣给事中张谦等往勘而广西布政何宜副使张斆冲雍素轻已共醖酿其罪谦还奏事虚实交半乃命致仕去雍冇雄畧善断临战躬亲矢石不目瞬既承制专决自奉尊严军门设铜鼔数十仪节详密三司皆长跪白事禆将以下绳押无所假又坦中不为崖岸挥斥财帛不少惜故虽令行禁止而谤议亦易起雍既去两广人念其功为立庙祀】质实【懐集刘宋析四防县置元局贺州明改属梧州府今因之何宜福清人张谦清苑人】
　　夏六月武靖侯赵辅请世袭伯爵许之
　　【辅辞侯乞世伯帝许其世伯侯如故言官力争不聴】质实【明史功臣侯表辅子承庆嗣伯传爵至明亡乃纪】
　　发明【国家所以驭下者赏有功刑有罪而巳赵辅受命西征坐视敌骑之蹂躏封殪而不加一矢弛兵玩寇罪孰甚焉宪宗即念辅大藤峡之旧劳贳之不正刑诛亦已幸矣顾曲徇其世伯之请辱酬庸大典以加有罪之人则是奨邉臣之媮惰而劝其效尤也此明之边事所由日坏哉】
　　闰六月筑邉墙
　　【初余子俊上言三邉惟延庆地平易寇屡入犯获边人为导径入河套自是寇顾居内我反屯外急宜于沿邉筑墙置堡其旧界石所在多髙山陡厓依山形随地势以成边墙于计为便尚书白圭以邉民方团奏缓其役八年秋子俊复言征套士马屯延绥者八万刍茭烦内地若今冬寇不北去又须偹来年军资约八百二十五万公私烦扰至此安得不变计臣前请筑边墙诏事寜举行请于明年春夏寇马疲乏时役陜西运粮民夫五万给食兴工帝从之会王越袭寇红盐池患少息子俊得一意兴筑东起清水营紫城砦西扺花马池延袤千七百七十里凿厓筑墙掘堑其下连比不絶每二三里置敌台崖砦脩巡警又于崖砦空处筑短墙斜一斜二如箕状以了敌避射凡筑城堡十二邉墩十五小墩七十八崖砦八百十九时谓之槖驼城既告竣墙内地恚分屯垦嵗得粮六万余石】质实【按邉墙之筑明史兵志谓在成化七年地理志谓在九年攷明宪宋实録八年三月叶盛疏云七年六月内用总兵巡抚议依界石山势铲削如城然未借役民夫而成堡守偹兵不足供役乞量起山西陜西民修筑诏今官军以次整理不必借役于民则子俊初建邉墙之议已令官军兴筑第格于部议未尝役及民夫兵志以为七年筑者葢据官军兴筑之始也九年十二月张谨劾赵辅等昌功之罪有云余子俊方修治边墙难于槩治则子俊告竣之疏所谓不三月功成八九者特约畧言之以见其成之速而其实辅等御寇韦州之际即已纠众兴工地理志以为九年筑者盖据民夫兴筑之始也业盛疏又云正统间创筑榆林城堡二十有三于其南二三十里之内植军民种田界石是时即子俊疏所谓旧界石也明史杨一清传云边墙在延绥者余子俊修之甚固后边备日踈墙堑渐夷又明世宗实録二十五年曾铣奏云余子俊修筑邉墙东起黄甫川西至定边营千五百余里嵗乆倾頺不异平地则子俊所筑边墙至正徳时渐夷逮嘉靖中圮矣铣时余址间存故所言东西起止颇与子俊告竣之疏互殊也延庆谓延安庆阳非宣化府之延庆州清水营紫城砦并在府谷县东北】
　　秋八月以赵胜爲将军御伽嘉色凌命太监刘恒覃平监之
　　【伽嘉色凌防宣府乃命胜率京军万人以恒平监军往御之冦退寻召还是年冬复自马营赤城入冦逰击将军周玉败之明年春冦大同叅将李镐等败之自冦徙出套延绥之患寖稀而宣府大同诸邉颇被其扰矣】质实【赵胜字克功迁安人李镐大同右卫人】
　　发明【自永乐八年都督谭青营有中官王安与名奏事为明世阉宦监军之始驯至正统四年曹吉祥兴兵既乆藏甲于家遂有天顺五年七月之变宪宗亦既目击之矣乃改元之岁即命唐慎监米永军寻又命裴当监杨信军传恭顾恒监永军至是复命恒平视师宣府厥后汪直继之睨然挟两钺以横恣于邉疆其不为吉祥之续者一间耳语曰前车之覆后车之鉴若宪宗者可谓甘蹈覆辙者欤】
　　赐广东按察司副使孔镛佥事陶鲁林锦诰命
