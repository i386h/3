<!-- { "loadSidebar": true } -->
　　【棣称兵三年亲战阵冐矢石屡濒于危所陷城邑兵去旋复为朝廷守故不敢决意南下无何有以中官奉使侵暴为言者诏所在有司系治于是中官密遣人赴燕具言京师空虚可取状约为内应棣慨然曰频年用兵何时已乎要当临江一决不复返顾矣遂大举兵而南】
　　发明【中官之祸肇于永乐终明之世深受其毒建文稍稍戢制则又泄机事召外兵致燕决意南犯议不返顾此辈实为祸媒甚哉小人之难养也春秋寺人貂始漏师于多鱼古志之矣其垂戒深哉】
　　【壬午】四年春正月命魏国公徐辉祖帅师御棣兵于山东【棣兵由馆陶渡河连陷东阿东平诸州县东平吏目郑华济阳教谕王省死之山东大震于是命辉祖帅师往援而棣兵已突至沛县知县顔伯玮不能御遣县丞胡先间行至徐州告急援不至指挥王显开门降伯玮衣冠南向再拜自经死主簿唐子清典史黄谦被执谕子清降曰愿从顔公地下遂死之遣谦往徐州招降不从亦死燕别将王聪破萧县知县郑恕亦不屈死棣兵遂薄徐州】质实【东阿汉县后汉分置谷城北齐废入东阿明移治于故谷城属东平州今属泰安府东平汉国治无盐晋徙治须昌刘宋为东平郡宋改府元改路明洪武初为府八年降州属济宁府十八年改属兖州府今属防安府萧县秦置明属徐州今属徐州府郑华字思孝临海人由行人司贬吏目燕兵至州长贰尽弃城走华率吏民凭城固守城破与其妻萧氏俱死王省字子职吉水人为燕防兵所执从容引譬词义慷慨众舍之归坐明伦堂伐鼔聚诸生大哭以头触柱死按宪章録以省之死节系于建文二年五月与明史恭愍帝纪异顔伯玮名瓌以字行庐陵人子有为亦自刎死郑恕字本忠仙居人二女俱从死　本朝乾隆四十一年追諡顔伯玮忠节郑华节愍王省唐子清黄谦顔有为并入祠】
　　夏四月官军连败棣兵于淮北寻召辉祖还
　　【先是左都督何福及平安陈晖军次济宁闲棣兵自徐趋宿遂引兵南追及于淝河燕将白义王真各率百骑诱安军缚草置囊中为束帛状安帅兵驰击义等佯弃囊走安军士竞取之伏发两军鏖战真被重创自刎死棣乃身自迎战安部将和尔和挺鎗大呼直刺棣马怱蹶反被擒安军遂败宿州陷至是棣兵抵小河为桥以济福安等往争桥张左右翼并进斩其将陈文安转战至北阪几获棣番骑王骐跃入阵掖棣走于是官军驻桥南棣军驻桥北相持数日棣潜移军三十里夜半渡河而南绕出官军后比旦官军始觉适辉祖来防战于齐睂山斩其将李斌时王师再防燕人大惧防淮土盛暑湿蒸燕诸将请旋师观衅棣不从下令曰欲渡河者左诸将皆左棣怒曰任汝曹所之乃不敢复言而帝闲讹言谓燕兵已北召辉祖还福军遂孤福欲持久老燕师移营灵壁深堑髙垒自固而粮运为燕所阻安分兵往迎棣率精鋭横击防安军为二福开壁来援与安合击杀燕兵数千髙煦伏兵自林间突出福等俱败走诸将请移驻淮河就粮夜令军中闻三礟即发翼日燕兵猝薄垒亦发礟三福军以为已礟也争趋门出燕兵乗之遂大乱人马坠濠堑俱满指挥宋瑄力战死福单骑走安晖及侍郎陈性善等三十七人皆被执性善死之】质实【淝河北淝水也在宿州南九十里州南有龙山湖淝水出马东南流入怀逺县界注于淮小河在灵壁县北六十里即古睢水旧自河南永城县流迳宿州灵壁至宿迁入泗后宿州以上已成平陆其在睢寜宿迁者谓之小河齐眉山在灵壁县西南三十里灵壁本虹县灵壁镇宋升县明属宿州今属凤阳府王真咸宁人宋瑄定逺人宋晟长子陈性善名复初浙江山隂人既被执寻释归令说朝臣性善朝服跃马入河以死余姚黄墀陈子方与性善友亦同死按明史性善传性善及大理寺丞彭与明钦天监监副刘伯完同被执纵还与明变姓名与伯完俱亡去不知所终明纪事本末则云与明死之与史传异　本朝乾隆四十一年追諡宋瑄烈愍陈性善节愍黄墀陈子方并入祠和尔扣旧作火耳灰今改】
　　五月辽东兵溃于直沽
　　【先是帝命杨文帅辽东兵十万赴济南与铁合以防棣后及是至直沽军溃无一人至济南者】
　　棣兵渡淮陷扬州
　　【棣兵陷泗州盛庸方军淮上以兵数万战舰数千列淮南岸棣兵不得渡遣使至淮安假道于驸马都尉梅殷殷劓其使曰留汝口还为而王言君臣大义棣气沮凤阳知府徐安亦拆浮桥絶舟楫以遏燕棣乃令邱福朱能等帅骑勇数百人潜自上流以渔舟济猝薄庸军鸣礟庸军惊突击之庸败走尽获其战舰遂渡淮陷盱眙守淮兵部主事樊士信死之乗胜出天长进攻扬州指挥王礼等开门降巡按御史王彬指挥崇刚死之】质实【天长唐县明属泗州今因之徐安宁波人邱福凤阳人樊士信应城人王彬字文质东平人崇刚逸其里籍逊国臣传云崇刚姓邓本朝乾隆四十一年追諡樊士信烈愍王彬崇刚节愍】
　　征天下兵勤王
　　【帝遣御史练子宁右侍中黄观修撰王叔英等分道征兵苏州知府姚善首以兵入卫请召还齐泰黄子澄帝从之时宁波知府王璡徽州知府陈彦回乐平知县张彦方前永清典史周缙各帅兵入援】质实【乐平县唐置明属饶州府永清县唐置明属顺天府今皆因之黄观字伯澜一字尚賔贵池人王叔英字原采黄岩人王璡字器之日照人陈彦回字士渊莆田人张彦方江西龙泉人由给事中以便养改乐平知县周缙字伯绅武昌人】
　　下罪已诏遣庆成郡主诣燕军
　　【时棣兵往来江上江南北郡县俱密输欵诏下京师内外臣民恸哭而已方孝孺进曰事急矣可遣人许以割地稽延数日俟募兵渐集然后决战江上乃遣庆成郡主往燕军议割地罢兵郡主棣从祖女兄也见棣述太后及帝意棣曰吾此来欲得奸臣不在上地郡主黙然遂辞归帝命诸将集舟师江上为御守计兵部右侍郎陈植监战植慷慨誓师部将杀之以降棣诛部将具棺殓植瘗之】质实【庆成郡主城王女嫁黄琛初封庆阳郡主建文时改封庆成郡主防城王为熙祖之孙郡主则太祖从父兄弟之女也陈植庐江人白石山　本朝乾隆四十一年追諡陈植烈愍】
　　六月棣兵渡江犯京师谷王橞及李景隆迎降京师陷帝不知所终
　　【盛庸徐辉祖等败棣兵于浦子口防髙煦引畨骑来援殊死鬬庸军退驻髙资港都督佥事陈瑄以舟师叛附于棣棣率兵自洲渡江庸败走镇江守将童俊率众降棣进军龙潭帝命诸王分守都城遣景隆及兵部尚书茹瑺都督王佐诣燕师讲和棣曰吾无罪而削为庶人今救死何以地为景隆等不能发一语遽还帝复令谷王橞安王楹往棣卒不奉诏左右或劝帝他幸以图兴复方孝孺请坚守京城以待四方援师即事不济当死社稷乙丑棣进兵屯金川门左都督徐増夀谋内应帝手剑斩之橞景隆及指挥佥事刘清守金川门登城望见棣麾葢开门迎降御史连楹叩马欲刺棣被杀都城陷宫中火起帝不知所终棣遣中使出后尸于火诡云帝尸越八日用学士王景言备礼之然地所在后无闻焉或曰帝由地道出亡其后滇黔巴蜀间皆传有帝为僧时徃来迹世遂以帝为逊国云正徳万厯崇祯间诸臣请续封帝后及加庙諡皆下部议不果行大清乾隆元年追諡曰恭闵惠皇帝】质实【逊国之説畧云金川门失守帝欲自杀编修程济曰不如出亡即为帝祝髪从门出由吴楚而滇浙黔蜀粤东西至正统五年有同寓僧诡称建文帝思恩知府岑瑛以闻按问乃钧州人杨应祥下狱死时并系帝因自言其实老阉吴亮识之入西内以夀终云明旧史例议力辨其妄朱彛尊亦深斥其不足信但据王鏊陆树声薛应旂朱国祯等所载诸书其官阶年月事迹固多舛讹抵牾然未必尽出无因且据明史胡濙传称恵帝之崩于火或言遯去诸旧臣多从者帝疑之五年遣濙颁御制诸书并访仙人张邋遢徧行天下隠察建文帝所在二十一年还朝驰谒帝于宣府帝已就寝闻濙至急起召入濙悉以所闻对漏下四鼓乃出先濙未至传言建文帝蹈海去帝分遣内臣郑和数辈浮海下西洋至是疑始释后神宗时尝命阁臣録建文帝在滇诗以进则逊国之説在明代君臣迄无定论传闻各异姑从阙疑附着其畧于此浦子口在江宁府江浦县东二十里为南北要津有城今设守备驻此髙资港在镇江府丹徒县西五十里北通大江接仪征洲在扬州府江都县南四十里龙潭镇在句容县北八十里陈瑄字彦纯合肥人茹瑺衡山人徐増夀中山王达第四子成祖实録是年九月陞宣府中防卫指挥佥事刘清为都指挥同知旌其开金川门奉迎功也连楹襄垣人被杀尸植立不仆　本朝乾隆四十一年追諡连楹忠烈】
　　棣自立为皇帝
