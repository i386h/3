<!-- { "loadSidebar": true } -->
　　【通政司请彚四方雨泽章奏送给事中収贮帝曰祖宗令天下奏雨泽欲前知水旱以施恤民之政积之通政司已失之矣今又令収贮是欲上之人终不知也自今奏至即以闻】
　　立皇后张氏
　　【后始为帝妃操妇道至谨稚得成祖及仁孝皇后懽帝数为汉赵二王所间体肥硕不能骑射成祖恚至减太子宫膳濒昜者屡矣卒以后故得不废及帝立册为皇后】质实【皇后张氏永城人兵马副指挥张骐之女骐追封彭城伯后于洪武十六年封燕世子妃永乐二年封皇太子妃】
　　立子瞻基为皇太子封子八人为王
　　【封子瞻埈为郑王瞻墉越王瞻墡襄王瞻堈荆王瞻墺淮王瞻垲滕王瞻垍梁王瞻埏卫王】质实【郑靖王瞻埈帝第二子就藩凤翔后迁怀庆越靖王瞻墉帝第三子封衢州未之藩卒襄献王瞻墡帝第五子就藩长沙后迁襄阳荆宪王瞻堈帝第六子就藩建昌后迁靳州淮靖王瞻墺帝第七子就藩韶州后迁饶州滕懐王瞻垲帝第八子封云南未之藩卒梁荘王瞻垍帝第九子就藩安陆卫恭王瞻埏帝第十子封怀庆未之藩卒其第四子为蕲献王瞻垠初封静乐王永乐十九年卒帝即位追封无后】
　　诏举贤才
　　【令在京七品在外五品以上官及知县于五品以下官及军民中访荐徳行惇笃才能出众文学优长者量才擢用举后犯赃则连坐举者】
　　命大学士防法司录囚
　　【帝性仁恕谕杨士竒杨荣金幼孜曰比年法司之滥朕所深知所拟大逆不道徃徃出于文致自今审决重囚卿三人必徃同谳有寃抑者虽细故必以闻】
　　十一月宥建文诸臣家属
　　【诏礼部建文诸臣家属在教坊司锦衣卫浣衣局及习匠功臣家为奴者悉宥为民还其田土言事谪戍者亦如之】
　　发明【成祖革除之际为忠义所不容于是肆其毒虐倒行而逆施建文诸臣备遭惨酷而并取其家属悉发教坊锦衣浣衣及与功臣为奴又并及其外戚全家戍边怨毒之流古所未有仁宗心识其寃即位之初首宥诸臣家属旋复放还外戚之戍边者可谓寛大之政易称干父之蛊仁宗有焉】
　　阿噜台来贡马
　　【阿噜台遣使贡马赐赉有差降敕宥其前过许令通好】
　　诏羣臣极言得失
　　【帝曰朕承大统君临亿兆亦惟頼文武贤臣共图康济矧属亮隂之际尤切倚毗之心嗣位初首诏直言而渉月累旬言者无防夫京师首善地民困于下而不得闻胶于习而不知革卿等无虑后谴相与至诚必有嘉谟嘉猷辅朕不逮】
　　赦乌梁海罪
　　【帝遣使敕谕乌梁海官民曰朕承大统凡四方万国罪无大小悉已赦宥若乌梁海官民敬顺天道许令改过自新仍前朝贡聼徃来生理谕侍臣曰彼有过而不宥之既无所容将来必为边患吾不吝屈己以安百姓也】
　　遣御史巡察边卫
　　【遣御史巡覈縁边诸卫稽部曲申号令】
　　遣御史分巡天下考察官吏
　　【帝曰国以民为本民安则国安比年牧守官不体朝廷恤民之意侵削扰害民不聊生今分行考察然才器不同当明白具实以闻无惑于小人无屈于势要无私于亲故询之于众断之以公可也又御史朕之耳目勉副朕心必先自治乃可治八若弃亷耻违礼法朕亦不贷徃勉之】
　　禁所司擅役屯田军士
　　【帝曰古者寓兵于农而不夺其时民无转输之劳而兵食足后世莫善于汉之屯田先帝立屯种法用心甚至所司数以征徭扰之既失其时遂无其效其令天下卫所凡屯田军士不许擅差违者处重法】
　　命都督方政同荣昌伯陈智镇交阯
　　【命政与智协同镇守智暗懦素无将畧惮战因借抚以愚中朝且与政忤遂顿兵不进而山夀一意主抚专进止以故贼益猖獗官军不能制】
　　十二月宥建文诸臣外戚全家戍边者留一人余悉放还
　　【建文中齐黄诸臣外戚全家谪边者令家存一丁于戌所余放为民】
　　书天下三司官姓名于奉天门西序
　　【帝曰庶官贤否军民休戚所系唐太宗书刺史名于屏朝夕省览闻有善政则各疏于下故当时皆思奋励致治效斗米三钱外户不闭皇考亦尝书中外官姓名于武英殿南廊今五府六部朝夕接见得询察贤否若三司官朕既不识又不悉姓名虽或闻其贤否邪正既久不能不忘有善上忘谁肯自励有不善上忘亦谁肯自戒如此何以望治具书三司官姓名揭诸西序朕得观之以考察行事而黜陟焉】
　　长陵
　　【谥曰体天宏道髙明广运圣武神功纯仁至孝文皇帝庙号太宗长陵嘉靖中更庙号曰成祖】质实【长陵在昌平州天夀山中峯之下】
　　【明史赞曰成祖少长习兵据幽燕形胜之地乘建文孱弱长驱内向即位以后躬行节俭水旱朝告夕赈无有壅蔽知人善任表里洞达雄武之畧同符髙祖六师屡出漠北尘清季年威徳遐被四方宾服受命入贡者殆三十国幅之广逺迈汉唐成功骏烈卓乎盛矣然革除之际倒行逆施慙徳又曷可掩哉】
　　【乙巳】仁宗昭皇帝洪熙元年春正月壬寅朔御奉天门受朝不举乐
　　【帝御奉天门朝羣臣命礼部鸿胪寺不作乐羣臣止行五拜三叩礼先是礼部尚书吕震请受贺作乐如大朝仪帝不从震固请乃止受朝不举乐】
　　勅内外臣修举职业
　　【谕曰朕祗绍洪图仰惟祖宗创业守成之难夙夜惓惓体天为治嗣位初蠲逋负赦有罪不急之务一切停罢选任贤良共图维新之治期天下安于太平今天下庶事未尽理生民未尽安斯朕之责亦尔文武羣臣之责尚思勉之】
　　建文阁
　　【建文阁于思善门诏选诸臣有学行者入直杨士竒荐侍讲王进儒士陈继蹇义荐学录杨敬训导何澄诏以继为博士敬为编修澄为给事中日直阁中命学士扬溥掌阁事进佐之帝亲授溥阁印曰朕用卿左右非止助益学问亦欲广知民事为治道辅有所建白封识以进】质实【文阁殿阁词林记仁宗即位建文舘扵思善门外驾常临幸讲论经史但作舘不称阁又考明典故纪闻仁宗作文阁于思善门外作印章命翰林学士杨溥掌阁事据此应是阁思善门芜史思善门外桥西为武英殿陈继字嗣初吴人幼孤母吴氏躬织以资诵读比长贯穿经学人呼为陈五经奉母至孝府州交荐以母老不就母卒哀毁过人仁宗幸文阁问今山林亦有名士乎杨士竒以继对召为国子博士寻改翰林五经博士宣宗初迁检讨引疾归卒】
　　二月命太监郑和守备南京
　　【命郑和领下番官军守南京于内则与内官王景宏等协同管事遇外有事则与襄城伯李隆等商议施行】
　　帝耕耤田
　　【帝躬祭先农耕耤田】
　　南京地震
　　【凡十有六震四月又三震五月复震】
　　三月以权谨为文华殿大学士
　　【谨奉母至孝初为光禄署丞以省侍归母年九十终庐墓三年致泉涌兔驯之异有司以闻帝命驰驿赴阙出其事状令侍臣廷诵之即拜文华殿大学士谨辞帝曰朕擢卿以风天下为子者】质实【权谨字仲常徐州人永乐四年荐授乐安知县迁光禄署丞至是拜大学士寻扈从皇太子监国南京宣宗嗣位以疾乞归改通政司右参议赐白金文绮致仕】
　　诏求直言
　　【初大理寺少卿弋谦言事过激帝不怿尚书吕震吴中等劾谦诬防帝召士竒等言之士竒对曰谦不谙大体然心感超擢恩欲图报耳主圣则臣直惟陛下优容之帝乃不罪谦然毎见谦词色甚厉士竒从容言陛下诏求直言谦言不当触怒外廷悚愓以言为戒今四方朝觐者集阙下见谦如此谓陛下不能容直言帝曰此固朕不能容亦吕震軰迎合以益朕过今当置之免谦朝参令专视司事未防言者益少复召士竒就榻前书敕引过曰朕即位以来臣民上章以数百计未尝不欣然聼纳间者弋谦所言多非实事羣臣交章奏其卖直请置诸法朕但免谦朝参自是言者益少去冬无雪春亦少雨隂阳愆伏必有其咎岂无可言而为臣者懐自全计退而黙黙何以为忠朕于谦一时不能含容未尝不自愧咎尔羣臣勿以前事戒扵国家利政令未当者直言勿讳谦朝参如故寻擢为右副都御史】质实【弋谦代州人】
　　发明【弋谦以言事过激吕震吴中等輙劾其诬防迨士竒进言仁宗已知震等之迎合且为下敕引过而扵震中軰不闻冇所踈斥史称吕震佞谀倾险吴中为时论所鄙皆一时宵小之流仁宗为明辟既察其奸而优容如故岂所谓英防不足者欤】
　　振隆平饥
　　【隆平县饥时栢乡县多贮官麦有司请以贷之帝曰饥即振之何贷为】质实【隆平汉广阿唐招庆宋改隆平明因之今县属赵州柏乡汉鄗县隋柏乡宋省为镇后复置县明因之今县属之赵州】
　　诏法司慎刑
　　【诏曰刑者所以禁暴止邪导民于善非务诛杀也吏或深文傅防以致寃滥朕深悯之自今其悉依律拟罪若朕过于嫉恶法外用刑法司奏执五奏不允同三公大臣执奏必允乃已诸司不得鞭囚背及加人宫刑有自宫者以不孝论人之为非父子不相谋是以舜罚不嗣文罪不孥自今非谋反勿连坐亲属古之盛时采聴民言用资戒儆今奸人徃徃摭拾诬为诽谤法吏刻深锻链成狱刑之不中民则无措其除诽谤禁有告者一切勿治】
　　以阳武侯薛禄为镇朔大将军率师巡开平大同【敕命阳武侯薛禄佩镇朔大军印充总兵官率官军自开平至大同縁边巡哨遇防相机勦捕】质实【薛禄胶人行六军中呼曰薛六后贵更名禄】
　　命安平伯李安与荣昌伯陈智同镇交阯
　　【帝改元后铸将军印分颁边将智得征夷副将军印至是命安平伯李安徃佐之】质实【李安懐逺人莒国公逺之子】
　　诏北京诸司复称行在
　　【将迁都南京诏北京诸司悉称行在复北京行部及行后军都督府】
　　发明【成祖建都北京为久逺计仁宗欲复都南京乃复建北京行部及行后军都督府其时南北两京官吏互为徴调且谕内监王景宏等修治南京宫殿意甚决矣仁宗即位初鋭意求治多善政独此欲迁都一事深违成祖定制时南北困于供亿咸以都南京为便不知成祖排羣议而都北京实据天下全势而筹立国大计岂可轻议迁移者乃士竒軰无一言谏及何哉】
　　夏四月免山东淮徐今年租税之半
　　【帝闻山东及淮徐民乏食有司徴夏税方急乃御西角门召士竒草诏免今年夏税及秋粮之半士竒言上恩至矣但湏户工二部预闻帝曰有司虑国用不足必持不决救民之困当如救灾拯溺不可迟也趋命中官具楮笔令士竒就门楼书诏帝览毕即用玺付外行之顾士竒曰今可语部臣矣】
　　命皇太子居守南京
　　【命皇太子谒孝陵徃居守】
　　振河南及大名饥
　　【河南监察御史行在户部俱奏请发所在仓粟振济从之】
　　五月左迁李时勉罗汝敬为监察御史寻下狱
　　【侍读李时勉抗疏言事帝怒召至便殿对不屈命武士扑以金山脇折者三曵出防死明日改交阯道御史命日虑一囚言一事章三上乃下锦衣卫狱时侍讲罗汝敬亦言事改御史俱下狱】质实【罗汝敬名简以行字吉水人】
　　帝不豫遣使召皇太子
　　【召蹇义杨士竒黄淮杨荣至思善门命士竒书敕遣中官海夀驰召皇太子于南京】
　　帝崩
　　【年四十有八遗诏皇太子即位】
　　六月太子瞻基至自南京即位
