<!-- { "loadSidebar": true } -->
　　【帝知谦深凡所陈奏无不从而谦亦每事抒忠直陈无隠由是人多忌之方敌初退都御史罗通劾谦上功不实且言韩信起自行伍禳苴防于寒防宜博搜将士中如信苴者与议军事若今腰玉珥貂皆苟全性命保爵禄之人未足与议也意葢诋谦与石亨辈谦疏辨且乞罢请通指荐韩信禳苴其人者廷臣共留谦又谓通志在灭贼无他帝两解之及论徳胜之功石亨功不如谦而得世侯内媿疏荐谦子冕诏召赴京师谦辞不允冕至谦言国家多事臣子义不得顾私恩且亨位大将不闻举一幽隠拔一行伍微贱以禆军国独荐臣子于公议得乎臣于军功力杜侥幸决不敢以子监功亨大恚既立团营亨与谦共事亨縦恣谦毎裁抑之亨恨甚疏辞总兵不许谦上言祖宗朝本无总督迩因边事孔棘命臣兼领此一时之宜非经乆之法即今敌情不定将任冝専臣见石亨累奏辞职以臣为之轩轻也岂可以臣之驽钝使亨不得行其志乞解臣总督军务俾亨专任其事帝亦不允通与亨皆谦所荐举顾前后齮龁之而言者复捃摭不已诸御史屡以深文弹劾赖帝力持之谦畧得尽其所施设然谦故性刚负才气遇事冇不如意辄拊膺叹曰此一腔热血竟洒何地视诸选耎大僚勲臣贵戚意颇轻之故愤怨者益众　谦尝留宿直庐不还私第素病痰疾作景帝遣兴安舒良更畨往视闻其服用遇薄诏令上方制肠至醯菜毕备又亲幸万嵗山伐竹取沥以赐或言宠谦太过兴安等曰彼日夜分国忧不问家产彼去令朝廷何处更得此人】
　　遣使抚辑畿内山东山西流民
　　【先是五月河南流民复业者计口给食五年至是畿内山东山西迯民复赋役五年】
　　十二月额森使来廷臣请遣使报之不许
　　【额森自弑托克托布哈后屡使贡马至是复遣使贺来年正旦尚书王直等请遣使答之诏兵部议于谦言臣职司马知战而已行人事非所闻帝从谦言遣使议乃罢既而洗马刘定之言北庭遣使宜敕羣臣公议不当但委兵部葢和战皆所以待敌而兵部必不以和为请犹巫医皆所以治病而巫者必不以乐为言各防其所短而欲见其所长也诏下羣臣更议给事中路璧以遣使有五不可帝以璧议为是使卒不遣】质实【刘定之字主静永新人路璧安福人】
　　【癸酉】四年春二月以土酋黄为前军都督府同知【勅驰驿至京召见便殿以有机谋勇畧命治前府事赐第居京师后天顺复辟间自杀发棺戮其尸捕其子震诛之或云懐献太子卒仰药死】
　　三月鳯阳淮徐饥巡抚佥都御史王竑振之
　　【鳯阳淮安徐州大水道殣相望竑不待报辄开仓振之山东河南饥民亦相率就食竑以徐州广运仓有余积欲发以振典守中官不可竑曰民旦夕且为盗若不吾从脱有变吾先斩若然后自请死耳中官惮竑名不得已从之竑乃自劾专擅罪因言广运所储仅支三月请令死罪以下得入粟赎帝从其议复命礼部侍郎邹干赍帑金驰赴聴竑便宜竑乃躬自巡行散振不足则令沿淮上下商舟量其大小出米作粥以食饥民又劝富民出米麦谷粟而以银钱绢布参之分给被灾之家全活二百一十余万赋牛种及招抚复业者七万九千余户他境流移安辑者万六百余家病者给药死者具槥鬻子女者赎而归之还籍者子道里费民忘其饥颂声大作歌曰生我者父母活我者巡抚初竑奏淮扬饥帝忧甚及得竑自劾疏喜曰好都御史不然饥死我百姓矣于是尚书金濓大学士陈循等颂竑功就进左副都御史时济宁亦饥帝命南京户部尚书沈翼赍帑三万往振散给仅五千金余归之京库竑劾翼奉使无状请以银易米备振从之】质实【邹干字宗盛余杭人沈翼字克敬山阳人】
　　开建宁银塲
　　【时浙江银塲既开户部奏福建建宁银塲与之相连亦请并开故从之命少监戴细保提督后孙原贞又奏臣覆视各银塲亲临各坑见坑路深逺矿脉细微亦有坚石深泉之处实难开煎伏望仍前封闭俟嵗丰民富时徐议其事乃罢】
　　夏四月始令生员纳粟为国子生
　　【命各布政司及直府州县学生员输粟八百石于临清东昌徐州振济者入监读书循资出身寻减三百石以胡濙言遂罢初洪武中监生与荐举人材参用故其时太学生最盛迨荐举既废进士日重而监生渐轻至是纳粟例开不乆即止然其后或遇嵗荒或因边警或大兴功作率据前例行之而军民子弟亦得援生员之例以入监谓之民生亦谓之俊秀或竟谓之例监而监生日益轻矣】
　　六月吏部尚书何文渊下狱寻释之
　　【文渊自吏部侍郎进尚书协王直理部事铨选多私御史练纲等言直素行本端为文渊及侍郎项文曜等所防宜按问其罪帝虽宥文渊等然颇以纲为直及是给事中林聪等劾文渊憸邪左庶子周旋疏言具枉聪等攻益力并劾旋御史曹凯复廷争之遂与旋俱下狱文渊素善太监兴安聪疏中有嘱托内臣语安请帝诘主名时安方用事聪终不敢斥言乃释文渊命致仕文渊前议易储尝言父有天下传之子阁臣草诏即用其语后天顺复辟或传朝廷逮捕遂自经死】质实【项文擢字应昌淳安人周旋永嘉人】
　　秋八月额森自立为汗
　　【额森廹胁诸部东逾乌梁海西及赤斤哈宻遂自立为汗以其次子为太师遣使致书称大元特克绅逹罕未曰添元元年诏廷臣议报书所称给事中林聪以为但勅谕来使不必报书安逺侯柳溥以为宜仍称太师郎中章纶以为可称卫拉特王而府部大臣则佥言宜从北俗称为汗帝从大臣议书称卫拉特汗赐之】
　　冬十月以徐有贞为左佥都御史治沙湾决河
　　【有贡即徐珵以倡议南迁为太监兴安金英所叱乆不得迁因谄事陈循以玉带遗之且用星术言公带将玉矣无何循果加少保大喜会太子立因引为右谕徳时少保于谦方为帝所倚任凡用人多宻访之谦珵属谦门下士游説求国子祭酒谦为言于帝帝曰此议南迁者耶为人倾危将壊诸生心术珵不知谦之荐之也以为沮已深怨谦循揣帝恶珵告珵曰若第更名无为内家习知庶可希进用遂改名有贞及是河决沙湾已六年矣随筑随决前后遣王永和石璞等治河皆无功璞所凿新河虽成帝恐不能乆令璞且留处置而命廷臣举一人以专治沙湾众共推有贞乃擢佥都御史以往】
　　十一月皇太子见济卒
　　【諡懐献】
　　【甲戌】五年春正月命江渊等抚辑山东河南两淮军民【时山东河南雨淮大寒人畜多冻死巡抚都御史王竑上言比年饥馑洊臻人民重困顷冬春之交雪深数尺淮河抵海冰冻四十余里人畜僵死万余弱者鬻妻子强者肆刼敚衣食路絶流离载涂陛下端居九重大臣安处廊庙无由得见使目击其状未有不为之流涕者也陛下嗣位以来非不敬天爱民而天变民穷特甚者臣窃恐圣徳虽修而未至大伦虽正而未笃贤才虽用而未収其效邪佞虽屏而未尽其类仁爱施而实惠未漙财用省而上供未节刑罸寛而寃狱未伸工役停而匠力未息法制颁而奉行或有更张赋税免而有司或仍牵制有一于此皆足以干和召变伏望陛下修厥徳以新厥治钦天命去祖宗正伦理笃防义戒逸乐絶异端斯修徳有其诚矣进忠良逺邪佞公赏罚寛赋税节财用戒聚敛却贡献罢工役斯图治有其实矣如是而灾变不息未之有也帝褒纳之命阁臣江渊偕平江侯陈豫抚辑山东河南两淮军民并敕内外臣工同加修省陈弭灾之道】
　　三月减国子生额
　　【监生二千余人俱仰给官廪以户部侍郎孟鉴言留年深者千余人余放归】质实【孟鉴字克明傅野人】
　　命学士王文抚恤扬州及苏常诸府
　　【尚书仪铭以江南北积雪沍寒死亡载道奏请振恤帝得奏即驰勅江渊王竑振淮北而命阁臣文振扬州及苏常诸府先是正统以来蘓松常鍞四府粮自兑运外毎四石折白金一两民以为便后户部仍征米输淮徐凡一百余万石率三石而致一石民多破家文以便冝停之发米振饥民三百六十余万】质实【折白金按州县嵗赋自起运兑运外粮四石折银一两解内承运库谓之金花银事详英宗正统元年仪铭字子新髙宻人智之子】
　　夏四月壬午朔日有食之
　　五月下礼部郎中章纶御史钟同于锦衣卫狱
　　【先是懐献太子既卒纶与同偕朝语及沂王皆泣下因与约疏请复储防定州获北谍言额森使侦京师将以秋初大举深入同闻之上疏抗论时政遂及复储事其畧曰近得贼谍言额森使侦京师及临清虚实期秋初大举深入直下河南臣闻之不胜寒心而庙堂大臣皆恬不介意臣草茅时闻寺人搆恶戕戮直臣刘球遂致廷臣箝口假使当时犯顔有人必能諌止上皇之行何至有防尘之祸陛下赫然中兴锄奸党旌忠直命六师御敌于郊不战而三军之气自倍臣谓陛下方且鞭挞四裔坐致太平奈何边氛甫忠疮痍未复遂生侈心失天下望伏愿取鉴前车厚自奋厉又言父有天下固当传之于子乃者太子薨逝足知天命有在臣窃以为上皇之子即陛下之子沂王天资厚重足令宗社冇托伏望扩天地之量敦友于之仁蠲具仪建复储位实祖宗无彊之休又言昔尝命将帅各陈方畧经旬逾时互相委责及石亨栁溥有言又不过庸人孺子之计平时尚尔一旦有急将何策制之夫御敌之方莫先用贤陛下求贤若渇而大臣顾排抑之所举者率多亲旧富厚之家即长材屈抑孰肯为言朝臣欺谩若此此臣所以抚膺流涕为今日妨贤病国者丑也疏入帝不怿下所司议寕阳侯陈懋吏部尚书王直等请帝纳其言因引罪求罢帝慰留之越数日章纶亦疏言复储并陈修徳弭灾事其大者谓内官不可干外政佞臣不可假事权后宫不可盛声色又言孝弟者百行之本愿陛下退朝后朝谒两宫皇太后修问安视膳之仪上皇君临天下十有四年是天下之父也陛下亲授册封是卫皇之臣也上皇传位陛下是以天下让也陛下奉为太上皇是天下之至尊也陛下与上皇虽殊形体实同一人伏读奉迎还宫之诏曰礼惟加而无替义以卑而奉尊望陛下允蹈斯言或朔望或节旦一幸南宫率羣臣朝见以展友于之情极尊崇之道更请复汪后于中宫正天下之母仪还沂王于储位定天下之大本帝得疏遂大恕时日已暝宫门闭传防自门隙中出立执纶及同下诏狱榜掠惨酷逼引主使及交通南宫状频死无一语会大风扬沙天地昼晦狱得稍缓令锢之　方同下狱礼部郎孟圯者亦疏言复储事帝不罪而进士杨集上书于谦曰奸人黄献议易储不过为逃死计公等遽成之今同等又下狱脱诸人死杖下而公等坐享崇髙如清议何谦以书示王文文曰书生不知忌讳要为有胆当一官处之乃以集知安州】质实【安州金置元属保定路明属保定府今因之钟同字世京吉安永丰人孟圯闽人杨集常熟人】
　　发明【方黄疏请易储之时景帝遂议立见济其时如林聪朱英辈夙以亮直表节亦竟不能争及见济既卒储位未定纶与同二人岂不知奏不济必死然激于忠义遂慷慨不能自已其志洵可与刘球争烈矣彼分金受饵诸臣当国家大事畏首畏尾曽无所补救殊多愧耳】
　　乌梁海三卫乞居大宁城不许
　　【额森虐使三卫逼徙其部落于黄河穆纳地三卫不能堪其酌竒里玛格根特穆尔等亡归请得近边屯驻因乞居大宁废城于谦以为不可乃止】质实【竒里玛旧作乞儿蛮格根特穆尔旧作革干帖木儿今并改】
　　秋八月减两京课钞
