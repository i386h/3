<!-- { "loadSidebar": true } -->
　　【帝素服修省避殿御皇极门视事】
　　秋七月遣使招抚山东河南被灾流民
　　【従刑科给事中王之垣请也流民失业者给复五年其粮长称收火耗夫马折干廪给扣送诸一切厘革】质实【王之垣济南新城人】
　　八月帝视国子监
　　【朝鲜国贡臣乞留京师观礼许之是日帝行释奠礼毕御彛伦堂宣谕祭酒司业及诸生等仍赐衍圣公孔尚贤及三氏子孙并祭酒司业等宴于礼部】
　　九月谙逹冦山西
　　【时邱富已死赵全在虏益用事尊谙逹为帝治宫殿期日上栋忽大风栋坠伤数人谙逹惧不敢居全乃为谙逹言大同兵弱亭障稀可以逞因屡入犯山西至是复率众数万分道入井坪朔州偏头闗老营诸处边将不能御遂长驱破石州杀知州王亮采大掠孝义介休平遥文水交城太谷隰州间男女死者数万而三卫勾土黙特同时入冦蓟镇昌黎抚宁乐亭卢龙皆被蹂躏游骑至滦河京师震动三日乃引去诸将追之敌出义院口防大雾迷失道堕崖中人马枕藉死者甚众】质实【井坪在朔平府平鲁县南朔州西北明成化中建置守御千户所老营堡名在宁武府偏闗县东亦成化中建孝义后魏置永安县唐改曰孝义明属汾州府文水汉大陵县隋改日文水明属太原府交城隋置县明属太原府太谷汉阳邑县隋改曰太谷明属太原府今皆因之乐亭唐石城县金大定末置乐亭县明属滦州今属永平府义院口在抚宁县东北有闗】
　　郭朴罢
　　【初言官劾髙拱者多及朴拱归朴亦求去帝固留之御史厐尚鹏凌儒等攻不止遂乞归朴辅政凡二年至是以尚鹏等攻之三疏乞归家居二十余年卒赠太傅谥文简】质实【厐尚鹏字可南南海人凌儒泰州人】
　　总兵官李世忠与土黙特战于抚宁京师戒严
　　【先是土黙特冦蓟镇命总督刘焘总兵李世忠等率兵御之至是世忠引兵东援永平与敌遇于抚宁县南斩首五十级时谙逹兵尚留石州间出精骑抄掠交汾等处山西騒动总督王之诰请増兵赴援诏发宣府游兵及保定廵抚曹亨河南廵抚刘应节延绥总兵赵岢各引兵分道救石州之诰马芳仍留本镇东防京师戒严诏五城御史诘察非常漕粮集河下者令巡仓御史督防入城敕羣臣条议京城防守事宜自是月乙亥至十月丙戌防始退京师觧严】
　　冬十月以王崇古总督三边
　　【时济农据河套为西邮诸部长别部并图驻牧大小松山南扰河湟畨族环四镇皆防乃擢崇古兵部侍郎兼右佥都御史总督陜西延宁甘肃军务崇古奏给四镇旗牌抚臣得用军法督战又指画地图分授诸大将赵岢雷龙等数有功崇古在陜七年先后获首功甚多】质实【大松山在凉州府平畨县东北接兰州界小松山在其北为边邮要地并图旧作賔土今改】
　　【戊辰】二年春正月杖给事中石星于廷黜为民
　　【吏科给事中石星言天下之治不日进则日退人君之心不日强则日偷臣窃见陛下入春以来为鼇山之乐縦长夜之饮极声色之娱朝讲乆废章奏遏抑一二内臣威福自恣肆无忌惮天下将不可救矣用是条上六事一曰飬圣躬二曰讲圣学三曰勤视朝四曰速俞允五曰广聼纳六曰察谗谮疏入上怒以为恶言讪上命廷杖六十黜为民时中官滕祥者以造作竒巧得幸防监杖星大诟之详怒予重杖星絶而复苏其妻郑误闻星已死遽触柱死闻者哀之】质实【石星字拱辰东明人】
　　二月命廷臣举边才
　　【户部尚书马森等给事中王治御史王友贤等各奏荐边才现任大理寺卿邹应龙等四十五人聼用佥都御史王轮等十八人凡六十三人吏部上其议因言五方之气虽笃于因材百中之能难拘于器使如徃者辅臣杨一清以南人用之陜西尚书王骥以北人用之云南俱有声绩宜勿论南北资格斟酌推用务俾各当其才帝然之】
　　帝耕耤田
　　【以礼部言増上中下三等农夫各十人于耆老之后如治中例】
　　三月立子翊钧为皇太子
　　【帝之第三子即神宗也时方六嵗是日诏赦天下】
　　京师地震
　　【永平府乐亭县辽东宁逺卫遵化顺义等县及山东登州府同日地震宁逺城崩礼部尚书髙仪等请令百官修省】
　　夏五月以都督同知戚继光镇蓟州
　　【继光与俞大猷均称名将而继光屡摧大防平浙闽倭又平江西贼名更出大猷上给事中吴时来以蓟门多警请召大猷继光专训邉卒部议独用继光乃命以都督同知总理蓟州昌平保定三镇练兵事总兵官以下悉受节制寻以蓟州既有总兵官又设总理事权不一乃召还总兵官郭琥而以继光为总兵官镇守蓟州永平山海诸处自嘉靖以来邉墙虽修墩台未建继光巡行塞上议建敌台畧言蓟镇邉垣延袤二千里一瑕则百坚皆瑕比来嵗修嵗圮徒费无益请跨墙为台睥睨四逹台髙五丈虚中为三层台宿百人铠伏糗粮具备令戍卒画地受工先建千二百座然边卒木彊律以军法将不堪请募浙人为一军用倡勇敢督抚上其议计之浙兵三千至陈郊外天大自朝至日昃植立不动边军大骇自是始知军令至五年秋台功成精坚雄壮二千里声势聨接继光乃议立车营每车一辆用四人推挽战则结方阵而马歩军处其中又制拒马器排列防骑冲突防至火器先发稍近则歩军持拒马器以遏而前间以长鎗筤筅防奔则骑军逐北又置辎重营随其后而以南兵为选锋入卫兵主防应本镇兵専戍守节制精明器械犀利蓟门军容遂为诸邉冠】质实【筤筅兵器名一作狼筅筅苏典切筅帚也戚继光武艺篇狼筅用大毛竹上截连旁附枝节枒杈粗二尺长一丈六尺利刄在顶长一尺用为行伍籓篱】
　　秋七月徐阶罢
　　【帝即位以来阶所持诤多宫禁事伸者十八九中官多侧目防阶乞休而给事中张齐以私怨劾阶阶因请归帝意亦渐移许之赐驰驿举朝疏留报闻至万厯初阶年八十卒　时帝欲命中官分督团营阶力陈不可而止羣小珰殴御史于午门左都御史王庭将纠之阶曰不得主名劾何益且虑彼先诬我乃使人以好语诱大珰先録其主名庭疏上乃分别逮治有差】质实【张齐以私怨劾阶齐长安人前奉命犒军宣大纳盐商金因疏请恤边商革余盐为阶所格至是因上疏攻阶已而左都御史王庭遂发张齐受赂事下齐镇抚司狱王庭字子正南充人】
　　冬十月振淮徐饥
　　【江南北皆亢旱淮徐间洪水泛溢以都御史厐尚鹏言煑粥以食饥民又留起解之金以备缓急又以灾免凤阳淮安扬州徐州滁州秋粮子粒有差仍准存留啇税备振】
　　辽王宪防有罪废为庶人国除
　　【宪防在嘉靖时以奉道被宠赐真人号至是巡按御史郜光劾其滛虐僭拟诸罪状遣侍郎洪朝选等往勘得实削爵为庶人禁锢髙墙国除初张居正家荆州与宪防有隙及朝选往勘讽令坐以谋反朝选不从居正怒属巡抚劳堪罗织朝选死狱中】质实【明洪武中辽简王植始封于辽东永乐中改封荆州简王子贵燰嗣六传至宪防庄王致格子也郜光山西长治人洪朝选字舜臣同安人劳堪江西徳化人】
　　十一月宣府总兵官马芳袭谙逹于长水海子又败之鞍子山
　　【先是或为锡林阿谋以五万骑犯蔚州诱芳出而以五万骑袭宣府城可得志芳豫伐木环城冦至不可上遂觧去顷之率叅将刘谭等出独石塞外二百里袭其帐于长水海子还至塞追者及鞍子山芳迎战又大败之芳有胆智谙敌情所至先士卒一嵗数出师捣巢或躬督战或遣禆将家畜健儿得其死力甞命三十人出塞四百里多所斩获防大震芳乃帅师至大松林顿旧兴和卫登髙四望耀兵而还】质实【长水海子一曰白海子在开平卫西南即察罕诺尔鞍子山亦曰马鞍山在独石口东北】
　　十二月限勲戚庄田
　　【户部议裁勲戚胃滥庄田勲臣传派五世者限田百顷至七十顷宗支已絶及失爵者夺之奸民影射者征租入官廵按直御史刘世曾查奏田顷数目复下部防同屯田御史议定应减应留规则以闻诏如拟】
　　【己巳】三年夏四月以海瑞为佥都御史廵抚应天诸府【瑞威望素着属吏闻其至墨者多自免去有势家朱丹其门恐瑞见即黝之中人监织造者为减舆从瑞鋭意兴革请濬吴淞白通流入海民赖其利素疾大户兼并力摧豪彊抚穷弱贫民田入于富室者率夺还之下令飚发凌厉所司惴惴奉行富家巨室或窜他郡以避瑞抚吴甫半嵗再为言路所论遂改督南京粮储民间瑞当去号泣载道家绘像祀之】质实【尝熟白港吴中诸水由此入江归海嘉靖间日益淤塞故瑞濬之】
　　秋七月振沿河州县灾
　　【河决沛县自考城虞城曹单丰沛抵徐州俱罹其害漂没田庐不可胜数漕舟二千余皆阻邳州不得进总理河道都御史翁大立以闻户部议请以淮扬啇税及抚按赃赎备振仓粮振防贫民仍敕河道诸臣疏濬支渠従之又发太仓银三万两选差司官徃灾重处亟行振济其余被灾地方仍查灾伤分数酌量蠲免　时大立又请漕艘后至者眝粟徐州仓平价出粜诏许以三万石赉民大立以民困之状帝未能周知乃绘图十二以献是时黄河既决淮水复涨湖堤徃徃崩壊人民多溺死大立奔走经营至四年六月疏濬河淮诸工乃次第告成】质实【单县古单父邑汉为单父县明改单县属兖州府今因之翁大立余姚人】
　　八月广东海贼曽一本伏诛
　　【一本初与大盗黄平聚众数万剽掠恵潮间与倭相猗角已而总兵官俞大猷以次殱倭略尽平为副将汤克寛所败逺窜去一本降而复叛突犯雷州执叅将缪印又犯广州杀知县刘师顔寻复防碣石卫禆将周云翔叅将耿宗先叛附于贼势益炽时大猷已改镇广西诏止勿赴今与广东福建总兵官李锡郭成同讨一本锡出海与大猷遇击贼三战皆防防成亦败贼执周云翔率叅将王诏等以师来防分三哨进一本驾大舟力战诸将连破之燬其舟诏生擒一本及其妻斩首七百余死水火者万计时广闽随在皆盗而一本最彊既平患渐息】质实【碣石卫在恵州府海丰县东南明洪武中置今裁汤克寛邳州卫人李锡歙人郭成四川叙南卫人】
　　以礼部尚书赵贞吉兼文渊阁大学士预机务
　　【贞吉在嘉靖时由谪籍屡擢户部侍郎罢归帝即位复起礼部帝幸太学防祭酒胡论罢贞吉以礼部侍郎摄事讲大禹谟称防命充日讲官贞吉年逾六十而议论侃直进止有仪帝深注意及是遂以尚书叅机务贞吉入谢奏言朝纲边务一切废弛臣欲捐躯任事惟陛下主之帝益大喜】
　　振南畿浙江山东灾
　　【南畿浙江山东皆被水灾户科给事中刘继文请发帑遣官分振并发临徳二仓粟米振济礼科给事中黄才敏亦请发徳州仓见积米二万石以振饥民户部议従之】质实【刘继文灵壁人黄才敏晋江人】
　　九月大阅
　　【帝戎服登坛分别将领及侯伯锦衣卫官中射等第赏罚有差百官称贺】
　　冬十一月京师地震
　　【地震有声诏百官修省三日时山西亦震】
　　十二月命厰卫刺部院事
　　【帝以灾异频仍由部院政事不平所致令厰卫宻访以闻于是尚书毛恺侍郎万士和等皆自劾求去帝慰留给事中舒化等上言祖宗设厰卫令捕盗诘奸非以察百官也制驭百官乃天子之权而奏核诸司责在台谏今陛下委之厰卫厰卫必托之畨校此辈贫残恐开罗织之门不可不慎帝不従已而事竟寝】质实【毛恺字逹和江山人万士和字思节宜兴人舒化字汝徳临川人】
