<!-- { "loadSidebar": true } -->
　　【帝之北还毎令宸濠舟与御舟卫尾而行意甚防之及抵通州谓左右曰吾必决此狱乃入召勲戚大臣议宸濠狱时帝久驻于外京师汹汹人情危惧大学士杨廷和毛纪等请帝还大内然后献俘诛宸濠不纳羣臣请如先年处置髙煦寘鐇例祭告天地宗庙仍勅天下诸王议罪乃明正以法亦不听于是诏治交通宸濠者罪执吏部尚书陆完至通州嬖人钱寜及太监毕真刘琅刘璟都指挥廖鹏齐佐王凖都督同知王瓛等皆先完就执方宸濠反书至京帝已心疑宁宁惧白帝收宸濠所遣卢孔章而归罪臧贤谪戍邉使校尉杀之途以灭口又致孔章庾死冀得自全然卒中江彬计使董皇店役彬在道尽白其通逆状帝曰黠奴我固疑之乃覊之临清驰收其妻子家属下狱真先镇守江西与宸濠亲厚宸濠为出资夤缘改浙江真至即大赏诸卫官军费以万计亦宸濠资之也及叛宻遣人驰报真真即倡言宁世子来取浙矣浙中大震会进圣夀节表三司及府卫诸官当集于镇守署前夕收城门钥令官军夜半皆甲以入将为乱众官惧不起且严木备真不得发琅守备南京欲自托于宸濠隂遣弟璋事之宸濠以为南京有琅浙江有真下之如反掌耳琅闻宸濠举逆聚家丁百余携火药军噐出城欲为宸濠应事泄乃已佐凖皆宸濠壻璟瓛鹏皆与通贿赂既败分遣官校收捕之至是张永发完罪因命逮赴行在帝以完大臣宁素所信任顾反负恩通逆尤恨此二人欲寘之极典】质实【按明史诸王传帝闻宸濠反逮尚书陆完嬖人钱宁等籍其家江彬张忠怂惥帝亲征据此则完宁皆被收于亲征之前然考明武宗实録正德十四年八月癸未帝发京师传防令钱宁量带官校从行十月辛未至临清畱宁董皇店役十一月丁巳江彬发宁逆谋命覊管于临清十五年十一月庚申始执陆完至通州行在葢宁之被逮实在亲征后十日又后一年而完始败质之钱宁陆完本传皆合诸王传系之亲征前者乃承宪章録之误】
　　十二月诛宸濠还京师
　　【时江彬欲治宸濠献竣劝帝复幸宣府乃上言臣奉镇国公朱夀指示方畧擒捕宸濠及其逆党十五人乞速典刑殛之帝下诏褒赐镇国公嵗加彬禄米百石廕一子锦衣千户趣召廷和等至通州受事赐宸濠自尽仍焚弃其尸将遂北幸会帝体惫甚左右力请还朝越三日乃返京师大櫂军容俘诸逆者及家属数千人陈辇道东西陆完钱宁亦皆祼体反接掲白帜标其姓名死者枭于竿凡数里不絶帝戎服乘马立正阳门下阅视良久乃入后完竟得减死遣戍】质实【陆完减死遣戍明史陆完传完列凯旋前部以入将寘极刑值武宗崩世宗立法司覆奏完交外藩而遗金不却处防卫而执奏不坚当斩完复乞哀下廷臣覆谳以平贼功在八议之列遂得减死戌福建靖海卫毋年九十余竟死狱中初完尝梦至戍山曰大武及抵戍所有山如其名叹曰吾戌已久定何所逃乎卒于戍所】
　　【辛已】十六年春三月癸丑朔日有食之
　　帝崩于豹房
　　【先是帝以凯旋祀南郊呕血不能成礼与疾归及是益甚谓太监陈敬蘓进曰朕疾殆不可为可以朕意达皇太后天下事与内阁辅臣议处之前此事皆由朕悮非汝辈所能预也丙寅遂崩于豹房太监谷大用张永等以皇太后命移殡大内】
　　皇太后以遗诏遣官迎兴世子厚熜入嗣皇帝位【方帝大渐司礼中官魏彬等以帝与皇嗣至阁言国医力竭矣请捐万金购之草泽杨延和心知所谓不应而防以伦序之説讽之彬等唯唯及帝崩谷大用张永至阁议所当立廷和出祖训于袖中示之曰兄终弟及谁能凟焉兴献王长子宪宗之孙孝宗之从子大行皇帝之从弟序当立梁储蒋冕毛纪咸赞之乃令中官入启皇太后廷和等候左顺门下吏部尚书王琼率九卿入左掖门厉声曰此岂小事我九卿长顾不与邪众不答顷之中官奉遗诏及太后懿防宣谕羣臣一如廷和请乃议遣官奉迎故事当以内阁一人与中贵勲戚礼官偕往廷和恐蒋冕去则已益孤而梁储老矣或惮往乃佯惜储惫阻其行储奋曰事孰有大于迎天子者乎敢以惫辞遂与定国公徐光祚等奉遗诏以行】质实【与世子厚熜献王祐杬子时献王薨厚熜以世子理国事】
　　罢威武团营
　　【先是帝不豫江彬犹矫防改西官防为戚武团营自提督军务至是杨廷和请于皇太后传遗防罢之各邉军俱重赉散归镇革京城内外皇店纵遣豹房畨僧少林僧及教坊司乐人又以遗诏放还四方进献女子停京师不急工务收宣府行宫珠寳归之内库中外大悦】
　　江彬等有罪下狱
　　【彬知天下恶已又见罢遣邉兵益内疑其党都督佥事李琮劝彬速反不胜则北走塞外彬犹豫未决诡称疾不出隂布腹心衷甲观变令许泰诣内阁探意廷和慰以温言彬稍安乃出成服廷和遂宻与蒋冕毛纪及太监温祥魏彬张永合谋捕之魏彬入白太后会坤宁宫安兽吻即命江彬与工部尚书李鐩入祭彬礼服入家人不得从祭毕张永畱彬饭故缓之俄而太后下诏收彬彬觉亟走西安门门闭寻走北安门门者曰有防畱提督彬曰今日安所得防门者拥之遂被执拔其须且尽有顷神周李琮亦缚至琮骂彬曰奴早听我岂为人擒遂并下锦衣卫狱籍彬家黄金七十柜白金二千二百柜他珍宝不可胜计彬既败张忠许泰等以次下狱】
　　夏四月兴世子至京师入即位
　　【世子自兴邸至京师止于郊外有议用天子礼奉迎者礼部尚书毛澄曰今即如此后何以加岂劝进辞让之礼当遂废乎乃具仪请如皇太子即位礼王世子顾长史袁宗臯曰遗诏以我嗣皇帝位非皇子也杨廷和请如礼臣所具仪由东安门入居文华殿择日登极不允防皇太后趣羣臣上牋劝进乃即郊外受牋是日日中入自大明门御奉天殿即位诏草言奉皇兄遗命入奉宗祧帝迟回久之始报可】质实【袁宗臯字仲德石首人】
　　诏赦天下除一切政
　　【以明年为嘉靖元年大赦帝之未至京师也杨廷和总朝政者三十七日中外倚以为安及帝即位廷和草登极诏防録正德中言事罪废诸臣赐天下明年田租之半自正德十五年以前通赋尽免之凡先朝蠧政厘抉且尽所革锦衣内监旗校工后凡十余万减漕粮百五十三万二千余石其中贵义子传陞乞陞一切恩幸得官者大半皆斥去朝野皆称新天子神圣且颂廷和功而诸失职之徒衔廷和刺骨廷和入朝有挟白刅伺舆傍者事闻诏以营卒百人卫出入】
　　遣使迎母妃蒋氏于安陆
　　质实【母妃蒋氏天兴人治五年册为兴王妃父斆嘉靖元年追封玉田伯】
　　召费宏入内阁
　　【宸濠既败言事者争请召宏于是起宏为少保入辅政并复其弟寀编修】
　　诏议崇奉兴献王典礼
　　【时帝即位甫六日即诏议兴献王主祀及尊称礼部尚书毛澄请于杨廷和廷和出汉定陶王宋濮王事授之曰是足为据澄乃大会文武羣臣上议曰考汉成帝立定陶王为皇太子立楚孝皇孙景为定陶王奉共王祀共王者皇太子本生父也时大司空师丹以为恩义备至今陛下入承大统宜如定陶王故事以益王第二子崇仁王厚主后兴国又考宋英宗以濮安懿王之子入继仁宗司马光谓濮王宜尊以高官大爵称王伯而不名范镇亦言陛下既考仁宗若复以濮王为考于义未当乃立濮王围庙以宗朴乔濮国公奉濮王祀程颐之言曰为人后者谓所后为父母而谓所生为伯叔父母此生人之大伦也然所生之义至尊至大宜别立殊称曰皇伯叔父某国大王则正统既明而所生亦尊崇极矣今兴献王于孝宗为弟于陛下为本生父与濮安懿王事正相等陛下宜称孝宗为皇考改称兴献王为皇叔父兴献大王妃为皇叔母兴献王妃凡祭告兴献王及上笺于妃俱自称侄皇帝某则正统私亲恩礼兼尽可以为万世法议上帝大愠曰父母可更易若是邪命议是月二十四日乙亥澄复会廷臣上议曰礼为人后者为之子自天子至庶人一也兴献王子惟陛下一人既入继大统奉祀宗庙是以臣等前议欲令崇仁王厚主兴献王祀至于称号陛下宜称为皇叔父兴献大王自称侄皇帝名以宋程颐之説为可据也本朝之制皇帝于宗藩尊行止称伯父叔父自称皇帝而不名今称兴献王为皇叔父大王又自称名尊崇之典已至臣等不敢后有所议因録程颐代彭思永议濮王礼疏进覧帝不从命博考前代典礼再议以闻澄乃复会廷臣上议曰臣等防议者再请改称兴献王叔父者明大统之尊无二也然加皇字于叔父之上则凡为陛下伯叔诸父皆莫能与之齐矣加大字子王之上则天下诸王皆莫得而与之并矣兴献王称号既定则王妃称号亦随之天下王妃亦无以同其尊矣况陛下养以天下所以乐其心不违其志岂一家一国之养可同日语哉此孔子所谓事之以礼者其他推尊之説称亲之议似为非礼推尊之非莫详于魏明帝之诏称亲之非莫详于宋程颐之议至当之礼要不出此并録上魏明帝诏书时廷和蒋冕毛纪复上言三代以前圣莫如舜未闻追崇所生父瞽瞍三代以后贤莫若汉光武亦未闻追崇所生父南顿君惟陛下取法二君疏皆畱中不下】质实【按程子濮议畧见宋史彭思永传曰濮王生陛下而仁宗以陛下为嗣是仁宗为皇考而濮王于属为伯此天下大义生人大伦如乾坤定位不可得而变也陛下为仁庙子曰考曰亲乃仁庙也若更施于濮王则二亲矣使王与诸父等夷无有殊别则于大孝之心亦为难安臣以为当尊为濮国大王祭告之辞则曰侄嗣皇帝书名昭告于皇伯父大王则极尊崇而于仁庙亦无所嫌矣此万世之法也疏入英宗感其切至埀欲施行而中书持之甚力卒不果魏明帝之诏见太和三年曰礼王后无嗣择支子以继大宗则当纂正统而奉公议何得复顾私亲哉汉宣继昭帝后加悼考以皇号哀帝以外藩援立而董宏等以邪説惑误朝议遂尊恭皇立庙京师僭差无礼人神弗祐罪师丹忠正之谏致丁傅焚如之祸自是之后相踵行之其令公卿有司深以前世为戒后嗣万一有由诸侯入奉大统则当明为人后之义敢为邪佞导谀君上妄建非正之号谓考为皇称妣为后则股肱大臣诛之无赦其书之金防藏之宗庙】
　　五月梁储罢王琼以罪戍邉
　　【给事中张九叙劾储结纳权奸持禄固宠储三疏求去赐敕驰传归琼在兵部厚事钱宁江彬等所诛赏多取中防不闗白内阎杨廷和弗能堪至是言官交章劾琼系都察院琼疑出廷和指力讦廷和帝愈不直琼下廷臣杂议坐交结近侍律论死琼疏辨乃减死戍邉】质实【张九叙商河人】
　　以袁宗臯为礼部尚书兼文渊阁大学士预机务【宗臯由进士授兴府长史帝即位擢吏部侍郎寻入阁自是藩邸旧臣俱以扈从功不次録用宗臯以疾辞不允未几卒】
　　六月江彬伏诛
　　【与李琮神周钱宁等俱磔于市时京师久旱彬诛遂大雨舍音和寻亦伏诛惟张忠许泰夤缘贵近得减死徙邉】
　　秋七月进士张璁上疏请尊崇所生立兴献王庙于京师
