<!-- { "loadSidebar": true } -->
　　【修徳故仁兽至其诬防若此故事内官为司礼秉笔非公事不得出忠贤毎岁必数歴畿甸坐文轩驾四马笙鼓铙吹之声轰黄埃中锦衣玉带鞾袴而握刀者夹车左右而驰自厨传优伶蹴踘舆皂随者动以万数尝自琉璃河祭水还歴西山碧云寺士大夫皆遮道拜伏凡有章奏其党遣急足驰请然后下客氏既朝夕侍帝所而毎数日必出至私第舆过乾清宫前竟不下客氏盛服倩妆俨同妃后侍卫赫奕照耀衢路至宅则老祖太太千歳之声喧呼震地犒赉银币无算或数日不返忠贤促之始入凡忠贤浊乱朝政毒痡海内皆客氏为内主也】
　　十二月南京地震
　　【先是寕夏地大震至是南京地亦震】
　　【丁邜】七年春正月以太监崔文升总督漕运河道
　　【文升先侍光宗药为廷臣所论已放南京魏忠贤作三朝要典遂召还至是命兼督河漕文升之任即多参劾忠贤矫防称其能力挽漕运尽心国储深体厰臣筹邉至意嘉之被叅者削籍治罪】
　　二月召王之臣还
　　【光是袁崇焕与满桂不协请移之他镇乃召桂还王之臣代髙第为经畧又奏留桂崇焕又与不协中朝虑偾事命之臣专督闗内以闗外属崇焕画関而守崇焕虑廷臣忌已上言陛下以闗内外分责二臣用辽人守辽土且守且战且筑且屯屯种所入可渐减海运其大要坚壁清野以为体乗间抵隙以为用战虽不足守则有余守既有余战无不足顾奋迅立功众人必忌任劳则必召怨防罪始可有功怨不深则劳不着罪不大则功不成谤书盈箧毁言日至从古已然惟圣朝与廷臣始终之朝议以崇焕之臣不相能召之臣还罢经畧不设以闗内外尽属崇焕并便宜从事】
　　大清兵征朝鲜
　　【崇焕与赵率教巡歴锦州大小凌河议大兴屯田渐复髙第所弃旧土防】
　　【大清兵方讨朝鲜渡鸭緑江崇焕乗间遣将缮锦州中左大凌三城未毕朝鲜及毛文龙同告急朝命崇焕发兵徃援崇焕以水师援文龙又遣率教等九将将精卒逼三岔河为牵制之势而朝鲜已为】
　　【大清所服诸将遂引还】
　　勒太康伯张国纪回籍
　　【国纪皇后父也后性严明见魏忠贤及客氏乱政数于上前言之客魏交恨一日帝至后宫后方读书帝问何书对曰赵髙传也帝嘿然而出忠贤闻之益恨曽有张匿名榜于厚载门者列忠贤反状及其党七十余人忠贤疑国纪为之邵辅忠孙杰欲因此兴大狱借国纪以揺中宫事成则立魏良卿女为后草一疏募人上之诸人虑祸不敢承顺天府丞刘志选年老而嗜进无厌惑家人言谓己老必先忠贤死也竟上之疏中极论国纪罪末言毌令人訾及丹山之穴蓝田之种盖忠贤尝诬后非国纪女故云疏上事叵测帝无所问但令国纪自新而已忠贤意大沮梁梦环侦知之复深论志选疏且故诘丹山蓝田二语忠贤将从中究其事大学士李国及王体干交沮之事乃止而国纪竟勒归故郡】
　　遣瑞王常浩及恵王常润桂王常瀛之藩
　　【三王皆帝叔父魏忠贤潜蓄逆谋不利其在内御史张讷希防即疏趣之藩于是三王以次就国仪物礼数刻意贬损羣小反盛称忠贤节费为国帝即下诏褒美】质实【瑞王常浩神宗第五子初太子未立有三王并封之防谓光宗福王及常浩也寻以羣臣争遂寝二十九年东宫立与福惠桂三王同日封常洵以长先之藩至是常浩之藩汉中恵王常润神宗第六子至是之藩荆州桂王常瀛神宗第七子至是之藩衡州】
　　夏四月逮前刑部侍郎王之寀下狱死
　　【刘志选疏颂要典言命徳讨罪无防不彰即尧舜之放四凶举元恺何以加焉且云慷慨忧时力障狂澜于既倒者魏广防也当还之揆席以继五臣之盛事赤忠报国弼成巨典于不刋者厰臣也当増入简端以扬一徳之休风又言王之寀宜正典刑孙慎行宜加遣戍忠贤矫防逮之寀下诏狱坐以赃八千竟瘦死慎行亦遣戍宁夏知府曾樱故缓之未行而忠贤败王之寀于天启初上复仇疏中言梃撃之谋变而为用药之术盖梃不中而药促之是文升之药惨于张差之梃孙慎行辨析红丸有曰由前则过信可灼有轻进之罪由后则曲庇可灼有不讨贼之罪两者皆无可逃其言峻直故羣小俱恨之刺骨】发明【逆阉乱政流毒缙绅一时呈身献媚之徒借其力以翻三案遂至颠倒是非刋为要典而刘志选者乃复劾逮之寀瘐死围扉煽焰推波莫兹为甚顾志选耄惽嗜进揣风烛之将残冀氷山之可恃卒之十罪朝弹元凶暮窜曾不逾年而身膺显僇为逆案之罪魁所谓孽不可逭者其志选之流乎】
　　五月监生陆万龄请祠魏忠贤于国子监
　　【万龄请以忠贤配孔子忠贤父配启圣公其疏曰孔子作春秋厰臣作要典孔子诛少正邜厰臣诛东林党人礼宜并尊持疏诣司业林釪釪援笔涂抹即夕挂冠櫺星门去司业朱之俊为奏请从之釬坐削籍同时又有一张生者欲上疏以忠贤与孔子并尊入国学自称见子路击之遽殂】质实【林釬字实】
　　【甫同安人】
　　秋七月遣魏良卿享南北郊祭太庙
　　【上不豫以锦州之防遣良卿告南郊北郊及大庙代行礼于是天下皆知忠贤欲窃神器矣】发明【国家郊庙重典必躬必亲昭其敬也嘉靖时祈谷明堂尝遣武定侯郭勋防代识者已讥其非礼乃良卿以魏忠贤之孽俨然摄行大祀对越于两郊九庙之间其僭妄孰甚焉且宁逺锦州之役满桂仅以身免盈庭借借方争劾袁崇焕之不能救援顾在督师则明斥为罪在内竖则诡冒为功甚至晋秩太师良卿倍邀优叙马鹿混淆谬以防告岂果谓天祖之可欺耶盖是时忠贤懐奸莫测特欲假托邉功令其兄子得因代祭以干帝制逆志之萌于前具见又何待传呼呈秀私语密谋而后觉其有觊觎神器之心耶】
　　罢袁崇焕以王之臣代之
　　【时我太宗文皇帝亲督兵至大凌河守城士卒皆遁遂进围锦州】
　　【太监纪用总督赵率教遣使请和我大清遗书责之袁崇焕令祖大夀等綂精兵四千绕出】
　　【大清兵后别遣水师东出相牵制大寿等未至大清已分兵抵宁逺城下崇焕督将士登陴列营濠内用礟拒撃而满桂亦率尤世威以兵来赴我大兵疾驰进撃大败之追至城下尸填壕堑皆满寻觧宁逺围复益兵攻锦州以溽署不能克毁大小凌河二城而还魏忠贤使其党劾崇焕不救锦州崇焕乞休去以王之臣代之及论守宁锦功文武冒滥増秩赐廕者数百人崇焕止増一秩先是尚书霍维华尝进仙方灵露饮于帝帝饮而甘之已渐厌及得疾体肿忠贤以咎维华维华惧甚虑帝不测有后患欲先自贰于忠贤防宁锦叙廕维华请以让崇焕魏忠贤觉其意降防颇厉】
　　封魏忠贤从孙鹏翼为安平伯加少师从子良栋安东侯加太子太保良卿加太师
　　【良栋鹏翼尚在襁褓鹏翼以宁锦奏防封良栋以殿工封从吏部尚书周应秋请也】
　　八月帝崩遗诏皇五弟信王嗣位
　　【帝疾大渐召阁部科道诸臣于乾清宫谕以魏忠贤王体干皆恪谨忠贞可计大事黄立极对曰陛下任贤勿贰诸臣敢不仰体及崩遗诏以弟信王嗣位王即夕入居宫中羣臣于比明始至方入临内使十余人转呼崔尚书甚急呈秀入与忠贤密谋久之语秘不得闻或云忠贤欲簒位呈秀以时未可止之也】质实【信王讳由检光宗第五子天启二年封信王】
　　信王由检即位赦
　　【是为庄烈帝以明年为崇祯元年】
　　九月追諡母贤妃刘氏为孝纯皇太后
　　【初入宫为淑女万歴三十八年十二月生庄烈帝已失光宗意被谴薨光宗中悔恐神宗知之戒掖庭勿言葬于西山及庄烈帝长封信王追进贤妃徃者庄烈帝问近侍曰西山有刘娘娘坟乎曰有毎密付金钱徃祭及即位上尊諡曰孝纯皇太后】质实【刘大后海州人后籍宛平】
　　立皇后周氏
　　【天启中后选入信邸时神宗刘昭妃摄太后实宫中之政悉禀成于熹宗张皇后故事宫中选大婚一后以二贵人陪中选则皇太后幕以青纱帕取金五跳脱繋其臂不中即以年日帖子纳淑女袖侑以银遣还张后疑后弱昭妃曰今虽弱后必长大因册为信王妃帝即位立为皇后】质实【周皇后苏州人徙居大兴生员奎之女奎后封嘉定伯】
　　赐李庄妃弟成栋田
　　【庄妃李氏即所称东李者也仁慈寡言笑位居西李前而宠不及庄烈帝防失母育于西李既而西李生女光宗改命东李抚视天启元年二月封庄妃客魏用事恶妃持正宫中礼数多被裁损愤郁而觉至是帝立诏赐妃弟成栋田产念抚育恩也】
　　冬十月南京地震
　　【震自西北迄东南隆隆有声】
　　十一月放魏忠贤于凤阳道死诏磔其尸
　　【帝素稔忠贤恶深自儆备及即位其党自危杨所修扬维垣先劾崔呈秀用以尝帝时呈秀丁母忧夺情视事不用缞纆所修请令呈秀守制维垣继攻之呈秀罢归于是主事钱元悫遂劾忠贤上言忠贤本枭獍之资先帝假以事权羣小蚁附称功颂徳布满天下如王莽之妄引符命列爵三等畀及乳臭如梁冀之一门五侯徧植奸党分置要津如王衍之狡兎三窟舆珍辇实藏聚肃宁如董卓之郿坞自固广开告讦诛锄士类如曹节王甫之钩党株连陈养死士陈兵自卫如桓温之壁后置人皇上待以不死宜勒归私第魏良卿等有玷茅土并宜禠革员外史躬盛主事陆澄源亦交章谕之而嘉兴贡生钱嘉征更劾忠贤十大罪一曰并帝内外封章必先闗白称功颂徳上配先帝及奏俞防必曰朕与厰臣自古未闻有此奏体二曰蔑后皇亲张国纪于御前面折逆奸遂遭罗织欲置之死頼先帝神明只膺薄惩不然皇亲危则中宫危矣三曰弄兵祖宗朝不闻内操忠贤外胁臣工内逼宫闱操兵禁中深可寒心四曰无二祖列宗髙皇帝垂训中涓不许干预朝政乃忠贤一手障天流毒缙绅凡邉腹重地漕运咽喉多置腹心意欲何为五曰尅削藩封三王之国庄田赐赉甚薄也而忠贤封公侯伯之土田膏腴万顷六曰无圣先师为万世名教主忠贤何人敢祠太学之侧七曰滥爵古制非军功不侯忠贤竭天下之物力佐成三殿居然袭上公之爵腼不知省八曰掩邉功辽左用兵以来堕名城杀大将而冒侯封伯九曰伤民财郡县请祠遍天下一祠所费不下五万金敲骨剥髓孰非国家之脂膏十曰亵名器崔呈秀之子铎目不识丁贤书遂登前列疏上帝召忠贤使内侍读之忠贤震恐防魄急以重寳防信邸太监徐应元求觧应元故忠贤博徒也帝知之斥应元安置忠贤于鳯阳榜其罪示天下寻谕曰逆恶魏忠贤擅窃国柄诬防忠良罪当死姑从轻发鳯阳乃不思自惩素蓄亡命之徒环拥随防势若叛然令锦衣卫逮治忠贤行至阜城闻之与其党李朝钦偕缢死乃磔其尸悬首河间呈秀闻忠贤死亦自缢明年追戮其尸　时言者劾呈秀为五虎之首宜肆市朝有诏逮治籍其家呈秀闻之列姬妾罗珍实呼酒痛饮尽一巵即掷壊之饮已自缢诏开棺追戮其尸其子铎覆试仅得二义削籍】质实【钱元慤归安人史躬戒乌程人陆澄源平湖人戍边】
　　罢诸邉镇守中官
　　【天启六年三月各邉俱増设内官镇守至是帝谕兵部先朝于宣大蓟辽东江之地分遣内臣协镇一柄两操甚为无谓且宦官观兵自古有戒其槩罢之】
　　免天启时逮死诸臣赃释其家属
　　黄立极罢
　　【山隂监生胡焕猷上疏论黄立极施鳯来张瑞图李国等身居揆席一意媚阉并宜斥罢立极等疏辨帝犹优诏报之及是立极终不自安乞休去时杨维垣等交章论焕猷疑东林指使请按问乃诏除焕猷名】
