<!-- { "loadSidebar": true } -->
　　【帝怆悼辍朝谕祭九坛视国公兼师傅者赠上柱国命四品京卿锦衣堂上官司礼太监防丧归葬諡文忠　居正性深沈机警多智数为史官时尝潜求国家典故时务之切要者剖晰之遇人多所谘询及揽大政登首辅务尊主权译吏职信赏罚一号令帝亦悉心聴纳用李成梁戚继光委以边事南蛮累世负固者次第遣将削平之力筹富国清邮传核地亩故神宗初政起衰振隳纲纪修明海内殷阜居正之力也然其褊□多忌刚愎自用初入政府即以私憾废辽王好谀成风六朝之长咸唯唯聴命至章疏不敢斥名第称元辅士大夫始誉以伊周渐进以五臣继竟拟之舜禹居正亦恬然居之居正卒余威尚在言官奏事尚称先太师方夺情时威权震主帝虽虚己以聴而内顾不堪身死未防遂遭削夺子孙并致祸败初帝在讲筵读论语色勃如也误读为背居正遽厉声曰当读作勃帝悚然惊起同列皆失色由此帝益心惮居正时比之霍氏骖乗云】
　　秋七月赈陜西饥
　　【陜西平凉庆阳延安三府属被灾最重临洮巩昌二府被灾次重命以全陜积贮仓粮委官分赈】
　　八月皇子常洛生
　　【恭妃王氏出也帝御殿受贺颁诏大赦妃初为慈宁宫宫人年长矣帝过慈宁私幸之有身故事宫中承宠必有赏赉文书房内阉即记年月及所赐以为验时帝讳之故左右无一言者一日侍慈圣宴语及之帝不应慈圣命取内起居注示帝且好语曰吾老矣犹未有孙果男者宗社福也母以子贵宁分差等耶是年四月封恭妃及是遂生皇长子即光宗也】
　　冬十月赈苏松诸府灾
　　【苏州松江诸府大水冲壊民居以千万计漂流田禾十余万顷死者二万人故有是赈并蠲免钱粮有差】
　　十二月太监冯保以罪谪为奉御安置南京
　　【初保内倚太后外倚张居正専擅威福帝有所赏罚非出保口无敢行者帝积不能堪然迫于太后居正不能去也及太后归政居正又卒保失所倚然犹肆横如故潘晟既罢保方病起诟曰我小恙遽无我邪皇长子生保欲封伯爵张四维以无故事难之拟廕弟侄一人都督佥事保怒曰尔由谁得今日尔负我御史郭惟贤请召用吴中行等保责其党防谪之吏部尚书王国光罢保辄用其乡人梁梦龙代之其私人锦衣指挥徐爵内官张大受等窃权如故然是时帝已积怒保东宫旧阉张鲸素害保宠谋去之其同事张诚向为保所恶斥于外至是复入两人乃伺间陈保过恶并发其与张居正交结状请今保闻住帝犹畏之曰若大伴上殿来朕奈何鲸曰既有防安敢复入防御史江东之首劾保党徐爵帝下爵狱论死御史李植遂列保十二大罪帝震怒遂谪保奉御南京安置籍其家金银百余万珠寳瑰异称是保之发南京也太后问故帝曰老奴为张居正所惑无他过行且召还时潞王将婚所需珠宝未备太后闲以为言帝曰年来无耻臣僚尽货以献张冯二家其价骤贵也江东之并纠吏部尚书梁梦龙赂徐爵得官工部尚书曽省吾吏部侍郎王篆皆被论得罪去于是弹击居正者纷起矣】质实【郭维贤字哲卿晋江人王国光字汝观阳城人梁梦龙字干吉真定人季植字汝培江都人曽起吾彭泽人王篆夷陵州人】
　　复建言诸臣职
　　【御史孙继先言人君欲建久安长治之功必重直言敢諌之士前日编修吴中行检讨赵用贤员外艾穆主事沈思孝进士邹元标各以张居正夺情一事建言得罪至廷杖遣戍陛下岂不知诸臣无罪但以为不如是不足以安居正之心顷因御史李植言斥冯保则诸臣赐环不可稽迟矣至于忤触居正如余懋学赵应元傅应祯朱鸿模孟一脉王用汲等亦当一体复用以开言路从之因并复郭维贤职】质实【孙继先字廕甫孟县人赵应元三原人孟一脉东阿人王用汲字明受晋江人】
　　以严清为吏部尚书
　　【清素着清望张居正当国清任刑部尚书不附丽居正及籍冯保家得廷臣餽遗録独无清名帝深重之防梁梦龙罢即以清代清日计故实辨官材自丞佐以下皆亲署无一幸进者中外师其廉俭书问几絶甫半岁得疾归】质实【严清字公直云南后卫人】
　　改蓟镇总兵官戚继光于广东
　　【继光在蓟镇十六年当国大臣徐阶髙拱张居正先后倚任之居正尤事与商动无掣肘故继光益发舒及是居正殁甫半嵗给事中张鼎思言继光不宜于北阁臣拟防遽调之广东继光悒悒不得志赴粤逾年即谢病归居三年卒继光更歴南北并着声在南方战功持盛北则専主守边防修举继之者踵其成法数十年得无事所着纪效新书练兵实纪谈兵家遵用焉】质实【张鼎思长洲人明史艺文志戚继光纪效新书十四卷练兵实纪九卷】
　　【癸未】十一年春正月饬严边备
　　【京师风霾灵台奏主边兵因饬兵部令各边将慎加防备】
　　闰二月帝如天寿山谒陵
　　【免所过田租是秋九月复如天夀山谒陵】
　　三月追夺张居正官阶
　　【冯保既得罪新进者益务攻居正诏夺上柱国太师耳夺谥斥其子锦衣卫指挥张简修为民居正诸所引用者斥削殆尽吴中行赵用贤等迁官有差】
　　夏四月张四维罢
　　【初四维曲事张居正然心不善其所为居正卒四维始当国政知中外积苦居正欲大收人心因上疏言事请荡涤烦苛宏敷恵泽帝纳其言朝政为之稍变四维复引居正所沈抑者稍稍登用时望颇属至是以父丧归先是居正余党欲逐四维拥中时行为首辅四维愠语时行客曰夫首相者若天行有春必有夏何相迫为时行得疾在告及起不敢谢过黙黙而已四维乃与门生在言路者谋攻时行疏具将上会四维父讣至乃已四维归后服将阕而卒】
　　以许国为礼部尚书兼东阁大学士预机务
　　【张四维既去申时行为首辅国素与时行善由是政府无间】质实【许国字维祯歙县人】
　　致仕武英殿大学士徐阶卒
　　【阶里居后为髙拱所厄及拱罢始得安帝之元年阶年已八十诏遣行又存问赐玺书金币至是卒赠太师諡文贞阶以恭勤结主知立朝有相度保全善类嘉隆之政多所匡救间有委蛇亦不失大节方严嵩初罢阶以三语榜于直庐曰以威福还主上以政务还诸司以用舍刑赏还公论由是票拟公之同列言路亦益发舒当时翕然称阶为名相】
　　五月我
　　太祖高皇帝起兵征尼堪外兰克圗伦城
　　【初长白山之东有布库哩山山下有池曰布勒瑚哩相传有天女三长曰恩古伦次曰正古伦季曰佛库伦浴于池有神鹊衔朱果置季女衣取而吞之遂有身寻产一男生而能言体貌竒异及长母告以故命以爱新觉罗为姓名曰布库哩雍顺以小舫乘之令顺流而下至河步登岸端生其地有三姓方搆兵或汲于河见而异之归语众人往观询知所由来皆惊曰此天生圣人也遂迎舁至家三姓者议曰我等盍息争推此人为主以女百里妻之奉为贝勒其乱乃定于是布库哩雍顺居长白山东鄂谟辉之野鄂多理城国号曰满洲实为我朝开基之始数传后有名樊察者以国人弗靖遁于荒野追者将及之有神鹊止其首追者疑为枯木遂得免后传至】
　　【肇祖原皇帝兴祖直皇帝】
　　【景祖翼皇帝显祖宣皇帝相继嗣兴威服诸部】
　　【景祖居赫圗阿拉地兄弟六人筑城分居号宁古塔贝勒时有望气者言满洲将有圣人出戡定众乱统一诸国继而显祖嫡妃喜塔喇氏以明嘉靖三十八年己未岁诞生】
　　【太祖高皇帝天表非常勇畧盖世号为聪睿贝勒时诸部争夺不已】
　　【太祖恩威并用渐次削平会苏克素防河部图伦城有尼堪外兰者隂搆明总兵李成梁引兵攻古哷城主阿泰
　　章京阿泰妻乃景祖长子礼敦巴图鲁之女】
　　【景祖闻警恐女孙被陷偕显祖往救先后入古哷城城中守御甚坚成梁不能克尼堪外兰诡往招抚城中人信其言杀阿泰以降成梁尽屠之遂并害】
　　【景祖显祖】
　　【太祖闻之赫然震怒往诘责明边吏明人寻归二祖丧至是】
　　【太祖年二十有五思复祖父讐乃】
　　【显祖遗甲十三副起兵征尼堪外兰于图伦城尼堪外兰遁于甲版遂克其城而归既而复进征甲版城尼堪外
　　兰乃逃于鄂勒欢地筑城以居太祖寻复进克鄂勒欢城尼堪外兰遁入边】
　　【太祖遣斋萨率四十人索之边吏执以畀斋萨遂斩之而归自此岁输银币通和好焉】质实【长白山在吉林乌拉城东南山高二百余里横亘千余里山之上有潭曰闼门周八十里源深流广鸭緑混同爱滹三江之水出焉东自宁古塔西至奉天府诸山皆发脉于此尼堪外兰筑鄂勒欢城在是年八月执斩尼堪外兰在丙戌年】
　　发明【臣等伏覩史牒所载自古帝王莫不以开创艰难勤劳缔搆而承】
　　【皇穹付畀奄受万方仁义兼施徳威并济得天下之正从未有盛于我朝者也洪惟天造有邦】
　　【龙兴东夏灵源肇诞朱果开祥于是长白营居曼珠锡号神竒剏迹实与生民元鸟同昭瑞应之符嗣世徳重光遵时笃庆皇天眷顾始集大命于我】
　　【太祖高皇帝聪明智勇遐迩景从值明政不纲衅生疆吏因释憾于阿泰章京狡焉潜逞太祖高皇帝赫然震怒以一旅徂征罪人斯得而明人不思输平寻约尚复包藏祸心太祖高皇帝爰仗义执词底明之罪以七大恨告于上帝天助有徳师克在和明人四路出兵扫如陨箨遂戡辽定沈光宅大东乃圣度同天犹不欲究我兵威贻书讲好以冀其悔悟迨我太宗文皇帝缵承鸿绪以明人防有悛心亲御六军观兵畿甸前戈所指坚垒咸摧明人仅保都城势同累卵然且垂成弗取抑鋭班师是则我之有造于明者甚大洎明社既屋祸起潢池复因吴三桂迎请】
　　【大兵入闗扫清京辇剪戮鲸鲵为之报讐雪耻世祖章皇帝乃定鼎燕京追崇諡号守防陵园其加礼于胜国者至优极厚圣朝创业凡举动之光明正大允为夐絶前古而图伦一役义问昭宣实开亿万年兴王之祚谨依通鉴辑览之例特笔恭载自后】
　　【隆猷显烈与明纪相涉者无不次第备书用以阐绎】
　　【神谟昭垂奕禩是不独非汉唐以来所克比拟万一即殷周嬗代慙徳犹滋者又岂可相提而并论哉】六月赈湖广灾
　　【湖广承天汉阳郧阳襄阳四府各罹水患因命巡按御史等动支布政使司库钱粮并拨隣近府县所贮银与仓谷相兼分行赈防】
　　冬十月赈河南灾
　　【河南商水等四十四州县水灾分别赈防有差】
　　十一月己夘朔日有食之
　　十二月慈宁宫灾
　　【慈宁宫火太后移居于乾清宫命百官修省三日给事中万象春言保身节用二事御史丁此吕言慎举动宏聴纳正典刑去幸位训近侍五事俱报闻】质实【万象春字仁甫无锡人丁此吕字右武新建人】
　　【甲申】十二年春二月京师地震
　　【丁卯京师地震有声至五月京师复地震】
　　释建文诸臣外亲之谪戍者
　　【御史屠叔方疏言成祖有练子宁若在朕犹当用之之语今既褒表忠魂建祠致祭其坟墓苗裔厚加恤録而姻党犹蔽覆盆如江西胡润一族赤矣内亲尽矣犹抄解外甥分戍若此者不一而足乞查前项姻戚有在戍者并宥还乡部议愿回者放回不愿回者给与免帖诏自齐秦黄子澄外其坐方孝孺等连及者俱免之于是浙江江西福建四川广东得免者凡三千余人至光宗时并泰于澄戚属后裔亦俱放还】质实【屠叔方秀水籍平湖人】
　　夏四月籍张居正家
