<!-- { "loadSidebar": true } -->
　　【巴噶柰济既归谙逹及其妻抚之泣遣使报谢誓不犯大同王崇古上言朝廷许谙逹封贡诸边有数年之安可乘时修备设敌背盟吾以数年蓄养之力从事战守愈于终嵗奔命自救不暇者矣复条封贡八事以请诏下廷臣议议各不同防帝御经筵阁臣靣请外示覊縻内修守备乃封谙逹顺义王名所居城曰归化昆都楞锡林阿等皆授都督同知等官有差封巴噶柰济昭勇将军指挥如故已而套部济农亦如约请命诏授官如昆都楞由是西塞诸部嵗来贡市自宣大至甘肃边邮晏然不用兵革者二十余载】质实【毘都楞即娄巴噶谙逹弟也王崇古条上八事一议锡封号一定贡额一议贡期一议立互市一议抚赏之费一议悬招赏之例一审经权一戒狡饰经权者谓各镇练兵设险积饷之务仍宜预图狡饰者谓防敌人隂懐异志也防入兵部议以崇古八议刋示廷臣防议已而兵部集府部科道诸臣廷议之或以为封贡便互市不便或谓俟一二年不犯边徐议封爵或谓互市宜请令今嵗暂一开市以观事机帝因令兵部更议于是兵部议言请如崇古议授谙逹王号余各授职衔今嵗贡期已过二月聼于三四月后一行从之昆都楞旧作昆都力娄巴噶旧作老巴都今并改】
　　夏五月李春芳罢
　　【初春芳代徐阶为首辅务以安静称帝意同列陈以勤故端谨张居正恃才凌物视春芳蔑如也方阶罢春芳叹曰徐公尚尔我安能乆容旦夕乞身耳居正遽曰如此庶保令名春芳愕然三疏乞休不允既而赵贞吉入代以勤刚而负气及髙拱再入直凌春芳出其上春芳不能与争自饬而已防拱逐贞吉势益张修阶故怨春芳常从容为阶觧拱益不悦言官希拱意疏诋春芳乃罢归】
　　六月京师地震
　　【辛邜朔地震者三诏百官修省三日】
　　发明【天道变于上人事应于下古者君臣侧修以禳天灾此理之可信者若祥桑枯荧惑退史传之所载不过欲后之人遇灾而惧设诚而致行之意耳夫禨祲之故既昭著于上天下地乃欲责报于刻期揆之于理已为难信将欲虚词文饰则天岂可欺将谓有感必通何其效之神速若此且百官果以三日修省而效则三日之外其戯渝懈怠所以召灾而致异者更不知当何如矣亦何异一暴而十寒耶】
　　冬十月河南山东水
　　【以河南山东大水命工部饬管河官经理上流河防以备冲决】
　　十一月殷士儋罢
　　【御史赵应龙劾士儋进由内侍不堪大任给事中韩楫复扬言胁之】质实【赵应龙泾阳人】
　　【壬申】六年春闰三月帝有疾
　　【帝御皇极门疾作遽还宫】
　　夏四月以礼部尚书髙仪兼文渊阁大学士预机务【初仪掌礼部秉礼循法居职甚称为言路所劾遂引疾归已用髙拱荐以故官侍东宫讲读掌詹事府及是遂入阁】
　　五月帝崩
　　【帝疾稍平将视朝登陛怱防仆亟召髙拱张居正至帝执拱手欵语备至居正在旁帝弗顾也帝令拱扶掖还宫寻命宿乾清门拱与居正同止焉未防帝大渐召拱居正及髙仪同受顾命遂崩】
　　六月乙邜朔日有食之
　　太子翊钧即位
　　【是为神宗以明年为万厯元年诏赦天下】
　　诏祀建文朝尽节诸臣于乡有苖裔者防録
　　【诏褒建文朝忠臣建表忠祠于南京以徐辉祖为首方孝孺次之】
　　罢中极殿大学士髙拱
　　【始拱与张居正友善既而内离猜防日甚太监冯保次当掌司礼监拱荐陈洪及孟冲保以是怨拱而居正与保深相结穆宗疾再作居正处分十余事使小吏投保拱知而迹之吏已入拱恚甚面诘居正曰宻封谓何天下事不以属我曹而属之内竖何也居正面发赤干笑而已穆宗崩保矫遗诏与阁臣同受顾命及帝登极保升立御座旁不下举朝大骇保遂掌司礼监又督东厰总兼内外势益张拱以主上幼冲惩中官専政疏请诎司礼权又属言官合疏攻保而已从中拟防逐之使人报居正居正阳诺之而私以语保保诉于太后谓拱擅权不可容太后颔之明日召廷臣入宣两宫及帝诏拱意必逐保也急趋入比宣诏则数拱罪而逐之拱伏地不能起居正掖之出拱急僦骡车出宣武门居正乃与髙仪请留拱弗许请得乗传许之拱既去居正遂为首辅】质实【冯保深州人】
　　发明【髙拱之负气凌人固有取斥之道即其他事亦多猜忌若此之裁抑冯保面诘居正则不可谓出于不正乃居正始则与保相结至为宻封处事及拱欲逐保以告居正犹为直道而居正即以语保转与相谋逐拱此其立心之暧昧用术之巧诈致拱堕其计中而不觉而且为之请留为之请乘传欲以委过于保以掩饰一时之耳目此岂端人正士所为者而不知其隂谋委折肺肝早已如见也居正当国其干济非无可称然其得为首辅实由于结保而逐拱及其祸发身后亦因保事牵连得固于斯失亦于斯能不憬然悟耶】
　　髙仪卒
　　【仪性简静寡嗜好入阁两月卒贫无以殓谥文端】
　　以礼部尚书吕调阳兼文渊阁大学士预机务
　　【髙仪既卒张居正以调阳弱荐代之居正専决调阳不敢有所持诤然内不甚附之】质实【吕调阳字和卿广西临桂人】
　　秋七月尊皇后为仁圣皇太后贵妃李氏为慈圣皇太后
　　【旧制天子立尊皇后为皇太后若有生母称太后者则加徽号以别之是时冯保欲媚帝生母李贵妃风张居正以并尊居正不能违也慈圣移居乾清宫抚视帝内任保而大柄悉以委居正焉】质实【李氏漷县人帝生母】
　　帝御文华殿讲读
　　【张居正请定三六九日视朝余日御文华殿讲读】
　　九月葬穆宗庄皇帝于昭陵
　　【谥曰契天隆道渊懿寛仁显文光武纯徳孝肃皇帝】质实【昭陵在昌平州大峪山东北明史赞曰穆宗在位六载端拱寡营躬行俭约尚食嵗省巨万许俺答封贡减赋息民边邮宁谥继体守文可称令主矣苐柄臣相轧门户渐开而帝未能振肃乾纲矫除积习盖亦寛恕有余而刚眀不足者与】
　　冬十月彗星见东北方
　　【至二年四月乃灭】
　　十二月振榆林延绥饥


　　御定资治通鉴纲目三编巻二十五
　　钦定四库全书
　　御定资治通鉴纲目三编巻二十六
　　【起癸酉明神宗万厯元年尽辛巳明神宗万厯九年】凡九年
　　【癸酉】神宗显皇帝元年春正月男子王大臣入乾清宫寻伏诛
　　【大臣浙中佣奴以浮荡入都伪为内侍服与宫中小竪交昵窃其牌防巾服入乾清宫为守者所执诏下东厰究问冯保欲縁此以防高拱令家人辛儒饮食之纳刃其袖中俾言拱怨望与太监陈洪谋大逆遂发纵骑驰械高氏奴围拱里第张居正亦请诘主使举朝汹汹谓且逮拱吏部尚书杨博左都御史葛守礼诣居正力解居正愤曰二公意我甘心高公耶奋入内取厰中揭帖投博曰是何与我掲帖有居正窜改四字曰厯厯有据守礼识居正手迹笑纳诸防居正觉曰彼法理不请我为易数字耳守礼曰回天非相公不能居正奏缓其狱博阴嘱锦衣怵大臣吐实又以拱仆杂称人中令大臣识别茫然莫辨也防帝命守礼偕锦衣都督朱希孝防鞫大臣疾呼曰许我富贵乃搒掠我耶且我何处识高阁老冯家仆教我希孝不敢鞫而罢保惧以生漆酒瘖大臣移付法司坐斩拱获免由是举朝皆恶保而不肖者多因之以进矣　时上疏言深逺之虑当谨于防九重邃深而王大臣厯门抵宫寂无简察此岂细故其内宦及守卫员投应从究治报可】质实【葛守礼字与立徳平人朱希孝成国公朱能五世孙】
　　二月御经筵
　　【从张居正等请也一日讲毕帝问建文果出亡否居正曰国史不载但故老相传披缁云逰题诗于田州有流落江湖四十秋句帝太息命録诗进居正曰此亡国之事不足观也请録皇陵碑及高祖御制集以上见创业之艰圣谟之盛】
　　发明【建文出亡之事本属疑信相叅金川门之变阖宫自焚明实録谓中使出其尸于火越七日备礼葬之而永乐时遣使四出以访张三丰为名踪迹建文则是成祖亦疑其或有出亡之事也至正统五年僧杨行祥诡称建文按问致罪而野史纷纭犹有老佛取入西内之説盖由成祖簒取大位致令建文失国亡身而又革除年号惨戮忠良人心不能无憾而宫中火起又不能实指其所终于是世俗相传遂谓披缁云游题诗所在是特不忍建文之亡国而不知其説之无据也惟是革除之事在成祖本属逆施后嗣自应更定神宗间流落江湖之句即为太息命録诗以进慨焉有动于中居正或即可因此为之表白幽潜续封加諡礼亦宜之且与防録建文时死节诸臣之举正相承接乃仅以泛常规勉之词申保治思艰之大旨而姑置建文逸事于不答虽有王祖嫡等请复年号之虚文而一杯麦饭莫由下等齐民致使终明之世庙諡缺焉岂不大可惜哉】
　　三月诏举将才
　　【张居正进讲帝鉴圗説至汉文帝劳军细栁事因奏曰古人言天下虽安防战必危今承平日久武备废弛文吏箝制弁员不啻奴夫平日既不能养其锋鋭之气临敌何以责其折冲之勇嗣后将帅忠勇可任者宜假以事权俾得展布庶几临敌号令严整士卒用命于是乃诏内外官各举将才】质实【帝鉴图説自尧舜以来有天下之居择其善可为法者八十一事恶可为戒者三十六事每事各绘一图后録传记本文附直解于后取唐太宗以古为鉴之义名曰帝鉴图説隆庆六年十二月张居正吕调阳所撰进也】
　　夏四月旱
　　【谕有官修省释重囚】
　　六月振淮安灾
　　【淮安大水发米六万石振之】
　　秋九月振荆州承天及济南灾
　　【以湖广荆州承天二府水灾异常山东济南府旱荒各行蠲折振济】
　　以方逢时总督宣大军务
　　【始逢时与王崇古共决贡市之议及崇古入理京营张居正荐逢时代之遂起逢时故官以兵部右侍郎总督宣大山西等处军务至则申明约信边境以安】
　　四川都掌蛮平
　　【成化初都掌蛮乱尚书程信襄城伯李瑾讨平之隆庆末复乱其酋阿大阿二方三等据九丝山僭称王剽逺近其山修广而四隅峭反东北则鸡冠岭都都寨凌霄峯鼎峙相连峻壁皆数千仞有阿苟者居凌霄城为贼耳目威仪出入如王者时总兵官刘显被劾廵抚曽省吾奏留之属以军事又起故将郭成安大朝为之佐调诸土兵合官军凡十四万人往讨官军集叙州诱执阿苟攻拔凌霄进逼都都寨三酋遣其党阿墨固守官军顿匝月凿滩以通漕饷击斩阿墨拔其寨阿大自守鸡冠砦显令人诱以官而分兵为五哨尽壁九丝城下乘无备夜半腰絙上斩闗入迟明诸将毕至阿二方三走保牡猪寨郭成破鸡冠获阿大诸军攻牡猪禽方三阿二走追获于贵州凡克寨六十余获贼魁三十六俘斩四千六百级拓地四百余里録功进显都督同知已而勦余孽复俘斩千五百有竒显复击西川番斩其首恶抚余众而还西陲以宁】质实【九丝山在叙州府兴文县东南山箐峻深周围三十余里上有九岗四水极广可以播种下惟一径鸟道可通自宋元以来常为都掌蛮依阻之地至是据为巢穴贼既平遂改九丝城为平蛮城置官兵戍守其相近有鸡冠砦又有石头大寨牡猪寨都都寨诸处都都寨地袤广为九丝左臂凌霄峰最高险有城为九丝门戸贼平改凌霄曰拱极鸡冠日金鸡曽省吾钟祥人郭成四川叙南卫人先以被劾罢归至是起用充为事官】
　　冬十一月立章奏考成法
