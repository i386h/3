<!-- { "loadSidebar": true } -->
　　廵抚南赣都御史王守仁起兵讨宸濠秋七月复南昌【守仁方奉命勘福建叛军行至丰城而宸濠反遂急趋吉安与知府伍文定徴调兵食治噐械舟楫传檄暴宸濠罪俾守令各率吏士勤王因集众议曰贼若出长江顺流东下南都不保吾欲以计侥之少迟旬日无患矣乃多遣间谍檄府县言都督许泰郤永将邉兵刘晖桂勇将京兵各四万南赣王守仁湖广秦金两广杨旦各率所部合十六万直捣南昌所至有司缺供者以军法论又为蜡书遗伪相李士实刘养正叙其归国之诚令怂惥早发兵东下而纵谍泄之宸濠果疑与士实养正谋则皆劝之疾趋南京即大位宸濠益大疑十余日诇知中外兵不至乃悟守仁绐之七月壬辰朔畱宜春王拱樤守城而刦其众六万人出大江攻安庆都督佥事杨鋭与知府张文锦指挥崔文等御之江上已收兵入城被围鋭昼夜拒战守御甚固百计攻之终不能克宸濠惭愤谓其下曰安庆且不克安望金陵哉守仁闻贼兵尽鋭东下南昌兵少则大喜趋樟树镇临江知府载德孺袁州知府徐琏赣州知府邢珣等各以兵来会合八万人或请救安庆守仁曰不然今九江南康已为贼守我趋南昌与相持江上二郡兵絶我后是腹背受敌也不如直捣南昌贼守备虚我军新集气鋭攻必破贼闻南昌破必解围自救逆击之湖中蔑不胜矣泉曰善己酉次丰城以文定为前锋庚戌夜半兵抵广润门守兵骇辛亥黎明诸军梯絙登城防拱樤等宫人多焚死军士颇杀掠守仁戮犯令者十余人宥胁从安士民慰谕宗室人心大悦】质实【丰城三国吴析南昌县地置富城晋改丰城元升为富州明洪武初复为丰城属南昌府今因之樟树镇方舆纪要在临江府东北三十里又东北至丰城县七十里本名清江镇亦谓之鹿渚即故新淦县址也临江宋置临江军元路明府今因之杨思字晋初建安人宜春王拱樤案明史诸王表宁献王第三子盘烑宣德三年封宜春王拱樤其五世孙也正德二年袭封杨鋭字进之萧县人张文锦安邱人戴德孺临海人徐琏朝邑人】
　　王守仁败宸濠于樵舍擒之
　　【守仁既下南昌居二日遣伍文定邢珣徐琏载德孺各将精兵分道进而使瑞州通判胡尧元等设伏以待宸濠果解安庆围崔文出城袭击破之宸濠恚甚杀知府宋以方祭江还救南昌遇于黄家渡文定当其前锋佯北贼趋利前珣绕出贼背贯其中文定及都指挥余恩乗之琏德孺张两翼分贼势尧元等伏发贼大溃退保八字脑宸濠惧尽发南康九江兵复战官军却守仁斩先却者诸军殊死战贼复大败退保樵舍聨舟为方阵尽出金实犒士明日宸濠方晨朝其羣臣官军奄至以小舟载薪乗风纵火焚其副舟妃娄氏以下皆技水死宸濠舟胶浅仓卒易舟遁万安知县王冕所部兵追执之士实养正及降贼按察使杨璋等皆就擒南康九江亦下凡三十五日而贼平】质实【方舆纪要樵舍驿在南昌府西北六十里黄家渡在南昌府三十里八字脑在饶州府西三十里宋以方字义卿靖州人瑞州知府瑞故无城郭以方虑宸濠必叛筑城缮守具募兵三千日夕训练宸濠深忌之有征索又不应遂廹镇守劾系南昌献宸濠反出以方胁之降不可械舟中至安庆兵败问地何名舟子云黄石矶江西人音则王失机也宸濠以为不祥斩以方祭江后贼平其子崇学求遗骸不得敛衣冠归嘉靖六年廵抚陈洪谟上其事诏赠光禄卿立祠瑞州妃娄氏上饶人娄谅之女宸濠谋逆娄氏尝泣諌及败叹曰纣以用妇言亡吾以不用妇言亡悔何及】
　　秋八月帝自将击宸濠
　　【初宸濠反状闻邉将在豹房者各献擒宸濠之防帝亦欲假亲征南游遂传防称宸濠悖逆天道谋为不法即令总督军务威武大将军镇国公朱夀统各镇兵征勦所下玺书改称军门檄江彬等皆随征杨廷和等諌不听至是驾发京师梁储蒋冕扈征次涿州王守仁捷奏至畱之不下帝至保定宴于府堂与都御史伍符为藏闼戏符探得帝不悦饮符至醉乃大笑方帝之南发也刘姫疾不从约以玉簪召帝过芦沟桥驰马失簪索之不得及至临清遣使召姬姬以无信约不肯行帝乗单舸晨夜疾行至张家湾载与俱南内外从官无知者】质实【伍符字朝信安福人】
　　命太监张忠安邉伯许泰率禁军往江西
　　【王守仁初上宸濠反书因请黜奸谀诸嬖幸皆恨宸濠既平相与媢功且惧发其罪竞言守仁先与通谋虑事不成乃起兵又欲令纵宸濠湖中待帝自擒守仁秉忠泰未至先俘宸濠发南昌忠泰以威武大将军檄邀之守仁不与间道趋玉山上书请献俘止帝南征帝不许至钱塘遇太监张永永提督军务在忠泰上而故与杨一清除刘瑾天下称之守仁夜见永颂其贤因极言江西困敝不堪六师之扰永深然之曰永此来为调防圣躬非邀功也公大勋永知之但不可径情耳守仁乃以宸濠付永而身至京口欲朝行在防帝命守仁廵抚江西守仁乃返南昌忠泰已先至恨失宸濠执伍文定防之文定骂曰吾不恤九族为国家平大贼何罪汝天子腹心屈辱忠义为逆贼报讐法当斩忠益怒椎文定仆地文定求解任不报时忠泰必欲诬守仁与宸濠通诘责宸濠左右皆言无有严诘不已曰独尝遣弟子冀元亨诣宸濠论学忠等大喜搒元亨加以炮烙终不承械送京师诏献比守仁至故纵京军犯之或呼名嫚骂守仁不为动抚之愈厚病予药死予棺遭防于道必停车慰问京军谓王都堂爱我无复犯者忠泰言宁府富厚甲天下今所蓄安在守仁曰宸濠异时尽以翰京师要人约内应籍可攷也忠泰故纳宸濠贿者气慑不敢复言已轻守仁文士强之射徐起三发三中京军皆欢呼忠泰益沮会冬至守仁命居民巷祭已上冢哭时新防乱悲号震野京军离家久闻之无不泣下思归张永后至复促忠泰偕还乃不得已班师】质实【京口今镇江府治城因京岘山为垒俯临江津故曰京口冀元亨字惟干武陵人笃信守仁学从于赣州守仁属以敕子宸濠懐不轨初外务名高贻书守仁问学守仁使元亨往讲西铭反覆君臣义甚悉宸濠亦服厚赠遣之元亨反其赠于官既系诏狱二年世宗嗣位言者交白其寃出狱五日卒按王守仁之平宸濠不特张忠许泰忌功排陷明武宗实録亦力加诬诋谓守仁勘事福建以宸濠生日将届趋道南昌贺之丰城知县顾佖以变告守仁大骇小艇遁还赣伍文定迓于峡江请畱封贼守仁初不许又谓守仁将兵无纪律纵杀居民往往死于牀箦有阖门无噍类者至其叙刘养正始未则云守仁尤重之以为道学友守仁在南赣为宸豪所慕餽遣相属子遒逆濠既拜养正为军师日夕望守仁至实不虞守仁之见图也养正既擒后守仁畏其口逼令引决葢实録前后所载如此王世贞弇山堂别集辨之甚悉今采録其畧云逆濠以文成在上流拥精兵建大勋有才术甘言结纳或有之文成亦据抚臣往还之常礼为报耳使预其谋何以径归吉安伍公虽进言起义兵亦须文成有以自决夫进兵攻南昌不能无少杀掠而军令下则已定矣其后如郑端简晓薛应旂诸公皆履其地得其详始为之暴白而未有摘抉一时握管之心者葢实録之始任总裁者杨文忠廷和继之者费文宪宏而以副总裁专任者董文简玘也杨公与王恭襄琼郄甚着然恭襄虽隂谲能识文成面独任之以故于前后平贼及擒逆濠之疏皆归德兵部以为发踪指示之力而一字不及内阁其为杨公辈切齿非旦夕矣许泰张忠辈既耻大功为文成所先必肆加罗织之语而忌功之辈从而附和之文宪在文成抚绥之地中外屡荐起之而文成未有一疏相及费公亦不释然也董公最名忮毒既内忌文成之功而外欲以媚杨费作此诬史将谁欺乎】
　　冬十二月帝如南京
　　【自帝发京师江彬在途矫旨辄防长吏至杨州即民居为提督府遍索寡妇处女导帝渔猎以刘姫諌稍止及是至南京又欲导帝幸苏州下浙江抵湖湘诸臣极諌防其党亦劝沮乃止彬率邉兵数万跋扈甚成国公朱辅见彬即长跪魏围公徐鹏举及公卿大臣皆侧足事之惟防赞尚书乔宇应天府丞寇天叙挺身与抗彬气遂稍折】质实【朱辅成国公能曾孙徐鹏举中山王达七世孙乔宇字希大山西乐平人寇天叙字子□榆次人】
　　【庚辰】十五年春正月帝在南京改卜郊
　　【帝令羣臣议欲于南京行郊礼大学士梁储蒋冕计此议行则回銮益无日极陈不可疏三上始得请储又因郊期改卜乞还乗舆而帝殊无还意日挟刘姬纵游尝幸牛首山至夜不返左右忽失帝所在大扰诸卫军皆惊久之乃定传者或谓江彬欲为逆云】质实【牛首山在江宁府南三十里一名仙窟山以山后有石窟也本名牛头山有二峯东西相对晋元帝初作宫殿王导指防峯曰此天阙也故亦名天阙山周四十七里高百二十七丈】
　　夏四月淮扬大饥民相食
　　【敕所司赈之】
　　秋闰八月受江西俘
　　【初王守仁既以宸濠付太监张永永复械之至江西畱数旬促张忠许泰同归忠泰见帝百端谗毁守仁独永时左右之忠泰屡矫防召守仁守仁不赴忠扬言帝前曰守仁必反试召之必不至永遣急足先告守仁召者至守仁不退食即与偕行忠泰计沮不令见帝守仁乃入九华山日晏生僧寺帝觇知之曰守仁学道人闻召即至何谓反遗还镇令更上捷音守仁遂易前奏言奉威武大将军方畧讨平叛乱而尽入诸嬖幸名于是帝乃以为捷命设防场戎服树大纛环以诸军释所俘宸濠等去桎梏伐鼓鸣金而擒之然后置械受俘】质实【九华山在池州府青阳县西南四十里旧名九子山山有九峯如莲华唐李白游此易令名高千仭周百八十里】
　　发明【人臣敌王所忾必归美于庙谟帝王创建殊勲虽秉自睿谋亦必曰将帅之力葢以专阃之寄出自朝廷臣下之功即天子之功也武宗间王守仁平宸濠之捷欲令纵之湖中候驾至擒获几若索俘献馘必待天子亲执疆塲而后谓之奏凯者迨守仁更上捷音归功方畧又尽入诸佞幸名庶几如其所欲犹复令释桎梏伐鼓枞金而后擒之受俘之典几同游戏武宗素有童心深以是役之不出于已为歉而忠泰辈遂得乗机而怂惥之使非守仁先机达变委曲仰承其不至纵冦遗患者羲希矣】
　　帝发南京
　　【先是梁储蒋冕乞还乗舆疏八九上帝不省是秋有物若豕首堕帝前色碧又帝所御妇人室中满壁累累若悬人首状人情益惊储冕手疏跪泣行宫门外厯未至酉帝遣人取疏入谕之起叩头言未奉谕旨不敢起帝许不日还京乃出会宸濠系江上舟中民间讹言将为变帝心疑欲归乃下诏班师丁酉发南京日夕祭龙江防跸仪真次日至洲避雨民家遂自洲济江登金山复南渡幸大学士杨一清第制诗十章肠之还至掦州太监邱得索贿不得以铁絙系知府蒋瑶窘辱备至数日乃得释】质实【金山在镇江府西北七里大江中风涛环浇势欲飞动一名浮玊山蒋瑶字粹卿归安人方武宗驻跸扬州江彬欲夺富民居为威武副将军府瑶执不可彬闭瑶空舍挫辱之胁以帝所赐铜爪不为慑防帝渔获一巨鱼戏言直五百金彬即界瑶责其直瑶懐其妻簪珥袿服以进曰库无钱臣所有惟此帝笑而遣之府故有琼花观诏取琼花瑶言自宋徽钦北狩此花已絶今无以献又传防防异物瑶其对非掦产帝曰苎白布亦非杨产耶瑶不得已为献五百疋时权幸以掦素饶要求无所不至微瑶民且重困】
　　九月渔于积水池遂有疾
　　【帝至清江浦幸太监张掦第逾三日自泛小舟渔于积水池舟覆溺焉左右挟帝出自是遂不豫】质实【积水池在山阳县西】
　　冬十月至通州
