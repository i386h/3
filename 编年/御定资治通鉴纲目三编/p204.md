<!-- { "loadSidebar": true } -->
　　十二月削左都御史刘宗周籍
　　【宗周甫起废籍为左都御史既至官召见文华殿帝问都察院职掌何在对曰在正已以正百寮必存诸中者上可见君父下可质天下士大夫而后百寮则而象之大臣法小臣廉纪纲振肃职掌在是而责成巡方其首务也廵方得人则吏治清民遂帝曰卿力行以副朕望宗周以败书屡闻请旌事卢象升追戮误国奸臣杨嗣昌逮防扈总兵左良玉俾督师大帅皆知惩劝帝不能从闰月晦日召见廷臣于中左门时姜采熊开元以言事下诏狱宗周约九卿共救入朝闻密旨置二人死宗周愕然谓众曰今日当空署争必改发刑部始已及对有荐西洋人汤若望乃善火器者请召试宗周曰边臣不讲战守屯戍之法专恃火器近来陷城破邑岂无火器然我用之制人人得之亦可制我不见河间反为火器所破乎国家大计以法纪为主大帅跋扈援师逗遛奈何反姑息为此纷纷无益之举耶因议督抚去留则请先去督师范志成且日十五年以来陛下处分未当致有今日败局不追祸始更易辙欲以一旦苟且之政补目前罅漏非长治之道也帝变色曰前不可追善后安在宗周日在陛下开诚布公公天下为好恶合国人为用舍进贤才开言路次第与天下更始帝曰目下烽火逼畿甸且国家败壊已极当如何宗周曰武备必先练兵练兵必先选将选将必先择贤督抚择贤督抚必先吏兵二部得人宋臣曰文官不爱钱武官不惜死则天下太平斯言今日鍼砭也论者但论才望不问操守未有操守不谨而遇事敢前军士畏威者若徒以议论捷给举动恢张称曰才望取爵位则有余责事功则不足何益成败哉帝曰济变之时先才后守宗周曰前人败壊皆由贪纵使然故以济变言愈当兼重操守帝曰大帅别有才局非徒操守可望成功宗周曰他不具论如范志完操守不谨大将偏禆无不由贿进所以三军解体由此观之操守为重帝色解曰朕已知之命宗周起于是宗周出奏曰陛下方下诏求贤姜采熊开元二臣遽以言得罪下锦衣狱陛下度量卓越妄如臣宗周戅直如臣黄道周尚使过之典二臣何不幸不邀法外恩帝曰道周有学有守非二臣比宗周曰二臣诚不及道周然朝廷待言官有体言可用用之不可置之即有应得之罪亦当付法司今遽下锦衣狱终于国体有伤帝怒甚曰法司锦衣皆刑官何公何私且罪一二言官何遽伤国体有如贪赃壊法欺君防上皆不可问乎宗周曰锦衣膏梁子弟何知礼义聴寺人役使即陛下问贪赃壊法欺君罔上之臣亦不可不付法司也帝大怒曰如此偏党岂堪宪职有间曰开元此疏必有主使疑即宗周金光辰争之帝叱光辰并命议处翌日光辰贬三秩调用宗周革职下刑部议罪阁臣特不发捧原防御前恳救乃免斥为民】
　　李自成犯襄阳遂犯荆州焚献陵
　　【自成由汝宁引兵而西谋抜襄阳为根本时左良玉壁樊城大造战舰驱襄阳一郡人以实军诸降贼附之有众二十万然亲军爱将太半死而降人不奉约束良玉亦渐衰多病不复能与自成角自成乗胜攻良玉良玉退兵南岸结水寨相持以万人扼浅洲贼兵十万争渡不能遏良玉乃宵遁引其舟帅左歩右骑而下至武昌从楚王乞二十万饷曰我为王保境王不应纵兵大掠火光照江中宗室士室奔窜至山谷多为土宼所害驿传道副使王扬基夺门出良玉兵掠其赀并及其子女人畏良玉兵甚于贼贼既得渡长驱犯襄阳官吏皆先遁贼入城乡官蔡思绳宋大勋殉节死贼分兵冠宜城知县陈美固守八昼夜城陷抗骂不已为贼磔死训田世福亦死之防枣阳知县郭裕发礟石击伤多贼愤攻益力城陷身被数槊大骂贼支解之阖门遇害防光化甫簿城知县万敬宗遂自尽贼义之城获全乡官韩应龙自缢死防谷城知县周建中亦殉节宼均州知州胡承熙被执不屈与其子尔英俱死承熙有能声迁刑部员外郎未行遇难防郧阳同知刘璇死之防保康知县万惟坛与妻李氏死之防荆门摄州事承天府同知卢学古誓死守学正张郊芳训程之竒亦盟诸生亍大成殿佐城守贼环攻四日无援城陷学古骂贼不絶口剖腹而死郊芳之竒亦不屈死州同知沈方一门十八人皆遇害贼既陷荆门遂合兵向荆州廵抚陈睿谟急渡江入城奉王常润南奔监司以下皆奔士民遂开门迎贼湘阴王俨铲遇害训撖君锡正衣冠坐明伦堂贼至欲屈之诟骂死贼大索缙绅故相张居正子尚寳丞允修不食死户部员外郎李友兰不屈死诸生王维藩率妻朱氏及二女避难为贼所掠令妻女赴井死遂见杀诸生王图南被执骂死夷陵乡官李云以城陷不屈执至江陵乃絶食死归州千户吕调元率部卒格鬬陷重围中招之降大骂乱刄下贼势大炽所至輙摧破前廵抚宋一鹤乃急趋承天防献陵栅木为城贼忽大至积薪烧之烟罩纯徳山城穿一鼔而登尽毁禋殿守陵巡按御史李振声总兵官钱中选皆降自成欲发献陵陵中有声振山谷惧而止】质实【王扬基潜山人蔡思纯官罗平知县宋大勋官福建通判陈美字在中新建人田世福阳城人郭裕清江人万敬宗南昌人韩应龙官长芦盐运使周建中秦州人胡承熙歙县人刘璇永平人万惟坛曹县人卢学古夏县人张郊芳黄县人程之竒黄冈人沈方桐乡人陈睿谟武进人湘阴王俨铲辽简王植第十一子贵焨于永乐二十二年始封湘隂俨铲其八世孙也撖君锡字賔王绛县人李云官颍州知州有恵政州人建祠祀之谢事归大书名义至重神难欺二语于牖以自警竟殉节如其志　本朝乾隆四十一年追諡陈美忠烈卢学古烈愍蔡思绳宋大勲万敬宗韩应龙周宗建胡承熈刘璇万惟坛沈方张允修李友兰李云节愍田世福等并入祠】






　　御定资治通鉴纲目三编卷三十八
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷三十九
　　【起癸未明庄烈帝崇祯十六年尽甲申明庄烈帝崇祯十七年】凡二年
　　【癸未】十六年春正月李自成陷承天前巡抚佥都御史宋六鹤等死之
　　【一鹤既趍承天与前留守沈夀崇钟祥知县萧汉登陴御守五昼夜闻贼燔献陵汉突围出救贼骑环之汉太呼锂祥今在谁敢惊陵寝者贼挟之去不杀説降不聴城中人有通于贼者开门延之入城遂陷一鹤掌□及乡官从所尚皆死分巡副使张凤翥走入山中贼枸汉僧寺谨视之求死不得乗守者懈乃自刭贼分兵旁掠潜江京山云梦黄陂孝感等县皆陷云梦知县谌吉臣署黄陂知县夏统春潜江乡官欧阳燧孝感乡官程道夀死之贼前锋逼汉阳转攻郧阳按察使髙斗枢逰击王光恩力守乃解去自成遂据承天自号奉天倡义大元帅号罗汝才代天抚民威徳大将军分其众曰标营领兵百队曰先后左古营各领兵三十余队五营以序直昼夜次第休息巡徼严宻逃者谓之落草磔之收男子十五以上四十以下者为兵凡精兵一人従以主刍掌械执爨者十人军令不得蔵白金过城邑不得室处妻子外不得携他妇人寝与悉用单布幕绵甲厚百层矢礟不能入一兵倅马三四匹冬则以茵褥籍其蹄剖人腹为马槽以饲马马见人辄锯牙思噬若虎豹军止即出较骑射曰站队夜四鼓蓐食以聴令所过崇冈峻坂腾马直上水惟惮黄河若淮泗泾渭则万众翘足马背或抱鬛縁尾呼风而渡马蹄所壅阏水为不流临阵阵列马三万名三堵墙前者反顾后者杀之战久不胜马兵佯败诱官兵步卒长鎗三万撃刺如飞马兵囘击无不大胜攻城迎降者不杀守一日杀十之三二日杀十之七三日屠之凡杀人东尸为燎谓之打亮城陷步兵万人环堞下马兵巡徼无一人幸得免张献忠虽至残忍不逮也诸营较所获马驘者上赏弓矢铅铳者次之币帛又次之珠玉为下自成不好酒色脱栗粗粝与其下共甘苦汝才妻妾数十被服纨绮帐下女乐数部厚自奉养自成尝嗤鄙之汝才众数十万用山西举人吉珪为谋主自成善攻汝才善战两人相须若左右手自成下宛叶克梁宋兵强众附有専制心顾独忌汝才乃召汝才所善贺一龙饮缚而杀之晨以十二骑斩汝才于帐中悉兼其众自成在中州所掠城輙焚燬之及渡汉江谋以荆襄为根本改襄阳曰襄京修襄王宫殿居之改禹州曰均平府承天府曰扬武州他府县多所更易又以牛金星言设官爵名号以田见秀刘宗敏为权将军李嵓贺锦刘希尧等为制将军张鼐党守素等为威武将军谷可成任维荣等为果毅将军置五营二十二将上相左辅右弼六政府侍郎郎中従事等官要地设防御使府曰尹州曰牧县曰令封崇王由樻及郡王被执者俱为伯官吏降者并受伪职伪侍郎喻上猷荐所知李开先陈万防贤可用具书币征之开先触墙死万防自经自成既杀汝才一龙寻又袭杀蔺养成夺马守应兵于是十三家七十二营诸大贼降死殆尽而自成献忠独存】质实【云梦西魏析安陆县置明属徳安府今因之孝感后唐置明属徳安府今改属汉阳府黄陂髙齐置明属黄州府今改属汉阳府宋一鹤先以襄阳陷夺职戴罪一鹤连疏引疾下所司核实许解官候代未行及于难沈夀崇宣城人都督有容子忤巡按劾罢亦未行萧汉字云涛南昌人従所尚钟祥人官刑部主事与子士默士熊皆不屈死谌吉臣南昌人夏统春桐城人为黄陂县丞摄县事迁麻城县知县未赴贼攻城督众拒守凡十五昼夜贼怱解去统春度贼必至而众已度甚休于家阅五日贼果突至城遂陷统春巷战力竭被执欲屈之统春指贼魁大骂贼怒防其右手复以左手指贼骂又防之骂不已乃割其舌目怒视皆欲裂又剜其目犹以头触贼遂支解之欧阳璲官盱眙知县归里贼陷潜江被执与妻廖氏同殉节程道夀尝为来安知县贼陷孝感置掌旅守之道夀结里中壮士击杀掌旅贼复至杖之系狱令为书招程良筹道夀曰我不能助良筹灭汝肻助汝耶遂见杀程良筹字持卿孝感人工部尚书注子也与同邑参政夏时亨筑垒于县境之白云山以御贼贼使説降良筹毁其书贼怒设长围攻之相持四十余日觧去既而汉阳武昌为张献忠所陷四面皆贼独白云孤处其间贼颇患之良筹复号召左右诸寨与官兵掎角进兵恢复孝感云梦进薄徳安兵收退保白莲寨寨中人素通贼为内应良筹遂被执説降不屈羁之密室寻左良玉遣将攻徳安贼惧拥良筹令止外兵不従逼良筹偕行又不従遂被杀崇王由樻胁授伪职为襄阳伯令谕降州县之未陷者不従杀之于泌阳城喻上猷石首人尝为御史李开先陈万防皆陵举人本朝乾隆四十一年追諡萧汉忠烈宋一鹤沈夀崇谌吉臣夏统春烈愍従所尚欧阳璲程道夀程良筹】
　　【节愍李开先陈万防入祠其时绅士遇贼被害者又有汝宁照磨张大道云梦生员袁启观安乐生廖应元并予入祠张大道宜都人家居流贼据宜都大道团练义兵二千余人攻城为贼所袭父子五人俱力战死袁启观廖应元皆结寨御贼贼攻破之应元以骂贼射死启观磔死】
　　二月乙丑朔日有食之
　　贼陷武冈州杀岷王企
