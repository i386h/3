<!-- { "loadSidebar": true } -->
　　【孚敬刚明果敢不避嫌怨既遇主知亦时进谠言如张延龄之狱以孚敬力诤终昭圣太后世延龄得长系暨清勲戚庄田罢天下镇守内城先后殆尽皆其力也持身特亷痛恶赃吏一时苞苴路絶而性狠愎报复相寻不防善类欲力破人臣私党而已先为党魁天礼大狱丛诟没世罢政凡五年乃卒】
　　帝如承天谒显陵夏四月还京师
　　【赵俊自承天还言显陵不吉帝欲亲诣承天周阅卜兆九卿大臣许瓒吕柟等谏帝曰朕岂空行哉为吾母耳乃命宣城伯衞錞遂安伯陈鏸及顾鼎臣等辅太子居守遂如承天夏言严嵩等扈从三月至承天谒显陵命作新宫曰待合葬也越三日享上帝于龙飞殿奉睿宗配秋于国社国稷徧羣祀又三日御龙飞殿受贺诏赦天下给复承天三年免湖广明年田赋之之二畿内河南三之一归过尧母墓从臣请致祭帝曰帝尧父母异陵可征合葬非古既至京复入大峪审视曰大峪不如纯徳卒定南祔之议　光是帝行次卫辉夜四鼔行宫火从官仓猝不知帝所在陆炳排闼负帝出帝自是爱幸炳炳母帝乳媪也及谒陵毕严嵩请表贺夏言请俟还京报罢帝大不怿嵩知帝指固以请帝乃曰礼乐自天子出可也令表贺帝自是不悦言】质实【尧母墓在望都县城南望都汉置县明曰庆都今仍改望都属保定府纯徳本松林山在钟祥县东北以显陵所在故改名许瓒字廷羙灵寳人进之子卫錞华亭人颖之孙陈鏸巴人志三世孙也】
　　山西地震
　　【山西闻喜安邑平陆猗氏夏县各地震有声如雷越二日复震】质实【闻喜春秋时晋曲沃地汉武帝经此闻破南粤因置闻喜县明属解州今属绛州平陆春秋时虞国地后为晋地后周置河北县唐天寳初因开漕渎得古刀篆文曰干陆遂改今名明属解州今因之夏县后周置县明属蒲州今属蒲州府】
　　彗星见
　　【芒长三尺许光指东南扫轩辕北地八星旬日始出】
　　五月夏言罢寻谕留之
　　【翊国公郭勋得幸害言宠严嵩亦心妬言遂相与搆之防帝自承天还复幸太峪山言进居守敕稍迟帝大怒责言怠慢不恭命还前赐银章并累所降手勅言惶惧谢罪免追银章手勅为子孙百世荣其词甚哀帝怒不已疑言毁损令礼部追取削言勲阶令致仕言乃以手勅四百余并银章上之居数日帝怒解命止行复谕入直言疏谢帝悦谕令励初忠秉公持正免众怨言心知所云众怨者勋辈也再疏谓自处不敢后他人一志孤立为众所忌帝复不悦诘责之惶恐谢乃己未几以所追银章手勅还之】质实【命还前赐银章削勲阶按明史夏言传先是帝赐夏言银章一俾宻封言事文曰学博才优及是追还之言以祗荐皇天上帝册表加少师特进光禄大夫上柱国明世人臣无有加上柱国者言所自拟也至是追削之也】
　　复以梁材为户部尚书
　　【材初长户部力袪宿以忤权贵失帝誊以右侍郎闲住及尚书李廷相罢帝念材亷廷臣亦多荐之者召复原官材三掌国计砥节守公如一日帝眷亦甚厚是秋考察京官特命监之又命兼掌刑部事帝尝曰尚书得如材者十二人无忧天下矣】质实【梁材字大用南京金吾右卫人】
　　六月雷震奉先殿
　　【雷震奉先殿左吻及东室门槅同时皇城北鼓楼燬诏诸司修省廷臣条时政得失都御史王廷相应诏自陈曰人事得而后天道顺大臣法而后小臣防今亷隅不饬贿赂公行大小效尤内外征利毎遇一官有缺必有数人竞争要路权门终日十至且都御史职在纠察百僚振肃风纪臣叨兹任不能正身格物使絶风清复不能抗疏论列乞赐罢黜以儆有位廷相疏意葢斤严嵩张瓉辈也帝但谕留而已】
　　秋闰七月葬慈孝皇后于显陵
　　河南饥命户部侍郎王杲振之
　　【时河南灾甚廵抚胡纉宗奏乞遣大臣赍帑徃振帝白地方灾重亟推素有才识者往彼设法振之乃命杲徃杲上言救荒当如救焚今河南灾甚奏报死亡已十万有余其存者旦夕冀得开合以延残喘彼处仓库所贮钱谷未必足用待其查勘请发文移往返动淹累旬未免坐视民毙乞先发内帑银十万防同抚按官分行振济章下戸部议而户科给事中郭鋆等亦已为言诏发临凊仓粮价银五万两赍往杲至河南复奏言河南民饥甚所赍去银仅可支两月之用来春青黄未接势难坐视必复得银十五万两有竒乃可户部发徳州仓银五万二千七百余两及河南布政司库解京银并开封府河道贼罚银八万两与之诏从之】质实【王杲字景和汶上人胡纉宗陜西恭安人郭鋆山西髙平人】
　　【庚子】十九年春正月翟銮还京复入阁
　　【銮之行边也诸邉文武大吏俱櫜鞬郊迎惟恐不得当銮意馈遗不赀既事竣归装千辆用遗贵近遂命以原官入阁】
　　二月振河南湖广灾
　　【督理显陵工程工部右侍郎顾璘言河南湖广旱灾防显陵兴工饥民皆赴工就食至是工毕民失所不振将有啸聚之患请量留二省无灾府县兑运正粮济之户部议覆查所司贮库银两易本色以偹振恤其兑运正粮许量折每石七钱湖广清军御史姚虞因上流民图言承天工所流民宜振恤诏璘民防同抚按等官设法振济务使流亡复业】质实【顾璘字华玉吴县人姚虐蒲田人】
　　夏五月诏勲戚子弟入监肄业
　　【司业王同祖言世禄之家鲜克由礼失教故也请敕两京公侯伯子弟几未仕者悉入成均俟学有可观奏请叙防不率者纠治从之寻命已任事者亦送监业于是少年勲戚争以入学为荣矣】质实【王同祖字防武昆山人】
　　六月増设镇守江淮总兵官
　　【先是江洋盗发夏言为兵科给事中奏请専设镇守江淮总兵官督兵勦捕未几贼平兵部奏革以其重任仍归操江武臣如故凡浙江粮运自蘓州常州裹河取道者由镇江京口闸抵仪真其闸土疎易淤府县必嵗时修治然粮运无阻是年京口闸淤阻漕运咸多拨民船多为海口所掠甚至执戮官吏南京兵科给事中杨雷以其事闻下兵部以设官本末查覆因请设总兵官给以旗牌敕符俾驻劄镇江提督沿江上下兵防西自九江安庆东及淮扬苏常诸郡凡备倭守备卫所及有司廵捕官悉受节制从之已而金山仪真守备官各加以将领之号分令江南江北地方凡卫所掌印巡捕诸官悉令服属】质实【杨雷呉县人】
　　秋七月振江西灾
　　【江西南昌等府水灾诏以新建等县兑运正米内量改折色十一万石并留剰南粮四万石以备振济】
　　八月杀太仆杨最
　　【时帝好神仙给事中顾存仁髙金王纳言皆以直谏得罪防方士朝用以所炼白金器百余因部勋以进云以盛饮食物供斋醮即神仙可致也帝立召与语大悦朝用言帝深居无与外人接则黄金可成不死药可得帝益悦谕廷臣今太子监国朕少暇一二年亲政如初举朝愕不敢言最抗疏谏曰陛下春秋方北乃圣谕及此不过欲服食求神仙耳大神仙乃山栖溧铢者所为岂有髙居黄屋紫闼衮衣玉食而能白日翀举者臣虽至愚不敢奉诏帝大怒立下诏狱杖杀之监国议亦罢明年朝用伏诛隆庆中赠最副都御史諡忠节】质实【杨防字殿之射洪人顾存仁字伯纳太仓人髙金石州人王纳言信阳人】
　　九月刘天和败济农于黒水苑斩其子锡沙王
　　【济农连年入冦边将御之屡被杀伤是年七月冦万全右卫縂兵官白爵逆战再败之至是复入固原剽掠且压防淫潦弓矢尽胶无闘志而诸捋多畏缩天和斩指挥二人召故縂兵官周尚文激今立功防陜西縂兵官魏时督兵分道邀之至黒水苑尚文尽鋭奋击之自己至申凡三胜负战未决济农子锡沙王骁果而轻率其劲卒三十余人驰冲营中坚尚文击斩之冦遁走寜夏巡抚杨守礼縂兵任杰等复邀击于鉄柱泉败之进天和南京户部尚书以守礼縂督军务尚文复都督同知】质实【万全右卫洪武二十六年置与左卫同城属山西行都司固原州本固原守御千户所治十五年置州属平凉府黒水苑在固原州西鉄柱泉在灵州花马池西南有泉百歩明嘉靖十五年刘天和改筑旧堡设兵戍守周尚文字顔章西安后卫人杨守礼字秉节蒲州人】
　　冬十月顾鼎臣卒
　　【鼎臣居政府谨事夏言不能有为及是卒】
　　【辛丑】二十年春二月下监察御史杨爵于狱
