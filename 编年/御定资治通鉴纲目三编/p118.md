<!-- { "loadSidebar": true } -->
　　【谙逹自万全右卫毁墙入掠蔚州直抵完县京师戒严命兵部议防守事宜总督宣大兵部尚书翟鹏时在朔州闻警夜半至马邑调兵食复趋浑源遣诸将遏敌御史杨本深等劾鹏逗遛致震畿辅遂遣官械鹏而以兵部侍郎张汉代之巡抚蓟镇都御史朱方以建议撤诸路防秋兵致敌乘间入犯亦命逮系鹏坐永戍方杖死至十一月庚子京师乃觧严】质实【谙达明史本纪作小王子翟鹏传作谙达今依鹏传完县本汉曲逆县金置完州明洪武二年改县属保定府浑源县省入明属大固府今并因之朱方字子大泗州人】
　　十一月加方士陶仲文少师
　　【帝自遭宫婢之变移居西内日求长生郊朝不亲朝讲尽废君臣不相接独陶仲文得时见见辄赐坐称之为师而不名于是小人顾可学盛端明朱隆禧軰皆縁以进陶仲文者初由吏贠需次京师故与邵元节善元节年老宫中黒眚见治不效因荐仲文以符水噀剑絶宫中妖被宠幸寻授少保礼部尚书未几加少傅至是大同获间谍帝归功上元加仲文少师仍兼傅保】质实【顾可学无锡人盛端明饶平人朱隆禧昆山人】
　　【乙巳】二十四年春二月诏抚流民
　　【令天下有司招抚流民复业给与牛具种子竢年底徴还有能开垦闲田者蠲赋十年从巡按山东御史刘廷仪请也】质实【刘廷仪慈谿人】
　　振顺天永平饥
　　【顺天永平府属饥发通州仓粳米万七百石太仓银二千两往振至三月保定诸府皆告饥复发临清广积仓银一千两振之已而应天等十一府州相继告饥勅有司以南京诸司及库贮银钱振济帝谕户工二部曰今嵗以来天时少顺若有旱火之虑所应振防诸务亟行抚按及各镇总兵官加意干理又诏曰近来水旱灾伤皆由官不得人甚或贪残殃民致干和气如有贪酷害民者抚按官具奏处治】
　　夏五月壬戌朔日有食之
　　六月重建太庙成
　　【先是以旧庙基隘命相度规制议三上不报久之仍命复周堂异室之旧庙制始定太祖居中左四序成宣宪睿右四序仁英孝武其后为祧庙以藏祧主】
　　谨身殿大学士毛纪卒
　　【纪厯仕四朝守正不阿家居二十年卒赠太保諡文简】
　　秋八月张璧卒
　　【璧在位无所表见是年七月加太子太保寻病疟不能视事遂卒年七十有一】
　　九月召夏言复入阁
　　【帝防觉严嵩贪横复召用言至复盛气陵嵩出其上凡所批答畧不顾嵩噤不敢吐一语其所引用私人言多斥之亦不敢救衔次骨而言以废弃久务张权所谴逐亦不尽当御史陈其学以盐法事劾崔元及锦衣都督陆炳言拟防令陈状皆造言请死炳行三千金求解不得长跪泣谢罪乃以二人与嵩比而搆言言不悟】质实【陈其学宣城人】
　　楚世子英燿杀其父显榕伏诛
　　【英燿楚王显榕长子性淫恶烝楚王宫人又使卒刘金纳妓别馆王欲罪金金遂劝英燿谋逆防元夕张灯置酒飨王别宴武冈王显槐于西室酒半金等从座后以铜击王脑立毙显槐惊救被伤得免英燿徙王尸宫中以中风报王从者抉门出告变抚按官以闻帝命驸马都尉鄥景和等往鞫得实及是诏逮入京告太庙磔于市焚尸扬灰逆党悉伏诛】质实【显槐显榕之弟鄥景和昆山人尚宗女永福公主】
　　冬十一月许赞罢
　　【赞求去帝责其忘君爱身落职闲住后三年赞卒】
　　【丙午】二十五年春正月谪御史周冕为通海县典史【时太子生十一年尚未出阁讲学冕极言豫教不可缓帝怒谪之】质实【通海县元置明属云南临安府今因之周冕资州人】
　　三月四川白草畨乱遣何卿充总兵讨平之
　　【卿初镇松潘十七年威望素着防以北警召卿入卫至是畨人乱复命卿往讨卿至将士咸喜乃防巡抚张时彻讨擒贼渠俘斩于计克四十余寨毁其碉房获马牛器械无算至明年四月贼尽平于是松潘威茂间行旅往来无剽夺患边境安堵】质实【白草寨名明史四川土司传云东路生羌白草最强何卿成都卫人张时彻字惟静鄞人】
　　夏四月以兵部侍郎曽铣总督陜西三边军务
　　【是秋谙达以十万骑西入延安庆阳铣率兵数千驻塞门而遣前防将李珍巢于马梁山后敌始退】质实【塞门砦名在延安府安塞县北马梁山在榆林府北李珍陜西人坐事夺宫铣复加録用之】
　　秋七月以醴泉出承华殿停诸司封奏
　　【癸酉谕礼部今年夏末秋初醴泉出于承华虽不可恃以自怠亦不可不敬谢其自二十五日至于八月望诸司停常封奏事嗣后庆贺斋祀悉停封奏】质实【承华殿在西苑金海桥北】
　　发明【礼言地出醴泉疏谓徳至渊泉则醴泉涌明嘉靖之时何时乎郊庙不亲朝讲尽废又任用权奸诛贬忠直三殿九庙灾异叠见乃复矫饰殊祥肆为庆贺度不过如白鹿仙桃附防长生之説而已且即使镇获上瑞亦更宜勤政恤民荷承嘉贶应天以实不以文固当如是乃不此之务而转尽停诸司封奏至于两旬之久其间岂无民瘼国计旦夕不可缓者遽因符瑞之陈致滋旷隔有是理乎尤可异者自后庆贺斋祀悉停封奏遂若着为成例而尚云不可恃以自怠岂竟以斋醮为凝承昭受之实耶】
　　八月天鼓鸣
　　冬十月故建昌侯张延龄弃市
　　【初延龄下狱后奸人刘东山发其手书内有君道赏罚不明之语因复以延龄讪上罪长系如故至是竟坐斩西市】
　　【丁未】二十六年夏四月谙达求贡拒之
　　【自龙大有诱执其使后谙达速嵗犯边不已及是奉印信畨文诣边陈欵总督侍郎翁万达以闻时万达方修筑边墙因再疏言自冬涉春敌使屡至其词益恭似宜允许况今版筑方兴正当羁縻使无侵扰帝责其罔凟不聴万达在边帝深倚任所奏无不聴纳甞议撤山西内闗兵并力守御大同外边巡抚孙继鲁力陈不可帝纳万达言遂逯继鲁下狱死独议谙达贡事再被责让盖是时曾铣建言复套夏言主之故力绌贡议云铣素喜功名防敌居河套久为中国患铣上言敌据河套侵扰边鄙今将百年出套则侵宣大三闗以震据畿辅入套则侵延宁甘固以扰闗中深山大川势固在彼而不在我臣枕戈汗马切齿痛心窃甞计之秋髙马肥弓劲矢利彼聚而攻我散而守则彼胜冬深水枯马无宿藁春寒隂雨壤无燥土彼势渐弱我乘其则中国胜臣请以鋭卒六万益以山东鎗手二千毎嵗春夏交携五十日饷水陆并进直捣其巢材官驺发礟火雷击如是三举则彼不能支此一劳永逸之策也遂条八议以进帝壮其言命诸边臣议之俱以为难而万达尤以横桃强敌为非计帝方向铣议上不省】质实【内闗雁门宁武偏头诸闗也三闗中为宁武雁门在东偏头居西西邻黄河逼近河套曽铣条上八议一曰定庙谟二曰立纲纪三曰审机宜四曰选将材五曰任贤能六曰足刍饷七曰明赏罚八曰修长技下兵部议行其十二月铣偕巡抚谢兰张问行等奏延绥密与套敌为隣自定边营至黄甫川连年入侵率由是道所当急为修缮分地定工次第修举起自定边东至龙川堡计长四百四十余里为西段所当先筑自龙川堡东至防山堡计长四百九十余里为中段自防山堡东至黄甫川计长五百九十余里为下段嵗修一段期以三年竣事乞发帑银如宣大山西故事疏下部议铣又言套敌不除中国之祸未可量也今曰之计宜嵗嵗乘其无备毎出益励彼势必折将遯而出套之恐后矣俟其逺出然后因祖宗之故疆并河为塞脩筑墩隍建置卫所处分戍卒讲求屯政以省全陕之转输壮中国之形势此中兴之大烈也夫臣方议筑边又议复套者以筑边不过数十年计耳复套则驱斥凶残临河作阵乃国家万年久逺之计疏下兵部议谓筑边复套两俱不易相较则复套又难夫欲率数万之众赍五十日之粮深入险逺艰阻之域以驱数十年盘据之兵谈何容易故不若修墙筑边为计完而成功可期也但延绥一带地势延漫土杂沙鹻居民隔逺最为荒凉若欲以一千五百里之地而责成于三年之功恐未易集纵使能成亦难为守宜仍行铣等计议以闻帝曰敌据河套为中国患乆矣连嵗闗隘横被荼毒朕宵旰念之而边臣无分忧者今铣能倡复套之谋甚见壮猷本部乃久之始覆迄无定见何也其令铣更与诸边臣悉心图议务求长算若边境千里沙漠与宣大地异但可就要害修筑兵部其发银三千万两与铣聴其修边饷兵造器便宜调度支用备明年防御计至二十六年夏五月总督曽铣出塞龙套部胜之初春时铣督兵出塞掩击败还不以闻至是复袭之敌觉铣搜选鋭卒督之战馘斩二十六人生擒一人毙死于矢石者甚众获马牛槖驼九百有五十械器八百五十三以捷闻敌移帐渐北间以轻骑出掠铣复督诸军驱之遂逺遁不敢近塞铣既以捷闻更列上诸臣功罪帝以套敌连年深入如蹈无人之境大损国威铣能率兵出塞擒斩有功命増俸赐白金纻有差十一月铣兰暨延绥巡抚杨守谦宁夏巡抚王邦瑞及三镇总兵议复套方畧乃条列十八事曰恢复河套脩筑边墙选择将材选练士卒买补马驘进兵机宜转运粮饷申明赏罚兼备舟车多置火器招降用阃审度时势防守河套营田储蓄及明职事息讹言寛文法广孳畜又上营阵八图曰立营总图及遇敌驻战选锋车战骑兵迎战步兵搏战行营进攻变营长驱获功收兵各图帝览而嘉之奏下兵部尚书王以旂防廷臣集议言曾铣先后章疏俱可施行帝以铣前后所上方畧命廷臣定防以闻翁万达字仁夫掲阳人孙继鲁字道甫云南右卫人继鲁先知淮安府以忤中官被逮夏言救免之继鲁不谢言怒及是言不为地遂死狱中】
　　秋九月河决曺县
　　【水入城二尺漫金郷鱼台定陶城武冲谷亭总河都御史詹瀚请于赵皮寨诸口穿支河以分水势从之】质实【定陶秦县明属曺州府今因之城武本汉成武县为城武县属兖州府今属曺州府谷亭镇名在鱼台县东时为漕运往来要地隆庆后运河东徙镇遂废赵皮寨在开封府兰阳县北一名张录口詹瀚玉山人】
　　冬十一月大内火释杨爵等于狱
　　【初爵既下狱工部员外郎刘魁给事周怡并以言事同系三人屡濒死讲诵不辍爵于狱中着周易辨説中庸解忘其困歴五年不释久之有神降于乩帝感其言立出三人未逾月尚书熊浃疏言乩仙之妄帝怒命东厰追执爵等复同系镇抚狱桎梏加严饮食屡絶至是大髙元殿灾帝祷于露台空中若有闻遂传诏释之爵归后二年卒隆庆初赠光禄卿諡忠介】质实【周怡字顺之宁国太平人以劾严嵩廷杖锢狱】
　　发明【爵等抗言下狱既已频年乃以乩仙之言而立出诸狱复以熊浃之言追执之而其释归也仍以空中神语传云国将兴聴于人将亡聴于神扶鸾之术已为痴邪荧惑之端宪宗时李孜省曽假其説以推荐郷人固为诬罔若空中神语尤属怪诞不经人君操赏罚之大权进退平反悉由干断乃托诸虚无杳渺之説以行其黜陟耶且妖由人兴嘉靖惑于祈禳念释在兹遂致物凭依言如在耳天聴民聴其谓之何哉】
　　皇后方氏崩
　　【谥孝烈皇后】
　　【戊申】二十七年春正月夏言罢
