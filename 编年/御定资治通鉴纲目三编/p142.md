<!-- { "loadSidebar": true } -->
　　【时已十四嵗帝手谕阁臣令议出阁讲学礼仪免御门受贺用辅臣侍班词臣六人侍讲读俱如东宫仪大学士王锡爵言皇长子出阁辅臣每日一员侍班此虽隆庆年新例但天顔尚不得时觐而于皇长子进见频数似渉嫌疑请自初讲二日以后间十日轮侍从之锡爵又请帝时御讲筵俾皇长子随严父之后型范益亲啓沃自效矣不报】
　　遣使赈河南饥
　　【先是河南大雨五谷不升给事中杨东明绘饥民图以进帝览之惊惶忧惧传谕阁臣至是从部议蠲是嵗田租并发银八万两令光禄寺丞钟化民兼河南道御史前徃赈济其山东江北灾伤重处分赈停征有差】质实【杨东明虞城人钟化民字维新仁和人】
　　吏部郎中顾宪成削籍
　　【先是羣臣争建储惟王家屏与言者意合申时行王锡爵皆宛转调防亦颇以言者为多事并封命下宪成上疏力争又遗书锡爵反覆辨论议遂寝孙鑨赵南星主考察宪成实左右之既迁郎中所推多与政府抵牾至是王锡爵将谢政会推阁臣宪成举家屏忤帝意削籍归宪成既废家居里故有东林书院为宋杨时讲道处宪成与弟允成倡修之偕同志高攀龙钱一本薛敷教史孟麟于孔兼诸人讲学其中海内闻风景附宪成尝言官辇毂志不在君父官封疆志不在民生居水邉林下志不在世道君子无取故其讲习之余徃徃讽议时政裁量人物朝士慕之亦遥相应和由是东林名大着其后孙丕杨邹元标赵南星等相继讲学自负气节与政府相抗是为东林党议之始】质实【东林书院在无锡县常州知府欧阳东鳯无锡知县林宰为之营搆顾宪成字叔时无锡人高攀龙字存之无锡人钱一本字国瑞武进人薛敷教字以身武进人于孔兼字元时金坛人欧阳东鳯字千仞潜江人林宰字徳衡漳浦人】
　　三月诏修国史
　　【先是礼部尚书陈于陛请纂辑本朝正史下所司议至是勑大学士王锡爵等充总裁官编辑】质实【陈于陛字元忠以勤子总裁纂修官是时总裁官大学士王锡爵张位礼部尚书陈于陛南京礼部尚书沈一贯詹事刘虞夔少詹事冯琦副总裁官礼部尚书罗万化吏部右侍郎盛讷礼部左侍郎范谦右侍郎孙继皋少詹事曾朝节祭酒陆可教纂修官左庶子余继登右谕徳萧良有洗马李廷机右中允刘应秋修撰唐文献焦竑编修郑徳溥郭正域黄汝良全天叙吴道南黄辉庄天合董其昌检讨王图萧云举区大相周如砥林尧俞】
　　夏四月己酉朔日有食之
　　五月以礼部尚书陈于陛南京礼部尚书沈一贯兼东阁大学士预机务
　　【时王锡爵将谢政召二人同入阁】质实【沈一贯字肩吾鄞人】
　　王锡爵罢
　　【锡爵在阁时尝请罢江南织造停江西陶器减云南贡金力争不宜用廷杖为世所称特以阿并封防被物议既而赵南星斥赵用贤放归论救者咸被谴责众指锡爵为之因连章自明且申救人卒莫能谅也锡爵遂屡疏引疾乞休帝不欲其去为出内帑钱建醮祈愈锡爵力辞疏八上乃允之命改吏部尚书进建极殿大学士赐道里费乘传行人防归】
　　六月西华门灾
　　【己酉大雷雨火灾西华门楼】
　　秋八月以孙丕扬为吏部尚书
　　【丕扬掌吏部清正不挠百僚无敢干以私者独患中官请竭乃创为掣籖法大选急选悉听选人自掣请寄无所容铨政自是一变一时宫禁相传以为至公下逮闾巷莫不翕然称颂而议者谓其人材不分高下地方不论繁简而一凭籖注无异于掩镜索照或至作竹籖传畿之然自其法既行卒莫能改】质实【大选急选凡听选及考定陞降者归于双月谓之大选凡改授改降丁忧侯补归于单月谓之急选竹籖传常熟顾大韶作】
　　冬十月绰哈犯辽东总兵官董一元击败之
　　【初博斯呼为官军所杀其弟绰哈子巴图鲁益结土黙特东西相倚数侵邉一元遣部将孙守防驰右屯御西部而自将大军匿镇武外为空营以待敌骑深入官军奋击破之逐北七十余里巴图鲁中矢走西部亦解去一元复以嵗宴敌不设备率健卒踏兵渡河疾驰四百里抵寇巢斩二百余级获牛马甲仗无算巴图鲁旋死诸部悉逺遁】质实【镇武堡在广宁卫东百五十里董一元宣府前卫人】
　　【乙未】二十三年春正月诏宗室得就试
　　【郑世子载堉请宗室皆得儒服就试毋谕中外职中式者视才器使从之许奉国中尉以下入试辅国中尉以上爵尊不得与其后礼臣李廷机言封爵科目原自两途彼既愿従科目入仕应照士子出身资格铨除何拘原爵亦从之惟不得除京朝官】质实【载堉郑王厚烷子厚烷卒载堉让封乃以世子禄终其身尝上厯算嵗差之法及乐律考辨详确识者称之李廷机字尔张晋江人】
　　夏五月京师地震
　　秋九月青海酋永什卜犯甘肃参将逹云击败之【永什卜者顺义王谙达从子也部众强盛先尝授都督同知再进龙虎将军自以贡市在宣化守臣遇已厚不可逞乃随谙达西迎活佛留据青海嵗为邉患尝诱杀副将李魁邉将不能报遂有轻中国心至是九月九日度将士必燕饮拥劲骑直入南川属番侦告总督三邉李汶徼西宁防将达云逰击白泽设兵要害令番人绕出口外潜扼其背而云自提精卒二千夹击大败之云手馘其帅一人斩首六百八十余级其走峡外者又为番人所殱获驼马戎器无算为西陲战功第一云既胜度寇必复至厚集以待逾月冦果结浩尔齐诸部先围番寨以诱官军番不能支合于防防遂入犯西宁西宁军坚不可破防始遁追奔数十里而还云乃招集番人初与冦合者七十余户皆复其业寻进云总兵官镇甘肃明年春季汶以劲兵三道出塞袭布色图营斩四百余级获马畜器械数千浩尔齐部众复窥伺洮州汶遣叅捋周国柱等击之斩首三十六级】质实【李汶字宗齐任邱人逹云凉州卫人　永什卜旧作永什布布色图旧作巴什图今并改】
　　复建文年号
　　【初礼部尚书沈鲤力赞司业王祖嫡之请帝不从至是礼科给事中杨天民复以为言始诏复建文年号附事迹于太祖实録之末未几南京太常卿沈子木疏言建文帝御字五年顾不得一杯麦饭下同齐民于谊未忍请附食于防文太子之侧章下部议果不行】质实【沈鲤字仲化归徳人杨天民字正甫山西太平人沈子木归安人】
　　淮水溢浸泗州祖陵
　　【总河杨一魁请分杀黄流以纵淮别疏海口以导黄葢以淮壅由于河身日髙河髙由于海口不深若上流既分则下流日减清河之口淮无黄遇则泗之积水自消而祖陵永保无虞议者以江北嵗灾祲民力不堪大役欲先泄淮而徐议分黄工部谓导淮分黄势实相须不容偏废宜将导淮分黄疏澽海口等处工程命河臣逐一举行其一应工费酌议动支事完分别劝惩报可可】质实【杨一魁安邑人】
　　冬十月湖广饥
　　【湖广巡按徐兆魁以地方灾伤具四事上请一议改折一议缓徴一议蠲振一议振济户部议缓徴徒贻小民他日之累不若勘被灾轻重量为蠲振诏如部议】
　　【丙申】二十四年春三月乾清坤宁两宫灾
　　【三月八日乙亥戌刻火发坤宁宫延及乾清宫一时俱烬】
　　夏福建饥
　　【福建诸府所属被灾人民分别振防】
　　六月彗星见
　　【见东北方芒西南指】
　　秋七月吏部尚书孙丕扬请发推补官员章疏不报【丕扬上言数月以来廷推阁矣行取停矣年例废矣诸臣中或以功高优叙或以资深量迁或服阕而除补或覆题而注授其生平素履原不在摈弃之列者乞体因政设官之意念国歩多事之时近日推补官员章疏简发间有注拟未当亦乞明示别推酌补疏入不报　是时地方官亦多缺不补御史王以时奏言地方缺官之害藩司臬司等官职掌各有攸司每遇员缺则抚按必择近便者一人使之摄理职钱谷而摄军屯职兵戎而摄盐马夙昔未能娴习旦夕岂能旁通颠末未暇究心畧刲难于刋发聪明少有未遍宁免乘边才力稍有不同辄形愆谬舞文者乗此弄其机械玩法者借以恣其侵渔文移之徃来狱讼之听断近者数十里远者数百里又远者千有余里道路奔走嵗月牵纒费用不支劳苦勿恤或鬻卖其妻子而事尚未完或转死于沟洫而寃莫可诉司道缺官废事病民其为害既如此至于郡县守令最为亲民民之倚命于守令不啻赤子于其乳母使郡县而可缺官则是赤子而可防乳也使守令而可使常署摄则是赤子而可终嵗寄养也葢専官如柙匮之典守故任怨劳而不辞摄职若传舍之经过谁肯竭心力以从事乞行推补不报】
　　仁圣皇太后陈氏崩
　　遣中官开矿
　　【初畿辅奸民怂惥中官多言矿利大学士申时行力持不可至是承宁更朝鲜用兵之后国用大匮营建两宫计臣束手府库前卫副千户仲春请间矿助大工帝允之自是献矿峒者踵至首开畿内命中官领之嗣后则河南山西南京湖广浙江陜西四川辽东广东广西江西福建云南无地不开中使四出皆给以闗防并偕原奏官往矿脉微细无所得勒民偿之而奸人假开采之名乘势横索民财有司稍忤意辄劾其阻挠逮治富家巨族则诬以盗矿良田美宅则指为下有矿脉卒役围捕辱及妇女其横暴如此羣臣屡諌帝皆不听其后又增设各省税使如天津店租广州珠监两淮余盐浙江福建广东布舶成都茶盐重庆名木湖口长江船税荆州店税实坻鱼苇及门摊商税等都邑闗津中使碁布水陆行数十里即树旗建厰所至纳奸民为爪牙肆行杀夺又立土商名目穷乡僻坞米盐鸡豚皆令输税中人之家大半皆破由是民不聊生变乱蠭起　是年七月开矿汝南八月开矿夏邑并青沂等处仍编富民为矿头费县文登沂水防隂临朐诸矿同时开采二十六年六月命内监李敬采珠广东七月命内监李道督税湖口鲁保经理淮盐俱许节制有司十月于云南大理采石二十七年正月分遣内监京口仪真二月命内监刘成税浙江李凤采珠广州兼征市舶司税课设福建市舶司又命内监杨荣开采云南陈奉徴荆州店税陈増征山东店税孙隆征苏杭等处税课鲁坤征河南孙朝征山西又命内监邱秉云征税四川兼矿务梁永征税陜西各以原奏千户翟应泰乐纲等徃御马监潘相督理江西瓷厰辅臣沈一贯言中使衙门皆创设并无旧绪可因大抵中使一员其従可百人分遣官不下十人此十人又各湏百人则千人矣此千人每家十口为率则万人矣万人日给千金嵗湏四十余万及所得才数万徒敛怨耳今分遣二十处歳糜八百万圣思偶未之及也乞尽撤之不报寻诸省皆并税于矿使其年三月内监王忠征税宻云马□征临清陈增征东昌十月南京守偹大监郝隆刘朝用采寜国池州八月内监陈奉采兴国州矿洞丹砂二十八年二月内监暨禄征鳯阳安庆徽庐常镇税邢隆税沿江州田鲁坤间彰徳卫辉懐庆等矿洞又以锦衣百户王体仁奏命徴长江船税又以广洋卫镇抚戴君恩奏命徴广东遗盐及绒锦珠寳等土产八月内监邱秉云征成都盐茶重庆名木十二月开矿谷城】
　　闰八月乙丑朔日有食之
　　九月孝安皇后
　　【梓宫发引帝托疾不送遣官代行吏部侍郎孙继臯员外郎王就学抗疏諌帝怒抵继臯疏于地而置就学疏不省已而诏吏部甄别郎官斥就学为民继臯亦罢去】质实【孙继臯字以徳无锡人王就学字所敬无锡人】
　　河决单县
