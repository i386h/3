<!-- { "loadSidebar": true } -->
　　【喜宁勒额森西犯宁夏掠苑马直趋江表居上皇南京袁彬谓上皇曰天寒道逺陛下又不能骑徒取冻饥且至彼而诸将不纳奈何额森闻之怒欲杀彬上皇力解乃止额森遂自冦寕夏掠人畜期月始退仍留数千人于河套时入寜夏为冦】质实【河套明史地理志大河自寜夏卫东北流过榆林卫北至废胜州东北乃折而南所谓河套也一统志今为鄂尔多斯地】







　　御定资治通鉴纲目三编卷十
　　钦定四库全书
　　御定资治通鉴纲目三编卷十一
　　【起庚午明景帝景泰元年尽丙子明景帝景泰七年】凡七年
　　【庚午】景皇帝景泰元年春正月朔罢朝贺
　　【以上皇在卫喇特也】
　　筑城天夀山南
　　【名曰永安以居陵卫官军三年移昌平县治于内】质实【永安城即今顺天府昌平州治州在府北少西七十里旧治白浮图城在今州西八里】
　　始令输纳者给冠带
　　【户部议令军民输纳者给冠带官吏罪废者输草于边得复职帝用给事中翟敬议止给冠带　时输纳之例或米或粟或豆或草或鞍马或牛驴或银始于宣府大同其后两畿及诸布政司辽东皆行之而米之输尤多已而监生郭佑言非以国用耗乏谋国大臣欲行一时之急令民纳粟者赐冦带今军旅稍宁而行之如初是以空乏启戎心也章下廷议格不行】质实【翟敬大兴人】
　　诏防试取士无拘额
　　【初洪熙时既定礼闱取士之额分南北取士及宣徳时复分为南北中卷以百人为率南取五十五人北取三十五人中取十人正统中増额至百五十人而分地如故至是从大理寺丞李奎之请乃有是诏明年礼部奉行而给事中李侃争之言部臣欲専以文词多取南人刑部侍郎罗绮亦助侃言事下礼部覆奏臣等奉诏书非私请也取士若不以文词考官将何所据北方中土人才所生古大圣贤皆非南人即以今言如靖逺伯王骥都御史王朔王文皆永乐中不分南北所取进士岂可预谓北无其人奏入帝命遵诏书行不从侃议未几给事中徐廷璋复诣依正统间例礼部奏请裁定于是复从廷璋言分南北中卷】质实【南北中卷明史选举志南卷应天及蘓松诸府浙江江西福建湖广广东北巻顺天山东山西河南陜西中卷四川广西云南贵州及鳯阳卢州二府滁徐和三州也李奎汲县人李侃东安人徐廷璋罗山人】
　　闰正月郭登败卫喇特于栲栳山
　　【冦入大同至沙窝登召诸将问计或言贼众我寡莫若全军而还登曰我军去城百里一思退避人马疲倦贼以铁骑来逼即欲自全得乎按剑起曰敢言退者斩径薄贼营奋勇击之诸将继进呼声震山谷遂大破其众追奔四十余里又败之栲栳山斩贼首甚众夺所掠男女一百十六人马九十八匹牛骡驴六百二十一头器械四百有竒自土木败后边将无敢与冦战是役登以八百骑破冦数千军气益振防闻封定襄伯后冦数至登屡击却之】质实【栲栳山在朔平府平鲁县西北沙窝在朔平府东北即沙楞河口】
　　二月帝耕耤田
　　悬赏格招陷敌军民
　　【副都御史罗通奏请圣防榜文于沿边谕众凡被陷人口有能自还者军免差役三年民免徭役终身官支全俸各赏银一两布二疋有能杀贼一级者军民人等俱与冠带赏银五两官陞一级一体给赏若能杀额森赏银五万两金一万两封国公太师杀巴延特穆尔喜宁者赏银二万两金一千两封侯诏即行之】
　　遣武清侯石亨都指挥同知杨能巡边
　　【帝用于谦议遣石亨率京军三万廵大同杨能统京军一万五千巡宣府时有敌三人至大同欲朝廷通好叅将许贵以闻事下兵部于谦言前边指挥季铎岳谦往敌两敌随入冦通政王复少卿赵荣不见上皇而还和不足恃明矣且我与敌不共戴天理固不可和万一和而彼肆无献之求从之则坐团不从则速变势亦不得和贵居边疆重地恇怯如此何以敌忾移檄切责之自是边将无敢言和者】质实【杨能字文敬洪从子许贵字用和江都人】
　　叛阉喜宁伏诛
　　【先是宁数导诱额森扰边上皇患之言于额森使宁及总旗髙等还京索礼物而命袁彬以宻书付俾报宣府设计擒宁宁抵独石宣府守将设伏野狐岭令绐宁至其地伏尽起直前抱持之遂擒宁送京师羣臣杂治磔于市上皇闻宁诛喜曰自此边境稍宁吾南归有日矣时设伏擒宁者乃都指挥江福而叅将杨俊饰奏于朝谓已定谋遣福等擒之帝嘉俊功加右都督赐金币言官及兵部请如所悬赏格封俊侯爵赉福等以黄金千两白金二万两帝不允复赐俊等金币有差擢福都督佥事既而俊冒功事露兵部请下俊狱夺所加官　帝别赏福等而宥俊使立功赎罪】质实【按明史于谦传称谦令镇将擒宁考之明实録谦实未尝与谋惟载杨俊奏有总兵官朱谦委臣相机行事语传者或以同名致讹耳野狐岭在今宣化府万全县东北三十里】
　　发明【额森屡挟上皇入冦皆出喜宁之防是宁一日不诛上皇一日不归也自江福擒宁额森失其向道寻即有宣府之挫遂决意遣使议和上皇南归虽曰天幸岂非人事乎宁日侍左右而英宗能察其卖已潜以计诛之不可谓非一隙之明也生于忧患者固若是乎乃复辟而首崇王振之祀抑独何也】
　　三月卫喇特复分道入冦
　　【阳和大同偏头闗野狐岭万全卫皆被冦时边将御敌互有杀伤惟宁夏庆阳朔州被敌杀掠甚众】质实【阳和卫金白登县元属大同路明洪武初废二十六年置卫宣德元年徙髙山卫来同治　本朝顺治七年改阳髙卫雍正三年改卫为县属大同府偏头闗五季北汉砦元改为闗明置偏阙所今为县属宁武府按闗为古武州地西逼黄河与套仅隔一水其地东仰西伏故名偏头】
　　録土木死事诸臣后
　　【以死事诸臣忠子难各官其子有差】质实【按明英宗实録附载景泰元年三月辛亥以户部尚书王佐子道阳兵部尚书邝埜子仪俱为主事吏部侍郎曹鼐子恩刑部侍郎丁铉子琥副都御史邓棨子瑺俱为评事左通政司龚全安子廷晖太常少卿刘容子鉴俱为部照磨钦天监正廖羲仲子景明为司歴大医院使钦谦子智为本院吏目翰林侍读学士张益子翊尚寳少卿凌夀子晖俱为序班佐等俱从征阵亡故録其子而正统十四年八月壬戌备载土木死事诸臣无廖羲仲钦谦二人葢明实録之疎漏也】
　　夏四月旱
　　【自去冬至春灾异迭见黒气四塞烈风防木至是雨乆缺大旱】
　　五月总督侍郎侯璡及副总兵田礼破贵州苗
　　【时羣苗西至龙里东至沅州北至武冈南至播州不下二十万平越被围已九月城中食尽掘草根煮弩革食之而王骥顿兵辰沅不进巡按御史黄镐置疏竹筒中募土人乞援于朝乃更命保定伯梁珤都督方瑛防湖广总督侯璡帅师徃讨时副总兵田礼已解平越围璡遣兵攻败水西诸贼贵州道始通又调云南兵由乌撒防师开毕节诸路檄普安土兵援安南卫而自率兵改破紫塘等数十余寨防贼复围平越回师击退之遂分哨七盘坡羊肠河等处东至重安江与王骥兵防镇逺道亦通已而璡复檄方瑛攻赏改诸寨擒伪王王阿同及清平贼阿赵等而骥亦俘获刬平王苗富虫皆送京师伏诛是秋梁珤亦破湖广苗防璡卒以王来代之明年春来与方瑛分兵连破三百余寨苗众防其酋韦同烈并贼将五十八人以降】质实【播州汉牂牁地唐置郎州改播州宋置播州安抚司明初为宣厯司后改遵义府四川今贵州安南卫元为普安路地蛮名尾洒明洪武十七年置尾洒驿后改置安南卫贵州都司今为县属南笼府紫塘蛮寨名在平越府境七盘坡在平越府城东南五里盘廻七里坡下有溪羊肠河在平越府城东二十里西南流合马肠江入麻哈江重安江在平越府黄平州南三十里源出苗境经湖南靖州界为黔楚要津镇逺元初置镇逺沿边溪洞招讨使后改府明初改州永乐中仍置镇逺府今因之赏改苗寨名侯璡字廷玊泽州人黄镐字叔髙侯官人】
　　朱谦败卫拉特兵于宣府
　　【卫拉特二千骑屯贾家营谦与叅将纪广等力战却之封谦抚宁伯是时冦气甚骄屡扰宣府大同意二城且旦夕下而谦守宣府郭登守大同数以羸师挫其劲骑额森由是气益沮】
　　卫拉特遣使请和
　　【喜宁既诛额森失间谋所部兵亦多死伤而托克托布哈王阿拉知院又皆欲和于是额森决意息兵又耻自屈乃先令阿拉知院遣叅政旺扎勒托欢等至懐来议和边将以闻帝用陈循言赉使令还而以勅谕阿拉未行额森忽拥上皇至大同遣使赍文书以讲和为言而自率众至城下郭登仍欲谋夺上皇敌觉遂拥上皇去登以使及书奏帝厚赉使令与旺扎勒托欢皆还王直率羣臣上言曰太上皇惑细人言轻身一出至于防尘陛下宵衣肝食徴天下兵与羣臣兆姓同心戮力期防此朝食以雪不共戴天之耻乃者天诱其额森有悔心之萌而来求成于我请还乘舆此转祸为福之机也望陛下俯从其请遣使往报因察其诚伪而抚纳之奉太上皇以归少慰祖宗之心帝曰卿等言良然但前后使者五辈往终不得要领今复遣使设彼假送驾为名来犯京师岂不为苍生患贼诈难信其更议之已而阿拉使复至胡濙等复以为言于是帝御文华门召廷臣谕以宜絶状直又对曰必遣使无贻后悔帝不悦曰朕非贪此位而卿等强树焉今复作纷纭何众不知所对于谦从容曰天位已定宁复有他顾理当奉迎万一彼果懐诈我冇辞矣帝意释羣臣既退太监兴安出呼曰公等欲报使孰为富弼文天祥者词色交厉直面折之曰廷臣惟天子使既食禄敢辞难乎安始语塞乃以给事中李实为礼部侍郎大理寺丞罗绮为少卿及指挥马显等令赍玺书与阿拉使偕往谕卫拉特君臣】质实【敕谕阿拉文畧曰我朝与尔卫拉特和好额森违天犯顺朕兄太上皇帝兴师问罪额森又辄遮留毒我生灵残我边徼朕嗣承大统宗室臣民咸请兴兵讨罪复讐朕念额森屡请送大驾回京以故遣人赐书授赏乃额森诡诈反覆今阿拉又使至朕欲从尔但闻额森尚聚众塞上意在胁挟义不可从即阿拉必欲和好待卫拉特诸部落北归议和未晚不然朕不惜战也李实字孟诚合州人　旺扎勒托欢旧作完者脱欢今改】
　　发明【景帝当国家烦危之后能任贤用将一意战守使敌不敢猖獗可谓转危为安有功社稷矣然其不欲奉迎上皇虽羣臣屡请而遣使答书止言息兵讲和不肯一语及迎复意委君亲于草莾实出贪恋天位之私説者谓宋之徽钦迎请愈勤愈不可得卒委骸骨为万世羞当日不急于迎复正使敌不能以竒货可居挟留为质然上皇之归实出天幸设以拒敌者弃君而君或竟不得归其将何以对天下后世耶】
　　秋七月遣右都御史杨善等使卫拉特
　　【李实等既行托克托布哈及额森所遣使丕勒玛尼哈玛尔等复至赐之宴丕勒玛尼哈玛尔言于馆伴曰昨知院使来朝廷遣人偕往今吾等乃汗及太师所命若不报使事必不济胡濙等奏其语廷议请简四人往帝命俟实还议之及是使者将返王直等固请报使乃命善及工部侍郎赵荣为正使以都指挥同知王息锦衣卫千户汤允勣副之赍金银书币以往濙等言上皇在卫拉特乆御用服食宜付善等随行不报未几实还述额森语云迎使夕来大驾朝发廷议请更遣大臣帝曰杨善既去不必更遣但以奉迎意敕谕额森足矣】质实【杨善字思敬大兴人汤允勣字公让东瓯王和之曽孙　丕勒玛尼哈玛尔旧作皮儿马黒】
　　八月上皇发卫拉特
