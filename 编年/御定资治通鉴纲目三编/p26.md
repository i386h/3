<!-- { "loadSidebar": true } -->
　　【缚子寜至语不逊磔死夷其族姻戚俱戍边子宁从子大亨官嘉定知县闻变同妻沉刘家河死敬尝建议徙燕帝责以离间骨肉敬厉声曰惜先帝不用敬言耳帝怒犹怜其才命系狱使人讽以管仲魏徴事敬曰人臣委质有死无二先皇帝曽无过举一旦横行簒夺恨不即死见故君地下乃更欲臣我耶姚广孝故与敬有隙进曰敬言诚见用上宁有今日乃斩之夷三族时殉难者太常少卿廖升闻燕师渡江恸哭与家人诀遂自缢最先死卫镇抚徐让卫健皆战死城陷前一日修撰王艮与胡广解缙吴溥比居俱集溥舍缙陈説大义广亦奋激慷慨艮独流涕不言三人去溥子与弼尚幼叹曰胡叔能死大佳溥曰不然独王叔死耳语未毕隔墙闻广呼家人谨视豚溥顾谓弼曰一豚尚不能舍肯舍生乎须臾艮舍哭饮鸩死矣于是都给事中龚泰投城下死叶福守门死衡府纪善周是修江西副使程本立自经死大理寺丞邹瑾御史魏冕同自杀秦府长史邹朴不食死兵部郎中谭翼自焚死妻邹子谨皆自经及帝即位礼部尚书陈迪不屈与子鳯山丹山等六人磔于市妻管缢死户部主事巨敬与迪同死夷其族礼部右侍中黄观尝草制极诋斥燕至是索国寳不得或言已付观出収兵矣命收其妻翁氏及二女给象奴翁携二女及家属十人投淮清桥下死观募兵至安庆闻京师陷或告曰宫已焚帝失所在新天子即位三日矣观命舟至罗刹矶朝服东向拜投急湍死刑部尚书暴昭侯奉及其弟敬祖子玘户部侍郎郭任卢迥及任子经礼部侍郎黄魁副都御史茅大芳及其子顺童道童佥都御史周璿司中皆被杀召大理少卿胡闰御史髙翔至皆衰绖哭杀闰及其妻王氏子传道四嵗女郡奴入功臣家稍长日以灰汚面髪至寸剪之终身不嫁族诛翔发其先冡亲党悉戍边诸给髙氏产者皆加税曰令世世骂翔也又有工部侍郎张安国修撰王叔英编修陈忠左拾遗戴徳彞给事陈继之韩永御史林英谢升甘霖丁志方董镛姚瑄宗人府经厯宋徴刑部主事徐子权晋府长史龙镡前都督府防事髙巍浙江按察使王良苏州知府姚善徽州知府陈彦回乐平知县张彦方漳州教授陈思贤及诸生伍性原陈应宗林珏邹君黙曽廷瑞吕贤先后各以死殉而松江同知死尤烈逸其姓名或曰周继瑜也既而给事中黄钺赴水死御史曽凤韶自刭死王度以方党谪戍坐语不逊族谷府长史刘璟曰殿下百世后逃不得一簒字下狱自经死武臣之死者指挥使张伦都督同知陈质所镇抚周拱元又若御史叶希贤賔州知州蔡运以奸党被戮御史牛景先走死萧寺或又以三人为从亡云初燕师起北平所属州县官朱宁等弃职去者二百九十人及破金川门朝臣弃位去者四十余人世传有程济及河西佣补锅匠冯翁之属济名尤着或曰惠帝为僧出亡济左右之莫知所终又有防稽云门寺僧若耶溪樵及金华玉山樵者雪庵和尚皆为建文遗臣又有梁田玉梁良玉梁良用梁中节何申宋和郭节何洲郭良等九人他若乐清临海二樵夫投水死储福为燕山卫卒北平兵起逃去后勾入借中不食死龚翊为金川门军门开恸哭遂隠而死】质实【嘉定宋嘉定十年析昆山之疁城乡置嘉定县元升州明复县属苏州府今属太仓州刘家河即娄江在嘉定县北二十四里淮清桥在上元县东秦淮与青溪相接处或曰翁夫人死于赛工桥桥在江宁县南驯象门外罗刹矶在池州府东流县西滨江方舆纪要岩石森立舟帆艰险宾州唐置明属栁州府今属思恩府云门山在府南三十里若耶山在府东南四十四里山下有溪玉山在东阳县东百五十里乐清晋置乐成县五代吴越改乐清明属温州府临海县吴置唐为台州治明台州府治今皆因之徐让卫健不知何许人让山西布政司理问健山西孝义县丞同应募使燕议和不答是年五月还授镇抚赴军前差遣战殁吴与弼字子传龚泰义乌人叶福侯官人周是修具衣冠为赞系衣带间入应天府学拜先师毕自经于尊经阁程本立由佥都御史贬江西副使未行邹朴永丰人或曰朴即大理寺丞邹瑾子黄观死弟觏匿其幼子于他处或云觏妻毕氏孀居母家遗腹生子故黄氏有后于贵池观妻投水时呕血石上成小影隂雨则见名翁夫人血影石观同时金侍郎逸其名征兵江西有朱进者常州人随行俱被执戮茅大芳之子一作顺童道夀文生二孙添生归生毙于狱胡传道一作传庆张安国与其妻弃舟入太湖凿舟自沈王叔英募兵至广徳闻变书絶命词自经元妙观银杏树下妻金氏亦自经二女赴井死陈忠字思中鄞县人林英古田人募兵广徳闲京城陷与妻宋氏俱自经死丁志方聊城人姚瑄嘉兴人以奸党诛籍徐子权新淦人闻练子宁死痛哭赋诗自经死龙镡字徳刚万载人髙巍自经驿舍又冇髙不危亦死义或曰不危即巍字也王良字天性祥符人集诸司印九积薪自焚妻先投水死仍徙其家于边陈思贤茂名人帅六生为位哭建文帝于明伦堂皆被戮六生皆龙溪人黄钺字叔杨常熟人建文三年丁父忧孝孺吊问之钺云童俊狡不可任姚善忠义大势当守上游国变杜门不出以户科召自投于水曽凤韶刺血书絶命词于衣襟自杀妻李氏守节死刘璟尝至燕与王奕王曰不稍让我耶对曰不可让者不敢让也王黙然燕兵起随谷王归京师献十六防不聴命防李景隆军事军败归青田帝即位召之以疾辞逮入京犹称殿下遂及于难张伦不知何许人屡战有功帝招伦降伦笑曰张伦将自卖为丁公乎死之时武臣多降附从容就义者伦一人而已陈质守大同代王欲应燕质持之不得发蔚州广昌附于燕质复取之被执不屈死周拱元沅州人牛景先改姓名徐行死杭州僧寺后籍其家妻子发教坊传五世至濵皆不肯辱身万厯中除名复姓程济朝邑人或曰绩溪有道术官岳池教谕上书言某月日北兵起逮下狱释之改官编修从亡数十年后不知所终河西佣行乞金城佣于庄浪鲁氏买羊裘覆以故葛衣数年不易以死或曰赵天泰也天泰官编修三原人补锅匠往来夔州重庆间一日遇冯翁于夔州市相持哭不知所终或曰王之臣翁葢冯防也之臣官钦天监正襄阳人防官刑部司务黄岩人云门寺冇老僧泛舟赋诗归则焚之若耶溪樵夫画诗于沙或从后抱持窥之则孤臣去国之词也金华之东山有樵者麻衣戴笠为王姓者题诗曰宗人故疑其王姓雪庵和尚名暨隠于重庆白龙山好读离骚读一篇则投于水投已辄哭至成化初将死其徒曰师何许人张目曰松阳故疑其为松阳叶希贤或曰郭节也梁田玉官郎中为僧良玉中书舍人鬻书海南市良用为舟师死于水中节为道士皆定海人何申中书舍人奉使四川闻变呕血发疽死宋和郭节皆中书舍人何州海州人俱走异域卖卜郭良为道士九人者松阳王诏逰治平寺于转轮藏上得书一卷载建文亡臣二十余人可辨者九人乐清樵夫闻杀方博士号哭投港桥下死临海东湖樵夫闻新诏痛哭投湖死储福无锡人妻范年二十有贵官闻其色欲委禽焉执刀自防养姑以卒龚翊字大章昆山人宣徳中巡抚两荐之辞曰翊仕无害于义恐负往日城门一恸耳　本朝乾隆四十一年追諡练子宁忠肃卓敬忠毅陈迪巨敬暴昭王良姚善陈彦回忠烈廖升王艮龚泰周是修黄观茅大芳胡闰王叔英髙巍黄钺曽凤韶刘璟忠节侯泰郭任髙翔张彦方周继瑜陈质烈愍练大亨叶福程本立邹瑾魏冕邹朴卢逈黄魁周璿戴徳彞陈继之韩永林英谢申甘霖丁志方董镛宋徴徐子权陈思贤王度张伦蔡运节愍陈凤山陈丹山侯敬祖侯玘郭经茅顺童茅道夀胡传道伍性原陈应宗林珏邹君黙曽廷瑞吕贤叶希贤牛景先程济河西佣补锅匠冯翁云门僧若耶溪樵玉山樵者梁田玉梁良玉梁良用梁中节何申宋和郭节何洲郭良乐清临海二樵夫储福龚翊并入祠】发明【惠帝以柔牵之资丁强藩之逼智力兼困以至于亡然其天性仁厚亲贤好学除军卫单丁减苏松重赋泽施未久善政在民是以天命虽移人心犹结而成祖本由逆取复果于残杀一时忠义如林蹈九死而不悔何其酷也至若遯山逃海诸人流离防昧身之既隠焉用文为而闻风感兴若将亲炙然疑交作所由来矣夫据左氏传则程婴杵臼皆为乌有然马迁逸事人人乐道故明史以为与其过而去之宁过而存之忠贞之气屈极而伸至今四百年后易名列祀折一衷而定论见他説以阙疑所以揭幽潜于日月惧乱贼于春秋岂不韪欤】
　　迁孝康皇帝主于陵园
　　【仍旧諡称懿文太子遣安王楹祭告迁其主于陵园太后吕氏仍称太子妃改封呉王允燧广泽王衡王允熞怀恩王徐王允熈敖惠王随母妃吕氏居陵园寻废允燧允熞为庶人锢凤阳改封允熈为瓯宁王奉太子祀】
　　秋七月革建文年号
　　【诏以今年为洪武三十五年明年为永乐元年建文中更改诸法一复旧制山东北平河南被兵州县复徭役三年未被兵者与凤阳淮安徐滁扬三州蠲租一年余天下州县蠲今年田租之半】质实【案成祖不欲用惠帝年号又不欲于季夏改元故于即位之初仍以洪武三十五年为纪説者遂谓止改是年不知据成祖实録是年六月己巳即位庚午命五府六部一应建文中所改易洪武政令条格悉复旧制遂仍以洪武纪年今年称洪武三十五年秋七月壬午朔下诏改明年为永乐元年又按实録洪武三十五年十月定北平守城功赏以嵗月久近为第洪武三十二年至三十五年为上洪武三十三年至三十五年次之洪武三十四年至三十五年又次之则是革除之明证矣其后史官修实録于洪武三十五年六月以前但书元二三四年而无号葢曲为迁就以掩其非所谓名不正则言不顺亦不足置辨矣】
　　召陈瑛为左副都御史
　　【瑛前以受燕邸金通密谋谪广西至是召为副都御史署院事瑛天资残忍受宠任益务刻深言廷臣效死建文者如黄观廖升王叔英周是修王良顔伯玮等其心与叛逆等请追戮之帝不聴后瑛阅方孝孺等狱词遂簿録观叔英等家疎族外亲莫不连染胡闰之狱所籍数百家号寃声彻天两列御史皆掩泣瑛谓人曰不以叛逆处此辈则吾等为无名于是诸忠臣无遗种矣】
　　复官制
　　【吏部言建文中凡中外大小衙门有创革陞降官员额数有増减者及所更改文武散官并宜遵复旧制帝曰前人创制皆有深意行之既久无辄改此其所以败亡也俱速改复旧】
　　以房吉田庆张本为扬州知府
　　【滁州知州房吉首诣军门朝见泰州知州田庆协谋効顺江都县知县张本率全城归附皆擢扬州知府吏部言今扬州已有知府谭友徳帝命同理府事】质实【江都县汉置明为扬州府治今因之张本字致中东阿人】
　　发明【成祖但知赏迎附之功而不以任贤安民为务一郡而太守四焉几于治丝而棼之矣一时刑赏不亦滥乎】
　　八月以侍读解缙编修黄淮入直文渊阁侍读胡广修撰杨荣编修杨士竒检讨金幼孜胡俨同入直预机务【初缙入临太祖为有司所劾谪河州卫吏建文中以董伦荐官翰林待诏帝即位擢侍读与淮常立御榻左备顾问或至夜分帝就寝犹赐坐榻前语机密至是命七人同入直预机务谓之内阁内阁之名及防预机务皆自此始　帝于宫中得建文时羣臣所上封事千余通有干犯者命缙等徧阅有闗军马钱粮数日者留余悉焚之从容问曰尔等亦有之乎众稽首未对修撰李贯进曰臣实无之帝曰尔以独无为贤耶食其禄者任其事尔等前日事彼则忠于彼今日事朕当忠于朕耳】
　　执兵部尚书铁至不屈杀之
