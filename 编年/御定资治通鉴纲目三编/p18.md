<!-- { "loadSidebar": true } -->
　　【三卫地本乌梁海所居在黑龙江南元大寜路北地元辽王阿尔察锡喇及惠寜王朶顔元帅内附帝即其地置三卫曰泰寜以阿尔察锡喇为指挥使塔本特穆尔为指挥同知曰朶顔以托罗海彻尔为指挥同知曰福余以哈克三纳逹齐为指挥同知各领所部以安畜牧独朶顔地险而强初三卫分地延袤共千余里在潢水北及后斩徙潢南自全寜抵喜峯口近宣府皆属朶顔自锦义厯广寜至辽河皆属泰寜自黄泥洼东逾潘阳铁岭至开原皆属福余东西亘三千里】质实【三衡按今土黙特阿噜科尔沁等部为泰寜卫故地喀尔沁敖汉奈曼翁牛特巴林等部及热河五防为朶顔卫故地科尔沁郭尔罗斯杜尔伯特札赞特等部为福余卫故地黑龙江上源曰谔诺河自西北流六千余里经萨哈连乌拉城东南与混同江合方舆纪要云侥乐水或谓之乌龙江大寜在乌龙江南渔阳塞北即饶乐水矣潢水在临潢城南一曰黄岩水即西喇穆楞河也源出古北口北五百余里防古克什克腾界内之伯尔克和尔特克东流经口外诸防古驻牧地又东南至开原县西北防赫尔苏河入边为辽河喜峯口在遵化州东北七十里义州金置明义州卫今义州属锦州府广寜金府元路明广寜卫今广寜县属锦州府辽河在奉天府西一百里广寜县东北二百三十里有东西二源自边外合流而南经开原铁岭二县西又南经承徳辽阳海城之西又南入海黄泥洼方舆纪要云广寜卫东南七十里为三坌儿堡近堡有黄泥洼铁岭卫故城在今铁岭县东南五百里洪武二十六年徙置今县地开原元开元路明改开原置三万卫今开原县　乌梁海旧作兀良哈阿尔察锡喇旧作阿札失里塔本特穆尔旧作塔宾帖木儿托罗海彻尔旧作脱鲁忽察儿哈克三纳逹齐旧作海撒男答奚今并改】
　　秋九月丙寅朔日有食之
　　十一月擢海州同知陈龚福为太仆寺少卿
　　【陈龚福故元御史大夫福夀之子也坐事当戍边帝念其父死节特宥而擢之】
　　冬十二月迁周王橚于云南寻止之
　　【橚擅弃其国来居鳯阳帝怒命迁之云南寻止勿徙使居京师二十五年复勅归籓】
　　【庚午】二十三年春正月命晋王防燕王棣帅师北伐【命传友徳等以北平兵从燕王王弼等以山西兵从晋王征耀珠及鼐尔布哈】
　　二月河决归徳
　　【决归徳东南鳯池口径夏邑永城诸县发兴武等十卫士卒舆归徳属县民并力筑之一月成及秋又决开封西华诸县灾遣使振万五千七百余户】质实【归徳黄河自开封府仪封县流入境东经睢州考城商邱虞城夏邑县北又东入江南砀山县界归徳唐军金府明降州嘉靖中复为府夏邑县本下邑明改夏邑属归徳府今皆因之】
　　三月燕王棣至伊都元太尉鼐尔布哈等降
　　【棣出古北口侦知鼐尔布哈营伊都胃大雪驰进去敌一碛先遣指挥和通往和通故善鼐尔布哈至则相持泣顷之大军压其营鼐尔布哈等惊欲遁和通止之引见棣赐酒食慰谕遣还鼐尔布哈喜过望遂偕耀珠等来降二十五年命元降军赴北平听燕王调用棣兵自此益强】质实【伊都方舆纪要云明初王师擒鼐尔布哈于兴和西北则伊都当在兴和城西北　伊都旧作迤都今改】
　　夏四月潭王梓自焚死
　　【梓聪明好学尝防府僚设醴赋诗品其髙下而赉予之妃于氏都督显女也显与子琥坐胡惟庸党诛梓不自安帝遣使召之大惧与其妃自焚死无子国除】
　　闰四月诏百官期服毋奔丧
　　【初百官闻祖父母伯叔兄弟丧俱奔赴吏部言一人或连遭五六期服或道路数千则居官日少更易繁数旷官废事请自今期年服不许奔丧从之】
　　五月以杨靖为刑部尚书
　　【时诏在京官三年皆迁调着为令靖以户部尚书改刑部帝谕曰愚民犯法如啗饮食嗜之不知止设法防之犯益众惟推恕行仁或能感化靖承防治岳明察而不事深文在部多所平反甞鞫一武弁门卒检其身得大珠僚属惊异靖徐曰伪也安有珠大如此者立碎之帝闻叹曰靖此举有四善焉不献朕以求容悦一也不究其所投献息大狱二也不奨门卒杜小人侥幸三也千金之珠猝然至前斥以为伪而辟之有过人之智应变之才四也】质实【杨靖山阳人】
　　赐韩国公李善长死
　　【先是善长弟存义免死安置崇明善长不谢帝衔之至是善长年七十七耄不检下甞欲营第从信国公汤和假卫卒三百人和以闻四月京民坐罪应徙边者善长数请免其私亲丁斌等帝怒按斌斌故给事胡惟庸家因言存义等往时交通惟庸状命逮存义父子鞫之词连善长或告善长云将军蓝玉至捕鱼儿海获惟庸通沙漠使者封绩善长匿不以闻于是御史交章劾善长而善长奴卢仲谦等复告善长与惟庸通赂遗交私语吉安侯陛仲亨家奴彭特穆尔等亦告仲亨及延安平凉南雄侯等皆与惟庸结党狱具坐以大逆防星变言者谓其占当移大臣遂赐善长死并杀其家属七十余人子祺尚临安公主免死徙江浦祺子芳茂以公主恩得不坐吉安侯陆仲亨延安侯唐胜宗平凉侯费聚南雄侯赵庸河南侯陆聚宜春侯黄彬豫章侯胡羙荣阳侯郑遇春等皆同时坐惟庸党死帝条列其罪作奸党録布告天下明年虞部郎中王国用上言善长与陛下同心出万死以取天下勲臣第一生封公死封王男尚公主亲戚拜官人臣之分极矣借令欲自图不轨尚未可知而今谓其欲位胡惟庸使善长佐惟庸事成不过勲臣第一而已寜复有加于今日且善长岂不知天下之不可幸取当元之季欲为此者何限莫不身为齑粉覆宗絶祀善长胡乃以衰倦之年身蹈之也凡为此者必有深雠急变人不得已或至相挟以求脱祸今善长子祺托陛下骨肉亲无纤芥嫌何苦而忽为此若谓天象告变大臣当灾杀之以应天象则尤不可臣恐天下闻之谓功臣如善长且如此四方因之解体也臣亦知善长已死言之无益愿陛下作戒将来耳帝覧之亦不罪也　彭特穆尔旧作封帖木今改】
　　秋七月崇明海门海溢
　　【诏遣官振之发民二十五万筑堤】
　　八月诏毋以隷卒充选举
　　【诏凡选举毋録卒之徒】质实【按明洪武实録明史本纪俱作吏卒考选举志进士为一途举贡等为一途又有吏员氶差知印诸杂流为一途所谓三途并进也不得云凡选举毋録吏矣按朱国桢大政记作卒合之选举志所云倡优之家不许入试者正相比附为人役讹作吏今从大政记作】
　　振河南山东北平水灾
　　【给钞七十万锭又振湖广灾凡钞二十二万余锭】
　　九月庚寅朔日有食之
　　冬十二月罢天下歳织文绮
　　【诏工部罢天下歳织叚匹凡赏赉皆给绢帛如或匮乏就京织造工部尚书秦逵言造弓箭亦扰民帝命俱于京师后湖置局造之】质实【后湖一名元武湖在上元县北秦逵字文用宣城人】
　　【辛未】二十四年春正月免山东登莱青兖济南水灾田租【二月振髙宻栖霞莒州被水民万五千九百余户】质实【髙宻秦县明属胶州今属莱州府栖霞县金天防中刘豫析蓬莱县置明属登州府今因之莒州隋置明属青州府今属沂州府】
　　三月戊子朔日有食之
　　夏四月河决原武
　　【河水暴溢决原武黑洋山东经开封城北又东南由陈州项城太和颍州颍上东至夀州正阳镇全入于淮而贾鲁河故道遂于又由曹州郓城漫东平之安山元防通河故道亦淤遣官振之】质实【黑洋山在原武县北二十里与阳武县接界项城隋县明属陈州今属陈州府太和宋置泰和县明改防为太属颍州今属颍州府颍上隋县明属颍州今属颍州府正阳镇亦名东正阳在夀州西六十里与颍上县之西正阳镇夹准相对贾鲁河故道元顺帝至正十一年以贾鲁为总治河防使自仪封县东北之黄陵冈南逹曹县之白茅村攽于单县之黄固归徳之哈只等口又自黄陵西至曹县杨青村凡疏凿二百八十里有竒河复故道曹州周曹国后周置州明属兖州府今升府郓城隋县明属济寜州今属曹州府安山东平州西南三十五里有安山一曰安民山志云漕河西岸有安民山山下为安山湖湖潆泂百余里流入小洞庭湖仍合汶水亦名积水湖元防通河故道元世祖至元二十六年间防通河起安山西南山寿张西北至东昌又西北至临清引汶水以逹御河长二百五十余里建挿三十一以时蓄泄即今山东运河也贾鲁字友恒河东髙平人】
　　封子十人为王
　　【防为庆王权寜王楩岷王橞谷王松韩王模藩王楹安王桱唐王栋郢王□伊王】质实【防帝第十六子尒妃生封寜夏权第十七子杨妃生封大寜楩第十八子周妃生封岷州寻徙云南橞第十九子郭惠妃生封宣府松第二十子周妃生封开原模第二十一子赵妃生封潞州楹第二十二子母未详封平凉桱第二十三子李贤妃生封南阳栋第二十四子刘惠妃生封安陛□第二十五子葛丽妃生封洛阳】
　　秋八月命皇太子廵抚陜西
　　【帝念天下形势在西北欲徙都闗中先遣大子相宅故冇是命秦王樉闻帝欲徙都有怨言帝怒召至京锢之及太子还为之解明年令归籓】
　　九月倭冦雷州
　　【倭冦雷州遂溪县雷州卫百户李玉镇抚陶鼎战死事开皆官其子】质实【雷州唐置明府遂溪县唐置明属雷州府今皆因之】
　　冬十月以冯坚为佥都御史
　　【坚南丰县典史上书言九事一曰养圣躬清心省事以为民社之福二曰择老成辅导诸王使正心直言以图匡救三曰务农讲武屯戍边圉以备不虞四曰精选有司旌别属吏使人勇于自治五曰褒祀典俾末俗有所兴劝六曰省防寺以防内权七曰调易边将以防外患八曰采亷能以惩贪墨九曰防闗防以革奸书奏帝嘉之称其知时务逹事变又谓侍臣曰坚言调易边将则未然边将数易则兵力勇怯敌情出没山川形势无以备知倘得赵充国斑超者又何以数易为哉乃櫂坚佥都御史坚在院颇持大体寻卒于官】质实【南丰三国吴置明属建昌府今因之】
　　十一月皇太子还京师
　　【太子还上陕西地图遂病病中犹上言经略建都事】
　　【壬申】二十五年春正月河决阳武
　　【旁浸陈州中牟原武封邱祥符兰阳陈留通许太康扶沟杞十一州县诏免其租振贫民七万四千余口发民丁及安吉等十七卫军士修筑防冬大寒役遂罢】质实【通许宋镇金县太康隋县扶沟汉县明俱属开封府今因之安吉卫属河南都司后为通州卫亲军】
　　发明【上年河决原武全入于淮而贾鲁河及防通河故道皆淤至是再决漫州县十余为患大矣未闻讲求濬复之防冬寒罢役而明春不复修举非御灾勤民之道也至永乐九年防通河开而故道乃复】
　　前军都督佥事何福讨都匀毕节诸蛮平之
　　【先是二十二年福平都匀蛮俘斩万计収降寨洞一百五十二处二十四年拜平羌将军讨越州叛蛮阿资破降之至是平都匀所部九名九姓及毕节诸蛮毕节复叛大掠屯堡百户宋礼曲通皆战死福檄后军都督佥事茅鼎等捣其巢禽叛酋戮之分兵捕诸蛮建堡设戍】质实【都匀本都云蛮元置都云军民府明改都匀卫治二年置府今因之九名九姓苖种元独山州长官司明改九名九姓独山州长官司治八年升为州属都匀府今因之何福鳯阳人】
　　宥死囚输粟北边
　　【见系死囚贷之令还郷里备赀输粟北边赎罪于是重囚得宥死者四百四十八人】
　　夏四月皇太子标卒
