<!-- { "loadSidebar": true } -->
　　三月免近畿及山西陜西河南福建江西浙江北平湖广田租
　　【诏以比年西征北伐及秦晋二府宫殿之役畿辅既极烦劳外郡疲于转运其淮掦安徽地五府及山西等八省今年租悉免之】质实【安庆宋军庆元元年升府元路明初改寜江府洪武六年复曰安庆府今因之】
　　以和尼齐为翰林防古编修
　　【更其姓名曰霍庄】质实【和尼齐旧作火你赤今改】
　　夏四月庚戌雨
　　【京师自去年八月不雨至是日始雨】
　　五月癸酉霁
　　【自庚戍雨至是二十四日始霁】
　　六月改行中书省为承宣布使司
　　【浙江江西福建北平广西四川山东广东河南陜西湖广山西诸行省俱改为承宣布政使司罢行省平章政事左右丞等官设布政使一员置左右防政各一员后设左右布政使各一员复増置左右防议】质实【职官志初改布政使秩正二品左右防政从二品十三年改布政使正三品参政从三品十四年増置左右参政正四品寻増设左右布政使十五年置云南布政使司二十二年定秩从二品防政从三品参议从四品永乐十一年置贵州布政使司两京不设布按于旁近布按分司带管按察使明初置正三品副使正四品佥事正五品十三年罢十四年复置并置各道按察分司二十九年改置分司为四十一道】
　　秋七月癸丑朔日有食之
　　免苏松嘉湖水灾田租
　　【凡二十九万九千四百余石是月免永平旱灾田租仍赈之十二月以苏松嘉湖及常州太平寜国浙江杭州湖广荆州黄州诸府水遣户部主事赵干等赈之】质实【永平隋平州北平郡金为滦州元为永平路明改府荆州汉置唐为江陵府元为中兴路明改荆州府今并因之】
　　闰九月诏求直言
　　【以五星紊度日月相刑故有是诏】质实【按洪武实録是年二月嵗星逆行入天微三月荧惑犯井四月犯五月太白犯毕井有客星大如弹丸白色止天仓越数日益有光入紫微垣埽文昌寻入于张自六月戊子至七月乙亥凡四十八日乃灭】
　　冬十一月平遥训导叶伯巨应诏言事下狱死
　　【伯巨上书言三事畧曰臣观当今之事太过者三曰分封太侈也用刑太繁也求治太速也先王之制大都不过三国之一今秦晋燕齐梁楚呉蜀诸国无不连城数十异时尾大不掉然后削其地而夺之权则必生觖望甚者縁间而起防之无及矣愿及诸王末之国之先节其都邑减其兵卫限其疆理以待封诸王子孙割一时之恩制万世之利莫先于此臣又观歴代开国之君未有不以任徳结民心以任刑失民心者今用刑多裁自圣衷治狱之吏趋承意防深刻者多功平反者获罪虽删定旧律减宥有差然有寛宥之名未见寛宥之实所谓实者诚在上不在下也古之为士者以登进为荣今之为士者以溷迹无闻为福以受玷不録为幸以屯田工役为必获之罪以鞭笞捶楚为寻常之辱其始也取天下之士网罗捃摭务无余逸有司敦迫上道如捕重囚比至除官多以貌选所学非所用所用非所学居官一有差跌苟免诛戮则必在屯田工役之科率是为常不少顾惜此岂陛下所乐为哉诚欲人惧而不敢犯也窃见数年来诛杀亦不少矣而犯者相踵自今宜存大体赦小过昔者周自文武至于成康教化大行汉自髙帝至于文景始称富庶致治文道固不可骤今陛下切切于民俗浇漓人不知惧乃至令下而寻改已赦而复收天下臣民莫知适从甚不称陛下求治之心也臣愚谓求治之道莫先于正风俗正风俗之道莫先于守令知所务风宪知所重今之守令不过具文案备照刷而已风纪之司不过聴讼谳狱而已非所以使民迁善逺罪为治之大者也古者教士于学俊造递升论定后官任官后爵故成周得人为盛今天下诸生升太学者未数月遽选入官臣恐其人未谙时务上乖国政而下困黎民也开国以来选举秀才不为不多所任名位不为不重自今数之在者有防此皆求治太速之过书上帝大怒曰小子间吾骨肉逮下狱瘐死初伯巨将上书语其友曰今天下惟三事可患其二事易见而患遅其一事难见而患速纵无明诏吾犹将言之况求言乎其意盖为分封也是年春帝以诸王将之国告于郊庙有许修武事以备外侮云云至十一年后始相继就藩故伯巨以为其患难见迨帝末年燕王奉命屡出塞势始强后因削夺称兵遂有天下人乃以伯巨为先见云时上书者又有海州学政曾秉政刑部主事茹太素皆累万言帝嘉秉政而杖太素寻又采太素疏中数事行之因命中书定奏对式凡臣下上书言得失者文辞毋得过繁是年考较钱縠防书空印事起主印吏及署字有名者皆逮系狱凡数百人帝以为欺罔守令署印者欲置之死佐贰以下为军远方丞相御史皆知空印者无他莫敢谏有诸生郑士利者叹曰上不知以为空印大罪诚得人言之圣明寜有不悟适星变求言士利曰可矣乃为书数千言以为深罪空印者恐奸吏得挟印纸为文移以虐民耳文移必完印乃可今考较防书合两缝印非一印一纸纵得之不足用况不可得乎钱縠之数府必合省省必合部省府逺者去户部六七千里待防书既成而后用印则往来非期年不至故先用印而后书此权宜之务从来乆矣且国家诸法必明示之而后罪犯者以其知而故犯之也自立国至今未尝有空印之律一旦捕而诛之何以使受诛者甘心乎书成而泣曰杀我生数百人何所恨遂入奏帝怒究使者士利笑曰吾业为国家言事自分必死谁为我谋狱具输作江浦而空印者竟多不免】质实【海州东魏置明属准安府今直州江浦本六合县地洪武九年分六合及滁和二州地置浦江县属江寜府今因之叶伯巨字居升寜海人曾秉政南昌人茹太素泽州人郑士利字好义寜海人】
　　发明【伯巨所陈三事切中当时之弊而分封太侈尤为先见其言有曰昔贾谊劝文帝尽分诸国之地空置之以待诸王子孙向使文帝早从谊言则必无七国之祸云若明祖深思伯巨之言亦岂有燕藩不靖骨肉相残之衅哉乃怒其离间至欲取而亲射之何其溺亲爱而忘逺害也不独一传之后事势洞如观火至于髙煦宸濠相踵效尤福王之国防竭府库皆明祖作法于凉实阶之厉奈何博求谏之虚名而弃扁仓之药石哉】
　　十二月遣元臣蔡子英归和林
　　【子英元至正中进士察罕特穆尔辟为参军累迁行省参政元亡从库库特穆尔走定西库库特穆尔军败子英单骑走闗中入南山帝遣人绘形求得之传诣京师至江滨亡去乆之复被获械过洛阳见汤和长揖不拜抑之跪不肯爇火焚其须不为动其妻适在洛子英避弗见至京授以官不受退而上书畧曰陛下以万乗之尊全匹夫之节不降天诛反疗其病易冠裳赐酒馔授以名爵陛下之量包乎天地臣感恩无极非不欲自竭犬马但名义所存不敢輙渝初志自惟身本韦布知识浅陋过防主将知荐跃马食肉十有五年愧无尺寸功以报国士之遇及国家破亡又复失节何面目见天下士哉臣被获以来日夜思惟咎往昔之不死至于今日分宜自裁陛下待臣以恩礼臣固不敢卖死立名亦不敢偷生苟禄苟察臣之愚全臣之志禁锢南海毕其余命则虽死之日犹生之年帝览书益重之馆之仪曹忽一夜大哭不止人问故曰思旧主耳帝知终不可　夺命有司送出塞从其故主于和林】质实【南山即终南山在西安府城南五十里西自鳯翔府郿县入境连亘盩厔鄠又及长安咸寜四县又东抵蓝田县界蔡子英永寜人】
　　【丁巳】十年春正月翰林学士承防宋濓致仕
　　【濓年老艰于步趋帝命选良马以赐为作良马歌命臣咸赋之毎燕见必命茶赐坐濓不能饮一日侍饮醉帝欢甚命侍臣咸赋醉学士歌曰使后世知吾君臣同乐如此也至是年六十八赐告归及归后毎嵗一朝至则恩礼加厚】
　　益秦晋燕三府防卫
　　【秦府西安防卫益以羽林卫军晋府太原防卫益以兴武等卫军燕府燕山防卫益以金吾左等卫军所益各二千二百余人】质实【西安防卫陕西都司羽林卫掌守卫巡警名为亲军太原防卫山西都司后革兴武卫明初亦为亲军后后军都督府燕山防卫吏北平都司后陞为亲军金吾卫明初为金吾侍卫亲军都防府后改卫与羽林等号上十二卫】
　　发明【初秦晋燕三府防卫各一千数百人叶伯巨已谓优以甲兵卫士之盛恐数世之后尾大不掉宜及其未之国之先减其兵卫云云矣太祖既不用其言又从而加益之盖以是三府者皆临边扼塞欲厚其势以捍外侮耳于是晋燕二王尤被重寄数命统兵出塞大将皆受节制而怙宠凭强燕藩卒挟以搆逆不可谓燕诒之善也后乃渐惩其弊往往献还防卫宗藩不过食租税而已积重必返亦其势与】
　　振苏松嘉湖水灾
　　夏四月遣邓愈帅师击吐蕃平之
　　【初邓愈克临洮帝遣陜西行省员外郎许允徳招谕吐蕃诸族而以指挥使韦正守临洮防吐蕃来冦正击降之既而允徳还元吐蕃宣慰司何索诺木衮布诣邓愈军门降镇西武靖王伯讷哷亦以诸部来降遂移正使守河州时河州城邑空虚人骨山积众欲委弃之正不可日夜抚巡劳徕不数年遂为乐土于是乌斯藏摄帝师纳木札勒巴勒藏布及国公纳木喀萨丹巴嘉木灿等皆入朝置朶甘乌斯藏二卫其后数遣使朝贡往往被吐蕃侵掠帝命愈为征西将军偕都督同知沐英讨之分兵三道穷追至昆仑山俘斩万计留兵戍诸要害而还】质实【昆仑山元史志朶甘思东北有大雪山番名伊拉玛博啰即昆仑也按伊拉玛博啰今名阿木尼玛勒占木逊山明师穷追至昆仑即此乃大积石元明误以为昆仑也韦正字正卿寿州人本姓甯为韦徳成养子冒姓韦徳成初从帝渡江战死　何索诺木衮布旧作何琐南普伯讷哷旧作卜纳剌纳木札勒巴勒藏布旧作喃加巴藏卜纳木喀萨丹巴嘉木灿旧作南哥思丹八亦监藏伊拉玛博啰旧作亦耳麻不美剌今并改】
　　五月诏韩国公李善长曹国公李文忠议军国重事【中书省都督府御史台事悉总之议当然后奏行】
　　振湖广水灾
　　【黄州常徳武昌三府及岳州沔阳二州水户给钞一锭户部主事赵干振荆蕲遅缓斩之九月免浙西被水田租振绍兴金华衢州水灾】质实【常徳宋府元路明改府岳州隋置元路明初改府洪武九年降州十四年复为府今皆因之沔阳梁郡元府明改直州后属承天府今属汉阳府绍兴宋置元路明改府今皆因之钞一锭犹一贯也按食货志云钱一锭五千文则与钞异】
　　六月诏臣民言事实封达御前
　　命政事啓皇太子裁决奏闻
　　秋七月置通政使司
　　【掌出纳诸司文书章奏封驳之事】质实【职官志通政使一人正三品左右通政各一人正四品左右参议各一人正五品】
　　发明【前月甫诏臣民言事实封达御前矣至是遂置通政司考职官志通政司凡在外之题本奏木在京之奏本并受之于早朝彚而进之有径自封进者则参驳午朝引奏臣民之言事者有机密则不时入奏然其后奸嵩弄权以私人赵文华为通政劾疏至皆预为计则其壅蔽甚矣夫日理万防出纳之司固不可废然惟宜收逓以时戒其沈滞而尤在人主之明察勤于访览若明之中叶左右大臣召觐且希羣臣虽哓哓廷讼褎如塞纩引奏之典既虚喉舌之权积重安能无弊哉】
　　始遣御史巡按州县
　　【俾询民间疾苦亷察风俗申明教化所按藩服大臣府州县官诸考察举劾尤専大事奏裁小事立断按临所至必先审录罪囚吊刷文卷有故出入者理辩之】
