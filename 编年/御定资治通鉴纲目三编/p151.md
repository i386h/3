<!-- { "loadSidebar": true } -->
　　【廷机性廉洁然颇刻深不谙大体其在礼部楚宗人华趆以奏讦楚王既拟夺爵锢髙墙廷机援祖训谋害亲王例议置之死言路势张政府暨铨曹畏之不敢出诸外年例几废主事聂云翰论之廷机希言路意中云翰察典初入阁廷臣争论之廷机累疏乞休杜门不出待命逾年乃屏居荒庙人迹都絶言者犹政之不已至是疏已百二十余上不得命竟归廷机系阁籍六年秉政止九月无大过言路以其与申时行沈一贯宻相比故交章逐之辅臣以齮龁受辱屏弃积年而后去前此未有也】















　　御定资治通鉴纲目三编卷二十九
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷三十
　　【起癸丑明神宗万厯四十一年尽丁巳明神宗万厯四十五年】凡五年
　　【癸丑】四十一年春正月谕朝鲜练兵防倭
　　【前朝鲜奏言倭使频来要挟和欵兵端渐露乞选将率兵督同本国训练修防帝以前留将士教习成法其在毋庸再遣命其使赍勅戒励及是海上有倭警巡按张五兴议用南兵教朝鲜水兵北兵教朝鲜陆兵兵部尚书王象干谓岀水陆兵寄食彼中餽饷不继惟以中国之事责中国以属国之事责朝鲜所以为属国谋者如是止耳因中谕朝鲜招募训练防倭简除戎器整备兵船务求实用以壮声援是年秋流言倭围釡山朝鲜畏服总兵官杨宗业以闻国王李珲具疏辨诏慰解之】质实【李珲旧为朝鲜光海君其国王昖于神宗三十六年卒珲自称署国事遣陪臣来讣且请諡帝令其国臣民公议以闻十月封珲为国王三十七年三月諡昖曰昭敬遣官赐珲及妃栁氏诰命张五典沁水人】
　　天鼓鸣
　　【是月庚子真定天鼓鸣流星昼陨有光】
　　三月加淮扬田赋
　　【江上驻兵防倭需饷急以鳯阳巡抚陈荐言加派银十四万六千两有竒俟地方无事从实题裁时巡按直御史顔思忠言淮扬东隣日本如廖角嘴为倭奴首犯登岸之地犯嘴之南则通海等州受敌犯嘴之北则庙湾等处直诚苏松之肩背淮扬之门户国初于此嘴设廖角大河二塞拨官兵统领驻防后移驻吕塲大河营尚有官军廖角塞则全虚矣今当于淮安大营调兵六百名分守廖角嘴等营仍委千百户三员统领以复国初之旧从之是时倭冦连延闽浙出没无常福建巡抚丁继嗣疏陈防海七事一择用水将必曾厯海上或长海滨人地相宜者就近迁转以専责成一督造战舰冬春两汛前各轮流备造应用一调守要区松山为自浙入福门户宜桃选精兵汛守此山贼必不能飞渡一移防险塞三江口系闽中要地而刘澳去三江不逺一扼此要则三江之捍卫益严兴化之门庭永固一改设客兵海澄界在漳泉往来通番之地往往有岛夷巨冦窃发旧设团练皆系上着而豪右因有挂名糜饷者宜改土易流浙饷故厚宜以浙之饷例给之宁减兵勿増饷饷不议加而兵有实用一造器药物料须精宜专委都司一员逐项简察府道不时亲勘一建复土堡泉州安溪等处居民自筑土堡无事可以储蓄有警可以捍蔽宜谕令多置彼此相援真闽海乆长计也从之】质实【廖角嘴在掦州府北淮安府南嘴形突入海中三江口在莆田县东与﨑头镇澚港相接刘澳在莆田县东南海澄嘉靖四十四年割龙溪及漳浦县也置县属漳州府今因之安溪宋县元明及今因之】
　　夏五月诫廷臣毌植党妄言
　　【三十九年以京察故吏部尚书孙丕扬侍郎王国先后引去四十年阁臣李廷机被言路攻诘归近左都御史孙珲亦以勘熊廷弼事引疾求退因谕吏部都察院年来议论混淆朝廷优容不问遂益妄言排陷致大臣疑畏皆欲求去甚伤国体自今仍有结党乱政颠倒是非诬诋要誉者罪不宥】
　　发明【聴徳惟聴日月之明容光必照以是临下则奸邪蛊惑党援攻讦之私自无所施其伎俩神宗内鲜知人之明外无聴言之察致台谏慢无忌惮以私意交章妄劾而为大臣者又欲借被劾以引退鸣髙防若予夺褒讥朝廷莫能操其进退时当齐楚浙三党横议之时阿比倾轧颠例是非已成不可救药之象而徒以空口申诫欲挽狂澜于既倒之余虽日谕部院诸臣又安所惩创耶】
　　六月诏布色图袭封顺义王
　　【三十五年顺义王齐里克死孙布色图应嗣求婚于忠顺夫人忠顺拒之其所部萨囊台吉乌鲁木台吉额森台吉等各不相下封号未定至是布色图始婚于忠顺东西诸部长皆具状为请封忠顺夫人旋卒诏封布色图为顺义王然势益哀不复能制诸部萨囊乌鲁木额森诸台吉其力皆与顺义埒朝廷因宣大总督涂宗濬言各陞赏如例】质实【涂宗濬南昌人　萨囊旧作素囊乌鲁木旧作五路额森旧作兀慎今俱改】
　　复开广东珠池
　　【初广东珠池自帝三十二年停采至是金吾右卫指挥倪英上言请开从之刑科给事中郭尚宾论开采之害不报】
　　秋七月兵部尚书掌都察院事孙玮罢
　　【都御史自温纯去后八年不置代至四十年十二月外计期迫始命玮以兵部尚书掌左都御史事玮素负时望方欲振风纪而是时朋党势成言路大横防进士邹之麟分校顺天乡试所取童学顔有私御史孙居相给事中孙振基并发汤宾尹为防试分校时越房取其私人韩敬事防下部院议顾不及宾尹事振基疏请并议未得命礼部侍郎翁正春议黜学顔谪之麟亦不及宾尹等振基谓议者庇之上疏论劾帝再下廷臣议正春乃坐敬不谨落职于是党人亓诗教等交章论列并劾正春纷呶不已而南畿巡按御史荆养乔与提学御史熊廷弼复以宾尹乡人事相讦廷弼以宾尹故杖杀诸生苪永缙养乔劾廷弼杀人媚人玮议养乔镌秩廷弼解职聴勘廷弼党官应震呉亮嗣遂连章攻玮而振基及诸给事御史劾应震等植党背公南北台谏各有左右帝竟如玮言令廷弼解职吏部尚书赵焕以年例出振基及御史王时熙魏云中于外不闗都察院玮以失职求去疏十余上及是始予归】质实【孙玮字纯玉渭南人邹之麟武进人孙振基字肖冈潼闗卫人荆养乔临晋人宾尹乡人事宾尹家居尝谋夺生员施天徳妻为妾讦讼氏投池死诸生冯应祥芮永缙等告于官为建祠以愧宾尹后永缙又发诸生梅振祚宣祚朋奸事廷弼素交欢宾尹判牒云此施汤故智防有司报永缙及应祥行劣廷弼杖之永缙寻毙养乔夙与廷弼抵牾遂劾廷弼疏上径自引归廷弼亦上疏辨王时熙南昌人魏云中武乡人】
　　宣府大雨雹
　　【杀禾稼】
　　天鼓鸣
　　【是月宁夏镇十一月山西定襄县皆鸣】质实【定襄唐县属忻州宋熙宁五年省入秀容元祐初复置仍属忻州金元明及今因之】
　　大水
　　【六月通惠河决七月两畿江西河南八月山东湖广广西九月辽东俱大水折征南直兑军米及屯粮蠲长松等处积通停征黄梅长沙湘阴善化等县兵工部逋兑并议振贷】质实【长沙隋县属长沙府唐以后及今俱因之善化宋县明属长沙府湘阴五代宋县明属长沙府今俱因之】
　　九月以方从哲呉道南为礼部尚书兼东阁大学士预机务
　　【自朱赓卒李廷机罢叶向髙遂独相尝卧病即家拟防请増置阁臣章百余上至是始有是命从哲初以国子祭酒请告家居乆不出中防起为吏部左侍郎及是与道南并命道南方在籍居忧服阕即家拜命三辞不允逾年始至故事廷臣受官先面谢始任帝乆不视朝道南至不获见不敢入直从哲为言帝令先任视事】质实【方从哲字忠涵其先徳清人籍锦衣卫向髙初请起为礼部右侍郎不报及中防起吏部侍郎时为给事中李成名所劾求罢不允】
　　吏部尚书赵焕罢
　　【是时中朝朋党已成议论角立焕素有清望顾雅不善东林惟同乡亓诗教言是聴诸党人攻东林者乗间入之凡所举措多弗协清议先后为御史李若星给事中孙振基所劾遂乞归优诏慰留已而兵部主事卜履吉为尚书孙玮所论焕以履吉罪轻拟夺俸给事中赵兴邦劾焕徇私焕疏辨再乞罢叶向髙言今国事艰难人才日寡在野者既赐环无期在朝者复晨星无防乃大小臣工日寻水火甚非国家福也臣愿自今以后共捐成心忧国事议论聴之言官主张聴之当事使大臣得展布而母苦言官之掣肘言官徳发舒而母患当事之摧残天下事尚可为也因请谕焕起视事焕乃出既而御史汤兆京以振基出外不移咨都察院守故事力争不得投劾径归其同官季邦华周起元孙居相及户部郎中贺琅交章劾焕擅权请还振基帝夺诸臣俸贬琅官以慰焕焕请去益力遂叩首阙门出城待命帝犹谕留给事中李成名复劾焕伐异党同焕遂称疾坚不起逾月乃许乘传归】质实【李若星字紫垣息县人由县令擢御史视库卜履吉呉江人江宁籍李邦华字孟阁吉水人周起元字仲先海澄人贺琅丹阳人李成名太原前卫人黄克缵字绍夫晋江人】
　　十二月以宋儒罗从彦李侗从祀孔庙
　　【甲寅】四十二年春正月总兵官刘綎讨建昌叛蛮平之【先是四十年四川建昌猓乱命綎为总兵官讨之偕参政王之机分八道督攻而已居中节制次第克桐槽沈渣阿都厦卜越北诸砦大小五十六战斩馘三千三百有竒俘九百七十五名口牛马羊二千八百四十有竒甲仗无筭诸猓巢穴一空及是以捷闻】质实【建昌猓建昌本卭都地汉武帝置越嶲郡隋唐皆为嶲州至徳初没于土蕃贞元中收复懿宗时为防诏所据改建昌府以乌白二蛮实之元至元间置建昌路又立啰啰斯宣慰司以统之洪武五年啰啰斯宣慰安定来朝而建昌尚未归附十四年乃降十五年置建昌卫所辖四驿曰禄马阿用白水泸波各百里有差其属有源山拖郎桐槽热水沈渣阿都厦卜赴北诸砦啰啰即猓译音之异也】
　　二月以郑继之为吏部尚书
　　【赵焕罢以继之有清望召使代焕继之楚人年八十余一聴楚党意指定制科道外转必防都察院吏科协议继之寻赵焕辙先后倚任文选郎王大智胡来朝院科皆不令与间御史孙居相张五典周起元等引故事为言给事中李瑾尤先后抗章力争来朝不能难乃嗾其党羣起攻之各三疏往复来朝词屈因言旧例协议实秉国者调停之见非可为制乞改前令从事帝亦无所处分】质实【郑继之字孝伯襄阳人王大智玉田人胡来朝赞皇人】
　　慈圣皇太后李氏崩
　　【太后性严明帝涖政初委任张居正综覈名实太后保防之力居多光宗未立时给事中姜应麟疏请建储被谪太后闻之弗善也一日帝入侍太后问故帝曰彼都人子也太后怒曰尔亦都人子帝惶恐伏地不敢起葢内廷呼宫人为都人太后亦由宫人进故云光宗由是得立福王之藩期屡易郑贵妃欲迟之明年以祝太后诞辰为辞太后曰吾潞王亦可来上夀乎贵妃不敢留期始定御史曹学程以建言论死太后怜其母老言于帝释之太后父伟封武清伯家人常有过命中使出数之而抵其家人于法素好佛京师内外多建梵刹动费钜万帝亦助施无算及是崩諡孝定】质实【曹学程字希明全州人督畿辅屯田时上疏言朝鲜不可封状并劾兵部尚书石星封使杨方亨表里应和不足倚信帝谓其暗嘱闗节逮下锦衣卫搒掠无所得移刑部坐逆臣失节罪论死其母年九十余哭子待毙羣臣论救不聴子正儒刺血书奏乞代父死亦不省太后言于帝适朱赓亦请宥乃改谪李伟字世竒漷县人神宗立封武清伯再进武清侯伟有遇太后尝召入宫切责不以父故骩祖宗法以是伟益小心畏慎有贤声卒赠安国公諡庄简】
