<!-- { "loadSidebar": true } -->
　　【大军至开平谍报阿噜台攻万全诸将请分兵还击帝曰诈也彼虑吾捣巢欲以此牵制我知大军北行必已防胆况敢攻城哉疾驱之攻万全者果遁去大军次沙珲原阿噜台大惧母妻皆詈之于是与其家属直北走尽弃辎重于库楞海侧乃命发兵焚之收其牲畜而还帝谓诸将曰阿噜台敢悖逆恃乌梁海为羽翼也当移师剪之遂简歩骑二万五道并进谕曰军至防且西走邀之必获至竒拉尔河其众数万果驱牛马车辆西走遇大军仓卒迎战帝麾骑夹击自率前锋冲之斩首数百级余走散其地背河面左皆山大军依山而军帝乘髙望之见其众稍聚乃麾兵绕出其右分兵渡河防其后众突至尽获之又麾兵绕出其左先伏神机弩于深林中又命严阵山下以待已而其众尽弃辎重走左帝麾骑与山下兵驰追之及林间伏发遂大溃追奔三十里斩部长数十人别以兵狥河西斩获甚众乌梁海余党老弱皆诣军门降】质实【沙珲原在兴和北竒拉尔河方舆纪要在朶顔境内　竒拉尔河旧作屈裂儿今改】
　　免南北畿山东河南州县粮刍七十万
　　【南北畿山东河南各州县水灾粮三十三万八千有竒刍三十八万有竒皇太子皆免之】
　　八月诏班师
　　【诸分道捕击者亦以次献防乃下诏班师】
　　九月帝还京师
　　【壬戌帝乘法驾入京城躬告天地宗庙社稷御奉天门朝百官受贺】
　　下左春坊大学士杨士竒吏部尚书兼詹事蹇义于狱寻释之
　　【太子屡遭谗搆帝以士竒辅导有阙下锦衣狱礼部尚书吕震壻张鹤朝参失仪太子宥之帝怒义不匡正命与震并下狱寻皆释之】质实【张鹤时官户部主事】
　　冬十月遣使覈天下仓储
　　【分遣中官及朝臣八十人覈天下仓粮出纳之数】
　　闰十二月乾清宫灾
　　【戊寅夜乾清宫灾】质实【乾清宫在乾清门内】
　　【癸夘】二十一年春三月御史王愈等决囚误杀无罪四人坐弃市
　　【监察御史王愈及刑部锦衣卫官四人防决重囚误杀无罪四人事闻帝命法司执愈等偿死即日皆弃市】质实【王愈修武人】
　　夏五月免开封南阳卫辉凤阳等府水灾田租
　　【去年夏秋霪雨黄河泛溢伤田稼帝命遣人按视蠲其租税】质实【南阳秦郡元明为府今因之】
　　赵防卫指挥孟贤等谋逆伏诛
　　【先是髙燧与髙煦谋夺嫡时时谮太子凡太子宫僚多得罪既而帝闻其不法事大怒诛其长史顾晟褫髙燧冠服以太子力解得免至是帝有疾防卫指挥孟贤等结钦天监官王射成及内侍杨庆养子造伪诏谋进毒于帝俟晏驾诏从中下废太子立赵王时縂旂王瑜姻家髙以正者为贤等画谋谋定告瑜瑜上变帝曰岂应有此立捕贤等得所为伪诏帝顾髙燧曰尔为之耶髙燧大惧不能言太子又力为之解曰此下人所为髙燧必不与知乃得免贤等悉伏诛】质实【总旂明史兵志凡千百户所各设总旂二小旂十王瑜字廷墨山阳人仕至右军督都府佥事】
　　六月庚戌朔日有食之
　　秋七月释李时勉于狱复其官
　　帝复自将征阿噜台命皇太子监国
　　【边将言阿噜台将率众南犯帝曰去秋防犯兴和朕率师捣其巢穴复勦其党乌梁海其穷甚矣今以朕既得志必不复出朕当率兵先驻塞外以待之彼不虞吾兵已出而轻肆妄动我因其劳而击之破之必矣于是部分诸军以寕阳侯陈懋为前锋驰攻之】
　　八月免两京山东郡县水灾田租
　　【皇太子谕户部曰今年南北直并山东郡县水旱之处粮刍皆无出而有司徴索不已甚为朝廷敛怨其悉蠲之】
　　冬十月帝至上荘堡古额森托噶来降诏班师【大军至西阳河闻阿噜台为卫拉特所败部落溃散遂驻师前锋陈懋追防至宿嵬山不见敌遇王子额森托噶率妻子部属来归遣人驰奏命偕来入见帝大喜封为忠勇王赐姓名曰金忠赏赉甚厚遂班师】质实【上荘堡在万全右卫北其地有上荘堡膳房堡新开口堡新河口堡俱永乐以后置今宣化府万全县北境西阳河即西洋河在宣化府懐安县西北自山西天镇县流入经西阳河堡下流与东洋河合宿嵬山方舆纪要在兴和北亦曰宿嵬口度漠处也额森托噶元太保布哈六世孙　额森托噶旧作也先土干布哈旧作不花今并改】
　　十一月帝还京师
　　【驾至京师陈卤簿帝乗御辇入告天地宗庙社稷御奉天门朝羣臣时诸番贡使咸集阙下羣臣上表称贺】
　　【甲辰】二十二年春正月复诏北征
　　【金忠数请击阿噜台愿为前锋自効帝初不许防开平守将言阿噜台犯边羣臣劝帝如忠言帝意遂决敕边将整兵俟命徴山西山东河南陜西辽东五都司及西寕巩昌洮岷各卫兵期三月防北京及宣府】质实【西宁秦为西羗所居湟中地汉置破羗县隋改湟水县为鄯州治唐吐番据之曰青唐城宋复置鄯州又改西宁州明为卫今升府岷州西魏置明为卫今复为州属巩昌府】
　　夏四月帝发京师命皇太子监国
　　【大学士杨荣金幼孜从杨士竒等留京师辅太子大军至开平获谍者知阿噜台遁帝意亦厌兵乃下诏暴阿噜台罪而宥其来降者谕诸将曰武有七徳禁暴除乱是其首也又谓止戈为武今罪人阿噜台耳胁从之众有归降者宜悉意抚绥非持兵器向我师纵勿杀时比年用兵白骨被野帝命瘗诸道旁亲制文祭之至应昌宴羣臣命中官歌太祖御制词五章曰此先帝所戒后嗣也虽军旅不敢忘帝亦自制词五章述奉天法祖勤政恤民意亦命中官歌之】
　　六月至达兰纳穆尔河诏班师
　　【前锋至达兰纳穆尔河不见敌命张辅等穷搜山谷三百余里无一马迹帝进驻河上命陈懋等前觇懋至白邙山无所遇以粮尽引还】质实【达兰纳穆尔河方舆纪要在和林东北或谓即库库诺尔元太祖初防集部落之地白邙山方舆纪要在漠外　达兰纳穆尔旧作答兰纳木儿库库诺尔旧作濶濶纳浯儿今并改】
　　南京地震
　　秋七月帝有疾至榆木川崩
　　【帝还至清水源命杨荣金幼孜刻崖石为铭遣吕震以旋师谕皇太子诏告天下帝已不豫次仓崖戍疾甚顾左右叹曰夏原吉爱我至榆木川疾大渐遗诏传位皇太子丧礼一如髙皇帝遗制遂崩年六十有五杨荣金幼孜等议以六师在外秘不发丧镕钖为椑以敛载以龙轝所至朝夕上膳如常仪荣及御马少监海夀驰赴太子太子遣太孙奉迎雕鹗谷太孙至于军中始发丧将及郊迎入仁智殿加殓纳梓宫】质实【榆木川在故开平城西北清水源在漠北永乐八年春帝北征过此甘泉溢出名之曰神应雕鹗谷在宣府城东北二百七十里元云州雕窠站洪武四年于此置浩岭驿宣徳六年改置堡今属宣化府龙门县东境仁智殿在武英殿后】
　　发明【成祖雄才逺畧世称英主然以藩封簒立慙徳实多革除之际惨行屠戮季年屡北征虽威震沙漠而躬涖戎行亦云疲矣榆木川之变当时传闻异辞如明辑畧明书等编谓成祖夜感异梦召问近臣且军多讹言众心惶惑及秘不发丧召匠镕钖制椑以敛且杀匠灭口军人莫测于是傅防者遂有不得善终之説稗官野史固未可据为传信或由成祖前此之多行不义残刻滥诛怨讟之于人所致耶】
　　八月太子髙炽即位
　　【大赦天下以明年为洪熙元年】
　　释夏原吉黄淮等于狱复其官
　　【时原吉及吴中杨勉黄淮杨溥金问皆久系狱中遗诏至京师太子即释之咨原吉以时事原吉对以振饥省赋役罢西洋取寳及云南交阯采办悉从之既即位复原吉等官】
　　复置三公三孤官
　　【洪武初置三公官以李善长等为之三孤无兼领者建文永乐间罢公孤官至是复设以公侯伯尚书兼之】
　　加杨荣金幼孜杨士竒黄淮等官领内阁事如故【初解缙等入文渊阁皆编检讲读之官不得专制诸司诸司奏事亦不得相关白帝即位以荣士竒等皆东宫旧臣乃进荣为太常卿幼孜为户部右侍郎兼文渊阁大学如故士竒为礼部左侍郎兼华盖殿大学士黄淮为通政使兼武英殿大学士俱掌内制已复置谨身殿大学士改荣为之未防荣士竒皆迁尚书阁职渐崇】
　　汰冗官
　　【帝以古者官不必备今设官太冗亷污无别则亷者之心或怠贤否并处则小人之势常胜其令中外亷察不称者罢之】
　　九月召黄福于交阯以兵部尚书陈洽代之
　　【福在交阯十九年编氓籍定赋税兴学校置官师数召父老宣谕徳意戒属吏无苛扰一切镇之以静上下帖然帝以福久劳于外召还命兼詹事辅太子以兵部尚书陈洽代掌布按二司事福还之日交人扶携走送号泣不忍别福既还交阯贼遂剧讫不能靖】质实【陈洽字叔逺武进人】
　　河溢开封
　　【免今年田租命右都御史王彰徃抚恤之】质实【王彰字文明郑州人】
　　诏自今官用物悉于所产地市之
　　【诏工部曰古者任土作贡不强所无比年如丹漆石青之类所司不究物产之地槩徴郡县科派病民自今官所用物必于所产地计直市之违者罪不宥】
　　羣臣请公除不许
　　【易月制满礼部尚书吕震请即吉侍郎杨士竒不可尚书蹇义兼取二説进帝曰梓宫在殡易服岂臣子忍言士竒执是也帝乃素冠麻衣绖而视朝时羣臣皆已吉服惟士竒及英国公张辅服如常帝叹曰辅武臣也而知礼过六卿由是益见亲重】
　　増诸王嵗禄
　　【先是召汉王高煦赴京比至与赵王高燧并厚赐之复赐诸王金币有差帝曰诸叔在者无防诸兄弟唯赵王居京师他皆守藩于外朕旦夕念焉户部其各益禄米差次之】
　　始置南京守备
　　【以襄城伯李隆为之兼领中军都督府事为南京要职】质实【此置南京守备之始李隆字彦平和州人濬之子】
　　镇守交阯中官山夀请授黎利清化知府从之
　　【初利未叛时与夀相善及利逃老挝益深匿李彬奏言利窜老挝老挝请官军毋入当尽发所部兵捕利今乆不遣其情叵测朝廷疑老挝匿贼令彬送其使臣至京诘问老挝乃逐利已而率众求抚仍匿俄乐不出帝践阼后寻防茶笼败镇守叅将方政兵杀指挥伍云防夀入朝力言利与已相信今徃谕之必来归帝曰此贼狡诈若为所绐则其势益炽不昜制也夀叩头言如臣徃谕而利不来臣当万死帝颔之遣夀斋敕授利清化知府慰谕甚至敕甫降利己犯清化杀指挥陈忠利得敕无降意佯言俟秋凉赴官而防掠不已】质实【茶笼交阯旧州属乂安府方政全椒人伍云定逺人陈忠临淮人】
　　散畿内民所养官马于诸卫所
　　【谕兵部曰今太仆马増数倍而畿民一夫或畜三匹四匹毕力于此耕桑尽废其散马给诸卫所及临边戍卒养习之】质实【明防典在京在外卫所俱有孳牧马匹以给官军骑操之用在京及南北直卫所属两京太仆寺在外属各该行太仆寺苑马寺及都司皆委官提督毎卫委指挥一员所千百户一员专管孳牧其搭配科驹起解比较等项悉照民间事例】
　　赐少傅兼吏部尚书蹇义等银章
　　【义进少傅杨士竒进少保杨荣进太子少傅金幼孜进太子少保赐银章各一曰绳愆纠缪谕以协心赞务或政事有阙或羣臣言而未从者用此章宻疏以闻既而进户部尚书夏原吉少保赐原吉银章谕勉如义士竒等】
　　冬十月复魏国公徐钦爵
　　【初辉祖以忤成祖夺爵及卒复封其子钦十九年来朝不辞径去成祖怒罢为民至是复故爵】
　　诏有司奏雨泽者即以闻
