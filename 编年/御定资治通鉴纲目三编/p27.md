<!-- { "loadSidebar": true } -->
　　【初燕兵渡江屯淮上兵亦溃至是执至反背坐廷中嫚骂令其回顾终不可遂磔于市年三十七子福安戍河池父仲名年八十三母薛并安置海南】质实【河池宋置县明永乐六年升州属庆逺府今因之纪事本末被执不屈割其耳鼻不肯顾爇其肉纳口中问曰甘否厉声曰忠臣孝子肉有何不甘遂寸磔之骂不絶舁大镬油熬之尸不可转令内侍以铁棒十余夹持之使北面笑曰尔今亦朝我耶油沸蹙溅起丈余仍反背如故乃大惊诧命葬之幼子康安充匠死或曰先死二女发教坊终不辱本朝乾隆四十一年追諡铁忠定】
　　杀御史大夫景清夷其族
　　【清倜傥尚大节燕师入诸臣死者甚众清独委蛇班行人怪之一日早朝衣绯怀刄入先是钦天监奏异星赤色犯帝座甚急帝故疑清及朝清独着绯搜得所藏刄诘责之清奋起曰欲为故主报讐耳遂磔于市族之籍其乡转相攀染谓之蔓抄村里为墟】质实【王鏊守溪笔记文皇至金川门百官迎拜江次清独直立骂不已乃命左右抉其齿且抉且骂含血直噀上衣乃命醢之罪及九族久之上画寝梦清入殿追之上曰清犹能为厉耶乃籍其乡转相攀染谓之瓜蔓抄其説与明史异纪事本末有青州教授刘固者依清居清遇害连及固与弟国母袁氏同受刑于聚寳门外固子超年十五有膂力临刑仰天大呼网索俱断夺刀连杀十余人诏磔之本朝乾隆四十一年追諡景清忠壮】
　　九月论邱福等三十人功封爵有差
　　【邱福淇国公朱能成国公张武等侯者十三人徐祥等伯者十一人又以欵附功封王宁为侯茹瑺陈瑄王佐皆为伯】质实【张武封成阳侯陈珪泰州人封泰宁侯郑亨合肥人封武安侯孟善海丰人封保定侯霍亲防古人封同安侯顾成封镇逺侯王忠孝感人封靖安侯王聪蕲水人封武城侯徐忠合肥人封永康侯张信封隆平侯李逺封安平侯郑亮合肥人封成安侯房寛陈州人封思恩侯徐祥大冶人封兴安伯徐理西平人封武康伯李濬和州人封襄城伯张辅字文弼玉长子封信安伯唐云封新昌伯谭忠渊子封新宁伯孙岩凤阳人封应城伯房胜景陵人封富昌伯赵彞虹人封忻城伯陈旭全椒人封云阳伯刘才字子才霍邱人封广恩伯王宁封永春侯茹瑺封忠诚伯陈瑄封平江伯王佐封顺昌伯又追封张玉荣国公谭渊崇安侯陈亨泾国公王真金乡侯　霍亲旧作火真今改】
　　冬十月重修太祖实录
　　【以建文中所修为失实乃重修之命李景隆茹瑺监修前纂修官南昌知府叶惠仲以直书燕起兵事族诛】质实　【本朝乾隆四十一年追諡叶惠仲节愍】
　　十一月立妃徐氏为皇后
　　【后中山王徐达之女】

　　御定资治通鉴纲目三编卷四
　　钦定四库全书
　　御定资治通鉴纲目三编卷五
　　【起癸未明成祖永乐元年尽己丑明成祖永乐七年】凡七年
　　【癸未】成祖文皇帝永乐元年春正月复周齐代岷四王国【帝即位复四王爵辽王植改封荆州至是四年皆子旧封各令之国谷王橞以开门功赏赐优渥寻徙封长沙辽府长史程通建文朝上封事陈御备策有言其多指斥者下狱死并捕其友人徽州知府黄希范论死籍其家】质实【按明史诸王表以辽王植之改封荆州系之永乐二年而辽简王传云建文中燕兵起植渡海归朝改封荆州是又谓植之改封在建文时攷明成祖实録洪武三十五年九月敕辽王植曰弟以辽地荒逺经涉海洋固请改国荆州且以广寜重镇就留三防卫于彼以益边防欲于荆州别给一卫备使令言之再三却而复至勉从所请建国荆州而仍旧封号则植之改封荆州实于成祖即位之九月明史表传皆误　本朝乾隆四十一年追諡程通黄希范节愍】
　　以北平为北京
　　【设北京留守行后军都督府行部国子监行太仆寺改北平为顺天府】质实【行都督府置左右都督同知佥事等官行部置尚书二员侍郎四员所属六曹各设郎中等官】
　　二月遣御史分巡天下
　　【命监察御史分诣各布政司巡视民瘼自是为定制至洪熙元年定出巡史期以八月】
　　徙宁王权于南昌
　　【初权之被诱入闗也帝许以事成中分天下及即位留之京师时大宁残废已无可归乃乞改南土请苏州及钱塘皆不许封之南昌诏即布政司为邸瓴甋规制无所更已而有告权巫蛊诽谤者宻探无騐得已权自是日韬晦搆精庐一区读书鼓琴其间终帝之世得无患】质实【姜清秘史王屏从兵与老中官数人偕往南昌称病卧城楼乞即封南昌帝不得已封之考明史宁王以善谋称既被成祖诱执复不许封内地当必图免祸自全岂有不俟命而径往南昌之理成祖实録云遣王之国赐钞一万锭亲制诗送之野史不足据也钱塘秦钱塘县改唐为塘明为杭州府治今因之】
　　遣中官侯显等使外域
　　【帝闻乌斯藏僧哈里马勒善幻化欲致一见因通迤西诸番命显赍书币往迓选壮士健马防行未防又遣马彬使瓜哇苏门答剌诸国李兴使暹罗尹庆使满剌加柯枝诸国于是中官衔命异域者纷纷四出矣】质实【瓜哇在占城西南宣徳七年入贡表书一千三百七十六年葢汉宣帝元康元年乃其建国之始苏门答剌在占城西南海中或言即汉条支唐波斯大食二国地西洋要防也暹罗即隋唐赤土国后分为暹与罗斛二国元时罗斛并有暹地遂称暹罗斛洪武十年来朝赐暹罗国王之印自是始称暹罗满剌加在占城南海中或言即古顿逊唐哥罗富沙柯枝在西海中或言即古盘盘国　哈里玛勒旧作哈立麻今改】
　　三月徙大宁都司于保定始以大宁地畀乌梁海【初北平兵起厚赂三卫説之来既诱执宁王权乃选乌梁海三千人为竒兵从战至是改北平行都司为大宁都司徙保定遂割大宁地畀乌梁海以偿前劳自是洪梁中所筑诸城尽废北边失一重镇天顺末末辽为东西及三岔河北故地悉为乌梁海所有辽东宣府声援隔絶矣】质实【辽河在奉天府西一百里有东西二源自边外合流而南经开原铁岭二县西又南经承徳辽阳海城之西又南入海三岔河一作三汊河辽河流经铁岭县北清河自东来防入双峡口西南分为二曰内辽河外辽河远县之西南合为一至开城为巨流河又分流复南滙经海城县之西与太子河防谓之三汊河左右即辽东辽西所由分】
　　命平江伯陈瑄等督海运饷北京辽东
　　【洪武中靖海侯吴祯等先后督江浙边海卫军嵗转辽饷至三十年以辽饷赢羡罢海运及是北方军储不足乃命瑄与都督佥事宣信帅舟师由海道运粮四十九万石饷北京辽东自后嵗以为常】
　　振直北京山东河南饥
　　夏四月命户部尚书夏原吉浚吴淞江
　　【时苏松嘉湖数郡频年水灾命原吉治之原吉上言浙西诸郡苏松最居下流嘉湖常颇髙环以太湖绵亘五百里纳杭湖宣歙溪涧之水散注淀山诸湖以入三泖顷为浦港湮塞涨溢害稼拯治之法在濬呉淞诸浦按呉淞江袤二百余里广百五十余丈西接太湖东通海前代常疏之然当潮汐之衡旋疏旋塞自吴江长桥抵下界浦百二十余里水流虽通实多窄浅从浦扺上海南跄浦口百三十余里潮汐淤塞已成平陆滟沙游泥难以施工嘉定刘家港即古娄江径入海常熟白港径入江皆广川急流宜疏吴淞南北两岸安亭等浦引太湖诸水入刘家白二港使其势分松江大黄浦乃通吴淞要道今下流遏塞难濬旁有范家浜至南跄浦口径达海宜濬令深濶上接大黄浦达泖湖之水庶防复禹贡三江入海之旧水道既通乃相地势各置石闸以时启闭毎嵗水涸时预修圩岸以防暴流则水患可息帝命发民丁开濬原吉昼夜经画布衣徒步以身先之明年原吉复行九月功遂成】质实【呉淞江即古松江自太湖分流经吴江县东南下流至嘉定县入海太湖在苏州府西南常州府东南湖州府北周五百里亦曰五湖震泽具区笠泽皆是也歙县秦置明为徽州府治今因之淀山湖在昆山县东南八十里松江府西北七十二里淀山旧在湖中嵗久沙淤山去湖十余里三泖即泖湖在娄县西三十五里有上中下三名北为上泖亦曰圆泖中为大泖南为下泖亦曰长泖长桥在吴江县东二里长一百三十丈下界浦一作夏驾浦在昆山县东南二十里南跄浦旧志在上海县东北三十六里今堙刘家浜即刘河口在嘉定县北二十四里太仓州东南七十里娄江入海之口也常熟县梁置唐移置于故海虞城明属苏州府今因之白泖港在常熟县东七十里今曰白浦在太仓州东北宋尝置砦于此安亭在昆山县东南四十五里今有镇大黄浦在松江府东南十八里首受三泖诸水东流经华亭诸县至上海县东北合吴淞江入海相传楚春申君所凿亦名春申浦范家浜在松江府东二十五里三江史记正义苏州东南三十里名三江口一江西南上七十里至太湖曰松江一江东北下三百余里入海曰下江亦曰娄江一江东南上七十里至白蚬湖曰上江亦曰东江方舆记要云按原吉治水时多艳称之议者谓原吉浚白茅欲以泄湖水不知白茅势髙于湖终不足以泄震泽之水又凿下驾浦掣吴淞江水北达娄江不知娄江虽通仅自复故道而新洋下驾二浦横冲松江之腹是反为之害也又浚上海范家浜掣吴淞江南达黄浦入海不知松江为东西横流大水势顺流驶黄浦为南北纵流小水势逆流缓南北之纵浦夺东西之巨流是通其小而塞其大计一时之近功防百世之逺图也其后三呉多水患实原吉创垂未善云】
　　秋八月徙富民实北京
　　【时发流罪以下垦北京田又徙直苏州等十郡浙江等九省富民实之】
　　削歴城侯盛庸爵寻自杀
　　【帝初命庸镇淮安旋移山东庸常不自安陈英诬以心懐异谋遂削其爵庸自杀】
　　冬十一月颁大统厯于朝鲜诸国
　　北京地震
　　闰十一月封胡为安南国王
　　【建文初黎季犛弑国王陈日焜立其子颙又弑之立其弟复弑而簒其位更姓名曰胡一元名其子苍曰胡谓出帝舜裔胡公后僭国号大虞年号元圣寻自称太上皇传位于朝廷不知也帝初践祚遗使奉表朝贡诡言安南王陈氏嗣絶臣陈氏甥为众所推乞赐封爵帝遣使赍敕谕其陪臣耆老询以陈氏继嗣有无及推立诚伪随遣使还奏遂诏封未防安南旧臣裴伯耆诣阙告难言臣祖父皆执政大夫死国事贼臣黎季犛乃故经畧使黎国髦之子弑主篡位屠戮忠良灭族者以百十数臣兄弟妻孥亦遭害臣御冦东海遁逃诣阙明年老挝送前国王日煃弟陈天平来奔请兵复讐方使贺正旦帝出天平示之皆错愕下拜有泣者伯耆责使者以大义帝始悔封之悮遣使诘责令具簒弑之状以闻复遣使谢罪请迎天平归国帝信之三年冬遣都督佥事黄中吕毅以兵纳天平于安南四年春至芹站山径险伏兵邀杀天平辅行薛嵓自经死中等整兵欲战桥断不得前引还帝大怒决意兴师征中毅至贷其死随军立功自赎】质实【成祖实録陈天平奏云臣天平前安南王烜之孙天明之子日煃弟也日煃卒弟曔立子晛继之晛子颙颙子皆为黎季犛所弑与史传小异老挝古不通中国成祖即位土官刀线歹贡方物始置老挝军民宣使司其地南至交趾西北六十八程至云南布政司今为南掌国芹站在　安南国旧谅山府鸡陵闗南吕毅项城人有低邸二音又七修类稿安南黎季□及子奆□疑即防字音昨奆权上声玉篇甚大也】
　　始命内臣出镇
