<!-- { "loadSidebar": true } -->
　　【茹瑺先羣臣叩头劝进文臣迎附知名者吏部右侍郎蹇义户部右侍郎夏原吉侍中刘儁兵部右侍郎古朴刑部侍郎刘季箎大理寺少卿薛嵓翰林学士董伦侍讲王景修撰胡靖李贯编修吴溥杨荣杨溥侍书黄淮芮善待诏解缙户科给事中金幼孜兵科给事中胡濙兵部郎中方宾刑部员外郎宋礼国子助教王达邹缉吴府审理副杨士竒桐城知县胡俨等棣入京杨荣迎谒马首曰陛下先谒陵乎先即位乎棣遽趋谒陵毕己巳羣臣备法驾迎诣奉天殿即皇帝位茹瑺入贺迎谓曰瑺吾今日得罪天地祖宗奈何瑺曰陛下应天顺人何谓得罪乃大悦大索黄子澄齐泰等榜其姓名曰奸臣时揭榜者二十九人子澄泰及陈迪方孝孺练子宁黄观胡闰邹瑾王钝郭任卢迥侯防暴昭郑赐黄福张紞毛奉亨陈继之董镛曽凤韶王度髙翔魏冕谢升尹昌隆宋征卓敬王叔英巨敬既而郑赐王钝黄福尹昌隆皆迎附又以茹瑺言并宥张紞皆复其官其后复掲榜朝堂増徐辉祖葛诚周是修铁姚善甘霖郑公智叶惠仲王璡黄希范陈彦回刘璟程通戴徳彞王艮卢原质茅大芳胡子昭韩永叶希贤林嘉猷蔡运卢振牛景先周璿等凡五十余人】质实【刘儁字子士江陵人古朴字文质陈州人刘季箎名韶以字行余姚人胡靖本名广字光大吉水人建文二年廷试对防有亲藩陆梁人心揺动语帝亲擢广第一赐名靖迎附后复名广吴溥崇仁人杨荣字勉仁建安人杨溥字济石首人黄淮字宗豫永嘉人芮善南城人金幼孜名善以字行新淦人胡濙字源洁武进人方宾钱塘人宋礼字大本河南永宁人王达无锡人邹缉字仲熙吉水人胡俨字思若南昌人陈迪字景道宣城人官礼部尚书胡闰字松友鄱阳人官大理寺少卿邹瑾永丰人官大理寺丞王钝字士鲁太康人官户部尚书卢迥仙居人与郭任卓敬俱官户部侍郎侯泰字顺怀南和人官刑部尚书郑赐字彦嘉建宁人官工部尚书黄福字如锡昌邑人官工部右侍郎张紞字昭季富平人官吏部尚书既降附未几成祖临朝而叹咎建文时之改官制者令紞及王钝解职务紞惧自经于吏部后堂妻子相率投池中死毛泰亨为吏部侍郎紞死泰亨亦死陈继之莆田人官给事中董镛不知何许人曽凤韶庐陵人王度字子中归善人髙翔朝邑人魏冕江西永丰人谢升诸城人镛凤韶度翔冕升与尹昌隆俱官监察御史昌隆将就刑大呼曰臣尝上疏让位陛下奏牍可覆帝取阅之叹曰火烧头早从所言朕亦无此劳苦也免昌隆死使往北京辅太子巨敬平凉人官户部主事充史官周是修名徳以字行奉和人官衡府纪善甘霖怀宁人官御史郑公智字叔贞宁海人官御史叶惠仲临海人官南昌府知府黄希范官徽州府知府刘璟字仲璟基次子官谷王府长史程通绩溪人官辽府左长史戴徳彞奉化人官左拾遗王艮字敬止吉水人官修撰卢原质字希鲁宁海人孝孺姑子官太常少卿茅大芳名誧以字行泰兴人官副都御史胡子昭时官刑部侍郎韩永西安人或曰浮山官给事中蔡运南康人歴官四川防政罢归起知賔州牛景先沅州人官御史或云所镇抚周璿官左佥都御史】
　　削魏国公徐辉祖爵
　　【辉祖当燕师渡江犹引兵力战京师陷诸武臣咸迎附劝进辉祖独守父祠于是下吏命引罪不屈削爵幽私第追封徐増夀为武阳侯諡忠愍明年进爵定国公永乐五年辉祖卒乃命辉祖长子钦嗣封魏国公自是中山王之后有魏定二公居南北京　神宗时録建文忠臣以徐辉祖为首追赠太师諡忠贞】
　　杀兵部尚书齐泰太常卿黄子澄文学博士方孝孺皆夷其族坐党死者数百人
　　【初帝发北平道衍以孝孺为嘱曰城下之日彼必不降幸勿杀之杀孝孺天下读书种子絶矣帝颔之及陷京师镇抚伍云缚孝孺至帝顾左右收之曰勿令遽死将即位召令草登极诏孝孺斩衰入悲恸声彻殿陛帝降榻劳曰先生无自苦予欲法周公辅成王耳孝孺曰成王安在帝曰彼自焚死曰何不立成王之子帝曰国頼长君曰何不立成王之弟帝曰此朕家事顾左右授笔札曰诏天下非先生不可孝孺投笔于地哭且骂曰死即死耳诏不可草复强之乃大书燕贼簒位四字帝大怒令以刀抉其口两旁至两耳复系狱泰子澄先被召还之命未至遽闻变泰走外郡乞兵有识其马者曰此齐尚书马也执之子澄就嘉兴杨任谋举事为人告见收至是并械至京帝亲诘之抗辩不屈遂命与孝孺同磔于市孝孺慷慨就戮赋絶命词而死时年四十六其门人廖镛廖铭检遗骸瘗聚寳门外山上寻被逮与胡子昭卢原质原朴郑公智林嘉猷郑居贞俱坐死孝孺弟孝友亦死妻郑氏及二子中宪中愈先自经二女投秦淮河宗族亲友及门下士坐诛者八百七十三人泰从兄弟敬宗等俱坐死叔时永阳彦等谪戍子甫六嵗宥死给配子澄族人无少长皆斩一子变姓名为田经仅得走免杨任亦磔死二子礼益俱斩大理寺丞杨端刑部郎中王髙坐纵孝孺息树隂同弃官去劓鼻死孝孺主应天郷试所得士有刘政方法政闻孝孺死呕血卒法官四川都司防事诸司表贺登极法不肯署名投笔出被逮自沈于江】质实【逊国臣传云孝孺投笔哭骂上怒叱曰汝焉能遽死朕当灭汝十族后系狱据其宗支及母族林彦法等妻族郑原吉等示且胁之执不从上怒甚乃使朋友门生廖镛等为十族诛之然后诏磔于市坐死者八百七十三人外亲之外亲族尽数抄没发充军坐死者复千余人臣林外纪云成祖曰吾固能族人孝孺曰族至三赤矣成祖曰吾能四乃大收其朋友门生凡刑七日纪事本末云文皇大声曰汝独不顾九族乎孝孺曰便十族奈我何旧史例议以廖镛等逮论在孝孺死后朱彞尊以孔安国及马郑解九族上至髙祖下至元孙不及异姓则反轻于秦法之三族谓十族之説非实按夏侯欧阳解九族者父族四母族三妻族二皆据异姓有服成祖并非经生一时激怒不同议礼何暇辨九族之当从何家言乎又按彞尊明诗综诗话长陵靖难受祸者莫惨于正学先生坐方党死者相传八百七十三人其次黄太常坐累死者族子六十五人外戚三百八十人若胡大理之死郡志称其族弃市者二百十七人坐累死者数千人茅大芳妻毙于狱有与狗吃之防载袁褧奉天刑赏録云云然则当日或加三为四或加九为十传闲异词不足辨而一时门生朋友滥及无辜则亦不能为之讳也秦淮河源自溧水县北西北流经上元县东南入通济门横贯府城中西出江宁县三山水门乂西北入大江廖镛永忠之孙铭镛之弟孝孺墓在江宁县聚寳山旧志孝孺死门人王稌辈收遗骸殡之于此与明史异案稌字叔丰金华王祎之孙革除编年云稌与孝孺表侄郑珣至聚寳门外求其遗骸归不可得卒逮系文皇念其祖祎死国功特宥死据此则稌葢尝谋归而不得非瘗孝孺于聚寳山者也逊国臣记收遗骸者都督廖镛与明史同孝孺絶无后惟孝孺父克勤之弟克家有子曰孝复洪武间上书请减宁海赋谪戍庆逺卫以军籍获免或曰録孝孺家时魏典史泽藏其幼子嘉靖时松江人俞斌自称孝孺后方氏讼其伪云泽字彦恩溧水人卢原朴原质之弟郑居贞名桓歙人或曰闽人官河南左防政杨任嘉兴人官袁州知府致仕刘端王髙俱南昌人成祖实録永乐十一年正月大理寺左寺丞刘端右寺丞王髙以纵奸恶外亲弃市盖与坐纵孝孺之説不同刘政字仲理长洲人方法字伯通桐城人法次望江瞻拜乡里曰得望我先人庐舍足矣遂自沉　本朝乾隆四十一年追諡齐秦忠敬黄子澄忠慤方孝孺忠文杨任烈愍廖镛胡子昭卢原质郑公智林嘉猷郑居贞节愍卢原朴方孝友方中宪方中愈齐敬宗杨益杨礼方法并入祠】
　　杀御史大夫练子宁户部侍郎卓敬皆夷其族
