<!-- { "loadSidebar": true } -->
　　【中官张鲸掌东厰横肆无惮御史何出光劾鲸専擅威福并及其党锦衣都督刘守有序班邢尚智尚智论死守有除名鲸被切让而任职如故御史马象干复劾鲸诋执政甚力帝下象干诏狱申时行等力救且封还御批不报许国王锡爵复各申救乃寝前命而鲸竟不罪外议谓鲸以金宝献帝获免沂拜官甫一月上疏曰陛下往年罪冯保近日逐宋坤鲸恶百保而万坤奈何独濡忍不去若谓其侍奉多年则坏法亦多年谓痛加省改犹足供事则未闻可驯虎狼使守门戸也流传鲸广献金寳多方请乞陛下犹豫未忍断决中外臣民初未肯信以为陛下富有四海岂爱金寳威如雷霆岂狗请乞及见明防许鲸策励供事外议借借遂谓为真亏损圣徳夫岂浅尠且鲸奸谋既遂而国家之祸将从此始臣所大惧也是日给事中唐尧钦亦具疏諌帝独手沂疏震怒谓沂欲为冯保张居正报讐立下诏狱严鞫时行乞宥不从谳上诏廷杖六十斥为民御批至内阁时行等欲留御批中使不可持去帝特遣司礼张诚出监杖时行等上疏俱诣会极门候进止帝言沂置贪吏不言而独谓朕贪谤诬君父罪不可宥太常卿李尚智给事中薛三才等抗章论救俱不报国锡爵以言不见用引罪乞归锡爵言廷杖非正刑祖宗虽间一行之亦未有诏狱廷杖并加于一人者故事惟盗贼大逆则有打问之防今岂可加之言官帝优诏慰锡爵卒不聴其言初冯保获罪实鲸为之故帝云然或谓张诚与鲸交恶授意言者攻之其时周宏禴潘士藻皆以忤鲸得罪而沂祸为烈家居十八年未召而卒光宗嗣位赠光禄少卿】质实【李沂字景鲁嘉鱼人何出光扶沟人马象干广东连州籍江西泰和人唐尧钦福建长泰人薛三才浙江定海人周宏禴字元孚麻城人官顺天府通判以劾张鲸谪代州判官潘士藻字去华婺源人由推官擢御史上言今天下之患莫大于君臣之意不通宜仿祖制及近时平台暖阁召对故事面议所当施罢撤大工以俟丰岁蠲织造以昭俭徳免金花额外征以佐军食且时召讲读诸臣问以经史张鲸激帝怒谪为广东布政司照磨】
　　【己丑】十七年春正月己酉朔日有食之
　　【以日食免元旦朝贺嗣后每元旦皆不视朝矣】
　　三月免陞授官面谢
　　【自是临御遂简】
　　夏四月召王家屏复入阁
　　【先是家屏辅政秉正持法至是母忧服甫闗诏进礼部尚书遣行人召还扺京师三月未得见家屏以为言帝遣中官慰家屏奬以忠爱家屏疏谢请帝视朝居数日帝为一御门延见自是益深居不出矣】
　　五月西宁卫地震
　　【是月辛亥西宁卫天鼔鸣地震越七日地复震】质实【西宁卫元西宁州属甘肃行省明置卫今为甘肃西宁府】
　　六月庐州镇江地震
　　赈南畿浙江饥
　　【南畿久旱太湖水涸浙江大风海溢既而亦旱发帑金八十万赈之】
　　秋七月福建浙江地震
　　【福建福州兴化二府浙江杭州绍兴温州三府地皆震】
　　【庚寅】十八年春正月召见申时行等于毓徳宫斥大理评事雒于仁为民
　　【于仁疏上酒色财气四箴直攻帝失疏言臣备官岁余仅朝见陛下者三此外惟闻圣体违和一切传免郊祀庙享遣官代行政事不亲讲筵久辍臣知陛下之疾所以致之者有由也臣闻嗜酒则腐肠恋色则伐性贪财则丧志尚气则戕生陛下八珍在御觞酌是耽卜昼不足继以长夜此其病在嗜酒也宠十俊以启幸门溺郑妃靡言不聴忠谋摈斥储位久虚此其病在恋色也传索帑金括取币帛甚且掠问宦官有献则已无则谴怒李沂之疮痍未平而张鲸之赀贿复入此其病在贪财也今日榜宫女明日抶中官罪状未明立毙杖下又宿怨藏怒于直臣如范儁姜应麟孙如法軰皆一绌不申赐环无日此其病在尚气也四者之病胶绕身心岂药石所能治臣今敢以四箴献陛下肯用臣言即立诛臣身臣虽死犹生也疏入帝震怒将加严谴会岁暮留其疏十日及是元旦召见申时行等分析之时行请毋下其章而讽令于仁自引去遂斥为民自此章奏留中遂成故事是日帝宣皇长子出见时行请早定大计帝犹豫久之乃曰朕不喜激聒近阅诸臣所奏恶其离间父子故槩置之若诸臣不复奏扰当以后年册立否则俟皇长子十五岁举行时行因戒廷臣母凟扰】质实【雒于仁字少经泾阳人十俊时有十小阉被宠谓之十俊范儁字国士高安人以疏陈时政被斥孙如法字世行余姚人以谏郑贵妃进封贬官】
　　二月罢日讲
　　【帝每遇讲期多传免申时行请免讲日仍进讲章以备观览自后讲筵遂永罢】
　　顺徳地震
　　【直隶顺徳府地震星陨如火隠隠如鼓声】
　　三月以宋纁为吏部尚书
　　【纁前为户部五年值四方多灾酌盈虚筹缓急上下赖之及移吏部絶请托奬防抑贪痛惩黠吏于政府一无所闗白屡乞休不允卒于官諡忠敬　初石星代纁为户部语纁曰某郡有羡余可济国用纁曰朝廷钱谷宁积久不用勿使搜括无余主上知物力充羡则侈心生矣星怃然或有言漕粮宜改折者纁曰太仓之储宁红腐不可匮绌一旦不继何所措手乎中外陈奏帝多不省或直言指斥辄曰此沽名耳亦不加罪于慎行称帝寛大纁愀然曰言官极论得失要使人主动心纵罪及言官上意犹有所儆省槩置勿问则如痿痹不可疗矣】
　　直山东河南风霾
　　【直大名府诸处狂风自西北起白昼晦防天色忽赤忽黒山东兖州府诸处黒风扬沙壊城楼廨宇庐舍伤男妇五人河南开封彰徳卫辉归徳等处风霾亦自西北起拔木伤稼天气黒赤刀鎗上俱起火光壊城郭庐舍压溺死者三百六十余人】
　　代州星陨
　　【乙夘夜初更一星坠声如雨光如烛有顷天鼓声如雷庚申有火星自东南带火流于西北】
　　夏六月青海酋浩尔齐犯边
　　【自谙达西掠诸番番人不支输欵焉谙达遂数入番中至是套部章图哩等据水塘布色图浩尔齐等据莽拉聂恭两川而浩尔齐尤黠桀数犯甘凉岷洮西宁间已而进围旧洮州副将李聨芳战殁未防复大掠河州临洮渭源官军御之败绩西陲大震时彻哩克势衰亦为布色图等所诱西行逺边帝恶之诏停市赏】质实【水塘青海地名莽拉聂恭皆洮水支流随地易名旧洮州即古洮阳城在洮州卫西南城临洮水李聨芳洵阳人　浩尔齐旧作火落赤章图哩旧作庄秃赖布色图旧作卜失土莽拉旧作莽剌聂恭旧作揑工今并改】
　　秋七月庚子朔日有食之
　　命兵部尚书郑雒经畧边防
　　【雒前督宣大军抚顺义王及忠顺夫人有恩故用之雒以洮河之难由縦敌入青海所致乃驰诣甘肃下令曰北部自青海归巢者聴假道自巢入青海者即勒兵拒之未防巴什图欲趋青海雒设伏掩击之巴什图仅以身免章图哩后至闻之亦退去于是大布招畨之令归附者日众乃进兵青海逐浩尔齐诸部而谕齐里克献首叛逾二年齐里克以史二等来献命复其市赏】质实【郑雒字禹秀安肃人抚顺义王及忠顺夫人有恩初三娘子佐谙达主贡市诸部皆受其约束及上海袭封年老且病欲妻三娘子三娘子不从率众西走上海自追之贡市久不至雒计三娘子别属则上海虽王无益乃使人语之曰夫人能归王不失恩宠否则塞上一妇人耳三娘子聴命上海更名车臣汗贡市惟谨雒以功加兵部尚书兼右副都御史十四年车臣汗死子齐里克当袭三娘子以年长自练兵万人筑城别居雒恐贡市无主复谕齐里克曰夫人三世归顺汝能与之匹则王不然封别有属也齐里克尽逐诸妾复妻三娘子遂以明年嗣封并奏封三娘子忠顺夫人雒乃上疏请定马数宣府不得逾三万大同万四千山西六千而申饬将吏严备以防盗窃且无轻遏其部落驰猎帝嘉纳之青海初谙达建寺青海奏于朝赐名仰华至是齐里克以赴仰华为名西至青海诸部皆挟以为重史二中国叛人】
　　冬十月赈临洮军民
　　【以临洮被兵赈之】
　　【辛卯】十九年春三月彗星见
　　【见于西北长尺余歴胃室壁长二尺至闰三月入娄】
　　夏四月朔享太庙
　　【是后庙祀皆遣代】
　　六月山西地震
　　【太原府五台交城县并地震】质实【五台汉虑虒县隋大业初改曰五台因山以名明属太原府代州今属代州直隶州】
　　王锡爵罢
　　【锡爵初还朝申时行为首辅许国锡爵次之三人皆南畿人锡爵又与时行同郡且同举进士政府相得甚然时行柔和而锡爵性刚负气十六年子衡举顺天试第一郎官高桂饶伸论之锡爵连章辩讦语过忿桂伸皆得罪以是积与廷臣忤时羣臣请建储者众帝皆不聴十八年锡爵疏请豫教元子録用言官姜应麟等不报遂因旱灾自陈乞罢帝优诏留之及浩尔齐犯边议者争请用兵锡爵与申时行主欵失帝意未防又偕同列请建储不得寻以母老连疏乞归许之】质实【饶伸字仰之进贤人论王衡举顺天试第一时庶子黄洪宪典顺天乡试时行壻李鸿亦预选桂可疑者八人并及衡请俱覆试礼部侍郎于慎行列甲乙以上阁臣调旨尽留之衡字辰玉少有文名为举首才自称因被论遂不复防试至二十九年锡爵罢官已久始举防试第二人廷试亦第二授编修黄洪宪字懋忠嘉兴人】
　　秋畿内蝗
　　七月甘肃广西地震
　　西宁星陨
　　【西宁卫等处星陨天鼓鸣】
　　松江飓
　　【松江太仓等处飓风大作海啸壊屋害人】
　　九月申时行许国罢
　　【先是廷臣争请建储得防于二十年春举行至是工部主事张有徳预以仪注请帝怒夺有徳俸时申时行方在告许国与王家屏虑事中变欲因而就之引前防争首列时行名时行闻帝怒密疏言臣方在告实不与知给事中罗大纮劾时行阳附廷臣请立之议隂为自交宫掖之谋歙人黄正宾者以赀为中书舍人思立竒节自附清流见大纮疏亦抗章诋时行帝怒斥大纮正宾为民时行力求罢而国与家屏又以建储请帝责大臣不当与小臣比遂罢国未防时行亦罢国素与时行无嫌然性木强遇事辄发力诋言事诸臣士论颇不附浩尔齐犯边时行主欵国独谓寇渝盟犯顺宜一大创之帝心然国言以时行方柄政不能夺防时行门生给事中任让论国庸鄙而国门生万国钦又论时行以图报复至是国与时行并罢论者谓国之去以争执差胜于时行之以被劾去也初张居正卒时行与张四维相继当国时行欲以寛大收人心召用老臣布列庶位朝论多称之然政令务承帝防不能有所匡正又罢居正所行考成法一切务为简易由是上下恬熙法纪渐不振国在阁九年廉慎自守故累遭攻击不能被以污名】质实【张有徳祥符人罗大纮字公廓吉水人万国钦字二愚新建人】
　　以赵志臯为礼部尚书张位为吏部侍郎并兼东阁大学士预机务
　　【申时行既谢政密荐志臯位自代遂用之吏部尚书陆光祖言旧制阁臣必由廷推若令一人密荐恐开植党之门志臯位因疏辞帝不允】
　　发明【申时行以被劾乞归或恐有媒蘖其后者因荐所知赵志臯张位自代考志臯与位既入阁后亦无卓然表见之勲业时行之密为引进固不无植党树援之意然谓必由廷推亦非确论明代用人特重此典部臣边将率皆由此擢选继乃辅赞机务亦皆附之公举以附于枚卜合同之义而伐异党同从此树立门户甚至各挟私人忿争朝宁弼谐亮功之谓何曷思进退人才当一秉诸干断庶太阿之柄不至下移密荐廷推二者皆不能无流弊耳】
　　冬十一月辽东总兵官李成梁罢
