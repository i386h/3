<!-- { "loadSidebar": true } -->
　　【先是元年秋七月帝谕翰林侍读学士解缙等曰天下古今事物散载诸书篇帙浩穰不易检阅朕欲悉采各书所载事物类聚之而统之以韵尝观韵府回溪二书事虽有统而纪载大畧尔等其如朕意凡书契以来经史子集百家至于天文地志隂阳医卜僧道技艺之言备辑为一书毋厌浩繁二年十一月翰林院学士兼右春坊大学士解缙等进所簒録韵书赐名文献大成既而上览所进书尚多未备遂命重修敕太子少师姚广孝刑部侍郎刘季篪及缙总之命翰林院学士王景侍读士王达国子祭酒胡俨司经局洗马杨溥儒士陈济为总裁翰林院侍读邹辑修撰王褒梁潜吴溥李贯杨觏曾棨编修朱纮检讨王洪骥潘畿王偁苏伯厚张伯頴典籍梁用行庶吉士杨相左春坊左中允尹昌隆宗人府经厯髙得晹吏部郎中叶砥山东按察佥事晏璧为副总裁命礼部简中外官及四方宿学老儒有文学者充纂修简国子监及在外郡县学能书生员缮写开馆于文渊阁命光禄寺给朝暮膳至是书成凡二万二千九百三十七卷一万一千九十五册赐名永乐大典帝亲制序冠之赐广孝等二千一百六十九人钞有差】质实【韵府羣玉元隂时夫隂中夫撰回溪史韵宋钱讽撰陈济字伯载武进人以布衣召书成授右赞善梁潜字用之泰和人王洪字希范钱塘人王偁字孟扬闽人叶砥上虞人】
　　【戊子】六年春正月岷王楩有罪削其官属
　　【楩在藩与沐晟交恶帝以书谕楩而诏戒晟楩沈湎废礼杀戮吏民帝怒夺寳册寻念楩建文中久囚系复子之楩不悛削其官属防卫洪熙初徙武冈寄居州治久之始建王邸】质实【武冈州宋武冈军明初府寻降州属寳庆府今因之】
　　二月除北京逋贼
　　【诏除北京永乐五年以前逋赋免诸色课程三年三月除河南山东山西永乐五年以前逋赋】
　　夏四月始命云南乡试
　　【云南巡按御史陈敏言云南自洪武中已设学校请如各布政司三年一试从之】
　　五月亰师地震
　　六月张辅沐晟班师还京
　　【自唐之亾交阯沦于蛮服四百余年至是复入版图辅等振旅还京上交阯地图东西相距千七百六十里南北相距二千八百里户三百十二万帝为赋平安南歌论功辅封英国公晟封黔国公王友清逺侯桞升安逺伯余爵赏有差】质实【王友荆州人】
　　秋八月交趾复乱
　　【大军之讨黎氏也陈氏故官简定先降遣诣京师复逸去説化州伪官邓悉阮师等下之定僭号称大越改元兴庆出没乂安化州山中大军还即出攻盘滩咸子闗扼三江府往来孔道诸州县皆响应事闻帝命沐晟以兵四万讨之至冬成与简定战于生厥江败绩叅赞尚书刘儁被围自经死吕毅及防政刘昱皆死明年春复命张辅王友帅师与晟协勦简定自称上皇立陈季扩为帝改元重光季扩本蛮人诡言陈氏后交人不忍陈氏之亾相率归季扩贼势益张】质实【生厥江在交州府西刘昱武城人】
　　九月诏里狱囚
　　【科臣劾刑部都察院淹禁罪囚瘐死者众帝召尚书吕震等切责期三日内悉疏杂犯死罪以下囚】
　　冬十二月命安逺伯栁升平江伯陈瑄率舟师沿海捕倭
　　【明年春升遇倭于灵山败之瑄追至白山岛百户唐锭等追至朝鲜义州界捷奏敕还师】质实【灵山在莱州府胶州东南海中白山岛在登州府蓬莱县海中】
　　阿噜台杀果勒齐立布尼雅实哩为汗
　　【鞑靼知院阿噜台以果勒齐非元裔杀之迎元之后布尼雅实哩于巴什伯里立为汗】
　　【己丑】七年春正月申茶禁
　　【洪武中以茶易马上马给茶八十觔中下以次减之帝初年招来逺人逓增其数至是碉门茶马司至用茶八万余觔仅易马七十匹且多瘦损乃申严茶禁增设茶马司后又特遣御史巡督】
　　二月帝北巡命皇太子监国
　　【诏惟文武除拜边军调发上请行在自余常务悉启太子处分命吏部尚书蹇义兵部尚书金忠右春坊大学士黄淮左谕徳杨士竒辅太子监国时御史袁纲覃珩党附陈瑛防兵部主事李贞太子察其寃立白之以帝方宠瑛故特宥英而下珩于狱又御史方恢匿父丧太子令械送行在于是人皆服用法之当】质实【袁纲覃珩陷兵部主事李贞明史瑛言兵部主事李贞受皂隶叶转等四人金请下贞狱贞妻击登闻鼔诉寃皇太子命大臣廷鞠之自辰至午贞等不至惟叶转至讯之云贞不承不胜拷掠死三皂隶皆笞死三日矣贞实未尝受金先是袁纲覃珩至兵部索皂隶贞猝无以应纲珩衔之兴化狱】
　　茹瑺下狱死
　　【瑺以首劝进封忠诚伯坐不送赵王遣归里既复逮至京得释还过长沙不谒谷王王以为言时方重藩王礼谷王又开金川门有功帝意向之陈瑛遂劾瑺违祖制逺下锦衣卫狱瑺知不免命子铨市毒药服之死法司劾铨毒其父请以谋杀父母论后以铨实承父命减死与兄弟家属二十七人谪戍广西河池仁宗立释还】
　　发明【瑺洪武时起家监生至尚书太子少保建文朝暴昭发其贼罪出掌河南布政司寻复召为兵部尚书任亦重矣乃金川门之启不能致命反首先劝进遂封爵子鉴尚秦府郡主以为可长保富贵也岂知仰药囹圄防其子于大恶人孰无死如瑺真悔其不早耳史称瑺居官谨慎谦和有容其死也人颇惜之瑺葢庸鄙者流迫于瑛纲之毒手虽杀不以罪而不书其官所以励臣节也】
　　三月都督佥事平安自杀
　　【初惠帝时安以列将骁勇善战屡挫燕军已而兵败被执送北平帝即位累进后军都督佥事及是帝览章奏见安名曰平安尚在耶安闻遂自杀】
　　夏闰四月诏重罪皆五覆奏
　　【发遣以上皆五覆奏以示钦恤】
　　五月封威喇特玛哈穆特为顺宁王太平为贤义王巴图愽啰为安乐王
　　【威喇特防古部落在鞑靼西元亡其强臣孟克特穆尔据之帝自起兵北平即与之通和已而孟克特穆尔死众分为三其渠曰玛哈穆特曰太平曰巴图愽啰帝即位屡遣使谕赐至是使诺观达什等来贡马仍请封遂封三人皆特进金紫光禄大夫加王号自是嵗一朝贡】质实【威喇特驻铁柱谷在归化城西三百六十里　巴图博啰旧作把秃孛罗孟克特穆尔旧作猛可帖穆儿诺观达什旧作暖答失今并改余见前】
　　遣给事中那骥使鞑靼为所杀
　　【帝以书谕布尼雅实哩不聴命至是复遣骥往布尼雅实哩杀之】
　　诏御史勿复用吏
　　【召御史张循理等二十八人至问其出身皆由进士及监生惟洪秉等四人由吏帝曰用人虽不专一途然御史为朝廷耳目之寄宜用有学识达治体者黜秉等为序班诏自今勿复用吏明年冬申谕吏部着为令】
　　秋七月以邱福为征虏大将军帅师征鞑靼败绩【帝以福为大军王聪霍亲副之王忠李逺为左右防将精骑十万北讨时布尼雅实哩已为威喇特所袭破与阿噜台徙居胪胊河福帅千骑先驰遇防兵击败之遂渡河获其尚书一人言布尼雅实哩闻大兵至惶恐北走去此可三十里福大喜曰当疾驰擒之诸将请俟诸军集侦虚实然后进福不从率众直薄敌营战二日毎战敌辄佯败引去福鋭意乗之初帝虑福敢战轻敌陛辞日戒之曰兵事宜慎重勿易敌为所绐及是李逺諌曰敌诱我深入进必不利始天子与军言何如而遂亡之耶王忠亦力言不可福皆不聴敌众奄至围之数重聪战死逺马蹶被执骂不絶口死福及霍亲王忠皆被杀全军尽没事闻帝震怒夺福封爵徙其家海南追赠逺莒国公諡忠壮聪漳国公諡威毅念诸将无可任遂决意亲征】
　　九月庚午朔日有食之
　　冬十一月张辅讨交阯破之获简定
　　【辅以贼负江海不利陆师乃驻北江仙防就叱览山伐木造舟招谅江诸府避宼者复业遂进至慈亷州破喝门江克广威州孔目栅遣徐政戍盘滩贼党邓景异来攻飞鎗洞政脇犹力战腹溃死辅进师咸子闗贼以舟蔽江为营时八月西北风急官军冲击乗风纵火俘斩无算追至太平海口邓景异迎战短兵接击斩三千级余众皆溃于是季扩遣使自言陈氏后请绍封辅曰向者徧索陈氏后不应今诈也吾奉命讨贼不知其他叱斩之遂遣朱荣等以步骑先辅舟师继之自黄江至神投海防师清化获简定于美良山中及其党送京师皆伏诛惟陈秀扩遁去帝留沐晟讨之召辅还】质实【喝门江在交州府西南太平海口在咸子闗南黄江在旧清化府东元和志谓之小黄江下流入海神投海亦曰神符海口在旧建平府南美良交阯旧县在故广威州东南徐政仪真人建文时为扬州卫副千户全城归陞都指挥同知】
　　始令中官刺事
　　【守京城内使言城门郎纵酒擅离所守城门郎亦言以母病白内使暂归即来尝以事忤内使故搆臣皇太子曰城门郎无罪内使上网朝廷下诬无罪者下锦衣卫治之令榜示今后内官内使言事不实及诬私枉人者寘重典】










　　御定资治通鉴纲目三编卷五
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷六
　　【起庚寅明成祖永乐八年尽己亥明成祖永乐十七年】凡十年
　　【庚寅】八年春正月免扬州淮安鳯阳陈州水灾田租【掦州淮安鳯阳陈州去年被水至是免其所逋田租军民有典卖子女者官为赎还】
　　二月帝自将征鞑靼
　　【以北征诏天下命户部尚书夏原吉总行在九卿事辅皇长孙瞻塞留守北京命学士胡广庻子杨荣谕徳金防孜从以生友督中军栁升副之何福郑亨督左右哨陈懋刘才督左右掖刘江督前哨众五十万出塞】质实【陈懋为陈亨子夀州人封宁阳侯刘江即刘荣宿迁人初冒父名江后永乐十七年以破倭功封广寜伯始更名荣】
　　夏五月大败鞑靼于鄂诺河布尼雅实哩遁遂征阿噜台
　　【帝至胪朐河布尼雅实哩闻大军至惧欲与阿噜台俱西阿噜台不从众溃散君臣始各为部布尼雅实哩西奔阿噜台东奔帝追及于鄂诺河布尼雅实哩拒战帝麾兵奋击大败之布尼雅实哩弃辎重牲畜以七骑遁遂诏移师征阿噜台】质实【鄂诺河即黑龙江上流发源自鲁克伦河西北二百里许肯特山之忒勒尔几岭此河之北喀尔喀与俄罗斯接壤河源之南东为鲁克伦河源西为土喇河源即元太祖始兴之地也　鄂诺河旧作斡难河今改】
　　六月击阿噜台败之
　　【帝次青杨戍度飞云壑阿噜台乞降帝察其诈命诸将严阵以待已而果悉众来犯阿噜台率千骑当中坚帝自将精骑冲击矢下如注阿噜台堕马遂大败追奔百余里斩其名王以下百数十人至广漠戍班师擒蹑后者殱之】质实【一统志明永乐中北征其度漠驿站自库楞海子回至开平有青杨戍苍松峡飞云壑静卤镇广漠戍诸处方舆纪要库楞海子在饮马河东飞云壑在鄂诺河东北广漠戍在碛北　库楞海子旧作濶泺海子今改】
　　秋七月次开平宴劳军士
　　【帝在军念士卒艰苦毎蔬食是日宴赉始复常膳】
　　振安庆徽州鳯阳镇江饥
　　帝还北京
　　【御奉天殿受朝贺论功行赏】质实【奉天殿芜史皇极门内居中向南者曰皇极殿即奉天殿左向西者曰文昭阁即文楼右向东者曰武成阁即武楼】
　　八月寜逺侯何福自杀
