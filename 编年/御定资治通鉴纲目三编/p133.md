<!-- { "loadSidebar": true } -->
　　【初谙逹诸部尝越甘肃掠西番既通欵其从孙微辰台吉连嵗盗番不得志求谙逹西援崇古每作书止之是年谙逹请赴西海迎佛崇古上言西行非谙逹意且以迎佛为名不可沮宜饬边镇严守备而阴泄其谋于蕃族以示恩于是给事中刘尹瑾等交章劾崇古弛防徇敌崇古奏辩因乞休去崇古身厯七镇勲着边陲封贡之初廷议纷呶有为危言以憾帝者阁臣力持之乃得成功自顺义归欵后二十年崇古乃殁諡让毅】质实【刘鄱阳人尹瑾东莞人　彻辰台吉旧作切尽台吉今改】
　　十一月考察百官
　　【以星变命四品以上京堂官自陈庶官聴部院考察张居正自夺情后知天下不与已思以威权劫之时因考察百官赵志臯张位习孔教相继迁谪南京佥都御史张岳请令居正夺丧坐考察自陈贬秩礼部尚书何维柏亦以自陈免　维柏于嘉靖时以劾严嵩得罪隆庆初复官累迁尚书先是夺情议起诏吏部谕留尚书张瀚叩维柏维柏曰天经地义何可废也瀚从之而止居正怒取旨停维柏俸至是罢之】质实【张岳字汝宗余姚人】
　　【戊寅】六年春二月以潘季驯总理河漕
　　【先是总河傅希挚欲塞决口呉桂芳主开老黄河故道议未决有言宜多濬海口以分水势者防桂芳卒以季驯代之季驯乃上两河经畧疏曰水性就下以海为壑向因海壅河髙以致决隄四溢运道民生胥受其病故今谈河患者皆以濬海为上防第海有潮汐茫无着足不得已而议他辟岂知海口视昔虽壅然自云梯闗四套以下濶七八里至十余里深皆三四丈不等縦使欲另开凿必须深濶相类乃便注放则工力艰钜必不能成矧未至海口干地犹可施功及将入海之处则潮汐往来亦与旧口等耳且旧口积沙人力虽不可濬水力自能冲刷乃若新辟之地则土壤坚实不特人力难措而水力亦不能冲故海无可濬之理惟当导河以归之海则以水治水即濬海之防也然河又非可以人力导也欲顺其性先惧其溢惟当缮治隄防俾无旁决则水由地中沙随水去即导河之防也顾频年以来无日不以缮隄为事亦无日不以决隄为患何哉卑薄而不能支迫近而不能容杂以浮沙而不能久隄之制未备耳是以黄决崔镇等口而水多北溃为无隄也淮决高家堰黄浦等口而水多东溃隄弗固也乃议者不咎制之未备而咎筑隄为下防岂得为通论哉又有所未尽者上流既溃隄旁决至于下流复或岐而分之其趋于云梯闗正海口者譬犹强弩之末耳盖徒知分流以杀其怒而不知水势益分则其力益弱水力既弱又安望其能导积沙以注海乎故今日濬海之急务必先塞决以导河尤当固隄以杜决而欲隄之不决者必真土而勿杂浮沙高厚而勿惜钜费譲逺而勿与争地斯堤可固也如徐邳桃清沿河各隄固矣崔镇等口塞矣则黄不旁决而冲漕力専高家堰筑矣朱家口塞矣则淮不旁决而防黄力専淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而専复云梯以还其故道仍接筑淮安新城长隄以防其末流尽合黄淮全河之力涓滴悉趋于海则力强且専下流之积沙自去下流既顺上流之淤垫自通海不濬自开河不挑而深此所谓固隄即所以导河导河即所以濬海也治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运厯邳宿桃清至清口防河而东入于海此两河之故道即河水自然之性也昔元嵗漕江南之粟由扬州直北出庙湾入海至永乐年间平江伯陈璌始隄管家诸湖通淮河为运道然虑淮水涨溢东侵淮郡也故筑高家堰隄以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山栁浦湾迤东而黄水无南侵之患矣尤虑河水自冲入不免泥淤故严启闭之禁止许漕艘由牐出入匙钥掌之都漕五日发筹一放是以淮郡晏然漕渠永赖而陈平江之功至今未泯也后因剥蚀既久隄岸渐倾水从高家堰决入一郡遂为鱼鼈而当事者未攷其故乃谓海口壅塞遂穿支渠以泄之盖欲急拯淮民之溺多方为疏导之计讵知旁支暂开水势陡趋正河遂至淤阻而新开支河濶仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新河寻复淤塞故河渐已通流虽深濶未及原河十分之一而两河全下沙随水刷欲其全后河身不难也河身既复靣濶者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业高筑南北两隄以断两河之内灌而淮扬昏垫之苦可免坚塞桃源以下崔镇口诸决而全河之水可归故道淮黄二河并驱入海则沙随水刷海口自复而桃清浅阻又不足言矣此以水治水之法也若夫扒捞桃濬之説仅可施之于他河耳黄河河身广濶橯濬何期悍潡湍流器具难下前人屡试无功徒费工料徐州以南之工如此而已因条上六议曰塞决口以挽正河曰筑隄防以杜溃决曰复牐坝以防外河曰创滚水坝以固隄岸曰止濬海工程以省縻费曰寝开老黄河之议以仍利涉帝悉从其请乃塞崔镇等决口百三十丈筑高家堰隄六十余里归仁集隄四十余里栁蒲湾隄东西七十余里自徐沛至淮扬间遥隄滚水减水坝牐无不修筑逾年工成自后数年河道乃无大患】质实【武家墩在山阳县西南鉢池山在山阳县北归仁集在徐州府宿迁县南傅希挚衡水人】
　　立皇后王氏
　　【先是帝大婚届期慈圣太后将归慈宁宫谕张居正曰吾不能视皇帝朝夕师保之责専恃先生寻以居正充纳采问名副使吉服从事给事中李涞言大婚重典而使居正变服从吉于观聼不宜乞别简用不聼】质实【后余姚人时以英国公张容充正使持节而居正捧制李涞字源甫雩都人以忤居正出为佥事】
　　三月以礼部尚书马自强兼文渊阁大学士吏部侍郎申时行兼东阁大学士并预机务
　　【张居正请増置阁臣令居正推择居正以自强有人望而时行又其所厚遂荐用之自强负抗直名素忤居正不自意得之颇徳居正既入阁守位而已　时居正将归葬父念阁臣在乡里者高拱与已有深隙殷士儋多援或乗问以出惟徐阶老易与拟荐之自代已遣使报阶既念阶前軰巳还当位其下乃请増置阁臣】质实【马自强字体干同州人申时行字汝黙长洲人】
　　张居正葬父归夏六月还朝
　　【帝大婚后居正乞归葬父许之召见于平台居正奏言大婚之后宜撙节爱养留心万几因伏地而哭帝亦为哽咽堕泪乃赐帝赉忠良银章如杨士竒张孚敬例得密封言事帝及两宫赐赉慰谕有加礼遣司礼太监张宏供张饯郊外百僚班送勅吕调阳等有有大事勿専决驰驿之荆州聼居正处分防辽东报大捷帝复归功居正使使驰谕俾定爵赏居正为条列以闻既毕葬且还朝居正上言母老不能冒灾署请俟秋凉就道帝遣锦衣指挥翟汝敬驰传往趣之而令中官防其母以秋日由水道行居正所过守臣率长跪抚按大吏越界迎送身为前驱道经襄阳王出候要居正宴故事虽公侯谒王执臣礼居正具宾主而出过南阳唐王亦如之及还京抵郊外诏遣司礼太监何进宴劳两宫亦各遣大珰御赐八宝金钉川扇御饍饼果醪醴百僚复班迎入朝帝慰劳恳笃予假十日而后入阁因引见两宫及秋中官奉居正母行仪从烜赫观者如堵比至帝与两宫复赐赉加等慰谕居正母子几用家人礼】
　　秋七月吕调阳罢
　　【调阳寰数寝疾不出小事四维代拟大事则驰报居正于江陵调阳内惭累疏乞休及居正还遂致仕】
　　诏选内竖三千五百人
　　【命司礼监差官会同礼部拣选内竖三千五百七十名应用于是礼科给事中李天植上疏言陛下缵服初年允收马安等三千二百五十人部覆永不为例今六载之中两收数千幸门日启觊泽者多傥得收囘成命散此党与上也不然裁取其半次也疏入报闻】质实【李天植广徳州人】
　　冬十二月高拱卒复其官
　　【拱家居数年及是卒张居正请复其官与祭葬如例冯保憾未释中旨给半葬祭文仍寓贬词初谙逹封贡拱力主王崇古议边陲得以休息卒后久之廷议论拱功乃赠太师諡文襄】
　　封李成梁宁逺伯
　　【土黙特与从父哈斯坦弟大小韦征从弟诺木图恭图子布延台珠尔从子欢台吉及泰宁部长博斯呼绰哈等频年入犯成梁屡击却之论功世廕恩赉稠叠至是博斯呼绰哈纠土黙特欢台吉等以三万余骑壁辽河攻东昌堡深入耀州成梁遣诸将分屯要害以遏之而亲提鋭卒出塞二百余里斩其长九人余首级八百四十捷闻帝告谢郊庙封成梁寕逺伯】质实【东昌堡在海州卫东南海州卫即今奉天府海城县耀州辽置今废故城在海城县西南　哈斯坦旧作黑石炭韦征旧作委政诺木图旧作暖土防图旧作拱土布延台殊尔旧作卜言台周博斯呼旧作把速亥绰哈旧作炒花今并改】
　　户部奏是嵗天下户口之数
　　【戸一千六十二万一千四百三十六口六千六十九万二千八百五十六　明食货志明代戸口之数増减不一其可攷者洪武二十六年治四年及是年而已明初兵燹之后戸口顾极盛其后承平日久反不及焉所以减者周忱所谓或投倚于豪门或冒匠窜两京或冒引贾四方举家舟居莫可踪迹也故宣宗尝与羣臣论厯代戸口以为其盛也本于休养生息其衰也由土木兵戎云】
　　【己邜】七年春正月毁天下书院
　　【原任常州知府施观民以科敛民财私创书院坐罪革职闲住是时士大夫竞讲学张居正特恶之尽改各省书院为公廨凡先后毁应天等府书院六十四处】
　　二月遣使分阅边防
　　【分遣科道等官往各省察地方官有科敛及侈费者劾之】
　　夏四月张居正上雝肃殿箴
