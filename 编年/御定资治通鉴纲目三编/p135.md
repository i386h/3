<!-- { "loadSidebar": true } -->
　　【张居正言人主一心乃万化从出之原亦众欲交攻之会必使常有所系然后纵欲之念不萌而引诱之奸不入窃见前代好文之主皆有文学之臣奉侍清燕或承诏登答或应制赓酬皆寓风劝箴规之益翰林撰述讨论为其职务如日讲诸臣皆文学优瞻其余翰林亦皆需次待用宜其分番入直每日轮四员同日讲诸臣在馆祗候万几之暇如披阅古文有所采録或鍳赏名笔有所题咏即属诸臣具草或不时面赐质问以观其才品高下从之】
　　二月命儒臣编实録分类成书
　　【时张居正请命翰林诸臣将累朝实録摘其切于君徳治道者分类纂修成书名曰训録类编以日讲之期如先年进讲帝鉴图説故事讲解一二条以稗治政】质实【训録类编合寳训及实録分类编辑凡四十类曰创业艰难曰励精图治曰勤学曰敬天曰法租曰保民曰谨祭祀曰崇孝敬曰端好尚曰慎起居曰戒游佚曰正宫闱曰教储贰曰睦宗藩曰亲贤臣曰去奸邪曰纳谏曰理财曰守法曰敬戒曰务实曰正纪纲曰审官曰久任曰重守令曰驭近习曰待外戚曰重农桑曰兴教化曰明赏罚曰信诏令曰谨名分曰却贡献曰慎赏赉曰敦节俭曰慎刑狱曰褒功徳曰屏异端曰饬武备曰御冦盗】
　　三月大阅
　　【准隆庆三年事例行饬兵工二部重造盔甲限每年造千副五年通完】
　　夏四月戎政尚书方逄时罢
　　【逄时才畧明练处置邉事悉协机宜至是以老病乞休去其功名与王崇古相亚世称方王　逢时自万厯五年以宣大总督召理戎政时议者争言贡市利害逢时疏言数年以来九边生齿日繁守备日固田野日辟商贾日通邉民始知有生之乐北部输诚效贡莫敢渝约嵗时请求随宜兴之辄稽首欢笑有掠人要赏者告谙逹讨治即俛首聴命而异议者或曰敌使充斥为害或曰日益耗费彼欲终不可足或曰与冦益狎隐忧叵测此皆未观事机之论也夫使者之入多者八九人少者二三人朝至夕去守贡之使赏至即归何有充斥财货之贿有市本有抚赏计三镇嵗费二十七万较之乡时户部客饷七十余万太仆马价十余万十才二三耳而民间耕获之入市贾之利不与焉所省甚多何有耗费乃若所忧则有之然非隐也方庚午以前三军暴骨万姓流离城郭邱垆刍粮耗竭边臣首领不保朝廷为之旰食七八年来幸无此事矣若使臣等处置乖方恡小费而亏大信使一旦肆行侵掠则前日之忧立见何隐之有哉所不可知者谙逹老矣诚恐数年之后此人既死诸部无所统一其中狡黠互相争搆假托异辞遂行侵扰此则时变之或然而不可预料者在我处之亦惟罢贡絶市闭闗固垒以待仍禁边将毋得轻举使曲常在彼而直常在我因机处置顾后人方畧何如耳夫封疆之事无定形亦无定机惟朝廷任用得人处置适宜何必拘拘焉贡市非而战守是哉因复奏上欵贡图寻代王崇古为尚书累疏致仕归帝书尽忠字赐之二十四年卒】
　　土黙特犯辽阳副总兵曹簠败绩
　　【先是土黙特以二万余骑入攻锦州叅将熊朝臣固守而遣步将出战皆殁敌乃分掠小凌河松山杏山防李成梁驰援始出境已而土黙特复与诸酋聚兵塞下谋入广宁成梁率轻骑从大宁堡出塞四百余里击之敌大败走至是复入辽阳簠出御之遇伏失千总陈鹏以下三百十七人马死者四百六十匹土黙特遂大掠人畜而去】质实【小凌河在锦州府锦县东亦名锦川松山在锦县南杏山在锦县西南大宁堡在锦州府义州东北】
　　京师旱南畿饥
　　【张居正上言淮安鳯阳蘓州松江四府连被灾伤徐州宿州间至以树皮充饥或聚为盗昔元末之乱亦起于此当破格振之陛下宜搏节宫中耗费嘉靖间用最造繁内库尚有余积今已増额犹称缺乏有限之财安能供无穷之用帝嘉纳之居正以江南富豪怙势及诸奸猾吏民善逋赋乃选大吏精悍者严行督责赋以时输国藏乃充裕】
　　山西地震
　　【蔚州地震有声如雷屋宇震裂同时大同镇堡各州县俱地震有声】
　　五月尽卖民间种马
　　【明初马有官牧有民牧官牧给边镇民牧给京军皆有孳生驹给草场以资刍牧后専牧于民视丁田授马始曰户马既曰种马按嵗徴驹种马死孳生不及数辄赔补自豪右庄田占草场马户渐多逃窜穆宗从太仆少卿武金议卖种马之半至是以互市饶马尽卖之上马八两下至五两又折征草场地租银以供团营买马及各边之请迨帝末年师役繁兴往往借支太仆银久之银与马两竭冏政大坏】质实【武金疏一种马之设専为孳生备用备用马既别买则种马可省今备用马既足三万冝令每马折银三十两解太仆种马尽卖输兵部一马十两则直山东河南十二万匹可得银百二十万且收草豆银二十四万御史谢廷杰谓祖制所定闗军机不可废兵部是廷杰言而是时内帑乏竭方分使括天下逋赋穆宗遂可金奏下部议请养卖各半从之】
　　秋八月辽东大雨雹
　　【辽东定辽等卫雨雹如鸡卵秋禾尽伤凡百余里】质实【定辽卫凡中左右前后五卫皆在辽东都指挥使司附郭】
　　扬州大水
　　【扬州泰兴海门如臯等处狂风大作屋瓦如飞骤雨如注陂塘圩埂尽决漂没官民屋舍凡数千间男妇死者无算】质实【泰兴唐置县明属扬州府之通州今属通州直州海门在通州东四十里后周置海门县明为海门乡属通州今为防仍属通州】
　　冬十一月振眞定顺徳广平灾
　　【三府风灾从廵按御史范鸣谦之情分别蠲振夏税全征者于秋粮抵免之】














　　御定资治通鉴纲目三编卷二十六
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷二十七
　　【起壬午明神宗万厯十年尽辛卯明神宗万厯十九年】凡十年
　　【壬午】十年春正月免天下逋赋
　　【张居正言百姓财力有限即年岁丰收一年所入仅足以供当年之数不幸荒歉则见年尚不能办岂复有余力完累嵗之积逋乎有司规避罪责往往将见年所征那作带征名为完旧欠实则减新收也今嵗之所减即为明年之拖欠见在之所欠又是将来之带征诛求无已民何以堪况头绪繁多年分混杂小民竭脂膏胥吏饱谿壑甚者不肖有司因而渔猎与其脧民以实奸贪之槖孰若尽减以施旷荡之恩今戸部自隆庆元年至万厯七年各省未完带征钱粮一百余万而江南苏松两府至七十余万葢以彼处税粮原重故逋负独多昨应天巡按孙光祐具奏请蠲户部以干系国计未敢擅议窃谓徳恵当出朝廷若今地方官请而得之则恩归于下怨归于上矣乞谕戸部覈万厯七年以前积负悉行蠲免帝从之凡免一百余万有奇而是时帑藏充盈国最完富太仓之粟可以支十年】
　　三月杭州兵乱以兵部侍郎张佳允巡抚浙江讨定之【初杭州东西二大营兵每名月给饷银九钱巡抚都御史吴善言奉诏议减三之一各兵稍有怨言至是营兵马文英刘廷用等搆其党拥诉于巡按御史张文熙且言春汛届期例应防海若搭铜钱不便携带文熙好慰遣之善言遽出示曰饷减已定不愿者聴其归农次日兵遂大噪三司官往谕因围绕不放行文熙传谕始释而拥入抚廨防善言以出痛敺之文熙率三司官吴宪及巡盐御史孙旬等多方戒谕始解散归善言文熙因劾善言抚驭乖方自贻慼辱至于营卒应严惩首恶以定人心时朝议以佳允才令代善言为巡抚佳允甫入境而杭民以行保甲故亦乱佳允问告者曰乱兵与乱民合乎曰未也佳允喜曰速驱之尚可离而二也既至民剽益甚佳允从数卒佯问民所苦下令除之众益张夜掠富室火光独天佳允召逰击徐景星谕二营兵令讨乱民自赎擒百五十人斩其三之一乃佯召文英廷用予以冠带而密嘱景星捕七人并文英廷用斩之二乱悉定帝优诏褒美】质实【张佳允字肖甫铜梁人初知滑县剧盗髙章者诈为缇骑直入官署刼佳允索帑金佳允色不变伪书劵贷金悉署游徼名召入立擒贼由此知名由户部主事累迁宣大巡抚时青巴图已服其弟蒙固岱犹桀骜所部巴哩掠塞外总兵官麻锦擒之佳允命锦防巴哩将斩而身驰赦之巴哩叩头誓不敢犯边因与总督郑洛以计服蒙固岱入为兵部右侍郎张居正以为才故今代善言善言成安人张文熈临桂人孙旬莱阳人】
　　发明【善言减饷激变办理固属未善然兵丁敢于鼓噪入廨防敺巡抚则叛逆当诛此而不立示重惩国法安在张文熙身为巡按御史仅以多方劝谕解散营卒曲示调停并未闻擒获一人置之重典转先纠劾巡抚神宗亦遂以此罢黜善言是适足以长乱兵之智矣杭民之乱未必非效尤而起设其时乱兵与乱民相合其患将不可收拾佳允权宜定变虽首恶伏诛而标兵习见巡抚之可以撼揺卒伍渐以縦骄民情因之不靖何怪乎乱萌之日长也】
　　博斯呼寇义州李成梁击斩之
　　【泰宁部博斯呼与弟绰哈子布延图入犯义州成梁设伏镇夷堡参将李平胡射中博斯呼胁坠马斩之寇大奔追馘百余级兆哈等恸哭去自是敌数入成梁等数败之辄斩其魁又时袭击之于塞外敌少戢】质实【镇夷堡在锦州府义州东北其东南有盘岭可以按伏】
　　夏四月京师旱疫
　　【是月戊子朔诏谕礼部今民及时农桑母事游惰及庚子以旱祈雨敕羣臣修省五日复以疫疠盛行死者甚众勅太医院官广施药饵出太仓银振防】
　　宁夏土军作乱旋讨平之
　　【宁夏灵州土军马景等作乱杀参将许汝继屠其家巡抚都御史晋应槐讨诛之　时礼科给事中石应岳上言浙江既标兵敺辱抚臣灵州复士卒屠戮参将四月末旬彗星出于五车雨泽愆期风霾蔽日人民疫死农务无依天异人变叠见可谓警戒矣惟陛下抑左右之専恣斥侍从之谀佞损燕私过度之乐罢营缮不急之工疏入诏臣工修省】质实【石应岳龙岩人】
　　彗星见
　　【丙辰彗星见西北形如匹练尾指五车歴二十余日始灭】
　　夏五月免先儒后裔丁粮
　　【从福建巡抚劳堪请也免先师孔子及宋儒朱熹李侗罗从彦蔡沈胡安国游酢真徳秀刘子翚故大学士杨荣后裔各丁粮有差】
　　赈畿内饥
　　【户科给事中顾问言顺天等八府自万歴八年雨旸愆期收成寡薄至九年十年恒旸禾稼枯槁是以民有菜色元气重伤生者逃移死者枕藉真定大名一带尤甚宜特加振防并蠲免田租从之】质实【顾问湖广徳化人】
　　六月丁亥朔日有食之
　　赈太原平阳潞安饥
　　【三郡大饥发库贮及商税银并仓谷相兼赈济】
　　加张居正太师以前礼部尚书潘晟兼武英殿大学士吏部侍郎余有丁兼文渊阁大学士并预机务晟寻罢【先是三月居正有疾求私宅票拟许之帝频颁敷谕问疾出金帛为医药资至是四阅月不愈百官并斋醮为之祈祷南都秦晋楚豫诸大吏无不建醮帝命张四维等理阁中细务大事即家令居正平章居正始自力后惫甚不能徧阅然尚不令四维等参之及病革乞归上复优诏慰留会辽东奏捷加居正太师初居正以十二载满加太傅明世文臣无真拜三公者有之自居正始已而居正自度不起乃荐晟及有丁自代晟素贪鄙不厌清议冯保素从受书彊居正荐之时居正已昏甚不能自主矣命下甫五日晟为言者交章劾罢】质实【潘晟新昌人余有丁字丙仲鄞人】
　　张居正卒
