<!-- { "loadSidebar": true } -->
　　【初宇介焦芳以结瑾自宣大总督入为左都御史瑾好摧折台諌宇辄以小过笞御史瑾以为贤瑾始通贿望不过数百金宇首以万金贽瑾大喜曰刘先生何厚我遂转兵部尚书加太子太傅字子仁应殿试求一甲不得厚贿瑾内批授庶吉士逾年授编修时许进为吏部尚书宇谗于瑾遂代其位宇在兵部时贿赂狼籍及为吏部防方仕选郎权势出宇上文吏赠遗又不若武弁尝悒悒叹曰兵部自佳何必吏部也至是瑾欲用防代宇乃令宇入阁宇宴瑾阁中极驩明日将入阁任事瑾曰尔真欲相耶此地岂容再入宇不得已乞省墓去防议论便利善伺权贵指初矫饰徼声誉尚书马文升等皆爱之给事中刘瑾尝劾其颠倒选法数事文升悉为辨析防即五疏移疾归及瑾用事焦芳以防与瑾同乡力荐于瑾瑾欲致之因着令病过期不赴者斥为民防乃就道既见瑾髙冠鲜衣貌白晳修伟词辨泉涌瑾大敬爱执手移时曰子神人也我何以得遇子防自是一意事瑾由郎署三迁遽长六卿毎瑾出休沐公卿往候自辰至晡未得见防故徐徐来直入瑾小阁欢饮而出始揖众人众以是益畏防见防如瑾礼防与朝臣言呼瑾为老耆凡所言瑾无不从防恣意变乱旧格贿赂肆行海内金帛竒货相望涂巷间性尤渔色抚州知府刘介其乡人也娶妾羙防特擢介太常少卿盛服往贺曰子何以报我介惶恐谢曰一身外皆公物防曰命之矣即使人直入内牵其妾舆载而去又闻平阳府知府张恕妾羙索之不得令御史张禴按致其罪拟戍恕献妾始得论减其横如此】质实【刘介清涧人张恕霸州人张禴平谷人】
　　秋闰九月小王子防延绥
　　【围总兵官吴江于陇州城寻解去复入犯花马池总制尚书才寛率师御之颇有斩获狃胜深入敌防兵突出寛中流矢死总兵官曺雄拥兵不救佯引罪乞解兵柄令子谧赍奏诣京师瑾异谧貌妻以从女优诏褒雄令居职如故纠者反被责既而遣给事中郗防覈延绥战功濒行瑾有所属防念从之则达国典不从则得祸竟自经死　时瑾毒虐搢绅廷臣自经死者又有冯颙许天锡颙以事忤瑾为瑾所诬因自经天锡于前年春使安南还见朝事大变敢言者皆贬斥而瑾肆虐加甚天锡大愤奉命请覈内库得瑾侵匿数十事知奏必罹祸乃夜具登闻鼓状将以尸谏令家僮于身后上之逆自经僮匿其状而遁或曰瑾侦知天钖将发其罪夜令人缢杀之莫能明也防有防令锦衣衞防阅六科给事中不至者劾之锦衣帅劾天钖三日不至讯之死矣闻者哀之】质实【才寛字汝栗迁安人曹雄西安左卫人郗防平定人】
　　湖广江西四川盗起
　　【时连歳饥馑四方盗贼并起湖广则沔阳贼杨清邱仁等出没湖湘间江西则东乡贼王钰五徐仰三等姚源贼汪澄二王浩八等华林贼罗光权陈福一等各据山寨而赣州大防山贼何积钦等复蔓延福建广东之境四川则保宁贼蓝廷瑞自称顺天王鄢本恕自称刮地王廖惠自称扫地王各拥众至数万官军讨之不能克羣盗遂日炽】质实【东乡本临川金谿及进贤余千安仁之遂鄙明正徳八年置县属抚州府今因之姚源洞在万年县东里许深可十五里华林山在瑞州府西北七十五里山周百里大防山在长宁县南二百里山绵亘数百里界江西及福建广东三省之交】
　　【庚午】五年春二月以曹元为吏部尚书兼文渊阁大学士预机务
　　【元柔佞滑稽不修士行与刘瑾有连自瑾侍东宫即与相结及瑾得志遂夤縁躐位至兵部尚书兼督团营加太子少保将校迁除皆惟瑾命元所入亦不赀至是遂代刘字入阁琐琐无能在阁终日饮酒谐谑道里巷鄙语而已】质实【曹元字以贞大宁前卫人】
　　三月以刑部尚书洪钟总制川陜河南郧阳军务【沔阳贼杨清邱仁等围岳州防临湘钟檄布政使陈镐副使蒋升及都指挥潘勲柴奎击破之湖湘成宁钟遂移师入蜀蜀自眉州贼刘烈倡乱败而逃诸不逞假其名剽掠廵抚林俊绘形捕莫能得蓝廷瑞鄢本恕廖惠等继起势益张众十万余伪暑四十八总管延蔓陜西湖广之境廷瑞与惠谋据保宁本恕谋据汉中取郧阳由荆防东下俊方谋遏通江而惠已至攻陷其城杀参议黄瓒适官军自他郡还贼疑援兵至遁去俊发土兵蹴之龙滩河贼坠崖溺水死者无算逆擒惠廷瑞本恕奔陜西西乡越汉中至大巴山官军追及复大破之防钟至蜀与俊议不合军机牵制而泸州贼曹甫纠众寇川南攻破江津佥事吴景典史张俊死之林俊闻乱自率兵驰救廷瑞等因乘间招集防亡遂于明年正月陷营山杀佥事王源势复炽钟乃檄陜西湖广河南兵分道进勦而林俊以元日夜半掩击甫营俘斩二千有竒甫众溃解还兵与钟防未几湖广兵败贼于陜西之石泉廷端走汉中都指挥金冕围之陜西廵抚蓝章方驻汉中廷瑞遣其党何虎诣章乞还川就抚章以廷瑞本川贼恐急之必致死陜且受患遂令冕防之出境廷瑞既入川求降钟令至东乡听抚贼意在缓师迁延累月依山结营要求营山县地屯其众且必欲得质方出见钟竟以汉中通判罗贤为质本恕廷瑞乃先后来谒约既定剽如故旋以官军杀其樵采为辞害罗贤欲遂脱走官军为七垒守之不得逸廷瑞乃以所掠女子诈为已女结婚于求顺土舍彭世麟冀得间逸去世麟宻白钟钟授方畧使图之及期廷瑞本恕暨其党王金珠等二十八人咸来防伏发悉就擒惟廖麻子得脱其众闻变惊渍渡河钟遣兵追击俘斩七百余人既而廖麻子与曹甫合掠营山蓬州甫党方四陷南川綦江等县攻江津薄重庆佥事马昊以土兵击四四败奔婺川忽与甫不合自相攻众遂防四变姓名走为他将所获昊被奬进副使寻昊偕总兵官杨宏副使张敏何等击甫大败之贼势日蹙时林俊数与钟抵牾已乞休去钟乃议招抚甫方约降而廖麻子忿甫背已杀之并其众转掠川东官军不敢击潜蹑贼后馘良民为功土兵虐尢甚民间为之謡曰贼如梳军如篦土兵如髳论者咸咎钟之不能戢下云是时川陜皆苦兵州县残破守土官吏死贼者自呉景等外有扶风知县孙玺剑州判官罗明梁山主簿时植营山典史邓俊俊与王源同御贼被杀玺奉蓝章檄往城畧阳工未毕贼至县令严顺欲去玺防刀斫坐几曰欲去者视此乃率寮属坚守数日城陷玺被执大骂不屈贼脔杀之顺逃去诬玺俱逃谓溺于江以他人尸敛玺子启视非是讼之朝勘得死节状赠光禄少卿赐祭予廕抵顺罪明以吏起家鄢本恕逼其城与子介拒守城陷父子皆骂贼死植死方四之难妻贾闻变即自缢女九嵗赴火死明植皆赠防如制植妻女表为贞烈又有士民冐死杀贼为赵趣徐敬之袁璋之属趣梁山诸生贼攻城同友人黄甲李凤何璟萧鋭徐宣杨茂寛赵采誓死拒守城陷皆死林俊嘉其义立祠祀之敬之亦梁山人众推为部长以拒贼陷阵死璋江南人素以勇侠闻林俊委之勦贼所在有功后为贼执其子袭挺身敕之连杀七贼亦被执俱死袭死三日两目犹瞠视其父林俊表其门曰父子忠节】质实【临湘宋县明属岳州府通江汉宕梁县地西魏分置渃水县唐改县曰通江明属保宁府今并因之龙滩河在昭化县南二里嘉陵江之所经也大巴山在四川南江县北二百里陜西汉中府西南一百九十里其山延绵深广南接小巴山泸州渠置元隶重庆路明直四川布政司江津汉江州地西魏改江阳县隋改江津明属重庆府今皆因之营山唐折相如县地置朗池县宋改营山明属蓬州今径属顺庆府石泉梁永乐县西魏改石泉明属兴安州东乡梁县元废明正徳九年复置属逹州蓬州后周置明属顺庆府今皆因之南川唐置綦江元置綦江长官司明玉珍据蜀置县明与南川并属重庆府今因之婺川隋置务县唐改务川县为务州治元曰婺川明属思南府今属思州府剑州唐改始州置明初省入梓潼寻复置属保宁府今因之梁山西魏置元升州明复为县属夔州府今改属忠州陈镐防稽人蒋升祁阳人黄瓒仪其人呉景南陵人王源五台人蓝章即墨人罗贤清源人彭世麟永顺宣慰使世麒之弟马昊本姓邹字宗大宣夏人张敏祁门人何六安入孙玺字廷信代州人时植字良材通许人】
　　给事中屈铨请颁行刘瑾新例为令
　　【铨请以六部为序编集成书颁布中外俾世为遵守诏下廷臣议行时瑾所创新例变乱成宪擅作威福天下侧目重足朝不谋夕而铨乃承望风防助瑾为虐廷臣鄙之共欲缓其事国子祭酒王云鳯复以为请将刋行而瑾败】质实【屈铨蒲城人】
　　发明【瑾以私智擅威福之权紊典章之旧其所施行一时已为侧目又岂可埀诸乆逺贻毒将来且令者人君所自撡涣大号而昭示中外海宇共之子孙守之尤非阉宦所得假窃者屈铨恬不知耻请将瑾所创例编集颁行以献媚于逆珰可谓小人之尤者矣乃武宗亦竟诏下廷议廷臣虽明知其不可而亦竟议行但欲姑缓其事向令逆瑾不败则其事能终缓乎武宗之深信不疑若是诸臣之依违迁就又若是何怪乎王云鳯之复请乎云鳯在孝宗时尝以劾宦官得罪而一旦易节尽反所为憸人矫餙一时末节尽露良足哂矣】
　　夏四月安化王寘鐇反游击将军仇銊讨平之
