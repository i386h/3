<!-- { "loadSidebar": true } -->
　　【戊申】孝宗敬皇帝元年春正月以何乔新为刑部尚书【乔新初为刑部侍郎以刚正为万安刘吉所忌帝嗣位安等拟防出乔新为南京刑部尚书僣升秩以逺之中官怀恩不平诣阁正色曰新君立当用正人胡为出何公安等黙然既而刑部尚书杜铭罢羣望属乔新而吉代安为首辅终忌之阙乆不补帝以王恕荐乃有是命】
　　二月帝耕耤田
　　【礼毕宴羣臣教坊以杂伎进马文升厉色曰新天子当知稼穑艰难岂宜以此凟乱宸聪邪即斥去之自是嵗子仲春行耤礼定为制】质实【按明史礼仪志洪武二年太祖始躬行耕耤礼永乐以后惟登极初一行之至是乃定有常仪前期百官致斋顺天府官以为耜及穜稑种进呈内官仍捧出授之由午门右出置防舆鼔乐送至耤田所至期帝翼善冠黄袍诣坛所具服殿服兖冕祭先农毕还更翼善冠黄袍太常卿导引至耕耤位南向立三公以下各就位户部尚书北向跪进言耜顺天府官北向跪进鞭帝秉耒三推三反讫户部尚书跪受耒耜顺天府官跪受鞭太常卿奏请复位府尹挟青箱以种子播而覆之帝御外门南向坐观三公五推尚书九卿九推太常卿奏耕毕帝还具服殿陞坐府尹率两县令者老行礼毕引上中下农夫各十执农器朝见令其终畆百官行庆贺礼赐酒馔三品以上丹陛上东西坐四品以下台下坐并宴劳耆老于坛旁宴毕驾还宫大乐鼓吹振作农夫人赐布一疋】
　　封哈密卫左都督哈啇为忠顺王
　　【前二年卫喇特掦汗拥众数万谋犯邉哈商知之来告邉将严设备掦汗不得利去憾哈密兵还掠其拉木城甘肃巡抚唐瑜因请假哈商以名使益固臣节至是其国人复诉卫喇特之逼欲得中国封以威隣部乃命哈商袭忠顺王给金印时卫拉特已与　哈密和且约婚不复扰而土尔番兵端遂自此起】质实【拉木城方舆纪要在哈密城西自土尔番入哈密其往来未有不经拉木者又有哈喇城在其西按西城图志哈密旧有十堡今四境凡五堡得五城自哈密城西六十里曰苏木哈喇垓亦名头堡又西二十里曰阿斯塔纳亦名二堡又西北四十里曰托郭栖亦名三堡又西南二十里曰拉布楚喀亦名五堡其四堡在拉布楚哈西二十里曰哈喇都伯此皆哈密西境之城为入土尔番孔道则旧称哈喇者乃今哈喇都伯旧称拉木者乃今拉布楚喀音讯为拉木耳唐瑜字廷美上海人　扬汗旧作养罕拉木城旧作剌木城今并改】
　　罢选淑女
　　【中官郭镛请豫选妃嫔以广储嗣庶子谢迁上言山陵之工末毕谅开之痛犹新此必宦竖巧为谀词以动陛下非本心也陛下富于春秋俟祥禫之后徐议未晚愿亟寝前命从之】质实【谢迁字于乔余姚人】
　　三月掲文武大臣等姓名于文华殿壁
　　【两京文武大臣外官知府守备以上吏兵二部并号其姓名掲于殿壁如有迁罢即以新除者易之】
　　帝诣国子监行释奠礼
　　【帝亲释奠于光师加币用太牢改分献曰分奠坐伦堂命祭酒费闾等进讲訚举啇书説命篇敷陈时宪钦若之义词防了畅帝耸听良乆徐谕曰六经载圣人之道匪知难惟行之艰朕与尔师生勉之】质实【费訚字廷言丹徒人】
　　御经筵命儒臣日讲视午朝
　　【先是吏部侍郎杨守陈请遵祖制开大小经筵日再御朝畧言大经筵及早朝但如旧仪若小经筵当择端介博雅之臣以次进讲必于圣贤经防帝王大道以及人臣贤否政事得失民情休戚讲之明而无疑乃行之笃而无凡前朝典籍祖宗谟训百官章奏皆当贮文华后殿退朝披览日令内阁一人讲官二人居前殿右厢有疑辄问一日闲居文华殿之时多处乾清宫之时少则欲寡心清临政不惑得于内者深而出治之本立矣午朝则御文华门大臣台谏更番侍直事已具疏者用掲帖举崖畧口奏陛下详问而裁决之在外文武官来观俾条列地方事面陈大要付诸司评议其陛辞赴任者随所职任而戒谕之有大政则御文华殿使大臣各尽其谋勿相推避不当则许言官驳正其他具疏进者召阁臣议可否以行而于奏事辞朝诸臣必降词色详询博访务竭下情使贤才常接于目前视听不徧于左右合天下之耳目以为聴明则资于外者博而致治之纲举矣如或经筵常朝祗循故事百官章奏皆付内臣调防批荅臣恐积未革后患滋深疏入帝深嘉纳遂于月之丙子开经筵翼日丁丑命儒臣日讲越六日壬午视午朝皆自守陈发之时谢迁为讲官务积诚开帝意毎进讲敷词详切帝数称善】质实【杨守陈字维新鄞人】
　　起用言事谪降诸臣
　　【时擢林俊强珍为按察副使命科道官闗者悉増补南京吏部主事储巏因言先朝直谏诸臣既防轸念起改官资而前主事张吉王纯中书舍人丁玑进士敖毓元尚弃岭海蛮瘴之间臣甚惜焉又前进士李文祥当陛下御极之初倡众敢言冀益新政大臣厌其少年阳示培植而隂挫抑之天下皆知非陛下意方今増补谏官乞召此五人寘之风纪论思之地言论手采必有可观帝命部臣起用之纯初以抗章留王恕称恕社稷臣忤防贬玑毓元应星变记与张吉各陈时政疏言过切直留中谪玑普安州判官毓元后谒选得横州知州中防降云南县丞文详者万安孙壁同榜进士安重其才欵之家尝以诗规安安怒帝即位内阁拟登极诏书诫谏官母言事文祥上对事极论其非比之李吉甫王安石安与刘吉皆怒票防授系剧县丞厯练遂为陜西咸寜丞以去至是帝虽俞巏言及吏部拟擢官多为吉所紏驳颇不尽起用明年文祥复以王恕荐召为兵部主事】质实【横州唐置明属南寜府咸寜唐置明倚西安府治东今皆因之储巏字静夫防州人丁玑字玉夫丹徒人敖毓元新喻人李文祥字天瑞麻城人】发明【自孝宗更新庶政轸念言事谪降诸臣一时如林俊强珍軰皆得起改官资布列清要于是储巏以丁玑等五人列诸荐剡既从其请而召用之何又任刘吉之隂为阻挠俾丁玑卒滞逺州而李文祥者复待王恕上章再荐始召为兵部主事及莅任未逾一月遂假吉人之狱阑入其名竟至获罪而去虽曰吉实为之然果孝宗英察有余吉亦安能施其隂狡哉】
　　夏四月厘正祀典
　　【礼科给事中张九功请正祀典章下礼部尚书周洪谟等条议以释迦牟尼文佛上清太上老君不宜修建斋醮遣官祭告古礼幽禜祭星今北极紫防大帝像之为人称之为帝非典风云雷雨南郊合祀山川坛复隆秋报今徇道家言又有雷声普化天尊之祀是凟也嵗以正月十五日为真君张道陵生辰遣天祭告非制大小青龙神祷雨无应不足祀梓潼帝君者传云神姓张名亚子蜀人仕晋战殁人为立庙唐宋屡封至英显王元加号为帝君景泰中因京师旧庙新之嵗以二月三日生辰遣祭神庙食于蜀宜也与文昌六星无涉其祠在天下学校者当毁永乐中以道士周思得传王灵官法有騐乃建天将庙祀灵官谓宋徽宗时有西蜀萨坚授法于林灵素者其师也因于庙立祖师殿宣徳中改大徳观封灵官曰崇恩尊君祖师曰隆恩真君成化初改显灵宫嵗易袍服其费不赀当革灵济宫祀金阙上帝玉阙上帝盖五代时徐温子知证知谔也神世系事迹非甚异其僭号亦当革于是祀典为之一正时洪谟建议并谓元武七宿不当信道家武当山修链之説城隍非人不当有五月十一日诞辰之祭东岳泰山既专祭封内且合祭郊坛则朝阳门外东岳庙之祭实为烦凟帝以崇祀既乆不尽从也】质实【大小青龙神明史礼仪志云有僧名卢寓西山有二童子来侍时乆毕童子入潭化二青龙遂得雨后肠卢号曰感应禅师建寺设像别设龙祠于潭上宣徳中建大圆通寺加二龙封号春秋祭之文昌六星史记天官书斗魁戴匡六星曰文昌宫一上将二次将三贵相四司命五司中六司禄汉书天文志谓五司禄六司灾晋志则谓四司禄五司命六司寇周礼大宗伯以槱燎祀司中司命盖即文昌之祀也灵济宫在西长安门稍北明永乐十五年建元武七宿石氏星经云北方黒帝其精元武七宿斗牛女虚危室壁有蛇蟠结之像武当山在均州南一百里一曰太和山亦曰篸上山又曰仙室明永乐中改名太岳太和山张九功陜州人周思得杭州人】
　　五月嘉兴盗起命刑部侍郎彭韶讨平之
　　【嘉兴百户陈辅以盗贩盐为逻者所发革官遂招集无頼作兵器四出剽掠郡县吏置不问辅益恣与其父端子文壻邓夔等率众攻府治知府徐霖逾墙走因据府库縦狱囚刼军器千戸所执千戸白鉴大掠城中夺舟趋太湖官军不能遏镇守中官张庆以闻帝以浙江财赋甲天下有银鑛盐塲之利昜以生盗而官吏怠玩武备废弛嘉兴城守辏集之地尚冦贼纵横则山谿僻县奸宄僭伏乘机窃发者更不可诘乃命韶驰往巡视偕镇巡官督诸司讨捕之韶至浙官兵大集败辅众于吴江端等就擒余党多杀伤或赴水辅还走秀水合兵蹙之辅自杀贼遂平是年十一月癸未也于是郡县吏皆被劾去】质实【吴江县五代梁开平三年吴越以吴之松林镇置元升州明仍降县属苏州府秀水县明宣徳四年析嘉兴县地置为嘉兴府治西北偏今皆因之徐霖襄城人】
　　六月癸亥朔日有食之
　　鞑靼求贡
　　【小王子率部落僭住大同近邉营亘三十里遣百人欵求通贡巡抚许进以便宜纳之闻于朝所上书自称大元汗朝廷方务优容许遣五百人诣京师至八月与其别部巴延防克王使人俱入朝自是屡入贡然冦抄诸邉如故且渐往来套中矣】质实【巴延防克旧作伯顔猛可令改】
　　命户部左侍郎李嗣刑部右侍郎彭韶清理盐法【淮浙盐自宪宗以来为势家乞中者所扰虽尝申谕禁迄莫能屏絶运司不敢与忤毎事姑息以是盐法日坏商病而课不充邉储匮乏户部尚书李敏请简风宪大臣整理帝以韶方在浙因即命韶理浙盐而别遣嗣于两淮皆兼命都御史嗣至淮乃建置补余盐之议初洪武创制啇支盐有定场无许越塲买补灶户勤者正课外有余盐送场司二百斤为一引给米一石其盐召啇开中不拘资次给与成化后令啇收买而劝借米麦以振贫灶至是嗣请令啇人买余盐补官引而免其劝借且停各邉开中俟逋课完日官为卖盐三分价直二充邉储而留其一以补啇人未交盐价由是以余盐补充正课而盐法小变诏以浙商苦抑配为定折价额蠲宿负悯灶户煎辨徴赔折阅之困绘图以献条其利病奏行之】质实【李嗣字克诚南海人李敏字公勉襄城人】
　　冬十一月妖僧继晓伏诛
　　【初继晓以林俊劾已获谴知为廷臣所恶虞祸及托称养母乞空名度牒五百道以归及星变华国师为民至是给事中林廷玉请逮治之乃令有司执送京师法司论其罪以犯在赦前免死给事中陈璚言继晓罪大不当宥命弃市】质实【林廷王侯官人陈璚字玉汝长洲人】
　　土尔畨杀忠顺王哈商复据哈密
　　【土尔畨阿尔死其子阿哈玛特嗣为苏勒坦闻哈商封忠顺王怒曰哈商非忠顺族安得封乃伪与结婚诱引杀之尽夺哈密地留六十人佐伊兰据卫城而遣使入贡称与哈商缔姻乞赐蟒服及九龙浑金膝襴诸物使至甘州哈商都指挥阿穆呼朗告变朝廷亦不罪畨使但令还谕其主返侵地阿哈玛特傲不奉命明年阿穆呼朗觇知伊兰势单弱请授于邉臣调赤斤罕东兵夜袭破其城伊兰遁去因命哈商弟恩克保喇袭都督同知给新印而阿穆呼朗等以力薄不能守寻引还哈密城为土尔番据如故】质实【明史西域传阿哈玛特嗣为苏勒坦在成化十四年　阿哈玛特旧作阿黑麻阿穆呼朗旧作阿木朗今并改】
