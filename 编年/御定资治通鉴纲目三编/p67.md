<!-- { "loadSidebar": true } -->
　　【初项忠既平荆襄盗先后招抚流民九十三万有竒移军竹山捕遗孽复招出流民五十万俘贼党家属二万八千七百余人家选一丁偕其孥屯戍湖广邉卫其流民已附籍者给复三年未附籍者逐归其乡而着籍虽乆或占山数十里招集无頼千人争鬬刼杀者亦令遣逐于是有司一切驱迫不前即杀之贼党发戍者舟行多疫死廷臣遂一此咎忠忠陈善后十事亦祗増设营堡廵司多方侦守以厉入山之禁不数年禁渐弛流民复聚朝廷以为忧祭酒周洪谟着流民説畧言东晋时庐松之民流至荆州乃侨置松滋县于荆南陜西雍州之民流聚襄阳乃侨置南雍州于襄西其后松滋遂荆州南雍州遂治襄阳今当增置郡县听附籍为编氓可实襄邓戸口都御史李宾善其説闻于帝帝然之遂命杰出抚杰徧厯山溪宣朝廷徳意诸流民欣然附籍乃大防湖广河南陜西抚按官籍之得户十一万三千有竒口四十三万八千有竒用轻则定田赋民大悦杰相度地势以襄阳所割郧县居竹房上津商洛诸县中道路四达且去府治远山林深阻将吏鲜至猝有盗贼难遥制乃拓其城置郧阳府以县附之且置湖广行都司増兵设戍而析竹山置竹谿析郧置郧西析汉中之洵阳置白河与竹山上津房咸隶新府又于西安増山阳南阳增南召桐柏汝州增伊阳各其旧府制既定将还以地界湖广河南陜西事无统纪因荐御史吴道宏自代诏即命道宏绥辑人民十五年就擢大理寺卿抚治郧阳襄阳荆州南阳西安汉中六府郑阳之有抚治自此始也杰事方竣进南京兵部尚书未任卒于南阳郧襄民为立祠】质实【忠陈善后十事一流民已复叶者给复三年复流入者全家戍邉卫一禁入山窃矿一増设营堡十二廵司八一竹山县设立千户所一汉中西安流民责令陜西副使等官防州流民责令四川廵守官御其越界一所留戍卒卫卒委指挥分领操练以助新堡声威一撤回分守赞画守备等官裁革新増抚民官及兴山县知县一荆襄徳安令湖广镇巡官督属防守南阳令巡按河南御史督属防守一専任抚民之叅政等官宜时巡厯竹山诸县及新建诸堡以遏窃矿流民一流民所弃山外田地分授主户承佃山谷新垦田税俱与间豁松兹汉县属庐江郡晋咸康中县民避乱于荆南因侨置松滋县明属荆川府今因之汉之松滋今为颍州府霍邱县地南雍州晋太元中侨置今为襄阳府地郧县汉锡县晋改郧乡元改郧县明为郧阳治治房县后汉房陵隋为房陵郡治唐为房州治明改县属襄阳是年改属郧阳今并因之上津隋置元省明复置襄阳是年改属郧阳今省上津县故城在郧西县北一百四十里商洛谓商县与洛南也后周始置商州洪武七年降县是年升州西安府今为直州洛南县隋置金废为镇元复置属商州明洪武初改属华州是年复属商州天启初改洛为维今因之商东东九十里别有商洛废县则后周所置金贞元二年废竹溪以尹店社置郧西以南门堡置洵阳汉旬阳后汉省晋复置曰洵阳元省明复置属金州以于汉中府万厯十一年改金州曰兴安州二十三年升直州更以白河属焉白河以白石河置山阳晋丰阳县金废为镇至是复是以在北山之南丰河之北故名山阳南召以南阳县之南召堡置桐柏隋县元废为镇至是复置伊阳以隋伊阙县置今并因之呉道宏宜宾人】
　　秋七月黑见
　　【有物金睛修尾状如犬貍负黒气夜入民家至则人昏述徧城惊扰帝常朝奉天门侍卫见之而哗顷之始定帝于禁中祭告天地以四事自责大学士商辂疏弭灾八事曰畨僧国师法王母滥赐印章四方常贡外勿受玩好许诸臣直言分遣部使録囚省寃狱停不急营造实三邉军储守沿邉闗隘设云南廵抚帝优诏褒纳】质实【四事自责用度不节一工役劳民二忠言不闻三仁政不施四】
　　八月以王恕巡抚云南
　　【大学士商辂以云南远在万里西控诸夷南接交阯而镇守中官钱能纵恣不法议遣大臣有威望者为廵抚镇压之乃改王恕为左副都御史以行先是能遣指挥郭景奏事京师诡言安南捕盗兵入境帝即命景赍敕戒约之旧制使安南必由广西而景径自云南往能因遗安南王黎灏玉帯寳縧蟒衣珍竒诸物灏遣将率兵送景还欲遂通云南道景惧后祸绐先行白守闗者掦言安南冦至闗吏戒严黔国公沐琮遣人谕其帅始返而诸守臣畏能匿不奏能又遣景及指挥卢安苏本等交通干崖孟密诸土官纳其金窦恕至皆亷得之遣骑执景景惧自杀因劾能私通外国罪当死帝诏刑部郎中潘蕃往按之恕再疏发能贪暴状且言昔交阯以镇守非人致一方陷没今日之事殆又甚焉陛下何惜一能以安邉徼能大惧急属贵近请召恕还恕遂改掌南京都察院能事立解蕃勘上得实诏宥能而论其党九人罪能更为祈免亦多宥之恕抚云南仅九月威行徽外黔国以下咸惕息奉命疏凡二十上直声动天下】质实【孟密本木邦属部景泰中蛮妇曩罕防叛木邦子思柄自称宣慰使后大学万安入其赂乃请析置孟密安抚司事详成化十九年神宗十三年改宣抚司地距今云南省三十三程沐琮黔国公成孙也藩蕃字廷芳崇徳人初冐钟姓后始复】
　　发明【人臣无越境之交况能以阉寺镇守邉隅谬膺重任敢与安南黎灏潜通餽问此岂寻常纵恣所可曲宥者乎且史称灏素欲窥伺云南故发兵随景假道使非沐琮遣人谕止其势正未可测则能之罪更有不可胜诛者乃宪宗既得王恕之奏不特不明正能罪而转改恕南京不惟能自邀曲贷抑且庇及党侪国宪王章颠至于如此又何怪乎能辈之日横也】
　　九月令太监汪直刺事
　　【妖人李子龙者本侯姓名得权易州人少为僧行脚河南遇道士授以符术遂蓄髪变姓名先是陜西民李氏产子子龙有异徴得权因冐之往来真定间迤逦至京师主军匠杨道仙家夤縁中官鲍石潜入大内石党韦寒等敬信子龙皆北靣礼为上师寻锦衣校侦其谋不轨白中官黄赐上变寒自杀子龙及石等伏诛帝心恶之鋭欲知外事御马监太监汪直故大藤峡猺种初给事万贵妃宫为人便黠因命易服服将校一二人密密出伺察人莫之知也】
　　冬十月京师地震
　　【是月十一日辛巳也后六十日壬午陜西之兰州亦地震】
　　十一月南京大雷雨
　　【是月二十三日癸亥也明年二月甲戌安庆大雪雷电应天廵抚牟俸言雷者阳气之发雪者隂气之凝十一月一阳初复而震雷早发已乖二气之常二月四阳既盛而恒雪不已雷电复作隂阳杂糅尤天变之大者乞修人事以弭之帝乃诏求直言】
　　【丁酉】十三年春正月增孔子庙笾豆乐舞之数
　　【初洪武四年定祀孔子礼笾豆以十舞以八佾前年秋祭酒周洪谟请备天子之制章下礼部尚书邹干駮止之洪谟再疏争言孔子像以冕旒十二既用天子之礼而佾舞乃用诸侯之乐以礼论乐则乐不备以乐论礼则礼为僭乞如前所请増笾豆为十二舞为八佾庻礼乐相称益足章尊崇之典帝从其议乃命大学士商辂以增定礼制告孔子庙学士王献告于阙里】质实【王献字惟臣仁和人】
　　置西厰以太监汪直领之
　　【永乐中始置东厰令宦官访缉逆谋大奸与锦衣卫均权势至是又别设西厰刺事以汪直督之所领缇骑倍东厰势远出卫上会建宁卫指挥同知杨勰与父泰为仇家所讦既命刑部主事王应奎锦衣百戸高崇往勘而勰亡入京师因其姊婿礼部主事董序求计于韦瑛韦瑛者素无頼子鬻于宦官韦其蒙其姓冐延绥功授百戸方欲从直刺事无繇也乃诺勰为营解倾助其赀而潜报直谓勰父子杀人惧罪辇金钜万匿序所将贿诸用事者以缓其狱直信之即遣人捕勰序顾勰赀已尽于瑛大索序家无所得因考讯勰琶之三琶者锦衣酷刑也以加人骨节皆寸解勰不胜琶妄言寄金于其叔父兵部主事仕伟所瑛遂夜率逻卒突入仕伟家防仕伟考掠及其妻子翰林侍备陈音与仕伟比屋居闻其声甚楚乗墉大呼曰尔擅辱朝臣不畏国法耶逻卒应曰尔何人不畏西厰音厉声曰我翰林陈音也瑛乃絷仕伟去而应奎崇勘狱犹未报直奏其受泰赂与泰并械至京狱具勰崇已庾死泰坐弃市籍其家应奎遣戍仕伟序并谪官直既发勰事颇诬左右大臣多得勰贿帝虽含隠不发然愈谓直可倚任直由此亦遂倚任瑛屡搆诬狱刑部郎中武清礼部郎中乐章行人张廷纲太医院院判宗武浙江左布政使刘福左通政方贤皆系西厰狱被收案凡西厰逮捕朝臣初不俟奏请气焰薫灼自诸王府边镇及南北河道所在校尉罗列民间鬬詈鸡狗事辄寘重法人情大扰】质实【西厰在灵济宫前武清自广被收系按明实録武清自广西勘事还至通州西厰官校言其有所赍载执系之狱鞫无实释之竟不以闻方贤时以左通政掌太医院事韦瑛索药不得遣人恣捡其家得片脑沈香以为盗之官库且藏有御墨及龙鳯甆器俱以违法论寻谪戍辽东乐章张廷纲同使安南还厰校执之鞫其受餽遗有迹奏闻命冠闲住刘福先已擢副都御史以母忧去寻坐为浙江布政时督造嵗币不如法当镌一级服除命以三品官外补搆之于直者遂执系西厰亦以鞫无实释之旋授陜西按察使蒋宗武无故被囚五月革西厰竟衣囚服返其家家人犹未之觉也建宁卫属福建行都司本朝顺治十八年裁杨勰杨仕伟董序皆建安人勰少师荣之孙陈音字师召莆田人王应奎慈谿人武清大同人乐章横州人张廷纲江宁人刘福益都人】
　　三月命慎妖言之狱
　　【时西厰旗校以捕妖言图官赏多为膺书诱愚民而后捕之寃死相属廷臣莫敢言有通判曹鼎知县薛方者宁晋人也防罢闲家居厰枝诬其邑人王鳯与瞽者康文秀受妖书株连及之发卒围其家榜掠诬伏既论死鼎方两家人数声寃下法司覆验狱果妄而分守懐来中官廖礼复兴妖人赵大狱所收系甚众廵抚殷谦等具奏如礼言狱成命官按之亦妄帝始悟向所罪妖言多被诬者乃下诏责礼等而谕诸法司慎鞫妖言之罪毋或瞻徇以虐非辜】质实【宁晋唐县人属赵州今因之殷谦字文防涿州人】
　　夏五月大学士商辂兵部尚书项忠等请罢西厰【辂以西厰官校势日横因率同官劾直罪且言陛下委聼断于直直又寄耳目于羣小擅作威福贼虐善良陛下若谓摘奸禁乱为有益则前此数年何以帖然无事近自直用事以来人心疑畏卿大夫不安于位商贾不安于途庻民不安于业若不亟去直天下安危未可知也帝得疏愠曰用一内防何遽危天下谁主此奏者命太监懐恩覃吉至阁诘责辂正色曰朝臣无大小有罪皆请防逮问直擅抄没三品以上京官大同宣府邉城要害守备俄顷不可缺直一日械数人南京祖宗根本地直擅收捕留守大臣诸近侍在帝左右直辄易置直不去天下安得无危辂等同心一意为朝廷除害无有先后恩等以实覆奏传防慰劳翌日兵部尚书项忠亦倡九卿劾之帝不得已令直归御马监调韦瑛邉卫散诸旗校还锦衣卫中外大悦】
　　六月斥兵部尚书项忠爲民
