<!-- { "loadSidebar": true } -->
　　【初诸司章奏部院覆行抚按勘者常稽不报至是张居正言近年来章奏繁多各衙门题覆无虚日然敷奏虽勤而实效盖鲜请申成宪先酌量道里逺近事情缓急定程限立文簿月终注销抚按稽迟者部举之部院容隐欺蔽者六科举之六科容隐欺蔽者阁臣举之月有考嵗有稽则名必中实事可责成从之自是政体为肃】
　　十二月振辽东灾
　　【以辽东广宁锦州义州海州诸处旱灾米价腾贵发太仓银三万两振济军士】
　　朶顔察克图犯塞总兵官戚继光击擒之
　　【自谙逹欵塞西鄙烽火寂然独土黙特徙居察罕地控十余万常为蓟门忧防宁朶顔诸部皆与交通时叛时服是年春朶顔部长董呼哩及兄子长安人犯喜峯口继光击败之董呼哩乃欵闗请贡至是董呼哩之弟察克图复入冦继光擒之于是董呼哩长安率部长亲族三百人叩闗请死董呼哩服素衣叩头乞赦察克图继光遣将受降皆罗拜献还所掠边人攒刀设誓乃释察克图许通贡如故继光在镇十六年边备修饬蓟门守甚固敌无由入尽转而之辽故李成梁独擅战功】质实【察罕今察哈尔明时曰察罕在辽东口外　本朝移其部众于宣大近地分为八旗设佐领等官管辖　察克图旧作长秃察罕旧作插汉董呼哩旧作董狐狸长安旧作长昻今并改】
　　【甲戌】二年春正月召见朝觐亷能官于皇极门
　　【张居正言太祖时毎遇外官来京奏事常召见赐食访民间疾苦虽佐贰杂职有亷能爱民者亦特差行人赍勅奬谕或封内醪金币以赉之迨宣顺成间亦间举宴赏之典兹当考察之初宜敕礼部仿旧典具仪注以上于是帝乃御皇极门引见朝觐亷能官浙江左布政使谢鹏举等二十员面加奬励并赐银币酒馔】质实【谢鹏举蒲圻人】
　　二月振四川被冦诸县
　　【廵抚曽省吾言高长筠珙诸县被都掌蛮荼毒最深请蠲免钱粮仍动支军前支剰米豆四万振济从之】质实【高县本夜郎地唐置高州明改县长宁汉犍为郡汉阳江阳二县地隋置泸川县唐置长宁州宋政和中为长宁军明为县筠连唐置筠连州明为县珙县唐置巩州明玉珍时改为珙州明为县四县明并属叙州府今皆因之】
　　福建地震
　　【长汀县夜地震至三更地裂成坑防没民屋四十余间】质实【长汀晋新罗县唐开元中析置长汀县宋治平中始迁于今县治明汀州府治今因之】
　　夏四月诏内外官行久任法
　　【吏科给事中张楚城言请诸司行久任法知县厯俸六年乃陞取知府知州厯俸六年乃陞迁间有才不宜于官官不宜于地者聴抚按官量行更易其藩臬二司叅政叅议等官陛迁约以三年在京科道部曹陞司寺约以六年下吏部议张居正善而行之由是藩臬守令皆得自展】质实【张楚城江陵人】
　　秋七月淫雨昭陵地防
　　八月振山西灾
　　【山西应州朔州山阴马邑大同等县安东中屯山阴阳和髙山等卫各报灾歉命蠲振有差】质实【大同辽置县明大同府治今因之安东中屯卫在应州东北山阴守御千户所在山阴县东阳和卫在大同府东北高山卫在大同府西】
　　淮扬徐河海并溢
　　【两淮运司所属吕四等场大旱之后恶风暴雨江海骤涨人畜淹没庐舎倾圮廪盐漂荡流离饥馑徐州扬州等处积雨海啸河溢各蠲振有差】质实【吕四场在高邮州东百二十里俗传以吕仙四至此而名其通海处曰新河亦曰新港】
　　冬十月决囚
　　【嘉靖季年崇奉元修又好祥瑞遇事辄停刑至是审録重囚至四百余人张居正言纵释有罪无以惩恶请如祖宗旧制毎嵗一决囚从之时承平久羣盗猬起至入城市刦府库有司恒讳之居正严其禁匿弗举者虽循吏必黜得盗即斩决有司莫敢餙情盗贼为衰止】
　　【乙亥】三年春正月徙辽东六堡
　　【辽阳镇东二百余里旧有六堡其地不毛与辽阳声援不接李成梁请移建孤山堡于章齐哈剌甸险山堡于寛甸沿江新安等四堡于长甸长岭诸处仍以孤山险山二叅将戍之其地并据膏腴扼要害可拓境七八百里益收耕牧之利廷议从之于是抚顺以北清河以南皆遵约束】质实【孤山堡在辽东都指挥使司之东南险山堡亦在司东南并嘉靖二十五年置沿江堡在险山堡之南新安堡亦在司之东南皆设险处长甸亦在司东南有堡长岭在盖平县东南章齐哈喇甸在辽阳东南亦曰新甸寛甸亦在辽阳东南长甸长岭又俱在寛甸南　章齐哈喇旧作张其哈喇今改】
　　二月诏南京官不必备
　　【谕吏部南京职务清简官不必备先朝有人兼掌六部者以后员缺不系要不必一一推补】发明【周书称官不必备者盖以三公论道非其人莫能属非谓百司庶职皆可虚设名位而不必备其官也明之南京诸职事固为简约然既有部司之设即不可一日无官使果职无所掌官多冗滥廪禄既有虚糜则当量裁原额缺有其人俾足经理庶司斯可矣今概云不必一一推补则致设其官复虚其缺是将悬好爵以听闻矣岂覈实官吏之道耶神宗初政已苟且如是宜其末年内外官吏或悬缺经时或人兼数职朝常阙畧政务废弛识者谓此诏实有以启之耳】
　　始命日讲官记起居注
　　【翰林院编修张位言前代皆有起居注而本朝独无臣备员纂修窃见先朝政事自非出于诏令形诸章疏悉湮没无考鸿猷茂烈鬰而未章徒使野史流传以伪乱真今史官充位无以自効宜日分数人入直凡诏旨起居朝端政务皆据见闻书之为他年实録之助于是大学士张居正议曰国初设起居注官日侍左右纪録言动实古者左史记事右史记言之制迨后定官制乃设翰林院修撰编修检讨等官盖以记载事重故设官加详原非有所罢废但自职名更定之后遂失朝夕记注之规以致累朝以来史文阙畧迩者纂修实録臣等祗事总裁凡所编辑不过总集诸司章奏稍加删润櫽括成编至于伏前柱下之语章疏所不及者即有见闻无凭増入与夫稗官野史之书海内所流傅者欲事采録又恐失真是以嘉谟嘉猷实多所未备凡此皆由史臣之职废而不讲之所致也今宜申明史职以复旧制令日讲官日轮一员専记注起居兼録圣谕诏敕册文等项及内阁题稿其朝廷政事见于诸事章奏者俱选年深学优之史官六员専管纂修事分六曹以吏戸礼兵刑工为次每人専纂一曹俱在馆供职不得别有差遣凡遇常朝御皇极门即轮记事官侍班居文武第一班之后近上便于观听即古螭头载笔之意也从之】质实【张位字明臣新建人】
　　夏四月己巳朔日有食之既
　　【帝感日食之变于宫中制牙牌手书十二事锓其上曰谨天戒任贤能亲贤臣逺嬖佞明赏罚谨出入慎起居节饮食收放心存敬畏纳忠言节材用所至即悬座古以自警张居正因奏此数言者虽因天变自警其实修身治天下之道毕具于此终身行之可也因逐句发明其义且曰知之非艰行之惟艰自今上所行与所书有未合者许令左右得执牌以谏帝嘉纳之】
　　发明【感日食之变制牙牌书十二事以自警神宗是时年甫十三耳所书皆帝王修身为政当法当戒之事其于古人书屏铭座义岂有殊即居正因事纳牖且许令左右执牌以谏未始非将顺之道及考其初年委任居正中晚以后庶务日以隳废堂亷日以暌隔党援门户之习嚣然不靖明代纲纪之弛未有过于神宗朝者则是与牌书条件一一背驰几若反其道而用之将前之手书悬置座右者徒为粉餙务名之举矣又安知锓牌一事非居正当日条列以进俾博虚誉而美观聴固宜其不克终也欤】
　　五月淮扬大水诏察有司贪酷老疾者
　　【先是元年二年间徐州淮扬等处数被水灾抚按官俱以蠲振请戸部议令抚按官选委贤能官从公踏勘分别轻重以慿酌处又言淮扬等处蠲振所费钱粮总计应征并发去者无虑五六十万国家经制各有正项非専一方虽缓急之势当知而无已之求难继且救荒无竒防求其防之善者全赖有司先之以俭静不扰次之以就地设法故有富弼则青州不为灾有蘓轼则杭州不能困若无先事之备而徒仰给于内帑不惟缓不及事以天下之大尽内帑亦不足给矣帝乃下诏曰近来淮扬地方无嵗不奏报灾伤无歳不蠲免振济若地方官平时着实经理民事加意撙节多方设备即有灾荒岂至束手无措今为官者本无实心爱民只虚文了事一遇水旱即委责于上事过依旧因循不理岂朝廷任官养民之意因令吏部查两府被灾地方有司有贪酷害民及衰老无为者黜之】
　　六月浙江海溢
　　【杭州嘉兴宁波绍兴四府海潮沸溢涌高数丈人畜淹没大小战船击坏漂散者无算】
　　秋八月以张四维为礼部尚书兼东阁大学士预机务【张居正当国四维嵗时馈问居正不絶居正请増置阁臣引荐四维遂入赞机务故事入内阁者曰同某人等办事至是诏曰随元辅等入阁办事随元辅三字帝亲批也于是四维恂恂若属吏然不敢以同僚自处随居正后拜赐进官而已】质实【张四维字子维蒲州人】
　　河决砀山
　　【南畿大水河决砀山而北淮决高家堰而东高邮洞亦决清水潭口淮城防没徐邳山阳南北漂荡千里河道淤浅阻漕者数年初孝宗时漕臣白昻以运舟经甓社湖触岸辄坏乃开复河于高邮隄东以避其险长四十里名曰康济河至是湖水决漕臣呉桂芳改桃康济越河修复老隄河成名曰宏济遂为永利】质实【山阳汉射阳县地晋置县以境内有山阳津而名明属淮安府今因之高邮湖在髙邮州西北天长以东之水俱滙此逹于运河清水潭口在高邮州北三十里老隄洪武九年所筑湖隄即西隄也其康济河即故东隄孝宗时白昻于隄东越民田三里凿康济河通饷避湖谓之东隄其捍隔民田者为中隄至是修复老隄改挑越河于是废东隄筑中隄以便牵挽云呉桂芳字子实新建人】
　　九月礼部尚书万士和罢
　　【士和初官庶吉士以忤严嵩改部曹累任按察布政使并着清节及官尚书多所条奏时张居正欲越例赠朱希忠王爵冯保为方士求官士和俱力持不可又给事中余懋学以言事得罪士和言直臣不当斥由是积忤居正给事中朱南雍承风劾之遂谢病归至居正没起南京礼部尚书引年不赴卒諡文恭】质实【余懋学字行之婺源人言事得罪张居正进白燕白莲颂懋学以帝方忧旱下诏罪已与百官图修禳而居正顾献瑞非大臣抗疏论之已而复陈崇惇大亲謇谔慎名器戒纷更防佞谀五事时居正方务综覈以为风已遂斥为民居正死起懋学故官朱南雍浙江山阴人】
　　冬十月京师地震
　　【先是九月京师地震至是再震】
