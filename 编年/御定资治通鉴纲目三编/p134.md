<!-- { "loadSidebar": true } -->
　　【帝渐备六宫多宣索太仓银购珠寳居正乃因戸部进御览数目陈言谓每岁入额则减于旧所出则浮于前请量入为出罢节浮费因进雝肃殿箴帝嘉纳焉帝令工部铸钱给用居正以利不胜费止之言官请停修武英殿工及裁外戚迁官恩数帝多曲从之一日帝御文华殿居正侍讲读毕以给事中所上灾伤疏闻因请振济复奏曰上爱民如子而在外诸司营私背公剥民防上宜痛钳以法而上亦当加意撙节于宫中一切用度服御赏赉布施裁省禁止帝首肯之】质实【雝肃殿箴时帝以雝肃殿围屏命辅臣撰词居正因撰进雝肃殿箴箴曰北宸紫宫惟皇宅中身为民表心与天通斯须不和则乖戾起斯须不敬则傲慢丛念常生于所忽祸乃基于无穷是以圣人事心天命是敕钦厥止日谨万几处深宫心周八极不以嗜欲滑和不以逸豫灭徳无作好无作恶蔼蔼熙熙如春时煦无荒色无荒禽竞竞惕惕如渊斯临勿谓燕闲人莫子观一喜一怒作人燠寒急者絶气平者安优优和衷为君实难勿谓宥密人莫子弼一动一言恒为度律危惧则存骄泰则失昭昭神明相在尔室在昔成周宇内太和繇雝雝其在宫发琴瑟而不颇亦曰懿防小民怀保繇肃肃其在庙克对扬于祖考我皇濬哲是谓智临匪高明之不足贵育徳于静深我皇抚运是谓开泰匪丰亨之未臻惧此心之或汰药以平其情虽钟簴不设而若闻希声然后心和气和而天下平礼以饬其志虽升降未施而若持重器斯谓无逸乃逸而天下治故曰冲和者养威澹泊者养禄危厉者养安留劳者养乐以古为师于何不仪平平周道惟皇所之以心为鉴于何不见穆穆文王惟皇所宪朽索在手勿谓无伤覆车在睫奈何弗防和不见流敬不可慎终如始万寿无疆】
　　秋七月振蘓州灾
　　【蘓州水灾抚按官请先行赈济随赐蠲免从之】
　　京师地震
　　【一日凡震】
　　八月减均徭加派
　　【明初役法有里甲均徭杂泛三等以户计曰甲役以丁计曰徭役上命非时曰杂役皆有力役有雇役府州县騐册丁口多寡事产厚薄以均适其力自嘉靖以来行一条鞭法一条鞭者总括一州县之赋役量地计丁丁粮毕翰于官一嵗之役官为佥募力差则计其工食之费量为増减银差则计其交纳之费加以增耗凡额办派办京库嵗需与存留供亿诸费以及土贡方物悉并为一条皆计畆征银折办于官故谓之一条鞭其法无他科扰而民力亦不大绌顾称简便然诸役冗费名罢实存有司追征如故百姓苦之至是诏减银一百三十万有竒】
　　【庚辰】八年春二月辛未朔日有食之
　　帝耕耤田
　　【以耕耤礼成赐公卿等银币有差】
　　三月帝奉两宫太后谒陵天夀山
　　【行春祭礼也张居正等扈行赐银币有差免所遏田租】
　　张居正乞罢诏慰留之
　　【居正扈帝谒陵归具疏乞休中云拜手稽首归政凡再上帝慰留恳切最后手书称慈圣口谕先生亲受先帝付托岂忍言去俟辅尔嵗至三十而后商处先生母复兴此念居正乃出时帝顾居正益重赐札称元辅或称先生或又称元辅张少师先生待以师礼而居正奏谢亦俨然自负为帝者师初居正子敬修嗣修懋修先后领乡荐帝改元之二年敬修防试不第居正怒因停是科馆选至五年嗣修遂以第二人及第至是年复届防试懋修敬修皆中式防居正方乞休遂特擢懋修第一人及第是时辅臣吕调阳张四维申时行之子亦皆先后成进士御史魏允贞疏陈时弊请自今辅臣子弟中式俟致政之后始许廷对庶幸门稍杜允贞因是谪官于外然自是辅臣居位其子无复登第者矣】
　　夏四月迤东都督王兀堂冦边李成梁击败之
　　【兀堂通市寛甸怨边将强抑市价数遣骑冦边犯靉阳及黄冈岭指挥王宗义战死遂入永甸堡成梁击走之追出塞斩首八百余级尽毁其营垒至秋复犯寛甸副将姚大节又破之兀堂由是不振】质实【靉阳堡在辽东都指挥司东南鳯凰城北永甸堡在鳯凰城东】
　　振两淮灾
　　【以两淮各灶场饥命抚按官赈济又以江北等处连次告饥命支银田营并各仓贮粟赈之户部言有司积谷赈荒先年立法俱止于州县不知各府为州县表率亦当照例存积以备赈济从之】
　　六月南畿大水
　　【先是鳯阳等处雨涝淮溢水薄泗城且至祖陵墀中御史陈用宾以闻给事中王道成因疏言黄河未涨淮泗之间霖雨偶集而清河口已不能容泄宜令河臣设法疏导堵塞从之】质实【王道成巴县人】
　　秋七月后军都督府佥事俞大猷卒
　　【先是大猷以平古田獞功进世廕已为廵按御史所劾囘籍听调久之复以都督佥事起佥书后府事领车营训谏三疏乞归卒赠左都督赐祭葬諡武襄武平崖州饶平皆为立祠　大猷少好易尝以易推衍兵家竒正虚实之权谓兵家之数起五犹一人之身有五体虽将百万可使合为一人也初为汀漳守备涖武平作读易轩与诸生为文防一日教武士击劒及为大将持身亷驭下有恩敭厯东南大小百十余战所向无不勦灭威名震南服其用兵先计后战不贪近功忠诚许圉老而弥笃谭纶尝与书曰节制精明公不如纶信赏必罚公不如戚精悍驰骋公不如刘然此皆小知而公则堪大受戚谓戚继光刘谓刘显也其为纶所推重如此】质实【饶平明成化十四年置县属潮州府今因之】
　　冬十月汰冗官
　　【恊理京营兵部尚书杨兆以有诏令本部侍郎带管疏辞协理帝命其供职候裁仍勅吏部核两京大小九卿及各属有冗滥者裁之并覈各省徭赋及诸司冒滥冗费皆从张居正请也已而吏部核议各部员外郎主事以下应裁者归并兼管令在任候裁戸部核议鳯阳营田佥事各员应裁者归并所辖州县后议裁革北直保定等府同知通判以下官五十五员应天福建仓大使等四十六员浙江布政使司都事等官二十员江西陜西延绥郧阳等处司府州县佐贰杂职等官三十员南赣贵州司府县驿等官十员南京中左二府锦衣卫各佥书大教埸等营把总八员】
　　振蘓松常镇四府饥
　　【四郡并灾命将漕粮仓粮屯粮各酌量改折常熟呉江长洲昆山四县被灾尤甚以余剩兵饷并发赃罚银分振之】
　　十一月度民田
　　【初建昌知府许孚逺始为归戸册以田从人法简而密后张居正议天下田畆通行丈量遂用开方法以径围乘除畸零截补于是豪猾不得欺隐里甲免赔累而小民无虚粮总计田七百一万三千九百七十六顷视孝宗时嬴三百万顷居正颇以溢额为功有司短缩步弓以求田多或掊克见田以充虚额后遂按溢额増赋　时戸部议丈量田条为八欵一明清丈之例谓额失者丈全则免一议应委之官以各右布政使总领之分守兵备分领之府州县官则専管本境一复坐派之额谓田有官民屯数等粮有上中下数则宜逐一查勘使不得诡混一复本征之粮如民种屯地者即纳屯粮军种民地者即纳民粮一严欺隐之律有自首厯年诡占及开恳未报者免罪首报不实者连坐豪右隐占者发遣重处一定清丈之期一行丈量磨算之法一处纸劄供亿之费俱从之】质实【许孚逺字孟中徳清人】
　　发明【丈量田畆俾豪猾之欺隐者无以行其奸里甲综代输者不至滋其累未常非除弊之善政顾一有溢额为功之心则除弊者适以滋弊以居正之综核岂不知天下田畆自冇定数何至自孝宗以来上下未百年问赢余竟至三百万顷之多是由居正务以溢额为心遂至不问其额之何以溢为有司者亦惟知迎合意旨而不及丈溢一时赋加永久之为累至有短缩步弓暗増浮额以快其多功之心者上下相防良法専为弊政昔王成伪増民戸史传犹且讥之一郡且然况以遍于天下夫使田畆徒益虚名而民生致被实害又岂大臣为国之谊哉】
　　诏内官并自陈斥逐有差
　　【帝即位初慈圣太后遇帝严太监冯保倚太后势数挟持帝帝甚畏之时与小内戏见保入辄正襟危坐曰大伴来矣所昵孙海客用为乾清宫管事牌子屡诱帝夜游别宫小衣窄袖走马持刀又数进竒巧之物帝深宠幸保白太后召帝切责帝长跪受教惶惧甚保属居正草帝罪已手诏颁示阁臣词过抑损帝年已十八覧之内慙然迫于太后不得不下居正乃上疏切谏又縁保意劾去司礼巨珰孙徳秀温泰等而令诸内侍俱自陈凡保所不悦者斥退殆尽帝由是渐恶保并亦嫌居正矣保窃权肆横间亦时引大体内阁产白莲翰林院有双白燕居正以为瑞进之保使使语居正曰主上冲年不可以异物启其玩好保又颇能约束其子弟不敢肆恶人亦以是称之然保性贪其私人锦衣指挥徐爵内官张大受恃势招权利居正使苍头防七兴爵结为兄弟交闗语言凡有所谋皆縁以达焉先是上夜宴宫中为近侍孙海客用所惑杖二内使几毙慈圣皇太后闻之不乐训戒甚切上悔悟即谕内臣曰孙海客用凡事引诱朕无所不为令安置南京以后但有此等小人即同举名来奏仍命文书房官宣示阁臣张居正等谓降黜未尽其辜宜发充浄军上从之次日居正等囘奏曰自圣上临御以来讲学勤政圣德日新乃数月之间仰窥圣意所向稍不如前微闻宫中起居颇失常度但臣等身隔外庭未敢轻信而朝廷庶政未见有缺故不敢妄有所言然前者防侍日讲亦曽举益者三乐损者三乐益者三友损者三友两章书语云树徳务滋除恶务尽其各监等官俱令自陈老成亷慎者存之謟佞放恣者汰之且近日皇穹埀象彗芒扫宦者四星冝大行扫除以应天变臣又闻汉臣诸葛亮云宫中府中俱为一体陟罚臧否不宜异同臣等待罪辅弼宫中之事皆冝与闻此后不敢以外臣自限凡皇上起居与宫壶内侍但有所闻即竭忠敷奏及左右近习有奸佞不忠者亦不避嫌怨必举祖宗之法奏请处治皇上亦宜痛自改悔戒饮宴以重起居夺精神以广嗣续节赏赉以省浮费却玩好以定心志亲万几以明庶政勤讲学以资治理而已司礼监太监冯保自叙先朝知遇与受顾命之隆及今廕锡之厚欲以老病乞身不允】
　　发明【惩剏内官其名甚羙苐所劾逐之珰寺不过取冯保所不悦者而汰去之则此举适以阿保之好恶而已而其事皆赞成于居正尤可骇听居正身为首辅必与保相固结事事曲为迎合又使苍头与保私人结为兄弟以聨声势作威窃柄罔恤人至一至如此况自陈之典本属具文大臣或偶循例避贤引退乃以行之宦竖而复济以私心为实为名义安所取观居正疏谏之语且谓不敢以外臣自限此正欲统擅内外之权以挟制其主然神宗亦因是见嗛而内官之心终无以服所谓惩创者亦复何益徒使积怨流毒遗患后来大臣懐私以事其上其凶于而家害于而国可胜道哉】
　　【辛巳】九年春正月勅边臣备警
　　【以新嵗五日狂霾蔽天勅邉臣加意警备御史范鸣谦言边防固宜饬内治尤当修加刑罚未当冝勅有司不许混拟久监赃罚贪墨未息宜勅新选官不许借贷豪门致赴任责收无措横肆诛求荒芜未垦宜勅淮安鳯阳二府官员留心农事盗贼未殄宜勅有司不许欺蔽而大要尤在居心之修省起居以时嗜欲以节讲筵毋惮祥问大臣面赐咨询端好尚禁奢靡庻灾异潜消分征恊应疏入报闻】质实【范鸣谦江阴人】
　　命翰林官分番入直
