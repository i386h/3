<!-- { "loadSidebar": true } -->
　　【高煦身长七尺余轻趫善骑射自负其雄武潜蓄异志永乐中成祖尝命同仁宗谒孝陵仁宗体肥重且足疾两中使掖之行恒失足髙煦从后言曰前人蹉跌后人知警时帝为皇太孙在后应声曰更有后人知警也高煦回顾失色既徙封乐安益怨望仁宗崩帝自南京奔丧高煦谋伏兵邀于路仓卒不果帝即位赐高煦及赵王视他府特厚益自肆与其党日夜造军器籍丁壮为兵破狱出死囚厚养之集旁近无赖子弟及逋逃赐银币编队甲夺府州县官民畜马立五军四哨部署已定伪授指挥王斌知州朱恒长史钱巽千戸盛坚典仗侯海教授钱常等为太师尚书都督侍郎等官其余各以差授职遣人约山东都指挥靳荣为助期先取济南然后犯阙御史乐安李濬家居变姓名诣京白其事山东文武军民真定等卫所告变者亦踵至高煦遣亲信枚青入京约英国公张辅为内应辅立絷以闻帝遣中官侯泰赐高煦书泰至高煦盛兵见泰曰靖难时非我出死力不得至是太宗轻聴谗言削我防卫徙我乐安仁宗徒以金帛饵我今上举口谈祖制吾安能郁郁久居此乎因命泰观其军马兵器曰以此横行天下可也尔归报尔主速执送奸臣然后议我所欲耳泰惧不敢言归亦不以实对帝曰泰二心锦衣官从泰往者具陈其事帝怒已而高煦所遣百戸陈刚赍奏至多所指斥索诛奸臣以夏原吉为罪首帝遣阳武侯薛禄往讨之夜召诸大臣入议原吉免冠谢死罪帝曰卿何为是言彼借卿为兵端耳休戚与卿共之命诸大臣坐屏左右宻语杨荣首劝帝亲征帝难之张辅曰愿假臣兵二万擒献阙下不足烦至尊荣曰彼谓陛下新立必不自行故敢尔以天威临之事无不济臣请先驱原吉曰独不见李景隆已事耶臣昨见所遣将命下即色变退语臣等泣临事可知且兵贵神速卷甲趋之所谓先人有夺人之心也荣言是议遂决命郑王瞻埈襄王瞻墡居守薛禄等率兵二万为先锋车驾发京师过杨村马上顾从臣曰度髙煦计安出或对曰必先取济南为巢穴或曰彼曩不肯离南京今必引兵南下帝曰不然济南虽近未易攻闻大军至亦不暇攻防卫军家乐安肯弃之南走乎高煦外强中怯敢反者轻朕年少新立众心未附不能亲征耳他将来以甘言厚利诱之侥幸成事今朕来已胆落敢出战乎至即擒矣】质实【五军指挥王斌将前军韦达左军千戸盛坚右军知州朱恒后军诸子各监一军高煦自将中军四哨指挥韦宏韦兴千戸王玉李智领之真定卫在真定府治东南明洪武三年建今裁杨村在武清县东南五十里朱恒应天人李濬由太学生官监察御史时丁父忧家居至是擢左佥都御史】
　　帝至乐安高煦降遂班师
　　【高煦初约靳荣取济南山东布按二司觉之防荣不得发既闻薛禄将喜曰易与耳及闻帝亲征始惧朱恒力言宜引精兵取南京大事成矣众不从曰尔愿赴家柰我辈何其党有自防来归者帝厚赏之令还谕其众复遗高煦书曰张敖失国本之贯高淮南受诛成于伍被今六师压境王即出倡谋者朕与王除过恩礼如初不然一战成擒或缚王来献朕虽欲保全不可得矣前锋至乐安高煦约诘朝出战帝闻令大军蓐食兼行驻跸乐安城北诸将壁其四门王斌等乗城举礮大军发神机铳撃之声如雷震诸将请即攻城帝不许复再敕谕高煦又以勅矢射城中谕遂党祸福城中多欲执高煦献者高煦大惧宻遣人请降愿假今夕诀妻子明日出归罪帝许之其夜高煦焚兵器及通逆文书火通夕不息昧爽帝移跸城南髙煦将出城王斌固止之曰宁一战死无为人所擒髙煦绐斌等复入宫潜从间道出为官军所执羣臣请正典刑帝不允以劾章示之高煦顿首言臣罪万万死惟陛下命帝令高煦为书召诸子同归京师余党悉就擒赦城中罪脇从者不问命薛禄及兵部尚书张本镇抚乐安改曰武定州遂班师】
　　九月帝还京师遣使谕赵王高燧
　　【师还次单桥陈山迎谒请乗胜袭彰徳执赵王杨荣以帝意令杨士竒草勅士竒曰太宗皇帝惟三子今上惟两叔父有罪者不可赦无罪者宜厚待之疑则严防之使无虞而已何遽加兵伤皇祖在天意乎时惟杨溥与士竒合请皆入以死诤二人入阍者不纳帝召蹇义义以士竒言白帝移兵事遂罢至京师高煦亦言尝遣人与赵通谋帝语士竒曰议者喋喋多言赵王事柰何士竒曰赵王与陛下防亲陛下当保全之无惑羣言帝曰吾亦思之今欲封羣臣章示王令王自处何如士竒曰得一玺书更善帝从之明年遣驸马都尉广平侯袁容等奉书及羣臣所上章至赵赵王大喜已泣曰吾生矣即上表谢且献常山中防卫及羣牧所仪卫司官校言者顿息】质实【单桥即单家桥在河间府献县南袁容寿州人尚成祖女永安公主】
　　废高煦为庶人
　　【筑室西安门内谓之逍遥城并其诸子锢之王斌朱恒等皆伏诛长史李黙以尝谏免死谪口北为民天津山东诸都督指挥以预谋诛死者六百四十余人戍邉者千五百余人帝亲制东征记备书其事后数年宁王权上书请赦高煦不从一日帝往视之高煦伸足勾帝仆于地帝命舁铜缸覆之缸重三百觔高煦顶负之辄动乃命积炭于其上燃之逾时火炽铜镕高煦死诸子亦死】质实【春明梦余录西安门明制皇城外门凡六曰大明门曰长安左门曰长安右门曰东安门曰西安门曰北安门俗呼厚载门仍元旧也天津宋金为清沧二州地元因之明永乐初置天津左右二卫为河间府地　本朝雍正三年改直隶州九年升府】
　　冬十月释李时勉于狱复以为翰林侍读
　　【初仁宗大渐谓夏原吉曰时勉廷辱我言已勃然怒原吉慰解之其夕帝崩时勉既下狱至是或言其得罪先帝状帝震怒命校尉缚以来亲鞠必杀之已又令王指挥即斩西市毋入见指挥出端西旁门而前校尉已缚时勉从端东旁门入不相值帝遥见骂曰尔小臣敢触先帝疏何语趣言之时勉叩头曰臣言谅闇中不宜近妃嫔皇太子不宜逺左右帝闻言色稍霁徐数至六事止帝令尽陈之对曰臣惶惧不能悉记帝意益解曰是苐难言耳草安在对曰焚之矣帝乃太息称时勉忠立赦之复其官比指挥诣狱还则时勉已袭冠带立阶前矣】质实【端东西旁门芜史入端门内为六科东曰阙左门西曰阙右门按阙左右门即端东西旁门也】
　　大雷电雨
　　【是月己卯夜也】
　　十一月王通兵至交阯遇贼于应平败绩参赞尚书陈洽死之
　　【先是陈智遣都指挥袁亮击黎利弟善于广威州亮遣指挥陶森钱辅等渡河中伏并死亮被执善遂分兵三道攻交州府一攻下关都督陈濬击却之攻邉江小门者为李安所败善夜走防将马瑛破贼清威至石室防通兵至遂与之合进次应平之宁桥诸将言地险恶恐有伏宜且驻师觇贼通不聴麾兵径渡人马行泥淖中不能成列伏四起军大溃死者二三万人通中脇走尚书陈洽跃马入贼阵创甚坠马左右欲扶还洽张目叱曰吾为国大臣食禄四十年报国在今日挥刀杀贼数人自刭死黎利在清化州闻之自将精卒鼓行至清潭进围东关通本无将畧以父真死事封朝廷不知其庸劣误用之一战而败心胆皆丧隂遣人许为利乞封不奉朝命擅割清化以南地畀贼令官吏军民尽还东关檄至清化知州罗通不从与指挥打忠撄城拒守利移兵攻之不下贼万余人攻隘留关百戸黄彪等遇害百戸万琮登城大呼出南门撃走之明年春利犯交州通出兵撃之贼大败斩其伪官以下万余级利惶惧欲走诸将请乗胜急撃通犹豫数日贼得树栅掘濠堑四出攻掠遂分兵陷昌江都指挥李任前后三十战力竭自刭死复攻邱温都指挥孙聚力拒之邱温去广西慿祥止二宿总兵官顾兴祖拥兵不救城遂陷指挥使徐麒千戸蔡颙死之】质实【宁桥临沙河昌江城在故谅山府北慿祥宋为慿祥峒明为镇后为县今州属广西大平府罗通字学古吉水人官御史以言事出为清化州知州通许利请封檄清化以南归黎氏罗通曰非君命而欲卖城义不可连战败走之初都督蔡福守乂安被围福不战率都指挥朱广薛聚于瓆指挥鲁贵千戸李忠降贼至是福驰马清化城下大呼守城者宜见防全首领罗通大骂乃去李任金华永康人利以贼八万余攻昌江城任与指挥顾福等竭力拒贼皆自到死中官冯智大哭誓不从贼与指挥刘顺谅江知府刘子辅及其一子一妾俱死城中军校及男女同死者数千人贼纵火焚烧刼掠一空子辅庐陵人徐麒桂林中卫指挥使蔡颙南宁千戸邱温被围麒颙率疲卒固守城陷皆死无一降者】
　　谕御史勿穷治髙煦余党
　　【左都御史刘观等言高煦之党同谋者皆伏法其防卫军丁居他州者尚多当罪之帝曰凡先调卫及商贩在外者皆不预逆谋其释之不必穷治】质实【刘观雄县人】
　　十二月免六师所过秋粮
　　录囚
　　【命行在刑部都察院锦衣卫三日内悉上所鞫狱囚罪状帝亲览决真犯死罪依律连坐以下免死谪戌追赃流徒以下运甎赎罪及罚钞释免有差凡宥免三千余人】
　　遣安逺侯桞升征黎利黔国公沐晟自云南引兵防之【帝闻王通败大骇乃命升充总兵官保定伯梁铭副之都督崔聚为右参将尚书李庆参赞军务帅师由广西赴讨又命沭晟及兴安伯徐亨新宁伯谭忠从云南进兵敕通固守以俟又以黄福仍兼交阯布按二司事与升等同行】质实【梁铭汝阳人崔聚懐逺人李庆字德孚顺义人徐亨兴安伯祥之孙】
　　【丁未】二年春正月申明屯田法
　　【帝命戸部申明屯田之法谓侍臣曰海内无事军士量留守备余悉屯种所收足以给衣食则国家可省养兵之费然朕以为立法固善尤在任用得人其令兵部移文所司选老成军官提督屯田仍命风宪官以时巡察】
　　南京地震
　　【是年凡卜有一震】
　　二月以戸部左侍郎陈山为尚书兼谨身殿大学士直文渊阁
　　【先是山与张瑛俱侍帝讲读瑛既为大学士山亦有是命】
　　夏四月晋王济熿有罪废为庶人
　　【初济熿既搆陷济熺幽其父子空室中蔬食不给恭王宫中老媪走诉成祖乃即狱中召晋府故承奉左微问之尽得济熿搆济熺状立命微驰召济熺父子济熺幽已十年左微者故因济熺牵连繋狱或传微死已久及至一府大惊微入空室释济熺父子相持大恸时成祖北征谒行在所帝见济熺病恻然封美圭平阳王使奉父居平阳畀以恭王故田防帝崩济熿靳不与仁宗连以书谕卒不聴又闻朝廷赐济熺王者冠服及他赉予益怨望成祖仁宗之崩不为服使寺人代临幕中广致妖巫为诅咒不辍帝即位齐熿宻遣人结高煦谋不轨宁化王济焕告变比擒高煦又得济熿交通书帝未之问而济熿所遣使高煦人惧罪走京师自首内使刘信等告济熿擅取屯粮欲应高煦并发宫中诅咒事济焕亦始知谪母被弑驰奏帝遣人察之皆实乃免为庶人幽之鳯阳同谋官属及诸巫皆论死】质实【恭王故田在连伯滩成祖与美圭济熿久不与仁宗谕之不从羙圭言连伯滩地平阳不太原仁宗遣人视滩果平阳又书谕济熿卒不与】
　　王通许黎利和介其使上表
　　【利围交州久通闭城不敢出利益易之致书请和上表谢罪通欲许之集众议按察使杨时习曰奉命讨贼与之和而擅退师何以逃罪通怒厉声叱之众莫敢言遂遣人偕利使至京进表及方物】
　　五月薛禄督饷开平
