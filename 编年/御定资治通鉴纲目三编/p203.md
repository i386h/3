<!-- { "loadSidebar": true } -->
　　【昌期滋阳知县郝芳声副将丁文明长史俞起蛟给事中范淑泰等分门死守力不支城破文明战死维新犹奋力格鬬被二十一创乃死以派自缢乐陵阳信东原安邱诸郡王皆死藩锡丝文蔚鼎昌期芳声起蛟淑泰举人罗于宁并殉节时十二月八日也我大清兵遂长驱南下直抵海州贑榆沭阳丰沛凡克府州县城八十八所至将吏多望风遁或献金帛迎降其死于战守及绅士之殉节者畿辅则蓟州兵备佥事张世管蓟镇粮储户部主事马嗣烋霸州兵备副使赵煇知州丁师羲里居参政李时茪河间参议赵珽督守给事中周而淳知府顔孕绍同知姚汝明知县陈三接里居襄阳知县贾太初训导冯运隆顺徳知府吉孔嘉里居台州知府傅梅中书舍人孟鲁鉢张鳯鸣定州知州唐炫赵州知州王端冕敎谕陈广心训导王一统永清知县髙维岱典史李自正敎谕邸养性乡官刘维蕙阜城知县吕大成武邑知县郑集命沙河知县项易任县守备牛文科深州训导刘名言吏目熊国俊平乡教谕潘希明训导李愈芬阎慎行清丰敎谕曹一贞训导董调元里居吏部郎李其纪黄州推官佀鹤举富阳知县杜斗愚永平里居山东副使申为宪新河里居淮安通判刘文蔚韩城县赵懋诚生员宗文丽南乐监生郑献书山东则山东兵备佥事樊吉人登莱兵备佥事邢国玺兖西兵备佥事李恪临清总兵官刘源清防将柳毓融闗主事陈兴言同知路如瀛判官徐应芳吏目陈翔龙里居兵部侍郎张宗衡太常少卿张振秀户部员外郎邢泰吉临汾知县尹任濵州知州王道隆莒州知州景淑范贡生何燧邹平知县朱迥添莱芜知县冯守礼阳信知县张予卿滕县知县吴良能前知县瞿骞里居车驾郎中刘鸿绪东阿知县吴汝宗武城知县任万民生员商醇儒商大儒徐行泗徐士雅王国俊吴文光临淄知县文昌时训导申周辅高苑知县周启元夀光知县李耿里居桐柏县知县丁茂桂莱阳知县陈显际里居工部侍郎宋玫稽勲郎中宋应亨中书舍人赵士骥齐东敎谕张日新沂州里居河南巡抚髙名衡夀张里居太仆少卿王大年曹州里居户部主事楚烟长清里居训导张肇祚昌邑举人李治躬宋明佐生员宋奇英宋奇士诸城举人丁大毂新城武举马骥贡生王与朋生员王与斌王与玖王与才王与荩王与献王与璧王与缨王与满王士驹王士奇王士赡毕申毕卓耿廷梓张嗣説徐淳如张炅然张炳然张荧然张冲然泰安州生员张遇留平度州生员窦启光武城生员刘珣堂邑生员孙发祖夏津生员刘以稭戴章甫朝城生员岳尔髙即墨生员王基招逺生员单经翰应天则丰县知县刘光先生员王道充与子賔布衣皇甫世民沐阳知县刘士璟等而南京给事中张焜芳天津叅将贺秉钺寜波生员马之騆马之駉道出临清职方主事刘大年道出厯城亦皆殉节死】质实【赣榆汉县东魏于县西别置懐仁县髙齐废赣榆县金大定七年改懐仁曰赣榆明属海州以隶于淮安府　本朝雍正二年升海州为直隶州县仍属焉沭阳东魏建沭阳郡兼置怀文县后周改县曰沭阳明属淮安府　本朝雍正二年改属海州南乐五代唐改昌乐置明亦属大明府今因之濵州五代周就渤海县置州明洪武初省县入州属济南府　本朝雍正二年升直隶州十二年升武定州为府以州属之临淄夀光皆汉县明并属青州府莱阳汉昌阳五代唐改莱阳明属登州府今悉因之鲁王以派荒王檀十世孙赵光抃字彦清九江徳化人邓藩锡字晋伯金坛人王维新广宗人曾文蔚泗州人阎鼎临汾人李昌期永年人郝芳声忻州人丁文明义乌人俞起蛟钱塘人范淑泰典浙江试事竣还家遂与藩锡等同死乐陵鲁靖王肇煇第五子泰举于宣徳二年始封乐陵郡王至是为泰举八世孙以泛阳信鲁庄王阳铸第七子当防于成化十四年封阳信郡王至是为当渚七世孙宏福东原鲁端王观第二子颐埨于嘉靖三十六年始封东原郡王至是为颐埨曽孙以源安邱鲁靖王肇煇第四子泰坾于宣徳十年始封安邱郡王至是为泰坾九世孙宏槚张名世马邑人子启元同死马嗣烋同州人母薛氏同死赵煇字黄如河津人子琬同死丁师羲字象先楚雄人赵珽慈谿人一门十四人同死周而淳掖县人顔孕绍字赓明曲阜人复圣六十五代孙也阖室自焚死姚汝明夏县人妾任氏同死陈三接文水人巷战死妻武氏殉之吉孔嘉洋县人妻张氏长子惠迪次子妇王氏同死傅梅邢台人唐铉字节玉睢州人王端冕字服先江陵人陈广心元城人王一统成安人髙维岱昌邑人邸养性东胜衞人吕大成莱芜人郑集命延长人项易禹州人牛文科任县人刘名言唐县人曹一贞宛平人董调元安肃人樊吉人元城人邢国玺长葛人李恪安邑人刘源清济寜人泽清弟栁毓融博兴人陈兴言漳浦人路如瀛陵川人徐应芳临川人陈翔龙萧山人张宗衡以兵部侍郎为宣大总督罢归佐有司守城援不至城破死王道隆江都人景淑范蒲州人朱迥添沈阳王支属由宗学贡生为知县冯守礼猗氏人与二子摅抱摅奇并自杀张予卿武进人吴良能辽东葢州人城将破尽杀家属拜母出力战死瞿骞上海人解任未行与良能协守城破亦死吴汝宗寜洋籍龙岩人任万民曲阳人文昌时全州人阖门自焚死申周辅屯留人周启元黄罔人李耿江隂人陈显际真定人宋应亨侍郎玫族叔也应亨以城北庳薄出千金建瓮城浃旬而毕玫及邑人赵士骥亦出赀治具与显际固守二月余城破皆死之张日新浙江建徳人招降土宼安守夏共登陴拒守力不支与子光裔及守夏皆死妻方氏自刎髙名衡以巡抚守开封既陷以病归夫妇同死节王大年厯官御史加太仆少卿以附魏忠贤挂名逆案至是亦死楚烟与子鳯苞妻赵氏俱死刘光先广东人刘士璟复州人张焜芳紏太仆少卿史私为所讦罢官归防稽以事北上与刘之騆之駉俱就执遂死其妻妾闻之赴井死贺秉钺泰宁左卫人以扶父柩至临清巷战终日力尽就执死刘大年广昌人使南京还朝过厯城适城破遂死　本朝乾隆四十一年追諡范淑泰顔孕绍呉良能忠烈邓藩锡吉孔嘉宋玫高名衡张焜芳忠节王维新丁文明张名世赵珽陈三接高维岱牛文科李其纪樊吉人栁毓融陈兴言文昌时贺秉钺烈愍谭丝曽文蔚李昌期郝彦声俞起蛟马嗣烋赵煇丁师羲李时茪周而淳姚汝明贾太初傅梅孟鲁鉢张凤鸣唐铉王端冕吕大成郑集命项易侣鹤举杜斗愚申为宪刘文蔚邢国玺李恪刘源清张宗衡张振秀邢泰吉尹任王道隆景淑范朱廻添冯守礼张予卿瞿骞刘鸿绪呉汝宗任万民周啓元李耿丁茂桂陈显际宋应亨赵士骥楚烟刘光先刘士璟刘大年节愍罗于宁等并入祠】
　　闰十一月李自成陷汝宁前保定总督杨文岳死之【文岳与虎大威等既自朱仙镇奔汝宁诏褫文岳官候勘以宼患方棘犹治军事未行至是贼以数万众来犯汝宁老回回马守应革里眼贺一龙左金王贺锦争世王刘希光乱世王蔺养成时已归自成引兵毕防压城五里而军监军佥事孔贞防以川兵屯城东文岳以保兵屯城西贼兵进攻相持一昼夜川兵溃杀伤数百贼夺其马嬴悉众攻文岳军文岳部将甄竒杰者称骁勇前从击贼已战死所恃惟大威俄大威中礟死守备蔡浩父子指挥熊应吕梅振英张鸿光俱殁于阵文岳益不支佥事王世琮知府傅汝为通判朱国寳缒将士入城副将贾悌防将冯名圣亦掖文岳贞会登城贼四面环攻戴扉以障矢石云梯堵墙而立城上矢礟擂石雨集贼死伤山积而攻不休一鼓百道并登执文岳及世宗国宝悌名圣杀汝阳知县文师颐于城上游击朱崇祖指挥张国正千户刘懋勲杨绍祖袁永基同子世廕百户叶荣防张承徳李衍夀阎宗国奋力巷战死汝为闻变投水死嵗贡士林景旸国学生赵得庚杨道临等诸生赵重明费明栋杨应祯李士谔等皆死贼拥文岳见自成大骂贼怒缚之城南三里铺大礟击之洞胷糜骨死士民屠戮数万焚公私廨舍殆尽贞防执去不知所终崇王由积崇世子诸郡王皆掳以行贼遂走确山信阳泌阳遣其党贺一龙掠地上蔡知县官篆出御之与乡勇马天祥李和中王维新曽耀俱陷阵死】质实【崇王由积简王见泽七世孙王琮世字仲发达州人先为汝宁推官讨土冦流矢贯耳不为动时号王铁耳者也傅汝为字于宣江陵人朱国寳成都人文师颐全州人莅任甫三日朱崇祖汝阳人妻孙氏自焚死张国正六安人袁永基妻王氏亦殉节官篆胶州人　本朝乾隆四十一年追谥杨文岳虎大盛王世琮忠烈甄竒杰蔡浩熊应吕梅振英张鸿光贾悌冯名圣文师颐朱崇祖张国正烈愍傅汝为朱国寳官篆节愍刘懋勲等并入祠】
　　下给事中姜采行人司副熊开元于锦衣卫狱寻遣戍【周延儒之再相也颇力矫其前所为广引清流于是郑三俊长吏部刘宗周掌都察院范景文长工部倪元璐佐兵部多起自废籍其他李邦华张国维徐石麒等皆布满九列又请释黄道周于戍所复其官言路亦得发舒论事忌者乃造二十四气之説以指朝士二十四人直达御前帝适下诏戒谕百官责言路尤至采疑帝已入其説乃上言陛下视言官重故责之严如圣谕云代人规卸为人出缺者臣敢谓尽无其事然陛下何所见而云然倘如二十四气蜚语腾播清禁此必大奸巨憝恐言者不利已而思以中之激至尊之怒箝言官之口人皆喑然缄黙谁与陛下言天下事者是时帝方忧劳天下黙告上帝戴罪省愆所颁戒谕词防哀痛读者感伤采顾反覆诘难深疑于帝者帝遂大怒曰采敢诘问诏防藐玩特甚立下诏狱考讯掌镇抚梁清宏以狱词上帝曰采情罪特重且二十四气之説类匿名文书见即当毁何故屡腾奏牍其速按实以闻而同时有熊开元者亦奉诏下锦衣衞狱开元初以给事中左降淹久不迁颇觖望诣延儒诉已困顿状延儒适以他事辄命驾出开元大愠防京师戒严帝下诏求言凡官民陈事者即日召对开元欲论延儒屡请召对及入见延儒在不敢言一日帝御徳政殿秉烛生开元从辅臣入奏言易称君不宻则失臣臣不密则失身请辅臣暂退延儒等引退者再帝不许开元遂言陛下求治十五年天下日以乱必有其故帝曰其故安在对曰今所谋画惟兵食贼冦不揣其本而末是图虽终日夜不寝食求天下治无益也陛下临御以来辅臣数十人皆庸人相继为奸人祸天殃迄无衰止迨言官发其罪状诛之斥之已败壊不可复救矣帝与诘问久之疑开元有所为曰尔有人欲用乎开元辨无有且奏且频目延儒延儒跪谢帝曰天下不治皆朕过于卿何与开元言陛下令大小臣工不时面奏而辅臣在左右谁敢为异同之论以速祸且昔日辅臣繁刑厚敛屏弃忠良贤人君子攻之今辅臣奉行徳意释累囚蠲逋赋起废籍贤人君子皆其所引用偶有不平私慨叹而已帝责开元有私开元辨延儒等亦前为辨解帝命之退延儒等请令补牍从之开元本欲尽发延儒罪以其在侧不敢言而延儒虑其补牍隂令呉昌时等沮之及奏上止述奏辞不更及延儒他事帝大怒令锦衣逮治卫帅骆养性开元乡人也素怨延儒令尽发延儒之隐以闻帝益怒密旨下养性令潜毙采及开元于狱养性惧以语同官同官曰不见田尔耕许显纯事乎养性乃不敢奉命已而语泄有奏之帝者请并诛养性养性大惧帝亦不欲杀谏臣疏竟留中会镇抚再上采狱言掠者再供无异词养性亦封还密旨乃命移刑官定罪尚书徐石麒等拟采戍开元赎徒帝责以徇情骫法令对状夺石麒官而逮采开元至午门并杖一百采已死弟垓口溺灌之乃复苏仍系刑部狱已皆遣戍】质实【姜采字如农莱阳人熊开元字鱼山嘉平人】
