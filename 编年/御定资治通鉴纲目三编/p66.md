<!-- { "loadSidebar": true } -->
　　【镛初以连山令从都御史叶盛征广西有功荐擢髙州知府府四境屯徭贼十余部其魁冯晓邓公长势尤炽镛单骑谕降公长选壮士二百人乗夜捣晓巢防其妻子归晓亦以五百人降已又与佥事陶鲁败贼廖婆堡余贼乃悉散去患以戢寻陟副使陶鲁故尝为新防丞防广西猺流刼髙亷惠肇诸府破城杀吏无虚月鲁召父老语曰贼气吞吾城不早备且陷乃筑堡砦缮甲兵练技勇以孤城捍贼冲建郭掘濠布铁蒺藜刺竹于外城守大固贼来犯辄击破之亦以盛荐就迁知县韩雍征大藤峡鲁与有功进佥事既与镛破廖婆堡之明年复连破黄公汉于思恩浔州又明年亷州知府林锦亦以能御冦陟佥事盖成化四年事也锦自合浦训导条上御盗方畧中机宜即为盛所异厯知灵山亷州皆值嵗饥诸猺四起剽掠锦绥辑流移讨其梗化者境内悉平是时粤东西猺冦作乱卅郡无頼子应之所在盗贼充斥叶盛韩雍先后奉命督军务材镛等三人屡荐擢至监司以高雷军事任镛钦亷任锦而令鲁治新防阳江阳春】
　　【新兴诸县兵分道勦抚猺冦以渐衰息至是巡抚呉琛具三人治绩闻于朝并赐诰命锦终按察副使鲁后擢湖广布政使仍留治广东兵备领广西事时称鲁为三广公广大倚之如长城镛后累官至贵州廵抚有苖贼阿溪者桀骜多智横行诸部中守臣皆纳溪赂纵其流刼镛询得溪所昵者二人以计擒溪磔之羣蛮皆震慑】质实【连山隋县明属连州惠州北宋置元路明府合滴汉县明为亷卅府治今皆因之灵山唐县明属钦州今属亷州府阳江县萧铣时置新兴县晋置明并属肇庆府今因之孔镛字韶文长洲人林锦字彦章连江人】
　　九月癸丑朔日有食之
　　诏侯伯及驸马年少者入国子监
　　【司业耿裕以勲戚子弟当先束身礼法乃采辑古诸侯贵戚言行可师者人授一编帝闻而称善明年祭酒周洪谟以士风浇漓请复洪武中学规帝纳其言命礼部榜谕于国子监崇信伯费淮怠不就学洪谟劾之夺冠帯以儒中赴监停嵗禄之半学政肃然】质实【耿祫字好问卢氏人刑部尚书九畴之子费淮南直定远人崇信侯瓛之孙瓛于宣徳元年封伯子世袭】
　　冬十月都督同知李文等进兵讨土尔番不克引还【文等引兵至布隆吉尔川谋报阿尔集众抗拒更结别部谋掠罕东赤斤二卫文等不敢进遂请旋军肃州州散遣二卫兵固守本土令哈商及黙克埒辉和尔之众退居苦峪驻牧章下兵部具如所请且以哈密人民无统教哈商权生国事因其请给米布赐以谷种文等无功而还土尔菜知中国不足惮乆防哈尔十三年冬乃命邉臣筑苦峪城移哈密卫于其地】质实【布隆吉尔川在今安西州西北流迳敦煌县入于哈喇诺尔辉和尔哈密种落之一明史哈密传言其种落杂居一曰回回一曰辉和尔一曰哈勒珲　布隆吉尔川旧作卜隆吉儿川哈喇诺尔旧作哈拉脑儿辉和尔旧作畏兀儿哈勒辉旧作哈剌灰今并改】
　　十二月罢采金
　　【时内费日侈帑金不足用命湖广宝庆等郡开采嵗役五十五万人死者无算仅得金三十余两抚臣刘敷奏请已之户部檄所司开辽东黒山金塲亦以巡抚彭谊言而罢】质实【黑山在今奉天宁海县东刘敷字叔荣永新人彭谊字景宜东莞人】
　　【乙未】十一年春三月少保文渊阁大学士彭时卒
　　【时与万安同在阁帝怠于政大臣希得见安结中官戚畹上下壅隔时顾懐忧每上言或留中或下所司多不见用常悒悒不得志屡请疾在告力恳放还不许至是疾革衣冠端坐徐言曰死生常理不足惊但冐居大位上不能报国下不能飬老父耳卒年六十赠太师谥文宪时立朝三十年持正存大体有所论荐不使人知燕居无惰容非义不取有古大臣风】
　　夏四月以吏部左侍郎刘珝礼部左侍郎刘吉入内阁预机务
　　【珝先以旧宫僚晋官直经筵日讲反覆开导词气祝侃刘定之称为讲官第一帝亦爱重之入阁后尝呼东刘先生珝性疎直吉则多智与万安比】质实【刘珝字叔温夀光人刘吉字祐之博野人时内阁三人安贪狡吉隂刻珝稍优顾喜谈论人目之为狂躁皆充位无所匡正谚谓之纸棚三阁老云】
　　乾清宫门灾
　　【是月十四日壬辰夜也越四日乙未以灾告于奉先殿谴躬自责】
　　五月始召见皇子于西内
　　【帝自悼恭太子薨常郁郁不乐一日召太监张敏栉髪照镜叹曰老将至而无子敏伏地曰万嵗已有子也帝愕然问安在对曰奴言即死万嵗当为皇子主于时太监懐恩侍即叩首曰敏言是皇子潜养西内今已六嵗矣匿不敢闻帝大喜即日幸西内遣使至安乐堂迎皇子使至妃抱儿子泣曰儿去吾不得生儿见黄袍有须者者即儿父也衣以小绯袍乘小舆拥至阶下时犹未剪胎髪髪披地走投帝懐帝置之膝抚视久之悲喜泣下曰我子也类我使懐恩赴内阁具道其事阁臣皆大喜懐恩并道帝意欲宣示外廷商辂曰当降敕礼部以定名为辞于是廷臣相率入贺帝即命皇子出见廷臣越数日帝复召阁臣问曰皇子既出将何以处之辂顿首曰陛下践阼十年储副未立天下引领望乆矣当即立为皇太子安中外心帝颔之遂定名祐樘颁诏中外】质实【懐恩髙远人】
　　六月皇子母纪氏卒
　　【先是帝召见皇子留宫中而纪妃仍居西内大学士商辂恐有他患而难以显言偕同官上疏曰皇子聪明岐嶷国本攸系重以贵妃保防恩逾已出但外议谓皇子母因病别居乆不得见宜移就近所俾母子朝夕相接而皇子仍借抚育于贵妃宗社幸甚纪妃遂移居永夀宫数召见逾月妃病笃辂言如有不讳礼宜从厚且请命司礼监奉皇子过妃宫问祖帝皆从之及乙巳卒追封淑妃諡恭恪庄僖】质实【明史后妃列传妃居永夀宫万贵妃目夜怨泣曰羣小绐我其年六月妃暴薨或曰贵妃致之死或曰自缢也张敏亦吞金死事与商辂传所载互硃盖传闲之异永夀宫春明梦余録月华门往北曰顺徳右门再北向东与鳯彩门相对者曰咸和右门南者曰毓徳宫原名安乐宫后又改永夀宫】
　　秋八月浚通惠河
　　【先是漕运总兵杨茂言自张家湾舍舟车挽至都下雇值不赀通州至京旧有通惠河水道石牐尚存修牐潴水用小舟剥运便帝遣尚书杨鼎侍郎乔毅相度上言旧牐二十四通水行舟但元时水在宫墙外舟得入城今水由皇城金水河出故道不可复行请濬玉泉龙泉及月儿栁沙诸泉水使入西湖闭分水青龙牐引诸泉水从高梁河分其半由金水河出余从都城外濠流转防正阳门并流大通桥牐河随旱涝启闭则粮艘可近仓甚便帝善其议以灾异工未及举至是命平江伯陈鋭等督漕卒七千人疏浚明年六月讫工濬泉三增牐四漕舟稍通然元时所引昌平白浮诸泉俱遏不行独引一西湖又仅分其半河窄易盈涸不二载浅塞如故】质实【明史河渠志通惠河即大通河在大兴县东南元郭守敬所凿由大通桥东下抵通州高丽庄与白河合至直沽防卫河入海长百六十里有竒十里一牐蓄水济运又以白河榆河浑河合流亦名潞河洪武时渐废永乐中濬河故道置牐以潴之未几俱湮此所浚者自大通桥至张家湾浑河六十里也方舆纪要张家湾在通州南十五里元万户张瑄督海运至此而名元史地理志金水河源出玉泉山流入皇城故名金水戴司成集玉泉在京城西三十里西山之麓有石洞泉自中而出其上有芙蓉阁金章宗避暑处明实録龙泉月儿桞沙诸泉其源皆出于西北一带山麓水经注西湖东西二里南北三里盖燕之旧池也渌水澄澹川亭望远为游瞩之胜所水部备考青龙牐在都城西北三十里元史河渠志高梁河在顺天府城西自昌平州沙涧流经髙梁店又东南流入都城积水潭白浮泉在昌平县界西折而南经瓮山泊自西水门入都城焉杨鼎字宗噐陜西咸宁人乔毅字志山西乐平人陈鋭合肥人平江伯瑄之曽孙】
　　们都尔伽嘉色凌遣使入贡
　　【遣使通阿等来朝贡马燕赉甚厚仍以防段酬其马直通阿等九十二人皆授官有差予冠帯初伽嘉色凌以女妻们都尔故立为汗屡挟以入冦及是通贡患少息已而伽嘉色凌専恣日甚托罗该与伊斯玛音谋杀之未几们都尔亦死诸强酋相继略尽邉人稍得息肩】质实【托罗该们都尔部下大头目伊期玛音乃穆哩罕之子其谋杀加嘉色凌事在成化十五年　通阿旧作桶哈托罗该旧作脱罗干伊斯玛音旧作亦思马因今并改】
　　九月丁未朔日有食之
　　冬十一月立子祐樘爲皇太子
　　【时皇太后居仁夀宫语帝曰以儿付我太子遂居仁夀宫一日贵妃召太子食太后谓曰儿去无食也太子至贵妃治食曰已饭进羮曰疑有毒贵妃曰是儿数嵗即如是他日鱼肉我矣因恚成疾仁夀宫在奉先殿东北履顺蹈和二门之内】
　　以朱英总督两广军务
　　【自韩雍大征诸蛮以来将帅喜邀功利俘掠名为雕勦英至镇以宁静约饬将士毋得张贼声势妄请用师招抚猺獞效顺者定为编戸给复三年于是马平阳朔苍梧诸县蛮悉望风附而茘浦立山乡贼李公主有众数万乆负固亦遣子纳欵为置永安州处之俾其于孙世吏目自是归附日众凡为戸四万三千有竒口十五万有竒帝甚嘉之初雍在两广虽有平冦功恢廓自奉赠遗过侈有司困供亿公私耗竭既而呉琛代雍务为亷谨至英益持清节其威望不及雍而惠泽过之】质实【马平梁县明属桂林府阳朔隋县明属桂林府苍梧汉郡治广信县隋改县名苍梧明属梧州府今皆因之立山乡在永安州治东永安州本唐立山县明洪武中省入平乐县至是置县属平乐府今因之】
　　十二月改諡郕戾王爲景皇帝
　　【初制门州训导髙瑶上言正统己巳之变先帝北狩宗社危如一髪使非郕王继统国有长君则祸乱何日平銮舆何由返六七年间海宇宁谧厥功不小迨先帝复辟贪天功者遂加厚诬使不得正其终节惠跻祀未称典礼望敕礼官追加庙号以尽亲亲之恩章下廷议乆不决而左庻子黎淳力争谓不当复且言昌邑既废不闻复为汉某帝更始既废不闻复为汉某王瑶此言有死罪二一诬先帝为不明一防陛下于不孝此必有小人主之者不然彼草茅疎远安敢妄言帝曰景泰往事朕未尝介意淳乃欲献媚希恩邪切责之议遂寝其后御史杨守随复请改諡事亦未行然帝终感瑶言至是乃命阁臣议复郕王位号商辂力赞成之遂下诏曰朕叔郕王践阼戡乱保邦奸臣谗搆请削帝号先帝旋知其枉深懐悔恨以次抵诸奸于法不幸上宾未及举正朕敦念亲亲用成先志郕王可仍旧里帝号寻上尊諡曰恭仁康定景皇帝令所司修餙陵寝】质实【荆门宋军元州明洪武初属荆州府嘉靖十年改属承天府今府复名安陆州仍属焉髙瑶字庭坚闽县人杨守随字维贞鄞县人】
　　【丙申】十二年春正月南京隂霾地震
　　【敕羣臣修省于是南京科道官上言弭灾之策乞进君子以正朝廷择将帅以备邉鄙设法制以弭盗贼并乞饬天下镇廵官及三司郡县省刑薄敛拯饥缉盗毋妄兴土木毋因公科扰诏下所司行之】
　　二月乙亥朔日有食之
　　夏五月命左副都御史原杰抚治荆襄流民
