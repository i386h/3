<!-- { "loadSidebar": true } -->
　　【湖广靖州铜鼓五开武岗等苗为患巡抚王俭不能讨乃以命震震督诸军由铜鼓天柱诸境分道入破八百余寨又大破猺獞于桂阳威名著西南苖獠畏慑呼为金牌李】质实【铜鼓在靖州南境州南百八十里曰黄团驿相接者曰铜鼓驿天柱明守御所后改县属靖州今县属贵州镇逺府桂阳宋军元路明洪武初为府寻降州属衡州府今升直州王俭铜梁人】
　　南畿大饥
　　【发淮徐仓米四十万石振之】
　　夏五月李贤以父丧起复修撰罗伦疏諌贬福建市舶司副提举
　　【贤丁父忧令驰驿归即还视事贤再疏乞终制不许及还京修撰罗伦诣贤沮之不听伦遂上疏諌畧曰臣闻朝廷援杨溥故事起复李贤窃谓贤大臣起复大事纲常风化系焉昔子夏问三年之丧金革无避礼与子曰鲁公伯禽有为为之也今陛下于贤以金革之事起复之与则未之有也以大臣起复之与则礼所未见也且陛下必欲贤身任天下之事则贤身不可留而口实可言或降温防使贤于天下事知必言言必尽陛下于贤之言闻必行行必力贤虽不起复犹起复也苟知之而不能尽言言之而不能力行贤虽起复无益也又何必逆先王之礼经损大臣之名节哉疏入黜为福建市舶副提举王翺以文彦博敕唐介事讽贤贤曰潞公市恩归怨朝廷吾何可救之竟不从】质实【罗伦字彛正吉安永丰人居父母丧逾大祥始食盐酪】
　　秋七月封弟见治为忻王见沛为徽王
　　质实【见治英宗第八子未就藩八年薨无后见沛英宗第九子十七年就藩钧州正徳元年薨子简王祐台嗣】
　　八月玛拉噶防宁夏
　　【七月玛拉噶犯固原八月犯寕夏都指挥焦政战死】
　　冬十二月少保华葢殿大学士李贤卒
　　【阁臣得君自三杨以后无如贤者而贤亦自以受知人主所言无不尽及是卒年五十九帝震悼赠太师諡文达贤尝言内帑余财不以恤荒济军则人主必生侈心而移之于土木祷祠声色以故频请发帑振贷恤边前后不可胜计故事方面官三品大臣保举行之既久营竞成风贤令吏部毎缺举二人请帝简用并推之例始此当时翕然称为贤相然自郎署受知景泰帝超擢侍郎而所著书诋帝荒滛多过其实其抑叶盛挤岳正不救罗伦尤为世所惜云】
　　以太常少卿兼侍读学士刘定之入内阁预机务【李贤既卒故有是命定之谦恭质直以文学名一时尝有中防命制元宵诗内史却立以俟据案伸纸立成七言絶句百首又尝一日草九制笔不停书有质宋人名字者就列其世次若谱系然人服其敏博】
　　镇守开原太监韦朗有罪赦不问
　　【时内侍梁芳韦兴谄事万贵妃日进美珠珍寳钱能韦眷王敬郑忠等争假采办名先后出监大镇皆纵恣帝以妃故不问也朗镇开原坐失律当逮治其同官镇守太监李良上言昔武侯失律街亭韩琦丧师西夏兵家之常未尝以一遂弃朗请戴罪立功兵部覆奏谓武侯汉之名臣韩琦宋之贤相街亭好水川之败以马谡任福违节制非武侯韩琦之过也朗私役军人胎悮大事岂得援以为比宜勿许内批仍允之】质实【街亭即街泉亭本汉县后汉省在今甘肃秦安县东北好水川今名甜水河在平凉府隆徳县东】
　　发明【宦寺夤縁出镇假采办之名肆骚扰之实盖明恃宫闱之宠故败逞其所为宪宗果置之不问惑已甚矣至韦朗失律罪当逮治而李良曲为奏解同党相援公然徇庇虽以兵部之覆劾而仍由内批允行徇珰竖而自隳军纪此威柄所以下移也】
　　【丁亥】三年春二月丁酉朔日有食之
　　玛拉噶三上书求贡许之
　　【时鞑靼诸部内争保喇弑防古勒克呼青吉思玛拉噶又杀保喇更立他汗阿勒楚尔复与玛拉噶相仇杀玛拉噶遂杀其所立汗逐阿勒楚尔而使使入贡寻渡河掠大同帝命抚宁侯朱永等征之防玛拉噶再乞通贡而别部长颇罗鼐亦遣人入贡帝许之诏永等驻军塞上时给事中程万里上言玛拉噶窥伺边疆其情叵测然臣度其有可败者三近我边地止二三日程彼客我主一也兼并诸部驰驱不息既骄且疲二也比来散逐水草部落四分兵力不一三也宜选精兵二万统以骁使探玛拉噶所在潜师捣之破可必也帝壮其言而不能用】质实【程万里华容人颇罗鼐旧作孛鲁乃今改】
　　御经筵
　　【故事经筵讲毕辞退帝必口宣赐酒馔阁臣讲官承防叩谢出及是刘定之请以例赐毋烦玉音自是君臣之间无一辞相接时咸以定之巽顺为过云】
　　三月召商辂复入内阁
　　【辂既罢归英宗毎念辂谓朕所取士尝与姚夔侍东宫不忍弃之然以忌者竟不复用至是帝驿召至京命以原宫入阁辂疏辞帝曰先帝已知卿枉卿其勿辞】
　　开浙江福建四川云南银场
　　【以内臣领之】
　　夏四月四川地震
　　【四川自去年六月至于是月地凡三百七十五震敕所在官吏修省遣使祭其山川】
　　六月雷震南京午门诏羣臣修省
　　【言官劾罢户部尚书张睿南京礼部侍郎俞纲等于是陈文彭时商辂刘定之姚防并乞免帝皆慰留之】质实【张睿鄢陵人俞纲嘉善人】
　　遣襄城伯李瑾尚书程信等讨四川山都掌蛮
　　【四川三靣皆蛮蛮依山居徃徃出肆剽掠而都掌蛮尤甚都掌古属犍为郡在叙州府西偏地介川贵间既僻且饶与芒部乌撒接诸峯盘互大坝为门户又进为九丝所在结寨无虑千百明初诣大军降随地安揷入籍输赋分山都六乡水都四乡皆戎县水乡平衍其黠逆者犹难逃遁山乡深阻莫可穷诘更啸聚为患宣徳初讨平之正统中兵备稍弛蛮始纵恣景泰天顺间屡讨屡抚贼林箐出没愈猖獗成化元年翰林侍读周洪谟上方畧言蛮各有主请择素有名望众所畏服者一人立为长官司统各寨蛮民即本府戎县统属既定边境自宁周故叙人习知利害诏军帅行之防是时总兵官先已进勦屡破贼寨移兵珙县进至戎县贵州兵亦至抵金鵞池遂合攻大坝斩获甚多以捷闻然蛮性叛服不常军还则又出防至是陷合江等九县所过屠城赤地千里朝议大发兵讨之以瑾佩将军印充总兵官信进尚书提督军务信言山势险恶必得土兵向导请敕诸土司集兵听调仍守境勿纵贼逃从之而贼已攻烧上下罗计等寨师乃由永宁尅期分道进合势奋击所向克防贼遁入深箐乘风纵火穷追力攻贼大败先后焚贼寨二千斩首三千有竒生擒一千余人获铠仗孳畜无筭又讨九姓苖之不奉化者改大坝为太平川长官司山都水都分地以治设官控制之蛮于是愓息不敢动师还进瑾为侯信亦兼大理卿支二俸与白圭同莅兵部】质实【山都掌今四川叙州府兴文县本西南蛮地名大坝都掌唐始置晏州元改戎州属马湖路明初降为戎县神宗后改县曰兴文即今县是也叙州汉犍为郡唐为戎州地宋置叙州元为路明改府今因之大坝元大坝军民府洪武中废成化时置太平长官司今为大坝营在叙永防西北九丝城在今叙州府建武城东南珙县唐巩州元为上下罗计长官司寻改为珙州明降为县属叙州府今因之金鵞池在今叙永防西北九姓司西南五十里合江汉符县地东汉改曰符节北周为合江县隋属泸州宋元明仍旧今因之永宁元永宁路明初为长官司后升宣抚司今改县叙永防治九姓元九姓罗氏党蛮夷长官千户明洪武初置九姓长官司地在今叙永防西北李瑾和州人濬之孙隆之子周洪谟字尧弼长宁人】
　　秋八月増江西督赋官
　　【巡按御史赵敔言江西赋繁官少催征不力逋负者多请増设司府佐贰官俾专督理乃増布政使参政一南昌吉安抚袁临江饶瑞七府同知各一】质实【临江宋军元路明府瑞州宋置元路明府今并因之】
　　冬十一月前少保吏部尚书王翶卒
　　【先是翺疾甚致仕未出都寻卒年八十有四赠太保諡忠肃翺清心寡欲方严质直循守礼法不竞文艺其在边方一惟镇静及典铨衡门无私谒有所论荐不使人知尝曰吏部岂快恩怨地耶自奉俭素歴仕五十三年第宅服食不改于旧与李贤同得帝眷焉然性颇执尝有诏举贤良方正经明行修及山林隐逸士至者率下部试翺黜落百不取一二翺性不喜南士英宗尝言北人文雅不及南人顾质直防伟缓急当得力翺由是益多引北人此不无少损云】
　　十二月杖谪翰林院编修章懋黄仲昭检讨庄防【以明年上元张灯命词臣撰诗词进奉懋仲昭防同疏进谏畧曰今川东未靖辽左多虞三楚豫章赤地千里正陛下宵旰焦劳之日不宜更耽宴乐至翰林以论思为职宣宗皇帝御制翰林箴曰啓沃之言惟义与仁尧舜之道邹鲁以陈张灯岂尧舜之道诗词岂仁义之言帝王慎小谨徴必矜细行者正以欲不不可纵渐不可长也乞停止烟火移此视听明目达聪省此资财赈饥恤困则灾祲可消太平可致矣帝以元夕张灯祖宗故事责懋等妄言杖之谪懋仲昭知县防通判时以懋等与罗伦同称为翰林四谏】质实【章懋字徳懋兰谿人黄仲昭名潜以字行莆田人庄防字孔赐江浦人懋等既谪在道以给事中毛宏等论救懋仲昭改南京大理评事防改南京行人司副】
　　【戊子】四年春三月免湖广被灾秋粮
　　【免荆州等处一十四府七十五州县并武昌等二十三卫所粮一百七万三千余石以去年旱故也】
　　禁勲戚请民田夏四月庆云伯周寿求涿州田许之【先是番僧扎实巴勒乞静海地为常住田嘉善公主求文安地数百顿徳王请夀张地四千余顷皆予之户科给事中邱宏等上言国初北直山东地方土旷人稀太祖太宗屡颁明诏许民耕种允不科税乃权豪怙势专利病民率指为闲田乞奏至数十百顷夫地逾百顷古者百家恒产也岂可徇一人之私而夺百家恒产哉乞収前命还给下民仍勅该部痛革徃帝然之诏自今乞请皆不许扎实巴勒等所乞还之于民未防周夀以太后弟冐禁求涿州田六十余顷帝不得已许之自是翊圣夫人刘氏求通州武清县地三百余顷寿弟长宁伯彧求武强武邑地六百余顷皆予之给事中李森疏谏不复省】质实【静海金以清州窝子口也置静海县明洪武初改静海属河间府今属天津府文安汉县五代周属覇州宋至明因之今属顺天府武清县唐置明属通州今属顺天府武强县汉武隧晋置武强明属晋州今属深州周夀昌平人锦衣卫千户周能之子能女为英宗妃生宪宗是为孝肃皇太后能卒寿嗣太后弟也宪宗擢左府都督同知寻封庆云伯寿弟彧封长宁伯嘉善公主英宗女成化二年下嫁王増兵部尚书王骥之子邱宏字寛叔上杭人李森字时茂歴城人　扎实巴勒旧作劄实巴今改】
　　发明【勲戚乞请闲田病民专利因言官之奏而禁之是矣乃其禁甫申寻又允周夀等所请虽台垣力諌置之不省后且屡乞不已转以彭韶季琮覆勘不奉命下之诏狱抑何前后异辙欤周夀軰冐禁行私固为藐法而宪宗徇情寡断忘小民之恒业恣贵戚之贪婪选愞迁就而使法不能行国是尚可问哉】
　　加番僧封号
　　【西僧扎巴置勒灿以秘宻教得幸封万行荘严功徳最胜智慧圆明能仁感应显国光教宏妙大悟法王西天至善金刚普济大智慧佛扎实巴勒为清修正觉妙慈普济防国衍教灌顶宏善西天佛子大国师索诺木置勒灿为静修宏善国师其徒加封钖诰命者不可胜计服食器用僭拟王者出入乘椶舆卫卒执金吾仗前导其他羽流加号真人髙士者亦充盈都下而佞幸由兹更进矣】质实【扎巴置勒灿旧作劄已坚参索诺木置勒灿旧作鎻南坚参今俱改】
