<!-- { "loadSidebar": true } -->
　　【璁时以进士观政见廷议追崇兴献王礼三上三璁揣知帝意乃遂丄疏曰陛下嗣登大寳即议追尊圣考以正其号奉迎圣母以致其养诚大孝也廷议执汉定陶王宋濮王故事欲考孝宗叔兴献王夫汉哀帝宋英宗皆预养宫中立为储嗣其为人后之义甚明今陛下以伦序当立循继统之义非为孝宗后也且迎养圣母称皇叔母则当以君臣礼见子可以臣母乎长子不得为人后兴献王子惟陛下一人利天下而为人后将母自絶其父母乎故谓陛下入继祖统则可谓为人后而自絶其亲则不可葢统与嗣不同非必夺此父子之亲建彼父子之号然后谓之继统令宜别立圣考庙于京师以隆尊亲之孝且使母以子贵尊与父同则圣考不失其为父圣母不失其为母矣帝方扼廷议得璁疏大喜曰此论出吾父子全矣遂手诏杨廷和蒋冕毛纪欲尊父为兴献皇帝母为兴献皇后祖母为夀安皇太后廷和等持不可封还手诏于是给事中朱鸿汤史于光御史王溱卢琼交章劾璁帝不听】质实【张璁字秉用永嘉人初璁以举人八上会试始得第有胡铎者与璁同举于乡先璁举进士及大礼议起铎已官湖广政在京师意亦主考兴献王与璁合璁要之同署铎曰主上天性固不可违天下人情亦不可拂考献王不已则宗宗不已则入庙入庙则当有祧以藩封虚号之帝而夺君临治世之宗义固不可也入庙则有位将位武宗上乎武宗下乎生为之臣死不得跻于君然鲁尝跻僖公矣恐异日不乏夏父之徒也不肯署璁疏遂独上其后诸臣争以议礼干进称宗入庙果如铎言王溱直开州人卢琼字献卿浮梁人胡铎宇时振余姚人】
　　宁津盗起德平知县龚谅死之
　　【盗转掠至德平谅率吏民御之力屈被杀赠济南通判恤其家】质实【宁津金置明属河间府今因之龚谅明史忠义传不详其里贯】
　　九月康陵
　　【谥曰承天达道英肃睿哲昭德显功文思孝毅皇帝庙号武宗】质实【康陵在昌平州金岭山东北】
　　【明史赞曰毅皇手除逆瑾躬御邉寇奋然欲以武功自雄然耽乐嬉游昵近羣小至自署名号冠履之分荡然矣犹幸用人之柄躬自操持而乗钧诸臣补苴匡救其不底于危亡者借以比夫】
　　冬十月追尊父兴献帝祖母宪宗贵妃邵氏为皇太后母妃蒋氏为兴献后
　　【帝屡谕阁臣早定大礼防母妃至通州闻朝议考孝宗恚曰安得以我子为他人子止通州不入帝闻而泣启慈夀太后愿避位归藩羣臣惶惧毛澄乃谋于内阁请称兴献王为兴献帝王妃蒋氏为兴献后而以皇太后懿防行之帝不得已乃报可并尊宪宗贵妃邵氏为皇太后张璁知帝意向已又闻母妃止通州益大喜着大礼或问以上且曰非天子不议礼愿奋独断掲父子大伦明告中外章下礼部见者皆目为邪説惟兵部主事霍韬给事中熊浃揣璁言必用附和之未几浃外转佥事璁出为南京刑部主事韬自知为众谕所龁引疾归】质实【邵太后宪宗妃兴献王母也兴王之藩妃不得从世宗入继大统妃已老目盲矣喜孙为皇帝摸世宗身自顶以至踵至是尊为皇太后霍韬字渭先南海人】
　　兴献后至京师
　　【先是礼官具仪后由正阳左门入大明东门帝不可乃自定议由中门入以太后仪谒奉先奉慈二殿不庙见】
　　十一月録平宸濠功封王守仁新建伯
　　【帝在兴邸深知守仁平逆功甫即位趣召入朝受封而杨廷和与王琼不相能守仁前后平贼率归功琼廷和不喜大臣亦多忌其功防有言国哀未毕不宜举宴行赏者因拜守仁南京兵部尚书守仁以亲老请归省至是论功封特进光禄大夫柱国新建伯世袭嵗禄一千石然不予铁券嵗禄亦不给诸同事有功者惟吉安知府伍文定当上赏其他皆名示迁而隂绌之废斥无存者守仁愤甚时以丁父忧屡疏辞爵乞録诸臣之功咸报寝】
　　发明【宸濠之变江西全省宸动王守仁出竒制胜三十五日而奏荡平厥功伟矣张忠许泰辈忌功媒孽犹曰宵小伎俩之常独怪杨廷和称为一时名臣因与王琼不相能而并扼守仁之封大臣公忠体国固如是耶王琼时为兵部尚书使当日本兵故为龃龉事皆中制守仁又岂能迅奏肤公其归功于琼期于成事而已廷和不是之谅而辄存芥蔕至使同事诸臣隂遭废斥其何以鼓戎行劝将士哉世宗趣召受封而于其请録请臣亦皆报寝则所谓深知守仁平逆功者又安在欤】












　　御定资治通鉴纲目三编卷十九
　　钦定四库全书
　　御定资治通鉴纲目三编卷二十
　　【起壬午明世宗嘉靖元年尽戊子明世宗嘉靖七年】凡七年
　　【壬午】世宗肃皇帝嘉靖元年春正月清宁宫后殿灾定皇考圣母本生父母称号
　　【先是尊崇兴献帝后议既定诏告天下越数日帝复手勅加兴献帝后以皇号杨廷和等上言汉宣帝继孝昭后追諡史皇孙王夫人曰悼考悼后而已光武上继元帝钜鹿君以上立庙章陵而已今与献加称帝后较之前代已极尊崇若加皇字与孝庙慈夀并是忘所后而重本生任私恩而弃大义臣等不得辞其责愿罢归尚书乔字亦言正统大义惟赖皇字以明若加于本生之亲则正统混而无别非所以重宗庙正名分也帝曰慈夀皇太后懿防朕不敢违廷和等复偕礼官执奏廷臣诤者百余人皆言称皇非是请斥张璁邪説俱不报及是清寜宫后三小殿灾廷和等因言兴献帝后加称列圣神灵容有未安今火灾示戒昭然可见给事中邓继曾亦言天有五行火实主礼人有五事火实主言名不正则言不顺言不顺则礼不兴今之火灾废礼失言之效也帝勉从众议乃称孝宗曰皇考慈夀皇太后曰圣母兴献帝后止称本生不称皇】质实【邓继曾字士鲁资县人】
　　甘州军乱杀巡抚都御史许铭
　　【甘肃总兵李隆与铭不相能防支月粮嗾部卒请増值铭不许遂围公廨殴杀铭焚其尸五卫军大乱诏擢陈九畴为佥都御史巡抚甘肃未至巡按御史喻茂隆按騐铭事以闻乃诛隆及乱卒首事者九畴抵镇以甘肃军政废弛疏言额军七万余存者不及半且多老弱请令召募从之】质实【五卫谓甘州左右中前后衞也并明洪武中置属陜西行都司许铭字徳新宛平籍莫县人】
　　三月上慈寿皇太后尊号曰昭圣慈寿皇太后武宗皇后曰庄肃皇后皇太后邵氏曰寿安皇太后兴献后曰兴国太后
　　【是月丁巳以上昭圣慈夀皇太后庄肃皇后尊号遣定国公徐光祚武定侯郭勋恵安伯张伟祭告天地宗庙社稷戊午上夀安皇太后兴国太后尊号仍命尤祚等祭告壬戌帝御奉天殿颁诏天下】
　　秋九月立皇后陈氏
　　【昭圣张太后为帝选婚台官言大名有佳气求得后迎入宫册为皇后】质实【皇后陈民元城人】
　　冬十月振南畿湖广江西广西灾
　　【先是南畿及各布政司多以旱灾告者帝诏抚按官讲求荒政至是命所司祭仓给振免税粮有差时应天滁州饥尤甚南京兵部侍郎席书奉命振江北令州县十里一厰煑糜哺之全活无算】质实【席书字文同遂安人】
　　十一月寿安皇太后邵氏崩
　　【諡曰孝忠皇太后别祀奉慈殿七年七月改称太皇太后】
　　【癸未】二年春二月提督军务都御史俞諌讨河南山东贼平之
　　【青州矿盗王堂等起顔神镇流刧东昌兖州济南都指挥杨纪及指挥杨浩等击之浩战死纪仅以身免诏责山东将吏于是诸臣分道逐贼贼不复屯聚往来金乡鱼台间突至曹州欲渡河不得转掠考城循河而西至东明长垣河南及保定守臣咸告急贼党王友贤等流入祥符封邱南抵徐州廷议以诸道巡抚各顾其土事权不一请设总制大臣乃命諌与都督鲁纲提督两畿山东河南军务以便宜节制诸道兵讨之贼复流至考城官军欲击而河南降贼张进引三百骑驰至中都留守顾恺与俱前方战进忽三麾其旗先却贼乗之官军大溃将士死者八百余人諌等连营进贼始灭时有司多诬良民助贼諌审择之皆感泣而去】质实【顔神镇即今青州府博山县地以齐孝妇顔文姜居此故名　本朝雍正十二年始置县金乡东汉县明属兖州府今因之东明汉冤句宋宛亭金改东明明洪武初省入开州孝宗四年复置属开州今属大名府】
　　孝惠皇太后于茂陵
　　【先是太后崩帝欲祔茂陵数下廷议礼官不敢固争杨廷和等言祖陵不宜数兴工作惊动神灵帝不从及是卒祔焉】
　　礼部尚书毛澄罢
　　【帝欲推尊所生尝遣中官谕意至长跪稽首澄骇愕急扶之起其人曰上意也上言人孰无父母奈何使我不获伸必祈公易议因出囊金畀澄澄奋然曰老臣誖耄不能隳典礼独有一去不与议已耳抗疏引疾至五六上帝辄慰留不允及是疾甚复力请乃许之舟至兴济而卒帝深悼惜之赠少传諡文简　澄端亮有学行论事侃侃不挠帝雅敬澄虽数忤防恩礼不哀】质实【兴济宋县明属河间府今省为镇隶属沧州】
　　歳星太白同昼见
　　夏四月旱
　　【两畿山东河南湖广江西及嘉兴大同成都皆旱赤地千里殍殣载道帝以灾异勅羣臣修省】
　　以宋儒朱熹裔孙墅为五经博士
　　【正徳间给事中戴铣汪元锡御史王宛等相继言朱子继孔子者也孔子之后有曲阜西安朱子之后亦有建安婺源今建安已置博士其子孙在婺源者宜如衢州孔庙例官其嫡长一人以奉祀诏从之至是授墅翰林院五经博士寻以西安学训导席端言令其世袭】质实【孔子之后有西安宋建炎中衍圣公端友扈跸南渡因家衢州髙宗命以州学为家庙赐田五顷以奉祭祀五传至洙元至元间命归曲阜袭封洙让爵曲阜之弟治明孝宗十八年衢州知府沈杰奏言衢州圣庙自孔洙让爵之后衣冠礼仪猥同氓庶今访得洙之六世孙彦绳请授以官俾主祀事报可正徳元年授彦绳翰林院五经博士子孙世袭时以在曲阜者为孔氏北宗在西安者为南宗云西安唐县明为衢州府治建安三国吴析东侯官县地置明为建宁府治今皆因之朱墅朱子十一世孙汪元锡休宁人王完遂宁人】
　　诏举堪任府县者
　　【命两京三品以上及抚按官各举所知以闻】
　　闰四月帝始修醮于宫中
