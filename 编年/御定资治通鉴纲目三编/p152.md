<!-- { "loadSidebar": true } -->
　　振畿内饥
　　【从户部给事中官应震请也】
　　三月封原任兵部员外郎赠太常寺少卿杨继盛墓【礼部言原任兵部员外郎赠太常寺少卿杨继盛浩气凌霄丹心贯日前知逺识芟仇鸾之奸于未然正色危辞禠严嵩之炎于方炽风波九死惟矢忠义之心热血一腔长洒英雄之泪先皇帝嘉其忠贞锡之赠諡建祠表里廕及后人葢三旌之宠洊加已慰忠魂于九地乃一坏之封犹缺未泽枯骨于重泉此感往不无永怀而盛典尚宜请补也乃准封其墓修石麟华表诸制】质实【杨继盛墓在保定府定兴县西南八里】
　　福王常洵之国
　　【初福王婚费三十万营洛阳邸第至二十八里十倍常制又设官店以供福邸及府第成廷臣请王之藩者数十百奏不报四十一年春复交章请叶向髙孙慎行争尤力帝始以明春为期已复传防庄田非四万顷不可向髙因言防典载亲王禄米万石养赡名目已是添设岂可过多各直省田土之数惟大郡方有四万顷少者止一二万顷自祖宗以来封国不少使亲王各割一大郡则天下土地已尽今日非但百姓无田即朝廷亦无田矣况圣子神孙源源未已乎列圣相传遵守家法岂无爱子欲加厚以祖制不敢逾越必如是而后万世可常行耳福王所陈不过引景府潞府事例夫潞府就封时废府田地尚多未尝括及民间今田地已尽而租银之入已过潞府何更求多乎至景府乆不之国皇考在裕邸常怀危疑其后皇祖防然遣之人心始安景府屡请楚地防至激变当时皆讥皇祖过宠非以爱之亦前事之鉴也臣愚谓祖制当遵吉典当举王方建维城之固与国同休不当以土田小事滋天下之口又言使福王庄田必足四万顷则之国无日王疏以祖制为言试思亲王四万顷之庄田祖训防典累朝功令有之乎臣不知王所引祖制何指也自景府以前无出数千顷外者惟景府以宠爱逾分致坏祖制王奈何尤而效之乎况今河南山东抚按官搜括已尽恐有奸徒以投献为名者挟讐报怨中州齐楚间稍有土地者不安其生天下从此多事矣帝报曰庄田自有成例今皇太子与福王大分已定何猜向髙又言皇考时名位虽未正然讲读不辍情意自通今东宫辍讲八年且不奉天顔者乆而福王一日两见以故不能无疑惟坚明春之国期无以庄田籍口庶天下疑自释也防锦衣百户王曰干以私事与孔学赵宗舜赵圣等相告讦刑官谳未竟曰干入皇城放礟上疏讦郑贵妃内侍姜严山与孔学王三诏等用厌胜术诅皇太后皇太子欲拥立福王帝震怒向髙请帝以静处之曰干疏不宜发而别谕法司治诸奸人罪速定福王之国期以息羣喙帝纳其言寻贵妃请留福王庆太后夀节又谕改期向髙封还手勅太后亦谕止之始令之国厯年税使矿使所进珍羡悉以资之押运刘李自虞城至洛阳到处挟索横逞杀人抚臣梁祖龄按臣张至发以闻置不问庄田初谕给四万顷羣臣屡请减帝谕以王意奏辞减半给二万顷中州腴土不足以山东湖广田益之王复乞故大学士张居正所没产及江都至太平沿江荻洲杂税并四川盐井榷茶银以自益伴读承奉等官假履畆为名乘传出河南北齐楚间所至骚动山东河南湖广抚按臣各疏言王府赐地应照防典之例令地方官每畆征银三分王府遣人闗领不便自行勘丈管业并中使阎时冯进忠张佃梁进等不法状俱不报后湖广田复不足王又奏减一千顷实给田一万九千顷】质实【设官店福府承奉谢文铨言设官店于崇文门外以供福邸户部尚书赵世卿疏争不聴沿江荻洲杂税芦洲按畆起科以大江南北之分作芦洲肥瘠之辨征派有定例督理有专官神宗二十七年勘出丹徒丹阳崇明武进江都通州如臯泰兴诸处田滩二万六千七十畆令佃户纳价三万七千五百七十两又每嵗征租银四千五百四十余两上江如上元江宁句容江浦六合青阳怀宁桐城宿松望江县无为州和州诸处经五年清文比旧额多银三千三百余两嵗共徴银七千三百两有竒毎嵗春夏间由内守备收解南京户部覈实奏闻四川盐井辖盐课十七洪武时嵗办盐一千一十二万七千余斤治时办二千一十七万六千余斤神宗时九百八十六万一千余斤盐行四川之成都叙州顺庆保宁夔州五府潼川嘉定广安雅广元五州县嵗解陜西镇盐课银七万一千余两四川茶银洪武四年户部言四川巴茶三百十五顷茶二百三十八万余株定令每十株官取其一无主茶园令军士薅采十取其一以昜番马诸产茶地设茶课司四川定税额一百万斤设茶课司自河雅诸州及碉门黎雅抵朶甘乌斯藏行茶之地五千余里洪武末置武都重庆保宁播州茶仓四所令商人纳粟中茶成化中茶百斤折银五钱商课折色自此始丹徒汉县丹阳唐县明俱属镇江府今皆因之青阳唐县明属池州府怀寜晋县明属安庆府桐城唐县明属安庆府今皆因之张祖龄温江人张至发淄州人】
　　常洵开洛阳市
　　【常洵请淮盐千三百引设店洛阳与民市中使至淮扬支盐干没要求辄数倍中州旧食河东盐以改食淮扬故非王肆所出不得鬻河东引遏不行边饷由此绌叶向髙言以藩国之尊下侵商贾之事于体甚亵况差官支取或滋夹带之奸定价贸昜终无两平之理户科给事中姚宗文言方今盐法壅滞盐课不登今王府公行货卖则狐防羣奸必至公然夹带两淮正额引盐必壅河东行盐之地自有成法一旦阻絶则行盐地少盐地必亏河南境内民肆向有堆卖官盐价值一定若王府售卖昻值专利势必腾涌民何以堪大学士方从哲及诸廷臣亦先后请停丈田开市二事俱不报】
　　发明【藩封开市渔利滞商已为万万不可行之事乃神宗于常洵初就封时即曲狥其请实为溺爱之私其于民瘼国是漠不闗心于此亦可概见至盐英为国家要务定地分引民食既有所仰需而商贾亦自便其售鬻中州之必食盐于河东地使然也顾忽有设店洛阳之举在淮扬既苦累于中使之干没要求必不能源源以济坐使中州价涌而河东引遏边饷之绌亦随之所谓行一事而害且百端此也自是河南凋瘵日甚一日史称神宗耗天下以肥王祸乱之萌岂一朝一夕之故哉】
　　夏五月大雨雹
　　【是月乙夘夜京师大雨雹是年浙江江西两广福建俱水】
　　释楚宗幽禁诸人
　　【时皇太后遗命赦天下诏楚府宗室先因诬诋楚王殴杀廵抚已将情罪深重者正法其余发髙墙闲宅者禁锢日乆惩创亦深准与释放仍聴楚王钤束初禁宗之狱廷臣互有左右厯数年不得白御史潘之祥上疏请释英燋蕴钫等不报至是礼部侍郎孙慎行言楚宗杀巡抚赵可怀不得为叛乃称太后遗诏释之】质实【神宗三十三年捕治楚宗人斩二人勒四人自尽幽英燋等二十四人于髙墙禁蕴钫等二十二人于闻宅】
　　福建税使髙寀私通倭市
　　【寀私置通倭双拕海艘航货数十万入海货直不以予民闾阎嗟怨激变寀怒麾兵杀人放火箭燬民房突入巡抚署露刃胁制要盟有司官于私署巡抚袁一骥巡按徐鍳以闻大学士叶向髙方从哲给事中姚永济郭尚宾先后论劾帝置不问时陵珰杜茂杖杀留守陆万垓兵科给事中呉亮嗣疏劾亦留中】质实【袁一驩江阴人徐鍳丰城人姚永济上海人郭尚宾南海人】
　　发明【私通倭市事闗边禁此犹彰明较著者乃髙寀竟自置双舵海艘取其便于乘驶风涛渔猎专利货则剥掠自民直则敛肥于己其激而生变也固在意中顾转以此生怒杀人燬屋恣其荼毒甚且刃制廵抚要盟有司罔上行私若此即在明季纪纲不振之时亦所罕有所可异者中外相继论劾均置不问同时更冇珰竪杖死留守言官疏发其事亦复留中不报宜效尤肆恶者之终无已时欲边境之宁得乎】
　　雷震军台燬
　　【是月甲寅宻云杨洼军台为雷火震燬层楼礟轰发火器火药俱被焚击死南兵一名庚午复震永平属石火墩军台雷从台东门入击死南兵一名伤北兵二名台房及垜口火器尽燬】
　　六月葬孝定皇后于昭陵
　　【合葬昭陵别祀崇先殿】
　　秋八月礼部侍郎孙慎行罢
　　【慎行素讲学东林为党人所忌及在礼部遇事皆切谏韩敬科场事乆不定慎行特拟黜敬党人袒敬者追论汤宾尹越房取卷时各分考俱效之因欲十七人并罪借以寛敬慎行集廷臣议卒坐敬闗节为十七人昭雪党人益大恨防吏部缺侍郎廷议改右侍郎李志于左而以慎行为右命俱未下御史过庭训因言志末履位何复推慎行亓诗教和之慎行遂连疏引归后丁巳京察以趣福王之国谓慎行邀功列拾遗疏中帝知其无罪置不问】
　　大学士叶向髙罢
