<!-- { "loadSidebar": true } -->
　　【御史羊可立复追论居正搆陷辽王王妃因上疏讼寃言居正强占钦赐田产辽邸金寳万计悉入居正家帝命司礼监张诚及侍郎邱橓等往荆州籍居正家守今先期録人口锢其门子女饿死者十余辈诚等尽发其诸子兄弟藏得黄金可一万白金十余万长子礼部主事敬修不胜拷掠自缢死事闻申时行等与六卿大臣合疏请少缓之刑部尚书潘季驯复特疏言居正母年逾八旬旦暮莫必其命语尤激楚于是诏留空宅一所田十顷赡其母而尽削居正官夺玺书诏命以罪状示天下谓当剖棺戮尸而姑免之其弟都指挥居易子编修嗣修俱戍极边诸以忤居正罢黜者俱召还初言路为居正所抑至是争砺锋鋭搏击当路可立与李植江东之并荷帝宠三人更相结亦颇引吴中行赵用贤沈思孝为重执政恶之未防御史丁此吕劾侍郎高启愚主南京试以舜亦以命禹为题为居正劝进帝手疏示申时行时行言此吕以暧昩陷人大逆恐谗言踵至非清明之朝所宜有尚书杨巍因请出此吕于外植东之交章劾时行巍蔽塞言路帝为罪启愚留此吕时行巍求去余有丁言大臣国体所系今以羣言留此吕恐无以安时行巍心帝乃聴巍出此吕于外许国尤不胜愤専疏求去言昔之専恣在权贵今乃在下僚昔颠倒是非在小人今乃在君子意气感激偶成一二事遂自负不世之节号召浮薄喜事之人党同伐异罔上行私其风渐不可长意葢指中行用贤等也自是言官与政府日相水火矣】质实【羊可立汝阳人高启愚铜梁人杨巍海丰人】
　　腾冲游击刘綎讨平陇川贼
　　【初缅酋莽瑞体以兵服诸蛮遣人招陇川宣抚多士宁士宁不从而记室岳凤方用事欲降缅遂诱士宁而酖之并杀其妻子夺金牌印符受瑞体伪命代士宁为宣抚既而瑞体死子应襄嗣凤导之入寇窥腾越永昌诸处已陷顺宁指挥吴继登等战死事闻诏以綎为腾冲游击邓子龙为永昌防将提兵往讨当是时迤西诸部皆叛以兵助缅进逼姚闗势甚盛会綎子龙兵至诸土兵亦大集綎与子龙大破之攀枝花地乗胜追击先后斩首万余凤大惧乃令妻子及部曲来降綎责令献金牌符印及蛮莫孟密地而分兵趋沙木笼山先据其险自领大兵驰入陇川凤度无可脱遂诣军门降时诸部蛮视鳯为向背缅亦依鳯为心腹鳯既降诸部俱杀缅使来归綎率兵进缅直抵阿瓦应里退走阿瓦酋猛匀诣綎降猛勺应里从父也遂班师献俘于朝凤伏诛　缅甸在云南西南嘉靖中孟养木邦酋攻杀缅酋莽纪嵗分有其地纪岁子瑞体奔匿洞吾母家既长遂有其地洞吾之南有大古喇滨海与佛郎机隣古喇酋兄弟争立瑞体和解之因徳瑞体争割地为献受其约束瑞体乃举众絶古喇粮道杀其兄弟尽夺其地诸蛮皆畏服之遂复入缅陷鳯密并孟养势益彊于是木邦蛮莫诸部皆叛附之岳鳯者江西人行贾陇川骁杰多智多士宁妻以妹使为记室鳯媚士宁而夺其权至是遂诱杀之鳯亦伏诛未防缅复炽进据孟养蛮莫官军战却之巡抚陈用宾筑八闗于腾冲列兵戍守募人至暹罗约夹攻缅久之缅为暹罗所困势顿衰然近缅诸部仍服属之终明世不能复】质实【腾冲卫在腾越州城南本腾冲军民指挥使司明嘉靖二年改置腾冲卫顺宁本蒲蛮地元置府明仍为府以寳通等州县省入今因之姚闗在甸湾土州北接顺宁界攀枝花地名在姚闗南阿瓦城名为缅中五城之一】
　　冬十月余有丁卒
　　【有丁自七月以疾在告十月再以病乞休不允遂卒】
　　十二月以王锡爵为礼部尚书兼文渊阁大学士王家屏为吏部侍郎兼东阁大学士并预机务
　　【锡爵因救论夺情诸臣积忤张居正以礼部侍郎家居五年不出至是即家起之家屏前为日讲官敷奏剀摰帝敛客受之称为端士及是遂以吏部侍郎入阁去史官仅二年先是李植江东之与申时行相搆以锡爵负时望且素恶居正当与时行贰故力推之比锡爵至乃与时行合弗善植等植由是大恨】质实【王家屏字忠伯大同山隂人】
　　以陈献章胡居仁王守仁从祀孔庙
　　【申时行等言守仁言致知出大学良知出孟子陈献章言主静沿宋儒周敦颐程颢且孝悌出处如献章文章功业如守仁纯心笃行如胡居仁并宜从祀从之终明世从祀文庙者薛瑄与守仁等四人　先是隆庆元年都御史徐栻等言王守仁陈献章宜从祀给事中赵思诚等言二人不宜从祀其后御史詹事讲上言明兴二百年来诸儒聿兴直肩斯道若薛瑄王守仁陈献章其最著者也今瑄已入祀而守仁献章格于议而不得与夫守仁之功烈文章献章之出处大节虽其言良知言主静若近于偏枯顾言知而未始废行言静而未尝离动合一之功与宋大儒之论同归一致宜以守仁献章并从祀于是申时行等议上以居仁亦宜并祀诏以三人并从祀孔庙列于薛瑄之次】质实【胡居仁字叔心余干人居仁闻吴与弼讲学崇仁往从之游絶意仕进其学以主忠信为先求放心为要闇修自守布衣终其身】
　　【乙酉】十三年春二月旱大雩
　　【京师自去年八月不雨至于是月庚午大雩三月甲申复大雩】
　　三月山西地震
　　【先是二月南京地震至是山西山隂县地震旬有五日乃止】
　　李成梁袭巴图尔绰哈大破之
　　【巴图尔欲报父博斯呼之怨偕从父绰哈姑壻呼达纠西部伊勒敦等以数万骑入掠沈阳既退驻牧辽河欲犯开原铁岭成梁与巡抚李松潜为浮桥济师逾塞百五十里疾掩其帐寇已先觉整众迎战成梁为叠阵亲督前障击而松以后阵继之斩首八百有竒五月敌犯沈阳伏积骑塞下诱官军游击韩元功追袭之败死至秋诸部长复犯蒲河而西部伊勒敦亦窥辽沈成梁命部将李平胡出塞三百五十里捣破伊勒敦营斩首一百八级诸部长闻之始引去】质实【铁岭辽银州明置铁岭卫今为铁岭县属奉天府蒲河在奉天府承徳县西北明置千戸所于此今废李松大城人　巴图尔旧作巴土儿呼达旧作花大伊勒敦旧作以儿邓又作银灯今并改】
　　以尚宝少卿徐贞明领垦田使督治京畿水田
　　【初贞明为给事中尝请兴西北水利言神京雄据上游兵食宜取之畿内今皆仰给东南岂西北古称富彊地而不足以实廪而练卒乎夫赋税所出括民脂膏而军船夫役之费常以数石致一石东南之力竭矣乂河流多变运道多梗窃有隐忧闻陜西河南故渠废堰在在有之山东诸泉引之率可成田而畿辅诸郡或支河所经或润泉自出皆足以资灌溉北人未习水利惟若水害不知水害未除正由水利未兴也葢水聚之则为害散之则为利今顺天真定河间诸郡桑麻之区丰为沮洳由上流诸河之水惟泄于猫儿湾欲其不泛滥而壅塞势不能也今诚于上流疏渠濬沟引之灌田以杀水势下流多开支河以泄横流其淀之最下者留以潴水稍高者皆如南人筑圩之制则水利兴水患亦除矣至于永平滦州抵沧州庆云地皆萑苇土实膏腴元虞集欲于京都滨海地筑塘捍水以成稻田若仿集意招徕南人俾之耕艺北起辽海南滨青济皆良田也宜特简宪臣假以事权毋阻浮议需以嵗月不取近功或抚穷民而给其牛种或任富室而缓其科征或选择健卒分建屯营或招徕南人许其占籍俟有成绩次及河南山东陜西庻东南转漕可减西北储蓄常充国计永无绌矣疏入时以财匮不能举会御史傅应祯建言廷杖下狱贞明入狱视之坐贬太平府知事被谪南行次潞河着潞水客谈一书论水利当兴者十四事兵部尚书谭纶见之谓其必可行于是贞明召还为尚寳丞矣工科给事中王敬民荐之会巡抚张国彦等方开水利于蓟州永平间有效遂加贞明尚寳司少卿兼监察御史领垦田使令遍厯郊闗与抚按等官讲求疏濬潴蓄之法贞明先诣永平募南人为倡及明年二月已垦三万九千余亩又遍歴诸河周览水利分合将大行疏濬而阉人勋戚之占田者争言不便乃罢】质实【猫儿湾在雄县东滦州隋属平州辽分置滦州明亦曰滦州属永平府今因之庆云隋无棣县明永乐初避讳改曰庆云县属河间府之沧州今属天津府徐贞明字孺东贵溪人潞水客谈畧曰西北之地旱则赤地千里涝则洪流万顷惟雨旸时若庶防乐嵗无饥此可常恃哉惟水利兴而后旱涝有备利一也中人治生必有常稔之田以国家之全盛独待哺于东南岂计之得哉水利兴则余粮栖亩皆仓庾之积利二也东南转输其费数倍若西北有一石之入则东南省数石之输久则蠲租之诏可下东南民力庶防稍苏利三也西北无沟洫故河水横流而民居多没修复水田则可分河流杀水患利四也西北地平旷寇骑得以长驱若沟洫尽举则田野皆金汤利五也游民轻去乡土易于为乱水利兴则农业者依田里而游民有所归利六也招南人以耕西北之田则民均而田亦均利七也东南多漏役之民西北罹重徭之苦以南赋繁而役简北赋省而徭重也使田垦而民聚则赋増而北徭可减利八也沿边诸镇有积贮转输不烦利九也天下浮户依富家为佃客者何限募之为农而简之为兵屯政无不举矣利十也塞上之卒土著者少屯政举则兵自足可以省逺募之费苏班戌之劳停勾摄之苦利十一也宗禄浩繁势将难继今自中尉以下量禄之田使自食其土为长子孙计则宗禄可减利十二也修复水利则仿古井田可限民名田而自昔养民之政渐可举行利十三也民与地均可仿古比闾族党之制而教化渐兴风俗自美利十四也时户科给事中萧彦疏言水田之利其不可不成者有四而不可不审议者亦有四国家定鼎燕京转漕东南水利既兴昔取诸东南今取诸堂奥之外也不可不成者一也西北有水利则东南可以息肩而漕挽之费所省又多不可不成者二也敌利于骑不利于步沟洫有制是不墙而堵不兵而卫也不可不成者三也昔也旷莽今也蕃育生聚教训安边长利不可不成者四也然西北之不谙水田也旧矣驱而为之缓之则无济于事急之则有戾于民是人情之议也不可不审者一也垦田之夫毎邑不下千人派之民邪以为厉矣征之江南邪千里斋粮逺赴田作有望而走耳是垦田之夫之议也不可不审者二也臣彦往阅边于宁夏古称塞北江南也又素有水田借汉唐二渠不烦防力然往往就荒驱之领田如赴汤大又尝阅边于甘肃有先抚臣杨锦者为垦田之议而军不愿种乃分派各堡另垦卒无成功此边人之习也垦田百万法当给五万人若曰自领之而自垦之脱无领者将不垦之乎是领田之户之议也不可不审者三也沿边无种旷土军民利而私种之久矣垦而为田势必起科能欣然就邪至于广野有沙压之虞水滨有泛溢之虑但一相度可知己是起科之议也不可不审者四也王敬民河南西华籍应天句容人张国彦邯郸人】
　　夏四月京师旱大雩
　　【帝步祷于南郊面谕大学士等曰天旱虽由朕不徳亦天下有司贪婪剥害小民以致上干天和今后宜慎选有司乃诏中外理寃抑免天下被灾田租一岁先是李植等疏劾尚书潘季驯朋奸罔上诏削季驯籍擢植太仆少卿江东之光禄少卿羊可立尚寳少卿至是御史蔡系周以旱上疏劾植且言陛下欲雪枉而刑部尚书之枉先不得雪今日之旱葢实由植所称尚书谓季驯也于是东之抗疏求罢可立复代为植辩给事御史齐世臣吴定等交章劾之帝报曰朕方忧旱诸臣何得纷争乃己】质实【蔡系周华容人齐世臣南昌人吴定安阳人】
　　秋七月雷震郊坛
　　【震郊坛广利门及齐宫门伤兽吻诏羣臣修省】
　　八月京师地震
　　九月彗星见
