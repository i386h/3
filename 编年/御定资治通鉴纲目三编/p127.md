<!-- { "loadSidebar": true } -->
　　【袁炜去后徐阶当国屡请増防臣故有是命帝眷侍直诸臣厚凡迁除皆出特防春芳自学士至柄国凡六迁未尝一由廷推】
　　六月建玉芝宫
　　【睿宗原庙前殿东柱产金色芝一本帝大悦告于太庙百官表贺因建玉芝宫十一月奉安献皇帝后神主于玉芝宫】
　　冬十一月严讷罢
　　【讷仍掌吏部晨理部事暮直西苑供奉青词积劳成疾遂罢归讷既归里父母皆在晨夕备物孝养人以为荣讷尝语人曰铨臣与辅臣必同心乃有济吾秉铨二年适华亭当国诸事无阻且所任选郎贤举无失人华亭谓徐阶选郎谓陆光祖也】质实【陆光祖字与绳平湖人】
　　【丙辰】四十五年春正月福建地震
　　【福州兴化泉州三府同日地震】
　　二月下户部主事海瑞于狱
　　【帝乆不视朝深居西苑専意斋醮督抚大吏争上符瑞礼官辄表贺廷臣自杨最杨爵得罪后无敢言时政者至是瑞独上疏日陛下即位初年敬一筬心冠履分辨天下欣然望治未乆而妄念牵之谓遐举可得一意修真竭民脂膏滥兴土木二十余年不视朝法纪弛矣数年推广捐纳事例名器滥矣二王不相见人以为薄于父子以猜嫌诽谤戮辱臣下人以为薄于君臣乐西苑而不返人以为薄于夫妇吏贪官横民不聊生水旱无时盗贼滋炽陛下试思今日天下为何如乎古者人君有过赖臣工匡弼今于修斋建醮相率进香仙桃天药同辞表贺建宫筑室则将作竭力经营购香市寳则度支差求四出陛下误举之而诸臣误顺之无一人肯为陛下正言者谀之甚也且陛下之误多矣其大端在于斋醮斋醮所以求长生也自古圣贤垂训修身立命曰顺受其正矣未闻有所谓长生之说陛下受术于陶仲文以师称之仲文则既死矣彼不长生而陛下何独求之至于仙桃天药怪妄尤甚苦宋真宗得天书于干祐山孙奭日天何言哉岂有书也桃必采而后得药必制而后成今无故获此二物是有足而行耶曰天赐者有手执而付之耶此左右奸人造为妄诞以欺陛下误信之以为实然过矣陛下又将谓悬刑赏以督责臣下则分理有人天下无不可治而修真为无害己乎太甲日有言逆于汝心必求诸道有言逊于汝志必求诸非道用人而必欲其唯言莫违此陛下之计左也即观严嵩有一不顺陛下者乎昔为同心今为戮首矣梁材守道守官陛下以为逆者也厯任有声官户部者至今首称之然诸臣宁为嵩之顺不为材之逆得非有以窥陛下之防而潜为趋赴乎即陛下亦何利于是陛下诚知斋醮无益一旦翻然悔悟日御正朝与宰相侍从讲求天下利害洗数十年之积误使诸臣亦得自洗数十年阿君之耻天下何忧不治万事何忧不理此在陛下一振作间而已释此不为而切切于轻举度世敝精劳神以求之于系风捕影茫然不可知之域臣见劳苦终身而无成也帝得疏大怒抵之地顾左右曰趣执之无使得遁宦官黄锦在剑曰此人素有痴名闻其上疏时自知触忤当死市一棺诀妻子待罪于朝僮仆亦奔散无留者是不遁也帝黙然少顷复取读之为感动太息留中者数月尝曰此人可方比干第朕非纣耳防帝有疾烦懑不乐召徐阶议内禅因曰海瑞言俱是朕今病乆安能视事又曰朕不自谨惜致有此疾困使朕能御便殿岂受此人诟詈耶遂逮瑞下诏狱究主使者寻移刑部论死狱上阶力救奏遂留中】
　　发明【嘉靖朝诸大臣多以青词干进謟谀成风从未有以斋醮为非者海瑞疏陈痛切其忠君爱国之忱自然溢于楮墨视明代掠浮词而抗疏者大相迳庭矣乃嘉靖始闻之而怒继取读之感动太息且留中数月深然其言引咎愧悔以此切谕辅臣然终逮瑞下狱岂防疾忌医根于素性抑由当时臣工阿顺为习乆未闻此逆耳之言也瑞疏云使诸臣亦得洗数十年阿君之耻置身于臯夔伊傅之列天下安得不治是瑞亦乆见于此矣】
　　三月以吏部尚书郭朴兼武英殿大学士礼部尚书髙拱兼文渊阁大学士并预机务
　　【朴拱皆由徐阶荐召入直庐至是同入阁】质实【髙拱字肃卿新郑人】
　　夏四月壬戌朔日有食之
　　六月旱
　　【戊寅以乆旱帝亲祷雨于凝道雷轩越三日雨羣臣表贺】
　　秋七月防犯万全右卫总兵官马芳击败之
　　【锡林阿以十万骑入西路芳迎之马莲堡堡圮众请塞之不可请登台亦不可开堡四门偃鼔寂若无人比暮野烧烛天嚣呼逹旦芳卧日中不起敌骑窥者相属莫测所为明日芳蹶然起乘城指示众曰彼军多反顾且走勒兵追击大破之】
　　冬十月振淮徐饥
　　【淮徐告饥命巡盐御史以修河银一万二千两振之】
　　闰十月谙逹冦大同防将崔世荣战死
　　【时谙达屡犯东西诸塞及冬犯固原总兵官郭江败死又犯偏头闗及大同世荣御之与其子大朝大賔俱力战死】
　　十一月帝有疾
　　【先是帝以乆病忽欲南幸兴都取药徐阶力谏乃止既而服方士王金等所献丹药病遂甚时方士至者日众帝知其妄无殊锡王金思所以动帝乃伪造诸品仙方与所制金石药同进其方诡秘药性燥非服食所宜帝御之稍稍火发病遂不能愈】
　　十二月帝崩
　　【庚子帝大渐自西苑还乾清宫是日崩除阶草遗诏召用建言得罪诸臣死者防録方士付法司论罪一切斋醮工作及政令不便者悉罢之诏下朝野号恸感激时髙拱郭朴以阶不与共谋不乐朴曰徐公谤先帝可斩也两人遂与阶有隙】
　　发明【大臣秉与国事当虚已和惟求其是所谓功不必自已出名不必自已成乃为得之此犹言其无事时也若当草写遗诏于哀痛呼抢之余商家国根本之务此何时也而可以嫌疑生分别者耶观徐阶所草诏犹能切中当时弊政为髙拱郭朴者自当賛助其成何至以己未与之故而遂生忌嫉造谤媒蘖竟欲各分门户甚至数年后拱専国政一切尽反阶之所为而启其衅者实惟郭朴一言朴安得无罪哉】
　　裕王载垕即位
　　【是为穆宗以明年为隆庆元年赦天下免明年天下田赋之半及嘉靖四十三年以前逋赋】
　　释海瑞于狱
　　【先是瑞在狱犹未闻大行状提牢主事先知之以瑞且见用设酒馔欵之瑞自疑当赴西市恣饮噉不顾主事因附耳语宫车适晏驾先生今即出大用矣瑞曰信然乎即大恸尽呕出所饮食陨絶于地终夜哭不絶声及是既释复故官俄再迁大理丞】
　　【丁夘】穆宗庄皇帝隆庆元年春正月罢睿宗明堂配享【时礼部奉诏防议郊社诸典礼及祔塟祔享诸制尚书髙仪上言先帝肇祀明堂奉睿宗配享今陛下践祚睿宗已为皇祖若仍配享上帝似非周人宗祀文王之义请罢大享礼从之】质实【髙仪字子象钱塘人】
　　増设江浙巡漕御史
　　【时漕政废弛有司怠缓军卫迁延重以运官科求旗甲侵费弊端百出以致漕运失期旧制江北粮米当十二月以内过淮逺者不过次年之三月时有迟至次年六七月者山东粮米当四月运完逺者不过七月时有迟至十一月者至是户科给事中何起鸣请于南直浙江杭嘉湖増设御史一员令専理漕运其济宁以南河道旧属两淮巡盐御史带管者并亦委之监兑时则巡厯淮安以南水盛时则巡厯徐州以北庶河道漕运可兼摄而并举从之】质实【何起鸣内江人】
　　追尊母杜氏为孝恪皇太后
　　二月立皇后陈氏
　　【后通州人】
　　以陈以勤为礼部尚书兼文渊阁大学士张居正为吏部侍郎兼东阁大学士并预机务
　　【以勤居正俱侍裕邸讲读至是并参大政时徐阶以宿老居首辅与李春芳皆折节下士居正最后入独引相体倨见六卿无所延纳间出一语辄中肯人以是严惮之重于他相】质实【陈以勤字逸甫南充人张居正字叔大江陵人】
　　发明【徐阶以耆宿老成乆居政府犹持谦牧之懐居正甫参大政辄尔倨见六卿妄自尊大宜为众所訾议也盖居正自恃干济之才出诸臣右又以潜邸旧恩欲自异于他相因而防恤人言倨傲日甚厥后秉政之専竟致威权震主百僚侧目骄吝之气盖己中于入阁之初虽云才羙不足观已】
　　三月塟永陵
　　【谥曰饮天履道英毅圣神宣文广武洪仁大孝肃皇帝孝洁肃皇后孝恪皇太后同祔】质实【孝洁皇后陈氏世宗元配孝恪杜太后穆宗生母】
　　【明史賛曰世宗御极之初力除一切弊政天下翕然称治顾迭议大礼舆论沸腾幸臣假托寻兴大狱夫天性至情君亲大义追尊立庙礼亦宜之然升祔太庙而跻于武宗之上不已过乎若其时纷纭多故将疲于边贼讧于内而崇尚道教享祀弗经营建繁兴府藏告匮百余年富庶治平之业因以渐替虽剪剔权奸威柄在御要亦中材之主也矣】
　　夏四月御经筵
　　【徐阶等言自古帝王莫不以讲学为首务兹山陵事毕祔庙礼成经筵日讲正惟其时请特举行从之】
　　五月夏镇新河成
　　【初嘉靖七年河溢阻运总河都御史盛应期请于昭阳湖东别凿新渠以通漕开濬百四十余里尅期六月工未成防应期罢役中止至四十四年河大决沛县飞云桥分为十数股溃入昭阳运道淤塞百余里督理河漕尚书朱衡循行应期旧亦请开南阳留城上下筑堤吕孟湖以防溃决总河都御史潘季驯以为濬旧渠便议与衡不合衡言是河直秦沟有所束隘伏秋黄河盛昭阳受之不为壑也乃决计开濬身自督工重惩不用命者至是河成西去旧河三十里旧河自留城以北经谷亭而至南阳新河亦自留城而北经夏镇而至南阳与旧河合谓之夏镇河凡百四十里有竒又引鮎鱼诸泉及薛河沙河注之筑马家桥隄遏黄水入秦沟使不东侵运道乃大通方工未成防河复决论者纷然谓衡故兴难成之役以幸功及工峻羣议乃息未防山水骤溢新河决壤漕艘数百给事中吴时来言新河受东兖以南费峄邹滕之水以一堤捍羣流岂能不溃宜分之以杀其势衡乃开支河四泄其水入赤山湖】质实【夏镇在徐州府沛县东北四十里南去留城四十四里昭阳湖在沛县东北八里有大小二湖相连南属沛北属山东滕县亦名山阳湖南阳镇名在兖州府鱼防县东北留城在沛县东南五十里故宋地秦置县汉张良封留即此地吕孟湖在沛县东南四十里秦沟在徐州府铜山县东北鮎鱼泉在滕县凡三十四泉薛河在滕县源出寳峯山汇诸泉而为渊西经薛山因名薛河沙河有二俱在滕县在县北者曰北沙河源出邹县峄山在县南者曰南沙河即古漷水源出县之述山下流俱入运河马家桥在沛县赤山湖在滕县西南与防山韩庄诸湖相连盛应期字思征吴江人朱衡字士南万安人潘季驯字时良乌程人吴时来是时以遗诏复故官】
　　髙拱罢
　　【初徐阶甚亲拱引入直及拱骤贵负气颇忤阶世宗居西苑阁臣直庐在苑中拱未有子移家近直庐时窃出一日帝不豫误传非常拱遽移直庐器用于其家给事中胡应嘉阶乡人也瞷阶方与拱隙遂劾拱不守直庐移器用于外世宗病亟勿省也拱疑应嘉受阶指大憾之及帝即位阶虽为首辅而拱自以帝旧臣数与之抗郭朴复助之阶渐不能堪是时应嘉掌吏科佐部院考察事将竣忽有所论救帝责其抵牾下阁臣议罚朴奋然曰应嘉无人臣礼当编氓阶旁睨拱见拱方怒勉从之言路谓拱以私怨逐应嘉交章劾之给事中欧阳一敬劾拱尤力阶于拱辩疏拟防慰留而不甚谴言者拱益怒相与忿诋阁中御史齐康为拱劾阶康坐黜于是言路论拱者无虚日拱不自安乞罢归】质实【胡应嘉沐阳人欧阳一敬字司直彭泽人齐康永平人】
　　六月霪雨伤稼
