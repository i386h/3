<!-- { "loadSidebar": true } -->
　　【攀龙虽削籍崔呈秀恨不已亟言于魏忠贤必欲杀之顺昌家居魏大中被逮过呉顺昌出饯与同起卧者三日许以女聘大中孙旗尉屡趣行顺昌瞠目曰若不知世间有不畏死男子周顺昌耶因防手呼忠贤名骂不絶口旗尉归以告忠贤大怒倪文焕即希指劾顺昌与罪人婚削籍昌期典湖广乡试程文论中引赵髙仇士良寓规讽忠贤嗛之杨涟劾忠贤二十四罪疏或言昌期代草而髙赵诸人去国昌期率送之郊外执手太息忠贤益大恨昌期知势不可留具疏乞假有小珰至阁曰此人尚可留之送客耶遂传防落职宗建首劾忠贤目不识丁应升尊素皆继涟抗疏力攻忠贤应升疏有云忠贤之罪千真万真无可复辨千罪万罪又不胜辨臣为陛下计莫若聼忠贤急自引退以全旦夕之命为忠贤计又莫若早自引决以乞帷盖之恩不然恶稔贯盈欲保首领而不可得末又切责阁臣谓君侧不清焉用彼相一时宠利有尽千秋青史难欺不欲为刘健谢迁者恐并不能为李东阳倘投防求欢不几与焦芳同传耶时魏广防方深结忠贤知应升讥已调防切责而尊素尤有智虑为羣小所深忌曹钦程希指劾宗建应升尊素皆东林防法皆削籍防呉中讹言尊素欲效杨一清诛刘瑾用蘓杭织造李实为张永授以秘计忠贤大惧遣刺事者至呉凡数辈侍郎乌程沈演家居记忠贤日事有迹矣于是忠贤益遣使谯诃实知实与前廵抚起元素有隙盖起元抚呉时公亷爱民丝粟无所取实素贪横妄増定额恣诛求又恶同知杨姜不屈已具疏诬劾起元为姜辨寃并劾实不法数事实以此敛威而衔起元不置至是忠贤乃索取实空印白疏令李永贞伪为实奏诬劾起元为廵抚时干没帑金十余万日与攀龙軰徃来讲学因窜入顺昌等名矫防并逮之攀龙闻旗尉将至谒道南祠为文以告归与二门生一弟饮后园池上及暮书遗表讫具衣冠自沈于池表云臣虽削夺旧为大臣大臣受辱则辱国谨向北叩头从屈平之遗则逺近闻其死莫不伤之顺昌故有徳于乡士民闻其被逮愤怒号寃开读日不期而集者数万咸执香为周吏部请命旗尉厉声骂曰东厰逮人众軰敢尔大呼囚安在手掷锒铛于地声琅然众益愤曰吾始以为天子命乃东厰魏太监耶遂蠭拥上势如山崩旗尉东西窜众纵横殴击立毙一人余负重伤逾垣走廵抚毛一鹭不能发一语知府防慎呉县知县陈文瑞素得民曲为觧谕众始散顺昌乃自诣吏是日旗尉徃浙江逮尊素者泊舟胥门外市人知城中有变击其舟而沈之旗校泅水以遁失驾帖不敢徃尊素闻即囚服自投诏狱顺昌既就逮一鹭飞章告变东厰刺事者言呉人谋断水道刼漕舟忠贤大惧已而一鹭言得倡乱者顔佩韦杨念如周文元马杰沈扬乱已定忠贤乃安然自是缇骑不敢复出国门矣方诸臣之被逮也顾秉谦忽持正请付法司论罪忠贤不从已而昌期先至慷慨对簿词气不挠坐贜三千偹受五毒不胜酷刑时四月晦日槖饘中传出片纸自此遂毙至五月二日狱卒以死报终莫知为何日其殓也十指堕落掬置两袖中盖以其为涟代草故云顺昌宗建应升尊素继至许显纯各坐贜数千宗建至一万三千五日一酷掠顺昌辄大骂忠贤显纯椎落其齿顺昌噀血唾显纯靣骂益厉遂于夜中潜毙之时六月十七日及领埋已越三日皮肉皆腐仅存须髪宗建为显纯酷讯偃卧不能出声显纯骂日尚能詈魏公一丁不识否以沙囊压之而死时六月十八日尊素知狱卒将害己叩首谢君父赋诗一章时独应升尚在尊素隔墙呼之曰仲逹我先行矣遂死时为闰六月朔日明日应升亦死起元道逺至则顺昌等已俱死显纯酷加搒掠竟如疏悬赃十万罄赀不足亲故多为破家及九月亦毙之狱中时以顺昌等惨死诏狱与前杨左诸人先后畧同遂与髙攀龙并称为后七君子以配杨左等共十有三人为逆阉时死节之最著者云攀龙学本濓洛操履笃实涵养邃密粹然为一代大儒既死呈秀憾犹未释矫防下其子世儒吏刑部坐世儒不能防闲其父谪为徒顺昌就逮时诸生朱文祖间行诣都为纳饘粥汤药及征贜令急奔走称贷诸公间顺昌榇归文祖哀恸发病死其所捕顔佩韦等五人比临刑语知府防慎曰公好官知我等好义非为乱也延颈就刃而死后呉人合之虎邱傍题曰五人之墓昌期应升至常州开读知府曽樱咸助之赀应升师呉钟峦诣府署与应升语竟日谓应升曰昔蔡元定窜道州晦翁饯之萧寺防视元定不异平时何图今日亲见此景真一夕千古已而忽闻署外有数千人閧声皆言忠臣何故被逮樱素有恵政得民力为劝谕始觧防而诸校方怖蘓州事有越垣而仆者适卖蔗童子过之曰我恨极惜不能杀汝即取削蔗刀割片肉而去宗建死后所亲蒋英代为输赃亦坐削籍尊素家尤贫坐赃虽不及三千同年门旧及乡人咸助之始得完赵元方抚呉罢归顺昌为文送之指斥无所讳议者谓起元顺昌之祸已伏于此及两人死呉中士民无不垂涕者】质实【道南祠即杨山祠周茂兰字子佩顺昌长子曾樱字仲含峡江人　本朝乾隆四十一年追谥忠节呉钟峦字峦稚武进人蒋英嘉善人沈演即防之弟】
　　兵科给事中罗尚忠疏陈漏饷剥军
　　【尚忠言各邉觧银徃领银囬者或各卫钻求情分委放军粮或将领转委偏俾遽相抽扣而将官遇有司饷之权者虽品位过之亦甘卑礼厚币甚至星相防人当事荐徃者亦扣各军礼而归之又甚有将官放债倍扣利息者及管库司官以情面浅深币交厚薄为各边发粮之先后乞饬各督抚委各边道将查明军数军若干饷若干刻成册各送计部计部总计九边额兵若干嵗饷若干彚册进览一送该部一送各司俾奸书无所去其籍得防所言给饷情甚悉其应裁应禁速议寻不果行】
　　三月设各边镇监军内官
　　【时各边镇増设内臣监军太监刘应坤镇守山海闗大学士丁绍轼兵部尚书王永光等屡谏不聼】发明【熹宗之时边事已不可为经抚不和疆场日蹙朝廷即力加整饬尚恐不能有济而乃复设内官监军以益其是犹抱薪而救火也徃时内官典兵如曹吉祥郭敬辈覆辙俱在惟嘉靖力抑宦侍其锋稍挫神宗时虽监税肆出而典兵者尚少至是魏阉乱政一切魁柄皆欲归其同类始则借犒军以刺事関庭供役士卒愁苦继乃各设监军牵制邉将稍一拂逆戮辱随之疆事如此国事又如此岌岌殆哉其能乆乎】
　　夏四月搜括应天各府贮库银
　　【命南京守偹内臣搜应天各府贮库银充殿工及兵饷】
　　五月王恭厰灾
　　【王恭厰火药局也是日雷震火药自焚地中霹雳声不絶烟尘障空白昼晦冥军民昏仆死者无算未几朝天宫又灾】
　　六月地震
　　【先是五月蓟州密云连震三日及是京师天津宣大山东河南皆震】
　　闰月建魏忠贤生祠
　　【忠贤生祠之建始于潘汝桢汝桢廵抚浙江疏请建忠贤生祠于西湖织造太监李实请令杭州卫百户守祠诏赐祠额曰普徳勒石记功徳阁臣撰文书丹自是诸方效尤几遍天下蓟辽总兵阎鸣泰部内建祠七所费数十万其颂忠贤有民心依归即天心向顺语开封毁民舍二千余间创宫殿九楹仪如帝者廵抚朱童防建祠延绥用琉璃瓦刘诏建祠蓟州金像冕旈其诸祠务极工作之巧像皆以沈香木为之眼耳口鼻宛转如生人腹中膓肺俱以金玉珠寳为之髻空穴其一以胥四时香花一祠木像头梢大小竖上冠不能容匠人恐急削而小之以称冠小竖抱头痛哭责匠人凡疏辞揄扬一如颂圣称以尧天舜徳至圣至神阁臣辄用骈语褒答督饷尚书黄运防迎忠贤像五拜五稽首称九千歳都城内外祠宇相望有建于东华门外者工部郎中叶宪祖曰此天子临辟雍道也土偶能起立乎忠贤闻之即削其籍初汝桢请建祠廵按御史刘之待防稿迟一日即削籍而蓟州道胡士容以不具建祠文遵化道耿如杞以入祠不拜皆下狱论死时海内望风献媚自督抚巡按而外宗室若楚王华烓勲戚若武清侯李诚铭保定侯梁世勲等廷臣若尚书邵辅忠词臣若庻吉士李若琳部郎若郎中鲁国桢诸司若通政司经歴孙如冽上林监丞张永祚等亦皆建祠恐后下及武夫贾竖诸无頼子莫不攘臂争先汹汹若不及最后廵抚杨邦宪建祠南昌至毁周程三贤祠益其地鬻澹台灭明祠曵其像碎之比疏至熹宗已崩庄烈帝且阅且笑忠贤觉其意具疏伪辞辄报允无何忠贤诛诸祠悉废凡建祠者概入逆案云】质实【潘汝桢桐城人刘诏杞县人黄运防永城人叶宪祖字羙度余姚人刘之待兴国州人胡士容黄州广济人耿如杞字楚材馆陶人李诚铭慈圣太后侄梁世勲珤之后邵辅忠定海人李若琳大兴人鲁国桢临川人】
　　冯铨罢
　　【铨以媚事魏忠贤登宰辅素与崔呈秀昵呈秀欲入阁其党孙杰霍维华嗾赃方郎中呉淳夫力攻罢铨又虑王绍徽为吏部不肯推呈秀令御史袁鲸攻罢绍徽而杰等虑忠贤意变复以计沮之自是羣小携贰】质实【袁鲸湖广龙阳人】
　　京师大水江北山东旱蝗
　　秋七月以施鳯来张瑞图李国俱为礼部尚书兼东阁大学士预机务
　　【鳯来素无节概及在阁惟以和柔自媚于世瑞图于诸事迎合魏忠贤意忠贤建祠碑文多出其手书诏防褒美忠贤词极骈丽皆瑞图笔也国去释褐才十四年忠贤以同乡故援之】质实【张瑞图晋江人李国髙阳人】
　　九月庚午朔我
　　太宗文皇帝嗣位以明年为天聪元年
　　【八月我太祖髙皇帝崩大贝勒代善于诸子中为最长而我】
　　【太宗文皇帝时称四贝勒功徳隆茂为众望所属代善因作议书言绍承大统得圣君始能戡乱致治以成一统自顾徳薄愿共推戴】
　　【四贝勒嗣位入朝遍示诸贝勒大臣众皆喜太宗辞让再三代善意益恳切乃从之是年冬遣使遗袁崇焕书曰尔停息干戈遣李喇嘛等来吊防并贺新君即位尔循聘问之常我亦岂有他意既以礼来当以礼徃故遣官致谢至两国和好之事前皇考徃宁逺时曽致玺书与尔令尔转逹至今尚未回答汝】
　　【主如答前书欲两国和好我当览书词以复之两国通好诚信为先尔须实吐情勿事文饰也】顾秉谦罢
　　【自秉谦为首辅凡魏忠贤倾害忠良皆属其票拟三朝要典之作秉谦为总裁是非舛谬特甚及是羣小各有所左右同党中如魏广防冯铨軰日夜交轨秉谦不自安遂乞归　秉谦于崇祯初削籍寻入逆案论徒家居又为乡党所恶聚众僇辱之屋室赀财焚掠殆尽秉谦窜渔舟得免乆之寄居他县以死】冬十月进魏忠贤爵上公从子良卿宁国公【先是皇极殿成帝御殿受贺忽有声如怒涛自殿中出羣臣班乱至是三殿告成太监李永桢奏魏忠贤功吏部尚书周应秋亦奏如永桢言忠贤遂进上公加恩三等良卿前已封肃宁伯进侯至是复进封公已而诸邉筑隘口成南京孝陵工竣甘肃奏防法司捕盗并言忠贤区画方畧诏书褒羙阁臣皆拟九锡文半歳中廕锦衣指挥使十七人同知三人佥事一人擢其族孙希孟希孔等世袭都督同知甥傅之琮冯继先俱都督佥事章奏无巨细辄颂忠贤称厰臣不名山东奏产麒麟大学士黄立极等票防言厰臣】
