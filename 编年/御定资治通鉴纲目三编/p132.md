<!-- { "loadSidebar": true } -->
　　【丙子】四年春正月下廵按辽东御史刘台于狱除名为民【时御史在外每凌廵抚张居正欲痛抑之事小不合诘贵随下又饬其长加考察以故言路多不平防台奏辽东大捷居正以廵按不得报军功劾台违制妄奏引故事绳督之台遂抗章劾居正専擅威福如逐大学士高拱私赠成国公朱希忠王爵引用张瀚张四维为党斥逐言官余懋学傅应祯等冈上行私横黩无厌居正怒甚具疏辞政入见帝言言者谓臣擅威福而臣所行正威福也将巽顺以恱下邪则误国将竭忠以事上邪则无以逃専擅之讥因俯伏泣不能起帝为下御座以手掖居正曰先生起吾逮台竟其事遂下台诏狱命廷杖百逺戍之居正阳具疏救乃除名为民久之复用他事戍浔州未几饮于戍主所归而暴卒　台廵按辽东时与廵抚张学顔不相得至是学顔为户部诬台私赎锾居正属御史于应昌廵按辽东覈之而令王宗载廵抚江西亷台里中事应昌宗载希居正意实其事以闻遂戌之后御史江东之颂台寃诏复官天启初追諡毅思】质实【刘台字子畏安福人引用张瀚瀚字子文仁和人先是吏部尚书杨博罢时廷推葛守礼次朱衡次瀚居正恶守礼戅厌衡骄乃抜用瀚瀚资望浅忽见櫂举朝益趋事居正而瀚进退大臣率奉居正指舆论多不协黜逐傅应祯祯字公善安福人疏陈重君徳蘓民困开言路三事言迩者雷震端门兽吻京师及四方地震叠告曽未闻发诏修省岂真以天变不足畏邪真定抽分中使本非旧典正统间尝暂行之先帝纳李芳言已诏罢遣而陛下顾欲行失徳之事岂真以祖宗不足法邪给事中朱东光奏陈保治初非折槛解衣者比乃竟留中不报岂真以人言不足恤邪此三不足者王安石以之误宋不可不深戒也陛下即位初自隆庆改元以前逋租悉赐蠲除四年以前免三征七恩至渥也乃上轸恤已至而下延玩自如小民一嵗之入仅足给一嵗无遗力以偿负也近乃定输不及额者抚按聴纠郡县聴调诸臣畏谴督趣倍严致流离接踵怨咨愁叹上彻于天是岂陛下所乐闻者哉请下明诏自非官吏干没并旷然除之民困既苏则灾沴自弭陛下登极初召用直臣石星李己臣工无不庆幸近则赵参鲁纠中涓而谪为典史余懋学陈时政而锢之终身他如胡致礼裴应章候于赵赵焕等封事累上一切置之如初政何臣请擢参鲁京职还懋学故官为人臣进言者劝疏入居正以疏中王安石语侵己大怒调旨切责下狱杖戌未几召还张学顔字子愚肥乡人江东之字长信歙人】
　　二月开草湾河
　　【督漕侍郎呉桂芳上言淮扬洪潦奔冲縁海汊港久湮入海止云梯关一径致海拥横沙河流泛滥而盐安髙寳屡成巨浸国家转运惟知急漕而不暇急民故朝廷设官亦主治河而不知治海今黄河冲决骎骎欲夺安东以入海请于草湾低洼之地挑新口以迎大溜安东众流滙围其势垂防不知委之以拯全淮廷议安东未可弃而命开草湾阅六月工竣水患稍平　是时开草湾河至秋七月辛亥工竣其后通塞不时至十七年大河复由此分流夺正流十分之七凡六十里至安东县南赤晏庙仍合正河】质实【云梯闗在山阳县东北二百里大河北岸盐安高实谓盐城安东高邮宝应也】
　　夏五月命司礼太监冯保同法司録囚
　　【帝谕保曰兹当五年差官録囚恐轻重或有寃抑其防同三法司堂上官审録保于是防同尚书王崇古等以情可矜疑者减释有差】
　　秋七月诏户部明年漕粮折收十之三
　　【从张居正请也先是漕舟以河决不时至已而漕运通居正以嵗赋逾春发水横滥非决即涸乃采漕臣议督艘卒以孟春兊运及嵗初毕发少罹水患行之久太仓粟充盈可支十年】
　　八月帝视国子监
　　【以免进讲赐张居正等扇银叶各有差】
　　河决崔镇
　　【是年二月以后江北旱河水断流至是徐丰沛睢宁金乡鱼台单曹八州县河又大决田庐漂没无算河流齧宿迁城呉桂芳请遣县治筑土城以避之明年复决而北清口淤垫全淮南徙弥漫山阳高宝间防河向桃源三义镇入老黄河故道淮水乘虚入清口老黄河复塞】质实【崔镇在桃源县西北三义镇在桃源县东旧名三汊镇明史河渠志黄河自桃源三义镇厯清河县北至大河口防淮入海是为老黄河至嘉靖初三义镇口淤而黄河改趋清河县南与淮防于是大河口故道遂废】
　　冬十月振徐州灾
　　【从廵抚呉桂芳请也以河决徐州及丰沛睢宁金乡鱼台单曹七县皆被灾蠲免漕米并动库银振之】
　　【丁丑】五年春正月诏鳯阳淮安营田
　　【鳯阳淮安二府土广人稀加以水灾民半逃亡二千里皆成灌莽廵抚御史邵陞条上营田九事以为劳来安定之计从之】质实【邵陞余姚人营田九事一曰处财用欲于淮北淮南嵗掣盐引毎引带盐十斤纳银五分増淮安诸闗处所拥税二曰防欺隐谓开垦之百出在官预图卸责有揑未荒为久荒未逃为久逃者在民巧为干泽有抛熟以为荒暂避以为逃者甚或以民地为官以甲产为乙必先逐里逐戸彼此交质将空闲官地人荒近荒民地见在人户久逃近逃人户分为六则俟流民之来归者按籍授田既佃之后原主不得告讦则奸无所容矣三曰广招徕谓凡因水旱廹而逃者一切许其归附原籍给以居室地土而官府之逋欠粮里之包赔债主之责偿仇家之讦告槩置不问四曰开沟洫谓鳯阳淮安之民慵惰相习耕犂欹斜无复畛界撒种其中不幸水旱有束手枵腹而已须相度其地孰为水势入河之所而疏之以使其不积孰为众水趋淮之区而潴之以浸其下流大都百畆之地割为一区周遭为渠内开小沟而皆通于泽以入于河潦则委百畆之水于众沟旱则运众沟之水于百畆所谓天时不能使之害者此也五曰给牛种一夫授田五十畆两家给一犍牛一家给一牸若防有生息责令报官以给后之招徕者种子每田一畆给粟一斗麦半之六曰备接济凡来归者皆令输力于官官予之食并量给其妻子至麦熟住支七曰缓征役凡招徕之民一年稔止取原种再稔乃还济粮四稔乃征税额五稔乃赋戸徭而又定为新集之制另立招复一籍科派俱各从轻词讼量议寛贷候其生理渐兴而后乡社礼法次第可举八曰励司牧凡招垦有司嵗终举劾六年被荐多破格超迁三年内经荐劾者非赃罪不革职成功一体陞擢九曰均责成佥事驻劄两郡之中不时廵行将招垦事迹逐日登记年终缴查又择乡民之有心计者为农师以分理其事疏入诏抚按官督营田佥事着实举行三年之后遣官阅实以行赏罚】
　　二月振广西饥
　　【广西饥命留上年事例银振济】
　　广东罗旁叛猺平
　　【罗旁在徳庆州上下江界东西两山间延袤七百里成化中韩雍经畧西山颇安辑惟东山猺阻深箐剽掠有司嵗发卒戍守两广总督殷正茂建议大征防迁去侍郎凌云翼代至是云翼乃大集兵令总兵官张元勲李锡将之四阅月克巢五百六十俘斩招降四万二千八百有竒邻境猺獞皆惧求抚云翼奏改泷水县为罗定州设监司叅将积患顿平】质实【罗旁梁置泷州隋开皇十八年改泷水县明初亦曰泷水县其南有废泷水镇旧为罗旁地猺人盘据于此至是乃改为直罗定州又设东安西宁二县今皆因之上下江者上江谓西江下江谓南江西江即鬰水南江即泷水也泷水在罗定州西飞瀑惊湍最为险阨东西两山者东山在肇庆府封川县东西山在罗定州东安县西南殷正茂字养实歙人凌云翼字洋山太仓州人张元勲字世臣浙江太平人】
　　夏四月兵部尚书谭纶卒
　　【纶沈毅知兵初守台州御倭有功累擢廵抚朝廷倚以辨贼遇警辄调居官无宁嵗后督师蓟辽集兵三万更徴浙兵三千専属戚继光训练相度边隘冲缓道里逺近分蓟镇为十二路路置一将互为掎角边备大饬敌不敢入犯帝即位初进兵部尚书三疏乞归不允至是卒赠太子太保諡襄敏纶先抚福建次抚四川进抚两广前后积首功二万一千有竒尝战酣刃血溃腕累沃乃脱纶终始兵事垂三十年与戚继光共事齐名称谭戚】
　　秋闰八月乙酉朔日有食之阴云不见
　　九月张居正以父丧起复冬十月杖编修呉中行等谪戍有差
　　【居正父卒帝以手谕宣慰视粥止哭络绎道路又与三宫赙赠甚厚然亦无意留之而居正自以握权久恐一旦去他人且谋已会所善同年戸部侍郎李幼孜欲媚居正首倡夺情议居正惑之冯保亦不欲居正去中旨令吏部尚书张瀚谕留居正居正乃阳上疏请守制而阴以牍风瀚覆旨瀚谬为不喻谓政府奔丧宜予殊典礼部事也何闗吏部居正复令容説之不为动乃传旨责瀚久不奉诏无人臣礼勒致仕于是御史曾士楚吏科都给事中陈三谟倡疏请留和者相继编修呉中行独愤适彗出诏百官修省中行首上疏曰居正父子异地分暌音容不接者十有九年一旦长弃数千里外陛下不使匍匐星奔慿棺一恸必欲其违心抑情衘哀茹痛于庙堂之上而责以讦谟逺猷调元熈载岂情也哉即云起复有故事亦未有一日不出国门而遽起视事者祖宗之制何如也事系万古纲常四方视聴销变之道无逾此者疏既上以副封白居正居正愕然曰疏进耶中行曰未进不敢白也明日检讨赵用贤疏入已而员外郎父穆主事沈思孝亦合疏言居正贪位防亲居正大怒谋于冯保欲廷杖之尚书马自强曲为营解居正跪而以一手抚须曰公饶我公饶我学士王锡爵造居正丧次为之解居正曰圣怒不可测锡爵曰即圣怒亦为公语未讫居正勃窣下拜索刀作刎颈状曰尔杀我尔杀我径入不顾锡爵大惭趋出侍讲于慎行田一儁张位赵志皐修撰习孔教沈懋学皆疏救格不入遂杖中行等四人谪戍进士邹元标复上疏争亦坐杖戍五人者直声震天下南京御史朱鸿模驰疏救中行等五人并斥为民于是锡爵慎行一儁懋学先后移病归诏遣居正子编修嗣修与司礼太监魏朝驰传往代司丧礼部主事唐诰治祭工部主事徐应聘治丧居正请无造朝以青衣素服角带入阁治事许之】质实【呉中行字子道武进人隆庆五年进士居正其座主也李防孜应城人张瀚先附居正得掌吏部见非于世至是忤之去士论乃皆重瀚赵用贤字汝师常熟人中行同年进士艾穆字和父平江人沈思孝字纯父嘉兴人王锡爵字元驭太仓人于慎行字无姤东阿人田一儁字徳万大田人赵志臯字汝迈兰谿人习孔教庐陵人沈懋学字君兴宣城人是时中行等四人同日受杖毕校尉以布曳出长安门舁以板扉中行气息已絶中书舎人秦柱挟医至投药一匕乃苏刲去腐肉数十脔大者盈掌深至寸一肘遂空用贤体素肥肉溃落如掌其妻腊而藏之中行用贤即日驱出国门人不敢侯视穆思孝复加镣钻且禁狱越三日始佥解发戍许国方以庶子充曰讲镌玉杯一曰斑斑者何卞生泪英英者何蔺生气追之琢之永成器以赠中行镌犀杯一曰文羊一角其理沉黝不惜剖心宁辞碎首黄流在中为君子夀以赠用贤邹元标字尔瞻吉水人时观政刑部愤甚视四人杖毕而疏上越三日受杖谪戍贵州都匀卫朱鸿模字文甫益都人居正死曽士楚当按苏松怃然曰吾何面目见呉赵二公遂引疾去陈三谟擢太常少卿寻与士楚俱被劾削籍】
　　彗星见
　　【从东南方起长亘天人情汹汹指目张居正至悬谤书通衢帝诏谕羣臣及者诛无赦谤乃巳】
　　兵部尚书王崇古罢
