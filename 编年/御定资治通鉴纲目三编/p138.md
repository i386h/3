<!-- { "loadSidebar": true } -->
　　【彗星出羽林傍形如弹九尾长尺许指东北毎夕移东行芒渐小】
　　闰九月赈凤阳淮安灾
　　【漕折银例不准留至是以二府重地留漕赈济】
　　帝诣大峪山阅夀宫
　　【先是十一年帝谒山陵用礼部尚书徐学谟言将卜夀宫于大峪时李植以巡按御史扈行阅视谓其地未善欲与江东之疏争不果既而帝于十二年再往临视遂作宫于是年八月既兴役矣植以夀宫有石申时行与学谟姻故主之可用是罪也乃与东之羊可立合疏上言地果吉则不宜有石有石则宜奏请改图乃学谟以私意主其议时行以亲故赞其成非大臣谋国之忠时行奏辩曰车驾初阅时植东之不言今已二年忽创此议其借事倾臣明甚帝责三人夺俸半嵗未几复以王锡爵言贬三人官然犹以植言夀宫有石恐寳座将置于石上至是复亲诣阅之终谓大峪吉遂调三人于外】质实【徐学谟字叔明苏州府嘉定人】
　　冬十一月礼科给事中王三余请帝亲郊不从
　　【三余疏言郊祀必躬亲载之会典乃者秋七月雷震郊坛恭绎徳音宣示臣工共图修省今岁似宜亲郊以答天戒代摄之举未可以为常疏入帝以其奏请丕早诘责之仍遣官代】质实【王三余安平人】
　　【丙戌】十四年春二月册郑氏为皇贵妃
　　质实【郑氏大典人帝初年入宫封贵妃至是进为皇贵妃】
　　三月禁部曹言事
　　【郑贵妃有殊宠生子常洵遂进封而王恭妃生皇长子已五岁不益封中外借借疑帝将立爱户科给事中姜应麟言欲别嫌明微莫若册立元嗣为东宫以定天下之本帝怒贬应麟广昌典史吏部验封司员外郎沈璟亦疏请立储谪行人司司正大学士申时行率同列再请建储不聴时帝以旱霾下诏求直言郎官刘复初李懋桧等显侵贵妃时行请帝下诏令诸曹建言止及所司职掌聴其长择而献之不得専达帝甚悦之于是言者蠭起皆指斥宫闱攻击执政帝概置不问门户之祸大起】质实【姜应麟字泰符慈谿人沈璟吴江人刘复初高陵人李懋桧字克苍安溪人】
　　夏四月京师地震
　　【癸酉寅刻震有声申时行等奏曰恒旸不雨阳亢也地震弗宁隂纵也愿只天戒恤民艰慎起居修政事报闻】
　　六月松茂番平
　　【松茂诸番列砦四十八岁为吏民患王廷瞻抚蜀时尝遣将击破丢骨人荒没舌三砦诸酋乃降故事诸番嵗有赏赉番要索无已其所索例有新班钱热衣钱架梁钱躧革钱放狗钱挂防钱断酒钱等名廷瞻一切除之西陲稍靖仅六七年势复猖獗十三年夏杨栁番入犯金瓶堡杀守将巡抚雒遵遣总兵官李应祥讨定之番恃强剽如故会徐元泰代遵抚蜀使使檄谕番不应是年春复攻蒲江闗守将出击贼稍解东南路始通元泰决计大征遣游击周于徳边之垣总兵郭成参将朱文达等将诸路兵进计命应祥居中节制应祥令军中各树赤白帜一良民陷贼者徒手立赤帜下熟番不附贼者徒手立白帜下即免罪番虽多遇急不能相救官军连破河东河西诸贼巢擒贼渠三十余人焚碉房千六百有竒俘馘以千余计至是班师明年又计破建昌诸番及邛部属夷以其地置屏山县蜀中剧寇尽平应祥由是威名甚着　是役也将士三路夹攻诸军得所积稞粟留十日尽焚其砦自是羣番震惊不敢为患边人树碑纪绩嘉靖初边之垣祖轮以指挥讨茹儿贼被杀漆其头为饮噐及是六十年之垣乃得之以还葬焉】质实【松茂诸畨惟丢骨人荒没舌三砦最强金瓶堡在四川龙安府松潘防南蒲江关亦在松潘防南今曰镇江闗卭部汉越巂郡地后周置卭部郡元为卭部州明废州置卫行都司今宁逺府越巂防屏山蜀汉置马湖县明为马湖府治万厯十七年置屏山县属马湖府今属叙州府王廷曕字稚表黄冈人雒遵字道行泾阳人李应祥湖广九谿卫人徐元泰宣城人】
　　秋七月饬严保甲
　　【是夏振直河南陜西及广西浔栁平乐广东琼山等十二县饥是月赈江西灾时山西盗起河南淇县贼王安聚众流刼寻勦平之勅户兵二部令各抚按官查灾重地方蠲赈招抚并申严保甲缉捕盗贼】质实【平乐汉茘浦县三国吴置平乐明属广西平乐府琼山唐置县属琼州府淇县汉朝歌县元置临淇县至元三年省临淇县为淇州明改曰淇县属卫辉府今并因之】
　　九月王家屏罢
　　【家屏遭继母忧诏赐银币驰传归】
　　冬十月杖礼部主事卢洪春于廷削其籍
　　【帝累诏称疾郊祀庙享多弗躬亲礼部主事卢洪春上言陛下连日以疾免朝享庙遣官恭代若真疾邪则当以宗社为重母务为豫乐以基祸若非疾也则当以诏防为重母务为矫饰以起疑疏入帝大怒传谕内阁数百言贵洪春悖妄命拟防治罪阁臣拟夺官不从廷杖六十斥为民给事御史先后申救夺俸有差】质实【卢洪春字思仁东阳人】
　　十一月祀南郊
　　【还御皇极殿受贺】
　　【丁亥】十五年春正月赈宗室
　　【宗室懐仁王府奉国将军充奏各宗贫窘可悯状帝因命发帑赈给户部因请陜西河南山东山西歳大凶照懐仁府一体赈给】质实【明太祖第十三子桂封代桂第八子分封懐仁六传至充】
　　三月诏彻哩克袭封顺义王
　　【初谙达死彻辰汗袭至是彻辰汗死子彻哩克袭其妻三娘子即谙达所夺之外孙女而为妇者也歴配三王主兵柄为中国守边保塞诸部畏服之帝嘉其功封忠顺夫人】质实【彻哩克旧作怆力克彻辰汗即欢台吉改名旧作乞庆哈今并改】
　　夏四月旱
　　【命百官祈雨】
　　京师地震
　　【是夏五月代州振武卫雁门所太原阳曲徐沟交城同日俱地震】质实【振武卫在代州治东南明洪武中置在代州北四十里雁门守御千戸所在雁门闗明洪武七年置属振武卫今属代州治在州西二十里】
　　六月京师大雨
　　【京师灾荒叠见氷雹横击大雨如注官民墙屋所在倾頽溺压死者无算命顺天府赈防】
　　秋七月江南水江北蝗山西陜西河南山东旱
　　【时所在告灾河北尤甚山西陜西河南山东并旱蠲赈有差户部右侍郎孙丕扬上言黄河以北饥民食草木陜西富平蒲城同官诸县至于食石石出三县山中臣得自目见谨取二斤伏候圣览今海内困加派宜寛贼节用损上益下以培苍生大命帝感其言颇有所减罢】质实【同官后周置县明属耀州今属西安府孙丕杨字叔孝富平人】
　　河决开封
　　【河南开封等府陜州灵寳等州县七月初十等日霪雨黄河泛涨冲决隄防漂没人畜工科给事中常居敬请敕河南山东凡有河道地方各令巡道督理卷埽筑坝补隙塞决明立赏罚昼夜并工务俾安澜母贻漕患从之】质实【常居敬江夏人】
　　八月敕抚按官惩贪吏理寃狱
　　【以灾沴频仍有司贪墨刑狱多寛命各抚按官举察所属官吏】
　　九月丁亥朔日有食之隂云不见
　　山西地震
　　【蒲州安邑解州同日地震声如雷】质实【解州五代汉干祐初置明属平阳府今为直州】
　　南京都察院右都御史海瑞卒
　　【初瑞自应天巡抚谢病归高拱张居正相继当国俱惮瑞峭直中外交荐卒不召及居正卒吏部始拟用累迁南京右都御史瑞力矫偷惰百司惴恐屡疏乞休不允至是卒佥都御史王用汲入视之葛帏敝籯有寒士所不能堪者因泣下醵金为敛小民罢市丧出江上白衣冠送者夹岸酹而哭者百里不絶赠太子太保諡忠介　瑞平生为学以刚为主自号刚峯天下识与不识咸称刚峯先生】
　　【戊子】十六年春三月诏改景泰实録去郕戾王号
　　【国子监司业王祖嫡言建文之革除未复景泰之附录未正今宜复建文位号修辑四年事迹尽废野史不经之説其景泰宜自为一录削郕戻旧名疏下羣臣议于是申时行奏言建文年号因成祖靖难之日诏今年仍以洪武三十五年为纪其建文年号相传以为革除及考靖难事迹亦称少主称元年二年三年四年则是未尝革除也但不称建文耳英宗实录修于成化初年在景皇帝位号未复之先故仍称郕戾王而景泰七年事遂附英宗实录之内今景皇帝位号已复不过于实录内改正其理顺而事亦易于是乃诏改正景泰实录然是时上下偷惰诏敕多不奉行景防实录终明世未尝改也】质实【王祖嫡徳州人】
　　南畿浙江山西陜西河南大饥疫
　　起前尚书潘季驯为右都御史总督河道
　　【季驯前为李植所劾落职为民御史李栋上疏讼之曰隆庆间河决崔镇为运道梗数年以来民居既奠河水安流咸曰此潘尚书功也昔先臣宋礼治防通河至于今是赖季驯功不在礼下乃当身存之日使与编户齿宁不隳诸臣任事之心失朝廷报功之典其后论荐者不已遂起季驯右都御史总督河道自吴桂芳后河漕皆总理至是复设専官寻加季驯工部尚书】质实【李栋磁州渉县人】
　　夏四月赈大名开封诸府饥
　　【北直大名河南开封等府水旱相仍饿殍载道发归徳米价银暨直隶存留银赈之又截留漕粮二万石发给凤阳淮安扬州滁州四府州平粜赈饥】
　　五月以军储仓火诏修省
　　【谕礼部雷火烧仓厫军粮草束乃国之至要者今天下灾伤重大民穷时艰上天示警宜痛加修省是时山陜河南江浙南直诸处并告灾困诸司抚辑赈救之疏日上而讫无竒策故有是命】
　　发明【神宗之朝灾异叠见史不胜纪而修省之诏亦时时屡下兹十六年各省灾伤之见于志传者不一书非苐以军储仓火已也其因天警而饬修省亦未为非是苐侧身修行之防徒托诸空文防若尺一既颁而应天之事已旱至诸司抚辑赈救之疏交章以陈君若臣漫无良防惟恃此一诏以共鉴白于中外臣民则此意已足以致灾尚何修省之有】
　　六月京师地震
　　秋八月壬午朔日有食之
　　冬十二月杖给事中李沂于廷斥为民
