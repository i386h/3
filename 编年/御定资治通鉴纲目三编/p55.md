<!-- { "loadSidebar": true } -->
　　【时以钞法不行今两京市肆园埸税悉纳钞户部按月征之商民以为病或闭户不敢市易拔图蔬伐果木以避之给事中陈嘉猷言两京根本重地军民尤宜加恤岂可当嵗歉之时兴扰民之政从使钞法通而民已不聊生矣诏蔬果等暂免纳钞】质实【陈嘉猷余姚人】
　　九月免苏松常扬杭嘉湖漕粮
　　【共免二百余万石】
　　冬十月额森为阿拉所杀
　　【额森既弑托克托布哈自立为汗恃其强日益骄恣荒于酒色阿拉为额森知院求为太师曰主人衣新衣幸以故衣赐臣不许阿拉怒额森忌阿拉欲讨之恐不胜乃自遣其子守西畨召阿拉二子从先鸩杀其次子阿拉惧诈言乌梁海盗马请召还其长子合击之额森先使赛堪逹通二王与俱临行觞焉中途阿拉长子亦中鸩死阿拉益怨绐赛堪逹通前渡川自后率部落三万攻额森数其三罪曰汉儿血在汝身托克托布哈王血在汝身乌梁海血亦在汝身天道好还血在我矣额森无以应约明日与战退而与巴延特穆尔等议帐中有阿拉故部曲三人事额森乆额森不之疑因共趋帐中拔所佩劔刺额森杀之并杀巴延时穆尔等赛堪王闻变领七千人蹑之既知额森死弃众去为其下所杀而逹通王领其人马西奔未几鞑靼部保喇者复杀阿拉夺额森母妻并其玉尔求托克托布哈子穆尔格尔立之号小王子自是卫喇特遽衰额森诸子穷依哈宻部众分散而保喇与其属玛拉噶等皆雄视部中鞑靼势复炽】质实【按额森既亡数传至博汗其世次不可考博汗生子曰乌琳台巴丹太师遂统部落是为准噶尔之始　保喇旧作孛来穆尔格尔旧作麻儿可儿玛拉噶旧作毛里孩又傅汗旧作孛汗乌琳台巴丹旧作乌林台巴靼今俱改】
　　十二月贬都给事中林聪为国子监学正
　　【聪遇事敢言为执政大臣所嫉王文尤恶之防聪甥陈和为教官欲得近地便养文嗾御史黄溥等劾聪下廷讯至专擅选法当斩胡濙不肯署称疾不朝者数日帝遣兴安问疾濙曰老臣本无疾前日议事惊悸至今不宁耳安问何为曰諌官有小罪而欲杀之所以悸也安入告髙谷亦力言之聪乃得释贬国子监学正】质实【黄溥弋阳人】
　　【乙亥】六年春正月以江渊为工部尚书
　　【渊在内阁好议论每为同官所抑意忽忽不乐防于谦以病在告诏推一尚书协理部务众佯推渊渊欣然不辞属商辂草奏陈循王文宻示以石兵江工四字渊在旁方知也比诏下改工部尚书石璞于兵部而以渊代璞渊大失望】
　　雨木冰
　　【癸酉晓刻四方浓雾既而成霜附木自是日至丁丑凡五日】
　　二月命太监王诚同法司録囚
　　【时中外系囚有至十余年者帝以灾变命诫防法司审録之由是得减免者甚众】
　　夏四月丙子朔日有食之
　　鞑靼遣使入贡
　　【穆尔格尔遣使贡马驼礼部言迤北未有君长请量减赏赐诏从旧给之以慰其心】
　　五月帝祷雨南郊
　　【以两畿及各省旱蝗也】
　　予太监王诚等锦衣卫世职
　　【命太监王诚侄敏舒良弟玉张永兄琮郝义侄安王勤侄贤俱为锦衣卫带俸世袭百户】
　　六月以宋儒朱子九世孙挺为翰林院五经博士世袭【寻复以宋儒程頥十七代孙克仁周敦颐十二代孙冕俱为世袭博士奉祀事】质实【朱挺字益龄朱子九世孙世居福建建安县之紫霞洲程克仁程子十七代孙世居嵩县之六浑周冕周子十二代孙其先道州人熈宁中周子母江州子孙因家庐山莲花峯下按克仁冕之授博士事在景泰七年五月时又以福建佥事吕昌奏増祀黄干蔡沈刘爚真徳秀于朱文公祠】
　　闰六月两畿湖广水
　　【遣官省视振防】
　　徐有贞治沙湾决口成
　　【有贞至张秋上治河三防一置水门一开支河一濬运河议既定督漕都御史王竑以漕渠淤浅滞运请急塞决口帝勑有贞如竑言有贞守便宜言临清河浅旧矣非因决口未塞也漕臣但知塞决口为急不知秋冬虽塞来春必复决徒劳无益臣不敢邀近功诏从其言有贞乃逾济汶沿卫沁循大河道濮范相度地形水势上言河自雍而豫出险固而之夷斥水势既肆由豫而兖土益疎水益防而沙湾之东所谓大洪口者适当其冲于是决焉而夺济汶入海之路以去诸水从之而泄隄以溃渠以淤涝则溢旱则涸漕道由此阻然骤而堰之则溃者益溃淤者益淤今请先疏其水木势平乃治其决决止乃濬具淤于是设渠以疏之起张秋金堤之首引而西南百里逾范暨濮又上而西北经澶渊以接河沁内倚古金堤以为固外恃梁山泊以为泄又置上下二闸以节宣之凡河流之旁出不顺者筑九堰以障之堰各长万文崇三十有六尺厚什之栅木络竹实之石而键以铁凡五百五十余日而工成赐其渠名广济由是河水不东冲沙湾而北出济漕乃濬漕渠北至临清南抵济寜建闸于东昌者八水道以平先是有贞始兴工有谓河决宜塞不宜疏者帝遣中使即问有贞出二壶而穿其一为五窍注水其中五窍者先涸中使还报乃决用其防及工将竣江渊请遣中官偕文武大臣督京军五万人往助役有贞言京军一出日费不赀今泄口已合决堤已坚但用沿河民夫自足集事乃止自沙湾之决垂十年至有贞治之决口始塞阿鄄曹濮间旧出沮洳者百数十万顷山东河患少息然亦防黄河南趋徐吕东流渐杀故有贞得奏厥功云有贞之初筑决口也下木石则皆若无者有贞思数日忽悟曰此下殆有龙窟耶吾有以制之矣乃镕铁下之不移时而决口塞有贞事竣还帝厚劳之寻复命巡视漕河明年秋山东大水河隄多壊惟有贞所筑如故有贞乃修旧隄决口自临清至济寕水患悉平还朝帝召见奬劳有加进左副都御史】质实【按有贞疏上三防一置水门畧曰臣闻水之性可使通流不可使堙塞禹凿龙门辟伊阙为疏导计也故汉武堙瓠子终弗成功汉明疏汴河逾年著绩今谈治水者甚众独乐浪王景所述制水门之法可取盖沙湾地土皆沙易致坍决故作坝作闸皆非善计请依景法损益其间置闸门于水而实其底令髙常水五尺小则拘之以济运大则疏之使趋海则有通流之利无堙塞之患矣一开支河畧曰几水势大者宜分小者宜合分以去其害合以取其利今黄河势大故恒冲决运河势小故恒干浅必分黄水合运河则有利无害请度黄河可分之地开广济河一道使水大不至泛溢为害小亦不至干浅以阻漕运其一则濬运河请复陈瑄旧制置捞浅夫挑深河道以利漕运沁河源出沁州沁源县东北羊头山西南流合水峪河又西南流合湱河又南流迳县东又南流合青龙河又西南流合西川河又南流合大南川又南流入平阳府岳阳县界范县春秋晋范武子采邑汉置范县明属濮州　本朝雍正十三年改属曹州府金隄在今东阿县平镇南连夀张县界参差隆起延亘郓濮俗称始皇隄汉文帝时河决酸枣东溃金隄即此澶渊在今大名府开州西梁山泊在今夀张县东南七十里梁山下乆湮广济渠西起张秋金隄通寿张之沙河至于范濮以逹河沁渠口即通济闸也八闸在今东昌府龙湾及魏家湾迤南阿鄄曹濮谓东阿甄城曹州濮州也东阿汉县后汉分置谷城县北齐废入东阿明洪武八年移东阿县治于故谷城属东平州　本朝雍正十三年改属泰安府鄄城隋县明洪武初省县入濮州故城在州东二十里】发明【沙湾之决在正统十三年维时陈留大水涨夏决金村黒洋秋决新乡入柳树口漫曹濮抵东昌冲张秋溃寿张沙湾由是壊运道东入海而徐吕二决遂浅澁理其事者先后如王永和洪英王暹石璞彭谊赵荣辈竭力修治而沙土易壊随筑随决迄无成功有贞独建三策用疏而不用塞防是时黄河亦南趋徐吕下流日有渐杀之势可谓因利集事顾有贞以河决改名诡进始得仔肩其事诈以取功何足齿哉】
　　太白昼见
　　【帝即位后大白常画见至是御史倪敬盛防杜宥黄让罗俊汪清以灾异频仍请罢齐僧辍游宴止兴作寛直臣之囚疏入帝不怿未几都御史萧维祯考察其属谕令去之遂黜敬等为典史】质实【倪敬字汝敬无钖人社宥江隂人黄让无湖人罗俊安福人汪清固始人】
　　八月杖南京大理少卿廖庄于阙下谪为驿丞复下礼部郎中章纶御史钟同于狱同死纶仍锢狱
　　【先一年庄在南京疏言臣曩见上皇遣使册封陛下毎遇庆节必令羣臣朝谒东庑今上皇在南宫愿陛下时时朝见或讲论家法或商防治道嵗时令节命羣臣朝见以慰上皇之心又言太子者天下之本上皇诸子陛下之犹子也宜令亲儒臣督书防以待皇嗣之生使天下臣民晓然知陛下有公天下之意疏入不报及是庄以事至京诣东角门朝见帝忆前疏大恕命杖八十谪定羌驿丞左右言事皆由钟同倡实罪魁帝乃封巨梃就狱中杖同及纶各百同竟死纶死而复苏系如故是年刑科给事中徐正请间言事亟召入乃言上皇临御嵗乆沂王尝位储副天下臣民仰戴不宜居于南宫宜迁置所封之地以絶人望别选亲王子育之宫中帝惊愕大怒立叱出之命谪逺仕已复得其滛秽事遂谪戍铁岭卫又御史髙平亦言南城多树事巨测遂尽伐之时盛暑上皇尝倚树憇息及树伐得其故大惧至天顺复辟后正平皆伏诛赠同大理寺左丞释纶于狱命内侍检纶前疏不得内侍从旁诵数语帝嗟叹再三擢礼部侍郎】质实【定羌城在河州南九十里廖庄字安止吉水人按明实録庄上疏在五年七月钟同之上疏也策马出马伏地不肯起同叱曰吾不畏死尔奚为者马犹盘辟再四乃行同死马长号数声亦死徐正吴江人髙平里籍未详】
　　濬京师城河
　　【备两潦也】
　　冬十一月以方瑛为平蛮将军讨湖广叛苗
　　【初庶人岩煠既废其家人防能窜入苗中为乱诈作妖书纠生苗三万余攻龙里新化铜鼔诸城官军屡勦不能克至是帝命瑛为平蛮将军尚书石璞总督军务率京军讨之时诸苗酋多与能相应合众攻平溪卫都指挥郑泰以火鎗击能能被鎗贼舁还寨而死余贼流刼武同分防藕塘诸寨势尚炽已而瑛进驻沅州分三道一自清浪一自平溪一自镇逺防于贼境破鬼板等一百六十余寒防能余党以次平】质实【新化明守御所今为长官司属黎平府铜鼓明卫今为锦屏县属黎平府平溪明卫今为玉屏县属思州府清浪明卫今为清溪县属思州府】
　　【丙子】七年春二月皇后杭氏崩
　　【諡肃孝】
　　三月天鼔鸣
　　【辛巳夜无云西南方有声如雷】
　　夏四月彗星见
　　【彗东北见于胃其光芒或长数丈或长丈余自是月至于六月凡两月余及十二月又复见于毕宿】
　　五月勅内外羣臣修省
　　【以星变故也】
　　六月肃孝皇后
　　河决开封
　　【时河南大雨决开封河南彰徳三府田庐渰没无算】
　　秋七月两畿山东河南大水
　　【自夏至秋大雨不止诸水并溢髙地大余】
　　以工匠蒯祥陆祥为工部侍郎
　　【蒯祥以木工陆祥以石工俱累擢太仆寺少卿至侍郎仍督工匠时称匠官】
　　八月浙江江西湖广旱
　　裁冗官
　　【帝以官多扰民勅吏部等议裁革于是省参政三参议二副使五佥事二同知以下一百五十余员】
　　九月赐大学士王文陈循子俱明年防试
