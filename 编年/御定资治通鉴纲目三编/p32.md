<!-- { "loadSidebar": true } -->
　　【时锦衣卫指挥纪纲用事使千户缉事浙中作威受赇新捕治之千户脱走诉于纲纲诬奏新罪帝遽命逮新旗校皆锦衣私人在道搒掠无完肤既至伏陛前抗声曰陛下诏按察司行事与都察院同臣奉诏擒奸恶奈何罪臣帝怒命戮之临刑大呼曰生为直臣死当作直竟杀之新初为大理评事善决狱改御史敢言不避权贵人目为冷面寒铁及按浙江屡雪寃狱周亷使名闻天下至是以谗死人咸寃之】质实【周新南海人初名志新字曰新成祖常独呼新遂为名因以志斩字洪武中授大理寺评事成祖即位改监察御史继擢云南按察使未赴政浙江】
　　【癸巳】十一年春正月辛巳朔日有食之罢朝贺
　　【先是鸿胪寺奏习元旦贺仪上召礼部翰林官问曰正旦日食百官贺礼可行乎尚书吕震对曰日食与朝贺之时先后不相妨侍郎仪智曰终是同日免贺为当杨士竒曰日食天变之大者前代元旦日食多不受贺宋仁宗时元旦日食富弼请罢宴彻乐吕夷简不从弼曰万一契丹行之为中国羞后有自契丹回者言是日罢宴仁宗深悔今免贺诚当帝从之勅曰朕乖治理上累三光众阳之宗薄食元旦羣臣尚勉辅朕消弭灾变朝贺宴防其悉罢免】
　　二月置贵州布政使司
　　【贵州古罗施国汉西南夷牂牁武陵诸傍郡地元置八畨顺元诸军民宣慰使司以羁縻之太祖克陈友谅兵威逺振思南宣慰田仁智思州宣抚田仁厚率先归附即以故官授之命世守其地时元至正二十五年也及洪武五年贵州宣慰霭翠同知宋钦及普定府女总管适尔等先后来归皆予以原官世袭朝廷为立贵州长官司即其地设卫命顾成为指挥使是时云南未定仁智等恪修朝贡赋税聴其白纳未尝郡县其地迨帝即位后思南宣慰田宗鼎凶暴与其副使黄禧搆怨奏讦累年朝廷以田氏世守其土又先归诚曲宥之改禧为辰州知府未防思州宣慰田琛与宗鼎争沙坑地有怨禧遂与琛结合攻思南宗鼎挈家走琛杀其弟发其祖坟并戮其母尸所过无不残害宗鼎诉于朝屡勅琛禧赴阙自辨拒命不至并有逆谋乃命镇逺侯顾成帅兵五万擒之琛禧相继械送京师诏分其地为八府设贵州布政使司而以长官司七十五分焉贵州为省属内地自此始】质实【八畨五季时马殷遣八帅讨溪洞诸蛮各分据之为八畨今定畨州诸长官司即其地顺元汉牂牁郡宋置总管府元改顺元路明贵州省治今因之思南秦属黔中郡汉为武陵郡唐置务州治务川县贞观间改为思州宋为羁縻州后置思州元置思州安抚司泰定中改宣抚司明洪武初改思南宣慰司湖广布政司永乐后改为府领长官司四县二属贵州布政司今因之八府以思南地设思南镇逺铜仁乌罗四府以思州地设思州新化黎平石阡四府贵州布政司治贵州宣慰司后成化中分置程番府至隆庆末始改程番曰贵阳府为布政司治而宣慰司如故府所治在城北宣慰所治在城南贵州为省属内地洪武中设贵州都指挥使司至是领十八卫而以长官司七焉后二年复设按察使司于是贵州二司官与各省同而乡贡尚附于云南按明制布政司而以长官司七十五分者属户部都指挥使领十八卫而以长官司七分者属兵部府以下多用土官土官分属吏礼兵各部田仁智田仁厚宋田祐恭之裔祐恭思州人生有明识为畨部长愿为王民政和间召入觐徽宗厚赐之建炎初剧贼王辟等破归州蜀帅调田氏兵败贼众玺书加劳后田氏得世为思州守霭翠蜀汉火济之裔济从诸葛亮南征有功封罗甸国王后为宋普贵传至元阿画世有土于水西霭翠其裔后为安氏宋钦宋宋景阳传至元为阿重之孙为宋钦旧名防固岱在前元时以平宼功授将军八畨顺元等处宣慰使加镇国上将军兼四川等处行中书省防知政事洪武初钦同霭翠归附赐名钦袭原职始领水东田宗鼎仁智之孙田琛仁厚之孙　防固岱旧作防古歹今改】发明【贵州古西南夷地蜀汉有火济者从诸葛亮擒孟获冇功世冇爵土自汉以来未冇郡县之者然滇南之境非贵不达无贵州是无云南汉不能有贵必自巴蜀道卭笮达牂牁逾歴险逺不能使黔滇被声教唐亦于南诏不得志诚有由也太祖抚有云南贵州至成祖竟郡县其地不特贡赋与诸服同而道路毕达矣太祖平滇诏书言霭翠辈不尽服虽有云南不能守也成祖废二田勦台罗斩苗贼奄有贵州而郡县之其亦成前志哉】
　　令民牧马
　　【洪武初令应天太平镇江庐州鳯阳扬州六府滁和二州民皆牧马既而复令飞熊广武英武三卫军五人共养一马嵗课一驹解京寻又以牧监羣马悉归有司専令民牧江南十一户江北五户各养马一匹免其身役课驹如三卫军至是行之北畿计丁养马十五丁以下养马驹如三丁以上养马二其以事编发者七户养一马除其罪为良民自后马日蕃辄责民牧民年十五即养马后散之山东河南民渐苦之】质实
　　【以牧监羣马悉归有司明史职官志洪武二十八年乃悉罢羣牧监以其马有司牧养养马山东河南按明防典宣徳四年令山东兖州济南东昌三府领养孳生马每五丁养骒马一三丁养儿马一正统十一年令河南彰徳卫辉开封三府照例领养孳生马匹飞熊广武英武三卫军按明防典飞熊卫属前军都督府广武卫属左军都督府英武卫属右军都督府】
　　帝如北京皇太孙从命皇太子监国
　　【以尚书蹇义学士黄淮谕徳杨士竒洗马杨溥辅太子监国】
　　塟仁孝皇后
　　【先是帝营夀陵于昌平车驾临视封其山曰天夀至是始成名曰长陵以后塟焉】质实【昌平汉置昌平军都二县后魏初省昌平入军都天平中于军都城置东燕州及昌平县后周州废明正徳元年升县为昌平州属顺天府今因之天夀山在顺天府北百里】
　　夏四月帝至北京
　　【帝于奉天殿丹陛设坛告天地遣官祭北京山川城隍诸神遂御奉天殿受朝贺】
　　五月定死罪纳赎例
　　【命法司定议死罪情重者杀之情轻者得纳赎斩八千贯绞六千贯流徒以下纳钞有差无力者发天夀山种树】
　　秋七月封阿噜台为和宁王
　　【先是帝自将击破布尼雅实哩及阿噜台兵卫拉特玛哈穆特上言请得早为防防计继又累请封赏留勅使不遣帝遣中官赍勅责之未防玛哈穆时弑其主布尼雅实哩立塔尔巴为汗阿噜台遣使来告愿输诚内附为故主复仇请发兵讨贼自率所部为先锋帝义之故有是命】质实【卫拉特旧作瓦剌玛哈穆特旧作马哈木塔尔巴旧作答里巴今并改】
　　八月北京地震
　　十一月玛哈穆特犯边命将士严守备
　　【玛哈穆特兵渡饮马河将入犯扬言袭阿噜台开平守将以闻因命邉将严备】
　　十二月张辅沐晟大败交阯贼于爱子江
　　【时辅偕晟合军至顺州贼党阮帅等设伏爱子江据山列象阵迎敌辅戒士卒一矢落象奴二矢射象鼻象奔还自躁其众乗势进击矢落如贼大败生擒伪军潘径阮徐等五十六人遂追奔尽降其众】质实【爱子江在顺州东北】
　　【甲午】十二年春二月诏亲征卫拉特
　　【阿噜台使至言玛哈穆特率骑卒至兴和侦朝廷动静帝下诏亲征以栁升领火营郑亨领中军陈懋李彬领左右哨王通谭青领左右掖刘江朱荣为前锋先遣荣等率师驻兴和】质实【李彬字质文鳯阳人封丰城侯王通咸宁人金乡侯真之子封成山侯】
　　振凤翔陇州饥
　　【凤翔陇州饥振之按长吏不言者罪】
　　三月张辅追获陈季扩于老挝
　　【辅进军政和贼帅胡同降言伪将军邓景异率党黎蟾等七百人逃防蛮昆蒲栅辅进师罗防江道险舍骑行比至贼遁追至叱蒲捺栅贼又遁昏夜行二十余里辅率将校衔枚疾趋黎明抵叱蒲干栅江北贼寨南岸官军渡江围之矢中邓景异胁擒之追捕邓镕邓鈗等又遣别将追斩伪将军阮帅于南灵州初季扩逃乂安山中辅遣都指挥师祐袭之走老挝辅令祐深入破其三关贼党尽奔遂防季扩及其孥送京师斩之】质实【罗防江在交阯废田和县界三闗方舆纪要在老挝之东南与交阯接界处】
　　帝发北京皇太孙从
　　【帝谓侍臣曰朕长孙聪明英鋭智勇过人宜歴行阵俾知兵法且可悉将士劳苦知征伐不易又命学士胡广庶子杨荣谕徳金幼孜等毎日军中闲暇即为太孙讲论经史】
　　夏六月至和拉和锡衮大破卫拉特兵追至图拉河玛哈穆特遁
　　【前锋都督刘江等遇敌于刚哈拉海擒斩数十人帝命诸军兼程进至和拉和锡衮玛哈穆特等三部率众逆战见阵整顿兵山岭帝升髙阜见防众分三队遂令鐡骑挑之防奋而下帝命栁升等攻其中陈懋王通攻其右李彬谭青马聚攻其左神机铳炮齐发帝亲率铁骑驰击大破之斩其王子十余人部众数千级追奔度两髙山防勒余众复战又败之追至图拉河玛哈穆特遁帝欲穷追皇太孙请及时班师从之宣防于阿噜台还至三峰山阿噜台遣使来朝遂以平卫拉特诏天下】质实【和拉和锡衮方舆纪要在漠北故和林东刚哈拉海亦漠北地去和拉和锡衮旧作忽兰忽失温刚哈拉海旧作康哈里孩今并改】
　　秋八月帝还北京
　　【御奉天殿受朝贺宴羣臣论功行赏】
　　发明【成祖亲征漠北至輙平定威之所加逺矣攷其时北庭亦实有可乗之间焉玛哈穆特负篡逆罪阿噜台又从而倾之故得槯其强及阿噜台败于卫拉特而额森等又从而叛之故得蹙其势防自仇杀反覆不常中国乃得弭衅而奏功岂徒师武臣力哉】
　　蠲北京州县田租二年
　　九月下右春坊大学士黄淮等于狱
　　【帝亲征还太子遣使进迎銮表帝以其缓且奏书失辞时入髙煦诸悉徴东宫官属问罪黄淮先至遂下狱越日杨士竒及司经局正字金问至命法司鞫治宥士竒召问东宫事士竒叩头言殿下孝敬诚至凡所稽迟皆臣等罪上悦而罢诸臣奏士竒不宜独宥乃下锦衣卫系之未防特宥复职金问辞连杨溥等遂并征下狱】质实【金问字公素吴人】
　　冬十一月废晋王济熺为庶人进封平阳王济熿为晋王
　　【齐熿少狠戾失爱于父及长太祖召秦晋燕周四世子及庶子之长者教于京师济熿与燕王子髙煦周王子有防邪诡相比兄济熺嗣位帝封济熿平阳王济熿追憾其父并憾济熺嗾其弟庆成王济等日诉济熺过于朝又诱府中官校文致其罪帝信之夺济熺爵及世子羙圭并为庶人俾守恭王园而立济熿为晋王济熿立益横暴进毒弑嫡母谢氏逼烝恭王侍儿吉祥幽济熺父子蔬食不给父兄故侍从宫人多为所害莫敢言】质实【济熺济熿并晋恭王防之子】
　　命翰林学士胡广等修五经四书及宋儒性理诸书【谕胡广等曰五经四书传注之外诸儒有发明者其采附于下周程张朱所着如太极通书西铭正防亦类聚成编命举朝臣及四方文学之士同纂修开馆东华门外广等总其事书成名曰大全】
　　蠲苏松杭嘉湖水灾田租
　　【苏松杭嘉湖水灾蠲田租四十七万九千余石】
　　【乙未】十三年春正月玛哈穆特遣使来朝
　　【玛哈穆特遣使谢罪贡马词极卑顺帝曰卫拉特故不足与较受其献馆其使者】
　　二月张辅等师还
　　【张辅既定交阯至是班师还论功赏赉有差】
　　释工作囚徒
　　【先是命出系囚输作赎罪既而多亡者有司请捕之帝曰此皆衣食空乏出于不得已遂命见役者俱还家共释四千九百余人】
　　三月帝策士于北京
