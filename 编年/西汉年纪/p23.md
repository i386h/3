<!-- { "loadSidebar": true } -->
　　夏四月乙巳立皇后王氏丁巳立胶东王彻为皇太子【本纪】召故中尉衞绾为太子太傅【绾传　按原本作夏四月乙巳召故中尉衞绾为太子太傅以史考之绾之为太傅并无月日当是脱落今从本纪补入立皇后以下十六字】兰陵王臧为少傅【申公传】陈人郑当时北地公孙贺为舍人【当时贺传】濮阳汲黯司马安为洗马黯以严见惮【汲黯传】贺昆邪孙也【贺传】六月乙巳丞相青免以太尉周亚夫为丞相时【音台】人赵禹为丞相史府中皆称其廉平然亚夫弗任曰极知禹无害然文深不可以居大府【百官表赵禹传按原本无六月乙巳亚夫为丞相事赵禹为史句殊无縁起又误属夏四月之前今为补入并移于此】
　　中元年夏四月乙巳赦天下赐民爵一级除禁锢【史记本纪】二年春二月令诸侯王薨列侯初封及之国典客奏諡诔策【考异曰汉书本纪作大鸿胪按百官表景帝中六年更典客为大行令武帝太初元年更名大行令为大鸿胪在景帝中二年未得以大鸿胪为称也当是武帝世记事者之辞孟坚失于更革耳今改作典客】列侯薨及诸侯太傅初除之官大行奏諡诔策王薨遣中大夫吊襚祠赗视丧事因立嗣子列侯薨遣太中大夫吊祠视丧事【考异曰汉书本纪作光禄大夫按百官表武帝太初元年更名中大夫为光禄大夫秩比二千石则景帝世未有所谓光禄大夫此亦追叙者之辞今改作中大夫】因立嗣其薨国得发民挽丧穿复土治坟无过三百人毕事【汉书本纪】临江王荣坐侵庙壖地为宫上徴荣荣行祖于江陵北门既上车轴折车废江陵父老流涕窃言曰吾王不反矣三月荣至诣中尉府对簿中尉郅都簿【薄户反】责讯王王恐欲得刀笔为书谢上而都禁吏弗与魏其侯使人间予临江王临江王既得为书谢上因自杀蓝田燕数万衔土置冡上百姓怜之荣最长亡子国除窦太后闻之怒以危法中都都免归家帝乃使使即拜都为鴈门大守便道之官【顔曰不令至阙陈谢也】得以便宜从事匈奴素闻郅都节举邉为引兵去竟都死不敢近鴈门匈奴至为偶人象都令骑驰射莫能中【竹仲反】其见惮如此匈奴患之窦太后乃竟中都以汉法【考异曰汉书酷吏传无窦太后三字以为匈奴中都以汉法以上下文势考之中都者必出于窦太后盖是时帝方眷都使匈奴闻之何必白之太后惟太后中都以汉法故帝不能救耳史记存此三字为是今从史记】帝曰都忠臣欲释之窦太后曰临江王独非忠臣乎于是斩都【临江王传酷吏传】夏四月乙巳【侯表】封楚赵傅相死事者四人子为列侯【荀纪】建徳子横遽侯王悍子弃之新市侯赵夷吾子周商陵侯张尚子当居山阳侯【侯表　考异曰汉书本纪书于九月按汉书功臣表建徳子横为遽侯王悍子弃之为新市侯赵夷吾子周为商陵侯张尚子当居为山阳侯并以四月乙巳封而史记侯者表亦同当是汉书本纪误今从表】九月始梁王与胜诡有谋邹阳争以为不可故见谗枚先生【枚乘】严夫子【严忌】皆不敢谏及事败胜诡死梁王恐诛乃思邹阳言深辞谢之赍以千金令求方畧解罪于上者阳素知齐人王先生年八十余多竒计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后羣臣谏而死者以十数得茅焦为廓大义始皇非能説其言也乃自强从之耳茅焦亦厪脱死如毛牦耳故事所以难者也今子欲安之乎阳曰邹鲁守经学齐楚多辩知韩魏时有竒节吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为众不可盖窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王美人兄也邹阳留数日乘间而请曰臣非为长君无使令于前故来侍也愚戅窃不自料愿有谒也长君跪曰幸甚阳曰今袁盎事即穷竟梁王恐诛长君诚能精为上言之得毋竟梁事又有存亡继絶之功徳布天下名施无穷愿长君深自计之昔者鲁公子庆父使仆人杀子般【读与班同】狱有所归季友不探其情而诛焉庆父亲杀闵公季子缓追免贼春秋以为亲亲之道也鲁哀姜薨于夷孔子曰齐桓公法而不谲以为过也以是説天子徼幸梁事不奏长君曰诺乘间入而言之帝怒稍解于是遣田叔吕季主往治之至覇昌廐田叔取火悉烧梁之狱辞空手来见帝帝曰梁有之乎田叔对曰死罪有之今梁王不伏诛是汉法不行也如其伏诛太后食不甘味卧不安席此忧在陛下也上大然之于是梁王伏斧质于阙下谢罪然后太后与帝大喜相与泣复如故于是上贤田叔以为鲁相初至官民以王取其财物自言者百余人叔取其渠率二十人笞怒之曰王非汝主邪何敢自言主鲁王闻之大慙发中府钱使相偿之相曰王自使人偿之不尔是王为恶而相为善也鲁王好猎相尝从苑中王輙休相就馆相尝暴坐苑外终不休曰吾王暴露独何为舍王以故不大出游数年以官卒【梁王世家邹阳传田叔传】
　　三年匈奴王七人来降【考异曰周亚夫传作五人功臣表作七人今从表】上欲侯之以劝后丞相周亚夫曰彼背其主降陛下陛下侯之则何以责人臣之不守节者乎上曰丞相议不可用【亚夫传】十一月庚子先封于军为安陵侯十二月丁丑悉封徐卢等六人为列侯【侯表】
　　班固曰书称蛮夷帅服诗云徐方既徕眷秋列潞子之爵许其慕诸夏也汉兴至孝文时乃有弓髙襄城之封虽自外徕本功臣后孝景欲侯降者丞相周亚夫守约而争帝黜其议初开封赏之科【侯表序】
　　春三月丁巳立子乘为清河王乘王夫人子【本纪外戚世家】以辕固为清河王太傅初固以治诗为博士窦太后召固问老子书固曰此家人言耳太后怒曰安得司空城旦书乎乃使固入圏击彘上知太后怒而固直言无辠乃假固利兵下圏刺彘彘应手而倒太后黙然亡以复辠后上以固廉直拜为王傅诸齐以诗显皆固之弟子也【本传】齐人胡毋生以治春秋为博士与广川董仲舒同业【考异曰胡母生及仲舒在帝时为博士不得其嵗今载于辕固为清河王傅之后】仲舒亦为博士下帷讲诵弟子传以久次相授业或莫见其靣盖三年不窥园其精如此学士皆师尊之胡毋生年老归教于齐齐之言春秋者宗事胡毋生菑川人公孙宏亦颇受焉【儒林传董仲舒传】夏四月时上郡以西旱复修卖爵令贱其价以招民及徒复作得输粟县官以除罪益造苑马以广用而宫室列观舆马益増修矣【平凖书　考异曰此事见史记平准书不知其时按帝时书旱者再中三年书旱后二年书大旱然中六年匈奴已入上郡取苑马则知非后二年明矣今载于中三年夏旱之后】太子太傅衞绾为御史大夫【荀纪百官表】是嵗廷尉上囚防年继母杀年父年因杀继母依律杀母大逆论帝疑之诏问太子太子对曰夫继母明其不及母也縁父之爱故比之母耳今继母无状手杀其父则下手之日母恩絶矣宜与杀人者同不宜以大逆论帝从之年弃市太子时年十嵗上益竒之【汉武故事通典】太子长而好书学善史录窦太后好黄帝老子言帝及太子诸王诸窦不得不读老子尊其术太子独能解其意每在太后前议论太后大悦每叹服以为胜帝而太子心弗好也每还太子宫常取儒书读之又好名法之术畏太后不敢言也【武帝故事】
　　四年秋赦天下徒作阳陵者死罪欲腐刑者许之【汉书纪考异曰钟繇言于魏明帝曰宜如孝景之令其当弃市欲斩右趾者许之其事见三国志而班马皆不载今当附见于死罪欲腐刑者许之之下】是嵗壮武侯宋昌有罪夺爵一级为闗内侯【侯表】
　　五年冬十月戊午日有食之【考异曰汉书本纪书于中四年之未荀纪亦然然十月岂应在嵗终其误明矣吕氏大事记移于五年之初按长歴是年十月癸巳朔而戊午乃二十六日也今从之】春三月立子舜为常山王【汉书本纪史记年表】舜王夫人子帝子凡十三人为王【五宗世家】博士韩婴为常山太傅婴推诗人之意而作内外传数万言其语颇与齐鲁间殊然归一也燕赵间言诗者由韩生【韩婴传】匈奴东胡王卢它之降夏四月丁巳封为亚谷侯它之故燕王绾子也【侯表】五月甲戍封皇后兄王信为盖侯【侯表】秋八月令诸侯王不得复治国天子为置吏改丞相曰相银印省廷尉少府宗正博士官大夫谒者郎诸官长丞皆损其员【百官表】六年三月雨雪【汉书本纪　考异曰汉书作雨雪史记作雹考五行志及荀纪亦作雨雪当是史记纪误一字今从汉书纪志及荀纪】六月匈奴入鴈门至武泉邑入上郡【考异曰汉书作六月史记作八月考荀纪亦作六月当是史记纪误一字今从汉书荀纪】取苑马【汉书本纪　汉仪注太仆牧师诸苑三十六所分布北邉西邉以郎为苑监官奴婢三万人养马三十万疋】时李广为上郡太守上使中贵人从广勒习兵击匈奴中贵人将数十骑从见匈奴三人与战射伤中贵人杀其骑且尽中贵人走广广曰是必射雕者也广乃从百骑往驰三人三人亡马歩行行数十里广令其骑张两翼而广身自射彼三人者杀其二人生得一人果匈奴射雕者也【广传】秋七月辛亥日有食之【本纪】是嵗以济南都尉甯成为中尉是时周阳由亦为郡守甯成阳由皆以严尅为治【荀氏汉纪　按原本不书甯成为中尉事上下文意不相属今从百官表补入】后元年秋七月乙巳先晦一日日有食之【史记纪荀纪考异曰汉书本纪作乙巳晦史记无晦字按长歴乙巳盖七月二十九日也颛顼歴以丙午为八月朔则汉纪乙巳晦未为非是及考百官表载七月丙午丞相舍免是月既有丙午不应以乙巳为晦又五行志及荀悦汉纪云七月乙巳先晦一日日有食之则丙午为晦日明矣今从荀纪史记】丙午晦丞相桃侯刘舍免【百官表】窦太后数言魏其侯窦婴帝曰太后岂以臣有爱相魏其者魏其沾沾自喜耳多易【弋防反】难以为相持重遂不用【窦婴传】八月御史大夫建陵侯衞绾为丞相【百官表　考异曰史记大事记汉书百官表荀氏汉纪并作八月壬辰按长歴是月有丙辰戊辰无壬辰不敢意改今除去之】绾为相朝奏事如职所奏然自初宦以至相终无可言上以为敦厚可相少主尊宠之赏赐甚多【衞绾传】以衞尉直不疑为御史大夫天子修呉楚时功封不疑为塞侯【不疑传】
