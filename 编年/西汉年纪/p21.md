<!-- { "loadSidebar": true } -->
　　二年冬十月楚王戊赵王遂梁王武来朝【史记年表】春三月甲寅立皇子徳为河间王【都乐城】阏为临江王【都江陵】余为淮阳王【都陈】非为汝南王【都平舆】彭祖为广川王【都信都】发为长沙王【都临湘汉书本纪】徳阏栗姬子余非程姬子彭祖贾夫人子发唐姬子也唐姬故程姬侍者帝召程姬程姬有所避不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发以其母防无宠故王卑湿贫国【五宗世家】以中郎将衞绾为河间王太傅帝立嵗余不孰何绾绾日以谨力帝幸上林诏绾参乘还而问曰君知所以得参乘乎绾曰臣代戱车士幸得功次迁待罪中郎将不知也上问曰吾为太子时召君君不肯来何也对曰死罪病上赐之劒绾曰先帝赐臣劒凡六不敢奉诏上曰劒人之所施【弋防反】易独至今乎绾曰具在上使取六劒劒常盛【音成】未尝服也郎官有谴常蒙其罪不与它将争有功常让它将上以为廉忠实无它肠乃拜绾为河间王太傅【绾传】河间王修学好古实事求是从民得善书必为好写与之留其真金帛赐以招之繇【与由同】是四方道术之人不逺千里或有先祖旧书多奉以奏河间王者故得书多与汉朝等是时淮南王安亦好书所招致率多浮辩河间王所得书皆古文先秦旧书周官尚书礼礼记孟子老子之属皆经传説记七十子之徒所论其学举六蓺立毛氏诗左氏春秋博士【河间王传】赵人贯公尝从贾谊受所为左氏传训故以贯公为博士【儒林传】河间王修礼乐被服儒术造次必于儒者山东诸儒多从而游【河间王传】夏四月壬午太皇太后薄氏崩【汉书纪】天子朝臣并居重服【通典】南陵用吕后不合长陵故特自起陵近文帝【外戚传】六月先是酂侯萧则有罪免至是帝制诏御史故相国萧何高皇帝大功臣所与为天下也今其嗣絶朕甚怜之其以武阳县户二千封则弟嘉为列侯【汉书本纪萧何传功臣表　考异曰汉书本纪作萧系而萧何传及功臣表皆作嘉当是纪误今从传表】八月丁巳以御史大夫开封侯陶青为丞相【荀纪　考异曰百官表作丁未荀纪作丁巳按长歴是年八月丙辰朔则丁巳乃八月初二日而丁未先于丙辰九日则是八月无丁未明矣荀纪之书如此盖是时本犹未误鼂错拜御史大夫亦以丁巳是与陶青之相盖同一日也今从荀纪】
　　太史公曰自申屠嘉死之后开封侯陶青桃侯刘舍为丞相及今上【谓武帝也】时柏至侯许昌平棘侯薛泽武强侯庄青翟髙陵侯赵周等为丞相皆以列侯继嗣娖【七角反】娖亷谨为相备员而已无所能发明功名有着于当世者
　　以鼂错为御史大夫错説上曰昔髙帝初定天下昆弟少诸子弱大封同姓故孽子悼惠王王齐七十二城庶弟元王王楚四十城兄子王吴五十余城封三庶孽分天下半今呉王前有太子之隙诈称病不朝于古法当诛文帝不忍因赐几杖徳至厚也不改过自新乃益骄恣公即山铸钱煮海为盐诱天下亡人谋作乱逆今削之亦反不削亦反削之其反亟祸小不削之其反迟祸大【呉王濞传】因请诸侯之罪过削其支郡奏上上令公卿列侯宗室杂议莫敢难独詹事窦婴争之繇此与错有隙【错传】婴窦太后从兄子也喜賔客孝文时尝为吴相【婴传】时赵王有罪削其常山郡胶西王卬以卖爵事有奸削其六县【呉王濞传】
　　三年冬十月楚王戊【据吴王濞传】梁王武河间王徳广川王彭祖来朝【史记年表】御史大夫鼂错言楚王戊往年为薄太后服私奸服舍请诛之诏赦削东海郡【呉王濞传】戊乃与呉通谋邹阳奏书谏吴王吴王不纳其言是时帝少弟梁王贵盛亦待士于是邹阳枚乘严忌知呉不可説皆去之梁【邹阳传】胶东下宻人年七十余生角角有毛【荀氏汉纪】十一月白项乌与黒项乌共鬭楚国苦县白项乌不胜堕泗水中死者过半【荀氏汉纪】十二月吴城门自倾大船自覆【荀氏汉纪】鼂错所更令三十章诸侯讙哗错父闻之从颍川来谓错曰上初即位公为政用事侵削诸侯疏人骨肉口让多怨公何为也错曰固也不如此天子不尊宗庙不安父曰刘氏安矣而鼂氏危吾去公归矣遂饮药死曰吾不忍见祸逮身【错传　考异曰错传谓后十余日七国反按七国以正月反错父之死当在前今附于十二月末】春正月诸侯既新削罚震恐多怨错及削吴防稽豫章郡书至吴王遂先起兵丙午诛汉吏二千石以下【考异曰史记吴王濞传载云吴王遂先起兵胶西正月丙午诛汉吏二千石以下后又云孝景帝三年正月甲子起兵于广陵所载不同如此按刘羲叟长歴是年正月癸未朔而丙午乃二十四日也此月无甲子当以丙午为是今从之】楚削书至王戊遂应呉王反其相张尚太傅赵夷吾谏不聴遂杀尚夷吾起兵防吴【楚事据楚元王传】胶西胶东菑川济南赵亦皆反赵相建徳内史王悍谏王遂不听遂烧杀建徳悍发兵住其西界欲待吴楚俱进北使匈奴与连和【赵事据赵王传】齐王将闾后悔背约城守济北王志城壊未完其郎中令刼守王不得发兵【吴王传】吴使使至淮南淮南王安欲发兵应之其相曰王必欲应吴臣愿为将王乃属【之欲反】之相已将兵因城守不听王而为汉吴使者至庐江庐江王赐不应至衡山衡山王勃坚守无二心【淮南王传】胶西王卬为渠率与胶东菑川济南共攻围临菑吴王濞悉其士卒下令国中曰寡人年六十二身自将少子年十四亦为士卒先诸年上与寡人比下与少子等者皆发发二十余万人南使闽东越闽东越亦发兵从呉王西渉淮因并楚兵发使遗诸侯书曰呉王刘濞敬问胶西王胶东王菑川王济南王赵王楚王淮南王衡山王庐江王故长沙王子幸教寡人以汉有贼臣错无功天下侵夺诸侯地使吏劾系讯治以僇辱之为故不以诸侯人君礼遇刘氏骨肉絶先帝功臣进任奸宄诳乱天下欲危社稷陛下多病志逸不能省察欲举兵诛之谨闻教敝国虽狭地方三千里人民虽少精兵可具五十万寡人素事南越三十余年其王诸君皆不辞分其兵以随寡人又可得三十余万寡人虽不肖愿以身从诸王南越直【音值】长沙者因王子定长沙以北西走蜀汉中告越楚王淮南三王与寡人西靣齐诸王与赵王定河间河内或入临晋闗或与寡人防雒阳燕王赵王故与胡王有约燕王北定代云中转胡众入萧闗走【音奏】长安匡正天下以安髙庙愿王勉之楚元王子淮南三王或不洗沐十余年怨入骨髓欲一有所出久矣寡人未得诸王之意未敢听今诸王苟能存亡继絶振弱伐暴以安刘氏社稷所愿也敝国虽贫寡人节衣食之用积金钱修兵革聚谷食夜以继日三十余年矣凡皆为此愿诸王勉之能斩捕大将者赐金五千斤封万户列将三千斤封五千户禆将二千斤封二千户二千石千斤封千户皆为列侯其以军若城邑降者卒万人邑万户如得大将人户五千如得列将人户三千如得禆将人户千如得二千石其小吏皆以差次受爵金他封赐皆倍常法其有故爵邑者更益勿因愿诸王明以令士大夫弗敢欺也寡人金钱在天下者往往而有非必取于呉诸王日夜用之弗能尽有当赐者告寡人寡人且往遗之敬以闻七国反书闻上大赦天下【呉王传本纪】与鼂错议出军事错欲令上自将而身居守不用乃拜条侯周亚夫为太尉将三十六将军往击吴楚【考异曰灌夫传云吴楚反时颍隂侯灌何为将军属太尉请灌孟为校尉其子夫以千人与父俱韩王信传云吴楚反时弓髙侯功冠诸将直不疑传云呉楚反时不疑以二千石将击之李广传云呉楚反时广为骁骑都尉从太尉亚夫战昌邑下显名以梁王授广将军印故还赏不行又按表程嘉公孙昆邪苏息皆以将军击呉楚所谓三十六将军其可见者才如此余皆无考】遣曲周侯郦寄击赵将军栾布击齐曲城侯虫防将兵救淮南王【见淮南王传】拜窦婴为大将军屯荥阳监齐赵兵上察宗室诸窦无如婴贤召入见固让谢称病不足任太后亦慙于是上曰天下方有急王孙【婴字】宁可以让邪乃赐金十斤【窦婴吴王濞传】时汝南王非年十五有材气上书自请击吴帝赐非将军印【此事据江都王传】诏河间王太傅衞绾将河间兵击吴楚【衞绾传】鼂错素与袁盎有防错以盎前为吴相宜知王谋而蔽匿不言使至于是欲请治盎【荀纪】丞史曰事未发治之有絶今兵西向治之何益且盎不宜有谋错犹与未决人有告盎盎恐夜见窦婴为言吴所以反愿至前口对状婴入言上乃召盎【考异曰呉王传云呉楚反书闻兵未发窦婴言故呉相袁盎盖是时婴虽为大将军犹未行也】盎入见曰呉楚相遗书言贼臣鼂错擅谪诸侯削夺之地以故反方今计独有斩错则兵可毋血刃而俱罢于是上曰吾不爱一人谢天下壬子【两字见百官表】廼使中尉召错绐载行市错衣朝衣斩东市【错传】太史公曰鼂错明于世务刑名数干谏上曰今大国専治异政不禀京师恐不可传后帝用其计而七国畔逆以错首名天子诛错以解难是后官者养交安禄而已莫敢复议【礼书】
