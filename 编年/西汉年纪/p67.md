<!-- { "loadSidebar": true } -->
　　永光四年夏六月甲戌孝宣园东阙灾戊寅晦日有食之【按原本无夏六月以下今补入】于是上召诸前言日变在周堪张猛者责问皆稽首谢乃下诏曰河东太守堪先帝贤之命而傅朕资质淑茂道术通明论议正直秉心有常发愤悃【口本反】愊【平力反】信有忧国之心以不能阿尊事贵孤特寡助抑厌【一甲反】遂退卒不克明往者众臣见异不务自修深惟其故而反晻昧说天托咎此人朕不得已出而试之以彰其材堪出之后大变仍臻众亦嘿然堪治未期年而三老官属有识之士咏颂其羙使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隐非所宜明意疑以类欲以陷之朕亦不取也朕廹于俗不得専心乃者天着大异朕甚惧焉今堪年衰嵗暮恐不得自信【读曰伸】排于异人将安究之防其徴堪诣行在所拜为光禄大夫秩中二千石领尚书事张猛复为太中大夫给事中显干尚书尚书五人皆其党也堪希得见常因显白事事决显口【刘向传】东郡京房学易于梁人焦延夀延夀常曰得我道以亡身者京生也其说长于灾变分六十四卦更直日用事以风寒温为候各有占騐房用之尤精以孝防为郎上疏屡言灾异有验天子说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏法上令公卿朝臣与房防议温室皆以房言烦碎令上下相司不可许上意乡之时部刺吏奏事京师上召见诸刺史令房晓以课事刺史复以为不可行唯御史大夫郑宏光禄大夫周堪初言不可后善之【考异曰此事通鉴载于建昭二年按房奏考功课吏法上令公卿朝臣与房防议皆以房言烦碎不可许唯御史大夫郑宏光禄大夫周堪初言不可后善之然周堪为光禄大夫在永光四年未防疾瘖而卒则房此事在永光四年明矣今载于周堪拜光禄大夫之后　按考异称载此事于周堪拜光禄大夫之后而此上不书拜周堪日月疑有脱误】是时中书令石显専权显友人五鹿充宗为尚书令与房同经论议相非二人用事房常宴见问上曰陛下视今为治邪乱邪上曰亦极乱耳尚何道房曰今所任用者谁与【考异曰故资政殿学士邵亢得两浙钱王冩本汉书无乱邪二字有上曰亦极乱耳尚何道房曰今十二字今从通鉴】上曰然幸其瘉于彼又以为不在此人也房指谓石显上亦知之谓房曰已谕房罢出【房传　按原本无上曰以下三十三字语意未完今节録房传补入】光禄大夫领尚书事周堪疾瘖不能言而卒石显诬谮张猛令自杀于公车刘更生伤之乃着疾防摘要救危及世颂凡八篇依兴古事悼已及同类也遂废十余年【刘向传】初髙祖时令诸侯王都皆立太上皇庙至惠帝尊髙帝庙为太祖庙景帝尊孝文庙为太宗庙行所尝幸郡国各立太祖太宗庙至孝宣本始二年复尊孝武庙为世宗庙行所廵狩亦立焉凡祖宗庙在郡国六十八合百六十七所而京师自髙祖下至宣帝与太上皇悼皇考各自居陵旁立庙并为百七十六又园中各有寝便殿日祭于寝月祭于庙时祭于便殿寝日四上食庙嵗二十五祠【汉仪注宗庙一嵗十二祠五月尝麦六月七月三伏立秋防娄又尝粢八月先夕馈飱皆一太牢酎祭用九太牢十月尝稻又饮蒸二太牢十月尝十二月腊二太牢又毎月一太牢如闰加一祀与此上则为二十五祀】便殿嵗四祀又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所一嵗祠上食二万四千四百五十五用衞士四万五千一百二十九人祝宰乐人万二千一百四十七人养牺牲卒不在数中贡禹尝以为言至是乃下诏先议罢郡国庙曰朕闻明王之御世也遭时为法因事制宜徃者天下初定逺方未賔因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职乆遵而不定令疏逺卑贱共【读曰恭】承尊祀殆非皇天祖宗之意朕甚惧焉传不云乎吾不与【读曰豫】祭如不祭其与将军列侯中二千石二千石诸大夫博士议郎议丞相元成御史大夫郑宏太子太傅严彭祖少府欧阳地余谏大夫尹更始等七十人皆曰臣闻祭非自外至者也繇中出生于心也故唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭于支庻之宅君不祭于臣仆之家王不祭于下土诸侯臣等愚以为宗庙在郡国宜无修臣请勿复修奏可【韦元成传】九月戊子罢昭灵后武哀王昭哀后卫思后戾太子戾后园皆不奉祠裁置吏卒守焉冬十月乙丑罢祖宗庙在郡国者【本纪韦元成传】诸陵分属三辅【本纪　顔曰先是诸陵总属太常今各依其地界属三辅】以渭城夀陵亭部原上为初陵诏曰安土重迁黎民之性骨肉相附人情所愿也顷者有司縁臣子之义奏徙郡国民以奉园陵令百姓逺弃先祖坟墓破业失产亲戚别离人懐思慕之心家有不安之意是以东垂被虚耗之害闗中有无聊之民非乆长之防也诗不云乎民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之又罢先后父母奉邑【本纪】十一月复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议丞相元成等四十四人奏议曰礼王者始受命诸侯始封之君皆为太祖以下五庙而迭毁毁庙之主臧乎太祖五年而再殷祭言壹禘壹祫也祫祭者毁庙与未毁庙之主皆合食于太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功徳茂盛庙犹不世以行为諡而已礼庙在大门之内不敢逺亲也臣愚以为髙帝受命定天下宜为帝者太祖之庙世世不毁承后属尽者冝毁今宗庙异处昭穆不序冝入就太祖庙而序昭穆如礼太上皇孝惠孝文孝景庙皆亲尽冝毁皇考庙亲未尽如故大司马车骑将军许嘉等二十九人以为孝文皇帝除诽谤去肉刑躬节俭不受献罪人不孥不私其利出羙人重絶人类賔赐长老矜恤孤独徳厚侔天地利泽施四海宜为帝者太宗之庙廷尉忠以为孝武皇帝改正朔易服色攘四夷宜为世宗之庙谏大夫更始等十八人以为皇考庙上序于昭穆非正礼宜毁于是上重其事依违者一年【韦元成传】
　　永光五年夏及秋大水颍川汝南淮阳庐江壊乡聚民舍及水流杀人【五行志】吏从官县被害者与告士卒遣归【本纪】冬上幸长杨射【食亦反】熊舘布车骑大猎【本纪】诏曰盖闻王者祖有功而宗有徳尊尊之大义也存亲庙四亲亲之至恩也髙皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不一意北面而归心犹谦辞固让而后即位削乱秦之迹兴三代之风是以百姓晏然咸获嘉福徳莫盛焉髙皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义一体孝景皇帝庙及皇考庙皆亲尽其正礼仪丞相元成等奏曰祖宗之庙世世不毁继祖以下五庙而迭毁今髙皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上庙主宜瘗园孝惠皇帝为穆主迁于太祖庙寝园皆无复修奏可十二月乙酉毁太上皇孝惠皇帝寝庙园议者又以为清庙之诗言交神之礼无不清静今衣冠出防有车骑之众风之气非所为清静也祭不欲数数【所角反】则渎渎则不敬冝复古礼四时祭于庙诸寝园日月间祀皆可勿复修上亦不改也【韦元成传夲纪】是嵗河决清河灵鸣犊口而屯氏河絶【沟洫志】
　　建昭元年秋八月有白蛾羣飞蔽日从东都门至枳道【本纪】是嵗丞相元成复言古者制礼别尊卑贵贱国君之母非适【读曰嫡】不得配食则荐于寝身没而已陛下躬至孝承天心建祖宗定迭毁序昭穆大礼既定孝文太后孝昭太后寝祠园宜如礼勿复修奏可【元成传本纪】太子太傅匡衡数上疏陈便宜及朝廷有政议传【读曰附】经以对言多法议上以为任公卿由是为光禄勲【匡衡传百官表】帝好诗衡为光禄勲居殿中以诗授教左右而县官坐其旁听甚善之日以尊贵【禇先生补史记】少府欧阳地余卒尚书令五鹿充宗为少府【百官表】贵幸为梁邱易自宣帝善梁邱氏说帝好之欲考其异同令充宗与易家论充宗乗贵辩口诸儒莫能与抗皆称疾不敢防有荐朱云者召入摄齐【子私反】登堂抗首而请音动左右既论难连拄【竹庾反】五鹿君故诸儒为之语曰五鹿岳岳朱云折其角繇是为博士【朱云传】
