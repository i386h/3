<!-- { "loadSidebar": true } -->
　　永光二年春二月丁酉御史大夫韦元成为丞相封扶阳侯右扶风郑宏为御史大夫【百官表元成传】上问给事中匡衡以日食地震之变及政治得失衡上疏曰臣闻五帝不同礼三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱殆导之未得其务也盖保民者陈之以徳义示之以好恶观其失而制其冝故动之而和绥之而安今天下俗贪财贱义好声色上侈靡廉耻之节薄淫僻之意纵纲纪失序疏者逾内亲戚之恩薄防姻之党隆茍合徼幸以身设利不改其原虽嵗赦之刑犹难使错而不用也臣愚以为冝壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛柔和惠则众相爱四者明王之所以不严而成化也何者朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕埶故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人说之也贤者在位能者在职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲【子鸩反】有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻【与暗同】水旱之灾随类而至今闗东连年饥馑百姓乏困或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠厓偃武修文将欲度唐虞之隆絶殷周之衰也诸见罢珠厓诏书莫不欣欣人自以将见太平也宜遂减宫室之度省靡丽之饰考制度修内外近忠正逺巧佞放郑卫进雅颂举异材开直言任温良之人退刻薄之吏显絜白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳宏于京师淑闻扬乎疆外然后大化可成礼让可兴也上说其言迁为光禄大夫太子少傅【匡衡传】秋七月陇西羗彡【所廉先廉二反】姐【音紫】旁种反诏召丞相韦元成御史大夫郑宏大司马车骑将军王接左将军许嘉右将军冯奉世入议是时嵗比不登京师谷石二百余边郡四百闗东五百四方饥馑朝廷方以为忧而遭羗变元成等漠然莫有对者奉世曰羗虏近在竟内背畔不以时诛亡以威制逺蛮臣愿帅师讨之上问用兵之数对曰臣闻善用兵者役不再兴粮不三载故师不乆暴而天诛亟决往者数不料敌而师至于折伤再三发軵则旷日烦费威武亏矣今反虏无虑三万人法当倍用六万人然羗戎弓矛之兵耳器不犀利可用四万人一月足以决丞相御史两将军皆以为民方収敛时未可多发万人屯守之且足奉世曰不可天下被饥馑士马羸耗守战之备乆废不简夷狄皆有轻邉吏之心而羗首难今以万人分屯数处虏见兵少必不畏惧战则挫兵病师守则百姓不救如此怯弱之形见羗人乗利诸种并和相扇而起臣恐中国之役不得止于四万非财币所能解故少发师而旷日与一举而疾决利害相万也固争之不能得有诏益二千人于是遣奉世将万二千人骑以将屯为名典属国任立防军都尉韩昌为偏禆到陇西分屯三处典属国为右军屯白石防军都尉为前军屯临洮奉世为中军屯首阳西极上前军到降同阪【府板反】先遣校尉在前与羗争地利又别遣校尉救民于广阳谷羗虏盛多皆为所破杀两校尉奉世具上地形部众多少之计愿益三万六千人乃足以决事【冯奉世传】八月上令发兵六万余人拜太常弋阳侯任千秋为奋武将军以助冯奉世奉世上言愿得其众不湏复烦大将因陈转输之费上于是以玺书劳奉世且让之曰皇帝问将兵右将军甚苦暴露羗虏侵邉境杀吏民甚逆天道故遣将军帅士大夫行天诛以将军材质之羙奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明耶朕甚怪之上书言羗虏依深山多径道不得不多分部遮要害湏得后发营士足以决事部署已定埶不可复置大将闻之前为将军兵少不足自守故发近所骑日夜诣非为击也今发三辅河东宏农越骑迹射佽飞彀者【刘徳曰彀者谓能张弩者】羽林孤儿及呼速絫【力追反】嗕【乃彀反】种方急遣且兵凶器也必有成败者患防不豫定料敌不审也故复遣奋武将军兵法曰大将军出必有偏禆所以扬威武参计防将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羗虏十月兵毕至陇西十一月并进羗虏大破斩首数千级余皆走出塞兵未决间汉复发募士万人拜定襄太守韩安国为建威将军未进闻羗破还上曰羗虏破散创艾亡逃出塞其罢吏士颇留屯田备要害处【本纪冯奉世传】是月天草如莎相樛结如弹丸【五行志荀纪　按原本天草二语入前上令发兵六千余人之上文意不属今移于此】是嵗有献雄鸡生角者【五行志】阳平侯王禁薨子鳯嗣【五行志】左冯翊严彭祖为太子太傅【百官表】彭祖延年弟也【严延年传】防直不事权贵或说曰天时不胜人事君以不修小礼曲意亡贵人左右之助经谊虽髙不至宰相愿少自勉彊彭祖曰凡通经术固当修行先王之道何可委曲从俗茍求富贵乎彭祖竟以太傅官终初彭祖与鲁国顔安乐事眭孟孟曰春秋之意在二子矣孟死彭祖安乐各颛门教授由是公羊春秋有顔严之学【儒林传】陇西太守冯野王为左冯翊【百官表】野王奉世子也石显见奉世父子为公卿著名女又为倢伃在内显心欲附之荐言倢伃兄谒者逡【千旬反】修敕宜侍帷幄天子召见欲以为侍中逡请间言事上闻逡言显颛权大怒罢逡归故官【石显传】
　　永光三年春二月冯奉世还京师更为左将军光禄勲如故后録功拜爵下诏曰羗虏桀黠贼害吏民攻陇西府寺燔烧置亭絶道桥甚逆天道左将军光禄勲奉世前将兵征讨斩捕首虏八千余级卤马牛羊以万数赐奉世爵闗内侯食邑五百户黄金六十斤禆将校尉三十余人皆拜【本纪奉世传】三月立皇子康为济阳王【本纪】康傅昭仪子也昭仪少为上官太后才人自帝为太子得进幸帝即位立为倢伃欲殊之于后宫以其有子为王上尚在未得称太后乃更号曰昭仪赐以印绶位在倢伃上昭其仪尊之也【外戚传】秋七月壬戌以平恩侯许嘉为大司马车骑将军【百官表】帝悼伤许共哀后居位日浅而遭霍氏之辜故选嘉女以配皇太子初入太子家上令中常侍黄门亲近者侍送还白太子懽悦状帝喜谓左右酌酒贺我左右皆称万嵗乆之有一男失之【许皇后传】是嵗郡国置五经百石卒史【儒林传序】侍中中郎将王商为右将军【百官表】
