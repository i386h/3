<!-- { "loadSidebar": true } -->
　　永始二年春正月己丑大司马车骑将军王音薨【本纪考异曰百官表内作乙巳今从本纪】王氏唯音为修整数諌正有忠直节【元后传通鉴】二月癸未夜东方有赤色大三四围长二三丈索索如树南方有气大四五围下行十余丈皆不至地灭【天文志】是夜过中星陨如雨长一二丈绎绎未至地灭至鸡鸣止【考异曰谷永传作己未今汉书本纪五行志荀纪皆以癸未易之】谷永对曰日月星辰烛临下土其有食陨之异则遐迩幽隐靡不咸睹星辰附离于天犹庶民附离王者也王者失道纲纪废顿下将叛去故星叛天而陨以见其象春秋记异星陨最大自鲁庄以来至今再见臣闻三代所以防亡者皆繇妇人羣小湛【读曰沈又曰眈】湎于酒书云乃用其妇人之言四方之逋逃多罪是信是使诗云赫赫宗周褒姒烕之颠覆厥徳荒沈于酒及秦所以二世而亡者飬生太奢奉终太厚方今国家兼而有之社稷宗庙之大忧也【五行志】乙酉晦日有食之谷永对曰元年九月日食酒亡节之所致也独使京师知之四方不见者若曰沈于酒君臣不别祸在内也今年二月日食赋敛不得度民愁怨之所致也所以使四才皆见京师阴蔽者若曰人君好治宫室大营坟墓赋敛滋重而百姓屈竭祸在外也【五行志】诏曰乃者龙见于东莱日有蚀之天着变异以显朕邮【与尤同】朕甚惧焉公卿申敕百寮深思天诫有可省减便安百姓者条奏所振贷贫民勿收【本纪】梁国平原郡比年伤水灾人相食刺史守相坐免【食货志】三月丁酉以特进成都侯王商为大司马卫将军红阳侯王立位特进领城门兵【百官表元后传】商除杜邺为主簿以为腹心举侍御史【杜邺传】荐渤海鲍宣为议郎【宣传】王商白还王章妻子故郡【王章传】御史大夫王骏卒【考异曰按百官表翟方进代王骏者也方进以三月为御史大夫则骏卒在三月无疑汉书本纪所以附于年末者正以不得其日月耳通鉴以其抵牾故削去不载荀纪载于三月得之矣今从荀纪】上尝与张放淳于长及赵李诸侍中共宴饮禁中皆引满举白谈关【古笑字】大噱时乘舆幄坐张画屏风画纣醉踞妲己作长夜之乐侍中班伯乆疾新起上指画而问曰纣为无道至于是乎对曰书云乃用妇人之言何有踞肆于朝所谓众恶归之不如是之甚者也上曰茍不若此此图何戒对曰沉于酒微子所以告去也式号式謼大雅所以流连也诗书滛乱之戒其原皆始于酒上乃喟然叹曰吾乆不见班生今日复闻谠言放等不怿因罢出后上朝东宫太后泣曰帝间顔色瘦黒班侍中大将军所举冝宠异之益求其比以辅圣徳冝遣富平侯且就国上曰诺上诸舅闻之以风【按原本无时乘舆以下至此以考异观之当是脱落今补入】丞相宣御史大夫方进奏放骄蹇纵恣奢淫不制拒闭使者贼伤无辜请免放就国上虽爱放然上廹太后下用大臣故常涕泣而遣之【张放传叙传通鉴　考异曰叙传云王音以讽丞相御史按放传丞相宣御史大夫方进奏放过恶音以正月乙丑薨方进以三月丁酉为御史大夫则讽丞相御史者非音也放传又云上诸舅皆害其宠故但云上诸舅】十月己丑丞相宣免【百官表】十一月壬子翟方进为丞相封髙陵侯【考异曰百官表荀纪并作十月己丑独通鉴作十一月己丑未知何据按长歴是年十一月辛亥朔无己丑当是通鉴误无疑今从百官表荀纪但荀纪载方进之贬于八月盖以百官表云三月丁酉京兆尹方进为御史大夫八月贬为执金吾遂载于八月耳殊不知表所谓八月者自三月至十月居官凡八月非谓秋八月也又黒龙见东莱乃去年九月谷永传载之甚明荀纪亦载于此年盖因陈汤获罪在今年故误添此一项耳胡旦春秋虽正黒龙之误而方进贬官犹仍荀纪之失今正之】方进知能有余兼通文法吏事以儒雅縁饰法律奏事亡不当意内求人主防指以固其位方进身既富贵而后母尚在方进内行修饰供飬甚笃及后母终既葬三十六日除服起视事以为身备汉相不敢逾国家之制【顔曰汉制自文帝遗诏之后国家遵以为常大功十五日小功十四日缌麻七日方进自以大臣故曰不敢逾制】为相公絜请托不行郡国持法刻深举奏牧守九卿峻文深诋【丁礼反】中伤者尤多【翟方进传】衞将军王商素不善陈汤奏汤妄言昌陵且复发徙下狱治按验诸所犯汤前为骑都尉王莾上书言父早死独不封母明君共养皇太后尤劳苦宜封竟为新都侯后皇太后同母弟茍参为水衡都尉死子伋为侍中参妻欲为伋求封汤受其金五十斤许为求比上奏宏农太守张匡坐臧百万以上狡猾不道有诏即讯恐下狱使人报汤汤为讼罪得逾冬月许谢钱二百万皆此类也事在赦前后东莱郡黒龙冬出人以问汤汤曰是所谓元门开微行数出出入不时故龙以非时出也又言当复发徙传相语者十余人丞相御史奏汤惑众不道妄称诈归异于上非所宜言大不敬廷尉赵增寿议以为不道无正法以所犯剧易【弋豉反】为罪臣下丞用失其中故移狱廷尉无比者先以闻所以正刑罚重人命也明主哀悯百姓下制书罢昌陵勿徙吏民己申布汤妄以意相谓且复发徙虽颇惊动所流行者少百姓不为变不可谓惑众汤称诈虚设不然之事非所冝言大不敬也制曰廷尉増寿当是以汤有讨郅支单于功免为庶人徙边【汤传通鉴】上以赵后之立也淳于长有力焉故徳之乃追显其前白罢昌陵之功下公卿议封长光禄勲平当以为长虽有善言不应封爵之科当坐左迁钜鹿太守【当传通鉴】十二月诏曰前将作大匠解万年奏请营作昌陵罢【读曰疲】弊海内常侍王闳前为大司农中丞数奏昌陵不可成侍中衞尉淳于长数白冝早止朕以长言下闳章公卿议者皆合长计首建至防闳典主省大费民以康宁闳前赐爵闗内侯黄金百斤其赐长爵闗内侯食邑千户【考异曰观此诏则淳于长是年已为衞尉矣而百官表乃载于永始四年按淳于长封闗内侯时已云衞尉翟方进传云王商素憎陈汤白其罪过遂免汤徙敦煌时方进为丞相因奏少府陈咸衞尉逄信附防汤以求荐举皆免官汤逐在永始二年则信之免亦在此年以势推之当是信免之后遂以长代之耳百官表盖误今从本纪】闳五百户万年侫邪不忠毒流众庶海内怨望至今不息虽赦令不冝居京师与陈汤俱徙敦煌【本纪淳于长陈汤传】初少府陈咸衞尉逄信官簿皆在翟方进之右方进晩进为京兆尹与咸厚善及御史大夫缺三人皆名卿俱在选中而方进得之防丞相薛宣得罪与方进相连上使五二千石杂问丞相御史咸诘责方进冀得其处方进心恨陈汤素以材能得幸于王鳯及王音咸信皆与汤善汤数称之于凤音所以此得为九卿及王商黜逐汤方进因奏咸信附防汤以求荐举茍得无耻皆免官【翟方进传通鉴】是嵗琅邪太守朱博为左冯翊【百官表】愽伉【口浪反】侠好交随从士大夫不避风雨治郡常令属县各用其豪桀以为大吏文武从冝县有剧贼及它非常博輙移书以诡责之其尽力有效必加厚赏懐诈不称诛罚輙行以是豪强慹服其治左冯翊文理聪明殊不及薛宣而多武谲网络张设少爱利敢诛杀然亦纵舍时有大贷【博传】永始三年初罢甘泉泰畤作南郊日大风壊甘泉竹宫折防畤中树木十围以上百余天子异之以问刘向向对曰家人尚不欲絶种祠况于国之神宝旧畤且其始立皆有神祗感应祖宗所立诚未易动前始纳贡禹之议后人相因多所动摇易大传曰诬神者殃及三世恐其咎不独止禹等上意恨之又以乆无继嗣冬十月庚辰【五字仍本纪】白太后令诏有司曰盖闻王者承事天地交接泰一尊莫着于祭祀孝武皇帝大圣通明始建上下之祀营泰畤于甘泉定后土于汾阴而神祗安之飨国长乆子孙蕃滋累世遵业福流于今今皇帝寛仁孝顺奉循圣绪靡有大愆而乆无继嗣思其咎职殆在徙南北郊违先帝之制改神祗旧位失天地之心以妨继嗣之福春秋六十未见皇孙食不甘味寝不安席朕甚悼焉春秋大复古善顺祀其复甘泉泰畤汾阴后土如故及雍五畤陈宝祠在陈仓者天子复亲郊礼如前又复长安雍及郡国祠着明者且半【郊祀志】上以无继嗣颇好鬼神故上书言祭祀方术者皆得待诏祠上林苑中长安城旁费用甚多谷永説上曰臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称竒怪鬼神广崇祭祀之方求报无福之祠及言世有僊人服食不终之药□【古遥字】兴轻举登遐倒景覧观县圃浮防蓬莱耕耘五徳朝种暮获与山石无极黄冶变化坚氷淖【女教反】溺化色五仓之术者皆奸人惑众挟左道懐诈伪以欺罔世主听其言洋洋满耳若将可遇求之荡荡【音荡】如系风捕景终不可得是以明王距而不听圣人絶而不语昔周史苌宏欲以鬼神之术辅尊灵王防朝诸侯而周室愈防诸侯愈叛楚懐王隆祭祀事鬼神欲以获福助郤秦师而兵挫地削身辱国危秦始皇初并天下甘心于神僊之道遣徐福韩终之属多赍童男女入海求神采药因迯不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求神采药贵幸赏赐累千金大尤尊盛至妻公主爵位重絫【古累字】震动海内元鼎元封之际燕齐之间方士瞠目防掔言有神僊祭祀致福之术者以万数其后平等皆以术穷诈得诛夷伏辜至初元中有天渊玉女钜鹿神人轑【音辽】阳侯师张宗之奸纷纷复起夫周秦之末已尝専意散财厚爵禄竦精神举天下以求之矣旷日经年靡有毫牦之验足以揆今经曰享多仪仪不及物惟曰不享论语説曰子不语怪神唯陛下距絶此类毋令奸人有以窥伺者上善其言【郊祀志】十一月尉氏男子樊并等十三人谋反杀陈留太守严普【両字据五行志】刼略吏民自称将军徒李谭等四人共格杀并等皆封为列侯【本纪　考异曰本纪作五人按侯表封者凡四人当是纪误今从表又表四人之封皆在明年而纪见三年者岂杀并在三年行赏受封在四年故附于杀并之后邪今从本纪】十二月山阳鐡官徒蘓令等二百二十八人攻杀长吏盗库兵自称将军经歴郡国十九杀东郡太守汝南都尉遣丞相长史御史中丞持节督趣【读曰促】逐捕汝南太守严防捕斩令等迁防为大司农赐黄金百斤【本纪　考异曰本纪载于此年百官表载于四年当是今年斩贼次年赏功故纪附于一年耳今从本纪】时上怠于政贵戚骄恣交通轻侠臧匿亡命长安中奸猾浸多闾里少年羣辈杀吏受赇报仇相与探丸为弹【徒旦反】得赤丸者斫武吏得黒者斫文吏白者主治丧城中薄暮尘起剽刼行者死伤横道枹【音孚】鼓不絶乃选郑令钜鹿尹赏守长安令得壹切便宜从事赏至修治长安狱穿地方深各数丈致令【音零】辟【避歴反】为郭以大石覆其口名为虎穴乃部户曹掾史与乡吏亭长里正父老伍人杂举长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝防长安吏车数百两分行収捕皆劾以为通行饮【于禁反】食【读曰飤】羣盗赏亲阅见十置一其余尽以次内虎穴中百人为辈覆以大石数日壹发视皆相枕藉死便舆出瘗寺门桓东赏所置皆其魁宿或故吏善家子失计随轻黠愿自改者财数百人皆贯其罪诡令立功以自赎尽力有效者因亲用之为爪牙追捕甚精甘耆【读曰嗜】奸恶甚于凡吏赏视事数月盗贼止郡国亡命散走各归其处不敢闚长安【尹赏传荀纪】故南昌尉九江梅福上书曰臣闻昔髙祖纳善若不及从谏若转圜听言不求其能举功不考其素合天下之知并天下之威是以举秦如鸿毛取楚若拾遗孝文皇帝起于代谷非有周召【读曰邵】之师伊吕之佐也循髙祖之法加于恭俭当此之时天下几【钜依反】平繇是言之循髙祖之法则治不循则乱何者秦为无道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠諌説至言出爵不待亷茂庆赐不须显功是以天下布衣各厉志竭精以赴阙廷使孝武皇帝听用其计升平可致于是积尸暴骨快心胡越故淮南王縁间而起所以计虑不成而谋议泄者以众贤聚于本朝故其大臣势陵不敢和从也方今布衣乃窥国家之隙见间而起者蜀郡是也及山阳亡徒蘓令之羣蹈借名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也臣闻齐桓之时有以九九见者桓公不逆秦武王好力任鄙叩闗自鬻缪公行伯繇余归徳今不循伯者之道廼欲以三代选举之法取当世之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之醇白黒杂合谓之駮欲以平平之法治暴秦之绪犹以乡饮酒之礼理军市也今陛下既不纳天下之言又加戮焉故京兆尹王章资质忠直敢靣引廷争孝元皇帝擢之以厉具臣而矫曲朝及至陛下戮及妻子羣臣皆知其非然不敢争天下以言为戒防国家之大患也愿陛下循髙祖之轨杜亡秦之路除不急之法下亡讳之诏所谓辟四门明四目也【按原本无前孝武皇帝纳忠諌至繇余归徳一叚及此处今陛下既不纳天下之言以下文意不相属且与考异所论不合今并补入】上遂不纳【梅福传　考异曰荀纪载于阳朔元年盖附于王凤杀王章之后也通鉴载于永始三年盖附于蘓令既反之后也其相去盖十一年书中既言蘓令则是蘓令已反之后上此书无疑不应于阳朔元年预言蘓令反也其书所以言王章者正以自阳朔以来天下以言为讳自杀王章始也孟坚但见书中説王章故于福传上书之前序曰是时成帝委任大将军王凤凤专势擅权而京兆尹王章素忠直讥刺鳯为凤所诛王氏浸盛灾异数见羣下莫敢正言按年表凤死于阳朔三年至福上书时则凤已死九年矣传所载非是今不取】是嵗右将军辛庆忌为左将军光禄勲韩勲为右将军少府师丹为光禄勲詹事许商为少府左冯翊朱博为大司农东平太傅淮阳彭宣为右扶风【百官表】宣治易事张禹禹以帝师见尊信荐宣经明有威重可任政事繇是徴入【彭宣传】
