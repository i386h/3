<!-- { "loadSidebar": true } -->
　　绥和元年辛未有流星从东南入北斗长二十丈二刻所息【天文志】谏大夫东海母将隆奏封事言古者选诸侯入为公卿以襃功徳宜征定陶王使在国邸以填【竹刄反】万方【母将隆传】上于是召丞相翟方进大司马骠骑将军王根御史大夫孔光右将军亷襃后将军朱博皆引入禁中议中山定陶王谁宜为嗣者方进根以为定陶王帝弟之子礼曰昆弟之子犹子也为其后者为之子也定陶王宜为嗣襃博皆如方进根议光独以为礼立嗣以亲中山王先帝之子帝亲弟也以尚书般庚殷之及王为比中山王宜为嗣上以礼兄弟不相入庙又皇后昭仪欲立定陶王【孔光传】二月癸丑诏曰朕承太祖鸿业奉宗庙二十五年徳不能绥理宇内百姓怨望者众不天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子【本纪】定陶王谢曰臣幸得继父守藩为诸侯王材质不足以假充太子之宫陛下圣徳寛仁敬承祖宗奉顺神祗宜福祐子孙千亿之报臣愿且得留国邸旦夕奉起居俟有圣嗣归国守藩书奏天子报闻【哀纪】光以议不中意左迁廷尉以廷尉何武为御史大夫【百官表孔光传　按原本无孔光左迁句而御史大夫句注云百官表孔光传当是脱误今补入】以赵元为太子太傅阎崇为太子少傅【傅昭仪传】平阿侯王谭子去疾及河内傅喜为太子庶子喜傅太后从父弟少好学问有志行【见傅喜董贤传】太子数遣中盾【读曰允汉旧仪云秩四百石主徼廵宫中】请问近臣黄门郎中常侍班稺方直自守独不敢答稺伯之弟也【叙传】初故南昌尉梅福以帝乆亡继嗣宜建三统封孔子之世以为殷后乃上书曰臣闻存人所以自立也壅人所以自塞也善恶之报各如其事昔者秦灭二周夷六国隐士不显佚【与逸同】民不举絶三统灭天道是以身危子杀厥孙不嗣所谓壅人以自塞也故武王克殷未下车存五帝之后封殷于宋绍夏于杞明着三统示不独有也是以姬封半天下迁庙之主流出于户所谓存人以自立者也今成汤不祀殷人亡后陛下继嗣乆微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼葬周公而皇天动烕雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故不纳至是欲立二王后推迹古文以左氏谷梁世本礼记相明【福传】甲子【恩泽侯表】诏曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里【本纪】行幸雍祀五畤【本纪】初何武为九卿建言古者民朴事约国之辅佐必得贤圣然犹则天三光备三公官各有分【扶问反】职今末俗文弊政事烦多宰相之材不能及古而丞相独兼三公之事所以乆废而不治也宜建三公官定卿大夫之任分职授政以考功效后上以问师安昌侯张禹禹以为然夏四月以大司马骠骑将军王根为大司马置官属罢票骑将军官以御史大夫何武为大司空封列侯益大司马大司空奉【扶用反】如丞相【如淳曰律丞相大司马大将军奉钱月六万御史大夫奉月四万】以备三公官焉【本纪朱博传】又令防军都尉居大司马府北司直【百官表】大司空何武与丞相方进共奏言往者诸侯王断狱治政内史典狱事相总纲纪辅王中尉备盗贼今王不断狱与【读曰预】政中尉官罢职并内史郡国守相委任所以壹统信安百姓也今内史位卑而权重威职相逾不统尊者难以为治臣请相如太守内史如都尉以顺尊卑之序平轻重之权制曰可以内史为中尉【何武传】秋八月庚戍中山孝王兴薨【本纪】子箕子嗣【中山王传】大司马王根乞骸骨冬十月甲寅上益封根五千户赐安车驷马黄金五百斤罢就第【百官表元后传】淳于长坐大逆诛长小妻廼始等六人皆以长事未发觉时弃去或更嫁及长事发丞相方进大司空武议以为犯法者各以法时律令论之明有所讫也长犯大逆时廼始等见为长妻已有当坐之罪与身犯法无异后廼弃去于法无以解请论廷尉孔光议以为大逆无道父母妻子同产无少长皆弃市欲惩后犯法者也夫妇之道有义则合无义则离长未自知当作大逆之法而弃去廼始等或更嫁义已絶而欲以为长妻论杀之名不正不当坐有诏光议是【孔光传】以廷尉孔光为左将军居右将军官职罢后将军官【孔光传百官表】十二月丞相方进大司空武奏言古选诸侯贤者以为州伯书曰咨十有二牧所以广聪明烛幽隐也今部刺吏居牧伯之位秉一州之统选第大吏所荐位髙至九卿所恶立退任重职大春秋之义用贵治贱不以卑临尊刺史位下大夫而临二千石轻重不相凖失位次之序臣请罢刺史更置州牧秩二千石以应古制奏可【朱博传本纪】中垒校尉刘向卒向每召见数言公族者国之枝叶枝叶落则本根无所庇廕方今同姓疏逺母党专政禄去公室权在外家非所以彊汉宗卑私门保守社稷安固后嗣也卒时年七十二后十三岁而王氏代汉【刘向传】
　　绥和二年春二月荧惑守心丞相府议曹李寻奏记翟方进曰应变之权君侯所自明往者数白三光垂象变动见端山川水泉反理视患民人讹谣斥事感名三者既效可为寒心今提扬眉矢贯中狼奋角弓且张金歴库土逆度辅湛【读曰沈】没火守舎万岁之期近慎朝暮上无恻怛济世之功下无推让避贤之效欲当大位为具臣以全身难矣大责日加安得但保斥逐之戮阖府三百余人【顔曰三百余人谓丞相官属】唯君侯择其中与尽节转凶方进忧之不知所出会郎贲【音肥】丽善为星言大臣宜当之壬子上召见方进还归未及引决上遂赐册曰惟君登位灾害并臻间者郡国谷虽颇孰百姓不足者尚众前去城郭未能尽还夙夜未甞忘焉朕惟往时之用与今一也百僚用度各有数君不量多少一听羣下言用度不足奏请一切增赋税城郭堧【人缘反】及园田过更筭马牛羊增益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕朕既已改君其自思强食慎职使尚书令赐君上尊酒十石养牛一君审处焉方进即日自杀上秘之遣九卿册赠以丞相髙陵侯印绶赐乘舆秘器少府供张柱槛皆衣素天子亲临吊者数至礼赐异于它相故事【翟方进传　汉旧仪云丞相有疾皇帝法驾亲至问疾从西门入即薨栘居第中车驾往吊赐棺敛具赠钱葬地葬日公卿已下会葬】建平侯杜业上书言方进本与淳于长深结厚更相称荐长陷大恶独得不坐茍欲鄣塞前过不为陛下广持平例又无恐惧之心反因时信【读曰伸】其邪辟【读曰僻】报睚【五懈反】眦【仕懈反】怨故事大逆朋友坐免官无归故郡者今坐长者归故郡已深一等红阳侯立坐子受长贿赂故就国耳非大逆也而方进复奏立党友朱博孙宏免官陈咸归故郡刑罚无平在方进之笔端众庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史宏奏隆前奉使欺谩不宜执法近侍方进以此怨宏又方进为京兆尹时陈咸为少府在九卿髙第陛下所自知也方进素与司直师丹相善临御史大夫缺使丹奏咸为奸利请案验卒不能有所得而方进果自得御史大夫为丞相即时诋欺奏免咸复因红阳侯事归咸故郡众人皆言国家假方进权太甚案师丹行能无异及光禄勲许商被病残人皆但以附从方进甞获尊官丹亲荐邑子丞相史能使巫下神为国求福几【读曰冀】获大利幸赖陛下至明遣使者毛莫如先考验卒得其奸皆坐死假令丹知而白之此诬罔罪也不知而白之是背经术惑左道也二者皆在大辟重于朱博孙宏陈咸所坐方进终不举白专作威福阿党所厚排挤【子诣反】英俊托公报私横厉无所畏忌欲以熏轑【读曰燎】天下天下莫不望风而靡自尚书近臣皆结舌杜口骨肉亲属莫不股栗威权泰盛而不忠信非所以安国家也今闻方进卒【读曰猝】病死不以尉示天下反复赏赐厚葬唯陛下深思往事以戒来今【杜业传】赦天下【荀纪　考异曰汉书本纪无今据荀恱汉纪】三月大水【五行志荀纪】平襄有燕生雀哺食至大俱飞去【五行志荀纪】太仆廐马生角在左耳前围长一寸八分【荀纪】丙戍帝崩于未央宫皇太后诏有司曰皇帝即位思顺天心遵经义定郊礼天下说【读曰恱】憙惧未有皇孙故复甘泉泰畤汾隂后土庶几获福皇帝恨难之卒未得其祐其复南北郊长安如故以顺皇帝之意【郊祀志本纪】夏四月己卯葬延陵上尊号曰孝成皇帝【木纪　考异曰成纪作三月丙戌帝崩于未央宫四月己卯葬延陵荀纪作三月丙午崩四月己卯葬延陵按长歴是年三月己巳朔无丙午当是荀纪误今从汉书本纪】















　　钦定四库全书
　　西汉年纪卷二十八　　　宋　王益之　撰哀帝
