<!-- { "loadSidebar": true } -->
　　阳朔二年春寒失节【荀纪】诏曰昔在帝尧立羲和之官命以四时之事令不失其序故书云黎民于蕃【扶元反】时雍明以隂阳为本也今公卿大夫或不信隂阳薄而小之所奏请多违时政传以不知周行天下而欲望隂阳和调岂不谬哉其务顺四时月令【本纪】夏四月丁夘侍中大仆王音为御史大夫【荀纪百官表】于是王氏愈盛后庭姬妾各数十人僮奴以千百数罗钟磬舞郑女作倡优狗马驰逐大治第室起土山渐台洞门髙廊阁道连属【之欲反】弥望其奢僣如此刘向谓陈汤曰灾异如此而外家日盛其渐必危刘氏遂上封事极諌曰昔晋有六卿齐有田崔卫有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦【与管同】朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚众皆隂盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆也秦昭王舅穰侯及泾阳叶阳君专国擅势上假太后之威三人者权重于昭王家富于秦国国甚危殆頼寤范睢之言而秦复存二世委任赵髙专权自恣壅蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏頼忠正大臣绛侯朱虗侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤防谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与己分权数称燕王葢主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立于泰山仆桞起于上林而孝宣帝即位今王氏先祖坟墓在济南者其梓柱生枝叶扶疎上出屋根垂地中虽立石起柳无以过此之明也事执不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以襃睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不早虑易曰君不宻则失臣臣不宻则失身几事不宻则害成惟陛下深留圣思审固几宻览往事之戒以折中取信居万安之实用保宗庙久承皇太后天下幸甚书奏天子召见向叹息悲伤其意谓曰君且休矣吾将思之以向为中垒校尉【向传】夏五月除吏八百石五百石秩【本纪】秋关东大水流民欲入函谷天井壶口五阮关者勿苛留遣諌大夫博士分行视八月甲申定陶王康薨【本纪　案原本缺八月以下九字今补】子欣嗣【诸侯王表】九月奉使者不称诏曰古之立太学将以传先王之业流化于天下也儒林之官四海渊源宜皆明于古今温故知新通达国体故谓之博士否则学者无述焉为下所轻非所以尊道德也工欲善其事必先利其噐丞相御史其与中二千石二千石杂举可充愽士位者使卓然可观【本纪】是时博士选三科髙第为尚书次为刺史其不通政事以久次补诸侯太傅博士孔光以髙第为尚书观故事品式数嵗明习汉制及法令上甚信任之转为仆射尚书令有诏光周宻谨慎未尝有过加诸吏官光覇之子【光传】是嵗信都王兴徙为中山王【诸侯王表】复立楚懐王弟平陆侯衍为楚王【诸侯王表楚孝王传】









<史部,编年类,西汉年纪>
　　钦定四库全书
　　西汉年纪卷二十六　　　宋　王益之　撰成帝
　　阳朔三年秋八月丁巳大司马大将军王凤薨初凤病困荐从弟御史大夫音以自代上从之以音为大司马车骑将军领尚书事而平阿侯谭位特进领城门兵【按原本脱秋八月以下下文谷永与谭书云云殊无縁起今补入】安定太守谷永与谭书曰君侯躬周召之徳执管晏之操敬贤下士乐善不倦宜在上将乆矣以大将军在故抑欝于家今大将军不幸早薨絫亲疏序材能宜在君侯拜吏之日京师士夫怅然失望此皆永等愚劣不能褒扬万分属闻以特进领城门兵是车骑将军秉政雍容于内而至戚贤舅执管籥于外窃不为君侯喜宜深辞职自陈浅薄不足以固城门之守收泰伯之让保谦谦之路阖门髙枕为智者首愿君侯与博覧者参之小子为君侯安此谭得书遂辞让不受领城门职由是谭音相与不平永逺为郡吏恐为音所危病满三月免音奏补永营军司马永数谢罪自陈得转为长史音用从舅越亲辅政小心亲职【四字仍元后传】威权损于凤时永复説音曰将军履上将之位食膏腴之都任周召之职拥天下之枢可谓富贵之极人臣无二天下之责四靣至矣将何以居之宜夙夜孳孳执伊尹之彊徳以守职匡上诛恶不避亲爱举善不避仇雠以章至公立信四方笃行三者乃可以长堪重任乆享盛宠太白出西方六十日法当参天今已过期尚在桑榆之间质弱而行迟形小而光防荧惑角怒明大逆行守尾其逆常也守尾变也意岂将军湛【读曰沈】渐【读曰潜】之义委曲从顺所执不彊不广用士尚有好恶之忌荡荡之徳未纯方与将相大臣乖离之萌也何故始袭司马之号俄而金火并有此变上天至明不虚见异唯将军畏之慎之深思其故改求其路以享天意音犹不平荐永为防菀使者【谷永传】冬十一月丁夘诸吏散骑光禄勲于永为御史大夫【百官表】永定国之子也【通鉴】右将军王章为光禄勲数月薨【百官表】是歳执金吾辛庆忌坐小法左迁云中太守【庆忌传】
　　阳朔四年春正月诏曰夫洪范八政以食为首斯诚家给刑措之本也先帝劭【时召反】农薄其租税宠其强力令与孝弟同科间者民弥惰怠乡【读曰向】本者少趋末者众将何以矫之方东作时其令二千石勉劝农桑出入阡陌致劳【郎到反】来【郎代反】之书不云乎服田力啬乃亦有秋其朂之哉【本纪】夏四月雨雪燕雀死【五行志】秋九月少府王骏居位八歳上欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王【百官表王吉传】左冯翊薛宣为少府共【读曰供居用反】张【竹亮反】职办【百官表薛宣传　考异曰大例除拜九卿不得嵗月则附于年末此载于九月之下者盖据王吉薛宣传王吉传云帝出王骏为京兆尹而薛宣代为少府薛宣传云宣迁为少府月余而御史大夫于永卒按本纪永卒在闰九月壬戍则二人之除拜当在九月明矣】谷永上疏曰帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚说【读曰恱】服不得其人则大职堕【火规反】斁【丁固反】王功不兴虞帝之明在兹壹举可不致详窃见少府宣材茂行絜逹于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威徳并行众职修理奸轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以奸【音干】欺诬之辠臣闻贤材莫大于治人宣已有效其法律任廷尉有余经术文雅足以谋王体断国论身兼数噐有退食自公之节宣无私党防说之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察上然之【薛宣传】是歳云中太守辛庆忌为光禄勲【百官表】时数有灾异丞相司直何武上封事曰虞有宫之竒晋献不寐卫青在位淮南寝谋故贤人立朝折冲厌【一叶反】难胜于亡形司马法曰天下虽安战必危夫将不豫设则亡以应卒【读曰猝】士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长防也光禄勲庆忌行义修正柔毅敦厚谋虑深逺前在边郡数破敌获虏外夷莫不闻廼者大异并见未有其应加以兵革乆寝春秋大灾未至而豫御之庆忌冝在爪牙官以备不虞【庆忌传】
