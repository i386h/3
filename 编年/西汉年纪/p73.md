<!-- { "loadSidebar": true } -->
　　河平三年春正月楚王嚻东平王宇来朝时楚王被疾天子闵之诏曰葢闻天地之性人为贵人之行莫大乎孝楚王嚻素行孝顺仁慈之国以来二十余年纎介之过未尝闻朕甚嘉之今廼遭命离于恶疾朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县戸四千三百封其子勲为广戚侯东平王宇上疏求诸子及太史公书上以问大将军王鳯对曰臣闻诸侯朝聘考文章正法度非礼不言今东平王幸得来朝不思制节谨度以防危失而求诸书非朝聘之义也诸子书或反经术非圣人或明鬼神信物怪太史公书有战国从横权谲之谋汉兴之初谋臣竒防天官灾异地形阸塞皆不宜在诸侯王不可与不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞【与娱同】意夫小辩破义小道不通致逺恐泥【乃细反】皆不足以留意诸益于经术者不爱于王对奏天子如鳯言遂不与【荀纪宣元六王传】二月丙戍犍为地震积二十一日百二十四动山崩雍江水水逆流【本纪五行志】九月甲戍东郡茌平男子侯毋辟兄弟五人群党为盗攻燔官寺缚县长吏盗取印绶自称将军【天文志】是嵗右将军史丹为左将军大仆王章为右将军侍中中郎将王音为太仆左曹中郎将辛庆忌为执金吾【百官表】章安阳侯舜之子音太后从弟庆忌武贤之子也始武贤与赵充国有隙后充国家杀辛氏至庆忌为执金吾坐子杀赵氏左迁酒泉太守【辛庆忌传】河复决平原流入济南千乗所壊败者半建始时复遣王延世治之杜钦説大将军王鳯以为前河决丞相史杨焉言延世受焉术以塞之蔽不肯见今独任延世延世见前塞之易恐其虑害不深又审如焉言延世之巧反不如焉且水埶各异不博议利害而任一人如使不及今冬成来春桃华水盛必羡溢有填淤反壤之害如此数郡种不得下民人流防盗贼将生虽重诛延世无益于事宜遣焉及将作大匠许商諌大夫乗马延年杂作延世与焉必相破壊深论便宜以相难极商延年皆明计筭能商功利足以分别是非择其善而从之必有成功鳯如钦言白遣焉等作治六月廼成复赐延世黄金百斤治河卒非受平贾者为着外繇六月【沟洫志】匈奴复株絫若鞮单于上书愿朝【本传】河平四年春正月单于来朝引见白虎殿丞相王商坐未央廷中单于前拜谒商商长八尺余身体鸿大容貌甚过絶人单于仰视商大畏之迁延郤退天子闻而叹曰此真汉相矣【匈奴传本纪王商传】赦天下徒赐孝弟力田爵二级诸逋租赋所振贷勿収【本纪】二月单于罢归国【本纪】三月癸丑朔日有蚀之【本纪】先是言灾异多指后宫上为减椒房用度后比三年日蚀言事者颇归咎于王鳯矣而谷永等独着之许氏【许后传】遣光禄大夫博士孟嘉等十一人行举濒河之郡水所毁伤困乏不能自存者财振贷其为水所流压死不能自葬令郡国给槥【音卫】椟【音读】葬埋已葬者与钱人二千避水它郡国在所宂【如勇反】食【读曰飤】之谨遇以文理无令失职【本纪】初大将军鳯连昏杨肜为琅邪太守其郡有灾害十四已上丞相商部属按问鳯以晓商曰灾异天事非人力所为肜素善吏宜以为后商不听竟奏免肜奏果寝不下鳯重以是怨商隂求其短使人上书言商闺门内事天子以为暗昧之过不足以伤大臣鳯固争下其事司先是皇太后尝诏问商女欲以备后宫时女病商意亦难之以病对不入及商以闺门事见考自知为鳯所中惶怖更欲内女为援廼因新幸李偼伃家白见其女会日有蚀之太中大夫蜀郡张匡其人侫巧上书愿对近臣陈日蚀咎下朝者左将军丹等问匡对曰窃见丞相商作威作福从外制中取必于上性残贼不仁遣票【频妙匹妙二反】轻吏微求人罪欲以立威天下患苦之前频阳耿定上书言商与父傅通及女弟淫乱奴杀其私夫疑商教使章下有司商私怨怼【直类反】商子俊欲上书告商俊妻左将军丹女持其书以示丹丹恶其父子乖迕为女求去商不尽忠纳善以辅至德知圣主崇孝逺别不亲后庭之事皆受命皇太后太后前闻商有女欲以备后宫商言有固疾后有耿定事更诡道因李贵人家内女执左道以乱政诬罔誖【布内反】大臣节故应是而日蚀周书曰以左道事君者诛易曰日中见昧则折其右肱往者丞相周勃再建大功及孝文时纎介怨恨而日为之蚀于是退勃使就国卒无怵悐【古惕字】忧今商无尺寸之功而有三世之宠身位三公宗族为列侯吏二千石侍中诸曹给事禁门内连昏诸侯王权宠至盛审有内乱杀人怨怼之端宜穷竟考问臣闻秦丞相吕不韦见王无子意欲有秦国即求好女以为妻隂知其有身而献之王产始皇帝及楚相春申君亦见王无子心利楚国即献有身妻而产懐王自汉兴几遭吕霍之患今商有不仁之性廼因怨以内女其奸谋未可测度前孝景世七国反将军周亚夫以为即得雒阳剧孟关东非汉之有今商宗族权势合赀钜万计私奴以千数非特剧孟匹夫之徒也且失道之至亲戚畔之闺门内乱父子相讦而欲使之宣明圣化调和海内岂不缪哉商视事五年官职陵夷而大恶着于百姓甚亏损盛德有鼎折足之防臣愚以为圣主富于春秋即位以来未有惩奸之威加以继嗣未立大异并见尤宜诛讨不忠以遏未然行之一人则海内震动百奸之路塞矣于是左将军丹等奏商位三公爵列侯亲受诏防为天下师不遵法度以翼国家而囬辟【读曰僻】下媚以进其私执左道以乱政为臣不忠罔上不道甫刑之辟皆为上戮罪名明白臣请诏谒者召商诣若卢诏狱【孟康曰若卢狱名属少府黄门北寺是也】上素重商知匡言陊险制曰弗治鳯固争之夏四月壬寅【五字据百官表】诏使者収商丞相印绶商免相三日发病欧血薨諡曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿卫者有司奏商罪过未决请除国邑有诏长子安嗣爵为乐昌侯【商传】先是光禄大夫张禹领尚书事上富于春秋谦让方乡经学敬重师傅帝舅王鳯辅政专权禹与鳯并领尚书内不自安数病上书乞骸骨欲避鳯上不许六月丙午以禹为丞相封安昌侯【百官表禹传　考异曰通鉴作丙戌按百官表恩泽侯表荀纪并作丙午唯通鉴作丙戌未知何据按长歴是年六月无丙戌当是通鉴误一字今后汉书荀纪】庚戍楚孝王嚻薨子文嗣【本纪楚王传】是嵗大将军王鳯荐酒泉太守辛庆忌前在张掖酒泉两郡着功迹征入歴位朝廷莫不信乡【读曰向】质行正直仁勇得众心通于兵事明畧威重任国柱石父破将军武贤显名前世有威西夷臣鳯不宜久处庆忌之右廼复征为光禄大夫执金吾【庆忌传】京兆尹自王尊免后代者不称职司校尉王章以选为京兆尹章虽为王鳯所举非鳯专权不亲附鳯【百官表王章传】
　　阳朔元年秋七月壬子月犯心星【天文志】时大将军鳯用事上谦让无所颛京兆尹王章讥鳯颛权不可任用荐冯野王代鳯鳯甚忧惧杜钦令鳯称病出就第上疏乞骸骨曰臣材驽愚戆得以外属兄弟七人封为列侯宗族恩赏赐无量辅政出入十年国家委任臣鳯所言輙听荐士常用无一功善隂阳不调灾异数见咎在臣鳯奉职无状此臣一当退也【考异曰汉书元后传作七年按鳯自竟寕元年辅政至阳朔葢十年又杜钦传钦説鳯曰将军深悼辅政十年变异不已考此益知元后传七字为误今改作十字】五经传记师所诵説咸以日蚀之咎在于大臣非其人易曰折其右肱此臣二当退也河平以来臣久病连年数出在外旷职素餐此臣三当退也陛下以皇太后故不忍诛废臣犹自知当速流放又重自念兄弟宗族所不测当杀身靡【武皮反】骨死辇毂下不当以无益之故有离寝门之心诚嵗余以来所苦加侵日月益甚不胜大愿愿乞骸骨归自治养冀頼陛下神灵未埋髪齿朞月之间幸得瘳愈复望帷幄不然必寘沟壑臣以非材见私天下知臣受恩深也以病得全骸骨归天下知臣被恩见哀重巍巍也进退于国为厚万无纎介之议唯陛下哀怜其辞指甚哀上廼报鳯曰朕秉事不明政事多阙故天变娄【古屡字】臻咸在朕躬将军廼深引咎自予欲乞骸骨而退则朕将何向焉书不云乎公毋困我务专精神安心自持期于亟瘳称朕意焉鳯心慙称病笃欲遂退杜钦复説之曰将军深悼辅政十年变异不已故乞骸骨归咎于身刻己自责至诚动众愚知莫不感伤虽然是无属之臣执进退之分絜去就之节者耳非主上所以待将军非将军所以报主上也昔周公虽老犹在京师明不离成周示不忘王室也仲山甫异姓之臣无亲于宣就封于齐犹叹息永懐宿夜徘徊不忍远去况将军之于主上主上之与将军哉夫欲天下治安变异之意莫有将军主上昭然知之故攀援【音爰】不遣书称公毋困我唯将军不为四国流言自疑于成王以固至忠鳯复起视事上令尚书劾奏章章死诏狱【元后杜钦传通鉴　按原本不书王章之死与后众庶多寃王章叚意不相属今补入】大将军鳯风【读曰讽】御史中丞劾奏野王赐告养病而私自便持虎符出界归家奉诏不敬杜钦奏记于鳯曰窃见令曰吏二千石告过长安谒【如淳曰律吏二千石以上告归归寜道不过行在所者便道之官无辞】不分别予赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得归有故事不得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎鳯不听竟免野王郡国二千石病赐告不得归家自此始【冯野王传】众庻多寃王章讥朝廷者杜钦欲救其过复説鳯曰京兆尹章所坐事宻吏民见章素好言事以为不坐官职疑其以日蚀见对有所言也假令章内有所犯虽陷正法事不暴扬自京师不晓况于逺方恐天下不知章实有罪而以为坐言事也如是塞争引之原损寛明之德钦愚以为宜因章事举直言极諌并见郎从官展尽其意加于往前以明示四方使天下咸知主上圣明不以言罪下也若此则流言消释疑惑着明鳯白行其策【杜钦传】是嵗楚懐王文薨无子絶【楚孝王传】
