<!-- { "loadSidebar": true } -->
　　十五年冬十月燕王嘉梁王武来朝【史记表】春黄龙见于成纪【本纪】其夏下诏曰有异物之神见于成纪毋害于民嵗以有年朕防【读曰冀】郊祀上帝诸神礼官议毋讳以朕劳有司皆曰古者天子夏亲郊祀上帝于郊故曰郊于是四月帝始幸雍郊见五畤祠衣皆尚赤【郊祀志】赵人新垣平以望气见上言长安东北有神气成五采若人冠冕焉或曰东北神眀之舍西方神眀之墓也天瑞下宜立祠上帝以合符应于是作渭阳五帝庙同宇帝一殿面五门各如其帝色祠所用及仪亦如雍五畤【郊祀志按原本赵人新垣平以下属九月举贤良文学之后误今从史记本纪移入此处又原本此上有始名山大川在诸侯诸侯祝各自奉祠天子官不领及齐淮南国废令大祝尽以嵗时致礼如故一节与所引本纪修名山大川条复今删去】赦天下修名山大川尝祀而絶者有司以嵗时致礼【本纪】九月诏有司举贤良文学士上亲防诏之曰惟十有五年九月壬子皇帝曰昔者大禹勤求贤士施【弋防反】及方外四极之内舟车所至人迹所及靡不闻命以辅其不逮近者献其眀逺者通厥聦比【频寐反】善戮力以翼天子是以大禹能亡失徳夏以长楙髙皇帝亲除大害去乱从【子容切】并建豪英以为官师为谏诤辅天子之阙而翼戴汉宗也赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏眀弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良眀于国家之大体通于人事之始终及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之宻之重【直龙反】之闭之兴自朕躬大夫其正论毋枉执事乌虖【读曰呼】戒之大夫其帅志毋怠鼂错对曰平阳侯臣窋汝隂侯臣灶颍隂侯臣何廷尉臣宜昌陇西太守臣昆【下昆反】邪所选贤良太子家令臣错昧死再拜言臣窃闻古之贤王莫不求贤以为辅翼故黄帝得力牧而为五帝先大禹得咎繇而为三王祖齐桓得筦【与管同】子而为五伯【读曰覇下同】长今陛下讲于大禹及髙皇帝之建豪英也退托于不眀以求贤良让之至也臣窃观上世之传若髙皇帝之建功业陛下之徳厚而得贤佐皆有司之所览刻于玉板蔵于金匮歴之春秋纪之后世为帝者祖宗与天地相终今臣窋等廼以臣错充赋甚不称眀诏求贤之意臣错草茅臣无识知昧死上愚对曰诏防曰眀于国家大体愚臣窃以古之五帝眀之臣闻五帝神圣其臣莫能及故自亲事处于法宫之中眀堂之上动静上配天下顺地中得人故众生之类亡不覆也根着【直畧反】之徒亡不载也烛以光眀无偏异也徳上及飞鸟下至水虫草木诸产皆被【皮义反】其泽然后隂阳调四时节日月光风雨时膏露降五谷熟祅孽灭贼气息民不疾疫河出图洛出书神龙至鳯凰翔徳泽满天下灵光施四海此谓配天地治国大体之功也诏防曰通于人事终始愚臣窃以古之三王眀之臣闻三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也夲于人事然后为之取人以己内恕及人情之所恶不以强人情之所欲不以禁民是以天下乐其政归其徳望之若父母从之若流水百姓和亲国家安宁名位不失施【弋豉反】及后世此眀于人情终始之功也诏防曰直言极谏愚臣窃以五伯之臣眀之臣闻五伯不及其臣故属【之欲反】之以国任之以事五伯之佐之为人臣也察身而不敢诬奉法令不容私尽心力不敢矜遭患难不避死见贤不居其上受禄不过其量不以无能居尊显之位自行若此可谓方正之士矣其立法也非以苦民伤众而为之机陷也以之兴利除害尊主安民而救暴乱也其行赏也非虚取民财妄予人也以劝天下之忠孝而眀其功也故功多者赏厚功少者赏薄如此敛民财以顾其功而民不恨者知与而安已也其行罚也非以忿怒妄诛而从【读曰纵】暴心也以禁天下不忠不孝而害国者也故辠大者罚重辠小者罚轻如此民虽伏罪至死不怨者知罪罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之美眀主之功使主内无邪僻之行外无骞汚之名事君若此可谓直言极谏之士矣此五伯之所以徳匡天下威正诸侯功业甚美名声章眀举天下之贤主五伯与【读曰豫】焉此身不及其臣而使得直言极谏补其不逮之功也今陛下人民之众威武之重徳恵之厚令行禁止之埶万万于五伯而赐愚臣防曰匡朕之不逮愚臣何足以识陛下之髙眀而奉承之诏策曰吏之不平政之不宣民之不宁愚臣窃以秦事眀之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑【与集同】民不用故当此之时秦最富强夫国富强而隣国乱者帝王之资也故秦能兼六国立为天子当此之时三王之功不能进也及其末涂之衰也任不肖而信谗贼宫室过度耆【读曰嗜】欲亡极民力罢【读曰疲】尽赋敛不节矜奋自贤羣臣恐【邱勇反】防骄溢纵恣不顾患祸妄赏以随喜意妄诛以快怒心法令烦憯【千感反】刑罚暴酷轻絶人命身自射杀天下寒心莫安其处奸邪之吏乗其乱法以成其威狱官主断生杀自恣上下瓦解各自为制秦始乱之时吏所先侵者贫人贱民也至其中莭所侵者富人吏家也及其末涂所侵者宗室大臣也是故亲疏皆危外内咸怨离散逋逃人有走心陈胜先倡【读曰唱】天下大溃絶祀亡世为异姓福此吏不平政不宣民不宁之祸也今陛下配天象地覆露万民絶秦之迹除其乱法躬亲本事废去滛末除苛解娆【如绍反】寛大爱人肉刑不用辠人亡帑【读曰孥】非【读曰诽】谤不治铸钱者除通闗去塞不孽诸侯宾礼长老爱恤少孤辠人有期后宫出嫁尊赐孝悌农民不租眀诏军师爱士大夫求进方正废退奸邪除去隂刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏防曰永惟朕之不徳愚臣不足以当之诏防曰悉陈其志毋有所隠愚臣窃以五帝之贤臣眀之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神眀不遗而贤圣不废也故各当其世而立功徳焉传曰往者不可及来者犹可待能眀其世者谓之天子此之谓也窃闻战不胜者易其地民贫穷者变其业今以陛下神眀徳厚资财不下五帝临制天下至今十有六年民不益富盗贼不衰边境未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神眀之遗也日损一日嵗亡一嵗日月益暮盛徳不及究于天下以传万世愚臣不自度量窃为陛下惜之昧死上狂惑草茅之愚臣言唯陛下财择时贾谊已死对防百余人唯错为髙第繇是迁中大夫当是时太子善错计防袁盎诸大功臣多不好错【鼂错传】
　　十六年夏四月帝亲拜覇渭之防以郊见渭阳五帝五帝庙临渭其北穿蒲池沟水爟火举而祠若光辉然属天焉于是贵新垣平至上大夫赐累千金而使博士诸生刺六经中作王制谋议廵狩封禅事帝出长门若见五人于道北遂因其直立五帝坛祠以五牢【郊祀志】齐文王既薨时悼恵王后尚有城阳王帝怜悼恵王适【读曰嫡】嗣之絶五月丙寅乃分齐为六国尽立前所封悼恵王子列侯见在者六人为王【髙五王传】阳虚侯将闾为齐王安都侯志为济北王武城侯贤为菑川王白石侯雄渠为胶东王平昌侯卭为胶西王扐【音勒】侯辟光为济南王【通鉴】六王同日俱立【髙王五传】鼂错谏以为违古制恐为乱不聼【五行志】上怜淮南厉王废法不轨自使失国蚤死乃徙淮南王喜复王故城阳而立厉王三子为王皆复得厉王故地三分之阜陵侯安为淮南王安阳侯勃为衡山王阳周侯赐为庐江王东城侯良薨无后【淮南王传】初韩王信亡入匈奴与太子俱及至頺当城生子因名曰頺当韩太子亦生子婴至是頺当及婴率其众降汉六月丙子【四字据表】封頺当为弓髙侯婴为襄城侯【韩王信传　考异曰荀纪载于后七年非也今从汉表】是嵗以淮阳守申屠嘉为御史大夫【本传百官表考异曰此据汉书本传百官表而荀纪作淮阳相按文三王传淮阳王武以十二年徙王梁是时淮阳已为郡矣既非王国安得有相当是荀纪误今徙汉书】东茅侯刘告坐事国人过员免【侯表】
　　后元年冬十月人有上书告新垣平所言皆诈也下吏治腰斩平夷三族【史记文帝纪汉书五行志及郊祀志考异曰汉书本纪书平谋反恐非事实今从史记纪及郊祀志】
