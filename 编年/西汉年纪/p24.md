<!-- { "loadSidebar": true } -->
　　二年武原侯衞不害坐塟过律免【年表】石奋以上大夫禄归老于家【考异曰传以为孝景季年今载于后二年】以嵗时为朝臣过宫门阙必下车趋见路马必轼焉子孙为小吏来归谒奋必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也僮仆防防【古欣字】如也唯谨上时赐食于家必稽首俯伏而食如在上前其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也【奋传】田蚡益贵幸为中大夫【考异曰传云孝景晩节蚡益贵幸为中大夫今附于后二年】田蚡贪巧于文辞辩有口学盘盂诸书王皇后贤之【田蚡传及外戚传】求天下礼书【考异曰家语序以为景帝季年今附于后二年】京师士夫皆送官得吕氏所传家语与诸国事及七十二子辞庐江舒人文翁为蜀郡太守【考异曰循吏传云景帝末年为蜀郡守今附于后二年】仁爱好教化见蜀地辟【读音僻】陋有蛮夷风文翁欲诱进之乃选郡县小吏开敏有材者张叔等十余人亲自饬【与敕同】厉遣诣京师受业博士或学律令减省少府用度【顔曰少府郡掌财物之府以供太守者也】买刀布蜀物赍计吏以遗博士数嵗蜀生皆成就还归文翁以为右职用次察举官有至郡守刺史者又修起学官于城都市中招下县子弟以为学官弟子为除更繇【读曰徭】髙者以补郡县吏次为孝弟力田常选学官僮子使在便坐受事每出行县益从学官诸生明经饬行者与俱使传教令出入闺閤县邑吏民见而荣之数年争欲为学官弟子富人至出钱以求之繇【读曰由】是大化蜀地学于京师者比齐鲁焉至武帝时乃令天下郡国皆立学校官自文翁为之始云【循吏传】
　　三年春正月诏曰髙年长老人所尊敬也鳏寡不属【之欲反】逮者人所哀　也其着令年八十以上八嵗以下及孕者未乳师朱儒当鞠系者颂【读曰容】系之【刑法志】甲子帝崩于未央宫二月癸酉阳陵上諡曰孝景皇帝【本纪】班固赞曰孔子称斯民三代之所直道而行也信哉周秦之敝罔宻文峻而奸轨不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉言文景美矣










　　钦定四库全书
　　西汉年纪卷十　　　　　宋　王益之　撰武帝
　　孝武皇帝讳彻景帝中子也立为皇太子后三年正月甲子景帝崩即日【两字据史记田蚡传】太子即皇帝位【本纪　考异曰史记大事记书正月甲子孝景崩二月丙子太子立汉书景纪书甲子帝崩于武纪又书甲子太子即皇帝位史记汉书所载同异如此按史记田蚡传云孝景崩即日太子立是景帝之崩武帝之立葢同日也当是史记大事记误今从汉书本纪】立太子妃陈氏为皇后【外戚传】尊太后母臧儿为平原君追尊王仲为共【读曰恭】侯槐里起园邑二百家长丞奉守【外戚传】帝初称制所镇抚多蚡宾客计策蚡新欲用事为相卑下宾客进名士家居者贵之欲以倾魏其诸将相【史记蚡传】
　　建元元年冬十月前清河太傅辕固楚相冯唐故城阳中尉邓先公孙宏吴人严助【严忌子】皆以贤良征宏少时为狱吏有罪免家贫牧豕海上年四十余乃学春秋杂说时年六十以贤良徴仄目事辕固固曰公孙子务正学以言无曲学以阿世【考异曰此公孙宏初应贤良事也通鉴载于宏再应贤良时误矣】诸儒多嫉毁曰固老罢归之时固已九十余矣对策者百余人帝擢严助为中大夫公孙宏为博士邓先起家至九卿冯唐亦年九十余不能为官廼以子遂为郎【见辕固冯唐鼂错公孙宏严助传】六月丞相卫绾御史大夫直不疑【不疑事据本传増入】以景帝病时诸官囚多坐不辜者而不任职免之【绾传】上议置丞相太尉籍福说田蚡曰魏其贵久矣天下士素归之今将军初兴未如即上以将军为丞相必让魏其魏其为丞相将军必为太尉太尉丞相尊等耳有让贤名蚡廼微言太后风上于是乃以魏其侯窦婴为丞相复置太尉官【五字据史记大事记】以武安侯田蚡为太尉籍福贺婴因吊曰君侯资性喜善疾恶方今善人誉君侯故至丞相然恶人众亦且毁君侯君侯能兼容则幸久不能今以毁去矣婴不听【婴蚡传】秋七月故太子少傅王臧上书得宿卫【申公传】丞相婴太尉蚡俱好儒术推毂臧为郎中令代人赵绾为御史大夫【婴蚡传】绾亦甞受诗申公绾臧请立明堂城南以朝诸侯不能就其事乃言师申公于是上使使束帛加璧安车以蒲裹轮驾驷迎申公弟子二人乘轺传从【申公传　按鲁申公本传称武帝初王臧上书宿卫累迁一嵗至郎中令无上书及迁除月日惟本纪有秋七月征鲁申公之文此本书王臧事当是因徴申公事附见然竟冠秋七月于王臧上书之上殊误】婴蚡又欲令列侯就国除闗以礼为服制以兴太平举谪诸窦宗室无行者除其属籍诸外家为列侯列侯多尚公主皆不欲就国以故毁日至太皇窦太后太后好黄老言而婴蚡绾臧等务隆推儒术贬道家言是以太皇窦太后滋不说【婴蚡传】枚乘善辞赋帝自为太子闻乘名及即位乘年老乃以安车蒲轮徴乘道死诏问乘子无能为文者后乃得其孽子臯【枚乘传】是嵗徙中尉甯成为内史【百官表】时茂陵张汤给事内史为掾成以汤为无害言大府调为茂陵尉【张汤传】外戚多毁成之短下狱【两字据表増入】抵罪髠钳是时九卿死即死少被刑而成刑极自以为不复收廼解脱诈刻传出闗归家【酷吏传　考异曰贾谊传云上深纳其言养臣下有节是后大臣有罪皆自杀不受刑至武帝时稍复入狱自甯成始以史攷之正自不尔景帝时晁错以御史大夫要斩东市大臣受刑葢自错始周亚夫以列侯下廷尉大臣入狱葢自亚夫始孟坚谓始于甯成其误甚矣今删去不取】时吏治尚循谨然周阳由居二千石中最为暴酷骄恣所爱者挠法活之所憎者曲法灭之所居郡必夷其豪自甯成周阳由之后事益多民巧法大抵吏治类多成由等矣【酷吏传】初帝以为淮阳天下郊劲兵处徙代相灌夫为淮阳太守是嵗入为太仆【本传百官表】先是梁内史韩安国坐法失官家居至是太尉田蚡亲贵用事安国以五百金遗蚡蚡言安国太后上素闻安国贤即召以为北地都尉【韩安国传】二年冬十月淮南王安来朝献所作内书二十一篇上爱秘之使为离骚传旦受诏日食时上又献颂徳及长安都国颂每宴见谈说得失及方技赋颂昏暮然后罢时帝方好蓺文以安属为诸父辩博善为文辞甚尊重之每为报书及赐常召司马相如等视草乃遣【汉书本传】安为人好读书鼔琴不喜弋猎狗马驰骋亦欲以行阴徳拊循百姓流誉天下时时怨望厉王死时欲畔逆未有因也安素善田蚡至是入朝蚡乃逆王覇上与王语曰方今上无太子大王亲髙皇帝孙行仁义天下莫不闻即宫车一日晏驾非大王尚谁立者【考异曰史记淮南王传载于建元二年汉书五行志云建元六年六月有星孛于北方刘向以为明年淮南王安入朝与太尉武安侯田蚡有邪谋如向所云则是元光元年事也按史记曰淮南王入朝素善武安侯武安侯时为太尉而五行志亦曰太尉武安侯田蚡按百官表蚡以建元元年为太尉二年免至建元六年则蚡为亟相矣不应尚称太尉当是五行志误今从史记】淮南王大喜厚遗田蚡金钱财物阴结宾客拊循百姓为畔逆事【史记淮南王安传】石庆甞为太仆御出【考异曰司马公以为百官表不载庆为太仆恐是摄职按百官表当时除拜脱落不书者极多不独庆也】上问车中几马庆以策数马毕举手对曰六马庆于诸子中最为简易矣然犹如此【万石君传】三月乙未以太常柏至侯许昌为丞相武强侯荘青翟为御史大夫【百官表　考异曰百官表许昌书于二年荘青翟书于四年而御史大夫虚位二嵗及攷田蚡传云二年罢逐赵绾王臧而免丞相婴太尉蚡以柏至侯许昌为丞相武强侯荘青翟为御史大夫以此观之赵绾之逐青翟之拜同在二年今从列传　案纪传丞相窦婴御史大夫赵绾皆以忤太皇太后下狱免以许昌庄青翟代之此本书昌青翟之拜而此上不书婴绾之罢疑有脱文】夏四月初置茂陵邑徙郡国豪杰于茂陵【荀纪】
