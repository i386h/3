<!-- { "loadSidebar": true } -->
　　六年冬十月桃李花【本纪】淮南王长数上书不逊顺帝重自切责之时帝舅薄昭为将军尊重上令昭予王书谏数【所其反】之曰窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫天下正法许大王甚厚大王欲属【之欲反】国为布衣守冡真定皇帝不许使大王毋失南面之尊甚厚大王宜日夜奉法度修贡职以称皇帝之厚德今乃轻言恣行以负谤于天下甚非计也夫大王以千里为宅居以万民为臣妾此髙皇帝之厚德也髙帝霜露沫【胡内反】风赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行养牺牲丰洁粢盛奉祭祀以无忘先帝之功德而欲属国为布衣甚过且夫贪让国土之名轻絶先帝之业不可以言孝父为之基而子不能守不贤不求守长陵而守真定先母后父不谊数逆天子之令不顺言节行以髙兄无礼幸臣有罪大者立断小者肉刑不仁贵布衣一劒之任贱王侯之位不知不好学问大道触情妄行不祥此八者危亡之路也而大王行之弃南面之位奋诸贲【音奔】之勇常出入危亡之路臣之所见髙皇帝之神必不庙食于大王之手明白昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代髙帝夺之国以便事济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于太上不可得也亡之诸侯游宦事人及舍匿者论皆有法其在王所吏主者坐今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之德甚为大王不取也宜急改操易行上书谢罪曰臣不幸蚤失先帝少孤吕氏之世未尝忘死陛下即位臣怙恩德骄盈行多不轨追念辠过恐惧伏地待诛不敢起皇帝闻之必喜大王昆弟欢欣于上羣臣皆得延夀于下上下得宜海内常安愿孰计而疾行之行之有疑祸如发矢不可追已王得书不説令男子但等七十人与棘蒲侯柴武太子竒谋以辇车四十乗反谷口令人使闽越匈奴事觉治之乃使使召淮南王王至长安丞相臣张苍典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不听天子诏居处无度为黄屋盖乗舆出入拟于天子擅为法令不用汉法及所置吏以其郎中春为丞相收聚汉诸侯人及有罪亡者匿与居为治家室赐与货物爵禄田宅爵或至关内侯奉以二千石所不当得欲以有为大夫但士伍开章等七十人【如淳曰律有罪失官爵称士伍】与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉竒等徃捕开章长匿不予与故中尉蕳忌谋杀以闭口为棺椁衣衾葬之肥陵谩吏曰不知安在又佯聚土树表其上曰开章死埋此下及长身自贼杀无罪者一人令吏论杀无罪者六人为亡命弃市罪诈捕命者以除罪擅罪人无告劾系治城旦舂以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下心忧之使使者赐书枣脯长不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩曰无劳苦者南海民王织上书献璧皇帝忌擅燔其书不以闻吏请召治忌长不遣谩曰忌病春又请长愿入见长怒曰女欲离我自附汉长当弃市臣请论如法制曰朕不忍制法于王【按制史记作致汉书作置下同】其与列侯吏二千石议列侯吏二千石臣婴等四十三人议皆曰长不奉法度不聴天子诏乃隂聚徒党及谋反者厚养亡命欲以有为臣等议论如法制曰朕不忍制法于王其赦长死罪废勿王臣苍等奏请处蜀严道卭邮遣其子子母从居县为筑盖家室皆日三食给薪菜盐炊食器席蓐制曰食长给肉日五斤酒二斗令故美人才人得幸者十人从居于是尽诛所与谋者廼遣长载以辎【音甾】车令县次传贾山言淮南王无大罪宜急令反国【两语见山传】不纳袁盎时为中郎将亦谏曰陛下素骄淮南王不为置严傅相以故至此今又暴摧折之淮南王为人刚有如遇霜露行道死陛下竟为以天下大弗能容有杀弟名奈何上曰吾特苦之耳令复之县传淮南王者皆不敢发车封淮南王谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此廼不食死至雍雍令发之以死闻上辍食哭甚哀袁盎入顿首请罪上曰吾不聴公言卒亡淮南王盎曰上自寛此徃事岂可悔哉且陛下有髙世行三此不足以毁名上曰吾髙世三者何事盎曰陛下居代时太后常病三年陛下不交睫解衣汤药非陛下口所尝不进夫曽参以布衣犹难之今陛下亲以王者脩之过曾参逺矣诸吕用事大臣颛制然陛下从代乗六乗传驰不测渊虽贲育之勇不及陛下陛下至代邸西乡让天子者三南乡让天子者再夫许由一让陛下五以天下让过许由四矣且陛下迁淮南王欲以苦其志使改过有司宿卫不谨故病死于是上乃解曰将奈何曰斩丞相御史以谢天下廼可淮南有三子唯在陛下耳上即令丞相御史逮诸县传淮南王不发封餽侍者皆弃市廼以列侯葬淮南王于雍置守冡三十家【史记汉书淮南王袁盎传】宦者赵谈以数幸常害袁盎盎患之盎兄子种为常侍骑谏盎曰君众辱之后虽恶君上不复信于是上朝东宫赵谈骖乗盎伏车前曰臣闻天子所与共八尺舆者皆天下豪英今汉虽乏人陛下独奈何与刀锯之余共载于是上笑下赵谈谈泣下车【盎传】窦皇后病失明帝幸邯郸慎夫人【外戚传】其在禁中常同坐上幸上林及坐郎署长布席袁盎引郤慎夫人坐慎夫人怒心不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可同坐哉且陛下幸之即厚赐之陛下所以为慎夫人适所以祸之也陛下独不见人彘乎于是上乃説召语慎夫人慎夫人赐盎金五十斤【盎传　考异曰通鉴载于二年按盎以六年为中郎将本传载于諌淮南王事之后荀纪列于六年得之矣今从本传及荀纪然通鉴所以载于二年者正以载张释之为廷尉于三年释之盎所荐故并列盎事在前耳殊不知张释之传云事文帝十年不得调故免归中郎将袁盎惜其去请徙补谒者释之在文帝时不得调不应三年便为廷尉也通鉴据百官表载张释之所以并盎事误也荀悦载释之为谒者于文帝十年为廷尉于十三年岂此时表尚未误后世传冩之讹遂以十三年为前三年也】
　　七年冬十月赵王遂梁王胜淮阳王武代王参来朝【史记年表】夏四月丙子初置南陵【史记大事记】六月癸酉未央宫东阙罘【罘音浮】罳灾【本纪　考异曰荀纪作辛酉汉书作癸酉二者不同按长歴六月辛未朔癸酉乃六月初三日此月无辛酉当是荀氏误今从汉书】帝思贾谊徴之至入见上方受厘【音禧】宣室【汉仪注祭天地五畤皇帝不自行祠还致福】上因感鬼神事而问鬼神之本谊具道所以然之故至夜半帝前席既罢曰吾久不见贾生自以为过之今不及也乃拜谊为梁王太傅【考异曰通鉴载贾谊治安防于文帝六年非也按谊传为服赋曰单阏之嵗应劭曰太嵗在卯为单阏文帝六年乃丁卯嵗也又言嵗余文帝徴谊入对宣室拜为梁太傅然则谊对宣室当在七年至于上治安防则又在为梁太傅之后】梁王上少子爱而好书故令谊傅之数问以得失【谊传】典客冯敬为御史大夫【百官表　考异曰史记大事记载于九年汉书百官表荀纪并载于七年今从汉表荀纪】








　　钦定四库全书
　　西汉年纪卷七　　　　　宋　王益之　撰文帝
