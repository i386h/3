<!-- { "loadSidebar": true } -->
　　永始四年春正月行幸甘泉郊泰畤神光降集紫殿大赦天下赐云阳吏民爵女子百户牛酒鳏寡孤独髙年帛三月行幸河东祠后土赐吏民如云阳行所过无出田租【本纪】杜邺説大司马衞将军王商曰东邻杀牛不知西隣之禴祭言奉天之道贵以诚质大得民心也行秽祀丰犹不祐徳修荐薄吉必大来古者坛塲有常处尞【古燎字】禋有常用賛见有常礼牺牲玉帛虽备而财不匮车舆臣役虽动而用不劳是故每举其礼助者欢悦【读曰悦】大路所歴黎元不知今甘泉河东天地郊祀咸失方位违阴阳之宜及雍五畤皆旷逺奉尊之役休而复起缮治共张无解已时皇天着象殆可略知前上甘泉先敺【与驱同】失道礼月之夕奉引复迷祠后土还临河当渡疾风起波船不可御又雍大雨壊平阳宫垣廼三月甲子震电灾林光宫门祥瑞未着咎徴仍臻迹三郡所奏皆有变故不答不飨何以甚此诗曰率由旧章旧章先王法度文王以之交神于祀子孙千亿宜如异时公卿之议复还长安南北郊【郊祀志　考异曰此事见郊祀志不知其时按成帝复甘泉河东祠则遂罢南北郊矣此事见永始三年至次年正月方幸甘泉三月幸河东十一月而王商已免矣邺説辞亦言幸甘泉河东事今附于此年王商免之前】冬十一月庚申大司马衞将军王商以病赐金安车驷马免【百官表】初梁王立骄恣无度至一日十一犯灋不可諌止太傅辅奏愿令王非耕祠法驾毋得出宫尽出马置外苑收兵伏藏私府毋得以金钱财物假赐人奏可后数复敺伤郎夜私出宫傅相连奏坐削或千户或五百户是嵗相禹奏立对外家怨望有恶言有司案验因发滛乱事请诛太中大夫谷永上疏曰臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言案验既无事实而发闺门之私非本章所指王辞又不服独以偏辞成辠断狱亡益于治道臣愚以为既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏以广公族附疏之徳甚得治亲之谊天子由是寝而不治【梁王传】是嵗执金吾亷褒为右将军右扶风彭宣为廷尉初薛宣为相翟方进为司直宣知方进名儒有宰相噐深结厚焉及方进相思宣旧恩至是荐宣明习文法练国制度前所坐过薄可复进用上徴宣复爵髙阳侯加宠特进位次师安昌侯给事中视尚书事【薛宣传】



　　钦定四库全书
　　西汉年纪卷二十七　　　宋　王益之　撰成帝
