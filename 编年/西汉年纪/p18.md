<!-- { "loadSidebar": true } -->
　　十二年冬十月齐王则赵王遂河间王辟疆来朝【史记表】春正月赐诸侯王女邑各二千户【本纪】二月出恵帝后宫羙人令得嫁【本纪】徙淮阳王武为梁王北界泰山西至髙阳得大县四十余城【贾谊传　考异曰通鉴载于十一年正以贾谊上疏故并附于疏后耳按梁懐王揖传揖即胜也云楫薨明年淮阳王武徙王梁又武传及史记年表并云十二年徙梁今书于此】民作歌歌淮南王曰一尺布尚可缝一斗粟尚可舂兄弟二人不相容【考异曰通鉴载于七年非也按史记汉书淮南王传并云十二年民作歌】上闻之乃叹曰昔尧舜放逐骨肉周公杀管蔡天下称圣不以私害公天下岂以为我贪淮南地耶廼徙城阳王喜王淮南故地而追諡淮南王为厉王置园如诸侯仪【淮南王传　考异曰通鉴载于七年非也按史记诸侯表汉书同姓诸侯表并书喜以孝文十二年徙王淮南又淮南王传云十二年民作歌云云上闻之曰天下岂以为我贪淮南地邪廼徙城阳王王淮南故地而追尊淮南王为厉王如此则城阳徙淮南在十二年无疑今书于十二年】三月除闗无用传【本纪】初贾谊尝论以为建武闗函谷关临晋闗者大抵为备山东诸侯也天下之制在陛下今大诸侯多其力因建闗而备之若秦之备六国也岂若定地势使无可备之患因行兼爱无私之道罢闗一通而天下无以区区独有闗中者所谓禁游宦诸侯及无得出马闗者岂不曰诸侯得众则权益重其国众车骑则力益多故眀为之法无资诸侯岂若一定地制令诸侯之民人骑二马不足以为患益以万夫不足以为害今不定大理数起禁不服人心害兼覆之义不便【贾谊新书】初梁王坠马死贾谊自伤为傅无状至是亦死贾生之死年三十三矣【贾谊传考异曰吕氏大事记载于十三年按谊传载梁王坠马死贾谊自伤为傅亡状常哭泣后嵗余亦死梁王以十一年六月死则谊死在十二年无疑矣今移于十二年】吴有马生角在耳前上向右角长三寸半左角长二寸半围皆二寸【荀氏汉纪】诏丞相曰监御史不奉法弃公就私陵暴百姓行权于下治不平正处官不良细民不通不率其职俗不孝弟不务于本衣食无度出入无时众强暴寡盗贼滋彰丞相以闻于是遣丞相史九人出刺诸州并督监御史【通典汉仪】十三年冬十月楚王戊来朝【史记年表】帝躬修元黙劝趣农桑减省租赋而将相皆旧功臣少文多质惩恶亡秦之政论议务在寛厚耻言人之过失化行天下告讦之俗易吏安其官民安其业畜积嵗増户口寝息风流笃厚禁罔疏阔选张释之为廷尉罪疑者予民是以刑罚大省至于断狱四百有刑错之风【考异曰汉书百官表载于三年吕氏觧题以为释之事文帝十年不得调不应廷尉之拜在三年遂书于后三年今考刑法志书释之为廷尉于除肉刑之先除肉刑盖文帝之十三年也荀氏汉纪书释之为廷尉于十三年得之矣今从荀纪】是嵗齐太仓令淳于公有罪当刑诏狱逮系长安淳于公无男有五女当行防逮骂其女曰生子不生男缓急非有益也其少女缇【他弟反】萦自伤悲泣乃随其父至长安上书天子怜悲其意五月【两字据本纪】下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三　考异曰孟康曰黥劓二刖左右趾合一凡三崔浩汉律序云文帝除肉刑而宫不易张斐注曰以其滛乱人族类故不易也为是説者皆失于不考景纪议文帝庙乐韶曰除宫刑重絶人之世也鼂错贤良对策亦有除去隂刑语是宫刑已除于文帝之时矣诏文云今有肉刑三则除宫刑当在除肉刑之先非同时也】而奸不止其咎安在非乃朕徳之薄而教不眀欤吾甚自媿故夫训道不纯而愚民陷焉诗曰恺悌君子民之父母今人有过教未施而刑加焉或欲改行为善而道无由也朕甚怜之夫刑至断支体刻肌肤终身不息何其楚痛而不徳也岂称为民父母之意防其除肉刑【刑法志　按原夲无诗曰以下文意未足今补入】上行出中渭桥有一人从桥下走乗舆马惊于是使骑捕之属廷尉张释之治问曰县人来闻跸匿桥下久以为行过既出见车骑即走耳释之奏当此人犯跸当罚金【如淳曰乙令跸先至而犯者罚金四两】上怒曰此人亲惊吾马马赖和柔令它马固不败伤我乎而廷尉廼当之罚金释之曰法者天子所与天下公共也今法如是更重之是法不信于民也且方其时上使使诛之则已今已下廷尉廷尉天下之平也一倾天下用法皆为之轻重民安所错其手足唯陛下察之上良久曰廷尉当是也后人有盗髙庙坐前玉环得帝怒下廷尉治案盗宗庙服御物者为奏当弃市上怒曰人亡道廼盗先帝器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足矣且罪等然以顺逆为基今盗宗庙器而族之有如万分一假令愚民取长陵一抔土陛下且何以加其法乎帝与太后言之乃许廷尉当是时周亚夫与梁相山都侯王恬启见释之持议平廼结为亲友张廷尉繇此天下称之【张释之传　考异曰荀纪载于十三年今从之】先是陈孝妇年十六而嫁未有子其夫当行戍夫且行时属孝妇曰我生死未可知幸有老母无它兄弟备养吾不还汝肯养吾母乎妇应曰诺夫果死不还妇养姑不衰慈爱愈固纺绩以为家业终无嫁意居防三年其父母哀其年少无子而早寡也将取而嫁之孝妇曰妾闻之信者人之干也义者行之节也妾幸得离襁褓受严命而事夫夫且行时属妾以老母既许诺之夫受人之托岂可弃防弃托不信背死不义不可也母曰吾怜汝年少早寡也孝妇曰妾闻宁载于义而死不载于地而生且夫养人老母而不能卒许人以诺而不能信将何以立于世夫为人妇固养其舅姑者也夫不幸先死不得尽为人子之礼今又欲使妾去之莫养老母是眀夫之不肖而着妾之不肖不孝不信且无义何以生防因欲自杀其父母惧而不敢嫁也遂始养其姑二十八年姑死葬之终奉祭祀淮阳守以闻帝髙其义使使者赐黄金四十斤复终身无所与号曰孝妇【列女传　考异曰此事见刘向列女传不得其时然孝妇之夫以戍死后养姑尽孝淮阳守以闻淮阳王武十二年徙梁是淮阳至是方为郡也十三年又除戍卒令遂附孝妇事于淮阳王徙封之次年除戍卒令之前】除戍卒令【史记大事记】
　　十四年冬十月燕王嘉来朝【史记年表】匈奴十四万骑入朝那萧闗杀北地都尉孙卬【考异曰孙字据功臣表増入按顔注曰功臣表云缾侯孙单以父北地都尉卬死事侯文帝十四年三月丁巳封与此正合然则卬姓孙而徐广乃云姓叚説者因曰叚防宗即卭之元孙无所据也防宗汉书有传班固不云是卬后何从而知之乎】虏人民畜产甚多遂至彭阳使竒兵入烧回中宫【考异曰吕氏觧题曰竒兵汉书作骑兵非也胡无步兵今从史记】候骑至雍甘泉【匈奴传】上赫然愤遂躬戎服亲御鞍马从六郡良家材力之士骑射上林讲习战陈【汉书匈奴传賛】遣三将军军陇西北地上郡时陇西李广以良家子从军击胡用善射杀首虏多为郎骑常侍【顔曰官为郎而常骑以侍天子故曰骑常侍】数从射猎格杀猛兽帝曰惜广不逢时令当髙帝世万户侯岂足道防【广传】三月诏増雍五畤路车各一乗驾被【皮义反】具西畤畦畤寓车各一乗寓马四疋驾被具河湫汉水玉加各二及诸祀皆广坛场珪币爼豆以差加之鲁人公孙臣上书曰始秦得水徳及汉受之推终始传【张恋反】则汉当土徳土徳之应黄龙见宜改正朔服色上黄【郊祀志　按史汉二纪春诏増坛场珪币无三月字郊祀志亦有年无月此作三月未知何据】事下丞相张苍【苍传】苍以为汉廼水徳之时河决金堤其符也年始冬十月色外黒内赤与徳相应公孙臣言非是罢之【郊祀志】
