<!-- { "loadSidebar": true } -->
　　西汉年纪卷十九　　　　宋　王益之　撰宣帝
　　孝宣皇帝戾太子孙也巫蛊事起坐收系郡邸狱【汉旧仪郡邸狱治天下郡国上计者属大鸿胪】时丙吉为廷尉监诏治巫蛊郡邸狱吉择谨厚女徒复作淮阳郭征卿令保飬曽孙因遭大赦吉廼载曽孙送祖母史良娣家后有诏掖庭飬视时掖庭令张贺哀曽孙奉飬甚谨既壮为取暴室啬夫许广汉女曽孙因依倚广汉兄弟及祖母家史氏【本纪李竒曰复作女徒也谓轻罪男子守邉一嵗女子輭弱不任守令复令作于官亦一嵗故谓之复作徒也　考异曰本纪作赵徴卿今从丙吉传作郭字　按原本无因遭大赦以下事义未了且无以为后文封许广汉等事张本当是脱落今补入】元平元年六月癸巳大将军霍光奏昌邑王滛乱请废【按原本无元平元年以下文义不相属今从本纪补入】秋七月光等议定以闻皇太后诏即皇帝位八月己巳丞相敞薨【本纪按八月以下原脱今补入】九月戊戌御史大夫蔡义为丞相【百官表】封阳平侯义时年八十余短小无须眉貌似老妪行步俛偻【力主反】常两吏扶夹廼能行时大将军光秉政议者或言光置宰相不选贤茍用可颛制者光闻之谓侍中左右及官属曰以为人主师当为宰相何谓云云此语不可使天下闻也【蔡义传　考异曰百官表作戊戌荀纪作戊寅通鉴从荀纪按长歴是年八月乙丑朔戊寅乃八月十四九月却有戊戍当是荀纪误今从百官表】左冯翊田广明为御史大夫【百官表】大将军光条奏羣臣諌昌邑王皆超迁光禄大夫夏侯胜为长信少府赐爵闗内侯御史中丞于定国为光禄大夫平尚书事太仆丞张敞为豫州刺史光以为羣臣奏事东宫太后省政宜知经术白令胜用尚书授太后十一月壬子立皇后许氏【本纪　按四年载霍后母显使淳于衍隂杀许后而不书许后之立前后文义未安今从本纪増入】皇太后归长乐宫长乐宫初置屯卫【本纪　考异曰通鉴据外戚传遂于此上书尊太后为太皇太后按本纪不书后云皇太后归长乐宫使帝即位之初已尊为太皇太后不应尚以皇太后为称也又元帝纪元帝即位尊皇太后为太皇太后释者以为上官后是昭后至元帝初方为太皇太后在宣帝时固未尝举此典也外戚传误以元帝为宣帝刘氏已辨之矣通鉴既于宣帝即位初书尊皇太后为太皇太后于元帝即位初又书尊皇太后为太皇太后殊为乖误今于宣纪削去此语】
　　本始元年春正月募郡国吏民訾百万以上徙平陵【本纪】诏有司论定策功以大司马大将军光功徳过太尉周勃车骑将军安世故丞相杨敞功比丞相陈平前将军韩増丞相蔡义功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲【杜延年传】廼诏曰夫褒有徳赏元功古今通谊也大司马大将军博陆侯光宿卫忠正宣徳明恩守节秉谊以安宗庙其以河北东武阳益封光万七千户与故所食凡二万户【霍光传】车骑将军光禄勲富平侯安世功次大将军益封万六百户【安世传】六月诏曰故皇太子在湖未有号諡嵗时祠其议諡置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不逾闲谨行视孝昭帝所为故皇太子起位在湖史良娣冡在博望苑北亲史皇孙位在广明郭北諡法曰諡者行之迹也愚以为亲諡宜曰悼母曰悼后比诸侯王园置奉邑三百家【考异曰戾太子传作悼皇荀纪作悼考按有司所请之辞谓礼为人后者为之子也故降其父母不得祭陛下为孝昭帝后又曰亲宜比诸侯王以此攷之称皇考与上下文殊不协通鉴削去皇考两字深有意义今从之】故皇太子諡曰戾置奉邑二百家史良娣曰戾夫人置守冡三十家园置长丞周卫奉守如法以湖阌【许宻反】乡邪里聚为戾园长安白亭东为戾后园广明成乡为悼园皆改葬焉【戾太子传】侍御史严延年劾大司农田延年持兵干属【之欲反】车大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年阑内罪人法至死延年亡命【严延年传考异曰按本纪本始二年春田延年坐盗増僦直自杀干属车事不知其时传谓在劾霍光后今载于田延】
　　【年死前一年之末】
　　本始二年春以水衡钱为平陵徙民起第宅【本纪应劭曰水衡与少府皆天子私藏县官公作当仰给司农今出水衡钱言宣帝即位为异政也】夏五月诏议孝武庙乐有司请加尊号六月庚午尊孝武庙为世宗【按原本无诏议孝武庙乐以下至此考宣纪五月议庙乐六月尊为世宗乃始告祠当是原本脱误今増入】告祠世宗庙日有白鹤集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光又兴于房中如烛状广川国世宗庙殿上有钟音门户大开夜有光殿上尽明上廼下诏赦天下时霍光辅政上共【读曰恭】已南面非宗庙之祀不出【郊祀志】亥夕辰星与翼出蚤其后荧惑守房之钩钤【天文志】是嵗博士东海后仓为少府【百官表】仓事同郡孟卿説礼数万言号曰后氏曲台记授沛闻人通汉梁戴徳戴圣沛庆普【儒林传】
　　本始三年春正月癸亥皇后许氏崩【本纪　按原本不书许后之崩与下文立霍后节不相照应今从本纪増入】乌孙昆弥自将五万余骑与校尉常恵从西方入至右谷【音鹿】蠡【音黎】庭获单于父行及嫂居次名王犂污都尉千长骑将以下三万九千余级得马牛羊驴驘橐駞七十余万头乌孙皆自取卤获恵从吏卒十余人随昆弥还封恵长罗侯【乌孙传　考异曰乌孙传三万九千余级作四万级今从匈奴及常恵传又常恵传七十余万头作六十余万头今从乌孙匈奴传　按宣纪及匈奴乌孙二传本始二年匈奴西伐乌孙乌孙昆弥及公主上书求救汉兵大发十五万骑五将军分道并出校尉常恵持节防乌孙兵咸击匃奴三年春师发长安夏五月军罢校尉常恵将乌孙兵入匃奴右地大克获此本首尾不具疑有脱落】六月己丑丞相阳平节侯蔡义薨【本纪义传考异曰荀纪作乙丑误今从汉书】甲辰长信少府韦贤为丞相【百官表】封扶阳侯时贤七十余以先帝师甚见尊重【韦贤传】大司农魏相为御史大夫【百官表】
　　本始四年春正月诏曰盖闻农者兴徳之本也今嵗不登已遣使者振贷因乏其令太官损膳省宰【汉仪注太宰令屠者七十二人宰二百人】乐府减乐人使归就农业丞相以下至都官令丞上书入谷输长安仓助贷贫民民以车船载谷入闗者得毋用传【张恋反本纪】三月乙邜立皇后霍氏赐丞相以下至郎吏从官金钱帛各有差赦天下【本纪】后光女也【荀纪】母显既使淳于衍隂杀许后因为【于伪反】成君衣补治入宫具劝光内之果立为皇后初许后起微贱登至尊日浅从官车服甚节俭五日一朝皇太后于长乐宫亲奉案上食以妇道共飬及霍后立亦修许后故事而皇太后亲霍后之姊子故常竦体敬而礼之皇后轝驾侍从甚盛赏赐官属以千万计与许后时县絶矣上亦宠之颛房燕【外戚传】秋七月甲辰辰星在翼月犯之是日荧惑入舆鬼天质【天文志】
　　地节元年春正月戊午乙夜月食荧惑【天文志】有星孛于西方去太白二丈所【本纪五行志】夏六月戊戌甲夜客星又居左右角间东南指长可二尺色白【天文志】丙寅客星见贯索东北南行至七月癸酉夜入天市芒炎东南指其色白【天文志】是嵗光禄大夫水衡都尉于定国为廷尉【百官表】定国乃迎师学春秋身执经北面备弟子礼为人谦恭尤重经术士虽卑贱徒步徃过定国皆与钧礼恩敬甚备学士咸称焉【按原本脱虽卑贱以下二十二字今从定国传补入】其决疑平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃【定国传　考异曰刑法志谓上感路温舒之言为置廷尉平秩六百石于是选于定国为廷尉按本纪地节三年置廷尉平百官表于定国为廷尉在地节元年如此则志误明矣今从百官表】
　　地节二年春大司马大将军霍光病笃车驾自临问光病上为之涕泣光上书谢恩曰臣兄骠骑将军去病从军有功病死赐諡景桓侯絶无后臣愿以所封东武阳邑三千五百户分与兄孙奉车都尉山为列侯奉去病祀事下丞相御史即日拜光子禹为右将军三月庚午光薨諡曰宣成侯【光传史记补表　考异曰荀纪书于光薨之后按光传光上书谢恩曰愿分国邑封兄孙奉车都尉山为列侯奉去病祀事下丞相御史即日拜光子禹为右将军光薨以此攷之禹之拜将军在光未死之前明矣今从本传】御史大夫魏相上疏曰圣主褒有徳以懐万方显有功以劝百僚是以朝廷尊荣天下乡【读曰向】风国家承祖宗之业制诸侯之重新失大将军宜宣章盛徳以示天下显明功臣以填【竹刃反】藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使専精神忧念天下思惟得失上亦欲用之安世深辞弗能得乃拜为大司马车骑将军领尚书事【安世传　考异曰通鉴考异云百官表地节三年四月戊申张安世为大司马七月戊戌更为卫将军霍禹为大司马七月壬辰禹要斩荀纪三年四月戊辰安世为大司马按明年四月无戊辰七月无戊戌又不当再言七月以宣纪张安世霍光传考之安世为司马当在今年为卫将军当在明年十月禹死在四年七月盖年表旁行通连书之致此误也今从通鉴　按原本无上亦欲用之以下文意未足今増入】上始亲政事又思报大将军功徳廼复使乐平侯山领尚书事而令羣臣得奏封事以知下情【本纪　考异曰此据本纪所书当霍光既死之后魏相上书遂以安世领尚书上始亲政事又思报大将军功徳故令山领尚书又惧其壅蔽复令羣臣奏封事此当时之事情也通鉴删去令羣臣奏封事一节未完又按通鉴载魏相上封事请以安世为大将军以塞争权按纪羣臣奏封事乃为防霍山领尚书不应先此已有封事之名当改作上疏两字通鉴又载魏相因许广汉奏封事请损霍氏权及白去副封事按魏相传云相因平恩侯奏封事广汉封平恩乃在地节三年不应先以为称今载于封平恩侯之次】
