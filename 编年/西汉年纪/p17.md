<!-- { "loadSidebar": true } -->
　　九年冬十月城阳王喜淮阳王武来朝【史记年表】春大旱【本纪考异曰荀纪作夏汉书纪作春今从汉书】温室钟自鸣以芷阳乡为覇陵
　　【史记大事记】上从覇陵上欲西驰下峻阪中郎将袁盎防【与擥同】辔上曰将军怯邪盎言曰臣闻千金之子不垂堂百金之子不骑衡圣主不乘危不徼幸今陛下骋六飞驰不测山有如马惊车败陛下纵自轻奈髙庙太后何上乃止【袁盎传　考异曰事见盎传不得其时今附于覇陵之后】
　　十年冬十月诸侯王皆来朝【史记大事记　考异曰此据史记大事记所书按表是时楚王戊齐王则城阳王喜吴王濞燕王嘉赵王遂河间王辟疆梁王胜代王参淮阳王武长沙王吴着凡十一王东莱解题云史记今年书诸侯王皆来朝则吴王称病不朝其犹在是嵗之后欤考史记诸侯表文帝三年吴王濞来朝自是终文帝之世并不复朝是吴王称病当在三年之后七国反景帝诏曰吴王濞称疾不朝二十余年使吴王十年以后方不朝至景帝三年才十七年耳不应云二十余年又贾谊防言今吴又见告矣则自是吴已有反形因其不朝而可知之又谊防论太子提博局杀吴太子之事谊防在文帝八年不应吴王十年方不朝也然史记十年所以书诸侯王皆朝者谓余诸王来朝而是时吴王已赐几杖固不预朝请之数也】将军轵侯薄昭杀汉使者【侯表】帝不忍加诛使公卿从之饮酒欲令自引分昭不肯使羣臣丧服徃哭之乃自杀【汉纪郑氏注】帝临为置后【汉书侯表　考异曰此事见郑氏汉书本纪注通鉴取之今从通鉴】南阳张释之以赀为骑郎【如淳曰汉注赀五百万得为常侍郎】事帝十年不得调【徒钓反】亡所知名释之曰乆宦减仲【仲释之兄】之产不遂欲免归中郎将袁盎知其贤惜其去乃请徙释之补谒者【考异曰通鉴载张释之事于三年以传考之荀氏书于十年是也今从荀纪】释之既朝毕因前言便宜事帝曰卑之毋甚髙论令今可行也于是释之言秦汉之间事秦所以失汉所以兴者乆之帝称善拜释之为谒者仆射从行上登虎圏【求逺反】问上林尉禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应亡穷者帝曰吏不当如此邪尉亡頼诏释之拜啬夫为上林令释之乆之前曰陛下以绛侯周勃何如人也上曰长者也又复问东阳侯张相如何人也上复曰长者释之曰夫绛侯东阳侯称为长者此两人言事曽不能出口岂效此啬夫喋喋利口防给哉且秦以任刀笔之吏争以亟疾苛察相髙其敝徒文具无恻隠之实以故不闻其过陵迟至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于影响举措不可不审也帝曰善乃止不拜啬夫上就车召释之参乘徐行问释之秦之敝具以质言至宫上拜释之为公车令【释之传】帝欲求能治尚书者天下无有闻故秦博士济南伏生【张晏曰伏生名胜】能治欲召之时伏生年九十余老不能行于是乃诏太常使掌故颍川鼂错【音厝】徃受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者由是颇能言尚书诸山东大师无不渉尚书以教矣【史记儒林传】错受尚书伏生所还因上书称説诏以为太子舍人门大夫迁博士错为人陗直刻深尝学申商刑名于轵张恢先所与雒阳宋孟及刘同师【鼂错传　考异曰史失其年按错传错受尚书伏生所还因上便宜事以书称説诏以为太子舍人门大夫家令今载于拜家令之前一年】燕人韩婴为博士【韩婴传】汉兴诸学者多言礼而鲁髙堂生最本礼礼固自孔子时而其经不具及至秦焚书书散亡益多于今独有士礼髙堂生能言之而鲁徐生善为颂【颂读与容同旧仪有二郎为此颂貌威仪事有徐氏后有张氏不知经但能盘辟为礼容天下郡国有容史皆诣鲁学之】帝时徐生以颂为礼官大夫是后能言礼为颂者由徐氏焉【儒林传】六国之君魏文侯最为好古至是得其乐人窦公献其书乃周官大宗伯之大司乐章也【艺文志】时窦公年百八十嵗两目皆瞽帝竒之【桓谭新论】帝广逰学之路论语尔雅孟子皆置博士【赵岐孟子序后汉翟酺曰文帝始置一经博士　考异曰韩婴徐生事见儒林传窦公事见艺文志论语尔雅孟子置博士见赵岐孟子序皆不得年月今附于鼂错受尚书之后】


<史部,编年类,西汉年纪>
　　钦定四库全书
　　西汉年纪卷八　　　　　宋　王益之　撰文帝
　　十一年冬十月梁王胜淮阳王武代王参来朝【史记年表】太子与梁王共车入朝不下司马门【如淳曰宫卫令诸出入殿门公车司马门者皆下不如令罚金四两】公车令张释之追止太子梁王毋入殿门遂劾不下公门不敬奏之【考异曰此事荀纪并载于十年按汉诸侯王朝多朝十月盖嵗首也释之事文帝十年不调是年袁盎荐之方徙为谒者及言秦汉便宜拜为谒者仆射从幸上林止不拜啬夫方拜公车令为公车令后始劾奏太子梁王以事势考之非十年十月也按史记表梁王十一年亦入朝释之劾下车事当是此年今移于此】薄太后闻之帝免冠谢曰教儿子不谨薄太后使使承诏赦太子梁王然后得入帝由是竒释之拜为中大夫顷之至中郎将从行至覇陵上居外临厠时慎夫人从上指视慎夫人新丰道曰此走邯郸道也使慎夫人鼔瑟上自倚瑟而歌意凄怆悲懐顾羣臣曰嗟乎以北山石为椁用纻絮斮陈漆其间岂可动防左右皆曰善释之前曰使其中有可欲虽锢南山犹有隙使其中无可欲虽无石椁又何戚焉帝称善【张释之传】夏六月梁懐王胜薨无子国除【梁王贾谊传荀氏汉纪】贾谊上疏曰人主之行异布衣布衣者饰小行竞小防以自托于乡党人主唯天下安社稷固不耳髙皇帝分天下以王功臣反者如猬毛而起以为不可故蔪【读与芟同】去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可久【按贾谊本传此下尚有愿举淮南地以益淮阳为梁王立后割淮阳北边二三列城以益梁梁起于新郪以北着之河淮阳包陈以南揵之江则大诸侯有异心者不敢谋等句凡百余言此书不载于文义未足疑原夲脱落】臣闻圣主言问其臣而不自造事故使人臣得毕其愚忠唯陛下财幸帝从之【贾谊传】绛武侯周勃薨勃不好文学每召诸生説士东向坐责之趣【读曰促】为我语其椎少文如此【勃传】
　　太史公曰周勃始为布衣时鄙朴人也才能不过凡庸及从髙帝定天下在将相位诸吕欲作乱勃匡国家难复之乎正虽伊尹周公何以加防
　　博士鼂错上书言人主所以尊显功名扬于万世之后者以知术数也故人主知所以临制臣下而治其众则羣臣畏服矣知所以聼言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书説也夫多诵而不知其説所谓劳苦而不为功臣窃观皇太子材智髙奇驭射伎艺过人絶逺然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈眀于前唯陛下裁察上善之于是拜错为太子家令以其辩得幸太子太子家号曰智囊【鼂错传】时周仁以医见为太子舍人而张敺【音驱】亦以治刑名侍太子然敺虽治刑名家其人长者敺安邱侯説庶子也【周仁张敺传】吴王濞居国以铜盐故百姓无赋卒践更輙予平贾【读曰价如淳曰更有三品有卒更有践更有过更古者正卒无常人皆当迭为之一月一更是谓卒更也贫者欲得顾更钱者次直出钱顾之月二千是谓践更也天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可往便还因便住一嵗一更诸不行者出钱三百入官官以给戍者是谓过更也律説卒践更者居也居更县中五月乃更也后从尉律卒践更一月休十一月也服防曰吴王欲得民心为卒者顾其庸随时月与平价也】嵗时存问茂材赏赐闾里他郡国吏欲来捕亡人者颂【读曰容】共禁不与以故能使其众鼂错为家令得幸太子数从容言吴过可削数上书说之帝寛不忍罚以此吴王益横【胡孟反　吴王濞传】初诸侯王皆自治民聘贤吴王濞招置四方逰士齐邹阳吴严忌淮隂枚乗等俱仕吴皆以文辩著名【邹阳传】吴王之谋为逆也枚乗奏书谏曰夫以一缕之丝系千钧之重上悬无极之髙下垂不测之深虽至愚之人犹知其絶矣必若所欲为危于累卵难于上天变所欲为易于反掌安于泰山今欲极天命之夀敝无穷之乐终万乘之懽不出反掌之易以居泰山之安而欲乘累卵之危走上天之难此愚臣之所大惑也吴王不聼【枚乘传】匈奴冦狄道【本纪】上发兵以御之太子家令鼂错上言兵事臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之眀诏和辑【与集同】士卒底【与砥同】厉其节起破伤之民以当乗胜之匈奴用少击众杀一王败其众而有大利非陇西之民有勇怯乃将吏之制巧拙异也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐【子防切】车之水山林积石经川邱阜屮【古草字】木所在此步兵之地也车骑二不当一土山邱陵曼衍【弋战反】相属【之欲切】平原广野此车骑之地也步兵十不当一平陵相逺川谷居间仰髙临下此弓弩之地也短兵百不当一两陈相近平地浅草可前可后此长防之地也劒楯三不当一萑【音桓】苇竹萧草木蒙茏【来东反】支叶茂接此矛鋋【上延反】之地也长防二不当一曲道相伏险阸相薄此劔楯之地也弓弩三不当一【按晁错本传此句下尚有士不选练卒不服习以下数百言此夲不载则上文所云合刃之急者三遂缺其二于文义未明疑属传写脱落】传曰狂夫之言而眀主择焉臣错愚陋昧死上狂言唯陛下财【与裁同】择帝嘉之乃赐错玺书宠答焉曰皇帝问太子家令上书言兵体三章闻之书言狂夫之言而眀主择焉今则不然言者不狂而择者不眀国之大患故在于此使夫不眀择于不狂是以万聼而万不当也【晁错传】
