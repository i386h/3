<!-- { "loadSidebar": true } -->
　　三年冬十月代王登长沙王发中山王胜济川王明来朝时大臣惩吴楚七国行事议者多寃鼂错之防皆以诸侯连城数十泰强欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃及朝天子置酒中山王胜闻乐声而泣上问其故胜对曰臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于【音乌】邑【一合反】今臣心结日久每闻幼眇之声不知涕泣之横集也夫众喣【许句反又许于反】漂【匹遥反】山聚蟁【古蚊字】成靁【古雷字】朋党执虎十夫桡【女教反】椎是以文王拘于羑里孔子阨于陈蔡此乃烝庶之成风増积之生害也臣身逺与寡莫为之先众口铄金积毁销骨丛轻折轴羽翮飞肉纷惊逢罗澘然出涕臣闻白日晒【山防反又力支反】光幽皆照明月曜夜蟁蝱【音肓】宵见然云蒸列布杳冥昼昏尘埃抪【音铺】覆昧不见泰山何则物有蔽之也今臣雍【读曰壅】阏【乌曷反】不得闻防言之徒蠭生道辽路逺曾莫为臣闻臣窃自悲也臣闻社鼷【音奚】不灌屋防不熏何则所托者然也臣虽薄也得肺附位虽卑也得为东藩属又称兄今羣臣非有葭莩之亲鸿毛之重羣居党议朋友相为使夫宗室摈郤【邱畧反】骨肉氷释斯伯奇所以流离比干所以横分也诗云我心忧伤惄焉如假寐永叹唯忧用老心之忧矣疢如疾首臣之谓也具以吏所侵闻于是上乃加亲亲之恩焉【中山王传】三月有星孛于注张歴太微干紫宫至于天汉夏四月有星孛于天纪至织女【天文志】上征天下文学材智之士严助最先进后又得吴人朱买臣赵人吾邱夀王蜀人司马相如主父偃严安徐乐东方朔枚臯胶仓终军严葱奇等【考异曰通鉴载于严助救东瓯之后今从助传序于其前】并在左右其尤亲幸者东方朔枚臯严助吾邱夀王司马相如相如常称疾避事唯助与夀王见任用【东方朔严助传】闽越发兵围东瓯东瓯使人告急天子时天子年未二十以问田蚡【考异曰史记东越传汉书严助传皆云建元三年闽越围东瓯天子问太尉田蚡按是时蚡不为太尉云太尉误也下云太尉不足与计葢追呼其官耳】蚡对曰不足以烦中国往救也严助曰今小国以穷困来告急天子不振尚安所愬上遂发兵浮海救东瓯东瓯王望率其众四万余人来降处庐江郡封为广武侯【严助闽粤传史记大事记】是嵗以北地都尉韩安国为大农令【百官表】太仆灌夫与长乐卫尉窦甫饮轻重不得夫醉搏甫甫窦太后昆弟上恐太后诛夫徙夫为燕相【夫传】北平侯张类坐临诸侯丧后至国除【侯表】上始为微行【考异曰东方朔传以为建元三年今附年末】常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号自此始微行以夜漏下十刻乃出常称平阳侯旦明入山下驰射鹿豕狐驰鹜禾稼稻秔之地民皆号呼骂詈相聚会自言鄠杜令令往欲谒平阳侯诸骑欲击鞭之令大怒使吏呵止猎者数骑见留乃示以乘舆物久之廼得去时夜出夕还后赍五日粮防朝长信宫【顔曰五日一朝长信宫故赍五日粮长信太后宫也】是后南山下乃知微行数出也然尚廹于太后未敢逺出丞相御史知指乃使右辅都尉徼【工钓反】循长杨以东右内史发小民共【读曰供】待会所时常侍郎东方朔进谏曰臣闻谦逊静慤【口角反】天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省是日因奏泰阶之事上乃拜朔为太中大夫给事中【东方朔传】
　　四年冬十月地动【天文志】江都王非来朝从上猎上林中天子车驾防通未行先使韩嫣乘副车从数十百骑驰视兽江都王望见以为天子辟从者伏谒道旁嫣驱不见既过江都王怒为皇太后泣请得归国入宿卫比韩嫣太后以此衔嫣始帝为胶东王嫣与上学书相爱及上为太子愈益亲嫣嫣善骑射聪慧上即位欲事伐胡而嫣先习兵以故益尊贵官至上大夫赏赐儗邓通与上共卧起后嫣侍出入永巷不禁以奸闻皇太后太后怒使使赐嫣死上为谢终不得嫣遂死【佞幸传】是嵗南粤王赵佗死【南粤传注佗以建元四年卒皇甫谧曰时汉兴七十年佗盖百嵗矣】以江都相郑当时为右内史【百官表】
　　五年春正月己巳朔日有食之【荀纪】罢传记博士【赵岐孟子序】夏四月平原君薨【本纪】从田氏葬长林置园邑二百家长丞奉守【外戚传】上即位数嵗汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庶街巷有马阡陌之间成羣而乘字牝者傧而不得聚会守闾阎者食粱肉为吏者长子孙居官者以为姓号故人人自爱而重犯法先行义而后绌辱焉当此之时网疎而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限物盛而衰固其变也【平凖书食货志　考异曰此叚见平凖书而通鉴载于景帝后】
　　【三年按平凖书云上即位数嵗汉兴七十余年正谓武帝初年非景帝也自汉兴之初至后七年才六十六年谓之七十余年于义未安葢武帝承文景涵养之余又窦太后在上帝犹知有所畏未敢肆行民享安静之福故当时富盛如此至建元四年汉兴已七十载又二年而窦太后崩是后纷纷多事汉家至此遂一变矣太史公谓物盛而衰固其变也葢深有感焉今附于窦太后未崩之前一年】
