<!-- { "loadSidebar": true } -->
　　初元三年春令诸侯相位在郡守下【本纪】珠厓连年不定上与有司议大发军待诏金马门贾捐之建议以爲不当击上使侍中驸马都尉乐昌侯王商诘问捐之曰珠厓内属爲郡久矣今背畔逆节而云不当击长蛮夷之乱亏先帝功德经义何以处之捐之对曰臣幸得遭明盛之朝危言之防无忌讳之患敢昧死竭卷卷【与拳同】臣闻尧舜圣之盛也禹入圣域而不优故孔子称尧曰大哉韶曰尽善禹曰无闲以三圣之德地方不过数千里西被流沙东渐于海朔南暨声教迄于四海欲与【读曰预】声教则治之不欲与者不彊治也故君臣歌德含气之物各得其宜武丁成王殷周之大仁也然地东不过江黄西不过氐羗南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以致乎秦兴兵逺攻贪外虚内务欲广地不虑其害然地南不过闽粤北不过太原而天下溃畔祸卒在于二世之末长城之歌至今未絶頼圣汉初兴爲百姓请命平定天下至孝文皇帝闵中国未安偃武行文当此之时逸逰之乐絶竒丽之赂塞郑衞之倡微矣夫后宫盛色则贤者隐处佞人用事则诤臣杜口而文帝不行故諡爲孝文庙称太宗至于孝武太仓之粟红腐而不可食都内之钱贯朽而不可校乃探平城之事録冒顿以来数爲边害籍兵厉马因富民以攘服之西连诸国至于安息东过碣石以元莬乐【音乐】浪【音郎】爲郡北郤匈奴万里更起营塞制南海以爲八郡则天下断狱万数民赋数百造盐铁酒之利以佐用度犹不能足当此之时冦贼并起军旅数发父战死于前子闘伤于后女子乘亭鄣孤儿号于道老母寡妇饮泣巷哭遥设虚祭想魂乎万里之外淮南王盗冩虎符阴聘名士闗东公孙勇等诈爲使者是皆廓地泰大征伐不休之故也今天下独有闗东闗东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤【子诣子奚二反】之大海之中快心幽防之地非所以救助饥馑保全元元也诗云蠢尔蛮荆大邦爲雠言圣人起则后服中国衰则先畔动爲国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫虵水土之害人未见虏战士自死又非独珠厓有珠犀瑇瑁也弃之不足惜不击不损威其民譬犹鱼鼈何足贪也臣窃以往者羗军言之暴师曾未一年兵出不逾千里费四十余万万大司农钱尽廼以少府禁钱续之夫一隅爲不善费尚如此况于劳师逺攻亡士毋功乎求之往古则不合施之当今又不便臣愚以爲此非冠带之国禹贡所及春秋所治皆可且无以爲愿遂弃珠厓专用恤闗东爲忧对奏上以问丞相御史御史大夫陈万年以爲当击丞相于定国以爲前日兴兵击之连年防军都尉校尉及丞凡十一人还者二人卒士及转输死者万人以上费用三万万余尚未能尽降今闗东困乏民难摇动捐之议是上乃从之珠厓由是罢【按罢珠厓事史鉴俱载于三年春此本独附二年之末恐未是今移入此处】捐之数召见言多纳用时中书令石显用事捐之数短显以故不得官后稀复见捐之贾谊曽孙也【捐之传】夏四月乙未孝武园白鹤馆灾翼奉上疏曰臣前言极隂生阳恐有火灾不合眀听未见省答臣窃内不自信今白鹤馆以四月乙未时加于夘月宿亢灾与前地震同法臣奉廼深知天道之可信也不胜拳拳愿复赐闲卒其终始上复延问以得失奉以为祭天地于云阳汾隂及诸寝庙不以亲疎迭毁皆烦费违古制又宫室苑囿奢泰难供以故民困国虚所繇来乆不改其本难以末正廼上疏曰臣闻昔者盘庚改邑以兴殷道圣人羙之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武防麒麟鳯皇白虎玉堂金华之殿独有前殿曲台渐台宣室温室承明耳孝文欲作一台度【大谷反】用百金重民之财废而不爲其积土基至今犹存又下遗诏不起山坟故其时天下大和百姓给足德流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡【读曰向】崧髙后介大河建荥阳扶河东南北千里以爲闗而入敖仓地方百里者八九足以自娯东厌【一叶反】诸侯之权西逺【于万反】羗胡之难陛下共【读曰恭】已亡爲按成周之居兼盘庚之德万岁之后长爲髙宗汉家郊兆寝庙祭祀之礼多不应古臣奉诚难亶【读曰但】居而改作故愿陛下迁都正本众制皆定亡复缮治宫馆不急之费岁可余一年之畜臣闻三代之祖积德以王然皆不过数百年而絶周至成王有上贤之材因文武之业以周召爲辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未丧师克配上帝宜监于殷骏命不易今汉初取天下起于丰沛以兵征伐德化未洽后世奢侈国家之费当数代之用非直费财又廼费士孝武之世暴骨四夷不可胜数有天下虽未久至于陛下八世九主矣虽有成王之明然亡周召【读曰邵】之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之执国政者岂可以不怀怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太阴以东行到后七年之明岁必有五年之余蓄然后大行考室之礼虽周之隆盛亡以加此唯陛下留神详察万世之防书奏天子异其意答曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦【翼奉传】贡禹上言诸离宫及长乐宫衞可减太半以寛繇役【禹传考异曰贡禹传载于禹爲御史大夫之后按百官表禹以初元五年爲御史大夫本纪罢甘泉建章宫衞在】
　　【三年不应禹五年尚以爲言也当是传误通鉴移于是年下诏之前爲是今从之】天子悼恨萧望之之死乃擢周堪爲光禄勲堪弟子张猛爲光禄大夫给事中大见信任【刘向传百官表　考异曰荀纪载于永光元年百官表载于此年今从表】是岁右将军典属国常惠薨【惠传】执金吾冯奉世爲右将军典属国加诸吏之号【奉世传】侍中衞尉许嘉爲左将军【百官表】淮阳相泰山郑宏以髙第入爲右扶风京师称之宏所至皆着治迹条教法度爲后所述【百官表传】
　　班固曰宣帝时良吏若赵广汉韩延夀尹翁归严延年张敞之属皆称其位然任刑罚或抵罪诛王成黄覇朱邑龚遂郑宏召信臣等所居民富所去见思生有荣号死见奉祀此廪廪庶几徳让君子之遗风矣
　　初元四年是岁皇后曾祖父济南平陵王伯墓门梓柱更生枝叶上出屋【五行志荀纪】王莽生【五行志】少府韦元成爲太子太傅【元成传】
