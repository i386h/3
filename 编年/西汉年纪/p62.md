<!-- { "loadSidebar": true } -->
　　初元二年春正月行幸甘泉郊泰畤赐云阳民爵一级女子百户牛酒【本纪】萧望之周堪数荐名儒茂材以备谏官防稽郑朋阴欲附望之望之见纳朋接待以意朋数称述望之短车骑将军言许史过失后朋行倾邪望之絶不与通朋与大司农史李宫俱待诏堪独白宫爲黄门郎朋楚士怨恨更求入许史推所言许史事曰皆周堪刘更生教我我闗东人何以知此于是侍中许章白见朋朋出扬言曰我见言前将军小过五大罪一中书令在旁知我言状望之闻之以问宏恭石显显恭恐望之自讼下于它吏即挟朋及待诏华龙龙者宣帝时与张子侨等待诏以行汚秽不进欲入堪等堪等不纳故与朋相结恭显令二人告望之等谋欲罢车骑将军疏退许史状候望之出休日令朋龙上之事下宏恭问状望之对曰外戚在位多奢滛欲以匡正国家非爲邪也恭显奏望之堪更生朋党相称举数谮诉大臣毁离亲戚欲以专擅权执爲臣不忠诬上不道请谒者召致廷尉时上初即位不省谒者召致廷尉爲下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使高言上新即位未以德化闻于天下而先验师傅既下九卿大夫狱宜因决免于是制诏丞相御史前将军望之傅朕八年亡它罪过今事久逺识忘难明其赦望之罪收前将军光禄印绶及堪更生皆免爲庶人【萧望之传】二月丁巳立弟竟爲清河王【本纪诸侯王表　考异曰通鉴考异云荀纪竟作寛今从汉书作竟今按荀纪亦作竟字未知温公所见本与今不同何耶　按汉书本纪荀纪立清河王俱属正月此独从年表作二月未知何据】戊午地震于陇西郡毁落太上皇庙殿壁木饰坏败豲【音完】道县城郭守寺及民室屋压杀人众山崩地裂水泉涌出【本纪　考异曰刘向传作三月今从元纪以为二月】三月壬申立广陵厉王太子覇为王【本纪诸侯王表】诏丞相御史中二千石举茂材异等直言极谏之士【本纪　按原本无诏丞相以下与下文考异不合今补入】待诏宦者署东海翼奉奏封事曰臣闻人气内逆则感动天地天变见于星气日蚀地变见于奇物震动所以然者阳用其精阴用其形犹人之有五藏六体五藏象天六体象地故藏病则气色发于面体病则欠申动于貌今年太阴建于甲戌律以庚寅初用事歴以甲午从春歴中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其后连月久阴虽有大令犹不能复阴气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五廼爲平均今左右亡同姓独以舅后之家为亲异姓之臣又疏二后之党满朝非特处位埶尤奢僭过度吕霍上官足以卜之甚非爱人之道又非后嗣之长防也阴气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其后宫宜爲设员出其过制者此损阴气应天救邪之道也今异至不应灾将随之其法大水极阴生阳反爲大旱甚则有火灾春秋宋伯姬是矣唯陛下财察【翼奉传考异曰荀纪载于七月地再震之后按本纪二月地震下诏举直言奉当以此时上疏至七月特诏公卿得言奉不爲公卿安得言也今取而附于二月下诏求言之后】令博士郑寛中以尚书授太子寛中荐言博士张禹善论语诏令禹授太子论语由是迁光禄大夫【禹传】驸马都尉侍中史丹自帝爲太子时以父髙任爲中庶子侍从十余年上以丹旧臣皇考外属亲信之诏丹防太子家【丹传】待诏郑朋荐太原太守张敞先帝名臣宜傅辅太子上以问萧望之望之以爲敞能吏任治烦乱材轻非师傅之器天子使使征敞欲以爲左冯翊会病卒【敞传】五月客星见分居卷舌东上感悟下诏曰国之将兴尊师而重傅故前将军萧望之傅朕八年道以经术厥功茂焉其赐望之爵闗内侯食邑六百户给事中朝朔望坐次将军【刘向萧望之传天文志本纪　考异曰本纪在今冬通鉴载于四月按刘向传曰前宏恭奏望之等狱决三月地大震是望之黜免在三月地震前也又曰夏客星见卷舌间上感悟下诏赐望之爵闗内侯望之传亦曰后数月赐望之爵闗内侯本纪书于冬固误也又按天文志云夏五月客星见昴分居卷舌东则望之之封在五月无疑也通鉴书在四月亦误】六月闗东饥齐地谷石三百余民多饿死琅邪郡人相食在位诸儒多言盐铁官及北假田官常平仓可罢毋与民争利【本纪食货志　考异曰通鉴书于四月今从本纪】秋七月己酉地复震【翼奉传荀纪通鉴　考异曰荀纪书于七月刘向传云冬地复震按本纪七月诏曰一年中地再动当是荀纪爲是今从之】上以闗东连年被灾害民流入闗言事者归咎于大臣于是数以朝日【顔曰五日一听朝故云朝日】引见丞相御史入受诏条责以职事曰恶吏负贼妄意良民至亡辜死或盗贼发吏不亟追而反系亡家后不敢复告以故寖广民多寃结州郡不理连上书者交于阙廷二千石选举不实是以在位多不任职民田有灾害吏不肯除收趣【读曰促】其租以故重困闗东流民饥寒疾疫已诏吏转漕虚仓廪开府藏相振救赐寒者衣至春犹恐不赡今丞相御史将何施以塞此咎悉意条状陈朕过失丞相于定国上书谢罪【于定国传】上复征周堪刘更生欲以爲谏大夫宏恭石显白皆以爲中郎【刘向传】上器重萧望之不已欲倚以为相【刘向萧望之传通鉴】恭显及许史子弟侍中诸曹皆侧目于望之等更生惧焉乃使其外亲上变事言窃闻故前将军萧望之等皆忠正无私欲致大治忤于贵戚尚书今道路人闻望之等复进以爲且复见毁谗必曰尝有过之臣不宜复用是大不然臣闻春秋地震爲在位执政太盛也不爲三独夫动亦已明矣且往者髙皇帝时季布有罪至于夷灭后赦以爲将军髙后孝文之间卒爲名臣孝武帝时儿寛有重罪系按道侯韩説谏曰前吾邱夀王死陛下至今恨之今杀寛后将复大恨矣上感其言遂贳寛复用之位至御史大夫御史大夫未有及寛者也又董仲舒坐私爲灾异书主父偃取奏之下吏罪至不道幸不诛复爲太中大夫胶西相以老病免归汉有所欲兴常有诏问仲舒爲世儒宗定议有益天下孝宣皇帝时夏侯胜坐诽谤系狱三年免爲庶人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前宏恭奏望之等狱决三月地大震恭移病出后复视事天阴雨【于具反】雪由是言之地动殆爲恭等臣愚以爲宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所爲白请考奸诈辞果服遂逮更生系狱下太傅韦元成谏大夫贡禹与廷尉杂考劾更生前爲九卿坐与望之堪谋排车骑将军髙许史氏侍中者毁离亲戚欲退去之而独专权爲臣不忠幸不伏诛复恩征用不悔前过而教令人言变事诬罔不道更生坐免爲庶人而望之亦坐使子上书自寃前事恭显白令诣狱置对望之自杀【刘向传按原本无而望之以下文意未足今补入】石显闻众人匈匈言已杀萧望之恐天下学士姗【所谏反】已病之是时明经着节士贡禹爲谏大夫显使人致意深自结纳显因荐禹天子歴位九卿礼事之甚备议者于是称显以爲不妬谮望之矣【石显传】是岁丞相府史家雌鸡伏子渐化爲雄有冠距将鸣【五行志荀纪　考异曰五行志以爲初元中不明载年荀纪载于此今从之】中书令宏恭病死石显爲中书令是时帝被疾不亲政事方隆好于音乐以显久典事中人无外党精专可信任遂委以政事无小大因显白决贵幸倾朝百僚皆敬事显显爲人巧慧习事能探得人主微指内深贼持诡辨以中伤人忤恨睚眦輙被以危法【石显传荀纪】
