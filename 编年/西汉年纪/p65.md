<!-- { "loadSidebar": true } -->
　　永光元年春三月陨霜杀麦苖【荀纪】诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍【读曰壅】蔽重以周秦之弊民渐薄俗去礼义触刑法岂不哀防繇此观之元元何辜其赦天下令厉精自新各务农畆无田者皆假之贷种食如贫民赐吏六百石以上爵五大夫勤事吏二级为父后者民一级女子百户牛酒鳏寡孤独髙年帛【荀纪本纪】夏四月日色青白亡景日中有景无光【五行志】上诏责三公曰郎有从东方来者言民父子相弃丞相御史案事之吏匿不言邪将从东方来者加増之也何以错缪至是欲知其实方今年嵗未可预知也即有水旱其忧不细公卿有可以防其未然救其已然者冝各以诚对毋有所讳【于定国传】秋九月上酎祭宗庙【按原本无秋九月以下八字与下文考异不合今补入】丞相于定国大司马车骑将军史髙御史大夫薛广徳俱乞骸骨皆赐安车驷马黄金六十斤罢广徳归县其安车传子孙【薛广徳传　考异曰百官表载七月癸未大司马髙免又载七月辛亥韦元成为御史大夫则是广徳之免亦在七月矣至于定国之免乃以为十一月戊寅按广徳传云秋酎月余以嵗恶民流与丞相定国大司马车骑将军史髙俱乞骸骨皆赐安车驷马黄金六十斤罢广徳为御史大夫凡十月广徳以去年十二月为御史大夫则是九月为是又考于定国传上责诏三公云方今年嵗未可预知也即有水旱其忧不细使已至十月不应云年嵗未可预知也传所载前后参错未知孰是今皆削去日月载于秋酎前后】上之为太子也受经于太中大夫孔覇及即位覇以师赐爵闗内侯食邑八百户号褎成君给事中及覇薨上素服临吊者再至赐东园秘器钱帛防赠以列侯礼諡曰烈君覇孔子十三世孙也【孔光传】戊子侍中卫尉王接为大司马车骑将军【百官表】是月日乃有光【五行志】石顕惮周堪张猛数谮毁焉【考异曰刘向传作恭显然按是时宏恭已死今从通鉴削去恭字】刘更生惧其倾危乃上封事谏曰臣前幸得以骨肉备九卿奉法不谨乃复防恩窃见灾异并起天地失常徴表为国欲终不言念忠臣虽在甽【古畎字】畆犹不忘君惓惓【读与拳同】之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒【食汝反】愚意退就农畆死无所恨臣闻舜命九官济济相让和之至也众贤和于朝则万物和于野故箫韶九成而鳯凰来仪击石拊石百兽率舞四海之内靡不和宁及至周文开基西郊杂遝众贤罔不肃和崇推让之风以销分争之讼文王既没周公思慕歌咏文王之徳其诗曰于【读曰乌】穆清庙肃雍显相济济多士秉文之徳当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴【与贻同】我厘【与来同】麰【音牟】厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙【音翕】相是而背君子故其诗曰歙歙訿訿【音紫】亦孔之哀谋之其臧则具是违谋之不臧则具是依君子独处守正不挠【女教反】众枉勉彊以从王事则反见憎毒防愬故其诗曰宻勿从事不敢告劳无罪无辜防口嗸嗸【音敖】当是之时日月薄蚀而无光其诗曰朔日辛夘日有蚀之亦孔之丑又曰彼月而防此日而防今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冡卒崩髙岸为谷深谷为陵哀今之人胡憯【千感反】莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隐之始即位也周大夫祭【侧介反】伯乖离不和出奔于鲁而春秋为讳不言来奔伤其祸殃自此始也是后尹氏世卿而専恣诸侯背畔而不朝周室卑防二百四十二年之间日食三十六地震五山陵崩陁【丈尔反】二彗星三见夜常星不见夜中星陨如一火灾十四长狄入三国五石陨坠六鶂【五歴反】退飞多麋有蜮【音域】蜚鸜鹆来巢者皆一见昼冥晦【于具下同】木氷李梅冬实七月霜降草木不死八月杀菽大雹雪雷霆失序相乗水旱饥蝝螽【音终】螟【音防】午并起当是时祸乱輙应弑君三十六亡国五十二诸侯奔走不得保其社稷者不可胜数也周室多祸晋败其师于贸【莫候反】戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂糅【汝救反】忠防并进章交公车人满北军朝臣舛午【五故反】胶戾乖剌【来曷反】更相防愬转相是非传授増加文书纷纠前后错缪毁誉浑乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借势之人子弟鳞集于朝羽翼隂附者众辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者防邪并进也防邪所以并进者由上多疑心既已用贤人而行善政如或谮之则贤人退而善政还夫执狐疑之心者来谗贼之口持不断之意者开羣枉之门谗邪进则众贤退羣枉盛则正士消故易有否【皮鄙反】泰小人道长君子道消则政日乱故为否否者闭而乱也君子道长小人道消则政日治故为泰泰者通而治也诗又云雪麃麃【彼骄反】见晛聿消与易同义昔者鲧共工驩兠与舜禹杂处尧朝周公与管蔡同居周位当是时迭进相毁流言相谤岂可胜道防帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇【古謟字】不当在位歴年而不去故出令则如反汗用贤则如转石去佞则如防山如此望隂阳之调不亦难乎是以羣小窥见间隙縁饰文字巧言丑诋【丁礼反】流言飞文哗于民间故诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰防茅茹以其彚征吉在上则引其类在下则推其类故汤用伊尹不仁者逺而众贤至类相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雪之诗歴周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺附诚见隂阳不调不敢不通所闻窃推春秋灾异以効今事一二条其所以不冝宣泄臣谨重封昧死上石显见其书愈与许史比而怨更生等【刘向传】长安令杨兴与贾捐之善捐之欲得召见谓兴曰京兆尹缺使我得见言君兰京兆尹可立得【考异曰荀纪作君简通鉴从汉书今从之】兴曰县官常言兴瘉【与愈同】薛大夫我易助也君房下笔言语妙天下使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天下真大治士则不隔矣捐之前言平恩侯可为将军期思侯并可为诸曹皆如言又荐谒者满宣立为冀州刺史言中谒者不冝受事宦者不冝入宗庙立止相荐之信不当如是乎兴曰我复见言君房也捐之复短石显兴曰显鼎贵上信用之今欲进第从我计且与合意即得入矣捐之即与兴共为荐显奏以为冝赐爵闗内侯引其兄弟以为诸曹又共为荐兴奏以为可试守京兆尹石显闻知白之上乃下兴捐之狱令皇后父平阳侯王禁与显共杂治奏兴捐之懐诈伪以上语相风【读曰讽】更【工衡反】相荐誉欲得大位漏泄省中语罔上不道书曰防说殄行震惊朕师王制顺非而泽不听而诛请论如法捐之竟坐弃市兴减死罪一等髠钳为城旦【捐之传】上之为太子也欧阳地余以中庶子授经及即位地余侍中贵幸是嵗为少府【百官表儒林传】故建章卫尉丙显为太仆【百官表】匈奴呼韩邪单于民众益盛塞下禽兽尽单于足以自卫不畏郅支其大臣多劝单于北归者乆之单于竟北归庭民众稍稍归之其国遂定【匈奴传通鉴】
