<!-- { "loadSidebar": true } -->
　　六年春二月乙未辽东髙庙灾【本纪　考异曰五行志作建元六年六月丁酉按志既言六月丁酉辽东髙庙灾下又云四月壬子髙园便殿火同是一嵗不应六月在四月之先志之误必矣汉书本纪作二月乙未荀纪作三月乙未以长歴考之三月壬戌朔无乙未当是荀纪误今従汉书本纪】五月丁亥太皇太后崩【本纪　考异曰此语见汉书本纪而外戚传乃云窦太后后景帝六嵗凡立五十一年元光六年崩与纪不同以史考之窦太后之立才四十五年今云五十一年固误又曰后景帝六嵗则为建元六年无疑若至元光六年则后景帝十有二年矣不应云六嵗也按史记外戚世家作建元六年而班氏改为元光误矣今从汉书本纪史记外戚世家】合葬覇陵遗诏尽以东宫金钱财物赐长公主嫖【外戚传】六月癸巳丞相昌御史大夫青翟坐窦太后防事不办免上以武安侯田蚡为丞相【百官表田蚡传】蚡既相绌黄老刑名百家之言延文学儒者数百人【儒林传】又以为诸侯王多长上初即位富于春秋蚡以肺附为京师相非痛折节以礼诎之天下不萧尝召客饮坐其兄葢侯北乡自坐东乡以为汉相尊不可以兄故私挠蚡由此滋骄治宅甲诸第田园极膏腴而市买郡县器物相属于道前堂罗钟鼓立曲旃后房妇女以百数诸侯奉金玉狗马玩好不可胜数【田蚡传】蚡徴茂陵尉张汤为丞相史荐补侍御史【汤传】有星孛于北方【五行志】秋八月有星孛于东方长竟天【本纪】三十日去【五行志】是谓蚩尤旗类彗而后曲象旗【天文志荀纪】淮南王安心怪之或说王曰先吴军时彗星出长数尺然尚流血千里今彗星竟天天下兵当大起王心以为上无太子天下有变诸侯并争愈益治攻战具积金钱赂遗郡国游士妄作妖言阿谀王王喜多赐予之王有女陵慧有口王爱之多予金钱为中诇【丑政反】长安约结上左右【淮南王传】闽粤王郢兴兵击南粤边邑【本纪南粤传　考异曰史记大事记载闽越反于正月今按汉书本纪通鉴载于秋八月后疑大事记误今从本纪】南粤守天子约不敢擅发兵而上书以闻【严助传】曰两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之于是天子多南粤义守职约【南粤传】遣大行王恢大司农韩安国将兵诛闽越淮南王安上书諌曰陛下临天下布徳施恵缓刑罚薄赋敛哀鳏寡恤孤独养耆老振匮乏盛徳上隆和泽下洽近者亲附逺者怀徳天下摄然今闻有司举兵将以诛越臣窃为陛下重之越方外之地发文身之民不可以冠带之国法度理也【案原本脱今闻有司以下至此文意不属今节録本传増入】故古者封内甸服封外侯服侯卫宾服蛮夷要服戎狄荒服逺近埶异也越人名为藩臣贡酎之奉不输大内一卒之用不给上事自相攻击而陛下发兵救之是反以中国而劳蛮夷也【案原本脱越人名为藩臣以下至此文势不足今莭录本传增入】臣闻军旅之后必有凶年言民各以其愁苦之气薄隂阳之和感天地之精而灾气为之生也今以兵入其地男子不得耕稼树种妇人不得纺绩织纴【人禁反】丁壮从军老弱转饷【亦饟字】居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠睢击越又使监禄凿渠通道越人逃入深山林丛不可得攻留军屯守旷日持久士卒劳倦越廼出击之秦兵大破廼发适戍以备之当此之时内外骚动百姓靡敝行者不还往者莫返民不聊生羣为盗贼于是山东之难始兴周易曰髙宗伐鬼方三年而克之鬼方小蛮夷髙宗殷之盛天子以盛天子伐小蛮夷三年而后克言用兵之不可不重也臣闻天子之兵有征而无战言莫敢校也陛下以四海为境九州为家八薮为囿江汉为池生民之属皆为臣妾人徒之众足以奉千官之共【读曰供】租税之收足以给乘舆之御玩心神明秉执圣道负黼依【读曰扆】冯【读曰凭】玉几南面而听断号令天下四海之内莫不向【读曰响】应陛下垂徳恵以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方既来言王道甚大而逺方怀之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也是时汉兵遂出未逾领闽粤王郢发兵距险其弟余善诛郢师得不劳因立余善为东粤王上嘉淮南之意美将卒之功乃令严助谕意风【读曰讽】指于南越【严助传】南粤王胡遣太子婴齐入宿卫【南粤传】助还又谕淮南曰皇帝问淮南王使中大夫玉上书言事闻之朕奉先帝之休徳夙兴夜寐明不能烛重【直用反】以不徳是以比年凶菑【古灾字】害众夫以眇眇之身托于王侯之上内有饥寒之民南夷相攘【人羊反】使边骚然不安朕甚惧焉今王深惟重虑明太平以弼朕失称三代至盛际天接地人迹所及咸尽宾服藐【武卓反】然甚慙嘉王之意靡有所终使中大夫助谕朕意告王越事助谕意曰今者大王以发屯临越事上书陛下故遣臣助告王其事王居逺事薄遽不与王同其计朝有阙政遗王之忧陛下甚恨之夫兵固凶器明主之所重出也然自五帝三王禁暴止乱非兵未之闻也汉为天下宗操杀生之柄以制海内之命危者望安乱者卬【读曰仰】治今闽越王狼戾不仁杀其骨肉离其亲戚所为甚多不义又数举兵侵陵百越并兼邻国以为暴彊阴计奇防入燔寻阳楼船欲招会稽之地以践句【功侯反】践之迹今者边又言闽王率两国击南越陛下为万民安危久逺之计使人谕告之曰天下安宁各继世抚民禁毋敢相并有司疑其以虎狼之心贪据百越之利惑于逆顺不奉明诏则会稽豫章必有长患且天子诛而不伐焉有劳百姓苦士卒乎故遣两将屯于境上震威武扬声乡【读曰响】屯曽未防天诱其衷闽王陨命辄遣使者罢屯毋后农时南越王甚嘉被恵泽休徳愿革心易行身从使者入谢有狗马之病不能胜服故遣太子入侍病有瘳愿伏北阙望大廷以报盛徳闽王以八月举兵于冶南士卒罢【读曰疲】倦三王之众相与攻之因其弱弟余善以成其谋至今国空虚遣使者上符莭请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴主义存危国此则陛下深计逺虑之所出也事效见前故使臣助来谕王意于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏臣安以所不闻诚不胜厚幸助由是与淮南王相结而还上大说【严助传】是嵗大农令韩安国为御史大夫【百官表　考异曰田蚡传云窦太后崩丞相昌御史大夫青翟坐丧事不办免上以田蚡为丞相韩安国为御史大夫观此则安国之拜葢与田蚡同时也及考汉书本纪闽越之反安国以大农令将兵往击不应已拜御史大夫尚以大农称也荀纪通鉴皆载于击闽越事后今从之】安国为人多大畧知足以当世取舍而出于忠厚贪耆【读曰嗜】财利然所推举皆防士贤于己者于梁举壶遂臧固至它皆天下名士士亦以此称慕之唯天子以为国器【韩安国传】东海太守汲黯为主爵都尉引大体不拘文法为人性倨【居庶反】少礼面折不能容人之过合己者善待之不合者弗能忍见士亦以此不附焉然好游侠任气莭行修洁其谏犯主之顔色常慕傅伯袁盎之为人善灌夫郑当时及宗正刘弃疾亦数以直谏不得久居位是时太后弟田蚡为丞相中二千石拜谒蚡弗为礼黯见蚡未尝拜揖之【汲黯传】太史令司马谈愍学者不达其意而师誖乃论六家之要指【考异曰此事不得其时按司马迁传谈仕于建元元封之间愍学者不达其意而师誖乃论六家之要指谈之仕始于建元而终于元封此论必作于建元盖是时窦太后已崩武帝相田蚡隆儒术而贬道家故其言如此今附于建元六年窦太后已崩之后】曰易大传曰天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大详而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵是以其事不可徧循然其彊本莭用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神専一动合无形澹足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事小而功多儒者则不然以为人主天下之仪表也君唱臣和主先臣随如此则主劳而臣佚至于大道之要去健羡黜聪明释此而任术夫神大用则竭形大劳则敝神形蚤衰欲与天地长久非所闻也夫阴阳四时八位十二度二十四莭各有教令曰顺之者昌逆之者亡未必然也故曰使人拘而多畏夫春生夏长秋收冬蔵此天道之大经也弗顺则无以为天下纪纲故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦上尧舜言其徳行曰堂髙三尺土阶三等茅茨不翦采椽不斵饭土簋歠土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教防礼必以此为万民率故天下共若此则尊卑无别也夫世异时移事业不必同故曰俭而难遵也要曰彊本莭用则人给家足之道也此墨子之所长虽百家不能废也法家不别亲疎不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物兴舍故曰圣人不巧时变是守虚者道之常也因者君之纲也羣臣并至使各自明也其实中其声者谓之端实不中其声者谓之款款言不听奸廼不生贤不肖自分白黑廼形在所欲用耳何事不成廼合大道混混防冥光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉谈尝学天官于唐都受易于杨何习道论于黄子【司马迁传】初王恢击东粤因兵威使番阳令唐风【读曰讽】晓南粤南粤食【读曰飤】蜀枸【音矩】醤问所从来曰道西北牂柯江江广数里出番【普安反】禺【音隅】城下归至长安问蜀贾人独蜀出枸醤多持窃出市夜郎夜郎者临牂柯江江广百余歩足以行船南粤以财物役属夜郎西至桐师然亦不能臣使也廼上书説上曰南粤王黄屋左纛地东西万余里名为外臣实一州主今以长沙豫章往水道多絶难行窃闻夜郎有精兵可得十万浮船牂柯出不意此制粤一竒也诚以汉之彊巴蜀之饶通夜郎道为置吏甚易上许之乃拜以郎中将将千人食重万余人从巴莋闗入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也廼听约还报廼以为犍为郡【地理志犍为郡武帝建元六年开西南夷传】
