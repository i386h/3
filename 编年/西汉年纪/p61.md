<!-- { "loadSidebar": true } -->
　　初元元年【按原本脱去此四字今补入】三月癸夘封太后兄侍中中郎将王舜爲安平侯【本纪恩泽侯表】倢伃父丞相少史王禁爲阳平侯位特进丙午立王倢伃爲皇后【五行志　考异曰通鉴书三月丙午立皇后王氏封后父禁爲阳平侯按侯表王禁以三月癸卯封在立后之前三日又五行志云三月癸卯制书曰封倢伃父丞相少史王禁爲阳平侯位特进丙午立王倢伃爲皇后观此则立皇后在封禁后明矣通鉴误今从五行志及侯表】禁自是盛贵用事防宦求官于京师者多得其力【褚先生史记补表】夏四月客星大如色青白在南斗第二星东可四尺【天文志】五月渤海大水溢【天文志】上遣使者征琅邪贡禹及王吉吉年老道病卒上悼之复遣使者吊祠【王吉传】以禹爲谏大夫数虚己问以政事是时年岁不登郡国多困禹奏言古者宫室有制宫女不过九人秣马不过八匹墙涂而不雕【与雕同】木摩而不刻车舆器物皆不文画苑囿不过数十里与民共之任贤使能什一而税亡它赋敛繇戍之役使民岁不过三日千里之内自给千里之外各置贡职而已故天下家给人足颂声并作孝文皇帝衣绨【徒奚反】履革器亡雕文金银之饰后世争爲奢侈转转益甚臣下亦相放【甫往反】效衣服履绔【古袴字】刀劒乱于主上主上时临朝入庙众人不能别异甚非所宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥方今齐三服官作工各数千人一歳费数钜万蜀广汉主金银器岁各用五百万三工官官费五千万东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所爲大饥饿死者是也今民大饥而死死又不葬爲犬猪食人至相食而廐马食粟苦其太肥气盛怒至乃日歩作之王者受命于天爲民父母固当若此乎天不见邪武帝时又多取好女至数千人以填【与寘同】后宫及弃天下昭帝防弱霍光专事不知礼正妄多臧金钱财物鸟兽鱼鳖牛马虎豹生禽凡百九十物尽瘗藏之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也今天下饥馑可亡大自损减以救之称天意乎天生圣人盖爲万民非独使自娯乐而已也故诗曰天难谌斯不易惟王上帝临汝毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心天子纳善其忠【贡禹传】珠厓反发兵击之诸县更叛【贾捐之传】淮阳中尉韦元成爲少府水衡都尉冯奉世爲执金吾平昌侯王接爲衞尉【百官表】接无故子【外戚传】史髙以外属领尚书事萧望之周堪为之副望之名儒与堪皆以师傅旧恩甚见尊任数宴见言治乱陈王事望之选白宗室明经有行散骑谏大夫刘更生给事中与侍中金敞并拾遗左右四人同心谋议劝道【读曰导】上以古制多所欲匡正上甚乡【读曰向】纳之史髙充位而已与望之有隙长安令杨兴説髙曰将军以亲戚辅政贵重于天下无二然众庶论议令问休誉不专在将军者何也彼诚有所闻也以将军之莫府海内莫不卬【读曰仰】望而所举不过私门賔客乳母子弟人情忽不自知然一夫窃议语流天下夫富贵在身而列士不誉是有狐白之裘而反衣之也古人病其若此故卑体劳心以求贤为务传曰以贤难得之故因曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方将军诚召置莫府学士歙【音翕】然归仁与参事议观其所有贡之朝廷必为国器以此显示众庶名流于世髙然其言辟衡为议曹史荐衡于上上以为郎中上初即位谦让重改作议久不定出刘更生爲宗正【萧望之刘向匡衡传百官表通鉴　考异曰通鉴载于初元二年按百官表更生为宗正在初元元年今从表】
