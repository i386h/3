<!-- { "loadSidebar": true } -->
　　初元五年春正月以周子南君爲周承休侯【本纪　按原本无春正月以下求殷后事未有縁起当是脱误今补入】使诸大夫博士求殷后分散为十余姓郡国往往得其大家推求子孙絶不能纪时匡衡议以爲王者存二王后所以尊其先王而通三綂也其犯诛絶之罪者絶而更封他亲爲始封君上承其王者之始祖春秋之义诸侯不能守其社稷者絶今宋国已不守其綂而失国矣则宜更立殷后爲始封君而上承汤綂非当继宋之絶侯也宜明得殷后而已今之故宋推求其嫡久逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世爲汤后上以其语不经遂见寝【梅福传】三月行幸雍祠五畤【本纪】夏四月彗星出西北赤黄色长八尺所后数日长丈余东北指在参分【天文志】诏曰朕之不逮序位不明众僚久懬【古旷字】未得其人元元失望上感皇天阴阳爲变咎流万民朕甚惧之廼者闗东连遭灾害饥寒疾疫夭不终命诗不云乎凡民有丧匍【歩扶反】匐【步得反】救之其令太官毋日杀所具各减半乘舆秣马无乏正事而已罢角抵上林宫馆希御幸者齐三服官北假田官盐铁官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十户牛酒省刑罚七十余事【又东观汉记载元帝初元五年轻殊死刑三十四事】除光禄大夫以下至郎中保父母同产之令令从官给事宫司马中者得爲大父母父母兄弟通籍【本纪　应劭曰籍者爲二尺竹牒记其年纪名字物色县之宫门案省相应乃得入也顔曰司马门者宫之外门也衞尉有八屯衞侯司马主衞士徼廵宿衞毎面各二司马故谓宫之外门爲司马门】御史大夫陈万年卒【荀纪】子咸以万年任爲郎有异材抗直数言事刺讥近臣书数十上迁爲左曹万年尝病召咸教戒于牀下语至夜半咸睡头触屏风万年大怒欲杖之曰乃公教汝汝反睡不听吾言何也咸叩头谢曰具晓所言大要教咸讇【古謟字】也万年廼不复言万年死后帝擢咸爲御史中丞总领州郡奏事课第诸刺史内执法殿中公卿以下皆敬惮之是时中书令石显用事颛权咸颇言显短显等恨之【万年传】六月辛酉长信少府贡禹爲御史大夫【百官表】先是陈万年爲御史大夫与于定国竝位论议无所拂至禹代爲【按原本无陈万年以下二十三字今补入】御史大夫数处駮议定国明习政事率常丞相议可【于定国传】华阴守丞嘉上封事言治道在于得贤御史之官宰相之副九卿之右不可不选平陵朱云兼资文武忠正有智略可使以六百石秩试守御史大夫以尽其能上廼下其事匡衡对以爲大臣者国家之股肱万姓所瞻仰明王所慎择也传曰下轻其上爵贱人图柄臣则国家摇动而民不静矣今嘉从守丞而图大臣之位欲以匹夫徒歩之人而超九卿之右非所以重国家而尊社稷也自尧之用舜文王之于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹絜白廉正经术通明有伯夷史鱼之风海内莫不闻知而嘉猥称云欲令爲御史大夫妄相称举疑有奸心渐不可长宜下有司案验以明好恶嘉竟坐之【朱云传】贡禹自在位数言得失书数十上禹以爲古民亡赋算口钱起武帝征伐四夷重赋于民民产子三岁则出口钱故民重困至于生子輙杀甚可悲痛宜令儿七岁去齿乃出口钱年二十乃算天子下其议令民产子七岁乃出口钱自此始禹又言古者不以金钱爲币専意于农故一夫不耕必有受其饥者今汉家铸钱及诸铁官皆置吏卒徒攻山取铜铁一岁功十万人已上中农食七人是七十万人常受其饥也凿池数百丈销阴气之精地藏空虚不能含气出云斩伐林木亡有时禁水旱之灾未必不繇此也自五铢钱起以来七十余年民坐盗铸钱被刑者众富人积钱满室犹亡厌足民心动摇商贾求利东西南北各用智巧好衣美食岁有十二之利而不出租税农夫父子暴露中野不避寒暑捽【才兀反】草杷【蒲巴反】土手足胼【歩千反】胝【竹尸反】已奉谷租又出稾税乡部私求不可胜供故民弃本逐末耕者不能半贫民虽赐之田犹贱卖以贾穷则起爲盗贼何者末利深而惑于钱也是以奸邪不可禁其原皆起于钱也疾其末者必絶其本宜罢采珠玉金银铸钱之官无复以爲币市井勿复贩卖除其租铢之律租税禄赐皆以布帛及谷使百姓一归于农复古道便【禹传】议者以爲交易待钱布帛不可尺寸分裂禹议遂寝【食货志】禹又言诸宫奴婢十万余人戏防亡事税良民以给之岁费五六钜万宜免爲庶人廪食令代闗东戍卒乘北边亭塞候望又欲令近臣自诸曹侍中以上家亡得私贩卖与民争利犯者輙免官削爵不得仕宦又言孝文皇帝时贵廉絜贱贪污贾人赘壻及吏坐赃者皆禁锢不得爲吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用事辟地广境数千里自见功大威行遂从【读曰纵】耆【读曰嗜】欲用度不足乃行壹切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以爲右职奸轨不胜则取勇猛能操切百姓以苛暴威服下者使居大位故亡义而有财者显于世欺谩而善书者尊于朝誖【布内反】逆而勇猛者贵于官故俗皆曰何以孝弟爲财多而光荣何以礼义爲史书而仕宦何以谨慎爲勇猛而临官故黥劓而髠钳者犹复攘臂爲政于世行虽犬彘家富埶足目指气使是爲贤耳故谓居官而置富者爲雄桀处奸而得利者爲壮士兄劝其弟父勉其子俗之坏败乃至于是察其所以然者皆以犯法得赎罪求士不得真贤相守崇财利诛不行之所致也今欲兴至治致太平宜除赎罪之法相守选举不以实及有臧者輙行其诛亡但免官则争尽力爲善贵孝弟贱贾人进真贤举实廉而天下治矣孔子匹夫之人耳以乐道正身不解【读曰懈】之故四海之内天下之君防孔子之言亡所折中【竹仲反】况乎以汉地之广陛下之德处南面之尊秉万乘之权因天地之助其于变世易俗调和阴阳陶冶万物化正天下易于决流抑队自成康以来几且千岁欲爲治者甚众然而太平不复兴者何也以其舎法度而任私意奢侈行而仁义废也陛下诚深念髙祖之苦醇法太宗之治正己以先下选贤以自辅开进忠正致诛奸臣逺放讇佞放出园陵之女罢倡乐絶郑声去甲乙之帐退僞薄之物修节俭之化驱天下之民皆归于农如此不懈则三王可侔五帝可及唯陛下留意省察天下幸甚天子虽未尽从然嘉其质直之意【禹传】匈奴郅支单于自以道逺又恐汉拥防呼韩邪而不助已困辱汉使江廼始等遣使奉献因求侍子愿爲内附汉议遣衞司马长安谷吉送之既至郅支单于怒竟杀吉等【考异曰按陈汤传初元四年郅支求侍子元纪五年谷吉使奴匈不还又汤传云御史大夫贡禹议吉不可遣按禹今年六月始爲御史大夫或者郅支以四年求侍子而吉以五年使匈奴也今从通鉴载于五年】贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行十二月丁未禹卒天子赐钱百万以其子爲郎丁巳长信少府薛广德爲御史大夫广德爲人温雅有醖籍及爲三公直言谏争【韦元成贡禹薛广德传百官表】琅邪诸葛丰爲司校尉刺举无所避京师爲之语曰间何阔逢诸葛上嘉其节加丰秩光禄大夫时侍中许章以外属贵幸奢不奉法度宾客犯事与章相连丰案劾章欲奏其事适逢许章私出丰驻车举节诏章曰下欲收之章廹窘驰车去丰追之许侍中因得入宫门自归上丰亦上奏于是收丰节司去节自丰始丰上书谢曰臣丰驽怯文不足以劝善武不足以执邪陛下不量臣能否拜爲司校尉未有以自效复秩臣爲光禄大夫官尊责重非臣所当处也又廹年岁衰暮常恐卒填沟渠无以报厚德使论议士讥臣无补长获素餐之名故常愿捐一旦之命不待时而断奸臣之首县于都市编书其罪使四方明知爲恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死谊之臣率尽茍合取容阿党相爲念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚爲君也今陛下天覆地载物无不容使尚书令尧赐臣丰书曰司者刺举不法善善恶恶非得颛之也勉处中和顺经术意恩深德厚臣丰顿首幸甚臣窃不胜愤懑【音满】愿赐清宴唯陛下裁幸上不许是后所言益不用【诸葛丰传】









<史部,编年类,西汉年纪>
　　钦定四库全书
　　西汉年纪卷二十三　　　宋　王益之　撰元帝
