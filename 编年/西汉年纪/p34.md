<!-- { "loadSidebar": true } -->
　　元狩元年冬十月行幸雍祠五畤获兽一角而五蹄若麃【蒲交反】然于是以荐五畤畤加一牛以燎作白麟歌时又得竒木其枝旁出辄复合于木上上异此二物博谋羣臣谒者给事中济南终军上对曰臣闻诗颂君徳乐舞后功异经而同指明盛徳之所隆也南越窜屏葭苇与鸟鱼羣正朔不及其俗有司临境而东瓯内附闽王伏辜南越赖救北胡随畜荐居禽兽行虎狼心上古未能摄大将军秉钺单于犇幕票骑抗旌昆邪右衽是泽南洽而威北畅也若罚不阿近举不遗逺设官竢贤县赏待功能者进以保禄罢【读曰疲】者退而劳力刑于宇内矣履众美而不足懐圣明而不専建三宫之文质章厥职之所宜封禅之君无闻焉夫天命初定万事草创及臻六合同风九州共贯必待明圣润色祖业传于无穷故周至成王然后制定而休徴之应见陛下盛日月之光垂圣恩于勒成専神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神只而获兽以馈此天之所以示飨而上通之符合也宜因昭时令日改定告元苴白茅于江淮发嘉号于营邱以应缉熈使着事者有纪焉葢六鶂退飞逆也白鱼登舟顺也夫明闇之徴上乱飞鸟下动渊鱼各以类推今野兽并角明同本也众支内附示无外也若此之应殆将有解编髪削左衽袭冠带要衣裳而化者焉斯拱而竢之耳对奏上甚异之后越地及匈奴名王有率众来降者时皆以军言为中【竹仲反　本纪封禅书郊祀志军传】司马安为中尉【百官表】十一月淮南王安衡山王赐谋反诛【本纪】先是淮南王安坐东宫召楚人伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿防姑苏之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聪者聴于无声明者见于未形故圣人万举而万全文王一动而功显万世列为三王此所谓因天心以动作者也秦为无道穷奢极虐百姓思乱者十家而八客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕候间因秦之亡而动者也今大王见髙皇帝得天下之易也独不观近世之吴楚乎夫吴王王四郡之众地方数千里内铸销铜以为钱东煑海水以为盐上取江陵木以为船一船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁犇走而东身死絶祀为天下笑夫以吴越之众不能成功者何诚逆天道而不知时也方今大王兵众不能十分吴楚之一大王不从臣计臣窃悲大王为羣臣先死于东宫也王涕泣而起王有孽子不害有子建材髙有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善夀春庄正上书于天子曰淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙宏怨淮南厉王杀其大父乃深构淮南事于宏宏乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被以汉廷治乱伍被曰天下治王意不説谓伍被曰公何以言天下治也被曰被窃观朝廷之政君臣之义父子之亲夫妇之别长幼之序皆得其理上之举措遵古之道风俗纪纲未有所缺重装富贾周流天下道无不通故交易之道行南越賔服羌僰入献东瓯入降广长榆开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使大将军将而制山东公以为大将军何如人也被曰被所善者黄义从大将军击匈奴还告被曰大将军遇士大夫有礼与士卒有恩众皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令明当敌勇敢常为士卒先休舍穿井未通须士卒尽得水乃敢饮军罢卒尽已渡河乃度皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是邪非也被曰非也吴王至富贵也举事不当身死丹徒头足异处子孙无遗类王曰男子之所死者一言耳且吴何知反汉将一日过成臯者四十余人今我令楼缓先要成臯之口周被下颍川兵塞环辕伊阙之道陈定发南阳兵守武关河南太守独有雒阳耳何足忧然此北尚有临晋关河东上党与河内赵国人言曰絶成臯之口天下不通据三川之险招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为无福何也被曰大王之羣臣近幸素能使众者皆前系诏狱余无可用者王曰陈胜吴广无立锥之地千人之聚起于大泽奋臂大呼而天下响应西至于戏而兵百二十万今吾国虽小然而胜兵可得十余万非直适戍之众鐖凿棘矜也公何以言其有祸无福被曰往者秦为无道天下嗷然故陈胜大呼天下响应今陛下临制天下一齐海内泛爱蒸庶布徳施恵口虽未言声疾雷霆令虽未行化驰如神心有所懐威动万里下之应上犹影响也而大将军材能不特章邯杨熊也王以陈胜吴广谕之被以为过矣【按淮南王及伍被传此下有王曰茍如公言不可徼幸耶一叚反覆百余言此本不载当是脱落】王欲发中国兵恐相二千石不听王乃与伍被谋先杀相二千石伪失火宫中相二千石救火至即杀之计未决又欲令人衣求盗衣持羽檄从南方来呼曰南越兵入界欲因以发兵乃使人至庐江防稽为求盗未发王问伍被曰吾举兵西乡诸侯必有应我者即无应奈何被曰南收衡山以击庐江有寻阳之船守下雉之城结九江之浦絶豫章之口强弩临江而守以禁南郡之下东收江都防稽南通劲越屈强江淮间犹可延嵗月之夀王曰善无以易此急则走越耳于是廷尉以王孙建辞连淮南王太子迁闻上遣廷尉监与淮南中尉逮捕太子至淮南淮南王与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿防逮王亦愈欲休即许太子太子即自刑不殊被诣吏自告与王谋反吏捕索得反具以闻上下公卿治所连引与淮南王谋反列侯二千石豪桀数千人皆以罪轻重受诛衡山王赐淮南王弟也当坐收有司请逮捕衡山王天子曰诸侯各以其国为本不当相坐与诸侯王列侯丞相诸侯议赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验明白甚大逆无道当伏法论国吏二百石以上及比者宗室近幸臣不在法中者不能相教皆当免削爵为士伍毋得宦为吏其非吏他赎死金二斤八两以章臣安之罪使天下明知臣子之道毋敢复有邪僻倍畔之意丞相宏廷尉汤等以闻【淮南王伍被传通鉴】时田蚡已死上思仲舒前言使吕步舒持斧钺治淮南狱以春秋谊颛断于外不报天子皆以为是【五行志史记儒林传】又令宗正以符节治王未至淮南王安自刭杀国除为九江郡【淮南王传】岸头侯张次公坐与淮南王女陵奸受财物免【侯表】城阳王子有利侯钉【音丁】坐遗淮南王书称臣弃市【王子侯表】衡山王赐使人上书请废太子爽立孝为太子爽闻即使所善白嬴之长安上书言孝作輣车镞矢与王御者奸欲以败孝白嬴至长安未及上书吏捕嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜雅数与王计谋反恐其发之闻律先自告除其罪又疑太子使白嬴上书发其事即先自告所与谋反者枚赫陈喜等廷尉治騐公卿请逮捕衡山王治之天子曰勿捕遣中尉安大行息即问王王具以情实对吏皆围王宫而守之中尉大行还以闻公卿请遣宗正大行与沛郡杂治王闻即自刭杀王后太子爽及孝皆弃市诸与衡山谋反者皆族国除为衡山郡【衡山王传】自公孙宏以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣淮南衡山江都王谋反迹见而公卿寻端治之竟其党与而坐死者数万人长吏益急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣【平准书】
　　太史公曰诗之所谓戎狄是膺荆舒是惩信哉是言也淮南衡山亲为骨肉疆土千里列为诸侯不务遵藩臣职以承辅天子而専挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣
