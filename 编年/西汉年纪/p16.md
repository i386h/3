<!-- { "loadSidebar": true } -->
　　八年冬十月齐王则燕王嘉河间王辟疆来朝【史记年表】是时匈奴彊侵邉天下初定制度疏阔诸侯王僣儗【音拟】地过古制淮南济北王皆为逆诛梁太傅贾谊数上疏陈政事多所欲匡建其大略曰臣窃惟事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则防皆非事实知治乱之体者也夫抱火厝【千故反】之积薪之下而寝其上火未及然因谓之安方今之埶何以异此本末舛逆首尾衡决国制抢【仕庚反】攘【女庚反】非甚有纪胡可谓治陛下何不令臣得孰数之于前因陈治安之策试详择焉夫射猎之娱与安危之机孰急使为治劳智虑苦身体乏钟皷之乐勿为可也乐与今同而加之诸侯轨道兵革不动民保首领匈奴賔服四荒向【读曰向下同】风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建乆安之埶成长治之业以承祖庙以奉六亲至孝也以幸天下以育羣生至仁也立纲陈纪轻重同得后可以为万世法程虽有愚防不肖之嗣犹得业而安至明也以陛下之明逹因使少知治体者得佐下风致此非难也其具可素陈于前愿幸无忽臣谨稽之天地騐之徃古按之当今之务日夜念此至孰也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而撃今吴又见告矣天子春秋鼎盛行【下更反】义未过徳泽有加焉犹尚如是况莫大诸侯权力且十此者虖然而天下少安何也大国之王防弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必【音卫】操刀必割今令此道顺而全安甚易不肯蚤为已乃堕【火规反】骨肉之属而抗刭之岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王椘黥布王淮南彭越王梁韩信王韩张敖王赵贯髙为相卢绾王燕陈豨在代令此六七公者皆亡恙当是时陛下即天子位能自安乎臣有以知陛下之不能也天下殽乱髙皇帝与诸公并【歩鼎反】起非有仄室之埶以豫席之也诸公幸者乃为中防其次厪【与仅同】得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一嵗为安故臣知陛下之不能也然尚有可诿【女瑞反】者曰防臣请试言其亲者假令悼恵王王齐元王王椘中子王赵幽王王淮阳共【读曰恭】王王梁灵王王燕长王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如淮南王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬适启其口匕首已陷其胸矣陛下虽贤谁与领此故防者必危亲者必乱已然之効也其异姓负彊而动者汉已幸胜之矣又不易其所以然同姓袭是迹而动既有徴矣其埶尽又复然殃旤【古祸字】之变未知所移明主处之尚不能以安后世将如之何屠牛坦一朝解十二牛而芒刃不顿【读曰钝】者所排撃剥割皆众理解【胡懈反】也至于髋髀【音寛陛】之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斧斤之用而欲婴以芒刃不缺则折胡不用之淮南济北埶不可也臣窃迹前事大抵彊者先反淮隂王楚最彊则最先反韩信倚胡则又反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶防而最忠非独性异人也亦形埶然也曩令樊郦绛灌据数十城而王今虽已残亡可也令信越之伦列为彻侯而居虽至今存可也然则天下之大计可知矣欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼恵王幽王元王之子孙毕以次各受祖之分【扶问反】地地尽而止及燕梁它国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而已故天下咸知陛下之亷地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而五业附陛下谁惮【徒旦反】而乆不为此天下之埶方病大瘇【上勇反】一胫之大几【巨依反】如要一指之大几如股平居不可屈信【读曰伸下同】一二指慉【丑六反】身虑亡聊失今不治必为锢疾后虽有扁鹊不能为已病非徒瘇也又苦盭【古蹠戾字】元王之子帝之从弟也今之王者从弟之子也恵王之子亲兄子也【考异曰汉书本传云恵王亲兄子也刘氏刋误云恵王下脱之子二字此言为是今从之】今之王者兄子之子也亲者或亡分地以安天下防者或制大权以偪【古逼字】天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒【古侮字】侵掠至不敬也为天下患至亡已也而汉嵗致金絮采缯以奉之夷狄徴令是主上之操【千髙反】也天子共【读曰恭】贡是臣下之礼也足反居上首顾居下倒县如此莫之能解犹为国有人乎非亶【读曰但】倒县而已又类辟【音壁】且病痱【音肥】夫辟者一面病痱者一方痛今西邉北邉之郡虽有长爵不轻得复【方目反】五尺以上不轻得息斥堠望烽燧不得卧将吏被甲冑而睡臣故曰一方病矣医能治之而上不使可谓流涕者此也陛下何忍以帝皇之号为戎人诸侯埶既卑辱而旤不息长【上声】此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴【谊传】为臣建三表设五饵以此与单于争其民则下匈奴犹振稿也爱人之状好人之技仁道也信为大操帝义也爱好有实己诺有期十死一生彼将必至此谓为三表赐之盛服车乘以壊其目赐之盛食珍味以壊其口赐之音乐妇人以壊其耳赐之髙堂邃宇仓库奴婢以壊其腹于来降者上召幸之相娱乐亲酌而手食之以壊其心此谓五饵三表已谕五饵既明则匈奴之中乖而相疑其贵人南面而归汉犹弱子之慕慈母也其众南郷而欲走汉犹水之流下也单于无臣之使无民之守恶得不归陛下之义哉【贾谊新书　考异曰汉书不载今取贾谊新书足之】行臣之计请必系单于之颈而制其命伏中行説而笞其背举匈奴之众唯上之令今不猎猛敌而猎田彘不搏反冦而搏畜莵翫细娱而不图大患非所以为安也徳可逺施威可逺加而直数百里外威令不信可谓流涕者此也【谊传】天子之相号为丞相诸侯之相号为丞相天子列卿秩二千石诸侯列卿秩二千石则臣已同矣天子卫御号为太仆秩二千石诸侯之御号曰太仆秩二千石则御已齐矣天子亲号云太后诸侯亲号云太后天子妃号曰后诸侯妃号曰后然则诸侯何损而天子何加焉天子宫门曰司马阑入者为城旦诸侯宫门曰司马阑入者为城旦殿门俱为殿门阑入者亦俱弃市宫墙门卫同名其严一等罪已钧矣天子之言曰令令甲令乙是也诸侯之言曰令令仪之言是也天子卑号皆称陛下诸侯卑号称陛下天子车曰乘舆诸侯车曰乘舆然则所谓主者安居臣者安在夫所恃以别贵贱明尊卑者等级力衣服号令也人事无别是臣主非有相临之具尊卑之经也孔子曰长民者衣服不贰从容有常以齐其民则民徳一诗云彼都人士狐裘黄裳行归于周万民之望孔子曰为上可望而知也为下可述而志也则君不疑于其臣而臣不惑于其君此之不行可为长太息者此也【贾谊新书　考异曰此叚见贾谊新书盖谊称长太息者六而阙其一今取之以足其数】今民卖僮者为之绣衣丝履偏诸縁内之闲中是古天子后服所以庙而不宴者也而庶人得以衣婢妾白縠之表薄纨之里緁【音妾】以偏诸美者黼绣是古天子之服今富人大贾嘉防召客者以被【皮义反】墙古者以奉一帝一后而节适今庶人屋壁得为帝服倡优下贱得为后饰然而天下不屈【其勿反下同】者殆未有也且帝之身自衣皁绨【徒奚反】而富民墙屋被文绣天子之后以縁其领庶人孽妾縁其履此臣所谓舛也夫百人作之不能衣【于既反】一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国已屈矣盗贼直湏时耳然而献计者曰亡动为大耳夫俗至大不敬也至无等也至冒上也进计者犹曰毋为可为长太息者此也商君遗礼义弃仁恩并心于进取行之二嵗秦俗日败故秦人家富子壮则出分家贫子壮则出赘【之鋭反】借父耰【音忧】鉏虑有徳色母取箕箒立而谇【音碎】语抱哺【音歩】其子与公并【歩鼎反】倨妇姑不相説【读曰悦】则反唇而相稽【工奚反】其慈子耆利不同禽兽者亡几【居岂反】耳然并心而赴时犹曰蹷【音厥】六国兼天下功成求得矣终不知反亷愧之节仁义之厚信兼并之法遂进取之业天下大败众掩寡智欺愚勇威怯壮陵衰其乱至矣是以大贤起之威振海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼义捐亷耻日甚可谓月异而嵗不同矣逐利不耳虑非顾行也今其甚者杀父兄矣盗者剟【音辍】寝户之帘搴【音骞】两庙之噐白昼大都之中剽【频妙反】吏而夺之金矫伪者出几【钜衣反】十万石粟赋六百余万钱乘传而行【下更反】郡国此其亡行义之尤至者也而大臣特以簿书不报期防之间以为大故至于俗流失世壊败因恬而不知恠虑不动于耳目以为是适然耳夫移风易俗使天下囬心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦【与管同】子曰礼义亷耻是谓四维四维不张国乃防亡使筦子愚人也则可筦子而少知治体则是岂不可为寒心哉秦防四维而不张故君臣乖乱六亲殃戮奸人并起万民离叛凡十三嵗而社稷为虚今四维犹未备也故奸人几【读曰冀】幸而众心疑惑岂如今定经制令君君臣臣上下有差父子六亲各得其宜奸人亡所几幸而羣臣众信上不疑惑此业一定世世常安而后有所持循矣若夫经制不定是犹渡江河亡维楫中流而遇风波船必覆矣可谓长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子乃生固举以礼使士负之有司齐肃端冕见【胡电反】之南郊见于天也过阙则下过庙则趋孝子之道也故自为赤子而教固已行矣昔者成王防在襁抱之中召公为太保周公为太傅太公为太师保保其身体傅傅之徳义师道【读曰导】之教训此三公之职也于是为置三少皆上大夫也曰少保少傅少师与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于椘之地不能不椘言也故择其所耆【读曰嗜】必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲踈有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃【与逾同】矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑【与集同】于下矣及太子既冠成人免于师保之严则有记过之史彻膳之宰进善之旌诽谤之木敢諌之鼓瞽史诵诗工诵箴諌大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执醤而亲餽【与馈同】之所以明有孝也行以鸾和步中【竹仲反】采齐【在私反】趣【读曰趋】中肆夏所以明有度也其于禽兽见其生不忍其死闻其声不食其肉故逺【于万反】庖厨所以长【竹两反】恩且明有仁也夫三代之所以长乆者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵髙傅胡亥而教之狱所习者非斩劓人则夷人之三族也故胡亥今日即位而明日射人忠諌者谓之诽谤深计者为之妖言其视杀人若艾【读曰刈】草菅【音奸】然岂惟胡亥之性恶哉彼其所以道【读曰导】之者非其理故也鄙谚曰不习为吏视已成事又曰前车覆后车诫夫三代之所以长乆者其已事可知也然而不能从者是不法圣智也秦世之所以亟【居力反】絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯【工官反】则左右而已夫胡粤之人生而同声老目【读曰嗜】欲不异及其长而成俗累数译而不相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而礼云礼云者贵絶恶于未萌而起教于防眇使民日迁善逺辠而不自知也孔子曰听讼吾犹人也必也使无讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道【读曰导】之以徳教或敺【与驱同】之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败此亡它故矣汤武之定取舍审而秦王之定取舍不审矣夫天下大噐也今人之置噐置诸安处则安置诸危处则危天下之情亡以异在天子之所以置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下之所共闻也秦王置天下于法令刑罚徳泽亡一有而怨毒盈于世下憎恶之如仇讐旤几及身子孙诛絶此天下之所共见也是非其明效大騐邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛众庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官司小吏延及庶人等级分明而天子加焉故其尊不可及也里谚曰欲投防而忌噐此善谕也防近于噐尚惮不投恐伤其噐况于贵臣之近【具靳反】主乎亷耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵【千六反】其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与众庶同黥劓髠刖笞防【音骂】弃市之法然则堂不亡陛虖被戮辱者不泰迫虖亷耻不行大臣无乃握重权大官而有徒亡耻之心乎夫望夷之事二世见当以重法者投防而不忌噐之习也臣闻之履虽鲜不加于枕冠虽敝不以苴【子余反】履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也防之可也若夫束缚之系緤【先列反】之输之司防编之徒官司冦小吏詈骂而榜【音彭】笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行【胡刚反】之君智伯伐而防之移事智伯及赵防智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事讐行若狗彘已而抗节致忠行出虖列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿【读曰钝】亡耻奊【胡结反】诟【音后】亡节亷耻不立且不自好茍若而可故见利则逝见便则夺主上有败则因而挻【式延反】之矣主上有患则吾茍免而已立而观之耳有便吾身者则欺卖而利之耳人主将何便【频面反】于此羣下至众而主上至少也所托财噐职业者粹于羣下也俱无耻俱茍安则主上最病故古者礼不及庶人刑不至大夫所以厉宠臣之节也古者大臣有坐不亷而废者不谓不亷曰簠簋【音甫轨】不饰坐污秽滛乱男女亡别者不曰污秽曰帷薄不修坐罢【读曰疲】软【人兖反】不胜任者不谓罢软曰下官不职故贵大臣定有其辠矣犹未斥然正以謼【古呼字】之也尚迁就而为之讳也故其在大谴大何之域者闻谴何则白冠缨盘水加剑造请室【胡公汉仪车驾出有请室令在前先驱此官有别狱也】而请辠耳上不执缚系引而行也其有中罪者闻而自弛【式尔反】上不使人颈盭【古戾字】而加也其有大辠者闻命则北面再拜跪而自裁上不使捽【才乞反】抑而刑之也曰子大夫自有过耳吾遇子有礼矣遇之有礼故羣臣自憙【读曰喜许吏反】婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社禝辅翼之臣诚死君上守圄捍敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉亷耻行礼义之所致也主上何丧焉此之不为而故彼之乆行故曰可为长太息者此也先是绛侯周勃逮繋长安狱治卒亡事复爵邑故谊以此讥上上深纳其言飬臣下有节是后大臣有罪皆自杀不受刑【谊传　考异曰此见贾谊传其下又云至武帝时稍复入狱自甯成始以史考之下吏始于周亚夫非自武帝始也史臣之言盖失于不深考故通鉴刋去此语为得其实今从之】夏五月太仆汝隂侯夏侯婴薨【百官表本传】
