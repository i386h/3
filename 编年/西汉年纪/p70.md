<!-- { "loadSidebar": true } -->
　　建始二年春正月丞相衡言王者各以其礼制事天地非因异世所立而继之今雍鄜宻上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黒五方之帝皆毕陈各有位馔祭祀备具诸侯所妄造王者不当常遵及北畤未定时所立不宜复修天子从焉及陈寳祠由是皆罢【郊祀志本纪】辛巳上始郊祀长安南郊诏曰廼者徙泰畤后土于南郊北郊朕亲饬躬郊祀上帝皇天报应神光并见三辅长无共【居用反】张【竹亮反】繇役之劳赦奉郊县长安长陵及中都官耐罪徒减天下赋筭四十【本纪　考异曰荀纪以为闰二月今从汉书本纪】闰月以渭城延陵亭部为初陵【本纪　考异曰荀纪以为闰二月汉书以为闰正月按长歴是年闰正月汉书为是今从之】三月戊子北宫中井泉稍上溢出南流【本纪五行志】初元帝时童謡歌曰井水溢灭灶烟灌玉堂流金门【荀纪】上自为太子时以好色闻及即位皇太后诏采良家女大将军武库令杜钦説大将军鳯曰礼一娶九女所以极阳数广嗣重祖也必乡举求窈窕不问华色所以助徳理内也娣侄虽缺不复补所以养夀塞争也故后妃有贞淑之行则允嗣有贤圣之君制度有威仪之节则人君有夀考之福废而不由则女徳不厌女徳不厌则夀命不究于髙年书云或四三年言失欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后来异态后来异态则正后自疑而支庻有闲适之心是以晋献被纳防之谤申生无罪之辜今主上富于春秋未有嫡嗣方乡术入学未亲后妃之议将军辅政宜因初始之隆建九女之制详择有行义之家求淑女之质母必有声色音技能为万世大法夫少戒之在色小弁之作可为寒心唯将军常以为忧鳯白之太后太后以为故事无有钦复重言诗云殷监不逺在夏后氏之世刺戒者至廹近而省听者常怠忽可不慎哉前言九女畧陈其祸福甚可悼惧窃恐将军不深留意后妃之制夭夀治乱存亡之端也迹三代之季世覧宗宣之飨国察近属之符騐祸败曷常不由女徳是以佩玉宴鸣闗睢叹之知好色之伐性短年离制度之生无厌天下将化陵夷而成俗也故咏淑女几【读曰冀】以配上忠孝之笃仁厚之作也夫君亲夀尊国家治安诚臣子之至愿所当勉之也易曰正其本万物理凡事论有疑未可立行者求之往古则典刑无考之来今则吉凶同卒摇易之则民心惑若是者诚难施也今九女之制合于往古无害于今不逆于民心至易行也行之至有福也将军辅政而不蚤定非天下之所望也唯将军信【读曰伸】臣子之愿念闗雎之思逮委政之隆及始初清明为汉家建无穷之基诚难以忽不可以遴【与同】鳯不能自立法度循故事而已【许后杜钦传】帝逰后庭尝欲与班偼伃同辇载偼伃辞曰观古图畵贤圣之君皆有名臣在侧三代末主廼有嬖【必计反】女今欲同辇得无近似之乎上善其言而止太后闻之喜曰古有樊姬今有班偼伃偼伃诵诗及窈窕徳象女师之篇毎进见上疏依则古礼有男数月失之【班偼伃传】是嵗丞相衡御史大夫谭条奏长安厨官县官给祠郡国候神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复【扶目反】重请皆罢奏可本雍旧祠二百三所唯山川诸星十五所为应礼云若诸布诸严诸逐皆罢杜主有五祠置其一又罢髙祖所立梁晋秦荆巫九天南山秦中之属及孝文渭阳孝武薄忌泰一三一黄帝冥羊马行防一臯山山君武夷夏后启毋石万里沙八神延年之属及孝宣参山蓬山之罘成山莱山四时蚩尤劳谷五牀仙人玉女径路黄帝天神原水之属皆罢候神方士使者副佐本草待诏七十余人皆归家【郊祀志】
　　建始三年夏大水三辅霖三十余日郡国十九山谷水出凡杀四千余人壊官寺民舍八万三千余所【五行志】帝甚敬重右将军王商徙为左将军以执金吾任千秋为右将军而王鳯颛权行多骄僣商论议不能平鳯鳯知之亦疏商【百官表王商传】秋大三十日闗内大水渭水虒【音斯】上小女陈持弓年九嵗走入横城门入未央宫尚方掖门殿门门卫户者莫见至句盾禁中而觉【本纪五行志考异曰五行志作十月丁未本纪秋七月今从本纪】十二月戊申朔日有蚀之夜地震未央宫殿中诏求方正直言极諌之士【本纪　按原本无夜地震以下与后奏对语不合今补入】太常阳城侯刘庆忌举太常丞谷永【永传】合阳侯梁放举前大将军武库令杜钦【钦传】永上对曰陛下秉至圣之纯徳惧天地之戒异饬身修政纳问公卿又下明诏帅举直言燕见防绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶徴序于下日月理于上如人君滛溺后宫般【读与盘同】乐逰田五事失于躬大中之道不立则咎徴降而六极至凡灾异之发各象过失以类告人乃十二月朔戊申日食婺女之分地震萧墙之内二者同日俱发以丁寜陛下厥咎不逺宜厚求诸身意岂陛下志在闺门未防政事不慎举错娄【古屡字】失中与【读曰欤下同】内宠太盛女不遵道嫉妬専上妨继嗣与古之王者废五事之中失夫妇之纪妻妾得意谒行于内势行于外至覆倾国家惑乱隂阳昔襃姒用国宗周以防阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝皇之职以统羣生方内之治乱在陛下所执诚留意于正身勉强于力行损燕私之间【读曰闲】以劳天下放去滛溺之乐罢归倡优之关【古笑字】絶郤不享之义慎节防田之虞【与娱同】起居有常循礼而动躬亲政事致行无倦安服若性经曰继自今嗣王其毋滛于酒毋逸于防田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯【读曰覇】功幽王惑于襃姒周徳降亡鲁桓胁于齐女社稷以倾诚修后宫之政明尊卑之序贵者不得嫉妬専宠以絶骄嫚之端抑襃阎之乱贱者咸得秩进各得厥职以广继嗣之统息白华之怨后宫亲属饶之以财勿与【读曰豫】政事以逺皇父之类损妻党之权未有闺门治而天下乱者也治逺自近始习善在左右昔龙筦【与管同】纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾【读曰乂】羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定徳无用比周之虚誉毋聼寖润之譛愬则抱功修职之吏无蔽伤之忧比周邪伪之徒不得即工小人日销俊艾【读曰乂下同】日隆经曰三载考绩三考黜陟幽明又曰九徳咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道防而无乖畔之难者徳厚恩深无怨于下也秦居平土一夫大呼【火故反】而海内崩析者刑罚深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益选温良上徳之士以亲万姓平刑释寃以理民命务省繇役毋夺民时薄收赋税毋殚【音单】民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小民恵于鳏寡未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福威用六极传云六沴作见若不共御【读曰恭御】六罚既侵六极其下今三年之间灾异蜂起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神【永传】钦上对曰陛下畏天命悼变异延见公卿举直言之士将以求天心迹得失也臣钦愚戆经术浅薄不足以奉大对臣闻日蚀地震阳防隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖剌【来曷反】之心闗东诸侯无彊大之国三垂蛮夷无逆理之节殆为后宫何以言之日以戊申蚀时加未戊未土也土者中宫之部也其夜地震未央宫殿中此必适【读曰嫡】妾将有争宠相害而为患者唯陛下深戒之变感以类相应人事失于下变象见于上能应之以徳则异咎消亡不能应之以善则祸败至髙宗遭雊雉之戒饬己正事享百年之夀殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舍以陛下圣明内推至诚深思天变何应而不感何摇而不动孔子曰仁逺乎哉惟陛下正后妾抑女宠防奢泰去佚防躬节俭亲万事数御安车由辇道亲二宫之饔膳致昏晨之定省如此即尧舜不足与比隆咎异何足消灭如不留听于庶事不论材而授位殚天下之财以奉滛侈匮万姓之力以从【读曰纵】耳目近謟防之人而逺公方信谗贼之臣以诛忠良贤俊失在岩穴大臣怨于不以虽无变异社稷之忧也天下至大万事至众祖业至重诚不可以佚豫为不可以奢泰持也唯陛下忍无益之欲以全众庶之命臣钦愚戆言不足采【钦传】天子异永对特召见之【永传】丁丑丞相乐安侯匡衡免【百官表】初衡封僮之乐安乡乡本田提封三千一百顷南以闽陌为界初元元年郡圗误以闽陌为平陵陌积十余嵗衡封临淮郡遂封真平陵陌以为界多四百顷至建始元年郡廼定国界上计簿更定圗言丞相府衡谓所亲吏赵殷曰主簿陆赐故居奏曹习事晓知国界署集曹掾明年治计时衡问殷国界事曹欲奈何经曰赐以为举计今郡实之恐郡不肯从实可令家丞上书衡曰顾当得不耳何至上书亦不告曹使举也听曹为之后赐与属明举计曰案故圗乐安乡南以平陵陌为界不足故而以闽陌为界解何郡即复以四百顷付乐安国衡遣从史之僮収取所还田租糓千余石入衡家司校尉王骏少府张忠行廷尉事劾奏衡监临盗所主守直十金以上春秋之义诸侯不得専地所以一统尊法制也衡位三公辅国政领计簿知郡实正国界计簿已定而背法制専地盗土以自益及赐明阿承衡意猥举郡计乱减县界附下罔上擅以地附益大臣皆不道于是上可其奏勿治丞相免为庶人【衡传】骏吉之子也
