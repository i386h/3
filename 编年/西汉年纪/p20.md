<!-- { "loadSidebar": true } -->
　　二年冬十月梁王武来朝【本传】正月壬寅天欃夕出西南【天文志】匈奴嵗入边杀畧人民甚众汉甚患之乃使使遗匈奴书单于亦使当户报谢复言和亲事是嵗帝使使遗匈奴书曰皇帝敬问匈奴大单于无恙使当户且渠雕渠难郎中韩辽遗朕马二疋已至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫【先列反】恶民贪降其趋【读曰趣】背义絶约防万民之命离两主之驩然其事已在前矣书云二国已和亲两主驩悦寝兵休卒养马世世昌乐翕然更始朕甚嘉之圣者日新改作更始使老者得息防者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴隣敌之国匈奴处北地寒杀气早降故诏吏遗单于秫蘖金帛绵絮它物嵗有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇【普何反】覆地不偏载朕与单于皆捐细故俱蹈大道堕【火规反】壊前恶以图长久使两国之民若一家子元元万民下及鱼鼈上及飞鸟跂行喙息蝡【人兖反】动之类莫不就安利避危殆故来者不止天之道也俱去前事朕释逃虏民单于母言章尼等朕闻古之帝王约分眀而不食言单于留志天下大安和亲之后汉过不先单于其察之【匈奴传】八月戊辰丞相张苍免【考异曰史记大事记汉书百官表并作八月戊戍荀氏汉纪作戊辰按长歴是年九月丙申朔戊戍乃九月初三日也八月无戊戍又是月庚午申屠嘉相代苍去戊辰才二日耳当是荀纪为是今从之】苍任人为中侯大为奸利上以让苍苍遂病免苍为丞相十五嵗而免百余嵗乃卒著书十八篇言隂阳律歴事【本传】庚午开封侯陶青为御史大夫【青事见百官表】袁盎为吴相告归道逢丞相嘉下车拜谒丞相从车上谢盎还媿其吏乃之丞相舍上谒求见丞相良久乃见因跪曰愿请问丞相日使君所言公事之曹与长史掾议之吾且奏之则私吾不受私语盎即起説曰君为相自度孰与陈平绛侯丞相曰不如盎曰善君自谓弗如夫陈平绛侯辅翼髙帝定天下为相而诛诸吕存刘氏君乃为材官蹶张【蹶音厥如淳曰材官能脚踏彊弩律有蹶张士】迁为队帅【所类反】积功至淮阳守非有奇计攻城野战之功且陛下从代来每朝郎官者上书疏未尝不止辇受其言不可用置之言可采未尝不称善何也欲以致天下贤英士大夫日闻所不闻以益圣而君自闭箝【其炎反】天下之口而日益愚夫以圣主责愚相君受祸不久矣丞相乃再拜曰嘉鄙人乃不知将军幸教引与入坐为上客【袁盎传】是嵗地动【史记大事记】先是武侯子周胜之尚公主不相中【竹仲反】坐杀人死国絶一年至是帝择勃子贤者皆推河内守亚夫乃封为条侯【周勃传功臣表】
　　三年冬十月齐王将闾济北王志济南王辟光梁王武来朝【史记年表】武比年入朝留其眀年乃之国【武传】秋大雨昼夜不絶四十五日蓝田山水出流五百余家【按今本荀纪作一百余家】汉水出壊民室八十余家所杀三百余人【荀氏汉纪考异曰荀纪所载如此汉书五行志云秋大雨昼夜不絶三十五日蓝田山水出流九百余家壊民室八千余所杀三百余人与荀纪不同今从荀氏纪】是嵗置谷口邑【史记大事记】甯侯魏指坐出国界祝阿侯髙成信武侯靳亭坐事国人过律【侯表按过律下据文当有免字盖原夲脱误】
　　四年冬十月济北王志燕王嘉赵王遂来朝【史记年表】是嵗老上单于死子军臣单于立而中行説复事之汉复与匈奴和亲【汉书匈奴传　考异曰通鉴据史记徐广注载于后三年按汉书匈奴传云后四年老上单于死子军臣单于立立嵗余匈奴复絶和亲大入上郡云中当是此年无疑今从汉书】
　　五年冬十月楚王戊城阳王喜菑川王贤胶东王雄渠来朝【史记年表】六月齐雍城门外有狗生角【荀纪五行志】
　　六年冬十月淮南王安梁王武长沙王吴着来朝【年表】军臣单于立嵗余复絶和亲【考异曰史记作军臣单于立四嵗复絶和亲汉书匈奴传改为嵗余按军臣单于以后四年立至此谓之嵗余可也今从汉书】帝发车骑材官屯广昌春二月复发材官屯陇西【五行志】匈奴大入上郡云中各三万骑所杀略甚众于是汉使军张武屯北地发军戍边【此句见五行志　考异曰此见汉书五行志十三年尝除戍卒令矣不知复置之因及考五行志乃有此语当是文帝既罢边戍之后匈奴至此大入遂再令戍边耳自十三年至后六年首尾凡十年　按史汉二纪匈奴入上郡云中俱属冬汉书天文志作十一月五行志独书于春二月发材官屯陇西之后益之从五行志未知何据】缘边亦各坚守以偹胡冦又置三军军长安西细栁渭北棘门覇上以备胡【匈奴传】夏四月乙巳水木火三合于东井【天文志】秋螟【五行志】八月天狗下梁壄天狗状如大流星有声其下止地类狗所坠及望之如火光炎炎中天其下圜如数顷田【天文志　考异曰汉书天文志载于后六年匈奴入上郡之后荀纪书于后二年非也今从天文志】是嵗诛反者周殷长安市【天文志】
　　七年冬十月长沙王吴着来朝薨无子国除【史记年表】汉兴至此异姓尽矣【王表】春正月辛未朔日有食之【荀氏汉纪】夏六月帝病且崩戒太子曰即有缓急周亚夫真可任兵【周勃传】又曰卫绾长者善遇之绾代人初以戏车为郎至是为中郎将【绾传】
　　太史公曰文帝时防天下新去汤火人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所称有徳君子者耶【律书】
　　班固賛曰孔子言必世然后仁善人之治国百年亦可以胜残去杀诚防是言汉兴至文帝四十有余嵗徳至盛也廪廪乡改正服封禅矣谦让未成于今呜呼岂不仁防



　　钦定四库全书
　　西汉年纪卷九　　　　　宋　王益之　撰景帝
　　孝景皇帝讳启孝文中子也母窦皇后孝文在代时前王后有三男及窦后得幸前后死及三子更死故帝得立【考异曰此史记本纪所载也汉书作文帝太子史记以为中子史记作三男汉书外戚传云窦姬至代代王独幸窦姬生女嫖孝惠七年生景帝代王王后生四男先代王未入立为帝而王后卒及代王为帝后王后所生四男更病死以汉书之辞较之史记所载则史迁之用意深矣今从史记】后七年六月乙巳立太子妃薄氏为皇后【外戚传】乙夘【恩泽侯表】封皇太后弟窦广国为章武侯长君先死封其子彭祖为南皮侯【外戚传　考异曰荀纪载章武事于后七年文帝未崩之前非也窦太后欲侯王信景帝曰南皮章武先帝不侯及臣即位始侯之是广国之封非文帝时明矣文帝以六月己亥崩广国以六月乙夘封时文帝崩已十六日矣荀悦徒以汉表载文帝后七年封故附于文帝未崩之前是盖失于不考耳】帝既立廷尉张释之恐称疾欲免去惧大诛至欲见则未知何如用处士王生计卒见谢帝不过也【释之传】九月有星孛于西方【本纪】其本直尾箕末指虚危长丈余及天汉十六日不见【五行志】
　　元年夏四月初文帝尊宠楚元王子生爵比皇子帝即位以亲封元王宠子四人【表以四月乙巳封】礼为平陆侯富为休侯嵗为沈【音审】犹侯蓺【古艺字】为宛朐侯【楚元王传】至是以平陆侯礼为宗正【百官表　杜氏通典曰宗正两汉皆以皇族为之不以他姓至晋始兼以庶姓】匈奴入代【史记纪】遣御史大夫青至代下与匈奴约和亲【汉书本纪　考异曰按史记本纪云匈奴入代与约和亲汉书本纪止书遣御史大夫至代下与匈奴和亲而不书匈奴入代使匈奴不入代青当至单于庭约可也何由至于代乎今从史记又汉书本纪作御史大夫青翟説者遂指为庄青翟殊不知庄青翟乃武帝时人未尝及事景帝也按百官表是时陶青为御史大夫翟字为衍当是流俗妄加小顔之説为是今从之刋去翟字】五月令民半出田租三十而税一【食货志　考异曰食货志以为二年今从史记汉书本纪载于元年】廷尉张释之以前过出为淮南相【释之传　考异曰按释之传事景帝嵗余为淮南相帝以去年六月即位至元年七月谓之嵗余可也本纪元年秋七月诏议有廷尉信名今书释之之去于其前】秋七月诏曰吏受所监临以饮食免重受财物贱买贵卖论轻廷尉与丞相更议着令【本纪】又诏曰加笞与重罪无异幸而不死不可为人其定律笞五百曰三百笞三百曰二百【刑法志　考异曰刑法志以为元年今载于定臧吏律之后　按原本无吏受所监临以饮食至更议着令一叚以考异观之当是脱落今补入】分置左右内史【百官表　考异曰汉书百官表以为二年按鼂错为左内史在元年岂得二年方分置耶今移于此】以中大夫鼂错为左内史【百官表】以太中大夫周仁为郎中令周仁为人隂重不泄常衣敝补衣溺袴故为不絜清以是得幸入卧内于后宫秘戱仁常在旁终无所言上时问人仁曰上自察之然亦无所毁如此帝再自幸其家【周仁传】以太子太傅石奋为九卿帝以其廹近惮之徙奋为诸侯相奋长子建次甲次乙次庆皆以驯行孝谨官至二千石于是帝曰石君及四子皆二千石人臣尊宠廼举集其门凡号奋为万石君【石奋传】初文帝尝病痈邓通常为上【山角反】吮【自兖反】之上不乐从容问曰天下谁最爱我者乎通曰宜莫若太子太子入问疾上使太子齰【仕客反】痈太子齰痈而色难之已而闻通尝为上齰之太子慙繇【读与由同】是心恨通及文帝崩太子立邓通免家居居无何人有告通盗出徼外铸钱【顔曰徼犹塞也东北谓之塞西南谓之徼塞者以障塞为名徼者取徼遮之义徼音工钓反】下吏验问颇有遂竟案尽没入之通竟不得名一钱寄死人家【邓通传】
