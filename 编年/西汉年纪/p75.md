<!-- { "loadSidebar": true } -->
　　鸿嘉元年匃奴复株絫单于死弟且麋胥立为搜谐若鞮单于【匃奴传天文志　考异曰通鉴载于是嵗之末正以寻常年月无考用常例也按天文志载是年正月末单于死五月遣中郎将杨兴使吊今从天文志】二月诏曰朕承天地获保宗庙明有所蔽徳不能绥刑罚不中众寃失职趋阙告诉者不絶是以阴阳错谬寒暑失序日月不光百姓防辜朕甚闵焉书不云乎即我御事罔克耆寿咎在厥躬方春生长时临遣諌大夫理等举三辅三河宏农寃狱公卿大夫部刺史明申敕守相称朕意焉其赐天下民爵一级女子百户牛酒加赐鳏寡孤独髙年帛逋贷未入者勿收上始为微行出【本纪】自大将军凤薨后富平侯张放淳于长等爱幸上欲遵武帝故事与近臣防宴张放以开敏得幸放取皇后弟平恩侯许况女上为放供【居用反】张【竹亮反】赐甲第充以乘舆服饰号为天子取妇皇后嫁女大官私官并拱其第两宫使者冠葢不絶赏赐以千万数放为侍中中郎将监平乐屯兵置莫府仪比将军与上卧起宠爱殊絶【张放传】自鸿嘉后上稍隆于内宠【考异曰防宴事见张放传内宠事见班偼伃传皆不得其时今附于防行后】班偼伃进侍者李平平得幸立为偼伃上曰始卫皇后亦从防起廼赐平姓曰卫【班偼伃传】三月丞相张禹以老病乞骸骨上加优再三廼听许庚戌赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前后数千万【张禹传百官表考异曰史记将相名臣年表以为张禹卒汉书百官表以为免按禹传禹后尚以特进对成帝所问王氏事则知卒字为误今不取】夏四月庚辰御史大夫薛宣为丞相【百官表】封髙阳侯宣为相府辞讼例不满万钱不为移书后皆遵用薛侯故事然官属讥其烦碎无大体不称贤也时天子好儒雅宣经术又浅上亦轻焉【宣传】左将军史丹以帝为太子时辅导有旧恩封武阳侯【恩泽侯表】五月甲午遣中郎将杨兴使吊匃奴【天文志】六月乙巳诏曰车骑将军音宿卫忠正勤劳国家前为御史大夫以外亲宜典兵马入为衞将军不获宰相之封朕甚慊焉其封音为安阳侯食邑与五侯等俱三千户【元后传恩泽侯表】帝修废功以丙吉旧恩尤重制诏丞相御史盖闻襃功徳继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将闗内侯昌为博阳侯奉吉后国絶三十二嵗复续云【丙吉传恩泽侯表】定令年未满十嵗贼鬭杀人及犯殊死者上请廷尉以闻得减死【刑法志荀纪】冬黄龙见真定【本纪】是嵗光禄勲辛庆忌为右将军诸吏散骑给事中【百官表庆忌传】鸿嘉二年春行幸云阳【本纪】三月博士行大射礼有飞雉集于庭歴阶登堂而鸲后雉又集太常宗正丞相御史大夫大司马车骑将军之府又集未央宫承明殿屋上【五行志】初元帝俭约渭陵不复徙民起邑帝起初陵数年后乐覇陵曲亭南更营之将作大匠解万年奏请为初陵徙民起邑上从其言起昌陵邑夏徙郡国豪桀五千户于昌陵【陈汤传　按原本脱不复徙民以下今从陈汤传补入】五月癸未陨石于杜邮三【五行志荀纪】六月立中山宪王孙云客为广徳王【本纪】是嵗城阳哀王云薨无子国除【诸侯王表通鉴】
　　鸿嘉三年夏四月赦天下【本纪】令吏民得买爵贾【读曰价】级千钱【本纪】大旱【本纪】五月乙亥天水冀南山大石鸣声隆隆如雷有顷止闻平襄二百四十里壄鸡皆鸣石长一丈三尺广厚略等旁着岸胁去地二百余丈民俗名曰石鼓【五行志】帝尝微行出过阳阿主作乐见赵飞燕而说之召入宫大幸【考异曰通鉴考异云五行志作阳河主伶元赵后外传及荀纪亦作阳河外戚传作阳阿顔注曰阳阿平原之县也今俗书阿字作河又或为河阳皆后人所妄改耳今从顔注　按今本荀纪河阳作阳阿与所引不同】许皇后班偼伃皆失宠稀复进见于是飞燕譛告许皇后班偼伃挟媚道祝诅后宫有身者王羙人詈及主上许皇后坐废【许后传班偼伃传　考异曰汉书许后传所载王美人下云及凤等太后大怒按班偼伃传鸿嘉三年赵飞燕譛告云云是时王鳯死已四年矣太后大怒亦非是今不取】山阳后弟子平恩侯旦就国谏大夫王仁上疏【考异曰此疏汉书无今取荀氏汉纪但荀纪作諌议大夫按是时无谏议大夫今除去议字】言臣闻立后妃者王教之大端三纲之本理治道所由废兴也社稷所以存亡也故夏之兴也以涂山亡也以妺喜殷之兴也以有娥亡也以妲己周之兴也以文母亡也以襃姒夫三代安危后王所观是以圣王必审举措察操行以计胜色者昌以色胜计者亡无盐宿瘤天下之丑女也齐二君以计胜色立为后皆以折冲安国今许后以罪废遂事已徃如是欲立后妃宜得殊异于前上当奉宗庙下令万民有所法则河鲂河鲤齐姜宋子诗人所髙万乘之主当持乆长非一切毕决目前者骊姬乱晋呉姬危赵夫媵妾非天下之母为翫弄可也昔姜后崇礼宣王中兴樊姬正言楚庄成霸愿留思察小臣惓惓之心上不听【荀纪】是嵗右将军辛庆忌为光禄勲光禄勲并将军【百官表】丞相司直翟方进从上甘泉行驰道中司校尉陈庆劾奏方进没入车马既至甘泉宫防殿中庆与廷尉范延夀语时庆有章劾自道行事以赎论今尚书持我事来当于此决前我为尚书时尝有所奏事忽忘之留月余方进于是举劾庆曰案庆奉使刺举大臣故为尚书知机事周宻壹统明主躬亲不解庆有罪未伏诛无恐惧心豫自设不坐之比又暴扬尚书事言迟疾无所在亏损圣徳之聪明奉诏不谨皆不敬臣谨以劾庆坐免官防北地浩商为义渠长所捕亡长取其母与豭猪连系都亭下商兄弟防賔客自称司掾长安县尉杀义渠长妻子六人亡丞相御史请遣掾史与司校尉部刺史并力逐捕察无状者奏可司校尉涓勲奏言春秋之义王人防者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理宣本不师受经术因事以立奸威案浩商所犯一家之祸耳而宣欲専权作威乃害于国不可之大者愿下中朝特进列侯将军以下正国法度议者以为丞相掾不宜移书督趣司防浩商捕得伏诛家属徙合浦故事司校尉位在司直下初除谒两府其有所防居中二千石前与司直并迎丞相御史初方进新视事而涓勲亦初拜为司不肯谒丞相御史大夫后朝会相见礼节又倨方进阴察之勲私过光禄勲辛庆忌又出逢帝舅成都侯商道路下车立过廼就车于是方进举奏其状因曰臣闻国家之兴尊尊而敬长爵位上下之礼王道纲纪春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方勲吏二千石幸得奉使不遵礼仪轻谩宰相贱易上卿而又诎节失度邪讇无常色厉内荏堕国体乱朝廷之序不宜处位臣请下丞相免勲时太中大夫平当给事中奏言方进国之司直不自敕正以先羣下前亲犯令行驰道中司庆平心举劾方进不自责悔而内挟私恨伺记庆之从容语言以诋欺成罪后丞相宣以一不道贼请遣掾督趣司校尉司校尉勲自奏暴于朝廷今方进复举奏勲议者以为方进不以道徳辅正丞相茍阿助大臣欲必胜立威宜抑絶其原勲素行公直奸人所恶可少寛假使遂其功名上以方进所举应科不得用逆诈废正法遂贬勲为昌陵令方进旬歳间免两司朝廷由是惮之是时起昌陵营作陵邑贵戚近臣子弟賔客多辜为奸利者方进部掾史覆案发大奸臧数千万上以为任公卿欲试以治民徙方进为京兆尹搏击豪强京师畏之【方进传百官表】
　　鸿嘉四年春正月诏曰数敕有司务行寛大而禁苛暴讫今不改一人有辜举宗拘系农民失业怨恨者众伤害和气水旱为灾闗东流冗者众青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入闗輙籍内所之郡国谨遇以理务有以全活之思称朕意【本纪】秋雨鱼于新都长五寸【五行志荀纪】丞相史杨焉言从河上下患底柱隘可镌广之上从其言使焉镌之镌之裁没水中不能去而令水益湍怒为害甚于故是嵗渤海清河信都河水湓【并顿反】溢灌县邑三十一败官亭民舍四万余所河隄都尉许商与丞相史孙禁共行视图方畧禁以为今河溢之害数倍于前决平原时今可决平原金隄间开通大河令入故笃马河至海五百余里水道浚利又干三郡水地得羙田且二十余万顷足以偿所开伤民田庐处又省吏卒治隄救水嵗三万人以上许商以为古说九河之名有徒骇胡蘓鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处势平夷旱则淤絶水则为败不可许公卿皆从商言先是谷永以为河中国之经渎圣王兴则出图书王道废则竭絶今溃溢横流漂没陵阜异之大者也修政以应之灾变自除是时平陵李寻解光亦言阴气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也众庶见王延世防重赏竞言便巧不可用议者常欲求索九河故迹而穿之今因其自决可且勿塞以观水势河欲居之当稍自成川跳出沙土然后顺天心而图之必有成功而用财力寡于是遂止不塞满昌师丹等数言百姓可哀上数遣使者处业振赡之【本纪沟洫志】魏郡杜邺时为郎素善车骑将军音见音前与平阿侯谭有隙即説音曰邺闻人情恩深者其飬谨爱至者其求详夫戚而不见殊孰能无怨此棠棣角弓之诗所为作也昔秦伯有千乘之国而不能容其母弟春秋亦书而讥焉周召则不然忠以相辅义以相匡同己之亲等己之尊不以圣徳独兼国宠又不为长専受荣任分职于陜并为弼疑故内无感【胡闇反】恨之隙外无侵侮之羞俱享天祐两荷髙名者盖以此也窃见成都侯以特进领城门兵复有诏得举吏如五府此明诏所欲宠也将军宜顺圣意加异徃时毎事凡议必与及之指为诚发出于将军则孰敢不説谕昔文侯寤大鴈之献而父子益亲陈平共【读曰供】壹饭之籑而将相加驩所接虽在楹阶爼豆之间其于为国折冲厌难岂不逺哉音甚嘉其言由是与成都侯商亲宻二人皆重邺【杜邺传】广徳夷王云客薨亡后絶【表】
