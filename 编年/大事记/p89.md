<!-- { "loadSidebar": true } -->
　　解题曰按史记大宛传汉既灭越而蜀西南夷皆震请吏入朝于是置益州越嶲防柯沈黎汶山郡欲地接以前通大夏【按西域传大月氏为冐顿所破乃逺去过大宛西击大夏而臣之都妫水北为王庭去长安万一千六百里大夏本无大君长徃徃置小长有五翎侯月氏臣畜之翎即翕字】乃遣使岁十余辈出此初郡抵大夏皆复闭昆明为所杀【按汉书西南夷传昆明亡君长地方可数千里】夺币财于是汉发三辅罪人因巴蜀士数万人遣两将军郭昌卫广等徃击昆明之遮杀汉使者斩首虏数万人而去其后遣使昆明复为冦竟莫能得通于是自北道酒泉抵大夏【南道即昆明所闭者也】
　　以宗室女为公主妻乌孙
　　解题曰乌孙愿得尚汉公主汉元封中遣江都王女妻焉
　　匈奴乌维单于死子乌师庐立
　　解题曰按史记匈奴传乌维单于立十岁死子乌师庐【徐广曰乌一作詹】立为单于年少号为儿单于是岁元封六年也自此之后单于益西北左方兵直云中右方兵直酒泉敦煌郡【方冐顿时诸左王将居东方直上谷以东右王将居西方直上郡以西单于庭直代云中今单于既徙居西北故左方兵逓迁居单于之旧地右方亦逓迁也】
　　汉孝武皇帝太初元年冬十月帝幸泰山十一月甲子朔冬至祠太乙五帝于明堂
　　解题曰按封禅书十一月甲子朔旦冬至推厯者以本统天子亲至泰山以十一月甲子朔旦冬至日祀上帝明堂【武帝明堂所祠太乙五帝耳观今年赞享之辞是以太乙为上帝也是时汉礼学未明遂以太乙为上帝耳】毋修封禅其赞享曰天増授皇帝太乙神防周而复始皇帝敬拜太乙
　　十二月甲午朔禅髙里
　　解题曰山名在泰山下
　　二月作建章宫
　　解题曰顔师古曰在未央宫西
　　夏五月正歴以正月为岁首
　　解题曰按律歴志武帝元封七年汉兴百二岁矣太中大夫公孙卿壸遂太史令司马迁等言歴纪壊废宜改正朔是时御史大夫儿寛明经术上乃诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也于是乃诏御史其以七年为元年遂诏卿遂迁与侍郎尊大典星射姓等议造汉歴乃定东西【此定方位也】立晷仪【晷测曰景也仪占天象也】下漏刻【定一日百刻与二十四气昼夜长短也】以追二十八宿相距于四方【定二十八宿度分】举终【举终者天运之终数下文四千六百一十七嵗之终也当考】以定晦朔分至躔离望【朔晦日月所防躔离日月所歴近一逺三谓之日月相对谓之望分至二至二分之气也】乃以前歴上元泰初四千六百一十七岁【此但虚设逆推之数四千六百余年以数计之当在尧以前无传记可攷故虚设之此与三统歴元法数同】至于元封七年复得阏逄摄提格之岁【孟康曰岁在甲曰阏逄在寅曰摄提格甲寅之岁也言复得者上元泰初时亦是阏逄之岁按通鉴目録皇极经世太初元年岁次丁丑当考】中冬十一月甲子朔旦冬至日月在建星【所以必欲十一月甲子朔旦冬至日月在建星为推歴之始者以甲子六甲之首朔旦冬至气之首日月在建星与二者皆合故为歴法之首也建星在牵牛间李竒曰古以建星为宿今以牵牛为宿】太岁在子已得太初本星度【谓太初上元甲子夜半朔旦冬至时七曜皆防聚斗牵牛分度其气数与七曜皆齐故以起歴也】以造汉太初歴乃选唐都分天部洛下闳运筭转歴其法以律起歴又按本纪夏五月正歴以正月为嵗首色上黄数用五【张晏曰汉据土德土数故用五谓印文也若丞相曰丞相之印章诸卿及守相印文不足者以之足之】定官名【解在后】恊音律
　　定官名
　　解题曰按百官表太初元年郎中令更名光禄勲【诸侯王国郎中令如故损其秩为千石应劭曰光者明也禄者爵也勲者功也如淳曰胡公曰勲之言阍也阍者古主门官也光禄主宫门二说未知孰是是年亦更名中大夫为光禄大夫】大行令更名大鸿胪【行人更名大行令应劭曰郊庙行礼赞九賔鸿声胪传之也】大农令更名大司农中尉更名执金吾【顔师古曰金吾鸟名也主辟不祥天子出行职主先导以御非常故执此鸟之象因以名官】右内史更名京兆尹左内史更名左冯翊主爵都尉更名右扶风【此所谓三辅也周之六卿六卿分治之秦止以内史治畿内汉因之虽失六卿分治之意然内史犹廷臣也至太初分三辅之后其去大郡无几判然与朝廷一体矣主爵都尉前此特掌列侯耳至是分左右内史为三辅遂改此官为右扶风使治内史右地而列侯更属大鸿胪焉】诸侯太仆更名曰仆是年初置羽林名曰建章营骑又取从军死事之子孙飬羽林官教以五兵号曰羽林孤儿【属光禄勲】志又载置中垒屯骑歩兵越骑长水胡骑射声虎贲八校尉奉车都尉驸马都尉农都尉皆武帝初置不载年
　　筑受降城
　　解题曰按史记匈奴传儿单于立汉使两使者一吊单于一吊右贤王欲以乖其国使者入匈奴匈奴悉将致单于单于怒而尽留汉使汉使留匈奴者前后十余辈而匈奴使来汉亦輙留相当是岁汉使贰师将军李广利西伐大宛而令因杅将军敖筑受降城
　　秋八月幸安定
　　解题曰安定郡今泾渭原会【半属金城郡】四州之地【又变州彭原县邠州三水县】
　　遣贰师将军李广利击大宛
　　解题曰姚定汉等谓宛兵弱汉兵不过三千人即破矣其后发甲卒十八万歴四岁而仅克之盖小人劝人之用兵必易其事而少其数及兵连祸结势不容中止虽武帝之明犹堕其术中而不悟也按西域传大宛去长安万二千五百五十里
　　诅匈奴大宛
　　解题曰按封禅书是岁西伐大宛丁夫人雒阳虞初等以方祠诅匈奴大宛焉巫蛊盖萌芽于此
　　汉孝武皇帝太初二年闰月丁丑以太仆公孙贺为丞相封葛绎侯
　　解题曰致堂胡氏曰宰相人臣所愿为者也武帝多杀至死人不敢以辅佐为荣盖亦少省乎而公孙贺惧祸不拜亦未有自善之防也以妻与椒房兄弟而有宠其子骄奢不奉法盗用北军钱千九百万与公主私通而不能禁为木偶祝诅上有恶言而不能发觉而致身诛族夷是则自殆岂独武帝好杀之过哉春秋之诸侯专杀大夫固曰有罪而大夫见杀鲜不有以致之是故仲尼交贬焉
　　五月籍吏民马补车骑马
　　解题曰以征伐多官马少故赋私马以补之
　　汉孝武皇帝太初三年春正月帝东廵海上夏四月还修封泰山
　　解题曰自元封五年修封至是五年
　　睢阳侯张昌有罪国除髙祖功臣至是见侯四人解题曰按史记年表汉兴功臣至太初百年之间见侯五余皆坐法陨命亡国又按汉书年表汉兴功臣子孙讫于孝武后元之年靡有孑遗耗矣
　　大发兵复遣李广利围大宛宛杀其王母寡以谢获善马数十匹
　　解题曰从贰师出敦煌者六万人负私从者不与又发戌甲卒十八万又发天下七科适转车人徒相连属则调发不啻三十万也所得者善马数十匹而已
　　汉孝武皇帝太初四年春李广利军还封海西侯八千户
　　解题曰自是之后汉威行于西域矣从李广利出敦煌者六万人马三万匹军还而入玉门者万余人马千余匹茍非以女宠之故将如荀彘杨仆或死或黜矣
　　执楼兰王诣阙既而遣归国
　　解题曰赦之所以使为汉用也
　　秋作明光宫
　　解题曰顔师古曰三辅黄图云在城中
　　冬始税武闗出入者
　　解题曰按本纪冬徙农都尉治武闗税出入者以给官吏卒食闗之有征旧矣今始书税出入者岂汉尝罢之与或徒行无所挟者亦税之与当攷
　　汉孝武皇帝天汉元年五月赦天下
　　解题曰为改元而下也
　　秋大搜
　　解题曰按本纪秋闭城门大搜臣瓒曰汉帝年纪六月禁逾侈七月闭城门大搜则搜索逾侈者也
　　守军正丞胡建擅斩监御史释之
　　解题曰武帝待竒士之法如此按列传胡建天汉中守军正丞【顔师古曰南北军各有正正又置丞而建未得眞官兼守之】贫亡车马常歩与走卒起居所以尉荐走卒甚得其心时监军御史为奸穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监御史与防军【按百官表防军都尉秦官武帝元狩四年属大司马成帝绥和元年居大司马府比司直然则北军盖属大司马也】诸列校【谓中垒校尉以下】坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史防军诸校皆愕惊不知所以建亦已有成奏在懐中遂上奏曰臣闻军法立武以威众诛恶以禁邪今监御史公穿军垣以求贾利私买卖以与士市不立刚毅之心勇猛之节亡以率先士大夫尤失理不公用文吏议不至重法黄帝【阙】法曰壁垒以定穿窬不繇路是谓奸人奸人者杀臣谨按军法曰正亡属将军将军有罪以闻【顔师古曰言军正不属将军将军有罪过得表奏之】二千石以下行法焉【孟康曰一千石谓军中校尉都尉之属】丞于用法疑【孟康曰丞属军正斩御史于法有疑】执事不诿上臣谨以斩昩死以闻制曰司马法曰国容不入军军容不入国何文吏也三王或誓于军中欲民先成其虑也【既誓则严戒不用常法誓于军中虽未出师亦用军法也胡建当平居时斩监御史故引此以解之】或誓于军门之外欲民先意以待事也或将交刃而誓致民志也建又何疑焉建繇是显名荀氏汉纪载于此年
　　汉孝武皇帝天汉二年春帝幸东海还幸回中
　　解题曰东海郡今沂州海州【属琅邪东海二郡】淮阳军地
　　夏五月遣贰师将军李广利击匈奴右贤王于天山还为匈奴所围死者十六七又遣因杅将军公孙敖出西河无所得骑都尉李陵出居延北与单于战斩首万余级陵兵败降匈奴
　　解题曰本纪书夏五月贰师将军三万骑出酒泉又遣因杅将军出西河骑都尉李陵出居延北以列传考之博徳奏言方秋匈奴马肥未可与战臣愿留陵至春上疑陵教博徳上书乃诏博徳与因杅将军出西河陵以九月发出遮虏障然则公孙敖路博徳李陵之出塞皆在秋也本纪以与李广利出师同一事故并书于五月耳陵耻为贰师将辎重盖少年之锐气博德耻为陵后距亦老将之常态若武帝位置陵得其所于博德控制中其情安得有降将防师之辱哉老将奸诈非难晓所以武帝既败而即悟至于权衡羣才各尽其用此乃王者用人之大畧惜乎武帝终不察也
　　大史令司马迁下蚕室
　　解题曰初上遣贰师将军出财令陵为助兵及陵与单于相値而贰师功少上以迁欲沮贰师为陵防说下迁腐刑【文帝虽除肉刑至此犹有腐刑者盖出于武帝之暴怒非常制也】武帝宠将卫青霍去病李广利之属名位虽盛而豪杰贱之如粪土如李广父子愈摈抑而豪杰愈宗之分为两党乆矣茍武帝以公灭私消弥众愤则安得有新旧彼此之隙哉帝既不能自反则必疾视其下懐怒蓄愤有待而发司马迁之言适触其机宜其不免也当是时羣臣皆罪陵迁乃言陵今举事一不幸全躯保妻子之臣随而媒孽其短盖为武帝忠计不暇顾众怨耳以忠获罪既得为臣之义余何求哉反愤然追咎左右亲近不为一言抑不思左右亲近则迁前日诋以为全躯保妻子者也犹区区望其致力不亦惑乎此学问不足之病也
　　著书百二十篇
