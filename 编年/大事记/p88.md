<!-- { "loadSidebar": true } -->
　　解题曰西域传赞曰孝武之世图制匈奴服患其兼从西国结党南羌乃表河曲列四郡开玉门通西域以防匈奴右臂隔絶南羌月氏单于失援繇是逺遁而幕南无王庭遭値文景黙飬民五世天下殷富财力有余士马强盛故能睹犀布瑇则建珠崖七郡感枸酱竹杖则开牂柯越嶲闻天马蒲陶则通大宛安息自是之后明珠文甲通犀翠羽之珍盈于后宫蒲稍龙文鱼目汗血之马充于黄门钜象狮子猛犬大雀之羣食于外囿殊方异物四靣而至于是广开上林穿昆明池营千门万户之宫立神明通天之台兴造甲乙之帐落以隋珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀极漫衍鱼龙角抵之戯以观视之【晋灼曰都卢国名也李竒曰都卢轻体善縁者也砀极乐名也顔师古曰巴人巴州人也巴俞之人所谓賨人也劲锐善舞本从高祖定三秦有功高祖喜观其舞因令乐人习之故有巴俞之乐漫衍者即张衡西京赋所云巨兽百寻是为漫延者也鱼龙者为含利之兽先戯于庭极毕乃入殿前激水化成比目鱼跳跃漱水作雾障日毕化成黄龙八丈出水散戯于庭燿日光西京赋云海鳞变而成龙即为此也俞音逾砀徒浪反衍弋战反视读曰示观示者视之令观也应劭曰角者角技也抵者相抵触也文頴曰名此乐为角抵者两两相当角力角技艺射御故名角抵盖杂技乐也巴鱼戯鱼龙蔓延之类也】及赂遗赠送万里相奉师旅之费不可胜计
　　夏朝鲜杀其王右渠降以其地为乐浪临屯莬眞番郡荀彘坐争功诛杨仆免为庶人
　　解题曰朝鲜之灭皆荀彘之功以擅执杨仆不免于诛此武帝之军政也太史公曰右渠负固【荀彘出辽东讨右渠右渠发兵距险左将军卒正多率辽东兵先纵败散多还走坐法斩陆道之险如此海道之险不言可知也右渠所以未尝入见拥阏外国欲见天子者负此险固耳】国以絶祀渉何无功爲兵发首【汉使渉何诱谕右渠终不肯奉诏何去至界上临淇水使御刺杀送何者驰入塞遂归报天子曰杀朝鲜将上爲其名美卽不诘拜何爲辽东东部都尉朝鲜怨何发兵袭击杀何天子募罪人击朝鲜武帝不诘渉河之诈而使守朝鲜之边自以为得驾御之术矣殊不知兵连祸结实自此始盖明于小而暗于大也】楼船将狭【楼船本将兵五万人及至朝鲜国都王险所将齐兵才七千人耳盖罪人调发不集故所将者狭也】反难离咎【右渠不意楼船之至城守阙　既而窥知楼船军少卽出城击楼船楼船军败散走失其众遁山中十余日稍求收散卒复聚】悔失番禺乃反见疑【仆与路博德共围番禺仆攻战而博德招纳后番禺卒降于博德今围朝鲜惩艾前事专主招纳不防荀彘战期彘疑仆与朝鲜通谋遂囚之】荀彘争劳与遂皆诛【武帝以彘仆不和遣公孙遂徃正之有便宜得以从事遂信彘之谮仆遽敢执之者恃有便宜之权也武帝察仆之寃怒遂临敌执大将几败国事故并诛之】两军俱辱将率莫侯矣【杨仆亦坐兵至列口当待左将军擅先纵失亡多当诛赎为庶人】
　　夏旱令天下祠灵星
　　解题曰按封禅书泉房中生芝九茎赦天下其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉【通鉴载于泉生芝之前】武帝信公孙卿之诞为之下诏矫诬上天与王莾以地震为地动何异其所以小异于莾者诏语且疑且信又令天下修髙祖灵星之祠以祈农事未至如莾之无忌惮也
　　汉孝武皇帝元封四年夏大旱关东流民二百万口解题曰按本纪夏大旱民多暍死公孙卿谓干封三年今四年而旱益甚不正其欺罔之罪而行诛何哉流移之多亦繇仍岁之旱也按石庆传元封四年关东流民二百万口无名数者四十万公卿议欲请徙流民于边以适之【徙无名数者以讁其脱落户籍之罪】上以庆老谨不能与其议乃赐丞相告归【令暂在告也】而按御史大夫以下议为请者【武帝持文法虽峻至于大旱民流之时犹知变通不为已甚若如公卿之议则危亡立至矣】庆慙不任职上书愿归丞相侯印乞骸骨上报曰间者河水滔陆泛溢十余郡隄防勤劳弗能陻塞朕甚忧之是故廵方州礼嵩岳通八神以合宣房【所以祠祀者主于求仙耳岂特为决河哉顔师古曰合宣房者于宣房塞决河也】济淮江历山濵海问百年民所疾苦【亦非为民疾苦也】惟吏多私征求无已去者便居者扰【武帝天资英明廵狩虽出于乐佚游然身之所歴目之所睹蠲除民瘼亦不少矣顔师古曰言百姓去其本土者则免于吏征求在旧居者则见烦扰此所以流亡也】故为流民法以禁重赋【以流民之多少为郡县之殿最也吏恐民之流亡则不敢重赋其民矣】乃者封泰山皇天嘉况神物并见朕方答气应未能承意是以切比闾里知吏奸邪委任有司然则官旷民愁盗贼公行【诿其责于下非人君之语也】徃年觐明堂赦殊死无禁锢咸自新与更始今流民愈多计文不改君不绳责长吏而请以兴徙四十万口【以军兴法也】揺荡百姓孤儿防年未满十岁无罪而坐率朕失望焉今君上书言仓库城郭不充实民多贫盗贼众请入粟为庶人夫懐知民贫而请益赋动危之而辞位欲安归难乎君其反室【武帝本使庆充位怒其引咎辞位故责之】庆素质见诏报反室者丑恶之辞也或劝庆宜引决庆甚惧不知所出遂起视事【此所以得全于武帝之世也】
　　匈奴冦邉遣郭昌赵破奴屯朔方
　　解题曰按匈奴传是岁翕侯信死【信本汉将降匈奴教单于絶幕困汉者也】汉用事以匈奴为已弱可臣从也使杨信于匈奴杨信为人刚直屈强素非贵臣单于不亲匈奴俗见汉使非中贵人其儒先以为欲说折其辩其少年以为欲刺折其气每汉使入匈奴輙报偿汉留匈奴使匈奴亦留汉使必得当乃肯止余并见通鉴
　　汉孝武皇帝元封五年冬帝南廵至南郡望祠虞舜于九嶷亲射蛟江中获之遂北至琅邪春三月至泰山増封祠太乙五帝于明堂配以高祖因朝诸侯受计于明堂赦天下夏还泉郊泰畤
　　解题曰按本纪冬行南廵狩至于盛唐望祀虞舜于九嶷【封禅书云上廵南郡至江陵而东则武帝未尝亲至九嶷但自盛唐望祀耳韦昭曰盛唐在南郡文颍曰九嶷山半在苍梧半在零陵】登天柱山【封禅书云登礼之天柱山号曰南岳今夀州六安县霍山在焉舒州山一名天柱山霍二山相接】自寻阳浮江【今江州德化县】亲射蛟江中获之【顔师古曰许愼云蛟龙属也郭璞说其状云似蛇而四脚细颈颈有白婴大者数围】舳舻千里【李斐曰舳船后持柁处也舻船前头刺擢处也言其船多前后相衔千里不絶也】薄枞阳而出【今舒州桐城县】作盛唐枞阳之歌【此歌总叙自南廵狩所歴始于南郡盛唐终于庐江枞阳今舒州桐城县有盛唐山枞阳水盖因此歌之名而误耳】遂北至琅邪并海【封禅书云出枞阳过彭蠡礼其名山大川北至琅邪并海上】所过礼祠其名山大川春三月还至泰山増封甲子祠高祖于明堂以配上帝【明堂在泰山下汶水上用公玉带图按封禅书五帝修封祠太乙五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼然则高皇帝与太乙对也】因朝诸侯王列侯受郡国计【顔师古曰计者今之诸州计帐也】夏四月诏曰朕廵荆杨辑江淮物防大海气【郑氏曰防合海神之气并祭之】以合泰山上天见象增修封禅其赦天下所幸郡县毋出今年租赋赐鳏寡孤独帛贫穷者粟还幸泉郊泰畤
　　大司马大将军长平烈侯卫青薨
　　解题曰太史公曰苏建语余曰吾尝责大将军至尊重而天下之贤大夫毋称焉愿将军观古名将所招选择贤者勉之哉大将军谢曰自魏其武安之厚賔客天子常切齿彼亲附士大夫招贤绌不肖者人主之柄也人臣奉法尊軄而已何与招士骠骑亦放此意其为将如此【伍被告淮南王曰大将军上下山若蜚材干絶人遇士大夫有礼于士卒有恩号令明当敌勇敢常为士卒先休舎穿井未通须士卒尽得水乃敢饮军罢卒尽已度河乃度皇太后所赐金帛尽以赐军吏众皆乐为之用霍去病为人少言不泄有气敢往天子尝欲教之孙吴兵法对曰顾方畧何如耳不至学古兵法然则卫霍之将畧亦岂易得哉特以为容恱以自媚于上无古名将之风故为豪杰轻之耳】
　　初置刺史部十三州
　　解题曰按百官表汉丞相遣史分刺州不常置武帝元封五年初置部刺史掌奉诏条察州【顔师古曰汉官帝职仪云刺史班宣周行郡国省察治状黜陟能否防治寃狱以六条问事非条所问即不省一条强宗豪右田宅逾制以强陵弱以众暴寡二条二千石不奉诏书遵承典制背公行私旁招牟利侵渔百姓聚敛为奸三条二千石不卹疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂妖祥讹言四条二千石选署不平茍阿所爱蔽贤宠顽五条二千石子弟恃怙荣势请托所监六条二千石违公下比阿附豪强通行货赂割损正令也】秩六百石员十三人【汉十三部闗中三河司自察之刺史所以有十三员者征和以前司所统亦有刺史察之也】又按前后汉地理志武帝开地斥境南置交趾【顔师古曰胡广说云汉既定南越之地置交趾刺史别于诸州令持节治苍梧】北至朔方之州【胡广记云汉分雍州置朔方刺史雍州即汉凉州也以广之言考之则凉州疆界濶逺分朔方诸郡别置刺州察之是凉州有两刺史也】兼徐梁幽并夏周之制【夏有徐梁而无幽并周有幽并而无徐梁汉兼其制则为十一州】改雍曰凉改梁曰益凢十三部【兼夏周之制为十二州新置交州并司所领为十三部】司校尉部【按前汉志司校尉武帝征和四年初置察三辅三河农则今年初置十三部尚未有司校尉也】京兆扶风冯翊农河内河南河东七郡豫州刺史部颍川汝南沛郡梁鲁国凢三郡二国冀州刺史部魏钜鹿常山清河郡赵平干【宣帝改曰广平】眞定中山信都河间国凢四郡六国兖州刺史部陈留山阳济阴泰山东郡城阳淮阳东平国凢五郡三国徐州刺史部琅邪东海临淮郡泗水广陵楚国凢三郡三国青州刺史部平原千乗济南北海东莱齐郡菑川胶东高密国凢六郡三国荆州刺史部南阳江夏桂阳武陵零陵南郡长沙国凢六郡一国扬州刺史部庐江九江防稽丹阳豫章郡六安国凢五郡一国益州刺史部汉中广汉武都犍为越嶲益州防柯蜀郡凢八郡凉州刺史部陇西金城【昭帝置】天水武威张掖酒泉敦煌安定北地凢九郡并州刺史部太原上党西河朔方五原云中定襄鴈门上郡凢九郡幽州刺史部勃海上谷渔阳右北平辽西辽东莵乐浪涿代郡广阳国凢十郡一国交州刺史部南海郁林苍梧交趾合浦九眞日南七郡
　　诏州郡察吏民有茂材异等可为将相使絶国者解题曰武帝以名臣文武欲尽慨然下诏虽未闻应书者然统御英杰鞭棰戎狄之雄畧尚于此见之
　　汉孝武皇帝元封六年春作首山官
　　解题曰文頴曰在河东蒲坂界
　　益州昆明反遣防胡将军郭昌击之
