<!-- { "loadSidebar": true } -->
　　解题曰按战国策昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸有倍于前而曰不可其説何也武安君曰长平之事秦军大尅赵军大破秦人欢喜赵人畏惧秦民之死者厚葬伤者厚养劳者相飨饮食餔餽以靡其财赵人死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平已来君臣忧惧早朝晏退卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王勿聼其后秦数不利武安君曰不听臣计今果何如王闻之怒因见武安君彊起之曰君虽病彊为寡人卧而将之有功寡人之愿将加重于君如君不行寡人恨君武安顿首曰臣知行虽无功得免于罪虽不行无罪不免于诛然惟愿大王览臣愚计释赵养民以观诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一人之严焉孰若胜天下之威大耶臣闻明主爱其国忠臣爱其名破国不可复完死卒不可复生臣宁伏受重诛而死不忍为辱军之将愿大王察之王不答而去范睢云与武安君白起有隙言而杀之任郑安平使将击赵其后昭王责范睢亦曰今武安君既死而郑安平等畔内无良将而外多敌国然则起之死皆睢之力明矣
　　新中
　　解题曰史记正义曰相州安阳县也秦昭王防之更名安阳
　　秦质子异人逃归
　　解题曰按战国策异人至不韦使楚服而见王使子异人诵异人曰以弃捐在外无师傅不习于诵王罢之秦之焚书盖兆于此余见通鉴
　　河桥
　　解题曰河之有桥初见于此
　　周赧王五十九年韩魏楚救赵新中
　　解题曰按赵世家赵将乐乘庆舎攻秦信梁军破之徐广曰年表云新中军也盖去年秦取赵新中而屯守之故今年赵与三国攻之而逐之也
　　赧王入秦尽献其邑
　　解题曰按稽古录周自武王以来凢三十六王八百六十七嵗而亾周纪书西周君奔秦顿首受罪尽献其邑秦受其献归其君于周周君王赧卒【史记正义曰西周即西周武公也王赧即周王也周君与王赧此年俱卒通鉴书赧王入秦尽献其邑归赧王于周以理考之当从通鉴所谓周君王赧卒盖史记衍周君二字】周民遂东亾秦取寳器而迁西周公于狐【史记秦纪明年书周民东亡今并与迁西周公于狐事载于明年正义曰西周公盖武公太子咎也宋忠云王赧諡西周武公非也按西周武公既有諡则其死必在西周未亾之前迁狐者必其子也音惮】贾谊曰先王知壅蔽之伤国也故置公卿大夫士以饬法设刑而天下治其强也禁暴诛乱而天下服其弱也五霸征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五序得其道而千余嵗不絶秦夲末并失故不长久繇此观之安危之统相去逺矣谊论周秦长短之繇盖得其要至于所谓饬法设刑而天下治乃申韩之余习非先王之所先也












　　大事记解题巻五
<史部,编年类,大事记__大事记解题>
　　钦定四库全书
　　大事记解题巻六　　　　宋　吕祖谦　撰
　　秦昭王五十二年
　　解题曰是嵗秦旣灭周故以秦年统诸国曹冏六代论曰三代之君与天下共其民故天下同其忧秦王独制其民故倾危而莫救先王知独治之不能久也故与人共治之知独守之不能固也故与人共守之兼亲踈而两用参同异而竝进是以轻重足以相镇亲疎足以相卫并兼路塞逆节不生及其衰也苞茅不贡齐师伐楚宋不城周晋戮其宰荆楚负固方城虽心希九鼎而畏迫宗姬奸情散于胷怀逆谋消于唇吻【亾粉反】斯岂非信重亲戚任用贤能枝叶硕茂本根頼之与曁乎战国诸姬微矣至于王赧降爲庶人海内无主三十余年【前汉诸侯王表曰数极徳尽旣于王赧降为庻人用天年终号位已絶于天下尚犹枝叶相持莫得居其虚位海内无主三十余年顔师古曰秦昭防王五十二年周初亾五十六年昭防王卒孝文王立一年而卒庄襄王立四年而卒子政立二十六年而乃并天下自号始皇帝是爲三十五年无主也】秦据形胜之地征伐关东蚕食九国至于始皇乃定天位旷日若彼用力若此岂非深根固蔕不防之道乎吕不韦春秋成于始皇八年【按吕氏春秋维秦八年嵗在涒滩秋甲子朔朔之日良人请闻十二纪此其书成之岁月也涒滩者申也通鉴皇极经世始皇八年歳在壬戌后吕氏春秋一年不韦当时人必不误盖后世筭歴者之差也】其听言篇曰今周室旣灭而天子已絶莫大于无天子无天子则彊者胜弱众者防寡以兵相残不得休息今之世当之矣然则始皇二十六年以前秦固未尝敢称天子盖海内无主之时也
　　王稽诛
　　解题曰范睢旣相言于昭王曰非王稽之忠莫能内臣于函谷关昭王召王稽拜河东守三岁不上计【汉郡守上计盖秦制也凢郡常以春行所至县劝民农桑振救乏絶秋冬遣无害吏按讯问诸囚平其罪法论课殿最嵗尽遣吏上计】又任郑安平昭王以为将军安平降赵应侯席藁请罪秦之法任人而所任不善者各以其罪罪之于是应侯罪当收三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二歳王稽为河东守与诸侯通坐法诛【徐广曰昭王五十一年按战国策秦攻邯郸十七月不下庄谓王稽曰君何不赐军吏乎王稽曰吾与王也不用人言荘曰君怀主轻下之日乆矣一人成虎十夫揉椎众口所移毋翼而飞不如赐军吏而礼之王稽不聼军吏穷果恶王稽而反然则王稽之祸固非一日之积方秦围邯郸之时昭王固已入军吏之谮而疑之矣稽假人之宠而虐其下天下之浅人也其杀身宜哉】而应侯曰益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁剑利而倡优拙夫铁剑利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君旣死而郑安平等畔内无良将而外多敌国吾是以忧欲以激励应侯应侯惧不知所出蔡泽闻之往入秦
　　范睢免蔡泽爲丞相
　　解题曰太史公序传列秦将相曰鞅去卫适秦能明其术彊霸孝公后世遵其法天下患衡秦母餍而苏子能存诸侯约从以抑贪强六国旣从亲而张仪能明其説复散觧诸侯秦所以东攘雄诸侯樗里茂之策苞河山围大梁使诸侯敛手而事秦者魏冉之功南防鄢郢北摧长平遂围邯郸武安爲率破荆灭赵王翦之计至于范睢蔡泽独曰能忍訽于魏齐而信威于强秦推贤譲位二子有之其辞与前数子异矣
　　西周民东亾
　　解题曰赧王旣献西周之邑其民不乐属秦亾归东周去年秦归赧王于周使寄食旧国所谓西周君者亦使之同秦吏守故地焉今赧王旣卒西周民又东亾故降西周君爲庶人而迁狐也自赧王防周统已絶东周虽未亾特邾莒附庸之类耳所以存之而未论也按蔡泽传蔡泽爲秦相东收周室然则迁西周君其蔡泽为相之日欤狐史记正义曰括地志云汝州外古梁城卽狐聚
　　俆州
　　解题曰史记索隠曰按説文防邾之下邑在鲁东又郡国志鲁国薛县六国时曰俆州俆与防竝音舒史记正义曰当此时属鲁故楚伐取也
　　秦昭王五十三年楚齐韩燕赵皆来賔
　　解题曰按秦纪天下来賔魏后秦使摎伐魏取吴城【史记正义曰吴城在陜州河北县东北虞山之上亦名呉山周武王封弟虞仲于周之北吴城卽北城也】韩王入朝魏委国听令盖周亾而诸侯皆服于秦也
　　赵邯郸廥焚
　　解题曰邯郸国都也廥説文曰刍藁之藏也
　　秦昭王五十四年楚徙都钜阳
　　解题曰事见年表按楚顷襄王徙都陈而始皇六年春申君用朱英防去陈徙寿春不云自钜阳徙寿春也年表所载未可知今姑存之
　　雍
　　解题曰今凤翔府天兴县
　　秦昭王五十五年平原君卒
　　解题曰按孔丛子子髙以爲赵平原君霸世之士惜不遇其时也其子子顺以爲衰世之好事公子无霸相之才也今以事考之则斌之品题实当穿特随俗而不察耳颍濵苏氏曰赵胜倾身下士以窃一时之声可耳至于为国计虑胜不知也赵欲距燕有廉颇赵奢不能用而割地与齐以借田单知单之贤而不知其不爲赵用也及韩冯亭以上党嫁祸于赵赵豹明其不可而胜贪取之长平之祸成于胜一言此皆贵公子不知务之祸也乃欲使之相危国拒强秦难矣哉
　　卫怀君朝魏魏杀之立其弟
　　解题曰怀君者嗣君之子也世家载魏囚杀怀君魏更立嗣君弟是为元君元君爲魏壻故魏立之徐广曰班氏云元君者怀君之弟则亦嗣君之子也两説不同通鉴从徐氏按嗣君在位四十二年怀君在位二十一年使嗣君有弟尚存盖亦八十余矣徐氏之説是也
　　秦昭王五十六年追尊唐八子爲唐太后与昭王合葬解题曰唐八子孝文王之母也芉八子以昭王之母遂僭尊称旣失礼矣唐八子又加以合葬则又甚焉礼庶子爲君为其母无服不敢贰尊者也自鲁成风以来是礼废矣于秦乎何诛
　　燕栗腹伐赵
　　解题曰延平陈氏曰燕使栗腹约懽于赵反而言赵之可伐其为使也可谓不周矣将渠见信于敌而其君不早信用急而后相之犹足以却赵师贤者之于国何如哉
　　赵以廉颇为假相国
　　解题曰假相国之名始于此后二年赵又有假相乐乘楚汉之际是名盖纷纷矣所谓假者未必与闻国政特借国相之名以重其权而已
　　秦孝文王元年十月己亥王除防卽位赦罪人辛丑王薨
　　解题曰按本纪孝文王元年赦罪人修先王功臣褒厚亲戚弛园囿孝文王除防十月己亥卽位三月辛丑卒
　　聊城
　　解题曰史记正义云括地志云故聊城在博州聊城县
　　鲁仲连以书下之
　　解题曰颍濵苏氏曰战国游谈之士非从卽衡説行交合而宠禄附之故士不厌诡诈争走于利鲁仲连辩过秦仪陵髠衍而从横之利不入于口因事放言切中机防排难觧纷如决溃堤不终日而成功逃避爵赏脱屣而去战国一人而已矣
　　秦庄襄王元年大赦
　　解题曰按本纪庄襄王元年大赦罪人修先王功臣施德厚骨肉而布惠于民孝文王庄襄王元年皆有赦秦汉以后初即位肆赦盖始于此至于修功臣厚亲戚布德惠则自古人君初政之所常行虽秦之防不能废也
　　迁东周君于阳人
　　解题曰按本纪东周君与诸侯谋秦秦使相国吕不韦诛之尽入其国秦不絶其祀以阳人地赐周君奉其祭祀【史记正义云括地志云阳人在汝州梁县西】前汉地理志周地栁七星张之分野也今之河南雒阳谷城平阴偃师巩缑氏是其分也初雒邑与宗周通封畿东西长而南北短短长相覆为千里至襄王以河内赐晋文公又爲诸侯所侵故其分地小徐广曰周比亾之时凢七县其县名卽星分野所载河南雒阳以下是也星经出于战国之末故举当时东西周疆界以言之地理志又谓周人之失巧伪趋利贵财贱义髙富下贫喜爲商贾此亦其末流之敝耳
　　封吕不韦河南洛阳
　　解题曰割东西周之地以封之也
　　拔成臯荥阳初置三川郡
