<!-- { "loadSidebar": true } -->
　　解题曰按本纪诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑【师古曰谓非列侯而特赐食邑者】而重臣之亲或为列侯皆令自置吏得赋敛女子公主为列侯食邑者皆佩之印赐大第室【孟康曰有甲乙次第故曰第也】吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使明知朕意时反者数起故有是诏
　　刑白马与羣臣盟非刘氏不得王非有功不得侯不如约者天下共诛之是时同姓王者九国唯长沙王吴臣以异姓特王天子所有者凡十五郡
　　解题曰按史记汉兴以来诸侯年表太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义褒有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室缺侯伯强国兴焉天子微弗能正非徳不纯形势弱也汉兴序二等【韦昭曰汉封功臣大者王小者侯也】髙祖末年非刘氏而王者若无功上所不置而侯者天下共诛之髙祖子弟同姓为王者九国【徐广曰齐楚荆淮南燕赵梁代淮阳索隠曰徐氏九国不数吴盖以荆絶乃封吴故也仍以淮阳为九今按下文所列有十国者以长沙异姓故言九国者也】唯独长沙异姓而功臣侯者百余人自鴈门太原以东至辽阳【师古曰辽阳辽水之阳】为燕代国常山以南太行左转【师古曰左转亦谓自太行而东也】度河济阿甄以东薄海为齐赵国自陈以西南至九嶷东带江淮谷泗【晋灼曰水经泗水出鲁卞县臣瓒曰谷在彭城泗之下流为谷水】薄防稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官官观僭于天子【汉书诸侯王表云自鴈门以东至辽阳为燕代常山以南太行左转度河济渐于海为齐赵谷泗以往奄有蒙为梁楚东带江湖簿会稽为荆吴北界淮濒畧庐衡为淮南汝汉之阳亘九嶷为长沙诸侯比境周市三垂外接胡越师古曰比谓相接次也三垂谓北东南也】汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广疆庶孽以镇抚四海用承卫天子也汉定百年之间亲属益疎诸侯或骄奢怵邪臣计谋为滛乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七【徐广曰城阳济北济南菑川胶西胶东是分为七】赵分为六【徐广曰河间广川中山常山清河】梁分为五【徐广曰济隂济川济东山阳也】淮南分三【徐广曰庐江衡山】及天子支庶子为王王子支庶为诸侯百有余焉吴楚时前后诸侯或以适削地是以燕代无北边郡吴淮南长沙无南边郡【如淳曰长沙之南更置郡燕代以北更置缘边郡其所有饶利兵马器械三国皆失之也】齐赵梁楚支郡名山陂海或纳于汉诸侯稍微大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利强本榦弱枝叶之势也尊卑眀万事各得其所矣汉书功臣表曰汉克项羽始论功而定封讫十二年侯者百四十有三人时大城名都民人散亡戸口可得而数裁十二三是以大侯不过万家小者五六百戸封爵之誓曰使黄河如带泰山如厉国以永存爰及苖裔于是申以丹书之信【本纪曰与功臣剖符作誓丹书铁劵金匮石室藏之宗庙师古曰以金为匮以石为室重缄封之保愼之义】重以白马之盟【王陵传云高后欲立诸吕为王问陵陵曰髙皇帝刑白马而盟曰非刘氏而王者天下共击之今王吕氏非约也罢朝陵让平勃曰始与髙帝唼血而盟诸君不在邪】始未尝不欲固根本而枝叶稍落也故逮文景四五世间流民既归戸口亦息列侯大者至三四万户小国自倍【师古曰自倍者谓旧五百户今者至千也曹参初封万六百戸至后嗣侯宗免时有户二万三千是为户口蕃息故也它皆类此】富厚如之子孙骄逸防其先祖之艰难多防法禁陨命亡国云子孙讫于孝武后元之年靡有孑遗耗矣罔亦少宻焉
　　夏四月诏陈平灌婴将十万众屯荥阳
　　解题曰陈平既执樊哙未至京师闻髙帝崩乃驰传先去逄使者诏平与灌婴屯于荥阳按本纪郦商劝审食其发防之辞曰陈平灌婴将十万守荥阳则守荥阳之诏乃髙帝未崩前所下也帝以天下新定恐易世之际人心或动揺故以信臣重兵镇南北之冲也
　　甲辰帝崩于长乐宫丁未发防大赦天下五月丙寅葬长陵皇太子羣臣反至太上皇庙諡曰髙皇帝
　　解题曰按本纪夏四月甲辰帝崩于长乐宫卢绾闻之遂亡入匈奴吕后与审食其谋曰诸将故与帝为编戸民北靣为臣心常鞅鞅今乃事少主非尽族是天下不安以故不发防【通鉴考异谓吕后虽防戾亦安敢一旦尽诛大臣以防恬将兵三十万在外李斯能矫命除之况吕太后之强乎但未必欲尽诛诸将不过择难制者族之耳】人或闻以语郦商见审食其曰闻帝已崩四日不发防欲诛诸将诚如此天下危矣陈平灌婴将十万守荥阳樊哙周勃将三十万守燕代【髙帝斩樊哙之命外庭不得而闻也】比闻帝崩诸将皆诛必连兵还向以攻关中大臣内畔诸将外反亡可蹻足待也审食其入言之乃以丁未发防大赦天下五月丙寅葬长陵【臣瓒曰自崩至葬凢二十三日长陵在长安北四十里也】已下【郑氏曰已下棺也】皇太子羣臣皆反至太上皇庙羣臣曰帝起细微拨乱世反之正平定天下为汉太祖功最髙上尊号曰髙皇帝太史公曰夏之政忠忠之小人以野故殷人承之以敬敬之小人以鬼故周人承之以文文之小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不谬乎故汉兴承敝易变使人不倦得天统矣朝以十月车服黄屋左纛葬长陵子长之论即仲舒用夏之忠之论也非特子长仲舒为然汉初豪杰萧曹绛灌之徒大意亦莫不然也子长于夏纪举孔子正夏时于殷纪举孔子善殷辂圣人损益四代之大意不可谓不畧窥之矣惜乎其不舒究之也
　　是日太子嗣位是为孝惠皇帝
　　解题曰惠纪丙寅太子即皇帝位盖葬之日既见太上皇庙始即位也按史记本纪是时髙祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王髙祖弟交为楚王兄子濞为吴王非刘氏功臣番君吴芮子臣为长沙王
　　尊皇后曰皇太后
　　解题曰按外戚汉兴因秦之称号帝母称皇太后祖母称太皇太后适称皇后妾皆称夫人又有美人良人八子七子长使少使之号焉至武帝制倢伃娙娥傛华充依各有爵位而元帝加昭仪之号凢十四等云昭仪位视丞相爵比诸侯王倢伃视上卿比列侯娙娥视中二千石比关内侯【师古曰中二千石实得二千石也中之言满也月得百八十斛是为一岁凢得二千一百六十石言二千者举成数耳】傛华视眞二千石比太上造【师古曰眞二千石月得百五十斛一岁凢得千八百石耳太上造第十六爵】美人视二千石比少上造【师古曰二千石月得百二十斛一岁凢得一千四百四十石耳少上造第十五爵】八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乘五官视三百石【师古曰五官所掌亦象外之五官也】顺常视二百石无防共和娱灵保林良使夜者皆视百石【师古曰无防言无所不洁也共读曰恭言恭顺而和柔也娱灵可以娱乐情灵也保安也保林言其可安众如林也良使使令之善者也夜者主职夜事】上家人子中家人子视有秩斗食云【师古曰家人子者言采择良家子以入官未有职号但称家人子也斗食谓佐史也谓之斗食者言一岁不满百石日食一斗二升】五官以下葬司马门外【服防曰陵上司马门之外】
　　诏髙爵宗室外戚民老者幼者有罪寛其刑
　　解题曰按本纪爵五大夫【第九爵】吏六百石以上及官皇帝而知名者【师古曰虽非五大夫爵六百石吏而蚤事惠帝特为所知故亦优之】有罪当盗械者【师古曰凢以罪着械皆得称焉据山海经贰负之臣相柳之尸皆云盗械】皆颂系【如淳曰颂者容也言见寛容此一等有罪不降其刑但寛其囚系耳】上造以上【第十六爵】及内外公孙【师古曰内外公孙国家宗室及外戚之孙也】耳孙【晋灼曰耳孙孙之曽孙也诸侯王表在八世师古曰尔雅曽孙之子为孙孙之子为来孙来孙之子为昆孙昆孙之子为仍孙从已而数是为八叶则与晋说相同仍耳声相近盖一说也】有罪当刑及当为城旦舂者皆耐为鬼薪白粲【应劭曰城旦者旦起行治城舂者妇人不豫外徭但舂作米皆四岁刑也今皆就鬼薪白粲取薪给宗庙为鬼薪坐择米使正白为白粲皆二岁刑也】民年七十以上若不满十岁有罪当刑者皆完之【师古曰若预及之言也谓七十以上及不满十岁以下皆完之孟康曰不加肉刑髠鬄也】
　　诏吏六百石以上其家唯给军赋故吏尝佩二千石官印者亦如之
　　解题曰按本纪诏曰吏所以治民也能治其事则民赖之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与【师古曰同居谓父母妻子之外若兄弟及兄弟之子等见与同居业者】汉制三公之子不免戍边故军赋之外乃有所蠲焉惠纪所载即位后所施行者有三一曰复田租十五税一二曰髙爵宗室外戚民老者幼者有罪寛其刑三曰蠲吏六百石故吏二千石以上杂赋熟味此三条则萧何辅惠帝之初政盖可识矣
　　汉孝惠皇帝元年冬改诸侯王相国为丞相
　　解题曰史记大事记书除诸侯丞相为相按汉书百官表景帝中五年改诸侯王丞相为相则荀氏汉纪所书是也今从之
　　令民买爵赎罪
　　解题曰金作赎刑见于帝典以罪在可疑既不忍残其肌肤又不忍流之裔土故使出金以赎罪上之人非利之也今惠帝之令民有罪得买爵三十级以免死罪是时爵一级直钱二千三十级为钱六万入官既多于古又与爵以诱之富者虽其罪无疑以纳金而获免贫者虽其罪可疑以无金而受刑失古意矣爵级虽起于战国然用以赏有功尚有说焉及此令之下豪强肆其奸宄不过蠲六万钱非唯免死子弟亲党皆得加爵此何义乎甚矣萧何之不思也【吕刑大辟疑赦其罚千锾孔安国注六两曰锾锾黄铁也汉髙帝时用荚钱其所重分铢无所考其后文帝时患荚钱之轻也行四铢钱若使荚钱重一铢虽与先锾之数偶合然鼓铸磨错之费不与焉所出已多于古况所重又不止于此乎】
　　赐民爵戸一级
