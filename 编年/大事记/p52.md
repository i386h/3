<!-- { "loadSidebar": true } -->
　　春令郎中有罪耐以上请之民产子复勿事二岁解题曰重宿卫毓生齿也应劭曰轻罪不至于髠完其耏髩故曰耏古耐字从彡发肤之意也杜林以为法度之字皆从寸后改如是言耐罪以上皆当先请也耐音若能如淳曰耐犹任也任其事也师古曰依应氏之说耏当音耐如氏之解则音乃代反义亦两通功臣侯表宣曲侯通耐为鬼薪则应氏之说斯为长矣勿事不役使也
　　二月帝至长安遂定都丞相以下自栎阳徙治长安解题曰帝自雒阳竟至长安定都丞相以下与居留百司皆自栎阳来徙治也
　　治未央宫立东阙北阙前殿武库太仓
　　解题曰按史记长乐宫成自栎阳徙长安是迁都之始天子居长乐宫也及未央宫成则遂为天子之常居而长乐则太后多处之师古曰未央宫虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两靣无门阙矣盖萧何初立未央宫以厌胜之术理宜然乎水经注渭水迳长安城北又东合昆明故渠故渠东迳未央宫北萧何堑龙首山而营之山长六十余里头于渭尾达樊川头髙二十丈尾渐下髙五六丈土色赤而坚北有武阙即北阙也东有苍龙阙阙内有阊阖止车诸门未央宫东有宣室玉堂麒麟含章白虎凤凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有光明殿走狗台柏梁台旧乘复道用相迳通故渠出二宫之间谓之明渠明渠又东歴武库北旧樗里子葬于此汉长乐宫在其东未央宫在其西武库直其墓明渠又东迳汉长乐宫北本秦之长乐宫也周二十里殿前列铜人殿西有长信长秋永夀永昌诸殿
　　置宗正官以序九族
　　解题曰宗正秦官髙帝始复置之也本纪赞曰春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也是以颂髙祖云汉帝本系出自唐帝降及于周在秦作刘渉魏而东遂为丰公丰公盖太上皇父其迁日浅坟墓在丰鲜焉此汉之族系也
　　夏四月帝如洛阳
　　解题曰按本纪行如雒阳秦汉谓乘舆为行如始皇纪行所幸有言其处者罪死是径指乗舆为行也
　　以陈豨为赵相国监赵代边兵
　　解题曰按卢绾传上至平城还豨以郎中封为列侯以赵相国将监赵代边兵边兵皆属焉又髙帝讨豨之诏曰豨尝为吾使甚有信代地吾所急故封豨为列侯以相国守代然则髙帝自平城还即封豨为列侯以赵相国监赵代兵守代以备匈奴也今载于平城还之年是时赵虽有旧相贯髙赵午乃张耳故客非汉所置况豨本守代止借赵相国之名以镇服赵兵耳初不预赵国之政也其后汉命周昌为赵相国则豨不与赵政矣
　　汉太祖髙皇帝八年冬帝东击故韩王信余冦于东垣还过赵赵相贯髙谋为逆不果
　　解题曰自雒阳往击也东垣今眞定府眞定县
　　以建武侯靳歙为车骑将军
　　解题曰按本靳歙以骑都尉从击代攻韩王信平城下还军东垣有功迁为车骑将军【后汉百官志将军不常置比公者四第一大将军次骠骑将军次车骑将军次卫将军蔡质汉仪曰汉兴置大将军骠骑位次丞相车骑卫将军左右前后皆金紫位次上卿典京师兵卫四夷屯警此虽多后世制然在髙祖世车骑将军亦非列将军比也观歙以车骑将军并将梁赵齐燕楚车骑别击陈豨丞相敌则为大将无疑矣】
　　十二月帝至自东垣
　　解题曰自东垣还长安也
　　复吏卒至平城者终身
　　解题曰按本纪令吏卒从军至平城及守城邑者【如淳曰平城左右诸城能坚守者也】皆复终身勿事髙帝重酬平城之功隋炀帝不行鴈门之赏事同而报异此其兴亡之判与
　　令贾人毋得衣锦绣绮縠絺纻操兵乘骑
　　解题曰顔师古曰贾人坐贩卖者也绮文缯也即今之细绫也絺细葛也纻织纻为布及疏也织毛若今毼及氍毹之类操持也兵凢兵器也乘驾车也骑单骑也叔向对韩宣子曰绛之富商韦藩木楗以过于朝唯其功庸少也而能金玉其车文错其服而无寻尺之禄无大绩于民故也【韦昭注曰富商之财足以金玉其车文错其服以无爵位故不得为耳则上韦藩木楗是也】秦始皇并天下始重商贾乌倮以畜牧比封君与朝请蜀寡妇清擅丹宂之利以为贞妇而客之先王崇本抑末之意亡矣至是始复旧制焉管子制国以为二十一乡工商之乡六士乡十五盖三代兵出于农而工商不预焉虽霸者不敢改也髙帝击陈豨问豨将皆故贾人上曰吾知与之矣乃多以金购豨将豨将多降其有见于此乎
　　秋八月吏有罪未发觉者赦之
　　解题曰民庻及吏罪已发觉者不与
　　汉太祖髙皇帝九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿帝奉玉巵为太上皇夀
　　解题曰按本纪去年九月行自雒南至淮南王梁王赵王楚王皆从即今岁朝贺之诸侯也史记本纪曰未央宫成髙祖大朝诸侯羣臣置酒未央前殿髙祖奉玉巵起为太上皇夀曰始大人常以臣无赖不能治产业不如仲力今某之业所就孰与仲多殿上羣臣皆呼万岁大笑以为乐将相年表大事记全载此文【大事记置酒前殿下有太上皇辇上坐六字孰与仲多下有太上皇笑四字】仲去年自代王废为列侯奉朝请在京师是时固在坐也【年表合阳侯喜孝惠二年薨以子濞为王諡为顷王】
　　遣刘敬奉宗室女翁主名为长翁主以妻匈奴单于解题曰顔师古曰诸王女曰翁主者言其父自主婚
　　十二月徙楚昭氏屈氏景氏懐氏齐田氏及燕赵韩魏强族于关中
　　解题曰虞书之序曰帝厘下土方设居方别生分类作汨作九共九篇槀饫其书虽亡然一视同仁类族辨物之意盖可见矣秦始皇并六国徙天下豪强于咸阳十二万户自以为彊榦弱枝而项梁田儋辈乃出于所徙之外髙祖刘敬又从而效之盖不能以天下为一家中国为一人其势固至于此也顔师古曰今髙陵栎阳诸田华隂好畤诸景及三辅诸屈诸懐尚多皆此时所徙
　　诏丙寅前殊死以下皆赦之
　　解题曰丙寅肆赦之日也丙寅以前若今降赦云昧爽以前也按刘羲叟长歴是嵗十二月己巳朔二月戊辰朔然则丙寅者正月二十八日也
　　以张敖故臣田叔孟舒等十人为郡守诸侯相
　　解题曰按史记列叔喜劒学黄老术于乐巨公所【乐毅云乐氏之族有乐瑕公乐臣公赵且为秦所灭亡之齐髙宻乐臣公善修黄帝老子之言显闻于齐称贤师太史公曰乐臣公学黄帝老子其本师号曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐臣公乐臣公教盖公盖公教于齐髙宻胶西为曹相国师乐臣公一作巨公】叔为人刻廉自喜喜游诸公赵人举之赵相赵午午言之赵王张敖所赵王以为郎中数岁切直厉平赵王贤之未及迁防诏捕赵王及羣臣反者叔等自髠钳随王至长安贯髙事明白赵王敖得出废为宣平侯乃进言叔等
　　以丞相萧何为相国
　　解题曰按史记留侯从上击代出竒计马邑下及立萧何相国所与上从容言天下事甚众非天下所以存亡故不着汉书音义曰何时未为相国劝髙祖立之
　　罢渭南河上中地郡复内史
　　解题曰按史记本纪项王立章邯为雍王王咸阳以西立司马欣为塞王王咸阳以东至河立董翳为翟王王上郡三分关中以距塞汉王汉二年汉王定三秦置陇西北地上郡渭南河上中地郡又按汉地理志百官表渭南河上郡属塞国中地郡属雍国皆故秦内史地髙帝定三秦分为三郡渭南即景帝右内史武帝京兆尹之地也河上即景帝左内史武帝左冯翊之地也中地即景帝右内史武帝右扶风之地也【顔师古曰地理志云武帝建元六年置左右内史而表云景帝二年分置表志不同又据史记知志误矣】盖秦内史掌治京师项羽分其地以为雍塞二国髙帝分以为渭南河上中地三郡至是定都关中故复秦治合而为一焉【陇西北地上郡皆秦郡上郡固翟王所封至于陇西北地亦分三秦但其封域不可得而详也】
　　以御史大夫周昌为赵丞相
　　解题曰按本传赵尧为符玺御史赵人方与公【方与县名音房豫此县老人也】谓御史大夫周昌曰君之史赵尧年虽少然竒士君必异之是且代君之位昌笑曰尧年少刀笔吏耳何至是乎居顷之尧侍髙祖髙祖独心不乐悲歌羣臣不知上所以然尧进请问曰陛下所为不乐非以赵王年少而戚夫人与吕后有隙僃万岁之后而赵王不能自全乎髙祖曰我私忧之不知所出尧曰陛下独为赵王置贵彊相乃可髙祖曰然吾念之欲如是而羣臣谁可者尧曰御史大夫昌其人坚忍伉直自吕后太子及大臣皆素严惮之独昌可髙祖曰善于是召昌谓曰吾固欲烦公公彊为我相赵昌泣曰臣初起从陛下陛下独柰何中道而弃之于诸侯乎髙祖曰吾极知其左迁然吾私忧赵念非公无可者公不得已彊行于是徙御史大夫昌为赵相【按卢绾传陈豨少时常称慕魏公子及将守邉招致賔客常告过赵賔客随之者千余乗邯郸官舎皆满豨所以待客如布衣交皆出客下赵相周昌乃求入见上具言豨賔客盛擅兵于外恐有变上令人覆按豨客居代者诸为不法事多连引豨豨恐隂令通客使王黄曼丘臣所汉十年秋太上皇崩上因是召豨豨称疾遂与王黄等反据此则昌之为赵相在九年无疑史记年表所书是也】既行乆之髙祖持御史大夫印弄之曰谁可以为御史大夫者熟视尧曰无以易尧遂拜尧为御史大夫【史记汉书年表皆书尧除目于十年今从之东坡苏氏曰吕后杀赵王昌亦无能为特谢病不朝耳繇此观之尧特为此计规代昌耳安能为髙祖谋哉吕后怨尧为此计亦抵尧罪尧非特不能为髙祖谋其自为谋亦不善矣昌谓之刀笔吏岂诬也哉】
　　汉太祖髙皇帝十年冬十月淮南王英布燕王卢绾荆王贾梁王彭越楚王交齐王肥长沙王吴臣朝于长乐宫
　　解题曰按年表是岁长沙成王吴臣之五年臣者芮之子也史记本纪今本臣误作芮
　　夏五月太上皇崩于栎阳宫秋七月癸卯葬太上皇于万年楚王梁王皆来送葬赦栎阳囚
　　解题曰按通鉴考异汉书五月太上皇后崩七月癸卯太上皇崩葬万年荀纪五月无后字七月无崩字盖荀朂之时汉书本尚未讹谬也顔师古曰三辅黄图云髙祖初居栎阳故太上皇因在栎阳十年太上皇崩葬其北原起万年邑置长丞臣瓒曰万年陵在栎阳县界故特赦之
　　八月令诸侯王立太上皇庙于国都
　　解题曰郡国置别庙始于此
　　九月赵相国陈豨反于代帝北征次于邯郸
