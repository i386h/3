<!-- { "loadSidebar": true } -->
　　解题曰按张仪传秦取曲沃之明年魏复事秦盖既和而为防也制人之父子而立其所厚秦之无道甚矣襄王之子昭王史失其名意者即政与
　　秦庶长樗里疾伐赵虏赵将庄豹防蔺
　　解题曰荘豹世家作赵庄苏代曰龙贾之战【显王二十六年】岸门之战【赧王元年】封陵之战【赧王十一年】高商之战【史不书】赵庄之战秦之所杀三晋之民数百万此所谓赵庄之战也【史记正义云蕳属西河郡】
　　齐田婴卒子文立实孟尝君招诸侯游士及亾人有罪者为食客凢数千人是后魏公子无忌赵公子胜楚黄歇皆效之
　　解题曰自周衰王制頽废四民无常居而游士奸侠散于天下此四公子之客所以盛也彼四公子者皆身为辅相不为其君甄别贤不肖使上下各得其职乃植私党以相夸其流敝数百年至魏其武安之后始稍衰止可胜叹哉按列传田婴卒于湣王之世今附见于湣王元年
　　楚屈原作离骚
　　觧题曰离骚者变风变雅之又变者也虽发于忠愤其辞跌宕盖多失其正矣诗止于陈灵其有以哉按屈原传原名平楚之同姓为楚怀王左徒入则与王图议国事以出号令出则接遇賔客应对诸侯王甚任之上官大夫与之同列争宠而心害其能怀王使屈原造为宪令上官大夫防之曰王使屈平为令众莫不知每一令出平伐其功以为非我莫能为也王怒而防屈平疾王听之不聪也防謟之蔽明也邪曲之害公也方正之不容也故忧愁幽思而作离骚离骚者犹离忧也本传载此事于张仪説楚絶齐之前今从之
　　秦使张仪説楚絶齐亲秦许赂以商于地仪归背楚赂楚使屈匄帅师伐秦
　　解题曰按楚世家秦惠王患齐楚从亲乃宣商张仪免相使南説楚王絶齐楚王大説置相玺于张仪故本纪年表皆书张仪相楚
　　周赧王三年秦魏章樗里疾甘茂大破楚师于丹阳虏其将屈匄及裨将逄侯丑等七十余人斩首八万取汉中地六百里置汉中郡
　　解题曰本纪年表皆书庶长章败楚屈匄樗里疾传云助魏章攻楚败楚屈匄取汉中地甘茂传云因张仪樗里子而求见惠王王使将而佐魏章略定汉中地然则疾与茂为魏章之副也丹阳按后汉志南郡枝江有丹阳聚【史记正义云归州秭归县东有丹阳城楚子熊绎之始封也】张仪传又云秦齐共攻楚杀屈匄取丹阳汉中之地盖齐怨楚而助秦耳李斯上书曰惠王用张仪之计南取汉中包九夷制鄢郢【战国策张仪曰楚破南阳九夷内沛许鄢陵危又或谓魏冉曰楚包九夷又方千里索隐曰九夷即属楚之夷也以此考之九夷之地畧可见方孔子在陈蔡相去盖不逺也所以有欲居九夷之言】
　　楚怀王悉兵袭秦秦大败之于蓝田韩魏袭楚至邓解题曰史记正义云蓝田在雍州东南从蓝田关入蓝田县故邓城在襄州安飬县北
　　楚景翠围韩雍氏韩宣惠王薨子仓立是为襄王秦庶长樗里疾帅师救韩败楚齐宋围魏煑枣秦樗里疾与魏伐齐虏其将声子于濮遂伐燕
　　解题曰雍氏在赧王时楚尝两围焉按后汉志在颍川阳翟徐广曰秦本纪惠王后十三年书楚围雍氏纪年于此亦説楚景翠围雍氏韩宣王卒【即宣惠王】秦助韩共败楚屈匄【韩年表书秦助我攻楚围景痤楚将之名与纪年不同】又云齐宋围煑枣【史记正义云冀州信都县东北有煑枣田敬仲世家今年书楚围雍氏秦败屈匄苏代谓田轸曰客有言曰魏王谓韩冯张仪曰煑枣将防齐兵又进子来救寡人则可矣以此考之煑枣盖魏地也又曰韩冯救魏之辞必不谓韩王曰冯以为魏必曰冯将以秦韩之兵东却齐宋张仪救魏之辞必不谓秦王曰仪以为魏必曰仪其以秦韩之兵东距齐宋此齐宋围煑枣秦樗里疾旣救韩败楚遂与魏伐齐之证也韩冯即公仲侈也公仲虽相韩张仪虽相秦实隂为魏用战国之士卖国而外交大抵若此】皆与史记年表及田完世家符同此是前围雍氏之事也至于后围雍氏在赧王十五年世家合而为一误矣本纪书秦使庶长疾助韩而东攻齐不载败楚年表书秦助韩攻楚不载与魏伐齐以田敬仲世家攷之合纪表所书始为备耳燕与齐邻秦魏旣胜齐乗燕之无君而伐之也
　　燕人共立太子平是为燕昭王
　　解题曰燕乱首尾三年无君而昭王始立
　　秦惠王魏襄王防于蒲坂
　　解题曰按水经注竹书纪年魏襄王七年秦王来见于蒲坂关今河中府河东县
　　周赧王四年燕昭王怨齐礼郭隗以招贤者
　　解题曰按战国防説苑燕昭王见郭隗曰敢问以国报讐者柰何郭隗曰帝者与师处王者与友处覇者与臣处亡国与役处诎指而事之北面而受学则百已者至先趋而后息先问而后嘿则什已者至人趋已趋则若已者至冯几据杖眄视指使则厮役之人至若恣睢奋击呴借叱咄则徒之人至矣此古服道致士之法也隗请为天下之士开路今载于昭王改元之年
　　秦伐楚取召陵
　　解题曰史记正义云召陵故城在豫州偃城县东四十五里
　　魏伐卫防二城
　　解题曰魏年表书围卫按世家魏伐卫防列城二卫君患之如耳见卫君曰请罢魏君免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠防阏与约斩赵赵分为二所以不亾者魏为从主也今卫已廹而亡将西请事于秦与其以秦醳卫不如以魏醳卫卫之德魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国廹于难而宝器不出者其心以为攻卫醳卫不以王为主故宝器虽出必不入于王也臣窃料之先主醳卫者必受卫者也如耳出成陵君入以言见魏王听其説罢其兵免成陵君终身不见所谓如耳以诈见重者也
　　蜀相壮杀蜀侯降秦秦以王子煇为蜀侯
　　解题曰壮即陈庄也所杀者公子通也意者通叛秦故庄杀之以降与壮明年为甘茂所诛茂传书蜀侯煇相壮则通旣死煇即代之也华阳国志曰秦封王子煇为蜀侯
　　楚囚张仪旣而赦之仪遂説楚韩齐赵燕连横事秦秦惠王薨子武王立六国连横之约皆觧
　　解题曰张仪至楚嬖臣靳尚使怀王幸姬説王救之【战国策云楚王将出张子恐其败已也靳尚谓楚王曰臣请随之仪事王不善臣请杀之楚小臣靳尚之仇也谓张旄曰以张仪之智而有秦楚之用君必穷矣君不如使人防要靳尚而杀之楚王必大怒仪也彼仪穷则子重矣楚秦相难则魏无患矣张旄果令人要靳尚刺之靳尚之出张仪欲以求福也反以杀身事变之来亦安可迎随哉此可为小人之戒】楚王既赦张仪仪遂説楚王与秦和亲楚王已得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又听其邪説不可怀王卒许张仪与秦仪遂之韩説韩王事秦韩王听仪讣归报秦惠王封仪五邑号曰武信君使张仪东説齐西説赵北説燕皆听仪【六国连横魏先听仪説事秦故楚赦仪之后所説止五国其説诸国之辞皆曰事秦独楚曰娶妇嫁女长为兄弟之国以楚最强故耳】仪归报未至惠王薨其约亦觧然则仪秦之从横皆不能乆也【张仪説辞亦多后世辨士所増饰如云秦兵不敢出函谷关十五年之类皆非当时之实也】
　　周赧王五年客卿谓秦武王曰张仪之贵不得议公孙郝则从臣不事大臣矣公孙郝之贵不得议甘茂则大臣不事近臣矣
　　解题曰此秦武王逐张仪前政事也大臣从臣之名始见于此所谓大臣者张仪甘茂也所谓从臣者公孙郝也韩客谓向夀曰今王之爱习公也不如公孙郝然则当时所指为从臣者爱习而侍从者也文武成康之际侍御仆从罔非正人列之于六官之属曷尝有中外之间哉秦乃用其爱习为人主私人其权至与大臣相抗古无是也遇昏弱之主则大臣从臣表里缔结合为欺罔遇英武之主如秦武之流不过防其交通使之互相伺察而已虽自以为得驾驭之术不知体统舛杂中外痞隔致乱之道也
　　秦蜀相壮反秦使甘茂定蜀诛壮
　　解题曰按甘茂传蜀侯煇相壮反秦使甘茂定蜀本纪云诛蜀相壮煇虽侯蜀壮实掌其柄故壮反而煇不诛也
　　秦出张仪魏章于魏
　　解题曰秦武王元年羣臣日夜恶张仪未已而齐让又至张仪惧诛请之魏秦王乃具革车三十乗入魏按战国策秦惠王死公孙衍欲穷张仪李讐谓公孙衍曰不如召甘茂于魏召公孙显于韩起樗里子于国三人者皆张仪之讐也【相臧谓楚王曰惠王死武王立仪走公孙郝甘茂贵甘茂善魏公孙郝善韩郝即显也后称公孙奭然则显郝奭本一人记其名者不同耳】然则仪之逐其公孙衍之力与魏章亦魏人惠王时数将兵盖仪之党也
　　赵立吴娃为后生子何
　　解题曰此武灵王见弑之兆也武灵王游大陵梦见处女鼓琴而歌诗曰美人荧荧兮顔若苕之方荣命乎命乎曾无我嬴异日王饮酒乐数言所梦想见其状吴广闻之内其女娃是为惠后甚有宠为不出者数嵗生子何终至于废长立少取沙丘之祸方是时武灵王志吞天下而精神荒越形于寤寐卒践妖梦以损其身然则英武之君其可以治情性为不急哉
　　秦伐义渠丹犂
　　解题曰丹犂西戎之别也
　　周赧王六年秦初置丞相以樗里疾为右丞相甘茂为左丞相
　　解题曰丞相之名始于此疾茂并相虽出于公孙衍之力然当世辨士不过此数人迭盛迭衰亦理势之常也衍特随时上下仆其已颠迎其将至以为已利耳
　　魏张仪卒
　　解题曰按魏世家张仪归于魏魏相田需死楚相昭鱼谓苏代曰田需死吾恐张仪犀首薛公有一人相魏者也苏代北见梁王告之曰张仪相必右秦而左魏犀首相必右韩而左魏薛公相必右齐而左魏莫若太子自相梁王从之十年张仪死仪本传称相魏一嵗卒非也颍濵苏氏曰战国之为从横者皆倾危反覆之士也然而汚贱无耻莫如张仪而其成功莫如仪之多仪之未信于楚也辞而之晋谓怀王曰王无求于晋国乎王曰黄金珠玑犀象楚产也吾何求于晋仪曰王独不好色耳周郑之女粉白墨黒立于衢闾不知而见者以为神也王独不好色耳王説资之珠玉而遣之南后郑袖闻而忧之奉之以千金仪将行谓王曰天下关闭不通未知见日也愿王觞臣中饮仪谓王召所便习王召郑袖仪见之跪请罪曰仪行天下未尝见人如此其美也而仪言得美人是欺王也王与后大喜而仪言得行仪之所以求用者其术至此此所以言必信而功多也可不悲乎
　　赵筑野台
　　解题曰按赵世家王出九门【徐广曰在常山】为野台以望齐中山之境
　　周赧王七年秦樗里疾免相相韩
　　解题曰疾相韩未几复归秦按甘茂传秦武王使甘茂伐宜阳茂曰臣覊旅之臣也樗里子公孙奭二人者挟韩而议之王必听之是时疾已归秦矣
　　秦武王魏襄王防于应
　　觧题曰徐广曰在颍川大城
　　周报王八年正月赵武灵王大朝信宫召肥义与议天下五日而毕
　　觧题曰武灵王可谓有天下之志矣肥义老臣也当是时赵国之先务无若爱子匹嫡之急曾不闻有所正焉五日之议果言何事乎若区区于南攻北讨之间舍其本而末是图亦不足以称当轴处中之任矣
　　楚景翠救韩
