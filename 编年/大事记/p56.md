<!-- { "loadSidebar": true } -->
　　解题曰自秦以来赐民爵者或以力役或以征伐或以迁徙未有普赐天下民爵者也普赐天下民爵自惠帝始是后及于武帝凢初改元莫不普赐民爵昭帝以后史始不书未知遂废而不举欤亦史以为常事而不书欤荀氏汉纪曰赐民爵初元年故也【惠帝初即位既普赐民爵今年初改元又普赐民爵其余诸帝一赐民爵而已】凢赐民爵所以宣恩惠慰人心也此汉人之论也为政而欲人人恱之岂政体哉萧何之相汉于时务之要则知之矣三代之政体盖未之讲也
　　赐郦侯吕台父周吕侯泽諡曰令武
　　解题曰按史记本纪夏诏赐郦侯父追諡为令武侯以年表考之郦侯吕台也台之父周吕侯泽太后之兄尝从髙帝征伐者也王诸吕之兆盖见于此班氏本纪删之
　　始作长安城西北方
　　解题曰萧何建都长安兵革未息未及城也至是叛乱既平始板筑焉始于西北方先所急也是后间一岁乃兴役凢三调发而城始成所以休民力也以三年五年考之发长安五百里内男女十四万六千人城长安三十日罢地近则赍送弗劳人众则大事易集罢速则农事不违虽当曹参为相时实何之规模
　　汉孝惠皇帝二年齐王献城阳郡为长公主汤沐邑尊公主为太后
　　解题曰方鲁元公主无恙时止号长公主观娄敬请和亲与髙帝问答之辞可见也及其死也始以齐所献城阳郡为鲁国封其子偃为鲁王諡公主曰鲁元太后凢公主生前称鲁元公主者皆史家追书耳顔师古曰如淳以张敖子偃为鲁王故公主得为太后此说非也盖齐王忧不得脱故从内史之言请尊公主为齐太后以母礼事之用恱媚吕太后耳若鲁元以子为鲁王自合称太后何待齐王尊之乎据张耳髙后元年鲁元太后薨后六年宣平侯敖薨吕太后立敖子偃为王以母为太后故也是则偃因母为齐王太后而得王非母因偃乃为太后也
　　陇西地震
　　解题曰按荀氏汉纪陇西地震天开东北广十余丈长二十余丈本志曰地动隂有余天裂阳不足人主微之应
　　秋七月辛未相国萧何薨
　　解题曰按东观汉纪萧何墓在长陵东司马门道北百歩盖陪葬也功臣表云以客初从入汉为丞相僃守蜀及关中给军食佐上定诸侯为法令立宗庙侯八千戸此当时有司论功之语也太史公曰萧相国何于秦时为刀笔吏录录未有竒节及汉兴依日月之末光何谨守管籥因民之疾秦法顺流与之更始淮隂黥布等皆以诛灭而何之功勲烂焉位冠羣臣声施后世与闳夭散宜生等争烈矣
　　汉孝惠皇帝三年夏五月立闽越君揺为东海王解题曰按列孝惠三年举髙帝时粤功曰闽君揺功多其民便附乃立揺为东海王都东瓯世号曰东瓯王武帝既灭东瓯地入防稽郡东汉永和三年以防稽郡章安县【即前汉回浦县】之东瓯乡置永宁县今为温州永嘉县【史记正义曰瓯水出永宁山行四十余里入江昔有东瓯王都城有亭积石为道今犹存】
　　六月发诸侯王列侯徒二万人城长安
　　解题曰京师有大役既不欲劳逺方之民又不欲使诸侯不预故发诸侯王列侯徒二万人以补今春大役之余功焉调发止于徒则良民弗知都数止于二万特以示诸侯均休共戚之意且使耳目习熟后有兴发不至扞格而已其心可谓仁其虑可谓逺矣此平阳侯秉政之时也读史者第谓参能遵萧何之约束而已抑不知立约束固不易遵约束亦岂眞不事事者所能办哉观此一条可以少悟矣按史记本纪三年方筑长安城四年就半盖元年萧何特经始于西北方而已今年春始发畿内民十四万人大筑其半夏又发诸侯徒补治之渉眀年其半始就耳
　　秋七月都廐灾
　　解题曰按百官表太仆属官有大廐未央家马三令又骑马骏马二令又龙马驹槖泉騊駼承华五监长又边郡六牧师菀令又牧槖騉令皆属焉大廐者天子之法廐即此所谓都廐也未央是时天子居未央宫供天子之用也家马供天子之私用非戎祀军国所须故谓之家马也骑马骏马其所用虽未可详考然非天子之所御也龙马以下五监皆牧养之所也边郡六牧师菀汉官仪所谓牧师诸菀三十六所分置北边西边养马三十万头是也牧槖师古云牧养槖驼也騉尔雅云騉趼善陞甗郭璞谓甗山形似甑上大下小騉如研而徤上山秦时有騉苑是也【师古曰蹏研者谓其蹏下平也】此西都马政之大畧也
　　蜀湔氐反击平之
　　解题曰按史记西南夷西南夷君长以什数夜郎最大其西靡莫之属以什数滇最大自滇以北君长以什数卭都最大此皆魋结耕田有邑聚其外西自同师以东北至楪榆名为嶲昆眀皆编发随畜迁徙毋常处毋君长地方可数千里自嶲以东北君长以什数徙筰都最大自筰都东北君长以什数冉防最大其俗或土著或移徙在蜀之西自冉防以东北君长以什数白马最大皆氐类也此皆巴蜀西南外蛮夷也所谓湔氐特其一种耳
　　汉孝惠皇帝四年冬十月壬寅立长公主女张氏为皇后
　　解题曰荀氏汉纪曰夫妇之际人道之大伦也诗称刑于寡妻至于兄弟以御于家邦易称正家道家道正而天下大定矣姊子而为后昏于礼而黩于人情非所以示天下作民则也羣臣莫敢谏过哉
　　春正月举民孝弟力田者复其身
　　解题曰此曹相国之政也
　　三月甲子皇帝冠赦天下
　　解题曰帝年十七即位至是年二十一
　　省法令妨吏民者
　　解题曰此曹相国之政也
　　除挟书律
　　解题曰秦律敢有挟书者族秦亡此禁虽弛然犹载于律至是始除之
　　立原庙渭北
　　解题曰按叔孙通惠帝为东朝长乐宫及间往来【朝太后于长乐宫及非时间见也自是以后诸帝常居未央宫太后居长乐宫长乐在未央之东故曰东朝】数跸烦人乃作复道方筑武库南通奏事因请间曰陛下乃何自筑复道髙帝寝衣冠月出游髙庙【应劭曰月出髙帝衣冠僃法驾名曰游衣冠如淳曰三辅黄圗髙寝在髙庙西髙祖衣冠藏在髙寝月出游于髙庙顔师古曰不知古庙寝之制遂指以为陵寝盖失之矣】子孙奈何乘宗庙道上行哉【如淳曰衣冠出游其道正值今之所作复道下】惠帝惧曰急坏之通曰人主无过举愿陛下为原庙渭北【师古曰原重也先以有庙今更立之故云重也】衣冠月出游之【衣冠自髙寝游于原庙则不自复道下过也】致堂胡氏曰天子七庙致其诚敬足矣而又作原庙云益广大孝之本则通之妄也其言曰人主无过举有七庙又作原庙非过举乎且衣冠出游于礼何据中庸记宗庙之礼陈其宗器设其裳衣非他所也谓庙中也非他时也谓祭祀之时也今以死者衣冠月出游之于礼媟矣然则通所以谏帝者无一而可则不若帝以数跸烦民而筑复道之为是也使后世有致隆于原庙而简于太庙则通说啓之矣
　　长乐宫鸿台灾雨血于宜阳秋七月乙亥未央宫淩室灾丙子织室灾
　　解题曰荀氏汉纪曰洪范者天人之大法本于五行通于五事善恶吉凶之应于是在矣五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑田猎不宿饮食不享出入不节夺民农时及有奸课则木不曲直弃法律逐功臣杀太子以妾为妻则火不炎上好治宫室饰台榭内淫乱犯亲戚侮父兄则稼穑不成好攻战轻百姓乱饰城郭侵边境则金不从革简宗庙不祷祀废祭祀逆天时则水不润下五事一曰貌二曰言三曰视四曰听五曰思木为貌貌曰恭恭作肃肃时雨若厥福攸好徳貌失厥咎狂厥罚常雨厥极恶时则有服妖时则有孽时则有鸡祻时则有下体生于上之疴时则有青眚青祥惟金沴木金为言言曰从从作乂乂时旸若厥福康宁言失厥咎僭厥罚常旸厥极忧时则有诗妖时则有介虫之孽时则有犬祸时则有口舌之疴时则有白眚白祥惟火沴金火为视视曰眀眀作哲哲时燠若厥福夀视失厥咎舒厥罚常燠厥极疾时则有草妖时则有蠃虫之孽时则有羊祻时则有目疴时则有赤眚赤祥惟水沴火水为听听曰聪聪作谋谋时寒若厥福富聪失厥咎急厥罚常寒厥极贫时则有鼓妖时则有鱼孽时则有豕祻时则有耳疴时则有黒眚黒祥惟土沴水土为思思曰心心曰叡叡作圣圣时风若厥福考终命思失厥咎雾厥罚常风厥极凶短折时则有脂夜之妖时则有华孽时则有牛祻时则有腹心之疴时则有黄眚黄祥惟金木水火沴土皇之不极厥咎厥罚常隂厥极弱时则有射妖时则有蛇龙之孽时则有马祻时则有下人伐上之疴时则有日月乱行星辰逆行此洪范之大体也荀氏所载皆伏生刘向及京房之说也虽支离漫衍浸入于巫史然其大体出于庶徴故不可忽也
　　汉孝惠皇帝五年冬十月雷桃李华枣实
　　解题曰荀氏汉纪曰常燠也
　　八月己丑相国平阳懿侯曹参薨
　　解题曰按功臣年表以中防【如淳曰谓主通书谒出纳君命石奋为中防受陈平谒是也春秋曰防人畴】从起沛至覇上侯以将军入汉以左丞相出征齐魏以右丞相【左右丞相皆假之以征伐】为平阳侯万六百户太史公曰曹相国参攻城野战之功所以能多若此者以与淮隂侯俱及信以灭而列侯成功惟独参擅其名参为汉相国清静极言合道然百姓离秦之酷后参与休息无为故天下称其美矣
　　九月长安城成
　　解题曰今年正月再发男女十四万五千人复城其半则城既成矣书于九月者至是余功始毕也但书城成不书有所调举者余功至微有司之所能具役不及民也
　　汉孝惠皇帝六年冬十月诸侯王以都城成来贺解题曰按史记本纪六年城就诸侯来防十月朝贺
　　以安国侯王陵为右丞相曲逆侯陈平为左丞相解题曰髙帝疾甚吕后问萧相既死谁令代之上曰曹参可问其次曰王陵可然少戆陈平可以助之陈平知有余然难独任周勃厚重少文然安刘氏者必勃也可令为太尉去秋曹参既薨故复秦两相之制以陵为首相以平为次相又复置太尉官以周勃为之皆按髙帝之遗言而行之也观此则吕氏之邪谋生于惠帝即世之后眀矣
　　遣张良立齐太子襄为齐王赦齐境内
　　解题曰按齐哀王遗诸侯王书曰悼惠王薨惠帝使留侯张良立臣为齐王然则汉诸侯王之继世必待天子之使命之而后立也以留侯之重又当其季年乃亲为此行者盖齐之地势号为东西秦汉朝待之不与他藩国同故屈元老以策命之又特赦于境内非常例也史记大事记书八月赦齐今并书于此
　　匈奴单于冒顿为书嫚太后樊哙请击之从季布议而止
　　解题曰通鉴载于三年按匈奴冒顿为书遗髙后髙后大怒召丞相平及樊哙季布等议今移于陈平拜相之后
　　令民得卖爵
　　解题曰许以已之爵卖与他人也贾谊说文帝曰失时不雨民且狼顾岁恶不入请卖爵子髙帝既尝以饥馑令民得买子矣然则今岁之许民卖爵其亦岁恶与
　　民女子年十五以上至三十不嫁五筭
　　解题曰按本纪女子年十五以上至三十不嫁五筭应劭曰国语越王勾践令国中女子年十七不嫁者父母有罪欲人民繁息也汉律人出一筭筭百二十钱唯贾人与奴婢倍筭今使五筭罪讁之也【以此法考之女子十六不嫁即出五筭视勾践又先一岁亦不近人情恐五字误】
　　夏六月舞阳侯樊哙薨
