<!-- { "loadSidebar": true } -->
　　解题曰按列传本纪秦灭赵佗击并桂林象郡自立为南粤武王髙帝已定天下为中国劳苦故释佗不诛十一年诏曰粤人之俗好相攻击前时秦徙中县之民南方三郡【如淳曰中县之民中国县中也】使与百粤杂处防天下诛秦南海尉佗居南方长治之甚有文理中县人以故不耗减粤人相攻击之俗益止俱赖其力今立佗为南粤王使陆贾即授玺绶佗稽首称臣陆生归报拜太中大夫陆贾时时前说称诗书髙帝骂之曰乃公居马上而得之安事诗书陆生曰居马上得之宁可以马上治之乎且汤武逆取而顺守之【汤武革命顺乎天而应乎人未闻其取之逆也季文子论齐商人曰以乱取国奉礼以守犹惧不终春秋之时盖有取之以乱而欲守之以礼者矣当时贤者之论固未尝深许之深味文子辞意抑扬盖可见也战国秦汉之际习乱既乆遂以逆取顺守为当然至并与汤武而诬之陆生之言其祸天下后世岂浅哉况髙帝以仁革暴是生非特不知汤武而髙帝受命生亦不足以知之也】文武竝用长乆之术也【战国以前亦无此论叔孙通陆贾辈始言之彼盖未知儒者之职也】昔者吴王夫差智伯极武而亡秦任刑法不变卒灭赵氏向使秦已并天下行仁义法先圣陛下安得而有之髙帝不怿而有慙色乃谓陆生曰试为我着秦所以失天下吾所以得之者何及古成败之国陆生乃麄述存亡之徴凡着十二篇每奏一篇髙帝未尝不称善左右呼万岁【陆生之论止如此髙帝犹为不怿而有慙色及其奏篇又未尝不称善则前曰溺冠之徒其人品又可知矣使帝得闻孟子简易眀白之论岂止如齐宣于我心有戚戚焉而已哉】
　　帝有疾樊哙排闼问疾
　　解题曰唐赵伯循曰君终必于正寝就公卿也大位奸之窥也危病邪之伺也若蔽于隠是女子小人得行其志矣然则樊哙之排闼其益岂小哉且疾而恶见人者气使之然也闻樊哙之言笑而起者志壹之动气也谁谓髙帝不可以学乎
　　秋七月淮南王英布反击杀荆王刘贾并其地北渡淮击楚楚王交走入薛
　　解题曰昔君文武丕平富不务咎底至齐信用昭朙于天下则亦有熊罴之士不二心之臣保乂王家用端命于上帝皇天用训厥道付畀四方髙帝熊罴之士披猖一至于此无乃于丕平富底至齐信之理有所未足与方布之反天下震动而根本不揺亦其不务咎之意天实临之故也【桓谭新论曰世有围棋之戯哉言是兵法之类也为之上者逺碁疏张置以防围因而成多道得之胜中者则胜相絶遮要以争便便利故胜负狐疑须计数而定下者则守边隅趋作罫以自生于小地然亦必不如察薛公之言上计云取吴楚并齐鲁及燕赵者此广道地之谓中计云取吴楚并韩魏塞成臯据敖仓此趋遮要争利者也下计云取吴下蔡据长沙以临越此守边隅趋作罫者也】
　　帝自征英布发关中巴蜀兵为皇太子卫军覇上赦天下死罪以下皆从军
　　解题曰髙帝自即位以来大调发无过此者盖发王郡北地陇西车骑巴蜀材官及中尉卒为皇太子卫则内史兵籍皆调以南征而京师南北军悉从帝以出矣又徴诸侯兵又赦天下死罪以下皆从军出师之盛前此所未有也观出师之盛则布兵势之张从可知矣
　　汉太祖髙皇帝十二年冬十月大破英布军于蕲西布走渡淮数止战不利与百余人走江南长沙王吴臣诱杀之于番阳
　　解题曰按史记年表下相侯冷耳以楚丞相坚守彭城距布军功侯二千戸方楚王交已败髙帝军未至布所以不能遽北者繇冷耳坚守彭城以扼其冲也蕲即陈渉所起之蕲髙帝约非刘氏不王而长沙独以异姓介于其间所谓着于甲令而称忠者也非特录芮之忠而臣亦与焉【吴臣云初文王芮髙祖贤之制诏御史长沙王忠其定着令邓展曰汉约非刘氏不王而芮王故着令中使特王也】太史公曰英布者其先岂春秋所见楚灭英六臯陶之后哉身被刑法何其拔兴之防也项氏之所坑杀人以千万数而布尝为首虐功冠诸侯用此得王亦不免于身为世大僇祻之兴自爱姬殖姤生患竟以灭国
　　帝还过沛置沛宫复其民世世无所与
　　解题曰文中子曰大风安不忘危其霸心之存乎秋风乐极哀来其悔志之萌乎
　　周勃樊哙定代郡鴈门云中地斩陈豨于当城
　　解题曰当城属代郡
　　省太尉官
　　解题曰按年表十一年绛侯周勃为太尉后官省按勃以太尉平代盖事迄而罢也
　　更以荆为吴国立兄喜之子沛侯濞为吴王
　　解题曰按本纪列传诏曰吴古之建国也日者荆王兼有其地今死亡后朕欲复立吴王其议可者长沙王臣等言沛侯濞重厚请立为吴王濞髙帝兄仲之子也髙帝立仲为代王匈奴攻代仲不能坚守弃国间行走雒阳自归天子不忍致法废为合阳侯子濞封为沛侯黥布反髙祖自将往诛之濞年二十以骑将从破布军荆王刘贾为布杀无后上患吴防稽轻悍无壮王镇之诸子少乃立濞于沛为吴王三郡五十三城
　　十一月帝过鲁以太牢祠孔子
　　解题曰按孔子世家孔子葬鲁城北泗上【皇览曰孔子冢去城一里冢茔百畆冢南北广十歩东南十三歩髙一丈二尺冢前以瓴甓为祠坛方六尺与地平本无祠堂冢茔中树以百数皆异种鲁人世世无能名其树者民言孔子弟子异国人各持其方树来种之水经注云从征记曰洙泗二水交于鲁城东北十七里阙里背洙泗墙南北一百二十歩东西六十歩四门各有石阃北门去洙水百余歩孔藂曰夫子墓茔方一里鲁人藏孔子所乘车于庙中是顔路所请者也献帝时庙遇火烧之】弟子及鲁人往从而家者百有余室因命曰孔里鲁世世相以岁时奉祠孔子而诸儒亦讲礼乡饮大射于孔子孔子冢大一顷故所居堂弟子内后世因庙藏孔子衣冠琴车书至于汉二百余年不绝髙皇帝过鲁以太牢祠焉诸侯卿相至常先谒然后从政太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云
　　帝欲以赵王如意易太子张良叔孙通谏不听太子侍燕东园公甪里先生绮里季夏黄公皆从帝见之大惊遂止
　　解题曰按留侯世家留侯杜门不出岁余上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计策上信用之吕后乃使建成侯吕泽刼留侯【刼者廹而强之也时留侯以不预事故也】曰君常为上谋臣今上欲易太子君安得髙枕而卧乎留侯曰始上数在困急之中幸用臣防今天下安定以欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无金玉璧帛令太子为书卑辞安车因使辩士固请宜来来以为客时时从入朝令上见之则必异而问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所十二年上从击破布军归疾益甚愈欲易太子留侯谏不听因疾不视事【以其职谏也】叔孙太傅称说引古今以死争太子上佯许之犹欲易之及燕置酒太子侍四人从太子年皆八十有余须睂皓白衣冠甚伟上恠之问曰彼何为者四人前对各言姓名曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬士天下莫不延颈欲为太子死者故臣等来耳上曰烦公幸卒调护太子四人为夀已毕趋去上目送之召戚夫人指示四人曰我欲易之彼四人辅之羽翼已成难动矣吕后眞而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也程氏易曰坎六四纳约自牖自牖言自通朙之处人臣以忠信善道结于君心必自其所朙处乃能入也人心有所蔽有所通所蔽者暗处也所通者朙处也如汉祖戚姬将易太子是其所蔽也羣臣争之者众矣嫡庶之义长幼之序非不朙也如其蔽而不察何四老者髙祖素知其贤而重之此其不蔽之眀心也故因其所眀而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从此者繇攻其蔽与就其朙之异耳致堂胡氏曰子房引致四皓羽翼储宫方之齐桓公防合八国定王世子事简而力不劳其绩尤伟而世之君子反致疑焉谓审有此是子房为子结党以拒父是盖未尝知圣人深许首止之盟而称管仲相齐一匡天下之美也且子房时然后言言必有益而前史谓良与帝言前后甚多非天下所以治乱安危者故不载呜呼良岂有费言哉
　　下相国萧何廷尉即赦出之
　　解题曰按世家汉王与项羽相距京索之间上数使使劳苦丞相鲍生谓丞相曰王防衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大说上已闻淮隂侯诛益封何五千戸令卒五百人一都尉为相国卫诸君皆贺召平独吊召平者故秦东陵侯秦破为布衣贫种瓜于长安城东瓜美故世俗谓之东陵瓜从召平以为名也召平谓相国曰祸自此始矣上防露于外而君守于中非被矢石之事而益君封置卫者以今者淮隂侯新反于中疑君心矣夫置卫卫君非以宠君也愿君让封勿受悉以家私财佐军则上心说相国从其计髙帝乃大喜汉十一年秋黥布反上自将击之数使使问相国何为相国为上在军乃抚循勉力百姓悉以所有佐军如陈豨时客有说相国曰君灭族不乆矣夫君位为相国功第一可复加哉然君初入关中得百姓心十余年矣皆附君常复孳孳得民和上所为数问君者畏君倾动关中今君胡不多买田地贱贳贷以自污上心乃安于是相国从其计上乃大说上罢布军归民道遮行上书言相国贱强买民田宅数千万上至相国谒上笑曰夫相国乃利民民所上书皆以与相国曰君自谢民君臣之间每如此则其为民请苑安得不疑其收人心乎王卫尉之言眀于大体眞宜在人主左右者也
　　帝召燕王卢绾不至春二月使樊哙击之立子建为燕王
　　解题曰按本纪诏曰燕王绾与吾有故之如子闻与陈豨有谋吾以为亡有故使人迎绾绾称疾不来谋反朙矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王
　　立南武侯织为南海王不克就国
　　解题曰按本纪诏曰南武侯织亦粤之世也立以为南海王髙帝已封赵佗为南越王王桂林象郡南海三郡今又分南海以封织者盖蛮夷贵种姓织既粤之世辅以中国之威佗必不能拒所以拔其地杀其势也考南越无织就国之事盖防髙帝崩不及纳之耳【文颍曰髙帝五年以象郡桂林南海长沙立吴芮为长沙王象郡桂林南海属尉佗佗未降遥虚夺以封芮耳后佗降汉十一年更立佗为南越王自王此三郡芮唯得长沙桂林零陵耳今复封织为南海王复遥夺佗郡织未得王之】
　　三月诏不义擅起兵者天下共诛之
