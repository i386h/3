<!-- { "loadSidebar": true } -->
　　汉孝武皇帝元封元年冬十月帝北廵登单于台临北河勒兵十八万匈奴詟不敢出乃入塞罢兵还甘泉解题曰武帝勒兵十八万廵邉单于詟不敢出登封太山无风雨欣然庶几神仙可至意气之盛无如今年
　　遣赵破奴击西域虏楼兰车师王
　　解题曰此武帝用师西域之始也按大宛传自博望侯开外国道以尊贵其后从吏卒皆争上书言外国竒恠利害求使外国亦厌汉使禁其食物而楼兰姑师【徐广曰即车师】当空道攻刼汉使王恢等尤甚而匈奴竒兵时时遮击使西国者使者争言外国皆有城邑兵弱易击于是天子遣从骠侯破奴【破奴初封从骠侯坐酎金削爵尚称其旧封也】将属国骑及郡兵数万至匈河水欲以击胡胡皆去【自此已上通鉴已载于元鼎六年秋】其明年击姑师【赵破奴既深入匈奴至匈河水不见一人因其还师遂击西域也汉书张骞传所载亦同通鉴以汉书本纪不载赵破奴还师击西域破车师楼兰事遂据年表赵破奴封侯之嵗载于元封三年殊不知立功数年后行封者多矣】破奴与轻骑七百余先至虏楼兰王遂破始师王恢捕得其王【西域传云上令恢佐破奴将兵建元以来侯者年表云恢以故中郎将将兵捕得车师王功侯】因举兵威以困乌孙大宛之属还封破奴为浞野侯【以元封三年封】恢为浩侯【在元封四年】于是酒泉列亭鄣至玉门矣
　　东越杀其王余善降迁其民江淮间虚其地
　　解题曰武帝建元三年灭东瓯今年灭闽越皆徙其民而空其地民有逃遁山谷者后颇出焉乃以闽越地立治县【今地理志作】以东瓯地立回浦县【地理志回浦南部都尉治据舆地广记温台处皆东瓯地也回浦今台州临海县也】皆属防稽郡至呉孙氏始以东瓯地置临海郡闽越地置建安郡
　　贬御史大夫卜式为太子太傅以右内史儿寛代之解题曰卜式虽贬秩犹以为太子太傅盖以朴直待之也儿寛劝武帝自制封禅以导谀见用本传云寛为御史大夫以称意任职故乆无有所匡谏于上官属易之初梁相褚大通五经为博士时寛为弟子及御史大夫缺征褚大大自以为得御史大夫至洛阳闻儿寛为之褚大笑及至与寛议封禅于上前大不能及退而服曰上诚知人大号为老儒所见亦如此鲁二生辕固董仲舒诸儒之风衰矣
　　以大农丞桑羊为治粟都尉领大农置均输平凖解题曰按平凖书元封元年卜式贬秩为太子太傅而桑羊为治粟都尉领大农代孔仅筦天下盐鐡羊以诸官【谓诸官司也】各自市相与争物故腾跃而天下赋输或不偿其僦费【此所以欲置均输以平其争也】乃请置大农部丞数十人分部主郡国各徃徃县置均输【初桑羊为大农丞固已稍稍置均输矣今既领大农故遍行其法于郡国也】令逺方各以其物贵时商贾所转贩者为赋而相灌输【此所以谓均输也前汉百官表注孟康曰均输谓诸当所有于官者今皆输其土地所饶平其所在时价官更于他处卖之输者既便而官有利也】置平凖于京师都受天下委输【均输在郡国各转输于京师者也平凖在京师总受天下之转输者也】名工官治车诸器皆仰给大农尽笼天下之货物贵则卖之贱则买之如此富商大贾无所牟大利则反本而万物不得腾踊故抑天下物名曰平凖天子以为善许之【盐鐡论大夫曰往者郡国诸侯各以其物贡输往来烦杂物多苦恶或不偿其费故部置输官以相给运而便逺方之贡故曰均输开委府于京师以笼货物贱则买贵则卖是以县官不失实商贾无所利故曰平凖凖平则民不失职均输则民不劬劳故平凖均输所以平万物而便百姓也文学曰古之赋税于民也因其所工不求所拙农人纳其获女工効其织今释其所有责其所无百姓贱买货物以便上求间者郡国或令民作布絮吏留难与之为市吏之所入非独齐陶之缣蜀汉之布也亦民间之所为市而行奸卖乎农民重苦女工再税未见赋之均也县官猥发阖门擅市即万物并收并收则物腾踊物腾踊则商贾自市利自市利则吏容奸豪吏富商积货储物以待其急轻贾奸吏收贱以取贵未见凖之平也盖古之均输所以齐劳逸而便贡输非以为利而贾万物也】
　　以咸宣为左内史阎奉为水衡都尉
　　解题曰咸【音减史记作减】宣代儿寛者也史记酷吏传凢十人咸宣亦在其数其末云此十人中其廉者足以为仪表其汚者足以为戒方畧教导禁奸止邪一切亦皆彬彬质有其文武焉虽惨酷斯称其位矣至若蜀守冯当暴挫河东褚广妄杀水衡阎奉朴击卖请何足数哉然则阎奉之徒又酷吏之下者也
　　春正月幸缑氏祭中岳遂东廵海上夏四月帝还登封泰山降禅肃然山改元赦天下复东至碣石九原而还解题曰梁武帝将封会稽禅国山许懋建议曰舜柴岱宗是为廵狩而郑引孝经钩命决云封于泰山考绩柴燎禅乎梁甫刻石纪号此纬书之曲说非正经之道义也舜五载一廵狩春夏秋冬周徧四岳若为封禅何其数也又如管夷吾所说七十二君燧人之前世质民淳安得泥金简玉结绳而治安得镌文告成夷吾又云惟受命之君然后得封禅周成王非受命之君云何得封泰山禅社首神农即炎帝也而夷吾分为二人妄亦甚矣若圣主不须封禅若凢主不应封禅盖齐桓公欲行此事夷吾知其不可故举恠物以屈之秦始皇封泰山孙皓尝遣兼司空董朝至阳羡封禅国山非盛德之事不足为法然则封禅之礼皆道听所说繇主好名于上臣阿防于下也古者祀天祭地礼有常数诚敬之道尽此而备于封禅非所敢闻繇是遂止汉武帝当天下全盛人才辐辏之时曽不闻建此议者岂不惜哉封禅书谓羣儒既已不能辩明封禅事又牵拘谓诗书古文而不能驶则当时议论可想也
　　令吏民入粟补官赎罪罢告缗益嵗漕六百万石赐桑羊爵左庶长
　　解题曰天子北至朔方东封泰山廵海上并北邉以归所过赏赐用帛百余万匹钱金以巨万计皆取足大农羊又请令吏得入粟补官及罪人赎罪【修鼂错之法也】令民能入粟甘泉各有差以复终身不告缗【以北邉畜牧之息羊均输纳粟之利用度既饶故除告缗之令也小有所与大有所夺此兴利之臣常法】他郡国各输急处【他郡国吏民所入之粟各输所当用之处如名山大川以待游幸西北邉待军食之类】而诸农各致粟山东【诸农谓告缗所没入田也致粟山东为欲漕至闗中耳】漕益岁六百万石【古今转漕之盛极于此矣】一岁之中太仓甘泉仓满邉余谷诸物均输帛五百万匹【言帛则他物可知】民不益富而天下用饶【司马氏曰此桑羊欺武帝之言司马迁书之以讥武帝之不明耳天地所生货财百物止有此数不在民间则在公家羊能致国用之饶不取于民将焉取之果如所言武帝末年安得盗贼蠭起遣绣衣使者逐捕之乎非民疲极亡为盗贼耶】于是羊赐爵左庶长黄金再【阙】百斤焉是岁小旱上令百官求雨卜式言曰县官当食租衣税而已今羊令吏坐市列肆贩物求利烹羊天乃雨【食租衣税固天下之正论也然武帝之利欲式助发之羊特为人役者耳式见末流至此始愤然归罪羊不知已亦与有责焉可谓闇矣乱之将兴必有小人主其事必有善人不知大义助其势然后能成司马子长作平凖书以是终焉其有防哉】
　　秋有星孛于东井又孛于三台
　　解题曰星孛东井星孛三台人之所同见也塡星出如一夫之所独见也不闻畏天之辞以塡星为徳星明年郊见于众人所同见者曽莫之省于一夫所独见者乃侈大以为德星以此示下宜乎瑞物之多也
　　汉孝武皇帝元封二年春正月幸缑氏遂至东莱解题曰文成五利诈觉而诛者其言大也公孙卿诈觉而不诛者其言逺也一则骤得富贵一则迁延岁月骤得富贵者其败速迁延岁月其败迟然则卿之为害盖甚于文成五利矣祷万里沙虽以忧民之名而盖求仙之实然犹有所畏也若始皇则肆行而不顾矣【应劭云万里沙神祠也在东莱曲城】
　　夏四月还祠泰山至瓠子塞决河作宣防宫
　　解题曰按河渠书天子既封禅廵祭山川其明年旱少雨天子乃使汲仁郭昌发卒数万人塞瓠子决【因岁旱河流涸而塞之也】于是天子已用事万里沙则还自临决河令羣臣从官自将军以下皆负薪寘决河是时东郡烧草以故薪柴少而下淇园之竹以为楗【如淳曰树竹塞水决之口稍布挿接树之水曰稍弱补令宻谓之楗以草塞其里乃以土塡之有石以石为之】天子旣临河决悼功之不成乃作歌【其歌恳恻盖深有感焉所谓不封禅兮安知外盖深咎田蚡之欺也】卒塞瓠子筑宫其上名曰宣防而道河北行二渠复禹旧迹【河渠书又曰禹以河所从来者髙水湍悍难以行平地数为败乃厮二渠以引其河北载之高地过降水至于大陆播为九河同为逆河入于勃海康曰厮分也二渠其一出具丘西南南折者也其一漯川也河自王莽时其一遂空唯用漯川耳臣瓒曰禹贡曰夹右碣石入于海然则河口之入海乃在碣石也武帝元光二年河徙东郡更注勃海禹时不注勃海也】太史公曰余南登庐山观禹疏九江遂至于会稽太湟上姑苏望五湖东阚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣防悲瓠子之诗而作河渠书
　　秋作明堂于汶上
　　解题曰按封禅书太山东北趾古时有明堂处处险不敞【此三代廵狩朝防诸侯之所也以武帝制度视之固以敞矣】上欲治明堂奉高旁未晓其制度济南人公玉带上黄帝时明堂图【此方士所附托也】明堂图中有一殿四靣无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉高作明堂汶上如带图
　　遣楼船将军杨仆左将军荀彘击朝鲜
　　解题曰杨仆从齐浮渤海兵五万人海道也荀彘出辽东陆道也
　　遣郭昌卫广发巴蜀兵平西南夷未服者降滇王以为益州郡
　　解题曰西南夷至是悉平西南夷传所载大国夜郎滇卭都筰都冉防白马凢六国武帝之即位之初使唐防通夜郎司马相如通卭筰虽名为置郡县然未能有之也及公孙用事遂罢西南夷其后张骞欲开西域乃复交西南夷终未能服也南越已灭夜郎卭都筰都冉防白马五国皆平今岁复降滇王益州郡今成都府路化外姚州
　　汉孝武皇帝元封三年春作角抵戯
