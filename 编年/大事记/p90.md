<!-- { "loadSidebar": true } -->
　　解题曰古之为史者举其大纲而已尧舜二典是也【玉藻曰动则左史书之言则右史书之说者遂以尚书为右史所书殊不知二典兼载言动如禹贡一篇皆纪事未尝有禹之言也】其后编年以序事如晋之乘楚之梼杌鲁之春秋是也至司马迁始创纪表书传之体焉文中子曰史之失自迁固始讥其失古史之体则当矣然迁固乌可以并言哉迁之学虽未粹感愤舛駮徃徃有之然二帝三王之统纪周秦楚汉之世变孔子孟子之所以异于诸子百家者于其书犹有考焉髙气絶识包举广而兴寄深后之为史者殆未易窥其涯涘也固特因迁之规摹而足成之耳其窜定迁史诸篇汉初豪杰之所存尚未深究况前于此者乎司马贞索隐曰班氏书近代诸儒共所钻仰其为训诂盖亦多门蔡谟集解之时已有二十四家太史公书残文防句尤难究详古今为注解者絶希此迁所以慨然发可为智者道之叹也
　　秋大搜
　　解题曰按本纪秋止禁巫祠道中者大搜晋灼曰搜巫蛊也
　　齐楚燕赵盗羣起遣直指使者暴胜之等逐捕以军兴法诛二千石以下
　　解题曰按史记酷吏传自王温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中杜少齐有徐勃燕赵之间有坚卢范生之属大羣至数千人又按本纪冬十月诏闗都尉曰今豪杰多逺交依东方羣盗擅自号攻城邑为檄告县趣具食小羣亦以百数又按其谨察出入者余并见通鉴
　　遣开成侯娩将楼兰兵击车师匈奴救之引还
　　解题曰汉用西域兵伐国自此始盖以蛮夷攻蛮夷也
　　汉孝武皇帝天汉三年春二月以执金吾杜周为御史大夫
　　解题曰周为执金吾逐捕桑羊卫皇后昆弟子刻深上以为尽力无私迁为御史大夫始周为廷尉有一马及乆任事列三公家訾累巨万
　　初酒酤
　　解题曰是时桑羊为大司农盖其所建也韦昭曰以木度水曰榷谓禁民酤酿独官开置如道路设木为独取利也顔师古曰榷者歩渡桥尔雅谓之石杠今之畧彴是也禁闭其事总利入官而下无繇以得有若渡水之榷因立名焉酤音工防反彴音酌
　　三月帝幸泰山修封祀明堂因受计还祠常山
　　解题曰按封禅书武帝所兴祠太乙后土三年亲郊祠建汉家封禅五年一修封方士所兴祠各自主其人终则已祠官不主他祠皆如其故武帝封禅其后十二岁而还徧于五岳四渎矣余并见通鉴太史公曰余从廵祭天地诸神名山川而封禅焉入寿宫侍祠神语究观方士祠官之意于是退而论次自古以来用事于鬼神者具见其表里后有君子得以览焉
　　汉孝武皇帝天汉四年遣贰师将军李广利将骑六万歩兵七万出朔方因杅将军公孙敖将万骑歩兵三万出鴈门游击将军韩说将歩兵三万出五原皆战不利引还
　　解题曰自卫霍出师后至是始复大发兵击匈奴【七科适大宛之役及今年伐匈奴凡两发】
　　夏四月立皇子髆为昌邑王
　　解题曰李夫人之子也
　　秋九月令死罪入赎
　　解题曰按本纪令死罪入赎钱五十万减死一等然则前此虽有赎罪之令未尝许死罪入赎也
　　汉孝武皇帝大始元年春正月徙郡国豪杰于茂陵云阳
　　解题曰本纪作云陵顔师古曰此当言云阳而传冩者误为陵耳茂陵帝所自起而云阳泉所居故总使徙豪杰也钩弋赵偼仔死葬云阳至昭帝即位始尊为皇太后而起云陵武帝时未有云陵
　　汉孝武皇帝太始二年春三月更黄金为麟趾褭蹏解题曰武帝老矣而夸符瑞之习犹未衰也按本纪诏曰有司议曰徃者朕郊见上帝西登陇首获白麟以馈宗庙渥洼水出天马泰山见黄金冝改故名今更黄金为麟趾褭蹏以恊瑞焉【顔师古曰既云宜改故名又曰更黄金为麟趾褭蹏是则旧金虽以斤两为名而官有常形制亦繇今时吉字金挺之类武帝时表祥瑞故普改铸为麟趾褭蹏之形以易旧法耳】
　　作白渠
　　解题曰凿六辅渠后十六岁太始二年穿白渠民得其饶歌之曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口言此两渠饶也余并见通鉴
　　汉孝武皇帝太始三年以直指使者江充为水衡都尉解题曰充赵国邯郸人本名齐与赵太子丹忤亡入闗更名充诣阙告太子丹罪天子怒收捕太子丹系魏郡诏狱赵王彭祖上书讼太子罪言充逋逃小臣茍为奸伪激怒圣朝欲取必于万乘以复私怨后虽烹醢计犹不悔【彭祖虽为子讼寃然其言实有理】臣愿选从赵国勇敢士从军击匈奴以赎丹罪上不许初充召见犬台宫自请愿以所常服冠见上上许之充衣纱縠单衣曲裾后垂交输冠单纚歩揺冠飞翮之缨充为人魁岸容貌甚壮帝望见而异之谓左右曰燕赵固多竒士既至前问以当世政事上说之充因自请愿使匈奴诏问其状充对曰因变制宜以敌为师事不可豫图上以充为谒者使匈奴还拜为直指绣衣使者督三辅盗贼禁察逾侈【充既见信任先劾外戚次劾公主次劾太子】大见信用威震京师迁为水衡都尉
　　汉孝武皇帝太始四年春三月幸泰山壬午祀髙祖于明堂癸未祀孝景皇帝于明堂甲申修封
　　解题曰高皇旣配上帝则景帝必配五帝也武帝去年登之罘山称万岁今年幸不其祠神人于交门若有乡坐拜者是时帝既深厌方士之诞矣犹不治其罪者亦姑以自诬耳
　　汉孝武皇帝征和元年三月赵敬肃王彭祖薨遣使者立其子昌为赵王
　　解题曰此诸侯王未立太子京师自为择嗣之例也延平陈氏曰武帝以淖子多欲不宜君国子民则君国子民之道武帝非不知也
　　汉孝武皇帝征和二年春正月丞相公孙贺坐巫蛊族诛涿郡鐡官鐡飞二月以涿郡太守刘屈为左丞相封澎侯
　　解题曰公孙贺夫人卫皇后姊而敬声皇后姊子既而巫蛊族诛则皇后太子之祸已偪矣百官表书四月贺下狱死五月屈为左丞相而刘屈牦传载征和二年春制诏御史故丞相贺狱已正于理其以涿郡太守屈为左丞相分丞相长史为两府以待天天下逺方之选夫亲亲任贤周之道也以澎户二千二百封左丞相为澎侯与本纪五行志皆合【本纪书正月贺下狱死五行志书三月屈为丞相】盖表误也是时虽虚右丞相以待贤者竟不除人
　　闰月诸邑公主阳石公主平阳侯曹宗故长平侯卫伉故因杅将军公孙敖皆坐巫蛊诛
　　解题曰公孙贺之狱所连及也两公主武帝女也【江充传云朱安世告丞相公孙贺子太仆敬声为巫蛊事连及阳石公主诸邑公主外戚传卫皇后生三女诸邑阳石或卫后之女未可知也】曹宗平阳公主之故夫家卫后之所自出也卫伉大将军青之子卫后之弟子也【伉嗣侯六年坐法免】公孙敖卫青贫贱之交亦卫氏之党也【按本纪书大始元年春正月因杅将军敖有罪要斩卫青传复书敖击匈奴至余吾亡士多下吏当斩诈死亡居民间五六岁后觉复系坐妻为巫蛊族敖既卫氏党所坐巫蛊必与曹宗卫伉事相连同诛是时去余吾之战已五六年矣当以传为正】至是皇后太子之祸愈迫矣
　　帝幸甘泉
　　解题曰巫蛊之变政以武帝在外父子隔絶使不幸泉其祸或未至如是也
　　秋七月使者江充掘蛊太子宫皇太子防斩充发兵与丞相刘屈战败出奔
　　解题曰按江充传充为水衡都尉坐法免防朱安世告公孙贺巫蛊连及阳石诸邑公主皆坐诛后上幸泉疾病充因是为奏言上疾祟在巫蛊此公孙贺传所谓起自朱安世成于江充者也余并见通鉴【通鉴引汉武故事诸书戾太子及巫蛊事甚详如言是时方士及诸神巫多聚京师率皆左道惑众女巫徃来宫中教美人度厄每屋下埋木人祭祀之因姤忌恚詈更相告讦以为祝诅上心既以为疑因是体不平此理之必然盖可信也如载太子曰吾人子安得擅诛不如归谢幸得无罪太子将徃之泉而江充持太子甚急太子计不知所出遂从石德计苏文迸走得亡归泉说太子无状上曰太子必惧又忿充等故有此变乃使使召太子使者不敢进归报云太子反已成欲斩臣臣逃归上大怒以汉武帝之戾太子传载石德画矫节捕江充之防止云太子急然德言而已未尝有自归谢罪之说也江充特扬声言太子宫得木人帛书当奏闻耳非敢如狱吏治庶僚禁止其朝谒也借使充果持太子甚急太子不得徃泉则亦何繇能发兵乎刘屈传载戾太子杀充发兵入丞相府屈挺身逃是时上避暑泉宫丞相长史乗疾置以闻上问丞相何为对曰丞相秘之未敢发兵上怒曰事籍籍如此何谓秘也丞相无周公之风矣周公不诛管蔡乎长史既乗疾置必先苏文至泉武帝闻变之始其怒如此必不能亮太子之无他遣使召之事也凢此类皆不可尽信】
　　初置城门屯兵
　　解题曰城门屯兵始于此按百官表城门校尉掌京师城门屯兵有司马十二城门候【水经注云东出北头第一门名宣平门亦曰东城门其郭门曰东郭门即逄萌挂冠处也第二门名清明门亦曰凯门又曰籍田门第三门名霸门又名青城门南出东头第一门名覆盎门亦曰下杜门又曰端门第二门名安门亦曰鼎路门北对未央宫第三门名平门西出南头第一门名章门亦曰光毕门又曰便门第二门名直门又曰龙楼门第三门名西城门亦曰雍门又曰函里门北出西头第一门名横门其外郭有都门有棘门第二门名洛门亦曰朝门第三门名杜门亦曰利城门凢此诸门皆通逹九逵三途洞开隐以金椎周以林木左出右入为途之经行者升降有上下之别】
　　八月辛亥据自杀于湖
　　解题曰班氏赞曰仲尼恶利口之覆邦家书放四罪诗歌青蝇春秋以来祸败多矣昔子翚谋桓而鲁隐危栾书构郤而晋厉弑竖牛奔仲叔孙卒郈伯毁季昭公逐费忌纳女楚建走宰嚭谮胥夫差防李园进妹春申毙上官诉屈懐王执赵髙败斯二世缢伊戾坎盟宋痤死江充造蛊太子杀皆自小覆大繇疎防亲可不惧哉可不惧哉
　　九月立赵敬肃王少子偃为平干王
　　解题曰武帝兄弟唯赵王彭祖后死故特封其少子焉
　　汉孝武皇帝征和三年遣贰师将军李广利等击匈奴解题曰按轮台诏汉使者乆留不还故遣贰师将军欲以为使者威重此出师之繇也是役虽遣李广利商丘成马通三道伐匈奴然广利实将重兵成与通特以分匈奴兵势尔匈奴闻汉兵大出悉逺其辎重盖用起信之余策也
　　遣开陵侯成娩发楼兰六国兵围车师获其王
　　解题曰成娩天汉二年尝发楼兰兵击车师者也按西域传征和四年遣重合侯马通将四万骑击匈奴道过车师北复遣开陵侯将楼兰尉犁危须凢六国兵别击车师勿令得遮重合侯又按轮台诏前开陵侯击车师时虽胜降其王以辽逺乏食道死者尚数千人
　　李广利深入至郅居水军败降匈奴
　　解题曰按史记匈奴传汉兵之出击匈奴者不得言功多少功不得御【以广利降虏故诸将虽有功如商丘成至浚稽山与虏战多斩首之类皆不赏也】有诏捕太医令随但言贰师将军家室族灭使广利得降匈奴【告广利以家室系念者也】余并见通鉴
