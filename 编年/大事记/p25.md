<!-- { "loadSidebar": true } -->
　　解题曰按战国防苏秦谓齐湣王曰昔者赵氏袭卫车舍人不休傅卫国城卫八门土而二门堕矣此亡国之形也卫君跣行告遡于魏魏王身被甲防剑挑赵索战邯郸之中骛河山之间乱卫得是借也亦收余甲而北面残刚平堕中牟之郭卫非强于赵也譬之卫矢而魏机也借力魏而有河东之地赵氏惧楚人救赵而伐魏战于州西出梁门军舍林中马饮于大河赵得是借也亦袭魏之河北烧棘沟坠黄城故刚平之残也中牟之堕也黄城之坠也棘沟之烧也此皆非赵魏之欲也然二国劝行之者何也卫明于时权之借也所谓刚平之残中牟之堕即赵世家今年齐魏为卫攻我取我刚平之事也棘沟之烧即赵世家明年借兵于楚伐魏取棘蒲之事也黄城之坠即赵世家敬侯八年防魏黄城之事也【史记正义曰刚平盖在河北】
　　周安王二十一年
　　解题曰是年秦献公之四年本纪书正月庚寅孝公生孝公兴邦之主秦人重而记之本纪盖采秦史也
　　楚悼王薨宗室大臣攻吴起杀之
　　解题曰太史公曰语曰能行之者未必能言能言之者未必能行吴起説武侯以形势不如德然行之于楚以刻暴少恩亡其躯悲夫余见通鉴【吕氏春秋曰墨者孟胜善荆之阳城君阳城君令守于国毁璜以为符约曰符合听之荆王薨羣臣攻吴起兵于防所阳城君与焉荆罪之阳城君走荆收其国孟胜曰受人之国与之有符今不见符而力不能禁不能死不可其弟子徐弱谏孟胜曰死而有益阳城君死之可矣无益也而絶墨者于世不可孟胜曰不然吾于阳城君也非师则友也非友则臣也不死自今以来求严师必不于墨者矣求贤友必不于墨者矣求良臣必不于墨者矣死者所以行墨者之义而继其业者也我将属钜子于宋之田襄子田襄子贤者也何患墨者之絶世也徐弱曰若夫子之言弱请先死以除路孟胜因使二人傅钜子于田襄子孟胜死弟子死之者百八十三人二人已致令于田襄子遂反死之墨氏虽邪説所以盛行于当时者盖其徒以死守之也战国轻生尚气之俗于此亦可见田横之事有自来矣夫】
　　棘蒲
　　解题曰史记正义云今赵州平棘县古棘蒲邑
　　周安王二十二年郑伐韩
　　解题曰年表书韩文侯七年郑取晋世家书韩文侯七年郑反晋晋者三晋之通称也郑是时服属于韩故世家谓之反也
　　周安王二十三年齐康公薨于海上田氏遂灭齐解题曰齐姜姓其先四岳佐禹平水土封于吕武王已平商而王天下封师尚父于齐营丘【史记正义曰临淄古营丘之地括地志云营丘在青州临淄北百歩外城中水经注云临淄城中有丘淄水出其前经其左故有营丘之名今青州临淄县】自太公至康公凡二十九世为陈氏所灭【齐景公与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釡钟之数其取之公也薄其施之民也厚公厚敛焉陈氏厚施焉民归之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也乆矣与天地并君令臣共父慈子孝兄爱弟敬夫和妇柔姑慈妇听礼也使景公而用此言齐岂至于不祀哉东坡苏氏轼曰婴能知之而莫能为之非不贤也其浩然之气养而无害塞乎天地之间者不及孔孟也】前汉地理志曰齐地虚危之分野也东有淄川东莱琅琊高宻胶东南有泰山城阳北有千乗清河以南渤海之高乐高城重合阳信西有济南平原皆齐分也临淄名营丘故齐诗曰子之营兮遭我乎嶩之间兮又曰俟我于着乎而此亦其舒缓之体也吴札闻齐之歌曰泱泱乎大风也哉其太公乎国未可量也古有分土亾分民【顔师古曰有分土者谓立封疆也无分人者谓通往来不常厥居也】太公以齐地负海舄卤少五谷而人民寡乃劝以女工之业通鱼盐之利而人物辐凑后十四世桓公用管仲设轻重以富国合诸侯成覇功身在陪臣而取三归故其俗弥侈织作氷纨绮绣纯丽之物号为冠帯衣履天下初太公治齐修道术尊贤智赏有功故至今其土多好经术矜功名其失夸奢朋党言与行缪虚诈不情急之则离散缓之则放纵【史记货殖传曰临淄亦海岱之间一都防也其俗寛缓濶逹而足智好议论地重难动揺怯于众闘勇于持刺故多刼人者大国之风也其中具五民如淳曰游子乐其俗不复归故有五方之民也】此其疆土风俗之大畧也自田和迁康公海上既簒齐而有之矣史记年表毎嵗犹系康公之年至于今年康公卒始书田氏遂并齐而有之何邪盖康公虽为田氏所簒仅食一城然未尝为天子所絶其位号犹在也故齐太公卒则系之康公二十四年而书田和卒田齐伐燕取桑丘则系之康公二十五年而不别其为田齐其书法可谓正矣至田敬仲世家乃书是嵗故齐康公卒絶无后奉邑皆入田氏方见其实焉【康公所食者一城而曰皆入田氏者盖一城之属邑固多也舜一年所居成聚二年成邑三年成都邑大于聚都大于邑战国之所谓城即古所谓都也】
　　黄城
　　解题曰杜预曰陈留外黄县东有黄城
　　齐桓公薨
　　解题曰按扁鹊传扁鹊过齐齐桓侯客之扁鹊曰君有疾不治将深桓侯不使治遂死傅曰是时齐无桓侯非也桓侯即田齐桓公也田氏簒齐韩魏赵簒晋周王因命之为诸侯皆诸侯爵也春秋之时诸侯死而諡者多僣称公三晋与田氏簒国之初其死而諡皆称本爵未敢用春秋之僣制韩烈侯景侯防之子也魏武侯文侯斯之子也赵武侯烈侯籍之子也簒国再世尚止称本爵自是而后则淫名伪号无复限极矣田桓公亦簒国再世扁鹊传称桓侯乃当时所称至于田敬仲世家所谓太公桓公皆威王之后追书耳
　　周安王二十四年浍
　　解题曰史记正义曰括地志云浍水县在绛州翼城县东南
　　魏韩赵伐齐
　　解题曰按齐世家三晋因齐防来伐我灵邱魏世家云使吴起误也起死在安王二十一年
　　秦初为市
　　解题曰秦东迁后始建国逼于戎狄未偹朝市之制故献公为市而商鞅筑冀阙也
　　周安王二十五年兹方
　　解题曰史记正义曰古今地名云荆州松滋县古鸠滋地即兹方也
　　楚为扞关以拒蜀
　　解题曰扞者扞敌之扞非关名也苏秦説赵曰距沙邱而至钜鹿之界三百里距于扞关此赵扞敌之关非独楚有之也然赵之扞关陆道之关也楚之扞关水道之关也张仪为秦胁楚其辞曰舫船载卒一舫载卒五十人下水而浮一日行三百余里不至十日而距扞关扞关惊则从境以东尽城守矣此正论自蜀泛江伐楚之道也李熊説公孙述曰东守巴郡距扞关之口亦谓此关也【史记正义曰括地志云扞关峡州巴山县界】
　　鲁穆公薨
　　解题曰据年表穆公薨在烈王元年通鉴考异曰汉律歴志鲁君在位之年与鲁世家注皇甫谧所纪嵗次皆合今从之
　　赵与中山战于房子
　　解题曰中山至是复见不知其复国之年【史记正义曰房子赵州房子是】
　　周安王二十六年魏韩赵共徙晋靖公食一城而分其地
　　解题曰按世家靖公二年魏武侯韩哀侯赵敬侯灭晋而三分其地【楚年表书三晋灭其君】所分者绛与曲沃之地也其后又书赵与韩魏分晋封晋君于端氏赵肃侯元年又书夺晋君端氏徙处屯留水经注竹书纪年梁惠成王元年韩共侯赵成侯迁晋桓于屯留竹书所谓晋桓即史记所谓晋靖公也徙屯留之嵗史记竹书所载虽不同要之三晋既分晋地尚奉靖公以一城其后夺其城徙之屯留始夷于编户矣田氏簒齐而徙康公食一城三家簒晋而徙靖公食一城事体畧同然田氏犹待康公死无后而收其城三晋不待靖公之死而生夺其城使为庶人则又不如田氏也今用齐年表书法移三家灭晋于夺靖公所食城徙处屯留之年【按汲纪年书晋桓公邑哀侯于郑韩灭郑在史记世家三晋灭晋之次年以竹书攷之靖公虽食一城韩徙都于郑尚假靖公之命晋何尝灭乎史记之书误矣】
　　中人
　　解题曰徐广曰中山唐县有中人亭【史记正义曰括地志云中山故城一名中人亭在定州唐县东北】
　　周烈王元年韩灭郑
　　解题曰郑姬姓周宣王二十二年封弟友于宗周畿内之郑【今华州郑县】是为桓公及幽王时迁于河南新郑【水经注竹书纪年王子多父伐刽克之乃居郑父之丘名之曰郑是为桓公然则新郑即刽之墟也今为郑州新郑县】左洛右济前华后河食溱洧焉自桓公至郑君凡二十三世前汉地理志郑与韩同星分本高辛氏火正祝融之墟成臯荥阳颍川之崇高阳城皆郑分也土陿而险山居谷汲男女亟聚防故其俗滛郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也序传曰桓公之东太史是庸及侵周禾王人是议祭仲要盟郑乆不昌子产之仁绍世称贤三晋侵伐郑纳于韩颍濵苏氏曰浑罕曰姬在列者蔡及曹滕其先亡乎偪而无礼郑先卫亾偪而无法【作丘赋铸刑书皆废法以便事故曰无法】夫无礼则不能自立无以止大国之暴无法则不能字人民将不怀大国不予不折必仆民不予将以其力自毙此其所以为亾之先后也
　　秦初为户籍相伍
　　解题曰昔未有而今始作之也五家为比五比为闾五闾为隣五隣为里皆所谓相伍也
　　周烈王三年六月赵雨雪
　　解题曰今之四月也
　　燕败齐师于林狐
　　解题曰燕在春秋世服属于齐至是乃败齐师虽适当威王初立不亲政之时亦其强大之渐也【燕世家书伐齐败于林营今从年表通鉴】
　　鲁伐齐入阳关
　　解题曰阳关本鲁地后为齐所取杜预曰在泰山郡钜平县东【史记正义曰括地志云在兖州博城县南西临汝水】
　　博陵
　　解题曰史记正义云在济州西界
　　宋桓公辟兵立
　　解题曰颍濵苏氏曰按索隠汲冢纪年作桓公辟兵庄子曰桓公出前驱呼辟防人以为狂而史记作辟公辟兵且名辟兵而諡辟事必不尔史记盖误也
　　周烈王四年赵以大戊午为相
　　解题曰肃侯十六年游大陵出于鹿门大戊午扣马曰耕事方急一日不作百日不食肃侯下车谢后此盖三十余年未知其犹为相欤或去位而犹諌欤味其諌语其相业可知矣
　　赵伐卫取鄕邑七十三
　　解题曰按魏年表伐卫取都鄙七十三盖都鄙之邑也邑地小故数多如宋与向戌邑六十之类
　　北蔺
　　解题曰史记正义曰在石州赵之西北
　　周烈王五年鲁阳
　　解题曰属南阳【史记正义曰括地志云汝州县以鲁出为名】
　　韩严遂弑哀侯国人立其子懿侯
　　解题曰哀侯之弑传记多误以为聂政已见本条按史记正义纪年云晋桓公邑哀侯于郑韩山坠贼其君哀侯而立韩若山若山即懿侯也韩山坠即韩严也晋桓公即晋靖公也
　　高安
　　解题曰史记正义曰在河东
　　周烈王六年赵伐齐取甄卫伐齐取薛陵
　　解题曰按世家齐威王召阿大夫与语曰昔日赵攻甄子弗能救卫取薛陵子弗知然则甄与薛陵其阿之属邑欤【史记正义曰甄即濮州甄城县北】
　　齐威王封即墨大夫烹阿大夫
