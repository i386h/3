<!-- { "loadSidebar": true } -->
　　后四行闵宗周也刋本宗周讹周宗据诗小序改八页前二行褰裳刋本褰讹蹇据诗小序改前八行载驱刋本驱讹驰据诗小序改
　　后七行驷驖刋本驖讹铁据诗小序改
　　九页后五行南陔刋本陔讹侅据诗小序改十一页后三行车舝刋本舝讹牵据诗小序改十二页前二行棫朴刋本棫讹掝朴讹扑并据诗小序改
　　巻二第二页前三行晋烈公止刋本烈讹列据史记年表改
　　后三行魏惠王十四年刋本王字下讹衍前字据史记年表删
　　后四行齐威王二十二年刋本齐讹周据史记年表改
<史部,编年类,大事记__大事记解题>
　　钦定四库全书
　　大事记解题卷一　　　　宋　吕祖谦　撰
　　周敬王三十九年庚申
　　解题曰大事记者列其事之目而已无所褒贬抑扬也熟复乎通释之所载则其统纪可考矣觧题盖为始学者设所载皆軄分之所当知非事杂博求新竒岀于人之所不知也至于畜德致用浅深大小则存乎其人焉次辑之际有所感发或并录之此特一时意之所及览者不可以是为限断也史记十二诸侯年表首年标嵗名其后唯以六甲纪之简而易见今从之凡所记大事无待笺注者更不觧题此巻本末巳见左传者亦不重出
　　春秋
　　解题曰伊川程氏春秋序曰天之生民必有出类之才起而君长之治之而争夺息导之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重既备子丑寅之建正忠质文之更尚人道备矣天运周矣圣王既不复作有天下者虽欲仿古之迹亦私意妄为而已事之谬秦至以建亥为正道之悖汉专以智力持世岂复知先王之道也夫子当周之末以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能賛一辞辞不待賛也言不能与于斯耳斯道也惟顔子尝闻之矣行夏之时乗殷之辂服周之冕乐则韶舞此其凖的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其防辞隠意时措从宜者为难知耳或抑或纵或与或夺或进或退或防或显而得乎义理之安文质之中寛猛之宜是非之公乃制事之权衡揆道之模范也夫观百物然后识化工之神聚众材然后知作室之用于一事一义而欲窥圣人之用心非上智不能也故学春秋者必优游涵泳黙识心通然后能造其防也后王知春秋之义则虽德非禹汤尚可以法三代之治矣
　　宋向魋出奔
　　解题曰向氏自是防矣向者桓之别也故或谓之桓氏【史记正义宋忠云曹济隂之定陶县括地志云今曹州】
　　陈恒弑简公
　　解题曰臣弑其君天下皆得诛之况邻有贼尤义所当讨也当是时天下之乱极矣因是足以正之孔子已告老去位沐浴而朝葢奉大义以卜天意若哀公能从其请孔子必有所处天下大计可立而遂孔子垂老有此一事可为鲁之君臣皆莫之从也庸非天乎程氏与其门人之论如此横渠张氏【载】曰天子讨而不伐诸侯伐而不讨故虽汤之举不谓之讨而谓之伐陈恒弑君孔子请讨之此必因周制邻有弑逆诸侯当不请而讨【火记正义曰地理志云渤海郡有东平舒县是齐西北境今当在沧洲西北】
　　有星孛
　　解题曰不书其方史阙文
　　周敬王四十年高无防出奔
　　解题曰国高天子之贰守也田常作乱故无防出奔元王五年犂邱之役无防复见于传盖田氏寻复之也史记年表是年书齐自是称田氏谓诸侯不复知有齐也【田敬仲世家曰陈敬仲奔齐以陈字为田氏应劭曰田始食邑名】
　　赵鞅伐卫
　　解题曰按左传司马氏稽古录敬王二十七年晋赵鞅纳卫太子蒯聩于戚此师其为蒯聩而举与
　　子服回端木赐
　　解题曰回景伯也赐子贡也史记鲁世家曰田常初相欲亲诸侯杜预曰仲尼之徒皆忠于鲁国
　　卫太子蒯聩自戚归卫
　　解题曰史记年表在前一年今从左氏【杜预云顿邱卫县西戚城枯河东又相州临河县东有戚城也】
　　荧惑守心
　　解题曰心宋之分也史记失其月今附年末余仿此
　　周敬王四十一年卫公子还成奔宋
　　解题曰公子还成瞒成也卫旧臣也
　　夏四月孔子卒
　　解题曰鲁史左传皆书己丑杜预曰四月十八日乙丑无己丑己丑五月十二日日月必有误孔子生于鲁襄公二十二年至是年七十三
　　卫孔悝奔宋
　　解题曰悝立庄公者也
　　白公杀公子申公子结执楚子
　　解题曰申子西也结子期也楚子惠王章也吴楚僭称王用春秋例书其本爵
　　陈侵楚
　　解题曰楚白公之乱陈人恃其聚而侵楚
　　方城
　　解题曰方城山在汝州叶县西十八里
　　卫太叔遗奔晋
　　解题曰太叔卫旧族也
　　周敬王四十二年卫太子疾杀浑良夫
　　解题曰良夫立庄公者也
　　越子伐吴吴子御之笠泽吴师败绩
　　解题曰史记正义云吴地记云笠泽松江之别名按国语越王勾践即位三年兴师伐吴战于五湖【水经注江南东注于具区谓之五湖口韦昭曰五湖今太湖也虞翻曰是湖有五道故曰五湖】不胜栖于防稽用范蠡计令大夫种行成于吴曰请士女女于士大夫女女于大夫随之以国家之重器吴人不许大夫种来而复往曰请委管籥属国家以身随之君王制之吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种不如蠡也王曰诺令大夫种守于国与范蠡入宦于吴三年而吴人遣之勾践之地南至于句无【诸暨有句无亭】北至于御儿【嘉兴御儿鄕】东至于鄞西至于姑蔑【大湖】广运百里乃致其父母昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃令壮者无取老妇老者无取壮妻女子十七不嫁其父母有罪丈夫二十不娶其父母有罪将免者以告公医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣葬埋之如子令孤子寡妇贫病者纳官其子其逹士洁其居廪其食而摩厉之于义四方之士来者庙礼之勾践载稻与脂于舟以行国之孺子之游者无不餔也无不歠也必问其名非其身之所种则不食非其夫人之所织则不衣十年不收于国民俱有三年之食吴王夫差还自黄池息民不戒越大夫种曰吾谓吴王将遂渉吾地今罢师而不戒以忘我我不可以怠今吴民既罢而大荒荐饥市无赤米而囷簏空虚其民必移就蒲蠃于东海之濵王若今起师以防夺之利无使失悛夫吴之边鄙逺者罢而未至吴王将耻不战必不须至之防也而以中国之师与我战【中国国都】我遂践其地其至者亦将不能之防也已吾用御儿临之【御儿越北鄙言吴边兵若至吾以御儿之民临敌】吴王若愠而又战幸遂可出若不战而结成王安厚取名而去之王曰善乃大戒师伐吴吴王起师军于江北【江松江去吴五十里】越王军于江南越王乃中分其师以为左右军以其私卒君子六千人为中军明日将舟战于江及昏乃令左军衘枚泝江五里以湏亦令右军衘枚逾江五里以须夜中乃命左军右军渉江鸣鼓中水以须吴师闻之大骇曰越人分为二师将以夹攻我师乃不待旦亦中分其师将以御越越王乃令其中军衘枚潜渉不鼔不噪以袭攻之吴师大北越之左军右军乃遂渉而从之又大败于没【国语载此战与围吴相接按左传后四年越乃围吴以大夫种始谋考之必姑结成而退至于举始围吴也】
　　晋赵鞅围卫齐国观陈瓘救卫
　　解题曰国观书之子也瓘田常之兄也田氏虽专国犹挟旧族以镇服内外也观其谓晋致师者之辞真田常之兄哉
　　楚灭陈
　　解题曰朝子西之子武城尹也陈舜之后姓妫氏自胡公至湣公凡二十三世虞阏父为周陶正以服事武王武王頼其利器用也与其神明之后也以元女大姬配其子胡公而封诸陈以备三恪【郑氏诗谱云帝舜后有虞遏父者为周武王陶正武王封其子妫沟于陈　宛丘之侧】按前汉地理志陈郑之国与韩同星分大姬妇人尊贵好祭祀用史巫故其俗巫鬼史记年表在前一年今从左氏
　　公孙般师
　　解题曰般师襄公之孙也
　　戎州
　　解题曰戎之在中国而属卫者也贾逵曰戎州戎人之邑【史记正义曰即滑州南县】
　　鲁哀公防齐平公盟于防
　　解题曰是防也齐侯稽首鲁守旧礼不稽首齐一变至于鲁此其验也【杜预曰东莞防隂县西故蒙隂城】
　　周敬王四十三年右师皇瑗
　　解题曰右师宋卿之长也皇者戴之别也
　　楚公孙宁败巴师于鄾
　　解题曰宁子西之子令尹也鄾楚邑也巴人围鄾故命宁伐之【杜预云巴国在巴郡江州县鄾在今邓县南沔水之北】初诛白公沈诸梁兼二事国宁乃使子西之子宁为令尹子期之子寛为司马而老于叶叶公之贤春秋以来数人而已然观其与孔子语以攘羊证父为直父子之至恩大义既不明矣至于僣王无上则举楚之臣自子文以降皆莫觉莫悟也先立乎其大者此春秋贤大夫之所同病与
　　齐陈恒杀鲍氏晏氏及公族之彊者割齐安平以东至琅琊为封邑
　　解题曰按史记世家田常言于齐平公曰德施人之所欲君其行之刑罸人之所恶臣请行之行之五年齐国之政皆归田常田常于是尽诛鲍晏及公族之彊者【鲍虽姒姓亦齐之世臣也】而割齐自安平以东至琅琊自为封邑封邑大于平公所食【正义云括地志云安平城在青州临淄县东琅琊沂州也从安平以东莱登沂密等州皆为田常封邑】公族世臣国之干也栾郤胥原不防则三家不能分晋国高鲍晏不灭则田氏不能簒齐
　　秦悼公薨子厉共公立
　　解题曰秦记书悼公享国十五年生刺龚公刺龚即厉共语转而然耳【秦记葢秦史之残阙者今在始皇纪賛后】
　　周敬王四十四年越人侵楚
　　解题曰以误吴也
　　楚公子庆公孙寛
　　解题曰庆序司马之上盖贵者也
　　楚沈诸梁伐东夷三夷男女及楚师盟
　　解题曰报越之侵也三夷越之属也言男女无君长也子高帅师是时犹未老也
　　冬王崩
　　解题曰史记年表在前一年今从左氏皇甫谧曰敬王四十四年崩与左传合以逾年改元例一迁元王之元于次年
　　吴伐楚
　　解题曰为越所骄也楚世家是年书吴王夫差彊陵齐晋来伐楚
　　周元王元年
　　解题曰世本作贞王介
　　齐鲁郑防于廪丘谋伐晋
　　解题曰按左传春齐人来征防夏防于廪丘为郑故谋伐晋郑人辞诸侯杜预曰晋公室卑【史记正义云括地志云廪丘城在濮州雷泽县北六十一里】
　　吴公子庆忌
　　解题曰庆忌以勇闻于诸侯世之言庆忌者多异当以左氏所载为正
　　越围吴
