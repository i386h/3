<!-- { "loadSidebar": true } -->
　　徙淮阳王武为梁王北界泰山西至髙阳四十余县又徙城阳王喜为淮南王【以贾谊修】
　　愽士鼂错论太子未知术数拜为太子家令【以列传修】匈奴冦狄道从鼂错议募民徙塞下【以通鉴修】
　　汉孝文皇帝十二年冬十二月河决东郡酸枣溃金堤兴卒塞之【以史记大事记河渠书修】
　　春正月赐诸侯王女邑各二千戸【夲纪】
　　二月出惠帝后宫美人令得嫁【以夲纪修】
　　三月除关无用传【夲纪】
　　鼂错请募民入粟于邉拜爵免罪从之【以通鉴修】
　　赐农民今年租税之半【夲纪】
　　遣谒者劳赐三老孝者悌者力田亷吏县以戸口率置三老孝悌力田常员【以夲纪修】
　　吴国有马生角【以荀氏汉纪修】
　　追谥故淮南王长为厉王【以列传修】
　　甲戌汉孝文皇帝十三年春二月诏具亲耕桑礼仪【以夲纪修】
　　夏除秘祝【夲纪】
　　五月除肉刑【夲纪】
　　盗杀御史大夫冯敬【以贾谊传修】
　　故梁王太傅贾谊卒【以夲传年表修】
　　六月除田租税【夲纪】
　　除戍卒令【以史记大事记修】
　　汉孝文皇帝十四年冬匈奴老上单于稽粥十四万骑攻朝那塞萧关杀北地都尉孙卭遂至彭阳侯骑至雍甘泉以周舍为卫将军张武为车骑将军将车千乗骑十万屯长安旁以备长安以昌侯卢卿寗侯魏遫隆虑侯周灶皆为将军屯上郡北地陇西张相如为大将军董赫栾布为将军大发车骑以击匈奴匈奴遁走出塞【以夲纪列传修】
　　以中郎署长冯唐为车骑都尉赦囚徒魏尚复以为云中守【以史记列传荀氏汉纪通鉴修】
　　春三月增诸祀坛场珪币【以夲纪修】
　　河闲文王辟疆薨立太子福为河闲王【以通鉴汉书年表修】汉孝文皇帝十五年春黄龙见成纪【以夲纪修】
　　以公孙臣为博士议改正朔服色【以史记夲纪封禅书修】
　　夏四月帝幸雍始郊见五帝【夲纪】
　　九月诏诸侯王公卿郡守举贤良能直言极諌者上亲防之【夲纪】
　　齐文王则河闲哀王福皆薨无子国除【通鉴】
　　新垣平以望气见【夲纪】
　　汉孝文皇帝十六年作渭阳五帝庙夏四月帝郊见五帝于渭阳以新垣平为上大夫命博士诸生刺六经作王制【以封禅书郊祀志注修】
　　复于长门道北立五帝坛【以郊祀志修】
　　徙淮南王喜复为城阳王【通鉴】
　　丙寅分齐为六国立悼惠王子扬虚侯将闾为齐王安都侯志为济北王武成侯贤为菑川王白石侯雄渠为胶东王平昌侯卬为胶西王扐侯辟光为济南王又分淮南为三国立厉王子阜陵侯安为淮南王安阳侯勃为衡山王阳周侯赐为庐江王【以通鉴稽古录修】
　　秋九月得玉杯新垣平言日再中诏更以明年为元年作汾隂庙【以郊祀志修】
　　汉孝文皇帝后元年冬十月新垣平诈觉谋反夷三族【夲纪】
　　春三月孝惠皇后张氏薨于北宫【以夲纪及注修】
　　诏议民食【以夲纪修】
　　汉孝文皇帝后二年夏帝幸雍棫阳宫【以夲纪修】
　　六月代孝王参薨立太子登为代王【以夲纪列传修】
　　复与匈奴和亲【通鉴纲目】
　　八月戊辰丞相张苍免庚午以御史大夫关内侯申屠嘉为丞相封故安侯【以史记年表列传修】
　　星陨梁野【以荀氏汉纪修】
　　汉孝文皇帝后三年春二月帝幸代【以夲纪修】
　　匈奴老上单于稽粥死子军臣立为单于【以通鉴史记列传注修】秋大雨四十五日【以荀氏汉纪修】
　　以中郎将张释之为廷尉【以年表列传修】
　　汉孝文皇帝后四年夏四月丙寅晦日有食之【夲纪】五月赦天下免官奴婢为庶人【夲纪】
　　帝幸雍【以夲纪修】
　　汉孝文皇帝后五年春正月帝幸陇西【以夲纪修】
　　三月帝幸雍【以夲纪修】
　　六月齐有狗生角【以荀氏汉纪修】
　　秋七月帝幸代【以夲纪修】
　　汉孝文皇帝后六年冬匈奴絶和亲大入上郡云中以中大夫令免故楚相苏意郎中令张武为将军屯飞狐句注北地又以河内守周亚夫宗正刘礼祝兹侯徐厉为将军屯细桞覇上棘门数月匈奴亦罢【以史记汉书夲纪列传修】
　　夏四月大旱蝗【夲纪】
　　甲申汉孝文皇帝后七年夏六月己亥帝崩于未央宫遗诏短防【以夲纪通鉴纲目修】
　　乙巳葬霸陵上谥曰孝文皇帝太子即位于髙庙丁未袭号曰皇帝【以汉书史记夲纪修】
　　尊皇太后曰太皇太后皇后曰皇太后【通鉴】
　　乙卯封皇太后弟窦广国为章武侯兄子窦彭祖为南皮侯【以史记年表修】
　　秋九月有星孛于西方【夲纪】
　　长沙靖王吴着薨无子国除【以史记年表修】
　　汉孝景皇帝元年冬十月尊髙皇帝为太祖孝文皇帝为太宗令郡国皆立庙【通鉴纲目】
　　春正月诏听民徙寛大地【通鉴纲目】
　　夏四月乙卯赦天下【以史记夲纪修】
　　匈奴入代遣御史大夫陶青至代约和亲【以史记汉书夲纪修】五月复收民田半租三十而税一【以夲纪通鉴食货志修】
　　减笞法【通鉴纲目】
　　以太中大夫周仁为郎中令张敺为廷尉中大夫鼂错为左内史【以年表通鉴修】
　　太中大夫邓通免寻坐盗出徼外铸钱没其家【以列传修】削赵王遂河闲郡胶西王卬六县【以史记吴王传修】




　　大事记卷十
　　钦定四库全书
　　大事记卷十一　　　　　宋　吕祖谦　撰
　　汉孝景皇帝二年冬十二月有星孛于西南【夲纪】
　　令天下男子二十始傅【夲纪】
　　春三月甲寅立皇子徳为河闲王阏为临江王余为淮阳王非为汝南王彭祖为广川王发为长沙王【以通鉴修】
　　夏四月壬午太皇太后薄氏崩【通鉴】
　　六月丞相故安节侯申屠嘉薨【以年表修】
　　封故丞相萧何孙系为武陵侯【以汉书史记夲纪修】
　　秋与匈奴和亲【夲纪】
　　八月丁未以御史大夫开封侯陶青为丞相丁巳以内史鼂错为御史大夫【通鉴】
　　彗星出东北【史记夲纪】
　　雨雹于衡山【以史记夲纪修】
　　荧惑逆行守北辰月出北辰闲歳星逆行天庭中【以史记夲纪修】
　　汉孝景皇帝三年冬十月梁王武来朝詹事窦婴以病免太后除婴门籍【以通鉴史记列传修】
　　楚王戊来朝削其东海郡【以史记列传修】
　　春正月长星出西方【以史记夲纪修】
　　削吴王豫章会稽郡【以史记列传修】
　　吴王濞楚王戊赵王遂胶西王卬济南王辟光菑川王贤胶东王雄渠反南连越北连匈奴吴楚围梁胶西济南菑川胶东围齐帝以中尉周亚夫为太尉将三十六将军击吴楚故詹事窦婴为大将军屯荥阳曲周侯郦寄击赵将军栾布救齐赦天下斩御史大夫鼂错以谢七国周亚夫壁昌邑南以梁委吴而絶其粮道二月吴楚食尽引去亚夫追击大破之楚王戊自杀壬午晦日有食之三月东越斩吴王濞于丹徒栾布败诸侯兵解齐围齐王将闾自杀胶西王卬济南王辟光菑川王贤胶东王雄渠皆伏诛立齐太子夀为齐王夏六月乙亥徙淮阳王余为鲁王汝南王非为江都王立子端为胶西王胜为中山王宗正礼为楚王秋九月郦寄栾布灭赵赵王遂自杀【以史记夲纪列传通鉴稽古録通鉴纲目修】
　　赐民爵一级【夲纪】
　　汉孝景皇帝四年春复置诸关用传出入【夲纪】
　　夏四月乙巳立子荣为皇太子彻为胶东王【以夲纪修】六月赦天下赐民爵一级【夲纪】
　　徙汝南王非为江都王【以年表修】
　　赐梁王武汝南王非天子旌旗【以世家修】
　　秋七月临江哀王阏薨无后国除【以夲纪年表修】
　　后九月更以弋阳为阳陵【史记夲纪】
　　徙衡山王勃为济北王庐江王赐为衡山王【以年表通鉴修】汉孝景皇帝五年冬十月戊戌晦日有食之【以夲纪修】春正月作阳陵邑募民徙居之【通鉴纲目】
　　夏五月丁卯封长公主子蟜为隆虑侯【史记夲纪】
　　遣公主嫁匈奴单于【夲纪】
　　徙广川王彭祖为赵王【通鉴】
　　汉孝景皇帝六年冬十二月雷霖雨【夲纪】
　　秋九月皇后薄氏废【夲纪】
　　后九月伐驰道树塡兰池【史记夲纪】
　　汉孝景皇帝七年冬十月梁王武来朝【以列传修】
　　十一月乙丑废皇太子荣为临江王【以史记夲纪年表修】
　　中尉衞绾免以济南太守郅都代之【以列传年表修】
　　庚寅晦日有食之【通鉴】
　　二月丞相陶青免乙巳太尉条侯周亚夫为丞相罢太尉官【以史记本纪通鉴修】
　　夏四月乙巳立胶东王太后王氏为皇后丁巳立胶东王彻为皇太子【以史记夲纪修】
　　以故中尉卫绾为太子太傅【以列传修】
　　汉孝景皇帝中元年夏四月赦天下赐民爵一级【夲纪】封故御史大夫周苛孙平为绳侯故御史大夫周昌子左车为安阳侯【以史记汉书夲纪修】
　　衡山地震原都雨雹大者尺八寸【以史记汉书夲纪通鉴修】
　　汉孝景皇帝中二年春二月定诸侯薨葬立嗣之制【以汉书夲纪修】
　　匈奴入燕【夲纪】
　　三月临江王荣下中尉府自杀国除【以史记夲纪年表修】
　　夏四月有星孛于西北【夲纪】
　　乙巳立子越为广川王寄为胶东王【以年表夲纪修】
　　秋七月更郡守为太守郡尉为都尉【夲纪】
　　秋九月甲戌晦日有食之【通鉴】
　　梁王武使人刺杀故楚相袁盎诣阙谢罪【通鉴纲目】
　　甲午汉孝景皇帝中三年冬十一月罢诸侯御史大夫官【夲纪】
　　十二月匈奴王徐卢等七人降皆封为列侯【以史记年表世家夲纪修】
　　春三月丁巳封子乗为清河王【以史记夲纪年表修】
　　夏四月旱禁酤酒【以荀氏汉纪汉书夲纪修】
　　秋九月蝗有星孛于西北戊戌晦日有食之丞相周亚夫免以御史大夫桃侯刘舍为丞相【以夲纪百官表修】
　　汉孝景皇帝中四年春三月作徳阳宫【以夲纪修】
　　夏大蝗【以史记夲纪修】
　　秋赦徒作阳陵者【史记夲纪】
　　汉孝景皇帝中五年冬十月戊午日有食之【以夲纪修】春三月丁巳立子舜为常山王【以年表夲纪修】
　　夏五月甲戌封皇后兄王信为盖侯【以年表修】
　　六月丁巳赦天下赐民爵一级【夲纪】
　　大水【通鉴】
　　秋八月己酉未央宫东阙灾【夲纪】
　　令诸侯王不得治国更名诸侯丞相为相它官皆损其员【以百官表夲纪修】
　　秋九月诏诸狱疑辄谳之【以夲纪修】
　　地震【通鉴】
　　汉孝景皇帝中六年冬十月梁王武来朝【以通鉴修】
　　十一月改诸官名【夲纪】
　　定铸钱伪黄金弃市律【夲纪】
　　春二月乙卯帝幸雍郊五畤【以通鉴史记夲纪修】
　　三月雨雪【夲纪】
　　夏四月梁孝王武薨立其子买为梁王【以夲纪年表修】
　　五月丙戌分梁地立孝王子明为济川王彭离为济东王定为山阳王不识为济隂王【以夲纪年表修】
　　定长吏车服之制【以夲纪修】
　　减笞法定棰令【夲纪】
　　匈奴入鴈门上郡【以夲纪修】
　　秋七月辛亥晦日有食之【夲纪】
