<!-- { "loadSidebar": true } -->
　　太后使吕产将南北军【通鉴纲目】
　　九月辛丑安陵皇后张氏名后宫子为太子至是即位谒髙庙【以夲纪外戚传修】
　　太后临朝称制赦天下【夲纪】
　　甲寅汉髙皇后吕氏元年冬十一月甲子以右丞相王陵为帝太傅左丞相陈平为右丞相典客辟阳侯审食其为左丞相食其不治事监宫中【以史记夲纪汉书年表修】
　　太傅王陵谢病免【以列传修】
　　追尊太后父临泗侯吕公为宣王兄周吕令武侯泽为悼武王【以通鉴修】
　　春正月除三族辠妖言令【夲纪】
　　三月置孝弟力田官一人秩二千石【以夲纪修】
　　夏四月长公主薨立公主子张偃为鲁王谥公主曰鲁元太后【以通鉴修】
　　辛邜立孝恵后宫子彊为淮阳王不疑为恒山王山为襄城侯朝为轵侯武为壶闗侯割齐之济南郡为吕国立郦侯吕台为吕王【以史记夲纪汉书年表修】
　　五月赵王宫丛防灾【夲纪】
　　秋桃李华【夲纪】
　　御史大夫赵尧抵罪以上党守任敖为御史大夫【以汉纪百官表修】
　　汉髙皇后吕氏二年冬十一月吕肃王吕台薨立吕太子嘉为吕王【以通鉴史记夲纪修】
　　春正月诏定列侯朝位【以夲纪修】
　　己邜地震羗道武都道山崩【夲纪】
　　楚王遣子郢客入都受业齐王遣弟章入宿卫夏五月丙申封郢客为上邳侯章为朱虚侯以郢客为宗正又以吕禄女妻章【以年表列传修】
　　六月丙戌日有食之【夲纪】
　　秋七月恒山王不疑薨无后立襄成侯山为恒山王更名义【以史记汉书夲纪通鉴修】
　　行八铢钱【夲纪】
　　封酂文终侯萧何夫人同为酂侯【以史记年表修】
　　汉髙皇后吕氏三年夏江水汉水溢流民四千余家【夲纪】秋星昼见【夲纪】
　　伊水洛水溢流千六百余家汝水溢流八百余家【通鉴】汉髙皇后吕氏四年春二月癸未封孝惠后宫子太为昌平侯【以年表通鉴修】
　　夏四月丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它为俞侯舞阳武侯樊哙夫人吕嬃为临光侯【以史记夲纪年表修】
　　废少帝幽杀之五月丙辰立恒山王义为帝更名曰不称元年【以通鉴夲纪修】
　　封轵侯朝为恒山王【以史记夲纪修】
　　以平阳侯曹窟为御史大夫【通鉴】
　　禁南越关市铁器【通鉴】
　　汉髙皇后吕氏五年春南越王赵佗自称南武帝【夲纪】秋八月淮阳【阙】王彊薨立壶关侯武为淮阳王【以通鉴修】九月发河东上党骑屯北地【夲纪】
　　初令戍卒歳更【以史记大事记修】
　　汉髙皇后吕氏六年冬十月废吕王吕嘉十一月立肃王弟产为吕王【以通鉴修】
　　春星昼见【夲纪】
　　夏四月丁酉赦天下【夲纪】
　　齐王遣弟兴居入宿卫封为东牟侯【以列传年表修】
　　秩长陵令二千石六月城长陵【夲纪】
　　匈奴冦狄道攻阿阳【夲纪】
　　行五分钱【夲纪】
　　汉髙皇后吕氏七年冬十二月匈奴冦狄道【夲纪】
　　春正月丁丑赵王友幽死于邸【夲纪】
　　己丑晦日有食之既昼晦【以史记汉书夲纪修】
　　二月徙梁王恢为赵王吕王产为梁王梁王不之国为帝太傅【通鉴】
　　立恵帝后宫子平昌侯太为吕王更名梁曰吕吕曰济川【史记夲纪】
　　割齐琅琊郡立髙祖从祖弟大将军营陵侯泽为琅琊王【以夲纪年表修】
　　夏五月追尊太上皇妃昭灵夫人曰昭灵后【以夲纪修】六月赵王恢自杀废其嗣【以史记夲纪修】
　　朱虚侯章侍宴以军法行酒【以荀氏汉纪通鉴修】
　　陆贾説丞相陈平与太尉周勃相结【以荀氏汉纪通鉴修】
　　秋使使告代王恒欲徙王赵恒谢愿守代邉乃立武信侯吕禄为赵王【以史记夲纪修】
　　九月燕灵王建薨太后杀其子国除【以史记夲纪修】
　　南越侵长沙遣隆虑侯周灶击之【以通鉴举要厯修】
　　汉髙皇后吕氏八年冬十月辛丑立吕肃王子东平侯通为燕王【通鉴】
　　春三月太后祓还遂病【以史记夲纪修】
　　夏四月丁酉封中大谒者张释为建陵侯诸中官宦者令丞皆为关内侯【以史记年表夲纪修】
　　江水汉水溢流万余家【夲纪】
　　秋七月以赵王吕禄为上将军将北军吕王产居南军【以史记夲纪修】
　　辛巳太后崩于未央宫遗诏赦天下以产为相国禄女为帝后【以史记夲纪修】
　　合葬长陵【史记外戚世家】
　　以左丞相审食其为帝太傅【以史记夲纪修】
　　八月丙午齐王举兵讨吕氏西攻吕国之济南【以史记夲纪列传修】
　　相国吕产使灌婴击齐婴留屯荥阳与齐连和【以史记夲纪修】九月庚申太尉周勃入北军使朱虚侯章入宫杀吕产及长乐卫尉吕更始诸吕无少长皆斩之【以史记夲纪修】
　　辛酉废鲁王张偃为南宫侯【以史记夲纪年表修】
　　壬戌复以帝太傅审食其为左丞相寻免【以史记夲纪修】戊辰徙济川王太为梁王立赵幽王子遂为赵王【以史记夲纪修】
　　遣朱虚侯章告齐王罢兵灌婴兵亦罢荥阳而归【以史记夲纪修】
　　诸大臣迎立代王恒后九月己酉晦王长安废少帝代王即皇帝位是为文帝诛髙后所名惠帝子朝武太【以史记夲纪年表修】
　　以代中尉宋昌为卫将军鎭抚南北军代郎中令张武为郎中令【以史记夲纪修】
　　赦天下赐民爵戸一级女子百戸牛酒酺五日【以史记汉书夲纪及注修】


　　大事记卷九
　　钦定四库全书
　　大事记卷十　　　　　　宋　吕祖谦　撰
　　汉孝文皇帝元年冬十月庚戌徙立故琅邪王泽为燕王【史记夲纪】
　　辛亥皇帝即阼谒髙庙【史记夲纪】
　　尊代太后曰皇太后壬子遣太后弟车骑将军薄昭奉迎于代【以史记夲纪修】
　　增丞相陈平太尉周勃朱虚侯章等封邑【以史记汉书夲纪修】十一月徙右丞相陈平为左丞相太尉勃为右丞相大将军灌婴为太尉【以通鉴修】
　　吕氏所夺齐楚地皆归之【汉书夲纪】
　　十二月除収孥诸相坐律令【史记夲纪】
　　春正月有司请蚤建太子诏曰其安之有司三请乃立长子啓为太子赐天下民当为父后者爵一级【以夲纪修】
　　三月立太子母窦氏为皇后赐天下鳏寡孤独穷困髙年孤儿布帛米肉【以史记夲纪修】
　　选皇后兄弟师傅賔客【以通鉴修】
　　楚元王交薨太子辟非先卒立次子宗正上邳侯郢客为楚王【以夲纪列传修】
　　夏四月齐楚地震二十九山同日崩大水溃出【夲纪】六月令郡国无来献【夲纪】
　　令民赋四十丁男三十而一事【以贾之传修】
　　修代来功封卫将军宋昌为壮武侯【夲纪】
　　从髙帝入汉中者列侯益封二千石以上赐食邑【以夲纪修】秋八月辛未右丞相勃免左丞相平专为丞相【通鉴】遣陆贾谕南越赵佗谢罪去帝号【以史记列传修】
　　齐哀王襄薨立太子则为王【以夲纪世家修】
　　以贾谊为太中大夫【以百官表列传修】
　　汉孝文皇帝二年冬十月丞相曲逆献侯陈平薨【通鉴纲目】诏列侯各之国【以夲纪修】
　　十一月乙亥周勃复为丞相【通鉴】
　　癸卯晦日有食之诏求言举贤良方正罢卫将军军省太仆马【以夲纪修】
　　颍隂侯骑贾山上书言事【以列传修】
　　春正月丁亥亲耕籍田【以夲纪修】
　　三月立赵幽王少子辟疆为河闲王朱虚侯章为城阳王东牟侯兴居为济北王皇子武为代王叅为太原王揖为梁王【以夲纪修】
　　以太中大夫石奋代张相如为太子太傅【以荀氏汉纪修】三月除诽谤妖言律【以夲纪史记大事记修】
　　九月初与郡国守相为铜虎符竹使符【史记夲纪】
　　赐天下民今年田租之半【夲纪】
　　燕敬王泽薨立子嘉为燕王【以年表列传修】
　　甲子汉孝文皇帝三年冬十月丁酉晦日有食之十一月丁卯晦日有食之【夲纪】
　　绛侯周勃免丞相就国以太尉颍隂侯灌婴为丞相罢太尉官属丞相【以夲纪修】
　　夏四月城阳王章薨立子喜为城阳王【以夲纪列传修】
　　吴王濞淮南王长来朝【以史记年表修】
　　淮南王长杀辟阳侯审食其【夲纪】
　　五月匈奴冦北地上郡之河南帝幸甘泉命丞相灌婴将车骑八万五千击之于髙奴匈奴败去【以汉书夲纪史记大事记灌婴匈奴传修】
　　发中尉材官属卫将军军长安【夲纪】
　　帝自甘泉之髙奴因幸太原【夲纪】
　　徙代王武为淮阳王太原王叅为代王以太原国地尽与代【以史记汉书诸侯王表史记大事记修】
　　济北王兴居反罢丞相兵以陈武为大将军帅四将军十万众击之复以祁侯缯贺为将军军荥阳【以史记汉书夲纪修】
　　秋七月帝至自太原【以夲纪修】
　　八月陈武破济北军虏其王兴居兴居自杀【以史记汉书夲纪修】以太中大夫贾谊为长沙王太傅【以列传修】
　　汉孝文皇帝四年冬十二月乙巳颍隂懿侯灌婴薨【以年表通鉴修】
　　春正月甲午以御史大夫北平侯张苍为丞相【以史记汉书年表修】
　　召河东守季布至邸罢归郡【以列传荀氏汉纪修】
　　以安丘侯张説为将军击匈奴出代【以史记年表修】
　　匈奴单于冐顿请和亲许之【以列传修】
　　夏五月复诸刘有属籍家无所与赐诸侯王子邑各二千戸【夲纪】
　　六月雨雪【荀氏汉纪】
　　秋七月绛侯周勃下廷尉赦复爵邑【以列传修】
　　作顾成庙【夲纪】
　　汉孝文皇帝五年春二月地震【夲纪】
　　夏四月更造四铢钱除盗铸钱令使民得自铸【通鉴】楚夷王郢客薨立太子戊为楚王【以年表修】
　　汉孝文皇帝六年冬十月桃李华【夲纪】
　　十一月淮南王长谋反废迁蜀严道至雍死【以夲纪修】帝幸上林中郎将袁盎郤愼夫人坐【以列传修】
　　遣中大夫意使匈奴顷之冐顿死子稽粥立号老上单于复以宗室女为公主妻单于【以列传修】
　　汉孝文皇帝七年冬十月令诸侯王子列侯母妻及吏二千石无得擅徴捕【以夲纪修】
　　夏四月赦天下【夲纪】
　　初置南陵【史记大事记】
　　六月癸酉未央宫东阙罘罳灾【夲纪】
　　召长沙王太傅贾谊入见迁为梁王太傅【以列传修】
　　汉孝文皇帝八年梁王太傅贾谊陈政事【以列传荀氏汉纪修】夏封故淮南王长子四人为列侯【以史记列传汉书夲纪修】
　　有长星出于东方【夲纪】
　　汉孝文皇帝九年春大旱【夲纪】
　　温室钟自鸣【史记大事记】
　　汉孝文皇帝十年冬帝幸甘泉【以夲纪修】
　　将军薄昭有罪自杀【通鉴纲目】
　　帝幸上林拜虎圈啬夫为上林令谒者仆射张释之谏乃止【以荀氏汉纪史记列传修】
　　诸侯王皆来朝【以史记大事记修】
　　遣太常掌故鼂错徃济南伏生所受尚书【以夲传儒林传修】汉孝文皇帝十一年冬十一月帝幸代春正月帝至自代【以夲纪修】
　　夏六月梁懐王揖薨无子国除【荀氏汉纪】
