<!-- { "loadSidebar": true } -->
　　解题曰按本纪诏曰齐古之建国也今为郡县其复以为诸侯【齐自五年徙韩信于楚未封诸侯】将军刘贾数有大功及择寛惠修洁者王齐荆地春正月丙午韩王信等奏请以故东阳郡鄣郡吴郡【文颖曰东阳今下邳也鄣郡今丹阳也吴郡今防稽也韦昭曰鄣郡今故鄣县也后郡徙丹阳转以为县故谓之故鄣也师古曰鄣音章汉地理志下邳属东海郡即秦郯郡郯郡既已封楚王交当是秦汉之间分割下邳为东阳郡其详不可考也鄣郡所治乃湖州长兴县故城在县西南八十里今建康池徽宣太平广徳皆鄣郡之境也吴郡所治乃平江府今常秀杭越明台婺温处衢润湖睦皆吴郡之境也】五十三县立刘贾为荆王以砀郡薛郡郯郡【文颖曰砀郡今梁国是也薛郡今鲁国是也郯郡今东海是也砀郡所治乃单州砀山县今应天兴仁郓济单亳广济皆砀郡之境也薛郡所治乃兖州仙源县今兖海淮阳皆薛郡之境也郯郡所治乃海州东海县秦分薛郡东海及旁郡地置郯郡如沂州之费县淮阳军之下邳县皆其境也】三十六县立弟文信君交为楚王壬子以云中鴈门代郡【云中唐胜州单于大都防是也鴈门唐云应朔州是也代郡唐蔚州是也】五十三县立兄宜信侯喜【喜即髙帝兄仲也】为代王【史记本纪载喜为代王于七年汉兴以来诸侯年表虽书喜元年于六年与汉书同然谓韩王信降匈奴而喜继王其地二者皆非也汉书本纪年表载封拜年月日郡名县数皆具盖故府之所藏也况喜所王者云中鴈门代三郡信所王者太原一郡自不相干史记之误明矣然所以差误者亦有说焉髙帝更以太原郡为韩国徙信以僃胡都晋阳信上书曰国被边匈奴数入晋阳去塞逺请治马邑上许之马邑据地理志属代郡在髙帝时或属太原亦未可知也至髙帝十一年封文帝为代王颇取山南太原之地以益属代是割韩王信之故地以增益代国也自后世观之韩之都乃在代之县代之地乃涉韩之境子长不深考遂误以代之新封为韩之旧疆也子长论舆地之大势封建之大意固非孟坚所及至于综练故实考核嵗月则孟坚之所长也】以胶东胶西临淄济北博阳城阳郡【胶东所治乃莱州即墨县胶西所治乃密州髙宻县临淄所治乃青州临淄县济北博阳郡治未见项羽立田安为济北王治博阳今分为两郡盖在田荣并三齐之后城阳所治乃宻州莒县今登莱沂宻潍青淄濵沧棣齐徳博皆六郡之境也】七十三县立子肥为齐王
　　以曹参为齐相国
　　解题曰按本髙祖以长子肥为齐王庶长子也而以参为相国参之相齐齐七十城天下初定悼惠王富于春秋参尽召长老诸先生问所以安集百姓而齐故诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舎盖公焉其治要用黄老术故相齐九年齐国安集大称贤相参入相汉属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容乎吾是以先之
　　诸侯得自除御史大夫羣卿以下众官如汉朝
　　解题曰髙五王赞曰悼惠之王齐最为大国以海内初定子弟少激秦孤立亡藩辅故大封同姓以镇天下【太史公曰诸侯大国无过齐悼惠王以海内初定子弟少激秦之无尺土封故大封同姓以镇万民之心及后分裂固其理也】时诸侯得自除御史大夫羣卿以下众官如汉朝汉独为置丞相自吴楚诛后稍夺诸侯权左官附益阿党之法设其后诸侯唯得衣食租税贫者或乘牛车【太史公曰髙祖时诸侯皆赋得自除内史以下汉为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乗牛车也】
　　徙韩王信国于太原
　　解题曰韩王信故韩襄王孽孙也长八尺九寸从入汉中说汉王曰士卒皆山东人竦而望归及其锋东乡可以争天下汉王还定三秦乃许王信先拜为韩太尉将兵畧韩地信急攻韩王昌昌降汉乃立信为韩王常将韩兵从汉王使信与周苛等守荥阳楚拔之信降楚已得亡归汉汉复以为韩王竟从击破项籍五年春与信剖符王颍川颍川韩旧国也故徙之
　　三月封雍齿为什方侯
　　解题曰按年表雍齿以赵将前三年从定诸侯齿故沛豪有力与上有隙故晚从什方今汉州什方县
　　定功行封
　　解题曰按史记本纪以刘贾为荆王弟交为楚王子肥为齐王乃论功与诸列侯剖符行封至是始徧封功臣也
　　又作元功十八人位次
　　解题曰酂侯萧何第一平阳侯曹参第二宣平侯张敖第三【张敖以髙帝九年废王为侯盖今年有诏作元功十八人位次之定乃在九年以后也顔师古曰张敖无大功以鲁元之故吕后曲升之也】绛侯周勃第四舞阳侯樊哙第五曲周侯郦商第六鲁侯奚防第七汝隂侯夏侯婴第八颍隂侯灌婴第九阳陵侯傅寛第十信武侯靳歙第十一安国侯王陵第十二棘蒲侯陈武第十三清河侯王吸第十四广平侯薛欧第十五汾隂侯周昌第十六阳都侯丁复第十七曲成侯虫达第十八髙后二年诏丞相陈平尽差列侯之功录第下竟藏诸宗庙副在有司然则自十九以下皆平所定也平之第在四十七其自处固善而留侯之第尚在六十二何耶盖平以智自将固不与功臣争先若留侯澹然事外虽序曲逆之前亦所不愿也髙帝素谅其雅意在当时先后必畧有定次至髙后世特因其旧而铨品之耳
　　张良杜门不出
　　解题曰按本传汉六年先载劝封雍齿次载劝都关中次载入关道引不出通鉴从本纪移劝都关中于五年既得之矣然并移杜门不出于五年则非也六年尚从帝至洛阳劝封雍齿岂得谓之杜门不出哉今从本载于今年
　　夏五月丙午尊太公为太上皇
　　解题曰上归栎阳五日一朝太公太公家令说太公曰天无二日土无二王皇帝虽子人主也太公虽父人臣也柰何令人主拜人臣如此则威重不行后上朝太公拥篲迎门却行上大惊下扶太公曰帝人主柰何以我乱天下法于是上心善家令言赐黄金五百斤【师古曰晋太子庶子刘寳云善其发悟己心因得尊崇父号非善父敬已】夏五月丙午诏尊太公曰太上皇盖用秦追尊庄襄王之制也
　　立大市于长安
　　解题曰既治长乐宫复作大市朝市之制僃矣
　　以张苍为主计
　　解题曰按列传张苍以代相迁为计相【师古曰専主计籍故号计相】一月更以列侯为主计四岁【师古曰去计相之名更号主计是时卫尉掌骑士歩兵校尉掌上林苑门屯兵虎贲校尉掌轻车然则廷中所陈车骑歩卒皆北军也】设兵张旗志曰趋【师古曰传声教入者皆令趋谓疾行为敬也】殿下郎中侠陛陛数百人【郎中令所掌也师古曰侠其两旁每陛皆数百人也】功臣列侯诸将军军吏以次陈西方东乡文官丞相以下陈东方西乡【此文武两班分班之时也正奉贺之时则北乡矣】大行设九賔胪句传【大行即典客也史记据作书之时称之耳韦昭曰大行掌賔客之礼九賔则周礼九仪也谓公侯伯子男孤卿大夫士也后汉上陵仪大鸿胪设九賔随立寝殿前薛综曰九賔谓王侯公卿二千石六百石下及郎吏匈奴侍子凢九等然则九賔者九等立班之仪也苏林曰上传语告下为胪下告上为句也】于是皇帝辇出房百官执职传警【按舆服志云殷周以辇载军器至秦皇去轮而舆至尊也汉书执职作执防当从史记盖左右侍卫之百官各执其物所谓执职也索隠曰汉仪云帝辇动则左右侍帏幄者称警所谓警也】引诸侯王以下【上文功臣列侯以次陈西方丞相以下陈东方不言诸侯王所立之方盖引班先卑后尊至大行设九賔之时诸侯王始入也朝贺则先尊后卑故此引诸侯王以下吏六百石以次奉贺也】至吏六百石【六百石以下不预朝贺若今通直郎以上始预朝防也】以次奉贺自诸侯王以下莫不震恐肃敬至礼毕复置法酒【苏林曰常防须天子中起更衣然后置酒矣法酒谓以礼饮也】诸侍坐殿上皆伏抑首以尊卑次起上夀觞九行【后汉岁首大朝贺仪三公奉璧上殿向御坐北面太常赞曰皇帝为君兴三公伏皇帝坐乃进璧二千石以上上殿称万岁举觞御座前司空奉羮大司农奉饭奏食举之乐百官受赐宴飨大作乐后汉先上夀次赐酒与叔孙通仪不同】谒者言罢酒御史执法举不如仪者辄引去【战国防曰御史在前执法在后】竟朝置酒无敢讙哗失礼者拜通为奉常赐金五百斤通因进曰诸弟子儒生随臣乆矣与共为仪愿陛下官之髙帝悉以为郎通出皆以五百金赐诸生诸生乃喜曰叔孙生圣人知当世务九年徙为太子太傅孝惠即位乃谓通曰先帝园陵寝庙羣臣莫习徙通为奉常定宗庙仪法及稍定汉诸仪法诸仪法皆通所论著也
　　命萧何次律令韩信申军法张苍定章程
　　解题曰按本纪天下既定命萧何次律令韩信申军法张苍定章程叔孙通制礼仪今并载于叔孙通朝仪之后是时韩信以列侯奉朝请张苍以主计居相府也前汉刑法志曰髙祖初入关约法三章其后四夷未附兵革未息三章之法不足以御奸于是相国萧何攈摭秦法取其宜于时者作律九章晋刑法志曰汉承秦志萧何定律益事律兴廐戸三篇合为九篇【兴律廐律戸律三篇总谓之事律】叔孙通益律所不及傍车十八篇此萧何次律令之大畧也汉艺文志军礼司马法百五十五篇意者韩信之所申与律歴志曰汉兴北平侯张苍首律歴事方纲纪大基袭秦正朔用苍言用颛顼厯比于六厯疏濶中最为微近而朔晦月见望满亏多非是【史记厯书曰幽厉之后周室微陪臣执政史不记时君不告朔故畴人之子弟分散战国独有邹衍明于五徳之传而取消息之分以显诸侯秦自以为获水徳之瑞而正以十月色上黒然歴度闰余未能睹其眞也髙祖亦自以为获水徳之瑞虽明习歴及张苍等咸以为然】如淳曰章厯数之章术【章闰法也】程者权衡斗桶丈尺之法式【皆起于黄钟之律权衡本起于黄钟之重斗桶本起于黄钟之籥丈尺本起于黄钟之长】
　　帝北征韩王信于铜鞮信走匈奴遂征匈奴至平城为匈奴所围七日用陈平计得出
　　解题曰按列传冒顿佯败走引汉兵髙帝欲击之御史成谏曰不可夫匈奴兽聚而鸟散从之如搏景今以陛下盛徳攻匈奴臣窃危之髙帝不听于是汉悉兵多歩兵三十二万北逐之髙帝先至平城上白登【师古曰在平城东山上去平城十余里今其处犹存】歩兵未尽到冒顿围髙帝于白登七日西方尽白东方尽防北方尽骊南方尽骍马用护军中尉陈平竒计使单于阏氏解围其计秘世莫得闻【师古曰其事丑恶故不传】平言于上曰胡者全兵【李竒曰言唯弓矛无杂使也】请令彊弩两矢外乡徐行出围入平城天下歌之曰平城之下亦诚苦七日不食不能彀弩平城汉晋属鴈门郡后魏道武都平城置司州代尹孝文迁都洛阳改代尹曰万年尹后周改曰云中县隋开皇初改曰云内属马邑郡唐贞观十四年以为云州天寳元年改为云中郡
