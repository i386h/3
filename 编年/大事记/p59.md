<!-- { "loadSidebar": true } -->
　　解题曰按史记本纪列髙后崩禄产皆居长安中聚兵以威大臣欲为乱畏髙帝故大臣绛灌等未敢发朱虚侯妇吕禄女隂知其谋恐见诛【章之情也】乃隂令人告其兄齐王欲令发兵西诛诸吕而立朱虚侯欲从中与大臣为应【此特章传平勃之意耳非眀有要约也故琅邪王说齐王曰今诸大臣狐疑未有所定】齐王与其舅父驷钧【汉书列但称舅盖东汉初已不呼母之兄弟为舅父矣详见文帝三年】郎中令祝午中尉魏勃隂谋发兵齐相召平弗听八月丙午齐王欲使人诛相相召平乃反举兵欲围王魏勃绐召平曰王欲发兵非有汉虎符验也【以此考之则汉诸侯王兵权在相王不得自调发盖相汉所置也若京师不下虎符则相亦不得自调发】勃请为君将兵卫王召平信之乃使魏勃将兵围王宫勃既将兵使围相府召平曰嗟乎道家之言当断不断反受其乱遂自杀【然则召平亦吕氏之人与】于是齐王以驷钧为相魏勃为将军祝午为内史悉发国中兵使祝午东诈琅邪王曰齐王自以儿子年少不习兵革之事愿举国委大王大王自髙帝将也【髙帝十一年泽以将军击陈豨得王黄】习战事齐王不敢离兵请大王幸之临菑见齐王计事琅邪王西驰见齐王齐王留琅邪王使祝午尽发琅邪国兵并将之琅邪王既见欺不得反国乃说齐王曰大王当立泽于刘氏最为长年大臣固待泽决计今大王留臣无为也不如使我入关计事齐王乃具车送琅邪王【齐王所以不立泽亦有力焉】琅邪王既行齐遂举兵西攻吕国之济南【吕故梁国也】于是齐王遗诸侯王书曰孝惠崩髙后用事春秋髙听诸吕擅废帝更立【谓前少帝也】又比杀三赵王灭梁赵燕以王诸吕分齐为四【师古曰本自齐国更分为济南琅邪城阳凡为四也】忠臣进谏上惑乱弗听【谓王陵也】今髙后崩而帝春秋富未能治天下固恃大臣诸侯而诸吕又擅自尊官聚兵严威【是时南北军之屯比平世调发必重】刼列侯忠臣矫制以令天下寡人率兵入诛不当为王者【吕氏而但言诸吕者不敢斥髙后之罪而但言诸吕者余威犹震乎海内也不敢斥言少帝不当立而言诛不当为王者以天下有共伐之之约也】汉闻之相国吕产等乃遣颍隂侯灌婴将兵击之【延平陈氏曰诸吕始惮绛灌及闻齐兵则以兵授所惮之人而使击齐左袒之功岂难成哉灌婴受命以成其荥阳之谋可谓忠而有权】灌婴留屯荥阳使使谕齐王及诸侯与连和以待吕氏变共诛之乃西取其故济南郡亦屯兵于齐西界以待约吕禄吕产欲发乱关中欲待灌婴兵与齐合而发【未知灌婴与齐连和也】太尉勃不得入军中主兵郦商子寄与吕禄善绛侯乃与丞相陈平谋令其子寄绐说吕禄归将印之国吕禄信郦寄日与出游猎【欲夺其军也】过其姑吕大怒【吕氏之有谋者惟而已使为男子岂易克哉】九月庚申旦【史记本纪作八月以刘羲叟长歴考之是岁八月辛巳朔后九月庚辰朔若八月小尽则庚申乃前九月九日若八月大尽则庚申为前九月十日】平阳侯窋行御史大夫事见相国产计事【汉书百官表髙后四年平阳侯曹窋为御史大夫五年免自四年至今年为五年张苍云曹窋为御史大夫髙后崩与大臣共诛诸吕后坐事免以淮南相张苍为御史大夫苍与绛侯等尊立孝文皇帝是窋之罢苍之拜皆在诸吕既诛之后文帝未至之前也】郎中令贾夀使从齐来具以灌婴与楚合从欲诛诸吕告产乃趣产急入宫【贾夀盖吕氏之党产将南军而不入宫禄将北军而时出游猎宜其败也】平阳侯颇闻其语乃驰告丞相太尉【窋参之子宜其忠于汉室】太尉欲入北军不得入襄平侯通尚符节【张晏曰纪信子也】乃令持节矫内太尉北军【汉节之重如此】太尉复令郦寄与典客刘揭先说吕禄曰帝使太尉守北军【既欲矫节入北军故先矫少帝命于吕禄】欲足下之国急归将印辞去不然祻且起吕禄以为郦寄不欺已遂解印属典客【按文帝诏典客刘揭身夺赵王吕禄印封阳信侯】太尉行至将军吕禄亦已解上将印去太尉遂将北军入军门行令军中曰为吕氏右襢为刘氏左襢军中皆左襢为刘氏【军中忿吕氏而思刘氏不待问而可知也盖使之左襢者所以发其忠愤而为建义号令之始也十一左襢虽使有吕氏之人潜伏行伍之中亦皆胆落神褫无能为矣孰谓无益哉】然尚有南军丞相平乃召朱虚侯佐太尉【得北军则大事定矣南军虽少而宻迹禁庭圗之亦不可缓此陈丞相遣朱虚侯佐太尉之意也】太尉令朱虚侯监军门令平阳侯告卫尉毋入相国产殿门【卫尉掌宫门卫屯兵即所谓南军也汉旧仪云卫尉寺在宫内胡广云上宫阙之门内卫士于周垣下为区庐以此考之则南军在宫内也吕产虽将南军然卫尉乃刘氏之人故产不能令所以禁其入殿门者惧其挟少帝以为乱也惠景以来侯者表载关殿门拒吕产等入此当时拒守殿门之事也曺窋首发产入宫之谋又告卫尉毋入产殿门其功甚大文帝论功行封独无其名又诸吕方诛遽以张苍代之其故皆不可考】吕产不知吕禄已去北军乃入未央宫欲为乱殿门弗得入徘徊徃来【非平勃之对也】平阳侯恐弗胜驰语太尉太尉尚恐不胜诸吕未敢诵言诛之乃遣朱虚侯谓曰急入宫卫帝朱虚侯请卒太尉与卒千余人入未央宫门【独用北军诛产南军不预】遂见产廷中日餔时遂击产产走天风大起以故其从官乱莫敢鬭【梁国相府之从官非南军也】逐产杀之郎中府吏厠中【如淳曰百官表郎中令掌宫殿门戸故其府在宫中】朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始【师古曰章与谒者同车故为门者所信得入长乐宫以此考之军门宫门非有节信不许入也长乐卫尉乃卫尉之属然则亦南军也更始既死则南北军皆定矣】还驰入北军报太尉太尉起拜贺朱虚侯曰所患独吕产今已诛天下定矣【所患者其技止此余人又可知矣】遂遣人分部悉捕诸吕无少长皆斩之【髙后之族遂絶】辛酉捕斩吕禄而笞杀吕嬃【禄与次日方诛者亡匿而始捕获也】使人诛燕王吕通【吕氏三王禄产在京师通独就国故遣使就燕诛之】而废鲁王偃【非吕氏又幼不预谋耳故废为侯】壬戌以帝太傅审食其复为左丞相【诸吕尽诛而审食其复拜相何也以事理度之必食其自髙后之崩自附于平勃故诛诸吕之后复用为相以安吕氏之余党至事定则归相印矣至文帝至代邸羣臣劝进独称丞相陈平无食其名也朱建谓辟阳侯于诸吕最深所以全者皆陆生平原君之力其计画亦可推矣】戊辰徙济川王王梁立赵幽王子遂为赵王【继赵王遂之絶后固可以摅髙庙之宿愤彼济川王太乃吕氏所名之皇子亦徙封代国者盖将相之议未定不欲事防之泄也况太幼又未就国亦虚名耳】遣朱虚侯章以诛诸吕事告齐王令罢齐兵灌婴在荥阳闻魏勃本教齐王反既诛吕氏罢齐兵使使召责问魏勃【齐讨吕氏而谓之反者髙帝虽有天下共诛之之约自汉朝言之终为诸侯擅举兵也况废少帝之谋灌婴必不与安得不责问乎汉初功臣虽不学于天子诸侯之大分则皆畧知之也齐所以肯罢兵者正以灌婴重兵在荥阳耳】灌婴兵亦罢荥阳而归诸大臣相与隂谋曰少帝及梁淮阳常山王皆非眞孝惠子也吕后以计诈名他人子杀其母飬后宫【以此言观之则非刘氏子眀矣】令孝惠子之立以为后及诸王以彊吕氏今皆已夷灭诸吕而置所立即长用事吾属无类矣不如视诸王最贤者立之【延平陈氏曰胡不以社稷为忧而以吾属为虑其事则是其言则非也】或言齐悼惠王髙帝长子今其适子为齐王推本言之髙帝适长孙可立也【为此论者必朱虚侯也】大臣皆曰【齐悼惠世家作琅邪王及大臣皆曰】吕氏以外家恶而防危宗庙乱功臣今齐王母家驷钧钧恶人也即立齐王则复为吕氏欲立淮南王以为少母家又恶【史记惠景以来侯者表云文帝元年四月辛未以齐王舅父驷钧为清都侯以淮南厉王舅父赵兼为周阳侯然则厉王所以不得立亦繇兼性行恶也】乃曰代王母家薄氏君子长者且代王又亲髙帝子于今见在且最为长以子则顺以善人则大臣安乃相与共隂使人召代王代王使人辞谢再反然后乗六乗传后九月晦日己酉至长安渭桥【苏林曰在长安北三十里】羣臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之【致堂胡氏曰太尉此请非也不过欲叙讨诸吕迎代王之功以伸私欵耳宋昌折之其情立见遽上玺符夫渭桥非邸殿所在若何而受之不学之过也】遂驰入代邸羣臣从至丞相陈平太尉周勃大将军柴武御史大夫张苍宗正刘郢朱虚侯刘章东牟侯刘兴居典客刘揭皆再拜言曰子等皆非孝惠帝子不当奉宗庙臣谨请与隂安侯【苏林曰髙帝兄伯妻羮颉侯终母丘防也】列侯顷王后【徐广曰代顷王刘仲之妻】与琅邪王宗室大臣列吏二千石议【议立君止于二千石】曰大王髙帝长子宜为髙帝嗣愿大王即天子位代王曰奉髙帝宗庙重事也寡人不佞不足以称宗庙愿请楚王计宜者【苏林曰楚王交髙帝弟】寡人不敢当羣臣皆伏固请代王西向让者三南向让者再【如淳曰賔主位东西靣君臣位南北面故西乡坐三让不受羣臣犹构宜乃更廻坐示变即君位之渐也】遂即天子位羣臣以礼次侍【即位于邸】乃使太仆婴【滕公自髙帝时为太仆】与东牟侯兴居清宫【应劭曰旧典天子行幸所至必遣静室令先按行清浄殿中以虞非常】前谓少帝曰足下非刘氏不当立乃顾麾左右执防者掊兵罢去有数人不肯去兵宦者令张释谕告亦去兵【是时宦者不掌兵而宿卫已禀畏如此地势然也】滕公乃召乗舆车载少帝出【副车也】奉天子法驾【蔡邕曰天子有大驾小驾法驾驾乗金根车驾六马有五时副车驾四马侍中参乗属车三十六乘】迎于代邸皇帝即日夕入未央宫有谒者十人持防卫端门曰天子在也【少帝出舎少府犹在宫门内故守端门者不知端门宫之正门也】足下何为者而入【汉之宿卫守軄如此】太尉谕谒者十人皆掊兵而去遂入而听政夜拜宋昌为卫将军镇抚南北军以张武为郎中令行殿中【宫门殿门掖门郎中令所掌】还坐前殿于是下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百戸牛酒【苏林曰男赐爵女子赐牛酒】酺五日【许其羣饮也周禁羣饮秦汉因之】









　　大事记解题巻九
<史部,编年类,大事记__大事记解题>
　　钦定四库全书
　　大事记解题巻十　　　　宋　吕祖谦　撰
　　汉孝文皇帝元年冬十月庚戌徙立故琅邪王泽为燕王
　　解题曰泽少帝时为齐王所诈失国自归长安故史记本纪书故琅邪王汉书削故字
　　辛亥皇帝即阼谒高庙
　　解题曰曲礼曰践阼临祭祀内事曰孝王某外事曰嗣王某践履也阼东阶也主人所升降也士冠礼注云阼犹酢也所以答酬賔客也天子祭祀唯至尊独升东阶羣臣皆繇西阶也周康王将受顾命繇賔阶隮者未即位不敢当主也文帝已即位故初谒髙庙即阼阶而升史记书即阼志其正位居尊之始也汉书削即阼二字
　　尊代太后曰皇太后壬子遣太后弟车骑将军薄昭奉迎于代
