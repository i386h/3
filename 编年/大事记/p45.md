<!-- { "loadSidebar": true } -->
　　解题曰按夲纪竝勃海以东过黄腄【史记正义曰腄遂瑞反黄县故城在莱州黄县东南古睡县在黄县南】穷成山【史记正义曰在莱州文登县西北】登之罘【史记正义曰在莱州文登县东北】立石颂秦徳焉而去南登琅邪大乐之留三月乃徙黔首三万户琅邪台下【史记正义曰琅邪山在密州诸城县东南始皇立层防于山上】复十二嵗作琅邪台【复者复除其赋役也然复有大小逺近之别有复其繇戍者有复其租税者有复其身者有复其家者有复一嵗者有复二嵗者有复三嵗者有复十二嵗者有复终身者有复其后世者载在汉书皆可考也】立石刻颂秦徳曰维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗林丞相王绾卿李斯卿王戊五大夫赵婴五大夫杨樛从与议于海上【列侯之下复有伦侯当考】
　　武闗
　　解题曰今商州商洛县有少习即秦武闗也文颍曰武闗在浙西百七十里农界
　　秦始皇帝二十九年东防至阳武博浪沙中
　　解题曰博浪沙在郑州阳武县界当官道【见史记正义】张良大父地相韩昭侯宣恵王襄哀王父平相厘王悼恵王悼恵王二十三年平卒卒二十嵗秦灭韩良年少未官事韩韩破良家僮三百人弟死不葬悉以家财求客刺秦王为韩报仇以大父父五世相韩故致堂胡氏曰或者谓良年少防用其身黄石老父盖不喜也故为复期之约堕履之事屈折其虚气使能隠忍以就大者是不知良也良夲为报讐非有事汉之志茍得弊吕政于一椎则心惬矣余亦何求哉或者不达又若虞其败者夫以秦皇狙诈之智虎狼之威千乘万骑之众挥椎奋击既无觉者大索天下又不能得良非独免并免力士其智畧之妙固已视吕政如中兔何败获之忧乎是亦浅之乎待良矣
　　秦始皇帝三十一年更名腊曰嘉平
　　解题曰索隠曰应劭曰夏曰清祀殷曰嘉平周曰大腊盖改从殷号秦重伏腊故有羊米之赐
　　使黔首自实田
　　解题曰阡陌之弊至是出矣使井田不废何患田之不实乎杜氏通典曰自秦孝公隳经界立阡陌虽获一时之利而兼并逾僣兴矣阡陌既弊又为隠覈隠覈之法凭乎簿书簿书既广必借众功借众功则政繇羣吏则人无所信矣夫行不信之法委政于众多之胥欲纪人事之众寡明地利之多少虽申商督刑挠首总筭不可得而详矣不变斯道而求治者未之有也
　　防行逄盗
　　解题曰始皇为防行咸阳【张晏曰若防行之所为故曰防行】与武士四人俱夜出逄盗兰池见窘武士击杀盗闗中大索二十日
　　秦始皇帝三十二年东廵刻碣石门
　　解题曰按本纪刻碣石门【徐广曰一作盟】壊城郭决通隄防其辞曰皇帝奋威徳并诸侯初一泰平堕坏城郭决通川防夷去险阻地埶既定黎庶无繇天下咸抚五峯胡氏曰制井田所以制国也所以制王畿也王畿安强万国亲附所以保卫中夏禁御四夷也先王建万国亲诸侯髙城深池徧天下四夷虽虎猛狼贪安得肆其欲而逞其志乎此三王为万世虑御四夷之上策也王公设险以守其国孔子所以书于习坎之彖也城郭沟池以为固孔子所以答言偃之问也自秦而降郡县天下中原世有戎狄之祸矣悲夫
　　考入海方士
　　解题曰瓒曰考较其虚实
　　秦始皇帝三十三年发诸尝逋亾人赘壻贾人击南越解题曰汉武帝发天下七科讁一曰吏有罪始皇适治狱吏不直者筑长城即此科也二曰亾命三曰赘壻四曰贾人即今嵗所发尝逋亾人赘壻贾人也五曰故有市籍六曰父母有市籍七曰大父母有市籍皆贾人之类也然则所谓七科讁者其因秦之旧乎兵出于农固有定籍矣吏有罪者席其故官亾命者去其乡土赘壻者托于妇家贾人以下皆身不在农畆是七科皆非调发所及故讁之此虽暴政然亦有説也南越君长史不书闽越王无诸及越东海王揺者其先皆越王勾践之后也姓邹氏秦已并天下皆废为君长以其地为闽中郡置闽中郡史失其年令附于置桂林南海象郡之后
　　防恬大破匈奴收河南地筑长城
　　解题曰按夲纪列防恬西北斥逐匈奴匈奴单于头曼不胜秦北徙悉收河南地【北河之南】自榆中【徐广曰在金城金城郡在汉凉州刺史所部也】竝河以东属之隂山【列云渡河防阳山徐广曰五原西安阳县北有隂山在河南阳山在河北然则秦地跨河北阳山长城止属于隂山耳赵武灵王筑长城自代竝隂山下至髙阙为塞五原郡属汉并州刺史所部即秦之九原郡也隂山隂山县汉武帝攘斥匈奴置隂山县属五原郡唐属安北大都防府】因河为塞筑长城【水经注杨泉物理论曰秦始皇使蒙恬北筑长城死者相属民歌曰生男慎勿举生女哺用餔不见长城下尸骸相支柱其寃痛如此】因邉山险壍谿谷可缮者治之起临洮【汉陇西郡有临洮县】至辽东万余里又使防恬渡河取髙阙【水经注赵武灵王自代竝隂山下至髙阙为塞山下有长城长城之际连山天其山中防两岸望若阙焉自阙北出荒中阙口有城跨山结局谓之髙阙戍自古迄今常置重捍以防塞道史记正义曰地理志云朔方临戎县北有连山中防而峯俱峻名为髙阙朔方今夏州】陶山北假中【晋灼曰王莾云五原北假膏壤殖谷北假地名也】筑亭障以逐戎人恬居上郡【今麟延安丹坊鄜银夏绥徳保安之地】十余年威振匈奴【主父偃书曰昔秦皇帝欲攻匈奴李斯諌曰靡敝中国快心匈奴非长策也秦皇帝不聼遂使蒙恬将兵攻胡辟地千里李斯方助始皇为虐必无此谏特赵髙继斯其虐尤甚故人以斯为忠得此虚羙也】
　　运刍粟北河
　　解题曰按主父偃书秦皇帝使防恬将兵而攻胡却地千里以河为境又使天下飞刍挽粟起于黄腄琅邪负海之郡转输北河率三十钟而致一石【师古曰六斛四斗为钟计其道路所费凢用百九十二斛乃得一石至】男子疾耕不足于粮饷女子纺绩不足于帏幕百姓靡敝孤寡老弱不能相养道死者相望又按水经及注河自西域注于蒲昌海【一名盐泽至玉门阳闗一千三百里广轮四百里其水澄渟冬夏不减】隠沦不见复出于积石山【山在西之中烧当所居也后汉延熹二年校尉叚颎讨烧当至积石山】屈而东北流迳于析支【界为河曲人所居谓之河曲也】东北迳歴敦煌酒泉张掖南又东过陇西金城天水又东北过安定又北过北地朔方又屈而北流为北河东迳于髙阙南【自髙阙东南迳朔方九原东过云中又南过定襄上郡又南迳蒲江又南过北屈又南出龙门口】
　　以讁徙民戍五岭河南
　　解题曰按本纪为桂林象郡南海以适遣戍【徐广曰五十万人守五岭】索隠曰初县即上自榆中属隂山为三十四县是也匈奴作四十四县【史记正义云裴骃云广州记云五岭者大庾始安临贺揭阳桂阳舆地志云一曰防岭亦名塞上今名大庾二曰骑田三曰都龙四曰萌诸五曰越岭】
　　彗星出西方
　　解题曰本纪作明星出西方徐广曰皇甫谧云彗星见
　　秦始皇帝三十四年焚书
　　解题曰按夲纪列始皇置酒咸阳宫博士七十人前为寿博士仆射周青臣【前汉百官表仆射秦官自侍中尚书博士郎军屯吏驺宰永巷皆有古者重武官有主射以督课之取其领事之号孟康曰皆有仆射随所领之事以为号也军屯吏则曰军屯仆射永巷则曰永巷仆射后汉百官志博士仆射中兴转为祭酒】颂称始皇威徳始皇恱博士齐人淳于越进曰臣闻殷周之王千余嵗封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长乆者非所闻也今青臣又面谀以重陛下之过非忠臣始皇下其议丞相李斯曰陛下创大业以建万世之功固非愚臣所知且越言三代之事何足法也今诸生人善其所私学以非上之所建立禁之便臣请史官非秦记皆烧之【六国表云秦既得意烧天下诗书诸侯史记尤甚为其有所刺讥也诗书所以复见者多藏人家而史记独藏周室以故灭惜哉独有秦记又不载日月其文畧不具】非博士官所职天下敢有藏诗书百家语者悉诣守尉杂烧之【所烧者天下之书博士官所职固自若也萧何独收圗籍而遗此惜哉】有敢偶语诗书弃市以古非今者族吏见知不举者与同罪【此见知之法也】令下三十日不烧黥为城旦【如淳曰昼日伺防虏夜暮筑长城城旦四嵗也】所不去者医药卜筮种树之书【前汉艺文志秦焚书而易为筮卜之事者不絶古者教人之通法诗书礼乐而已至于易则未尝躐等与人是以孔子孟子之问答初未尝及易也若如魏晋祖尚浮虚谭老易者徧天下则秦焚之乆矣】欲以学法令以吏为师【此商鞅之法事见周赧王十年解题】制曰可余见通鉴始皇下淳于越之议意虽恶之然未必如李斯之酷也逢君之恶其罪大斯之谓与战国陋儒诵章句而不知践履守陈迹而不识时宜荀卿疾之于是轻诗书法后王以矫一时之弊初不知李斯假其説其祸如此其极也天下之患始于陋儒而疾陋儒者实成之
　　秦始皇帝三十五年甘泉
　　解题曰史记正义云括地志云甘泉在雍州云阳西北秦始皇作甘泉宫去长安三百里望见长安
　　作宫阿房及穿治丽山
　　解题曰按夲纪阿房宫未成成欲择令名名之作宫阿房故天下谓之阿房宫始皇初即位穿治丽山及并天下其役益侈矣至是遂役七十万人分作阿房丽山焉【史记正义云括地志云秦阿房宫亦曰阿城在雍州长安县西北】
　　徙三万家骊邑五万家云阳
　　解题曰骊邑始皇之陵邑也汉自人君即治山陵及徙民置邑陵防皆秦制也云阳甘泉宫所在也秦直道表谓之通甘泉纪谓之邸云阳汉武帝幸甘泉祠泰乙而公卿称皇帝郊见泰乙云阳盖乙地也在汉属左冯翊【史记正义云括地志云骊邑在雍州新丰县夲周时骊戎邑】
　　坑诸生
　　解题曰按夲纪侯生卢生相与谋曰始皇为人天性刚戾自用起诸侯并天下意得欲从以为自古莫及已専任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方不验輙死然星气者至三百人皆良士畏忌讳防不敢端言其过天下之事无小大皆决于上上至以衡石量书【石百二十斤】日夜有呈不中呈不得休息贪于权势至如此未可为求仙药于是乃亡去始皇闻亡乃大怒使御史悉按问诸生犯禁者皆坑之余见通鉴延平陈氏曰烧诗书杀学士秦之所以亡也其所以致亡者始于自用自用则恶夫非之者而儒生分别是非常不可屈已以从天下之善而欲屈天下从已私能无亡乎
　　秦始皇帝三十六年徙民三万家于北河榆中
　　解题曰以备匈奴也按水经注榆中在金城东五十许里【唐胜州榆林县】即汉书所谓榆溪旧塞者也自溪西去悉榆栁之数矣
