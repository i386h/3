<!-- { "loadSidebar": true } -->
　　解题曰方髙帝之疾笃忧赵王如意不容于吕氏谗者以哙与吕氏有连因其形而谮之故帝防怒遂欲诛之耳以哙之伉健而吕嬃又为之内苏眀允谓髙后之末尚在则吕禄不可绐太尉不得入北军盖得之矣然髙帝欲诛哙之意乃为戚氏计非为刘氏计也
　　立西市修太仓
　　解题曰大市萧何所作盖所谓东市也史记大事记书立太仓按萧何已作太仓今从汉书本纪
　　留文成侯张良薨
　　解题曰按功臣年表以廐将从起下邳【陈渉起兵良聚少年百余人景驹自立为楚假王在留良欲往从之道遇沛公沛公将数千人畧地下邳西遂属焉沛公拜良为廐将】以韩申徒下韩国言上张旗志秦王恐降解上与项羽之郄为汉王请汉中地常计谋平天下侯万戸
　　汉孝惠皇帝七年冬十月诏灌婴将车骑材官屯荥阳解题曰髙帝之将崩也遣陈平灌婴将兵屯荥阳今岁首天下无变而调发十万众鎭荥阳者盖惠帝以赵王如意戚夫人死日饮为滛乐不听政因有病至是病必【阙】侵故踵髙帝旧事复遣灌婴焉
　　秋七月戊寅帝崩于未央宫
　　解题曰汉书赞曰孝惠内修亲亲外礼宰相优宠齐悼赵隠恩敬笃矣闻叔孙通之谏则惧然纳曹相国之对而心说可谓寛仁之主遭吕后亏损至徳悲夫
　　太后使吕台吕禄吕产将南北军
　　解题曰按史记本纪孝惠帝崩发防太后哭泣不下留侯子张辟疆为侍中年十五谓丞相曰太后独有孝惠今崩哭不悲君知其解乎丞相曰何解辟疆曰帝毋壮子太后畏君等君今请拜吕台吕产吕禄为将将兵居南北军及诸吕皆入宫居中用事如此则太后必安君等幸得脱祻矣丞相乃如辟疆计太后说其哭乃哀吕氏权繇此起李徳裕穷愁志曰杨子美辟疆之觉陈平非也若以童子肤敏善揣吕氏之情竒之可也若以反道合权以安社稷不其悖哉授兵产禄庶防刘氏皆因辟疆啓之观髙祖遗言吕后制其大事可谓谋无遗虑矣以王陵有廷诤之节置以为相周勃堪寄托之任令本兵柄况外有齐楚淮南盘石之固内有朱虚东牟肺腑之亲是时产禄皆匹夫耳吕后虽不在哀将相何至危惧必当忧伤不食自促其夀岂能为将相之害哉汉髙曰非刘氏而王者天下共击之此虑属在吕宗矣何可背之厥后称制八年产禄之封植固矣若平勃二人溘先朝露则刘氏之业必归吕宗及吕后之殁刼郦商以绐吕禄计亦窘矣周勃虽入北军尚不敢诵言诛诸吕岂不艰哉赖产禄皆徒之人非英杰之士傥才出于世岂受其绐说哉嗟乎与其图之难岂若制之易繇是而言平勃用辟疆之计斯为谬矣徳裕之论唯忠诚足以格其邪心威重足以寝其非□气畧足以折其奸谋为能与于此茍于是三者有所未足焉则王陵之愤发陈平之逶迤皆审于自量者也或曰以陈平之谋济王陵之戆其可乎曰平世固可以长短相济至于临天下之大变非凑补缀缉所能办也或者又曰若如徳裕之说陈平死于吕后之前则奈何曰繇其上者简而易繇其次者险而艰理固然也人不可小成学不可轻用任重道逺死而后已曾子岂茍云乎哉
　　九月辛丑葬安陵皇后张氏名后宫子为太子至是即位谒髙庙
　　解题曰春秋书子同生所以严正适重国本也考于左以太子生之礼举之接以大牢卜士负之士妻食之公与文姜宗妇命之【内则云国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子此所谓太子生之礼也】其严如此盖一国之本当与一国公之也惠帝为四海神民之主而适所出暧昩莫知其从来纵使非吕氏子亦何以解天下之疑乎此所以社稷将覆而幸存也惠帝髙庙太宗之重而失軄至此岂可诿之母而逃其责哉
　　太后临朝称制大赦天下
　　解题曰前此秦宣太后之属虽内秉大权犹外假人主之号令而行也吕太后在惠帝世盖亦如此至是出临朝自称制以号令天下所谓少帝者不复预事矣
　　汉髙皇后吕氏元年
　　解题曰此少帝之元年也而史记汉书皆以为髙后元年者盖四年太后废少帝立恒山王为帝以太后制天下事不复改元则此元固可以谓之髙后之元也
　　冬十一月甲子以右丞相王陵为帝太傅左丞相陈平为右丞典客辟阳侯审食其为左丞相食其不治事监宫中太傅王陵谢病免
　　解题曰按百官表太傅古官髙后元年初置金印紫绶后省以王陵免而省也本曰吕太后怒佯迁陵为帝太傅实不用陵陵怒谢病免杜门竟不朝请七年而卒陵与陈平竝为相方张辟疆劝陈平授诸吕兵柄之时陵固在旁胡为不引大义以正之失此大防至议王诸吕始抗言力争亦噬脐矣忠有余而识不足此髙帝所以谓之戆也
　　春正月除三族辠妖言令
　　解题曰除秦法也
　　置孝弟力田官一人秩二千石
　　解题曰汉初君臣大意如此至是始设官耳耕战者秦孝公商鞅之规摹也孝弟力田者髙帝萧何之规摹也使于孝弟力田深探其本而张其纲纪岂止革秦之防而已哉此盖大司徒之軄而止以二千石掌之其任轻矣
　　夏四月长公主薨立公主子张偃为鲁王諡公主曰鲁元太后
　　解题曰按髙后六年宣平侯张敖卒是时敖尚无恙而封其子偃为鲁王者盖为继公主之后也敖既死始从公主之諡追封为鲁元王不使子继父而使子继母不使妇从夫而使夫从妇悖于三纲甚矣
　　辛卯立孝惠后宫子强为淮阳王不疑为恒山王山为襄城侯朝为轵侯武为壷关侯割齐之济南郡为吕国立郦侯吕台为吕王
　　解题曰按史记本纪四月太后欲侯诸吕乃先封髙祖之功臣郎中令无择为博城侯齐丞相夀为平定侯【徐广曰姓齐】少府延为梧侯【徐广曰姓阳成也延以军匠起作宫筑城也】乃封吕种为沛侯【徐广曰释之之子也】吕平为扶柳侯【徐广曰吕后姊子也母字长姁】张买为南宫侯【徐广曰其父越人为髙祖骑将】太后欲王吕氏先立孝惠后宫子为王封大臣请立郦侯吕台为吕王建成康侯吕释之卒嗣子有罪废立其弟吕禄为胡陵侯续康侯后
　　五月赵王宫丛台灾
　　解题曰师古曰连聚非一故名丛台盖本六国时赵王故台也在邯郸城中郦道元水经注刘劭赵郡赋曰结云阁于南宇立丛台于少阳今遗基旧墉尚在是时赵王如意既鸩死淮阳王友继王赵又幽死梁王恢继王赵又为其后偪死
　　御史大夫赵尧抵罪以上党守任敖为御史大夫解题曰吕后怨赵尧如此而终惠帝之七年居位如故者盖犹未敢肆也按任敖髙祖常避吏吏系吕后遇之不谨任敖素善髙祖怒击伤主吕后吏御史大夫副贰丞相者也用人如此无逺畧矣
　　汉髙皇后吕氏二年春正月诏定列侯朝位
　　解题曰按本纪诏曰髙皇帝匡饬天下诸有功者皆受分地为列侯万民大安莫不受休徳朕思念至于乆逺而功名不着亡以尊大谊施后世今欲差次列侯功以定朝位【师古曰以功之髙下为先后之次】藏于髙庙世世勿绝嗣子各袭其功位其与列侯议定奏之丞相臣平言【不着审食其名者不治事也】谨与绛侯臣勃曲周侯臣商颍隂侯臣婴安国侯臣陵等议【列侯独举周勃郦商灌婴王陵者大功臣也】列侯幸得赐餐钱奉邑【师古曰餐钱赐防膳钱也奉邑本所食邑也】陛下加惠以功次定朝位臣请藏髙庙奏可【按王子侯表徳哀侯广上邳侯郢客朱虚侯章独有位次张晏曰髙后二年诏丞相陈平令差第列侯位次髙下故王子侯三人有第自二年之后皆不第】又按史记本纪七年秋太后使使告代王欲徙王赵代王谢愿守代边太傅产丞相平等言武信侯吕禄【徐广曰吕后兄子也前封胡陵侯盖号曰武信】上侯位次第一【如淳曰功大者位在上功臣侯表有第一第二之次也】请立为赵王盖髙帝定十八侯位次萧何第一曹参第二张敖第三周勃第四今年尽定诸侯朝位萧曹皆死必逓迁张敖为第一敖既死遂以禄补其处耳【禄去年九月丙寅方封侯不应便作第一】
　　乙卯地震羌道武都道山崩
　　解题曰服防曰县有夷蛮曰道师古曰羌道属陇西郡武都道属武都郡
　　楚王遣子郢客入都受业齐王遣弟章入宿卫夏五月丙申封郢客为上邳侯章为朱虚侯以郢客为宗正又以吕禄女妻章
　　解题曰诸侯子入京师受业及宿卫皆三代之制也国语载宣王欲得国子之能导训诸侯者【贾侍中云国子诸侯之嗣子】樊穆仲曰鲁侯孝王曰然则能训治其民矣乃命鲁孝公于夷宫【自国子而命为诸侯也时鲁人杀懿公而立伯御宣王伐鲁立孝公孝公之为公子也尝入京师为国子人称其孝故赐之命使导训诸侯以此考之虽羣公子亦多入成均也】史记楚世家载楚子熊绎与鲁公伯禽【周公子】卫康叔子牟晋侯燮【唐叔子】齐太公子吕伋俱事成王【皆诸侯嗣子当继世者】即其事也按列年表楚元王交时尝与鲁穆生白生申公俱受诗于浮邱伯伯者荀卿门人也及秦焚书各别去髙后时浮邱伯在长安元王遣子郢客与申公俱卒业髙后二年封上邳侯为宗正盖以其宗室之贤而用之也汉制非刘氏不为宗正齐哀王二年弟章入宿卫于汉髙后封为朱虚侯妻以吕禄女章有才武故厚结之髙后欲王吕氏故诸刘之望皆见厚则天欲帝武氏故诸李之望皆见屠
　　行八铢钱
　　解题曰应劭以八铢即秦半两钱按律歴志二十四铢为两盖八铢钱比半两钱其轻四铢比榆荚钱则甚重耳是时民患荚钱太轻故行此钱
　　封酂文终侯萧何夫人同为酂侯
　　解题曰按年表萧何薨子哀侯禄嗣孝惠六年禄薨无后髙后二年封何夫人同为酂侯孝文元年罢更以何少子筑阳侯延为酂侯妇人自古无封侯者至是吕后以女主称制故亦使臣下效之焉反逆内外之位其乱甚矣
　　汉髙皇后吕氏三年夏江水汉水溢流民四干余家解题曰按水经及注大江出岷山东南在蜀郡氐道县【岷山又谓之汶山今属茂州汶山县】江水出峡歴荆门江陵华容至江夏沙羡县西北沔水从北来注之【今鄂州江夏县】沔水出武都沮县东狼谷中【今兴州顺政县长汉举县皆沮县】水出鲋嵎山【禹贡嶓导漾东流为汉疏陇西郡西县嶓山西汉水所出今为兴元府西县】沔水东南流注汉曰沮口所谓沔汉者也【孔安国曰漾水东流为沔盖与沔合也至汉中为汉水是互相通称矣如淳曰北方人谓汉水为沔水】东迳沔阳【今属兴元府西县】南郑【今兴元府南郑县】西城【今金州西城县】锡县【今金州平利县】襄阳南过宜城县【今襄阳府宜城县】都县【今郢州】石城【今郢州长夀县】竟陵【今复州】又东南与阳口合【水上承江陵县赤湖水东入华容县北注于沔谓之阳口】至江夏沙羡县北南入于江【尚书禹贡云汉水南至大别入江春秋左定公四年呉师伐郢楚子常济汉而陈自小别至于大别京相璠曰大别在安丰县南杜预释地曰二别近汉之名无缘乃在安丰也按地说言汉水东行触大别之陂南与江合则与尚书杜预相符】以此考之则所谓江水汉水之溢者必在江陵江夏之间也
　　伊水洛水溢流千六百余家
