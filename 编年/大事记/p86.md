<!-- { "loadSidebar": true } -->
　　汉孝武皇帝元鼎五年冬十月帝幸雍祠五畤遂西逾陇登空同北出萧闗猎新秦中以勒邉兵而还
　　解题曰陇或谓之陇坻或谓之陇坂唐谓之陇山今谓之大陇山在汉属天水郡陇县在今属秦州陇城县陇东则为汉三辅陇西则为汉天水陇西诸郡唐陇右之地陇者所以限东西也按陇州乃汉右扶风隃麋汧县之地西魏尝置陇东郡则扶风在陇之东明矣武帝幸雍遂逾陇盖雍亦属右扶风也按平凖书上于是北出萧闗【唐属武州今属秦鳯路懐德军】从数万骑猎新秦中【秦蒙恬所取匈奴河南地也】以勒邉兵而归新秦中或千里无亭徼于是诛北地太守以下【邉吏以絶塞天子所不至故弛备至此此廵守之制所以不可废也惜武帝之出为观兵求仙而发耳使用之考制度省风俗岂小补哉】而令民得畜牧邉县【汉书音义曰令民得畜牧于邉县也】官假马母三岁而归及息什一以除告缗用充仞新秦中【李竒曰邉有官马今令民能畜官母马者满三岁归之十母马选官一驹此为息什一也顔师古曰官得母马之息以给用度得充实秦中人故除告缗之令也按平凖书元封元年桑羊领大农不告缗去此正三岁是时得马母之息故不告緍也】又按本纪西临祖厉河而还【祖音置厉音赖】按祖厉属安定郡【今为防州乌兰县】盖武帝是行所极也
　　十一月辛巳朔旦冬至郊见太一于甘泉防畤
　　解题曰雍五畤之祠五帝虽不合于经然犹用之以祀天也至于甘泉太一祠坛则五帝坛圜居其下则又以太一为尊于天帝矣皆方士矫诬不经之说也平凖书曰列火满坛坛旁烹炊具有司云祠上有光焉然则武宣之世所谓神光者皆是物也
　　夏四月赦天下
　　解题曰按南粤传下赦曰天子微弱诸侯力政讥臣不讨贼今吕嘉建德等反自立晏如令罪人及江淮以南楼船十万师徃讨之
　　秋遣伏波将军路博德楼船将军杨仆等击南越解题曰是时卫青尚存而谋帅乃不及焉盖不以小敌烦大将乃武帝之深畧也按南粤传本纪秋卫尉路博德为伏波将军出桂阳下湟水【今连州桂阳县有桂阳山湟水】主爵都尉杨仆为楼船将军出豫章下横浦【舆地广记曰南雄州保昌县本滇昌有大庾岭净水所出有楼船水汉杨仆出豫章下横浦即此净水矣】归义越侯严为戈船将军出零陵下离水【桂州汉属零陵郡兴安县有漓水与湘水皆出一山南流为漓北流为湘】甲为下濑将军下苍梧【今梧州】皆将罪人【今年四月所赦天下囚也事见平凖书】江淮以南楼船十万人【所调发不及淮北不欲劳师于逺也十万人虽分四将戈船下瀬特以降人知地利使出一道所将必不多故其师虽后期不害伏波楼船之成功也】越驰义侯遗别将巴蜀罪人发夜郎兵下牂柯江【汉书地理志牂柯郡应劭曰临牂柯江也顔师古曰牂柯系船华阳国志云楚顷襄王时遣庄蹻伐夜郎军至且兰椓船于岸而步战既灭夜郎以且兰有椓船牂柯处乃改其名为牂柯舆地广记曰夜郎盖于今为珍播等州史记正义曰牂柯江出南徼外东道四防至番禺入海也】咸防番禺凢五将出五道其后至番禺成功者独伏波楼船两将耳
　　赐卜式爵闗内侯
　　解题曰按列传吕嘉反式上书曰臣闻主媿臣死羣臣宜尽死节其驽下者宜出钱以佐军如是则强国不犯之道也臣愿与子男及临菑习弩博昌习船者请行死之以尽臣节【欲自齐泛海以击南越】上贤之下诏曰朕闻报德以德报怨以直今天下不幸有事郡县诸侯未有奋繇直道者也齐相雅行躬耕随牧蓄蕃辄分昆弟更造不为利惑日者比邉有兴上书助官徃年西河嵗恶率齐人入粟今又首奋虽未战可谓义形于内矣其赐爵闗内侯黄金四十斤田十顷布告天下使明知之
　　九月列侯坐献黄金酎祭宗庙不如法夺爵者百六人辛巳丞相赵周下狱死
　　解题曰顔师古曰酎三重酿醇酒也服防曰八月献酎祭宗庙诸侯各献金来助祭也按东方朔传微行常用饮酎已八九月中然则酎祭在八九月之间也汉仪注谓诸侯王岁以户口酎黄金于汉庙皇帝临受献金金少不如斤两色恶王削县侯免国是嵗武帝怒列侯不助击南越故捃摭其酎金之恶夺其国盖以汉宗庙之法甚重可假以为名也曷尝有定制哉汉仪注之妄多此类
　　以御史大夫石庆为丞相封牧丘侯
　　解题曰按列传制诏御史万石君先帝尊之子孙孝其以御史大夫庆为丞相封为牧丘侯在位九岁无能有所匡言尝欲请治上近臣所忠减宣罪不能服反受其过赎罪
　　西羌反围枹防匈奴入五原杀太守
　　解题曰按后汉西羌传匈奴冐顿兵强破东胡走月氏威鎭百蛮臣服诸羌景帝时研种留何率种人求守陇西塞于是徙留何等于狄道安故至临洮氐道羌道县及武帝征伐四夷开地广境北郤匈奴西逐诸羌乃度河湟筑令居塞初开河西列置四郡通道玉门隔絶羌胡使南北不得交闗于是障塞亭燧出长城外数千里时先零羌与封飬牢姐种解仇结盟与匈奴通合兵十余万共攻令居安故遂围枹防【安故县属陇西郡枹防县属金城郡枹音鈇】汉遣将军李息郎中令徐自为将兵十万余人击平之始置防羌校尉持节统领焉羌乃去湟中依西海盐池左右汉遂因山为塞河西地空稍徙人实之
　　汉孝武皇帝元鼎六年冬十二月朝会不置酒
　　解题曰按武帝赐杨仆书曰士卒暴露连岁为朝会不置酒盖此时也
　　遣将军李息郎中令徐自为征西羌平之
　　解题曰按平凖书南越反西羌侵邉为桀于是天子为山东不赡赦天下囚南方楼船卒击南越数万人发三河以西骑击西羌【按本纪发陇西天水安定骑士及中尉河南河内卒十万人征西羌】又数万人度河筑令居初置张掖酒泉郡【按地理志在太初元年】而上郡朔方西河河西开田官斥塞卒六十万人戍田之中国缮道餽粮逺者二千里近者千余里皆仰给大农邉兵不足乃发武库官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜防马岁课息
　　令三百石以上吏以差出马
　　解题曰失其年平凖书载于击西羌后今并书于此
　　路博德杨仆灭南越获其王建德相吕嘉以其地为南海苍梧郁林合浦交趾九眞日南珠崖儋耳九郡解题曰按南越传元鼎六年冬楼船将军将精卒先防寻陜【史记正义曰姚察云寻陜在始兴西界三百里近连江也】破石门【史记正义曰广州记云在番禺县北三十里吕嘉拒汉积石塡江曰石门也】得越船粟因推而前挫越锋以数万人待伏波【武帝责杨仆书曰将军之功独有先破石门寻陕乌足以骄人哉前破番禺捕降者以为虏掘死人以为获此史记赞所谓楼船从欲怠傲失惑也】伏波将军将罪人道逺会期后与楼船会乃有千余人【此史记赞所谓伏波困穷者也】遂俱进楼船居前至番禺建德嘉皆城守楼船自择便处居东南靣【此楼船之傲也】伏波居西北靣会暮楼船攻败越人纵火烧城越素闻伏波名日暮不知其兵多少【不知其止千人】伏波乃为营遣使者招降者赐印复纵令相招【此史记赞所谓智虑愈殖者也】楼船力攻烧敌反駈而入伏波营中犂旦城中皆降伏波【为伏波駈敌者楼船也】吕嘉建德已夜与其属数百人亡入海以船西去伏波又因问所得降者贵人以知吕嘉所之遣人追之【武帝责杨仆书曰建德吕嘉逆罪不容于天下将军拥精兵不穷追此所谓怠傲失惑者也】以其故校尉司马苏得建德封为海常侯越郎都稽得嘉封为临蔡侯【苏都稽皆伏波所遣也】太史公曰尉佗之王本繇任嚣遭汉初定列为诸侯隆虑离湿疫佗得以益骄瓯骆相攻南越动揺汉兵临境婴齐入朝其后亡国征自樛女吕嘉小忠令佗无后【忿太后汉使者称兵距汉不量其强弱而灭赵佗之族所谓小忠也】楼船从欲怠傲失惑伏波困穷智虑愈殖因祸为福成败之转譬若紏墨南海郡今广循潮梅惠州之地苍梧郡今梧封贺昭藤龚州静江【汉属零陵苍梧二郡】德庆肇庆府之地郁林郡今郁林【汉属鬰林合浦二郡】邕融象浔贵柳賔横州之地合浦郡今南恩新容髙化雷钦廉州之地交趾今安南国交峯陆州之地九眞郡今化外爱驩长演山福禄州之地日南郡今化外林景州之地朱崖郡今朱崖万安军琼州之地儋耳郡今昌化军之地
　　西南夷反遣中郎将郭昌卫广击灭之以为武都牂柯越隽沈黎文山郡
　　解题曰本纪书驰义侯遣兵未及下上便令征西南夷平之以西南夷传考之则驰义侯因犍为发南夷兵击越且兰君惮逺行乃反杀使者及犍为太守然则所杀使者即驰义侯也汉以南夷杀使者太守之故发巴蜀罪人当击南越者八校尉以击之本纪所书误矣又按西南夷传使王然于以诛南夷兵威风谕滇王入朝今年所灭卭都筰都之属南夷也元封二年所灭劳深靡莫滇王之属西夷也合而言之则总谓之西南夷武都郡今成鳯阶州之地牂柯郡今化外珍承溱费西髙州之地越隽郡今黎州【汉属蜀越隽二郡】化外嶲州之地沈黎郡汶山郡地理志不载按舆地广记汉武帝置郡既而罢之【舆地广记又曰沈黎郡今化外嶲州之域所谓古沈黎城是也汶山郡今茂州威州化外翼州是也】
　　秋东越王余善反遣韩说王温舒杨仆击之
　　解题曰按东越传天子遣横海将军韩说出句章【今明州鄞县】浮海从东方徃楼船将军杨仆出武林【正义曰今豫章北二百里接鄱阳界地名白沙东南八十里有武阳亭亭东南三十里地名武林此白沙武林今当闽越之京道也】中尉王温舒出梅岭【正义曰今豫章三十里地梅岭在洪雀山足当古驿道】越侯为戈船下瀬将军【即击南越之戈船下濑也】出若邪【正义作如邪】白沙延平陈氏曰东越深入张成刘齿以畏懦诛当是时可使者莫如楼船数其五过制駈而使之此武帝用将之术也
　　遣浮沮将军公孙贺出九原匈河将军赵破奴出令居皆二千余里不见虏而还乃分武威酒泉地置张掖炖煌郡
　　解题曰以匈奴遮西域之路率师通之也
　　以齐相卜式为御史大夫
　　解题曰既行酎金之法遂擢式为三公也按平凖书式旣在位见郡国多不便县官作盐鐡铁器苦恶价贵或彊令民卖买之而船有筭商者少物贵乃因孔仅言般筭事【式既见郡国不便县官作盐鐡而船有筭物贵不敢请罢盐鐡止因孔仅请罢筭船特欲区区少献防益耳身为三公不直以告帝反假孔仅之说盖以孔仅号为晓财利庶几帝信之耳其巽懦如此亦可怜矣筭船所入必不多故仅肯为式开端使式欲罢盐鐡非式逐仅则仅逐式况可得而困哉】上繇是不恱式未得位之前其迹如彼既得位之后其言如此茍非质朴有素世肯恕之哉
　　作六辅渠
　　解题曰按沟洫志自郑国渠起至元鼎六年百三十六岁而儿寛为左内史奏请穿凿六辅渠以益溉郑国傍髙卬之田上曰农天下之本也泉流灌浸所以育五谷也左右内史地名山川原甚众细民未知其利故为通沟渎畜陂泽所以备旱也今内史稻田租挈重不与郡同【顔师古曰租挈收田租之约令也郡谓四方诸郡也挈音苦计反】其议减令吏民勉农尽地利平繇行水勿使失时【此武帝政事异于始皇者也】
