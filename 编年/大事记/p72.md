<!-- { "loadSidebar": true } -->
　　解题曰按史记本纪吴王濞楚王戊赵王遂胶西王卬济南王辟光菑川王贤胶东王雄渠反发兵西乡天子为诛鼂错遣袁盎谕告不止遂西围梁上乃遣大将军窦婴太尉周亚夫将兵诛之汉书本纪则曰吴王濞胶西王卬楚王戊赵王遂济南王辟光菑川王贤胶东王雄渠皆举兵反大赦天下遣太尉亚夫大将军窦婴将兵击之斩御史大夫鼂错以谢七国二月壬子晦日有蚀之诸将破七国斩首十余万级追斩吴王濞于丹徒胶西王卬楚王戊赵王遂济南王辟光菑川王贤胶东王雄渠皆自杀合二纪而观之叙次之先后去取之详畧孰优孰劣必有能辨之者矣吴王遗诸侯书曰吴王刘濞敬问胶东王胶西王菑川王济南王赵王楚王淮南王衡山王庐江王故长沙王子【如淳曰吴芮后四世无子国除庶子二人为列侯不得嗣王志将不满故诱与之反也】幸教寡人以汉有贼臣无功天下侵夺诸侯地使吏劾系讯治以僇辱之为故不以诸侯人君礼遇刘氏骨肉絶先帝功臣进任奸宄诖乱天下欲危社稷陛下多病志失不能省察欲举兵诛之谨闻教【诸侯未尝有此书吴王托为之辞耳亦欲染污之令其必反也齐王后悔背约城守济北王城壊未完其郎中令劫守王不得发兵淮南王欲发兵应吴其相城守不听临江王弗聴而徃来使越惟衡山王坚守无二心】敝国虽狭地方三千里人虽少精兵可具五十万寡人素事南越三十余年其王君皆不辞分其卒以随寡人又可得三十余万【观吴王旣败渡江走丹徒保东越兵可万余人乃使人收聚亡卒则百越盖亦分兵随吴也但此书多张虚数也】寡人虽不肖愿以身从诸王【自此以下部分诸国入防之路也】越直【音値】长沙者因王子定长沙以北西走蜀汉中告越【是时长沙定王已立长沙以北皆汉郡县吴芮子孙虽有二人为列侯实未尝从吴南越亦未尝实为吴用特以此路无人入冦故张此虚声耳顔师古曰王子定长沙以北而西趣蜀及汉中平定以讫使报南越也】楚王淮南三王与寡人西靣【本约如此淮南三王不反故吴独与楚攻梁】齐诸王与赵王定河间河内或入临晋闗或与寡人防雒阳【齐诸王谓胶东胶西菑川济南也赵渉说周亚夫出武闗抵雒阳间不过差一二日直入武库击鸣鼓而吴亦欲防洛阳盖形势所在当时所共知也】燕王赵王固与胡王有约燕王北定代云中抟胡众入萧闗走长安【燕王不反匈奴亦不肯入边故赵独受围使如吴王之约则闗中腹背受敌亦难支也】匡正天下以安髙庙愿王勉之楚元王子淮南三王或不沐洗十余年怨入骨髓【贾谊不欲封淮南诸子盖为是也楚元王子未尝怨汉特诱之同反耳】欲一有所出之久矣寡人未得诸王之意未敢听今诸王茍能存亡继絶振弱伐暴以安刘氏社稷之所愿也敝国虽贫寡人节衣食之用积金钱修兵革聚谷食夜以继日三十余年矣凡皆为此【邓公之言于此可验】愿诸王勉用之寡人金钱在天下者徃徃而有非必取于吴诸王日夜用之弗能尽有当赐者告寡人寡人且徃遗之敬以闻七国反书闻天子天子乃遣太尉条侯周亚夫将三十六将军徃击吴楚遣曲周侯郦寄击赵将军栾布击齐【为齐地诸王也】大将军窦婴屯荥阳监齐赵兵【监郦寄栾布兵也窦婴与鼂错争削诸侯地至是其言验故用之且太后之亲也】拜袁盎为太常吴王弟子德侯通为宗正及鼂错已诛遣盎奉宗庙【奉宗庙之命也太常掌宗庙者也】宗正辅亲戚【以亲戚恩意晓告之也】使告吴条侯将乘六乘传会兵荥阳【调发郡县兵皆竟趣荥阳周亚夫特乘传会之而已比古者发兵之常也左传楚子乘驿会师于临品是也】亚夫旣发至覇上赵渉遮说亚夫曰【渉贱无因至前故遮说亚夫与三老董公遮说汉王同髙帝之灭项氏亚夫之定七国其谋乃出于道旁一夫之言则人才岂有穷哉】吴王素富懐辑死士乆矣此知将军且行必至间人于殽黾阸陿之间【此入函谷闗正路也】且兵事上神密将军何不从此右去走蓝田【此竒道也顔师古曰右谓少西去也】出武闗抵雒阳间不过差一二日【顔师古曰谓右去行迟止一二日也】直入武库击鸣鼔诸侯闻之以为将军从天而下也【桓将军说吴王卽此防也】太尉如其计至雒阳使吏搜殽黾间果得吴伏兵乃请渉为护军太尉乘传车将至河南得剧孟喜曰七国反吾乘传至此不自意全【兵皆会于荥阳故至雒阳尚乘传未有兵众也】又以为诸侯已得剧孟剧孟今无动【袁盎曰吴安得豪杰而诱之诚令吴得豪杰亦且辅王为义不反也豪杰虽非皆知义然识事势者也当是时汉岂可动哉此剧孟所以不为吴用也】吾据荥阳荥阳以东无足忧者【桓将军说吴王曰吴多歩兵歩利险汉多车骑车骑利平地大王徐行留下城邑汉车骑至驰入梁楚之郊事败矣荥阳以东即梁楚之郊矣】至淮阳问父绛侯故客邓都尉曰防安出客曰吴兵鋭甚难与争锋楚兵轻不能乆方今为将军计莫若引兵东北壁昌邑以梁委吴吴必尽锐攻之将军深沟髙垒使轻兵絶淮泗口塞吴饟道彼吴梁相敝而粮食竭乃以全强制其罢极破吴必矣条侯曰善从其防【吴楚先击梁棘壁杀数万人梁孝王城守睢阳而使韩安国张羽等为大将军以距吴楚吴楚以梁为限不敢过而西太尉既防兵荥阳吴方攻梁梁急请救太尉引兵东北走昌邑深壁而守而使轻骑兵弓髙侯絶吴楚兵后食道】枚乘说吴王曰天子闻吴率失軄诸侯愿责先帝之遗约今汉亲诛其三公以谢前过【枚乘吴人也其言若此则七国之众皆不直其上矣】今大王还兵疾归尚得十半不然汉知吴之有吞天下之心也赫然加怒遣羽林黄头循江而下【苏林曰羽林黄头郎习水战者也顔师古曰邓通以櫂船为黄头郎】袭大王之都鲁东海絶吴之饟道梁王饬车骑习战射积粟固守以备荥阳待吴之饥大王虽欲反都亦不得已夫三淮南之计不负其约【晋灼曰吴楚反皆守约不从也】齐王杀身以灭其迹【以乘之言考之则栾布之解齐围齐王之自杀在吴未败之前史记汉书皆叙于吴败之后者特先叙吴事次序齐事耳】四国不得出兵其郡【晋灼曰胶东胶西济南菑川王也】赵囚邯郸【应劭曰汉将郦寄围赵王于邯战与囚无异】此不可掩亦已明矣大王已去千里之国而制于十里之内矣张韩将北地【如淳曰张张羽韩韩安国也顔师古曰将北地者言将兵而处吴军之北以距吴】弓髙宿左右【服防曰韩頺当也】兵不得下壁军不得大息臣窃哀之愿大王熟察焉吴王不用乘防二月中吴王兵旣破败走于是天子制诏将军曰盖闻为善者天报之以福为非者天报之以殃髙皇帝亲垂功德建立诸侯幽王悼惠王絶无后孝文皇帝哀怜加惠王幽王子遂悼惠王子卬等【卬不独于诸齐王中年长好气喜兵诸齐皆惮畏吴王身自为使结之者也】令奉其先王宗庙为汉藩国吴王濞倍德反义诱受天下亡命辠人乱天下法称病不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣【诸国各杀其大臣如楚杀张尚赵杀夷吾赵杀建德王悍是也】及汉使者迫劫万民夭杀无罪烧残民家掘其丘冢甚为暴虐今卬等又重逆无道烧宗庙【谓髙祖孝文庙在郡国者也】卤御物【如淳曰卤抄掠也宗庙在郡县之物皆为御物】朕甚痛之朕素服避正殿将军其劝士大夫击反虏者深入多杀为功斩首捕虏比三百石以上者皆杀之无有所置敢有议诏及不如诏者皆腰斩【景帝资深刻而学申韩故其诏如此】太史公曰吴王之王繇父省也能薄赋敛使其众以擅山海利逆乱之萌自其子兴争技发难卒亡其本亲越谋宗竟以夷陨鼂错为国逺虑祸反近身袁盎权说初宠后辱故古者诸侯地不过百里山海不以封毋亲夷狄以防其属盖谓吴邪毋为权首反受其咎岂盎错邪皇极经世书七国平梁孝王霸有东土【按梁孝王世家吴楚破而梁所破杀虏畧与汉中分梁最亲有功又为大国居天下膏腴地四十余城筑东苑方三百余里广睢阳城七十里得赐天子旌旗招延四方豪杰自山以东游说之士莫不毕至】
　　赐民爵一级
　　解题曰以七国平故也
　　汉孝景皇帝四年春复置诸闗用传出入
　　解题曰应劭曰文帝十一年除闗无用传至此复用传以七国新反备非常
　　夏四月己巳立子荣为皇太子彻为胶东王
　　解题曰荣景帝长子也彻武帝也按五宗世家景帝子凡十三人为王而母五人同母者为宗亲栗姬子曰荣德阏程姬子曰余非端贾夫人子曰彭祖胜唐姬子曰发王夫人儿姁子曰越寄乘舜独不数武帝者承宗庙大统故不别而为宗也【武帝母王太后乃王夫人儿姁之姊】史记帝纪书立太子而不著名盖言荣长子当主七鬯天下所共知不待名也
　　六月赦天下赐民爵一级
　　解题曰以立太子故也
　　徙汝南王非为江都王赐梁王武汝南王非天子旌旗觧题曰按世家江都易王非以孝景前二年用皇子为汝南王吴楚反时非年十五有材力上书愿击吴景帝赐非将军印击吴吴已破徙为江都王治吴故国以军功赐天子旌旗梁孝王亦以破吴有功故有是赐景帝之意不过假至亲光宠以鎭服南方耳然天子旌旗岂假人之具哉二王卒皆骄纵或累其身【梁孝王】或杀其子【江都王子建立为王佩其父所赐将军印戴天子旗以出淮南事发治党与颇及江都王建遂自杀】盖爱之者非其道也
　　秋七月临江哀王阏薨无后国除
　　解题曰自七国平后诸侯有名而无实其始终皆不载有故则书【阏之书薨以无后国除故也】
　　后九月更以弋阳为阳陵
　　解题曰景帝夀陵也属左冯翊
　　徙衡山王勃为济北王庐江王赐为衡山王
　　解题曰处勃于爽垲以赏其贞信徙赐于江北以防其交通其名虽异然大意不欲淮南诸子近越耳淮南王安所以不徙者以地不与越接也【淮南王安諌伐闽越书曰不习南方地形者多以越为人众兵强能难边城淮南全国之时多为边吏臣切闻之与中国异以此考之则淮南不与越接可知矣】
　　汉孝景皇帝五年冬十月戊戍晦日有食之
　　解题曰本纪书于四年末盖太初以正月为岁首之后所追记也班氏因其误而失于厘正耳今移于五年之首中四年末本纪又书十月戊午日有食之亦误也
　　夏五月丁卯封长公主子蟜为隆虑侯
　　解题曰按年表长公主嫖子也嫖窦太后女景帝诸羙人皆因长公主见栗姬太子子荣之斥王皇后武帝之立长公主有力焉史记本纪特书其子封侯以着其权宠也汉书削之
　　遣公主嫁匈奴单于
　　解题曰自髙帝以来以宗室女名之公主嫁匈奴非帝女也
　　汉孝景皇帝六年秋九月皇后薄氏废
　　解题曰两汉废后自此始
　　后九月伐驰道树塡兰池
　　解题曰列树以表道古制也伐之非矣塡兰池虽不知其故然塞池以为陆岂小役哉春秋书毁泉台谷梁氏以为自古为之今毁之不如勿处之而已矣正此意也史记载于本纪所以讥景帝废古制劳民力汉书削之
　　汉孝景皇帝七年冬十月梁王武来朝
