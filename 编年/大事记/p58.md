<!-- { "loadSidebar": true } -->
　　解题曰按水经注洛水出京兆上洛县讙举山【今商州上洛县】东迳熊耳山北【在宜阳之西今属河南府永宁县】禹贡所谓导洛也东北过卢氏县南【今河南府长水县】过宜阳河南【今河南府福昌县】又东过洛阳南伊水从西来注之伊水出南阳县西荀渠山【山海经曰蔓渠之山伊水出焉淮南子曰伊水出上魏山地理志曰出熊耳山即麓大同陵蛮牙别耳】东北过陆浑县【今河南府伊阳县】至洛阳县南北入于洛
　　汝水溢流八百余家
　　解题曰按水经及注汝水西出鲁阳县之大孟山黄柏谷【今属汝州梁县】西即卢氏界也其水东流至尧山西岭下水流两分一水东迳尧山南为水一水东北出为汝水东南过颍川郾县【今颍昌府郾城县】又东南过汝南上蔡县【今蔡州上蔡县】又东至原鹿县【杜预释地曰汝隂在原鹿县今属颍川】南入于淮
　　汉髙皇后吕氏四年丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它为俞侯舞阳武侯樊哙夫人吕嬃为临光侯
　　解题曰按史记惠景间侯者表髙后四年四月丙申封侯者十人并与本纪所书吕数之则为十一人【年表不载吕者以其妇人故也】凡十一人之中而诸吕居其五焉其余六人中邑侯朱通则以为吕国丞相而封也松兹侯徐厉则以为恒山王义丞相而封也成陶侯周信则以从髙帝起为吕氏舎人自河南守而封也山都侯王恬啓则以为梁国丞相而封也醴陵侯越则以为长沙国丞相而封也梁王髙帝诸姬子长沙王异姓亦得皆封者盖吕胜吕更始朱通徐厉皆以诸侯王相封故并封赵长沙国相以自解耳犹子产复伯有后并与子孔之后复之之意也史记本纪书封诸吕为侯及诸侯丞相五人【班氏本纪皆不载】其有防哉【年表封诸侯相六人若不数诸吕则有四人恐五字误】独封卫尉卫无择为乐成侯者不知其说抑或以其亲近而封之与
　　以平阳侯曹窟为御史大夫
　　解题曰参之子也
　　禁南越关市铁器
　　解题曰四夷不王中国闭关以絶之然后贸易有禁今他方奉贡职而有司乃有此请宜其叛也或曰不禁之是遗之以戎器之资有司之请岂为过哉曰釜以防镈以田铁岂特用于戎器哉推王者无外之心勿禁之可也茍必欲禁之犹当于初受封之时眀立条约佗受封十余年乃始为之禁安得不反侧哉
　　汉髙后吕氏五年九月发河东上党骑屯北地
　　解题曰今环庆泾原灵武之地
　　初令戍卒岁更
　　解题曰诗曰昔我徃矣杨柳依依今我来思雨雪霏霏则周初之戍期一年半而更也齐襄公使连称管至父戍葵丘曰时而往及时而代则春秋时之戍期一年而更也秦末汉初之戍期虽不可得而考然兵革竝起势必淹乆至是天下无事故令戍卒岁更也
　　汉髙皇后吕氏六年秩长陵令二千石六月城长陵解题曰吕后负髙帝之付托而区区封崇塜墓虽牝鸡晨鸣而妾妇之态于是乎见矣顔师古曰张晏谓起县邑故筑城非也黄图云长陵城周七里百八十歩因为殿垣门四出及便殿掖庭诸官寺皆在中是即就陵为城非止谓邑居也
　　匈奴冦狄道攻阿阳
　　解题曰顔师古曰狄道属陇西【今为熈川】阿阳天水之县也【今属秦州陇城县】
　　行五分钱
　　解题曰髙后二年以荚钱之轻行八铢钱至是又以八铢之重行五分钱应劭曰所谓荚钱者
　　汉髙皇后吕氏七年己丑晦日有食之既昼晦
　　解题曰日行迟月行速每二十九日半月已行天一周与日相及聚防共舎一岁凡十二防故一岁凡十二朔方其共合也月体掩日则下土望之若为物所食因以食名之此歴家所谓合朔也史之所载或食于晦或食于月二日者歴法差也按荀氏汉纪日有中道月有九行中道一曰黄道南至东井北至牵牛东至角西至娄夏至至东井去极近故晷短立八尺之表而晷长一尺五寸八分冬至至于牵牛去极逺故晷长立八尺之表而晷长一丈三尺一寸四分春分西至娄去极中秋分东至角去极中立八尺之表而晷长七尺三寸六分日为阳阳用事则日进而北昼进而长阳胜故为温暑隂用事则日退而南昼退而短隂胜故为寒凉洪范曰日月之行则有冬有夏有寒有暑此之谓也若日南北失度晷进而长则为寒退而短则为暑人君急则日晷进而疾舒则日晷退而缓故曰急恒寒若舒恒燠若月有九行者黑道二出黄道北赤道二出黄道南白道二出黄道西青道二出黄道东立春春分从青道立夏夏至从赤道立秋秋分从白道立冬冬至从黒道青赤出阳道白黒出隂道若月失道而妄行出阳道则旱风出隂道则隂雨凡灾异所起或分野之国角亢氐韩郑也房心宋也尾箕燕也斗牛吴也牵牛须女越也虚危齐也营室东壁卫也奎娄鲁也胃昴毕赵也觜参魏也东井鬼秦也柳星张周也翼轸楚也
　　夏五月追尊太上皇妃昭灵夫人曰昭灵后
　　解题曰按本纪诏曰昭灵夫人太上皇妃也【顔师古曰史家不详着髙祖母之姓氏无得记之至如皇甫谧等妄引谶记好竒骋博强为髙祖父母名字皆非正史所说盖无取焉宁有刘媪本姓实存马迁肯不详载即是而言断可知矣他皆类此】武哀侯宣夫人髙皇帝兄姊也号諡不称其议尊号丞相臣平等请尊昭灵夫人曰昭灵后武哀侯曰曰武哀王【张晏曰髙帝凡仲也】宣夫人曰昭哀后
　　陆贾说丞相陈平与太尉周勃相结
　　解题曰延平陈氏曰陆贾直入坐而陈平不见其念之深者虑社稷也心术如此可谓忠矣
　　秋使使告代王恒欲徙王赵恒谢愿守代边乃立武信侯吕禄为赵王
　　解题曰文帝弃外奉北藩于代所以得安于吕氏之时也郤徙赵之命可谓识事防矣按史记本纪太傅产丞相平等言【太傅班在丞相之上】武信侯吕禄【徐广曰吕后兄子也前封胡陵侯盖号曰武信】上侯位次第一【如淳曰功大者位在上功臣侯表有第一第二之次也】请立为赵王太后许之追尊禄父康侯为赵昭王
　　九月燕灵王建薨太后杀其子国除
　　解题曰欲取其国封吕通也
　　南越侵长沙遣隆虑侯周灶击之
　　解题曰按南粤南越王发兵攻长沙边败数县髙后遣将军隆虑侯灶击之防暑湿士卒大疫兵不能隃岭岁余髙后崩即罢兵
　　汉髙皇后吕氏八年冬十月辛丑立吕肃王子东平侯通为燕王
　　解题曰台之子也
　　春三月太后祓还遂病
　　解题曰按汉书五行志祓霸上【后汉礼仪注三月上已官民皆洁于东流水上曰洗濯祓除去宿垢疾疢禊者洁也言阳气布畅万物讫出始洁之矣祓音废韩诗曰郑国之俗三月上已之溱洧两水之上祓除不祥汉祓霸水亦斯义也自魏不复用三月水宴者也】还过枳道见物如苍狗撠髙后掖忽而不见卜之赵王如意为祟遂病掖伤而崩然则如意犹能为妖乎曰志正气平人之常也志有所深慊方气之盛犹隠伏而未见及其气衰则惑易亦何所不有哉
　　夏四月丁酉封中大谒者张释为建陵侯诸中官宦者令丞皆为关内侯
　　解题曰西汉宦者无封侯者惟张释以劝王诸吕而封按年表髙后八年九月夺侯盖诸吕既诛而夺其爵也其余为关内侯者必同时除其封也释虽夺侯犹为宦者令后九月晦文帝自代邸入宫释与有劳焉盖释多竒计【见惠景间侯者表】故陈平因任之以安辑宦寺亦未尝如后世急于济难假之封爵以乱百世之典彛也方诸吕喋血之时释岂特不敢有建陵之章绶哉虽宦者令亦不敢自保也平以至公夺其非据之封以用才存其旧守之职释戴恩效死之不暇矣然则平之所以能扶国命于将倾者盖有以也【诸官加中者皆奄人若中太仆之类宦者令丞属少府关内侯始于秦惠王之后秦地日广受封于关外为列侯者如穰侯之类是也有侯号而居关中无国邑者关内侯也其赐邑者乃特恩耳】
　　秋七月以赵王吕禄为大将军将北军吕王产居南军解题曰惠帝之崩固已命台禄产将南北军已而相继封王至是髙后为身后计复命禄产以王而领禁兵也
　　辛巳太后崩于未央宫
　　解题曰太史公曰孝惠皇帝髙后之时黎民得离战国之苦君臣俱欲休息乎无为故惠帝埀拱髙后女主称制政不出房戸天下晏然刑罚罕用罪人是希民务稼穑衣食滋殖
　　遗诏赦天下以产为相国禄女为帝后
　　解题曰按史记外戚世家孝惠帝崩天下初定未乆继嗣不眀于是贵外家王诸吕以为辅而以吕禄女为少帝后欲连固根本牢甚然无益也
　　合葬长陵
　　解题曰关中记曰髙祖陵在西吕后陵在东汉帝后同营则为合葬不合陵也诸陵皆如此皇览曰髙帝吕后山各一所也
　　以左丞相审食其为帝太傅
　　解题曰按史记本纪以左丞相审食其为帝太傅盖知吕氏之将败以智免也其陆贾朱建之计乎
　　八月丙午齐王举兵讨吕氏西攻吕国之济南相国吕产使灌婴击齐婴留屯荥阳与齐连和九月庚申太傅周勃入北军使朱虚侯章入宫杀吕产及长乐卫尉吕更始诸吕无少长皆斩之辛酉废鲁王张偃为南宫侯壬戌复以帝太傅审食其为丞相戊辰徙济川王太为梁王立赵幽王子遂为赵王遣朱虚侯章告齐王罢兵灌婴兵亦罢荥阳而归诸大臣迎立代王恒后九月己酉晦至长安废少帝代王即皇帝位是为文帝诛髙后所名惠帝子朝武太以代中尉宋昌为卫将军镇抚南北军代郎中令张武为郎中令赦天下赐民爵戸一级女子百戸牛酒酺五日
