<!-- { "loadSidebar": true } -->
　　解题曰按吕氏春秋晋太史屠黍谓周威公曰【西周之君也】天生民而令有别有别人之义也所以异于禽兽麋鹿也君臣上下之所以立也中山之俗以昼为夜以夜继日男女切倚固无休息其主弗之恶此亾国之风也居二年中山果亾大赦即春秋所书肆大眚非三代之旧也汉律三人以上无故群饮酒罸金四两诏横赐得令群饮食谓之酺群饮之禁逺自周公赐酺之制亦必非始于赵也【周礼族师各掌其族之戒令政事春秋祭酺亦如之注曰酺者为人物烖害之神也族长无饮酒之礼因祭酺而与其民以长防相献酬焉疏曰族卑不得官物为礼故云族无饮酒礼也祭酺而民相献酬必湏合钱为之也按礼记云周旅酬六尸曽子曰周礼其犹醵与郑注彼云合钱饮酒为醵旅酬相酌似之也郑注云明堂之礼仲秋乃命国醵】赵自简襄以来经略中山主父胡服骑射攻战十年今始克之故大行庆赐焉史记正义云徐广云肤施在上郡今延州肤施县年表载灭中山于明年弑主父之后当从世家
　　封公子章
　　解题曰主父得国之庆方新而杀身之衅已兆所谓忧喜聚门吉凶同域者也肥义阿其主立少又轻以身受任及争国之形已见始区区忧之亦晚矣其荀息之流欤李兊不劝之备公子章而劝之称疾避位盖守小谅而无大畧宜其为奸雄所轻也【史记正义曰括地志云东安阳在朔州定襄县界】
　　放屈平
　　解题曰王子兰劝怀王入秦者也而以为令尹屈平谏怀王入秦者也而放之江南顷襄王可谓不君矣按史记屈平睠顾楚国系心懐王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见怀王之终不悟也令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔顔色顦顇形容枯槁乃作怀沙之赋自投汨罗以死【史记正义云江南洪饶等州楚东境】
　　周赧王二十年秦予楚粟
　　解题曰楚饥而归之粟也是时秦楚已通矣
　　沙丘
　　解题曰按史记正义括地志云沙丘防在邢州平鄊县东北
　　燕以乐毅为亚卿
　　解题曰按夲传乐毅贤好兵赵人举之及武灵王有沙丘之乱乃去赵适魏闻燕昭王以子之之乱而齐大败燕燕昭王怨齐未尝一日而忘报齐也于是屈身下士先礼郭隗以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿史失其年今附于弑主父沙丘之后
　　周赧王二十一年武始
　　解题曰前汉地理志魏郡有武始县
　　秦左庶长白起击韩新城
　　解题曰秦纪作左更白起【史记正义云新城在洛州伊阙县】
　　鄚易
　　解题曰今之莫州易州易汉涿郡之故安也
　　吕礼奔齐
　　解题曰按穰侯魏冉相秦欲诛吕礼礼出犇齐【夲纪云礼出奔魏非也】然则礼未尝得罪于昭王特避穰侯之祸耳后六年秦纪复书吕礼来归则其权宠能与穰侯相轩轾可知矣
　　任鄙为汉中守
　　解题曰以备楚也按白起穰侯相秦举任鄙为汉中守鄙与乌获孟説以力事秦武王至大官孟説之族必尝中废至是穰侯复举之也秦人谚曰力则任鄙智则樗里秦夲纪及年表后六年皆书任鄙卒盖鄙之守邉秦之所倚也
　　齐田甲田文
　　解题曰按齐年表田甲刼王相薛文走初人或毁孟尝君于齐湣王曰孟尝君将为乱及田甲刼湣王湣王意疑孟尝君乃奔湣王踪迹验问孟尝君无反谋乃复召孟尝君孟尝君乃复谢病归老于薛
　　周赧王二十二年白起败韩魏犀武公孙喜伊阙干河解题曰按穰侯昭王十四年魏冉举白起使代向寿将而攻韩魏败之伊阙起既代寿每战必克遂成秦并吞六国之势冉之是举可谓有大功于秦矣【韩世家云公孙喜率周魏攻秦秦败我二十四万虏喜伊阙战国防云秦败东周与魏战于伊阙杀犀武魏令公孙衍卑辞割地以讲于秦又云秦攻魏将犀武军于伊阙进兵而攻周又云犀武败于伊阙周君之魏求救盖秦怒东周之助韩魏故攻之也】起之谢疾不肯伐赵也昭王使应侯责之曰韩魏相率兴兵甚众君所将之卒不能半之而与战之于伊阙大破二国之军流血漂卤斩首二十四万韩魏以故至今称东藩此君之功天下莫不闻今赵卒之死于长平者已十七八君尝以寡击众取胜如神况以强击弱以众击寡乎起曰伊阙之战韩孤顾魏不欲先用其众魏恃韩之鋭欲推以为锋二军争便之力不同是以臣得设疑兵以待韩阵専军并鋭触魏之不意魏军既败韩军自溃乘胜逐北以是之故能立功论伊阙之胜莫详于此【史记正义曰括地志云伊阙在洛州南水经注云昔大禹疏龙门以通水两山相对望之若阙故谓之伊阙按今洛南犹谓之龙门也干河源出綘州绛县东南殽山南流注河是水冬干夏流故曰干河水经注又云左赵鞅使汝寛守阙塞即伊阙也】
　　周赧王二十三年垣宛叶
　　解题曰史记正义云垣即绛州垣县宛邓州县叶汝州县
　　周赧王二十四年封魏冉公子市公子悝
　　解题曰冉市悝之封皆取于邻国非秦地也公子悝以夲纪考之乃叶阳君然则公子市必泾阳君也非昭王之亲母弟岂得与穰侯同封乎市之宛去年所取悝之邓今年所取冉之穰与陶史虽不载何年得之盖亦近嵗取之耳穰今邓州穰县陶乃汉之定陶今之曹州济隂
　　周赧王二十五年东周君朝秦
　　解题曰两周之君自别为国各事大国以自固非王赧所能制也
　　魏冉伐魏
　　解题曰按夲穰侯为秦将攻魏魏献河东方四百里
　　魏芒卯以诈见重
　　解题曰所谓见重者夲国用其谋诸侯服其智也按战国防秦昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟尝芒卯之贤帅强韩魏之兵以伐秦犹无奈寡人何也以此观之则卯之见重可知矣【战国防云秦约赵而伐魏魏王患之芒卯曰王勿忧也臣请发张倚使谓赵王曰夫邺寡人固形弗有也今大王収秦而攻魏寡人请以邺事大王赵王喜召相国而命之曰魏王请以邺事寡人使寡人絶秦相国曰収秦攻魏利不过邺今不用兵而得邺请许魏张倚因谓赵王曰敝邑之吏效城者已在邺矣大王且何以报魏赵王因令闭闗絶秦秦赵大恶芒卯应赵使曰敝邑所以事大王者为完邺也今效邺者使者之罪也卯不知也赵王恐魏承秦之怒遽割五城以合于魏而支秦举此一端芒卯之诈可知也】
　　周赧王二十六年秦伐魏至轵取城大小六十一解题曰按穰侯穰侯为将防魏之河内取城大小六十余轵者河内之属邑也【秦纪昭王十六年左更错取轵白起书虏公孙喜之明年取魏城六十一以穰侯年表考之取河内城大小六十一盖在穰侯再相受封之后秦纪年表所书皆非也史记正义曰括地志云故轵城在懐州济源县东南】
　　周赧王二十七年梗阳
　　解题曰年表作杜阳杜预曰太原晋阳县南梗阳城
　　周赧王二十八年新垣曲阳
　　解题曰史记正义云括地志云曲阳在怀州济源县新垣近曲阳
　　赵伐齐
　　解题曰按世家恵文王十二年赵梁将攻齐
　　周赧王二十九年魏以田文为相秦伐齐吕礼出奔解题曰按孟尝君秦亡将吕礼相齐欲困苏代代乃谓孟尝君曰周最于齐至厚也而齐王逐之而聴亲弗【亲弗人姓名】相吕礼者欲取秦也齐秦合则亲弗与吕礼重矣必轻君不如收周最亲弗必走孟尝君从其计吕礼嫉害孟尝君孟尝君惧乃遗穰侯书曰子不如劝秦王伐齐于是穰侯言于秦昭王伐齐而吕礼亾后齐湣王灭宋益骄欲去孟尝君孟尝君恐乃如魏魏昭王以为相以齐湣之暴孟尝君若未去齐岂敢召穰侯之兵乎考之战国策孟尝君去齐相魏盖在齐灭宋之前【战国策事见李兊约五国伐秦条下】又载薛公为魏相谓魏冉曰文闻秦王欲以吕礼收齐以济天下君必轻矣齐秦相聚以临三晋礼必并相之是君收齐以重吕礼也齐免于天下之兵其讐君必深君不如劝秦王令敝邑卒攻齐之事齐破文请以所得封君若齐不破吕礼复用子必大穷矣其辞与史记孟尝君遗穰侯书皆同然则此书乃孟尝君为魏相时所遗也
　　秦将司马错攻魏河内魏献安邑
　　解题曰史记正义曰河内即怀州也在河南之北西河之东东河之西秦前后取三晋地多出其人非特三晋之民不乐为秦秦亦欲自置其腹心以守新邉也平民应募者既赐之爵又徙罪人以实之赦云者既迁则与平民齿也战国防或谓韩王曰秦王欲出事于梁而欲攻绛安邑韩计将安出矣秦之欲并天下而王之也不与古同事之虽如子之事父犹将亾之也行虽如伯夷犹将亾之也行虽如桀纣犹将亾之也虽善事之无益也其论秦最得其情故附见于魏献安邑之后
　　赵伐齐
　　解题曰按世家韩徐为将攻齐
　　赵李兊约五国伐秦
　　解题曰按战国策齐欲攻宋秦令起贾禁之齐乃收赵以伐宋秦王怒属怨于赵李兊约五国以伐秦【楚齐赵韩魏也】无功留天下之兵于成臯而隂讲于秦又欲与秦攻魏以觧其怨而取封焉【李兊欲自取封】魏王不説齐人谓齐王曰臣为足下谓魏王曰三晋皆有秦患今之攻秦也为赵也秦逐李兊必死今之伐秦也以救李子之死也今赵留天下之甲于成臯而隂鬻之于秦已讲则令秦攻魏以成其私封王之事赵也何得矣【劝魏之踈赵也】今王又挟故薛公以为相【故薛公孟尝君也以此言考之则孟尝君去齐为魏相在五国伐秦之前明矣】善韩徐以为上交【韩徐乃今年为赵将伐齐者盖齐之所怒也】王固可以反疑齐乎【括苍鲍氏曰用齐之所不善失在魏也安可疑齐】魏王闻此言必欲事王而怨于赵诸侯互相猜贰如此而欲攻强秦不亦疎哉【战国策又云五国约而攻秦楚王为従长不能伤秦兵罢而留于成臯魏顺谓沛丘君曰五国罢必攻沛丘以偿兵费君资臣臣请为君止天下之攻沛丘沛丘君曰善因遣之魏顺南见楚王曰王约五国而西伐秦不能伤秦天下且以是轻王而重秦故王何不卜交乎楚王曰奈何魏顺曰天下罢必攻沛丘以偿兵费王令之勿攻沛丘四国重王且听王之言而不攻沛丘不重王且反王之言而攻沛丘然则王之轻重必明矣故楚王卜交而沛丘存然则赵李兊虽主谋楚犹以大国为从长也合五国之众一筹不画逡巡而却乃欲攻一小邑以偿费楚王号为从长乃不知诸侯与已之深浅始欲卜交宜乎秦以折棰笞之也】此大事也见于战国策者前后非一章史记乃遗略不载今载于齐灭宋之前【战国策虽不载五国伐秦之年然兵端起于秦怨赵助齐伐宋故附见于齐灭宋之前】
　　宋灭滕
　　解题曰杜氏世族谱云滕姬姓文王子错叔绣之后武王封之居滕沛郡公丘县是也自叔至宣公十七世乃见春秋隐公以下春秋后六世而齐灭之观孟子所载滕定公文公则杜氏之説误矣战国策记宋王偃灭滕其説是也公丘县今为徐州滕县
　　齐灭宋
