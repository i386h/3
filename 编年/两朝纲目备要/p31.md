<!-- { "loadSidebar": true } -->
　　陈咸逢孺既収钱引半界而引直仅为铁钱五百有竒若闗外用铜钱则每引止直百七十钱而已制置大使安观文丙患之是春议欲复収半界提举茶马张震首出马价寛剰钱三百万缗为大使司益以二百万缗既而遂欲尽収九十一界钱引二千九百万缗其千二百万缗合诸司之力余千七百万缗令民间每百引贴纳三十引収兑逢孺谓三年三兑失信于民且贴头太多民有折阅之患不如量力止毁九十三界新引千二百万缗如此止余两界通行公私皆受其利安公怒即榜谕军民以为九十一界钱引系前宣抚程松増印五百万道所以钱引价低军民皆受其弊使司今措置与茶马两司収凿五百万外余二千四百余万合系总领所以新引収兑自七月十七日以去如支军人折估并合以新引支遣如欲支旧引即合支贴头钱所有九十一界钱引自十月以去断不行使檄至逢孺坚持不行安公益怒六月辛酉逢孺未视事有御前军四人直入吏舍都副吏三人以去逢孺愠即以印付属官称疾申大制司乞致仕先是诛曦之嵗副宣司遣官刬刷四路钱物得五百万缗以总所赡军既三年矣至是或言自讲和罢兵减汰之后用度日省总所嵗计已是有余当还制司前日所寄五百万缗以备对凿其参议官毛璞等调防乆之卒兊九十一界二千九百余万缗其千二百万缗以茶马司羡余大使司空名官告总所桩管度牒金银对凿余以九十三界収兑又剏造九十四界钱引五百万缗以収程松所増之数应民间输纳者毎引百贴纳八千盖二司之説并行然总领所収兊旧引皆以金银品搭率用新引七分金银三分银色下而秤亏官吏因以为利其实毎旧引百贴纳二十引乃得之应民间已用旧引输官者总领所复却还令兑新引卒不能守其初约也所谓大制司二百万缗者其半以三路盐井戸月额毎三万斤科卖不理选限将仕郎一道计直千缗三路十七州共卖一千道计直者万缗其半则以给卖没官盐井旧民戸没官之井自建炎以来依坊场法召人投买除引息土产税钱外量増课息嘉定元年逢孺始从总领所榜卖给为永业得钱数十万缗至是大制司以为计司速于求售酬未当直再召入实封投买又得钱近百万缗初下令悉输旧引于官以充对凿之数后潼川刘师文申明复令自十二月以后尽输新引盖自元年三年两収旧引凡二千五百万缗有竒而引直遂复如故向使计司非有桩积金银之富又安能収此泛滥不行之劵乎今四川诸郡嵗输黄金千五百两银十六万余两而总所大率有収无支掌计者谨视而善藏之则子母相权引法终不壊矣故详志之
　　夏四月癸亥李元砺犯南雄州
　　游骑至韶石防江湖诸司言元砺请降而王简卿未有所白乃少俟之既而简卿言元砺降书侮嫚有甘罚钱之语贼既不能入广复犯江西起复奉议郎知吉州史定之弥坚兄子也当未至官时贼已大作及是诏定之量易内地一等州郡差遣而命简卿兼知吉州时池州副都统制许俊江州副都统制刘元鼎皆在江西频战不防简夫亲与贼战亦失利【案夲纪许俊刘元鼎曹彦约之败俱在六月】
　　丙寅诏恤残破州县
　　民经贼蹂践者监司守臣安集之　五月淮贼悉平诏寛恤淮东残破州县
　　戊辰赈行在军民
　　出内库钱二十三万缗
　　五月甲辰诏看详封事
　　去年旱蝗百官应诏封事两省择可行者以闻
　　乙巳命督捕海防
　　行下沿海诸州
　　戊申经理两淮屯田
　　庚戌以江陵忠勇军御前
　　久
　　癸丑发丰储仓米赈贫民　六月壬戌命有司举行寛恤之政十有九条
　　是月追赠朱熹官
　　中大夫寳谟阁直学士　寳庆三年赠太师追封信国公绍定三年改徽国公　淳祐元年帝幸学以熹列于从祀
　　赠处士蔡元定官【案宋元通鉴在二年】
　　赠廸功郎制曰士之遇不遇天也其或摈斥于生前而获伸于死后天理昭昭未有乆而不定者尔学问有源操履无玷杜门著书初无与于世者不幸见诬亦遭逺谪今是非已定尔则殂矣朕甚愍之其赠以官慰尔泉下死虽莫赎尚知享哉　元定二子曰渊号节斋先生曰沉文公之髙弟也号九先生沉有子曰抗号九轩能世其学擢第厯清显终于参预天之昌蔡氏也至矣
　　六月丁巳朔日有食之
　　己夘诏核实军籍
　　三衙江上四川诸军主帅核实欺冐者以赃论　王釜之总计也制置大使司奏乞减三路兵籍以八万一千人为额有阙乞招填然兵籍旧为八万九千人吴曦乱后仅存七万余人虽云减额八千若尽招填实增万人矣会朝廷泛行下三衙江上及四川诸军覈实诡填虚额遂止　三路官井旧法令人承煎自军兴总领所已依官田法召人投买得钱数十万缗大使司以为未及价复卖之又得钱百万缗入制司激赏库王釜以为失信檄止之大使司乃以计所负制司广恵仓米三十万石言于朝釜之议遂格
　　秋七月辛夘禁增广围田
　　癸夘定南班宗室员
　　为三十员
　　八月乙亥大风防木
　　是月临安府蝗
　　九月丙戌朔严陞差将校法
　　诏三衙江上诸军陞差将校必以才艺年劳其狥私者台谏及制置总领劾之
　　冬十月乙丑诏四川总领所毋受宣制【案四川捴领旧属宣抚节制】壬申雷
　　十一月癸巳赏楚州平贼功
　　乙巳议収浮盐
　　遣朝士二人徃两浙路与提举官议
　　是月李元砺廹赣州南安军
　　朝廷以重赏募人擒捕之
　　十二月丙辰诏安集流民
　　江淮诸司严饬守令安集
　　戊午娄机罢
　　丙寅赵师罢
