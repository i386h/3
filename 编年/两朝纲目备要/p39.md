<!-- { "loadSidebar": true } -->
　　初塔坦自河东渡河攻潼闗不能下乃由嵩山小路趋汝州遇山涧輙以鐡枪相鎻连接为桥以渡扵是潼闗失守金主急召花防军扵山东冬十月塔坦至杏花营距汴京二十里花防军击败之塔坦复取潼闗自三门析津乘河氷合布灰引兵而渡自是不复出金主乃命平章政事胥鼎为大帅専守闗辅然陕西诸州间亦有为所破者惟燕南雄覇数州乃三闗旧地塘泺深阻塔兵不能入金将张甫张进二人据信安军以守之【北距燕山百八十里】又有辽东宣抚使萧万努者本辽人乗女真之乱自立为帝据辽东七路欲引兵并燕代魏晋而有之塔坦不能破也然其人贪婪初无逺畧既破两河赤地千里人烟断絶燕京宫室雄丽为古今之冠亦为乱兵所焚火月余不灭其所积货财初无所用至以银为马槽金为酒瓮大者重数千两萨木哈所居至用金饰龙床足踏金杌子奢僣如此而徴督不已燕人患之金主珣南迁之后累遣使诣塔坦求和虽未听从而赂遗不辍特穆津怜其意欲许之而萨木哈耻于无功坚持不可特穆津谓曰譬如围场中獐鹿吾已取之矣独余一兔汝累年不能取盍遂舍之萨木哈不从遣人谕金主曰汝欲议和可去帝号称臣当封汝为王而金之羣臣亦不从有言于珣愿以死雪国耻者珣亦为之感愤也金人自阿古达称帝至是九十有八年而失国西河既为塔坦所扰山东畔之金东阻河西阻潼関地势益蹙遂有南窥淮汉之谋兵端复起矣
　　冬十二月诏杨巨源李好义子孙各进一官
　　是嵗两浙江东西路旱蝗
　　嘉定九年【丙子】春正月乙丑赐吕祖谦谥
　　曰成
　　置马军司水军
　　丙子命诸州招填军籍
　　辛巳免和籴科籴
　　罢诸路旱蝗州县和籴及四川关外科籴
　　二月甲申朔日有食之
　　丙申雪
　　辛亥东西两川地大震
　　三月乙夘又震甲子又震马湖夷界山崩八十里江水不通丁夘又震壬申又震六月辛夘西川地震壬辰又震乙未又震黎州山崩十月癸亥又震甲子又震
　　三月丁丑诏举监司
　　侍从台諌两省举可为监司者各二人
　　夏四月戊戌秦州人唐进内附
　　进与其徒何进等引众十万来归四川制置使董居谊却之
　　五月癸酉太白昼见
　　六月戊申赈浙西水灾
　　赈防被水州县寛其租税
　　秋七月诏边县官许起复
　　边县择材不拘常法其余并遵三年之制
　　九月甲申覈实水灾
　　诏两浙江东监司覈州县被水最甚者蠲其租
　　冬十一月癸亥命利路备边
　　以程彦晖攻围巩州廹近州界命利州副都统刘昌祖移驻西河州以备之
　　十二月癸丑以宗学宗正寺
　　详见七年八月癸夘
　　丁巳雪
　　再给诸军雪寒钱
　　乙丑迁天水军
　　于旧天水县置知军以下官
　　是月真德秀论边事
