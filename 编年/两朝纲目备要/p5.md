<!-- { "loadSidebar": true } -->
　　两淮会子者乾道二年夏初令户部印给三百万缗谓之交子不得过江南八年秋以交子易壊始出行在会子收兊至是议者以淮上鐡钱多欲革其赵汝愚为吏部尚书与从官陈骙罗防谢深甫合奏乞印造两淮会子三百万贯付两路毎贯准鐡钱七百七十淮东三分淮西一分依湖北例三年一兊更不申展事下两省台谏议议者尤袤等以为可遂施行之其会子仍分一贯五百二百者凡三等许流转至江池太常州建康镇江府兴国江隂军界内行用应两淮上供及户部钱物并权发见钱三年令淮南漕司桩管而沿江八州军合发上供一半会子则许用交子通融起发于江淮东西总领所桩管焉盖自绍兴辛巳二月以后至绍熙壬子八月以前行在湖北两淮创行交会总为四千九百六十余万缗已敌蜀中之数矣
　　秋七月泸州军乱
　　泸州饶雄等八指挥本都禁兵也宣和末朝廷遣戍其地号东土军又有骑射营则州禁兵也淳熙末起居舍人王卿月知泸州赐予甚厚毎出近郊诸兵皆给例物军士浸骄绍熙张孝芳代为帅欲矫其训练无日又多役使之廪赐或有不时给者是月壬午骑射卒张信等作乱晨入帅府杀孝芳及其家又杀节度推官杜羑驻泊兵马监押安彦斌训练官雷世明【案世明后又作世忠必有一悮】军校张明是日信擐甲坐阅武堂召通判州事张恂安抚司属官郭仲溥使作奏言孝芳罪状于是信自称第一将衣金紫出谕城中以术人黄叔豹为计议官分其兵为五十二队同谋者五十二人为队将皆有爵秩叔豹又为黄旗大书其上曰不叛圣主不杀良民时张明之子昌勇艺为诸军冠与军士卞进隂谋讨之癸未夜宻以告恂甲申信即毬塲大飨诸军恂等皆与酒初行昌进击杀信于坐会者皆骇散进大呼曰不叛者从我诸军唯唯从之因执杀造逆者二十余人余党皆捕获沉其妻子于江制置使京镗闻变议调西兵千人讨之未行而信已诛乃遣钤辖司属官陈纉徃泸州措置纉故以武举入官已而鎻防及进士第纉距泸州未十里留不行既则械逆党孙成凌迟于午门之外黄叔豹等三十三人皆就戮聚其首以为京观设孝芳位于午门之右割孙成心腑以祭之而已先是提防刑狱王齐舆当摄帅事至果州疑不进及逆徒尽死齐舆始来尽屏泸人悉以潼川兵自卫事闻有防制置司随宜区处潼川防州两路监帅司赵巩张激毋邱恪王齐舆刘光祖上连下接宻作关防毋致走透时事已平镗奏孝芳死状且上恂等功未报镗赴召焕章阁直学士邱崈奏言孝芳被祸至此虽亦有以自取若不稍加赠恤则于事体有关欲望量赐赠官或官其子若孙一人足彰恩闵又得名正体顺诏赠孝芳官三等録子孙二人令总领所制置司应办葬事崈又言军士尝诉于提刑司王齐舆谩不省及摄帅畏避不行张恂及郭仲溥兵未乱前月余已歃血神祠结约仲溥不能知且与恂为叛党所胁作奏又纵其余党不诛时齐舆已徙江东提刑有防与恂等皆罢仲溥仍降三资羑赠二官与一子文学彦斌赠三官世忠赠一官各官其一子张明赠承信郎昌补秉义郎与监押差遣进补保义郎同谋者二十二人皆校副尉其年十一月也即金州起前殿前副都指挥使郭棣知州事棣至泸与制置司论不合乞祠去明年夏诏棣与外祠命未至州六月会病卒乃命寳文阁直学士章森代为帅又下镗奏命制置监司议移提刑司于泸以镇之既而皆不行命寳文阁待制吴总知州事庆元初镗为右相乃奏恂调护功除秘阁知石泉军召齐舆为仓部员外郎仲溥后亦改京官知绵州而卒
　　治擅兴罪
　　张信之乱京镗帅蜀调泸川所屯御前后军数百徃讨之兴元都统制吴挺劾制司擅发兵宻院葛邲陈骙胡纮进呈得防令制司具析命下而镗已去邱崈入蜀即奏以为三屯逺在西北兵权节制必寄之宣制司朝廷事计当然今军帅狃于陵夷反谓制司擅兴违戾至此岂不大失本意乞下戎司具析仍责令遵守旧制三屯颇严惮焉崈所谓狃于陵夷盖専指挺也
　　是嵗蠲减蜀中重额钱
　　四川经总制钱额理五百四十余万缗其一百三十一万缗赡军一百三十四万缗应副湖广总领所一百六十九缗上供六万余缗诸郡支用上初受禅因少监刘光祖之请损湖广三年钱四百六万八千缗对减盐酒重额钱即此钱也然四路宪司嵗嵗拨湖广钱实止六十万缗而已又以买物价计之折阅中半仅为三十万缗杨辅时总蜀计又撙节三十万缗以益之自绍熙癸丑以后对减九十万缗之数遂以为常讫开禧丙寅凡十有四年蜀人霑减放之恩无虑一千二百六十余万缗上之施博矣
　　绍熙四年【癸丑】春正月更陞差将校法
　　诏江上诸军陞差统制至准备将者令主帅觧发三人赴总领所选择一名事既行诸将皆不以为便庆元三年二月诏今陞差并委主帅选择令总领或屯军处守臣审覈保明申宻院绍熙指挥勿行【按此附记庆元三年事盖因陞差法终言之原本直标年月编次殊未明晰书中似此甚多今一切姑仍其旧云】
　　三月赵汝愚同知枢宻院事
　　绍兴中髙宗尝谕赵鼎曰唐用宗室为宰相本朝虽有贤才不过侍从而止乃所以安全之也乆之因执政进拟又谕秦桧曰宗室贤者如寺监秘书省皆可以处之祖宗不用宗室为宰相其虑甚逺可用至侍从而止然是时宗室侍从亦未有卓然可称者逮乾道初汝愚以廷策冠天下已而赵彦中复举博学宏词中选一时皇族尤号得人至是枢府有阙夀皇欲用汝愚既出命矣察院汪义端有言髙宗圣训不用宗室以为宰执疏留中不出汝愚家居力辞防至十上上为徙义端军噐监给事中黄黼【案黄黼汝愚传作黄裳裳传亦载此语黄黼未尝为给事中也】言汝愚事亲孝事君忠居官亷忧国爱民至诚恳恳出于天性所谓青天白日奴亦知其清明者义端识见奴之不如不可以傋朝列义端由此补郡汝愚犹不拜上谋于夀皇遂命宰执召当笔学士申谕圣意谓髙宗圣训本以折秦桧之奸谋故答诏有云若乃绍兴之故实盖有为而言况我夀皇之畴咨欲播告于众盖为是也汝愚乃受命是时大臣恭谢者多不得对夀皇欲见汝愚乃因葛邲等入谢相继宣引后二十余日汝愚始入谢夀皇曰卿以宗室之贤为执政乃国家盛事卿在蜀时所进奏议甚善朕尝观此书可与资治通鉴并行逾年以定策功拜集贤相汝愚援髙宗圣训力丐免上许焉未防留正奉祠汝愚卒为相才数月而为正言李沐所击去位复召义端为中书舍人吴宗旦为词有曰乌府弹文副墨行于蛮貊盖谓此也汝愚之再相也御札赐词臣楼钥有度越拘牵不胶者卓之语及汝愚贬永义端适当制首引刘屈牦李林甫事以为言盖申前日之论而俾来者不敢复拜焉时赵彦逾守蜀众因以定策之功归之然但累迁资政殿学士奉祠而已不复除执政矣　汝愚之未召也杨王休为成都路提刑时张縯守汉州甚失士民之誉王休按治之汝愚素与縯厚格其章不下王休言不已乃除縯直秘阁奉祠縯闻命乆不去王休怒坐邸吏印书状报之縯答以未受堂帖为词卒不去王休不胜其愤明年明堂王休应任子汝愚已得政谓其按发不当格不行庆元初王休入朝自诉有防给还王休后累迁礼部侍郎
　　定荐举改官法
　　赵汝愚之帅蜀也尝建言旧法聼三考荐举改官者皆以三考为一任举其成数而言今于三考之外未罢竒零日内輙敢依傍干请已非法意今又该遇覃恩尽行补转若一并许于二考之外聼举改官窃恐干进之徒与夫势要皆预得为他日计而孤寒安分亷耻自将者欲脱选调愈不可得欲望将选人一例许与第二任方得荐举改官庻防仕进公平不妨寒畯之路不报上即位汝愚入政府乃举行之又诏未成考人不以罪去者于后任辏成三考聼举改官初任未成考者勿聼着为令
　　夏五月左丞相留正以论姜特立侍罪
　　上在储邸武臣姜特立主春坊及即位除知閤门事特立丽水人以父死事得官颇能诗士大夫或称之淳熙中赵汝愚为闽帅特立为福建路兵马副都监海贼犯闽中特立以一舟先进遂获之孝宗以为才召为閤门舍人未防同春坊事绍熙初留正为右相论其招权纳贿之状诏与外祠时周【原缺】廷策有云陛下近逐一防谄招权纳贿之小人而天文卷舌之星为之不明者累月若积其实徳毎事如此何求而不得者谓特立也至是除特立浙东马歩军副总管又召赴阙赐装钱二千缗正复上防言唐宪宗将用李绛先出吐突承璀为淮南监军及召承璀还先罢绛相本朝名臣范祖禹作唐鉴言二人不可并立于朝此书屡经圣览今特立召用臣合罢相与李绛一同不报给事中谢深甫复劾之上批朕闵其旧臣无辜而去特与赆行汝愚在枢筦亦以为言上不许六月己巳正又言臣与特立理难并立于朝乞早赐处分上批成命已行朕无反汗卿宜自处时正已待罪六和塔上亦不复宣召也乆之正复缴还上前后所赐赉及出身以来告勅且上奏自叙尝陪侍储邸及翊辅初政乞保终始词指甚哀不报正累不得命乃复待罪于范村之佛寺奏乞归田里不许又请住给廪禄诏权行住支顷之百官启建重明节于明庆寺正请就范村诏从其请九月丁卯百官上夀紫宸殿诏以右相葛邲为班首而正自立少保班上夀班退复还范村待罪始正之出国门也谏官章頴以劄子留之陈傅良为起居郎请直前奏事上谕閤门止勿进时上以疾不过重华宫已数月从官数以为言十一月上既朝重华宫庚辰特遣右司郎官徐谊召正于城外辛巳正始入朝复赴都堂视事是行也正待罪凡百四十余日云命特立仍为浙东总管于是竟不召宁宗登极迁和州防御使庆元元年冬复引疾奉祠嘉泰元年春拜宁逺军节度使时年七十七矣特立有诗数千篇杨廷秀序之号梅山集
　　亲试举人
　　赐陈亮以下三百九十六人及第出身有差
　　聼新进士致仕
　　李侨年五十四调成都府司户参军自以禄不及飬乞以一官囬赠父母上嘉其志特诏以本官致仕父母皆予初品官封盖异数也
　　是秋録先圣后
　　衍圣公孔子后也歴代皆有封元祐中加赐田百畞绍兴中衍圣公孔玠避难渡江髙宗以林庙隔絶八年夏以衢州田五顷赐之二十四年玠卒复以其子搢为右承务郎袭爵奉祠事淳熙中入侍擢建昌守乆之坐妄用库金贬秩遂不复用焉绍熙初搢累迁至朝散大夫未防卒至是诏以子文逺为承奉郎封衍圣公今其族人间有登进士第者
　　冬十一月戊寅上朝重华宫
　　左丞相留正复视事【按据前留正待罪目内此事在十一月辛巳今并系之戊寅下盖原本误脱日也】
　　十二月甲午朔诏测騐天文
　　布衣人王孝礼言今年冬至日景表当在十九日壬午而会元歴乃在二十日癸未系差一日盖陈得一刘孝荣所造四歴皆未尝测影止是写拟分数所以后天乞将修内司所掌铜表圭降付太史局测騐从之时朝廷多事未暇治歴也
　　以朱熹为湖南安抚知潭州
　　是冬使人自金囬金人问朱先生安在答以见已擢用囬白庙堂遂有是除先是朝廷除熹帅广西不就于是以辞逺就近不为无嫌力辞逾年乃拜命
　　是冬更独员荐士法
　　绍熙初命帅守监司荐所部人才既而滥荐者多言者谓今被荐者猥众朝廷疑其私而不信病其众而难从其间纵有贤才不免与侥幸者并弃请条约之乃诏帅守监司自今毋得独员荐士











　　两朝纲目备要卷二
<史部,编年类,两朝纲目备要>
　　钦定四库全书
　　两朝纲目备要卷三
