<!-- { "loadSidebar": true } -->
　　沉黎自庆元乙夘以后无边事者且十年至是弥羌蓄卜忽自恶水渡河入防破州之碉子寨边事自是再起先是蓄卜之弟闷巴至三冲为人所杀部将赵鼎总辖官魏大受惧生事胁寨之土丁以骨价钱三千三百引偿之时绍熈五年也有白水村者青羌徃来渡头也其民旧与青羌交通庆元元年郡徙之安静寨青羌不以为便迄还之白水时开禧已二年矣既而蓄卜又言大受尝以袍印许之而不获欲与青羌偕徃卭部川【案宋史作卭部州】假道女儿城以入防寨言于州乞以财帛遗都王母令假道守臣杨伯昌从之【案宋史守臣杨子谟以赀遗其都王母俾母假道】开禧三年二月六日壬子也今年秋蓄卜遂以兵至三村总辖官董忠显连告急伯昌命严兵待之俄伯昌召去朝奉郎赵公防代为守闻羌人且至遣禁兵八十偕土丁徃拒之兵至坪而蓄卜已渡河军丁迎敌不胜庚辰攻茒坪寨官军射退之遂掠三松蚕砂横山三增白羊诸村杀人民掠财货蓄卜又进据茹山而安静艮溪茒坪谷堆诸寨皆为所隔公防亟遣西兵正将党焘【案宋史作党夀】以所部七十人及土丁俱徃防应焘轻敌径进癸未战于茹山官军失利义勇队官二人战没西兵死者四十人土丁六人郡又尽调西兵禁兵之未发者命兴化府后军统领王光世将之以行是日羌人自茒坪寨下以皮船载生兵渡河寨官李茂引兵至河际射之一舟八人俱溺光世以羌人势盛惮之留屯三冲不敢进羌人焚掠既尽戊子渡河南归光世乃伪走防旗称防合兵丁赶逐羌贼道路已通时并河诸村生业既无遗矣制置使吴猎才闻之庚寅遣义勇军统领张师古以所部二百人赴州捍御师古至则屯三冲而光世进屯安静寨时边报不一而在城之兵调发既尽乃募强壮三百人号曰敢勇俾徃边头应援命军事推官程伯雄充军正统之以行伯雄丹棱人也茒坪寨与邛部川女儿城隔河为境伯昌之在黎也蛮地饥荒女儿城崔太者有请伯昌嵗以米十五斛赡之公防至州靳而不予女儿城蛮因以借口乃借蓄卜路使之入防既而诸司闻其事复命予米如故然无及矣
　　是嵗置提领拘安边钱物所【案夲纪在闰四月辛未又黄畴若传拘榷作拘催】
　　时甫废国用司而侂胄及诸阉省吏之家赀财皆已簿録黄畴若为殿中侍御史请剏此名遂命与户部侍郎沈诜同领其事即御史台置局又以宰属一员同领仍许畴若不拘常例到堂畴若等请卿监一员提领安边库朝士二员为拘官仍掲榜募人言拘事许之其后防其入嵗得七十万缗専充金人所增嵗币其田宅契劵皆蔵之御史台库命台官一员典领局罢畴若已下皆进官
　　金主璟卒允济立
　　璟以淳熈十六年立在位二十年无子而雍之诸子惟允济在故立之雍即葛王褎也淳熈元年更名雍












　　钦定四库全书
　　两朝纲目备要卷十二
　　宁宗
　　嘉定二年【己巳】春正月庚子诏条陈节用事
　　令内外有司条陈
　　丁巳楼钥参知政事章良能同知枢宻院事宇文绍节签书枢宻院事
　　庚申诏举监司郡守
　　侍从两省台谏各举治行尤异者二三人
　　二月庚午黎州蛮蓄卜防边
　　蓄卜又犯艮溪寨【案宋史作良溪寨】官军与战败焉先一日军正程伯雄引兵至安静寨翊旦羌贼自圣婆城下引兵二千过河后军统领王光世自前寨遣兵援之众寡不敌皆为羌兵掩杀后二日壬申伯雄遣大兵千余人拒敌西义勇阵于山下禁军义勇次之土丁义勇阵于河濵布阵甫毕羌人已逼箭凿皆无所施贼先攻西义勇将官鞠忠引众走阵遂乱禁军义勇悉为所围将军曹适战死贼乘势逐官军至寨下兵丁死者八十余人后二日羌贼乃归制置司闻之复遣兴元府右军凖备将刘信将移屯兵三百徃援合前后所遣义勇西兵凡九百命成都府总管武功大夫冯兴统之而贼去逺矣四月戊寅光世以所部四百还成都府五月癸丑张师古以义勇还六月癸亥冯兴刘信以移屯及西兵次第各归七月制置司对移赵公防通判崇庆府十月丙子复遣本路兵马钤辖傅谔徃黎州捍御节制诸军时安观文丙新除制置大使乃以便宜命其子直秘阁通判眉州癸仲权黎州兼节制军马
　　壬午诏访称提楮币之策
　　诏防子折阅日甚侍从两省以下各条上所见　三月己酉诏民以减防子之价籍没家财者有司立还之
　　丁亥罢法科试经义
　　复六场旧法
　　戊子大风
　　是月荧惑入太微垣
　　犯左执法
　　三月丙申雹
　　庚申恤流民
　　命浙西及沿江诸州给流民病者药
　　夏四月蝗
　　乙丑诏诸路监司督州县捕之
　　戊辰汰濠州忠义人归农【案民兵之汰汝庐濠三州不止濠州也】
　　自开禧用师而淮襄之间忠义民兵有名籍于官者甚众合钱米计之嵗用约有六十缗而养一兵其视正军之费无防矣嘉定再和首议汰遣先是邱崈为江淮制置大使已汰雄淮军五六万然民兵未尽去也何澹继之次第散遣至是澹言本司近放散庐濠州忠义二万五百八十六人各令归业虽所费为钱三十二万七千余缗米六千余石而毎嵗却省钱二百十三万余缗米一十一万三千余石人人望阙谢恩欢呼而去有田之人预于江南经营牛种其无田者多入城市开张店业此乃本司干办公事徐翦体国任事之力望赐推赏诏翦特迁一官权知濠州其年六月辛邜京湖制置使李大性亦言昨有剏招军额团结忠义休兵之后依旧支请縻费廪给已分委官属前徃放防开落计二万六千二百一十三人诏防谕未防沿淮盗贼剽劫滋起言者谓此皆前日放散之人则所谓欢呼而去者殆乐而去为盗耳请罢翦摄郡追所迁官七月癸巳从之是时所在拣汰民兵既无所归后多散而为盗于是命毎郡择其豪首一人授以兵官使之弹压由是其党帖然江淮川蜀诸司所措置皆莫之及也
　　辛未诏条眀堂冗费
　　诏有司条上
　　都城疫
　　先是三月壬戌出内库钱十万缗为行在贫民棺槥费至是甲申又赐行在诸军死者棺钱
　　戊子赐杨震仲谥
　　曰节愍【案本纪震仲之谥曰节毅】
　　五月丙申史弥逺起复右丞相
　　旱
　　丁酉诏诸路监司决系囚劾守令之贪残者
　　戊戌罗日愿谋为变磔于市
　　罗日愿者江西人开禧用兵以防干韩侂胄借补至训武郎充忠义军统制侂胄既诛其党闽人刘铎为浙西提刑司检法官坐口语送大理其词颇连日愿朝廷恐其枝蔓不复治第流铎于湖南日愿不自安且鬰鬰不得志寓居临安之沙皮巷交结恶少是年春二月荧惑入太微垣犯左执法日愿谓主宫庭及大臣有咎遂与殿前司中军训练官杨眀及其徒徐济赵珉等合谋以収黑风峒为名聚众为变约候史丞相过江日令歩军司前军拣汰军校张兴等藏匿亡命千人于舟中俟百官迎谒于浙江亭举火为号三路簇刀并上尽杀宰执侍从台谏诸人然后以兵拥三衙军直水门突入大内杀内侍王俞张延庆等四人劫请上御殿降诏赏军以日愿为枢宻使济为参知政事济士族珉归正人俞大阉延庆内侍也杨眀者在御前伴射主率伴射官为内应而枢宻院効用士皇甫威临安府府学生黄万顷班直王麟御龙骨朶直戴显等各为日愿纠合徒众部分已定有守阙进勇副尉景德常者普州人以防干京湖宣抚司奏补副尉至是在临安三月丙申日愿令济珉邀德常共泛西湖至胭脂岭以所议告之且许事成以为户部尚书兼知临安府既而济中悔遣同谋临安府学生黄君畴告其事不能逹进武校尉殿前司选锋军训练官黄冲知日愿所谋欲杀之而未果徳常乃投匦上变黄由时知绍兴府亦言其事下大理议者欲掩覆其事于告变元状不复付出侍御史陈晦连防论之狱成五月戊戌夜诏日愿凌迟防斩珉兴威万顷麟显并斩罢役人李泽进勇副尉侯显忠有防人陈俪僧刘洪现百姓葛仲亮进义副尉殿前司训练官程锐并坐知情不告各决重杖防死己亥刑于市庚子诏济君畴冲各贷死济配琼州君畴循州冲广州临安府学生范仲防坐知情不告配新州日愿弟千二南恩州当直人唐佐容州自济以下并杖脊刺配土牢日愿妻张杖脊送封州土牢编管日愿男苏僧以年幼免决刺送吉阳军收管右相时方辞起复又别奏待罪具言陛下昨诛鉏元恶臣获宻賛英断故其余党切齿执政雷孝友等亦以能薄望轻不足镇服奸慝上章引咎皆优诏答之乙亥诏徳常补武德郎赐钱三千缗白金五百两同告人贾昻补武翼郎赐钱二千缗白金三百两以昻为临安府兵马钤辖德常为浙西路兵马都监自余或有诖误诱胁人未发觉到官更不追究令尚书省降黄榜晓谕时武安军承宣使殿前副都指挥使赵淳已病是月十二日以忧死遂以福州观察使歩军副都指挥使夏震为威武军承宣使代掌殿岩四年六月有武臣陈大节吴仲哲者言日愿为侂胄报仇非大丈夫枢宻院使臣白彦通闻而告之大节坐编管泉州仲哲编管建宁府云
　　庚子诏举监司郡守
　　侍从两省台諌各举有政绩才望者二人以补郎官之阙
　　蝗
　　辛丑命州县捕之乙邜释大理三衙临安府两浙州县杖以下囚除茶盐赏钱
　　癸丑诏以戸口为殿最
　　诏两淮荆襄守令以戸口多寡为殿最
　　甲寅拘囬旧会【案食货志是年以会子数多称提无防十一界除已收换尚有一千三百余万贯十二十三界除烧毁尚有一万二百余万贯此云眀年春苐十界方满与史异】
　　眀年春第十界会子当满朝廷先期命刑部尚书曾防等置局拘换于是与其寮奏言第十一界会子为三千六百三十二万六千二百三十六贯八百文乞以鬻爵及出卖没官田等诸色名件拘回旧会许之所谓名件凡九一曰打夺【案夺当作套据志乳香毎套一贯六百文】乳香钱约一百六十万余缗二曰出卖诸路没官田价钱约一百二十二万余缗三曰出卖告勅绫纸补帖一千四百道计价钱四百四十万缗四曰左右选转官循资告九百四十道共约计价钱三百三十万余缗五曰封赠冠帔勅告六百道计价钱二十八万缗六曰紫衣师号帖三百道计价钱三万缗【案宋志是时诏发度牒七千道毎道为钱千贯】七曰副尉减年公据三百道计价钱六万缗八曰拘催诸路已降未卖告勅钱两项计一千四百一十万余缗九曰臣僚奏荐绫纸钱未见数后又禁铜钱毋出都城于是行在会子毎千为钱七百诸路州县才得其半云朝廷知其壅积遂尽废十一十二两界而以十四界新会収之　九月癸丑命吏部郎官刘爚等审定中外所陈会子利害上于朝
　　旱
　　己未诏羣臣上封事庚申祷于天地宗庙社稷六月癸亥命浙西诸州谕民种麻豆毋督其租诏台省及诸路监司速决滞狱乙酉复祷于天地宗庙社稷己丑命江西福建二广丰稔诸州籴运以给行在仍偿其费七月癸巳命有司举行寛恤之政五条乙未诏凶荒州县七嵗以下听异姓収养着为令己亥蠲信阳军荆门军汉阳军民赋壬寅命两淮转运司给诸州民麦种癸夘募民以赈饥免役
　　六月辛夘汰新军及忠义人归农
　　语附见四月戊辰下
　　秋八月甲子行铁钱于沿江八州
　　聼两淮诸州民行使
　　乙丑安丙为四川制置大使
