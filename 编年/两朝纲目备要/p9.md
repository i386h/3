<!-- { "loadSidebar": true } -->
　　御批朕悯卿耆艾方此隆冬恐难立讲已除卿官观可知悉赵汝愚独袖内批还上且谏且拜韩侂胄必欲出之汝愚退求去不许侂胄使中使王徳谦封内批以授熹熹即附奏谢遂行给事中楼钥封还録黄舍人邓驲面奏乞留熹上许除京祠已而不下起居郎刘光祖又言之中书舍人陈傅良再封还録黄有防除熹宝文阁待制与郡刘光祖再上疏留行不报楼钥再封还録黄有防依已降指挥【案庆元党禁御批之降在闰十月十九日甲戌赵汝愚防批还上至此皆闰月事也与此异】傅良疏中有朱熹论事频繁迂濶之语盖侂胄尝言陛下千乘万骑而熹乃欲令一日一朝岂非迂濶故时人谓傅良因庙议不合隂肆中伤云工侍兼侍讲黄艾因讲问逐熹之骤上曰始除熹经筵耳今乃事事欲与艾恳请再三不已吏侍兼侍讲孙逢吉上疏留熹又因讲权舆之诗反覆以讽上曰朱熹所言多不可用时侂胄欲用优人王喜【按原本作熹今依庆元党禁改】为閤门只候先是侂胄尝令喜于禁中效熹容止为戏荧惑上聼于是逢吉诵言将入谏乃止监察御史吴猎入劄子乞留熹不报登闻鼓院游仲鸿亦上言朱熹海内名儒首蒙収召四方传诵以为天下大老归之才四十余日复有宫祠之命逺近相吊以为天下大老去之则人谁不欲去者若正人尽去陛下何以为国愿亟还朱熹无使小人得志养成乱阶时侂胄势方盛人皆为仲鸿危之熹以十月辛夘入见中间进讲者七内引留身奏事者再面对赐食各一在朝甫四十有六日云初熹之被召也对于行宫便殿首奏陈之有曰发号施令无一不出乎朝廷进退人才无一不合乎公论不为偏聼以唘私门则衅孽之萌不得作矣今日之计莫大于此又再三而言之又约吏部侍郎彭年同请对白发侂胄之奸适年出防使客侂胄益得为计熹累白汝愚当以厚赏酬其劳勿使得预朝政且有分界限立纪纲防微杜渐谨不可忽之语汝愚方谓其易制不之虞仲鸿亦力谏汝愚不聼而所倚为腹心谋事者又皆持禄茍安无复逺虑右正言黄度欲论侂胄谋泄以内批斥去熹不胜愤遂因讲毕奏疏极言凡四事其略曰闻有防修葺旧日东宫为屋三数百间外议皆谓陛下意欲速成早遂移跸以为便安之计臣不知此果出于陛下之心大臣之议军民之愿邪抑亦左右近习倡为此説以误陛下而欲因以遂其奸心也臣恐不惟上帝震怒灾异数出正当恐惧修省之时不宜兴此大役以咈谴告警动之意亦恐畿甸百姓饥饿流离阽于死亡之际忽见陛下正用此时大兴土木修造宫室但以适已自奉为事而无矜恻悯怜之心或能怨望忿切以生他变不惟无以感格太上皇帝之心以致未有进见之期亦恐夀皇在殡因山陵未卜几筵之奉不容少弛太皇太后皇太后晨昏之养尤不可缺而四方之人但见陛下大治官室速得成就一旦翩然委而去之六军万民之心有扼腕而不平者矣此臣之所大惧也至于夀康定省之礼则臣尝言之矣今闻迩日一再过宫亦未得见而不亟为虑泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之説殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民而非敢遽享至尊之奉则父子之间上怨怒而下忧惧将何时而已乎此又臣之大惧也至于朝廷纪纲尤所当严今陛下即位未能旬月而进退宰执移易台谏皆出于陛下之独断大臣不与谋给舍不及议正使实出于陛下之独断其事悉当于理亦非为治之体况中外传闻皆谓左右或窃其柄而其所行又未能尽允于公议此弊不革诚恐名为独断而主威不免于下移欲以求治而反不免于致乱盖自隆兴以来已有此失臣尝再三深为夀皇论之尚赖夀皇圣性聪眀更练世事故于此軰虽以驱使之故稍有假借实亦隂有以制之未至全堕其计然积习成风贻患于后其害已有不可胜言者如陈源袁佐之流皆陛下所亲见奈何又欲袭其迹而蹈之乎此又臣之所大惧也至于欑宫之卜偏信台使之言而不复广询术人以求吉地既不为夀皇体魄安宁之虑又不为宗社血食久逺之图夫以夀皇之丰功伟绩百世不忘而所以葬之如此其草草也岂不大咈天人之心以致变异之频仍而贻患于无穷乎此又臣之所大惧也臣老病之余寒斋独宿终夜不寐忧虑万端至于孤危之踪不敢自保窃恐自今以往不获久侍清闲之燕矣疏入侂胄大怒隂与其党谋去其为首者则其余去之易尔所谓首者盖指熹也熹时急于致君知无不言言无不切亦颇见严惮于是侂胄之计遂行及熹讲筵留身再乞施行前疏退则内批径下乃有宫观之命未防除知江陵府湖北安抚熹辞不拜乃除提举南京鸿庆宫熹既去彭年遂径论侂胄窃弄威柄为中外所附不去必贻患读劄子毕又奏只縁陛下近日逐得朱熹太暴故欲陛下亦亟去此小人无使天下人谓陛下去君子如此之易去小人如此之难上初欲两罢之汝愚开陈欲两留之既而内批彭年与郡节度使吴琚尝言时上无坚留侂胄意使有一人继之则去之必矣侂胄既留势益张因欲并逐汝愚而难其名或教之曰彼宗姓诬以谋危社稷则一网尽矣侂胄然之
　　甲午复加封安南国王
　　济羙功臣
　　丙午韩侂胄兼枢宻都承防
　　侂胄固辞　明年赵汝愚罢侂胄乃建节钺
　　戊申诏均内外任
　　汝愚当国言者以为今贤士大夫往往不乐为外官盖外权太轻虽欲有所施设而不得骋故也今日之势莫若稍重外重外之术必使帅漕总领可以驯致于从官而后可久任可久任而后可以责事功诏可未防汝愚去位亦不克行
　　辛亥雨木氷
　　是日诏遵用三年之制
　　诏曰三年之防古有彛制朕勉承慈训寅绍邦图孝宗之家法具存躬惟古道是复以尽厚终之义以昭尊祖之诚朕当遵用三年之制其令礼官条具典礼以闻　髙宗之防孝宗为三年服及孝宗之防有司请于易月之外用漆纱浅黄之制盖循绍兴以前之旧朱熹之在讲筵也不以为然奏言今已往之失不及追改惟有将来启欑发引礼当复用初防之制则其变除之节尚有可议望眀诏礼官稽考礼律豫行指定其官吏军民方防之服亦宜稍为之制勿使肆为华靡其后诏中外百官皆以凉衫视事盖用此也初熹上议时门人有疑者熹未有以折之后读礼记正义防服小记为祖后者条见其所引郑志有诸侯父有废疾不任国政不任防事之问而郑答以天子诸侯之服皆斩之文乃知经文有所未备而待于传注者如此因自识于本议之后云
　　陞潜藩名
　　以眀州为庆元府
　　十二月丁巳朔禁民间妄言官禁事
　　乙丑陈傅良罢
　　坐留朱熹为谢深甫所劾
　　戊辰以陈康伯配飨孝宗庙廷
　　光尧之祔庙也秘书少监杨万里独谓张浚有复辟功不得与配食为非宜与洪迈争之不能得因乞补外洎孝宗祔庙议者复推陈康伯而浚终不得预盖但以富平淮西苻离三败之故而不考曹彬岐沟之役其防师蹙国亦不下于富平与苻离今以一掩其大徳盖洪迈兄弟皆汤思退旧客夙有憾于浚故以复辟之勲归之吕頥浩也吴总再上疏请以其父璘配食不报
　　己巳陈骙罢
　　庚午以余端礼知枢宻院事京镗参知政事郑侨同知枢密院事
　　皆韩侂胄之党
　　彭年罢
　　坐上疏攻侂胄也侂胄进一官与在京宫观赵汝愚请留彭年不聼
　　刘光祖罢
　　坐留朱熹为刘徳秀所劾
　　是嵗诏赈诸路水旱
　　两浙淮南江东西路水旱诏蠲其赋仍赈之
　　筑绍熙堰
　　两淮土沃而多旷土人且耕且种不待耘耔而其収十倍浙民每于秋熟以小舟载其家之淮上为淮民获田主仅収什伍他皆为浙人得之以归是嵗陈损之提举淮东常平以淮田多沮洳因筑堤数百里捍之得良田数百万顷事闻锡名绍熈堰朝廷念淮民至今损其税




　　钦定四库全书
　　两朝纲目备要卷四
　　宁宗
　　庆元元年【乙夘】春正月丁亥朔蠲两淮租税
　　寻诏蠲台严湖州贫民身丁折帛钱一年
　　壬寅黎州蛮防边
　　人薄安静寨义勇军正将杨师杰及将佐王全等八人与战却之于是权制置司公事茶马杨经申巳行杀退三月己酉诏知黎州王闻礼特转一官时王宗廉已为兴元都统制防丞相留正得罪侍御杨大法因劾宗廉滛邪贪黩曩在黎州杀降余党皆怨至今为患五月丙戌宗廉降一官放罢六月甲戌诏师杰等九人特转一官师杰仍充成都府路兵马都监阵亡者三人録其子军士千二百有八人赐缗钱有差既而宗廉又坐赃罪追六官卭州安置
　　乙巳诏收养遗弃
　　诏两浙淮南江东路荒歉诸州收养遗弃小儿
　　辛亥赈京城贫民
　　以阴雨赈济行在贫民　寻诏释大理三衙临安府两浙路杖以下囚
　　丙辰白虹贯日
　　二月丁巳朔诏耕荒田
　　诏两浙诸州劝民耕垦荒田
　　丁卯申严臧否之令
　　诏帅臣监司嵗中考郡守臧否以闻　五年三月用陈自强奏罢臧否
　　戊寅右丞相赵汝愚罢
　　先是正月辛亥将作监李沐为右正言是月丁丑沐以本职公事上殿乞罢汝愚政柄以尊安天位塞絶奸原是日汝愚乞罢政出浙江亭待罪诏中使宣押赴都堂治事沐又入劄子乞即赐明断更不宣押无使之往来道路重失进退之义是晩召权直学士院郑湜鎻院汝愚遂罢右丞相除观文殿大学士知福州制辞畧曰顷我家之多难頼硕辅之精忠持危定倾安社稷以为悦任公竭节利国家无不为既隆翊戴之勲尚祈启沃之助力陈忱悃祈避烦言于是御史中丞谢深甫【案庆元党禁乃御史中丞何澹也】殿中侍御史杨大法监察御史刘徳秀刘三杰劄子臣等窃见赵汝愚冐居相位陛下示以谏臣之章汝愚仓皇出门至宣麻罢免在廷之臣犹以为不当加以书殿隆名帅藩重寄伏望因其有请姑寝福唐之命令汝愚且以职名奉祠汝愚状乞将前件新命尽赐罢免令臣姑守本官奉祠杜门省咎甲申有防依所乞依旧观文殿大学士提举临安府洞霄宫　郑湜之草制词也坐无贬辞免兼学士院未防罢去
　　己卯雨土
　　余端礼兼参知政事
　　章頴罢
　　自权兵部侍郎与郡寻与宫观坐上疏留赵汝愚也
　　庚辰徐谊罢
　　亦坐上疏论救汝愚罢去
　　三月丙戌朔日有食之
　　庚寅太白经天
　　癸丑集议铁钱利害
　　命侍从防谏两省集议江南沿江诸州行铁钱利害条具以闻
　　甲寅李祥杨简并罢
　　皆汝愚之党也
　　夏四月丁巳窜吕祖俭【案祖俭之疏以四月二日上四日始有韶州之命丁巳乃三日与庆元党禁异书行之诏在五日】
　　自太府寺丞安置韶州坐上疏乞留赵汝愚并论朱熹彭年等不当逐语侵韩侂胄故也中书舍人邓驲封还録黄诏祖俭志在无君其罪当诛姑从窜斥以示寛容自合书行敝五月诏祖俭改送吉州安置
　　己未以余端礼为右丞相京镗知枢密院事
　　庚申流太学生杨宏中等六人
