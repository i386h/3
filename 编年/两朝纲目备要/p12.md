<!-- { "loadSidebar": true } -->
　　务在平正以副救偏建中之意御笔既出韩侂胄及其党皆怒时刘徳秀为諌长与察官张伯垓等【案与伯垓同上疏者为姚愈】上疏言继自今旧奸宿恶或滋长不悛臣等不言则误陛下之进用言之则碍今日之御劄若俟其败壊国事复如前日而后进言则徒有噬脐之悔三者皆无一而可望下此章播吿中外令旧奸知朝廷纪纲尚在不至放肆从之寻诏改不必更及旧事为不必専及旧事自是侂胄与其党攻治之志愈急矣御笔之出也黄黼为殿中侍御史独上言治道在黜其首恶而任其贤使才者不失其职而不才者无所憾故仁宗尝曰朕不欲留人过失于心此皇极之道也至于前者有合论列事体明证有关国家利害者臣不敢不以正对疏奏黼竟徙它官未几罢去而姚愈迁殿中侍御史
　　丙子皇子埈生
　　八月薨追封兖王諡曰冲惠
　　秋七月丙戌降徳音
　　以皇子生故也降诸路死罪囚释杖以下流人吕祖俭等量移内郡
　　戊子考核守臣便民五事
　　自绍兴初令诸道守臣到官半年陈便民五事已又命给舍看详其可行者以闻其后寖废淳熈末复申行之至是刘徳秀为谏长复请専付检正都司考覈取其近情合理者以闻三年四月丙辰复令给舍看详以白执政而检正左右司检详拟行之然今诸路守臣所上其言无甚可行特姑存故事而已
　　戊戌韩侂胄加恩
　　以诞皇子恩加开府仪同三司万夀观使
　　八月丙辰胡纮请住进拟伪党
　　纮为太常少卿建言比年伪学猖獗图为不轨近元恶殒命羣邪屏迹而或者倡为调停之议取前日伪学之奸党次第用之望宣谕宰执凡伪学之党曾经谏台论列者权住进拟后二日迁起居舍人
　　九月丁亥复分利州为东西路
　　利路自建炎置帅或在益昌或在汉中未尝分东西也绍兴十四年郑刚中为宣抚副使时吴璘在兴州杨政在兴元郭浩在汉阴刚中欲令三帅一体乃奏分为东西路东路治兴元西路治兴州而浩兼金房开达安抚使遥制防路及京西三郡乾道初金州并属东路而守臣但兼管内安抚司元年夏璘改判兴元朝廷以其遥制西路军马为不便乃权合东西为一路以璘为安抚使而东帅王权改知洋州璘薨不改淳熈元年璘之子挺为兴州统帅李【原本缺】守兴州防汤邦彦乞分利州东西及金襄庐扬为七路各置文武二帅邦彦得罪事遂寝五年复分为两路以挺帅西路兼知兴州绍熈五年挺卒以张诏代之复合为一路而诏但兼知兴州不领安抚使道出兴元章森为帅以兴州属郡也欲杀其礼诏知之乃言已辞免兼郡不系衔但以都统制见森不能折卒郊迎之如戎帅之礼诏甫至军遂领州事盖赵汝愚邱崈共议本以削吴氏之势而论者以为关外四郡既属兴元戎司不能令缓急恐失机防诏遣间卒出境而知西和州王季明械系之赵彦逾帅蜀奏罢季明至是复分为东西路后郭杲代为帅而吴曦继之开禧用兵又以曦兼四川宣抚比曦之反凡所出伪命尽以宣抚司号令行之由是四蜀一切禀承无敢异者至安丙为制置大使乃复合为一路故知汝愚崈削武兴之权其虑甚逺如彦逾所见特浅耳
　　冬十月戊申上册宝于慈福夀康宫
　　辛亥册皇后韩氏
　　甲戌大阅
　　十一月庚寅上寛恤诏令
　　上诣夀康宫上太上皇帝寛恤诏令　壬辰京镗等上孝宗淳熈寛恤诏令明年四月颁降
　　十二月庚午韩诫赐諡
　　曰忠定诫侂胄之父神宗外孙也娶宪圣皇后女弟积官横行承宣使未尝更歴事任侂胄既贵欲为父作諡黄唐时为考功郎官见宰相京镗言必不能奉承因求去乃迁除枢宻院检详文字改命馆职官一员暂权考功遂諡诫曰忠定于是博士径除郎官又迁横榻而考功峻迁右史以致执政矣比修孝宗实録又为诫作传甚美及侂胄诛有诏削去附传又仆所谓教忠之碑而諡不夺也韩魏公始以两朝定策之功徽宗朝追封魏郡王而已侂胄既贵又丐以一官推恩为真王去郡字亦许之唐福州人合选髙第既迁枢椽不数月又得江淮提防铸钱而去时人以此称之
　　是月朱熹落职罢祠【案四朝闻见録在三年二月又云蔡本作二年十月】
　　为监察御史沈继祖所劾诏落秘阁修撰罢宫观
　　窜处士蔡元定
　　编管道州明年卒于贬所　时台谏汹汹争欲以熹为竒货门人杨楫闻乡曲射利者多撰造事迹以投合言者亟以书吿熹熹报曰死生祸福乆已置之度外不烦过虑然羣憸相顾乆之不敢发独监察御史胡纮草疏将上防迁去不果沈继祖者为小官时尝采摘熹语孟之说以自售至是以追论程頥得为监察御史纮以藁授之继祖锐于进取谓可立致富贵遂奏熹剽窃张载程頥之余论寓以吃菜事魔之妖术以簧鼔后进张浮驾诞私立品题收召四方无行义之徒以益其党伍相与餐麄食淡衣褒带博或防徒于广信鹅湖之寺或呈身于长沙敬简之堂潜形匿迹如鬼如魅及不忠不孝不仁不义不公不廉等十罪乞禠职罢祠其徒蔡元定佐熹为妖乞送别州编管明年正月省劄始至熹方与诸生讲论有以小报来言者熹略起视之复坐讲论如初词色更为和平翌旦诸生乃知其有指挥也后竟无告命盖掖垣不敢秉笔云时郡县捕元定甚急元定色不为变毅然上道熹与诸所游从百余人送别萧寺坐客感叹有泣下者熹微视元定不异平时因曰朋友相爱之情季通不挫之志可谓两得之矣又曰季通之行无几微不适意邱子服独为之涕泣流连而不能已处事变恤穷交亦两得其道也初元定师事熹而熹顾曰季通吾老友也凡性与天道之妙它弟子不得闻者必与元定商之尝辑共讲论之辞曰翁季録者盖引以自匹也尝曰造化微妙惟深于理者能识之吾与季通言而未尝厌也及其贬也恨无可与晤语尝有帖云每念逺别不胜怅惘至于读书穷理欲讲无从又不特常人别离之思而已也平日相聚未知其为乐别后乃觉阙事可叹可叹又云每至读书讲学无可吿语无可咨叩尤觉仰徳之深也又云足疾未平血气日衰前去光景想已不多病中块坐又未能息心休养才方繙动册子便觉前人濶畧欲以吿人而无可告者又不免輙起著述之念亦是闲中一大魔障欲力去之而未能以此极思承晤之乐未知此生能复相从如往时否耳其殁也祭之云以精诣之识卓絶之才不可屈之志不可穷之辩不复可得而见盖深致其哀熹尝论中庸已发未发之防以为人自婴儿至老死虽语黙动静之不同然大体莫非已发元定不以为是独引程氏说以为敬而无失便是喜怒哀乐未发谓之中后十年熹再与元定辨论始悟其说而悉反之由是益竒元定每诸生请疑必令先质之元定而后为之折衷同门寡二以故小人深嫉之故是时有朱熹唱伪学蔡元定实羽翼之之奏也　门人董铢曰伪学之说盖掇拾陈贾郑丙之绪余始犹未敢诵言姓名是犹有羞恶之心也至是沈继祖之章无所忌惮则几于无是非之心矣然先生之学之行卓然在世果何伤于日月乎
<史部,编年类,两朝纲目备要>
　　钦定四库全书
　　两朝纲目备要卷五
　　寜宗
　　庆元三年【丁巳】春正月壬寅郑侨罢
　　癸卯谢深甫兼知枢宻院事
　　二月己酉神宗玉牒髙宗实録成
　　京镗等上之
　　丁巳邵褎然请不除伪党在内差遣【案庆元党禁作邵褎】
　　褎然为大理司直请诏大臣自今权臣之党伪学之徒不得除在内差遣诏下其章
　　戊午复陞差将校法
　　绍熈中葛邲在枢筦奏请江上诸军陞差统制官至凖备将者自主帅觧三人赴緫领官选择一名申枢宻院至是有防并委主帅选择令緫领或屯驻处守臣审覈保明申枢宻院绍熈指挥勿行
　　三月乙未建东华门
　　丙申窜内侍王徳谦
　　上在藩邸徳谦为府都监孝宗大渐黄由请上过宫问疾既得防矣徳谦坚请覆奏由斥其不可上从之卒徃视疾及即位徳谦骤迁昭庆军承宣使内侍省押班是春徳谦求建节有定议矣时呉宗旦为中书舍人事徳谦甚谨夜輙易服谒之以家僮执灯自导徳谦既有秉旄之耗乃荐宗旦为刑部侍郎直学士院使草麻二月甲子徳谦遣干吏谕指宗旦厚待之使其子与饮且自捧劝者三翊日遂鎻宿禁中宗旦将入先出制草以示人且引天寳同光故事为比徳谦喜置酒髙防丙寅制出参知政事何澹不押制书右諌议大夫刘徳秀闻之率台諌交章言其不可丁卯宰相京镗复以为言上遂寝其命于是徳谦除在外宫观吏部尚书兼给事中许及之奏駮之台諌因请窜斥徳谦以慰中外之望上未许姚愈时为殿中侍御史首奏宗旦交结徳谦以进为之草词请加贬黜已诏降宗旦三官罢之权中书舍人髙文虎论其责轻辛未宗旦坐追三官癸酉复送南康军居住或曰有贵戚与徳谦争用事于中而徳谦以计胜戚憾焉故因事挤之也宗旦既出台諌遂急攻徳谦诏以本官奉祠居广徳军未防日者陈舜道自言顷如门司徐考叔家卖卜考叔为言徳谦多受张宜金钱引为閤长令舜道为台諌言之徳谦伺知之考叔坐送郴州安置至是考叔已贬吉州三月庚寅有防考叔许自便防临安府劾徳谦为人求官赃以钜万计尝以导驾灯笼自奉服食拟乗舆狱未成丁酉特防降徳谦团练使居抚州他勿治翊日髙文虎请改为安置上从之然狱卒不竟也徳谦先赐第遂改以赐故嗣濮王士歆家五年二月诏移徳谦徽州宗旦池州并居住甲申右諌议大夫张釡言徳谦奸诡宗旦阿囬请自今不以赦移虽有特防亦许执奏四月以窜逐徳谦本末付史舘十二月复用察院孟必先言移徳谦汀州嘉泰元年五月丁卯始许宗旦奉祠便居而宗旦死矣讣闻赠正奉大夫官其子孙如故事时徐谊刘光祖贬久矣于是亦许便居焉
　　庚子禁浙西围田
　　壬寅定奏谳不当罪
　　绍兴初陈去非在黄门始申严奏谳不当之令其后寖寛庆元中东南有因詈人被殴死者而行凶之人作可悯奏裁姚愈为御史上言如此是詈人之罪重于杀人乃诏自今有司奏谳死罪不当者论如律
　　夏四月丙午雨土
　　旱
　　壬子祷于天地宗庙社稷
　　乙丑雨雹
　　闰六月甲戍申严铜噐之禁
　　内出铜噐付尚书省毁之民间旧有者限两月赴官投卖每两以三十钱酬之民间多不尽输再限两月不复酬以钱违者许人告湖州旧鬻镜行于天下至是官自铸之因复置神泉监以所括民间铜噐铸当三大钱仍权工部惟严钱直输行在而建韶饶赣州皆自提防所泛湖由江入漕渠输之京帑焉然祖宗时内帑虽嵗収新钱一百五万而毎年退却六十万三年一郊又支一百万赴三司是内帑毎年得一十一万六千余缗而左藏得九十三万三千余缗也今嵗额止十五万而封桩者半内藏者半左藏咸无焉宜版曹之日困也【按复置神泉监事在八月戊子纲内此因禁铜而详及之】
　　甲午贬留正
　　分司西京邵州居住先是六月癸卯言者论三十年来伪学显行场屋之权尽归二三温人所谓状元省元两优释褐若非其私徒即是其亲故望诏大臣审察其所学而后除授时有宣教郎钱文子者以太学两优释褐一任囬当召试径就部注潭州醴陵知县而去时人称之是月戊寅朝散大夫刘珏【案庆元党禁作刘三杰薛应旂宋元通鉴亦作三杰并系其入见上言于甲午日】以故御史免防入见上言前日之伪党今又变而为逆党防之不可不至且献消之之防及论留正共引伪学之罪韩侂胄大喜即日降防除右正言正坐贬邵州
