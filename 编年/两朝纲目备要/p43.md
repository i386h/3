<!-- { "loadSidebar": true } -->
　　九月庚子朔日有食之
　　乙巳赈江淮水灾
　　诏江淮诸司赈恤被水贫民
　　乙夘雷
　　冬十一月辛亥赈太平州水灾
　　州言大水诏赈恤之
　　十二月辛巳募民入米补官
　　命淮东西总领及沼江被水州募江西湖南民入米补官
　　壬辰雷
　　嘉定十七年【甲申】春正月戊戌朔录程頥后
　　癸亥命提督营屯田
　　命淮东西湖北路转运司提督
　　二月癸巳蠲台州逋赋
　　十万缗有竒
　　甲午赈贫民
　　命临安府赈粜
　　三月癸丑雪
　　是月金来侵
　　廹西和州防引兵还
　　夏四月辛夘赈庐州饥
　　诏本州赈粜
　　乙未犒李全等军
　　赐李全彭义斌钱三十万缗为犒赏战士费
　　五月戊戌覈兵籍
　　诏覈实两淮京湖四川江上诸军之数
　　六月丁夘朔太白昼见经天
　　辛未皇孙铨生
　　八月癸未为左千牛卫大将军防薨
　　癸酉贬尚震午
　　震午知西和州坐冦至谋遁夺三官送岳州居住【案宋史五行志是年四月丁夘西和州火焚军垒及民居二千余家守臣尚震午误以为金人至而遁则前所谓金人廹西和州者盖即震午掩饰之词史官承而书之未经刋削耳】
　　壬辰苏椿等来归
　　京东河北镇抚节制大使司言大名府苏椿等举城来归诏悉补官即以其州授之
　　丁酉赈福建水灾【案丁酉为七月朔】
　　命本路监司赈恤被水贫民
　　八月乙亥罢通州天赐盐场
　　丙戍上不豫
　　闰八月乙未朔严输苗过取禁
　　申严两浙诸州
　　丙申诏立皇侄贵诚为皇子更今名
　　济国公竑立为皇子既四年储位尚虚皇侄邵州防御使贵诚德誉日闻上属意乆之壬辰召宰执入禁中趣定大议至是降诏曰朕以凉菲获承休绪念国嗣之未建尝以皇弟沂靖恵王之子为子矣审观熟虑犹以本支未强为忧皇侄邵州防御使贵诚亦沂靖恵王之子亦朕之犹子也聪明天赋学问日新既亲且贤朕意所属俾并立焉深长之思盖欲为异日无穷之计也其以贵诚改赐名昀又诏皇子检校少保武宁军节度使济国公竑开府仪同三司判宁国府进封济阳郡王皇子邵州防御使昀为武防军节度使封成国公
　　赦天下
　　以帝服药故
　　丁酉帝崩
　　于福宁殿年五十七明年改元寳庆正月己丑谥曰仁文哲武恭孝皇帝庙号宁宗三月癸酉权攒于会稽之永茂陵三年九月加今谥【按宋史寳庆二年追上宁宗徽号曰法天备道纯德茂功仁文哲武圣睿恭孝皇帝此作三年误又此书卷首疑本冠以全谥故此文畧而不书今本无之已为后人刚节耳】帝慈仁恭俭出于自然蚤亲师儒留意问学黄裳在王府五年辅导尤为有力自天文地理人事之纪以及三代汉唐治乱得失之数本朝制度典章人才议论之要莫不为帝言随事献规率多补益帝尝曰黄翊善之言亦难堪惟我则能受之彭年性鲠直有闻必告帝亦未尝不从也即位之日首召朱熹于长沙以备劝讲因议置讲读官十员各専一书不以双只日必二讲又复坐讲之制皆前所未有也赵汝愚当国方欲引裳共政未两月而裳卒帝始无所亲倚韩侂胄以导逹中外之言浸用事熹年既以论侂胄而退贵戚呉琚谓人曰上初无坚留侂胄之意有一人继言之去之易尔而一时台谏皆其支党执政大臣又有与之表里者卒稔其恶以底大僇开禧用兵帝心弗善也侂胄死谕大臣曰恢复岂非美事但不量力圣意可知矣在位三十年池台苑囿无所增置府库之财未尝妄费袴屣虽弊或加补濯爱民之心始终弗替一遇水旱忧见顔色御众临下率从寛简故呉曦以世将据蜀不劳斧钺而授首江淮湖岭之区冦盗或作旋即底定皆履信思顺之所致也升遐之日逺迩哀慕昔先民邵雍言本朝之盛前代不及者有五而百年四叶居其一焉中兴四叶享国九十有八年上视先朝同一轨辙深仁厚泽浃于海隅垂裕后昆有衍无极呜呼美矣
　　皇子成国公昀以遗诏即皇帝位尊皇后为皇太后垂帘聼政




