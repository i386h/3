<!-- { "loadSidebar": true } -->
　　乙夘诏武举人毋应文举
　　癸亥金人侵四川
　　鳯翔副统军完顔赟以歩骑万人侵四川戊辰迫湫池堡
　　己巳陷天水军
　　守臣黄炎孙遁去攻白环堡破之庚午迫黄牛堡
　　据大散关
　　统制刘雄弃关遁金人据之
　　嘉定十一年【戊寅】春正月壬午李全率众来归
　　全即李鐡枪也本涟水县弓手后充京东路忠义人开禧邉事兴戚拱尝结之以焚涟水县至是来归诏以为京东路緫管
　　戊子金人围皂郊堡
　　壬辰利州麻仲率忠义人焚秦州永寜寨　丁酉诏四川忠义人立功其赏视官军
　　乙未出度牒给军费
　　以一千下四川
　　金兵攻隔茅关
　　兴元都统李贵遁去官军大溃
　　二月甲辰焚大散关
　　乙巳王大才马蹶死于河池
　　丙午金兵陷皂郊
　　死者五万人
　　丁未防湫池堡
　　三月丁丑焚之
　　戊申围随州枣阳军
　　防骑至汉上均州守臣应谦之弃城走
　　丙辰白虹贯日
　　梁昭祖焚金粮舟
　　昭祖为楚州钤辖焚舟于大清河京东忠义副都统沈铎遣兵助之
　　三月戊子复皂郊
　　先是二月辛亥四川制置司招忠义人复皂郊至是利州统制王逸等率官军及忠义人収复　己丑沔州都统刘昌祖至皂郊
　　郭雄斩金将完顔赟
　　金副都统制完顔赟包长夀遁去沔州军士郭雄追斩赟首而还长夀仅以身免
　　辛夘官军大溃于赤谷口
　　忠义十余万人出攻秦州官军继进至赤谷口王逸传刘昌祖之命退师且放散忠义人军大溃
　　癸巳金复攻皂郊
　　包长夀合长安鳯翔之众复攻皂郊遂趋西河州丙申刘昌祖焚西河州而遁守臣杨克家弃城去昌祖又焚成州守臣罗仲甲亦弃城去四月戊申金人去成州
　　彭惟城等败于泗州
　　惟城镇江忠义统制
　　戊戌金兵陷西和州
　　四月甲辰退去
　　夏四月戊申命四川増印钱引
　　五百万以给军费
　　侯頥弃阶州
　　頥本州守
　　戊午金兵复至大散关
　　守将王立遁去兴元都统呉政至大散关执立斩之
　　己未逼黄牛堡
　　呉政拒退之军声大振
　　五月乙亥招集忠义人
　　命四川制置司
　　癸未蚩尤旗见
　　其长竟天
　　丁亥集议邉事
　　诏侍从两省防諌官集议平戎御戎和戎三防
　　壬辰严试法官七等之制
　　六月湖州水
　　辛酉诏赈恤被水贫民
　　秋七月乙酉修孝宗寳训
　　辛夘蠲税役
　　蠲四川关外诸州税役甲午蠲光州民兵战死之家税役
　　九月辛巳合祭天地于明堂赦天下
　　冬十月丙申进呉政等官
　　政与利州副都统张威各进三官
　　贬刘昌祖等
　　昌祖以焚城退遁罪夺五官韶州安置丙午罗仲甲以弃城罪夺三官常徳府居住杨克家以弃城罪夺二官抚州居住
　　戊午大风
　　壬申金人攻黄口滩
　　属安丰军
　　是月陜西人张羽来归
　　是嵗诸路戸一千二百六十六万九千六百八十四口二千八百三十七万七千四百四十一












　　钦定四库全书
　　两朝纲目备要卷十六
　　宁宗
　　嘉定十二年【己邜】春正月戊辰朔召董居谊
　　自四川制置召赴行在奏事
　　聂子述为四川制置使
　　以新利州路安抚使除代董居谊也
　　庚辰金人攻湫池堡
　　守将石宣拒退之
　　甲申攻白环堡
　　守将董炤拒退之
　　戊子攻成州
　　沔州都统张威自西和州退守仙人原　辛邜焚成州
　　庚寅破随州枣阳军
　　又破信阳军之二寨京西诸将引兵拒之
　　辛邜逼西和州
　　守臣赵彦呐设伏待之敌人殱而还
　　攻安丰军
　　建康都统许俊遣将拒之　癸巳金兵围之
　　攻河池
　　守将张斌遁去
　　癸巳攻光化军
　　破郧山县进逼均州
　　甲午陷鳯州
　　守臣雷云弃城去金人屠其城
　　乙未吴政战死于黄牛堡
　　金乘胜攻武休闗二月癸卯破之兴元都统李贵遁还利路提刑权兴元府事赵希昔弃城去【案本纪作赵希皆】
　　二月戊戍朔金兵破光山县
　　太白昼见
　　壬寅围枣阳军
　　京湖制置使赵方遣统制扈再兴救之不能进而还戊申攻其城甲子始去
　　丁未陷兴元府
　　己酉遣殿前司军防捍江西
　　凡八千人
　　庚戍曾从龙兼江淮宣抚使
　　除同知枢宻院事
　　任希夷签书枢宻院事
　　辛亥金兵陷大安军
　　守臣李文子弃城去
　　分畧洋州
　　守臣蔡晋卿遣兵拒之不克洋州陷　丙辰金兵始去三月癸酉复入焚其城而去
　　壬子董居谊遁
　　自利州遁去
　　石宣破金兵于大安军
　　沔州都统张威遣统制石宣邀击金兵大破之金将巴图鲁安弃军走为我师所获敌闻之遂去
　　丁巳我师攻唐邓州
　　京湖制置使赵方遣统制扈再兴等引兵三万余人分三道出攻唐邓州随州忠义军刘世兴等引兵攻唐州　三月乙亥鄂州都统刘世荣防兵攻唐州
　　甲子罢董居谊召命
　　以其遁去故也四月癸巳落职夺三官七月丙申复夺二官永州居住
　　乙丑夏人来议夹攻
　　利路安抚丁焴许之
　　三月己巳郑昭先知枢宻院事曾从龙参知政事乙亥兴元军士权兴等作乱犯巴州
　　守臣秦季槱弃城去
　　丁亥太白昼见
　　权兴等降
　　甲午金兵退
　　自旴眙退师
　　闰三月己未窜雷云
　　以其弃鳯州也追三官送梅州安置
　　辛酉赠吴政官
　　旌其死节也赠右武大夫忠州刺史
　　壬戍诏抚谕四川官军忠义人
　　癸亥兴元军士张福莫简等作乱
　　以红巾为号
　　是春金兵围安丰军及滁濠光州
　　江淮制置使李珏命池州都统制武师道忠义军都统制陈孝忠救之皆不能进
　　金分兵畧邉
　　自光州趋黄州之麻城自濠州趋和州之玉碛【案本纪作石碛】自盱眙至滁州之全椒来安扬州之天长真州之六合淮南流民渡江避乱诸城皆闭敌逰骑数百至东采石杨林渡建康大震京东緫管李全自楚州忠义緫辖李先【案李先当作季先】自涟水军各引兵来援敌乃解去全追击败之于曹家庄获其贵将或以为金主子婿云
　　夏四月庚午张福入利州
　　四川制置使聂子述遁去緫领财赋杨九鼎为所杀
　　丁丑掠阆州
　　丁亥掠果州
　　癸巳曾从龙罢郑昭先兼参知政事
　　安丙为四川宣抚使
　　五月乙未朔召聂子述
　　赴行在
　　张福迫遂宁府
　　潼川路转运判官权府事程遇孙弃城去己亥入之焚其城
　　丁酉降德音
　　降两淮荆襄湖北利州路防邉诸州杂犯罪囚释流以下仍蠲今年租税
　　己亥太学生伏阙上书
　　何处恬等论工部尚书胡榘欲和金人请诛之以谢天下
　　戊午张福入普州
　　守臣张已之弃城去　六月戊辰屯于普州之石山
　　癸亥诏举文武才
　　侍从两省防谏各举文武可用之才二三人
　　六月丙子太白昼见
　　辛巳又见
　　辛巳西川地震
　　乙酉张福就擒
　　先是五月甲寅四川宣抚司命沔州都统张威引兵捕张福庚午威引兵至茗山癸未福请降威执之以归于宣抚司
　　丁亥金人招谕李全等
　　全不聼
　　辛巳太白经天
　　癸巳丁焴以书约夏夹攻
　　秋七月丙申张福伏诛
　　庚子张威生擒贼众一千三百余人诛之以莫简自杀言于宣抚司红巾贼悉平
　　癸亥李全至齐州
　　金知州王赟以城降
　　八月戊辰复合利州东西为一路
　　九月丙午罢江淮制置司置防江淮东西制置司寳文阁待制李大东为防江制置使淮南转运判官赵善湘为主管淮西制置司公事淮东提刑贾渉为主管淮东制置司公事兼节制京东河北路军马
　　十二月克复州县
　　壬申京东路帅司言克复京东河北二府九州四十县
　　乙亥筑兴元府城
　　丁丑雅州蛮入卢山县
　　辛巳焚碉门寨邉丁大败
　　己卯议取洮州不克
　　四川宣抚司遣兵取洮州诏诸将议出师招谕中原豪杰官民劝以归附乙酉防金人攻鳯州之长桥丁亥宣抚司命罢洮州之师
　　己丑京湖制置司出师
　　遣统制扈再兴等引兵六万人分三道出境【案本纪作二道】
　　庚寅赏茗山捕贼功
　　嘉定十三年【庚辰】春正月我师攻邓州唐州【案是日为丁酉】扈再兴引兵攻邓州鄂州都统许因攻唐州不克而还金追之遂冦樊城赵方督诸将拒之
　　己亥雅州蛮复掠卢山县
　　遣兵讨捕之至五月庚寅蛮乃降
　　戊午夏国复以书来四川议夹攻
　　三月辛邜雨土
　　丁巳黎州土丁叛
　　遣兵讨捕之至七月丙辰四川宣抚司招降之
　　夏四月庚申朔招谕豪杰
　　淮东制置贾渉招谕山东两河豪杰劝以来归
　　戊戌玉牒成
　　史弥逺等上三祖下第七世宗藩庆系録皇帝玉牒刋正宪圣慈烈皇后圣德事迹光宗皇帝玉牒
　　六月癸酉亲试举人
　　赐礼部奏名进士刘渭以下四百七十有五人及第出身
　　安丙为少保
　　丙子加李全等官
　　全为左武卫大将军
　　杀季先
　　除果州团练使涟水军忠义副都统命赴枢宻院奏事未至杀之
　　秋七月戊戌以守臣空名告付邉郡
　　以京东河北诸州守臣空名告身付京东河北节制司以待豪杰之来归者
　　丙午任希夷兼参知政事
　　癸亥皇太子薨
　　谥曰景宪
　　八月壬申安丙遗夏人书定议夹攻
　　癸未宣抚司命利州统制王仕信引所部兵赴熈巩州会夏人遂传檄招谕陜西五路官吏军民劝以归附　九月辛邜夏人引兵围巩且来趣师王仕信引兵发宕昌乙未四川宣抚司统制质俊李实引兵发下城戊戌四川宣抚司命诸将分道进兵沔州都统张威出天水利州副都统程信出长道兴元副都统陈力【案宋史作陈立】出大散闗兴元统制田胃为宣抚司帐前都统出子午谷金州副都统陈昱出上津己亥张威下令所部诸将毋得擅进兵庚子质俊等克来逺镇辛丑王仕信克盐川镇壬寅质俊自来逺镇进攻定邉城金人来救俊等击破之乙巳程信王仕信引兵与夏人防于巩州城下丁巳攻城不克【案本纪作丁未】
　　甲申复海州
　　以将作监丞徐希稷知州事
　　盱眙将石珪叛入涟水军
　　诏即以石珪为涟水军忠义统辖
　　九月甲午太白昼见
　　庚戌金人掠皂郊堡我师失利
　　沔州统制董炤等与战官军大败
　　壬子我师攻巩州秦州不克遂退师
　　程信及夏人攻巩州不能下信引兵趋秦州丙辰夏人自安逺寨退师十月丁巳朔程信邀夏人共攻秦州夏人不从信遂自伏城引军还诸将皆罢兵
　　冬十月戊寅诛王仕信
　　程信以宣抚司之命斩仕信于西和州
　　罢张威军职
　　宣抚司怒其不进兵故
　　十一月甲午诏刋正皇帝日歴
　　从绍熈五年后刋正以削韩侂胄之矫诬也
　　庚戍大风
　　十二月戊午亦如之
　　壬子临安火
　　十二月壬申石珪叛
　　以涟水忠义统辖叛归于塔坦
　　癸未得寳玺
