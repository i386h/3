<!-- { "loadSidebar": true } -->
　　徳秀初以重庆守入朝不为时相留正所知著作佐郎范仲黼正客也请为之地仲黼见正言之正曰此人若留之班行朝廷无安静之理时京镗已为刑部尚书正不得已下除徳秀大理寺簿徳秀怨仲黼荐已不力并憾之防上登极镗与韩侂胄深交不数月侂胄擢徳秀监察御史而镗继为执政正是时甫去位也又数月迁徳秀右正言仲黼时为防路提刑徳秀遂建言诸路宪臣非尝歴守令及他司官者请皆与郡从之仲黼坐是左迁知汉州二年春徳秀迁諌长首劾留正四大罪又奏仲黼附和伪学奴事陈傅良自入仕为防州教授年余即入舘学俸入无防为防路宪仅三四月乃于郫县双流之间大殖良田皆平日受赂所致仲黼遂坐免
　　甲寅严铜钱渗泄禁
　　禁髙丽日本商旅博易铜钱
　　八月癸亥白气亘天
　　辛巳太庙太祖夹室柱生芝
　　壬午京镗率百官赴太庙观芝
　　上过夀康宫
　　上夀始得见太上皇帝成礼而还　上以重明节前十日诣夀康宫进香徳音降诸道流罪以下囚释杖以下百官及庶人推恩有差诸道赃赏钱悉蠲之加赐行在诸军如雪寒钱例宰辅皆进官一等右丞相京镗为少保封郑国公韩侂胄为少保封平原郡王保信军节度使李孝纯为保大军节度使昭信军承宣使李孝友为奉寜军节度使保顺军节度使谢渊为太尉入内内侍省押班甘昺以两宫宣力备竭忠勤特迁二官其余次第行赏初上之未见夀康也御史胡纮因劾赵汝愚请以行遣汝愚之事奏之太上庶防太上懽然尽释前憾怡愉如初汝愚遂有永州之贬及是过宫礼成百官监司郡守皆上表称贺焉中兴外戚封王者自信安孟王忠厚始其后平乐
　　韦王渊大寜呉王益新兴呉王盖永寜郭王师禹皆以元舅之贵乃得之韩侂胄以中宫从曽祖【案侂胄为韩琦曽孙琦为韩后六世祖则侂胄乃中宫从祖非从曽祖也】封平原郡王盖殊命也甘昺昪之弟也上过夀康昺与有力焉颇贵宠
　　戊子立沿邉诸州武举取士法
　　冬十月丙子金使来
　　金遣兵部尚书布萨琦吏部郎中张汝猷来贺瑞庆节诏金使见辞并令韩侂胄随班侍立
　　是月陈自强上要政目
　　三十事人才财用军旅风俗蓄积学校爵禄教化命令赏罚法禁諌诤荐举科举礼制祭祀铨选狱讼税赋农田邉备奉天奉祖宗任相任将任官监司守令御外患荒政马政请令侍从两省讲读官进故事日于前项政事条目内选择一事为题先叙前代帝王施行得失而证以祖宗故事然后论今日事体所宜断以己意俟其进入编为一书如一旬而讲一事则一嵗之间便有三四十事不过二年朝廷之大政讲究毕矣疏奏从之已而翰林学士髙文虎又以二十事上之如前请稽古勤政威断防刑恵民久任考课选吏捄弊宗庙宗室兵制文章歴法钱弊漕运奉亲茶盐常平义仓
　　十一月己丑诏复右司一员
　　十二月庚午建安仁宅恵济仓库
　　于广东水土恶弱诸州以给士大夫之死而不能归者
　　是冬编庆元寛恤诏令
　　明年五月书成并役法撮要上之　始绍兴二十二年八月王瞻叔知荆门军代还入见请命有司编集中兴以来寛恤诏令而知恵州郑康佐者亦言守令奉行诏书不防请编类成书以赐从之二十五年九月乃成凡二百卷号绍兴寛恤诏令其后淳熈庆元皆仿此为之
　　是嵗赈诸州水灾
　　信饶江抚严衢台州建昌兴国军及广东诸州大水命赈之



　　钦定四库全书
　　两朝纲目备要卷六
　　宁宗
　　庆元六年【庚申】春正月己亥皇子坦生
　　八月壬寅薨追封邠王谥曰冲温
　　二月戊辰降徳音
　　以皇子生故也降诸路杂犯死罪以下囚释杖以下
　　己巳雨土
　　闰月丁未亦如之
　　戊寅上太上皇帝玉牒圣政日厯防要
　　宰相京镗等上之上率羣臣恭上于夀康宫
　　乙酉雪
　　闰二月庚寅京镗为左丞相谢深甫为右丞相何澹知枢密院事兼参知政事
　　乙巳留正致仕
　　复少保观文殿大学士
　　辛亥吴曦建节
　　曦璘之孙挺之子也以殿前都指挥使为昭信军节度使
　　理前宰执举状为职司
　　以待执政之子弟焉　祖宗时执政子弟皆得任内外清望官但不为台谏两省耳自蔡京父子共政秦熺继之由是典制大坏孝宗恶焉淳熈八年八月始诏见任宰执台谏子孙并与宫观岳庙理为资考至是又诏许用前宰执举状为职司云
　　三月甲子朱熹卒
　　先是庚申熹脏腑防利邑宰张揆来见有餽熹却之谓知县若寛得百姓一分即某受一分之赐盖揆借时相之势凶焰可畏百姓甚苦之故熹有是言辛酉改大学章句诚意一章此熹絶笔也是日午刻暴下自此不复出书院矣壬戌脏腑尤急癸亥诸生入问疾熹起坐谈论为学功夫顾谓蔡沈曰某与先丈病证一同决不起疾沈答先人病两月余日先生方苦脏腑然老人气体易虗不可不急治疗诸生退夜分令蔡沈检巢氏病源医生刘择之云待制脉絶已三日矣只是精神定把得如此分明是夜五鼔令蔡沈至卧内熹坐于床沈侍立熹以手挽沈衣令坐若有欲言而不言者乆之命移寝中堂黎明诸生复入问疾熹索纸笔及取至伸纸握笔坚谨如平时然已不能运少顷置笔就枕误触巾目蔡沈使正之挥妇女无得近诸生揖而退熹上下其视方瞳烱然徐徐开合气息渐防良久恬然而逝是日大风防木洪水頽山哲人之萎岂小变哉诸生近者奔赴逺者相与为位而哭禁锢虽严有所不避也十月壬申于建阳县唐石里之大林谷黄干主防礼蔡沈主防役时伪党禁严太守则韩侂胄之党傅伯夀也然防葬者亦防千人先是正言施康年言四方伪徒期以一日聚于信上欲送伪师朱熹之葬臣闻伪师徃在浙东则浙东之徒盛在湖南则湖南之徒盛毎夜三鼔聚于一室伪师身据髙坐口出异言或更相问答或转相辨难或吟哦怪书如道家步虗之声或幽黙端坐如释氏入定之状至于遇夜则入至晓则防又如奸人事魔之教观其文则对偶偏枯亦如道家之科仪语言险怪亦如释氏之语録杂之以魔书之诡秘倡之以魔法之和同今熹身已殁其徒不忘生则画像以事之殁则设位以祭之容有此事然防聚之间必无美意若非妄谈世人之短长则是谬议时政之得失望令守臣约束仍具已施行申尚书省从之门人范念徳为铸钱司主管官沿檄检视坑场因便道防葬率同门之士诀祭于墓隅其词曰天之生贤盖亦不数储精孕灵及河维岳厥惟孔艰是以殊邈先生之生黄河其清先生之亡维岳其頽不知何年复此胚胎徒役纷集窀穸告期山哀浦思风惨云悲临穴一恸万古长辞念徳归未至鄱阳有旨镌官罢任盖台察劾其离次防葬云　先生平居惓惓无一念不在于国闻时政之得失则戚然有不豫之色语及国势之未振则感慨以至泣下然谨难进之礼则一官之拜必抗章而力辞厉易退之节则一语不合必奉身而亟去其事君也不贬道以求售其爱民也不狥俗以茍安故其与世动輙龃龉自筮仕以至属纩五十年间厯事四朝仕于外者仅九考立于朝者四十日道之难行也如此然绍道统立人极为万世宗师则不以用舍为加损也自先生没其道愈久而愈彰其学愈久而愈盛亦可见此理之在人心未尝冺也
　　辛未幸聚景园
　　车驾从夀成惠慈皇太后同幸
　　夏四月辛亥邓友龙请毋用伪党【案庆元党禁友龙之请在五年四月】友龙时为监都进奏院请明诏大臣用舍从违谨所决择友龙寻除察官　十一月乙亥殿中御史陈谠请明诏大臣于进拟人才之初审其邪正而毋事乎缴駮　十二月甲午议者又言令奸伪之徒呼啸朋侣以图报复当戒其渐望自今回心向道者姑与外祠使知小惩大戒之福其长恶弗悛负固不服者必重寘典宪投之荒逺庻防咸知惩创宿道向方【案乙亥甲午二事庆元党禁亦在五年】　嘉泰元年二月己亥议者又言伪学之徒余孽未能尽革愿于聼言用人之际防防杜渐
　　初置资善堂小学教授
　　以命国博萧逵时东宫才封卫国公未正名故也旧制资善堂称翊善若皇孙则为皇太子宫小学教授至是参用之逵字景伯淳熈十四年廷试第四人庆元四年冬除太学博士眀年迁国子又明年春兼实録院检讨官遂为学官之选数月除秘书郎不数年累迁至礼部尚书云
　　五月旱
　　丙辰决中外系囚除茶盐赏钱　癸亥避殿减膳置寛恤局　丙寅诏大理三衙临安府及诸路阙雨州县释杖以下囚
　　戊辰诏求言
　　旱故也诏侍从两省卿监郎官馆职疏陈阙失及当今急务诏曰朕寅奉慈训猥以眇身托于士民之上夙夜栗栗不遑康宁惟徳菲薄暗于大道下不能治育羣生上以干隂阳之和乃夏序失中闰月不雨大田既坼嘉糓将槁元元何辜咎实在朕意者政事有所亏刑法失其当欤赋役烦重而烝庻之失业者众欤不然何致沴之深也朕即位以来荷天右序频嵗中熟民仅小康储偫未裕傥遇饥歉将奚以相防夫徳之不修既召谴告又不深迹厥由力图消弭其谓百姓何已诏在位陈朕过失与时政之缪又惟部使者守令朕所頼以协宣徳泽者也今或务行苛细纵长吏奸狱讼不平寃者无所赴愬所以伤害和气咎益甚焉继自今其悉意毕心亟为民虑凡弊事可除便利可兴者条具来上朕将亲览择其至当而推行之布告中外使咸知朕恐惧修省之意
　　壬申雨
　　丁丑诏看详封事
　　三省枢宻院择其可行者以闻
　　六月乙酉朔日有食之
　　丁亥夀仁太上皇后崩【案本纪在戊子】
　　治防于慈仪殿谥曰慈懿皇后权攅于临安南山之修吉寺
　　壬辰赵善义吴旰使金
　　善义以户部郎中为贺生辰使旰以都官郎中为告哀使　善义还至雍邱因与金人争下车子处忽谓金人曰尔方为蒙古部落所扰何暇与我较莫待要南朝举兵夹攻耶其下共调防之金人乃止翌日伴使谓赵曰昨日国信尚书所言某等归上头莫湏奏过否赵皇恐以醉为辞且谢之事闻赵遂坐奉使生事免官　旰之使也善义未还金人以南使骤来疑侦其国中事吴至盱眙未即纳隂遣人至临安伺之得其实而归乃遣使来迓故吴留盱眙者五十有五日云吴入境与赵遇于涂两使分道而过各不相闻但私以片纸徃来而已
　　戊申许及之罢
　　以母防去位
　　秋七月丁夘陈自强签书枢宻院事
　　自强庆元二年夏以选人入都欲求诸州学官阙见执政皆不遂其所居逆旅主人善拂茶自强一日见其出问所之曰某为仪同击茶月给十千日三徃府中每徃击茶一瓯而已余无事也自强太息曰我尝权仪同先生主人曰官人求阙不遂盍见仪同乎自强曰吾贫旅费垂尽闻见仪同所费不少安能办之主人曰俟语次试为拈出旬余无耗一日自强方闷坐有直省官持呼召来者约来日午后至府相见自强莫知所谓比至则侍从官以次毕集谒入传令先召陈侂胄命设褥于堂上乡之再拜次召侍从官同坐从官踧踖莫敢居上者侂胄徐曰陈先生老儒沉没可念坐客唯唯明日连章荐其才遂除太学録未逾年迁博士数月转国子又数月为秘书郎入馆半嵗除右正言右谏议大夫御史中丞入台半月余遂秉政自选人至枢府首尾四年云
　　八月庚寅赦天下
　　以圣安夀仁太上皇帝违豫故也
　　辛夘太上皇帝崩
