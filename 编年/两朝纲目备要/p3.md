<!-- { "loadSidebar": true } -->
　　诏职事官轮对
　　秘书郎兼权吏部郎官郑湜首上三奏其一言三代以还本朝家法最正一曰事亲二曰齐家三曰教子此家法之大经也其二言省燕饮节用度亲正人勤省览其三言民力之困莫甚于此时盖所取者皆祖宗时所未尝有而作俑于后来所用者皆循习承平积而不量今日之事力愿先以清心寡欲躬自节俭为本然后明诏大臣裁度经费除奉宗庙事两宫给兵费之外一切量事裁酌惟正之供滥恩横例皆厘止之然后使版曹防一嵗之入择诸路监司之爱民而晓财赋者使之稽考调度蠲其烦重以寛民力疏出四方盛传而湜亦出为浙东提举明年夏湜还朝赵汝愚得政骤擢为从官何澹再入首劾罢之湜所陈惟寛防民力一章丞相留正尝命中司版曹检正都司置局同共稽考先是孝宗剏左藏封桩库其法非奉亲非军需不支至淳熙末年徃徃以犒军或以造军器为名拨入内库或睿思殿或御前库或修内司有司不敢执湜为勅令所删定官因转对为孝宗力言之时十三年矣库中所储金至八十万两银一百八十六万余两又有籴米钱度牒钱而下库复储见缗常五六百万至是湜又言之后亦未尝闻有所施行云
　　三月左补阙薛叔似迁将作监右拾遗许及之迁军器监
　　于是遗补之官又废
　　五月左丞相周必大罢
　　必大与留正并相议论素不相合上受禅之初必大已有罢意时罗防以奉常兼修注上宻遣访可为言事官者防荐朝士叶适等八人皆意向与周必大类者由是不果用于是谢谔自左諌议迁中丞何澹自权兵部侍郎除右諌议澹初与必大厚为司业二年不迁殊怏怏正既相白用为祭酒故徳之至是首上疏攻必大必大求去再请而遂罢故必大第二状中有右揆贤徳中外具瞻之语盖谓是也初罢除观文殿大学士判潭州谔以不论列之故改权工部尚书而范处义自新知滁州改殿中侍御史必大方恳辞除职典藩之命澹又论之处义亦助其説于是内批免朝辞与在外宫观谔亦以杂学士出守泉州　上受禅潜藩惟恭荣二郡皆在蜀中是年类省试京镗帅蜀乃命三举终塲不更名人皆赴倍省额三十二人而取一人凡得二十六人议者以为滥因请廷试入四等者乃赐第余但文学出身云　先是月桩钱大为民害髙宗尝谕秦桧令尽罢之不果乾道中始减广徳军千八百缗淳熙初又减桂阳军万二千缗上即位以月桩有数额太重去处令台谏侍从同户部长贰详悉措画闻奏当议斟酌施行以寛民力是年用吏部尚书顔师鲁等奏再减江浙诸郡月桩钱十六万五千缗有竒云
　　诏改明年元
　　初孝宗即位改元隆兴其説以为务隆兴之政及学士草制则合建隆绍兴之义非初意也上之继统也将绍淳熙之政遂以绍熙纪元犹隆兴意尔而学士草制则又合绍兴淳熙为义亦非初意矣
　　绍熙元年【庚戌】春二月申明御史弹奏二十条
　　御史台弹奏格本淳熙所定凡三百五条至是刘光祖为御史摘其有闗于中外臣僚握兵将帅后戚内侍与夫礼乐讹杂风俗奢僭之事凡二十条以奏乞付下报行令知谨恪上从之
　　诏遵孝宗典章法度
　　圣防恭惟寿皇圣帝临御嵗久典章法度粲若日星合令日歴所依隆兴元年六月指挥类编成书当遵而行之仰称付托之意
　　初以宗室知贡举
　　绍兴末孝宗有诏宗室不许注学官乾道中师烜廷试中甲科自言于上于是许注甲科淳熙中既诏宗室省试十人取一吏部尚书周必大乃请许充学官及考试从之至是遂命赵汝愚知贡举而外郡至今不差试官盖有司循习之过也
　　是春右丞相留正请建储
　　因奏事宻以建储为言逾月又请上曰少徐议之
　　贬姜特立
　　上受禅特立与谯熙载皆以春坊旧人得幸特立除知閤门事留正为右揆适亚参尚阙特立忽见正曰上以丞相在位久欲迁左揆而叶张二尚书中择一人执政二尚书孰先明日正奏之且论其招权纳贿之状上大怒罢特立提举江州太平兴国宫而叶寻为刘光祖所劾除职补外　此事不得其嵗月以今考之当在刘光祖未罢言职之前故附见于此【案特立之贬光宗本纪及留正传皆在未改元以前五月戊申至绍熙改元正已为左相矣似得其实】
　　夏五月亲试举人
　　赐余复以下五百五十八人及第出身有差　新进士廷射旧未有淳熙初孝宗尝谕大臣欲令文士能射御武臣知诗书二年詹骙榜上特御射殿引骙以下按射翌日引第五甲及特奏名皆具襴笏入殿起居易戎服射射讫乃退正奏名中的中帖上垜者推恩有差时奏名五等人射合格者与文学其它例赐束帛凡用绢三十匹云是年留正奏言射以观徳既不合格而复赐之帛则似无谓此例可削去亦省费之一端上从之
　　罢刘光祖言职
　　先是光祖为四川制置司参议官以余干赵丞相荐召过池阳谢深甫以江东提举常平被防入觐遇诸涂深甫颇以台谏自负既而二人同入见朝退深甫谓光祖曰公作諌官矣光祖问其故答曰行自知之少顷乃闻薛叔似许及之改除将作军器两监二人时为遗补也已而深甫除戸部员外郎光祖除军器少监何澹时以权兵部侍郎出使使还除右諌议大夫澹首上疏论丞相周必大并击冯传之罢之光祖与澹旧在馆中相厚善尝旅过澹澹曰近日之事可谓犯不韪光祖曰周丞相岂无可论第光祖有短见近嵗一宰相去位所引之士斥逐殆尽班列为之一空周相之门多佳士安得如许人代之望公加意此澹曰冯传之乃澹所敬但今日之举盖有所谓陈益之周相门下士澹旧与之同在两举不欲明言姑以此警之耳光祖曰光祖所言泛论列耳非止传之一人也传之时为宗正丞益之名谦时为枢密院编修官先已不自安遂乞添差通判江州以出时姜特立谯熙载以春坊旧人颇用事一日光祖过澹屏人语及时事光祖曰曽龙之事不可再澹曰得非姜谯之谓乎光祖曰然既而澹引之入便閤有数客在焉光祖顾视则皆姜谯之徒始悟澹盖谩诺耳无益也是年春澹同知贡举光祖除殿中侍御史首上学术邪正之章及奏名光祖被防入院拆号与澹坐席甫逼澹曰近日风采一新光祖曰光祖非立异也但常日为大諌所言者今则自言之耳既出同院谓光祖曰何自然见公所上章数日为之恍惚日饵定志丸他可知也未防深甫除右正言至是光祖坐论孙珰呉端事忤防出为潼川府路转运判官澹迁御史中丞议论自此分矣呉端者旧以巫医为业上在储邸寿皇有疾国医不能愈端疗治有功慈懿皇后徳之既受禅擢閤门宣赞舎人又迁带御器械澹三上疏论之不报给事亦封还勅黄上以御笔谕止之二人皆聼命光祖再上防言小人渝分干请而使给諌不得行其职轻名器亏纲纪防主权是一日而三失也疏入上命大臣令都司谕止之光祖言益力上不乐先是光祖监视拆号差误士人姓名既举觉放罪矣至是乃用前事徙光祖为太府少卿由此遂出
　　是夏蠲减无窠名版帐钱
　　时东南月桩钱嵗为缗钱犹三百八十余万又有版帐钱者军兴后诸邑皆有之而浙中为尤甚议者请令监司州郡寛属县无名之取以纾民力时朝请郎刘侯守岳阳防四县版帐之额为二万一千余缗而无窠名者万一千余缗乃与提刑丁逢叔漕判薛叔似议取凡无名者尽蠲之举一郡而言则其余可知矣其余郡未减者今犹存　是年四月朱熹守漳州亦奏除属邑上供罢科茶钱七千余缗及蠲减本州无额经总制钱四千余缗
　　秋八月诏造新歴
　　去年十一月承节郎赵涣言淳熙歴今嵗冬至后天一辰诏礼部侍郎李巘著作佐郎邓驲秘书丞黄艾校书郎王叔简同騐视是月庚戌遂命同判局刘孝荣改造新歴孝荣乞与呉泽荆大声同造明年正月甲寅歴成诏以防元为名
　　冬十月改左藏西上库为封桩下库
　　仍戸部　此即左藏南库也髙宗朝为御前桩管激赏库御前孝宗即位改名南库淳熙末始并归戸部已而蒋芾奏南库拨归戸部于今二年而库名尚存官吏如故乞并罢孝宗曰若尽废库名出入必殽乱可以左藏西上库为名于是诸路嵗发南库窠名钱一百九十八万余缗改本库至是改称封桩下库焉
　　是冬减广西五州盐数
　　淳熙末夀皇以钞盐事窜詹仪之除髙雷化钦亷五州卖二分盐外令官般官卖如故余盐令东路嵗卖七万五千箩至是上用广西提刑呉宗旦之请颇损五州盐直盐数又用广东提举刘坦之之请减钞盐一万箩戸部奏如是则暗失经费六万三千余缗上皆不之靳也明年秋广东复言六万五千箩犹有未售者乃又减五千箩盖广东潮恵南恩三州既自产盐而官复般卖由是往徃计口抑售于民自绍熙以后朝廷暗损经费十万缗而科抑少减矣
　　命监司帅守举人才
　　国朝荐举之目自京职官至令録其来逺矣元祐初司马公始奏设文武十科以贡士其后又有举将帅亷吏所知合旧陞陟自代等科凡十有一是冬又诏监司帅守满任造朝陛对之际许荐所部人才一二人如无聼阙文武髙下皆无所拘其后三年间在外被荐者八九百人朝廷不能尽用但令中书省籍记姓名而已四年冬乃命帅守监司毋得独贠荐士
　　命漳州行经界
　　后不克行　自绍兴经界后久之诸道经界图籍多散佚吏縁为奸淳熙八年闰三月新知江隂军王师古言于朝诏漕臣督州县补葺八月諌官葛邲言其扰民乃止初绍兴之经界也漳泉汀三郡以何白旗作过之后朝廷恐其重扰止不行然漳泉冨饶未见其病惟汀在深山穷谷中兵火之余旧籍无存者豪民漏税常赋十失五六郡邑无以支吾因有计口科盐之事一斤之盐至出数斤之直论者患之淳熙十四年四月福建转运判官王回代还入见言其病不専在盐请先行经界寿皇是其言以回为户部右曹郎官徃汀州措置未至官有武臣提刑言其不便遂止之是嵗朱熹守漳州复以三州经界为请熹初为同安簿已知经界不行之害及到任防臣僚有奏请行于闽中者诏监司条具利害以闻监司下其事于州适与熹初意合即加访问讲求纎悉毕至以至方量筭造之法尽得其説乃奏经界不行之利害一经界详略之利害一又得其所必可行之术三将不得行之虑一大略以为此法之行贫民下戸虽所深喜而豪民猾吏皆所不乐喜之者皆单弱困苦无能之人故虽恳诚而不能以言自逹不乐者皆才力辩智有余之人故其所怀虽实私意而善为説辞以惑羣聼恐胁上下务以必济其私而贤士大夫之喜安静厌纷扰者又或不能深察其情而望风沮怯则为不可行之説以助其势此则诚不能无将不得行之虑也是冬得防本州先行经界南方春早事已无及熹益讲究冀嗣嵗可行而寓公豪右占田隠税侵渔贫弱者皆不便为异论以摇之后遂有进状言经界不便者诏寝其事而三州经界不行卒如所料云
　　严赃吏连坐法
　　保任京官犯赃连坐旧制也然近嵗未有举行之者淳熙初钱参政良臣以其所举者贿败上疏自劾诏特镌三官吏部因以他举官名闻皆坐降秩绍熙初前相赵雄所举以赃抵罪用故事当削三秩而雄时为使相若降三秩则应落衮为银青光禄大夫朝廷难之于是自卫国公降封益川郡公削其食戸二千而已其后周必大连坐亦自益国公降封荥阳郡公盖用雄例云
　　湖北防子初行两界
