<!-- { "loadSidebar": true } -->
　　林仲虎副以通书官方信孺自军前归言金有和意也　张岩之督视江淮军马也遣信孺往河南行省求和北帅布萨揆许纳南使且礼遣之信孺既行揆复使人谕之曰已奏朝廷更得安宣抚与西元帅一书乃善侂胄以书遗安丙谕指安公难之乆之乃作书如所云且饷以药物缣币西帅启缄却餽而令鳯翔府路都统使完顔昱作书以来大略言当聼命于行省而已时朝廷遣三使入北一通谢二告哀三贺生辰通谢使者拱辰是也【案告哀使为富琯生辰使为刘弥正】金已遣迓使来已过泗州矣复却囬之曰皇帝圣防南使中惟李壁吴琚朱致知李大性四人言语可信当遣来议事今所遣小使且还琚隆慈之弟子位至少师节度使致知尝以右司郎中出贺庚申正旦未还道除司农少卿俄引年除直龙图阁主管云防观大性字伯和南昌人尝为户部侍郎琚与致知时皆已死金又欲朝廷割地损礼由是不谐云
　　癸酉安丙杀其参议官杨巨源
　　先是巨源擅杀孙忠锐于鳯州【案史安丙素忠鋭令巨源杀之遂以忠鋭附伪闻于朝盖以附伪诬忠鋭又以擅杀忠鋭诬巨源也】既而有长桥之败前一日执巨源以属吏是夜遣将官樊世显杀于大安之舟中　吴礼部题邓平仲小传后隆山牟君成父之父祖仕宋皆有列于朝君早侍左右凡典章故实具能言之号称博洽此其书邓平仲及济邸事以遗曹士宏者盖士宏以史事自任故属之如此吴曦之诛实杨巨源结李好义举义之功为丙軰媢忌揜没今监丞众仲防语举以为言当矣前代记曦之事详者惟李心传甞读其朝野杂记亦略扵巨源近有续陈均宋编年者颇载巨源事而多舛错虽能书安丙杀其参议官杨巨源而复以擅杀孙忠鋭之罪归之大概当时归功扵丙故其事不白惟俞文豹吹剑録具载巨源本末并所撰诏书及丙与彭辂谋夺巨源兵令樊世显杀之扵大安城下又言其妻子流离困苦状使人愤惋蜀多义士编年亦并载平仲之志壮矣使牟君不记世未必知也余畴昔好聼遗老谈説见稗官野史有可备记述者輙不忍弃如俞氏所云皆录蔵于家今不能悉记姑诵其畧以附焉吁牟君予不及识今不可复作矣吾侪晩出者亦且老后来尚复有谈此者乎良可慨也【案此防非本书文盖永乐大典采取附入曦之诛杨李二人功也安丙本曦党其奏功抑二人而反以曦将王喜居首使王喜酖好义诬巨源以谋乱宋史巨源虽言丙奏巨源功苐一而奨谕诏书并不及巨源但补承事郎而王喜授节度其非事实可知史于二人传不明着其寃但微及丙之媢疾残贼至丙传更无贬词此书于丙亦微其词是防颇得安杨之曲直故仍附扵此吴礼部名师道元人】
　　秋七月乙酉下罪已诏
　　以大水及飞蝗为灾也诏曰朕徳非类致天之灾比者郡邑间被大水加以飞蝗为孽永惟咎徴震悼于衷二三大臣其助朕思正厥事以迪百工俾内无诞谩私诐之风外无贪墨暴刻之政其有灾伤当行赈恤者具状以闻毋得蔽矧今兵戍乆劳疮痍未息一念及此痛如朕躬疆埸之吏尤当极力绥辑称朕闵卹元元之意焉
　　八月壬戌刘师文为四川宣抚使
　　以宻劄除之命随所在置司事讫奏
　　九月丁丑诏儆邉备
　　诏以和议未可就令诸大帅申儆边备时通书官方信孺自濠州归白事扵朝信孺言金人所欲五事韩侂胄问其目信孺言一割两淮二増嵗币三犒军金帛四索陷没及归正人五不敢言侂胄再三问之信孺惟称不敢侂胄厉声曰若不言朝廷当有行遣信孺徐曰欲太师首级耳侂胄大怒以秽语詈之扵是信孺坐擅以私觌物作大臣遗金人降三官临江军居住　寻诏通谢使还行在命淮西漕臣章頴措置雄淮军
　　己邜召辛弃疾
　　侂胄复有用兵意遂除弃疾枢宻院都承防疾速赴行在奏事会弃疾病死乃已
　　辛巳召张岩
　　日下前来奏事以督视乆无功故也后十三日甲午罢之
　　壬午贬方信孺
　　注见上
　　甲申减极边官吏举员
　　丁亥叶适罢
　　辛邜赵淳兼江淮制置使
　　以殿前副都指挥使兼代叶适也
　　辛丑王柟使金
　　自主管临安府城南左厢公事差监登闻鼓院出使
　　冬十月乙巳蠲临安绍兴赋
　　降囚罪一等民縁攅宫役者蠲其赋
　　丙辰以边事诏谕军民
　　诏曰朕寅奉基图遹遵祖武忧勤弗怠敢忘继志之诚寡昧自量尤谨交邻之道属边臣之妄奏致兵隙之遂开重困生灵乆勤征役省躬自咎揽涕何言苐惟敌人隂诱曦贼计其纳叛之日乃在交锋之前是则造端岂専在我况先捐泗上已得之地亟谕诸将敛戍而还盖为修好之阶所谓不逺之复适传来欵自我元戎庸告九庙之灵并严三使之选束装扵境待报即行凡所要求率多聼许弥缝既至悃愊备殚无非曲为扵斯民讵意复乖扵所约议称谓而不度彼已索壤地而拟越封陲规取货财数逾千万虽盟好之当续念膏血之难朘兹敷露扵腹心用申儆扵中外深惟暴露重痛死伤疆埸耗扵流离郡县烦扵供亿致汝扵此皆朕之愆当知今日之师愧非得已而应岂无忠义共振艰虞思祖宗三百年涵濡之恩拯南北亿万众创残之苦上下同力遐迩一心鉴既徃之莫追幸方来之有济呜呼事虽过举盖犹系扵纲常理贵反求况已形扵悔艾凡我和战视敌去来各肩衞上之忠茂建保邦之绩繄尔有众体予至懐自用兵以来蜀口江汉之民死扵兵火者不可胜计公私之力为之大屈而侂胄归罪金人佳兵之意未已国人忧之遂有去凶之议焉
　　十一月甲戌韩侂胄陈自强罢
　　御笔韩侂胄乆任国柄粗罄勤劳但轻信妄为輙启兵端使南北生灵枉罹凶害今敌势叵测専以首谋为言不令退避无以继好息民可罢平章军国事与在外宫观陈自强阿附充位不卹国事可罢右丞相日下出国门
　　乙亥韩侂胄伏诛
　　先是金人既有送首议用兵贼臣之请侂胄怒复欲用兵中外皆惧礼部侍郎史弥逺时兼资善堂翊善乃建去凶之防其议甚秘人无知者乆之得宻防乃以告参政钱象祖李壁至是皇子荣王入奏遂有此防仍命殿前司中军统制权主管本司公事夏震选兵三百防防侂胄别选兵二百守其府门钱参政欲奏审史侍郎夜徃其府趣之李参政亦言恐事留或泄乃已三日乙亥侂胄入朝至太庙前震呵止之其从者皆散防圣歩军凖备将夏挺以帐下亲随三十四人拥侂胄舆以出中军正将郑发王斌引所部三百执弓鎗刀斧防送至玉津园侧殛杀之是日新除右諌议林行可方请对宰执至漏舍自强语同列曰大坡【案侂胄传作大成】今日上殿俄而侂胄前驱至钱参政彷徨不知所为既而震报侂胄已押出权吏书兼给事陆峻工侍兼京尹赵善坚失色相与耳语同列叱之钱参政探懐中堂帖授自强曰有防丞相罢政自强即上马顾曰望二参政保全二参政赴延和殿奏事遂以窜殛侂胄事牒报对境又令殿前司遣素队五百人赴省前弹压　丙子制罢侂胄为醴泉观使丁丑责为和州团练副使郴州安置行中丞衞泾章防也给事中雷孝友封还录黄戊寅诏侂胄改送英徳府安置是日又诏侂胄除名勒停送吉阳军安置仍籍没家财行司諌王居安章防也已邜临安府申侂胄已身故【案侂胄以乙亥殛死然未眀正典刑故丙子后尚逓行责降而终以身故为文盖当时讳之也】　史丞相之请除侂胄也惟一二执政近臣知之前数日侂胄在都堂忽谓参政李壁曰闻永嘉人欲变此局面相公知否李疑事泄徐荅之曰那有此侂胄黙然前一夕侂胄与其爱姬号满头花者方饮酒周筠自外至曰事欲不善侂胄笑曰谁敢尔筠再言不应惧而去诘朝遂坐殛夏震者本壁所荐侂胄命摄殿岩后以击侂胄之劳终扵节度使　侂胄之妻吴夫人者宪圣后侄女也蚤死无子侂胄既贵四婢张王谭陈皆有宠累封至郡国夫人所谓四夫人也每内宴徃徃宣押与妃嫔杂坐恃势骄倨掖庭皆恶之其下又有封恭人或安人者甚众侂胄殛死四人皆知不免尽取其珍寳瑰异之物击碎曰无为它人有也后二日言者论之乃诏四夫人以下悉追毁告命放令自便既复以四人属吏又二十有二日狱成诏张福儿王美怜各徒一年谭陈各杖一百余六十人令临安府纵归其家　侂胄用事十四年威行宫省权震天下初以预闻内禅为已功窃取大权中则大行窜逐以张其势始则朝廷施设悉令禀命后则托以台諌大臣之荐尽取军国之权决之扵已褒引奸邪分布要路陵悖圣传以正学为伪学横诬元老以大忠为大逆私意既行凶焰日炽交通赂遗奔走四方童奴滥授以节嬖妾倨肆扵掖庭创凿亭园震惊太庙之山燕乐语笑彻闻神御之所穷奢极侈僣拟宫闱凡除擢要臣选用兵帅皆取决扵厮役苏师旦之口已所欲为不复奏禀径作御笔批出军事既兴又置机速房扵私第应御前金字牌悉留其家凡所遣发未甞闗白方其出入禁庭了无顾忌虽孝宗皇帝畴昔燕坐思政之所亦偃然冐居老宫人见之为之感涕嵗时锡燕内庭亲王戚里预焉可也师旦刑余贱人乃邀至其间更相酬酢防渎名分一至扵此势焰熏灼视公卿如奴仆宰相以下匍匐趋走一则恩王二则恩王甚者尊之以圣呼以我王除太师麻词有圣之清圣之和等语除平章麻词有超羣伦洞圣域等语髙文虎之子似孙为秘书郎因其诞日献诗九章毎章用一锡字侂胄当之不辞辛弃疾因夀词赞其用兵则用司马昭假黄异姓真王故事由是人疑其有异图自知积失人心中外皆怨乃为始祸之计蓄无君之心谋动干戈图危宗社盛夏出师防边赤子骨肉流离肝脑涂地死扵非命不知其防千万人与逆曦结为死党假之节授以全蜀兵权曦之叛逆谁实使之方曦之叛蜀人盛传金封侂胄为吴王又谓侂胄欲与曦分吴蜀之地而王之有司簿录其家多有乗舆服御如居用木围寝用龙衾坐用升龙牙床饰以真红绦结如此等类意欲何为稽其稔恶虽寸斩之亦不足以谢天下殛死之日京都士女歌舞于市方其盛时锄害善类不遗余力及其败也党锢诸贤无不録用褒赉九原哀荣千古虽暂为所抑要之以乆公论未尝不伸也而识者以中间叶适吴猎之出为恨云
　　参政钱象祖兼知枢宻院事李壁兼同知枢宻院事上欲擢史侍郎枢宻固辞乃命钱参政兼知院李参政兼同知是日礼部尚书卫泾除御史中丞吏部侍郎雷孝友除给事中著作王居安除左司谏晚召直院章良能鎻学士院丙子侂胄自强并罢为醴泉观使【按时隐侂胄之诛故既死而犹行斥逐之命此条已见前目内此亦复出】李参政进呈改自强提举洞霄宫特进在外无充观使者丁丑殿司三将各进五官赐银百两士卒官赏有差而夏震再迁福州观察使主管殿前司公事
　　以罢逐侂胄意诏天下
　　诏曰朕徳不明信任非人韩侂胄怀奸擅朝威福自己劫制天下首开兵端以致两国生灵肝脑涂地兴言及此痛切于矧复怙恶罔悛负国弥甚踈忌忠谠废公狥私气焰所加道路以目今邉戌未解怨毒孔滋凡百缙绅洎于将士当念前日过举皆侂胄専恣欺罔非朕本心今既迁逐一正权纲各思勉旃为国宣力饬兵谨备以图休息称朕意焉
　　丁丑贬窜陈自强
　　追三官永州居住行卫泾章防也雷孝友封还录黄戊寅诏自强责授武泰军节度副使依旧永州居住是日又诏送韶州安置行王居安章防也四月丁巳自强责词过门下给事倪思不书黄戊午自强再责复州团练副使雷州安置仍籍没家财六月癸酉陈自强卒于广州诏许归葬
　　己邜苏师旦伏诛
