<!-- { "loadSidebar": true } -->
　　诏依旧充秘阁修撰宫观　熹以去年十月去国累奏辞新命并乞追还职名未得请继而丞相赵汝愚罢太府寺丞吕祖俭以论丞相贬时事为之一变熹已家居自以累朝知遇之恩且尚带从臣职名义不容黙乃草封事数万言陈奸邪蔽主之祸因以明丞相之寃子弟诸生更进迭谏以为必且贾祸熹不聼蔡元定入谏请以筮决之遇遯之同人熹黙然取奏藁焚之因更号遯翁遂以疾丐休致其初奏略曰陛下即位之初臣以愚贱疎逺之踪首眷知召置讲席正以庶官无由入侍禁闼故特假以侍从职名臣尝再三恳辞曲天慈加赐手札俾速只受因遂不敢力辞供职四旬屡得进讲凡所开启多开纳而臣憃愚廹切便欲致君尧舜之上遂触忌讳以烦谴诃皇慈过恩犹不加罪亲御翰墨俾就退闲旬日之间除书继下所宜即日拜命奔走率职别图后效以塞前愆而反覆思维前日之罪既以学力未充诚意不至无以仰称明诏感悟天衷衅咎不容湔洗所有元借职名已是难复冐居岂敢更叨进擢之宠欲望追还新旧职名俾以寄禄元官复奉鸿庆故宫列圣香火其第二奏畧曰伏念臣本是庶官无他劳效元带秘阁修撰已是两朝过恩比者秖縁圣意欲令讲书遂使暂陪迩列未及两月果以罪戾谴罢而归所被误恩理宜追夺其第三奏自劾议祧庙事畧曰臣之凡愚素号山野入侍经幄仅及四旬意见濶疎言嗣鄙拙固已自知不堪选用之意惟有中间輙议僖祖皇帝皇家始祖不当一旦并行祧毁且使太庙之祀止及八世降于天子九庙之礼尤非所宜独圣慈特赐宣问亲奉玉音以谓僖祖之庙自不当迁至于再三不谓孤论难持竟亦无取退伏循省益愧心顔尚借宠荣许仍旧职非但有乖舆论亦恐上累盛朝其第四奏乞致仕畧曰不意病势危笃自知难恋圣朝依例合乞致仕又念见系庶官不敢専具奏牍遂申本贯依例陈乞恭奉圣防未赐开允惟是区区本以乡来入侍日浅自知未有毫发报称不当仍带旧职出领祠官所以恳避再三即非过为沽激所有昨来陈乞致仕实縁病势危廹方敢冐昧今虽茍延残息终是不堪异日使令不敢更叨廪禄以速满盈之咎其第五奏自劾妄议山陵事畧曰去岁曽因集议永阜攅宫妄意輙陈管见欲乞少寛逺日改卜神臯庶妥威灵以延运祚今者伏覩进奏院报前日小大之臣曽议此者皆以坐罪次第降黜而臣狂妄又尝面奏其迹尤不可揜其罪尤不可赦但以所入文字不曽付外是致漏网未抵谴诃若遂隐匿不言更冐荣宠窃虑只受之后公论不容未及终朝便烦禠夺顾防臣进退之义虽不足言而圣朝刑赏之中则为可惜伏望圣明奋发威断付之司败以肃邦刑庶免烦言重劳渊聼其第六奏畧曰臣本意止为已罢讲官不敢更带侍从职名而于其间三次奏状乃因他事忘其前语此其所以屡渎圣聪而曽不足以少囘天意者也乞照去年申省及后来第一第二次辞免奏状早赐施行　傅伯夀行追还职名制词云从欲者圣人之仁尚谦者君子之行眷我执经之老辞夫次对之荣既谅忱诚其颁茂命以尔心耽坟素性乐邱樊被累朝之特招称疾屡矣于十连而趣召肯起幡然既陪东学之游兼侍西厢之邃见生几晩方喜桓荣之说书髙论未闻遽若贡生之懐土仍夫华职秩以真祠盖彰优老之风且示隆儒之意逮兹累嵗始复有陈前受之是今受之非谁能无惑大让如慢小让如伪夫岂其然顾尔务狥于名髙在我讵轻于爵驭俾解禁严之直复居论著之联虽雅志之勉从在至懐而良咈噫厌承明劳侍从既违持槖之班归乡里授生徒往究専门之学初侂胄犹未敢有加罪之意奏牍再三皆有褒诏庙堂寄声云朝廷欲以此别真伪望先生体此意勿复辞熹不聼辞益力庙堂不乐伯夀故家子弟尝执子弟礼恨不荐已因行词以逢迎之是后小人始敢诋熹无复忌惮矣
　　庆元二年【丙戌】春正月戊子雷
　　庚寅余端礼为左丞相京镗为右丞相郑侨知枢宻院事谢深甫参知政事何澹同知枢宻院事
　　庚子赵汝愚卒于永州【案庆元党禁汝愚之卒在二十日丙子汝愚传又以为正月壬午】
　　汝愚既谪道过衡州已病又为守臣钱鍪所窘逐遂服药而卒天下寃之讣闻有防追复元官许归葬中书舍人汪义端缴还复官之命从之【案宁宗本纪赵汝愚复官归葬之诏在二月辛酉又以中书舍人吴宗旦之言而罢皆与此异】时有廸功郎赵师召者上书乞斩汝愚事虽不行然侂胄之党以汝愚有定策功惟恐其复进故当时谓汝愚不死事固未可知也
　　甲辰留正落职罢祠
　　落观文殿大学士罢宫观坐引用伪学之党为刘徳秀所劾也伪学之称自此始　自熈宁元丰间河南程颢程頥兄弟始以道学为天下倡二程少学于汝南周茂叔其后学者翕然宗之二程死其髙弟门人前有河南朱光庭刘绚伯京兆吕大临苏季明上蔡谢良佐延平杨时建安游酢河东侯师圣伊川门人后有河南尹焞张绎东平马伸福清王信伯涪陵谯天授杨尹遭遇靖康建炎绍兴之间致位通显天授入朝于靖康而不合绍兴中再召不起后隐青神山中建安胡安国学春秋于程頥而不及见以杨谢为师友绍兴初秦桧为亚相引安国侍经席一时善类多聚于朝俄为吕頥浩朱胜非所逐朱吕罢赵鼎相焞以布衣入劝讲经生学士多召用焉鼎既罢张浚独相司谏陈公辅首上章力排程氏之学以为狂言怪语淫说鄙词镂榜下郡国切禁之安国疏言今使学者师孔孟而禁不得从頥是入室而闭其户也其后桧再得政复尚王金陵而洛学废矣杨时传郡人罗从彦从彦传郡人李侗侗传新安朱熹安国传其子宪宪传广汉张栻乾道淳熈间二人相往来复以道学为己任学者号曰晦庵先生南轩先生东莱吕祖谦其同志也南轩侍经筵不乆而去晦庵屡召不起上贤之乆之丞相王淮当国不善晦庵尚书郑丙始创为道学之目王淮又擢太府寺丞陈贾为监察御史俾上疏言近日搢绅有所谓道学者大率假其名以济其伪望明诏中外痛革此习每于除授聼纳之际考察其人摈斥勿用晦庵遂得祠又数年周必大为集贤相四方学者稍位于朝防朱熹除郎以疾未拜而侍郎林栗劾其欺慢且诋道学之士乃乱臣之首宜加禁絶栗虽罢去而士大夫讥贬道学之说迄不可解甚至以朋党诋之而邪正几莫能辨至绍熈末赵汝愚当国遂起朱熹侍经筵而其学者益进矣熹侍经筵数十日而去位汝愚贬永州何澹为中执法复上击道学之章刘徳秀在谏列又申言之于是始有伪学之禁矣先是光宗登极刘光祖为殿中侍御史上疏极言两议交攻之祸诏下其章后五年伪学乃禁　韩侂胄本武人志在招权纳贿除不附己而已不能巧为说以网善类也而士大夫嗜利无耻或素为清议所摈者乃教侂胄言凡相与为异者皆道学人也阴数姓名授之俾以次斥逐或又为言名道学则何罪当名曰伪学盖谓贪黩放肆乃人真情其廉洁好修者皆伪也于是憸壬险狠獧薄无行之徒利其说之便已攘臂奋袂以攻伪干进而学禁之祸酷矣至是刘徳秀劾留正四大罪首论其招引伪学以危社稷云
　　二月丙辰复置勅令所提举官及同提举
　　仍以编修勅令所为名遂移牒六曹大理寺及三衙江浙近便州郡监司抄録乾道五年正月至庆元二年十二月终续降指挥得数万事参酌淳熈旧法五千八百条删修为四百七十防送刑部审详讫提举官下三省合属房分及校正都司审覆为书总七百二册勅令格式目録各一百二十二卷随勅申明十二卷看详四百三十五册四年九月丙申进呈自是已修之书次第修进如撮要总类之属殆不一名而篇帙浸繁矣
　　禁省闱习伪学
　　知贡举叶翥倪思刘徳秀奏论文弊上言伪学之魁以匹夫窃人主之柄鼓动天下故文风未能丕变乞将语録之类尽行除毁是科取士稍渉义理悉见黜落六经语孟中庸大学之书为世大禁矣
　　三月己亥皇弟柄封吴兴郡王
　　本末见绍熈五年八月　抦早慧孝宗爱之淳熈十二年始就傅以馆职黄唐倪思为学官至是加国号制曰孝宗怜早慧以钟爱太上念特立以垂慈故见贵宠云
　　辛丑集议释服
　　孝宗之防上实以嫡孙行三年服监察御史胡纮言皇帝为孝宗当服期诏侍从台谏给舍限三日集议释服史部尚书叶翥等言孝宗升遐之初太上圣体违豫宫中行三年之防皇帝受禅止宜仿古方防之服以为服昨来有司失于讨论今胡纮所奏引古据经别嫌明微委是允当欲从所请参以典故六月六日大祥礼毕皇帝及百官并纯吉服七月一日皇帝御正殿飨祖庙以全权制屈伸之义将来禫祭令礼官检照累朝礼例施行四月庚戌诏羣臣所议虽合礼经然于朕追慕之意有所未安早来奏知太皇太后面奉圣防以太上皇帝虽未康愈宫中亦行三年之制宜从所议朕躬奉慈训敢不遵依议状可付外施行六月辛亥徙纮太常少卿使草定其礼七月癸未亲飨太庙如故事焉
　　丙午上庆元会计録
　　初殿中侍御史姚愈请编防计録遂命金部郎中赵师炳户部郎中杨文炳同编集至是书成上之
　　是月更国子试补法
　　时傅伯夀在翰林建言国子生员多伪滥请自今职事官期亲厘务官子孙乃得试补从之
　　夏四月甲子余端礼罢
　　壬申何澹参知政事叶翥签书枢宻院事
　　乙亥增台谏官员
　　增置监察御史一员
　　五月不雨
　　祷于天地宗庙社稷诏大理三衙临安府两浙州县决系囚申严狱囚瘐死之罚
　　辛卯赐举人第
　　御后殿赐礼部奏名进士邹应龙等四百九十有九人及第出身有差进士第一人本莫子纯以曾受荫补降居其次应龙邵武人也　上登极四川类省试嘉州举人当免解赵全叔为守靳之得试者仅有百许人是年登第者才三人其有故未及试者四年复取三人而止是时英明舒三州举人并赴南省而庆元府得十有七人安庆府得四人英徳府得一人皆附春榜视嘉州为优云
　　甲午减诸路折帛和买钱三年
　　建华文阁
　　奉藏孝宗皇帝御集
　　甲辰改慈福宫名
　　为夀慈宫【案内禅宫名髙宗名德夀孝宗重华光宗泰安后改夀康而髙宗宪圣后所居名慈福即徳夀改筑也通考庆元二年迁居重华仍易名曰慈福此云易慈福为夀慈而本年十月暨三年冬仍屡书慈福考嘉泰二年诏作夀慈宫注改重华为慈福时以旧慈福为重夀殿宪圣夀成皆徙居此迨宪圣终防改慈福为夀慈今宪圣尚在宫名似未遽改疑即改重夀殿之误】
　　六月乙丑命臧否县令分三等
　　先是张釜量帅广西【案张釡字君量此误合名字为一】请令监司帅守各于嵗终以所部县令分臧否上中下三等合平而为七次春上奏颁之考功如臧甲于一路者取防陞擢而否之最者亦加黜责其它次第斟酌施行以为惩劝从之然自后未有举行之者明年釜量入为台諌以至枢宻卒不能自行其说云
　　张釜请申禁伪学
　　釜新除度支郎中淮西緫领进言迩者伪学盛行頼陛下圣明罢斥奸回登用贤哲天下皆洗心涤虑不敢复为前日之习愿明诏在位之臣上下一心坚守勿变毋使伪言伪行乘间以壊既定之规模乃除左司郎中中书舍人汪义端引唐李林甫故事以伪学之党皆名士欲根株断除之一时号为君子无不斥逐太皇太后闻而非之遂有毋及旧事之诏
　　甲戌御笔台谏给舍论奏毋及旧事
