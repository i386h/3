<!-- { "loadSidebar": true } -->
　　前一日丁丑师旦杖刺配吉阳军行卫泾章防也己邜给事又论师旦当正典刑诏防斩令广东宪臣莅其刑妻子编置　有司簿録侂胄家得师旦所与书云歩军司人少殿前司人多今欲殿前司人只与歩军司相等却拨殿前司所多之人别立一军使信臣掌之信臣师旦自谓也故防以极典
　　配周筠
　　决眷刺配岭外
　　诏求言
　　诏曰奸臣擅朝畏人议已専事壅蔽下情不通政理多阙今既窜殛当首开言路以来忠谠中外百僚其各条具所见以闻
　　史弥逺除礼部尚书
　　辛已窜邓友龙
　　再夺五官南雄州安置寻又除名勒停循州安置
　　以邱崈知建康府
　　自通奉大夫提举临安府洞霄宫除资政殿学士留守
　　乙酉置御前忠锐军
　　丙戌卫泾签书枢宻院事兼参知政事
　　丁亥诏立皇太子
　　诏曰古先哲后丕建元良祖宗以来厥有典朕获承至尊休徳十有四载而主鬯尚虚非所以重大器正大本也皇子曮天姿英粹学问日充望足系于人心言有禆于治道蔽自朕志防以储闱用衍万世无疆之绪立为皇太子改名防
　　李壁罢
　　初命除职与郡后二日又复降两官送抚州居住行殿中侍御史章疏也
　　戊子窜郭倬郭僎【案本纪梅州安置乃郭倪郭倬开禧二年已诛扵镇江此本疑有悮】治防师之罪也倬梅州僎连州并除名安置籍其家
　　癸巳贬张岩
　　夺二官徽州居住
　　己亥赦天下
　　以立皇太子也
　　十二月乙巳邱崈为江淮制置大使【案本纪在癸邜】
　　时赵淳已为江淮制置使故加大字以别之罢山东京东安抚司寻又罢京西北路招抚司
　　许奕使金
　　吴衡副之
　　乙巳太白昼见
　　庚戌贬许及之薛叔似
　　及之夺二官泉州居住叔似夺三官福州居住【案本纪叔似亦夺二官】
　　窜皇甫斌
　　再夺五官英徳府安置
　　癸丑金人陷随州
　　辛酉钱象祖为右丞相
　　兼枢宻使
　　卫泾雷孝友并参知政事林大中签书枢宻院事甲子杨次山除使相
　　次山后之兄也以太尉除开府仪同三司赐玉
　　乙丑史弥逺同知枢宻院事
　　丙寅赠吕祖俭官
　　朝奉郎直秘阁官其子一人
　　丁邜诏改明年元
　　是月四川宣抚司科对籴米
　　时宣抚副使安丙也檄东西路漕各籴米二十万斛防路漕司十万斛制置司抱认于成都府籴十万斛并遣官运送沔州制司属官见之皆忿曰我比司也乃为若市米邪端明杨辅曰理不可拒苐徐为之图可耳时宣抚司方科民戸对籴米乃报以抱认六万斛其半本府坐仓其半九县对籴既而杨公召归事亦遂已对籴米者绍兴初有之休兵后罢去盖毎民戸税产一石则科籴一石故谓之对籴焉
　　是嵗以建康镇江三务场径提领官
　　四提辖谓货务都茶场雑买务雑卖场文思院左藏东西库是也货务场掌鹾茗香矾钞引之政令绍兴初防宣政旧例置提领官率以故省吏为之后乃改用士人行在建康镇江三务场嵗入凡二千四百万缗建康一千二百万行在八百万镇江四百万皆以都司提领不系户部之经费而在建康镇江者分属总领所焉开禧末以总所侵用储积钱始令径提领官不属緫所
　　四川初行小防子
　　寻废不用　东南防子有四品自一贯至二百盖便于转用也川钱引则分一贯及五百而已丁邜嵗陈咸以用不足始创小防子杨辅为制帅深不乐之故西州皆不用吴猎代镇蜀与陈咸厚下令官民悉许流转然州县务场赋输悉不肯受由是不能行后但以其五万缗收兑旧引于剑外诸州已而亦废是时宣抚司又为金银防子后亦不行
<史部,编年类,两朝纲目备要>
　　钦定四库全书
　　两朝纲目备要卷十一
　　宁宗
　　嘉定元年【戊辰】春正月戊寅台諌请枭韩侂胄
　　右諌议大夫叶时殿中侍御史黄畴若监察御史章爕余崇等上言侂胄専政无君僭上不道乞枭其首领置之淮甸积尸丛冡之间以谢天下诏答以已重施行辛巳章再上御笔以未欲轻从荅之
　　诏求言【案夲纪求言之诏在辛巳】
　　诏曰朕以躬获遵洪业所期恭已治可致于无为乃昧知人失浸成于偏信自奸臣之怙势畏公议之靡容屏蔽聪明排斥忠直利害莫从而上逹威福自得以下移逮兹更化之初亟出求言之令倐再逾于月律犹罕见于奏封岂习俗相仍激昂者寡抑精诚弗至頋忌者多厥今百度未厘二边未靖人才乏而未究捜罗之术民力困而未明恵养之方救此端宁无良防乃若箴规主失指摘奸邪人所难言朕皆乐聴傥有禆于事实讵敢吝于褒章其或过差务从寛假凡我缙绅之彦暨于刍荛之微乆郁之懐谅欣闻于申命竭诚以告庶共底于丕平
　　乙酉集议韩侂胄函首事
　　先是壬午监登闻鼓院王柟自河南通书囬持金人行省牒赴三省枢宻院求函首诏侍从两省台諌集议以闻丙戍台諌又以为请诏三省枢宻院详议上
　　壬辰史弥逺知枢宻院事
　　许奕使金
　　以起居郎充通谢使吴衡副之
　　二月戊申追复赵汝愚职名【案戊申在二月原夲脱去今添入】
　　复观文殿大学士谥曰忠定
　　诏改正韩侂胄事迹
　　命史官自绍熈以来改正以其冐定防功也
　　壬子赈流民
　　诏临安府赈济
　　甲寅雪
　　戊午再窜程松
　　责授果州团练副使賔州安置
　　甲子罢刘徳秀遗表赠官
　　是月郴州黒风峒宼为乱
　　黒风峒者在郴吉之间而地属桂阳县有罗孟二者名世传其酋首也至是世传出掠省地已而受招诏补承节郎世传之犯省地也郴州举人李元砺尝助官军击贼元砺曽口人以武断乡曲羣盗皆畏之比世传受招论功行赏而元砺不及遂去为盗盗推为帅时江湖方艰食饥民及汰去之兵多附之遂至数万
　　三月戊子下戒饬诏
　　诏曰朕临御以来仰遵累朝恭俭之规菲食卑宫躬行以移风俗而志勤道逺观感未孚况奸幸防权故相同恶上下交利贿赂公行监司郡守并相仿效贪婪无厌狼籍已甚朕方厉精更始申加训饬以儆有位继自今各务精白一心以承至意其有縁公济私尚为故态必罚无赦尚其戒哉
　　复秦桧王爵赠諡
　　以复议讲和故也
　　辛邜诏枭韩侂胄首于两淮
　　前二日王柟自军前再还行在议以韩侂胄函首易淮陜侵地翌日诏侍从及两省台諌赴都堂详议限一日闻奏于是议者皆言和议重事待此而决则奸凶已毙之首又何足惜是日有防依奏遂诏临安府遣东南第三副将尹明斵侂胄棺取其首送江淮制置大使司壬辰降黄榜于临安府两淮荆襄四川晓谕癸巳宰执咨目谕诸路安抚制置司以函首事
　　丁酉谢奕使金
　　以起居郎充通谢使
　　汰镇淮军
　　始淮南两漕司招辑边民号镇淮军多至十余万人日给钱米悉视効用所费甚广既不黥湼漫无綂纪乆之廪给不继公肆剽劫嘉定改元邱崈复为江淮大使朝廷虑镇淮或生它变遣宗正丞常禇叔度奉使措置且就令啇度崈乃先随雄淮所屯分逐州守臣节制寻奏以淮东人数少令帅漕任责防汰除愿归农外仅存八千余人刺其半充効用以补镇江大军及武锋军阙额淮西人颇众合六万余人乃委制司属官陈师文同漕臣张頴拣刺二万六千余人充御前定武军分为六军各置统制自是月省钱二十八万缗米三万四千余石而定武亦成军伍淮西颇頼其力焉　此事不得其月日姑附于此
　　是春皇子垍生
　　闰四月癸未薨追封肃王谥曰冲靖　先是诏吏部太常寺讨论赠官典故吏部引国朝防要元丰四年郓王倜政和三年汉王椿故事赠太师尚书令追封肃王倪思时以礼部尚书兼给事中引治平二年王珪等议皇子以师傅名官于义未安乞止赠尚书令诏从之　李心传曰吏部太常固失之而倪正父所奏亦未尽也乾道中省三省长官易以左右丞相则所谓尚书令者盖无此名矣乾道三年孝宗少子恪赠淮康军节度使开府仪同三司追封邵王此近事且最为得体而议礼者皆不及之盖弗深考耳三年十一月皇子复有维垣之赠给事邹应龙言子为父师于理不顺然前是诸皇子或已赠太师矣应龙俄以亲老求去遂除次对守泉州云
　　利州兵老小喧閧
　　闗外诸军月粮有支正色者有支估钱者是月王喜为沔州都统制以籴贵粮乏下令正色米每石以二斗坐仓于是总领所乃优润估钱予之谓如支天字厫则按旧籍収籴之时每石六引即于上加搭二分作七引以二分为优润其实市直乃十余千一斛之钱仅能籴其半利州军士方出戍其家属在营者皆怒二月七日南仓当支粮未及毕众共诉于统领官王兴祖曰汝自见总领白之于是突入总领所近千人总领陈咸方谒客未还其属官皆遯去无与酬应者众益忿适总领所修廨舎众共取椽桷数百执之其一人陞防事取更鼔击之遂径趋宅堂咸之家人悉登城以去匿防节楼众又逐之有茶酒卒以瓦石自上掷伤数十人众乃止咸闻变渡江入西仓兴祖随徃白之然后入城弹压众始散去宣抚司闻之遣沔州中军统制官朱邦宁来究其事既而以其方出戍不敢治但诛撃鼓者一人又有墁匠一人导之以入于寝所得其刀与一屦亦斩之王喜素爱兴祖故但降为队将寻以招成州乱兵复故职事闻朝廷为降诏戒谕诸军
　　夏四月丙辰诏科别群臣奏防
　　诏后省科别可行者以闻
　　赠彭年职名
　　寳谟阁直学士
　　落李沐寳谟阁学士
　　戊午真徳秀论和议
