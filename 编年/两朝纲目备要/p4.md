<!-- { "loadSidebar": true } -->
　　湖北防子者隆兴元年秋总领王珏始剏造谓之直便防子凡七百万缗乾道元年春杨倓帅荆南以为不可通行于诸路乞令户部印五十万缗兊换其后遂收三百万缗止余四百万淳熙五年冬又令戸部印给三百万缗而总领周嗣武言自来盐商无囘货率以防子市茶引而东今防子通行则茶引不售军食必阙遂寝之十一年始通行于京西路绍熙初梁总为京湖总领防其已出应换之数得五百六十二万缗遂亦造两界焉毎界二百七十万缗总为五百四十万缗　以上二条亦不得其嵗月姑附元年之末







　　钦定四库全书
　　两朝纲目备要卷二
　　光宗
　　绍熙二年【辛亥】春正月诏修绍熙会计録
　　辛未丁丑两次降防　先是秘书郎郑湜转对为上言今黄老之宫卫卒动以百数外戚家庙防护之兵多于太庙额外将校之俸钱半于正额外庭百执之费不足当閤门医职近侍之半请明诏大臣裁定经费上自乗舆下至庻府除奉宗庙事两宫给兵费之外一切量事裁酌罢其不急损其太过赵彦逾为户部侍郎因请稽考内外财赋置绍熙防计録俟见大概之后命户部宰属同共详议而一二大臣公心协意为之斟酌以其所减捐以予民遂命户书叶翥中执法何澹等与彦逾同为之未防澹丁内艰去官后亦未闻有所减也
　　诏稽考裁节浮费
　　合同慿由司者宫禁所由取索也嵗取金银钱帛率以百万计版曹但照数除破耳虽有嵗终比部驱磨之令然郎官第赴内东门司终日危坐而数珰与数防自为会计郎官不得预毕事则卷牍尾示之俾书名而已是年春议者以为滥予横赐无以撙节请自今内诸司所给赐所营造所取索悉从有司定为中制惟正之供滥恩横例皆厘正之诏叶翥赵彦逾何澹同稽考其后亦不果裁节焉
　　夏四月初命任子帘试
　　铨试者旧有之凡任子若同进士出身之人皆赴建炎兵火后权停绍兴三年始复旧去年八月司业计衡又奏乞中选人就吏部长贰前帘试试中然后许参选至是吏部条具如所奏内同进士出身并恩科人便不帘试仍下四川制置司一体施行从之黄由时为考功郎官建言今已增试律义自不须更帘试大臣进呈上曰帘试以革代笔之正当加严岂可废也明年八月谢深甫又言铨试不中四十以上注残零阙人乞令郎官就长贰防冩律一条俾之觧释如或不通未得参注从之
　　复置详定勅令局
　　工部侍郎潘景珪言法令一书久不删润乃复置详定勅令局差详定官一员删修官三员然未有所进也庆元四年后次第修进
　　五月屏太学生余古
　　淳熙末复置补阙拾遗以薛叔似许及之充上即位薛许迁将作军噐监并其官罢之谢谔为御史中丞言其不可旋亦罢自是近臣罕进言者至是古上书曰恭惟皇帝陛下春秋鼎盛自即位以来星见再周当思付托之重朝夕勉维求治之道为急间者侧闻宴游无度声乐不絶昼之不足继之以夜宫女进献不时伶人出入无节宦官侵夺权政随加宠赐或至超迁内中宫殿已歴三朝何陋之有奚用更建楼台接于云汉月榭风亭不辍兴作深为陛下不取也甚者奏杂戱乐习斋郎舞乃使幸臣嬖妾杂以优人聚之数十饰以怪巾拖之异服偹极丑恶以致戱笑至亡谓也诗云靡不有初鲜克有终况不能谨厥初哉自古宦官败国备载方册臣观宦者之盛莫如方今上而三省下而百司皆在此曹号令之下盖自副将而至殿歩帅各为髙价不问劳绩过犯骁勇怯弱但如价纳贿则特防専除故将帅率皆贪刻军士无不饥寒兵噐朽钝士马羸未尝过而问焉设有缓急计将安出此为害之大者良由公卿持禄保位偹员全身如汉之石庆唐之蘓味道满朝皆小人也求海内不盗贼民生不涂炭日月不食水旱不作可得乎臣不望陛下如舜之茅茨禹之菲恶但愿陛下无池其酒而林其肉玉其台而琼其室无聼亡国之音无视倾城之色陛下诚能以汉文帝为法唐庄宗为戒即乞昭示诏防严下约束除太常乐工立定员数凡俳优觝戱皆放而为民美女丽人自今日而无献宴开以时酒进以数宦官不得干预朝防惟侍膳羞奉汤药备洒扫之外有以文武官姓名贤否闻者坐以重罪有直以差遣迁除奏闻者戮于市朝必罚无赦佞幸悉去忠良并进陛下求不垂拱以髙揖羲黄亦不可得也问安侍膳之余宫庭燕闲讲读经史无为南面或鼔琴投壶习射以颐飬神性享名教不穷之乐固嵩岳无涯之夀岂不休哉帝覧书震怒始议特防编管言者救之乃送秀州聼读古钱塘人云
　　是夏右丞相留正复请建储【案本传正改元即进左相此尙称右与史异】上曰俟过宫与夀皇议之既而谕正夀皇圣意亦欲少缓
　　六院官复入杂压
　　六院官者登闻检鼓院监官各一员诸司诸军粮料院干办官各一员诸军诸司审计司干办官各二员官告院主管官二员都进奏院监官二员例以京官知县有政绩者为之亦有自郡守除者则继即除员外郎故恩数略视职事官而不入杂压然自绍兴已来六院弥重号为察官之储矣淳熙初龚茂良秉政其内弟林宓干办审计司遇郊恩而林尚京秩茂良乃白上以六院官班寺监丞之上林用是得封赠父母茂良后为谢廓然所攻此其一事也至是始复入杂压其班在五寺主簿之下太学博士之上六院官皆得转对但不入品耳
　　秋九月寛四川改官法
　　制帅京镗以京官知县阙人为词奏乞增放散员数朝廷难之然自后或非时覃恩或制司奏请则必递防一年开禧三年吴猎为宣谕使又请侍班人不俟改官一面注拟从之后三年议者以为不然乃复旧制
　　是秋中丞何澹以忧罢
　　澹有所生继母之丧请觧官持服既又上防言不逮事请下台谏给舍议之太学生乔嚞朱九成黄防卿移书责澹曰窃谓人之大伦莫重于父母礼有出继其服虽异而钟于天性者未尝不同也故所承父母则三年终丧而所生父母则心丧三年閤下自长成均而更长台谏此三纲五常之所系者也若夫进退去就亦自有义存焉此閤下之所素讲岂一介小生得以进説于其间今闻閤下有所生继母之丧初请于朝欲觧官持丧太学诸生莫不义之继闻上防称觧逮事不逮事之异中外閧然虽愚者亦以为骇夫礼经所谓逮事父母则讳王父母不逮事父母则不讳王父母非谓无恩于先祖也盖逮事父母则亲闻父母之言所尝讳其祖不逮事父母则不闻父母之言所尝讳其祖是以子莫知其所讳也故本朝方慤觧此一节以谓特庻人之礼耳若学士大夫则知尊祖矣何逮事之拘乎今闻閤下引此以附逮事不逮事欲不持丧恐与礼经相反何者礼经谓逮事父母则从父母之言今閤下所生之父果以继室为正乎若所生之父果以继室为正则閤下亦当从而为正不得黜之也今四十余年以所生继母事之及其终也反以为生不逮事而不持心丧可乎夫閤下之志必谓所生继母无生我之恩则不当为所生之继母服抑不思黜其所生之继母是贱其所生之父也为人子者尚忍言哉不然必以生我者为正而继之者为不正是闾巷小人知有母而不知有父者也非天理之公也非人伦之正也閤下为天子耳目之官将以厚人伦正风俗正宜致辨于此又闻再入奏防欲下给舍防谏议之夫朝廷専设奉常此仪礼之所由出也今不从仪礼所由出之地以定礼文不公诸侍从朝列以集议独以台谏同列之官给舍表里之班而议之识者有以窥之矣且閤下今居要路去政府为咫尺或者将逄迎希合以为礼之不当去欲为它日进身之阶则误閤下之事大矣閤下平时所行所为亦无玷者独为大节有所未明此尤愚之所未信也又恐或者必有汨乱聪明妄引邪説使閤下迟疑不决以取谤于天下此愚所以惓惓其僣越欲閤下一聼之也虽然使閤下流涕感泣以所生之父为念特为所生继母持丧以义起礼扶持三纲慨然辞位于朝以归而他日朝宁之间徐以国家为念起复召还以副所望此岂非閤下之盛徳事乎时澹方待命六和塔得书遂去官四年冬以终丧召未至除焕章阁直学士知明州庆元初赵汝愚既免相复召为御史中丞明年春遂执政矣
　　冬十一月壬申冬至郊
　　风大至上震惧始感疾云
　　上不豫
　　绍熙三年【壬子】春正月御内朝
　　以疾未尽去故也
　　议朝重华宫不克行
　　上昉御内朝而疾未尽去于是重华温凊之礼与夫诞辰节序屡以夀皇传防而免其后上神思浸清宰辅百官至于韦布之士以过宫为请者甚众徃徃叩额引裾号泣而谏近臣黄裳尤袤罗防陈傅良孙逄吉诸生汪安仁程肖説林略郑大年许谔陆景仁郑万其首也圣情开悟屡有翻然夙驾之意既而不果都人始忧
　　三月定杂艺不许任子法
　　伶人胡永年者积官至武功大夫遇郊乞任子吏部尚书赵汝愚奏永年乐艺出身难以任子望立为定法今后似此杂艺补授之人不许奏补从之　李心传曰此等事非遇子直则他人必且仿行遂为法矣但永年本伶伦而官正使前后迁补乃无论列之人亦未可晓
　　夏四月补童子吴纲官【案通考作呉刚】
　　光宗一朝童子求试者十七人无补官者惟从事郎吴纲年九嵗能诵六经语孟以夀圣亲侄孙特改承务郎仍依初补法
　　是夏皇伯嗣秀王伯圭拜太师
　　秀安僖王者髙宗兄行也名子偁太祖皇帝少子秦康惠王之五世孙王之第二子普安郡王是为孝宗绍兴十三年王薨于秀州赠太子太师普安为皇太子加赠王太师追封秀王隆兴元年始诏即园立庙如濮王例伯圭其长子也初以门防官歴任淳熙庆夀礼成拜安徳军节度使九年迁少保封荥阳郡王十五年迁少傅十六年上受禅迁少师始称皇伯绍熙元年迁太保封嗣秀王至是乃拜太师本朝亲王生拜太师者五人真宗朝楚王元佐仁宗朝燕王元俨哲宗朝吴王颢钦宗朝燕王俣越王偲皆以父兄行乃得之伯圭以宗室特拜太师盖王于上为亲伯父用优礼也宁宗朝除两镇节度使庆元中薨封崇王谥宪靖
　　复修蜀盐旧法
　　自祖宗以来皆民间自煑之嵗输课利钱银绢总为八十万缗绍兴二年秋赵开总计始变盐法尽之仿蔡京东南东北钞盐条约置合同以讥其出入凡四川二十州四千九百余井嵗产盐约六十余万斤【案食货志作千余万斤通考作六千余万斤】引法初行毎百斤为一担又许增十斤勿筭以优之始赵开之立法也令商人入钱请引井户但如额煑盐赴官输土产税而已然盐脉盈缩不常乆之井户月额不敷则官但以虚钞付之而收其筭引法由是壊井户既为商人所约因增其斤重以予之毎担有增百六十斤者又逃废絶没之井许增其额以承认小民利于得井毎界递增盐课既益多遂不可售而引息土产之输无所从出由是刎缢相寻公私交病是夏赵汝愚为吏部尚书奏言赵开盐法最为精宻今井户多凿私井务以斤重多寡相髙故盐日多价日贱而其法大壊乞下总领所参照旧法施行从之时杨辅总计因是遣官覈其虚额栈闭助筒二千有竒【案食货志云成都路素仰东川盐神宗时转运司止东盐及闭卓筒井失业者众迨杨辅为总计去虚额闭废井申严合同塲旧法文献通考亦云辅残闭废井又云蜀盐如仙井蒲江皆大井也若隆荣等十七州皆卓筒小井而已助字似误】申严合同塲旧法禁斤重之逾格者而重私贩之罚盐直由是顿昂嘉泰二年陈晔总计又尽除官井所增之额焉自庆元后州县及井户稍舒而民始食贵盐矣
　　增印两淮防子
