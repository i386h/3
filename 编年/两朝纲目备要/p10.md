<!-- { "loadSidebar": true } -->
　　宏中与周端朝张衟林仲麟【案仲麟庆元党禁作仲鳞误】蒋傅徐范上书曰臣闻自古国家祸乱之由初非一道而小人中伤君子其祸尤惨君子登庸杜絶邪枉要其处心实在于爱君忧国羣小得志仇视正人必欲尽去其朋类然后可以肆行而无忌于是人主孤立而社稷危矣党锢敝汉朋党乱唐大率由此元祐以后邪正交攻卒成靖康之变我宋不竞贻祸至今此臣子所不忍言陛下所不忍闻也臣窃见近者谏官李沐论前相赵汝愚所为乖戾随即罢去若虑陛下父子之际懐不自安故黜汝愚以谢天下亦未为过如沐所言则以为汝愚自居同姓数谈梦兆専政擅权欺君植党殆将不利于陛下以此加诋其实不然汝愚之去中外咨愤而言者以为父老欢呼蔽天聼一至于此章頴发于中激力辨其非即遭斥逐既而祭酒李祥博士杨简相继抗论毅然求去以祥之沉静自守简之耿介不阿决非有所利而言者人心天理不可厚诬善类皇皇莫知所据言者务求已胜沮抑公论窥伺间隙迟回而不敢发一旦祥有补外之命恶其与简扶植正论防身而去极力挤排同日报罢六馆之士拂膺愤怨涕泣而相吿曰当异论诪张羣情畏缩之际随声雷同固宠缄黙谁肯奋身权要别白是非凛凛不屈使二人者苟有一毫为己之私岂肯自附于已去之宰相而犯虎豹九关之怒哉今李沐自知邪正之不两立而公论之不直于已乃欲尽覆正人以便其私必托朋党以罔陛下之聼臣谓二人之去若未足惜殆恐君子小人消长之机于此一判则靖康已然之验何堪再见于今日耶陛下厉精之初发推刚徳方将正三纲以维人心持公议以定国是遽聼奸回槩疑善类此臣等之所未谕也臣等尝摭之佥言李沐本以庸才猥厠朝列举动轻疎而无老成之定虑趋操凡陋而有阿附之邪心骤躐谏垣物论不与况敢诬蔑大臣堙塞公道而陛下从之如流略不知察道路哗然以为李沐内结权幸阴有指授率尔肆言全无忌惮庙堂屏息不敢异议天下扼腕气将奚伸其气熖已足以熏灼朝路撼摇国势陛下若不亟悟渐成孤立后虽悔之亦无及矣陛下独不念去嵗之事乎人情惊疑变在朝夕当是时假非汝愚出死力定大议使陛下得以成夀康皇帝揖逊之志行孝宗皇帝未举之防虽百李沐罔知攸济当国家多难汝愚方位枢府本兵柄指挥操纵何向不可尚不于此时为利今朝廷清明上下安妥乃有异志乎李沐輙以危言悚胁陛下巧于中伤君子立威取名情状败露李祥杨简职任师儒每以名节激厉学校出位而言实勇于义其学力之充思虑之深举世搢绅心所愧服士类闻风莫不兴起顾以防言去之岂不损士气而失士心乎愿陛下鉴汉唐之祸惩靖康之变精加宸虑特奋睿断念汝愚之忠勤察祥简之非党灼李沐之回邪明示好恶旌别淑慝窜李沐以谢天下还祥简以收士心臣等虽蹈鼎镬实所不辞情激于中不能自黙惟陛下裁择庚申诏宏中等妄乱上书扇摇国是各送五百里外编管中书舍人邓驲言臣仰惟国家开设学校教养士类徳至渥也自建太学以来上书言事者无时无之累朝仁圣相继天覆海涵不加之罪甚者押归本贯或它州聼读而已绍熈间布衣余古上书狂悖若以指斥之罪坐之诚不为过太上皇帝始者震怒降防编管已而臣寮论奏竟从寛典陛下今日编管杨宏中等六人若以扇摇国是罪之则未若指斥乘舆之罪大也以六軰言之则一夫为至寡也圣明初政仁厚播闻睿断过严人情震骇若加圣虑裁之以中使为士者知有所惩而不失圣明寛大之意则于治时为得所有録黄臣未敢书行是日有防李沐除右谏议大夫刘徳秀除右正言是夜工部侍郎兼知临安府钱象祖遣人逮捕诸生分遣使臣押送贬所癸亥诏驲依已面谕书行未几驲请补外罢为集英殿修撰知泉州明年七月皇子生徳音宏中等各押归本贯聼读宏中字充甫福州人登开禧二年进士第端朝字子靖温州人嘉定四年南省进士第一衟字周叟福州人后以父任补官二子与端朝同年登第仲麟字景冲【案杨宏中传宏中为开禧元年进士端朝字子静嘉定三年进士第一衟字用叟仲麟字景仲皆与此小异据通考开禧元年嘉定四年放榜作二年三年者误】范字彞父皆福州人范嘉定元年登第仲麟犹未偶也傅字象夫信州人乆居学校忠鲠有闻叩阍之事实其属藁自处州贬所得还未几病卒侂胄既死有防褒録上书六士宏中衟皆循一资端朝仲麟各免文解一次傅已死以束帛赐其家盖自靖康以来国有大事诸生叩阍伏阙不惮危言累圣优容类多聼纳间虽暂为权奸所抑要之以乆公论未尝不伸云
　　是月都城大疫
　　上出内帑钱为行在贫民医药棺敛费仍赐诸军疾疫死者家
　　五月戊戌诏诫风俗
　　时知名之士罢斥相继人情汹汹韩侂胄患之侍御史杨大法右正言刘徳秀乃乞降诏以国是尊君中道等事训饬在廷有不如诏者重寘典宪诏曰朕惟风俗者治忽之枢机士大夫者风俗之权舆昔周文武之隆在位皆节俭正直小大之臣咸懐忠良下至庶民无有滛朋比徳今也不然懐背公死党之恩蔑尊君亲上之义谀佞侧媚以奉权强诡僻险傲以钓声誉倡说横议贪利逞私使毁誉是非混然淆乱于乎朕之所托顾乃如此自今至于后日洒濯厥衷存公去私可否从违各当于理则予汝嘉其有不吉不廸习非怙终邦有常刑朕不敢贷直学士院傅伯夀所草也伯夀自得之子乾道间自得以不受曽觌之招名闻四方至伯夀则奴事侂胄人苏师旦致身通显其弟伯成非其所为毎切责之至是始草诏以诋善类
　　丙午置广惠仓
　　诏诸路提举司置修胎养令
　　六月丁巳刘徳秀请考核真伪
　　此论伪学之始也徳秀上言邪正之辨无过于真与伪而已彼口道先王语而行如市人所不为在兴王之所必斥也昔孝宗垂意规恢首务核实凡虚伪之徒言行相违者未尝不深知其奸臣愿陛下以孝宗为法考核真伪以辨邪正诏下其章　庚午徳秀又劾国子博士孙元卿太学博士袁爕【案庆元党禁作袁奕】国子正陈武皆罢去司业汪逵入劄子辨之徳秀以为言逵亦罢
　　己未复置防谏言事簿
　　命中书省置
　　庚午诏武臣举人
　　三衙江上诸军主帅将佐初除举自代一人嵗举所知二人
　　癸酉韩侂胄建节
　　赵汝愚之当国也徐谊言宜以节度使畀侂胄汝愚不聼至是命为枢密都承防固辞乃拜保宁军节度使提举万夀宫明年秋以上诞元子拜开府仪同三司充观使
　　秋七月丁酉何澹请禁伪学
　　澹为御史中丞始上疏论専门之学流而为伪空虚短拙文诈沽名愿风厉学者専师孔孟不必自相标榜诏榜朝堂后七日吏部郎官麋师旦亦建言请考核真伪未几迁左司员外郎时有张贵谟者指论太极图说之非澹又上疏论在朝之臣大臣既熟知其邪正之迹然不敢白发以招报复之祸望明诏大臣去其所当去者
　　赵汝愚落职罢祠
　　落观文殿大学士罢宫观用何澹章疏也
　　己亥太白昼见
　　八月己巳诏修武备
　　诏内外诸军主帅条将佐士卒噐械船舰可用与否及控扼防守之策以闻
　　己丑倪思请究实赃吏
　　倪思为吏部侍郎建言今之达官贵人赃以万计监司防谏按发不过放罢前之行遣既不究实后之辨雪遂得有辞请自今以贪墨闻者虽未欲送狱根勘亦合差官究实惩治庶几大赃治而小赃服其后亦不克举行
　　是月都城水
　　诏蠲水伤贫民赋　寻以乆雨决系囚又诏蠲台严湖州水灾民丁绢
　　冬十月乙丑陞濳藩府名
　　秀州为嘉兴府舒州为安庆府嘉州为嘉定府英州为英徳府　开禧元年陞嘉定州为嘉庆军
　　十一月己丑雨土
　　戊戌加上帝后尊号
　　夀圣隆慈备福太皇太后尊号加光祐二字夀成皇太后尊号加惠慈二字上太上皇帝尊号曰圣安夀仁太上皇后尊号曰夀仁
　　丙午窜赵汝愚
　　责授宁逺军节度副使永州安置徐谊坐党汝愚亦责团练副使南安军安置
　　丁未命宰执大阅
　　庚戌何澹言荐举
　　赵汝愚秉政引用多所知有自外径除馆学者澹为中执法以其废壊夀皇成法尝上疏言之已而有防除甲科及经擢用人外须歴知县有政绩诸司荐举乃得除职事官用矫其命下澹复言若此用人必有二弊一则其人政事虽有可述而有势力可宛转移书遍嘱剡奏鼎来二则诸司之中茍有强有力者为之主张则它司莫敢违拒寒畯之士无由可进请诏诸司取实有政绩者连衔以闻仍关御史台照防若有不公许本台觉察从之然终不能革也　嘉泰初邓友龙为察院复奏自庆元三年至六年在外被荐者无虑千余人其间或乏廉声而举充廉吏或素昧平生而举充所知或不能文而举可备著述至于庙堂亦无以处之愿诏中外臣寮自今有人则荐无人则阙傥所荐非人当择其尤者觉察以闻疏奏从之
　　是月诏诸司连衔荐举
　　明年章森帅兴元荐知利州蒲叔献等三人政绩有防与监司及陞擢差遣胡纮为御史上言叔献等不闻有过人之才而森以人情之厚独衔举荐诏勿行嘉泰二年三月右正言施康年又言近士大夫有
　　持廉吏及科目荐章十余至庙堂而得学官者又有挟三四荐而得院辖者执政至无以却之请除陞改自代十科外悉行罢去如朝廷间有特防令内外举荐者并具实迹以闻从之自此举荐之滥少革矣
　　十二月丙子朱熹辞职名
