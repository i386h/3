<!-- { "loadSidebar": true } -->
　　珣者金主雍之孙太子允恭之长子也金国自完顔旻建国称帝至今主珣凡五世八君而始衰金国者在契丹之东北长白山之下鸭緑水之源盖古肃慎氏之地也至五代始称女真祖宗时尝通中国后属于辽完顔之始祖堪布者新罗人自新罗奔女真女真推为首领七传至旻而始大所谓阿固达也建中靖国元年辽主天祚立滛虐不道阿固达叛之【政和四年八月】用兵连年夺辽地大半重和元年八月阿固达始称帝以其水生金故号大金改元天辅【嵗次戊戌】蔡京童贯闻之募人泛海徃使约夹攻辽人以燕地归我宣和四年冬童贯伐燕为辽人所败其十二月阿固达入燕五年春王黼与金人约嵗赂银帛五十万匹两货一百万缗而请燕蓟六州之地阿固达许之其五月乙丑阿固达卒【在位六年】谥曰武元皇帝庙号太祖阿固达有八子不立而立其弟晟所谓乌竒迈也晟立改元天防【元年癸夘】七年春天祚为金人所执其冬十二月遂围京师靖康元年春朝廷割河东北三镇与之盟而归其冬再入京师防绍兴四年冬晟卒【在位十二年】諡曰文烈皇帝庙号太宗有子八人不立而立阿固达之孙亶盖阿固达诸子之可见者其长曰梁宋国王宗秀【小名固伦亶之世领三省事】次曰许王宗杰即引兵陷京师者斡里雅布也【晟之世为右副元帅所谓二太子者】次曰宋王宗干【亮之父也后追号曰徳宗】次曰宗浚【阿固达嫡子不及封后其子亶立追号景宣皇帝】次曰晋王宗辅【小名鄂勒欢亶之世为右副元帅后其子褎立改其名曰宗尧号曰懿宗】次曰梁国王宗弼即引兵渡江陷二浙者所谓乌珠也【亶之世为尚书左丞相兼侍中都元帅所谓四太子】次曰曹国王宗敏【亶之世为都元帅亮篡立杀之】乌竒迈之长子曰宋国王宗磐【亶之世领三省事为亶所杀】次曰兖国王宗隽【小名富勒呼】次曰虞王宗英滕王宗伟【以上三人亦为亶所杀】次曰沂王宗贤【亶时为左丞相】次曰卫王宗义【亮时判大宗正事】次曰代王宗懿【亮时为东京留守】次曰晋国王宗本【亮时为太傅领三省事以上四人并为亮所杀】阿固达初起兵皆以宗族近亲为将相其主兵者曰晋国王宗维盖阿固达从兄之子【其祖曰哈哈乃阿固达伯父】所谓国相尼玛哈也【晟之世为左副元帅亶之世领三省事】其主谋者曰陈王希尹亦阿固达之防族于属为子即所谓乌舎也【亶之世为左丞相诛死】又其次曰鲁国王昌乃阿固达之从弟所谓逹兰也【亶之世为左副元帅诛死】又其次曰罗索【晟之世为陜西诸路先锋都统】曰萨里罕【亶之世为左副元帅诛死】皆女真人不知其属族之逺近自亶之立尼玛哈罢兵柄愤悒而亡乌舎及达兰萨里罕以次受诛而旻晟子孙勦戮殆尽亶初立犹用天防之号至戊午始改天眷辛酉改皇统皇统尽九年而为其从弟左丞相岐王亮所弑绍兴十九年十二月丁巳也【在位十五年】追废为东昏王亮死乃諡曰武灵皇帝庙号闵宗久之又改諡孝成皇帝庙号熙宗亮亦旻之孙而宋王宗干之子初年改天徳【元年己巳】癸酉改贞元其春徙居燕京号曰中都丙子改正隆尽六年而亮引兵南侵国人不堪其虐以十月丁未共立其从弟东京留守葛王褎为帝诸将闻之弑亮于扬州洲镇之龟山寺绍兴三十一年十一月乙未也【在位十二年】追废为海陵王諡曰炀褎亦旻孙晋王宗辅之子也既立改元大定【元年辛巳】大定之四年复与本朝议和淳熙元年春更名雍雍有子七人长曰越王允升次曰允恭为太子蚤死【淳熙十二年夏】所谓显宗也【璟立追尊之】次曰郑王允蹈【于次为第六璟之世为武定军节度使诛死】次曰卫王允济【于次为第七】允恭二子长曰丰王珣其次曰原王璟璟嫡子也雍以为太孙大定尽二十九年而雍卒淳熙十六年正月癸巳也【在位二十九年】号曰世宗雍为人仁厚不用兵北人谓之小尧舜璟立庚戌改眀昌丙辰改承安辛酉改泰和泰和之六年南北交兵又二年始更成而璟亦卒嘉定元年十一月丙辰也【在位二十年】号曰章宗初璟之立也越王郑王皆有不平语璟召郑王杀之【绍熙四年十一月】郑王有二子长曰爱王赵妃所生葛王爱之赐以鐡劵璟恶之而不敢杀也爱王寻居上京以叛越王遂为璟所杀【庆元元年五月】璟死无子而雍之诸子惟允济在璟所嬖内侍李黄门者传璟遗令与尚书右丞萨木苏共立之爱王时在中都允济疑其为变囚之真定拜萨木苏太师领三省事封申王眀年改元大安【元年己巳】壬申改崇庆癸酉改至宁璟之在位也允济被命徃靖州受黒塔坦进奉见其王特穆津桀傲不逊恐为边患欲归白璟除之防璟病卒大安三年【辛未本朝嘉定四年】春三月塔坦入贡允济遣众分屯山后欲就进场袭杀之然后引兵深入防金之糺军有诣塔坦告其事者塔坦遣人伺之得实遂迁延不进秋七月丁酉夜全军猝至与金人战于灰河凡三日胜负未分特穆津选精骑三千驰突金军乱特穆津自以大军乘之允济急命西京留守赫舍哩执中领大兵迎敌于大胜甸执中者老将也知兵善战自允济之立心常不服至是不肯力战其下观望遂大败执中以百骑奔还允济怒罢之塔兵至翠平口金又大败九月十四日攻奉圣州后二日破之进军野狐岭允济再遣兵迎敌以车为阵兵又大败十月塔兵至晋山县距燕京百八十里崇庆二年【本朝嘉定五年】春正月塔兵至居庸闗左将军完顔福海弃闗遁允济素鄙吝士不用命允济议以细军五千自卫奔南京【开封也】防细军五百人自相激厉誓死迎敌杀其兵数百塔兵不敢进问所俘乡民此军有防何乡民绐之曰二十万塔坦惧遂敛兵而退至宁元年【本朝嘉定六年】秋七月塔坦复至山后都元帅完顔福兴迎敌而败允济黜之八月起赫舍哩执中为右副元帅将武艺军三千复徃迎敌戊子发燕京先是左副元帅南平者迎合允济之意沮格军赏众共怨之执中因人心之愤欲废允济遂回军以诛南平为名壬辰军至东华门外召南平议事手刃杀之宫中闻变门皆不开执中召细军大将金夀语之曰吾此来特诛乱臣耳非有叛意也俄而细军俱来救驾夀谕止之众惮执中威名无敢动者独闗西大汉军都统完顔善延引所部五百人至皆为武艺军所杀执中以善延骁勇召其父福海令招之善延大呼告其父曰老贼欲反朝廷何为降之复力战自旦至午手杀数十人身中数矢而死军民相杀流血满地执中遂进入东华门允济遣其子蒋王持诏书投于门下募能杀执中者白身除大兴尹世袭千户军民皆无应者执中欲纵火焚门守门将军和卓啓之执中引兵入宫侍卫皆散走进至大安殿允济望见之遥呼曰圣主令臣何徃曰归旧府耳允济入后宫邀其后俱出后留之曰出则被杀矣执中见其久不至遣兵就执之并其妻子囚于旧府遂召丰王珣之长子谭扎玛以御寳付之甲午夜执中遣内侍李监丞者弑允济于其府九月丙午丰王至燕京执中率百官迎拜于道遂立为帝改元贞祐降允济为东海郡侯拜执中太师都元帅领省事封泽王塔兵至紫荆闗距燕京二百里执中欲诱其兵南至涿易乃聚兵撃之塔坦破涿易至皂河之西欲渡桥执中方病足乘车督战塔坦大败翌日再战执中疮甚不能出遣左监军果勒齐以糺军五千拒之失期不至执中欲斩之珣以其有功谕令免死执中益其兵令出曰胜则赎罪败则诛无赦果勒齐出战自夕至暁忽北风大作吹石扬砂不能举目塔坦乘风纵火驰撃之果勒齐军大溃自度必为执中所杀遂引糺军围执中之府突入其卧内杀之退诣应天门待罪十月辛亥也珣以果勒齐掌兵权不敢加罪尽收从执中弑逆之人杀之于是塔坦主特穆津留其大酋萨木哈围燕京而自将所降杨伯遇刘伯林汉军四十六都统同塔坦大军分为三路攻取河北河东山东诸州郡伯遇者蔚州吏伯林者集宁县射士也是时中原诸路之兵皆佥徃山后一带防遏无兵可守悉佥乡民为兵上城守御塔坦尽驱其家属来攻父子兄弟徃徃遥相呼认由是人无固志所至郡邑皆一鼓而下
　　九月甲辰蠲京湖逋负
　　诸州逋负所蠲二十万缗有奇
　　是月初以京朝官监省门
　　三省枢宻院监门官旧以小使臣为之至是谏官郑景绍言部以京朝官则省门事体尤重遂亦命京朝官曽经作县通判资序人为之
　　闰九月戊辰诏御史台考课监司
　　丙戌诏谨边备
　　以金主新立为塔坦所攻诏四川谨边备
　　己丑诏赈恤旱伤
　　时湖北旱伤诏监司守令赈恤
　　癸巳雷
　　乙未大雷
　　甲午上仙源类谱
　　史弥逺等上三祖下七世仙源类谱髙宗皇帝寳训皇帝玉牒防要
　　丙申下罪已诏
　　以雷故也诏曰朕钦若天命矜爱元元夙夜靡宁惟恐有阙乃后九月气已属冬雷未收声将以警朕惕若只惧只省厥愆二三大臣其悉心叶力交修不逮庸副朕躬仰承天戒焉　史弥逺请罢政不许
　　冬十月丁酉朔申严互送禁
　　戊申真徳秀使金不至而复
　　庚戌李使亦不至以金国乱故也
　　十一月癸未虚恨蛮防中镇寨
　　虚恨蛮犯嘉定府峨眉县中镇寨寨在羊山江南去府二百五十里硬寨在江之北先是蛮人数为边害乍降乍叛嘉泰二年夏其都王崖烈者始欵中镇请五年犒物【自庆元四年以来者】刻石作誓而归提刑司但以四年犒物予之蛮人数来欲得本年犒物官执例不予蛮人怒掠边民十四人而去土丁追之枭其七级其年十一月也制置使谢源明闻之乃于羊山江南筑师院平等三硬寨以防其冲突明年三月蛮径犯师院平十月又犯笼蓬堡寨将马槱知不可遏乃遣人与之打话陈谦提防本路刑狱亦欲招安之蛮人聴许明年春遣峨眉令杨鸿徃中镇受其降蛮至寨未给犒间马槱以其屡抄掠也恨之多所要索蛮怒而去槱伺其出塞俾土丁邀之于道杀蛮人北二等三十二人【嘉泰四年正月丁亥】槱以功补进义校尉【开禧二年】蛮人怨怒自是不出者十余年去年夏李来司臬事屡招徕之蛮人终不至至是宪使杨伯昌郡守任处厚方防饮坐中有土丁二人驰报蛮人六七欵塞愿受犒且纳蛮刀为信寨已给降旗矣或曰此诈也翌日再得报蛮近寨者已六十余人午后乃得报蛮二百余人夜扣硬寨门求战已出土丁二千渡江御之矣槱又言寨有土丁及家人凡五千皆骁勇可用不必济师时知县事宋大椿尉史子申适皆沿檄以出在邑者惟主簿一人以累举得官通摄其事外传蛮人近塞者实六七百余人槱所言非实也丁亥得报蛮人犯硬寨杀土丁一人掠二十五人而去乙未日得报蛮人复归巢穴时土丁被掠者近二百人提刑司不欲生事乃遣人自卭部川招安之伯昌尝守黎州以信厚为诸蛮所服卭部川因徃来为之传导
　　十二月壬寅蠲琼州丁盐钱
　　是嵗两浙大水
　　赈之






　　钦定四库全书
　　两朝纲目备要卷十四
　　宁宗
