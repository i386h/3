<!-- { "loadSidebar": true } -->
　　己未命临安府赈给病民赐棺钱　四月戊申出内库钱瘗疫死贫民
　　丙子刘世雄伏诛
　　世雄为沔州将谋据仙人原为乱事觉伏诛
　　辛巳叙州蛮犯笼鸠堡
　　本路帅黄畴若伯庸调移屯西兵二百戌犍为县朝廷闻之四月己丑除知崇庆府李季允本路提刑狱
　　是春夏国叛金
　　夏人数为塔坦所攻遣使求援金主允济新立不能救塔坦至兴灵而反夏人恨之金人亦为塔坦所扰势益衰夏国遂叛改元光定
　　夏四月甲申禁科折盐酒
　　行下两浙福建州县
　　四川闗外旱
　　己丑诏以吴曦没官田租为闗外四州及旱伤州县代输秋税
　　禁诸军虚数冒请
　　聴自首违者重坐之
　　是月四川置安边司
　　安观文丙时为制置大使乃置安边司以经制蛮事俾李季允与许奕子然共领焉始议犹欲招安而蛮人玩狎终不肯出大使司议遣兵平之季允谓然而许成子在泸南以谓旷日持久不如招纳之利持论不同由是久不决防叙南边吏获蛮人数十以告鞫之其与于利店之乱者三人焉成子榜境上谕蛮人能以利店所掠人口来吾即归三人者金帛不问也又遣谍入蛮中怵以利害无防何蛮以印状来愿尽归俘掠如约安边司闻而互招之蛮中悔于是季允移檄愿得三狄人成子曰如此则吾为失信蛮祸必嫁于泸不许已而大使又以为言成子曰吾知权利害为生灵计耳即移书以鬼章事报之僚吏防请进兵成子折之因以议不合求罢改知防州始季允声言某日以兵出塞蛮颇惮之防东帅司掲榜叙州境上大略言本司已与西路商量决无深入之理仰边民安业毋得惊扰蛮人见之知西路扬声绐己益无所惮
　　五月戊辰亲试举人
　　赐礼部奏名进士赵建大等四百六十有五人及第出身有差　眉人史公亮【原缺】天应援李侨故事请挂冠诏并循从事郎致仕仍予官封国朝三百年新进士即日挂冠者惟两蜀王昂李侨及公亮天应四人而已
　　六月丁亥余嵘使金不至而复
　　时金为塔坦所攻道不通故也　塔坦盖靺鞨之后其国在元魏齐周之时称勿吉至隋称靺鞨地直长安东北千里东濒海离为数十部部有黒水白山等名白山本臣髙丽唐灭髙丽其遗人并入渤海惟黒水完彊及渤海盛靺鞨皆役属之后为奚契丹所攻部族分散其居隂山者自号为塔坦唐末五代常通中国太祖太宗朝各再入贡皆取道灵武而来及李继迁叛命遂絶不通因为契丹所服役神宗尝欲自青唐假道以招之然卒不能逹也塔坦之人皆勇悍善战其近汉地者谓之熟塔坦尚能种秫穄以平底瓦釜煮而食之其逺者谓之生塔坦止以射猎为生无器甲矢用骨镞而已盖以地不产铁故也契丹虽通其和市而铁禁甚严及金人得河东废夹锡钱执刘豫又废鐡钱由是秦晋铁钱皆归塔坦塔坦得之遂大作军器而国以益彊方金人盛时入贡金人置东北招讨使以统之卫王既立塔坦特穆津始叛自称青吉斯皇帝山东两河皆为所践而不能有也又有古者在女真之东北唐谓之兀部金人谓之兀亦谓之萌骨人不火食夜中能视以鲛鱼皮为甲可捍流矢自绍兴初始叛都元帅宗弼用兵连年宗弼即乌珠所谓四太子者卒不能讨但分兵据守要害反厚赂之其酋亦僭称祖元皇帝至金亮之时与塔坦并为边患其来久矣人既侵金国得契丹汉儿妇女而妻妾之自是生子不全类人渐有火食至是塔坦乃自号大古国边吏因以塔称之然二部居东西两方相望凡数千里不知何以合为一名也盖金国盛时置东北招讨司以捍御古髙丽西南招讨司以统塔坦西夏古所据盖乌竒迈创业时二十七团寨而塔坦之境东接临潢府西与夏国为隣南距静州北抵大人国无城池屋宇但为氊帐择便利水草而居焉无耕织制皮为裘以牛羊为粮人皆狡狯坚忍嗜杀不知嵗月以草青一度为一嵗亦无文字每调发军马即结草为约使人传逹急于星火或破木为契上刻数划各收其半遇发军以木契合同为验所生塔坦者又有白黒之别今特穆津乃黒塔坦也与白塔坦皆臣属于金每嵗其王自至金界贡场亲行进奏金人亦量行答赐不使入其境也金主璟之眀昌元年庚戌【本朝绍熙元年】白塔坦王舒舒之弟弑其兄而自立舒舒之子博斯巴方二嵗金人取归其国养于黒水千户家防和七年丁夘【本朝开禧三年】春舒舒之弟至环州进贡金人乘其无备醉而杀之复立博斯巴为王遣还国始博斯巴在黒水千户家见其女悦之至是欲取为妻璟不从博斯巴怨怒畔归黒塔坦以此益彊渐并诸族地遂起兵攻河西不数年河西州郡悉为所破又获夏国之伪公主而去夏人反臣事之大安三年春辛未【本朝嘉定四年】塔坦主特穆津入贡金主允济将袭之金之糺军有诣塔坦告其事者塔坦疑未信言者再至塔坦遣人伺之得其实遂迁延不进是秋塔坦始叛
　　辛丑更定四川诸军额
　　癸夘废江西敢死军
　　秋七月壬戌太白昼见
　　八月辛丑雷
　　九月辛酉叙州蛮防边
　　先是蛮人以黄纸作牒遗嘉州其语殊倨末有故兹诏示之语安边司俾寨官却之既而提刑司令寨官谕以先归所掠汉人而蛮书答云所掠止是妇女三十余人近悉有娠湏产毕乃可送其侮慢如此至是蛮人又犯叙州至宣化之二十里李怒守臣史师道应报安边司文书稽缓而许成子稍芘之史本大使所荐至是劾之镌二秩罢归
　　乙亥罗世传为其党所杀
　　其徒胡有功杀之以降诏以世传官授之黒风峒为盗凡三年声摇吴蜀至是就擒人皆相庆焉
　　冬十月己夘朔更定玉牒凡例
　　七年五月诏条玉牒官二年一具草以进
　　甲辰申儆边备
　　以金为塔坦所攻命江淮京湖四川制置司谨边备
　　十一月己酉朔日有食之
　　癸丑赏平峒防功
　　甲戌申严诸军陞差制
　　十二月癸未体访防子价
　　以防子折阅不行遣官体访江浙诸州　绍兴初东南饷军止用见缗是时防盗充斥军费伙矣然未闻有钱乏之患自绍兴末年钱良臣剏行在防子于时王珏亦用之于湖北诸州今未六十年而公私之见缗存者至少盖楮劵盛行而铜货积而不用是以日泄而日耗也论其咎端自钱王两人始至于曽懐沮孝宗收换之策以贻后来不可救之患尤可叹也
　　是月窜张镃
　　坐扇摇国本除名象州覊管
　　真徳秀轮对
　　徳秀为著作佐郎因轮对论灾异曰臣闻知父母之心者可以知天心知人君之道者可以知天道盖父母之于子也鞠育而遂字之仁也鞭扑而教戒之亦仁也君之于臣也爵禄以褒劝之仁也刑罚以悚厉之亦仁也天佑民而作之君其爱之深望之切无异亲之于子君之于臣也故君徳无愧则天为之喜而祥瑞生焉君徳有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏覩近嵗以来旱蝗频仍饥馑相踵陛下严恭寅畏不敢荒宁忧闵元元形于玉色上天降康遂以有年亦足以观感格之效矣而比者干度告愆星文示异廼叠见于清台之奏谓陛下躬行之未至与则丰穰之应若何而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为何如邪夫宫庭屋漏之邃起居动作之微一念方萌天已洞监陛下诚能守兢业之志防慢易之私孜孜履行屡省毋怠则将不待善言之出而有退舎之感矣况今年虽告稔民食仅充然荐饥之余公私赤立如人久疾甫获瘳而血气未平筋骨犹惫药败扶伤正湏加意朝廷之上未可遽忘矜恤之念也恭闻间者内庭屡建醮事固足以见陛下畏天之诚然而修徳行政者本也禬禳祈请者末也举其末而遗其本恐终不足以格天矧今冬令已深将雪复止和气尚郁嘉应未臻此古人所谓天有忧结未觧民有怨望未塞者也臣愚不佞伏望陛下体昊穹仁爱之意思星文变动之繇延访近臣勤求阙失推行恵政以活斯民则愁叹销于下而休徴格于上矣
　　嘉定五年【壬申】春正月己巳诏诸路通行两浙倍役法着为令
　　壬申赐李好义諡
　　曰忠壮旌诛吴曦之功也
　　二月壬午罢借补官
　　去年七月诏军兴以来爵赏冒滥者聴自陈除其罪至是复诏罢两淮军兴以来借补官
　　三月庚戌叙州蛮酋米在降
　　先是二月有诏成都府路帅臣兼领兵甲事至是大使司知蛮不可致遣兴元后军统领刘雄等二人将西兵千人自嘉叙二州分道并进又遣新本路提刑司检法官安伯恕徃叙州节制之伯恕广安人故同知枢宻院惇之四世孙嘉定初宣抚司下緫领所书填廸功郎告予之调绵谷尉又鎻防请文觧又试中大法又为铨试第一名辟提刑司检法兼制置大使司属官是年三月官军入蛮境方接战土丁断小酋之首蛮人惊溃官军小防其酋米在据羊山江之水囤坚不肯降囤在峻滩之中水浅舟不可行涛深人不可渉大使闻之移书李曰但声言伐木造舟攻其水囤则米在自降矣从之米在果请降然不肯受盟边吏遣土丁十余人入蛮为质米在乃令其徒数十诣寨纳降安边司尽以十二年税犒与之米在以堕马为辞终不出是役也所掠边民数百人得还者十三人而已防奏上大使安丙转三官为通奉大夫黄畴若转一官李进直焕章阁伯恕特改次等京官余人并进一官议者疑入粟改官非旧典大使司乃奏言伯恕之出有蛮九百余人诣军前投降又言其始以献防复闗表四郡便宜补官乞依任子例特与改秩乃除大理评事命下伯恕已赴类省试合格矣防曰所谓投降九百人者本吾边民皆为人佣耕方官军之出也招安将谕之曰节制且来汝曹当诣马前声喏边民从之招安将谓众曰此降也即以三百人送长宁军廵检官养济后又以三百人益之廵检者每人日饭一溢米既又不能赒率多饿死余四百人盖莫知所终边上旧有平戍庄地极膏腴久为势家所擅李以钱二万七千缗市之收其田客近四百家以为土丁因食其地至今不废田租二千七百石每七石赡一丁
　　久雨
　　戊辰诏大理三衙临安府及两浙州县决系囚
　　丙子申严捕盗改官法
　　五月庚午诏通判令丞主坑冶
　　诸路坑冶州以通判县以令丞主之
　　癸酉安南国王李龙卒子昊旵嗣之
　　十月遣使吊祭
　　诏州县见役人毋纳免役钱
　　役满复输
　　六月乙酉禁铜钱过江
　　秋七月庚申赏降叙州蛮功
　　详见三月庚戌下
　　戊辰雷雨毁太庙屋
　　避殿减膳
