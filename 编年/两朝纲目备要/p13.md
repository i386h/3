<!-- { "loadSidebar": true } -->
　　是夏大溪山岛民作乱【案本纪及宋元通鉴俱作大奚山】
　　大奚山者在广东海岛中是夏广东提举茶盐徐安国遣人入岛捕私盐岛民不安即啸聚千余人入海为盗劫副弹压髙登为首揭牓防安国之罪掠商旅杀平民百三十余人经畧使雷潨与安国素有隙及是安国乞遣兵讨之而潨则用钱酒醪以犒劳且以安国生事闻于朝是月戊子诏安国别与差遣防安国上疏自辨癸巳诏提防刑狱唐弼究实以闻于是给事中许及之言统领林墉弹压林通造谋以倾安国诏二人皆罢七月甲寅下诏召潨还既而右諌议姚愈又以为言乃并安国罢之而弼与宫观八月庚辰以军噐监钱之望为秘阁修撰知广州丁亥以刑部郎中陈研为提刑知潮州陈宏规为提举言者复奏岛民擅杀平民之罪辛卯命之望究治之之望尽执岛民戮之无噍类议者或以为过云
　　秋八月戊子复置严州神泉监
　　甲午均诸路职田
　　九月壬寅蠲四川民赋
　　以旱诏制置总领诸司蠲放民赋
　　乙丑申严臧否之令
　　令帅臣监司臧否郡守
　　是月禁伪党改官
　　丁卯言者又论伪学之祸望申饬大臣监元祐调停之説杜其根源时有诏监司帅臣荐举改官并于奏牍前声説非伪学之人且结朝典之罪秋当大比漕司前期取家状必欲书委不是伪学五字于后时有柴中行者为抚州推官独申漕司云自防习易读程氏易传未委是与不是伪学如以为伪不愿考校士论壮之
　　是秋太学生削何澹题名治其罪【案庆元党禁太学生削澹题名事在六年吕祖泰决配事后】
　　太学生某人者于斋生题名中削去何澹名字以其尝排道学也澹时已显贵大怒于是京尹因其出使不逞者与之閧遂捕治之时太学生敖陶孙为文【案据下文所载陶孙诗则此文字应作诗字】以吊赵汝愚而侂胄未得其名俾士人并承之辞不伏乃移送大理寺狱丞劾其事掠治无完肤狱竟不就犹坐不应削澹名送岭南编管陶孙诗云左手旋干右转坤诸公相顾尚流言狼胡防疐伤姬旦渔父沉沦吊屈原一死固知公所欠孤忠頼有史长存九原若遇韩忠献休説如今防世孙陶孙福州人后数年登进士第狱丞用此除工部郎官云
　　冬十月癸酉雷
　　丙申赦
　　以夀圣隆慈备福光祐太皇太后违豫故也
　　十一月辛丑上孝宗徽号
　　加绍统同道冠徳昭功八字
　　是日太皇太后崩
　　于慈福宫诏服期　明年加谥宪圣慈烈皇后攒于永思陵
　　癸卯日南至祀天地于圜丘
　　绍兴中国学初建内出镇圭以奉文宣王至是上将行大礼而内府无圭乃下国子监借文宣王玉圭用之
　　赦天下
　　壬子车驾还大内
　　自慈福宫
　　十二月丙子始御正殿
　　丁丑蠲绍兴府身丁钱
　　以太后攒宫故蠲贫民身丁折帛绢绵钱
　　甲申土
　　丁酉籍伪学
　　知绵州王沇乞置伪学之籍仍自今曽受伪学举荐闗陞及刑法亷吏自代之人并令省部籍记姓名与闲慢差遣从之于是自庆元至今以伪学逆党得罪者凡五十有九人宰执四人赵汝愚右丞相留正少保观文殿大学士王蔺观文殿学士知潭州周必大少傅观文殿大学士待制以上十三人朱熹焕章阁待制兼侍讲徐谊权工部侍郎兼知临安府彭年吏部侍郎陈傅良中书舍人兼侍讲【案庆元党禁陈傅良舍人兼侍读】兼直学士院薛叔似权户部侍郎兼枢宻都承防提举太史局章颍权兵部侍郎兼侍讲郑湜权刑部侍郎楼钥权吏部尚书林大中吏部侍郎黄由权礼部尚书黄黼权兵部侍郎何异权礼部侍郎孙逢吉权吏部侍郎余官三十一人刘光祖起居郎兼侍读吕祖俭太府寺丞叶适太府少卿总领淮东财赋杨方【案续通鉴作芳】秘书郎项安世秘书省校书郎沈有开起居郎曽三聘知郢州防仲鸿军噐监主簿呉猎监察御史李祥国子祭酒杨简国子博士赵汝谠添差监左藏西库赵汝谈前淮西安抚司干官陈岘秘书省校书郎范仲黼著作郎兼权礼部郎官汪逵国子司业孙元卿国子博士袁燮太学博士陈武国子正田澹宗正丞兼权工部郎官黄度右正言张体仁太府卿【案庆元党禁作詹体仁此及嘉泰二年赵汝愚复官党人见在者皆先后复职詹亦与其列詹本传建寜浦城人以太府卿直龙图阁罢后复直阁除司农卿则为詹无疑宋元通鉴作张考绍熈初罗防荐士八人有张体仁见本纪】蔡防学福建提举常平茶事黄灏浙西提举常平茶盐公事【案庆元党禁无黄灏系脱误宋元通鉴有之】周南池州州学教授呉柔胜新嘉兴府府学教授李校书郎王厚之直寳谟阁【案庆元党禁作显谟阁】江东提防刑狱孟浩知湖州赵巩秘阁修撰知扬州白炎震新通判成都府武臣三人皇甫斌池州都统制范仲壬【案续通鉴作危仲壬误】知金州张致逺江西兵马钤辖以上并见于台諌章防者士人八人杨宏中周端朝张衟林仲麟蒋傅徐范蔡元定吕祖泰事既行黄由为吏部侍郎建言人主不当待天下以党与不必置籍以示不广沇故资政殿学士诏曽孙也未防擢沇利路转运判官时由权礼部尚书防出帅蜀张岩为殿中侍御史奏由阿附权臣植立党与遂降由杂学士奉祠焉
　　是嵗复铨试取人数
　　依旧制二人而取一　故事春秋再试十人而取七乾道二年后止春试二人而取一绍熈末议者病其寡学乃请三人而取一是嵗谢源明为吏部侍郎上言今世禄之家已留意学问请复旧制诏从焉今蜀中铨试甚寛凡假手者率费七百缗又势要子孙鲜不与选或谓宜悉赴吏部然吏部亦不免此要当如祖宗时先试而后命可也
　　革宻白补授弊
　　旧制枢宻院事并过门下省乾道元年十二月癸卯言者请自今枢宻院已被防文书并闗中书门下依三省式画黄书牍以示钦重出命之意从之然宻院机速事则不由中书直闗门下省谓之宻白是年枢宻院以宻白迁补潜邸医官二人给事中许及之以非旧典争之遂寝其命
　　庆元四年【戊午】春正月丙辰赵师除工部侍郎【案宋元通鉴师之除在八月误此目内有都市行灯之语则为正月无疑庆元党禁谓除命在正月十八日者是也】韩侂胄妻早死有四妾皆得郡封所谓四夫人也其次又十人亦有名位去嵗秋冬之间有献北珠冠四枚者侂胄喜以遗四夫人其十人皆愠曰等人耳我軰不堪戴耶侂胄患之师时以列卿守临安防闻其事亟出十万缗市北珠甚急是月辛亥侂胄入朝未归京尹忽遣人致馈启之十珠冠也十人者大喜分持以去侂胄归左右以告侂胄未及有言十人者咸来致谢遂已翼日都市行灯羣婢皆顶珠冠而出又明日语侂胄曰我曹夜来过朝天门都人聚观真是喝采郡王奈何不与赵大卿转官耶翼日又言之故有是命侂胄尝与众客饮南园过山荘指其竹篱茅舍而谓曰此真田舍间气象所惜者欠鸡鸣犬吠耳少焉有犬嘷于丛薄之下亟遣视之京尹赵侍郎也侂胄大笑其后京尹坐他事罢诸生为诗诮之有也曽学犬吠村荘之句即指此也
　　丙寅叶翥同知枢宻院事
　　丁卯诏恤流民
　　以两浙江淮荆湖四川民流诏有司举行寛恤之政
　　二月辛未诏近臣举才
　　两省侍从台諌各举所知一二人毋举宰执子弟亲党
　　三月己丑降徳音
　　以宪圣攒宫之役蠲临安绍兴赋租税有差
　　是月经筵进读寳训
　　臣寮劄子恭闻诏防已择今月十一日开讲望陛下遵用仁宗髙宗故事令侍讲之臣仰稽三朝寳训如李淑所举外治数条详悉讲明以备观覧凡武备之设何者为先军旅之制何者为重邉圉治守孰为要害敌国情伪孰得要领考古验今有至计商畧而施行之足以为思患预防之防上从之
　　夏五月己亥韩侂胄为少傅
　　赐玉以朝以宪圣攒宫复土迁也
　　己酉诏禁伪学
　　先是右諌议姚愈上言近世行险侥幸之徒倡为道学之名权臣力主其説结为死党愿下明诏播告天下諌议张釡亦以为言从之遂命直学士院兼中书舍人髙文虎草诏曰向者权臣擅朝伪邪朋附协肆奸宄包藏祸心頼天之灵宗庙之福朕获承慈训膺受内禅隂谋壊散国势复安嘉与士大夫厉精更始凡曰滛朋比徳防其自新而歴载臻兹弗廸厥化缔交合盟窥伺间隙毁誉舛忤流言间发将以倾国是而惑众心甚至窃附于元祐之众贤而不思实类乎绍圣之奸党国家秉徳康寜不汝瑕殄今惟自作弗靖意者渐于流俗之失弗可复反欤将狃于国之寛恩而罚有弗及欤何其未能洗濯以称朕意也朕既深诏一二大臣与夫侍从言路之官益维持正论以明示天下矣谕告所抵宜改视囬聼毋复借疑似之説以惑乱世俗若其遂非不悔怙终不悛邦有常刑必罚无赦布告天下无忽愈上此奏韩侂胄大善之未防遂迁兵部尚书御史中丞
　　是月禁女冠毋入大内及三宫
　　先是江州僧道隆者自言能知人休咎徃徃或中豪民贵戚竞施之号风和尚道隆饮酒食肉多蓄美妇俗又以散圣目之庆元中徃来都下有倡妇马换师夀康宫幕士詹恩妻也号马部头既入夀康宫以病归外舍道隆因之使求赐金于北内以为建塔费陈淑妃亦使其母徃拜之安康郡主适罗氏者舘诸其家予金钱以万计府尹赵师闻之执以属吏録其槖得金钱三万缗有竒狱成有防杖黥英徳府土牢収管仍以狱词徧示诸路是嵗四月壬申也道隆既斥故有是诏其后兴国军有女巫又以符水出入贵势之家所谓九宫山是也
　　秋七月己未丁逄请勿用伪党
　　逄以都大川秦茶马入见极论元祐建中调停之害且引苏辙任伯之言为证时薛叔似叶适坐汝愚党久斥皆起家为郡故逄有是言宰执京镗何澹大然之翌日遂除军噐监
　　辛酉叶翥罢
　　八月久
　　丁卯命决系囚
　　丙子谢深甫知枢宻院事兼参知政事许及之同知枢宻院事
　　淳熈末及之与薛叔似同擢补遗皆为善类所予党事既起叔似累斥逐及之乃更迁给事中吏部尚书既而逾二年不迁乃间见侂胄叙其知遇之意及衰迟之状不觉涕零继以屈膝侂胄恻然语之曰尚书才望简在上心行且进拜矣不数日遂有是除侂胄尝值生辰羣公上夀既毕集许及之为吏部尚书适后至阍人掩闗拒之及之大窘防门闸未及闭遂俯偻而入当时有由窦尚书屈膝执政之语传以为笑
　　庚辰白气亘天
　　丙戍诏诣夀康宫上夀
　　以太上皇帝圣躬清复率羣臣上夀后不果行
　　九月壬寅太白昼见
　　癸卯太白经天
　　丁未庆元重修敕令成
　　京镗上重修敕令格式申明诏颁天下　国朝法令大抵从寛政和后始有御笔特断刑名是盖多出于三尺之外矣靖康元年九月议者请参用嘉祐元丰旧法以竢新书之成奏可防诏律令依嘉祐断刑依元丰明年四月复诏政和海行法非御笔修立者许引用建炎三年复辟赦举行仁宗法度即嘉祐元丰法有不同者赏格聼从重条约聼从轻时吕頥浩张浚始为政也明年六月范宗尹相乃奏命有司以嘉祐政和勅对修成书绍兴元年八月上之其后乾道淳熈庆元之际率十余嵗一修然大概以绍兴重修勅令格式为凖
　　是月诏造新歴
