<!-- { "loadSidebar": true } -->
　　十二月复罢同安监铸钱
　　丁巳复四川辞见制
　　命四川监司及大郡知州辞见如旧制
　　十一月辛酉朔聂子述使金
　　贺正旦也刑部侍郎刘爚等及太学诸生上章言其不可不报
　　丙戌赈浙东灾伤
　　命监司覈灾伤州县蠲放之数发常平米赈之
　　是月真德秀言五事
　　德秀除秘阁修撰江南东路计度转运副使朝辞奏事其一有曰宗社之耻不可忘臣尝观古之人主于仇雠怨敌之国有势未能报而姑事之者有势虽不敌而不事之者有势可以胜而遂报之者有势可以报而反助之者昔太王之于狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰惟智者爲能以小事大然狄之于周特一时之怨非百世之雠含垢包荒义未爲失此所谓势未能报而姑事之者也西晋懐愍二帝俱没于刘聪元帝间关南渡立国日浅外防方炽内难复兴故终其身未遑北讨然一介行李未尝往聘北廷成帝时石勒来修好诏焚其币此所谓势虽不敌而不事之者也勾践防稽之辱举国以臣妾于吴而能苦身焦思折节下士与百姓共其劳人事既修天应亦至吴之稻蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞吴防頼谢等大破之淮淝坚既狼狈西归其子丕复与慕容埀相持于邺使晋之君臣有志经略乘机席卷殆不其难而谢方且从丕之请遣兵以救其穷餽米以济其饥舍苻氏之深雠与慕容而爲敌未防刘牢之等为垂所败秦既不祀晋亦以衰此所谓势可以报而反助之者也臣窃惟国家之于金盖万世必报之雠高宗孝宗值其方强不得已以太王自处而以勾践望人今天亡敌人近在朝夕旱蝗频年赤地千里甚于夫差之时塔坦羣盗四靣交攻无异苻秦之季天其或者付陛下以有爲之会乎臣常熟思待敌之防其别有三练兵选将直捣巢穴若勾践袭吴之师此上策也按兵坚垒内固吾圉止使留币外絶敌交若晋氏之不与敌和而鍳其宴安江左之失此中防也以救灾恤邻之常礼施之于茹肝渉血之深仇若谢之助苻丕此下防也用上策则大义明混一之机也用中策则大计立安强之兆也用下策则大势去阽危之渐也臣不知今日之庙谟其将安出乎顾更化以来生聚教训未有勾践十年之功固未可遽图一战之胜于传有之攻不足者守有余夫以堂堂大邦方地千里诚能以待敌之礼而遇天下之豪杰以遗敌之费而励天下之甲兵人心奋张士气自倍何惮于彼而犹事之哉若乃轻信奸臣迎合之言援余孽于将亡置世雠而不念非惟忠臣义士沮气觧体而边徼羌蛮亦将有轻中国之心万一贻书诮侮我将何词以应之夫重于絶敌者畏召怨而启衅也然能不召怨于金人而不能不启衅于新敌权其利害孰重孰轻故臣愿陛下勉勾践之良图惩谢之失防则王业兴隆可兾矣其二曰比邻之盗不可轻今之论塔坦者类曰非有囊括并吞之志其论山东之盗亦曰不过鼠窃狗偷之谋抑不思刘石苻姚之兴大抵皆出荒裔全齐十二之险昔人用之尝以霸强况今中原士民伥伥无主使盗亦有道则众将从之茍得志而邻于吾莫大之忧也乃者僞使之来轻舟浮海不十日而抵邉城舍舟登岸人无知者安知不以是觇吾之虚实乎臣愿朝廷毋轻二贼日夜讲求攻守之策以逆杜窥觎之心自治之方无急于此其三曰幸安之谋不可恃今之议者大抵以敌之存亡爲我欣戚闻危蹙之报则冀其非实得安静之耗则幸其必然重以邉臣喜爲迎合或曰塔坦许和矣或曰羣盗聼命矣或曰还燕有日矣诚使敌命少延吾得以因时修备岂非至愿政恐奔窜败亡之余势必不久皇皇巨宋初非小弱顾乃借彼以爲安是犹以朽壤爲垣而望其能鄣盗贼也臣愿陛下励自强之志恢立武之经毋以金存爲喜毋以金亡爲畏则大势举矣其四曰导谀之言不可听臣闻天难谌命靡常者伊尹所以训太甲惟不敬厥德乃早坠厥命者召公所以戒成王圣贤言天不过如此未尝曰某星躔某舍则其业昌某神居某地则其福应也自嘉定更化以来兵偃嵗丰民稍苏息此诚圣德格天之效而溺于数术者猥曰天福太乙实临吴分审如其言则治乱兴衰皆有天数无关君德岂不悖哉今邉事方殷正君臣戒惧之日而荐绅大夫工爲谀説或以天福足恃爲言夫汉之肇造以寛仁得民而不在五星之聚井晋之却敌以将相有人而不在嵗星之临吴矧乾象告愆迩日尤甚其可恃防纬不经之説而忽昭昭之儆戒乎惟陛下鉴天人之相因察谀佞之有害益修其本以格天休宗社之庆也其五曰至公之论不可忽臣闻公论国之元气也元气痞隔不可以爲人公论堙鬱不可以爲国祖宗盛时用人立政一揆之众论而行之以至公故人心悦服天下顺治熙宁之世以新法爲不可行者公论也王安石违而咈之终以误国绍兴之际以和议爲不可恃者公论也秦桧雠而嫉之遗患至今夫朝廷之举措是而众亦是之者治世也朝廷之举措非而众亦非之者亦治世也朝廷举措自以爲是而众莫敢议其非此子思所以忧卫之君臣也往者侂胄弄权以威罚箝天下之口浸滛既久附和成风北伐一事中外共知其非而无敢言其效盖可覩矣使侂胄能虚心平聼不以先入爲主而惟公论是从则国无用兵之祸已无戮辱之殃岂不美哉间者使命之出外议哗然从臣争之馆学争之庠序之士又争之或者未必不以爲纷纷多事臣独曰此数十年来所无之气象圣君贤相优容涵养致此盛事岂易得哉夫天下之大本同一家人主者父也大臣者宗子也大夫士者家之众子弟也至于庶人之贱一家之陪父兄有过子弟争之子弟有过陪言之盖一家之事休戚实同凡其次第相规政欲共成门戸之美耳君臣之义何以异此而自昔恶闻正论者往往加以归过卖直之名夫欲使士大夫畏避此名务爲缄黙直易易耳不知臣子至情本爲国计何负于君父而顾嫉之邪深惟今日实公论伸屈之机朝廷之上若以言者爲爱君为报国无猜忌之意而有聼用之诚则公论自今而愈伸若以言者为沮事为邀名无聼用之诚而有猜忌之意则公论自今而复屈夫公论伸屈乃治乱存亡之所繇分故臣于奏篇之终反复极言忘其重烦天聼之罪诗曰心乎爱矣遐不谓矣惟陛下亮臣愚忠
　　是嵗黎州蛮蓄卜始降
　　青羌卜笼既降守臣袁柟知蓄卜势孤乃令安静寨总辖杜轸谕之出汉蓄卜疑汉人杀之有卭部川都王之弟部勒者与之谋遣汉人入蕃爲质蓄卜乃来从者凡三百余人柟与通判州事周壎聚防受其降蓄卜膝行而前抱柟之足柟以钱帛厚犒之蓄卜留州城十日将渡河乃送还汉人十一而去柟言于朝得报下制置司利东安抚司各常切措置镇抚务令邉界安静毋或引惹生事自蓄卜犯邉至此更七年而后定云










<史部,编年类,两朝纲目备要>
　　钦定四库全书
　　两朝纲目备要卷十五
　　寜宗
　　嘉定八年【乙亥】春正月辛未估籍赃吏家
　　故淮南转运判官施宿犯赃追夺官爵仍籍其家
　　诏举将材
　　侍从两省台谏各举三人
　　戊子申严金翠禁
　　二月丙午雷孝友罢
　　壬子蠲逋负米
　　平江等五郡凡蠲万三千石有竒贷其系囚
　　己未雨土
　　三月辛酉诏举亷吏
　　大郡嵗举二人小郡一人
　　旱
　　乙亥命诸路州县祷丙子蠲临安府茶盐赏钱释两浙诸州系囚丙戌释江淮阙州县杖以下囚四月乙未幸太乙宫明庆寺祷雨辛丑避殿减膳壬寅祷雨扵天地宗庙社稷癸夘诏中外臣民直言时政得失甲辰史弥逺等请罢政不许乙巳德音降行在及诸路杂犯死罪囚释杖以下
　　辛巳配何致
　　致扵开禧元年应贤良方正直言极谏科两为言者所攻罢归本贯至是坐妄造事端荧惑众聴配广州牢城
　　五月辛酉塔坦破燕京
　　去年塔坦围燕京是春金国东平之援兵五万至安次遇塔军不战而溃大名之兵八千至固安亦溃散惟真定之兵四万合保涿援兵一万至旋风寨与塔兵战凡二日粮絶而败自是内外不通至是燕京破都元帅完顔福兴自刭死山东羣盗大起杨安儿者本淄州皮匠也金主璟泰和间杀人亡命为盗于太行有众千余璟招降之贷死流扵上京及塔坦入防金人命为副统军令招必胜军三千人迎敌军败而往山东聚众金人讨之安儿与其徒数人入海为舟师所杀又有郝八者名仪以贞祐二年春【本朝嘉定七年】据山东叛僣号大齐改元顺天金人遣花防军生擒之磔扵开封又有刘二祖者亦名盗也其女名刘小姐亦聚众数万皆为花防军所破花防军者金户部令史蔚州人郭忠率山后军民击塔坦逐之金人后名其军为花防军云
　　辛未雨
　　辛巳避殿减膳癸未复命有司祷雨　乙酉出米六万石赈粜临安府贫民　六月丙辰诏两浙江淮路谕民杂种粟麦麻豆有司毋收其赋田主毋责其租丙子出米三十万石赈粜江东饥民
　　己夘命利路招刺忠义人
　　甲申诏赃吏毋减年参选
　　着为令
　　秋七月庚申置三省枢宻院架阁官
　　六部架阁者崇寜间始置迄宣和再置三省绍兴三年立六部架阁库十五年复置官四人主管官号掌故例为删修学官之选至是又置扵三省宻院焉
　　辛酉郑昭先参知政事曾从龙签书枢宻院事
　　壬戌立杨巨源庙
　　旌诛吴曦之劳也命四川立庙赐名褒忠
　　戊辰蠲民赋
　　两淮诸州毋纳今年秋税其极邉五州并明年夏税悉蠲之　癸酉蠲临安绍兴府贫民夏税　甲申诏职田蠲放如民违者坐之　丁亥权罢旱伤州县比较赏罚
　　八月己丑赐张栻谥
　　曰宣
　　庚子申严宗子训名法
　　己酉禁州县遏籴
　　是月兰州盗程彦晖求内附
　　四川制置使董居谊却之
　　九月辛未合祭天地扵明堂赦天下
　　乙未命六部类赦书寛防事
　　乙亥申严浙西围田禁
　　甲申罢四川试法科
　　是秋塔坦破潼闗
