<!-- { "loadSidebar": true } -->
　　壬寅，右正言、直集贤院□育言：「夫朝廷总制天下，必建基立本，以消患于未萌。若政令修、纪纲肃、财用富、恩信洽、赏罚明、士卒精、将帅练，则四夷望风，自无异志。有一未备，则强敌乘闲而生心。方今天下少安，人情玩习，而多务因循，居常有议及政令、纪纲、边防机要，则谓之生事。或有警急，则必至忽遽而莫知所为。若稍安静，又无人敢辄言。且夏州久有人往来中国，熟见朝廷有因循之势，遂敢内畜奸谋。若以一时之事，苟且支持，或至烂额救焚，扬汤止沸，覆视前古，厥鉴甚明。伏望陛下从容延对左右大臣，讨论阙政，博访髃议，修节用爱民之经，求训兵练将之策，则一方小警，不足虑也。」上嘉纳之。
　　编修院与三司上历代天下户数：前汉千二百二十三万三千六十二，后汉千六百七万七千九百六十，魏九十四万三千四百二十三，晋二百四十五万九千八百，宋九十万六千八百七十，后魏三百三十七万五千三百六十八，北齐三百三万二千五百二十八，后周三百五十万，隋八百九十万七千五百三十六，唐九百六万九千一百五十四，太祖朝二百五十万八千九百六十五，太宗朝三百五十七万四千二百五十七，真宗朝八百六十六万九千七百七十九，宝元元年一千一十万四千二百九十。
　　先是，上御迩英阁，读真宗皇帝所撰正说养民篇，见历代户口登耗之数，顾谓侍臣曰：「今天下民籍几何？」翰林侍读学士梅询对曰：「先帝所作，盖述前代帝王恭俭有节，则户口充羡；赋敛无艺，则版图衰减。炳然在目，作监后王。自五代之季，生齿雕耗，太祖受命，而太宗、真宗继圣承祧，休养百姓。今天下户口之数，盖倍于前矣。」因诏三司及编修院检阅以闻，至是上之。
　　甲辰，西上合门使、唐州刺史、并代路钤辖王仲宝言：「比年内属蕃部，数逃徙外界，盖惧缘边博籴配率之苦。请一切蠲除缓急有警，则可使扞御边陲。仍乞诏府州折继宣常加存抚。」从之。
　　丙午，□育又言：「圣人统御之策，夷夏不同，虽有远方君长，向化宾服，终待以外臣之礼，羁縻勿绝而已。或一有背叛，亦来则备御，去则勿追，盖异俗殊方，声教迥隔，不足责也。今元昊若止是钞掠边隅，当置而不问，若已见叛状，必须先行文告，以诘其由，不可同中国叛臣，即加攻讨。大凡兵家之势，征讨者贵在神速，守御者利在持重。况羌戎之性，惟是剽急，因而伪遁，多误王师。武夫气锐，轻进贪功，或陷诱诈之机。今宜明烽候，坚壁清野，以挫剽急之锋，而徐观其势，此庙堂远算也。」
　　初，元昊反书闻，朝廷即议出兵，髃臣争言小丑可即诛灭，育独建议：「元昊虽名藩臣，其尺赋斗租不入县官，穷漠之外，服叛不常，宜外置之，以示不足责。且彼已僭舆服，夸示酋豪，势必不能自削，宜援国初江南故事，稍易其名，可以顺抚而收之。」奏入，宰相张士逊笑曰：「人言□正言心风，果然。」于是育复上奏，俱不报。心风，据龙川别志，然别志称□舍人，则误矣。育时以右正言，谏院供职，明年五月乃知制诰，又明年六月乃为起居舍人。
　　丁未，徙知润州范仲淹知越州。
　　戊申，□育又言：「近年以来，多有造作谶忌之语，疑似之文。或不显姓名，暗贴文字，恣行毁谤，以害雠嫌。或密闻朝廷，自谓赤忠。若真是公直无隐，何不指事明言？若凭虚造作，必蕴邪谋，更与隐秘姓名，正使奸人得计。臣恐自今忠良立身，易为倾陷，国家举事，便欲摇动。惑君害时，无大于此。在古之法，皆杀无赦。虽陛下聪明，必不荧惑，亦不可使圣朝长此风俗。」诏开封府、御史台觉察以闻。
　　庚戌，都官员外郎王素为侍御史，中丞孔道辅荐之。素，旦子也。
　　壬子，右司谏韩琦言：「乞自今差国信及接伴使副，委中书、枢密选择进名。若有臣僚辄敢陈乞，望赐严断。」从之。会要，宝元二年三月二十一日事。二十一日，壬子也。
　　癸丑，命天章阁侍讲贾昌朝、王宗道编排资善堂书籍【九】，其实教授内侍云。
　　甲寅，诏：「如闻广州界盗贼髃行，至三百余人，而钤辖不能巡察。其选使臣为海上巡检，益发舟师捕击之。」
　　唃畼啰遣李波末里瓦等贡方物。
　　乙卯，御崇政殿，阅试卫士武技，擢殿前第一班押班副都知王珪为礼宾副使，行门郝质为西头供奉官，特迁者凡九人。珪，开封人；质，介休人也。
　　丙辰，许泉州立学，仍给田五顷。
　　魏国永圣保寿夫人许氏卒，辍视朝三日，追号肃成贤穆夫人，遣官护葬。上为制服发哀、视奠。其丧葬日，又辍视朝。已而外间传言复有继魏国名秩者，六宅使、象州刺史郭承佑乘闲以为言。上谓左右曰：「宫中事，中宫主之。至于嫔御，自有品秩，未尝预事。朕于禁中，每务肃静，外闲未知此尔。然承佑所言，亦当申戒之。」承佑娶华王元偁女，性狡狯，缘东宫恩，又凭借王邸亲，既废复用，时辄言事，或指切人过失，同列谓之武谏官。承佑论魏国名秩，此据宝训及政和会要也【一○】。
　　知庐州、兵部郎中、直史馆张亿兼提举庐寿蕲黄光舒濠州、无为军兵甲巡检公事。
　　丁巳铸「皇宋通宝」钱。国朝钱文皆曰「元宝」，而冠以年号。及改号宝元，文当曰「宝元元宝」。诏学士院议，因请改曰「丰济元宝」，上特命以「皇宋通宝」为文。
　　戊午，赐鄜延、环庆、泾原、秦凤、麟府等路缘边军士缗钱。
　　赵元昊为书及锦袍、银带，投鄜延境上，以遗金明李士彬，且约以叛。候人得之，诸将皆疑士彬，副都部署夏元亨独曰：「此行间尔。士彬与羌世仇，若有私约，通赠遗，岂使觽知邪。」乃召士彬与饮，厚抚之。士彬感泣，不数日，果击贼，取首馘、羊马自效。李士彬不得其时，或附石元孙为副部署前。按今年五月夏守赟知枢密，六月石元孙为鄜延副部署，必代元亨者，但史不详记，今附三月末。
　　诏权停贡举。
　　夏四月辛酉朔，新知□州李迪加资政殿大学士。
　　癸亥，以保顺军节度使、邈川大首领唃畼啰前妻安康郡君李氏为尼【一一】，仍赐紫衣，妻太原郡君乔氏为永嘉郡夫人，子瞎□为澄州团练使，磨□角为顺州团练使，各赐袭衣、金带、器币及茶，仍每月别给彩绢各十五匹。时唃畼啰父子猜阻异居，不相统属，朝廷欲兼抚之，故有是命。然瞎□与磨□角虽各治一城，别立文法，终不能总摄诸蕃，但自保尔。李氏为尼事，已附景佑三年末。李氏为尼，固不假朝廷爵命，朝廷但赐之紫衣尔。其称以李氏为尼，盖当时诏辞，非事实也。唃畼啰本传云磨□角初补严团，后以恩团卒。按磨□角以恩团卒于嘉佑三年五月，与本传同。其初补严团，与实录不同，合从实录。瞎□、磨□角各居一城事，附景佑三年。
　　甲子，录阶、凤等州都巡检使、内殿崇班史继和子文庆为三班奉职，友庆为借职，仍赐其家钱十万、绢百匹。又录凤州巡检、左侍禁祖士龙子无偏、无颇，并为三班借职，赐其家钱五万、绢十匹。以继和、士龙与髃盗格斗而死也。
　　赐延州修城役卒缗钱。
　　乙丑，放宫人二百七人，上因谕宰臣张士逊等曰：「不独矜其幽闭，亦可省禁掖浮费也。近复有人邀车驾献双生二女子，朕却而不受。」士逊对曰：「前代帝王，多为女色所惑。今陛下不受其献，又减放宫嫔，诚盛德之事也。」然天圣末，士逊亦尝纳女口于宫中，为御史杨偕所弹云。杨偕以天圣八年七月为监察御史，九年三月迁殿中，十一月责官，明道间迁侍御史，景佑元年四月知杂事，其劾张士逊必在天圣末也。
　　同州观察使、秦凤路都部署曹琮兼本路安抚。
　　知河南府宋绶言：「府界民间讹言有寇兵大至，老幼皆奔走入城郭。又乡民多为白衣会以惑觽。请立赏募告者。」从之。又诏告官吏不即捕系，当重寘其罪。
　　丁卯，环庆钤辖高继嵩言，今元昊将举兵寇延安，请令石、隰州发五关塞捉生兵，夜济大河，入定仙岭铁笳平，设伏掩袭。从之。
　　戊辰，命天章阁侍讲赵希言、杨安国同编排资善堂书籍。
　　河北缘边安抚司请于缘界河百万涡寨下至海口泥姑寨空隙处，增置巡铺，从之。
　　辛未，契丹遣彰圣军节度使耶律九方、政事舍人张渥贺干元节。
　　壬申，诏昭州运粮丁夫为蛮寇杀害者，免其家差徭三年、赋税一年，伤者免赋税一年。寻录司户参军皇甫近子望为郊社斋郎，近以督运死于贼故也。
　　辛巳，颍州言户部侍郎蔡齐卒。赠兵部尚书，谥曰文忠。齐方重，有风采【一二】，不妄言。自初仕【一三】，未尝至权门。丁谓秉政，欲齐亲己，齐终不往。然性谦退，有善未尝自伐。笃于故旧，少与徐人刘颜善，颜罪废，齐上其书数十万言，得复官。颜卒，又以女妻其子庠。庞籍、杨偕、刘随、段少连皆齐所荐，后多为名臣。
　　谏官□育言，资善堂教授内臣，而以编修为名，非盛朝所务也。癸未，诏罢之。
　　置信安军通判一员。
　　丙戌，环庆部署刘平请下陕西缘边都部署司，如遇蕃寇钞边，令诸路会兵，更为应援，从之。
　　丁亥，诏河东、陕西募民入粟实边。
　　戊子，增赐麟州飞骑指挥皮裘钱一千，以其善捍边也。
　　己丑，诏御史台编排勋臣少卿监及正刺史以上子孙。
　　五月辛卯朔，诏：「如闻诸州军命官犯罪，而长吏所不说者，或傅之深文。自今狱具，更申转运、提点刑狱司，差官理问以闻。」
　　癸巳，诏翰林学士至知杂御史，节度使至诸司使，各举京朝官及殿直以上有方略材勇、通知边事者各二人。
　　甲午，太常博士、集贤校理李丕谅为尚食副使。丕谅家本秦人，习知西鄙事。右司谏韩琦荐其才，而特换之，丕谅非所乐也。寻引疾，自陈复旧官职。
　　增永兴军、延州通判各一员。
　　丙申，髃牧司请下秦州增价市马，从之。
　　己亥，诏皇族之家及诸命妇、女冠尼等，非干元节、南郊进奉并每岁孟冬朔，毋得入内，其亲王夫人、长主即勿拘。先是，外戚疏远，多缘岁时，入禁中有所干谒，言者请一切禁绝之，故降是诏。
