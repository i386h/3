<!-- { "loadSidebar": true } -->
　　诏自春陟夏，蝗旱为灾，其令监司谕亲民官访民间利害以闻。
　　戊午，河北转运使、礼部郎中、集贤殿修撰陈升之为天章阁【三三】待制、都转运使。
　　癸亥，左卫大将军、绛州防御使宗礼为成国公，右屯卫大将军、光州团练使世永为和国公。宗礼，允升长子；世永，守节长子也。
　　甲子，避神宝名，改镇国军为镇潼军。
　　十一月丁卯，朝飨景灵宫。
　　戊辰，飨太庙、奉慈庙。
　　己巳，合祭天地于圜丘，大赦。
　　先是，端明殿学士、兼龙图阁学士张方平言王畿赋敛之重，于是诏开封府诸县两税，于原额上减三分，永为定式。
　　丁丑，加恩百官。
　　戊寅，诏秦凤经略司，本路所补蕃官七百余人，多懦弱，不能统制部族，自今选少壮有勇力者为之。
　　镇东留后李端愿先受命知越州，未赴，其从者殴人死，御史俞希孟劾之，丁亥，改知襄州。
　　赐川峡西路【三四】修城役卒特支钱。
　　戊子，翰林学士曾公亮、御史中丞孙抃，放今年天下欠负。
　　己丑，翰林学士钱明逸、龙图阁直学士张揆，看详编配罪人。
　　庚寅，罢荆湖南路、江南西路、广南东西路转运判官。
　　辛卯，权管勾司天监事周琮，上军中占三卷，诏送秘阁。
　　十二月丁酉，广西安抚司言，捕获侬智高母阿侬及智高弟智光、子继宗继封，诏护送京师。阿侬有智谋，智高攻陷城邑，多用其策，僭号皇太后。天资惨毒，嗜小儿，每食必杀小儿。智高败走，阿侬入保特磨，依其夫侬夏卿，收残觽约三千余人，习骑战，复欲入寇。余靖督部吏黄汾黄献珪石鉴、进士□舜举发峒兵入特磨掩袭，并智高弟、子皆获之。
　　庚子，端明殿学士、兼龙图阁学士、给事中张方平加翰林侍读学士、知秦州，代张□也。
　　初，□命部署刘涣讨叛羌，涣逗遛不进，□奏以郭恩代之。恩既多所斩馘，涣疾恩出己上，遂绐奏恩所杀皆老稚尔。朝廷疑焉，故罢□而遣方平往帅，亦徙涣泾原。方平力辞，曰：「涣与□有阶级，今互言而两罢，帅不可为也。」□以故得不罢。寻命方平知滑州。□传云涣以得城之功不在己，故绐奏恩多杀老稚。按涣与恩俱进兵，恩获级最多尔，是役也，涣实受赏，安得谓功不在己耶？盖□初以涣不时进击，因奏乞用恩代涣，奏未报，而涣已与恩俱破贼矣。涣怨□将使恩代己，且疾恩获级多，遂诬奏恩，并及□，故朝廷欲两罢之也。□徙青州则在此前，与此实两事，本传并两事为一，殊不可考。今参取方平墓志删修。
　　乙巳，录忠效指挥使周忠子陈留为茶酒班殿侍、三班差使，忠与蛮贼战死故也。
　　戊申，诏军士逃亡，捕获未断再逃亡，止一次科罪，已断未决而再逃亡者累科之。
　　庚戌，诏诸路转运使副、提点刑狱，毋得淹系罪人。
　　又诏南郊赦书第四第五等户残欠税物并与倚阁，自今须纳七分以上，方为残欠，仍着为定式。
　　癸丑，诏入内内侍省都知、押班，非年五十以上，历任无赃私罪者弗除。
　　丙辰，诏川峡人刺配为内地军兵者，遇拣停，自今毋得放归，其令关津常讥察之。
　　丁巳，诏广西安抚司，以廉州隶容、龚州提举。
　　戊午，诏曰：「转运之职，本以澄清官吏，绥抚人民，岂特事诛求以剥下乎？有能尽岁入以致增盈者【三五】，留为本路移用，毋得进羡余。务□民力，以称朕怀。」
　　己未，参知政事刘沆提举中书五房续编例册。前编当是宋绶，既云续编，必有初编，会要亦止此。绶事在景佑二年九月。
　　庚申，太常博士□中复为监察御史里行，用中丞孙抃所荐也。中复，兴国军人，尝知犍为县，有善政。抃未始识其面，即奏为台属。或问之，抃曰：「昔人耻为呈身御史，今岂荐识面台官邪【三六】！」按张唐英政要乃以为仁宗亲问，然政要多误，今不取。
　　辛酉，契丹国母遣林牙临海节度使、左卫大将军耶律庶忠，夏州观察使兼东上合门使李仲僖；契丹遣始平节度使耶律祁、崇禄卿周白来贺正旦。契丹使来，请曰：「愿观庙乐而归。」上以问，宰相陈执中曰：「乐非祠享不作，请以是告之。」枢密副使孙沔曰：「此可告而未能止也，愿告之曰：『庙乐之作，以祖有功、宗有德而歌咏之也。使者能留与吾祭，则可观。』」上使人告之，使者乃退。
　　有中人尝任外官，率他武臣上书乞迁，上曰：「法不可得也。」诉不已，上以语沔，沔曰：「臣请退而问之。」乃召问曰：「曩汝在边，某军当给帛，汝不时给，何耶？」对曰：「帛，官物也，不敢妄以与人。」又问曰：「某人战当奏功，汝不时奏，何耶？」对曰：「是幸赏也，故不奏。」沔曰：「尔能知此而反自为，何耶？」皆惶惧再拜趋出。此据孙沔墓志及神道碑。
　　初，贾昌朝建议：「汉、唐都雍，置辅郡，内翼京师。国朝都汴，而近京诸郡皆属他道，制度不称王畿。请析京东之曹州，京西之陈、许、郑、滑州并开封府总四十二县为京畿。」帝纳之。壬戌，诏以曹、陈、许、郑、滑五州为辅郡，隶畿内，置京畿转运使。五州各增钤辖一员，曹州更增都监一员，留屯兵三千人，以时教阅。若出戍，即于开封府近县或邻州徙兵足之。
　　天章阁直学士、吏部郎中王贽为枢密直学士【三七】、京畿水陆计度转运使。
　　是岁，天下上户部户口，主户六百九十三万七千三百八十，口一千五百五十九万七千四百五十；客户三百八十五万五千三百二十五，口六百六十九万五千四百一十一。
　　左司谏贾黯建言：「天下无事，年谷丰熟，则民人安乐，父子相保。一遇水旱，则流离死亡，捐弃道路。发仓廪以赈之则籴不给，课粟富人则力不赡，转输千里则不及事，移民就谷则远近交困。朝廷之臣，郡县之吏，仓卒不知所出，则民饥而死者已过半矣。夫水旱之灾，虽尧、汤有所不免，今不思所以备灾之术，而岁幸年谷之熟，则是求出于尧、汤之所不可必者也。臣尝读隋史，见所谓立民社义仓者，取之以时而藏之于民，下足以备凶灾，而上实无所利焉。愿仿隋制，诏天下州军，遇年谷丰熟，立法劝课畜积以备灾。此孟子所谓『乐岁粒米狼戾，多取之而不为虐』者也，况取之以为民耶！」下其说司农寺，且命李兑与黯合议以闻。乃下诸路度可否，而以为可行者纔四路，余或谓赋税之外两重供输，或谓恐招盗贼【三八】，或谓已有常平足以赡给，或谓置仓烦扰。
　　于是黯复上奏曰：「臣尝判尚书刑部，见天下岁断死刑多至四千余人，其间盗贼率十七八。原其所自，盖愚民既迫于饥寒，又因之水旱，枉陷重辟。故臣请立民社义仓，以备凶岁。今诸路所陈，类皆妄议。若谓赋税之外两重供输，则义仓之意，乃教民储积以备水旱，官为立法，非以自利，行之既久，民必乐输。若谓恐招盗贼，则盗贼利在轻货，不在粟麦，今乡村富室有贮粟数万石者，亦不闻有劫掠之虞。且盗贼之起，本由贫困。臣建此议，欲使民有贮积，虽遇水旱，不忧乏绝，则人人自爱而重犯法，此正销除盗贼之原也。若谓已有常平仓足以赡给，则常平之设，盖以准平谷价，使无甚贵甚贱之伤。或遇凶饥，发以赈救，则既已失其本意，而常平之费，又出公帑，方今国用颇乏，所畜不厚。近岁非无常平，而小有水旱，辄流离饿莩，起为盗贼，则是常平果不足仰以赈给也。若谓置仓廪，敛材木，恐为烦扰，则臣闻『以佚道使民，虽劳不怨』。义仓之设，本为百姓，晓谕诚至，约束诚谨，则下民虽愚，宜无所惮。况今州县修治邮传驿舍，皆敛于民，岂于义仓，独畏烦扰？人情可与乐成，不可与谋始，如臣言可采，愿自朝廷断而行之。」然当时牵于觽论，终不果行。
　　注　　释
　　【一】知而言之兹曰罔「言之」原作「不言」，据宋本、宋撮要本、阁本改。宋大诏令集卷一六六作「知其不可而言之兹曰罔」，亦可证。
　　【二】服玩原作「物玩」，据宋本、宋撮要本、阁本及编年纲目卷一四、宋史卷一五四舆服志改。
　　【三】梁适「适」原作「边」，据阁本改。
　　【四】仍免两料催科「料」原作「科」，据宋本、宋撮要本及宋会要食货六九之四改。
　　【五】朝廷昨者筑城境外「者」原作「日」，据宋本、宋撮要本、阁本及治迹统类卷九仁宗筑古渭寨改。
　　【六】项城阁本同。宋史卷三○○本传作「须城」。
　　【七】此迫于饥尔阁本同。宋本、宋撮要本及同上宋史均作「此脱死尔」。
　　【八】章句断绝者为下阁本同。「下」，宋本、宋撮要本作「不通」，宋会要选举一二之三一作「否」。
　　【九】九经各本同。同上宋会要作「九经五经」，治迹统类卷二八祖宗科举取人作「凡经」，疑作「凡经」是。
　　【一○】八匹「匹」上原有「百」字，据宋本、宋撮要本、阁本及治迹统类卷九仁宗筑古渭寨删。
　　【一一】君人之道「君」、「人」二字原互倒，据宋本、宋撮要本及宋史全文卷九上、宋史卷二九四赵师民传乙正。
　　【一二】乐原作「智」，据宋本、宋撮要本、阁本及同上书改。
　　【一三】举动必顺天时变各本同。宋史卷二九四赵师民传作「举动必顺天时，所以四时变」，疑宋史是。
　　【一四】火随木性「木」原作「本」，据阁本及同上宋史改。
　　【一五】何直所记如此各本同。同上宋史作「何其所记如此」，疑是。
　　【一六】不时进击「时」原作「得」，据阁本及下文十二月庚子条李焘自注改。同上宋史作「逗挠不时进」，亦可证。
　　【一七】诏益梓州路转运使司各本同。宋会要方域八之三作「诏益、梓州、夔路转运司」，疑会要「州」字为「利」之误，本书「益梓州路」亦当作「益梓利夔路」。
　　【一八】唐介为殿中侍御史「殿中」下原有「丞」字，据宋本、宋撮要本、阁本删。
　　【一九】明堂大礼「礼」原作「德」，据同上诸本及宋会要礼二五之七六改。
　　【二○】御崇政殿「御」字原脱，据宋会要乐二之二八、宋史卷一二七乐志补。
　　【二一】钟磬之音「磬」原作「律」，据宋本、宋撮要本及本条李焘自注、同上宋会要改。
　　【二二】史官蒲宗孟李清臣曰按此句以下小字宋本及治迹统类卷七皇佑论乐同异均为大字正文。
　　【二三】真若此哉「真」原作「直」，据宋本、宋撮要本、阁本及同上治迹统类改。
　　【二四】瑗原作「阮」，据宋本、宋撮要本及长编纪事本末卷三一皇佑再定、同上治迹统类改。
　　【二五】论原作「谕」，据同上诸本及同上治迹统类改。
