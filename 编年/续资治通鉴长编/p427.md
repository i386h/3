<!-- { "loadSidebar": true } -->
　　方平既受诏与贾昌朝等减省浮费，又言：「窃闻渊旨，先自宫禁裁省一切用度【一三】，至于圣躬奉给缗钱，亦令罢供。此盖陛下身先勤俭，为生灵计。夫减省所为者，自下而议上则于礼不顺【一四】，由上以率下则于名为正。臣愿以禁中所行之事，择其大者【一五】三数节，宣示外廷，因发明诏，使天下共知圣意忧边爱人之深，则中外臣庶得不体国家之急上成德美者乎？特在陛下断之清衷，不屑细言，则成功可冀也。其有徇己之私，与则喜，夺则怒，此女子与小人之情，怨谤所由生也。臣辈敢不竭情尽虑，上副天心！」
　　壬子，内出诏书，减皇后及宗室妇郊祀所赐之半，着为式。又诏皇后、嫔御进奉干元节回赐权罢【一六】，边事宁日听旨。于是皇后、嫔御各上俸钱五月以助军费，宗室刺史以上亦纳公使钱之半。荆王元俨尽纳公使钱，诏以半给之。减罢回赐乃甲寅日，今从本志并书。给元俨公使之半乃甲子日，今亦并书。司马光日记载元俨愁杀人事，附明年五月甲午。
　　癸丑，命知贝州、供备库使、恩州团练使张茂实为回谢契丹国信副使，代符惟忠也。惟忠行至武强，病卒，富弼请以茂实代之，诏从其请。
　　初，转运使张□之奏罢冀、贝骁捷军士上关银□钱，事下茂实议，茂实言此界河策先锋兵，有战必先，故平时赐与异于诸军，不可罢。□之犹执不已，其后遂奏罢保州云翼别给钱粮，军怨，果叛。此据茂实传，保州云翼军叛事在四年八月，□之以此年三月为河北漕，三年五月入为盐铁副使，十月又为都漕。
　　甲寅，诏三馆臣僚上封事及听请对。余靖论文彦博知秦州状以为五月七日敕，按甲寅乃十二日，今从实录。
　　集贤校理欧阳修上疏曰：
　　臣近准诏书，许以封章言事。臣学识愚昧，不能广引深远，以明治乱之源，谨采当今急务，为三弊、五事以应诏书所求，伏惟陛下裁择。
　　臣闻自古王者之治天下，虽有忧勤之心，而不知致理之要，则心愈劳而事愈乖；虽有纳谏之明，而无力行之果断，则言愈多而听愈惑。故为人君者，以细务责人，专大事而独断，此致理之要也；纳一言而可用，虽觽议不得以沮之，此力行之果断也。知此二者，天下无难致理矣。臣伏见国家大兵一动，中外骚然，陛下思社稷之安危，念兵民之困弊，四五年来，忧勤可谓至矣。然兵日益老，贼日益强，并九州岛之力，平一西戎小者，尚无一人敢前，今又北敌大者，违盟妄作，其将何以御之？从来所患者外藩，今外藩叛矣；所患者盗贼，今盗贼起矣；所忧者水旱，今水旱作矣；所仰者民力，今民力困矣；所急者财用，今财用乏矣。陛下之心日忧于一日，天下之势岁危于一岁，此臣所谓用心虽劳【一七】，而不知求致理之要者也。近年朝廷虽广言路，献计之士不下数千，然而事绪转多，枝梧不暇【一八】。从前所采，觽议纷纭，至于临事，谁策可用？此臣所谓听言虽多，不如力行之果断者也。臣伏思圣心所甚忧，即当今所最阙者，不过曰无兵也，无将也，无财用也，无御敌之策也，无可任之臣也。此五者陛下忧其未有，而臣谓今皆有之，然陛下未得而用之者，陛下未思其术也。国家创业之初，四方割据，中国地狭，兵民不多，然尚能南取荆楚，收伪唐，西平巴蜀，东下并、潞，北窥幽、蓟。当时所用兵、财、将、吏，其数几何？惟善用之，故不觉其少。岂如今日承百年祖宗之业【一九】，尽有天下之富强，人觽物盛，十倍国初！故臣敢曰有兵、有将、有财用、有御敌之策、有可任之臣。然陛下皆不得而用者，何哉？由朝廷有三大弊故也。
　　何谓三大弊？一曰不谨号令，二曰不明赏罚，三曰不责功实。此弊因循于上，则万事弛慢废坏于下。臣闻号令者，天子之威也；赏罚者，天子之权也。若号令烦而不信，赏罚行而不当，则天下不服。故又须责臣下以功实，然后号令不虚出，而赏罚不滥行。是谨号令、明赏罚、责功实，此三者帝王之奇术也。自古人君，英雄如汉武帝，聪明如唐太宗，皆能知此三术【二○】而自执威权之柄，故所求无不得，所欲皆如意。汉武帝好用兵，则诛灭远方，立功万里，以快其心，欲求将则有卫、霍之材供其指使，欲得贤士则有公孙、董、汲之徒以称其意。唐太宗好用兵，则诛突厥，破辽东，威加四海以逞其志，欲求将则有李靖、李绩之俦入其驾驭，欲得贤士则有王、魏【二一】、房、杜之辈奉其左右。此二帝凡有所为，后世莫及，可谓所求无不得，所欲皆如意，无他术也，惟能自执威权之柄尔。伏惟陛下以圣明之资，超越二帝，又尽有汉、唐之天下，然而欲御边则常患无兵，欲破贼则常患无将，欲赡军富国则常患无财，欲威服远方则常患无策，欲任使贤才则常患无人，是所求皆不得、所欲皆不如意，其故无他，由不用威权之术也。自古帝王或为强臣所制，或为小人所惑，威权不得出于己【二二】。方今外无强臣之患，又无小人独任之惑，内外臣庶尊陛下如天，爱陛下如父，倾耳延首，愿听陛下之所为，何惮而久不为哉？若一旦赫然执威权以临之，可使万事皆办，何患五者之无，奈何为三弊之因循，而一事之不集！
　　臣请言三弊。夫言多变则不信，令频改则难从。今出令之初，不加详审，行之未久，寻又更张。以不信之言，行难从之令。故每有处置之事，州县知朝廷未是一定之命，则官吏咸相谓曰：「且未要行，不久必须更改」，或曰：「备礼行下，略与应破指挥。」旦夕之间，果然又变。至于将吏更易，道路疲于迎送，文牒纵横，上下莫能遵懔，官吏军民或闻而叹息，或闻而窃笑。号令如此，欲威天下【二三】，其可得乎！此不谨号令之弊也。古今用人之法，不过赏罚而已。然赏及无功，则恩不足劝，罚失有罪，则威无所惧，虽有人不可用矣。臣尝闻太祖时，王全斌等破蜀而归，功不细矣，犯法一贬，十年不问。盖是时方伐江南，故黜全斌与诸将立法，及江南已下，乃复其官。太祖神武英断，所以能平天下者，赏罚分明皆如此也。自关西用兵，四五年矣，赏罚之际，是非不分，大将以无功而依旧居官【二四】，军中见无功者不妨居好官，则诸将谁肯立功矣！偏裨畏懦逗遛，法皆当斩，或暂贬而寻迁，或不贬而依旧，军中见有罪者不诛，则诸将谁肯用命矣？所谓赏不足劝，罚无所惧。赏罚如此，而欲用人，其可得乎？此不明赏罚之弊也。自兵动以来，处置之事不少。然多有名无实，请略举其一二，则其它可知。数年以来，点兵不绝，诸路之民，半为兵矣，其间老弱病患短小怯懦者，不可胜数。兵额空多，可用者少【二五】，此有点兵之虚名而无得兵之实效也。新集之兵【二六】，所在教习，追呼上下，民不安居。主教者非将领之才，所教者无旗鼓之法，往来州县，怨叹嗷嗷。既多是老弱小懦之人，又无训齐精练之术，此有教兵之虚名而无训兵之实效也。诸州所造器械，数不少矣，工作之际，已劳民力，运辇搬送，又苦道路。然而铁刃不钢，筋胶不固，长短小大，多不中度。盖造作之所但务充数而速了，不计所用之不堪，经历官司，又无检责，此有器械之虚名而无器械之实用也。以草草之法，教老怯之兵，执钝折不堪之器械，百战百败，理在不疑，临事而篅【二七】，何可及乎！故事无大小，悉皆卤莽，此不责功实之弊也【二八】。
　　万事不可尽言，臣请直言其大者五事：
　　其一曰兵。臣闻攻人以谋不以力，用兵斗智不斗多【二九】。前代【三○】用兵之人多者常败，少者常胜。汉王寻等以百万之师遇光武六千人而败，是多者败而少者胜也。苻坚以百万之觽遇东晋二三万人而败，是多者败而少者胜也。曹操以三十万青州兵败于吕布，退而归许，复以二万人破袁绍十四五万，是用兵多则败而少则胜之明验也。况于边鄙尤难以力争，只可以计取。李靖破突厥于定襄，只用兵三千人，其后破颉利于阴山，亦不过万人，其它以五千人【三一】立功塞外者不可悉数，盖兵不在多，能用计耳。故善用兵者以少而为多，不善用兵者虽多愈少。臣谓方今添兵则耗国，减兵则破敌。今沿边之兵不下七八十万，可谓多矣，然训练不精，又有老弱虚数，十人不当一人，是七八十万之兵不得七八万人之用。加之军中统制支离，分多为寡，兵法所忌。此所谓不善用兵者虽多而愈少，故常战而常败。臣愿陛下赫然奋威，饬励诸将，精加训练，去其老弱，七八十万中可得四五十万。古人用兵，一以当百，今既未能，但能以一当十，则五十万数可当五百万兵之用。此所谓善用兵者，以少而为多，古人所以少而常胜者以此也。今不思实效，但务添多，耗国耗民，迁延月日，贼虽不至，天下已困矣。此一事也。
　　其二曰将。臣又闻古语曰：「将相无种。」故或出于卒伍，或出于奴仆，或出于盗贼，唯能不次而用之，乃为名将耳。今国家求将之意虽切，选将之路太狭。今诏近臣举将而限以资品，则英豪之士在下位者不可得矣；试将材者限以弓马一夫之勇，则智略万人之敌皆遗之矣；山林奇杰之士召而至者，以其贫贱而薄之，不过与一主簿、借职，使之怏怏而去，则古之屠钓饭牛之杰皆激怒而失之矣。以至无人可用，则宁用癃锺跛□庸懦暗劣之人，皆委之要地，授以兵柄，天下三尺童子，皆为朝廷危之。前日澶州之卒，几为国生事，澶卒几生事，盖郭承佑在澶时。此可见也。议者不知取将之无术，但云当今之无将。臣愿陛下革去旧弊，奋然精求英豪之士，不须限以下位；知略之人，不必试以弓马；山林之杰，不必薄其贫贱。唯陛下以非常之礼待人，人臣亦将以非常之效报国，又何患于无将哉。此二事也。
　　其三曰财用【三二】。臣又闻善治病者必医其受病之处，善救弊者必塞其起弊之原。今天下财用困乏，其弊安在？起于兵兴而费大也。昔汉武帝好穷兵，用尽累世之财。当时耀兵单于台不过十八万，尚能困其国力，况今日七八十万，连四年而不解，所以罄天地之所生，竭万民之膏血，而用不足也。今虽有智者，物不能增而计无所出矣【三三】。唯有减□卒之虚费，练精兵而速战，功成兵罢，自然足矣。今兵有可减之理而无人敢当其事，贼有速击之便而无人敢奋其勇，后时败事，徒耗国而耗民，惟陛下以威权督责之，乃有期耳。此三事也。
