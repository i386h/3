<!-- { "loadSidebar": true } -->
　　贴黄：「今来朝旨止为高丽已曾赐予此书，复许接续收买，譬编敕禁以熟铁与人使交易，岂是外国都未有熟铁耶？谓其已有，反不复禁，此大不可也。」（「诏高丽买书自有体例，编敕乃禁民间，令依前降指挥。」新录系之三月六日，今并附此。元符元年四月十二日宋球传，旧录云：「副陈轩馆伴，高丽使求册府元龟、乐谱、金箔，苏轼为礼部尚书，以先朝柔远非是，乘此沮之，且诬馆伴规其私遗，陈请勿与。球曰：『先朝盖尝赐之矣，此非中国所秘，不与何以示广大？』朝廷是其议，卒与之。」新录辨曰：「按苏轼奏状论高丽使买书籍、金箔利害甚详，未尝诋先朝柔远为非是，亦未尝谓馆伴规其私遗也。不知史官何据而书，诬诞明矣。馆伴人使者，陈轩也。球为之副尔，买书等事，主议亦不在球。今削去七十二字。」）
　　壬子，中书省检会元佑五年五月二十五日指挥：「诸路、开封府界提刑司每岁终具诸狱瘐死人数【四】，仍开析因依，申刑部。内数多者申尚书。在京禁系，委御史台取索，报刑部看详。」上件朝旨，即无许分别禁系人数目。至元佑七年，诸路具到狱死人数，刑部遂分每禁二十八人以上死一人者，更不开具。即是今后应系囚处，岁禁二百人，许破十人狱死。深虑州县狱官公然懈弛，甚非钦恤之意。诏刑部今后更不得分禁系人数，依元降朝旨，将瘐死人数多者，申尚书省。（元佑五年五月二十五日指挥附见，不别出。七年十二月壬子，当考详。）
　　癸丑，于阗请讨夏国，不许。
　　乙卯，新知庆州孙览知渭州。（政目八日事。实录脱此。览知庆州在正月二十三日，绍圣二年六月七日乃自渭召入。）权户部侍郎范子奇为集贤殿修撰、知庆州。（政目初八日事。实录在十九日，今从政目。子奇六年十一月十八日以集撰权户侍，八年二月八日自户侍又以集撰知庆州。绍圣元年二月八日自集撰除宝制。旧编载韩驹云云，已修入三月八日。旧注一百二十四字，今削去。）
　　诏大宁郡王以下出就外学，宜令于亲王旧第置学舍，及差官二员充诸王说书。就差逐位内侍四员充管勾官。（二月三日。）
　　己未，诏就差逐位管勾官四员指挥，勿行。（罢差逐位管勾官，必有说，当考。）
　　门下侍郎苏辙奏：
　　臣今月八日以式假不预进呈公事，窃见三省同奉圣旨：「北流软堰依都水监所奏，候下手日，先将检计到功料，奏取指挥。」窃缘臣从来都堂聚议，常谓软堰不可施于北流【五】，利害甚明。盖东流本人力所开，止百余步，冬月河流断绝，故软堰可为。今北流是大河正溜，比之东流，何止数倍！见今河水行流不绝，软堰何由能立？盖水官之意，欲以软堰为名，实作硬堰，阴为回河之计耳。朝廷既已觉其意，则软堰之请，不宜复从。昨已于正月二十八日面奏大略【六】，以为昔先帝因河决导之北流，已得水性，惟堤防未立，每岁不免决溢之患。小小溢决，是黄河常事，本不为大害，而数年前朝廷议□回河，王孝先、□安持因此横主河事。昔北京以南，黄河西岸有阚村等三河门，遇河水决溢，即开此三门，放水西行空地。至北京之北，却合入大河，故北京生聚无大危急。自建议回河，先塞此三门，又于西堤作锯牙、马头，约水东流，直过北京之上，故北京连年告急。缘此水势向东，故去年东流遂多于昔。由此言之，分流之说，非徒无益，实亦有害也。何者？每年秋水泛涨，分入两流，一时之间，稍免决溢，此分水之利也；河水重浊，缓则生淤，既分为二【七】，不得不缓，故今日北流已见淤塞，此分水之害也。然将来涨水之后，河流东、北，盖未可知。臣等昨问□安持，安持亦言：「去年河水自东，安知今年河水不自北？」太皇太后宣谕曰：「水官尚如此言，余人更安敢保？」臣又奏曰：「昨来安持等因河流稍东，乞于东流添埽五七緷，称此机会，不可少缓。臣等恐安持意欲因此指挥多添埽緷，壅遏北流，不为稳便。即指挥所增埽不得过原乞数。然时方河涨，埽緷皆不到地，所称机会，悉是妄言。安持等既未如意，即又奏乞北流河门只留一百五十步，盖北流河门本阔三百余步，今若塞其大半，河流既未可保其不北，若使所塞坚壮不可动摇，则涨水咽怒，必为上流之患。京师以东，皆未免忧也。若所塞浮虚，涨水一至，随流荡去，人工、物料无虑数百万，顷刻而尽。民之膏血，深可痛惜。然臣愚意亦非敢便谓河水必北而不东也。但欲候今年夏秋涨水之来，徐观河势所向。水若全东，则北流不塞，自当淤断；水若复北流，则北河如旧，自可容纳。朝廷作事务在万全，若行险徼幸万一成功，此则水官之意，臣不敢从也。安持等既见前计不得行，则又要横截北流以为软堰。见今北流稍缓，安持等只恐因此生淤，故立北堰。然却因作堰【八】，欲尽留使臣、人工、物料，积渐增卑撩浅，即是用河上诸埽人力般土填河，数月之后，积土成山，不知与见今河淤孰为多少？名欲分水，实是回河，决不可许。臣欲乞先令安持等结罪保明河流所向，及土堰若成，有无填塞河道致将来之患，然后遣使按行，具可否利害以闻。」太皇太后曰：「水官犹不能保河之东、北，暂时遣使，又安能知？且可重别商量。」辙奏曰：「臣迫于异同之论，故乞遣官，若出自圣断，只朝廷商量，亦无不可。」太皇太后曰：「纵令水官结罪，待其败事，然后施行，于事何补？」辙奏曰：「诚如圣旨。昔修六塔河，先责李仲昌状，其功不成，随即责降。此是富弼等当时缪政，不足复用。今来圣旨极为允当。臣退思之，尝闻顷岁北流河门阔十余里，水面阔七八里，今来河门止阔三百余步，盖水官数年以来，堙塞大河，一至于此！使洪流不安，谁任其咎？又东流河门止阔百余步，每年涨水东行，已有满溢之惧。今复欲并入北流，理难包蓄，遂指挥中书工房，令作画一问都水监，至今未有回报。朝廷欲作软堰，当候问得此二事委无妨碍，及臣等看详，实有利无害，乃可施行。若不待报，遽降依奏指挥，必恐有误国事。虽云先具功料，奏取指挥，然已令依奏下手，则是邪说已行，必致惊动觽听，且贻后患。伏乞圣慈特赐详察【九】，降臣此议付三省，所有八日指挥，乞未行下，俟臣参假商量取旨。河事至重，措置不当，一方生灵被害非细。臣时在告，心有所见，不敢默已。兼看详软堰之议，□安持等本只是奏乞令外丞司相度北流水势，如更有减落，即令用软堰权闭，元未敢乞下手。今朝廷指挥更不相度，便令下手，即依奏之言，深属未当。兼将来败事，安持等得以归过朝廷，尤为不便。臣忝预执政，只合每事反复商量，不当独入文字。只为此命一行，臣自度参假之后，必不敢争，若大臣争已行之命，显异同之迹，非所以示天下，故须至密入此疏，仍已一面密申三省，乞未施行。」至是入对，奏曰：「自去年十一月后来至今百日之间，水官凡四次妄造事端，摇撼朝廷。第一次，安持十一月出行河，先乞一面措置河事。旧法：马头不得增损。臣知安持意在添进马头，即指挥除两河门外，许一面措置。安持奸意既露。第二次，乞于东流北添进五七埽緷。臣知安持意欲因此多进埽緷，约令北流入东，即令转运司同监视，不得过所乞埽緷数【一○】。安持奸意复露。第三次，即乞留河门百五十步。臣知安持意在回河，改进马头之名，为留河门，即不许。安持计穷。第四次，即乞作软堰。凡安持四次擘画，皆回河意耳。臣昨已令中书工房问都水监两事：其一，勘会北流元佑二年河门元阔几里？逐年开排，直至去年，只阔三百二十步【一一】，有何缘故？其二，勘会东流河门，见阔几步？每年涨水，东出水面南北阔几里？南面有无堤岸？北京顺水堤不没者几尺？将来北流若果淤断，涨水东行，系合并北流多少分数？有无包蓄不尽？今两问犹未答，便即施行，实太草草。」太皇太后以为然。时吕大防不入，故未及以文字进呈也。（此据颍滨遗老传、龙川略志并栾城集所载札子，月日并系二月十二日，而实录系之三月十二日，恐误也。今从集及志、传。）
　　庚申，刑部言：元佑七年十一月十四日南郊所降御札指挥，又官司誊本关报诸处，合以先到者为始。从之。
　　辛酉，尚书礼部言：「光禄少卿韩宗师奏：『欲今后应大祠合奉俎处，并令仪鸾司计会，太常寺设捧俎馔幔，太庙于东神门外，社稷于西神门外，诸大祠于壝门外，量地之宜。』」从之。
　　御史中丞李之纯言：「西贼未附，边鄙用兵，守土之臣，不宜屡易。盖欲责其实效，必须假以岁月。况帅臣总握中权，指授规画，日久而后士心信服；料敌打冲，立威制胜，日久而后敌心知畏。未有岁月浅近，施设尚簄，而可立武事也。近者庆、渭二帅，召还、移替，皆未成资。若以护边有功，犹宜增秩以久任；若以备敌亡状，岂当免过而优迁？欲望精选材臣，付以阃外，应机制变，得以专行。明示三载考绩之限，非以功进，非以罪黜，更不先期除代，庶几边事整备而敌人款服。」
　　癸亥，正字余中为秘阁校理。（政目十六日事。当考。）
　　甲子，诏俵散蚕盐，徐州、淮阳军许依元佑敕，京东路、河东晋、绛、隰、磁州并罢。
　　乙丑，左朝议大夫、直龙图阁、淮南等路发运副使谢卿材知相州，从所乞也。（实录在二十九日，今从政目。）司农少卿王宗望为发运使。（政目有此。六年十月初八日为司农。）淮南路转运使王子渊为司农少卿。（政目有此。六年九月十八日为淮漕。）江南西路转运副使张商英徙淮南路。（政目。）新京西转运副使贾易与知苏州范锷两易其任。（政目有此。实录见七年十二月六日，今不取。甲戌改徐州。）
