<!-- { "loadSidebar": true } -->
　　熙河兰会路经略安抚制置使司言：「本路诸将各阙马，昨被旨令提举陕西买马监牧司选马五千匹，均填本路将下禁兵、民兵阙数，然今方拨得一千九百余匹。欲乞止令支马价付五将桩管，令自依买马司所定格尺价直选买，其所买即充买马司年额之数。」从之。（八月，熙河兰会路经略安抚制置司言：「本路诸将禁兵、民兵皆阙马，奉诏于买马司选马五千，已给一千九百，其未给者，请以马价付五将依格自市，以其数充买马司年额。」从之。本志只如此修，或即用之。）
　　上批：「京都所造军器动以万计，虽广求制样，尚恐未殚觽善，或不适用，徒费工力。闻鄜延路经略使刘昌祚屡谙战斗，精于骑射，而留心兵仗，所用多穷理要。委走马承受霍丙谕昌祚，令具所习用兵步战器，并目击士卒御贼可用利械，入递进呈。」（九月十五日，赐昌祚军器，本志误以鄜延为泾原，今从实录。）
　　诏：「南郊式有皇帝称『臣』，遣使所遣官不称『臣』，自今依旧称『臣』。」旧仪，皇帝称「臣」，遣官亦称「臣」。熙宁五年，沈括上南郊式，以为被遣官亦称「臣」，不应礼，改之。至是，复旧。
　　刑部乞：「应吏部补授大理寺左断刑官，先与刑部、大理寺长、贰杂议可否，然后注拟，仍取经试得循资以上人充，正阙以丞补，丞阙以评事补。」诏刑部、吏部同立法，着为令。其后着令：司直、评事阙，选尚书及侍郎左选人；丞阙，止选尚书左选人，仍经任司直或评事系亲民资任者。以上二件，其初改官应入知县人亦选。正阙，选丞或司直、评事见系通判以上资任者【一六】。以上所选，仍不限见任、授讫未赴。即曾失入徒已上罪已决或死罪、若私罪情重者、赃罪、或停替后未成任，各毋得入选。
　　都水使者范子渊言：「导洛通汴，将及五年。昨兴役之初，大河北徙，距清汴远，列为堤埽，以障游波。臣今相视水势，大河有可徙之理。」及上塞河兵夫、物料数。诏子渊详度，从南岸渐进锯牙约水势入新河【一七】，具合行事以闻。已而子渊奏：「于武济山麓至河岸并嫩滩止【一八】，修堤及压埽堤，并新河南岸筑新堤，计役兵六千人【一九】，限二百日成；开展直河长六十三里，广一百尺，深一丈，役兵四万七十人有奇【二○】，限三十日成；合费梢草、竹索为钱一十七万缗有奇。」并从之。
　　诏：「自今强盗应捕者，诸路下提点刑狱司，开封府界下提举贼盗巡检公事司，更不下他司。」
　　辛丑，户部言：「在京卖买盐钞场买钞本钱支尽，乞借末盐钱二十万缗买客钞。」从之，依元丰四年三月十八日诏买钞，候价平奏取指挥。（会要九月二十八日事，实录无之，当考。）
　　注　　释
　　【一】元丰六年原脱，据本书文例补。
　　【二】赠崇信军节度使「崇」原作「昭」，据宋会要仪制一二之六、宋史卷四六四任泽传改。
　　【三】专责文臣豫约所用银绢「约」，阁本作「纳」，疑是。
　　【四】乞比移乡人例放从便「放」原作「故」，据宋会要刑法四之二八改。
　　【五】兄守固赠资州防御使「守固」，宋会要仪制一二之六作「守政」。
　　【六】与民分种「与」原作「于」，据阁本改。
　　【七】编集本部见隶籍承务郎已上乡贯「集」原作「进」，据宋会要选举二三之四改。
　　【八】目为备选具员「目」原作「自」，据阁本改。
　　【九】乞许不拘常制奏名选差「选」原作「迁」，据阁本及宋会要食货二四之二四改。
　　【一○】吾弟已有落职知安州之命矣「知」字原脱，据阁本补。
　　【一一】前桐城县尉周谔「谔」原作「锷」，据阁本及宋会要职官二八之一一、宋史全文卷一二下改。
　　【一二】伴和末茶「末」原作「米」，据阁本改。
　　【一三】知河阳张问「阳」下原衍「军」字，据阁本及宋会要职官六六之二五删。
　　【一四】并为监司「为」原作「无」，据宋会要兵二之二七改。
　　【一五】乞关本司相度指挥讫奏「奏」上原衍「收」字，据阁本及同上书删。
　　【一六】选丞或司直评事见系通判以上资任者「选」字原脱，据宋会要职官一五之一二、二四之九、选举二三之四补。
　　【一七】从南岸渐进锯牙约水势入新河「渐」原作「新」，据宋会要方域一六之一七改。
　　【一八】于武济山麓至河岸并嫩滩止「止」原作「上」，据同上书改。
　　【一九】计役兵六千人「兵」原作「共」，据同上书改。
　　【二○】役兵四万七十人有奇「兵」原作「共」，据同上书改。
续资治通鉴长编
卷三百三十九
卷三百三十九
　　起讫时间 起神宗元丰六年九月尽其月
　　卷　　名 续资治通鉴长编卷三百三十九
　　帝　　号 宋神宗
　　年　　号 元丰六年（癸亥，1083）
　　全　　文
　　九月癸卯朔，日有食之。
　　诏：「内外官司见行敕、律、令、格、式文，有未便于事理应改者，并申尚书省议奏。辄画旨冲革者，徒一年。即面得旨，若一时处分应着为法，及应冲改者，随所属申中书省、枢密院奏审。传宣内降若需索，并随处覆奏，得旨施行。即本司官亲承处分须索，仍画所得旨录奏，请实奉行。」于是上宣谕执政曰：「传宣内降及面得旨覆奏法，屡付有司讨论，终未允当。今通内外为一法，可更看详。」乃行之。（元年十一月十八，又三年五月十三，又五年十月二十二、又十一月十五日。）
　　是日，尚书右丞王安礼面奏：「比者，舒亶坐自盗赃罪至除名，杨畏论列，以为失误，有司观望执政，致以赃罪。蒲宗孟躀究西府事，杨畏论奏臣擅行省事，以快所欲，徇私坏法，无复纲纪。及令杨畏根治，乃与所言不同。前后论事枉直轻重不当如此，乞付有司劾治，或即加重贬。」上批：「今日安礼面论御史杨畏论事挟情不直，理当付狱，否则重加贬逐。朕未深究悉畏付吏可黜之状，三省官论有与安礼同者，宜条列以闻，当付近臣博议，详处其当。」已而三省进呈，乃诏畏分析。
　　甲辰，东上合门使曹偃言：「合门使、副旧以有兼局，故轮差一员直日，余官前殿退即各归私第。今新制行，既罢兼局，自当随三省、枢密院，仍乞着为令。」从之。
　　乙巳，诏中书舍人分领六房，随所领命词。（墨本云后复分日。朱本削去，云复分日乃元佑元年正月二十八日指挥。今从朱本。）
　　广西经略司言：「勾当公事谭掞言：『陶宗元等称，广源尺寸之地，难议分画，欲自作章奏，以朝旨决可否。』宗元既不听命，见已回安南。」诏：「熊本指挥计议官，如与陶宗元等计议，仰详朝廷降去文字，执持理道，折难商量，毋得留连督迫，以启蛮人轻侮之意。」（六月戊申，七月辛亥，八月乙亥。）
　　录故西京左藏库使、果州刺史、入内押班张允诚子左班殿直铉为左侍禁，孙之雄、之纯并为三班借职，以逮事先帝藩邸，特推遗表恩也。
　　丙午，工部言：「都大提举清河辇运司等乞以旧广济河并清河行运。」诏：「除雾泽陂水，令工部相度其余水可与不可接应广济河行运以闻。」（广济河与清河并行运，当考。元丰五年二月十一日，初罢广济运；七月二十日，王桓云云；七年八月十九日。）
　　上批：「提举河东路保甲王崇拯建议，本路教骑人以十分为率，从上取二分【一】，依麟府路和市为价，每匹官给钱二十五千，责令买及格马，依五年买足。据见管人二分当得六千九百一十八匹，为价钱十七万二千九百五十缗，可支京东路元丰六年上半年盐息钱，不足，即续支下半年钱【二】。令京东路转运副使□居厚便置以往，付王崇拯，月具买马数以闻。其请给之际，官私人有分毫取与，并依在京河仓法。」（本志亦有此。）
　　戊申，权发遣京东路转运副使□居厚为天章阁待制、京东都转运使。先是，居厚言：「本路元丰三年秋季至今上半年终，酒税课利比元丰二年前官任内祖额增百七十五万九千余缗【三】。其前官任内二年酒税，比祖额亏二十一万缗。」上批：「居厚将命一道，不辱使指，无黩乎上，不扰乎下，不諠于闻，而于二三年间坐致财用数百万计，前日县官窘迫，一朝变为□纾。经费之外，又能应缓急之求。内外理财之臣，未有出其右者。三省可议赏典。」故有是命。（居厚以二年六月初除运判，五年六月为运副。居厚本传云：居厚即莱芜、利国两监官自鼓铸，赡足一路。事在此年九月。陈瓘云云，当检附。范纯粹元丰末为陕西路转运判官，当五路大举后，财用匮乏，屡请于朝。□枢密居厚时为京东都转运使，方以冶铁鼓铸有宠，即上羡余三百万缗，以佐国用。神宗遂以赐范，范得报，愀然谓其属曰：吾部虽窘，岂忍取此膏血之余？即力辞，讫弗纳。此叶梦得石林燕语所载。按：诏旨欲拨徐州所铸折二大钱二十万付陕西，范纯粹具奏不纳，乃元丰七年三月十四日事。）
　　三门、白波提举辇运司乞借本司所辖阜财监上供钱万缗，遣官于邻州市木，于本司造船场造六百料运船，下陕西转运使依数拨还。从之。
　　内降兰州地图付枢密院。
　　手诏刘昌祚：「诸路探报：夏贼点集至六七十万。虽其间精冗相参，然贼人之觽，若举而偏攻一路，当十倍于我。万一豕突入近里州军，未知如何遏逐。诸路帅臣各膺重寄，未然之形，宜有以预图之。可具贼之所向及御逐方略来上。」
　　秦凤路经略司言：「所降将官敕，本路五将各在外驻札，难为聚议。又缘未有直降下逐将敕策，乞指挥。」诏：「秦凤路诸将各降与一部，除营阵法即施行外，其通用敕且令看读，候经略司看详指挥。」
　　提举河东保甲兼提点刑狱王崇拯等言：「第四等已下保丁之家，如本户灾伤及五分以上【四】，即乞依常平条施行。」从之，仍令河北、陕西、开封府界并依此施行【五】。
　　己酉，皇第十一子生，遣雍王颢告于太庙。（旧纪书王子俣生。新纪不书。）
　　诏：「诸路经略安抚、转运司要急差用保甲，牒提举司，提举司随色应付：战守防拓，差武艺高强及第一等者；役使，差以次人。」
　　吏部言：「右千牛卫将军士俔，魏国公仲来嫡长子，当依礼令袭封。」从之。
