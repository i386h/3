<!-- { "loadSidebar": true } -->
　　庚寅，诏陕西民家出一丁，号保毅军，给资粮，与正兵分戍守城垒，遣御史吴蒨与转运使同主其事，凡得六万八千七百九十五人【六】。其缘边军士先选中者，并升为禁军，号保捷。（咸平元年，初置秦州极边保毅，事见年末，吴蒨奏所得保毅军数【七】，实录在明年正月己酉，今并书。）
　　辛卯，麟府、浊轮副部署曹璨率熟户兵邀击李继迁辎重于唐龙镇西柳拨川，杀获甚觽，生擒其大校四人。
　　冬十月己亥朔，上谓吕蒙正等曰：「选觽求材，诚非易事，朕常孜孜询访，冀有所得。向来于军校中超擢八九人，委以方面，其间王能、魏能颇甚宣力，陈兴、张禹珪亦称有闻。」蒙正等曰：「才难求备，今拔十得五，有以见陛下知臣之明也。」王能，定陶人，时知静戎军；魏能时知威虏军；陈兴，卫南人，时为石、隰州部署；禹珪尝历洺、瀛、霸三州兼钤辖，铎之子也。（禹珪今任，考之弗得，因具载所历，更须检详耳。）
　　上语近臣曰：「近者庆州地再震，昨司天奏荧惑犯舆鬼，秦分野当有灾，宜戒边将以静镇之。且上天垂象示戒，惟虑不知，今既知之，可不恐惧修省。」知枢密院王继英曰：「妖不胜德。」上曰：「朕何德可恃？」同知枢密院陈尧叟曰：「天文谪见，实欲昭示时君，楚庄王惧无灾政，恐其获罪于天，弗容自警耳。今陛下克己爱民，常虑一物失所，河防十余，溢而不决，岁复大稔，此圣德格天所致也。」上曰：「天不欲困生灵耳，岂朕德能感之！自此益须防慎，如荆湖比年艰食，灾沴滋甚，尤可□也。」上又曰：「自清远军失守，遂屯兵于洪德寨，常忧其暴露原野，薪刍乏少。属使臣自彼来言，环、庆今兹大熟，薪刍尤贱，差慰意也。」
　　知益州宋太初与钤辖杨怀忠不协，上以蜀土始安，虑其临事矛盾，癸卯，徙知秦州马知节代之，亟召太初还。先是，秦州尝质羌酋支属二十辈，殆踰二纪，知节始至，悉遣还，且曰：「此亦人也，岂不怀土乎！」蕃落感其惠，讫受代，无犯塞者。小泉银坑，沃久不发，而岁课不除，主吏破产备偿，犹未尽。知节三奏其事，得请蠲之，仍许以日收为额。
　　丙午，徙镇定高阳关前阵钤辖、赵州刺史张凝【八】为邠、宁、灵、环、庆等州副都部署，悉召杨琼等付御史按其罪。
　　丁未，张齐贤、梁颢自陕西经略安抚还，对于便殿，齐贤上言曰：（齐贤所上疏，不知其时，因使还附见，理或当然也。）
　　昨者清远军陷没以来，青岗寨烧弃之后，灵武一郡，援隔势孤，贼迁必窥觇城池，劫胁熟户，兵力伤沮，难固垒垣。况塞北未宁，方有调发，若果分兵西面，亦恐两失机宜。以今日西鄙事势言之，穷讨则不足，防遏则有余，其计无他，在激励自来与继迁有雠蕃部，招诱远处大族首领，啖之以官爵，诱之以货财，推恩信以导其诚，述利害以激其志。若山西蕃部响应，远处族帐倾心，则凶丑之势减矣。以弓箭手及旋点义军对本城兵士，臣所领十二州军有二万余人，若更于他州及近处对替，又合得五六千人，其本城兵士试加料拣，亦甚有材勇可扞边者。若缘边兵得及五万余，更诱蕃部，踰十数万，但彼出则我归，东备则西击，使其奔命不暇，矧更能外侵哉。仍许蕃汉兵获得马畜赀财，悉令自取，明行晓谕，远近皆知，则蕃汉将士之心，孰不见利争进？
　　今灵州军民不翅六七万，陷之死地，艰危可知。臣又虑贼迁谓来春必发兵救援灵武，于我未举兵之际，尽驱慐豕，并力攻围，则灵州孤城，亦必难固。万一陷失，贼势益增，纵使多聚兵革，广积财货，亦难保必胜矣。所以臣乞封潘罗支为六谷王，及厚赐金帛，仍先敦谕，彼必向风，恐迁贼旦暮用兵，断彼族卖马之路。苟朝廷信使得达潘罗支，则泥埋族、西南远蕃不难招辑。西蕃既已禀命，缘边兵势自雄，则鄜、延、环、庆之浅蕃，原、渭、镇戎之熟户，自然齐心讨贼，竭力圣朝。设能与对替兵甲及驻泊军马，互为声援，伺闲而兴，则万山闻之，必不敢于灵州、河西顿兵矣。万山退缩，则贺兰山蕃部亦稍叛迁贼矣。如此，则灵州孤垒，未至忧虞。
　　今议者谓六谷美名终宜吝惜，灵州孤垒翻未筹量，与其滥赏而收羌夷之心【九】。臣谓滥赏之失轻矣，苟若蹙地而稔豺狼之势，则蹙地之耻大矣。今议者不过曰名器不可假人，刑赏不可滥及，此乃圣人治中国之道，非议于夷狄者也。陛下即位之初，以银夏一管，尽与继迁。委高爵于匪人，屈王臣于穹帐，分储廪以悦其志，辇金帛以慰其心，有以见陛下爱全生灵，耻用凶器，惠此中国，以绥四方者也。朝廷于迁贼之恩，可谓厚矣。殊不知契丹虑迁贼感大国之恩，断右臂之势，防患所切，其谋甚深，署王爵以赐之，遣戎使以镇之。王爵至则旌节之命轻矣，我之命适所以资之也，戎使至则动静皆伺之，向背之心异矣，我使往适所以坚之也。夫西平之命，亦虚名也，契丹命之有何损哉。以今日言之，当时之策，岂不为失乎？
　　且六谷者，西北之远蕃也，羌夷之内，推为雄豪。若计平时，但以市马，须示羁縻，则一怀化将军，亦已厚矣。酌今日事体，似失权宜，兼恐今后边地事更有准前失中，即于国家大有妨损。昨清远之陷，是使奸凶转成丰富，兵民官吏六七千余，或含恨重泉，或永囚异域，伤和致沴，思之痛心。顾惟灵州，还同藊兽，外则虞寇戎之过，内则忧变故之生，朝夕之间，垂饵虎口。然而握兵者畏懦逗遛，坐观覆败，运筹者安然自若，曾不忧边。臣虽至愚，不胜忠愤。且戎人之性，变诈多端，必恐丑类之谋潜伺间隙，伏望明谕边将，内备外虞，臣不任忧国思报之至。（据齐贤疏称契丹西平之命，然则继迁盖尝受契丹封册矣，而史不载，当考。案辽史圣宗本纪八年十二月，遣使封李继迁为夏国王，十五年三月己巳，夏国破宋兵，遣使来告，己卯，封夏国王李继迁为西平王。事在太宗至道三年三月，距真宗即位前十五日。）
　　录故灵州怀远镇驻泊、借职李赞子重贵为殿直，重宝为借职，拾得为殿侍。先是，赞为李继迁所围，本镇戍兵数不满百，拒战累日，食尽力竭，积矒自焚而死，上怜之，故有是命。仍厚赐其家。（赞，未详邑里，国史亦无传，忠义泯没者固多矣，可不惜哉！）
　　己酉，张齐贤上言：「请募江、淮、荆湖丁壮八万【一○】，以益戍兵，广边备。」上曰：「此不惟动摇人心，抑又使南方之人远戍西鄙，亦非便也。」遂寝其奏。
　　庚戌，上以陕西二十三州图示辅臣，历指山川险易，蕃部居处。又指秦州曰：「此州在陇山之外，号为富庶【一一】，且与羌戎接畛，昨已命张雍出守，冀其绥抚有方也。」次复指殿北壁灵州图曰：「此冯业所画，颇为周悉，山川形胜如此，安得知勇之士为朕守之乎？」又指南壁甘、伊、凉等州图，及东壁幽州已北契丹图，上曰：「契丹所据地，南北千五百里，东西九百里，封域非广也，而燕蓟沦陷，深可惜耳。」
　　甲寅，北面前阵钤辖张斌与契丹遇于长城口，时积雨，敌弓用皮弦，皆缓湿，斌击败之，杀获甚觽。渐近戎首，伏骑大起，三路统帅未及进，前阵兵少，退保威虏军。（张斌，未见。七月己卯，初以斌为定州副都部署，不知何时改前阵钤辖也，岂代张凝者乎？当考。）
　　利州言戍兵三十三人谋叛伏诛。
　　乙卯，以西凉府六谷都首领潘罗支为盐州防御使、兼灵州西面都巡检使。初，知镇戎军李继和请授潘罗支刺史，仍赐廪给。张齐贤又请封为六谷王、兼招讨使、灵州西面都巡检使，俟其立功，则授之节钺。上命宰臣议其事，咸曰：「潘罗支已为酋帅，况藉其戮力共讨继迁，傥授以刺史，则名品太轻，未付节旄而加王爵，则典制非顺，招讨使号不可假于外夷，请授防御使，俾兼都巡检之职。」从之。仍以殿直、合门祗候李振辞假崇义使为加恩官告使。（李振辞，未见。）
　　己未，以西凉府六谷左厢副使折逋游龙勨领宥州刺史，又以其督六族首领褚下箕等三人并为怀化将军。时西凉使入朝，且言：「六谷分左右厢，游龙勨为左厢副使，崔悉波为右厢副使，朝廷所降符命，游龙勨专掌之，实参潘罗支戎事。」上方务招怀，故申命焉。
　　诏高阳关三路兵增骑二万为前锋，又命将五人，各领骑三千阵于先锋之前；别命步军副指挥使、莫州驻泊都部署桑赞领万人，居莫州、顺安军，为奇兵以备邀击；马步军都军头、北平寨驻泊部署荆嗣领万人，以断西山之路。仍列绘为图，遣内侍副都知阎承翰赍示王显等，且戒之曰：「设有未便，当极言以闻，无得有所隐也。」
　　辛酉，上得张斌捷奏，初议以大兵阵于威虏军，会谍者言契丹犹未动，故命悉徙于中山。已而敌骑遽入渔阳，渐逼威虏，斌虽以前锋独克，大兵讫不进讨，上甚叹息焉。
　　癸亥，诏莫州驻泊都部署桑赞分部下兵万人屯于宁边军，令北面前阵兵居其后。上以前阵昨经力战，故休息之也。
　　甲子，知雄州何承矩请于干宁军选锐兵，乘刀鱼船，自界河攻平州，以分敌势，从之。
　　诏三司官属议军储经久之制，吏部侍郎陈恕监之。
　　主客司员外郎、直集贤院李建中言太清楼髃书，恐有谬误，请选官重校。上因阅书目，见其阙者尚多，仍诏天下购馆阁逸书【一二】，每卷给千钱，及三百卷者，当量材录用。建中，洛阳人也。
　　注　　释
　　【一】以是不容于流俗「容」原作「谐」，据宋本、宋撮要本、阁本及宋史全文卷五上改。
　　【二】环庆原脱，据宋本、宋撮要本及琬琰集下编卷二张文定公齐贤传补。
　　【三】尧佐以谓昔韩愈患鳄之害「以」字原脱，据宋本、宋撮要本、阁本及宋史全文卷五上补。
　　【四】堙壕断桥以进「断」字原脱，据宋史卷二八○杨琼传补。
　　【五】泊青岗城下「青」原作「清」，据阁本及本编上下文改。
　　【六】凡得六万八千七百九十五人「得」字原脱，据宋本、宋撮要本及编年纲目卷六、治迹统类卷三○兵制损益补。
　　【七】□蒨奏所得保毅军数「军」字原脱，据宋本、宋撮要本补。
　　【八】徙镇定高阳关前阵钤辖「定」字原脱，据宋史卷二七九张凝传补。
　　【九】与其滥赏而收羌夷之心按此句语意未完，其下当有脱文，或「与其」二字有讹误。
　　【一○】请募江淮荆湖丁壮八万「壮」原作「夫」，据宋本、宋撮要本及宋史卷二六五张齐贤传改。
　　【一一】号为富庶「为」字原脱，据宋本、宋撮要本补。
　　【一二】仍诏天下购馆阁逸书「逸」原作「遗」，据宋本、宋撮要本改。
续资治通鉴长编
卷五十
卷五十
