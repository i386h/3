<!-- { "loadSidebar": true } -->
　　一、臣素所忧者，开边虽广，修筑城寨虽多，其粮食、草料，并是官中用高价籴买；戍守之人，亦是朝廷增添，或系本路多方移辍前去。贪外虚内，既非边防久远之利，又所辟地土，耕种未有所得；所招弓箭手，未见成次第。今日朝廷欲通接泾原、熙河边面，若泾原已筑了洒水平、南牟会等处，熙河自东冷牟、打绳川、会州迤逦通接前来，包裹得幅员数百里之地，诚是边防大利。只缘三二年闲，两路新修城寨堡子，内粮食、草料，官中不易供亿。兼人户未肯便远去乡井，投刺弓箭手，所用戍守之人，皆须增添官军。议者欲自浅井修筑，迤逦北去，盖是便欲招置秦凤路侧近弓箭手人家子弟亲情，投充新边弓箭手，三五年之后，耕种着业，皆是胜兵。如朝廷急欲通接边面，则浅井之议，可置而不论也。
　　一、将来兴举，须就春暖，或四月闲。所有楼橹材植及应干版筑之具，并防守器具什物等，见今并已经画计置次第。其合用粮草，理当令熙河、秦凤、泾原三路应副粮草官通融计置，方得办集。乞朝廷特降指挥。缘本路经贼马寇犯之后，如镇戎军及三川、定川、熙宁、高平并新修六城寨，粮草数目，大抵食用殆尽。伏乞照会。
　　黄贴子：
　　契勘进筑平夏城等处，会合到四路人马费用粮食草料，数目甚多。缘当时沿边城寨，各有自来储蓄，只是般运前去；今日极边新旧城寨，粮草数目，不比日前，大段阙少，若只令一路应副粮草官独自管认干办，必致阙事。伏乞详察。右谨件如前，伏乞圣慈，更赐采择，如可施行，即乞早降指挥。黄贴子：
　　伏详进筑，出于事不得已，未是至计；欲舍此策，会合诸路人马大举入界，则又雕耗民力，拖拽兵马，未必保成功；势须从进筑之计，稍据要害地土，迤逦逼胁西人，招唤抚纳、剪除夏国篱落。今日泾原进筑所据有之地，诚亦要害，西人近日攻围作过，无所得而去。自此降附之人，当继踵以来，朝廷未欲向前进筑则已，如须前去占据洒水平、南牟会等处，若却草草兴举，一有差失，人心便各沮丧，未易振起，废前功而招后患，虽将主事之人，痛加诛戮，无补于事。臣今状所陈，非敢张大事势以进筑为货。区区之愚，惟欲王师举动所向必成，载在方册，夸示后世，臣与有荣焉。欲望圣慈，详臣状内所陈事理，特从睿断施行。
　　又契勘今年正月内所降朝旨，令进筑正原等处指挥，令会合三路人马。盖是朝廷已知彼处形势要害，西人必来争占之地，故须多用人马捍御防拓，岂可缘西人今秋曾经点集之故，便谓困敝无能为，可以轻易侵犯其地？臣愚过虑，以谓如此兴举，未是万全决成之策。就如西贼，诚是困敝，至于被人夺其要害膏腴，一国所恃以为轻重强弱安危之地土，岂肯束手无为，瞠目熟视而已？必将倔强跳梁，侥幸以来，以救其所急，何暇更恤人力困与不困哉？更望朝廷深思熟计，为边防之福。臣自承准今年六月七日朝旨，令与熙河兰会路经略司子细讲议。寻差官赍牒前去与熙河帅臣张询商量，未尽利害闲，朝廷改差孙路知熙州。寻又准朝旨，令臣与孙路更切讲究利害。本官因赴任过渭州，臣与之当面商量梗燍如此。窃虑本官到熙河后别见得利害，或臣状内所陈事理，有未允当，欲乞朝廷将臣今状下孙路更切看详相度，如路亦谓可以施行，即乞速降指挥。又将来泾原既占据却南牟会、天都等处，欲自熙河路通接边面。前来虽据地图，合从青南讷心、东冷牟等处修建城寨，迤逦接连，终缘彼处地里形势，臣素来不谙知【二一】，旁采人言，又难全听。只如采画到地图，面面不同，无所考正，今来不敢妄意保明，只乞指挥下孙路一面相度，必得的确利害。
　　诏：「所乞会合四路兵马，令逐路各选差精锐堪出战人马准备应副。其环庆路兵一万，内骑兵三千，委种朴统制；熙河路骑兵二万，委苗履统制；秦凤路步兵一万五千、骑兵五千，委李沂统制。仍仰逐路更切令统制官豫先选定得力将佐，候泾原路勾抽，即立便发遣前去，不得稍有逗遛住滞；如到泾原路，并听章楶节制。仰章楶候举动有日，方得勾抽。及令秦凤、熙河依近例和雇，无马弓箭手及有马无马之家余丁应副役使，自起发日，支与盘缠口食；如尚差使不足，方许于秦凤路第三等以上保甲内，据合要人数从上勾抽应副，仍自起发日，通不得占留过两月。如有合用粮草，仰熙河、秦凤、泾原路应副粮草官同共协力计置。应副粮草，不管阙事，内脚乘除本路和雇外，更于熙河、秦凤路和雇车乘应副般运。其合行约束事件，并依去年十一月二十一日朝旨施行。及令孙路候泾原路关到出界进筑，即将熙州公事交割与以次官，带经略安抚都总管司公事及合用将佐兵马，前去本路沿边接近泾原进筑处要便城寨住札，张大兵马声势，就近照应。其南牟会，即难议令熙河、秦凤路人马管认进筑，仰章楶选择本路得力统制官如姚雄、姚古之类，差那一员，带领本路得力兵马将佐专切管认；仍于熙河、环庆两路统制兵将官内，各差选一员，分擘合要人马同共管认进筑，余并依章楶所奏。内有不可行下事件，即不一例躀录行下，却致先事漏露，有害事机。」（此并据章楶奏议修入。旧录删取甚略，今附注于后。楶以十一月二十四日具奏其画。降朝旨，据实录则十二月五日也。泾原路经略使章楶言：「相度进筑利害，熙河、泾原两路边面通接，合先于荡羌寨西北正原、洒水平各筑八百步寨一所，南牟会建一千二百步城一所，未敢指定中路修筑处，候师行，临时相度修筑。今虽指定三处城寨，正是约度形势地里，或临时移易，许臣择利而行。仍请会合兵马进筑。」诏逐路各选精锐堪出战人马准备应副，并应听章楶候举动有日，方得勾抽。）
　　戊子，蔡州观察使、提举醴泉观李端□为安德军留后致仕，从其请也。
　　监察御史蔡蹈为考功员外郎。
　　己丑，户部言见行盐法，如馆户愿赴沿边州、军、堡、寨入纳粮草【二二】，计价给引，赴永利监算请官盐，委是经久可行。从之。（新削。）
　　京东路转运司言：「通直郎孔宗寿等，保明孔若蒙亲弟前湖州归安县主簿若虚堪充袭封，仍请若虚身没之后，亦别行选择，不必子继。所贵留意祖庙，敦睦族人。」从之。
　　庚寅，诏御史中丞安惇，举监察御史二员以闻。
　　三省言，应看详诉理文字所奏除雪不当得旨改正事，欲令吏、刑部具已经赦恩及期数，开具至今合如何改正，申尚书省。从之。
　　宣德郎李积中权提举荆湖南路常平等事。（八月二十六日吕嘉问荐积中，要考积中本末，故着此。明年二月二十二日曾布云云。）
　　辛卯，三省言：「淮南、两浙路察访司，体访得发运使吕温卿在蕲州蕲水县妄认富民陈镃为亲，托买山作簰□，约直三千缗。令家僮作马比部名目，于税务发引前来，所经场务，亏少税钱。又令睦州青溪县丞朱兴宗于越州买麦穗纱千余匹，并不曾纳税。又于舒、黄州差禁军充合破厢军，雇部内人充女使，以二十岁者作绣工，以十六七岁室女作乳媪。」诏杨州制勘院依公尽理根究，不得观望灭裂。
　　看详诉理文字所言，看详到责授成州团练副使□居厚称：「罪止缘公，今遭遇朝廷推广恩惠，凡有罪戾，尽蒙贷湔洗，人情莫不悦豫。」诏居厚特罚金三十斤【二三】。
　　又检会元佑年自元丰八年三月六日已后至元佑元年九月明堂赦恩以前官司断遣公事，亦行看详奏雪，即非先朝断遣过人数，恐不合一例看详。诏更看详。
　　太学博士刘弇为正字。（曾布云云在正月二十四日。）
　　壬辰，权殿中侍御史邓棐言：「访闻新除知河中府贾青，前知苏州日，粉壁出赏，断人秽语，每获秽语人，罚钱入官，聚所罚钱，盖造乐籍堂。贫民力不能输金而自缢死者数人。权杭州日，将所得供给寄公库，造酒出卖，以收倍息。其在常州，买度牒与旧游女倡为尼。请下两浙察访司体量诣实。」又淮南、两浙路察访司言：「两浙转运副使贾青，自前任知苏州后来多有不法事件。及本官到苏州体问，却称各有举觉改正文牒。」诏江东转运司体究以闻。后转运使郭茂恂究得其实，以青提举崇福宫。（明年正月二十一日罢青河中。）
　　宣德郎陈遘言，乞守令考课优等，召对擢用。诏守令课绩优异者，令吏部每岁具姓名取旨。
