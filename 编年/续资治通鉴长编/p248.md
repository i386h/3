<!-- { "loadSidebar": true } -->
　　甲戌，泾原都钤辖曹玮，言原州熟户蕃部请以管百帐以上大首领补本族军主，次补指挥使，次补副指挥使，百帐以下并补本族指挥使，从之。又言渭州北有古池，连带山麓，今浚为渠，令民导以溉田，赐诏嘉銟。（导渠溉田，实录在此月二十八日，今并书之。蕃帐指挥使见天圣八年玮卒时。此或可削。不妨两存。）
　　乙亥，礼仪院请以圣祖降及迎奉圣像奉祀事迹，各编集为记，诏可。
　　亳州言自车驾临幸后，民复业者一千三百。
　　丙子，镇南宁国等军节度使、太保、兼中书令舒王元偁【六】薨。自景德后，每有大祀，元偁皆为终献。素羸多疾。及上幸真源【七】，时元偁疾已甚，恳求扈从，至鹿邑先还，上数临问之。幼子先卒，虑其伤恸，敕家人勿以告。既薨，即临哭。翼日，对辅臣发言出涕，悲不自胜。将敛，再临之。赠太尉、尚书令【八】，追封曹王，谥恭惠。医官并坐视疾无状谴责。元偁好学，善属文，奉佛尤谨。性慈恕，尝于僧舍斋集，从者失金灌器，未几获贼，元偁请末减其罪，以所失器施僧寺。有集三卷、笔札一卷，上为序之，藏秘阁。
　　戊寅，封焦山神为明应公。上以京口江多覆溺之患，是山在江中，近海门，祷祈有应，故加封爵。仍制文告之，刻石庙中。
　　庚辰，诏诸路知州、通判，自今在城仓库则每季检视，在外县者止阅簿籍，不须巡行。初，淳化中，诏长吏每季行县，县有去州五七百里者，以烦扰故，罢之。
　　甲申，诏三班使臣自今愿试弓矢者，委本院与带御器械官同验视【九】，第其能否以闻。
　　是月，中书言文武臣僚年终举到幕职、州县官，今欲定五人以上同罪保举者，替日令吏部流内铨磨勘引对，从之。（此据会要祥符七年四月事，今附月末。）
　　诏自今遇圣节、南郊奏荐亲属，其在圣节及南郊后奏到者，更不施行。（此据会要。）
　　枢密使王钦若等言：「本院小吏，以奉祀礼成，援中书堂后官、直省官例求恩泽。」帝以问宰臣，王旦等曰：「堂后官本选士流经科者，十年无遗阙，改官为通判，盖先朝旧制也。若由流外守职至堂后官，即无此例。直省官，南郊例得七人出职，昨纔出行首二人为供奉官，亦定例也。大凡中书、枢密院，体制各异。至如密院副承旨，出为诸司副使，若转至副都承旨；即便为大将军；以至主事已下，有特加俸钱及十千者。中书人吏所加，不过两三千【一○】。以是不可比类。盖中书堂后官，开宝九年以后，多是优转【一一】，咸平以来，惟有抑损。」帝然之。（此据会要，乃七年四月事，恐别见，当检详。）
　　申禁诸路走马承受使臣纳诸路赠遗。
　　五月丙戌，以左谏议大夫陈象舆权判西京留司御史台。象舆疾风痹，步履艰阻，朝谒屡失仪。右军巡使姜遵劾奏之，象舆即求对，自陈可以治郡。上以语宰相，宰相曰：「象舆非干器，且抱疾，任以专城，祇益其过耳！」上然之，故有是命。（实录云姜遵请授象舆外郡，按本传乃象舆自请也。今从本传。）
　　丁亥，赵州言宁晋县民曹遵六世同居，诏旌其门。遵，利用兄也。
　　戊子，知益州凌策言眉州民孙延世强夺孙朴田，积三十年，六经制劾，官吏受赇枉法，殿中丞、知华阳县黄梦松鞫之，尽得其状【一二】。诏待梦松还引对，其推典第加进补。明年，擢梦松为监察御史。（梦松，未详邑里。）
　　壬辰，命右仆射、平章事王旦为兖州景灵宫朝修使。
　　禁民间服皁缬。
　　初，钱塘江堤以竹笼石，而潮啮之，不数岁，辄坏而复理。转运使陈尧佐曰：「堤以捍患，而反病民。」乃与知杭州戚纶议易以薪土。有害其政者言于朝，以为不便。参知政事丁谓主言者以绌尧佐，尧佐争不已。谓既徙纶扬州，癸未，又徙尧佐京西路。发运使李溥请复笼石为堤，数岁功不就，民力大困，卒用尧佐议，堤乃成。（此事与本志不同，当考。）
　　甲午，中书以逮事太祖髃臣名闻。上因言：「开宝中举人陛见，有以武勇求较胜负。」王旦曰：「太祖英武之德，贤不肖共知。科场无艺者，往往以挽强善骑自陈，太祖勉从之，纵有司程以名第，不过置之州县。如宋准有文行，释褐即授校书郎、直史馆，盖神机圣鉴，非常人之所测也。」
　　乙未，诏模刻天书奉安于玉清昭应宫，命王旦为天书刻玉使，王钦若为同刻玉使，丁谓为副使，兵部侍郎赵安仁、翰林学士陈彭年为同刻玉副使，入内押班周怀政为都监。上作奉祀礼成述怀五言百韵诗，赐近臣馆阁官属和，咸奉章求免，不许。
　　修玉清昭应宫使丁谓表请御制本宫碑颂及御书额，从之。
　　王旦言朝修景灵宫，请用先天节设道场，礼毕诣至圣文宣王庙、会真宫、东岳庙、真君观行礼，望下礼官参酌仪制。又言路出澶州，欲诣河渎庙致奠。并从之。
　　庚子，太常博士邓余庆坐受誓戒不及，在法，私罪当劾举主，诏释之。上因谓宰相曰：「连坐举官，诚亦不易，如此公坐，犹或可矜。其有本不谙知，勉徇请托，及乎旷败，何以逃责。」王旦曰：「荐才实难，士人操行，往往中变。」上曰：「然拔十得五，纵使徇私，朝廷由此得人，盖不少矣。」旦曰：「求人之际，但信其言而用之，有所旷败，亦如其言而坐之。太祖朝，有自员外郎与所犯州县官同除名者。太平兴国初，程能为转运使，举官至滥，人多鄙之。」上曰：「朝廷急于得人，苟不令荐举，则才俊在下，无由自达。求人之要，固无出于此也。」
　　癸卯，知篮御史王随请以御史台新降条目编为仪制，从之。
　　丙午，府州言知州兴州刺史折惟昌卒。先是，河东民运粮赴麟州，当出兵为援，惟昌时已属疾，或请驻师浃旬【一三】，以俟少间。惟昌曰：「古人受命忘家，死于官事，吾无憾也。」即引步骑屯宁远寨，冒风沙而行，疾遂亟。将卒前一日【一四】，坐斋中会宾佐，人皆意其良愈。惟昌退告其母以病笃，且曰：「强宴饮者，正以境外之重，虑贻朝廷忧耳。」上闻之，遣使挟医诊视，弗及。于是命入内供奉官张文质驰往护葬，所须官给。以其弟供奉官、合门祗候惟忠为六宅使知州事，录其二子官。
　　礼部侍郎冯起请致仕，上顾宰相问其年。王旦曰：「起清名素履，搢绅少及，年实七十，以诚引退。」上曰：「起谨畏寡过，亦可嘉也，当特改官。」戊申，授户部侍郎致仕。
　　枢密院副承旨尹德润、句当引见司焦守节、句当事材场贾继勋、句当修内司李知信、同句当修内司王从政并削一任，坐假军匠与德润治第，为东上合门使魏昭亮所发也。昭亮居官务为皦察，多遣私僮侦伺僚辈，尝与德润从西祀，提总顿置，德润以昭亮贵家子少之，故因是报怨。
　　吏部流内铨言，诸州有亲属为部内官，到任一考以下听对换，一考以上，请令俟成资日依得替例放罢，从之。
　　己酉，以渭州蕃族首领唃厮啰为殿直、充巡检使。时唃厮啰帅其帐下来归，给以土田，未及播种，求俸给赡用。故有是命。（己酉五月二十五日。此据会要。）唃厮啰者，绪出吐蕃赞普，本名欺南陵温籛逋，籛逋犹赞普也，羌语讹为籛逋。生高昌磨榆国，既十二岁，河州羌何郎业贤客高昌，见厮啰貌奇伟，挈以归，至峧心城，而大姓耸昌厮均又以厮啰居移公城，欲于河州立文法，河州人谓佛「唃」，谓儿子「厮啰」。既而宗哥僧李立遵、邈川大酋温逋奇略取厮啰如廓州，尊立之，部族寖强，乃徙居宗哥城，立遵为论逋佐之。立遵或曰李遵，或曰李立遵。论逋者，相也。（按唃厮啰尝受朝命为殿直、巡检使，而实录不载，厮啰附传及正传并略之，不知何也。又按会要，初以厮啰为渭州蕃族，恐此时李立遵等犹未略取厮啰，故厮啰以穷归我，且受朝命，寻即为立遵略取如廓州，遂徙宗哥城。及此年十一月，张佶奏立遵与厮啰召诸酋谋入寇。然则厮啰盖骤兴者，殿直、巡检之命亦微矣，或史官以其事微，故不着耶？当考。）
　　辛亥，上御崇政殿亲决系囚，死罪至徒递降，杖已下释之。
　　泾原都钤辖曹玮言叶市族大首领艳奴，率其族自北境归顺。诏第补侍禁、殿直，月给俸料。
　　癸丑，度军士郑荣为道士，赐名自清，住上清宫。荣先戍壁州，还，夜遇神人谓曰：「汝有道气，勿火食。」因授以医术救人，自是不食。其所传药，能愈人风疾，民多求之，皆刺臂血和以饼饵。
　　甲寅，诏自今祠祭酒，令有司别酿，务在严洁。
　　知宿州李防言，引见司科丝罪人于崇政殿门外，切近帝所，有亏严肃，欲望自今送开封府或皇城司决遣。上曰：「外人不知，近年每月不过一二次，决丝人皆杖笞以下，此事已久，不欲遽改。」（会要五月事。）
　　六月乙卯朔，诏内外文字不得斥用黄帝名号、故事，其经典旧文不可避者阙之。
　　丙辰，诏曰：「眉州通判黄莹、知长安县王文龟，或酗酒滥刑，或受贿鬻狱，并投荒裔，犹屈刑章，凡百搢绅，所宜申戒。」
　　初，孙延世伪作祖父手疏，夺孙朴田，计直三百万。提点刑狱司命莹辨之，眉山县尉高用纳延世钱七万，易其丁簿以为证佐，莹又取黄金三十两，狱成，夹江令李干审覆之，又取金四两。因逐朴，悉以产付延世。朴诣阕讼冤，诏劾得实，莹等当死，用五年十月戊午赦，特除名配本城军，莹隶白州，干漳州，用韶州。
　　文龟在长安，醉出，回顾市民有踞坐者，即其所杖之三十，诘朝而卒。法寺准罪当加役流，特命除名，配隶海州。因布告天下。初，有司以敕草上，第言市民踞坐，上曰：「文龟□中有『回顾』二字，此最非理，不可不载。」视之果然，遂益之。
　　丁巳，泗州言水害民田，遣使赈恤。
　　戊午，禁诸州决罪暗加杖数，令提点刑狱、转运司察举之。
　　己未，诏两京、诸路，系囚死罪委长吏躬亲详鞫，徒、流降等决遣，杖以下释之。时属炎暑故也。
　　知秦州张佶【一五】言，新置水寨二于大洛门，以不俟朝旨待罪。诏释之，令佶绘图来上。
　　河南府言洛水涨。
　　河东路承受、供奉官李崇政，西川路承受、侍禁张仲文坐增减上言，张皇动觽，并降职勒归班。庚申，诏以其事戒谕：「自今所遣内臣使臣承受边奏，如能周谨平允，当议特记姓名，优与差任，或增加俸给。其有明负才识，深察机宜，规度之间，实有裨益者，亦当别示升擢。」
　　辛酉，诏自今玉清昭应宫、景灵宫亲荐，皆备乐，用三十六虡。
　　编敕所请自今刑部举驳诸州误入人死罪劾断官吏讫，具事布告天下【一六】，俾其晓悟，从之。
