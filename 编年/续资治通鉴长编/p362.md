<!-- { "loadSidebar": true } -->
　　戊子，金庭教主、冲静元师郭氏薨。后之获罪也，上直以一时之忿，且为阎文应所谮【二一】，故废之，既而悔之。后居瑶华宫，上累遣使劳问，于是又为乐府辞以赐后，后和答，语甚凄怆，文应大惧。会后小疾，文应与太医诊视，迁嘉庆院。数日，遽不起。中外疑文应进毒，然不得其实。时上致斋南郊，不即以闻。及闻，深悼之，诏以后礼葬，其兄西京左藏库使【二二】、昌州刺史中和迁昌州团练使，内殿崇班、合门祗候中庸迁礼宾副使、度支判官。右正言、集贤院王尧臣请推举左右侍医者，不报。此据国史并记闻。
　　己丑，升蔡州为淮康军。
　　南郊大礼使吕夷简言，宗室诣中书受誓戒不至者六十余人，诏勿以陪位。
　　癸巳，朝飨景灵宫。
　　甲午，飨太庙及奉慈庙。
　　乙未，祀天地于圜丘，以太祖、太宗、真宗并配。大敕天下。录唐、梁、后唐、晋、汉、周及诸伪国后。建隆以来臣僚、将校没于战阵，无子孙食禄者，于所属自言，宗室并与转官，仍自诸司使以下至殿直，皆换西班官。
　　令审刑院、大理寺别减定配隶刑名，为敕五卷。会要五年十月四日上减定敕五卷，今附此。
　　放并州永利监【二三】盐户积欠盐七万七千七百余石。
　　乙巳，封宰臣吕夷简为申国公，王曾为沂国公。荆王元俨为荆南淮南节度大使、行荆州扬州牧，仍赐入朝不趋。二州牧自元俨始。武胜节度使德文同平章事。上以德文属尊，常称曰「五相公」而不名。安化留后允让为宁江节度使【二四】。允让，元份第二子也。上之幼也，真宗择宗室子年相若聪悟可亲者与游，召允让入禁中，旦暮诵读共学，凡动作燕嬉，无一不中节，及上出合，始用云韶乐导送允让归外邸云。
　　丙午，宗子诸司使领诸州刺史者十二人换诸卫大将军、领诸州团练使，诸司使十九人换诸卫大将军、领诸州刺史，诸司副使十九人换诸卫大将军；内殿承制以下一百三十人，并为将军、率府率副率，用乙未赦书也。先是，宗子无迁官法，唯遇稀旷大礼，则普迁一官。及南郊，并侑三圣，宗子皆上表乞推恩，故有此制。旧自借职十迁乃至诸司副使，今副率四迁即遥领刺史，八迁即为节度使云。宗子换官姓名，实录与百官表略不同，今参取之。凡自正刺史以上迁改者【二五】，不在此数。记闻载：吕申公当国，见上体不安，故擢允让管勾宗正司。宗室听换西班官，皆申公之策也。故时自借职十迁至诸司副使。及换西班官，自率府副率四迁即为遥郡刺史，俸禄十倍于旧，国用益广，至今为患。按上不豫乃去年八月，其九月即康复，然则允让管勾宗正及宗子换官，自别有所为也。宗子换官，沈括笔谈当得其实。允让管勾宗正，当从实录、正史。笔谈云：宗子换南班官，世传王文正太尉为宰相日，始开此议，不然也。故事，宗子无迁官法，唯遇稀旷大庆，则普迁一官。景佑中，初定祖宗并配南郊，宗室欲缘大礼乞推恩，使诸王宫教授刁约草表上之。后约见宰相王沂公【二六】，公问前日宗室乞迁官表何人所作？约未测其意，答以不知。归而思之，恐事穷且得罪，乃再诣相府。沂公问之如前，约愈恐，不敢复隐，遂以实对。公曰：「无他，但爱其文词耳。」再三嘉奖，徐曰：「已得旨别有措置，更数日当有指挥。」自此遂有南班之授。近属自初除小将军，凡入迁即为节度使，遂为定制。诸宗子以千缣谢约，约辞不敢受。予与刁亲旧，刁尝出表稿示予。按实录、会要、正史【二七】并称换西班官，百官表独出南班官【二八】，当考。
　　丁未，加恩百官。
　　戊申，改宜、桂州巡检都监【二九】为宜、融、邕、钦四州缘边溪峒巡检使。
　　十二月辛亥朔，复知密州、太常卿李迪为刑部尚书、知徐州。
　　昭宣使、恩州团练使、入内都都知阎文应，领嘉州防御使，落都都知，为秦州钤辖，寻改郓州钤辖。改郓州钤辖在此月癸丑，今并书。其子入内供奉官、勾当御药院士良为内殿崇班，罢御药院。时谏官姚仲孙、高若讷劾文应方帝宿斋太庙，而文应叱医官，声闻行在；郭皇后暴薨，中外莫不疑文应置毒者，请并士良出之。故有是命。文应又称疾留，仲孙复论奏【三○】，文应乃亟去。文应专恣，事多矫旨付外，执政不敢违。天章阁待制范仲淹将劾奏其罪，即不食，悉以家事属其长子，曰：「吾不胜，必死之。」上卒听仲淹言，窜文应岭南，寻死于道。窜阎文应岭南，寻死于道，此据富弼所作墓志。案阎文应景佑二年十二月辛亥落入内都都知，以昭宣使领嘉州防御使，为秦州钤辖，后两日，改郓州钤辖，百官表同。景佑四年四月乙丑，文应徙潞州钤辖，百官表同。宝元二年九月癸卯，文应卒，此据百官表。赠邠州观察使，此据实录。未尝有窜岭南指挥，及死于道事迹，不知弼何所据也，今姑从弼墓志，埙考。
　　秦州走马承受言，赵元昊举兵攻唃畼啰，请下陕西预修边备，从之。承受，不得其姓名。
　　壬子，以西蕃邈川首领宁远大将军、爱州团练使唃畼啰为保顺军留后，岁给俸钱，令秦州就赐之。
　　时元昊遣苏奴儿将兵二万五千攻唃畼啰，败死略尽，苏奴儿被执。元昊自率觽攻牦牛城，一月不下，既而诈约和，城开，乃大纵杀戮。又攻青唐、安二、宗哥、带星岭诸城，唃畼啰部将安子罗以兵十万绝归路，元昊昼夜战，三百余日【三一】，子罗败，然部兵溺宗哥河及饥死过半。屠牦牛城，赵珣以为在明道中，误也，当在此年。正传云，子罗败，遂取瓜、沙、肃三州，误也，瓜、沙、肃三州自属回纥，不与唃畼啰接，今删去。自攻青唐以下及取瓜、沙、肃必不在今年，今附见。
　　元昊又尝侵唃畼啰，并兵临河湟，唃畼啰知觽寡不敌，壁鄯州不出，阴间元昊，颇得虚实。元昊已渡河，插旗帜识其浅，唃畼啰潜使人移植深处以误元昊。及大战，元昊溃而归，士视帜渡，溺死十八九，所虏获甚觽。唃畼啰传插帜误元昊后云，「自是数以奇计破元昊，元昊不敢窥其境」。盖饰说也，今不取。拔帜误元昊，即或与居牦牛城相接，今且附见。又不知牦牛城于鄯州同异远近，然二事皆参差不齐，须通考前后别修。
　　唃畼啰来献捷，朝廷议加唃畼啰节度使，同知枢密院韩亿以为二虏皆藩臣，今不能谕令解仇，乃因捷加赏，非所以御四夷也，议遂寝。李埴十朝纲要：其后复举兵攻兰州诸羌，侵掠至马衔山【三二】，遂有夏、银、绥、静、宥、灵、盐、会、胜、甘、凉、瓜、沙、肃之地，兵五十余万。
　　癸丑，诏尝为入内都知、押班而落职者，自今毋得复任；其见任者，毋得勾当皇城司，亲戚毋得勾当御药院。
　　戊午，赠保庆皇太后三代、皇后三代，又进封延安郡夫人唐氏为舒国太夫人。
　　癸亥，龙图阁学士、右谏议大夫、权知开封府王博文为给事中、知天雄军，礼部员外郎、天章阁待制范仲淹为吏部员外郎、权知开封府。仲淹自还朝，言事愈急，宰相阴使人讽之曰：「待制侍臣，非口舌任也。」仲淹曰：「论思政侍臣职，余敢不勉。」宰相知不可诱，乃命知开封，欲挠以剧烦，使不暇他议，亦幸其有失，亟罢去。仲淹处之弥月，京师肃然称治。
　　甲子，左侍禁桑怿为合门祗候，赏平蛮獠之功也。怿辞不受，请推其赏以归己上者，不许。或讥怿好名，怿叹曰：「士顾其心如何尔，当自信其心以行，若欲避名，则善皆不可为也。」
　　诏广南东、西路民家不得私置博刀，犯者并鍜人并以私有禁兵律论。初，转运使言，民为盗者多持博刀，捕获止科杖罪，法轻不能禁，故更此条。
　　禁益、梓、夔利路民夜聚晓散，传习妖教，徒中能自纠摘，及他人告者，皆赏钱三万。
　　乙丑，赠翰林侍读学士、兵部侍郎、兼秘书监杨徽之为太子太师，谥文庄。徽之尝侍真宗藩邸，初赠尚书。参知政事宋绶，其外孙也，为请而加赠之。
　　许孟州立学，仍给田五顷。
　　太平兴国三年，初以文宣王四十四代孙宣袭封文宜公，宜死于雍熙三年，至道末，乃以宜子延世袭封，延世卒于景德初，子圣佑尚幼，天禧五年，始命圣佑袭封，圣佑卒且十年，无子，遂除袭封。彭城颜太初因许希请立扁鹊庙，作诗指除袭封事，讽在位者得路，反忘先师。又致书参知政事蔡齐，齐为言于上。辛未，诏圣佑弟北海县尉宗愿为国子监主簿，袭封文宣公。
　　癸酉，诏翰林学士承旨章得象、御史中丞杜衍、知制诰李淑，编次赦书所访唐、五代诸国及本朝臣僚子孙以名闻。
　　先是，御史台辟南京留守推官石介为主簿，介上疏论赦书不当求五代及诸伪国后，不合意，罢不召。熊克九朝通略：遂罢介为镇南书记。馆阁校勘欧阳修贻书责中丞杜衍曰：「介一贱士，用不用当否，未足害政，然可惜者，中丞举动也。主簿于台中非言事官，然大抵居台中者，必以正直刚明、不畏避为称职。介足未履台门之阈，而已用言事见罢，真可谓正直刚明【三三】，不畏避矣。度介之才，不止为主簿，直可为御史也。今斥介而它举，亦必择贤而举。夫贤者固好辩，若举而入台又有言，则又斥而他举乎！如此，则必得愚暗懦默者而后止也。」衍卒不能用。
　　太子中允、知淮阳军梁适，亦上疏论朱全忠乃唐之贼臣，今录其后，不可以为劝。上是其言，记适姓名于禁中，寻召为审刑院详议官。适，颢之子也。
　　录琼崖州同巡检、右班殿直李至忠孙光郎为三班借职，赐名延赏，以至忠与蛮獠战死故也。
　　乙亥，契丹遣利州观察使耶律睦、大理少卿薄可久来贺正旦。
　　丙子，诏：「天下旧有陂塘沟洫久废，而长吏【三四】、令佐能劝民兴修，及辟荒田增税额至百千以上者，当行甄赏；转运使副、提点刑狱能督部吏规画者，赏亦如之。」
　　丁丑，御史台言：「诸卫大将军、将军并系三品，一行序立；诸卫率府率、副率并系四品，一行序立。今新除皇亲诸卫大将军、将军八十五员，诸卫率府率、副率五十一员，缘皇亲大将军以下，并内殿起居，员数稍多，殿庭难为排立，及非次曲宴，殿上窄隘，即重行。」员数更与十一月丙午参详。
　　戊戌，赐太常博士陈希亮五品服，以尝辨冤狱也。希亮，已见天圣二年七月。
　　是岁，契丹主加号文武仁圣昭孝皇帝。
　　注　　释
　　【一】于是敕冯元等详求典故「详求」原作「考求」，据宋本、宋撮要本及宋会要乐二之三、治迹统类卷六景佑君臣议乐、宋史卷一二六乐志改。
　　【二】且于古无文「且」字原阙，据长编纪事本末卷三一议乐及上引宋会要、治迹统类、宋史补。
