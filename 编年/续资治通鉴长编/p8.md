<!-- { "loadSidebar": true } -->
　　泾州马步军教练使李玉者，本燕人，性凶狡，与彰义节度使白重赞有隙。一日，与部下阎承恕谋害重赞，先遣人潜市马缨一，即伪造制书，云重赞谋逆，令夷其族。乃持伪制并马缨以告都校陈延正曰：「使者致此去矣。」延正得之，亟白重赞，重赞具以闻。上大惊，视其制书，率皆诈谬，遽命六宅使陈思诲驰驿赴泾州擒玉与承恕，鞫问具伏，咸弃市。擢延正为刺史。仍诏诸道，凡被制书有关机宜者，印文笔迹，并须详审考验。重赞，宪州人也。（重赞，初见显德元年。重赞本传载李玉事，后云重赞俄徙□州。据百官表，重赞此月改领泰宁节度，因附见月末。然新旧录、本纪皆不书重赞徙□州。而八月壬午，太宗实领泰宁节度，与百官表顚，不知百官表何据也，当考。陈延正，未见。）
　　九月辛丑，宴近臣于万春殿，后九日，又宴于广德殿，皆曲宴也。凡曲宴无常，惟上所命。
　　壬寅，李继勋言帅师入北汉界，烧平遥县，掳掠甚觽。
　　癸卯，三佛齐王悉利大霞里坛遣使来贡方物。
　　丙午，御崇元殿，备礼册四亲庙。
　　丁未，宰相率百官进名奉慰。
　　己酉，幸宜春苑。
　　淮南节度使、兼中书令沧人李重进，（重进，初见广顺二年七月。）周太祖之甥也，始与上俱事世宗，分掌内外兵权，而重进以上英武出己右，心常惮焉。恭帝嗣位，重进出镇扬州，领宿卫如故。及上受禅，命韩令坤代重进为马步军都指挥使。重进请入朝，上意未欲与重进相见，谓翰林学士饶阳李昉
　　昉，初见干佑元年十一月。曰：「善为我辞以拒之。」昉草诏云：「君为元首，臣作股肱，虽在远方，还同一体。保君臣之分，方契永图，修朝觐之仪，何须此日。」重进得诏，愈不自安，乃招集亡命，增陴浚隍，阴为叛背之计。李筠举兵泽、潞，重进遣其亲吏翟守珣（守珣，未见。）间行与筠相结。守珣素识上，往还京师，潜诣枢密承旨李处耘求见，上召问曰：「我欲赐重进铁券，彼信我乎？」守珣曰：「重进终无归顺之志矣。」上厚赐守珣，许以爵位，且使说重进稍缓其谋，无令二凶并作，分我兵势。守珣归，劝重进养威持重，未可轻发，重进信之。上已平泽、潞，则将经略淮南，戊申，徙重进为平卢节度使，度重进必增疑惧，庚戌，又遣六宅使陈思诲赍铁券往赐，以慰安之。（陈思诲持铁券往赐，旧录在庚戌，新录在壬子，今从旧录。）
　　是日，贬中书舍人怀戎赵逢【三九】（案赵行逢原本脱「行」字，今据宋史补。）为房州司户参军。上之亲征泽、潞也，山程狭隘多石，上自取数石于马上抱之，髃臣六军皆争负石开道。行逢惮涉险，伪伤足，留怀州不行。及师还，将大有除拜，其命甚密。行逢当入直，又称疾，请于私第草制，上怒，下御史府劾其罪而黜之。
　　陈思诲至淮南，李重进【四○】即欲治装，随思诲入朝，左右沮之，重进犹豫不决。又自以前朝近亲，恐不得全，乃拘留思诲，益治反具。遣使求援于唐，唐主不敢纳。扬州都监、右屯卫将军安友规（友规，以永兴节度副使【四一】见干佑元年三月。）知重进必反，踰城来奔。重进疑诸将皆不附己，乃囚军校数十人，军校呼曰：「吾辈为周室屯戍，公苟奉周室，何不使吾辈效命？」重进不听，悉杀之。己未，重进反书闻，上命马步军副都指挥使、归德节度使石守信为扬州行营都部署、兼知扬州行府事，殿前都指挥使、义成节度使王审琦为副，宣徽北院使李处耘为都监，保信节度使宋延渥为都排阵使，帅禁兵讨之。
　　宁国军节度使吴延福，吴越王俶之舅也。或告延福有异图，庚申，俶遣内牙指挥使薛温以兵围其第，收延福兄弟五人。睦州刺史延遇，恐惧自杀。觽欲杀延福兄弟，俶流涕曰：「先夫人之同气也，吾安忍置法。」皆除名，徙诸州，卒全母氏之族。（延福，见广顺二年【四二】，不着邑里。）
　　癸亥，诏削夺李重进官爵。
　　先是，边将获北汉民数百人，甲子，命悉放还。
　　诏文武常参官请病告过三日，以名闻【四三】，当遣太医诊视之。
　　是月，吴越始榷酒酤。
　　冬十月丁卯朔，赐百官诸军校冬服，诸州长史、屯戍将士，遣使就赐之。
　　李筠之叛也，遣使邀建雄节度使真定杨庭璋，（庭璋，初见显德五年二月。）庭璋执其使以闻，仍献攻取之策。庭璋姊，故周祖妃，上疑有异志，命郑州防御使信都荆罕儒（罕儒，冀州人，初见显德六年十二月。）为晋州兵马钤辖，使伺察之。罕儒每入府中，从者悉持刀剑，庭璋开怀接纳，殊不设备，罕儒亦不敢发。会有诏召庭璋赴阙，庭璋即日单车就道。己巳，徙庭璋为静难节度使。
　　庚午，安友规至自扬州，上以为滁州刺史，令监护前军进讨。
　　壬申，河决棣州厌次县，又决滑州灵河县。
　　有司请据诸道所具版籍之数，升降天下县望，以四千户以上为望，三千户以上为紧，二千户以上为上，千户以上为中，不满千户为中下，仍请三年一责户口之籍，别定升降。从之。凡望县五十，户二十八万一千六百七十；紧县六十七，户二十二万八千六百九十三；上县八十九，户二十一万八千二百八十；中县一百一十五，户一十七万九千三十；中下县一百一十，户五万九千七百七十。总九十六万七千三百五十三户，（按总数不符，应作九十六万七千四百四十三户。）此国初版籍之数也。
　　升镇州娘子关为承天军。
　　乙酉，晋州言兵马钤辖、郑州防御使荆罕儒战没。罕儒恃勇轻敌，常悬军深入北汉境，北汉人多闭壁不出，前后掳获甚觽，于是领千余骑抵汾州城下，焚其草市而还。夕次京土原，北汉主遣大将郝贵超（贵超，未见。）领万觽来袭，黎明，及之，罕儒遣都监、□毯副使阎彦进（彦进，未见。）分兵以御贵超。罕儒锦袍衷甲，据胡黙飨士，方割羊臂臑以食，闻彦进小却，即上马，麾兵径犯其锋。北汉人攒戈舂之，罕儒坠马，为北汉人所获，罕儒犹格斗，手杀十余人，乃遇害。北汉主欲生致罕儒，及闻其死【四四】，求杀罕儒者戮之。上痛悼不已，擢其子守勋为西京武德副使；因索京土原之将校不用命者，黜慈州团练使平陆王继勋（继勋，初见干佑元年。）为率府率，阎彦进为殿直，斩其部下龙捷指挥使石进德等二十九人。（乙酉，十六日也。新录据奏到始书，今从之。不知罕儒战没果何日也。）
　　先是，两京军巡及诸州马步判官，皆以补将吏，于是诏吏部流内铨注拟选人。
　　上问枢密副使赵普以扬州事宜，普曰：「李重进守薛公之下策，昧武侯之远图，凭恃长淮，缮修孤垒。无诸葛诞之恩信，士卒离心。有袁本初之强梁，计谋不用。外绝救援，内乏资粮，急攻亦取，缓攻亦取。兵法尚速，不如速取之。」上纳其言。丁亥，下诏亲征，以皇弟光义为大内都部署，吴廷祚权东京留守，吕余庆副之。
　　庚寅，上发京师，百司六军并乘舟东下。
　　癸巳，次宋州。城中军有戍扬州者，父母妻子颇怀疑惧，分命中使就抚之。
　　十一月戊戌，次宿州。
　　甲辰，次泗州，舍舟登陆，命诸将鼓行而前。
　　丁未，至大义驿，石守信遣使驰奏扬州即破，请上亟临视。是夕，次其城下，登时攻拔之。李重进尽室赴火死【四五】，陈思诲亦为其党所害。上购得翟守珣，补殿直，俄迁供奉官。重进性鄙吝，未尝有觞酒豆肉及其士卒，下多怨者。兄深州刺史重兴，初闻其叛，即自杀。弟解州刺史重赞，子尚食使延福，并戮于市。
　　己酉，赈给扬州城中民米，人一斛【四六】，十岁以下给其半。为重进胁以隶军者，赐衣履纵之。
　　庚戌，诏重进家属、部曲并释罪，逃亡者听自首，尸骼暴露者收瘗之，役夫死城下者，人赐绢三匹【四七】，复其家三年。
　　乙卯，唐主景遣左仆射江都严续来犒师。（续，可求子，初见开运三年。）
　　庚申，复遣其子蒋国公从镒、户部尚书新安冯延鲁（延鲁，延己弟，初见天福二年。）来买宴，上厉色谓延鲁曰：「汝国主何故与我叛臣交通？」延鲁曰：「陛下徒知其交通，不知预其反谋也。」上诘其故，延鲁曰：「重进使者馆于臣家，国主令臣语之曰：『男子不得志，固有反者，但时有可、不可。陛下初立，人心未安，交兵上党，当是时不反，今人心已定，方隅无事，乃欲以残破扬州，数千弊卒，抗万乘之师，借使韩、白复生，必无成理，虽有兵食，不敢相资。』重进卒以失援而败。」上曰：「虽然，诸将皆劝吾乘胜济江，何如？」延鲁曰：「陛下神武，御六师以临小国，蕞尔江南，安敢抗天威？然国主有侍卫数万，皆先主亲兵，誓同生死，陛下能弃数万之觽与之血战，则可矣。且大江风涛，苟进未克城，退乏粮道，亦大国之忧也。」上笑曰：「聊戏卿耳，岂听卿游说耶。」（龙笃江南野录载冯延鲁对上语，乃真以为如此拒重进，不知盖饰词耳。今从十国纪年。）
　　上使诸军习战舰于迎銮，唐主惧甚。其小臣杜着、颇有辞辩，伪作商人，由建安渡来归；而彭泽令薛良，坐事责池州文学，亦挺身来奔，且献平南策。唐主闻之，益惧。上命斩着于下蜀【四八】市，良配隶庐州牙校，唐主乃少安，终以国境蹙弱，遂决迁都之计。
　　乙丑，命宣徽北院使李处耘权知扬州。时扬州兵火之余，阖境凋弊。处耘勤于抚绥，轻徭薄赋，召属县父老访民间疾苦悉去之。扬州遂安。
　　十二月己巳，上发扬州。丁亥，至京师。
　　壬辰，占城国王释利因塔蛮遣使来贡方物。
　　是月，唐清源节度使留从效遣使奉表称藩，上亦遣使厚赐以抚之。（从效，桃林人，初见开运元年十月。上遣使赐从效，乃二年正月事，今移入此。）
　　是岁，北汉主以抱腹山人郭无为为谏议大夫，参议中书事。无为，安乐人。方颡乌喙，好学多闻，善谈辩。尝衣褐为道士，居武当山。周太祖讨李守贞河中，无为诣军门上谒，询以当世之务，甚奇之。或谓周祖曰：「公为汉大臣，握重兵居外，而延纵横之士，非所以防微虑远之道也。」无为去，隐抱腹山。枢密使段恒（恒，初见显德四年，无邑里。）识之，荐其才，北汉主召与语，大悦，因授以政，复命恒及侍卫亲军使太原蔚进（进，初见天福十二年。）皆同平章事。
