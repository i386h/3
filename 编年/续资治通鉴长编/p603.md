<!-- { "loadSidebar": true } -->
　　监察御史里行沈起言，乞今后河北、陕西等处择人充走马承受，免使劳扰州郡。诏令逐路都总管、经略、军马巡检等司，今后走马承受得替，令逐州军保明无违越事件以闻，方得酬奖。会要五月二十五日，今附月末。
　　祠部郎中吕公孺自户部判官出为京西转运使。御史中丞韩绛言：「公孺父夷简执政日，公孺兄公绰受四方赂遗，往往为公孺恐喝夺之，又与公绰小女奸，不可以任监司。」
　　六月癸亥朔，降公孺知安州【四○】。公孺【四一】自讼为绛所诬，乞置狱考实，诏不许，趣令之官。
　　六月【四二】五月乙未至乙丑，已三十一日，此则为六月矣，下卷即接七月，此处显系脱略，今增。
　　乙丑，诏应乞坟寺名额，非亲王、长公主及见任中书、枢密院并入内内侍省都知、押班，毋得施行。
　　丁卯，以御侍安定郡君周氏为美人。自温成之没，后宫得幸者凡十人，谓之十合，周氏、董氏及温成之妹皆与焉。周、董既以生皇女进秩，诸合皆求迁改，诏中书出敕诰，中书以其无名，覆奏罢之。求者不已，乃皆以手诏授焉。温成之妹独固辞不受。初，进才人，加赐银五千两，金五百两，固辞不受。上曰：「乡也月俸二万七千【四三】，今也二十万，何苦而辞退？」对曰：「二万七千妾用之已有余，何以二十万为？」卒辞之。
　　同知谏院范师道上疏云：「礼以制情，义以夺爱，常人之所难，惟聪明睿哲之主然后能之。近以宫人数多出之，此盛德事也，然而事有系风化治乱之大，而未以留意者，臣敢为陛下言之。窃闻诸合女御以周、董育公主，御宝白制【四四】，并为才人，不自中书出诰，而掖庭觊觎迁拜者甚多。周、董之迁可矣，女御何名而迁乎？才人品秩既高，古有定员，唐制止七人而已，祖宗朝宫闱给侍不过二三百，居五品之列者无几。若使诸合皆迁，则不复更有员数矣，外人不能详知，止谓陛下于宠幸太过，恩泽不节尔。夫妇人女子与小人之性同，宠幸太过，则□慢之心生，恩泽不节，则无厌之怨起，御之不可不以其道也。且用度太烦，需索太广，一才人之俸，月直中户百家之赋，岁时赐予不在焉。况诰命之出，不自有司，岂盛时之事也耶！恐斜封墨敕复见于今日矣。」师道疏附此，当在己卯出宫人后【四五】。
　　戊辰，光禄卿、直秘阁、同判宗正寺赵良规言：「父昭子穆，祀典所先；宗德祖功，王业之本。国家承百年之运，崇七世之灵，追孝不为不严，奉先不为不至，然而祭祀之秩举，间以公卿而摄行，虽神主有合食之名，而太祖虚东向之位。且号为大祭，所以萃髃庙之神；要之至公，岂可昧正统之绪？伏请博诏多士，讲求定仪【四六】，为一代不刊之法。」乃下太常礼院议而言曰：「切寻历代典故，由汉而下，立庙制祭，与三代不同。至于尊东向之位，先儒议论非一，缘宗庙事重，非有司所敢专决。」乃诏待制已上及台谏官、礼官同议【四七】，而观文殿学士、礼部尚书王举正等议曰：「大祫之祭，所以合昭穆尊卑，必以受命之祖居东向之位。本朝太祖实为受命之君，然僖祖以降，四庙在上，故每遇大祫，止列昭穆而虚东向。魏、晋以来，亦用此礼。今亲享之盛，谓宜如旧为便。」诏恭依。
　　己巳，宰臣富弼等请加尊号曰「大仁至治」，诏不许。故事，每三岁，躬行大礼毕，辄受髃臣所加尊号，自康定以来罢之，至是执政复举故事以请。知谏院范师道言：「比灾异数出而崇尚虚文，非所以答天戒。」范师道言据司马光记闻。知制诰刘敞言：「尊号非古也，陛下尊号既云『体天法道钦文聪武圣神孝德』，尽善极美矣，复加『大仁』，不足增光，而曰『至治』，则有若自矜，且今天下未可谓至治也。陛下不受徽号已二十年【四八】，奈何一旦增虚名而损实德！」上曰：「朕意亦谓当如此【四九】。」故弼等表五上【五○】，卒不许。敞时兼领礼部名表，当撰表辞，先劝弼以不宜尔，弼怃然曰：「适已奏闻，乃是上意欲尔，不可止也。」敞不得已为撰五表，仍密奏三疏罢之。
　　遣司封员外郎朱处约督江南西路兵讨虔州盐贼【五一】，戴小八【五二】等聚党攻剽，杀虔化知县赵枢故也。
　　太子中允王陶、大理评事赵彦若、国子博学傅卞、于潜县令孙洙并为馆阁编校书籍官。馆阁编校书籍自此始。三馆秘阁凡八员，诏及二年者，选人【五三】、京官除馆阁校勘，朝官除校理。陶，万年人；卞，莒人；洙，广陵人也。彦若已见应制，时每馆各二员，此据会要，会要有太常博士陈洙姓名，而实录无之。按本志云：又选京朝官、州县官四人编校，所称四人，盖王、赵、傅、孙也，今依实录，不书陈洙。会要傅卞除编校在八月十八日。
　　癸酉，诏诸路安抚、转运、提点刑狱，各于所部举见任文资行实敦朴而有政事之才，可备升擢者三人；前两府臣僚许通举内外官，其已带职及见任两府与自己亲戚毋得举。
　　丁丑，诏诸路转运使，凡邻路邻州灾伤而辄闭籴者，以违制坐之。初，谏官□及言：「春秋之时，诸侯相倾，窃地专封，固不以天下生灵为忧，然犹同盟之国有救患分灾之义。凡外灾则不书，庄公十一年书宋大水，昭公十八年书宋、卫、陈、郑灾，皆外灾也，所以书者，是承赴告之辞，而患难相恤之谓也。又庄公二十八年，臧孙辰告籴于齐，鲁语之文，以鬯圭、玉磬如齐告籴曰：『不腆先君之敝器，敢告滞积，以舒执事。』齐人归其玉而与之籴。僖公十五年，晋侯及秦伯战于韩，获晋侯。传云：『晋饥，秦输之粟，秦饥，晋闭之籴，故秦伯伐晋。』诸侯无称获之例，而经书曰获晋侯，贬绝之也。战国之世，王道如线不绝，一有闭籴而春秋诛之。陛下恩施动植，视人如伤，然州郡之间，官司各专其民，擅造闭籴之令，一路饥，则邻路为之闭籴，一郡饥，则邻郡为之闭籴。夫二千石以上，所宜同国休戚，而班布主恩，坐视流离，又甚于春秋之时，岂圣朝所以子育兆民之意哉！」故有是诏。
　　戊寅，赐筑新旧京城役卒缗钱。
　　是夕，月食几尽。
　　己卯，放宫人二百一十四人，修阴教以应天变也。按司马氏日记云：六月己卯，以去夜月食，出宫女百余人【五四】，以应天变修阴教。而实录乃于辛卯日书此事，恐误也，今从日记。
　　甲申，赐沿黄河诸埽役卒衫囐，若愿给钱者，人五百。
　　乙酉，诏入内内侍省，自今选内臣年五十以上无过犯者，勾当内中诸合分。
　　己丑，省内牛羊司西北栈圈官四员。天禧四年六月可考。
　　文思副使、内侍押班甘昭吉为内侍右副都知。昭吉，开封人，初以内殿崇班为京东路都巡检，齐州武卫小校冯坦，率营卒一百突入州厅事，欲为变。昭吉单骑驰往，戒所从将士操兵在外，先独见乱卒，谕以祸福，令推首恶自赎，觽疑沮不敢动。已而操兵者皆入，即共执十余人，告曰：「此诱我者也。」昭吉立杀之，纵其余去，州以无事。特迁供备库副使、带御器械，后内侍押班阙，上记前功，特以授之，于是又迁副都知。昭吉初为押班，独不记月日，今附此。
　　注　　释
　　【一】不中古典「古」字原脱，据宋本、宋撮要本及编年纲目卷一六补。
　　【二】始命韩绛陈旭吕景初即三司置局议弛茶禁按：编年纲目卷一六、宋会要食货三○之九、宋史卷一八四食货志，皆载韩绛等受命置局议茶禁事在嘉佑三年九月。
　　【三】三十九万有奇「十」原作「千」，据宋本、宋撮要本、阁本改。
　　【四】其辇运靡费丧失「靡」原作「之」，据宋本、宋撮要本及宋史卷一八四食货志改。
　　【五】自唐建中时始有茶禁「茶」原作「察」，据同上二本、阁本及同上书、宋会要食货三○之九改。
　　【六】谓之租钱按宋制，茶盐酒税各地都有定额，称为「祖额」。如宋会要食货三○之七载范雍言：「淮南十三场并六榷货务实卖茶课，各有祖额。」通考卷一六征榷考引止斋陈氏曰：「咸平四年五月四日暣诸州曲务，自今后将一年都收到钱，仍取端拱至淳化元年三年内中等钱数，立为祖额，比较科罚。」疑此处「租钱」当为「祖钱」，义同「祖额」。
　　【七】临塞原作「临寨」，据宋会要方域二○之一六、武经总要前集卷一七改。
　　【八】诏存府州中候百胜寨「寨」上原衍「清」字，据上引宋会要删。
　　【九】而卿相率由此进「卿」原作「即」，据宋本、宋撮要本、阁本改。
　　【一○】其以见行当三大铜钱大铁钱并当小铁钱之二宋本、宋撮要本无「大铜钱」三字，疑是。
　　【一一】即计其数贴支同上二本于本句下有「此据实录」四字。
　　【一二】法应加数追纳「加」原作「如」，据同上二本改。
　　【一三】京东路郓齐等七州军「京东」下原衍「西」字。按：宋初，郓、齐二州皆属京东路，熙宁七年，京东路方分为东、西二路，见宋史卷八五地理志。嘉佑四年，京东路尚未分东、西，故删。
　　【一四】年五十以上者「年」字原脱，据宋撮要本、阁本及宋会要选举三之三六补。
　　【一五】一百三十一人宋本、宋撮要本作「一百三十人」。
　　【一六】授官如三年闰十二月丁丑诏书「丁丑」二字原脱，据同上二本及本书卷一八八嘉佑三年闰十二月丁丑条补。
　　【一七】实录及京本传并不载此「实录」下原衍「云」字，据阁本删。
　　【一八】朝廷之士先名节「士」原作「上」，据宋撮要本、阁本及欧阳修欧阳文忠公文集卷一一一论包拯除三司使上书改。
　　【一九】以风动天下而耸励其偷薄夫所谓名节之士者「者」上十八字原脱，据宋本、宋撮要本及同上书补。
　　【二○】以谓朝廷贪拯之材「以」字原脱，据同上二本及同上书补。
　　【二一】士君子务以恭谨静慎为贤「静慎」原作「进退」，据同上二本及同上书改。
　　【二二】因共指言事者而非之「者」字原脱，据同上二本及同上书补。
　　【二三】或谓沽邀名誉「邀」，同上二本及同上书作「激」。
　　【二四】凡僧百人得岁度弟子一人「弟子」二字原倒，据同上二本、阁本及下文乙正。
　　【二五】及京师僧寺弟子不复更取保任「僧」字原脱，据宋本、宋撮要本补。
　　【二六】岁以冬季巡视兵器「冬」原作「各」，据同上二本改。
　　【二七】如是则河北一十余所常伏锐兵「一」，同上二本、阁本及宋史全文卷九下作「二」，宋史卷一九○兵志作「三」。
　　【二八】车乘甲卒皆赋于民「车」原作「军」，据同上三本改。
　　【二九】赐之朿帛「朿」原作「粟」，据宋本、宋撮要本改。
