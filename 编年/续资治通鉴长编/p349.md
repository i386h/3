<!-- { "loadSidebar": true } -->
　　河北转运使、刑部员外郎王沿诣阙奏事，上所著春秋集传十五卷，复上书以春秋论时事，命直昭文馆。沿又言：「怀、卫、磁、相等州，皆有水泉，可疏引以溉民田。请用前获嘉县令西门槵、新知将陵县王良分行诸州规度之。」诏可。又请以洺州广平两监牧马地赋民，而每顷令牧官马一匹出粟二斗，诏三司与髃牧司定夺以闻。
　　诏天下灾伤县权停造丁产簿，竣岁丰如旧。
　　赐左街僧录重珣所修院名曰宝胜。初，许重珣建塔，至是罢之。
　　丁丑，命翰林学士章得象等五人权知贡举。
　　戊寅，诏幕职、州县官任川峡路者听搬家，京朝官如无亲属可倚者，亦听之。
　　己卯，命翰林学士石中立、张观权行舍人院制词，以知制诰郑向、胥偃、李淑等并权同知贡举也。
　　诏：「去岁飞蝗所至遗种，恐春夏滋长。其令民掘蝗子，每一升给菽米五斗【二】。」既而诸州言得蝗种万余石。又诏比禁京城谷出门，其弛之，江、淮、两浙诸路毋得闭籴，贷淮南贫民种食【三】。
　　壬午，以太常博士滕宗谅为左正言。宗谅先与刘越同上庄献太后疏，请归政者也。
　　癸未，诏曰：「朕念天下士乡学益蕃，而取人之路尚狭，或栖迟田里【四】，白首而不得进。其令南省就试进士、诸科，十取其二。进士五举年五十、诸科六举年六十，尝经殿试进士三举、诸科五举，及尝预先朝御试，虽试文不合格，毋辄黜，皆以名闻。」自此率以为常。本纪云特奏名者，差其举与年，视旧格稍优之，率以为常，此据本志。
　　甲申，诏诸州军岁满都知兵马使，自今且补摄长史、司马三年，乃与班行。
　　以淮南岁饥，出内藏绢二十万下三司，代其岁输。
　　中书言：「京朝官任职事者【五】，并三周年许磨勘。其任西川、广南当磨勘者，听豫三两月前上历任状于审官院，其因事替移及尝降差遣者，并须四周年【六】。」从之。
　　乙酉，诏京东西、陕西转运司，选官行视诸处水泉可导灌民田者以闻，用王沿议也。
　　丙戌，中书言，诸路提点刑狱朝臣、使臣，并如旧制，给御前印纸，以书殿最，从之。
　　丁亥，髃臣上表请听乐，表五上，卒不听。
　　始置崇政殿说书【七】，命都官员外郎贾昌朝、屯田员外郎赵希言、太常博士崇文院检讨王宗道、国子博士杨安国为之，日以二人入侍讲说。初，孙奭出知□州，上问奭谁可代讲说者，奭荐昌朝等，因命中书试说书。至是，特置此职以处之【八】。后三岁，乃迁天章阁侍讲。四年三月。
　　己丑，诏京城诸门置场，给贫民米，日一升。
　　庚寅，听诸州衙前及无荫人扑买官酒务。
　　权停淮南上供钱一年。
　　改继照堂为继圣堂。
　　是月，赵元昊始寇府州。
　　二月壬辰朔，以龙图阁直学士、右谏议大夫、权三司使事范讽为龙图阁学士。
　　权停解州盐池种盐三年，以本池所贮可支十年故也。
　　改宣德军为昭庆军。
　　癸巳，诏三司，天下官物□积者多，而岁供帐籍为烦，其委官变易，若可上供者悉辇入京师。
　　又诏开封府界出常平仓粟贷中等户以下，户一斛。
　　甲午，诏资政殿学士薛奎班翰林学士承旨之上。
　　乙未，罢书判拔萃科，更不御试。自今幕职、州县官经三考以上，非入缘边及川、广、福建者，并许应贤良方正能直言极谏等六科。其京朝官至太常博士，及进士、诸科取解而被黜落者，毋得复应茂材异等三科及武举。用知制诰李淑之议也。
　　淑尝上时政十议，其一议国体，曰：「陛下袭三帝之祚，宜贻法百世，大惧优柔旷日，而无以自振。天禧后，庄献密助内治，以讫顾命。至于陛下继统，十年之间，政出房闱，内侍放纵，邪路萌滋。天命有开，王涂重辑，尽斥憸慝，大明轨制；而经星弗序，善气犹郁者，殆天之意虑陛下佚于事初，以此儆寤之也。今灾沴既频，赋入有限，而用度不足；恩赏滥举，吏员滋多，而甄别未至。居官者以因循自守，不务远图，求进者以必遂为限，无嫌苟得。近臣外任，有固辞而罢者。进不满望，或不即拜，有中宿而易者。或封章以求台衮，或矫伪以图王爵。任职则浮夸，贡言则击搏，辄饰智诈，不畏讥诮，骄蹇贪冒，甚非公路。臣愿陛下号令一出，要其必当，官职一授，勿复再易。至于国用未足，滥官未别，□兵疲马，横赏浮费之类，愿命近臣知治体者，准三朝出入之数而撙节之，此防微制本之术也。」
　　其二议灾旱，曰：「频岁已来，亢阳为駆，民多艰阨，岁不顺成。洪范五行曰：『僭，常旸若。』谓僭差则常旸顺之。又曰：『土爰稼穑。』土于人其性信，其事思。其为咎也雺冒，其为沴也稼穑不成。天其意者谓爵赏过授，近于僭差，号令迭改，非示信颫。朝廷于方岳大臣，不吝命赐，将相崇秩，躐等而除。至于戚里宗室，超越名级，嫔嫱追命，滥拟尊极，轩墀下列，迁补过优，铨筦常资，进陟太广。此不谓僭差乎？又条制屡改，或前敕未遑究宣，后旨已令废格，或已授复追，或未下辄止。此不谓号令不信乎？又间者遣使传开公廪以赈贫乏，然四民之别，农服田亩，无国家赡养之理。今之兵食吏禄，百倍于古，以此重费，可胜既邪？又转饟艰远，济贷不及，或发丁运粟，或募人贷钱，惠未及下，下已重扰，止是邀名者图市恩而已。臣愿陛下修人事以应天变，不然，陡匮国力，而未足以弭民灾也。」
　　其三议言事，曰：「陛下临朝清明，询纳忠直。然献言之臣，多涉矫激，肆为诋諆，不顾理道，苟饰智诈，图惑聪明，意在进身，假名疾恶，交章累牍，须报乃已，鬻已之直，归过君父，岂副陛下询纳之意哉？先朝有刘骥者，轻为奏疏。祥符八年。先帝语左右曰：『此人言多捭阖，期在必行。殊不知近伪乱真，词旨易辨。』骥尝枉法受赇，古人察言观行，正为此也。愿陛下每于进对之际【九】，深防邪僻之人，辨其诚诈，毋轻信用。假有称某人善者，或大臣意欲援用，碍于同列；或已有一节之美，先借他人张本自衒；或尝闻圣奖，希旨称述，藉其为援，豫结朋比。又有言某人非者，或大臣所恶，欲其斥去；或闻上称誉，将有褒陟，忌其进用，巧为中伤；或素怀憎嫉，名声轧己，结合疑似，挟情毁害。如此之人，奸险万状，不可不防。真宗常曰：『奸邪无状，诚难察见。若察其好倾人而自进者，十见八九。』此言至要，愿陛下三省之。」
　　其四议大臣，曰：「两府迁易稍频，固有倾邪上孤倚任者，然伤陛下简静之政矣。夫大臣者，国之股肱，固须审择。太祖定天下，用周朝三相犹六年，始以赵普代之，凡十一年，始以薛居正、沈伦代之。太宗嗣位，惟一相卢多逊，又六年而用赵普，自后十八年中，虽三四易相，然所用者惟李昉、宋琪、吕蒙正、张齐贤、吕端五人。当是时，进者竞于纳忠，退者惧而修省，盖进退宰相，皆出睿断也。真宗景德以前，三次迁改，惟李沆、向敏中、王旦、毕士安、寇准五相而已。其任王旦十二年，次则向敏中再相亦十年，此二人在位之日，非无疑似之说，诚以大度并容，推任无间，而不重以权故也。且权太重，则臣下难于久居；言易入，则小人得以交斗。太宗尝谓宰相曰：『今四方无虞，与卿等谨守祖宗经制，最为急务。』此委相之大体也。」
　　其五议择官，曰：「太平兴国初，文武朝官班簿纔二百人。至咸平初，四百人。天圣元年，踰千人。自去年覃恩，又轶天圣之数矣。从前选人入京者，岁不过数人，至有十数考，有劳效，无殿犯，近臣屡荐而终不得改秩者，遂使远方大邑，皆用幕职官承乏。今年判官簿尉，四考辄得京官者，日至四五，远邑无阙员，又以江浙授之，是则推恩太广于前也。先朝尝谕审官院、流内铨主判者【一○】，若灼有能绩【一一】，觽所称者，密以名闻，当特旨升擢。愿陛下择三司主判官，密令搜访，引对之际，如先朝故事行之。其老疾懦庸之人，间或退黜，庶有所惩劝。」
　　其六议贡举，曰：「开宝以前，每岁进士不过三十人，经学不过五十人。自克复伪国，吏员益觽，始以廷试广收士子，太宗委之春官，自咸平后，乃复廷试。则是以天子之尊，而亲春官之职。且取人太广，又一日之艺，未极所长，数日考覆，难尽其当。愿陛下约今岁吏部阙官之数，为来年入等之准，先委贡院考试，然后委文学近臣三两人覆阅可否，陛下与执政之臣启封阅名，旁采声实，第以科级。如此，则天下之士可得实才矣。」
　　其七议制科，曰：「吏部故事，选人格限未至，能试判三节，谓之拔萃。止用疑案古义，观其能否，词美者第优等补官，此则有司铨品常调选人，判超循资之式。而陛下亲御轩陛，审核课试【一二】，非其称也。愿罢此科。其词学异觽，自可举才识兼茂、详明吏理之科。又礼部茂材异等，本求出类之隽，颇闻不利乡荐者，始来应书。望更为严制，以革侥冒之人。」
　　其八议阅武，曰：「开宝通礼，有四时讲武仪。国初疆候未平，祖宗多亲阅试按癔角射。太平兴国后，筑台杨村，以备大阅。真宗咸平初，又辟斗场于东武原，发卒会射。其后再幸飞山教场，皆躬亲训练，示不忘武备。方今继承平之治，兵革不用，三十年矣，遂使连营之士，不闻钲鼓之声。孔子有言，不教民战，是谓弃之。愿陛下案通礼，厉兵讲武而躬习阅之。
　　其九议时令，曰：「开元定礼，有明堂及太极殿五时读令之仪。冠服佩玉，悉从方色【一三】，月为之令。月令不顺【一四】，则五沴应之。近岁以来，气序缪戾，水旱弗节。意者有司刑政之间，或爽顺时之理。天应以异，固当变而修政。愿陛下申命有司，讲修旧礼。以气至之日，集文武官读时令于天安殿，至尊升坐，近臣伏听，上下交儆，以恢和令之美。」
　　其十议入合，曰：「唐宝历后，常以月朔御紫宸殿，行入合仪。后虽五代俶扰，犹或不废。施及圣朝。太祖五行其礼，多御崇元殿，备殿中金吾诸仗，设待制、候对官。崇元殿，即今天安殿也。干德之后，改御大明殿，即今集英殿也。太宗三行其礼，别定新仪，就文德殿廷增设黄麾仗。真宗亦三行之，绘图讲习，藏之禁阁。兹礼之废，向踰二纪，愿因盛时修起之。」
　　诏：「殿试举人，考官日迫，多不精审。自今初考覆考详定，以十日为限。」
　　丙申，命龙图阁待制燕肃、天章阁待制张宗象与三司议在京折中仓利害以闻。初欲置折中仓，以省江、淮岁漕，而议者谓平籴京师，则物价翔贵而伤民，故令参详之。
　　权弛登、莱采金之禁，以岁饥，民不能自给故也。
　　免益州路灾伤州军残欠夏税。
