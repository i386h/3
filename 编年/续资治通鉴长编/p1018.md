<!-- { "loadSidebar": true } -->
　　成都府、利州路钤辖司言：「梓州路欲造铁蒺藜等，已牒转运司均与诸州制造。然前者朝廷运泸州军器及本路准备不少，其韩存宝既未尝深入讨伐，即所用必不多。乞下林广等计度见在数，勿令过有须索。」诏：「经制司除以存宝用不尽数充用外，约见今实用军器制造。仍下梓州路转运司具析昨者关牒邻路造军器不奏因依。」
　　诏：「亲祠北郊并依南郊仪，如不亲祠，即上公摄事。仍别修定摄事仪制。」先是，已诏从张璪议，令礼院再加讲求。（三年五月二日甲子。）判太常寺李清臣、知礼院黄颜王仲修杨杰、何洵直叶祖洽文及甫详定礼文，张璪、李清臣、陆佃皆列名具奏。同判太常寺陈荐独异，而同知礼院曾肇亦微不同，乃各上之。
　　荐言：「议者以天地合祭，始于王莽，稽之典礼，有所未合，故欲罢之，臣窃有疑。谨按：周颂曰『昊天有成命』，郊祀天地也。前汉志载郊祀歌十九章，其七章曰：『惟泰元尊，媪神蕃厘。』说者曰：『泰元，天神也；媪神，地神也。』第八章言『涓选休成，天地并况【五】』，此天地同祀可以燍见，恐非自王莽始也。夫国之大事，莫大于天地、宗庙之祀，有其举之，莫敢废也。古者祀事皆天子亲行，降及后世，事与古异，或因或革，各从所宜，故多遣官摄事。今圣朝郊庙之祭，三岁一亲行，必先朝飨景灵宫，荐飨太庙，然后合祭天地于圜丘，盖参用旧章，得礼之中。而议者又谓亲郊之岁，夏至方丘之祀，盛夏之时不可躬行，宜遣冢宰摄事，而罢冬至天地合祭。臣谓夏至方丘之祀，决不可不躬行，虽大备礼乐，上公摄祭，亦恐此议未能合古，终不若天地合祭之日，亲执圭币，诚志内尽，礼容外重也。况天子父事天，母事地，既亲礼天神，而不亲礼地祇，质之情文，深恐未安。陛下聪明睿智，圣学深博，古今万事，无一不照其本源，其岁亲郊天地合祭之礼，伏乞且循旧制，以昭恭事三神。」
　　肇言：「臣窃考周官大宗伯，王不与祭则摄位。后世祭祀，人主不能一一亲行，今惟三年一郊上所亲奉，余皆有司摄事，则张璪请以夏至日命冢宰摄事北郊，于礼固无不可。至于乐舞之类，亦当增所未备。然臣于此犹窃有疑者，盖以天神、地祇，其体实均，王者奉承，不宜有异，故经曰：『事天明，事地察。』而周官冬日至则祀天，夏日至则祭地，非有隆杀之殊。国朝以来，三岁一见天地、祖宗，未常废阙。今冬至若罢合祭，而夏至又以有司摄事，则不复有亲祭地祗之时。于事天则躬行，于事地则遣官以往，其于父天母地之义，若有隆杀，此臣之所不能无疑者也。夫夏至祭地，此先王之所已行，然论者乃谓方今万乘仪卫，加倍于古，暑暍之时，势有未便。臣窃思之，古今虽殊，寒暑之于冬夏，其为天时一也。恶寒惮暑，其人情亦一也。先王能以五月举事，而后世乃以仪卫之暴露为疑，然则损仪卫之虚文，以就躬事地祗之实，施之于今，宜无不可。窃考近代故事，后周、隋、唐，皆常以五月祭地。况以陛下之恭勤，宜无所惮；以陛下之明圣，其于措置损益仪卫之类，宜无所难。臣愚，故愿陛下断自圣心，遇亲祠南郊之岁，以夏至日备礼躬亲北郊，以存事地之义，以合先王之制，而为万世不易之法，岂不盛哉？夫守经而不知变，臣愚之罪也；以古谊迪上而不敢苟，亦臣之职。若论者犹以暑暍暴露为疑，则不必拘以夏至，而斟酌变通，顺天时之便，第令无失躬事地祗之实，则一代大典，固有待于圣学，非愚臣智虑之所能及也。」于是进呈肇等奏，而降是诏。（判太常寺、知礼院及详定礼文奏状姓名，据曾肇集增入。新、旧纪并书：「诏罢南郊合祭天地，自今亲祠北郊如南郊仪，不亲祠，以上公摄事，乐舞如亲祠。」新纪云：「有故不行，则以上公摄事。」）
　　庚午，陕西路制置解盐司言：「解盐岁增钱，准条作熟钞召人觽买，内六万缗令三司封桩。去年三司封桩岁增钱六万缗，凡为钞九千七百五十一席。今民间钞多价贱，若更变卖，恐转损钞价，凡钞乞纳三司，更不出。」从之，并所增经制、转运司合得六万缗，亦令纳三司，自今并权住给钞。
　　壬申，御崇政殿簄决系囚。（旧纪云：「录京畿及三京囚，降罪一等，杖以下释之。」）
　　诏前追官勒停人越州山阴县主簿、太原府教授余行之陵迟处死。先是，行之以废黜怨望，妄造符谶，指斥乘舆，言极切害。定州教授、颍州团练推官郭时亮诣阙告之，知定州韩绛即收行之付狱。诏开封府司录参军路昌衡就邢州鞫之，行之伏诛。以时亮为通直郎，召对，时亮坚辞不受，听还旧任。行之初系狱，上以问同修起居注陆佃，对曰：「臣识其人，是常为山阴主簿，妻子皆不之顾，何有于陛下？」上曰：「如此，则妄人耳。」行之既伏诛，因赦其妻子。（九朝通略云：陆佃家传曰：「上初有忧色，既闻佃对，乃喜曰：『廖恩作过，无足多虑。今行之乃搢绅士大夫，而有此谋，故朕甚忧之，深恐朝廷纪纲有可窥觎者。今闻卿言，乃妄人耳。』行之狱具，遂赦其妻子。」盖王珪密为上言，陆佃与行之甚熟，故上问之。此据陆佃本传。遣昌衡在二月二十七日。新、旧纪并书。「山阴县主簿余行之谋反伏诛。」）
　　上批付泾原经略使卢秉：「近累得边奏谍报：『夏国变故，秉常遇弒，诸梁擅兵，大酋数辈各怀去就，上下汹乱，兴州左右新旧行邪造逆之臣与秉常故时亲党，各拥兵自固，斩绝河津，南北阻隔，未测胜负所归。』若信如牒报，则诸路当一体测见形迹，然本路绝不闻问，卿可速选委边吏侦实以闻。并下秦凤、环庆、熙河、河东经略司。」先是，权鄜延路马军副都总管兼第一将种谔奏：「近谍报：西夏国母屡劝秉常不行汉礼，秉常不从。其梁相公者【六】，与其叔母亦相继劝之。既而秉常为李将军所激怒，欲谋杀叔母与梁相公，其言颇漏露。梁相公与叔母共谋，作燕会召秉常，酒中，秉常醉起，于后园被害，其妻子及从者近百人皆实时继遭屠戮。臣窃谓贼杀君长，国人莫不嫌恶，羌人遽然有此上下叛乱之变，诚天亡之时也。宜乘此时大兴王师，以问其罪。仍愿陛下假臣鄜延九将汉、蕃人马之外，量益正兵，选陛下左右亲信中贵人为监军同行，文武将佐，许臣自辟置，止裹十数日之粮，卷甲以趋，乘其君长未定，仓猝之间，大兵直捣兴、灵，覆其巢穴，则河南、河北可以传檄而定。」故有是诏。（鄜延沈括、秦凤曾孝□、环庆俞充、熙河苗授、河东王克臣等，以四月三日庚申奏此。又奏见丙子日。）
　　癸酉，上批：「已遣王中正往鄜延、环庆路体量经制边事，可密诏两路经略司，中正所须钱物，于拊养库不计多少，画时应副。」中正既行，称面受诏，所过募禁兵愿从己者将之，而主兵之官不敢违。至西京，文彦博以无诏拒之，中正亦不募而去。（朱本削中正募兵事，盖为中正讳也。今依新本，复存之。）
　　甲戌，上批：「已议于陕西、河东五路聚集军马，其钱粮、器械，中书、枢密各委官尽数刷会【七】，准备应副。」遂诏钱粮委检正官、器械委检详官各一员，取索文字刷会。
　　乙亥，上批：「闻同管勾陕西买马司高士言：凡与蕃部交易，动以恶言慢骂之，其侪类每有怨色，亦是阻其来马一涂。可令郭茂恂体量以闻。」
　　诏权发遣度支副使兼措置河北籴便蹇周辅兼提举江南西路、广南东路盐事，其主行盐事监司之不胜任者，体量以闻。」置两局于司农寺。（朱本云：「两局止是周辅时暂置削去。」新本已复存之。）
　　都大提点在京仓场司言：「汴河粮纲岁运六百余万石，及司农寺起发淮、浙四十余万石，并于沿途汴仓分纳。乞于万盈、广衍两仓增牔屋四百间。」诏遣开封府推官曾孝廉按视，具图以闻。（朱本删去，云「后来检到上令腾并，事小不须载。」）
　　诏承议郎、天章阁待制、知庆州俞充追两官，降授通直郎，免勒停，职任如故；朝请大夫、知扬州鲜于侁追一官，降授朝散大夫，冲替。坐举知绵州神泉县胡献犯赃故也。
　　丙子，新权发遣京西路转运副使【八】，朝奉郎李南公为河北路转运判官。以知谏院蔡卞言南公顷因弃妹不嫁，管勾宫观，近及二年，牵复当以渐故也。（南公除京西运副，乃四月七日甲子，今并书。丙子，十九日也。）
　　鄜延路马步军副都总管兼第一将种谔言：「臣昨于今月庚申奏：夏国秉常为贼臣所杀，乞朝廷兴师问罪。今觇知秉常兵马见聚于所居木寨，国母与梁相公兵马见聚于国母巢穴。自木寨至国母巢穴约五里，今已绝河梁，南北人马不通。梁相公者，已出银牌点集，未知从与不从。臣前奏乘其君长未定、国人离乱之际，顺兴王师招讨。且兵尚神速，机不可后，况此西人叛乱，邻国孰不动心？契丹自数年来，岁尝三四，以拜礼佛塔为名，欲假道兴州，而意在吞并其国。西人平时已常患之，况今国内有乱，若闻中国弃而不顾，或备而迟留，万一契丹乘此举兵吞并，易若反掌矣。若西夏果为契丹所并，则异日必为大患于中国，故今此事系朝廷为与不为，决与不决耳。所谓楚得之则楚胜，汉得之则汉胜。今西夏疆埸若归中国，则契丹孤绝，彼势既孤，则徐为我所图矣。兵法曰：『先发者制人，后发者制于人。』愿陛下留神，早运胜算，此千载一时之会，陛下成万世大勋，正在今日矣。」又言：「向者元昊将死【九】，遗言：『异日势衰力微，宜附中国，誓不可胁从契丹。中国仁爱而契丹负心，若附中国，则子孙安宁，又得官爵；若为契丹所胁，则吾族被戮无孑遗矣。』此语国人皆知之，至今相传。今朝廷讨伐，不惟易以成功，西夏素已防拒契丹，则必投戈归命矣。」又言：「不必远调兵赋，止发本路九将兵，裹粮出塞，直趋巢穴。兵尚神速，彼未及知，师已及境矣。」上批：「虽朝廷见遣王中正往体量确的情伪，又虑兵机一失，悔不可及，宜先令沈括、种谔密议点集兵马，告谕逆顺，招怀并边主兵酋首，以俟大兵并力。仍未得便举事，先密具画一以闻。」（朱本删去谔上言三十余字，云与壬申日文字相犯，不须重载也。今仍存之。）
