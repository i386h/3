<!-- { "loadSidebar": true } -->
　　是日晚，希遣其侄虙来谒布，则云已有问目矣。希欲避位，布既劝希造朝面陈，然后家居听命，希寻迁出。恕先在假，既而参假，仍乞上殿。上甚讶之，谓布曰：「恕无忌惮如此！本欲隔下，又不欲尔，只待问他，云上殿来为甚？」恕方立廷下侍班，上又曰：「恕惕然自若，轻忽小人。」又曰：「恕每多言，章惇云古人谓三缄其口，如恕者，须以针线缝口【一二】，方不至喋喋。」布曰：「朝廷方付吏议，曲直未分，林希方迁出，恕便参假趋朝上殿，觽论亦无不骇之者。」上曰：「林希亦失体，当两黜之。」又问：「外议如何？」布曰：「觽论亦谓希此举非大臣体，然所以致希如此，乃缘恕语言乖谬，若两黜之，外议必以为允。」上曰：「必两黜之，议已定矣。」上又曰：「恕言欲置蔡京两府，駉亦言有例，云富弼与晏殊同在政府。」布曰：「此是异姓亲，未闻有兄弟同在政府者。若异姓亲，不独殊、弼，王安石与□充，文彦博与程戡，许将与林希，俱是亲家，如此者甚多。」上曰：「林希初奏云『待教过三省』，札子却云『意欲』。」布曰：「似亦无所校。」上曰：「『待教』与『意欲』煞不同。」布曰：「亦闻更有『且教』及『若得』两字不同。缘俱是口语，虽经根治，未知孰为虚实。」上曰：「诚是如此，但希面奏与札子不同，即无疑尔。」布曰：「陛下必记希面奏之语。」上曰：「然。」布又曰：「希已两经取问，前日圣问及此，臣未及详陈，是日便闻取问，恐祖宗以来，无此故事。缘希尚在政府，狱官押问，自取问希，须以状申大理少卿，似于体貌非宜。」上矍然曰：「已失！更不令问。」布曰：「此事已往，无可言者，愿更留圣意。」上曰：「甚好！」上又曰：「路昌衡言恕常与京密语，他人莫得闻，虽不同一幕次，往往于隔幕私语，无得闻者。
　　苏駉既就吏，恕闻其言有与希不同者，疑章惇党希，反归罪于駉。即又奏疏曰：「原希妄造事端，本要先陷天子耳目近臣，虚妄既露，则必将归罪苏駉。如此即希谋效，臣受其祸；希谋不效，则苏駉当其罪。希果如此侮慢朝廷，即良由朋党觽盛所致。臣闻苏駉初追赴都堂取状，当是之时，駉亦未知事因如何，别无向背。仍闻章惇尝厉声色，面谕以圣旨，则駉所供状安得不实？若駉后来到根治所供析前后不同，则罪乃在駉；即与都堂所供状无异，则希虚妄之罪，复何所逃？昨苏駉所供，若与希同，而臣却称駉诬臣，臣未必无理也。然不知用事大臣，肯听臣言罪駉否？书曰：『三人占，则从二人之言』。今两人既同，而其理又在不疑，则希尚何辞！伏望圣慈特垂照察。」
　　又贴黄：「今若朝廷听希罪苏駉，则他日章惇、林希意欲陷害者，即便诬告，引一好进小人为证，符同则为福，不同则为祸，劫以利害，谁敢不从！如此，则但其所恶者，皆可逐去。臣恐惇威遂成，无所为而不可，固非圣朝之福【一三】，亦恐为惇之祸也。此事尤当深留圣念。」
　　又贴黄：「臣前已陈章惇方与圣主争权【一四】，希去则权归陛下，希留则权归宰相。此非臣激发之辞，事理灼然如此。乞检臣近疏，更赐披览。」
　　后二日，恕又造朝，（庚寅，四月十二日。）布再对，上语布曰：「恕今日又入」。布曰：「昨对甚久，布亦深讶之，不知云何？」上曰：「只是分疏。仍云恕极毁章惇，云王珪有恩于惇，又以布故，迟却三年乃行遣珪。又云惇专权用事，人畏之如虎，莫不至如此否？又云惇欲重行遣苏駉，因以立威，駉至都堂，惇厉声诘问，云是圣旨取问。」布曰：「此言诚过当，臣自与惇共事，但见其痛骂王珪，人皆以为太甚，不闻其有庇珪之意。兼惇与恕辈皆欲深罪珪，以大己功，恐无此。若谓专权，人畏之如虎，尤恐不然。惇为相无术，人无畏之者，往往反畏同列。但口快，多取人怨骂，士大夫孰不极口骂之！未闻有畏之者。若能使人畏之而不畏人，乃是惇能有为相操略也。至于问駉称有圣旨，乃当如此。岂可使駉不知为圣旨取问？」上悉以为然。且曰：「惇、恕辈自扬己功太过。」布曰：「此觽所共诮，但不敢言，不谓圣意亦察见其如此。陛下先帝长子，自当嗣位，恕等何功之有？」上曰：「当时亦是能守正论？」布曰：「太母初无异意，但王珪观望，不敢先启口尔。今惇为左相，黄履右丞，恕为中丞，报之亦已丰足。至于恕以元佑引文彦博，亦以为己力，谓其引彦博在朝，有保佑之意，此尤为欺罔。元佑之人欲招彦博为助，岂恕之所能为？」上亦然之。布又曰：「恕在绍圣初，谁以为可在朝廷者！非惇力引，何以至此？」上亦深以为然。布又曰：「恕知惇可击，前此何以不言？」上曰：「恕自作中丞，便数毁短章惇，却不独今日。」布曰：「恕亦以惇数面辱之，故怨。」于是两人皆黜。
　　布谓惇曰：「恕黜极佳，且使倾邪媚附者无效。」惇曰：「此不可漏，恐恕别为奸慝也。」或曰，恕为中丞，惇实荐之，布亦有力焉。而亟与惇异，每上殿，移时不下，惇固疑之矣。始，惇置希西府，盖疑布闲己，故使希察布，而希卒为布所诱，遂叛惇。惇乃因苏駉事，并逐希、恕。布虽数为希解，然讫不免也。（并三月十九。邵伯温云：邢恕既为惇、旦、卞起狱不成，每上殿，移时不下，惇果疑之，出其元佑初谪随州上宣仁后自辨书，称「宣仁功德，有宗庙大计，旬日之前，固已先定」之语，遂入元佑党，谪知南安军。恕怨骂惇不已，惇畏之，复直龙图阁。至元符末，上皇即位，钦圣后垂帘，韩忠彦拜左仆射，忠彦不平恕之诬罔，谪恕均州安置。按恕责南安，乃十月十六日事。伯温又云：惇使希察曾布，而希为布所诱，遂叛惇。其罢当坐此，今参取之。）
　　御史蔡蹈凡四章论希，其一曰：「臣尝读书，在昔文王聪明齐圣【一五】，大小之臣，咸怀忠良，其侍御仆从，罔非正人。然则古之明王于侍御仆从，不敢用不忠不良邪僻之人，况左右大臣参订国论，典司机密者乎？臣伏见林希，天资倾险，诡躁褊急，竞利争进，无大臣体。顷在先帝，擢置文馆，养之有渐，非不见用。及选使高丽，辄敢托故不行，先帝命黜监杭州楼店务，后虽稍迁，纔得为郎而已。然希事王珪最为亲密，珪前后荐论，凡累数十。先帝知其奸邪，终不信用。先帝弃天下未久，党附韩缜，浸有超擢。缜出，复事吕大防、苏辙及交通梁焘，焘亦倾心结纳，尝引希及弟旦以自代。数年之闲，虽尝以言者斥外，而汲汲干进，常不自安。其知润州日，因籍河渠事献书大防，寻除天章阁待制。由此巧计得行，遂跻显要，以至今日。若非希能以邪心异意，求合大防、辙等，何以致此？
　　臣又按希性多猜忌，善人吉士，非出其门，则谗毁万方，卒以中伤。若其昆弟子侄，皆缘要职，坐布京师，其迹甚明。臣又尝闻希知杭州日，承苏轼之后，轼所为政，一无善状，希尊奉赞咏，见于文墨。题其所筑西湖堤曰苏公堤，刊石于亭，揭示州人，无不知者。
　　盖天下之人，皆曰陛下诚能继先帝之志者也，希终先帝世，不见异擢，故尝自为其弟旦墓铭，谓旦坐论李定事，经十五年闲，无敢道吾家姓名者。观其言，觖望可知！今陛下进之右府，实主机密。边陲多事，议论不一，必得端亮一节计安宗社之人审处成计，庶几有助。若希者，辞难择事，昔犹不为先帝用，今肯任陛下事乎？此陛下继志之善有所未尽。臣待罪言责，不敢循默，欲望圣慈罢希机政，特赐显黜，慰塞髃言，天下幸甚！」
　　其二曰：「臣今月二十五日，具奏林希倾邪，诡躁褊急，竞利争进，无大臣体等事，乞特赐黜罢，至今未蒙施行。臣窃见希自小官以至显要，无非阿附权贵，以为梯媒，既以恩出其门，遂亡朝廷公论。王珪之恶，属者士大夫口语籍籍，皆谓削夺后时，独希游谈要路，欲以盖藏，背公营私，阴灭大义。为臣如此，顾虽下僚小吏，不可一朝居也，况左右大臣乎？且希以珪能累数十荐，力为拔引至吏部尚书、翰林学士，天地之造，父母之德，岂复有大于此者乎？由此见希亡爱君报国之心明矣。希之奸邪，其状不一，独盖藏王珪，尤害朝廷大义。其它交通梁焘举希自代，及吕大防、苏辙引为天章阁待制，其为奸党亦甚着明。盖朝廷二三年闲，诛斥元佑髃奸，自谓几尽，乃不知希实余党，而反在天子左右，此天下士大夫议论所以喧腾而未息也。臣愚欲望陛下断自圣意，检会前疏，早赐施行。
　　其三曰：「臣窃以祖宗以来，执政大臣，致台谏官上章论列者，即日私家待罪，俯伏忧惧。如此者，所以严朝廷风宪之体，存人臣进退之义也。臣近者再具奏，论林希奸邪等事，虽未蒙施行，而希身为大臣，亦合恐惧忧畏，家居俟命。而乃安然造朝，气焰自若，倨傲无耻，士论不平。若非挟党怙奸，孰敢轻视陛下风宪之司若此其甚？欺天慢上，近代罕闻！臣昨又闻希之纤巧，以寻常客语缔造事端，上惑宸聪，阴中言路。原其措意，自以邪恶播闻，虑有弹击，计穷势迫，知不可奈何，而先为衅隙，障塞人言，庶几偷安，以固宠禄。希之险薄，于此洞见表里，而尚欲巧为盖覆，无耻可知。恭惟陛下至诚求治，进贤退奸，虽远在千里之外，朝闻而夕行，惟恐后时。至于希为倾邪，近在陛下左右，而臣数露章疏，今已踰旬，未闻睿旨施行，中外疑惑。臣愚伏望发自圣断，详希罪状，速赐罢黜。然后逐臣，以戒击奸后时；广置言职，少慰天下公论。」
　　其四曰：「伏睹敕命，罢林希同知枢密院事，依前官知亳州。有以见陛下赏善罚恶，大公至信，虽左右之臣，不敢以私，此陛下继天绍祖之盛德也。然臣愚窃以林希奸邪，陛下所素闻，先帝所深知。臣等区区，效死言路，不顾人微，屡上章疏，皆有据案，付外施行。今者窃读告词，止以『私积怨憎，密较口语，回互轻重，志在中伤』为罪，而它无一言及希奸邪，士大夫议论喧然，殊未厌慰。今不昭示觽听，使天下知希不专以口语被黜，则希之它日复进，有以借口者矣。如此而欲戒官邪，不可得也。臣愚欲望睿慈省察，断自圣意，少加诛责，天下幸甚！」（蔡蹈章虽无取，然不可不载，以见一时议论。二十四日曾布云，可考。）
　　大理寺言，应奏断公事，乞依开封府专条，不许诸处取索。从之。
　　鄜延路经略使吕惠卿言，进筑罗密谷岭新寨毕工。诏赐名临夏寨。（四月七日，十二日【一六】。）
　　尚书省言：「大理寺拟立到，有凶恶及髃党贼盗，提刑司专委本处通判抽差近下禁军三十人，量支器甲，提举捉杀。如别有勾当及归任日，所差人并放下，不得妄作名目占留。」从之。
