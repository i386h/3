<!-- { "loadSidebar": true } -->
　　先是，王安石言：「臣伏见陛下宣谕中书，以知制诰阙，令勘会蔡延庆、陈襄等资历。窃以陛下擢人置之高位，纵不能得忠良智能之士助兴政理，犹当得其无损。如陈襄邪慝，附下罔上，阴合奸党，兴讹造讪以乱时事，陛下必已明知，陛下每欲崇銟，臣诚不知所谓。今违道合众、妨功害能之臣，不为不多矣，陛下又进如襄者助之，不知于时事为无损邪？有损邪？今春陛下除襄侍讲，又召试知制诰。襄召试知制诰，见四月癸未；兼侍讲，见五月辛卯。安石云今春，不知何故，当考。襄辞命之语，以为古之仕者，不得志则可以之齐，之楚，之宋，今天下一君，不可以他之，惟辞尊居卑为可，故欲辞侍讲、知制诰，而且在记注之官。陛下以谓记注之官可比抱关击柝之贱乎？人臣辞官之礼可以出此言乎？且襄止是附离富弼、曾公亮苟求官职之人。今日陛下德义，朝廷政事，何至使如襄者以任高位为辱也！其不识礼义，敢为骜诞以疑惑圣听、取悦奸人如此，若陛下徒以左右游谈之助多而擢用，此乃流俗之所以胜而襄之计中也。襄今春既有辞尊居卑之奏，今秋必不敢遽复就职，不逡巡而后受，则偃蹇而终辞。高位者，人主所以荣天下之材，陛下乃强以与乱时事之憸人，而为其所拒，以广其流俗之妄誉而自令爵命为世所贱，臣窃为陛下耻之。臣已尝略论襄之邪慝，不宜重有所陈，顾在廷之臣，孰肯违流俗以助陛下消小人之道者乎？是以复冒昧言之，伏惟陛下详酌。」是日，安石留身，上谕安石曰：「见所论陈襄文字，甚善。襄、延庆直院皆未久，所以且总未除外制。」安石曰：「良是。宣力于外者，或未被銟擢，此皆无劳能，若令度越，即何以劝？此天官也，陛下代天□官，岂宜姑以予人？」安石论襄，据陆佃所编安石文字，末称九月五日参知政事王安石札子【三】，盖三年九月也。安石日录：九月五日安石留身，上曰：「见所论陈襄文字。」即此札子也。明年七月，襄乃除知制诰。
　　癸巳，著作佐郎、编修中书条例曾布为太子中允、崇政殿说书。王安石常欲置其党一二人于经筵，以防察奏对者。吕惠卿既遭父丧，安石未知腹心所托【四】，布巧黠善迎合，安石悦之，故以布代惠卿入侍经筵。布资序甚浅，人尤不服，而布亦固辞，卒罢之。此段据司马光日记，罢说书在十四日。四月六日编敕，八月二十五日编例，九月八日同判司农。
　　甲午，诏陕西麟府五路缘边州军，应文武官迁易官职及死丧所得支赐，家在京者在京给。初，秦凤副总管窦舜卿改环庆副总管【五】，赐缗钱千，枢密院下庆州给，而上批边事方兴，并边金帛尤宜爱惜，令移给于永兴军。因令有司以此类事推广施行，乃降是诏。舜卿与韩缜议不协，故徙之。
　　乙未，工部侍郎、参知政事韩绛为陕西路宣抚使，度支员外郎、直舍人院吕大防为宣抚判官。先是，绛奏以夏人寇庆州，陕西用兵，请出使。王安石曰：「臣于边事未尝更历，宜往。」上亦欲用安石，乃曰：「王安石未尝行边，今可出使也。」绛以为朝廷方赖安石，不宜往。安石曰：「朝廷所赖独韩绛尔。」上因论修民兵，安石曰：「今有边事，乃可修之时。况西贼亦不足惮，以顺讨逆，以众攻寡，以大敌小，以陛下明圣当十岁孤儿，则胜负之形已决。又今彼举动无算，其可胜必矣。然应之在勿扰而已。临事惶扰，所措置不中事机，即为边将所窥。又大计已定，小有摧败，亦不足挂圣虑。」上乃言宪宗论高霞寓败时事，又言：「绛与安石宜无适莫，内外相成，其为朝廷所赖一也。若绛去，有不及事可同议之。」绛言：「有未尽事，当以私书抵安石。宜令安石在中书为表里。」安石言：「臣不习边事，每谋议不敢果。如庆州事，若臣知诚不可破，则不须令诸路纷然奔走也。恐陈升之或在告，则中书应接宜得习事之人，谓宜留绛遣臣。」然上卒遣绛，仍赐绛诏：「如有机事不可待奏报，听便宜施行。」二十四日诏可考。
　　太子中允、监察御史里行林旦判司农寺，太子中允、崇政殿说书曾布同判司农寺。布寻奏改助役为免役，吕惠卿大恨之。布改免役，惠卿大恨，此据司马光日记所闻苏衮之言。本志：司农言：「始议出钱助役，今悉募充，请改助役为免役。」制可。本志附此于遣使促诸路役书下，不得其月日，因布判司农，特书之。本志书遣使促诸路役书，则系之黜杨绘、刘挚后，黜绘、挚乃四年七月十四日，然本志□事先后特未可信也。四年十月一日颁役法，更详之。蒋静作吕惠卿家传云：州县差役之法，久以为弊，重役之家至有破产，而侥幸者役或不及。衙前、承符、散役之类，色役非一，其弊尤甚，不可胜言。于是朝廷置局，详定利害，而以文字送制置条例司看详，司农实兼领之。公以为今欲除去宿弊，使民乐从，然所□优者则乡村朴惷不能上达之甿，所裁取者则仕宦并兼、易致人言之豪户，以至衙司、县官，皆恐无以施诛求巧舞之奸。新法之行，尤所不便。官吏既不能明见法意，抑又惑于言者之多，筑室道谋，难以成就。于是为牒具析所以措置施行之状，极于详尽，檄诸路监司，使之如法推行。卒罢差役法，令当役人户以等第均出，曰免役钱，而一切募人充役随本役轻重以钱给之。其坊郭等第户及未成丁、单丁、女户、寺观、品官之家旧无色役者，皆以等第均出，曰助役钱。四年十月一日乃颁募役法。
　　皇城使、端州团练使、知恩州李绶为枢密副都承旨，用士人自绶始。己酉，定接待仪范。
　　己亥，命司勋员外郎权判大理寺崔台符、崇政殿说书曾布、殿中丞权发遣大理少卿朱温其考试法官，试法官自此始。本志云：诏秘阁考合格举人，取毋过五分。今附此。
　　大理寺丞赵子几同管勾开封府界常平等事。欲记保甲事，故出子几初除，或因事可见，即须削去。
　　枢密都承旨、东上合门使李评请铸印及依中书检正五房公事不许出谒，并从之。
　　庚子，左仆射、兼门下侍郎、平章事曾公亮为司空、兼侍中、河阳三城节度使、集禧观使，仍五日一奉朝请。公亮初荐王安石可大用，及同执政，知上方向安石，阴助之而外若不与同者。置条例司更张众事，一切听之。每遣其子孝□与安石谋议，至上前无所异。于是上益专信任。安石以其助己深德之，故推尊公亮而沮抑韩琦。御史至中书争论青苗事，公亮俛首不答，安石厉声与之往反，由是言者亦以安石为专而公亮不预也。苏轼尝从容责公亮不能救正朝廷，公亮曰：「上与安石如一人，此乃天也。」然安石犹以公亮不尽同己，数加毁訾。公亮虽屡乞致仕，上辄留之，公亮去亦弗勇，安石党友尤疾之。上御集英殿册进士，午漏，上移御需云便坐，延辅臣，赐茶。公亮陟降殿陛，足跌仆于地，上遽命左右掖起之。明日，以告病连乞致仕，于是乃听公亮罢相。此据公亮本传及司马光日记、王安石日录删修。本传又云：公亮深为子孙计，阴助安石。公亮既老，安石力荐孝□，不数年擢执政。按：公亮初助安石，未必专为子孙计，及孝□遽登枢府，故世论即谓公亮始谋如此。今削去。四年三月九日，议除公亮雍帅、孝□漕。三月二十四日，孝□捕扇惑保甲者。三月二十六日，安石云孝□可备侍从。赵伯山中外旧事云：王荆公取熙河甚力，奏神祖以所费止三百万。他日，有西帅登对，上问之，帅曰：「除内帑所赐外，独本路应副殆千万。」上愕然，令退具实数奏来。出以示荆公，荆公无语，复纳榻后，久之乃怒色乡语曰：「是臣偷了耶？是臣谩了耶？」上甚不平。会韩忠献论条例司疏，驳青苗事。介甫家居，上深有意罢去新法，并荆公罢之。曾鲁公密遣令绰赴介甫，介甫亦恐改法，故出视事。
　　阅武卫指挥军士千二百三十八人□排军阵。诏提举教阅崇仪使亓赟迁三资，候带御器械有阙与差；左藏库副使李希一等四人第减磨勘年；教头及□排兵士二十八人各迁一级。自赟而下仍赐帛有差。
　　辛丑，枢密副使、左谏议大夫冯京参知政事，翰林学士、右司郎中、权三司使□充为右谏议大夫、枢密副使。上初欲用充参知政事，王安石曰：「充与臣有亲嫌。」上以为无害，安石曰：「充岂能忘形迹。若论议之闲顾形迹，则害国事。」乃徙京而命充代之。
　　天章阁待制、知定州李肃之权发遣三司使。
　　湖南转运使张颙知鄂州，权发遣户部判官范子奇权湖南转运副使，湖北转运副使孔延之权开封府推官，权发遣开封府推官孙珪为湖北转运使。上批：「闻颙母老，罕出巡，性亦好静。延之精力缓慢恐非监司之宜。」故以珪、子奇易之。子奇，雍孙也。
　　太子中允、崇政殿说书曾布改集贤校理，罢说书。从其请也。初六日除中允、说书，二十五日检正户房。
　　壬寅，大宴集英殿。
　　甲辰，出空名敕牒三十、宣徽院头子各一百告身未见，数本多如此，须别参考增入。赐宣抚司。于是王安石论宣头、告牒事，以为当先定计，有地有材，然后可议招怀内附，昨绥州仓卒之变，可为戒也。文彦博引庆历中故事云：「或潜输诚款，亦可受之。」安石曰：「潜输诚款，则何以验其真伪？又若无实利及之，则彼犯族灭之祸而输诚款何为也？若以实利加之而彼非实情，是则堕贼计中矣！」彦博曰：「与宣头、告身而已。」安石曰：「彼得宣头、告身而无实利，若彼国主通知，即我为无算；不知，则彼受宣头、告身者且忧族灭。有族灭之忧而无实，不知彼何故肯出此？」彦博曰：「庆历中亦只如此。」安石曰：「若如庆历中故事，则其效不过如彼时而已。」陈升之又论盐州可取，安石以为须有定计，一举取之而寇不能复取，则不害清野坚壁之本谋，不然即兵连未有已时也。彦博曰：「昆夷、玁狁，自古有之。」安石曰：「古之治世，守在四夷。文王当商末，故有昆夷；宣王当周之衰，故有玁狁。」彦博曰：「尧、舜亦有『蛮夷猾夏』。」安石曰：「尧、舜时『蛮夷猾夏』，则使士师治之尔。」
　　知郓州滕甫知定州。河北都转运使刘庠知成德军。
