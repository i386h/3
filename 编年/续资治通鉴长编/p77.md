<!-- { "loadSidebar": true } -->
　　上又曰：「朕览前书，备见历代治乱。大抵君臣之际，先要情通，情通则道合，故事皆无隐，言必可用。朕厉精求治，卿等为朕股肱耳目，设有阙政，宜悉心言之，断在必行，采访外事，条白于朕【二○】，虽浮泛之说，亦以闻也。凡人在下位，见当世之务不合理者，则怏怏于心，既列高位，得以献可替否，尽展素所蕴蓄矣。或所言不中程度，亦当共议而更之，俾协于道。朕每行一事，偶有未当，久之寻绎，唯自咎责耳，固不以居尊自恃，使人不敢言也。」宋琪曰：「前代髃臣上章论事，或比之『触龙鳞』。今陛下喻臣等以事无长短，并许敷奏。彼思贤若渴，从谏如流者，要未能比方圣德也。敢不竭诚，上副明诏。」
　　三佛齐国遣使来贡方物。
　　盐铁使王明言：「沿边岁运铜钱五千贯于灵州市马，七百里沙碛无邮传，冬夏少水，负担者甚以为劳。戎人得铜钱，悉销铸为器，郡国岁铸钱不能充其用，望罢去。自今以布帛、茶及它物市马。」从之。
　　己卯，诏河东、江、浙、川、峡、广南官自今满三考，并与除代。
　　庚辰，诏史馆所修太平总类，自今日进三卷，朕当亲览。宋琪等言：「穷岁短晷，日阅三卷，恐圣躬疲倦。」上曰：「朕性喜读书，开卷有益，不为劳也。此书千卷，朕欲一年读篃，因思学者读万卷书亦不为劳耳。」寻改总类名曰御览。
　　先是，上数召庭臣新安吕文仲、丹阳吴淑、无锡杜镐等入禁中，令读古碑及文选江、海诸赋。于是命文仲以著作佐郎充翰林侍读，寓直御书院，与侍书王着更宿，而书学葛湍亦直禁中。每暇日，多召问文仲以经书，着以笔法，湍以字学。有孙景璠者，本杭州水军，篆千字文为五十余体以献，上善之，诏取去黥文，隶御书院。宰相宋琪请授以官秩【二一】，上曰：「爵禄非所惜也，顾此人面痕尚在，岂称冠带乎？」琪固言之，乃授国子书博士。（此事不得其时，今附见。）
　　十二月壬午朔，令绥、银、夏等州官吏，招诱没蕃民令归业，仍给复三年。
　　丁亥，河北、河东缘边戍卒，人赐黄绢襦一；京城诸军米人一斛。
　　淮海国王钱俶三上表乞解兵马大元帅、国王、尚书中书令、太师、开府仪同三司等官，诏止罢元帅，余不许。
　　癸卯，滑州言河决已塞，髃臣称贺。先是，役丁夫十余万，功久不就，议者多请罢之，殿直刘吉确称役不可罢，即令助郭守文监督，及是而堤成。未几，河复决。
　　上谓宰相曰：「迩来场屋混淆，颇闻有僧道还俗赴举者。此辈不能专一科教，可验操履，他日在官，必非廉洁之士。进士先须通经，遵周、孔之教，或止习浮浅文章，殊非务本之道，当下诏切戒之。」甲辰，令诸州禁还俗僧道赴举。进士免贴经，只试墨义二十道，皆以经中正文大义为问题。又增进士及诸科各试法书墨义十道。（进士增试律义，据本志增入，实录、会要并阙之。雍熙二年又复贴经，罢试律。）
　　又诏诸道下第举人依旧重请文解，不得准近例常赴贡部。（别本实录在八月癸卯，今并书。）
　　丙午，右补阙、直史馆胡旦献河平颂，言逐卢多逊、出赵普事。其序略曰：「贼臣多逊，阴泄大政，与孽弟廷美□诅不道，共造大难。强臣普，恃功贪天，违理背正，削废大典，架豪杰之罪，饰帝王之非，榛贤士之路，使恩不大赉，泽不广洽。」（宋朝要录，其序略曰：古之王者，必有大患，然后彰大圣，必有大灾，然后成大功。贼臣多逊，阴泄大政，与孽弟廷美□诅不道，爰构大难，赖天地社稷之福，圣皇之灵，觉而黜之。强臣普，恃功贪天，违理背正，构豪杰之罪，饰帝王之非，榛贤士之路，使恩不大赉，泽不广洽。八年夏，河拥积石，大决于滑，漂澶，荡濮，浮曹，沈济，灌于彭门，注于淮、泗，孟诸、巨野，漫漫而海。兽无攸处，鸟无攸居，况于民人乎？汉家法制，以灾异责三公。帝命有司明举旧典，谴普于邓，乃命臣守文役兵籍民，授以成算，是壅是塞，巨岸山峙，巨防岳载，洪流之迅奔，归故道以长往。是天子前黜多逊，后谴普，防大患而遏大灾，塞洪河之决，疏德泽之壅，彰大圣而成大功也。）
　　颂复有「逆逊投荒，奸普屏外」等语，上览之震怒，召宰相谓曰：「旦词意悖戾。朕自擢置甲科，历试外任，所至悉无善状。知海州日，为部下所讼，狱已具，适会大赦，朕录其才而舍其过，乃敢恣胸臆狂躁如此！今朝多君子，旦岂宜尚列侍从耶？亟逐去之」！且下其颂史馆。中书舍人、史馆修撰王祜等奏旦指斥大臣，谤讟圣代，下流讪上，宜加窜斥【二二】。丁未，责旦为殿中丞、商州团练副使【二三】。
　　戊申，上于禁中读书，自己至申始罢，有苍鹤飞上殿鸱吻，逮掩卷乃去。上怪之，以语近臣，对曰：「上好学之感也。昔有鹳雀衔三鳣鱼堕杨震讲堂下，抑亦类此。」
　　宥州言戎人二万觽入寇，巡检李询率所部蕃汉卒击走之，斩首二千级。
　　己酉，诏：「戎人鬻马，官取良而禁驽，又禁民私市，往来道死者甚觽，戎人少利，由是岁入之数不充。自今委长吏谨视马之良驽者【二四】，印以识之【二五】，许民私市。」
　　福州言本州岛兼用铁钱，铜钱三直铁钱一，计赃为重轻，请自今悉以铜钱定罪，从之。
　　以懿州刺史田汉琼为锦州刺史，锦州刺史田汉希为懿州刺史，皆五溪之酋也，愿易其地，因而授之。
　　潭州言醴陵县水中草变为稻。
　　先是，上谓赵普曰：「比诸军颇有善治生者，盖多方约束，不使横费所致。且怨怼生于不足，此辈贪勇，复寡思虑，若从其横费，虽倍给衣粮，亦当不足，计无所出，则为盗贼耳。晋、汉时军粮皆红腐不可食，今菽粟亦皆精好矣。」普对曰：「朝廷岁漕江、淮繥稻，概量饶足，营伍无所侵□，陛下训以治生之道，致其赡济，此岂晋、汉所当拟耶？」
　　是冬，军士有夜劫民家者，上厚立赏捕之，既获，悉戮于市。因谕诸军篃索曾经罪罚凶猾无赖者，得百余人，上不忍杀，以铁钳钳其首，羁于本州岛，明年二月乃释之，仍各赐钱三千。
　　是月，权知相州、右补阙、直史馆田锡上疏言：
　　筦榷货财，网利太密。躬亲机务，纶旨稍频。
　　所谓网利太密者，酒曲之利，但要增盈，商税之利，但求出剩。或偶有出剩，不询出剩之由，或偶有亏悬，必责亏悬之过。递年比扑，只管增加，递月较量，不管欠折【二六】。然国家军兵数广，支用处多，课利不得不如此征收，筦榷不得不如此比较。穷尽取财之路，莫甚于兹，疏通货殖之源，未闻适变，似不知止，殊无定期【二七】。今乞国家以关市之征，定其常数；酒曲之利，授以常规。或偶有增加，不可于增加上更求出剩，或偶有亏折，即可令于出剩时补填。且如州县征科农桑税赋，年丰则未闻加纳，岁歉则许之倚征，自然理得其中，民知所措。
　　所谓纶旨稍频者，君有居上之威仪，臣有奉上之职业。君道务简，简则号令审而人易从，臣道务勤，勤则职业修而事无壅。臣伏见陛下忧民太过，视事太勤，每日早于崇德殿受百僚之朝，未日午于讲武殿视万机之事【二八】。或进呈甲仗，或拣阅军人，或躬问缧囚【二九】，或亲观战马；自匦而进者，或详其词理，挝鼓以闻者，或询彼冤诬。盖陛下虑四聪或有所未达，万机或有所未知，文王之心，遂干干而夕惕，成汤之意，贵孜孜于日新。然陛下何不移此勤劳而劳于求贤，何不改此精专而专于选士！谏官则寘之左右，御史即委以纠弹，给事中当材者许之封驳诏书，起居郎有文者命之纪录言动。百职如是各举其业，千官如是各得其人，则何忧事不允厘，何虑民不受赐！今有司指挥，多以札子取圣旨，官员注拟，必须引见听敕裁，事若允当则既由宸衷，事若未当则亦归睿断。如此皆劳天听，安用有司！致陛下视事太勤，忧民太过。况宫阙乃尊严之地，轩墀列清切之班，可以延伫贤良，询求理道，岂宜使押来囚系，或病患军人，或虚词越诉之徒【三○】，或侥幸希恩之辈，引之便殿，得面天颜！陛下则随事指挥，临时与夺，其闲有骤承顾问，上惧天威，或偶有敷陈，稍惬圣旨，怯懦蹇讷者口虽奏而未尽其心，奸诈辨词者言虽当而未必有理。陛下或赐之恩泽，或寘以刑名，然睿览周通，出令固无于枉滥，而帝廷清肃，终朝岂称于喧嚣！加以条理事宜，或伤频并，施行诏敕，遂至稠重。书曰「临下以简」，又曰「御觽以宽」。御觽不以宽则获罪者多，临下不以简则从令者少。况帝王有常道，禁令有常程，施令贵乎必行，设禁贵乎必止。若令之无节，奉而行之者必难；禁之无时，遵而止之者亦寡。
　　臣所谓网利太密既如彼，纶旨稍频又如此。愿陛下□臣敢言之罪，察而审之，望陛下听臣敢谏之言，择而行之。
　　臣复有未谕圣意之事三，又有奏请可行之事二。
　　未谕者，今内职诸司各有公署，禁林近侍各有本厅，中书是宰相视事之堂，相府是陛下优贤之地。今则于中书外庑置磨勘一司，较朝臣功过之有无，审州郡劳能之虚实。睠言是职，本属考功，岂考功之职不修，而磨勘之名互出，殊非雅称，深损大纲。此臣所谓未谕圣意之事者一也。其次，御史台本不禁人，今为系囚之所，大理寺旧来置狱，今为检格之司。况授人之职者，本贵当材，鞫狱以情者，自然无滥。或诸侯有大过，或百姓有深冤，乃命台官委为制使，宪府之风规自别，刑曹之按鞫无疑。今则或挝鼓闻天，虚词诣阙，多差殿直、承旨，使为制勘使臣，殊非理公之才，骤委鞫人之罪，其间有未明推劾，因致淹延，或未晓刑章，妄加深刻。既临以制书之命，寘乎缧绁之中，人畏严威，谁敢拒捍，及当录问，皆伏□词。虽罪至徒流【三一】，必该申奏，然按既圆备，即遽施行。岂无陷于非辜，岂无失于有罪，亏陛下慈仁之旨，损朝廷钦□之恩！此臣所谓未谕圣意之事者二也。臣每读史书，至于文集，或匹妇有贞廉之节，野人有孝行之风，尚旌彼门闾，或赐以粟帛，将以励浇漓之俗，亦以行风教之规，修身者由此彰名，尚义者因兹立节。今国家官寮远宦【三二】，不得般家，父母云亡，不得离任。墨缞视事，宁安孝子之心！明诏未行，深损圣人之教。此臣所谓未谕圣意者三也。
