<!-- { "loadSidebar": true } -->
　　臣等欲乞朝廷俟元昊所遣人至，观其所请，彼如大言过望，坚求僭称，则乞朝廷答云：「上畏天地宗庙，不可私许大号，坏中国之法。」彼卑词厚礼，止是求兀卒之称，则按唐单于、可汗故事，有可许之理，亦豫防其阴谋，严饬边臣修完城寨，训练军马，储蓄粮草，以备虚诈。俟一二年间，见其表里，及边备牢固，方可那减戍兵于近里屯泊。缘西戎自古躀覆，朝廷不可休兵，以启不虞之变。如求割属户，则乞答云：「灵、夏甚有汉户，能割归朝廷否？」况横山蕃部安于内附，一旦驱之，则惊扰生事，必不为西界之用。彼如求至京师，依前来出入贾贩，则乞答云：「昨来战斗之后，甚有军民没阵，其子孙骨肉，衔怨至深，必恐道途之中，多有雠杀，致西界相疑【二○】，更却生事。只于边上建置榷场，交易有无，各得其所。」彼如邀我自今而后罢修城寨，则乞答云：「边界熟户、生户多有绚怨，常相侵害，须藉城寨驻兵，方能镇静，使各安居尔。」若自余更有非礼之求，朝廷或难应副，则且款之，不必从也。但厚遣来人，善词回答，使迁延往来，即逾四月，贼不能举矣。至秋则无足畏也。何以言之？臣等观朝廷信赏必罚，今已明白，帅臣奉诏，得以便宜，又旧将渐去，新将渐升【二一】，前弊稍除，将责实效，约束将佐，不令轻出，训练军马率多变法。但今极边城寨【二二】，或未坚完，新集之兵，未可大战。若贼今春便来，以臣等计之，尚可忧虑。然大军持重，奇兵夜击，宜无定川之负也。如候秋而来，则城寨多固，军马已练，或坚壁而守，或据险而战，无足畏矣。臣等已议一二年间训兵三四万，使号令齐一，阵伍精熟，又能使熟户蕃兵与正军参用，则横山一带族帐，可以图之。降我者使之纳质，厚其官赏，各令安居，籍为熟户。拒我者以精兵加之，不从则戮。我军鼓行山界，不为朝去暮还之计。元昊闻之，若举国而来，我则退守边寨，足以困彼之觽；若遣偏师而来，我则据险以待之。蕃兵无粮，不能久聚，退散之后，我兵复进，使彼复集。每岁三五出，元昊诸厢之兵，多在河外，频来应敌，疲于奔命，则山界蕃部，势穷援弱，且近于我，自求内附，因选酋豪以镇之，足以断元昊之手足矣。然乞朝廷以平定大计为念，当军行之时，不以小胜小耱，黜陟将帅，则三五年间，可集大功。仍诏中外臣僚，不得辄言边事，以沮永图。我太祖、太宗统辟四海，创万世之基业，今以三五年之劳，再定西陲，岂为晚邪？契丹闻国家深长之谋，必惧而保盟，不复轻动，然后中国有太平之期矣。臣等所以言彼贼非礼之求不必从者，盖有此议也。
　　或曰：「今王师不利者数四，而未思戢兵，何也？」臣等谓不然，国家太平日久，将不知兵，兵不习战，而致不利也。非中国事力不敌四夷，非今之军士不逮古者，盖太平忘战之弊尔。今边臣中有心力之人，鉴其覆辙，各思更张，将有胜贼之计。昔汉、楚之战，不以多负罢兵而终有天下。安禄山之乱，所向无前，郭子仪等日夜谋虑，王师复振而终灭大盗。今国家以天下全盛之势，岂以偶胜偶负，而自谓中国不可振，而边患不可御邪？斯惑之甚矣。或曰：「兵不可久，久则民困而财匮。」臣等谓不然，争胜逐利之师，则有巧迟拙速之异，如其外御四夷，则自古未尝废兵，是以山海之利皆归边用，抑为此也。况即目边上城垒【二三】，经今春修完，渐以险固，兵民力役，自当减罢。又每岁夏秋之交，军马甚可抽退于数百里间就食刍粮，亦足省入中之费，减馈运之劳，庶乎民不困而财不匮。非如西事之初，人人畏惧，未测虏情，所屯军马，不敢少退。臣等更思兴利减费之算，以为之助。
　　臣等早蒙圣奖，擢预清班，西事以来，供国觕使，三年塞下，日劳月忧，岂不愿闻纳和，少图休息？非乐职于矢石之间，盖见西贼强梗未衰，挟以变诈，若朝廷处置失宜，他时悖乱，为中原大祸，岂止今日之边患哉。臣等是以不敢念身世之安，忘国家之忧，须罄刍荛，少期补助。其元昊来人到阙，伏望圣慈于纳和御侮之间，审其处置，为圣朝长久之虑，则天下幸甚！此疏据范仲淹集以二月十七日上，韩琦家传亦有之。疏称「臣等」，盖两人同上也，今附见。是日乙卯。
　　集贤校理余靖言：「臣窃闻昊贼差私署官入境，相次到阙，欲与朝廷通和事。伏以息兵减费，外域顺命，国家大臣至于边将，咸欲息肩以休士卒。臣愚料之，以谓挫北敌之气，折西羌之锐，不如不和，最为得策。假如元昊贪我财货，甘心臣伏【二四】，此之为祸大于今日，臣请别白言之：伏自国家用兵以来，五年之间，三经大战，军覆将死，财用空虚，天下嗷嗷，困于供给。今乃因契丹入一介之使，驰其号令，遂使二国通好，君臣如初，吾数年之辱，而契丹一言解之。若契丹又遣一介有求于我，以为之谢，其将何词以拒之？若国家又有所惜，必将兴师责我，谓之背惠，则北鄙生患，二境受敌矣。矧西戎自僭名号，未尝挫折，何肯悔祸，轻屈于人？今若因其官属初来，未有定约，但少许之物，无满其意，坚守名分，以抑其僭。虽赐以甘言，彼必不屈，则吾虽西鄙受敌，而契丹未敢动也。何以知之？昨梁适使契丹之时，国主面对行人，遣使西迈，意气自若，自言指呼之间，便令元昊依旧称臣。今来贼昊不肯称臣，则是契丹之威不能使西羌屈伏，彼自丧气，岂能来责？故臣谓今之不和，则吾虽西鄙受敌，而契丹未敢动也。若便与西戎结盟，则我之和好，权在敌国，中国之威于是尽矣。契丹责我，则二鄙受敌，其忧深矣。伏愿陛下与执政大臣密谋而深思之，无令陷敌计中。必不得已而与货财，须作料钱、公使名目，便将灵、盐、银、夏【二五】作两镇，则赐与倍于往时，而君臣名分不改矣。或欲速成和好而屈名分，则天下共耻之，虽强兵在境，有血战而已矣。若他年贼自有衅来求和者，权在于我，则不必拒之也，惟陛下裁之。」余靖所言，附见韩、范疏后。
　　辛酉，国子监言：「自今补说书官【二六】，请以四人为定额。及岁所试监生不合格，且留听读，三试不中者黜之。仍请立四门学，以士庶人子弟为生员【二七】，以广招延之路。」并从之。考判监者姓名。
　　癸亥，以西界内附伪观察使楚鼐裕勒囊为内殿崇班，其子威玛为三班借职。
　　甲子，以渭州属户格隆族都虞候延正为三班借职、本族巡检。渭州再经大战，内属蕃部逃溃不可遏，延正屡诱不从，特擢之。王称东都事□：遣梁适使于契丹。
　　注　　释
　　【一】渭水便桥「便桥」、「渭水」原互倒。旧唐书卷二作「渭水便桥」，太平寰宇记谓「便桥在县（指咸阳县）西南一十里，架渭水上。」今乙正。
　　【二】沿泾河大川直抵泾邠以来「以来」二字原脱，据宋本、宋撮要本、阁本及宋会要兵二七之二九补。
　　【三】屏蔽「蔽」原作「备」，据同上诸本及宋会要兵二七之三○改。
　　【四】苏家「家」原作「州」，据宋会要兵二七之三一改。
　　【五】制胜关西五里「西」原作「四」，据同上书改。下文谓「东二十里」，亦可证。
　　【六】上隔陇山同上宋会要作「止隔陇山」。
　　【七】黄石池同上宋会要作「黄石河」。
　　【八】夜挠贼营「挠」原作「烧」，据宋本、宋撮要本及宋会要兵二七之三二改。
　　【九】难以相卫「卫」原作「冲」，据同上宋会要改。
　　【一○】抚御「御」原作「御」，据宋史全文卷八上、宋史卷二九二王尧臣传改。
　　【一一】德胜寨「德」原作「得」，据阁本及宋史全文卷八上、宋史卷二九二王尧臣传改。
　　【一二】羊牧隆城「羊」字原脱，据本书本卷正月丙子条及宋史卷三二四赵滋传补。
　　【一三】缄口宋本及长编纪事本末卷三七均作「相目」。
　　【一四】冀复思己而召用也「冀」原作「兼」，据阁本改。
　　【一五】升为腹心「心」原作「背」，据宋史全文卷八上改。
　　【一六】自浙宪移陕西漕「宪」字原脱，据阁本补。宋史卷二八八本传谓沔「迁尚书工部员外郎，提举两浙刑狱，遂以起居舍人为陕西转运使」，亦可证。
　　【一七】元走投外界者「投」原作「授」，据阁本改。
　　【一八】当时用诈脱身「当」原作「常」，据宋本、宋撮要本、阁本改。
　　【一九】是果以山界之困「困」原作「固」，据宋本、宋撮要本、阁本改。
　　【二○】致西界相疑「致」字原脱，据同上诸本补。
　　【二一】又旧将渐去新将渐升「去新将渐」原脱，据韩魏公集卷一二家传补。
　　【二二】但今极边城寨「今」原作「令」，据宋本、宋撮要本、阁本及同上书改。
　　【二三】即目边上城垒「目」原作「日」，据活字本改。宋本、宋撮要本、阁本均作「目即」。
　　【二四】甘心臣伏「甘」原作「其」，据宋本、宋撮要本、阁本改。
　　【二五】便将灵盐银夏「便」，编年纲目卷一二作「使」。
　　【二六】补说书官「说」、「书」二字原互倒，据宋本、宋撮要本、阁本及宋会要职官二八之三乙正。
　　【二七】以士庶人子弟为生员「以」、「士」二字原互倒，据同上诸本及宋会要职官二八之四乙正。
续资治通鉴长编
卷一百四十
卷一百四十
　　起讫时间 起仁宗庆历三年三月尽是年四月
　　卷　　名 续资治通鉴长编卷一百四十
　　帝　　号 宋仁宗
　　年　　号 庆历三年（癸未，1043）
　　全　　文
　　三月戊辰朔，诏刑部、大理寺，以前后所断狱及定夺公事编为例。王子融传：判大理寺，建言：「法寺谳疑狱，前此猥多，艰于讨阅，乃取轻重可为准者，类次为断例。」当即是此事也。子融前月已除待制、知荆南，更考之。
　　壬申，御延和殿阅卫士武技。
　　乙亥，交州献驯象五。
　　乙酉，右正言、直集贤院田况言：「西界遣贺从勖等持书至关，将许入见。自昊贼叛命以来，屡通书，今名分未定，若止称元昊使人，则从勖未必从，若以伪官进名，则是朝廷自开不臣之礼，宜且令从勖在馆而就问之。」
　　右仆射、兼门下侍郎、平章事、兼枢密使吕夷简再辞位，帝御延和殿召见，敕乘马至殿门，命内侍取兀子舆以前。夷简引避久之，诏给扶，毋拜。戊子，罢相，为司徒、监修国史，军国大事与中书、枢密院同议。附传云夷简再辞位，荐富弼等数人可大用，正传已削去。恐夷简未必能荐弼也，今从正传。
