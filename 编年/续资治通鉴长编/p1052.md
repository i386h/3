<!-- { "loadSidebar": true } -->
　　知开封府王安礼言三院狱空。诏送史馆，安礼迁一官，推、判官许懋、胡宗愈、刘仲熊并赐章服，军巡判官毕之才以下十四人为三等：第一等迁官，第二等减磨勘二年，第三等一年；吏史转资；仍赐银、绢、钱，为绢千匹、银百五十两、钱五百千。（旧纪书开封府狱空，新纪不书。）
　　安礼事至辄断，庭无留讼，久系待辨者一切论决，于是以狱空揭诸府门。辽使过见，叹息称为异事。上曰：「昔由余聘秦观政，内史廖辈从容俎豆，以夺其谋者，秦有人也。安礼留意吏事，能骇动北国，于古无愧矣。」同知枢密院吕公着从者得匿名书于道，事涉不顺，公着以闻，上手封付安礼治。已而又得二本，诏：「辽人在馆，而此书滋多，亟捕之，无使宣布。」书所斥百余家，而其一加三人焉【一】，中有姓薛者。安礼曰：「余得之矣。」薛至，诘之曰：「若岂有素所不快者耶？」对曰：「里有以笔求售者，拒之，怏怏而去，意其见仇也。」安礼遽捕致，讯所告，皆其平时睚鴺者。状具，诏遣近侍覆之，无异辞，即日枭于市，初不逮系一人。（鲜于绰传信录：或云狱空时，安礼密谕畿邑，使暂停解送公事。御史知杂满中行弹击之，上不说，曰：「岂不知狱空朝廷美事乎？」中行言狱空事不验，又杂言和甫他事，不胜，出知无为军。同知枢密院吕公着奏：「臣给使人于通衢中得匿名书以示臣，事涉不顺，不敢不以闻。」上以手诏付安礼推治，已而从中复降二本，其词皆同。上敕谕安礼曰：「辽人方在馆，而此书滋多，脱流播外夷者非便，亟为捕之。」安礼视书中所载一百八十余家，最后一书加三人焉，有薛其姓者。安礼□逻者诫曰：「治狱当治其独为余召薛生者来！」俄而薛生至，安礼问曰：「尔亦有仇怨乎？」薛曰：「某邑某里有某人者，居常曾以笔一束为托，某拒之，怏怏而去，意其为绚也。」安礼曰：「吾事办矣。」遣人捕之，果得，讯书中所载皆其睚鴺者。安礼具其状以闻，上遣近侍冯宗道覆之，信然，即日枭首都市，初不逮证一人，京师哗然称颂，以为神明。此据田画【二】所作安礼行状，本传已修入，更详之。行状又云：「自安石为侍从时，常议按问自首减等法以从□【三】，而经问始隐者尚不得减，安礼乃言曰：『临罪而惧，人之常情，一问不服，便得全坐，则谳者得以诬具狱情，后有不承而书案者不在减例。』诏从之，着以为令，至今全活者莫知纪极。宗室令騑有妾骞，始售，其直数十万，间被酒，炙败其面，因斥于官，督归其直。安礼曰：『妾之所以直数十万者，以善姿首也。今炙败之，则无能自鬻，此与炮烙何异？』乃奏于上，请勿复其直，并厚谴之以为戒。上曰：『令騑，鲁王之裔，席宠怙势，鲜克有礼，朕以近戚故，每优假之。比闻被按，踧踖如不容，且相戒毋敢犯卿。今朕为卿罚其俸，则过于受谴矣。』」令騑乃仲騑，事见五年二月十五日，又十一月二日可考。后宫造油箔，始与民约，三年损者追其直。后一年，箔有损者，中官持箔诣府，请责其直如约，词气甚厉。安礼曰：「庸讵非置之不得其地，为风雨燥湿所坏耶？今用之既久，乃退取其直，每如是，则无复得直者，约不可用也。」大珰甘师颜居官第，颇有增建而求售者，黄门王瑜酬之善价，欲自结于甘，即以别舍质于市易，得千缗以与之。顷之，瑜且死，其母欲归其舍，安礼曰：「父母在，为之子者妄易舍业，以成其私，非法也。」俾瑜母与师颜互以钱、业为主。师颜挟贵势，嗜利偪下，稽其期弗肯偿。安礼曰：「是知瑜母月输其息于官，故欲以困瑜家者。」遂列其事。后有输息者，令师颜承之，师颜闻之，即日还其直。自是宗室、中贵人严惮之。安礼既在翰林，旧制，尹京者不行词。时高丽修贡，数以奏来上，而所用答诏以十数，有旨学士等燍为之，执政欲人取一二通以塞旨，而上乃独用安礼所为者。其后为执政，每下大诏令，与通好邻敌，多属于安礼。已上五事，并安礼行状，故删取附入之。）
　　上因论为治之道，不可不知几，故圣人图难于其易，为大于其小。事已著者，常人知之，而无补于救败。张良之于汉，其谋甚微，而救患则大，若借箸销六国之印，追项破养虎之谋，即拜齐王，先封雍齿，皆汉之所以存亡，髃臣之所不及。良以三世相韩，为其子孙者当为韩报仇，而汉祖之才足以有天下，因而辅之，皆能致其义而去。其去就超然，不累于物，盖体道者也。萧何足以为汉大吏，良乃师臣尔。
　　甲寅，始御正殿，复常膳。上以自春亢旱，靡神不宗，及此雨尺余，喜见于色，谓辅臣曰：「禁中令人掘地，润及五寸，秋成当复有望，殆天助也。」（两纪并书御殿、复膳。）
　　遣御史宇文昌龄鞫鄜延钤辖刘绍能于鄜州。（四年二月二十八日乙酉，绍能升钤辖；七月十七日庚子，押赴阙；五年四月三日甲寅，遣昌龄；六月一日辛亥，诏催结案。十四日甲子、二十二日壬申、七月五日甲申【四】、十三日壬辰、二十二日辛丑。十二月十八日甲子，昌龄使回；六年正月十三日己丑，狱竟。邓洵仁志昌龄墓云：「鄜延帅司奏刘绍能将通结西贼，作过边境，神宗察其非实，俾勿治。帅司固执，再以状闻，诏委昌龄就鄜州制勘，皆卒如圣虑。昌龄请惩戒生事徼赏官吏，以安边人猜嫌之心。既还，奏对称旨，赐五品服。」密院时政记【五】：五年六月十四日甲子，鄜州制勘院奏：已簄出刘绍能祗候取问未圆情节，其星鄂克已疏放逐便，并将不系紧切干照人、蕃部等共四十二人簄放及知在外，奏闻事。贴黄称：勘会蕃官郝守素、屈埋、刘永隆、刘永德各为供状时行用钱物，系事发在德音后；及郝守素等在经略司曾有虚撰造到刘绍能事节，各系有罪，见照勘。同三司奉旨：今鄜州制勘院勘会郝守素、屈埋、刘永隆如不是故入刘绍能死罪，亦仰先次簄出。二十二日壬申，鄜州制勘院奏：见勘刘绍能公事，所有经略使副沈括、种谔各有奏发刘绍能等不实情罪，欲乞除见禁官吏等一面结案外，将沈括、种谔并于案内从后收坐。同三省奉旨：见禁官吏一面结案，其沈括、种谔案后收坐。七月五日甲申，枢密院奏勘会到鄜延路将副，奉旨刘绍能与移环庆路将官差遣。十三日壬辰，鄜延路钤辖刘绍能带到银器、衣物等见在府司校库寄纳物色，候有便使臣管押往环庆路交付本人。二十二日辛丑，刘绍能已令依旧充鄜延路钤辖兼第三副将，已附七月五日。）
　　张诚一言：「近者发兵西征，告乏者数郡，朝廷遣官裁削□占，仅始足用。若三路则无虑，皆隶将下，近里州有不隶者，亦籍在缘边，分时番上，故凡差使，率用将兵。遇调发时，近里逐州惟有义勇、保甲，与小分共守空壁。窃以诸处壮城，其钱粮与下禁军无甚相远，欲随州军大小，稍增旧额，取诸路所减厢军请给，以佐其费。十分人数，以五分教弩及挂搭守城，五分专治壁垒。或值将兵俱出，则量数差发，以代其役，惟不许出城。」从之。
　　户房检正官□雍、王震上都提举市易司暣。
　　诏开封府界提点司速捕绝蝻虫，毋令害稼。
　　丙辰，手诏李宪：「兰州新造之区，财用艰急，若非省约，何以经久？近李浩奏乞差准备将领及无用职官等八十余人，浩止知习熙河奸利故辙，务在引援亲旧，不恤朝廷斥境长久大计。缘熙河经始弊害，尔身所经历，后来致人多言，率由□费不节，今日不可不痛思惩艾。宜早裁定，仍诘浩不因长司擅便奏闻情罪。」
　　丁巳，辽主遣怀远军节度使耶律永端，太常少卿、干文阁待制韩资襄，来贺同天节。
　　侍御史知杂事满中行言：「王安礼元奏御史台取籍记贼盗名簿，乃本府日用文书；及令分析，乃言以台牒别取簿数多【六】，遂奏乞逐次止取一簿，隐落前奏虚称日用文书一节，此乃安礼前后欺妄不实。」上批：「中行奏事不实不当，落侍御史知杂事，以直集贤院知无为军。」（鲜于绰云：中行坐论安礼狱空不实事，故黜。已附注壬子朔，当考。）
　　戊午，上批：「仲潦新妇文安郡夫人曹氏，昨以太皇太后遗恩，进封、增给俸钱等，有司自陈以为误支。可依旧支破，仍免追理。」
　　大理卿崔台符言本寺狱空。诏送史馆，台符减磨勘二年，少卿韩晋卿、杨汲一年。（旧纪书：戊午，大理寺狱空。新纪不书。）
　　河北都转运司言：「都水监专领河事，平时措置，本司初不与闻，近岁决溢，则均任其责。今新旧埽崖废置闭塞之际，实系本路公私休戚，伏望许令本司同议，如不赐允从，乞免同坐。」诏河防事免同坐，如转运司曲有沮坏，都水监按劾以闻。
　　大名府安抚司言：「宣德郎致仕常升母李年百有十岁，升累历资任，以母老不之官，遂求致仕。家素贫，遇岁饥无以为养，乞令升依京官致仕例，给以半俸。」从之。
　　己未，沈括奏，欲遣曲珍将兵于绥德城照应，讨除贼界葭芦寨左右见聚羌落。诏：「如括奏，且诫毋得恃胜轻敌，责将吏常持小心，以保胜势，余更随宜裁剸，勿失机会。有功士卒，切在以时推赏，收其欢心，惟此辈乐于趣战，则所向无坚敌矣。」（三月十四日、二十一日【七】、二十六日，四月十一日、十三日可并此。）
　　壬戌，诏沈括：「葭芦寨可乘势取之固善，万一贼垒坚完，闭壁自守，不得疲耗士卒攻击，惟令将官多设机智，开之以利，致之出战，然后多为奇伏，邀而败之。」
　　崇文院校书【八】杨完编类元丰以来详定郊庙奉祀礼文，成二十卷【九】以进。（元年【一○】正月十三日，有旨讨论；三年闰九月二十五日，初有旨编类。）
　　癸亥，诏：「闻凤翔府、凤阶成等州饥民流移东来以数万，州郡未有安集之计，令提举司按实以闻。」（两纪附年末。）
　　上曰：「常平赈济之法，州县或不能尽行。夫以政杀人，与刃无异。今出入一死罪，有司未尝不力争；至于凶年饥岁，老稚转死沟壑，而在位者殊不恤。此出于政事不修，而士大夫不知类也。天地郊庙之祭，当用太牢，议礼者固以为不可；民间杀牛，法所当治，而州县多不禁止，论议之偏，燍如此也。」
