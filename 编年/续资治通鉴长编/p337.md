<!-- { "loadSidebar": true } -->
　　庚午，以吏部尚书、知天雄军王曾为彰德节度使，仍知天雄军。契丹使者往还，肃车徒而后过，无敢大声疾呼者。人乐其政，为画像而生祠之。
　　癸酉，以潞州紫岩涧卜从深所居为惠济院，仍以从深为僧，岁度童行五人。初，从深于紫岩涧飞桥二十丈，筑室三十余间，未尝涉城市，惟食草苗，愿以所筑室为僧院，故特赐之。
　　诏缘边西榷场州军，自今同判选历任有心力清干京朝官充。
　　冬十月戊寅，诏馆阁官自外代还，未踰年，无得请补外。
　　己卯，以翰林学士兼侍读学士宋绶为龙图阁学士，知应天府。时太后犹称制，五日一御承明殿，垂帘决事，而上未始独对髃臣也。绶言：「唐先天中，睿宗为太上皇，五日一受朝，处分军国重务，除三品以上官，决重刑；明皇日听朝，除三品以下官，决徒刑。今宜约先天制度，令髃臣对前殿，非军国大事及除拜，皆前殿取旨。」书上，忤太后意，故命出守。侍御史知杂事刘随、殿中侍御史郭劝并言绶有辞学，当留在朝，不宜处外【一八】，不听。劝本传并及杜衍，且云衍在江陵。此时衍方为户部副使，及衍除知荆南，则劝出矣，故削不着。刘随留绶，据随墓铭。
　　壬午，诏：「诸州知州、同判位本州岛官之上，兵马都监若诸司副使以上，听与同判叙官。内殿承制、崇班，合门祗候位朝臣同判之下，京官同判之上。正员长吏【一九】、司马、别驾，在录事参军之上。见长官，六曹同佐官、医博士在摄司马之下。三班差使、殿侍，散员外殿侍、散员外殿直在命官之下，摄长吏之上，权为军校者，自如军校仪。」
　　乙酉，以度支员外郎、知制诰郑向为契丹生辰使，供备库使郭遵范副之；淮南江浙荆湖制置发运使、祠部郎中任布为契丹母正旦使，左藏库副使王遵范副之；度支判官、殿中侍御史陈琰为契丹正旦使，西染院副使、合门宣事舍人王克忠副之。
　　侍御史知杂事刘随言：「比年庶官侥幸请托，或对见之际，涕泗祈恩，或绩效甚微，衒鬻要赏。亦有藩翰之臣，位尊职重，表章不逊，奏请靡厌。按察之司，宴安顾望，以容奸为大体，以举职为近名，以巧诈为贤，以恬退为拙，以至贪残者□于货财【二○】，老疾者不知止足。请行申儆。」丙戌，诏曰：「公卿大夫，所宜励名节以厚风化，而或枉己以近名，行险以怙宠，诋诬执政，干挠有司，藩臣多所徼求，使者弛于刺举，营私冒禄，朕何望焉！凡在位之臣，其务修警，毋蹈邪枉，以肃邦宪。」
　　乙未，诏常参官授外任者，毋得奏举选人为京官。王称东都事略：朕遵列圣之谋，荷慈宸之教，于兹八年矣。而搢绅之间，名节罔励。矜劳者掠美以近名，希进者行险以徼宠。诋诬执政，干挠有司。分屏翰者或请奏之靡厌，主按察者或宽纵之为得。贪而无耻，姑务营私，老而非材，曾不知退。繇廉耻之未饬，故风化之靡醇。此岂朕之所望哉！用稽彝训，申儆髃伦。苟少冒于官箴，将自投于公宪。布告遐迩，体朕意焉。
　　壬寅，罢益、梓、广南路转运判官。
　　诏长宁节天下藏太宗御书寺观合度僧道者，如干元节。
　　闰十月丙午，降枢密直学士、给事中李谘为左谏议大夫，坐失保任也。
　　己酉，契丹遣工部尚书萧德顺、崇禄卿李可封以隆绪遗留物来献。
　　癸丑，诏御史台，自今契丹使见辞，遇假日及双日，并为常朝。
　　丁巳，除磁州民所贷廪粟。
　　庚申，程琳言：「臣与赵谘并为枢密直学士。谘在先朝尝掌内制，乞令谘班臣上。」从之。
　　壬戌，司天监上重修崇天历。
　　癸亥，盐铁副使司封员外郎王鬷、户部副使刑部员外郎杜衍并为天章阁待制。初，马季良建言：「京师贾人常以贱价居茶盐交引，请官置务收市之。」季良方用事，有司莫敢迕其意，鬷独不可，曰：「与民竞利，岂国体耶！」他日，上见鬷，劳之曰：「官市交引，赖卿力言罢之，甚善。有司临事，当如是也。」薛颜死，其家属衍为墓志，衍却之。及在三司，因奏事，上谓衍曰：「薛颜有丑行，卿不与志墓，诚清识也。」自是有意大用。宝训谓上此言乃衍为户部副使时，今附此。
　　戊辰，知□州、翰林侍读学士、工部尚书孙奭辞。曲宴太清楼，召太子少保致仕晁迥及近臣皆预，帝飞白大字以赐二府，而小字赐诸学士，独奭与迥兼赐大小字。诏髃臣即席赋诗。帝问迥年及服饵之术，对曰：「犬马之年，八十有一，未尝服饵金石，不意衰朽再睹天颜。而臣之子宗□又忝侍从，同与燕乐，千载之遇也。」因徙迥坐御史中丞之南。太后特出禁中珍器【二一】劝奭及迥酒，所以宠赉之甚厚。翌日，奭入谢，又命讲老子，赐袭衣、金带、鞍勒马。及行，赐宴瑞圣园，又赐诗，诏近臣皆赋。旧制赐宴，则御史中丞不与，王随时为御史中丞，曰：「此盛事也，吾不可以不与。」上疏请行，诏许之。王随事，更当考之，此据记闻。
　　壬申，施州言溪洞蛮覃彦绾【二二】等寇永宁寨。
　　十一月戊寅，调丁夫浚曹州冤胊县右清沟，从京东转运司之请也。
　　己卯，诏河南府，民墓田七亩以下，除其税。
　　辛巳，徙三馆于崇文院。先是，三馆、秘阁在左掖门内，左升龙门外。大中祥符八年，大内火，权寓右掖门外。至是，修崇文院成，复徙之。昭文馆大学士吕夷简奉表称谢。
　　丁亥，弛两川矾禁。
　　渠州防御使、龙神卫四厢都指挥使孙正改沂州防御使、贝州部署，落管军，御史言正衰老不任事也。
　　己丑，祈雪于会灵观。
　　壬辰，雪。
　　乙未，诏在京监库务官毋得再任。
　　初，蔡州团练使，知相州刘从德以病召还，道卒，年四十二【二三】，赠保宁节度使，封荣国公，谥康怀。太后悲怜之尤甚，录内外姻戚门人及僮隶几八十人。从德姊貋龙图阁直学士马季良、母越国夫人钱氏兄惟演子集贤校理暧及妻父王蒙正皆缘遗奏，各迁两官。屯田员外郎戴融尝佐从德卫州，为度支判官。侍御史曹修古、殿中侍御史郭劝杨偕、推直官段少连交章论列，太后怒，下其章中书。大臣请黜修古知衢州，余以次贬。太后以为责轻，丁酉，降修古为工部员外郎、同判杭州；劝、偕为太常博士，劝监潍州税，偕监舒州税；少连为秘书丞，监涟水军税。修古寻改知兴化军。少连，开封人也。
　　龙图阁直学士马季良子将作监主簿、馆阁读书直方为大理评事，季良辞所迁官，故以命直方也。
　　十二月丙午，契丹遣广德军节度使耶律励、四方馆使高惟翰来谢册礼。
　　甲寅，诏吏部流内铨，选人父母年八十已上，听权注近官。
　　庚申，左司谏、龙图阁待制孔道辅出知宣州，寻改徐州，又改许州。道辅出守，必有故，当考。明年二月改徐州，三月改许州，今附见。
　　辛酉，大风三日止。
　　丙寅，契丹遣昭信军节度使耶律郁、西上合门使马保来贺皇太后正旦。
　　丁卯，又遣彰武军节度使萧格、左监门卫大将军赵果来贺正旦。
　　诏河北、河东沿边安抚副使、都监并同管勾安抚司公事使臣、诸路承受使臣，自今到阙奏事，只得住十日；令合门、内侍省催促进发，如遇急速，不在此限。
　　是岁，天下上户部主户五百九十七万八千六十五，口一千三百二十一万九百二十四；客户三百四十万二千七百四十二，口五百七十二万五千一百四十二。
　　注　　释
　　【一】占城龟兹沙州邛部川蛮族「蛮族」，活字本同；宋本、宋撮要本及续通鉴卷三八均作「蛮夷」；阁本作「蛮人」。
　　【二】曾历录事参军见任二年以上「录事参军」原作「录事参官」，据宋会要职官一五之三九改。
　　【三】以六分为合格「合」字原阙，据同上书补。
　　【四】如闻勤事之吏「之」字原阙，据东都事略卷五仁宗纪、宋大诏令集卷一七八复职田诏补。
　　【五】即多占佃夫若无田而令出租者上引宋大诏令集及通考卷六五职官考均作「即毋得多占佃户及无田而配出所租」。
　　【六】以枉法论「以」下原衍「为」字，据宋本、宋撮要本及同上书删。
　　【七】改知凤翔「知」原作「之」，据范文正公集卷一一宋故卫尉少卿分司西京胡公神道碑铭改。
　　【八】而昌朝亦以参知政事陈尧佐亲嫌报罢「亲」字原脱，据宋本、宋撮要本补。
　　【九】仍改厚德无疆曰德合无疆「德合」原作「合德」，据宋本、宋撮要本、阁本乙正。
　　【一○】契丹主隆绪病消渴寖剧「病」原作「疾」，据同上书改。
　　【一一】李有文宋本、宋撮要本及契丹国志卷八均作「李文福」。
　　【一二】行宫都总管司「管」字原阙，据本编上文「行宫都总管司」及契丹国志卷二三建官制度补。按契丹志云：「又有汉人枢密院、中书省、行宫都总管司，谓之南面，以其在牙帐之南，以主汉事。」辽史卷四七百官志则于南面朝官下列有汉人枢密院、中书省；南面宫官下列有行宫都部署司，部署司，当即总管司。
　　【一三】朔望节辰忌日「辰」、「忌」二字原倒，据宋本、宋撮要本、阁本及上引契丹国志乙正。
　　【一四】以盆焚食、上引契丹国志作「以盆焚酒食」。
　　【一五】内外官至六百五家奚按本编上文及注均作内外官「至一百、六百、九百家奚」，此处注文疑有脱误。
　　【一六】少从种放学于终南山「于」字原阙，据宋史卷三○○杨偕传补。
　　【一七】帝向其国五举哀而止「五举哀」，各本均作「五举音」，宋本、宋撮要本并于「五举音」上着「哭」字。按宋会要礼四一之一○云：「俟太常卿奏请，即向其国而哭之，五举音而止。」本编此句应从宋本。
　　【一八】不宜处外「处」原作「出」，据宋本、宋撮要本、阁本及编年纲目卷九、宋史全文卷七上改。
　　【一九】正员长吏「长吏」，疑当作「长史」。
　　【二○】以至贪残者□于货财「残」原作「贱」，据宋本、宋撮要本、阁本及宋史卷二九七刘随传改。
　　【二一】太后特出禁中珍器「特」原作「时」，据宋本、宋撮要本及编年纲目卷九改。
　　【二二】覃彦绾原作「潭彦绾」，据十朝纲要卷五、宋史卷四九三蛮夷传改。
　　【二三】年四十二按宋史卷四六三刘从德传谓从德死时年二十四；其父刘美卒时，从德年十四。同卷刘美传，美卒于天禧五年，至天圣九年从德死时，适为十年。疑「年四十二」为「年二十四」之误。
续资治通鉴长编
卷一百十一
卷一百十一
　　起讫时间 起仁宗明道元年正月尽是年十二月
　　卷　　名 续资治通鉴长编卷一百十一
　　帝　　号 宋仁宗
