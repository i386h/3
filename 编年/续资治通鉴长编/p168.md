<!-- { "loadSidebar": true } -->
　　是月，命殿直宋垂远乘传往原、渭、仪等州及镇戎军案视放草牧地。垂远，珰子。先是，垂远言四州军有草，可岁刈取百余万束，以秣饲战马。上曰：「西鄙未能罢兵，飞刍最困民力，傥如所言，非小补也。」故有是命。
　　张崇贵屡请遣大臣至边议赵德明事。五月甲申朔，以兵部侍郎、知永兴军府向敏中为鄜延路缘边安抚使。崇贵筑台于保安北十里许，召戎人所亲信者与定盟约，经置大小，皆出崇贵，而敏中实总其议焉。（记闻云：李继迁兵败被伤，自度孤危且死，属其子德明必归朝廷【一三】，曰：「一表不听，则再表，虽累百表，不得请不止也。」继迁死，德明纳款。上亦欲息兵，诏向敏中知延州，受其降。按德明未尝先纳款，其报张崇贵书云「未葬难发表章」，观其意犹倔强不服，朝廷多方招谕，仅得其款附耳。继迁此等语，疑德明假托，故三年后乃言之【一四】，非其实情，当此时固未言也。敏中但为安抚使，此年十月仍在长安，明年九月除知延州，记闻盖簄略云。实录及会要云敏中为西路缘边安抚使【一五】，今从之。）
　　蒲端国王遣使来贡方物。
　　戊子，禁中国人随外蕃进奉使出境，边吏严加伺察，违者论如律，仍传送阙下。先是，襄州人聂廷宪等数辈有谋，窃入蛮界为判官，至巫山，津吏捕得以闻，因着条约。
　　令诸州节度、观察至刺史，本部兵随行给使者，以三年为限。
　　己丑，诏诸军将士犯罪，按军令除资产合入官外，余并还其家。
　　甲午，遣常参官诣五岳、四渎祈雨。是日大雨，遂留不遣。
　　令邠州路部署许均率所部兵退屯永兴军。
　　丁酉，镇、定、高阳关部署王超言边部宁肃，愿暂还京阙，省视家事，从之。
　　翰林侍读学士、户部侍郎、兼秘书监、判吏部流内铨夏侯峤，引选人候对于崇政殿，暴中风眩。诏亟取金丹，上尊酒饵之，肩舆还第，遣内侍召内外名医诊视。其夕，卒。赠兵部尚书，赙赐加等，中使护丧事，录其子孙三人。峤在近侍，恩顾甚异，卒后数月，毕士安为相，士安抚坐叹曰：「夏侯峻极在，吾岂当先据此位也。」
　　己亥，邢州言地连震不止，诏赐民租之半，免邻道转饷之役。
　　壬寅，西州回纥遣使来贡方物。
　　先是，尚书左丞陈恕寝疾，上言其长子太祝淳不率教，多与非类游处，居常惟习武艺，愿黜为外州军校。上曰：「戎校管镇兵，非丞郎家子弟所聭之职也。」以为滁州司马。甲辰，知并州王嗣宗言淳即其女貋，实无他过，恕吝啬，淳私用钱，故怒而逐之，请留其家给养，诏许焉。恕精于吏道，性公直，人不敢干以私，深刻少恩类如此。居半月，恕卒，赠吏部尚书。诏复淳官，淳亦终以贿败云。（恕以六月庚申卒，今并书。）
　　丁未，归义节度使曹宗寿遣使来贡。
　　癸丑，诏：「诸路州府军监，见禁罪人，宜令长吏以下躬亲详勘，限三日内断遣了毕，不得妄有枝蔓淹延。若是重罪照证不具、断遣未得者，亦须催促了毕。每三日一遣官按视，埽洒狱房，涤洗杻械。如阙什器，实时收市。」上不欲遣使，恐其烦扰，但严敕长吏疏决而已。（本志载此诏于七月，按实录七月无此事，疑即五月癸丑也。当考。）
　　给事中柴成务判尚书刑部，本司小吏倨慢，成务怒而笞之，吏击登闻鼓诉冤，有诏问状，成务叹曰：「吾为长官，抶一胥吏而被劾，何面目据堂决事耶？」遂求解职，诏不许，成务寻病卒。
　　六月丙辰，诏：「诸州民诣阙举留官吏，多涉徇私，或非素愿，因而率敛，重有烦劳。自今百姓僧道，更不得辄诣阙庭，及经邻部举留官吏，如实有善政，候转运使到州即得举陈，仍委本使察访能否以闻。如敢违越，其为首者论如律。」
　　上密采髃臣之有闻望者，得刑部郎中边肃、殿中丞鞠仲谋、司勋员外郎朱协、比部员外郎陈英郝太冲李玄、太常博士马景何亮周绛谢涛卫太素、国子博士陈昭度、太常丞崔端高谨徽、秘书丞赵湘张若谷姜屿、殿中丞皇甫选滕涉陆玄圭李奉天、太子中允崔遵度、中舍曹度、将作监丞陈越，凡二十四人，内出其姓名，令合门祗候，崇政殿再坐引对，外任者乘驿赴阙。每对，必往复紬绎其词气，或试文艺，多帖三馆职，或命为省府判官，或升其差使焉。仲谋，高密人。协，昂弟。湘，华州；若谷，南剑州；涉，虞城；遵度，淄川人也。好事者因号越等为二十四气，以比唐修文馆学士四时八节十二月之数云。（陈英、李玄、马景、周绛、卫太素、陈昭度、崔端、高谨徽、陆玄圭、李奉天、曹度十一人，不详其邑里。边肃、郝太冲、何亮、谢涛、姜屿、皇甫选、陈越七人，已前见。屿亦不详其邑里。二十四气，据刘筠所撰皇甫选墓铭。）
　　丁巳，令诸路转运使代还日，条上在任兴利除害、升黜能否凡所经画事。
　　辛酉，马步军都虞候、天平节度使王超，自定州来朝，留二十二日，复赴行营。（七月甲申赴行营，今并书。）
　　壬戌，命知制诰陈尧咨诣北岳祈雨。
　　洪德寨言继迁蕃部都指挥使都威等率其属内附。
　　甲子，诏川、峡、广南、福建州军，承天节自今三千里内仍旧入贡，三千里外止具表以闻。
　　交州黎桓遣其子摄驩州刺史明提来贡，恳求加恩使至本道慰抚遐裔。许之，仍以明提为驩州刺史。（明提为正刺史在十月二十八日，今并书之。实录于十月二十七日又书明提入贡，盖误。）
　　乙丑，丰州团练使王承美来朝，以其守边岁久，迁本州岛防御使，遣还任。
　　戊辰，西州回纥遣使金延福来贡。
　　己巳，知镇戎军曹玮言：「近知贼觽攻掠西蕃，因率兵邀击于石门川，俘获甚觽。」
　　癸酉，右金吾卫上将军、判复州赵保忠寝疾，上言有子永奇，凶恶不遵教训，乞配隶春、梅州。上以保忠戎人，性犷悍，且被病，恐所奏不实。又疑其止有一子，若远窜则举家无托，乃授永州别驾，令监军察其事以闻，如永奇实无赖、保忠有他子，则促令上道。保忠寻卒，赠威塞节度使，葬事官给。
　　乙亥，环庆部署张凝言，河西蕃部额啰爱克率族归顺。
　　丁丑，西凉府都首领潘啰支遣其兄邦逋支入奏，且欲更率部族及回鹘精兵，直抵贺兰山讨除残孽，请与王师会灵州。上曰：「潘啰支累乞会师，朝议迁延未许，今若沮之，则其心离矣。」然以道远难刻师期，乃诏泾原路部署陈兴等俟啰支报至，即勒所部过天都山策应，勿复奏俟朝命。邦逋支又言前赐啰支牌印、官告、衣服、器械，为迁贼劫掠。有诏别给之。初，继迁种落迷般嘱及日逋吉罗丹二族去归者龙族，而欲阴图啰支。是月，继迁之党来攻者龙，啰支率百余骑急赴，将议合击，遂为二族戕于帐下。者龙凡十三族，而六族附迷般嘱及日逋吉罗丹。西凉府既闻啰支遇害，乃率龛谷、兰州、宗哥、纣诺族攻者龙六族，六族悉窜山谷【一六】。诸豪乃共议立啰支弟厮铎督为首领，铎督刚决平恕，每会戎酋，设觞豆必先卑者，犯令虽至亲不贷，数更战讨，一境服其威名云。（实录、会要并载焦赞于十月奏此事，乃云岁六月，皆误也。当云是岁六月。别给牌印等实录在七月乙未，今从本传。）
　　上谓宰相曰：「今年北面防秋兵马，已各有制置。顺安、静戎军，先开河道屯田，导治沟洫，以为险阻。盖欲保庇边民，俾其耕殖，今闻戎人欲自西路入寇，必先分兵堙塞此沟洫河道，静戎、顺安军屯兵既少，难于赴援。若果为敌所堙塞，即异时修复，倍为烦费。况此设险之计，盖边臣上言，因从其请。朕尝谕之，若髃寇犯边，须别为备御，此险亦不足恃。平时贼骑侦逻，即有所限隔，自讫役以来，边民得遂耕种，颇亦安堵。朕熟计此，若必须固护河渠，即至时令莫州部署石普移兵马屯村西，宁边军部署杨延朗壁静戎军之东，（杨延朗去年六月癸酉以莫防为保州、威虏静戎军缘边都巡检，代李继宣，八月甲寅犹在保州，不知何时改授宁边军。十月甲子，以宁边军经蕃寇，蠲其夏秋税，或延朗改授，政在此时。又按今年正月庚戌，平虏城火，谢德权至宁边会孙全照同按其状，则今年正月全照犹为宁边军部署也，或延朗即代全照者，不然，延朗虽有此命，寻复故，当考之。）两军屯田，庶获无虞，且可以断黑芦口万年桥敌骑奔冲之路，及会诸路兵犄角追袭。其地里稍远难于守护处，纵为贼所堙塞，异时修复，人亦自无异议，卿等以为如何？或难于分兵，守护亦无固必也。」李沆等咸以为便。庚辰，诏谕延朗及普等，仍益延朗兵满万人，务申严斥候，以备侵轶。又诏北面缘边州军，河渠堤堰及屯田沟洫宜令所在常切固护，毋使堕废。上语近臣曰：「河渠屯田，皆自朝廷遣人兴葺。如闻在处官吏以为非始谋，因不切固护，仍申警之。」
　　环州洪德寨言蕃部罗尼天王本族诸首领各率其属归顺。
　　壬午，以盛暑罢京城工役，遣使分赐疗暍者药，仍颁其方于天下。
　　上以明德皇太后在殡，久阙时荐，秋七月癸未朔，命昭宣使李神福等分诣太庙、后庙，备牙盘食荐享，不出神主。
　　始班临阵赏丝之令于北面诸军。（兵志言景德初，班临阵赏丝之令，遣中使赍御剑赴北面，以肃军令。按实录则先后差殊，今从实录。）
　　甲申，王超赴北面行营。
　　先是，上召翰林学士梁颢夜对，询及当世台阁人物。颢曰：「晁迥笃于词学，盛玄敏于吏事。」上不答，徐问曰：「文行兼着如赵安仁者，有几？」颢曰：「安仁材识兼茂，体裁凝远，求之具美，未见其比也。」既而颢卒。乙酉，以知制诰赵安仁为翰林学士。玄，余杭人也。（后改名度。）
　　令延州监军一人分步骑之半屯鄜州，俟有警急，即追发应援。
　　丙戌，右仆射、平章事李沆寝疾。上临问，赐其家白金五千两。车驾方还宫而沆卒，年五十八。上闻之惊叹，趣驾再幸其第，哭之恸，谓左右曰：「沆为人忠良纯厚，始终如一，岂意不享遐寿。」言毕泣下，赠太尉、中书令，谥文靖，录其三弟、一子，甥及妻之兄子皆赐同进士出身。
