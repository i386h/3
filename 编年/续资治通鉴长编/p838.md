<!-- { "loadSidebar": true } -->
　　兵部郎中、集贤殿修撰张刍为辽主生辰使，皇城使、忠州刺史石鉴副之；屯田郎中、权管勾三司开拆使韩铎为正旦使，内殿崇班王谨初副之。知制诰章惇为辽国母生辰使，引进使、忠州团练使苗绶副之；卫尉少卿宋昌言为正旦使，西京左藏库副使郭若虚副之。绶辞疾，改命引进使周永清，永清又辞以母病，改命东上阁门使李评。既而惇为察访，命知制诰许将代之。时敌以兵二十万压代州境，遣使请地，岁聘使多惮行，将独欣然承命。张刍请代州事，诏答以不知，将入对曰：「臣备侍从【三】，朝廷大议，不容不知。北人度臣不敢及代州事，言稍相侵，不有以折之则伤国体。」即诏诣枢密院阅文书，遂为例。及至，敌馆伴萧禧果以代州事问将，将屡屈之，乃不敢言。此据将本传增入，更须考详。
　　太常寺言：「大驾卤簿，五辂之副，各陈于后。谨按周礼车仆：『凡师，共羊车【四】，各以其萃。』释者谓诸萃，各从其元。则诸辂之副，宜次正辂。又革车，本前代宫中所乘；五牛旗，盖古之五时副车也，以木牛载旗，用人舆之，失其本制。二者谓宜省去【五】。」并从之。
　　诏编修敕令删定官、大理寺丞丁执礼升一任。以编修岁计成书也。
　　戊寅，诏京西路安抚司，流民依乞人法日给口食，至九月止，不足，以常平米充。又诏成都府、利州路转运等司赈济饥疫，具次第以闻。
　　己卯，提举编修司农寺条例司请新增县丞、主簿就充给纳官，从之。
　　遣勾当御药院李宪往相州赐韩琦诏书、汤药。此据御集，必有所为，当考。或无他，则削之。
　　庚辰，检正中书五房公事李承之言：「在京臣僚所请添支食钱等，皆轻重不均，及所给人从亦无定制，以至吏禄多寡，皆当着为通法。」诏承之与孔目房检正官删定。
　　辛巳，诏开封府界所放秋税及五分以上户，其去岁秋税及佃牧地租并权倚阁。
　　上批：「真定府、邢洺磁相赵州流民日过京师，而磁州之数尤多，虽屡诏当职官司赈济，都不见施行次第，可令转运等司速具析以闻。」
　　参知政事吕惠卿言：「常平钱粮并据愿请成贯、石给，纳日，收息二分；如愿以粮、银、绢、丝、紬、绸、布折纳者听，元请粮纳本色者，每石息毋过二斗。给、纳并约中价，物少不尽其钱，贴钱以纳；钱少不尽其物，余钱听给。其第三等以下户，免役钱愿折纳者，准此。」从之。
　　壬午，命翰林学士兼侍读学士元绛权三司使。绛乞免赴讲筵，从之。
　　权户部副使、太常少卿贾昌衡兼都提举市易司，大理评事、编修司农寺条例删定官□安持为太子中允、兼权发遣同提举市易司。
　　翰林学士、行起居舍人、权三司使曾布落职，以本官知饶州。都提举市易司、国子博士吕嘉问知常州。军器监狱具，布坐不觉察吏人教令行户添饰词，理不应奏而奏，公罪杖八十；嘉问亦坐不觉察杂买务多纳月息钱，公罪杖六十。而中书又言「布所陈治平财赋，有内藏库钱九十六万缗，当于收数内除豁，布乃于支数除之。令御史台推直官蹇周辅劾布所陈，意欲明朝廷支费多于前日，致财用阙乏，收入之数不足为出。当奏事诈不实，徒二年」，而有是命。魏继宗仍追一官勒停。初，市易之建，布实同之，既而揣上意疑市易有弊，遂急治嘉问。会吕惠卿与布有隙，乘此挤布，而议者亦不直布云。周辅，双流人也。
　　癸未，翰林侍读学士杨绘、陈绎并为翰林学士。已而知制诰、兼知谏院邓润甫言：「尝论陈绎过恶，今绎除翰林，臣适当制，乞令以次当制官撰辞。」诏罢绎命。先是，润甫尝言「邓州卒陈美、齐贵夜入州廨，与婢奸，杀绎子及其妇，绎自见闺门狼籍，一切□贷庇覆。邓州所劾，与转运司奏不同，乞遣官覆案」故也。
　　龙图阁待制、权御史中丞邓绾兼直学士院。绾代绎，乃甲申日事，今并书。
　　殿中丞王圭为监察御史里行。未几，圭卒，诏赐其家钱百千，以御史中丞邓绾乞加赐□也。
　　命知制诰、直学士院章惇为河北西路察访使。正月二十七日，曾布察访西路，惇必是代布；此月二十日，改命沈括。
　　光禄卿、直昭文馆、知荆南潘夙知鄂州。从其请也。从请据朱史，当考。
　　知谏院邓润甫言：「近制试刑法者，并许离任。缘知县、县令所总事繁多，及推行新法不可阙人，自今知县、县令不许赴试。」从之。
　　诏知州、通判如遇接送北使，虽有服，并暂许听乐；如知州、武臣在父母服，即许申安抚司权差官发遣。
　　提点编修司农寺条例司吕惠卿言：「常平钱谷，并于民阙乏时月作一料给散，陆田多处以二月、水田多处以三月为限。随秋税起催，限年终纳足，入十二月不纳者，依欠税法。如蚕麦丰熟，许随夏税催纳，毋得过半，限满不足者，勿给后料。其依条倚阁者，不在此限。」从之。
　　诏诸路监司访名山灵祠，委长吏祈雨，又遣辅臣告于中太一宫。
　　天章阁待制周孟阳卒。诏官其女貋，又例外官其一孙；闻其家负官钱并息数千缗，悉除之。
　　甲申，诏权发遣梓州路转运使陈忱迁一官，权发遣转运判官吕开升一任。以应副泸州夷事有劳也。
　　合门通事舍人狄咏为西上合门副使，王韶言咏战洮西有功也。
　　诏御史台推直官、职方员外郎田曾降一官，京西转运使□几复、转运判官曾伉、提举常平等事胡宗师各罚铜一斤，提点刑狱陈世修赴阙。几复等案权知唐州、虞部郎中苏涓失点检兵马司存留修召渠卒及妄费公使钱事，涓不服。讼久不决，遣曾就州置狱。涓又诉监司捃摭诬罔不实，曾不并治，乃令审刑院、大理寺以涓等事状取旨。时既黜曾等，涓所坐杖六十，罪以赦原。
　　丙戌，命知制诰沈括为河北西路察访使。代章惇也。先是，遣内侍籍民车以备边，人未喻朝廷之意，相摇大骚；又市易司患西蜀井盐不可禁，欲尽填私井而运解盐以足之。二事言者墙进，未省，括时修起居注，上顾括曰：「卿知籍车之事乎？」括对曰：「知之。」上曰：卿以为何如？」括对曰：「未知车将何用？」上曰：「北人多马，常以此取胜，非车不足以当之。」括曰：「审如此。万一敌寇至，老稚、坟墓、田园、室庐皆当弃之，而身为兵掠，复暇□车乎？今陛下籍而未取于民，何伤？」上喜曰：「卿言是也。何论者之纷纷也？」括对曰：「车战之利，见于历世。巫臣教□子以车战，遂霸中国；李靖用偏箱、鹿角以擒颉利。臣但未知一事，古人所谓轻车者，兵车也，五御折旋，利于轻速。今之民间辎车，重大椎朴，以牛挽之，日不能三十里，少蒙雨雪，则跬步不进，故世谓之太平车，或可施于无事之日，恐兵间不可用耳。」上复喜曰：「人无如此晓朕者，当更思之。卿又闻西蜀禁盐之利乎？」对曰：「亦粗知之。」上曰：「如何？」括对曰：「私井既容其扑卖，则不得无私易。一切填之而运解盐，使一出于官售，此亦省刑罚、笼遗利之一端。然忠、万、戎、泸间夷界，小井尤多，不知敌盐又如何止绝？如此，后夷界更须列堠加警，则恐所得不补所费。愿敕计臣、边吏深较其得失之多寡，然后为之。」明日，二事俱寝，执政喜，谓括曰：「公有何术，立谈而罢此二事？上甚多太平车之说。」括对曰：「圣主可以理夺，不可以言争。若车可用，敌盐可禁，括不敢以为非。」括民车，实录不书。去年十二月并今年二月十二日庚辰可考。盐禁则殊无所见。括修注，乃在七年七月七日，其知制诰不得其时，实录因括察访河北，遂书之。今亦并附此一事。
　　宝文阁待制常秩兼侍读。十月十九日，墨史又书此，朱史削去，新史因之，盖重出也。
　　诏三司支粳米百万石赴河北转运司封桩。
　　同判都水监宋昌言李承之、丞王令图言，汴口已生新滩，秋冬之交，必稍退背，乞权闭汴口，使水涸增修堤岸、斗门毕，再相度。同判都水监侯叔献、丞刘璯乞不闭汴口，于孔固斗门下权作截河堰，使水入斗门，候修堤岸毕即开堰。诏如叔献等所请。实录八年闰四月三日，当考。又此年四月二十六日王珫选官，又此月二十九日张琥言，并合参照。
　　诏别路士人在五路有教授州军就学者，补试充上舍、内舍生员，毋过本路人三分之一。
　　诏开封府界提点司依诸路转运司增置管勾文字官一员，不许差出。从蔡确请也。
　　戊子，遣将作监丞胡宗回点检河北东路仓牔，先往澶州、北京计度见管牔屋可贮粮数，具图以闻。
　　己丑，诏诸路阙兵多处，令监司选举使臣招补，开封府蔡确，京东李察、赵济，京西刘宗杰、李南公，并提举招兵；鄜延赵□，环庆楚建中，泾原王广渊，秦凤张诜，提举所差将兵。九月十八日当考。
　　河北西路转运司请，灾伤路召募阙食或流民兴役，朝廷赐米外，其于农田、水利及修城壕者，悉给常平钱谷。从之。
　　庚寅，诏司农寺遣官往京西赈济流民；及令河北转运司晓谕存□逐熟民户，无致流移，巡察盗贼，务令安居；及令东路以所支粳米十五万石内，赐五万石赈济。
　　诏：「臣僚尝被诬枉停废，后辩诉复官者，当得俸赐。其非厘务，及奉朝请日，依分司官例给之。」
　　诏：「河北旱灾，民方艰食，惟河防急切及修城，许量调春夫，余并权罢一年。」从判都水监李立之请也。
　　环庆安抚司言，熟户大旱阙食，乞贷庆州粮七万石、环州三万石。从之。
　　辛卯，手诏：「河北已排义勇、保甲，集事之初，全在得人专心经画，后乃可收其实用。西路以知制诰沈括、东路以龙图阁待制曾孝宽提举，凡缘保甲职事官属，悉听举劾。仍许不以时遣官，或亲按视检察。」上欲拟后周八柱国法，故使从官领之，不以属帅府。此据沈括自志。括又云：朝廷新伍民兵，河北、河东、陕西得劲卒百万，谓之保甲。河北三十余万先集，诏于从官中择二人分领。
　　诏淮南、开封府民被灾伤者，免差来年春夫；河北西路转运使体量邢、洺等州灾伤，除放秋税。
　　又诏河北上番京东武卫等兵士，并宜抽归营歇泊，以省边储。
　　壬辰，河北东路兼青、曹、郓、濮、齐、淄等州察访使曾孝□言：「昨与曾布同详定诸路教阅及赏罚格，今布出外，欲乞因今奉使更访问旧格未便事，与西路察访使同详定取旨。」诏沈括、曾孝□未进发间同编修讫奏。又言：「本路已排定保甲，巡检、县尉，乞下所司选差；其不任事者，不拘常制选人代。」从之。
