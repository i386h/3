<!-- { "loadSidebar": true } -->
　　年　　号 元丰三年（庚申，1080）
　　全　　文
　　六月壬辰朔，上批【一】：「彰信军留后、驸马都尉李玮丁所生母忧，可依宗室给全俸。」
　　诏权夔州路转运副使董钺往渝州应副泸州事，留司农钱物之在蜀者，以给攻讨之费，益泸州公使钱千缗。韩存宝乞行军诸将置主簿。从之，毋得干预军事。（御史台言，奉诏推治孙野等事，乞展日限。上批：「如根究已得其情，野可勿禁，先次责出，听展二十日。」朱本有此，姑存之，已并入八月丙申。）
　　癸巳，诏：「中书检正官、枢密院检详官至员外郎，供职及二年，大礼许奏补亲属。中书堂后官、提点五房官虽未至员外郎，奏补听如旧。」中书门下奏：「御史台言，六察案点检诸司库务坊监，乞行札子，欲如所请。」上批：「六察案于诸司，非统临之官，在理不当行札子。见颁式、令，惟中书行圣旨用札子。往时官府僭妄行遣，台察自合纠正，而不知省察尚有承妄申请，可札与知。」
　　知颍州、工部侍郎元绛为资政殿学士、知青州。绛乞入觐，许之，因留提举中太一宫。初欲令兼侍读，已而寝之。（除中太乙乃七月壬午，今并书。寝侍读之命，据御集。）
　　甲午，诏：「军士民兵逃亡随军效用。若首获，并械送所属，论如法。虽立战功不赏，仍不许以功赎过，令随军榜谕。」
　　诏五路转运、提举官巡历所至，许案阅见教义勇、保甲武艺【二】，有不如法，关牒提点刑狱司施行。以河北提点刑狱刘定言一司不能篃阅州县保甲故也。（新纪书：甲午日有五色云。旧纪不书。）
　　乙未，录沂州民程棐、傅晖为右班殿直，傅临三班借职，刘舜元三班差使，并监当差遣。皆以告捕徐州妖贼也。晖以尝为贼党，永不与亲民，不许赴阙。（程棐见苏轼与章惇书。）
　　诏中书自今监司提举官阙，限十日内差。
　　诏三司选官措置河北便籴。（四年三月十一日，差蹇周辅。）
　　诏刘忱、程之才毋得干预韩存宝军事。
　　丙申，诏司农寺移边远县、镇、城、寨常平钱输本州岛者，听民除步乘钱，着为法。三司言，提举卖解盐司自熙宁八年至元丰元年，收息钱十六万五千七百缗。提举官、殿中丞张景温，勾当官、右班殿直吕逵各迁一官，余减磨勘年，吏赐帛有差。（本志同。）
　　戊戌，诏：「宗室教授并兼大、小两学，广亲、睦亲、北宅二员，余各一员。月增添支，记室、讲书十五千，教授十二千，即授宗室月给。赂遗者坐赃论。」初以宗室学官员多俸薄，颇纳诸宫赠遗，寖隳职守，遂诏中书裁定留十三员，省十员。（四月戊申。）
　　诏补邈川城主、会州团练使温纳支郢成叔溪心、弟阿令京为西头供奉官，溪心男乐畼波温、弟阿罗为右班殿直，族弟溪巴温为三班奉职，妹婿搭令波为借职，月给茶彩有差。以熙河路言纳支郢成□寨自附，请录其族人及酋首也。
　　礼院言：「越国长公主薨，在慈圣光献太后丧制之内。案礼，间传：『齐衰之丧，既虞卒哭，遭大功之丧，麻葛兼服之。』又杂记论除丧之服，卒事，反丧服【三】。注曰：『虽有亲之大丧，犹有轻丧者除。』则重丧未终遭轻丧，自当易服，以示恩意，卒事则复常。真宗谅阴，为乳母秦国夫人服缌，禫未除，亦为许国长公主成服。今为慈圣光献太后服已在易月之外，宜为越国长公主举哀成服。」从之。
　　国子监言：「太学八十斋后乞置龟头屋一间，及国子生未有斋舍，监北有居民地，乞给钱收买【四】，展造监生斋舍。」从之。（新本削去。）
　　己亥，权御史中丞李定等言军器监文簿稽滞及失举催千三十一事。诏丞罚铜八斤，主簿十斤，吏杖罚有差，主判官释之。
　　诏内外官于中书、尚书省、三司不以有无统摄，用申状，惟御史台于三司移牒。后又诏御史台应官司冠尚书字者，用申状。（官司冠尚书字，当考。）
　　诏三院御史人增剩员四人，以旧止给六人番上故也。
　　庚子，权知宾州、殿中丞□潜权发遣提举广南东路常平等事。潜上书请修广西城垒，上采用其言，故擢之。
　　同判太常寺王存言：「近诏秘书监刘几【五】赴详定郊庙礼文所议乐。伏见礼部侍郎致仕范镇常论辨雅乐，乞召镇与几参考得失。」从之。初，镇致仕，居都城外之东园，每遇同天节，即乞随散官班上寿。寻有诏镇班见任翰林学士上，仍自今致仕官遇诞节及大礼，许缀旧班。后镇迁居颍州，于是入对，合门奏镇失仪，有诏放罪。仍诏自今致仕官造朝失仪勿劾，二者皆着为一司敕令。上优待故老类此。（二事并据鲜于绰传信记，当考。九月乙酉，罢议乐。）
　　诏富、吉二州【六】归明守官人听如汉官差使，出入免监视。从参知政事章惇请也。
　　权发遣提点开封府界县镇公事吕温卿言：「府界厢、禁军二百一十六指挥，及河清、递铺诸军请受，历累年未尝驱磨，无根究积欠失陷之弊；兼坊场酒曲课利、秋夏二税、房廊店宅及支收钱物簿籍，其间不无情弊，乞选官置司驱磨。」从之。
　　兵部言：「武举，故事，随制科锁试。昨两试武举，并随进士。今用新制，进士举罢，方试武举。重复差官，于事无补，但有浮费。与进士同时锁试为便。」从之。（八年三月末，可考。）
　　详定礼文所言：「案礼记玉藻云：『笏，天子以球玉。』注：『球，美玉。』或谓之大圭，其实一也。周礼玉人职：『大圭长三尺，杼上终葵首，天子服之。』典瑞，『王搢大圭，执镇圭，以朝日【七】。』既曰服之，则宜其奉天地宗庙，无所不服，非止朝日而已。诸侯相见与朝觐宗遇会同于王，皆同执一玉，则王以朝日之圭事大神，祇享祖宗，从可知矣。故王泾郊祀录言：『祀天地皆先受大圭搢之，又受镇圭执之。』记曰：『入太庙说笏非古。』则是郊庙皆不可无也。今郊庙之祀，有镇圭，无大圭，于礼为阙。请下有司制之。」诏参详大圭尺度。于是复言：「案考工记，大圭，说者曰：『或谓之珽。』隋书志：『天子笏曰珽，长尺二寸，以球玉为之。』开元礼义罗曰：『笏自西魏以降，惟天子以球玉为之，长尺二寸。』乞朝廷揆玉之有无制之。」从之。（据礼文，前请乃元丰元年九月十七日，后请则三年六月九日，今并书之。又六月二十八日、七月十四日亦附见于此。）
　　又言：「周礼大宗伯：『以玉作六瑞，以等邦国，王执镇圭。』典瑞：『王搢大圭。』然镇圭者，王执以为瑞；大圭者，王搢以为笏。开元礼、开宝通礼及仪注，明堂、太庙，皇帝亲祠，至罍洗、奠玉币、饮福，皆云搢镇圭。此既非笏，不当搢之。觐礼记曰：『奠圭于缫上。』说者谓：『释于地也。』诸侯见于天子，坐奠圭，则天子祗事天地、祖宗，亦当奠圭于缫上。所有仪注亲祠奠玉帛之时，搢镇圭。伏请改为奠镇圭。其盥手、饮福，谓宜使人接圭。」（礼文在六月二十八日，今并入六月九日。）
　　又言：「天子奉祭祀执镇圭者，其挚也；搢大圭者，其笏也。礼见于所尊，奠挚而不授。觐礼曰：『奠圭于缫上。』镇圭有缫。朝事义曰：『天子冕而执镇圭，尺有二寸，缫籍尺有二寸，搢大圭，朝日于东郊。』缫所以奠玉，是奠以为执者也。既奠挚于地，则执大圭为笏。管子曰：『天子执玉笏，以朝日。』唐礼，亲祀天地神祇皆搢大圭、执镇圭；有事宗庙，则执镇圭而已。王泾郊祀录曰：『大圭，质也。事天地之礼质，故执而搢之。镇圭，文也。宗庙之礼亦文，故无兼执之义。』是不知大圭天子之笏，其用通于郊庙。伏请自今皇帝亲祠郊庙，搢大圭，执镇圭。每奉祀之时，既接神，再拜，则奠镇圭为挚，执大圭为笏。当事搢笏，君尊则不搢，别于臣下也。所有仪注皇帝搢镇圭，皆沿袭之误。乞从改正。」诏候制到大圭日施行。（七月十四日得旨，今并入六月九日。）
　　又言：「古者诸侯朝觐及相见执玉。典瑞云：『公执桓圭，侯执信圭，伯执躬圭，子执谷璧，男执蒲璧』，『以朝觐宗遇会同于王。诸侯相见亦如之』是也。孤、卿、大夫、元士新任为臣，则执挚。大宗伯『以禽作六挚，以等诸臣，孤执皮帛，卿执羔，大夫执鴈，士执雉。』司士云『掌摈士者，善其挚【八】』是也。其相见执挚。士相见礼曰『冬用雉，夏用腒』是也。宾射亦执挚。射人云『三公执璧』之属是也。若诸侯及髃臣助祭于王，本无执玉帛、羔鴈之义，故虽冕服，但当执笏。玉藻曰：『见于天子，与射，无说笏，入太庙说笏，非古也。』说者以为：『太庙之中惟君当事说笏。』以臣见于君无不执笏，明太庙之中虽当事之时，亦执之。唐王泾郊祀录曰：『凡皇太子释奠及王公以下从祀，皆执笏。』伏请自今亲祠郊庙，髃臣冕服助祭执笏，或当事则搢笏。先儒以臣虽当事，亦执笏为不说笏，非是。其陪位官亦合冕服助祭。」从之。（礼文在三年八月二十一日辛亥，今并入六月九日庚子。）
　　诏权河北东路刑狱、太常丞汪辅之，虞部员外郎陈知检，各罚铜二十斤。并坐前在河北转运司奏钱帛数不实也。
　　壬寅，诏宝文阁学士兼侍读陈荐久苦足疾，除将来亲祠明堂外，诸祠摄事免一年。时中书奏季夏祀黄帝，欲差荐摄太尉也。
　　癸卯，权提举河北西路常平等事、太常博士□居厚权京东路转运判官。（欲记□居厚事，故特着此。五年六月丙寅，迁副使。六年九月，除为待制使。居厚，豫章人，已见熙宁八年八月。）
　　录定州北平县主簿李竦子为郊社斋郎，尉王奎子为三班差使。竦、奎因开壕溺死故也。
　　御史何正臣言：「礼部侍郎滕甫近自知池州移知蔡州。甫顷尝阿纵大逆之人，法不容诛。朝廷□容，尚窃显位，于甫之分侥幸已多，岂可更移大藩！乞别移远小一州。」诏改知安州。（自池移蔡乃四月二十四日，今并此。）
　　韩存宝言：「益州、利、夔等路与泸州夷亦有水陆可通道，乞指挥逐路经过所有须索，责以应办。」从之。
　　诏定州路安抚司给封桩紬绢三万修保州城。三司言：「河北籴便粮草钞价，本以见钱法一等给还，后别立草料钱，以银紬绢及茶本钱折，商人无利，遂增草料虚钱。虽以银紬绢估直，又令算清香茶，权罢给银，亦入纳，未至通行，致于人粮交引品搭分数，抑勒入纳。昨薛向乞用见钱法籴买，当时三司以钱不给，又即如旧。今勘会紬绢本非河北、京东商人所须，交引铺以贱价收之，坐获厚利，若不申明，恐牵制人粮，例增虚钱，浸害边计。乞并依人粮例入纳，出钞更不虚銽价钱，市易务下界亦依人粮钞法给还。若阙见钱，三司应副，其已前钞自依旧法。」从之。
