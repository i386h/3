<!-- { "loadSidebar": true } -->
　　丁酉，以殿中丞鄄城马元方权户部判官，从户部使陈恕所奏也。元方尝建言：「方春民力乏绝时【二二】，请预给库钱，约至夏秋令输绢于官。」公私便之，朝廷因下其法诸道。令预买绢，盖始此。（马元方传：户部使陈恕奏元方为户部判官，元方言，方春民贫，请预贷库钱，至夏秋令以绢输官。行之，公私果便，因下其法诸道。按元方为户部判官，在咸平二年五月，后知徐州，景德元年十一月为梓州路转运使，本传、附传皆同。范镇东斋记事【二三】云：太宗时，马元方为三司判官，建言：方春民乏食时，预给库钱贷之，至夏秋令输绢于官。预买绢盖始于此。镇所记与元方传同，今从之。王辟之【二四】渑水燕谈独云：祥符初，王旭知颍州，因岁饥，出库钱贷民，约蚕熟千输一缣。其后李士衡行之陕西，民以为便，今行天下，于岁首给之，号和买绢。或曰：预买，始于旭也。今不取。又按实录，大中祥符三年闰二月己未，河北转运使李士衡言：本路岁给诸军帛七十万，民间罕有缗钱，常预假于豪民，出倍称之息，及期则输赋之外，先偿逋负，以是工机之利愈薄。请令官司预给帛钱，俾及时输送，则民获利而官亦足用，从之，仍令优与其直。士衡正传、附传皆云因诏推其法于天下。范仲淹作李士衡神道碑亦云：为河北转运使，建言民乏泉货，每春取绢直于豪户，其息必倍。本道岁给诸军帛七十万疋，不足则市于民。请使民预受其直【二五】，则公私交济。制从之，今行于诸道。盖马元方任三司实创此议，虽布其法于诸道，有即奉行者，亦有未即奉行者。及李士衡在河北，复以为请，始行于河北，然诸道亦未遍行。其后左藏内藏库灾，又特行于京东、西。范仲淹所谓今行于诸道者，盖指景佑间也。行于京东、西，乃祥符九年春。）
　　乙巳，幸曹彬第问疾，赐白金万两。先是，知雄州何承矩奏敌谋寇边，上以问彬，对曰：「太祖英武定天下，犹委孙全兴经营和好。陛下初登极时，承矩尝发书道意，臣料北鄙终复成和好。」上曰：「此事朕当屈节为天下苍生，然须执纲纪，存大体，即久远之利也。」（此事三朝经武圣略系之咸平二年而无日月，今因问曹彬疾，附见，盖必是彬为枢密使未卧家时也。王曾笔录云：侍中曹彬为枢密使，向敏中为枢密副使，当契丹犯塞，继迁叛命，每军书猝至，上必急召枢臣计议，彬则曰：「此狂寇，当速发兵诛讨斩决而已，止用强弩若干，步骑若干足矣。」敏中徐曰：「某所储廪未备，或道途迂远，或出兵非时，当别施方略制之。」纤悉措置，多从敏中所议。上或谓将帅难其人，彬必恳激而言：「臣请自暛。」更无他说，敏中常私怪之。子玮亦有将材，累历边郡，威名甚着。晚自枢贰出镇西鄙【二六】，临事整暇，酷类其先君，复果于战汩【二七】，而不肯以安民柔远为意，岂将帅之体，固当若是耶？按彬复为枢密使，敏中自同知枢密院改副使，乃至道三年八月己亥。咸平元年十一月戊子，敏中改参政，二年六月戊午，彬卒。两人同在西府，才一年耳。真宗初即位，便令西边戢兵，继迁寻纳□，契丹盖未尝犯塞，不知前所称军书猝至，指何时也。经武圣略于咸平二年载何承矩言契丹谋犯塞，或曾实指此时，然经武圣略称彬对真宗以北鄙终复成和好，与曾笔记特异，或笔记误也。当考。）
　　尝有诏听民越拒马河抵北界市马，知雄州何承矩言：「缘边战棹司，自陶河至泥姑海口，屈曲九百里许，天设险固，真地利也。太宗置寨二十八，铺百二十五。命廷臣十一人，戍卒三千余，部舟百艘，往来巡警，以屏奸诈，则缓急之备，大为要害。今听公私贸市，则人马交度【二八】，深非便宜。若然，则寨铺为虚设矣。」上纳其言，即停前诏。（此据承矩传，在咸平二年契丹复来寇之后，今因曹彬对上语，附见。）
　　六月丁巳，宰臣、监修国史李沆等上重修太祖实录五十卷。上览之称善，谓沆等曰：「向来史臣不能勤尽，闻张洎修国史止成一卷，今兹可谓备矣。」仍降诏嘉銟，赐袭衣、金犀带、银、帛各有差。钱若水而下，又加散馆、食邑。沆独恳辞，诏许之。
　　戊午，枢密使、兼侍中、赠中书令、济阳武惠王曹彬卒。上临其丧，哭之恸，言必流涕。录亲族、门客、亲校，拜官者十余人。彬性仁恕清谨，逊言恭色，在朝廷未尝抗辞忤旨。博览强记，善谈论，被服雅同儒者。尤簄财，未尝聚蓄，伐二国，秋毫无所取。位兼将相，不以等威自异，造其门者皆为揖客。不名下吏，每白事，不冠不见。其为藩帅，遇朝士于途，必引避，过市则戒驺御，不令传呼。北征之失律也，赵昌言表请行军法；昌言知延州还，因事被劾，未得入见，彬在近密，遽为上请，乃许朝谒。彬归休闭合，门无杂宾。保功名，守法度，近代良将，称为第一。
　　秘书丞何亮，初通判永兴军，诏与转运使陈纬同往灵州经度屯田。及还，乞召对，因上安边书曰：
　　臣窃料今之议边事者，不出三途：以灵武居绝塞之外，宜废之以休中国飞挽之费，一也；轻议兴师，深入穷追，二也；厚之以恩，守之以信，姑息而信縻之，三也。而臣以为灵武入绝塞，有飞挽之劳，无毛发之利，然地方千里，表里山河，水深土厚，草木茂盛，真牧放耕战之地，一旦舍之以资戎狄，则戎狄之地广且饶矣。以贪狼之心，据广饶之地，以梗中国，此戎狄之患，未可量者一也。自环庆至灵武仅千里，西域、北庭剖分为二，故其地隘，其势弱，而不能为中国之大患。如舍灵武，则西域、北庭合而为一，此戎狄之患未可量者二也。冀之北土，马之所生，自匈奴猖狂之后，无匹马南来，备征带甲之骑，取足于西域。西狄既剖分为二，其右乃西戎之东偏，为夏贼之境，其左乃西戎之西偏，秦、泾、仪、渭之西北诸戎是也。夏贼之觽，未尝以匹马货易于边郡，是则中国备征带甲之骑，独取于西戎之西偏，如舍灵武，复使西戎合而为一，夏贼桀黠，服从诸戎，俾秦、泾、仪、渭之西，戎人复不得货马于边郡，则未知中国战马从何而来？此舍灵武而戎狄之患未可量者三也。
　　若夫深入穷追，则夏贼度势不能抵，必奔遁绝漠，王师食尽不能久留，师退而贼复扰边，所谓有大费而无成功，深寇绚而速边患，此轻议兴师之不利者一也。师进则无功，师退则寇至，寇至而不战，则边郡被其害，寇至而战，则边郡之兵不足以当戎狄之觽，此轻议兴师之不利者二也。清远西北曰旱海，盖灵武要害之路，而白、马二将奔败之地也。如王师薄伐，无功而还，则夏贼必据要害之路，以阻绝河西粮道，此轻议兴师之不利者三也。自国家有事于西戎已来，关右之民，疲极困苦，未能息肩，而一旦薄伐无功，河西路阻贼，必干运飞挽，大兴征讨以通粮道，疲民重困，盗贼多有，此轻议兴师之不利者四也。
　　若示恩信，姑息而信縻之，则又戎狄之性贪惏无厌，虽存臣事之名，终多反复之志。或当道牧放，以阻吾军民，或征虏族帐，以益其部落。如国家止以恩信信縻之，必将服从诸戎，然后为中国大患，此不可一也。自白、马二将奔败之后，夏贼得志，择灵武山川之险而分据之，侵河外膏腴之地而辟之，逼近城池，意在吞噬，譬犹伏虎，见便则动。如国家止以恩信信縻之，则一朝之患，卒然而作，此不可二也。
　　夫以三患、四不利、二不可为防边画，既未见其可，则在臣愚虑，不出二策。自清远至灵武，有溥乐，有耀德，盖水草之地，为河西之粮道，而悉有古城之迹存焉。夏寇西掠诸戎，则此其要害之路也，故每扬言曰：「朝廷如修溥乐城，我必力争。」其言不恭之甚，其实惧朝廷之城溥乐以通粮道而扼其往还要害之路也。如朝廷以修护清远为名，而时纳修城创宇之具，延、环、清远多积军储，且以数岁渐计之，使民无所伤而贼不能知。一旦兴师数万以城溥乐，朝发清远，日未中至焉。其师也，战士三居其一，以备寇也；役卒三居其二，以荷器具而赍军储也。凡战士万人，使役卒万人赍粮六岗而行，凡战马千匹，使役卒七千五百人自赍粮三岗，马粟一岗，草一束。士马皆有半月之食备，计城之功不过十日，而使战士自赍三十日粮，则城毕功而食有余矣。自清远输粟亦如之。贼知修城而敢悉觽来寇，是谓中吾上策者也。何则？夏贼为梗有年，国家未能翦灭者，非兵力不足而然，诚以深入穷追，则贼奔绝漠，师久则民不堪役，师退则贼复扰，频征讨则关右耗竭故也。如使贼来犯边，而敢与王师拒战，则其殄灭也久矣。
　　且国家之城溥乐也，必潜师于延、环、清远以观贼之变，宜分环州、清远为二道，一道傍山而北，军于贼之后，一道过长岭直趋溥乐，军于贼之前，而使城溥乐之兵军其中。贼以溥乐孤军，故悉觽来寇，而卒然三军鼎峙，则其心骇矣。又令延州之师入其境，驱其畜产，俘其老弱，而害其巢穴；灵武之觽收河外之地，复贺兰之境，杜三山之口，以断其奔路。则其觽虽坚铁石之心，必起□贰之志，其将虽有孙、吴之术，必无制胜之方。而独使保吉桀黠，志在决战，能无败乎？破而擒之，此万世之功也。
　　国家之城溥乐也，必使一介使于夏，谕以明诏曰：「溥乐、耀德悉有古城之基，盖灵武往还之路也，今城堞阙坏，而输粟之际，暴露在野，军民愁苦，朕甚不忍。今少发士卒，修其郛郭。诸山取材，虑蕃部不察事宜，互相惊扰。汝显荷国恩，克绍祖烈，茅土节钺，尽萃汝躬，宜以朕此意安抚之。」诚知动无所利，仰怖天威，恭而听命，则中吾下策者也。
　　虽存灵武，而使阻隔旱海，居绝塞之外，不城溥乐、耀德为之唇齿，则戎狄之患，亦未可量，与舍灵武无异。而加之有连年供给之厚费，无防边尺寸之微功，但兀然孤城，以困极关右者也。今特城二城，而贼不敢动，则可建溥乐为军，耀德为寨，严其刁斗，坚其守备，募天都之贫民，营田于塞下以益军储，然后谨择将帅，谨守边防，而以恩信抚临之，则数十世之利也。
　　议者必曰：「国家赡灵武犹曰困匮，而更供给二城，其费益大。」此不练事之深也。夫有清远而无二城，则灵武无援，一日西北服从，合而为一，有不测之患焉。当是之时，国家虽累千百二城之费，遽能剖而分之以弱其势，使贼敛迹夏境而不为边患乎？其灵武至清远不满三百里，而谷价绝殊于清远者，以度越旱海，无舍宿之地，有贼寇之忧故也。如建此二城，则军兵之趋灵武也，有舍宿之地，少贼寇之忧，输籴日益，谷能无贱乎？以减谷之价，供二城之费，足矣，又何疑焉。
