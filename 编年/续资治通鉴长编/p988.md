<!-- { "loadSidebar": true } -->
　　步军司言：「奉诏唐、汝州置土兵勇捷两指挥，以四百人为额。请以唐州方城县为右第十一指挥，汝州襄城县为左第十二指挥。」从之。
　　诏：「在京管军臣僚，外任路分兵官、将副、押队使臣，禁出谒及见宾客，着为令。」
　　诏开封府界旬上保甲依五路增给米，月三斗。
　　诏雅州荣经县依威、茂、黎三州免输义仓米，以所领户杂蕃人也。
　　甲子，礼院言：「唐开元六年，太常以昭成皇太后谥号不应称『太』，礼部报曰：『入庙称后，义系于夫。在朝称太后，义系于子。今百司文牒及奏状恐不合除「太」字。如谥册入陵，神主入庙，即去「太」字』。奏可。又大中祥符六年，改正元德皇后徽名，升祔于太宗庙室。今参详大行太皇太后祔仁宗陵庙，当去『太』字。册文初称大行太皇太后，所上尊谥即称慈圣光献皇后。谥宝宜以『慈圣光献皇后之宝』为文。余行移文字及奏报，即存『太』字。」从之。
　　皇城使、知安肃军王临为兵部郎中、直昭文馆、知齐州。临兄广渊子得君，赐同进士出身。临知安肃军朝辞，得召见。上问广渊家世，临具以对。翌日，手诏曰：「广渊，昔先帝在藩邸时早已知其姓名，加意眷顾。洎潜德升闻，入承大统，简于渊衷，弥所亲厚。逮治平缵服之初，偶以哀伤过礼，玉体爽豫，而中外危论，纷然错出，当时执政大臣亦已为之摇动。广渊以受遇感慨，横身不惧，委曲宣扬盛德，由是邪议少沮，然亦未至释然无疑。继得圣躬渐就康复，髃臣虽日进见，皆闵然畏避，莫能识察。独广渊间受密旨，道其实于二府。自是先帝始得亲决庶政，以幸天下。迹其公忠王朝，固非浅寭者。不幸命奇，未及褒显，遽已云殁。今独其弟临、其子得君仕宦，稍着其议旌录之。」故有是命。（元丰元年三月二十三日，王得君与堂除差遣，可并入此。王临换官除职，得君赐出身，史不着其年月。据临元丰元年十一月自陈表云，是元丰二年。今附见年末。按御集，诏书凡是上所自撰者皆编次，独无此诏书，不知何故，当考。墨本广渊传亦无此诏，独朱本有之。诏书云英宗始得亲决庶政，似与慈圣光献传稍相违戾。不知果是何月日下诏，当考。）
　　是岁，宗室赐名、授官者四十七人。断大辟八百六人。
　　注　　释
　　【一】诏西京左藏库黄金满等十八人按：西京左藏库为库名而非官名，宋诸司使中有西京左藏库使，见宋史卷一六九职官志，据文，疑「库」下脱「使」字。又「十八」，阁本作「十」。
　　【二】说母伊氏「伊」，阁本作「尹」。
　　【三】瘴没者觽「没者觽」原作「疫数多」，据宋史卷一九四兵志改。
　　【四】加赐缗钱「加」原作「第」，据阁本改。
　　【五】百四十三条宋史卷一五神宗纪、宋会要职官二八之九、玉海卷一一二学校门元丰太学三舍法皆作「百四十条」。
　　【六】试而后入「入」原作「八」，据上引宋会要、玉海改。
　　【七】上舍分三等「上舍」二字原脱，据宋史卷一五七选举志、编年纲目卷二○、通考卷四二学校考补。
　　【八】所至多委州郡造买器物「至」原作「主」，据阁本改。
　　【九】则史臣崇饰之辞也「臣」字原脱，据阁本补。
　　【一○】今但依墨本及新本阁本无「及新本」三字。
　　【一一】田画阁本作「田昼」。按：宋史卷三四五有田昼传，卷二○八艺文志有田昼集二卷、疑是。下同。
　　【一二】据田画所作安礼行状「状」原作「述」，据上文改。
续资治通鉴长编
卷三百二
卷三百二
　　起讫时间 起神宗元丰三年正月尽是年二月
　　卷　　名 续资治通鉴长编卷三百二
　　帝　　号 宋神宗
　　年　　号 元丰三年（庚申，1080）
　　全　　文
　　春正月乙丑朔，开封府界第六将言，差襄邑县防河兵阙二百余人，已添差讫。上批：「今汴流京岸止深八尺五寸，应接向东重纲，方得济办。若便差人防护，则无时可以放散。况今水流调缓，不须过为支梧。」诏提点司相度，据彼处堤岸去水所余尺寸更行增长【一】，方听上河。」
　　己巳，御史舒亶言：「铨院事无正条，止凭吏人检到例因缘，或致奸弊。乞委官一例删定为例策。」诏铨院合施行事，并编入敕令格式。
　　吉州言：「奉诏市箭笴三十万，既非土产及民间素畜之物，乞预给钱，限一年和市。」从之。
　　送伴辽使李琮等言，大行太皇太后未葬，恐使人以故事邀过白沟，置酒作乐。诏勿过白沟桥，给乐人例物如故事。
　　辛未，诏大理寺鞫罪人，依开封府例报稽查司。后大理寺乞旬具徒以上事报纠察司，许之，开封府准此。仍诏纠察司如察访得虽非徒以上而出入不当，许索文案点检。
　　诏陕西诸路经□安抚司差人深入体探夏人点集作过次第，严饬守将过为堤备。以上批「闻夏人今春点集颇觽，虽声言欲讨邈川及犯鄜延，缘贼计多奸，所向难测，可处分诸路严饬守备」故也。
　　广南西路经□司言，刘谊已奏修邕州城，乞免土丁今年教阅，以备来年差雇。诏候修筑日，被雇土丁与免教阅。
　　河北转运判官孙□言，界河内北人鱼船三十余艘，白昼肆行，未有约束。诏缘边安抚司体量，如数稍多，即婉顺止约。
　　癸酉，池州司法参军、监中书制敕库孙谔坐失察吏人，漏落进呈条贯，与外任合入差遣。自今制敕库监官依旧堂后官兼，勿差外官。（熙宁八年八月二十三日，谔监制敕库。杨时志谔墓云：谔自监制敕库除吏房习学、同编修中书条例【二】。习学一考，当即真，未阅岁，丁父忧去职。服除，会罢习学官，再监制敕库，仍多摄五房职事，因议司农法，驳其不当者。大臣力主之，谔犹反复论不已，忤其意。又常叱堂吏，语有所侵。大臣闻而疾之，造为讪上语以闻。赖神宗仁圣，察其无根，得不坐。会库吏编进条目，漏常程札子三道。谔已自陈再进矣，大臣交诋之，出为睦州司理参军。此墓志所云罢习学官及驳司农法、叱堂吏，皆当考。）
　　诏升许州为颍昌府。（张舜民云：神宗自颍州郡王即位，熙宁初，升颍州为颍昌军，久之，知其误，遂升许州为颍昌府。按升颍州为颍昌军，乃元丰二年八月二十四日、九月十八日德音，非熙宁初也。神宗初为忠武节度、淮阳郡王，后封颍王。忠武即许州军额，郡王则封淮阳，非颍州，舜民误也。旧记书升许州旧镇为颍昌府，新纪削「旧镇」两字。）
　　诏大行太皇太后卤簿不用赞书，内臣二十四人捧梓宫。上批：「闻陵下役兵至今未得特支，及使臣添支亦过时不给，致有质卖衣物者。可下京西北路提点刑狱司体量，有实，即劾当职官吏以闻。」
　　乙亥，以大行太皇太后梓宫在殡，罢朝谒。祖宗神御分遣辅臣行事。
　　著作佐郎、馆阁校勘、国子监直讲满中行为太子中允、权监察御史里行。
　　大理评事、管勾崇福宫吕升卿复馆阁校勘、权判登闻鼓院。
　　诏秦州鞫市易事，除牵连得罪情轻外，余并不用去官赦原。
　　经制熙河路边防财用官言，置司以来实收利入：元丰元年，四十一万四千六百二十六贯石；二年，六十八万四千九十九贯石。（朱本削此，今从墨本。）
　　诏开封府界、京东西将副内各选一员赴阙，传授新降教格。后又诏教大保长就王中正处看阅教法。
　　丙子，德音降颍昌府死罪囚，徒以下释之。（新、旧纪并书。）
　　龙图阁直学士韩缜以河东分画地界文字来上。诏录付河东经□司，令帅臣亲掌。
　　诏诸路将官满三年无监司保明治状，差人承替。
　　中书堂后官周清言：「准律，谋杀夫者皆斩。又条，妻殴夫死者斩。又十恶条，四曰恶逆，谓杀夫。议曰：自伯叔以下即据杀讫，若谋而未杀，自当不睦之条。八曰不睦，谓谋杀缌麻以下亲。准敕，其十恶中，恶逆以上四等罪请准律用刑；其余应合处绞、斩刑，并嘊重杖，一顿处死。审刑院、刑部自来奏断妻为从谋杀夫，已杀，案问自首变从故杀法者，引举轻明重法，断入恶逆斩刑。详律议，妻谋杀夫，已杀，合入恶逆，以案问自首变从故杀法，合用妻殴夫死法定罪。缘妻殴夫死者斩，不言皆斩，乃系相因为首从，合依首从法减死，止科流刑。盖为发心谋杀夫便得皆斩，所以举谋杀未伤是轻，明故斗已杀是重，理同谋而未杀之法。伏缘十恶条，谋与故斗杀夫，方入恶逆者，若谋而未杀，止当不睦。既用举轻明重，合从谋而未杀法，止入不睦条，非是恶逆以上四等罪，依敕当嘊重杖处死，恐不可复得杀夫全罪却入恶逆斩刑。乞加详议申明。」下审刑院、刑部参详，请如清议。从之。
　　诏司农寺给坊场钱十万缗，下成都府造大驾卤簿仪物。先给五万缗，不足故也。
　　戊寅，上太皇太后谥曰慈圣光献。（新、旧纪并书此。）
　　辛巳，诏改国子监直讲为太学博士，每经二人。
　　诏前虔州瑞金县尉张格放归田里，令开封府押归本贯。坐妄讼三司、吏部及遮执政马喧誖也。
　　监察御史丁执礼、权监察御史里行舒亶何正臣自劾赴景灵宫误乘马入偏门。诏释之。执礼等固乞行法。上批：「可依所乞从违令赎铜。」而命卒不下。
　　龙图阁直学士韩缜言：「伏以为治之法，图籍为本。臣窃睹陛下临御以来，内则讲求典礼，总一制度，流斡财币，审核庶狱；外则团结兵将，讨伐违傲，开拓疆境，经制边用。凡所措置，悉该圣虑，一有奏禀，皆出宸断。及缘边州军与外界移文，往往执为争端，而官司奉行之外，初无编录之法，官吏一易，不知本末。臣愚欲乞应朝廷置局及专使被受朝廷措画行遣事节，可遵守检用者，并缘边州军与外界移文，各令元差或见任官，分门编类，责以期限，投进中书、枢密院。检举严立漏落之法，置籍拘管收□贝□（□□一）□。」诏严立中书、枢密院诸房遗失官文书法。缜又言：「乞以分定地界、壕堠、铺舍照用文字，降付河东路经□司。」从之。
　　保州言北界屡有移文理会修城，乞自今三两次移文，回答一次。从之。
　　上批：「高丽国王每朝贡，回赐浙绢万匹，须下有司估准贡物乃给，有伤事体。宜自今国王贡物不估直回赐，永为定数。」
　　壬午，诏左谏议大夫、知陈州安焘赴阙押赐高丽进奉使朝见。罢御筵，仍借给事中。
