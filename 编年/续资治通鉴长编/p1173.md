<!-- { "loadSidebar": true } -->
　　中书省言，点磨得宋用臣导洛通汴并京城所出纳违法等事。诏：「宋用臣降授皇城使，添差监滁州酒税。其根究钱物未明事件，送户部结绝。仍令本部具合措置事件闻奏。」（元丰八年十一月十四日，用臣已责滁州监酒，实录与吕大防政目同。但政目有「其根磨不行」五字，实录无；旧录却有「考究未毕而责」，新录又全削去，疑此诏宋用臣下脱「已」字，须更详【一九】。检看八月十二日，又罢点磨，王岩叟、王觌有言。初令点磨，当考月日。元丰八年十一月十四日，自宣政、登防责皇城、监滁州酒，元佑元年四月十八日又降皇城，添监滁酒。盖前责未落遥防，为监酒；今落遥防，但为皇城，并添监也。元佑三年六月四日、四年八月四日，当考。）
　　户部言：「准敕，府界诸路耆长、壮丁之役【二○】，并募充，等第给雇钱；其旧以保正代耆长、催税甲头代户长、承帖人代壮丁并罢，看详所募耆、户长若用钱数雇募，即虑所支数少，应募不行。兼壮丁旧既第四等已下，旧不出役钱只轮充，更不支雇钱，亦虑难雇募。兼虑诸路提举司、州县，为见今降朝旨并创行雇募，却于人户上更敷役钱。欲乞应府界诸路自来有轮差及轮募役人去处，并乞依元役法；如有合增损事件，亦依役法增损条施行。」从之。
　　河北路转运司言，乞相度黄河利害所【二一】，自迎阳埽至北京界孙村口，于今春内便行施功，及先修旧河堤，免新河枉费工，向去夏秋别为大患。诏李常等相度施行讫奏，如不可行，即具事理以闻。（去年十二月十四日，今年二月六日、四月四日。）
　　户部言，河东路转运司支给优赏，致阙籴本。诏特支末盐钞一十万缗。
　　内侍押班刘有方乞避张茂则亲，诏特不避。
　　诏商、虢州保甲依旧，更不冬教；其干佑县保甲，将来依例冬教。
　　是日，诏合门，司马光、吕公着自今前后殿起居，特令别作一班，止两拜。
　　甲辰，监察御史王岩叟奏：
　　臣闻盛德之君，必有所畏，上所畏者天道，下所畏者民心，故常悦民心以求天道，顺天道以慰民心。伏见自冬不雪，今涉春矣，旱暵为灾，非独一方，而广及四远，麦苗槁鶍，水泉消涸，变异甚大，此天道之所以警陛下也。民心嗷嗷，日惧疾疫交生而饥馑继作，流亡无所而盗贼繁兴，非国家小事，陛下何不于民心而求之？今陛下仁爱之念固深日至矣，然徒为祈禳小数以冀消伏，则臣以谓未得所以求天道之要。天道之要，在民所苦者革之而不吝，民所恶者去之而勿疑尔。传曰：「动民以行不以言，应天以实不以文。」非欺后世之说也。惟陛下无忽，幸甚！臣观天地之所以示意于陛下者，非不再三，比者既阴而复晴，欲雪而还已，陛下知其然乎？犹陛下于天下之大害、朝中之大奸，已悟而复疑，将断而又止也。如陛下旷然判忠邪、别是非、除大害、复大利，使亿兆鼓舞，驩然一辞，和气上薄于天，则天自将以膏泽嘉瑞答陛下矣，何忧乎灾变，何事乎祈祷也哉！
　　今天下之大害，莫如青苗、免役之法，阴困生民，莫如茶盐之法，流毒数路，陛下固知之矣，且优柔而未断，以绝其源，此民心之所以犹郁，而天意之所以未开也。朝中之大奸，莫如蔡确之阴邪险刻，章惇之谗贼很戾，相为朋比，以蔽天聪，虐下罔上，不忠之迹，着于两朝，天下之人，皆愿逐而去之以致清平，而陛下反容而留之，此民心之所以犹郁，而天意之所以未开也。伏望陛下上体天心，下观民意，奋厉威刚，一革大害，一去大奸，以为宗社无穷之休，以为生灵莫大之福。然臣章虽数上而天听益远，言已极而圣心未回，意者陛下以臣怀嫌挟怨，不本天下公议而私出己意，妄诋大臣。愿陛下出臣前后章疏，集百官于朝堂会议，以决是非。傥以臣言为非，则臣甘从窜斥，如以臣言为是，则乞罢确与惇，臣非敢有激也，不然恐无以解圣心之疑而成天下之治，臣不胜拳拳忠告之至。
　　贴黄：「今奸邪在朝，格陛下之良心，害陛下之美政者，非一二人，然莫如蔡确、章惇为奸臣之杰也。臣不得不先为陛下力言之，惟睿明省纳，幸甚！」又贴黄：「臣窃听中外之议，皆望升祔后大有所变，进忠退奸，兴利除害，以满四海之望，而沈然不闻，但闻升祔后执政大臣无名转官，受厚赐而已。今大旱如此，正当如两汉故事，策免三公之时，而反滥赏确等，此天道之所以不顺也。伏望陛下鉴古而行，以答天戒，国家幸甚！」
　　丙午，上御延和殿，疏决在京系囚，除常赦所不原外，杂犯死罪以下降一等，杖以下释之。
　　丁未，三省、枢密院言：「高丽表内有太皇太后表及进奉物。故事，惟答以皇帝回谕敕书，今欲依例。」从之。诏高丽贺登宝位、进贡物，并依条例回赐。
　　御史中丞黄履言，乞修正不用去官赦降原减条。诏刑部大理寺看详合去留以闻。（苏轼自辨章，可参照。）
　　御史王岩叟言近除太学博士刘泾、学正谢文瓘不协觽议，并罢之。
　　御史安惇言开封府推官胡及纵狱子胡义拷无罪人死，又推治公事漏泄狱情。诏送吏部与合入差遣。（元丰八年六月丙戌，及依旧供职。）
　　御史刘次庄言：「门下、中书外省置局设官，编修六曹寺监条例，岁月浸久，殊未就绪。欲乞罢局，送六曹随事修立，委三省属官详看。」诏见修条贯限一季毕，如出限官吏添给勿给。（旧录云：始，先帝董正治官三省六曹之职，而未有法守，乃诏外省设属分修；未及上而有是诏。新录辨曰：既未有法守及分修未上，自不须备载，自「始先帝董正」至「有是诏」三十五字，并删去。）
　　礼部言，高丽奉慰并贺登宝位使人进奉物，合行回赐。诏赐高丽国王马三匹、银鞍勒一副、衣二袭、金带二、锦绮罗一百五十匹、衣着五百匹、绢一万匹、银器五千三百两；奉慰及贺登宝位使、副、人从各赐物有差。
　　广西经略司言，邕州横山寨主刘舜宾，谍知归化州侬智会等将以九月劫掠山獠，已牒邕州考核。诏：「智会向经交趾迫逐，方还巢穴，势必不敢侵掠，引惹雠隙。虑缘边官司为近经分画，希望功赏，乃指交人生事，妄以智会为词。兼自去年十月申举，至今尚称未得其实，且经略司去边最近，尚不能核实，则缓急边防，安得不失机会？令苗时中速体量诣实，若交趾无故侵犯，宜即诘问不遵诏敕端由。其男女被虏者，喻使归之，事讫以闻。」（苗时中知桂州，在元丰七年六月。）
　　馆伴辽使所言：「国信使萧洽等称：『南使过本朝生饩录目，无大宋国贺正旦或生辰字。今所赐饩录，却有大辽国贺字，乞除此四字，方敢收留。』寻面谕以久例，岂可辄有更改？直至回程，终不收受。」诏雄州移牒北朝涿州，其录目俟萧洽过界，牒送讫奏。
　　刑部言：「准元丰八年十一月二十四日敕：『开封府、诸路州军应奏大辟案，称刑名实有疑虑及情理可悯者，仰大理寺并依法定断，并作疑虑可悯条送刑部看详。如刑名实有疑虑，情理实有可悯，并具因依奏取旨；若无疑虑及可悯者，即具钞奏下本处依法施行，不得一燍将旧例贷配，破却律敕正条。仍委门下、中书、尚书省点检。如有不当及用例破条，奏乞取勘施行。』本部看详，除已遵守外，所有依法奏覆公案，上省取旨。」从之。（新、旧录皆如此。）
　　朝散郎、集贤校理黄廉为户部郎中。廉提举河东路保甲凡六年，未尝乞赴阙，虽在团教场，未尝易儒服，故比陕西、河北独不赐战袍。元丰末，他路保甲拥兵入县、镇，贼杀官吏，髃盗通行数州，独河东保甲不为犬吠之盗。司马光闲居，往来陕、洛间，闻河东民言甚美，因熟问治状；吕公着亦言河东军兴【二二】、边民德廉甚厚，故有是除。（此据黄庭坚所作廉行状增入，更当考之。）
　　朝奉郎刘昱为户部员外郎。（此据政目。）
　　己酉【二三】，诏太皇太后出入仪卫，可添御龙骨□子直三十六人，御龙弓箭直四十五人，御龙弩直四十五人，皇城司禁卫五十人，马队三百五十人，东西班、茶酒班殿侍共一百人，快行增至二十人。军头引见司监官二员，并将带承局、等子，依随驾例祗应；钧容直并动乐殿侍，候将来开乐日取旨。
　　是日，司马光始以疾谒告。
　　庚戌，侍御史刘挚言：「臣自去年十一月后来累具状，弹奏宰相蔡确不恭不忠，贪权罔上，无廉耻之节，失进退之义，营私立党，阴害政事，皆公议所不容，而朝廷安危大体之所系，天示谴告，旱暵成灾，无燮理阴阳之德，无厌服中外之望也，乞赐罢免，使之外补，至今不蒙可否之命。缘臣备员言路，既已弹勘之，臣则义不可止，前后章疏既不蒙付外施行，累乞上殿又不蒙指挥允许，上下隔塞，情志不通，公道不明，邪正不辨。今旱虐广阔，二麦绝望，人之艰食，疾疫已作，盗贼将起，陛下祈祷之诚，非不勤至，而和气不答，则害谴之大，将谁召之哉？陛下仁慈包容，不究其故，欲不失恩意于大臣则可也，然生民何罪，不蒙哀救？假如不欲暴确前后罪恶，则自当依古今典故，止以灾变罢去，有何不可？伏乞检详臣前后论确事状，尽降付三省。若臣之言不诬，即乞速赐睿断，罢确以答天戒，以慰安中外；若臣之言有不出于公议，则乞黜臣以谢确。所贵忠邪是非有所分别，无徒使臣纷纷言之，烦□天听也。」
　　贴黄：「确罢则正人可以伸，邪党可以化，确不去则君子道消，小人道长；正人君子进则善政行、天下安，小人邪党进则善政不行、天下危。伏望圣明深察。」
　　又贴黄：「大臣邪正之辨，士大夫去就之决，在此一举尔，陛下何惮而不为之哉！」
　　又贴黄：「君子进则能养小人，小人进则必害君子，进退之事【二四】，臣非敢取必于陛下也，然惟望圣意早有所定。如欲用正人，则速赐罢确，如有所不欲，亦望速罢言者，使善人君子早为去计，免使他日被其祸害，亦陛下之赐也。今混淆杂进，久不辨别，非所以全善人也。」（元佑元年正月二十一日己酉，挚遗□以此为第五疏。正月二十一日上第一疏，附八年十月末，第二疏十二月六日，第三疏十二月十四日，第四疏十二月十八日，第五疏元年正月二十一日，第六疏并第七疏，今附此后，第八疏二十七日，第九疏二月七日，第十疏二月十五日。）
　　挚又言：
