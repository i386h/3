<!-- { "loadSidebar": true } -->
　　每于衢路，颇见羁锢之囚，荷以铁枷，不觉自骇。案狱官令，枷杻有长短，钳锁有轻重，尺寸斤两，并载刑书，未有以铁为枷者也。昔唐太宗观明堂图，见人之五脏，皆丽于背，遂减徒刑。况隆平之时，将措刑不用，于法所无，去之可矣，此大体之四也。即赐诏书曰：「省所上书，陈古讽今，有犯无隐，居献替之地，扬蹇谔之风，寻绎久之，深所嘉尚。然邦国之事，抑有由焉。朕以交趾称藩，代修职贡，昨闻贼臣篡夺，害其主帅之家，聊举师徒，用申赴救，非贪土地，寻罢干戈。京西闲田，势本洼下，不可树蓺，止为污潴，因而凿池，用停水潦，戈船习战，可威外夷，调役军卒，不烦农民。髡钳之刑，前王所用，比之劓刖，盖有等差，朕以诛死之囚【一○】，贷其断颈之戮，遂设此法，以全其生，实免鈇锧之诛，且非炮烙之酷。其余申明经制，皆是旧章，方属承平，渐期振举。览兹献纳，嘉乃忠勤，自今有所见闻，无辞献替。断之在独，出自朕躬，勉于尽规，以副虚□□（□□一）□。」因赐钱五十万。
　　或谓锡曰：「今日之事鲜矣，宜少晦以远谗忌。」锡曰：「事君之诚，惟恐不竭，且天植其性，岂一赏可夺耶！」
　　至河北，复驿书言边事，曰：「夫动静之机，不可妄举。动谓用兵，静谓持重。应动而静则养寇以生奸，应静而动则失时而败事。今北鄙驿骚，盖亦有以居边任者，规羊马细利为捷，矜捕斩小胜为功，起衅召戎，实由此始。伏愿申饬将帅，谨固封守，还所俘掠，许通互市，使河朔之民得务三农之业，不出五载，可积十年之储。前岁俶扰边陲，亲迂革辂，今兹张皇声势，颇动人心。若玁狁来侵，六龙夙驾，烽烟既息，万乘方归，是皆失我机先，落其术内，劳顿耗斁，可胜言乎？军国大端，固当谨始，戎族未乱，无烦强图，敌势未衰，何劳力取。愿考古道，务恢远猷，示绥怀万国之心，用驾驭四夷之策，事戒辄发，理在深谋。」
　　又谓：「安危之理不可轻言。国家务大体，求至理则安；舍近谋远，劳而无功则危。为君有常道，为臣有常职，是务大体也。上不拒谏，下不隐情，是求至理也。帝王之道，忌萌欲心。汉武帝躬秉武节，遂登单于之台，唐太宗手结雨衣，往伐辽东之国，率义动之觽，徇无厌之求，输常赋之财，奉不急之役，是舍近谋远也。沙漠穷荒，得之无用，櫱芽繁衍，杀之更生，是劳而无功也。位卑秩下，敢言者少，言而见听则进而无疑，言而不从则退而惧罪。」又谓：「利害相生，变易不定，故兵书曰：『不能尽知用兵之害者，不能尽知用兵之利。』鴜事有可进而退，则害成之事至焉，可退而进，则利用之事去焉。能审利害则为聪明，以天下之耳听则聪，以天下之目视则明。惟此聪明，在无壅塞，尽去相蒙之弊，乃协先知之神。」又谓：「取舍不可以有惑，思虑不可以不精。国家图燕以来，兵连未解，财用不得不耗，人臣不得不忧。恢复吊伐之名，虽建洪业，可否祸福之实，宜留圣心。愿陛下积其思虑，决其取舍，无使旷日持久也。」（据锡本传，锡为河北转运即上此疏，太宗嘉之。按锡睦州所上疏，具言六年九月十三日上疏蒙诏銟，七年十一月十四日再上疏即不报，不云别有此疏也。然此疏若施之明年十二月，则似元不知十月癸亥已降诏戒边臣侵掠，锡方守大名，理不应尔。疑锡所言不报者，必有别疏指陈他事，而非此疏也。按十月癸亥诏，则此疏固亦暗合，又何必云达与不达，行与未行乎？范仲淹志锡墓云：「在河北及相州【一一】累章论边事。」此可证锡所上不但此二疏也。今姑从本传。或附后疏于明年五月，不知何据，当考。）
　　丙午，诏应京朝官除两省、御史台自少卿监以下奉使从政于外受代而归者，并令中书舍人郭贽、膳部郎中兼御史知杂事滕中正、户部郎中雷德骧同考校劳绩，品量材器，以中书所下阙员，类能拟定，引对而授之，谓之差遣院。按前代常参官，自一品以下皆曰京官，其未常参止曰未常参官。今谓常参曰朝官，秘书郎而下未常参者曰京官。旧制，京官有员数，除授皆云替某官，或云填见阙。京官皆属吏部，每任三十月为满，岁校其考第，罢任取解赴集。国初以来，有权知及通判、诸州军监临物务官，无定员，月限既满，有司住给俸料，而见厘务者申牒，有司复支所厘之务，罢则已，但不常参，除授皆出中书，不复由吏部。至是，与朝官悉差遣院主之。
　　太子太保赵普奉朝请累年，卢多逊益毁之，郁郁不得志。（普迁太子太保，正史、实录及百官表并不记。太宗所撰神道碑云：既静妖氛，爰覃爵赏。盖普从征晋阳，以功迁秩也，当在太平兴国四年冬十月。行状则云三年郊祀后迁太子太保，今从行状。）普子承宗，娶燕国长公主女。承宗适知潭州，受诏归阙成婚，礼未踰月，多逊白遣归任，普由是愤怒。会如京使柴禹锡等告秦王廷美骄恣，将有阴谋窃发。上召问普，普对曰：「臣愿备枢轴以察奸变。」退，复密奏：「臣开国旧臣，为权幸所沮。」因言昭宪顾命及先朝自愬之事。上于宫中访得普前所上章，并发金匮，遂大感寤，即留承宗京师，召普谓曰：「人谁无过，朕不待五十，已尽知四十九年非矣。」辛亥，以普为司徒、兼侍中。（「不待五十，已知四十九年非」此太宗盛德要语也。今正史乃削去，可不惜哉！今依实录具载圣语。实录又云即日复相，则恐未然【一二】。正史称未几复相，当得其实也。丁谓谈录则云【一三】上元夜召普观灯，即命为相。亦与正史不合，今不取。）
　　始太祖传位于上，昭宪顾命也。或曰昭宪及太祖本意，鴜欲上复传之廷美，而廷美将复传之德昭。故上即位，亟命廷美尹开封，德恭授贵州防御使，实称皇子，皆缘昭宪及太祖意也。德昭既不得其死，德芳相继夭绝，廷美始不自安，浸有邪谋。他日，上尝以传国意访之赵普，普曰：「太祖已误，陛下岂容再误邪！」于是普复入相，廷美遂得罪。凡廷美所以得罪，则普之为也。（王禹偁遗事云：太祖孝于太后，友爱兄弟，旷古未有。万机之暇，召晋王、秦王。秦王，上弟，宣祖第三子，名廷美，亦杜后所生。今本传言王是太宗乳母王氏所生，非也。其有旨哉【一四】。及皇子南阳王德昭、东平王德芳。皆上子也【一五】。及皇侄、公主等共宴太后阁中，酒酣，上白太后曰：「臣百年后传位于晋王，令晋王百年后传位于秦王。」后大喜曰：「吾久有此意而不欲言之，吾欲万世之下闻一妇人生三天子，不谓天生孝子成吾之志。」令晋王、秦王起谢之。既而后谓二王曰：「陛下自布衣事周室，常以力战图功，万死而遇一生，方致身为节度使。及受天命，将逾一纪，无日不征，无月不战，历尽艰危，方成帝业。汝辈无劳，安坐而承丕绪，岂不知幸乎！久后，各不得负陛下。吾不知秦王百年后将付何人？」秦王曰：「愿立南阳王德昭。」后又喜曰：「是矣！是矣！然则陛下有此意，吾料之亦天意也。他日各不得渝，渝者罪同大逆，天必殛之。」上又令皇子德昭谢太后。太后又谓上曰：「可与吾呼赵普来，令以今日之约作誓书，与汝兄弟传而收之，仍令择日告天地宗庙，陛下可以行之否？」上实时如太后旨，召赵普入宫，令制文，普辞以素不能为文，遂召陶谷为文。别日，令普告天地宗庙，而以誓书宣付晋王收之。上崩，兴国初，今上以书付秦王收之。后秦王谋不轨，王幽死，书后入禁中，不知所之。上子南阳王，寻亦坐事，逼令自杀，传袭之约绝矣。按：禹偁遗事既与国史不同，要不可信。然廷美尹开封，德恭授贵州防御使，颇与太宗传位之迹略相似，恐昭宪及太祖意或如此。故司马光记闻亦云太后欲传位二弟，鴜当时多有是说也。今两存之。所云赵普请使陶谷草誓书转以相付，则必不然，今不取。又云秦王既幽死，誓书收入禁中，南阳王寻以坐事，逼令自杀，此尤误。不知德昭自杀乃太平兴国四年八月，德芳死乃六年三月，而廷美七年三月始罢开封尹也。大抵遗事言多鄙近，不似禹偁所为，或出于怨家仇人，肆口谤讪，托名禹偁，故不可遽信，然亦不可全弃也。两存其说，则祖宗盛德自着，后世必知其诬矣。又云廷美，太宗母弟，则于昭宪顾命时已辨之。江休复嘉佑杂志云太宗、涪陵各相去十数岁生，与遗事略同，足明当时多有是说也。）
　　是日，以枢密副使、刑部侍郎石熙载为户部尚书充枢密使。用文资正官充枢密使，自熙载始也。（天禧二年十一月丁谓【一六】，干兴元年七月钱惟演，可考。熙载以文资正官充枢密使，不知带检校官否？据仁宗实录并会要不带检校官，乃自惟演始。）
　　壬子，秦王廷美乞班赵普下，从之。
　　诏中外文武官等，自今或知民间利病及时政得失，并得上书直言，无有所隐。（王称东都事略有诏曰：古者，振木铎于路，所以采四方之风谣，设兽樽于庭，所以延髃臣之谏诤。在朝内外官，自今或知民间利害及时政得失，并得直言无隐。）
　　乙卯，诏以冬至有事于南郊。
　　丙辰，知易州白继赟言契丹来侵，逆击之于平塞寨北，斩首二千级，获铠甲羊马甚觽。
　　挠州妖贼王禧等十人以妖法惑觽，图为不轨，斩于市。
　　己未，高州言大风坏官寺、民舍五百余区。
　　诏诸路州府，每月第给系省酒充公用，自三石至一石各有差。
　　冬十月癸酉，髃臣奉表加上尊号曰应运统天睿文英武大圣至明广孝。凡三上，乃许之。
　　京西转运使言，管内诸州阙员，多以前资官承摄，不给俸禄，恐难责其廉耻，愿一切停罢。诏从之。乙亥，令诸道悉部送前资官赴阙，特与免选注拟，诸州无得占留。
　　庚辰，诏自今下元节宜如上元，并赐休假三日，着于令。
　　甲申，以河阳节度使崔彦进为关南都部署，马军都指挥使米信为定州都部署。（此事崔彦进传殊不载，独米信传有之，亦不并及彦进也，当考。）
　　丙戌，诏郊庙行事官，自今并须洗沐濯澣，以供祀事，违者以不恭论。
　　命驾部员外郎、知制诰贾黄中与诸医工杂取历代医方，同加研校，每一科毕，即以进御，仍令中黄门一人专掌其事。
　　己丑，复置观察支使，或已有掌书记，即不得兼置。
　　甲午，苏州言太一宫成。先是，方士言：「五福太一，天之贵神也，行度所至之国，民受其福，以数推之，当在吴越分。」故令筑宫以祀之。
　　密州先以官牛给民，岁取其租，牛既死而租未免，诏悉除之。
