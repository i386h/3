<!-- { "loadSidebar": true } -->
　　又言：臣近睹二月六日三省、枢密院同奉圣旨，施行司马光论奏复差役法札子。臣诚愚闇，窃疑朝廷别无委曲处分。缘光所论，止是大纲，其间曲折，事目不一，兹事体大，窃恐诸路使者犹怀毒孽，推行失宜，别致异论，或行其失，欲致烦言，此不可不察也。寻具奏陈讫。臣比闻知枢密院事章惇果有所论，暴衒己长，言虽近公，意则非正。何则？惇居左右辅弼之任，乃同心一体之人，非如侍从、台谏，待见命令方可论说。惇既与三省同共进呈上件札子，见光所论，其间未尽委曲，便合实时开陈条目，作朝廷处分施行，乃是大臣之事。岂待命令已行于天下，方为异论？则惇之所存心，非出至公，意在诋讦正人而已。夫免役之为害于天下，无智愚皆知之。司马光之意，不为己私，虽闾巷小人皆知之。而惇为陛下股肱心膂之臣，粗有知识，非不能分别白黑，独不知免役之为害，光之不为私，而犹德有二三【二九】，心怀彼我乎？盖惇素无德行，本挟险邪，进身不以义，事君不以道，以偷合苟容、持禄养交为事。其心以谓正人志行，则邪党退，君子道长，则小人消。夙夜揣摩，谋为固位之计，乃出于此也。
　　惇为士人时，不检无行，天下所共知。其为小官，苟悦王安石以进身，则赂遗及于王安石之妻母，而主于安石之妻弟□颐。颐负安石之势，浪迹都城，狎习非类，士人指为污辱，惇乃以先生处之。惇之辱己无鯭，岂徒主痈疽、瘠环而已！及其开拓夷獠，率多诞谩，参贰大政【三○】，出入年来【三一】，无所建明，专事容悦。交通宋用臣，受其赠遗。其甥黄实私坐辄除监司。惇之为私，臣之所知，非一二也。
　　伏惟陛下登崇俊良，委用耆德，开大公至正之路，永为万世无穷之休。惇于此时，猥被顾托，叨秉枢衡，心怀二三，德非纯一，陪列正人，何异冰炭！臣窃观古先哲王，立大事，成大功，未有左右辅弼之臣心怀不同而克济者也。故伊尹曰：「咸有一德，克享天心」，高宗命傅说，曰：「惟暨乃僚，罔不同心。」武王曰：「予有乱臣十人，同心同德。」又曰：「乃一德一心，立定厥功，惟克永世。」则惇之德非纯一，不足以副具瞻；心怀二三，不足以持大政。伏望圣慈特出睿断，罢惇机要之任，以慰中外之心，则天下幸甚！
　　又言：「臣近曾奏论知枢密院章惇，德非纯一，不足以副具瞻；心怀二三，不足以持大政。伏望特出睿断，罢惇机要之任，以慰中外之心，未蒙指挥。臣窃以谓人主之所尊用左右辅弼，恩礼异优，度越髃臣，岂徒使之持禄保位、阿意顺旨而已，固欲协心同力、正论庙堂，任社稷安危之计，图生民休戚之事耳。惇自参大政【三二】，惟务从谀，及秉枢衡，徒怀彼我。诸路保甲，残虐已深，患害将起，天听既闻，正论随发，而惇犹闭塞沮抑，专为异说。论议之际，惇悖厉不恭。虽圣度涵容，赖睿断不惑，卒从废罢。累月已来，人心帖然，流移归业，复守田桑，道路欢呼，室家相庆。上下共知，迹非可掩，此乃前日横议不公之明验也。惇既同三省进呈复行祖宗差役旧法札子，司马光之所论，乃是大纲，其间曲折条目，苟或未尽，自合条析上闻，作朝廷处分，一就施行，乃是事君之义，方称大臣之职。书曰：『尔有嘉谟嘉猷，则入告尔后于内，尔乃顺之于外。曰：斯谋斯猷，惟我后之德。』岂待朝廷之事已行于天下【三三】，方为异论，暴衒己长？则惇怀邪不公，上无归美人君之意，内挟诋讦正人之心，又如前日保甲之议矣。岂有心怀二三，德匪纯一，而可任股肱心膂之臣者乎？伏望陛下推至诚之意，扬先帝之休，拔擢正人，尊用耆德，将欲为天下之盛福，跻生民于仁寿。而惇怀邪异议，眩惑中外，与正人之共政，类冰炭之难同。伏望圣慈特赐检会臣前奏，早降指挥。」
　　注　　释
　　【一】此数火盗贼「火」原作「大」，据阁本及栾城集卷三六乞招河北保甲充役以消盗贼状改。
　　【二】不待朝旨「不」原作「而」，据同上书改。
　　【三】旧日以补班行者「以」原作「有」，据同上书改。
　　【四】斟酌附此「斟」原作「勘」，据阁本及文义改。
　　【五】即递限两月「月」原作「日」，据阁本及宋会要食货六五之四一元佑元年闰二月四日暣改。
　　【六】乞令诸处审议「乞」字上原衍「欲」字，据阁本及栾城集卷三六论差役五事状、宋会要食货六五之四三删。
　　【七】乃是庄农之家「庄」原作「在」，据同上书改。
　　【八】但诸公使库设□酒库同上书「但」字下有「云」字，于文义为顺。
　　【九】不闻有破产之家「产」原作「差」，据同上书及阁本改。
　　【一○】人人愿为长名「愿」原作「顾」，据阁本及栾城集卷三六论差役五事状、宋会要食货六五之四四改。
　　【一一】皆是的确合用数目「的确」原互倒，据同上书乙正。
　　【一二】坛子之类「类」原作「数」，据阁本及上引栾城集、宋会要食货六五之四五改。
　　【一三】判司农寺「寺」原作「事」，据阁本、长编纪事本末卷九七逐小人并参考宋史卷四七一曾布传改。
　　【一四】而协力成就今日之新法阁本无「新」字。
　　【一五】臣近二上章「三」下原衍「十」字，据阁本及长编纪事本末卷九七逐小人删。
　　【一六】迷国误朝「朝」，阁本作「政」。
　　【一七】惟贪冒宠荣阁本「惟」下有「务」字。
　　【一八】取索元丰以来大理寺开封府断遣过因内降探报公事元断犯及断遣刑名看详「元断犯」，阁本无「断」字。
　　【一九】臣未识缜如何进呈「识」原作「委」，据阁本及文义改。
　　【二○】乞先罢京差遣「先」字原脱，据阁本及下文「仍先罢免蔡京差遣」补。
　　【二一】候结绝罢行「结」字原脱，据长编纪事本末卷一一○市易补。
　　【二二】令移司勘逐者「令」原作「今」，据阁本改。
　　【二三】使以本官听候大理寺断遣「听」原作「职」，据长编纪事本末卷九七逐小人改。
　　【二四】常论边事「常」，续通鉴卷七九作「尝」，是。
　　【二五】惇辈见蔡确因上章逐请「逐」，阁本作「遂」。
　　【二六】今并入二十二日章惇罢政前一日「二十二」原作「二十八」，据阁本及干支推算改。
　　【二七】惇不以公正报陛下「正」原作「上」，据阁本及文义改。
　　【二八】资其恶「资」原作「恣」，据阁本及长编纪事本末卷九七逐小人改。
　　【二九】而犹德有二三「德」原作「得」，据阁本改。
　　【三○】参贰大政「政」原作「臣」，据阁本及文义改。
　　【三一】出入年来「年来」，阁本作「累年」。
　　【三二】惇自参大政「政」原作「臣」，据阁本及文义改。
　　【三三】岂待朝廷之事已行于天下「事」，阁本作「命」。
续资治通鉴长编
卷三百七十
卷三百七十
　　起讫时间 起哲宗元佑元年闰二月辛亥尽其月
　　卷　　名 续资治通鉴长编卷三百七十
　　帝　　号 宋哲宗
　　年　　号 元佑元年（丙寅，1086）
　　全　　文
　　闰二月辛亥，诏：「正议大夫、知枢密院事章惇，累有臣僚上言轻薄无行，好为俳谐俚语，及尝受内臣宋用臣馈遗。以其大臣，弹纠章奏不欲付外。又议役法，明知未完，俟其令行，始相沮难。近者，每于帘前同辅臣议政，动多轻悖，全无恭上之礼。宜解机务，可守本官，知汝州。与放谢辞。」（此据御集，闰二月二十三日下。）制辞曰：「黜陟之典，咸询至公，进退之间，尚存大体。惇早繇法从，亟预近司，肆彼躁轻，失于审重，至于□御之列，常交问遗之私。比议役书，本俾参订，当其敷纳，初不建明，迨于宣行，始兴排沮。务从含贷，益至喧呶，鞅鞅非少主之臣，硁硁无大臣之节，稽参故实，稍屈典刑。噫！朕以幼冲，仰烦慈训，苟乖忠实，曷肃宪章？其解政机，往临郡寄，弗忘循省，祗服□恩。」言者既数劾惇，惇居位如故。及惇与同列于帘前争论喧悖，有「他日安能奉陪吃剑」之语，太皇太后怒其无礼，乃黜之。制词，钱勰所草。（「至于□御之列，常交问遗之私。」惟王岩叟及孙升章有其事，盖指宋用臣也。绍圣史官阴为惇讳，故于岩叟章才举其略，今乃仍用旧文，亦太簄矣。今取岩叟章及升章详着之。邵伯温辨诬云：「蔡确既去，章惇自知不可留，于帘前与司马光争论役法，喧悖无礼，谓光曰：『后日安能奉陪吃剑！』太皇太后怒，惇以本官出知汝州。」按司马光正月二十一日在朝假，至五月十二日乃出，方惇责时，光未参假也。且密院与三省同进呈光差役文字，盖二月初，光比时安得至帘前？伯温必误。「奉陪吃剑」，或因争论改法，为光而发，非面与光语也。十月六日，改扬州。）
　　左司谏王岩叟言：「臣窃以陛下所与共天下之治者，惟二三执政大臣而已。得其人，则陛下不劳而天下蒙福；非其人，则天下受敝而陛下独劳。故执政不可不用天下之贤。蔡确、章惇之大奸，臣先已论之。其次如韩缜之鄙俗不学，张璪之阴邪不正，李清臣之柔佞不立，安焘之阘茸不才，臣不知此四人自执政以来，有益国家者何事，惠及生民者何功，启沃陛下者何言。天下之物望轻重，陛下聪明，必皆坐照，不待臣言而后知。方陛下更化愿治之时，股肱一人要为一人之用，若缜辈累百，何补陛下？诚惜此地，虚为所据。伏望陛下重惜名器，别图贤才，任以大柄，以为社稷之赖，以为生灵之福。」（岩叟此言，不得其时，因章惇罢附此。）
　　岩叟尝入对，言：「自古人君最难辨者忠邪，今陛下判别之，如别白黑，又断之如此之勇，此自古英主所不及。如蔡确、章惇二人，用尽奸计欲固位，若非陛下至刚至明，何以去得？天下人心，无不欢呼鼓舞。人心悦，则天意得，所以甘泽应之，其速如此。仍愿陛下益信天道，益畏人心。治天下之道无他事，只在合人心而已。若人心外求之，别无治道，便是怨乱之端。」上曰：「会得！」岩叟曰：「既遇陛下留心治道，又荷陛下听纳，臣等不敢不极忠尽虑，以天下之情、天下之事，一一上达，惟在陛下久而不厌，常赐收采。幸甚！」上曰：「甚善！」（岩叟朝论系此于闰二月九日。按章惇罢在闰二月二十三日，岩叟果以闰二月九日入对，何由便及罢惇。大抵朝论月日多不可信。今掇取此，附惇罢后。）
