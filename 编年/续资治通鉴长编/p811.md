<!-- { "loadSidebar": true } -->
　　【六】提点内弓箭军器等库「军」字原脱。据宋会要职官二二之一，卫尉寺「储甲械则归内弓箭库、南外库、军器五库」，及同上书职官二二之三「都大提举内弓箭、军器等库所张茂则言辖下四库」云云，原刊本句显脱「军」字，故补。
　　【七】泗州「州」原作「洲」，据阁本及宋史卷八八地理志、九域志卷五改。
　　【八】九月二十一日「九」原作「八」。按：熙宁六年九月辛丑朔，辛亥为十一日，丁巳为十七日，据下文「丁巳，赐武举进士文焕及第」云云，及李焘注「十一日御试」，此处「八」显为「九」之误，宋史全文卷一二正作「九」，据改。
　　【九】洮山寨据宋史卷八七地理志与九域志卷三，岷州无「洮山寨」而有「滔山监」；又据本书卷二四三熙宁六年三月丁卯条，当年二月，熙河路通远军西路蕃汉都巡检、文思副使刘惟吉曾领兵策应滔山等寨，与此处记事合，疑「洮山」为滔山之误，音近而讹。
　　【一○】诏送京西北路差官劾之「劾」原作「勘」，据阁本、活字本改。
　　【一一】戊戌本月辛巳朔，无戊戌日，此处日干有误。
　　【一二】作邓艾遗迹不可得「作」，长编纪事本末卷七三水利作「修」。
　　【一三】乃先王之所甚贵「王」原作「主」，据阁本、活字本改。
　　【一四】王韶「韶」原作「诏」，据阁本、活字本改。下同。
　　【一五】盐井川初平即筑城「川初平」原作「平川初」，据本书卷二四二熙宁六年六月乙未上批，「熙河路总管高遵裕见领汉、蕃军于盐井川筑城寨」及上文「以盐井川所筑城为盐川寨」云云，此处舛误，故改。
　　【一六】又论边将「论」原作「谕」，据阁本、活字本改。
　　【一七】付转运司以赈饥民「付」字原脱，据阁本补。
　　【一八】秀州「州」原作「水」，据阁本、活字本及宋史卷八八地理志改。
　　【一九】与官为市「官」字原脱，据宋史卷一八二食货志补。
　　【二○】自三醦至十醦为一甲「甲」原作「田」，据同上书改。
　　【二一】安乡城置蕃落各一指挥「置」字原脱，据阁本补。
　　【二二】令议团结「令」原作「今」，据阁本、活字本改。
　　【二三】彰武军「彰」原作「章」，据宋史卷八七地理志、九域志卷三改。
　　【二四】佥以为未可许刘纪「佥」原作「签」，据阁本、活字本改。
　　【二五】溢两路之额「两」原作「西」，据阁本及上文改。
　　【二六】潮州原作「湖州」，据九域志卷九、长编纪事本末卷七七州县废复改。
续资治通鉴长编
卷二百四十八
卷二百四十八
　　起讫时间 起神宗熙宁六年十一月尽是年十二月
　　卷　　名 续资治通鉴长编卷二百四十八
　　帝　　号 宋神宗
　　年　　号 熙宁六年（癸丑，1073）
　　全　　文
　　十一月庚子朔，中书言：「奉旨置簿考察内外官司功过，如遇差除检、录进拟内有特旨者，欲自今亦同检、录。」从之。
　　殿直张荣垂拱殿起居唐突自陈，先因罪勒停，有女卖入禁中，诏贷其罪，令内东门还其女。
　　王安石言：「薛向取陕西六年钱谷、金银、匹帛出入细数两本，扰人至多，请罢之。」上曰：「中书令向根究陕西钱帛出入，必是省中旧文字不齐整，无由见得。」安石曰：「省中旧文字虽不曾磨勘，然大数亦可见。省中法禁严密如此，尚不备，即外州何由备。有所勾追，冲替专副，须及七八年以来，凡几人几日乃可得了，兼如此无可了之期。昨比较薛向界解盐一事，尚自骚扰人觽，终不能了，而降朝旨罢之，今此数十倍于解盐，文字如何得了？」上曰：「如何见得陕西钱帛增亏数？」安石曰：「薛向在陕西时钱帛不阙，后来方阙，若由人措置失措置，遂致阙少，即薛向但检寻在省文字，根究自在陕西时施行事，后来如何变改，遂致阙少。若不因施行有异，遂致阙少，止是年岁丰凶，事宜多少，所以见在钱物丰约不同，即亦大略可见，不须一一点磨出入细数乃可见也。」乃令罢省牒所索文字。
　　后数日，上又言：「陕西财用阙乏，若有边事，何以待之？」安石曰：「有边事亦不须增费，前此边事，若朝廷但令所在坚守城寨，勿与敌角，徐练兵扰之，使不得息，彼数次点集，自无复能动，即秉常成禽尔。如此则见兵见粮，足以办事。不务出此，而随事纷扰应之，是以费多而事不成。」上曰：「才有事便来乞兵。」安石曰：「太祖时将帅有令儿男乞兵者，乞不得，哭而去，然终无败事。今将帅乞兵，与不与在陛下。」上曰：「太祖用郭进，今恐难得。」安石曰：「郭进有何难得？举事则才自出，如王君万，方其为指使时，孰谓其可使？因事立功，然后知其可使尔。」
　　上曰：「今日夷狄诚可如此待之。」安石曰：「中国广大，人觽财富，加以陛下聪明，忧勤天下，若措置不失，即虽冒顿亦何足畏？汉高祖为冒顿所困，亦以中国倦兵，人思休息而已。使汉高祖有今日天下，必不复畏冒顿也。」上曰：「天使中国有胜夷狄之道，但后世倒置尔。」安石曰：「诚如此。诗以夷狄强、中国弱为『□羊坟首』，明非天地之常理也。」
　　辛丑，增置岳州平江县丞一员。
　　壬寅，诏河北缘边安抚司指挥归信、容城两县令、尉，自今遇北界巡马，并徐行袭逐，毋得相伤。初，北界巡马过白沟，而归信尉臧景射伤涿州小鹰军使固德等，故约束之。七月二十五日日录：韩缜奏留冯行己，以为若罢行己，北人以为射杀人故罢，即愈骄，若复来必以为有计议，北人更疑。上曰：「行己奏报亦不觉其昏错。」或日昨对北人言展拓城池是错。上曰：「昨曾孝□所带去使臣，乃是张利一所辟人，不过听此辈语故尔。」缜退，余白上：「孙永言臧景者邢佐臣貋，疑射杀人或非全属南界地分，此事未可知，然不可不察。」又白上：「赵子几云人甚称张利一，臣为言朝廷所知利一实事数条，乃言都不知有此。」盖雄州使臣尽是利一所奏辟，故如此。此事与臧景相关，附见待考。
　　诏今冬不闭汴口，令造□截浮凌。先是，权判将作监范子奇言：「汴口每岁开闭，劳人费财，不惟民力重困，兼闭口后阻绝漕运。乞每至冬，更勿闭口，以外江纲运直入汴至京，废罢转般，其年计必大有所增，操舟兵士自可减省，上下酒税课利亦当以故增多，公私便利，无越于此。若谓经冬不闭，致湮河道，缘每岁闭口多在冬深，已是霜降水落，迨至断流，亦有澄沙，却遇春水冲注，别无停积。若后当淘浚修迭，自可约定年限，权行闭塞，比之岁岁兴功，烦省异矣。」乃诏汴口官吏相度，卒如子奇议。时高丽遣使入贡，令自汴泝流赴阙。
　　初，议不闭汴口，上曰：「旧闭口良有所费。」安石曰：「闻有时费至百万。」上曰：「数年前若言不闭汴口，即人须大駴。」乃令不闭汴口及勘会递年所费闭口人功物料进呈。上曰：「闻都省有碑言沟洫前通于汴水，不知自何时如此河底渐高。」安石曰：「今沟首皆深，汴极低。又观相国寺积沙几及屋檐，则汴河如此渐高未久。」上曰：「有汴河来已久，何故近如此渐高？」安石曰：「旧不建都，即不如本朝专恃河水，故诸陂泽沟渠清水皆入汴，诸陂泽沟渠清水皆入汴，即沙行而不积。自建都以来，漕运不可一日不通，专恃河水灌汴，诸水不得复入汴，此所以积沙渐高也。」沈括笔谈颇与王安石之言相表里，今附注于此，待考。国朝汴渠，发京畿辅郡三十余县夫，岁一浚。祥符中，合门祗候使臣谢德权领治京畿沟渠，权借浚汴夫。自尔三岁一浚，始令京畿邑官皆兼沟洫河道，以为常职。久之，治沟洫之工渐弛，邑官徒带空名，而汴渠至有二十年一浚，岁岁堙淀。异时京师沟渠之水皆入汴，旧尚书省都堂壁记云【一】「疏治八渠，南入汴水」是也。自汴流堙淀，京城东水门下至雍邱、襄邑，河底皆高出堤外平地一丈二尺余，自汴堤下瞰民居【二】，如在深谷。熙宁中，议改疏洛水入汴，予因出使，按行汴渠，自京师上善门量至泗州淮岸，凡八百四十里一百三十步。地势：京师比泗州高十九丈四尺八寸六分。就京城东数里渠心穿井至三丈，方见旧底。验量地势，用水平望尺干尺量之，亦不能无小差。汴渠堤外，皆是出土故沟，予因决沟水令相通，时为一堰节其水，候水平【三】，其上渐浅涸，则又为一堰，相齿如阶陛，乃量堰之上下水面相高下之数会之，乃得地势高下之实。
　　癸卯，麟府路走马承受全惟几请罢厢军为弓箭手，从之。初，河外多旷土，上遣带御器械王中正募民为弓箭手以实之，用省戍兵。转运使赵子几因上兼募厢军策，而不较廪给之费。至是，罢之。
　　甲辰，天章阁待制、权三司使薛向为龙图阁直学士。洮、河辟土，其费不赀，向悉力营办，人以为难，手诏赐银、绢各三百，曰：「卿留心边务，睹此成绩，当慰忠怀。」向因请戒将帅减溢员，罢□兵，省浮费，节横敛。且以越职为忧。上复谕以手诏曰：「比选卿主领国计，今能建明，不失机会，乃职所宜，何越之有？」
　　乙巳，诏：河东路经略司新招弓箭手，墙院屋宇等并官为修筑，如愿请材木、自备工者，听。
　　又诏辰州南江军前并赐特支钱有差。
　　丙午【四】，同察访京东路常平等事【五】、常州团练推官吕升卿为太子中允、权发遣京东路转运判官。司马记闻云：升卿察访京东还，除淮南转运判官，转运判官必须升朝官为之，又借以中允，寻召说书。今日录乃不云借，当考。
　　诏军器监以殿前马军司【六】所相度鞍辔样，计在京诸军马数造给。初，马军用大鞍，不便野战，至是，上始以边样皮鞯小鞍，用木鞍长缰，回旋转射，得尽驰骤之技。仍选边人习骑者隶诸军。后上批：「昨降鞍样，虑数多计置未集，闻诸军亦有私鞍，大约及新样，若能自置，即给价钱。」志有此，六月二十七日，可考。
　　上因懿、洽捷报，论及首恶，虑走匿不可得。安石曰：「师完威震，外夷无敢保匿者，恐须禽获。」上曰：「如木征，官军非不震威，然终敢保匿，何也？」安石曰：「自河州杀降，即安敢保信边将，故死与木征相保。」上曰：「木征前何不降？」安石曰：「特未有迫切之害，故未降，今迫切而不降，恐当以杀降故也。」
