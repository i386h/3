<!-- { "loadSidebar": true } -->
　　祖宗之时，辅相之才非不多也，然而进者必以其贤，退者必以其礼，去而复来，所以用之有得也。今辅相之才亦非不多也，然而进之不必以其贤，退之必以其罪，去而不可来，所以用之不足也。臣近尝建言，乞陛下许吕大防以自请罢去相位者，正为其如此。若蒙陛下许吕大防令以礼去，不唯大防且掩覆其罪状，不为言臣之所指擿，不为公议之所不容，使之养望于外，他日用之，人必无敢议者。设有议者，其迹以无罪而去，陛下主张之，无累知人之明矣。于是大防真有天地之赐，足称陛下眷礼之本意也。非独以安大防也，又以示后来之人，皆思以礼去位，而渐以名节自重，如祖宗之大臣也，朝廷由是尊矣。伏望圣慈以安危为计，以治乱为念，以养大臣之誉望为意，以励搢绅之廉隅为术，保完大防今日之去，存全大防他日之用，敬谢旱烈之谴，销压愁怨之气，上承天道，下顺民心，中不失君臣之恩，一举而三善得，岂不美欤？伏惟圣人采纳，天下幸甚！（梁焘劾吕大防两章，不得其月日，因焘称「沴气为旱」，又称「敬谢旱烈之谴」，故附见四月末。又按：四月九日，大防等以旱乞罢，诏不允；二十一日，苏辙言所请不力，然则焘劾大防，必在四月也。五月二十六日，焘已迁吏书，苏辙代为中丞。当四月间攻大防者，必不止焘一人，台谏官皆与焉。此月八日以前，左谏议大夫刘安世言大防为台谏攻任永寿等，故特用邓温伯，欲因此以逐台谏，然则安世亦必有劾章，但未见其本耳。其它更须考详。大防明年五月九日又乞外任，焘已不在言职；八月十八日，遂出知郑州。）
　　焘又言：「朋党起而国政倾，蒙蔽作而主听壅，强悍容而君道失。此三者，有天下之大患。自古人主莫不以为忧，而终少辨者，人臣莫不以为戒，而或自蹈之。此三者之患，臣恐未销于今日也，臣窃惧之。伏愿陛下持大公以照之，守至正以治之，每于政事之间，常加意以察其深微，使朋党不能快其谋，蒙蔽不能行其私，强悍知惧而自戢。然则主威可立而国势以强，中士无幸进朋邪之心，正臣有不懈匪躬之节。事系安危，乞留宸念。」贴黄：「臣备位耳目之官，怀欲言之志而不尽，致陛下有所不知，则非所以上广聪明，与朋党蒙蔽之罪无以异，是负圣恩也。臣今日之言，诚有深旨，伏乞留神省察，如在位尚不知惧，犹须他日面论，臣死不敢隐也。」（焘论朋党，不得其时，必当吕大防、刘挚理会吏额房之际，今附之四月末。）
　　焘又言：「秩俸之厚，所以崇贤能，养廉隅。至于衰末仓猝之际，或议刻削，助其不给，故唐德宗屡因兵难，不得已而为贞元之事，陆贽为翰林学士，争之不得，明年兵罢，贽且为相，更议增百官俸，以掩前失。夫艰难仓猝之间，国用不足，岂暇顾朝廷大体？然贤相知其大者，犹以为不可，盖所以养士君子，固宜礼意隆厚也。今朝廷财用虽屈，其伤财蠹国之实，不在百官俸廪，况所得毫发细微，不足以少助费。当此清明之时，蹈彼衰末之迹，彼从权以要一时之利，固已陋矣，此着令以为常行之法，岂不悖哉！士大夫深为朝廷惜之。合此议未定之时，宜一切罢去，以全国体。」（焘论减俸，不得其时，更附四月末，俟更检详。）
　　注　　释
　　【一】乞行别草诏书「草」原作「章」，据阁本、活字本及下文改。
　　【二】应雨泽未足处人户合催理系官欠负「负」原作「户」，据宋会要食货五九之四、六八之一一四改。
　　【三】昭宣使「昭」原作「招」。按：宋无「招宣使」而有昭宣使，为宦官迁转之阶，亦有外官为昭宣使者，见宋史卷一六九职官志，此处「招」显为「昭」之误，故改。
　　【四】醴泉观「观」字原脱，据本书本卷丁酉条及宋会要职官六之五二补。
　　【五】或由储贰「由」原作「有」，据阁本及尽言集卷一三论邓温伯差除不当改。
　　【六】为宗庙社稷永远之虑「虑」原作「应」，据阁本及同上书改。
　　【七】昔唐太宗之朝「朝」原作「庙」，据阁本、活字本及同上书改。
　　【八】此尧舜禹汤之所以为圣人也「舜禹」二字原脱，据同上书补。
　　【九】臣近四次论奏邓温伯差除不当「四」原作「日」，据阁本及同上书改。
　　【一○】至今未奉指挥「至」字原脱，据同上书补。
　　【一一】藩邸给事之人尚在外职者「外」字原脱，据本书卷五九景德二年正月甲寅条及同上书补。
　　【一二】李荣按：上引本书作「李继荣」。下同。
　　【一三】尤重学士「尤」原作「犹」，据尽言集卷一三论邓温伯差除不当改。
　　【一四】近日苏颂是也「近日」二字原脱，据同上书补。按：苏颂于本年三月壬申自翰林学士承旨除尚书左丞，见宋史卷二一二宰辅表。
　　【一五】止由吕大防留身荐引「由」原作「有」，据阁本及上引尽言集改。
　　【一六】固在熙宁元丰间「在」原作「任」，据阁本改。
　　【一七】张元芳阁本、活字本均作「张元方」。
　　【一八】秋种未入「入」原作「久」，据阁本及栾城集卷四一为旱乞罢五月朔朝会札子改。
　　【一九】昭宣使惠州刺史入内押班冯宗道「昭」原作「招」，据宋会要礼三三之一三改。
　　【二○】诏常特与假承务郎外「外」字原脱，据阁本补。
　　【二一】诏除秘书省正字太学博士大理寺官外「诏」字原脱，据宋会要选举二三之五补。
续资治通鉴长编
卷四百四十二
卷四百四十二
　　起讫时间 起哲宗元佑五年五月尽其月
　　卷　　名 续资治通鉴长编卷四百四十二
　　帝　　号 宋哲宗
　　年　　号 元佑五年（庚午，1090）
　　全　　文
　　五月丙寅，诏：「陕西、河东地界近已定议，以知颍昌府【一】、观文殿学士范纯仁知延安府，知延安府、枢密直学士、中大夫赵焑为端明殿学士，仍迁太中大夫、知太原府，特赐银绢各一千匹两。」
　　御史中丞梁焘言：「臣窃闻除范纯仁知延安府。延安府为极边，密制羌境，虽从来遴择帅臣，而近未有以旧相临之者。一旦忽命纯仁，窃恐事体太重，非所以尊严国威，而徒使黠寇妄意窥我，以为中外之材，其下无可任者；又谓旧相事权非常，将必有所经营，由此怀疑生事。朝廷本意重延安，而不知所以增羌人之疑也。愚虑所及，不敢遂默，欲乞圣慈别赐处分。」
　　又言：「陕西四路自置帅以来，真宗朝，故相张齐贤、向敏中皆曾领延州。缘当时赵德明虽纳□，信约未定，故命向敏中经略；李继迁叛扰边塞，故命张齐贤经略。距七十余年，蕃、汉之人耳目所不接，又当纳□贡奉之时，骤加相臣临之，必恐挟疑生事。伏望圣慈早赐施行。」寻改命纯仁知太原，赵□知延安如故。（二十四日改命。）
　　知太原府、龙图阁直学士滕元发为龙图阁学士、知扬州，知扬州、龙图阁待制蔡京知颍昌府。
　　戊辰，诏：「故屯田员外郎陈洙，嘉佑中任殿中侍御史里行，常请选宗室立为皇子，特录其子或孙一名郊社斋郎。」（司马光元年八月末有言。）
　　陕西转运司言：「诸路系差他处权官，并不得依正官到、罢例受供馈，只准所权本职月给例，到、罢并不得过一月之数。其只在本处权摄者【二】，不在给限。」从之。（新本削去。）
　　户部郎中高镈言，败阙场务，乞只减净利，庶不亏系省课额。从之。
　　己巳，宣州观察使、赠开府仪同三司、追封和国公、谥安修克敦卒。
　　庚午，中书舍人颜复为天章合待制、国子祭酒。翌日，卒。赙钱五十万，以尝任经筵故也。（政目十二日复卒，今依实录。）
　　卫尉少卿林英提举崇禧观，英以疾自请也。直秘阁韩宗师为卫尉少卿。
　　辛未，都大提举成都府、利州、陕西等路茶事司言：「应雅州管下卢山、荣经县碉门、灵关寨【三】，威、茂、龙州，绵州石泉县界并为禁茶地分，如敢侵犯，并依秦、熙等路法施行。」从之。
　　壬申，诏疏决天下罪人，内强盗至死情轻者，申安抚、钤辖司详断。
　　是日，雨。（此据政目五月八日事增入，当考。）
　　陕西路转运副使章楶为右司郎中，晁端彦为江、淮、荆、浙等路发运使，（端彦自都司出为发运，新、旧本俱不载其由，当是坐违法拟四吏赏，言者攻之。又按：杜常以三年八月为左司郎中，五年十二月十八日迁太常少卿。据苏辙十二月疏称，常在都司，希合时忱、任永寿等旨意，施之政事，前后累为台官所劾。又刘安世论酬赏过优，亦称御史言常赴忱会，不知何故常乃久留左司，而端彦先罢右司也。或端彦之罢，初不由此，更须考详。盛陶作端彦墓志云：「为右司郎中时，仆丞多公交游，公论议不阿。吕丞相尤不喜异说，公议罪有必罚者，议赏有必与者，前后十数。丞相以七十而仕者不得任子，谕公立法，公执以为不可，曰：『任其力，受其责，独不得从其所厚耶？』蔡新州故吏诉吏部不录前所受责，公曰：『有格在，吏部非是，可录之。』丞相以手指蔡新州姓名示公曰：『如此二字何？』笑而谓曰：『其惟右司敢乎？』公正色对曰：『敢！』丞相滋不说。会季端禀疾不起【四】公曰：『吾可以去矣。』寻乞补外，拜江、淮、荆、浙发运使。」）江、淮、荆、浙等路发运使路昌衡知荆南。
　　诏：「差役法内有未备事，令中书舍人王岩叟、枢密都丞旨韩川与谏议大夫、点检户曹文字刘安世同看详，具利害以闻。」（五月八日。）先是，安世言：
　　臣伏见朝廷欲变役法，今已四年，选官置局，讲求利害，天下之议，悉使折衷，而承诏立法之意，惟以仁民爱物为务。谓嘉佑差役之制已便矣，然当时常见其害者，今则损而去之；元丰约束之制，民以为利者，今则取而益之【五】。至于风俗之殊尚，南北之异宜，本诸人情，裁以国论，随方条例，罔不具备。而又申以明诏谕旨，若施行之际或窒碍而未通，节文之间或簄略而未尽，更俾建明，为之增损，有以见陛下至仁至厚，重惜民事之深意也。新书之下，舆情慰悦，中外帖息，初无间言，而奸邪之人，内怀顾望，造播横议，已欲沮毁，遂致一二小臣敢执偏见，妄进邪说，欲罢差役，依旧雇募。当职官吏不能为朝廷固守法度，而依违迁就，屡有变更。天下人情，莫不疑惑，此最当今之大患也。
