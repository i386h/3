<!-- { "loadSidebar": true } -->
　　三司使李承之等言：「三司负髃牧司券马縻费钱百二十八万二千七百缗，自熙宁五年至元丰二年【八】；费三司刍粟钱五十一万七千五百七十缗外，合偿钱七十六万五千一百二十缗【九】。奉诏蠲其半，犹负钱三十八万二千五百六十缗，下三司限三年拨还。自元丰三年后，三司岁当偿髃牧司券马縻费钱二十一万三千七百八十缗，除刍粟钱六万四千六百九十缗外，计钱十四万九千八百缗。」诏岁以十万缗偿髃牧司，余特除之。初，自熙宁五年后，岁四月至八月，京师诸班直诸军马不出牧【一○】，岁费三司刍粟【一一】自五年至元丰二年，为钱五十一万余缗【一二】，三司请取于髃牧司。既命官校定，而髃牧司岁罢券马，以嘉佑五年、六年、八年，治平二年、三年、四年，熙宁五年、七年、八年，凡九年通计之，岁省三司钱二百万缗，计所费刍粟钱外，定三司当偿髃牧之数。
　　庚戌，详定礼文所言：「谨按记曰：『荐其血毛，腥其俎。』郑氏曰：『皆所以法于太古也。』又曰：『毛血告幽全之物，贵纯之道也。』孔颖达曰：『血是告幽之物，毛是告全之物。告幽者，言牲体肉里美善。告全者，言牲体外色完具。所以备此告幽全之物者，贵其牲之中外皆善也。』盖当纳牲之时，王亲执鸾刀，启其毛，而祝以血毛诏于室。故国语曰：『毛以示物，血以告杀。』未尝有以血毛与膟膋俱燔者也。今亲祠太庙仪注，诸太祝取毛血奠于神坐，既而取毛血、膟膋出户，燔于炉炭，毛血与膟膋俱燔，此则误也，当改正。仪注云：『诸太祝以毛血荐于神坐讫，彻之而退。』其旧制燔毛血，伏请除去。又荐血之器，礼所不载，惟周官玉府云：『若合诸侯，则共珠盘、玉敦。』郑氏注曰：『古以盘盛血，以敦盛食。』贾公彦曰：『盘以木为之，以珠为饰。』按特牲少牢，皆无敦盛血之文。然则取血以告杀，当以盘盛之也。唐崔沔议亦曰：『毛血盛于盘。』宋书志，南郊以二陶豆盛毛血。开元礼、开宝通礼及今仪注，皆以豆盛之。礼，豆盛菹醢，登盛羹而已。其荐毛血当以盘，乞于旧文改正。」从之。（三年二月十六日依奏。）
　　又言：「谨按仪礼，尸九饭，主人进，听嘏。少牢馈食礼，尸十一饭，『二佐食，各取黍于一敦，上佐食，兼受抟之以授尸，尸执以命祝』。『祝受以东北面于户西，以嘏于主人』。周礼膳夫：『祭祀。』『彻王之胙俎』。说者谓若特牲少牢，主人受尸，酢户东西面【一三】，设主人俎于席前。司几筵：『祀先王胙席。』郑氏曰：『胙，读曰酢，谓祭祀及王受酢之席【一四】。尸卒食，王酳之，卒爵，祝受之。又酌授尸，尸酢王于户内。』为疏义者亦曰：『在户内之东西面也』【一五】。今仪注，亲飨太庙饮福位，乃诣东序，又俟入室，俱一献讫受胙，并不应古义。伏请诸庙各设莞筵纷纯，加缫席画纯，于户内之东西面【一六】，皇帝亲行三献礼成，于此受嘏。」诏候庙制成日施行。（三年二月十六日诏书。）
　　辛亥，秘阁校理何洵直言：「按礼，『遂适殡宫』，『三虞』。郑氏曰：『虞，安也。』既葬，迎精而还，祭之于殡宫以安之。士虞礼云：『侧享于庙门外。』庙则殡宫之谓也。凡宫有鬼神曰庙，故说者以虞、卒哭在寝。春秋左氏传曰：『反哭于寝。』杜预云：『既葬，日中自墓还虞于正寝。』盖古者之葬，近在国城之北，故可以平旦而往，日中即虞于寝，所谓葬日虞，弗忍一日离也。后世之葬，其地既远，则礼有不能尽如古者。今大行太皇太后葬日至第六虞，自当行之于外，如旧仪；其七虞及九虞、卒哭，谓宜行之于庆寿殿。且虞以安神，卒哭以告祔，必就殡宫。盖即其平生居处之地，则神灵之所凭依而来宁故也。又按士虞礼，主人酳尸之后，有亚献、三献，大□与馈食礼同。其所变于吉者，吉事尚左，此则尚右。如设洗于西阶西南，及陈鼎于西阶前之类是也。唐仪注，虞祭，太尉亚献如不亲行事，则宗正卿亚献，光禄卿终献。皇帝素服，太尉、司徒以下祭服，髃官、皇亲、诸亲皆素服。臣以为虞祭当用亚献，终献如亲祠，其服宜比附参酌施行。又按春秋公羊传曰：「虞主用桑。』何休注引士虞记曰：『桑主不文。』后汉书志亦曰：『桑木主不书谥。』夫栗主书谥，为禘祫之时【一七】别昭穆。若虞主瘗于两阶之间，则谥安用书？旧仪题虞主，伏请罢之。」下礼院，以为「洵直所引虞礼乃士礼，左氏传乃诸侯之礼。若朝廷礼，则经无所见。况嘉佑、治平故事并虞于集英殿，宜如近诏，虞主回，奉安于集英殿。又饭尸、酳尸，并为事尸之礼，后世既不设尸，难用此礼，宜且仍旧。又嘉佑、治平故事，虞主已不书谥，今欲如洵直所请。」从之。（三月四日，奉安虞主于庆寿殿。）
　　甲寅，大行太皇太后发引，上自庆寿殿步导梓宫，且行且哭，至宣德门外立班俟时，号恸不绝声。王珪等及雍王颢【一八】、曹王頵更进开释，不能止。百官士卒感恸悲咽，高丽使至于出涕。灵驾既行，上衰服还内。百官辞灵驾于板桥，退，改常服入门。明日，诣阁门进名奉慰，又慰皇太后于内东门。上自庚戌不视事，丙辰，始御崇政殿，至祔庙乃御前殿。
　　命翰林学士李清臣权发遣开封府。时，钱藻为山陵顿递使故也。
　　诏：「闻京东、京西、河北、河东、陕西路阙雨，其令转运司访名山灵祠，委长吏祈祷。」
　　权御史中丞李定请知谏院舒亶同结正周沃事。从之。（周沃事，初在二年八月，此年八月责官。）
　　丁巳，命辅臣祈雨。
　　诏自今奏举太常博士，先取所业进入。
　　己未，礼院言：「慈圣光献皇后祔庙前二日，告天地、社稷、太庙、皇后庙如故事。至日，奉神主先诣僖祖室，次翼祖室，次宣祖室，次太祖室，次太宗室。次太宗皇帝懿德皇后、明德皇后同一祝，次飨元德皇后。慈圣光献皇后异馔、异位、异祝，行祔谒之礼。次真宗室，次仁宗室，次英宗室。礼毕，奉神主归仁宗室。如此，则古者祔谒之礼及近代篃飨故事并行不废。」从之。
　　诏罢提举教习在京马军所。初，熙宁十年三月，诏入内副都知王中正提举教习马军【一九】。至是，中正言教习及三年，各已精熟，故罢之。（熙宁十年三月八日，始差中正。此年二月十一日，当考。）
　　诏光禄寺丞、权发遣大理寺丞贾种民冲替，知大理卿崔台符、少卿杨汲、权监察御史里行何正臣，各罚铜十斤。大理初鞫陈世儒狱，并治世儒妻李氏，母吕氏尝干其叔父公着，请求于知开封府苏颂。公着未尝以语颂，而种民挟情【二○】，于上殿札子增易语言事节，傅致其罪。公着自辨，移御史台推治。时颂已坐孙纯事谪知濠州，追还，参对得实。种民坐罪，而正臣坐常监勘，与台符、汲各不举察故也。（并正月庚寅、是月壬戌、四月丁酉。）
　　辛酉，判司农寺李定等，乞开封府界诸县乡村第四等、第五等户敷出役钱。不听。（朱史签贴云：役钱随所在民力敷出，户多民富，则出钱不至第四、第五等而已足。户少民贫，则须出至五等，各不同。李定所言非是，兼不施行，合删去。新本云：此可见李定小人掊克之态，复存旧文。今从新本。又舒亶传云：亶判司农寺，朝廷推行新法，亶言役法未均，责在提举官。神宗曰：「提举官未可责也。近臣僚有自陕右来者，欲尽蠲免中下之民，朕谓不然。夫觽擎易举，天下中下之民多，而上户少；若中下尽免，而取足上户，则不均甚矣。朝廷立法，但欲均耳。卿可更讲求以闻。」按亶判司农，在元丰四年，亶传云云，已附见四年六月，今复注此，可证其妄也。）
　　权三司使李承之、知制诰王安礼，各罚铜十斤。安礼尝提举三司帐司，与承之互奏帐司事不当故也。（二年十二月二十四日戊午，令李定等根治。）
　　壬戌，诏以国马未备，令开封府界、京东西、河北、陕西、河东路州县物力户自买马牧养。坊郭户家产及三千缗【二一】，乡村及五千缗，养一匹；各及一倍增一匹，至三匹止。须四尺三寸以上，及八岁以下。令提举司注籍。仍先下逐路具民户家业等第，及合养马数以闻。从王拱辰请也。（户马从王拱宸请，朱、墨本同，当考六月二十七、八月二十二、又二十七。本志云：又有物力户养马，今者自元丰三年诏：「以国马未备，其令开封府界、京东西、河北、陕西、河东路州县物力户，各计资产市马。坊郭户家产及三千缗，乡村通及五千缗以上者，并养马一匹；各及一倍增一匹，至三匹止。马以四尺三寸以上，齿及八岁以下。至十五岁，则更市如初。提举司籍记之。」七年二月七日罢。）
　　诏知濠州、秘书监、集贤院学士苏颂归班，髃牧判官、都官郎中庞元英送审官东院，大理评事吕希亚、赞善大夫晏靖并冲替。颂坐前知开封府鞫陈世儒事，而元英诣颂伺问，颂尝酬对，但言其情状极丑恶，刑名未可知。法寺当颂，元英以不应为从重。希亚、靖亦尝伺问，后坐报上不实。始颂鞫世儒狱具，辄为法官所驳，或谓颂欲□世儒夫妇。上以诘颂【二二】，且曰：「无纵有罪」，颂对：「事在有司，臣固不敢谕之使重。」诏移狱于大理。大理因言颂尝受吕公着请求。遣官即讯于濠州，而世儒狱又移付御史台。颂自濠赴台置对。御史曰：「君素长者，必以亲旧之情不能违，速自言，毋重困辱。」颂曰：「诬人以死不可为，若自诬以得罪，虽甚重，不敢避。」遂手书数百言付狱吏。上览奏牍，疑之，诏御史求实状。御史反复究治无得，乃诘大理狱吏所得公着请求之说，吏穷，吐实曰：「此大理丞贾种民增减其辞为之也。今其矒尚在。」取而视之，信然。于是种民抵罪，而颂得辨明，犹坐酬对元英等为泄狱情，故罢濠州。（此据元符诏旨内苏颂附传及曾肇【二三】墓铭删修。四月四日当参考。）
　　诏权发遣提点京西北路刑狱胡宗回【二四】罚铜十斤，免冲替，坐越职治提举司事也。
　　注　　释
　　【一】据彼处堤岸去水所余尺寸更行增长「岸」字原脱，据宋会要方域一六之一五补。
　　【二】同编修中书条例「修」原作「条」，据杨龟山先生集卷三四孙龙图墓志铭改。
　　【三】开封府界提点司「府」字原脱，据宋会要职官二八之一○补。
　　【四】乞计功料修狭河「河」字原脱，据宋会要方域一六之一五补。
　　【五】六百里「百」，宋史卷九四河渠志作「十」。
　　【六】贡日本国所造车「日」原作「入」，据阁本及宋会要蕃夷七之三六、宋史卷四八七高丽传改。
　　【七】知制诰张璪「璪」原作「操」，据阁本、活字本及本卷正月己丑条改。
