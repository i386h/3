<!-- { "loadSidebar": true } -->
　　乙酉，太子少傅致仕田况卒，赠太子太保，谥宣简。况□厚明敏，有文武才，与人若无不可，至其有所守，人亦不能移也。其论天下事甚多，至并枢密院于中书以一政本；日轮两制、馆阁一员于便殿备访问；以锡庆院广太学；兴镇戎军、原、渭等州营田；汰诸路宣毅、广捷等冗军；策元昊势屈纳□，必令尽还延州侵地，无过许岁币；并入中青盐；请录陕西陷殁主将随行亲兵，其论甚伟，然不尽行也。
　　始，契丹寇澶州，略得数百人，以属况父延昭。延昭哀之，悉纵去，因自脱归中国。生八男，子多知名，况长子也。保州之役，况杀降卒数百人，朝廷壮其决，后大用之。然卒无子，以兄子为后。
　　丙戌，中书、枢密院奏事于福宁殿之西阁，见上所御幄帟、裀褥皆质素暗敝，久而不易。上顾韩琦等曰：「朕居宫中，自奉止如此尔。此亦生民之膏血也，可轻费之哉！」
　　三月甲辰，诏前郓州观察推官孙兆、邠州司户参军单骧诊御脉。上初不豫，医官宋安道等进药，久未效，而兆与骧皆以医术知名，特召之。案：此条原本为甲申日事，然二月已有甲申，不应三月复见。且帝崩于三月辛未，距甲申已四十余日，不应是一月中事，其为甲辰无疑也。医官宋安道，原本亦讹作朱，今并改正。
　　丙午，诏中书劾宋安道等罪以闻。
　　丁未，诏「进士七举、诸科八举曾经御试年四十以上，进士五举、诸科六举曾经御试及进士六举、诸科七举曾经御试年五十以上，河东、河北、陕西举人，递减一举，令礼部贡院特以名闻。」
　　戊申，太子太保致仕庞籍卒。时上不豫，废朝、临奠皆不果，第遣使吊赙其家，赠司空兼侍中，谥庄敏。籍晓律令，长于吏事，持法深峭，军中有犯者，至或断斩刳磔，或累笞至死，以故士卒闻风畏服，而治民有惠爱。及为相，为言者所诋，声望减于治郡时。案：此不载言者姓名。宋史载籍尝受道士赵清贶赂，韩绛论之不已，乃罢知郓州，或即此事也。
　　甲寅，昭德军节度使、同平章事李昭亮卒，赠中书令，谥良僖。昭亮为人和易，谙练近事，于吏治颇通敏，善委僚佐，故数更藩镇无他过。然妻早亡，三妾并嬖，迭擅家政，昭亮莫能制也。
　　丁巳，诏：「加号上仙隐影唐将军曰道化真君、上灵飞形葛将军曰护正真君、直使飞真周将军曰定志真君，仍于在京宫观营建殿宇。」先是，上不豫，梦三神人自言其姓号，若在左右翊卫之。既寤而疾稍平，乃诏遍求神祠而无有，后得于上所受箓中，特表异之。春明退朝录当考详。案：春明退朝录载此为嘉佑初年事，第云上梦至大野，迷失道，有葛将军送至宫阙，与此微有不同。
　　壬戌，孙兆为殿中丞，单骧为中都令，仍令校正医书。封神应侯扁鹊为神应公。皇城使、巴州刺史宋安道等皆降官。
　　癸丑，御内东门幄殿。
　　甲子，御延和殿，赐进士许将等一百二十七人及第，六十七人同出身；诸科一百四十七人及第、同出身；又赐特奏名进士、诸科一百人及第、同出身、诸州文学、长史。将，闽人也。
　　乙丑，以圣体康复，宰臣诣东上合门拜表称贺。
　　辛未晦，上暴崩于福宁殿。是日，上饮食起居尚平宁，甲夜，忽起，索药甚急，且召皇后。皇后至，上指心不能言。召医官诊视，投药、灼艾，已无及。丙夜，遂崩。左右欲开宫门召辅臣，皇后曰：「此际宫门岂可夜开！且密谕辅臣黎明入禁中。」又取粥于御厨。医官既出，复召入，使人禁守之。
　　夏四月壬申朔，辅臣入至寝殿。后定议，召皇子入，告以上晏驾，使嗣立。皇子惊曰：「某不敢为！某不敢为！」因反走。辅臣共执之，或解其发，或被以御服。召殿前马步军副都指挥使、都虞候及宗室刺史以上至殿前谕旨。又召翰林学士王珪草遗制，珪惶惧不知所为，韩琦谓珪曰：「大行在位凡几年？」珪悟，乃下笔。至日昳，百官皆集，犹吉服，但解金带及所佩鱼，自垂拱殿门外哭而入，班福宁殿前。哭止，韩琦宣遗制。
　　英宗即皇帝位，见百官于东楹。百官再拜，复位哭，乃出。帝欲亮阴三年，命韩琦摄冢宰，辅臣皆言不可，乃止。蔡氏直笔云：仁皇暴崩，慈圣光献皇后秘不发丧，密召英宗入禁中，降内批宣大臣。明日，却问候，晓开内东门，乃启垂拱殿后门宣上旨，令大臣由垂拱殿入。宰相韩琦而下至福宁殿下，再拜，升阶，扣帘欲进，内侍言：「皇后在此。」琦却立。后发哭曰：「天下不幸，夜来官家忽然上仙。」大臣发哭。后曰：「怎奈何，相公？官家无子。」琦曰：「皇后不可出此言，皇子在东宫，何不便宣入？」后曰：「只是宗室，立了他，后莫有人争？」琦曰：「更何可拟议！」后乃曰：「皇子已在此。」方命卷帘时，英宗已即位了。琦退谓同列曰：「适来敢乱发一言耶！」于是宣班，草遗制。殿帅郝质戒殿前班兵曰：「今入殿，候见吾山呼拜时，汝辈方得山呼。」质扣殿阶白宰相：「欲上殿看官家。」琦礏后，后许之。时英宗散发被面，覆以帽子。质徐搢笏拂开发，审观之，降殿山呼拜，殿前班亦山呼拜【一】。时朝论称有如此宰相、殿帅，天下岂不晏然。按司马氏日记，则英宗在外，翌旦召入。韩琦家传亦云遣中使扶持皇子，须臾皇子到，与日记□同。如直笔所载琦对后语，若果有之，家传必不肯遗，恐出于传闻，未可信也。又此时殿帅乃李璋，而郝质实为马军帅，直笔盖误，今并不取。邵氏闻见录亦云，仁宗大渐之夕，光献即召英宗入，翌日大臣方入，英宗即位，与蔡氏直笔同。然实录、本纪皆云辅臣至福宁殿，皇后传遗旨，命皇子即位，不云先召皇子入也。神录曹太后传独云先召皇子入，翌日乃召辅臣，更须考详。
　　癸酉，大赦。除常赦所不原者，百官进官一等，服绯紫及十五年者，与改服色。优赏诸军如干兴故事，所费无虑一千一百万贯、匹、两，在京费四百万。
　　时禁卫或相告，干兴故事，内给食物中有金【二】。既而宫中果赐食，觽视食中无有，纷纷以为言。殿前副都指挥使李璋呼其长谓曰【三】：「尔曹平居衣食县官，主上未临政已优赏，尔何功复云云，敢諠者斩！」觽乃定。职方员外郎、判吏部南曹王端言：「公卿子弟，襁褓得官，未尝聭事【四】，而锡服与年劳者等，何以示劝。请从聭日始。」遂着为令。端，质弟也。
　　命引进副使王道恭告哀契丹，左藏库副使任拱之告哀夏国。拱之仍赍赐大行遗诏及遗留物。
　　三司奏乞内藏库钱百五十万贯、紬绢二百五十万疋、银五万两【五】助山陵及赏赉。从之。
　　宣庆使石全彬提举制造梓宫，以画样进，诏务为坚完，毋得过有华饰。
　　武胜军节度使李璋、案此即前殿帅李璋，盖兼武胜军节度使也。镇东留后李端愿、同州观察使李玮乞随宗室别班赴临。诏璋管军，同百官入，端愿、玮从所乞。
　　上初即位，与辅臣言，皆不名。及将责降医官，有欲为孙兆、单骧地者，言于上曰：「先帝初进兆等药，皆有验，不幸至此，乃天命也，非医官所能及。」上敛容曰：「闻兆等皆两府所荐，信乎？」对曰：「然。」上曰：「然则朕不敢与知，唯公等裁之。」皆皇恐。甲戌，兆编管池州，骧峡州，同时责降者十二人，独骧、兆得远地云。
　　乙亥，髃臣表请听政，不从。
　　诏：「天下官名、地名、人姓名与御名同者，改之。改名部署曰总管。」
　　命韩琦为山陵使。
　　先是，辅臣奏事，帝必详问本末，然后裁决，莫不当理，中外翕然，皆称明主。是日晚，忽得疾，不知人，语言失序，复召已责降医官宋安道、甄立里、秦宗一、王士伦等入侍疾。
　　丙子，尊皇后曰皇太后。
　　丁丑，髃臣三上表请听政。
　　戊寅，诏许之，既而以疾不果。有司请改日大敛，司天监言卜近日则不利上及太后，上令避太后而已。
　　己卯，大敛，上疾增剧，号呼狂走，不能成礼。韩琦亟投杖褰帘，抱持上，呼内人，属令加意拥护，又与同列入白太后。下诏，候听政日，请太后权同处分。礼院奏请：「其日皇帝同太后御内东门小殿，垂帘，中书、枢密院合班起居，以次奏事；或非时召学士，亦许至小殿；皇太后处分称『吾』；髃臣进名起居于内东门。」从之。韩琦投杖褰帘，拥护英宗事，据家传及王岩叟别录，国史并无此。
　　庚辰，遣供备库副使夏僖等二十人，告谕诸路官吏军民以先帝升遐及上嗣位之意。
　　谏官司马光等言：「窃见大行晏驾，已近旬日，其告哀契丹使者犹未进发，兼闻不曾素戒使者对答继嗣之辞，臣等窃议，深恐未便。何则？国家既与契丹约为兄弟，遭此大丧，立当讣告。彼中刺探之人，所在有之，今天下缟素，彼中岂得不知？而讣告之人尚未到彼，将谓中国有何事故，能不猜疑？自古大宗无子，则取于小宗以为后，着在礼典，岂为国患？若敌人有问【六】，尽以实对，有何所伤？今问继嗣于使人，而使人对以不知，事体岂得稳便？陛下初为皇子之时，诏书已布告天下，彼中安得不知？今若答以虚辞，不足诈彼，而适足取其笑侮尔。国家自与契丹和亲以来，五十六年，生民乐业。今国有大故，正是邻敌窥伺之时，岂可更接之失理，自生间隙？臣等愿朝廷早决此议，令使人昼夜兼数程进发。若彼中问及继嗣，皆以实告。孔子曰：『言忠信，虽蛮貊之邦，行矣。』此之谓也。」
　　辛巳，命契丹贺干元节使、保静军节度使耶律谷等进书奠梓宫，见上于东阶；放夏国使人见，令合门以书币入。
　　始，契丹使者至德清，廷臣有欲却之者，有欲候其至国门谕令出者，议未决。太常丞、集贤校理邵亢，请许其使者奉国书置柩前，俾得见上，以安远人。诏从其言。前此契丹使介并书，惟此年但书耶律谷等【七】，今因之。龙图阁直学士周沆充馆伴契丹使者，初未许见，先诏取书置柩前。使者固请见，曰：「取书，非故典也。」上以方衰绖，辞焉。使者执书不肯授合门，沆曰：「昔北朝有丧，南使至柳河而还。今朝廷重邻好，听北使至京师，达命于几筵，恩礼厚矣，奈何更以取书为嫌乎！」使者立授书，然上亦卒见谷等。朝廷未知契丹主之年，沆从容篮他语以问，使者出不意，遽对以实。既而悔之，相顾愕然曰：「今复兄事南朝矣！」案：沆先以龙图阁直学士知庆州，此时已召知通进银台司、判太常寺矣。此犹称直学士官，与本传不合，未知孰是。
