<!-- { "loadSidebar": true } -->
　　翰林学士陈彭年等言：「先准诏看详新旧编敕，及取已删去并林特所编三司文卷续降宣敕，尽大中祥符七年，总六千二百道，（会要云二千七百九十一道，今从本志。）千三百七十四条，分为三十卷。其仪制、敕书、德音别为十卷，与刑统、景德农田敕同行。其止是在京及三司本司所行宣敕，别具编录。若三司例册，贡举、国信条制，仍旧遵用。」上谓宰相曰：「彭年等删去繁文，甚为简便。然有本因起请，更相难诘，冲改前后，特留一敕者，今既删去，恐异日或须证验，即无从得之。宜令录所删敕一本，别付馆阁，以备检详。」（实录、本纪并称同玉清昭应宫副使林特上之，然其后陈彭年等加恩，特不与焉。今但从本志及会要，不着特名。宝训又称别留删敕，缘刘综起请，今亦不取。实录存删去敕在六年六月戊子，今依本志附此。）
　　壬午，令京东转运使及知□州并兼管勾仙源县景灵宫、太极观使。
　　枢密使王钦若言：「宜州蛮人五月初既招安，不旬日复叛扰，夷性无厌，习知朝廷多释其罪，故急则求归，缓则叛去。望诏俞献可、曹克明等，或得蛮人要领，即以所掳人口、资财付被□家，歃血重誓，乃释其罪。」从之。
　　癸未，以京师愆雨，遣使分祷宫观寺院。
　　诏自今屠耕牛及盗杀牛，罪不至死者，并系狱以闻，当从重断。时中使郑志诚使洛回，言道见鬻牛者甚觽，虑不逞辈因缘屠杀，故戒之。
　　宰臣王旦以衰病求罢，诏不许，仍断来章。
　　甲申，戎、泸、资、荣州都巡检使张元普请城淯井监，上虑扰人生事，不许。
　　丙戌，上亲制奉上玉皇圣号册文，召辅臣同观，自禁中具仪仗迎导，赴天安殿摹写刻玉。
　　枢密使、同平章事陈尧叟罢为右仆射。尧叟以久疾求领外任，上遣合门使杨崇勋至第抚慰，且询其意。尧叟词志恳确，乃从之。召尧叟子就赐告牒，寻命判河阳，月给实俸，岁赐公使钱百万。其河堤事令通判专领。尧叟力疾求入辞，肩舆至便殿，许其子卫尉寺丞希古扶掖而升，有诏勿拜，赐坐久之，别赉钱二百万，赐希古绯，又作诗饯其行。尧叟伟姿貌，强力，奏对明辩，多任智数，久典机密，军马之籍悉能周记云【一七】。
　　秘书丞韩庶言：「诸州鞫狱，多以勘官所部僚属录问，虑有冤滥，不能明辩。望于邻州选官。」从之。
　　丁亥，以向敏中使回，宴近臣于长春殿，不举乐，闵雨也。王旦等曰：「昨偶虫螟，已优免民赋，今稍沾时雨，亦未妨农事，物价甚贱。陛下忧轸过深，四方封奏，一一亲览。近者特降诏旨蠲京畿榷酤之民折输刍矒【一八】，中等已下残欠夏税又与倚阁，生民受赐多矣。天灾流行，从古所有，陛下精祈恳至，减膳蔬食，臣等备位宰辅，岂胜惭惧！伏望稍□宸念。」再拜以请，上抚谕久之。
　　戊子，诏以旱罢近臣社日饮会，又罢秋宴。
　　知许州石普上平宜州蛮利害。上以为迂阔，罢之。
　　壬辰，髃臣上表请以来岁受尊号册宝，不许，自是五上表，乃许之。
　　癸巳，诏诸路转运使晓谕州府军监长吏等，凡有狱讼，必须尽公审察，务于平允；其大辟罪如情轻可悯及理有所疑者，并许奏裁，以副钦恤。
　　甲午，审刑院上奏案，有命官自蜀代还，部纲京师，私抉元封，内缯帛其中，遣邮置卒赉担，规免商算，知院孙仅等请以违制失论。上曰：「此得谓之失耶？」仅不能对。王旦曰：「律之诈欺，百端皆是。大率言失者，须思虑所不到。此公为诈欺，非失也。」遂改从违制。
　　丙申，江南提点刑狱王长吉等言：「南安军上犹县僧法端忿渔人索卖渔直，遂令僧守肱杀其院狗，即白官诬渔人盗去。县遣里胥捕渔者并父，系送院中，守肱殴杀之。又赂县典集耆保，掩捕渔者二弟，并杀之。又以刃伤渔者母。因以杀获□贼闻于县尉汲济，济受吏请求，验尸之际，令主者隐縻缚之迹，并其家老幼荷校送军。县令孙凝覆视，又以老眊为吏所罔。因本军劾得实，法端，守肱坐死，自余咸以德音原免。今体量渔者本家兄弟三人，以捕渔为业，余皆乳抱，今四人遭杀，三人被伤，察其事状，最为巨蠹。欲望特降诏旨，并从重丝，不以恩例末减。」诏杖济脊，配隶道州，凝贬文学，余黥面配广南远恶州凡十五人，以守肱私田五十九亩给被伤家。
　　上封者言：「近者文武髃官所举三班使臣，多非素谙才器，但受请属，到阙之后，章荐交上，颇非国家择才之旨。望自今见任知州、通判，本路钤辖、都监，诸司使、副以上，乃得发奏，所举之人须经两任监押、巡检无遗阙者，其举主见在任即许行用；如内有事故者，不得理为举人之数。」从之。
　　丁酉，东染院使、会州刺史、入内副都知张继能，坐前护修庄穆皇后陵隧道摧陷，降授西染院使。（四月己卯，责蓝继宗。）
　　戊戌，命入内殿头赵怀宝、李允文率步骑四百往并、代州捕贼。
　　己亥，丁谓面陈：「生日蒙降赐生饩、酒、乐，令就私第宴会，优异之礼，非臣敢当。况禁乐已来，未尝陪侍游幸，兼在会灵道场斋宿，望赐寝罢。」从之。王旦曰：「臣等每遇生日，曲蒙恩赐，又遣诸司供帐。况两制近者皆有兼掌，并废务一日，以私妨公。望特寝赐与，所许集会，止召亲旧。」上可之，自是赐酒、饩如故，但不设会。
　　庚子，以刑部郎中、直史馆高绅为史馆修撰、同判吏部流内铨。绅与枢密使王钦若亲厚，故引用之，但令判铨，实不掌修撰。自是领修撰者须两省五品以上乃掌修撰，遂为例。及明年绅求外任，故事，修撰不带出，复授直昭文馆、知越州。（复授直馆乃明年三月癸亥，今并书之。）
　　中书以仲秋朝陵官少宗姓者，欲用知杂御史赵稹。上曰：「御史出入，动有典制，府县事体甚盛，杨砺常言，五代以来，御史出使，气陵藩屏，周世宗在澶州目睹其事，故稍减损。稹若外使，亦非便也。」
　　注　　释
　　【一】廉原作「广」。按广州属广南东路，与本编所载方舆不合，据宋会要蕃夷五之五、宋史卷二七二曹克明传改。
　　【二】又信州阴山等处铜坑「等」原作「寺」，据宋本、阁本及治迹统类卷二九祖宗用度损益改。「阴山」，各本同，治迹统类作「铅山」。按寰宇记卷一○七信州有铅山，又名桂阳山，唐时山出铅，又出铜及青碌。宋会要食货三三之三于铜坑下着有信州铅山场，疑「阴山」当作「铅山」。
　　【三】且令蕃汉作一家「且」原作「耳」，据长编纪事本末卷二六渭州蕃族唃畼啰叛服、宋会要蕃夷四之七改。
　　【四】川陕长吏「吏」原作「史」，据宋本、宋撮要本改。
　　【五】洎付台覆按「付」原作「府」，据宋本、宋撮要本及宋会要职官六四之二三改。
　　【六】后任河东提点刑狱「任」原作「在」，据宋本、宋撮要本、活字本及上引宋会要改。
　　【七】常希古原作「常希右」，据宋本、宋撮要本改。按本书卷八九天禧元年三月甲辰编及宋会要职官六四之二三均作「常希古」。又宋会要方域一四之七载有「京东路提点刑狱滕涉、常希古」，其职任亦与本书合。
　　【八】银三十万两此句原脱，据宋本、宋撮要本及治迹统类卷二九祖宗用度损益补。
　　【九】不加安抚「加」原作「知」，据长编纪事本末卷二六渭州蕃族唃畼啰叛服改。
　　【一○】因自疑尔「自」原作「有」，据各本改。
　　【一一】而州将恝置宋史卷二九九孙飻传作「而州将日置酒」。
　　【一二】害巡检樊明「害」原作「言」，据阁本及宋会要蕃夷五之六、长编纪事本末卷二六抚水蛮叛、宋史卷四九五抚水州传改。
　　【一三】缘赐与所得「与」原作「于」，据阁本及宋会要蕃夷七之二○改。
　　【一四】言刺史则聭其州事「言」原作「京」，据宋本、宋撮要本、阁本改。
　　【一五】今请于本路自备「于」字原脱，据宋本、宋撮要本补。
　　【一六】责其清谨耳「清」原作「请」，据宋本、宋撮要本、阁本及治迹统类卷五真宗圣政、续通鉴卷三三改。
　　【一七】军马之籍悉能周记云「悉」字原脱，据宋本、宋撮要本及宋史全文卷六、编年纲目卷八补。
　　【一八】近者特降诏旨蠲京畿榷酤之民折输刍矒「降」字原脱，据宋本、宋撮要本补。
续资治通鉴长编
卷八十八
卷八十八
　　起讫时间 起真宗大中祥符九年九月尽是年十二月
　　卷　　名 续资治通鉴长编卷八十八
　　帝　　号 宋真宗
　　年　　号 大中祥符九年（丙辰，1016）
　　全　　文
　　九月壬寅朔，曹玮言缘边熟户，近为唃厮啰所诱，又立遵辈许以名职，若无羁縻，或虑胁去，望给以告身，从之。
　　癸卯，雄、霸州言界河泛溢，诏本州岛发卒护之。
　　甲辰，兵部尚书、参知政事丁谓罢为平江节度使。谓上章请外，即授本镇旄钺，以宠其行。寻命谓知升州，谓请归拜墓，许之。（谓忽请外任，当有说，而实录、正史皆不载，疑此未得其实也。）
　　内殿承制、合门祗候李继元，表述其祖保大定难节度使、朔方郡王拓拔思恭仕唐，剪灭黄巢，赐姓，父克文率族归阙；与李继迁本五从兄弟，名同上字，心实耻之，愿改名守元。上嘉其志，乙巳，擢守元为供备库副使。
　　诏：「如闻广南东、西路物价稍贵，宜令转运使、提点刑狱官分路抚恤，发官廪，减价赈粜。狱系多处，促其裁处，或有寇盗，实时擒捕，无纵惊扰。」
　　诏民负息钱者，无得逼取其庄土、牛畜以偿。
　　丙午，以翰林学士陈彭年为刑部侍郎、王曾为左谏议大夫，权御史中丞张知白为给事中，并参知政事。枢密直学士任中正为工部侍郎、枢密副使。曾、知白、彭年等与王旦同在中书，尝乘间谓旦曰：「曾等拔擢至此，公之力也，愿有所裨补。」旦曰：「愿闻之。」曾曰：「每见奏事，其间亦有不经上览，公但批旨行下，恐人言之以为不可。」旦逊谢而已。一日奏对，旦退，曾等俱留。上愕曰：「何事不与王旦同白？」曾等乃以前说闻于上，上曰：「所行公否？」皆曰：「公。」上曰：「王旦事朕，多历年所，朕察之无毫发私。自东封后，朕谕小事一面专行【一】。卿等当谨奉之。」退而谢于旦曰：「上之委遇，非曾等所知也。」旦曰：「向蒙谕及，不可自言先得上旨，今后更赖诸公规益。」（此据王旦遗事录，附见。）
　　右谏议大夫凌策自成都代还，上将擢任之，会策已病，尝谓王旦曰：「策有才用，治益部敏而能断。」旦曰：「策性质淳和，临騳强济。」上曰：「然。」于是命为给事中、权御史中丞。
