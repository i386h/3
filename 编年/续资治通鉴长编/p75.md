<!-- { "loadSidebar": true } -->
　　初，弥德超谮曹彬事成，期得枢密使。及为副使，大失望，官与柴禹锡同，而禹锡先授，班在其上，故德超常怏怏。一日，诟王显及禹锡曰：「我言国家大事，有安社稷功，止得覴许大名位。汝辈何人，反居我上，更令我效汝辈所为，我实耻之。」又大骂曰：「汝辈当断头，我度上无执守，为汝辈所眩惑。」显等告其事，上怒，命膳部郎中、知杂御史滕中正即讯之，德超具伏。壬子，德超除名，并亲属流琼州。右拾遗、直史馆开封李韶，德超貋也，亦坐责为殿中丞、知丹徒县。
　　德超始因李符及宋琪之荐得事上，及符贬宁国司马，德超任枢府，屡称其冤。会德超败，上恶其朋党，令徙符岭表。卢多逊之流崖州也，符白赵普：「朱崖虽远在海中，而水土颇善。春州稍近，瘴气甚毒，至者必死，不若令多逊处之。」普不答，于是即以符知春州，岁余卒。
　　德超既败，上悟曹彬无它，待之愈厚，临朝累日不怿，从容谓赵普等曰：「朕以听断不明，几败大事，夙夜循省，内愧于心。」普对曰：「陛下知德超才干而任用之，察曹彬无罪而昭雪之。有劳者进，有罪者诛，物无遁情，事至立断，此所以彰陛下圣明也，虽尧、舜何以过此。」上由是释然【八】。
　　改讲武殿为崇政殿。
　　五月丙辰朔，河大决滑州房村，泛澶、濮、曹、济诸州民田，坏居人庐舍，东南流至彭城界，入于淮。有司议大发丁夫塞之。上曰：「乡者发民塞韩村决河水，不能成，俱为劳扰。」乃命出卒数万人，赐以内府金帛命内客省使郭守文往护其役。
　　丁巳，相州言风雹害稼。
　　司天春官正襄城楚芝兰上言：「京师帝王之都，百神所集。今城之东南，一舍而近，有地名苏村，若于此为五福太一作宫，则万乘可以亲谒，有司便于祇事。何为远趋江水以苏台为吴分乎？」议者不能夺。丁卯，诏从芝兰议，徙建太一宫于苏村，东上合门使乐陵赵镕督其役，仍令芝兰及枢密直学士张齐贤同定祭法。
　　交州言占城国水陆象马数万来寇，率所部兵击走之，俘斩以数千计。
　　右补阙、直史馆洛阳董俨罢淮南转运使，就知光州。俨狂躁务进，不乐外官，上疏求还京师，上怒，己巳，削史职，黜为秘书丞，仍知光州。
　　庚午，黎桓遣牙吏赵子爱以方物来贡，自称权交州三使留后。表言：「去年十月，丁璇及其母率军民以印绶与桓，桓即摄领府事。」上欲且除璇为统帅，命桓副之，或不可，则当送璇母子亲属等赴阙，埙璇至，乃畀桓节钺。遣供奉官张宗权赍诏谕旨，令桓审处其一，亦赐璇玺书。桓专据其国已久，不听命。
　　威塞节度使、判颍州曹翰在州岁久，专务苛酷掊敛，政事不治。上虽知之，以其有功，故优焉。会汝阴令孙崇望诣阙击登闻鼓，讼翰部内为奸赃，私市弓弩、枪剑、长矛、铠马、具装；又发民筑烽台，诸县有寇盗，令举烽以应城中；又擅部署牙吏，官卖盐所得钱银、民岁输租粟及丝挠、绢，翰悉取其余羡；又擅赋敛民以入己，侵官地为蔬圃果园；判官山元羽掌官□，翰又取其常额外钱五百万、绢百疋。诏遣知杂御史滕中正乘传往鞫之，狱具，法当弃市。百官集议，翰林学士承旨李昉等议，如有司所定。壬申，诏特削夺在身官爵，御史台遣吏护送登州禁锢，其盗用官物及侵擅赋敛并征之。
　　先是，关、陇贫民多流亡入蕃部，乙亥，诏所在长吏设法诱之，令复业。
　　令诸州掌物务官吏亏岁课当罚者，长吏以下悉分等连坐。
　　六月丙戌，左谏议大夫、知开封府边珝卒。珝强力，有吏干，上方欲倚任，甚嗟惜之。
　　丁亥，以翰林学士、中书舍人李穆知开封府。穆剖决精敏，奸猾无所假贷，由是豪右屏迹，权贵不敢干以私，上益知其才，始有意大用。
　　刑部郎中杨徽之、库部员外郎孔承恭同考校京朝官殿最。
　　甲午，河南府言伊、洛、瀍、谷水皆涨，坏官寺民庐甚觽，死者以万计。诏悉加赈□。
　　己亥，以宣徽南院使、兼枢密副使王显为枢密使，宣徽北院使柴禹锡为南院使，兼枢密副使如故。
　　陕州言大水坏军民庐舍千余区。
　　戊申，以进士王世则等十八人送中书门下，特授大理评事、知令录事，余送流内铨，并授判、司、簿、尉。未几，世则等移通判诸州，为簿、尉者改试大理评事、知令录，明年郊礼毕，迁守大理评事。上因谓近臣曰：「朕亲选多士，殆忘饥渴，召见临问，以观其材，拔而用之，庶使岩野无遗逸，而朝廷多君子尔。朕每见布衣搢绅，间有端雅为觽所推誉者，朕代其父母喜。或召拜近臣，必为择良日，欲其保终吉也。朕于士大夫无所负矣。」
　　上又谓宰相曰：「唐置采访使，盖欲察官吏善恶，人民疾苦。然所命者，官高则权势太重，官卑则威令不行，又所过州郡，承迎不暇，岂能审知利害，但虚有其名耳。曷若慎选髃才，各分任使，有功有过，赏罚分明。且国家选才，最为切务，人君深居九重，何由篃识，必须采访。苟称善者多，即是操履无玷，若择得一好人，为益无限。古人言『得千良马不若得一伯乐，得十利剑不若得一欧冶』，此言殊有理。朕孜孜访问，止要求人，庶得良才以充任使也。」赵普曰：「帝王进用良善，实助太平之理，然于采择，要在得所。盖君子小人，各有党类，先圣谓『观过各于其党』，不可不慎也。」上然之。
　　杭州进士吴铉尝复位切韵，及上亲试，因捧以献。既中第，授大理评事，史馆勘书。铉所定切韵，多吴音，增俗字数千，鄙陋尤甚。寻礼部试贡举人，为铉韵所误，有司以闻，诏尽索而焚之。
　　己酉，□州太山父老及瑕邱等七县民四千一百九十三人诣阙请封禅，观察判官廖文铎护送之，上谦让不允，各赐束帛遣还。
　　右散骑常侍、判尚书都省徐铉言：「都坐议事，其所议文案，自来俟髃臣坐定，止令一吏立读讫，取官最高者一人先署名，觽人皆即随署，殊不详其事理。望自今议事，合历翰林及台省者，先以所议文案送翰林及两省官看详三日，送御史台、尚书省各三日，令各为议。俟都坐会议日，更相诘难。既议定，乃赴礼部郎官集成议状以闻。」从之。（此据本传，铉以八年六月一日罢直学士院为右散骑常侍，受诏判都省月日【九】，式附此议于六月末。）
　　右金吾卫上将军王彦超与文明殿学士李昉、翰林学士宋白善。先是，昉、白诣之，时彦超年六十九，谓昉、白曰：「人言七十致仕，出何书？」昉具告之。故彦超遂托白草致仕表，于是再上得请。七月丁卯，以太子太师致仕。千牛卫上将军许田吴虔裕时年已八十余，性简率，发言多轻肆，尝语人曰：「我纵僵仆殿陛下，断不学王彦超七十便致仕。」人传以为笑。
　　中书舍人、参知政事郭贽与东上合门使赵镕有同府之旧。镕凭恃请托，贽不从，镕摭堂吏过失以闻。贽见上白镕私谒，即召镕廷辩。镕辞屈，出为梓州都巡检使。贽尝因论事奏曰：「臣受不次之遇，惟以愚直上报。」上曰：「愚直何益于事？」贽曰：「虽然，犹胜奸邪。」贽饮酒过量，偶入对，宿酲未解，发言轻易，上怒，辛未，责授秘书少监。寻出知荆南府，俗尚淫祀，属久旱，盛祷雨之具，贽始至，悉命撤去，投之江流，不数日，大雨。
　　郭贽既贬，中书惟赵普、宋琪。时普恩礼稍替，将复命相。廷臣谓工部尚书李昉宿旧，上欲用昉参知政事，以琪先入，当班列昉上。庚辰，琪加刑部尚书，昉守本官参知政事。
　　辛巳，诏开封府诸县民田为河水所伤者，并蠲其租。
　　陕西、河北、峡路诸州皆言大水。
　　八月（宋朝要录：辛卯，岭南采珠贡真珠二千八百二十八觔。）
　　壬辰，德音释死罪以下，大水故也。（宋朝要录：制曰：尧、舜之功格天，不能逃阴阳之数；禹、汤之言罪己，所以致邦国之兴。）
　　癸巳，诏：「桂州管内，先配民岁市沙糖，及茶园久荒【一○】，吏岁征其课；先以官牛给与民，岁取租，牛死而吏犹督其直；关市征常额外【一一】，增钱百八十贯，并除之。」
　　丁酉，山后两林蛮王遣其弟牟昂及子牟盖、摩忙、卑媿、副使牟计等百三十九人以名马来贡，诏授牟昂怀化大将军，牟盖等三人为归德郎将，牟计等百二十二人并为怀化司戈。
　　诏自今应临轩所遣官吏，并送中书门下，考其履历，审取进止。时选用庶僚，不专委有司，皆引对观其敷纳，有可采者悉与超擢。复虑因缘矫饰，侥幸冒进，载加详审之意，乃有是诏。
　　辰州言溪【一二】、锦、叙、富等四州内属蛮，相率诣州，愿比内地民输租税。诏遣殿直王昭训与权沅陵县令高象元、权辰溪县【一三】令张用之分往四州仔细相度，察其民俗情伪，委得久远利便可否，及按视管界山川地形画图来上。卒不许。
　　甲辰，诏：「诸道州府司理判官，比来悉以牙校为之，在其本部必有亲党，自今各于邻近州府选强明历事者充。」寻诏仍旧，满三年无遗阙者，与酬銟。（寻诏仍旧，乃十一月辛巳，今并书。）
　　枢密使石熙载，始以病足不能履步，多请告，及寝疾，上幸其第临问，太医诊视，久之未愈，上表求解职。庚戌，罢为右仆射。
　　辛亥，诏增周公谥法五十五字，美谥七十一字为百字，平谥七字为二十字，恶谥十七字为三十字，仍令翰林学士承旨扈蒙、中书舍人王祜同详定。蒙等上奏所增五十五字皆可用，其沈约、贺琛续广谥，请废不行。诏可。
　　太祖初，以扈蒙之言，诏卢多逊录时政，月送史馆，多逊讫不能成书。于是右补阙、直史馆胡旦复言：「五代自唐以来，中书、枢密院皆置时政记，中书即委末厅宰相，枢密院即委枢密直学士，每月编修送史馆。周显德中，宰相李谷又奏枢密院置内庭日历。自后因循阙废，史臣无凭撰集。望令枢密院仍旧置内庭日历，委文臣任副使者与学士轮次记录送史馆。」上采其言。是日，诏自今军国政要，并委参知政事李昉撰录，枢密院令副使一人纂集，每季送史馆。昉因请以所修时政记每月先奏御后付所司，从之。时政记奏御，自昉始也。（会要云：时虽有时政记之名，但题云送史馆事件，至景德元年始题云时政记。）
　　先是，每岁运江、淮米四百万斛以给京师，率用官钱僦牵船役夫，颇为劳扰。至是，每艘计其直给与舟人，俾自召募，事良便。既而舟数百艘留河津，月余不得去，上遣期门卒侦之，计吏自言：「有司除常载外，别科置皮革、赤垩、铅锡、苏木等物，守藏者不即受故也。」上大怒，诏书切责度支使，夺一月俸。
