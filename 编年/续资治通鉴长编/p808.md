<!-- { "loadSidebar": true } -->
　　赐屯田员外郎侯叔献、太常丞杨汲府界淤田各十顷。叔献等引河水淤田，决清水于畿县、澶州间，坏民田庐冢墓，岁被其患。他州县淤田类如此，而朝廷不知也。此墨史所书，朱史签贴云：取问到前史官，并无照据，即无田庐坟冢骞被其患之事，显是前史官诬罔，合行删去，添入王安石日录内语。按朱史所删去，新史已复存之。日录内语，仍载于四年五月十一日。林希野史云：原武等县民，因淤田浸坏庐舍坟墓，又妨秋种，相率诣阙诉。使者闻之，急责其令追呼，将杖之，民即谬云「诣阙谢尔」，使者因代为百姓谢淤田表，遣吏诣鲘院投之。状有二百余名，但二吏来投之尔。安石大喜，上亦不知其妄也。希不记何年，今附注此，又附七年正月甲子。
　　丁巳，赐武举进士文焕及第，注两使职官，熙河路准备差遣；侯抱真而下二十三人，授以三班奉职、借职、差使，缘边差遣。后复赐焕进士及第，为梓夔路察访司准备差遣。据日录，文焕黔州武进士，当考。十一日御试。
　　戊午，王韶言大首领瞎□叱等以岷州来献，赐行营将士特支钱有差。瞎□叱者，木征诸弟也，居岷州，虽有部族，无文法。今年春，寇临江、洮山寨【九】，至是，乃降。朱、墨二本十一月八日丁未又书瞎吴叱来降，与此相重，今移彼附此。
　　辛酉，命宰臣王安石为奉安太一使，枢密使陈升之、参知政事冯京王珪、枢密副使□充蔡挺为前导官，龙图阁直学士孙固管勾卤簿仪仗，入内都知张茂则都大管勾。初，进呈奉安故事，当差宰臣，上欲止差参知政事，以为郊始用宰臣为使。王安石曰：「太一即天帝。」上乃差宰臣。前导用御容例，即差两府，上令差两制。安石言：「恐合依御容例。」上曰：「天神也。」仍差两府前导。
　　环庆路蕃官内殿崇班蒙布为内殿承制、合门祗候。蒙布累有战功，故引见而命之。
　　诏三司委官比校淮南等七路酒税课利增亏以闻。
　　淮南等路发运使罗拯言：「两浙、淮南东路灾伤，民多流移，恐向寒益致饥殍，乞行贷恤。」诏增赐两路常平粮斛各三万石，并依戊申诏旨施行，内两浙仍令沈括提举。戊申，八日。
　　壬戌，御史蔡确言：「闻京东、河北路提举盐税王伯瑜于所部商贩逐利，奏事赴阙及出巡至近畿，贩京东、河北帛入京师，复以京师帛贾滨、棣间，往往与本部公人、秤子交市，家有数机，更自织造。伯瑜人物至下，幸蒙任使，以案察为职，而身不奉法，贪恣之声流于道路。乞遣官穷究其事，重行黜责，以戒搢绅。」诏京东、河北转运提点刑狱司体量以闻。其后逐司言伯瑜在职，审有不公事状，诏送京西北路差官劾之【一○】。伯瑜坐追四官勒停，唐州安置。又言：「孙坦自河东转运使除度支副使，物论不以为允。坦奉使诸路，最为无状，前后刺举乖实。上赖朝廷清明，不容坦之诬罔，官吏每皆得脱噃滥。坦之不公暗缪，中外莫不详知，忽蒙召还，参掌大计，不惟坦之冒窃将误任使，而天下职司无以劝沮。乞置之散地，以协觽望。」不报。据朱史签贴云：无施行，删去。今依旧存之，但云「不报」。
　　王韶入岷州，瞎□叱及本令征来降。韶谕以不讨贼无所得食，两人各献大麦万石、牛五百头、羊二千口并甲五十领。于是王安石请偿其价，上疑此犒军物不须偿，安石曰：「攻而取之，服而有之。既有之，则不宜徒受其献。偿其价，乃所以怀慰新附也。」上从之。九月二十二日。
　　癸亥，枢密院言：「诸司副使兼合门通事舍人及十年，迁合门副使并中等使额。本条虽言『经边任及朝廷委寄，显著劳能者方迁』，即不定边任职局所在，亦不分劳能大小等差，及以何使额为中等，故王咸有得以滑州钤辖为寄任，王易、王泽、李瑊皆自宫苑副使转南作坊使，十五资使额为中等，良以立法之初，不至详备。欲自今诸司副使兼合门通事舍人，如充职及十年，曾历四路沿边路分都监，或缘边知州军，或安抚都监副使、同安抚，或自转大使臣后，以劳绩曾迁官者，皇城、宫苑副使并除合门副使。虽不历缘边，又无劳绩，但及十二年者，亦迁合门副使。其余副使，并据使额迁五资，依旧兼职。若不愿兼职及迁正使者，并罢兼通事舍人。其旧条『曾经边任及朝廷委寄，显著劳能，并转中等使额』，自今更不行用。」从之。王咸有事，日录因程昉转官略见其端，当考。
　　诏故长宁州土刺史岗盖子岗辣为长宁州土刺史，陇厉村首领岗始该为巡遏使。以措置蕃事熊本言：「岗辣族距淯井监十里，领山前十二村蕃觽，未尝为寇。昨以一马、七牛、吉刀等结岗始该攻讨三里蕃贼，来效首级。岗辣乞与父时封爵。陇厉村亦控制诸蕃水陆形势之地，缘始该隶南广州土刺史李行从，难即使之同列。」故有是命。
　　戊戌【一一】，手诏：「闻河北近置狱甚多，捕系亦觽，无辜吏民颇苦追扰。可令监司、提举司速具见置狱所勘罪状及禁系官吏以闻，仍先催促结绝，无令枝蔓。」
　　分命辅臣祈雨。
　　察访梓夔路常平等事熊本言：「近制，汉户典买蕃人田土者听。今访闻戎、泸州县分，前此汉人亦多私典买蕃人田土者，皆出情愿，即无竞争，但不敢经官印契。谓宜许令赍契赴官陈首，如无交加，即印契给还。其元无税租地土，不以敕前后，并令量认租税。」从之。五年九月三日，诏陕西缘边蕃部土地许典买租赁，今年五月二十九日，又听典买蕃人田土。
　　判将作监向宗儒乞罢蔡河木岸，从之。初，议者乞置木岸，已而计功所用梢桩夫力颇大，故罢之，止令修完土岸而已。
　　是月，废真定府井陉、河中府永乐、滨州招安、相州永和、祁州深泽、冀州新河、陈州南顿县并为镇。据九域志，省邺县当附此年，实录、本纪系之五年五月，当考。
　　上谓王安石曰：「奉先寺进新种稻极佳，赐与一道紫衣。」王安石曰：「陛下每以劝农事为急，甚善。初，蔡河既作重闸，有余水，乃教河侧人种旱地为稻，而奉先率先种稻。」上曰：「蔡河虽作重闸而未尝闭者，水有余故也。若教人广引蔡水种稻，则蔡河乃不患水多。」安石曰：「邓艾得并水东下营田者，以不赖蔡河漕运故也。自来赖蔡河漕运，故欲并水东下，作邓艾遗迹不可得【一二】。今蔡河作重闸，无所用水，则欲并水东下，无所不可。若相旱地为塘，多引沟洫作水田，则陈、颍数州自足食，余及京师矣。此须择一能干事人方了此。」陈瓘论曰：以农事为急务，又急劝农，神考圣政不掩也。然臣考日录之内，抵牾诬讪之言，臣不能无疑焉。造神考之言曰：「只是修水利，又不似王继恩平得西川。」又撰安石之对曰：「民功曰庸，乃先王之所甚贵【一三】，何必平西川也？」呜呼！是则掠美于己，非则敛怨于君，吕诲之言可谓不诬矣。「只是修水利，又不似王继恩平得西川」，见七年二月九日。
　　冬十月庚午朔，提举在京市易务言：「市易上界先借内藏库本钱百万缗，乞三年还。」从之，仍以今年当拨钱三十万缗，借为杭州市易务本。
　　军器监言：「遣著作佐郎朱伯虎等赍精利军器，付逐州军为式制造。」从之。六月二十七日可考。
　　知贵州沈起言：「招到融州溪□蛮人，乞籍为王民，开通道路，建置州县城寨。」诏具当补首领职位及所经制事以闻。十二月十三日可并此。
　　又诏知熙州王韶【一四】籍杀伤河州降人者以名闻，如委难究推，即勘会王君万等捕斩人元管使臣及同作过人，条具来上。初，围河州，蕃部开门请降。诸军既入，夜杀降者二千余人，军前匿之不奏。上闻之曰：「祸莫大于杀已降。」故命考实。其后，韶究杀伤已降蕃部等数，诏景思立不赏，赵简等十三人候韶到阙取旨。
　　熙河路经略司言：「乞许人投换义勇，以地给之，起立税额。」诏：「以官地招弓箭手，仍许近里百姓强勇者占射，依内地起税，排保甲。即义勇愿投充及民户愿受蕃部地者，听之，其顷亩令经略司以肥瘠定数。」本志同。
　　辛未，江淮等路发运使、太常少卿罗拯为左司郎中、天章阁待制，留再任。
　　改提举在京市易务为都提举市易司，应诸州市易务隶焉。
　　荆湖南路察访章惇言，三路进兵讨懿、洽州蛮，已平。纲要云：斩蛮酋田元猛。
　　司农寺奏请白马、韦城、胙城、管城、新郑五县保甲依畿县例，于巡检县尉司上番教阅，从之。
　　光州刺史、驸马都尉张敦礼乞立春秋学官，不许。先是，上以敦礼不识王安石，遣敦礼诣中书见之。敦礼求独见安石，安石辞以不曾被旨，与觽见之。是日，上问安石见敦礼否，安石对如前，上曰：「卿尝以春秋自鲁史亡，其义不可考，故未置学官。敦礼好学不倦，于家亦孝友，第未如此意耳。敦礼但读春秋而不读传，春秋未易可通。」冯京等曰：「汉儒初治公羊，后乃治谷梁，左氏最后出。」上曰：「汉儒亦少有识见者。」
　　壬申，权三司使薛向言：「准诏根究陕西财用阙乏因依，乞遣度支判官郑民宪乘驿点磨秦凤等路，其永兴军路就委提点刑狱张穆之。」从之。十一月一日，罢省牒取索文字。
　　王安石言：「近得章惇书，辰州屡获首级，新附之民争先思奋，盖恐功在人后。」上曰：「近者，诸路士气甚振。凡兵以气为主，惟在朝廷养之耳。」冯京曰：「陛下赏之厚。」上曰：「庆历日，用兵赏非不厚，然兵势沮败，不能复振，此可为鉴也。」安石曰：「诚如圣旨。若令数败，即虽厚赏之，何能振其气？要当制置令勿败耳。」上以为然，因言李牧事，曰：「古人役不再籍，粮不三载，盖养士气，以一决成功。」安石曰：「此所谓其节短也。『一鼓作气，再而衰，三而竭』，亦是意也。」
　　诏河州安乡城黄河渡口置浮梁，筑堡于河之北。上曰：「安乡城，鄯、廓通道也。滨河戎人，尝刳木以济行者，艰滞既甚，何以来远？」故命景思立营之。
　　又诏延州永宁关黄河渡口亦置浮梁。永宁关与石、隰州跨河相对，尝以刍粮资延州东路城寨，而津渡阻隔，有十数日不克济者，故又命赵□营置，以通粮道，兵民便之。
