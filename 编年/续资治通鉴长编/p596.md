<!-- { "loadSidebar": true } -->
　　丁卯，交址贡异兽二。初，本国称贡麟，状如水牛，身被肉甲，鼻端有角，食生刍果瓜，必先以杖击然后食。既至，而枢密使田骮言：「昨南雄州签判、屯田员外郎齐唐奏此兽颇与书史所载不同。傥非麒麟，则朝廷殆为蛮夷所诈。」又，知虔州、比部郎中杜植亦奏：「广州尝有蕃商辨之曰：『此乃山犀尔。』谨按符瑞图：麟，仁兽也，□身、牛尾、一角，角端有肉。今交址所献，不类□身而有甲，必知非麟，但不能识其名。昔宋太始末，武进有兽见，一角、羊头、龙翼、马足，父老亦莫之识。盖异物，虽中原或有之。尔雅释□，大如麃，牛尾、一角；驨，如马，一角；□，□身、牛尾、一角；又，兕，似牛，一角、青色、重千斤。然皆不言身有鳞甲。广志云：符枝【一六】如麟，皮有鳞甲。此虽近之，而形乃如牛，又恐非是。故在外之臣，屡有章奏辨之。然不知朝廷本以远夷利朝贡以示绥来，非以获麟为瑞也。请宣谕交址进奉人，及回降诏书，但云得所进异兽，不言麒麟，足使殊俗不能我欺，又不失朝廷怀远之意。」乃诏止称异兽云。
　　秋七月壬申，诏诸路转运使：巡检捉贼使臣有不职及场务赋亏者，并许奏入冲替。
　　癸酉，福州进士周希孟为国子监四门助教、本州岛州学教授，以知州蔡襄言其文行为乡里所推也。
　　襄世闽人，知其风俗。往时闽士多好学，而专用赋以应科举。襄得希孟，专用经术传授，学者尝至数百人。襄亲至学舍，执经讲问，为诸生率。延见处士陈烈，尊以师礼。陈襄、郑穆，学行著称，襄皆折节待之。闽俗重凶事，其奉浮屠，会宾客，以尽力丰侈为孝，往往至数百千人，至有亲亡不举哭，必破产办具，而后敢发丧者。有力者乘其急时，贱买其田宅，而贫者立券举债，终身困不能偿。襄下令禁止。至于巫觋主病、蛊毒杀人之类，皆痛断绝之。其子弟有不率教令者，条其事作五戒以训敕之。及襄去，闽人为立德政碑。襄、穆，皆福州人也。
　　乙亥，诏京西转运司，京、索河水浸民田，其发卒二千往护筑之。
　　己卯，内降札子：「臣僚上言，开封府推官□充与权知开封府欧阳修为亲家，遂除户部判官。近制，推官或改判官，通三年方授三司判官。充在府始逾年而迁之，颇为侥幸。」中书请以元奏付外施行，御批：「已焚毁。」又请上封人姓名，不报。
　　丙戌，案丙戌宋史作丙子，亦误。诏：「比广济河溢，害东明民田。原武县河决汴堤长城口，漂浸封邱等处苗稼。其权倚阁夏税及食盐钱，仍令开封府界提点按行诸县而赈救之。」
　　丁亥，命权御史中丞包拯领转运使、提点刑狱考课院。
　　己丑，降前知雄州、舒州团练使马怀德为四方馆使、英州刺史，前高阳关路钤辖、北作坊使、廉州团练使阎士良为崇仪使，御史吕景初言怀德在雄州，因士良入奏事，而尝以牛黄、麝脐赂之故也。
　　罢诸路经略安抚使奏举亲戚管勾书写机宜文字。
　　庚寅，诏邕州知州，自今毋得辄出巡边。时萧注数领兵出巡溪峒，而转运使王罕言其生事也。
　　诏皇亲自今并年十三以上宣系，年十五以上听成昏。
　　初，判大宗正司允让言：「宫院嫁娶，自来未曾指定岁数，止是本宫使臣临时保明，即送入内内侍省施行。恐更有年未及而内降传宣者，于礼有违。」下礼院详定，而降是诏。
　　壬辰，复以度支员外郎范祥制置解盐，从三司使张方平及御史中丞包拯之言也。
　　祥自庆历八年十月制置解盐，皇佑五年四月坐他罪责去。祥始言岁入缗钱可得二百三十万，后不能办。皇佑三年，入缗钱二百二十一万，四年二百十五万。以四年数视庆历六年增六十八万，视七年增二十万。又，旧岁出榷货务缗钱，庆历二年六百四十七万，六年四百八十万，至是，榷货务钱不复出。其后岁入虽赢缩不常，至五年犹及百七十八万，至和元年百六十九万。其后，遂以元年入钱为岁课定率，量入计出，可助边费十之八。久之，并边复听入刍粟以当实钱，而虚估之弊滋长，券直亦从而贱，岁损官课无虑百万。故方平及拯请复用祥。祥既受命，请重禁入刍粟者，其券在嘉佑已前，每券别使输钱一千，然后予盐。又言商人持券若盐鬻京师，皆亏失本钱。请置官京师，畜钱二十万缗，以待商人至者。券若盐估贱，则官为售之；券纸六千，盐席十千，毋辄增损，所以平其市估，使不得为轻重。诏以都盐院监官兼领之。自是，稍复祥旧云。此据本志。
　　癸巳，以夔州路旱饥，命侍御史丁诩为体量安抚使。
　　权御史中丞包拯言：「右正言□及立身有守，遇事敢言，缘与枢密副使张□妻是亲，奏乞外郡。然□妻亡已久，理不当避，乞令依旧供职。」许之。会要七月事，今附月末。
　　权知开封府欧阳修言：「臣伏见谏官陈旭起请【一七】，侥求内降之人，委二府劾奏干请者之罪，蒙朝廷依奏施行。寻闻李璋因内降责罚，自后罕闻敢求内降以希恩赏者。以此见至公之朝，必信之法，可以令行而禁止也。然旭所请，祗为恩赏之一端【一八】，而小人侥求，无所不至。臣自权知开封府，未及两月之间，十次承准内降，或为府司后行，或为宫院姨媪【一九】，或为内官及干系人吏等。本府每具奏【二○】至于再三，而内降不已。至于婢妾贱人犯奸滥等事，亦敢上烦圣聪，以求私庇。宦寺小臣，自图免过，反彰圣君曲法之私，虽有司执奏，终许公行，然小人干求，未有约束止绝。臣欲乞今后应有因事敢干求内降者，依旧许本府执奏外，更乞根究因缘干求之人，奏摄下府勘劾，重行责罚。如本人自行干请者，亦乞一就勘鞫，加元犯本罪二等断遣。其情理稍深及干求不已者，亦许本府一面牒报御史台弹纠，勘劾施行，所贵止绝小人干乱公朝，败紊纲纪。」修奏此不知何时。修自称权知开封未及两月，按修以六月庚戌权知开封，今附见七月末。
　　八月己亥朔，日有食之。
　　甲辰，诏礼部贡院，宗室貋不许锁厅应举。
　　丁未，诏三司，京西比岁旱，屡蠲民租，其以缗钱十万【二一】下本路助籴军储。
　　辛亥，度支副使、右谏议大夫周湛为契丹国母生辰使，合门通事舍人王咸有副之；开封府判官、度支郎中李及之为契丹生辰使，内殿崇班、合门祗候王希甫副之；度支判官、刑部郎中朱寿隆为契丹国母正旦使，礼宾使王知和副之；太常博士、直集贤院、判户部勾院祖无择为契丹正旦使，内殿承制、合门祗候王怀玉副之。
　　湛辞不行，改命户部副使、吏部员外郎杨畋。畋以曾伯祖业尝陷敌，辞。乃命权盐铁副使、工部郎中王鼎代往。
　　朝廷以今契丹母于上弟妇行也【二二】，礼不可通问，敕使者但遗书契丹，传达聘物，而契丹人必欲面见使者致书，鼎以礼折之，契丹诎服，自是为常。此据李清臣所作王鼎墓志。萧氏，契丹主洪基之祖母，去年卒，今乃洪基之母也。及之，迪从子。
　　己未，吏部侍郎、参知政事王尧臣卒，上幸其第临奠，辍视朝一日，赠左仆射，谥文安。
　　庚申，荆湖北路转运司【二三】言已招安彭仕羲，省本路军马。始，雷简夫受命，体量仕羲未可专用恩泽诱化，至则督诸将进兵，筑明溪上下二寨，据其险要，拓取故省地石马崖五百余里。仕羲计穷，遂归所掠兵丁五十一人，械甲千八百九事，率蛮觽七百饮血就降，辰州亦还其孥及铜柱。时师宝已死，遣师党归知龙赐州，戒令勿杀。自是，仕羲岁奉贡职如故。
　　辛酉，封左屯卫大将军、秀州团练使从信为荣国公，□懿王德昭孙，舒国公惟忠子也。从信尝谓唐十院置维城库，约诸王廪入而上下均其用。今虽奉养之费一出县官，然属大者犹或不给。且诸王邸多殖产市井，日取其资，惟懿王院初无余财。因令治一库，帅诸宗子月视禄之厚薄，输十之一。既而车马宾客冠昏丧祭之用，无不获其助。今其法不废。今谓熙宁间也。
　　是月，诏立定横行员数。客省、引进、四方馆各置使一员；东、西上合门使共二员；合门、引进、客省副使共六员；合门通事舍人共八员。内合门副使转引进副使，引进副使转客省副使，客省副使即依诸司副使磨勘条例施行。遇合门使有阙，则以次迁补【二四】，不拘磨勘年限。内有历合门职事，后别无近上臣僚同罪奏举，及曾犯赃及私罪杖以上情理重者，若迁补名次到日，并与别除他官。内有任东、西上合门使或四方馆使及七年无私罪，未有员阙迁补者，与加遥郡。其改正任者，须授引进使及四年转充团练使；客省使四年转充防御使。其战功并殊常绩效非次拔擢者，勿拘。
　　知郓州刘敞言：「臣闻爱至者虑常过，而忧远者言必深。臣在阙门之外，备东藩之守，诚不当越职出位，以干言责。然窃惟忠臣之义，虽在畎亩，犹不忘君，骮如臣者，岂得已哉！陛下少赐详择。昔周公作无逸以戒成王，其言曰：『商王中宗及高宗及祖甲及文王皆以无淫于观、于逸、于游、于田，是以膺无疆之福，子孙蕃昌。』此圣人之至言也。陛下临政以来，履而行之三十七年矣，百姓赖陛下之德，养老长幼，人遂其性。自三代、汉、唐之盛，未有及于今日者也。臣愿陛下日谨一日，与天无极。比闻车驾数临苑囿，置酒观乐，虽圣心处之，自有常节，而议者亦谓太频。臣恐近习苟于承意而不能谏，大臣限以体貌而不得言，如此则传闻四方，未副盛德。外之则嫌怠于政事，有游观之好；内之则疑酣于酒德，违摄生之理。孔子曰：『乐宴乐，损矣。』臣愿陛下玩心于神明，养之以清静，听止于中声，毋以烦耳，味止于实气，毋以爽口，则自天佑之，吉无不利。孔子曰：『乐节礼乐，益矣。』惟陛下裁幸。」此疏据刘敞集，云嘉佑三年八月上，今附月末。
　　注　　释
　　【一】可死不可他也「死」原作「杀」，据宋本、宋撮要本、阁本及编年纲目卷一五改。
　　【二】李中师「中」原作「仲」，据阁本及宋史卷三三一本传改。
　　【三】既兼亲贤四字原脱，据宋本、宋撮要本及长编纪事本末卷五一英宗册立始末、宋史卷三○二□及传补。
　　【四】有嫡嗣其上原有「自」字，据宋本、宋撮要本、阁本及同上长编纪事本末、宋史和编年纲目卷一五删。
　　【五】改命原作「改佥」，据文改。
　　【六】别头试每路解一十五人「别」、「路」二字原脱，据宋本、宋撮要本及宋会要选举三之三六补「别」字，据宋会要补「路」字。
　　【七】仍赐五品服宋本、宋撮要本无「仍」字。
　　【八】抑配人户「抑」原作「押」，据宋本、宋撮要本、阁本改。
