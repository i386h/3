<!-- { "loadSidebar": true } -->
　　伏见枢密使、平章事夏竦，其性邪，其欲侈，其学非而博，其行伪而坚，有纤人善柔之质，无大臣鲠直之望，事君不顾其节，遇下不由其诚。肆己之欺诬，谓可以蔽明；任己之侧媚，谓可以矫正。犯纪律之所戒而不耻，冒名教之所弃而无疑【一三】。聚敛货殖，以逞贪恣【一四】，不可格以廉耻之行；比周权幸，以图进取，不可语以中正之方。夫以此厚禄，极竦之量，可谓盈矣；以此宠位，称竦之材，可谓过矣。而犹其求无厌，其进不止，动有觊望，务为奇邪，人之无良，一至于此。近者卫兵为乱，突入宫掖，变故之大，可谓寒心。凡在职守，失于防察，责其慢官，宜寘大戮。而竦只缘管皇城司内臣杨怀敏素与交通，曲为掩藏，欲以结纳，主忧于上而不为之恤，民议于下而不知其非，但欲私相为恩，未尝公议其罪，所以致官司之责不均一，贼党之恶不究穷。是谋为己利则虑深，图去君害则计浅。居股肱腹心之任，所举如此，不忠莫大焉。今千百具僚，皆谓怀敏失察贼乱，只缘官责，其罪小；夏竦多怀顾慕，不奋臣节，其罪大。今怀敏既黜，而竦独留，中外之心，无不愤激。况竦两以明恩进拜，皆用清议改除【一五】，觽口谓之奸邪，圣心谅已谙悉，弃而勿用，兹谓至公。而方且谓之有才，任而不改。其于含垢匿瑕，则为过甚；其于去邪除恶，窃所未安。且前代立法，本为束缚有才，奸邪而才，必乱天下，若不防之于始，又何以救之于终？况之陛下唐尧、虞舜之资，而监竦梼杌、穷奇之行，寘之有罪，断然不疑。伏望陛下上为社稷之谋，下慰臣庶之望，与觽永弃，示人不私，岂不盛哉，岂不快哉！
　　臣以孤生，屡抗大议，犯权贵而为私室之计则拙，斥谗邪而为公朝之利则忠。臣料夏竦知臣上言，必是指臣为矫诬，目臣为朋党。然竦明有过恶，安得谓之矫诬；臣素无附丽，何以谓之朋党。竦若犹饰其过，臣请面议其辜，仰祈圣明，俯临肝胆。当时言竦奸邪者必不止郯一人，而郯传独称郯言竦不可为枢密使。又郯奏议有此章甚备，故具载之【一六】。
　　辛酉，枢密使、河阳三城节度使、同平章事夏竦罢枢密使，判河南府。言者既数论竦奸邪，会京师同日无云而震者五，上方坐便殿，趣召翰林学士。俄顷，张方平至，上谓曰：「夏竦奸邪，以致天变如此，亟草制出之。」方平请撰驳辞，上意遽解，曰：「且以均劳逸命之。」
　　何郯又言：「伏闻夏竦陈乞一殿学士职名，且欲预在侍从。缘朝廷进退大臣，恩礼至厚，竦之此拜，已极宠荣，安可更不顾廉耻，冒有陈请？况竦奸邪险诈，久闻天下，陛下特出圣断，罢免枢要，中外臣子，莫不相庆，固不宜许其自便，留在朝廷。孔子谓远佞人，盖佞人在君侧，则必为政理之害。其夏竦，伏乞不改前命，仍指挥催促赴任。」从之。夏竦乞殿学士职名留京师，国史不见。今据何郯奏议及郯墓铭附见。
　　给事中、参知政事宋庠加检校太傅、行工部侍郎、充枢密使。
　　壬戌，枢密副使、左谏议大夫庞籍为参知政事。
　　诏诸道非鞫狱而差知县、县令出者，以违制坐之，其被差官据在外月日仍不得理为考。时权三司使叶清臣自永兴召还，言所部知县，有沿牒他州而经数时不归者，恐假领之官，不能尽心职事，故条约之。七年六月辛酉，可考。
　　乙丑，出殿中侍御史张经知蕲州，以所上台章荒缪也。
　　丙寅，诏诸军校营在新城外者，每赴朝，留其半以部勒士卒。
　　丁卯，诏应中外官，自今须满三周年方许差替，其在任三年及三十个月者，自如旧制，见溢员处并罢之，其俸禄仍不得越本官支给。时营进者或不时满迁去，又在京多员外置官，至有诸司副使请正使俸，防御使请观察使俸之类，故降是诏。
　　六月戊辰朔，诏近臣举文武官员才堪将帅者，即以名闻。
　　壬申，资政殿学士、户部侍郎、知曹州任中师为太子少傅致仕。
　　癸酉，河决澶州商胡埽。
　　甲戌，遣官祈晴。
　　丙子，遣权发遣户部判官事燕度行视澶州决河。
　　庚辰，诏转运提点刑狱司自今体量所部官吏，并须明指事状以闻。先是，选人刘世隆因引对，自言前为监司挟情奏冲替。已而御史言，在外贪暴之吏，监司不欲尽发其罪，止奏乞冲替，致还铨得以为言。故条约之。
　　壬午，太子太师致仕徐国公张耆卒，赠太师、兼侍中，谥荣僖。耆为人重密有智数，安佚富盛，踰四十年。家居为曲栏，积百货其中，与髃婢相贸易，有病者亲为诊切，以药卖之，欲钱不出也。所历藩镇，人苦其扰。子二十四人，御之极严，早见，即令出就外舍。得一既坐降贼诛，可一后与髃婢贼杀其妻，亦弃市。
　　己丑，户部副使、刑部郎中向传式为太常少卿【一七】、直昭文馆、知亳州。传氏，敏中第二子，权三司使叶清臣言其庸陋不任事也。
　　河北转运使、刑部员外郎、直集贤院包拯为户部副使。拯前自陕西徙河北，才五浃日，召入三司，奏罢秦陇所科斜谷务造船材，及罢七州所赋河椿竹索，皆数十万。八年五月二日，自陕西改河北，六月二十二日，除户副。
　　庚寅，祠部员外郎、直集贤校理张掞为河北体量安抚使。
　　壬辰，帝语辅臣曰：「春夏久雨，朕日蔬食，夙夜祷于上帝。傥霖淫未止，当去食啜水，冀移灾朕躬。然不欲使外闻之，嫌其近名耳。」宰臣文彦博对曰：「今景气澄晏，实圣德感通也。」
　　癸巳，遣官谢晴。
　　给事中、参知政事明镐疽发背，帝谓辅臣曰：「镐忠亮有劳，及其未乱，思一见之。」是日，临问，恻然曰：「方赖卿谋国事，何遽被疾。」镐气惫，犹能顿首谢。甲午，卒。赠礼部尚书，谥文烈。镐端挺寡言，所至安静有体，而遇事不苟，为世所推重。
　　乙未，诏馆阁官自今须经亲民一任，方许入省、府及转运、提点刑狱差遣。按宋史「入省府」下有「及」字，今增入。
　　丙申，司空致仕章得象卒。故事，致仕官乘舆不临奠，帝特往奠之。赠太尉、兼侍中，谥文宪。
　　初，陕西军兴，移用不足，知商州皮仲容康定元年十二月。始献议采洛南县红崖山、虢州青水冶青铜，置阜民、朱阳二监以铸钱。既而陕西都转运使张奎、庆历元年五月，奎为陕西都漕。知永兴军范雍庆历元年五月，雍知永兴军兼漕事。请铸大钱，与小钱兼行，大钱一当小钱十。奎等又请因晋州积铁铸小钱。元年九月。及奎徙河东，二年十月。又铸大铁钱于晋、泽二州，亦以一当十，以助关中军费。未几，三司奏罢河东铸铁钱，而陕西复采仪州竹尖岭黄铜，置博济监铸大钱，据实录，在四年。朝廷因敕江南铸大铜钱，而江、池、虢、饶州又铸小铁钱，悉辇致关中。江、池、饶三州，见元年十一月。虢州未见，当是范雍所议。数州钱杂行，大约小铜钱三，可铸当十大铜钱一，以故民间盗铸者觽，钱文大乱，物价翔踊，公私患之。于是奎复奏晋、泽、石三州及威胜军实录云在五年。日铸小铁钱，独留用河东。而河东铁钱既行，盗铁钱者获利十之六，钱轻货重，其患如陕西，言者皆以为不便。知并州郑戬六年二月，戬知并州。请河东铁钱且以二当铜钱一，行一年，又以三当一，或以五当一。罢官炉日铸，但行旧钱。知泽州李昭遘六年四月，昭遘知泽州。亦言：「河东民烧石炭，家有橐冶之具，盗铸者莫可诘。而北敌亦能铸铁钱以易并边铜钱而去，所害尤大。」
　　朝廷尝遣鱼周询、四年三月。欧阳修四年四月。分察两路钱利害，又数命官议。正月己酉、四月甲午。于是翰林学士张方平宋祁、御史中丞杨察与三司使叶清臣先上陕西钱议曰：六月乙未。「关中用大钱，本以县官取利太多，致奸人盗铸，其用日轻。比年以来，皆虚高物估，始增直于下，终取偿于上。县官虽有折当之虚名，乃受亏损之实害。救弊不先自损，则法未易行。请以江南、仪商等州大铜钱一当小钱三。」按宋史食货志「三」作「二」。又言：「奸人所以不铸小铁钱者，以铸大铜钱得利厚，而官不必禁。若铸大铜钱无利，又将铸小铁钱以乱法。请以小铁钱三当铜钱一。」既而又请七月辛丑。河东小铁钱如陕西，亦以三当一，且罢官所置炉，朝廷皆施用其言。自是奸人稍无利，犹未能绝滥钱也。其后诏商州罢铸青黄铜钱，皇佑二年二月。又令陕西大铜钱、小铁钱皆一当二，嘉佑四年二月。盗铸乃止。然令数变，兵民耗于资用，类多咨怨，久之始定。实录于六月乙未载陕西议，七月辛丑载河东议【一八】，今从本志，并书之此月末。
　　秋七月戊戌，资政殿大学士、户部侍郎、知并州郑戬加吏部侍郎，留再任，寻改宣徽北院使、检校太保、判并州。
　　初，契丹与元昊方交兵，边奏互上，独戬未尝以闻。诏遣使问其故，戬对异域相攻，中国不足忧也。麟、府间有弃城曰草城，戬募土人为弓箭手，计口给田。自河东行铁钱，山多炭铁，鼓铸利厚，重辟不能止，戬乃请以三当一。令既下，兵民相煽动，数十人邀走马承受诉【一九】，承受中贵人，不能遏。又髃噪州门，守门者拒不得入。兵马都监孙惟忠虑变起，使人衣甲而持兵，判官张伯玉谓曰：「此法乱，非百姓乱也，若纵兵杀一人，则事不可平矣。」戬闻，悉召至庭下，推首谋者数十人，黥隶他州。张茂实传云：茂实为并代部署，河东更铁钱法，人情扰惑，兵相率至帅府欲诉，闭门不纳。是日几乱。茂实策马从数卒往谕之，皆散还营。按郑戬传则戬悉召至府庭，与茂实传不同，今止从戬传。
　　诏河北水灾，其令州县募饥民为军。
　　己亥，右领军卫大将军、果州团练使、知寿州张亢为将作监、知和州，陕西转运使言亢所易库银非自入，故稍复迁之。
　　癸卯，度支判官、刑部员外郎周沆为直史馆、知潭州、兼荆湖南路安抚使，仍诏沆位提点刑狱之上，若转运使即以官□之。先是，北军戍湖南山溪者，有再期乃代去，多死瘴疠，沆奏请皆以期年为断，诏可。□位乃八月癸巳，今并书。戍以期年为断，据本传附见。
　　甲辰，诏河北四路安抚司，凡移用军粮钱帛，并牒报转运司。
　　辛亥，分遣内侍诣河北、陕西、河东、京东西、淮南六路募民献薪刍，授以官。
　　癸丑，赐黄河役卒缗钱。
　　甲寅，命河北都转运使、户部郎中、天章阁待制施昌言都大管勾澶州修河事，四方馆使、荣州刺史、知澶州王德基同都大管勾；通判澶州、屯田员外郎张谔，国子博士张士程同管勾修迭河口。
　　卫州言大雨，水入城，诸军出城走避，今数日绝食，已借支七月粮而军食未继，望特蠲除，从之。
