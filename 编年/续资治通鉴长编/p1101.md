<!-- { "loadSidebar": true } -->
　　承事郎、监饶州商税茶务余舜臣言：「臣兄尧臣献饶州景德镇萞薼博易务，蒙朝廷付以使事，推行其法，方且就绪，以勤官而死，乞委臣勾当。」诏令赴阙，中书审其人材可否以闻。已而舜臣至，乞上殿，乃复诏令归本任。
　　乙亥，西头供奉官、知归信容城县宋彦图【一】为合门祗候，仍令再任，以韩忠彦、刘舜卿荐彦图材武晓边事故也。
　　陕西转运副使李察言：「缘边州军籴买粮草官，乞委监司考较，每州各定一员，优劣行赏罚。」从之，仍令河北、河东准此。
　　礼部言：「祠部出度僧牒，以六千三百六十二为额，今年已溢额千五百五十四。乞岁以一万为率，若踰数，乃以闻。」从之。
　　诏：「自今勾当内藏库内臣、大使臣，非朝廷差命，不许奏辟差遣。」
　　丙子，御史中丞黄履言：「准敕，鞫诸狱言事御史轮治。缘御史共置九员，六员分领六察【二】，其言事官止三员，员数至少。欲乞遇鞫狱，并言事、案察御史轮治【三】。」从之。
　　录右班殿直李钊子大举、大年并为三班借职。钊随军出界，获病卒还宥州，遇贼斗死故也。
　　丁丑，捧日左第六军第三指挥押官董安、王宣，长行潘演、贺赟、刘福、郝秀、解起，并为三班奉职，赐袍带、马，充并边指挥使。以引试武艺，皆能射一石五斗弓也。
　　御史翟思言：「户部侍郎蹇周辅身为从官，不厉名节，曲回朝旨，与吏为奸，而又纵不肖子犯法冒利。朝廷付之有司案治，二子禁锢，身被劾问。即当求解职任，恐惧待罪，而乃了无羞愧，尚贪宠荣。虽狱成定论，自有常刑，然出入廷中，颇玷班列。伏望先令罢职，随正其罪。」诏趣具案以闻。（八月七日庚辰，蹇逢辰下吏；十月癸巳，责。）
　　起居郎蔡京、起居舍人王震并试中书舍人。
　　戊寅，诏承务郎马申复通直郎，承事郎胡宗哲复承议郎，并权发遣同经制熙河兰会路边防财用事，宗哲仍于「同」字下加「管勾」以别之。申等并以阙军兴降官，至是，制置司奏乞叙复故也。
　　试中书舍人赵彦若为右谏议大夫。（谏议大夫初除，故特书之。）
　　己卯，诏中书舍人蔡卞领吏、兵房，蔡京领户、刑房，王震领礼、工房，如有妨碍文字，送别房行之。
　　命秦凤等路提点刑狱、通直郎吕温卿管勾保甲，以上批：「昨选定提举保甲官，温卿除去不与。近观温卿申请军政，颇似留心武事。陕西地阔，岁合收钱物色目万数不少【四】，非胡宗回一人可办，宜依旧用新资任差。」故有是命。
　　开封府言：「周柴氏之后，乞自今诸房子孙令具生年月日注籍。」从之。
　　提举河北路税盐司言：「方泽根磨积欠盐税钱，乞依京东路，除放倍罚钱，作年限，令纳元批正税。」从之。
　　庚辰，诏东上合门使李瑗，合门看班祗候、管勾簿书宋绬，各罚铜十斤；客省使曹评、东上合门使曹偃、客省副使曹诱各罚铜六斤。坐失点检江东转运判官郏亶见有罪被劾，而乞上殿故也。
　　内西头供奉官冯士伦追两官；张应之、罗安、李庆长及内东头供奉官谭文握，内侍高品卢世永，左班殿直、寄班祗候朱伯瑜各追一官。坐编栏国信使，不觉察车营兵与北人私交易也。
　　诏：「今后雄州计会交割银绢，行与涿州公牒，并称『准尚书户部符』【五】更不称『三司牒』。」（密记八日事。）
　　太常丞吕升卿言：
　　近以郊祀致斋之内，不当诣景灵宫及太庙朝飨，遂具奏。伏闻止罢景灵宫诸处朝谒，而天兴殿及太庙朝飨如故。臣伏以郊丘之祀，国之大事，有天下者莫重乎飨帝。臣历考载籍，不闻为祀天致斋乃于其间先享宗庙者也。独有唐天宝之后，用田同秀之言，立老子庙，号曰「太清宫」。是岁将行郊祀，以二月辛卯先躬享焉，祝用清词，馈用素馔；甲午，又亲享于太庙；丙申，乃有事于南郊。终唐之世，奉而行之，莫知其非。虽论者以为失礼，然考其初致斋之日，及辛卯享于太清宫，至丙申，殆且五日，乃得雍容休息，以见上帝也。
　　今陛下致斋三日，其一日于大庆殿，而用其二日内行礼焉。古之大祀，未有不斋三日而敢与神明交者，故经曰：「斋三日，一日用之犹恐不敬，二日伐鼓何居？」盖先王之于祭祀之斋如此其谨也。今陛下行礼于天兴殿，才斋一日尔。其之太庙与郊宫也，前祀之一日皆尝用之矣，谓之一日之斋，尚非全也。夫用一日之斋，以修大祀，未见其可，况非全日乎！于以奉宗庙，则斋之日不足；于以事上帝，则斋之义不专。陛下恭严寅畏，三岁一修大礼，将以受无疆之休。其为致斋者乃如此，殆未称昭事之意也。
　　今太庙岁有五大享，皆如古矣，又于郊祀复修遍享之礼，此为何名乎？论者曰：宗庙之礼未尝亲行，故因郊祀恭展荐献。臣曰：不然。唐太宗时，马周言曰：「陛下自践位，宗庙之享未尝亲事，窃惟圣情，以乘舆一出，所费无艺，故忍孝思以便百姓，遂俾唐史不书『皇帝入庙』，何以示来叶？」良谓此也。且人主于宗庙之飨，自当岁时躬修其事，其不亲享者，盖后世之失礼也。今日必因郊祀以行之，则义尤不可。夫「因」者，不致专之谓也。七世圣神俨在宗庙，朝廷不特讲岁时亲行之礼，而「因」以飨之，此非臣之所闻也。
　　臣愚以谓今郊礼宜如故事，致斋于大庆殿二日，径赴行宫，其宫庙亲飨并乞寝罢。或车驾必欲至太庙，即乞止告太祖一室，以伸侑神作主之意；彻去乐舞，以尽尊天致斋之义。其天兴朝飨乞更不行，请如新降朝旨，俟礼毕而恭谢。伏请继今日已往，别修太庙躬祀之制，岁五大享，乘舆亲临其一焉。仍望自今岁腊享为首，于明年行春祠之礼；禴与烝尝，自次年以叙终之。每遇行庙享之时，则罢景灵宫一孟朝谒之礼，庙享致斋，乞于内殿，车驾出入如常仪。如此，则祀天、飨亲，两得其当。不行。（朱本云：升卿所论无施行，删去。今依墨本，仍载之。）
　　辛巳，同提点开封府界教阅保甲兼提点诸县镇公事、庄宅使兼合门通事舍人刘管提举府界保甲。
　　诏：「江夏郡王、知大宗正宗惠年高，艰于拜趋，应太庙祠事宜并免。济阳郡王曹佾将来大礼上二帝徽号，止令赴宿卫。」
　　权发遣京西路转运判官孙览言：「看详诸路巡检土兵立法之意，盖谓土人习知本处人情、出入道路，易以缉捕盗贼。近巡历诸州，见所招土兵多老弱，堪被甲可擒盗者十无三四，仍未必皆土人。欲乞逐路委监司一员选留外，改刺逐州厢军。」从之。
　　中书省言：「三省六曹诸司，如系圣旨指挥应速行及差除，并批时辰付受。无故违滞，随事科罚，一日杖八十，二日加一等，罪止徒一年。」诏改作十日徒一年。
　　癸未，诏赐京东路转运使□居厚奖谕暣书，以上批「居厚近发本路盐息钱十七万缗，为捐送河东路保甲司买马。不逾两月，已能了办，其夙夜赴公之勤，深可嘉奖」故也。
　　诏：「宰臣、执政官因罪降黜，守本官以下，应缘前两府恩例，止依本官；候有迁除职名，即依旧例。」
　　甲申，光禄卿吕嘉问言：「光禄掌酒醴，祠祭实尊罍，相承用法酒库三色法酒，以代周礼所谓『五齐三酒』，恐不足以上称陛下崇祀之意。近于法酒库、内酒坊【六】，以酝酒法式考之礼经五齐三酒：今醅酒，其齐冬以二十五日，春秋十五日，夏十日，拨醅瓮而浮蚁涌于面，今谓之『拨醅』，岂其所谓『泛齐』耶？既接取拨醅[七】，其下齐汁与滓相将，今谓之『醅芽』，岂其所谓『醴齐』耶？既取醅芽置篘其中，其齐葱白色入焉，今谓之『带醅酒』，岂其所谓『盎齐』耶？冬一月，春秋二十日，夏十日，醅色变而微赤，岂其所谓『醍齐』耶？冬三十五日，春秋二十五日，夏十五日外【八】，拨开醅面观之，上清下□，岂其所谓『□齐』耶？今朝廷因事而酝造者，盖事酒也；今踰岁成熟蒸酝者，盖昔酒也；同天节上寿燕所供腊醅酒者，皆冬醅夏成，盖清酒也。此皆酒，非所谓齐也。是知齐者，因自然之齐故称，名酒者成就而人功为多，故飨神以齐，养人以酒，窃恐典礼如此。又司尊彝曰：『醴齐缩酌，盎齐涗酌。』依经传，则泛齐、醴齐以事酒和之，用茅缩酌；其盎齐、醍齐、□齐，则以清酒和之，不用茅缩酌。如此，则所用五齐不多，而供具亦甚易，盖酝酒料次不一，此五种者成而皆自然。伏望圣断，以今之所造酒与典礼相参审或不至差谬。乞自今年郊庙共奉。」上批：「嘉问论证似有理趣。今宗庙所实尊彝，酒齐未备就，且如其说用之，于理无害。」
　　乙酉，右监门卫大将军令绵为朝请郎，赐绯章服【九】，与亲民差遣，以秘书省试经义应格也。
　　朝奉郎、试大理卿杨汲试刑部侍郎。初，汲言大理寺断绝狱空，诏付史馆，因有是命。
　　京东都转运使□居厚言：「准诏支盐息钱三万缗修青州城，已起发外，有未支修城钱万七千余缗，乞不用六年盐息钱，止以登、莱、潍、密州盐场支不尽脚钱应付。」从之。
　　南郊礼仪使言：「将来南郊行礼，当差行事官。」诏：「更不用试差摄，止以见任两省、御史并六曹侍郎、待制以上，仍不限员数，今后准此。其仪仗内六引，开封牧、令阙，差知府、知县；太常卿阙，差少卿；户部尚书阙，差侍郎；御史大夫阙，差中丞；兵部尚书阙，差侍郎；其僚佐即依条差官。」
　　丙戌，诏：「自今岁赐诸军绵袄，官司为印号，令押赐官所至州军计会长吏兵官验封号，当官给付。」以麟府路走马承受贾宗元言，伎术官押赐衣袄，匿其精觕与诸军为市故也。
　　戊子，上批：「来春开封府界起夫五万开城壕，宜令二月朔入役，庶日景舒长，工力易办，兼于农事未致失时。」
　　户部言：「广南西路转运司约今年、来年收支阙钱，下广东、湖南应副【一○】。又言：『本路岁计无阙乏，乞不支赐。』本部详前奏副使马默在假，今奏判官许彦先出巡盐。彦先、默不协，致所奏异同，乞下本路提点刑狱司案罪。」从之。其后奏案乃彦先于会计数内失收见在卖盐赃罚杂赏钱共一十万缗，所以奏为阙乏。诏彦先先冲替。已而法寺当上书诈不实，以该赦释之。
　　茶场司言：「准暣，每岁下本司于熙州桩管茶一万驮，于经制司年额见钱内除豁，充兰州博籴粮斛，仍依市价计钱。今乞分四料，每季支茶二千五百驮。」从之。
　　诏：「自今臣僚上殿札子，其事干条法者，尚书省依条法议奏；如事理难行，送中书省取旨。」
　　诏封孟轲为邹国公。以吏部尚书曾孝□言，孟轲有庙在邹，属□州，未加爵命，故特封之。（新纪特书：封孟轲为邹国公。）
