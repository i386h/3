<!-- { "loadSidebar": true } -->
　　中书舍人曾肇言：「臣今月十八日吏房送到辞头，五月十三日奉内降指挥：『王觌言事不当，与一外职合入差遣，不得带职。』十八日，三省同奉圣旨，差知润州者。臣承乏近侍，职在训辞，理有未安，合具敷奏。臣伏见陛下临政以来，开广聪明，大辟言路，拂意逆耳、诋讦狂妄、常人之情所不能容者，莫不虚心克己，温辞降色以受之。天下之人歌咏颂叹，以为古之圣帝明王不过如此。一二年来，不惟朝廷政事人情，以至四方万里幽深隐伏之利病，莫不毕闻于上者，言路无壅故也。是以在廷之臣，人人勇于自效，至不以出位为嫌，而以不能尽言为耻。振起天下敢言之气，始自今日。故如觌者，身任言责，有所闻见，不得不为陛下尽言而无隐也。陛下未以其言为然，犹当□大含容，不宜遽弃。何者？以言赏人，犹有观望畏缩而不敢进者，以言罪人，人将钳口结舌，望望然去矣，其肯以身蹈祸，而觊万一之听察哉？觌之一身，出入内外，不足以为重轻，而陛下言路之通塞，人情之伸屈，在此一举，此臣不得不为陛下虑也。陛下寄腹心于大臣，寄耳目于台谏，二者相须，不可阙一。执政大臣朝夕在人主左右，据利势，执国柄，人情之所难言者也。导之使言，犹或不闻其过，今觌一言及之，遂至逐去，臣恐在廷之臣以觌为戒，依违顾望，莫肯正论，异时执政大臣虽有罪恶，陛下亦将不得闻矣，此可为寒心者也。陛下临政以来，台谏章疏无所忌讳，虽奏至数十，未尝罪之，何独于觌一言之入，遽不能容，何示天下以不广也？觌以小官，不一二年，拔擢至此，今以言获罪，犹补便郡，于觌何损？臣所惜者，今于圣政不为无累尔。伏望陛下深念祖宗付托之重，爱惜朝廷台谏之体，不以容纳狂直为难，而以壅塞言路为惧。以觌所论质之公议，苟其言可取，固当行之，如无足采，亦愿陛下容之度外。使天下之人知朝廷不罪人言，始终如一，而执政大臣有所畏忌，增益陛下虚心纳谏之明，是一举而数美从之也，其可忽哉？臣备位侍从，首尾三年，常恨不能补报万一，今辄缘职事冒进狂瞽，惟陛下留神省察，幸甚！所有制词，未敢修撰。」贴黄称：「臣伏见丰稷昨任谏官，所论者陛下骨肉闲事，犹且含容矜贷，更获美迁。闻者皆服陛下仁慈□厚，有天地之量，岂独于觌而不能容？伏望圣慈更加省察。」
　　纯仁又言：「臣昨日入札子，未敢签书王觌文字，因以文彦博、吕公着累朝旧人，其言乞加采纳，及论朋党，事系善恶消长，皆愚臣受恩之深，罄沥血诚，用伸补报，更无顾望撄触之虑，伏望圣慈特加详览。文彦博、吕公着年皆垂老，屡乞退闲，陛下特留平章军国事，盖以重德老臣，一心向国，真可委信，此圣虑之深，高入前古。兼吕大防等皆陛下选拔于众，各有名望之人。今若商量一谏官差除，有言不蒙垂听，则与陛下眷留擢任之意轻重不同。臣所以更望圣衷审虑，少回天意，量加采纳，以成唐尧舍己从人之意，不使大臣有不用之言，则社稷幸甚。臣前年初到阙时，闻有德音令台谏官但言事，太皇太后自主张。臣愚不胜欣喜。今见彦博已下诸大臣奏事未蒙听纳，臣不胜忧惧。」
　　庚午，承议郎、右谏议大夫王觌直龙图阁、知润州。尚书右丞胡宗愈上表乞罢政事，除闲慢差遣，诏答曰：「朕开奖言路，通来下情，虽许风闻，犹当核实，岂以无根之语，轻摇辅政之臣？朕方驭众以□，退人以礼，加之美职，付以大邦。朕既无负于听言，卿亦何嫌而避位。祇服乃事，毋自为疑。」苏轼之词也。
　　监察御史赵挺之奏：「王觌因言执政而罢，朝论以觌任职，皆为觌贺。伏愿追改责之觌命。」又言：「臣僚多言胡宗愈之失，今朝廷独责觌，外论尤以为疑。」（编类章疏五月二十五日并三十日事，今附此。）监察御史杨康国奏：「一二年来，陛下略不优假言路去年逐张舜民，今岁又罢，王觌，皆缘论及执政，而岁岁逐谏官、御史。伏望追寝罢觌之命。」（编类章疏五月二十三日，今附此。）皆不报。
　　刘挚记觌罢谏议大夫事云：「初，胡宗愈为中丞，屡击侍御史。纯有劲节但少通，杜纯脱，又昵诸韩，始所以进，由韩维属吕公着。而宗愈击纯无实恶，纯为大理丞，以不能苛深得罪，其事甚着，宗愈乃言其刻，及诋其阴赞维收例事，又言在河北鬻酒，又言纯为韩氏杂干如奴仆。会帘中方恶韩氏，此言皆入，纯以故罢，而觌继之。（纯以二年七月辛未自南床除改右司【四】。）觌与宗愈不咸有状，未几，宗愈为右丞，言者交攻之，而觌最力。其一章先陈维之善，谓宗愈辄尝弹之，又叙杜纯之善，而宗愈击之，皆非是。觌亦韩氏所引，已蹈嫌疑矣。尝面宣曰：『宗愈不曾言韩维。』而觌犹论不已，以宗愈为奸邪。于是上怒，宣示文彦博以下，使重谴觌。二三公极救之，挚亦进曰：『觌性和而正，久在言路，有裨补。今为谏大夫十数日，无罪而黜，恐天下不知其故。』谕曰：『觌无故挟私诋近臣，岂曰无罪？侍郎只是不曾被人言及，若言作奸邪，还肯甘受否？』挚曰：『臣有罪恶，安敢求免人言？臣非为觌，但惜朝廷事体。宗愈之进，自有公议，不须令朝廷逐一谏大夫而用也。觌若自出，恐宗愈亦非所安耳。』文彦博曰：『刘挚之言极是，愿采之。』觌竟去，免重谪耳。」（刘挚记王觌事，用挚日记修入。）
　　中散大夫许遵卒。（可削。旧录遵传云：「登州有妇人何云，谋杀夫违律而自承者【五】，遵按法因犯杀伤而自首者得免所因之罪，仍科故杀伤法，而敕有因疑被执、招承减等之制，即以按状闻于朝。其意以谋为杀之因，所因得首，合从原减，今若塞其首原之路，则有司一切按而杀之，非是。王安石是其说，而难者以审谋伺便致人于死，则相仇者不禁，故谋杀而伤，其罪必绞。遵以法寺四方取则之地，故廷尉为天下平，今谋杀伤而首，一切从死，甚非好生之义，因引律质正，凡十条，莫之能难，时论与之。寻判大理寺，面赐三品服。遵陛对恳辞，诏中使押下，非常制也。大理断刑，有情不丽于法者，虽小必争，其言参以经律，即例有缪者，数奏改之。」新录辨曰：「许遵事实，已见神宗实录。熙宁六年，神宗尝患沙门岛罪人多，因宣谕王安石按问，欲举□法，故致多如此。今以司马光奏议更加删修。」许遵以此月二十四日卒，嫌与王觌事相乱，今去其日，附觌责后。此段当移入何云自首之时。）
　　辛未，诏监司秩满，资深无过人除知州者，与理监司资叙。
　　皇城使、康州刺史訾虎为秦凤路钤辖，六宅使王蝼为鄜延路钤辖。
　　枢密院言：「夏贼未平，诸路差移兵将，经画攻讨等事，深虑都、副总管或不能同共商议。凡兵马公事及边防机事，并须与副总管同议，亦不得别作一将，与钤辖、都监等。所贵于事体异于偏裨，缓急倚以出兵，可以节制诸将，仍务协和，各副朝廷任使之意。」诏札与逐路都、副总管。
　　癸酉，诏罢元丰八年十一月二十三日奏谳大辟不当及用例破条法。（旧录云：「先是，司马光执政，始立法：应诸路州军奏到大辟罪人【六】，称刑名疑虑及情理可悯者，令大理寺并依法定断，并坐疑虑可悯条送刑部看详。如刑名有疑，情实可悯，并具疑虑可悯因依，申奏取旨。若看详得刑名无疑虑及可悯者，即具抄奏，下本处依法施行，不得将旧例贷配破条。委三省点检，如有不当及用例破条，奏乞取勘施行。自是州郡不复敢以疑狱为谳，岁断大辟加多，天下以为非也，故有是诏。」新录辨曰：「司马光立奏谳之法，所以正朝廷之纲纪，若患岁断大辟之多，遂欲以奏谳出之使减少，则天下犯大辟者，岂有悉是疑狱之理？今删去芜辞。」）
　　枢密院言：「诸路钤辖、都监应管辖本路不系将兵屯驻泊就粮禁军，应驻札处岁首拣选及排连、转补公事，并与知州等共议，兼提举本处所管诸军教阅。若与钤辖司同在一州者，应行遣军马公事，并签书同行；不同行者，亦系衔书在某处。路分兵官兼将者依此。如因巡教、拣选兵将，所至有管辖不系将兵，亦令巡按、教阅、点检、差遣。及每年春秋，许安抚、钤辖司相度，有不系将兵两指挥以上、无兼将兵官巡教州军，轮定三两处，牒差不兼将路分兵官一员，至本处巡按、教阅及检点差遣，仍与随处长吏同共商量措置【七】，务劳逸均平。给递马二匹、递铺兵士五人。本路遇有盗贼警幖，已差将官捉杀，若贼党稍盛，力不能制，许安抚、钤辖司相度贼势，更差不兼本路路分兵官带领兵甲，与在彼将兵官、都同巡检使臣会合捉杀，即水火危急亦依此。其路分兵官，旧有专条管勾甲兵贼盗公事之类，并依旧法。」从之。（新本削去。）
　　朝奉大夫、鸿胪少卿张修为福建路转运副使，寻改知宣州。（改宣州在八月十六日，并入此。）
　　甲戌，礼部状：「准都省送下翰林学士苏轼等札子，奏：『近为将来科场既复诗赋，乞更不分经取人，已奉圣旨依奏。今来窃见礼部新立条贯，将来科场如差试官三员者，以二员经义、一员诗赋；两员者，各差一员。臣等欲乞今后差试官不拘曾应诗赋、经义举者，专务选择有词学人充。其礼部近日新立条贯，乞不施行。』所有苏轼举奏，别无批降指挥，已行附案。尚书省看详上条内差三员处，经义不必须差二员。今欲科场所差试官三员处，参差经义、词赋人，更不指定员数，余依元降指挥。」五月二十九日，奉圣旨依，仍先次施行。（二月十七日，赵挺之奏。）
　　荆湖北路转运使李茂直言：「收溪管下铜鼓峒归明殿直杨晟向，昨来收溪贼徒经由晟向团峒前来，射伤多星堡南平镇人户杨晟郎等。晟向阴与贼人为助，因胡田差人勾引收下，见羁管在军。」诏：「李茂直、胡田不得下司，密切审量杨晟向如止是放纵他族经由作过，别无助贼显状，即谕令改过自效，如能捕斩首恶，当优加赏擢。如委是罪恶不可容赦，须合拘留处置，亦须相度，令将来不至惊阻蛮贼归首之情。」
　　右正言刘安世言：
　　臣前月中尝具奏陈胡宗愈除尚书右丞不协公议，伏乞更加考察，特行罢免，今已踰月，未睹施行。臣虽甚愚，岂不知违拂圣意，弹击大臣，力薄言轻，难免罪戾？然陛下不以臣不肖，使备言路，今识者喧然，以为奸邪，而臣缄默依违，不告陛下，虽苟免一时忤旨之诛，而天下将责臣以失职之罪。臣亦何敢为自安之计，而负陛下图任之意哉？
