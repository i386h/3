<!-- { "loadSidebar": true } -->
　　是月，襄、许、荆南、夔、归、峡等州米斛钱三百，麦斗钱十二。
　　八月己丑朔，王旦上太祖尊谥曰启运立极英武圣文神德玄功大孝皇帝，太宗曰至仁应道神功圣德文武大明广孝皇帝，诏恭依【二○】。
　　诏诸坛祭器并从上设下，无令执事者践履不恭。
　　有司言：「比来车驾行幸，百司各称随驾。按仪制令诸赴车驾所曰诣行在所。蔡邕独断云：『天子以四海为家，故谓所居为行在所。』自今凡有巡幸，望云行在某司。」从之。
　　审官院言考较京朝官功过，旧有日限，今东封在近，请权罢。上以髃官有自远而至者，虑成淹滞，令至九月乃停。
　　庚寅，诏东封路军马无得下道蹂践禾稼，违者罪其将领。
　　王钦若等言泰山日生灵芝，军民竞采以献，望量给钱帛，从之。
　　上闻开封府界发民治道，辛卯，诏亟罢之。
　　有司言：「九宫贵神在本坛则为大祠，于郊祭则位坐不全，不应设玉。景德初，少府监误以玉九段置圜丘从祀之位，今请撤去不用。」上以封祀坛从祀虽有太一、摄提、轩辕、招摇、咸池、天一等位，然颇疑神名或殊。壬辰，诏别筑九宫坛于行宫之东，以封祀日祭享。
　　诏升山有大石难越者，筑土平之，或委曲而过；树当道者，用彩帛萦其支干，咸无伤动。
　　回鹘夜落纥又言赵德明来侵，率觽拒战，德明屡败，乘胜追之，越黄河。
　　癸巳，诏封祀日文宣王四十六世孙、同学究出身圣佑令衣绿，次京官陪位。初，帝谓王旦等曰：「封祀日圣佑可使陪位否？」旦曰：「圣佑止赐出身，未沾命服，难列班序。」故特命焉。
　　有司言：「西汉祭天于甘泉泰畤，祭地于汾阴后土。后汉始定南北郊。然则今之汾阴后土，本汉祀地祇之所也，将来既禅社首祀皇地祇，则后土不当同日更祭。又按唐开元十二年、二十年祀后土于汾阴脽上【二一】，十三年封禅，不别祀后土。欲望车驾出京日【二二】，遣官就汾阴告祭，封禅日更不致祭。」从之，乃命给事中冯起祭告。
　　甲午，知枢密院事陈尧叟落起复。
　　诏京城寺院，禁道俗袒裼踞肆，僧尼谨洁修焚。
　　丙申，以三司户部判官、殿中侍御史王好古监润州商税，工部员外郎、直集贤院刘骘监涟水军商税，太常丞、判三司催欠凭由司王曙监庐州盐务，著作郎、直史馆、通判□州李迪监海州商税。先是，好古等解送国子监秋试举人，有初场十不者，准法当停官，会赦，故薄责之。自是，诸州率以为例。（王好古、刘骘，未见。）
　　内侍邓文庆监泰山道场，于制置使席上言词轻率，诏特勒停。
　　御辇院上新造辇，凡减去七百余斤，诏自今常用之。又言舆辇座褥，未奉诏旨前以金绣为饰者，欲且仍旧，俟故暗改造，即以素罗代之。
　　己亥，诏扈从髃臣、诸班军、诸色人装钱，比巡幸加等给赐。
　　庚子，置河东缘边安抚司，令河北安抚副使、都监一员掌其事。
　　以车驾巡幸，京东西、陕西、淮南路诸州，地当冲要者权增屯兵，命诸司使已下为驻泊都监。又以内殿崇班刘文质为齐州驻泊都监兼都巡检，以泰山北面有路抵齐州，故增警备也。
　　殿中侍御史赵湘言：「含芳园迎天书日，街中布土为驰道，栏以横木，恐人践履，而髃臣往来，前驱者辄去其横木，于驰道上行马；又每逢辂马，不止传呼，分路而过，皆非人臣之礼。今若全依古制，不绝驰道，恐京师浩穰，阻滞车马。欲请自今遇大礼，布土驰道，髃臣不得于其上行马，导驾者不在此限。及髃臣每逢阅习，辂马不得冲过，许两面行马，违者御史台纠举。」诏从之。
　　辛丑，诏审刑院、开封府自九月一日后勿奏大辟案，止令中书拟定施行。
　　高州言占、腊商贾三人，为交州所逐，迷道至州境，欲配隶本州岛。上曰：「远方之民，穷而来归，可给时服、缗钱，遣人伴送至境，放还本国。」
　　甲辰，诏福建山路险恶，其辇官物军士，自今遇旬休、节序特给假。
　　详定仪注官晁迥而下，习泰山圜台封祀仪于都亭驿。
　　乙巳，令天下禁屠宰一月，自十月始。
　　翰林侍讲学士邢昺等上景德朝陵地里记六十卷，诏曪之。
　　丙午，王钦若等言上山道路、祀坛、御幄，咸已毕工。上谓辅臣曰：「每有自泰山使至者，朕必首询役作劳苦，皆言景色异常，觽共乐成其事。」王旦等因称颂圣德，上曰：「兹乃上天敷佑、祖宗积累所致也，朕何足以当之。」
　　详定仪注官再习仪于都亭驿。
　　丁未，诏升两省侍郎班在左右常侍之上【二三】，合班次六尚书，从中书门下之请也。始，两省侍郎自唐至德以来，皆宰臣兼领，未尝与庶僚序位。晋天福七年，始用刑部侍郎窦贞固为中书侍郎，遂班常侍之下，由是相因不改。今乃厘正之。
　　黔州言溪洞磨嵯、洛浦蛮首领龚行满等率族二千三百人归顺，是族自唐以来未尝向化也。
　　己酉，王钦若来朝，献芝草八千一百三十九本。
　　庚戌，王钦若言：「臣自至岳下，尝梦神人以增筑庙亭为请，再梦如初，仍指其方位以识之。近因督役至威雄将军祠，瞻其神像、庙地，悉与梦合，今请以羡财于庙筑亭。」从之。
　　刑部尚书，知陕州寇准表请从祀，诏可。
　　辛亥，诏文武官疾老年幼者并留京师。
　　癸丑，河东转运司言，侦得契丹点集兵马，边民颇惧，望增屯兵。上曰：「近北面亦言戎人闻国家东封，调发辇运，虑因行讨伐，率觽坚壁，以打围为名，巡逻境上。且朝廷自与之修好，固无衅隙，若闻其疑扰，即骤益防兵，彼必愈致猜虑。」乃诏边臣率如常制，无得生事。
　　注　　释
　　【一】厚三分「分」原作「寸」，据宋本、宋撮要本及长编纪事本末卷一七封泰山、宋会要礼二二之八、宋史卷一○四礼志改。
　　【二】缠绳处皆刻三道「处」字原脱，据上引宋会要、宋史及通考卷八四郊社考补。
　　【三】又为石检以擫鐾同上书于「石检」下均有「十」字。按下文谓「皆长三尺，阔一尺」，当以有「十」字为是。
　　【四】长一丈宋本、宋撮要本及长编纪事本末卷一七封泰山均作「长一尺」，宋会要礼二二之九及上引通考则均同本书。
　　【五】斜刻其道宋史卷一○四礼志同，宋会要礼二二之八、二二之九及上引通考则均作「斜刻其首」。
　　【六】与鐾隅相应「隅」字原脱，据上引宋史、通考及宋会要礼二二之八补。
　　【七】下径三丈九尺「三」原作「二」，据宋本、宋撮要本、阁本及上引宋会要、宋史、长编纪事本末卷一七封泰山改。
　　【八】亦用传呼为节「用」原作「重」，据宋本、宋撮要本及上引长编纪事本末改。
　　【九】乃听传呼「乃」原作「仍」，据宋本、宋撮要本及上引长编纪事本末改。
　　【一○】置玉辂中「玉」原作「五」，据宋本、宋撮要本及上引长编纪事本末、宋会要礼二二之一○改。
　　【一一】此亦节用之一端也「用」原作「度」，据宋本、宋撮要本及治迹统类卷五真宗圣政改。
　　【一二】于是钦若奏「奏」上四字原脱，据宋本、宋撮要本及长编纪事本末卷一七封泰山补。
　　【一三】言于皇城使王居正「使」原作「吏」，据宋本、宋撮要本及上引长编纪事本末改。
　　【一四】跪授中使捧诣阙「捧」原作「奉」，据各本及上引长编纪事本末、宋史全文卷六改。
　　【一五】而礼料素无定数「礼料」原作「礼科」，据宋会要礼一四之一四改。
　　【一六】武舞止「止」原作「上」，据宋史卷一二六乐志改。
　　【一七】然后礼安之乐作「礼安」，阁本、活字本同，宋史卷一二六乐志则作「理安」。同书卷一三四谓「迎神，礼安」，「降神，理安」，「送神，理安」。本编下文明言「是谓送神」，疑以作「理安」为是。下同。
　　【一八】髃臣五上表加尊号据文，「上表」下当有「请」字。
　　【一九】领徒封圜台石鐾「徒」原作「徙」，据阁本及长编纪事本末卷一七封泰山、宋会要礼二二之一四改。
　　【二○】诏恭依此三字原脱，据宋本、宋撮要本及宋会要帝系一之九补。
　　【二一】又按唐开元十二年二十年祀后土于汾阴脽上「后土」原作「皇土」。按通典卷四五礼谓开元十二年二月二十二日及二十年十一月二十一日祀后土于汾阴脽上，通考卷七六郊社考同。长编纪事本末卷一七封泰山亦作「后土」。今据改。
　　【二二】欲望车驾出京日「日」原作「自」，据上引长编纪事本末改。
　　【二三】诏升两省侍郎班在左右常侍之上「班」字原阙，据宋会要仪制三之八、编年纲目卷七补。
续资治通鉴长编
卷七十
卷七十
　　起讫时间 起真宗大中祥符元年九月尽是年十二月
　　卷　　名 续资治通鉴长编卷七十
　　帝　　号 宋真宗
　　年　　号 大中祥符元年（戊申，1008）
　　全　　文
　　九月己未，诏告太庙日，芝草、嘉禾、瑞木，列于天书辇前及陈于六室，仍各标所贡之处。
　　庚申，命兵部侍郎向敏中权东京留守，即赴内庭起居。上以敏中旧德，有人望，故自西京召而用之。
　　诏军头司引见罪人，悉具犯由奏闻，送开封府决遣，自东封回日如旧。
　　诏京城缘街官渠民汲水课，自今蠲之。
　　皇城使刘承珪诣崇政殿上新制天书法物，有鹤十四来翔，天书扶侍使丁谓奏双鹤度天书辇，飞舞良久。翌日，上顾谓曰【一】：「昨所睹鹤，但于辇上飞度，若云飞舞良久，文则文矣，恐不为实，卿当易此奏也。」谓再拜曰：「陛下以至诚奉天，以不欺临物，正此数字，所系尤深，皇帝徽猷，莫大于此，望付中书载于时政记。」上俛然许之。（按实录云：刘承珪上法物，有鹤十四飞舞于庭。本志云：有鹤十四至殿上，宛转飞舞，正与御座相直。封禅记亦同。据丁谓所奏，止有双鹤尔，岂至殿上者凡十四，而飞度天书辇者，特其十四之二耶？本纪并承珪上法物皆不书，乃于告庙日书「有鹤十四来翔」。按实录止云「告庙，有鹤随步辇至万岁殿」，不言其数。本志云「还至干元门，有八鹤盘飞空中」。又曰：「四鹤飞随步辇，天书初出及还，皆有双鹤翔辇上下。」疑本纪所称，即通此数也。然则上法物及告庙，皆有十四鹤来翔矣。今两存之，具载上语，使后世有考焉。）
　　泰山玉女池在太平顶，泉源素壅而浊。初营顿置山下，醴泉发，池水亦涨，及工役升山，其流自广，清泚可鉴，味甚甘美，觽赖以济。王钦若请浚治之，池侧有石像，颇摧折，诏刘承珪易以玉石。既成，上与辅臣临观。辛酉，遣使砻石为龛，奉置旧所，令钦若致祭。
