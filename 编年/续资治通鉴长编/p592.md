<!-- { "loadSidebar": true } -->
　　初，知谏院陈旭言：「生民休戚，系郡县政之得失。今天下州三百，县千二百，其治否朝廷固不得周知，必付之十八路转运使。而预选者，自三司副使、省府判官、提点刑狱，或以资序，或以荐引，才不才固已混淆，一旦付以一道按察之寄，虽知不胜其任，必重退之，是重抑一人希进之心，而轻一道生民之命。今选用不精，又责任无法，考课不立，其间非闇滞罢懦，则陵肆刻薄，十尝八九，所以下之疾苦不得上闻，而重其愁叹憔悴也。朝廷有意天下之治，宜自转运使始。今辄上选用、责任、考课三法。其选用法曰，以公正、明断、惠爱为本，公正可使纠肃官吏，明断可使决治烦剧，惠爱可使□民之隐。苟无数者之长，即以补它职，其禄赐恩典，视转运使可也。其责任法曰，唐虞四岳十二牧、三代方伯连帅、汉部刺史，皆今转运使之任。今居职者非其人【四】，专以办赋财为职业，故郡县之政不修，独掊敛刻暴之令行，而民受其弊，盖典制不立所致也。今举其切务有五，一称荐贤才，各堪其任；二按劾贪谬，修举政事；三实户口，增垦田；四财用充足，民不烦扰；五兴利除害。仍令岁终条具所施行者以闻。其考课法曰，故事转运使给御前历子，岁满上审官院考校之。三司亦尝立考课升黜条，其后卒不行，盖委计司则先财利而忽民事，在审官又因循常务而无课第之实。按汉世御史中丞外督部刺史，今宜付御史台考校为三等，仍与中书、门下参覆其实。其上等量所部事之剧易而褒进之，中等退补小郡，若风绩尤异，即擢以不次。其职事弛废，不俟岁满，明行黜削。」于是以岁满所上功状，分殿最为上中下三等。用唐考功四善之法以稽行实，其等亦如之。故以命□等【五】，然卒亦无所进退焉。「无所进退」，据孙抃传，六年八月丁丑诏书更详之。
　　壬辰，赐诸军雨坏营舍不出，军都虞候至十将军士米五石至二石，其虞候及入营者半之。
　　乙未，礼官言：「礼阁新仪，公主出降前一日，行五礼。古者结婚，始用行人告以夫家采择之意，谓之纳采；问女子之名，归卜于庙，卜而获吉，以告女家，谓之问名、纳吉。今选尚一出朝廷，不待纳采【六】，又公主封爵已行诞告，不待问名而卜之。若纳成则既有进财，请期则有司择日。宜稍依五礼之名，存其物数，俾知古者婚姻之事重，而夫妇之际严如此，亦不忘古礼之义也。欲俟公主降日，令李玮主婚之家，具合用雁、帛、玉、马等，陈于内东门外，以授内谒者，进入内中，付掌事者受之，其马不入。」从之。
　　丁酉，□国公主受册，百官拜表称贺。
　　己亥，诏河北、陕西、河东经略安抚使，举文武官堪将领者各二人。按宋史，诏经略安抚举文武官，在是月丁酉。又作堪将领者各一人，与此小异。
　　壬寅，知麟州、六宅使、带御器械武戡除名，江州编管，坐与西人战断道坞而弃军先入城也。
　　八月乙巳朔，降知襄州、兵部员外郎、知制诰贾黯知郢州。黯初迎父之官，而父有故人在部中，遣直厅卒致问。黯辄笞卒，父恚，一夕归乡里。它日，疾且亟，黯内怀不自安，请徙郡及解官就养。不报，乃弃官去。而御史□中复等言黯辄委州印，挠朝廷法，通判胡揆不待命而承领州事，请并劾罪以闻。既降黯，而揆特释之。
　　诏编集枢密院机要文字，枢密副使程戡提举。初，枢密使韩琦言：「历古以来，治天下者莫不以图书为急，盖万务之根本，后世之模法，不可失也。恭惟我宋受命几百年矣，机密图书尽在枢府，而散逸蠹朽，多所不完。臣比到院，因北界争宁化军土田，令检北界朔州移宁化军天池庙系属南朝牒，累月检之不获；及因西人理会麟州界至，又寻庆历中臣在院日与西人商议纳□始末文案，亦已不全，以此知机要文字从来散失甚矣。请差官于诸房讨寻编录，一本进内，一本留枢密使厅，以备经久之用。」于是自建隆以来，以岁月先后【七】、事类相从而纂集之，六年十一月乃成书。庆历誓书正本【八】，枢密院既不复存，大理寺丞周革但于废书中求得杜衍手录草本，因具载焉。革，平棘人也。此据司马光记闻。
　　丁未，韩琦又言：「天下见行编敕，自庆历四年以后，距今十五年，续降四千三百余件，前后多抵牾，请加删定。」乃诏宰臣参知政事曾公亮同提点详定编敕。
　　戊申，□国公主出降。
　　己酉，驸马都尉李玮入谢，燕于禁中。
　　庚戌，韩琦言：「朝廷近颁方书诸道【九】，以救民疾，而贫下之家力或不能及。请自今诸道节镇及并、益、庆、渭四州，岁赐钱二十万，余州军监十万，委长吏选官合药，以时给散。」从之。按宋史赐钱合药，在己酉日。
　　琦又言：「医书如灵枢、太素、甲乙经、广济、千金、外台秘要之类，本多讹舛，神农本草，虽开宝中尝命官校定，然其编载尚有所遗，请择知医书儒臣与太医参定颁行。」乃诏即编修院置校正医书局，命直集贤院、崇文院检讨掌禹锡等四人，并为校正医书官。禹锡，郾城人。
　　庚申，御崇政殿录系囚，杂犯死罪递降一等，徒以下释之。
　　癸亥，策试贤良方正能直言极谏秘书丞王彰、材识兼茂明于体用明州观察推官夏噩。彰所对不入等，噩入第四等，授光禄寺丞。噩磨勘自当改著作佐郎，宰相富弼以亲嫌而裁之。噩，越州人也。噩，越州人，据登科记。王彰，不详邑里。
　　降前知麟州、西上合门使张希一知仪州，六宅使王守忠为辂州钤辖，以知并州□籍言希一等前在麟州不恤边患，致西人侵占屈野河外禁地也。
　　丁卯，置天下广惠仓。初，枢密使韩琦请罢鬻诸路户绝田【一○】，募人承佃，以夏秋所输之课，给在城老幼贫乏不能自存者。既建仓，乃诏逐路提点刑狱司专领之，岁终具所支纳上三司。十万户以上留一万石，七万户八千石，五万户六千石，三万户四千石，二万户三千石，一万户二千石，不满万户一千石，有余则许鬻之。
　　戊辰，知谏院陈旭言：「比日内降营求恩赏者甚多，虽许执奏，而有司时有奉行，自今请令中书、枢密院推劾，以正干请之罪。」从之，仍榜御史台、合门。旭奏在皇佑二年九月。
　　己巳，盐铁副使、刑部员外郎郭申锡为契丹国母生辰使，西京左藏库副使王世延副之。右司谏吕景初为契丹生辰使，西京左藏库副使张利一副之。度支判官、祠部郎中、直秘阁王畴为契丹国母正旦使，西染院使李瑊副之。殿中侍御史□中复为契丹正旦使，东头供奉官、合门祗候宋孟孙副之。
　　庚午，赐右监门卫大将军、柳州刺史克循银三百两、绢三百匹。克循，德彝孙也。初，上不豫，克循日夜斋戒，篃为禳禬之事，又镂佛书，身自礼颂。上闻之，欲进以官，中书裁而赐之。
　　壬申，知并州庞籍言：「经略司已令殿中丞孙兆议定横阳河为府州界，然后三分，许一分与夏国，若不听，即绝之，请严禁陕西和市。」从之。仍诏定新立封堠里数，绘图以闻。三分许一，盖当时夏人侵界六十里，只令退四十里也。吕诲疏第七卷，论此颇详。明年九月己巳朔，诏河东具利害，更考此议竟从与违。
　　是月，翰林学士欧阳修奏疏言：
　　臣闻言天下之难言者【一一】，不敢冀必然之听。知未必听而不可不言者，所以尽为忠之心。况臣遭遇圣明，容纳谏诤，言之未必不听，其可默而不言。
　　臣伏见自去岁以来，髃臣多言皇嗣之事。臣亦尝因灾异，窃有奏陈。虽圣度包容，不加诛戮，而臣愚恳至，天听未回，臣实不胜爱君之心，日夜区区，未尝忘此，思欲再陈狂瞽，而未知所以为言。
　　今者伏见□国公主近已出降，臣因窃思人之常道，莫亲于父子之亲，人之常情，亦莫乐于父子之乐，虽在圣哲，异于凡伦，其为天性，于理则一。陛下向虽未有皇嗣【一二】，而尚有公主之爱，上慰圣颜。今既出降，渐簄左右，则陛下万几之暇，处深宫之中，谁可与语言，谁可承颜色！臣愚以谓宜因此时【一三】，出自圣意，于宗室之中，选材贤可喜者，录以为皇子，使其出入左右【一四】，问安侍膳，亦足以慰悦圣情。
　　臣考于史书，窃见自古帝王，虽曰至尊，未尝独处也。其出而居外也，不止百司公见奏事而已，必有儒臣学士，讲论于闲宴，又有左右侍从，顾问语言；其入而居内也，不止宦官宫妾，在于左右而已；其平居燕寝也，则有太子问安侍膳于朝夕；其优游宴乐也，多与宗室子弟，欢然相接如家人。计一日之中，未尝一时独处也。
　　今陛下日御前后殿，百司奏事者，往往仰瞻天颜而退，其甚幸者，得承一二言之德音，君臣之情不通，上下之意不接。其余在廷之臣，儒学侍从之列，未闻一人从容亲近左右，入而居内，则至于问安侍膳，亦阙于朝夕。是则陛下富有四海之广，躬享万乘之尊，居外则无一人可亲，居内则无一人得亲，此臣所以区区而欲言也。
　　伏念陛下荷祖宗之业，承宗庙社稷之重，皇子未降，储位久虚，髃臣屡言，大议未决。臣前所奏陈，以谓未必立为储贰，而且养为子，既可以徐察其贤否，亦可以待皇子之降生，于今为之，亦其时也。言狂计愚，伏埙斧钺。
　　翰林侍读学士、兼侍讲学士、吏部郎中王洙，被病踰月，上遣使问病少间否，能起侍经席乎？九月甲戌朔，洙卒，赐谥曰文。御史□中复言洙官不应得谥，乃止。
　　乙亥，殿中丞、权发遣盐铁判官雷简夫体量辰、澧州盗贼公事。
　　先是，彭仕羲纳其子师宝之妻，师宝忿恚，遂与其子师党举族趋辰州，告其父之恶，言仁羲尝设誓下十三州，将夺其符节，并有其地，贡奉赐与悉专之，自号「如意大王」，补置官属，谋为乱。于是，李肃之与宋守信合议，率兵数千深入讨伐，以师宝为乡道，兵至，而仕羲遁入内峒，不可得，俘其孥。及铜柱，官军战死者十六七，肃之等皆坐贬。
　　朝廷更委王绰、窦舜卿经制之，间遣吏谕旨，许令改过自归，辄不听。官军久无功，又出御史朱处约往视。仕羲乃自陈本无反状，其僭称号、补官属，特远人不知中国礼义而然，守信等轻信师宝之谮，擅伐无辜，愿送还师宝等，复贡奉内属。宰相文彦博将许之，枢密使韩琦曰：「师宝等还，则为鱼肉矣，必先与约毋杀师宝等，乃可听。」故再命简夫体量。简夫，盖琦所荐也。正传、附传序讨蛮事都颠倒，今略加删改，使不失次第。
