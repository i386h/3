<!-- { "loadSidebar": true } -->
　　甲子，龙图阁直学士、泾原路经略安抚使兼知渭州章楶充端明殿学士。先是，上谓曾布曰：「章楶求去。」布曰：「楶有书与臣及章惇，皆云必欲请致仕。然新边方就，经营辑理，未可阙人。」蔡卞亦以为不可去。惇曰：「昨已许楶天都了令去。」上曰：「且俟来春。然事了当进何职？」觽曰：「端明殿学士。」上曰：「更与转官。」布曰：「职已高，官不足惜。」布因言：「适与三省言绍圣二年罢分画事，三年秋，西人举国犯延安，至十月锺传方进筑汝遮，只三、二年间了当，亦可谓神速。」上曰：「锺传此功亦不可忘，为诸路倡始。初兴边事时，人人以为不可为，从官而下皆以为笑。今成就如此，诚不易。」觽曰：「传事了当，与牵复。」布曰：「安焘尝言，努扎先帝所不敢为，谁敢议此？初罢分画时，韩忠彦坚不肯，臣力与之争。忠彦云，待捉了高永能后相度。臣云，若须待捉了钤辖，实羞见天下人。忠彦方屈，三省及人吏皆闻臣此语。既罢分画，安焘犹力说臣云，边事不轻动，如此何时可了？负责不轻，不若如故。臣答以已罢分画，何可中变？遂已。」惇等亦皆曰：「布诚有此语。」
　　河东经略使林希言：「北界擅移久良津【七】榷场，关门不收公牒。乞更移牒一次，如不收，即更不移牒。」从之。（六月一日合参照。）
　　内殿承制吉先特授合门通事舍人，就差权发遣泸州。先以武举中第，选知文州，上于禁中得元佑中所上书言：「诸路城寨不可弃，及既废保甲，而已减之兵额不复增，缓急致阙事。」故有是命。（旧录云，旌其豪直敢言，不阿时好。新录削去。）
　　诏皇城宿铺人，辄敢擅离地分，及不报所部人单独往来，故意招呼抛掷物色与城下人者，徒三年；垂下绳索者加一等；部辖人不知情者，减犯人二等，知者与犯人同；情实误者奏裁。
　　乙丑，左正议大夫、守尚书左仆射兼门下侍郎章惇为金紫光禄大夫，大中大夫、知枢密院事曾布为光禄大夫，右正议大夫、守中书侍郎许将为右光禄大夫，太中大夫、守尚书左丞蔡卞为右正议大夫，守尚书右丞黄履为通议大夫，皆以诸路进筑要害城寨毕工故也。
　　先是，上谕曾布曰：「边事如此，皆卿等之力。」布曰：「陛下睿明，洞照几微，边臣奉被成算，故建立无不如意。臣等上礏圣谟，何所补益？」又问：「执政当迁官否？」布曰：「臣等待罪政府，皆尝被迁擢，惟章惇自作相以来，未尝迁改。惇尝言，元丰末已是正议大夫，是时未分左、右。元佑中降官不当，谓臣草麻日不曾为开陈，虽得旨转官，乃只是复官尔。」上曰：「正议改光禄，光禄改银青。」布曰：「然。」上又曰：「祖宗时有转官例。」布曰：「祖宗朝执政有迁除，则宰臣往往迁官。昨官制行，王珪自礼部侍郎改金紫光禄大夫。熙河成功，王安石虽不曾推恩，然罢相日，自礼部侍郎迁吏部尚书，乃转九资也。」惇遂加金紫光禄大夫。（惇进五等，布三等，将、卞、履皆二等。）
　　诏入内东头供奉官郑居安、杨震、皇甫遘，西头供奉官康奭，高品王竦、陈列，黄门邓渊、胡秩，并进秩一等；西头供奉官张维周减磨勘三年。端王、申王出居外第。示优恩也。
　　丙寅，如京使、泾原西路同总管领蕃兵将韩资罢同总管领蕃兵将【八】，令吏部与闲慢差遣，以元佑中诉父存宝事，语涉不顺也。
　　枢密院进呈内侍省押班阎安乞御药院带御器械酬銟。上初令与减二年磨勘，曾布言：「押班已是迁擢，更□日前差遣酬銟，兼岁月未满，无此例。」上曰：「更不须与。」遂寝之。（布录丙寅。）
　　戊辰，诏：「朕因阅元佑臣僚所上章疏，得陈次升任监察御史日一二奏。观其微意，极其奸邪，附会权臣，诋毁先政。如『张官置局，许之诉理，其用法过重，事涉冤抑，情可矜恕，得皆伸雪』。已而乞放『上供封桩钱物【九】，不致过有诛求，而民无骚扰之患』等语，朕常含容其过，庶使自新，畀以谏职，复敢狃习故态，观望言事，多不中理，久居其位，殊无小补。可罢职，与远小监当差遣。」遂添差监全州盐酒税。京师富民程奇者，家有六岁小儿，其乳婢求去，奇不许。婢怨奇，因与小儿戏，教儿自称官家，婢即向儿山呼，仍遽出告。诏开封府推治婢情得，杖脊送畿南编管。上以小儿不足深罪，而奇坐分析不实，但冲替。次升言：「陛下断此罪出于仁恕，乞降付史官，免狱吏观望入人罪。」上谕辅臣曰：「次升言观望，朕所不晓。」蔡卞从而谮之，上怒，遂有此命。（此据曾布尔日录并次升行述增修。曾布尔日录：五月庚午，布言陈次升因言程奇事出于仁恕，乞降付史官免狱吏观望入人罪。上怒其有观望上意之语，遂具其元佑中曾言诉理伸天下之冤及罢封桩免掊□之弊，深诋先朝政事。比含容，使之自新，而不改故态，每事观望，令与远小处监当差遣，遂差监全州酒税。程奇者，家有六岁小儿，因饮酒戏谑，自称官家，为乳婢所告；其母亦有与之酬答之语。上以其年小不足深罪，遂令开封推治，乃乳婢教之使为此语【一○】，上令杖乳婢，送畿南编管，他皆释之。程奇以分析不实，冲替而已。都下翕然称颂上德，故次升有此奏。然谓狱吏观望入人罪，诚非所宜言也。次升立朝廷，无所附丽，然此举，士论深惜之。恐次升罢，盖不独缘程奇也，姑附见此。）
　　次升之为御史也，尝劾章惇，奏入不报。他日，上谓次升曰：「章惇文字勿令绝了。」次升唯唯。退以告王巩，巩时从吏部调签书荣州判官事，次升因留巩曰：「上意未可知，且缓行。」巩遂诘次升曰：「上语云然，公胡不白上：『臣任耳目之官。帝王，犹心也。心所不知，故耳目为传达之；心若自知，何用耳目？陛下既知惇，何不罢斥，更须臣等文字？』」次升曰：「良是。」后数日再对，上复语及惇，次升即以巩所言白上，上曰：「未有以代惇者。」次升自监察御史迁殿中侍御史，又迁左司谏，首尾凡四年。既罢，而惇独居相位，讫元符末乃贬。（此据王巩甲申杂见编入。次升自察院迁殿院，乃绍圣二年十一月，自殿院迁左司谏，乃四年十二月，不知劾惇果在何时？元符元年十一月八日，王巩以朝散郎追毁出身已来告敕，除名勒停，送全州编管。据元符末邸报云，全州编管人、前朝奉郎、荣州签判王巩放逐便。然则元符元年十一月八日送编管全州时，已自荣州归替【一一】，或就荣州送全州也，当徐考之。王巩甲申杂见云：绍圣初，余调签书荣州判官厅公事，过别殿中侍御史陈次升，当时云：「且缓行，上意未可知。」余深叩之，陈曰：「早来请对，上语我曰，章惇文字不要绝了。」余曰：「公何以报上？」曰：「唯唯。」余曰：「胡不白上：臣为耳目之官。帝王，犹心也。心所不知，耳目所以传道之也；心既知之，何用耳目？陛下既知惇，何不罢斥，更要臣等文字？」陈谢曰：「甚是甚是。」后数日再对，又数日，陈召余曰：「早来对，如公之言。上但曰，未有以代惇者。」然惇为相，终哲宗一朝，岂其命欤！元丰八年六月，次升为监察御史，元佑元年九月，以监察御史出为淮南宪，绍圣二年十月，复为察院，自察院为殿院，四年十一月，自殿院为左司谏，邹浩云云，附元年末及今年九月二十五日。）
　　降授奉议郎、京西路转运判官周纯进承议郎，以应副补治永裕陵沟井有劳故也。（四月五日、五月十二日。）
　　交州南平王李干德乞释典一大藏。诏令印经院印造，入内内侍省差使臣取赐。
　　枢密院言：「河东路外州军城寨，缓急差发兵马前去，经涉山险，颇为未便。访闻石州神泉寨至麟州银城寨之间，有形势之地，可以修建城寨，兼有材木采斫，应副使用。若两寨之间，踏逐要害有水泉去处，修建三两寨，移近里城寨戍守兵马前去，使麟、府、岚、石州管下城寨通接，即缓急互为声援，颇为利便。」诏河东经略司相度，具经久利害及看望四至具图听候朝旨。
　　吕惠卿奏：西人来拆新筑烽台，已复修讫。诏河东修寨，通岚石、麟府两路，限八月以前了当。（布录戊辰六月二十三日。）
　　都知梁从政以岁满，乞罢提举大内修造，曾布言：「从政前后经二府，陈状不一，不敢进呈。今云岁满，须取旨。」上曰：「须是都知无可差者。」遂令再任。从政以修内司役兵工匠，多为御药郝随所抽差拘留于后苑，作下无人可以办事，故累状乞免。上但云：「作下缓急修造，须至差那，却可于诸处差人。」布云：「禁中修造，恐无例差外处役兵。兼从政尝乞差御药管勾，诏差郝随，虽受宣已数年，而今不曾赴修内司管勾。」上亦知之。（布录戊辰。）从政遂托疾在告。（布录六月甲戌，今并此。）
　　己巳，诏朝散大夫、试户部尚书□居厚，朝散郎、权刑部侍郎周之道各进秩一等；发运副使张商英减一年磨勘，淮南转运使张元方赐帛有差，开修支河毕工故也。
　　环庆路言进筑骆驼巷城寨毕工，诏赐入役民兵等钱有差。（四月二十二日。布录云：己巳，环庆筑白豹毕后，移兵筑骆驼巷，将士特支；庚午，环庆又奏，已筑骆驼等寨，章惇云：「福至心灵，胡宗回一并筑了城寨，亦可嘉。」进筑先后，与实录不同，今附此。）
　　庚午，奉议郎、权发遣陕西转运判官李譓加秘阁校理，马军都虞候、信州团练使王恩为卫州防御使，四方馆使、吉州防御使、知兰州苗履迁引进使，皇城使、融州刺史雷秀领维州团练使，泰州刺史、知镇戎军姚雄迁四方馆使，知应顺军姚古迁东上合门使，权知环州种朴领昌州刺史，譓等以进筑天都有劳故也。西染院使孙侃迁如京使，如京使乔青迁庄宅使，供备库使鱼赟迁西京左藏库副使，内殿承制刘遇迁供备库副使，东头供奉官高荣迁内殿崇班，蕃官内殿承制伽裕额伊迁供备库副使。侃等以斩获羌人故也。
