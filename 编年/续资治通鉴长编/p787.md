<!-- { "loadSidebar": true } -->
　　冯京曰：「士大夫皆以太祖不得东向为恨。」安石曰：「野人曰：『父母何算焉？』都邑之士则知尊祢矣，学士、大夫则知尊祖矣。诗人称『奉璋峨峨，髦士攸宜』，盖奉祖庙，供祭祀，当择学士、大夫之髦俊者与之从事，岂可以合野人为当？」上乃从元绛等初议。绛等初议，安石所主也。上又曰：「初不令议配天【四八】，诸议者何故及此？」安石具以白上，且言：「本朝配天之礼，亦皆不合经、礼，但此事未害逆顺大伦，欲厘正之，有所未暇耳。」上曰：「今兹当从谁议？」安石曰：「宣祖见配感生帝，欲改以僖祖配。」上曰：「善。」安石本议以僖祖配天，上颇难之，故更以配感生帝。以僖祖配感生帝，以章衡及周孟阳、宋充国、杨杰所议，亦与安石合故也。安石又白上，此事当中书具奏，降诏施行，上皆从之。明年正月七日，乃迁二祖及以僖祖配感生帝。礼志第二卷上治平四年，礼院言：嘉佑诏书定太庙七世八室之制，今先帝祔庙有日，僖祖当祧，请并文懿皇后神主，祧藏于西夹室，以待禘、祫，祔英宗神主第八室。自仁宗至顺祖以次升迁。事下两制议，如所言。九月壬午，奉安八室帝后神主，奏告太庙，祧藏僖祖、文懿皇后神主西夹室。癸未，遍告天地、社稷、宗庙、宫观。甲申，上斋于垂拱殿。乙酉，祔英宗太庙，上步导神主出至宣德门，髃臣奉慰如典礼，罢僖祖讳及文懿皇后忌日。然上疑非礼，乃与安石议。至熙宁五年八月【四九】，中书门下言：万物本乎天，人本乎祖，故先王庙祀之制，有疏而无绝，有远而无遗。商、周之王，断自契、稷以下者，非绝喾以上而遗之，以其自有本统承之故也。若夫尊卑之位、先后之序，则子孙虽齐圣有功，不得以加其祖考，天下万世之通道也。本朝自僖祖以上世次不可得而知，则僖祖有庙，与契、稷疑无以异。今毁其庙而藏其主夹室，替祖考之尊，而下祔于子孙，殆非所以顺祖宗孝心、事亡如存之义，求之前载，虽或有然，考合于经，乃无成宪，因情制礼，实在圣时。愿陛下下近臣详议，择取其当。诏答曰：庙祧之序，盖有典彝，所以上承先王，下法后世。朕嗣宅大统，获奉宗祀，而世次迁毁，礼或未安，讨论经常，属我哲辅，于以佐朕不逮，而仰称祖宗追孝之心，览之矍然，敢不祗服。宜依所请。翰林学士元绛，知制诰王益柔、陈绎【五○】、曾布，直舍人院许将、张琥言：自古受命之王，既以功德享有天下，皆推其本统故也。使契、稷自有本统承其后，而汤与文王又为别子之后，则自当祖其别子，不复以契、稷为祖矣。所以祖契、稷者，非以有功与封国为重轻也。诸儒适见契、稷有功于唐、虞之际，故以谓祖有功。若祖必有功，则夏后氏何以郊鲧乎？今太祖受命之初，立亲庙自僖祖始，其上世次既不可得而知，则为始祖无疑。倘以谓不当比契、稷，是使天下之人不复知尊祖，而子孙得以有功加其祖考也。况于毁其庙，迁其主，而下祔于子孙之室，此岂所以称祖宗尊祖之意哉？传曰：「毁庙之主，陈于太祖；未毁庙之主，皆升，合祭于太祖。」今迁僖祖之主而藏于太祖之室，则是僖祖、顺祖、翼祖、宣祖于祫祭之时，皆降而合食也。情文不顺，无甚于此！诗序生民曰：「尊祖也。文、武之功起于后稷，故推以配天焉。」盖言尊祖而不言尊有功，言文、武之功而不言后稷之功，则知推后稷以配天者，以尊祖而非以尊有功也。考之经传，质之人情，谓宜以僖祖为始祖之庙。学士【五一】韩维言：昔先王既有天下，迹其基业之所由起【五二】，奉以为太祖，所以推功美、重本始也【五三】。盖王者之祖，有系天下；诸侯之祖，有系一国；大夫、士之祖，系其宗而止，亦其理势然也。荀卿曰：「王者天太祖，诸侯不敢坏，大夫、士有常宗，所以别贵始，德之本也。」盖有天下之始若后稷，有一国之始若周公，大夫、士之始若三桓【五四】，所以贵者配天也，不祧也，有常宗也，此所以别也。今直以契、稷为本统之祖，则是下同大夫之礼【五五】，非荀卿之所谓别也。或曰：「汤、文、武去契、稷皆十有余世，其间子孙衰微奔窜者非一，汤、文、武之有天下，契、稷何与哉？」南宫适曰：「禹、稷躬稼而有天下。」孔子曰：「君子哉，若人！」禹之有天下则然矣，稷，诸侯也，而曰「有天下」，何哉？岂非积累功德至文、武王而兴乎【五六】？孟子曰：「王不待大，汤以七十里，文王以百里。」然则小国亦王之所待也。所谓七十里、百里者，非契、稷所受以遗其子孙之国乎？由是言之，商、周之所以兴，契、稷不为无所与也。则正考父作颂，追道契、汤、高宗商所以兴，子夏序诗，称文、武之功起于后稷，岂虚语也哉？国语亦曰：「契勤商，十有四世而兴；后稷勤周，十有五世而兴。」谷梁曰：「始封必为祖。」南宫适、孟轲、卜子夏、左邱明、谷梁赤生于周代，其所言皆亲闻而见之者，其学问又俱出于孔子，宜若可信，则尊始祖以其功之所起，秦、汉诸儒亦有所受之也。后世有天下者，皆特起无所因，故遂为一代之太祖，所从来久矣。太祖皇帝孝友仁圣，睿智神武，兵不血刃，坐清大乱，子孙遵业，万世蒙泽，功德卓然，为宋太祖，无可议者【五七】。僖祖虽于太祖高祖也，然仰迹功业，未见其有所因，上寻世系，又不知其所始。若以所事契、稷奉之，于古无考，于今亦有所未安也。均之论议，未有以相夺，仍旧为便。若夫藏主合食，则历代尝议之矣。然今之庙室与古殊制，古者每庙异宫，今所以奉祖宗皆在一堂之上，西夹室犹处顺祖之右，考之尊卑之次，似亦无嫌。至于禘、祫，自是序昭穆之祭，僖祖东向，礼无不顺，所谓「子虽齐圣，不先父食」者也。孔子曰：「于其所不知，盖阙如也。」如元绛等议，非臣所知，不敢同也。天章阁待制孙固请特为僖祖立室，置祧主其中，由太祖而上，亲尽迭毁之，主皆藏于所立之室。当禘、祫时，以僖祖权居东向之位，太祖顺昭穆之列【五八】，僖祖之尊亦自有所伸也。若以立庙为非，则周人别庙姜嫄，不可谓非礼。乃继下礼院详定，议者不一，章衡等同元绛等议，张师颜等同孙固议，而苏梲又请以僖祖祔景灵宫。于是礼院复言：圣王用礼，固有因革，至于逆顺之大伦，非敢违天而变古。今或以夹室在右，谓于宗祏为尊；或以本统所承，措之别宫为当。离经背理，所不敢知。请奉僖祖神主为太庙始祖，迁顺祖神主，藏之夹室，依礼不讳。孟夏祀感生帝，以僖祖配。诏恭依。先是，帝趣裁定庙议，安石曰：考之先儒无说，三代亦未有此，此独义理当然尔。帝问：韩维以文、武之功起于后稷，故推以配天。安石曰：经称文、武之功，非称后稷之功；称尊祖，非称尊有功。盖非文、武之功不能有天下，不能有天下则不得行祭天之礼，而文、武非后稷焉出，故行祭天之礼，以后稷配天，此乃所谓尊祖也。帝曰：维言王不待大，以为亦待小国，如何？安石曰：孟子自以汤、文王不待大国然后有天下，何预尊祖事乎？且夏禹郊鲧，禹非因鲧受封然后有天下。前代固有不待有国而王天下者，禹是也。故扬雄以为禹以舜作土。帝曰：鲧治水，或已有封国。安石曰：传有之，封于有夏，氏曰有姒者，禹也。万物本乎天，人本乎祖，王者天太祖。若以有功，则郊鲧岂得为有功哉？维言夹室在右为尊，此尤失礼。若子孙处正室，列父祖于偏厢，以为尊处，岂不悖理？其言至禘、祫时，僖祖东向，如此，何以迁其主、毁其庙？况古无以迁主东向之礼，盖迁主皆升合食，今乃是降而合食也。如孙固欲为僖祖立别庙，以比姜嫄，则古无此礼。姜嫄，禖神也，以先妣故盛其礼与歌舞，皆序于先祖之上。不然，则周不为喾庙而立姜嫄庙者，何也？帝曰：郊配如何？安石曰：商祖契而郊冥，与周祖文王而郊稷，已不同【五九】。以理言之，尊僖祖为始祖，则推以配天，于礼为当。先王之制礼，事亡如事存，事死如事生。推太祖之孝心，固欲推宣祖，自宣祖以上，其心与太祖无以异，则推僖祖配天，必当祖宗神灵之意。上曰【六○】：然僖祖非始祖，如何？安石曰：诚如此，与稷、□事既不尽同，则郊与不郊无害逆顺之理，裁之圣心，无所不可。但朝廷配天之礼，亦未应礼，特以无所害于逆顺大伦，未遑厘正耳。宜改以僖祖配感生帝。帝曰：士大夫以礼文为己任，故议宗庙事务为纷纷。冯京曰：士大夫皆以太祖不得东向为恨。安石曰：野人曰：「父母何算焉？」都邑之士则知尊祢矣，学士、大夫则知尊祖矣。诗人称「奉璋峨峨，髦士攸宜」，则奉宗庙，供祭祀，当择学士、大夫之髦俊者与之从事，岂可以合野人为当也？上以尊祖不计功之有无，理无疑者，皆嘉纳焉。
　　户部侍郎致仕范镇上言：「伏见英宗皇帝即位，议祧迁僖祖；陛下即位，祧迁僖祖，今复还僖祖，祧迁顺祖，则是向祖长东向，而为不迁之主矣。太祖皇帝自宋州节度使有天下，国号为宋，与高祖起汉中，国号汉正同，僖祖不当复还。窃见国朝大臣定谥，皆下太常、尚书省集百官参详，况宗庙祧迁，最为大礼，而未更讲论，窃恐未当祖宗之意。伏惟陛下特降圣旨，下太常、尚书省集百官定议，庶为万世之传。」不从。此据范镇集增入。镇本传但云太祖起宋州有天下，与汉高祖同，僖祖不当复还，乞下百官议。传盖因墓铭也。复还僖祖，固令两制议之，两制乞与台谏、礼官共议，王安石乞止令两制议。寻下礼官，礼官议同安石，而镇所乞又将遍询百官，宜安石之不从也。元佑元年二月十日可考。
　　己巳，西京左藏库使、新泾原路钤辖和斌带御器械。上批斌数立战功，资历已深，久未擢用故也。斌前为广西钤辖，秦凤帅亦以钤辖辟之，广西固请留斌，诏以与广西。及是召对，上曰：「议者谓交州可取，何如？」斌谓取之无益，愿戒边臣勿妄动。上叹曰：「卿质直如此，乃知两路争卿有以也。」
　　庚午，诏广西经□司，自今教阅不得追集壮丁，委两江提举司犒设。从和斌请也。
