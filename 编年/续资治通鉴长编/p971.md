<!-- { "loadSidebar": true } -->
　　甲寅，罢程颢判武学。以御史何正臣言颢学术迂阔，趋向僻异故也。后二日，又罢顾临开封府推官，令仍旧判武学。临受命踰旬，颢才八日也。同知枢密院吕公着言：「臣闻皋陶陈谟，以知人为难，孟子论道，以知言为要。所谓知人则哲【六】，能官人，何忧乎驩兜，何畏乎巧言令色孔壬者，知人也。诐辞知其所蔽，淫辞知其所陷，邪辞知其所离，遁辞知其所穷者，知言也。故曰帝王之德，莫大乎知人，而成败之机，在于察言。是以尧、舜在上，明目达聪，询四岳以难壬人，命纳言以堲谗说，使恶直丑正者，不能乱天下之俗，服谗搜慝者，不能迁人主之意，然后四门穆穆，而朝廷清明，权归于上，而天下无事。臣向蒙陛下擢在枢府，中谢日不敢缕陈细务，辄论及判别忠邪之道。尝为陛下励精为治，十年不懈，小大政事，日欲增葺，而朝廷之闲，邪说尚胜。大抵小人之害君子，必求要切之语以中之，使之不能自解。方朝廷修改法度之初，凡在朝野，孰无论议，陛下圣度兼包，岂悉记录？而小人贼害，指目未已，苟昔有异同之论，而今不为言者所容，则必指以为沮坏法度之人，不可复用，非陛下加意省察，则端人良士，类遭排格。当时粗陈此论，陛下颇赐开纳。近日除顾临开封府推官，程颢判武学，搢绅闻之，皆以为颢昔任御史，尝有所言，陛下不以为过而稍用之，知朝廷用人，不终遗弃，必料传之四方，士人无不欣仰。然命下数日，复因言者而罢去，则知臣前所陈者，其风犹未殄也。臣实不佞，尝为一二识者私道陛下圣德，窃以为陛下春秋鼎盛，履崇高之位，操杀生之柄，而记人之功，忘人之过，极天地山海之量，此髃下所以爱戴而人人愿立于朝也。小大之臣，虽奸回颇僻如邓绾者，犹降责不踰年，遽复侍从，授以方面，则是盛明之世，本无弃绝之人，邪正贤不肖，亦未易以一言而定也。臣愚以谓今日公卿士大夫，尝于朝廷法令有所可否，然其爱君许国之心，愈久而益明者甚多。其唱和雷同，承迎附会，而奸言污行卒为陛下所照者，盖亦不少。然则人固未易知，士亦不可忽也。况如颢者，陛下早自知之，其立身行己，素有本末，讲学论义，久益疏通。且其在言路日，时有论列，皆辞意忠厚，不失臣子之礼，使得复见用于圣世，其奋身报国，未必在时辈之后。兼所除武学差遣，亦未为仕宦之要津，而小人断断必以为不可者，直欲深梗正路，广沮善人，其所措意，非特一二人而已。臣区区所虑者，谗说殄行之徒日以炽盛，则守正向公之士愈难自立，其于圣政不为无损。臣受恩与常人不同，苟有所当言者，不敢顾避缄默，以负陛下优遇，惟陛下幸察。」
　　诏：「大理寺官属，可依御史台例，禁出谒及见宾客。」
　　成都府路提举言：「汉州自熙宁七年灾伤，户绝之家有暴骸未葬者三十四户、九十八人，乞人给钱二千收瘗，鬻绝户田宅以偿官。」从之。朱史签贴云：「此事至小，兼卖本人户绝田产收葬，自有编敕正条，合删去。」新史复存之。
　　日中有黑子如李，凡十日乃散。旧纪书此，新纪不书，散日志同。
　　乙卯，诏：「乞弟如再犯省地，委王光祖与捕盗官分兵进讨，令有所惩艾，毋得纵其焚掠，仍令转运使协力经制。」
　　又诏：「□、郓、齐、济、滨、棣、德、博州饥甚，艰食之民颇多，可遣官分往诸州，益募民为兵，以补开封府界、京东、京西将兵阙额。」
　　上批：「殿前马军司同提举教习军马所已拍试限满，依前不入等兵级，可并与本军合入退军。」以杨遂等言捧日、龙卫三十二指挥内二百一十人展季已满，所习弓箭犹未入等故也。
　　命左藏库副使张克明简奉先兵级以补转员军分。克明任永定陵都监回，建言乞升简，故有是命。
　　知大理卿崔台符言：「流以下罪，长贰亲录问决遣，其大辟罪乞牒御史台选差曾任亲民常参官一员审问；即特旨推勘罪至大辟或命官，即临时取旨差官。」诏：「大辟罪牒御史台差官赴纠察司审覆，余如所请。」后又诏：「报御史台差官同纠察司就寺审覆。」旧纪书：「诏大理决重辟，御史台同纠察司审覆。」新纪不书。
　　丙辰，判国子监李定言：「直讲以传授经术为职，乞不令管规矩事。」从之。
　　诏：「解池盐岁以二百四十二万缗为额，自明年始。其岁增钱十二万缗，半令三司封桩，半与陕西转运司移用。」先是，解盐钞分东西，西盐止得卖于所定地，又并边州军市刍粮，给钞过多，故钞及盐皆贱而难售，商旅不行，官价自分而为二。于是三司及制置解盐司言：「东盐价重，西盐价轻，请放西盐得自便，而增其价与东盐等，以平钞法，岁可增十二万缗。后给钞更不分东西，关渡西盐约束悉废省。」并从之。解池盐钞旧以二百二十万缗为额，至转运使皮公弼请增十万以助边籴，至是为二百四十二万。三司又言：「商人已请出西盐，宜令贴纳亏官钱，使与新法价平。」亦如其请。食货志载此段，自「先是」以下与实录同，已附注熙宁十年二月二十七日【七】。沈括自志，为盐蠹者，其说有四，此其第三说也。四说已附熙宁十年二月二十七日。按括自志则为三司使实行其说，今括于十年七月九日罢，实录乃载此事于元丰二年二月，不知何也。
　　丁巳，诏：「河北、京东、河东、陕西久不雨，可分遣礼官祷于东西北岳、五台山。」
　　著作佐郎、司农寺主簿黄颜为太子中允兼监察御史里行。
　　赠冯翊郡君连氏为美人。连氏，仁宗朝内人也。
　　诏：「成都府钤辖寄任颇重，与他路不同，其知府处置钤辖司职事，自今并须参议，于接待仪范，并依蔡延庆未到任以前体例，毋辄裁损，座次与监司依熙宁附令敕施行，仍罢与本路通判序官指挥。」初，成都两钤辖谒知府，止循廊，及退，即厅阶上马。至蔡延庆以带都钤辖，仍令趋阶，仍不上马。冯京以前执政带安抚使，其礼遇颇杀，或以为言，故降是诏。墨本赵抃、冯京以前执政为安抚使，故见钤辖仪稍杀，朱改之，今删取修润。
　　马军司言，云骑军阙二千一百十五人，诏于云捷等军选补。
　　又诏：「川峡四路武宁指挥，本教阅厢军，昨升为禁军，其于厢军旧额除之。」
　　戊午，诏应置市易务处赊请钱，并依在京市易务法，听以金银物帛抵当，收息毋过一分二厘。正月九日诏并王居卿云云，又三年九月五日皆当考。
　　庚申，诏：「近诏北界归明人守官、致仕、分司及牙校、军民、僧人，各具所在并元归明年月、见今职位、姓名奏上。其西界投来及送到人口准此。所有西北界入汉地作过编配人数，亦令具年月及所在以闻。」
　　诏：「入内东头供奉官宋用臣不须候卢秉押米运到京，及今河水未通，先往案视导洛通汴利害以闻。」元年十二月六日初遣安焘，二年三月二十一日罢卢秉。
　　又诏：「诸路方春阙雨，虑生蝗蝻害田，其令河北、陕西、京东西等路监司，常戒州县扑灭，毋致滋生。」
　　乙丑，知沧州张问言：「民饥至相食，今州仓大豆四万九千余硕，可支五年，渐有陈腐，乞留支二年外，斥其余以赐饥民，可活良民三万口。」上批：「可下提举常平事李孝纯速相度施行讫闻奏。」
　　戊辰，诏增监察御史里行何正臣、舒亶同鞫太学狱，纲要云：生虞蕃。不许接见宾客。从御史台请也。太学狱初送开封，在元年十二月五日，不知何时移御史台，此年三月一日、五月十七日可考。
　　经制熙河路边防财用司言十事：乞收熙河岷州、通远军官员职田以募弓箭手，视逐官元给顷亩，每顷岁给本司钱十千，一也。已拘收三州一军公使醋坊归本司资助，请以逐处月收课利约定监官三等食钱，月终纽计，于醋坊净利钱内纳给，二也。岷州盐官镇、通远军盐川寨两盐场，近拨属本司，岁入增羡，乞自今年别立界，岁终较其登耗，以施赏罚，三也。凤翔府增置市易务，与秦、熙等五市易务相为表里，移用变易，四也。本路州军岁遣官置场和籴，遇谷价贵即出粜收息，乞视所收息钱万缗以上与减磨勘一年，内选人免试与优便差遣，每二万缗循一资，五也。四市易务各增监官一员兼领市籴，可减罢本司准备差使四人，六也。通远军威远寨钱监改铸铜钱，罢凤翔府郿县创置钱监，七也。秦凤路坑冶如不许本司经制，乞令转运司拨还已兴置本钱；如许经制，乞发遣陈述坑冶选人杨徽赴本司；其坑冶如系本司创置，并乞隶属本司，八也。岷州诬川【八】、荔川、闾川寨，通远熟羊寨乞置牧养十监，募兵为监牧指挥，其营田乞依官庄例募永济卒二百人，其永济卒通以千人为额，以十六官庄四营田工役，其请给并从本司自办，九也。遇急乞依茶场司例，许权差待阙得替官勾当，十也。又言乞筑河州西原北河堡。并从之。
　　废鼎州白盨、黄石二寨。
　　注　　释
　　【一】沈士安各与一子若孙官「孙」下原衍「迁」字，据阁本删。
　　【二】苏颂蔽官属贷僧钱「僧」原作「借」，据阁本及宋史卷三四○苏颂传改。
　　【三】荆湖南路「荆」原作「京」，据阁本及宋会要方域九之一七改。
　　【四】铁臂钩在手脱之上「脱」，疑当作「腕」。
　　【五】闲岁科场以前到礼部「科」原作「考」，据宋会要选举三之四七改。
　　【六】知人则哲「则」原作「在」，据阁本改。
　　【七】已附注熙宁十年二月二十七日「二十」二字原脱，据下文及本书卷二八○熙宁十年二月戊申条补。
　　【八】岷州诬川「诬」原作「黙」。按：宋无「黙川」而秦凤路岷州有诬川寨，见宋史卷八七地理志、元丰九域志卷三，此处「黙」显为「诬」之误，故改。
续资治通鉴长编
卷二百九十七
卷二百九十七
　　起讫时间 起神宗元丰二年三月尽是年四月
　　卷　　名 续资治通鉴长编卷二百九十七
　　帝　　号 宋神宗
　　年　　号 元丰二年（己未，1079）
　　全　　文
　　三月庚午朔，董□遣景青宜党令支等来贡方物，上问所以来之意，对曰：「董□蒙恩许贡，故遣使来谢。」上慰抚之，皆欢呼舞拜。
　　权监察御史里行舒亶为集贤校理。以上批「亶优于辞学，详于吏治，自丞属宪府，能以先后左右朝廷政事为己职责」故也。
　　诏钱藻且权开封府。以许将连太学狱事，而御史台鞫治多用开封府吏也。八月丙辰，许将责。
