<!-- { "loadSidebar": true } -->
　　庚申，命殿中侍御史蹇序辰、右司员外郎路昌衡往熙州劾李宪。初，御史台鞫皇甫旦狱，召宪赴阙，至秦州，会有边警，诏止之。台请宪三问不承即追摄，诏用觽证结案。乃遣序辰等就劾，既又命序辰等即秦州移文劾宪。（初二日【二九】，令宪还此。）
　　诏：「州县社、稷及风伯、雨师坛壝，令提点刑狱官先次点检。如有未应法式，并令依应增改，遇损坏，即令修饰。于坛侧建斋厅三楹，以备望祭。」从河东路同管勾保甲马城请也。
　　诏韩国大长公主钱氏长子赐名忱，为庄宅副使。
　　诏：「中书省具御史台察案去年所弹治六曹诸司违法稽慢事，若干所弹允当，其违法官司若干尝书断该罚，若干用恩赦放免以闻。」（朱本改云：用赦恩放免者，不得原减。与旧本不同，今从新本。）
　　成都府言：「新繁县重光寺壁有图写太祖御容，乞修神御殿奉安。」诏令设板屋遮护扃锁。
　　河东转运使、天章阁待制陈安石，权转运判官、奉议郎庄公岳，各罚铜二十斤；转运司管勾文字、奉议郎晏朋，宣德郎王惟，各罚铜十斤。坐不应副麟、府州赏功绢也。
　　河北转运司言，自正月行盐法至七月终，收息十六万七千缗有奇。
　　诏嗣濮王宗晖奏子与右内率府率，女三人与县主。
　　辛酉，河东路经略司上蕃部裕勒星、威密特与西贼战获级功状，枢密院拟裕勒星、威密特各迁一资，赐绢四十匹。上批：「如功状，裕勒星、威密特获级并因伯雅克射倒，所得恩泽二资可三人分受。」
　　广西都钤辖司言：「本路土兵阙额数多，乞选使往福建、江南、广东路招拣投换兵四千人。」诏：「见寄招换路分，委官招换：江南路三千六百人，福建路千四百人。」
　　癸亥，户部言：「元丰二年，三司借末盐钱五十万缗市粮，限四年还，今已限满。欲望均作十年还，自今年为始。又熙宁十年借内库钱，尚欠四万二千余缗，亦依此。」从之。
　　诏：「会通门承传文字并祗候使臣，委内东门司官责本番上名。内中不犯釒滥、请求、献遗、卖买，同罪保明状。经保明后改节，事未发，许经内东门司陈首上名。三年无遗阙，酬奖外更减磨勘三年。」
　　乙丑，诏：「成都府应武举王叙上书，所言虽不尽中事实，然乞于嘉州中镇寨置场市马，及具道彼方蛮夷族姓、道路委曲，皆朝廷所未尝知者。宜下成都府路转运、钤辖司，据所奏询究利害，考实以闻。」（朱本即于此书：三司言，已议差官于中镇寨买马。按：嘉州编录册，置场中镇买马，在十月二十九日，合附本月日。元佑七年七月二十三日，废罢。正史兵志云六年复置中镇买马场，又误也。）
　　礼部言：「太庙祖祫合食，始祖东向，昭南面、穆北面者，本室中之位也。今设位户外，僖祖既东向矣，而祖宗昭穆别为幄次，殆非合食之义。伏请自今祫飨，彻去逐位幄次，即前楹通设幕，以应室中之位。」诏恭依。
　　诏：「应置巡检下土兵路分，并转运、提点刑狱、提举司每岁依春秋大阅法，分定案试。」
　　提举河北路保甲司言，祁州鼓城县巡检下指使彭大因大水收救器甲溺死。诏赐其家银二百两。
　　是日，西夏围定西城，将官秦贵等击却之。（此据十月二十五日奏，新纪亦书：乙丑，夏人围定西城，熙河将秦贵败之。旧纪于十月癸巳乃书第五副将秦贵云云。）
　　注　　释
　　【一】乐京事已见熙宁四年十二月「年」原作「月」，「月」原作「日」。按：本书卷二二八熙宁四年十二月壬申条记有乐京坐言役法事，此处「四月十二日」显误，据改。
　　【二】若建城寨亦须兵威弹压「建」字原脱，据宋会要方域一九之一○补。
　　【三】今欲沿江及中心岭各治道路渐进「路」原作「然」，据阁本及同上书改。
　　【四】又缘事干两路「两」原作「西」，据同上书改。
　　【五】诏京西转运司具析以闻「西」字原脱，据上文补。
　　【六】诏以鄜延路经略司言据文义及本书文例，「诏以」二字疑衍。
　　【七】今诸路奏陈皆以阙马为言「路」字原脱，据阁本补。
　　【八】以实缘边「实」原作「赏」，据宋会要食货七○之一六改。
　　【九】闻三省枢密院官常早出「常」原作「当」，据阁本及宋会要仪制五之二○改。
　　【一○】固护广武三埽「广武」二字原倒，据宋史卷九四河渠志乙正。
　　【一一】小保长保丁七百原作「小保丁七百」，据宋会要兵二之三一改。
　　【一二】副保正千五百「正」字原脱，据同上书补。
　　【一三】大保长七百「大」字原脱，据本条文例补。
　　【一四】系所辖省曹寺监失点校者「系」字原脱，据阁本及宋会要职官一七之一四补。
　　【一五】诏诸路提举常平司存留一半见钱「路」字原脱，据宋会要职官二七之一四补。
　　【一六】京东第八将副梁用赵潜「用」字原脱。按：宋会要职官六六之二三，元丰六年五月二十日，泾原路京东第八将梁用、副将赵潜各罚铜二十斤」云云，当即此二人，据补。
　　【一七】守太子少保致仕赵抃卒「少」原作「太」，据阁本及宋史卷三一六赵抃传改。
　　【一八】都大提举榷茶陆师闵言「大」字原脱，据宋会要食货三○之二三、宋史卷三三二陆师闵传补。
　　【一九】澶滑州髃盗颇已衰息「髃」原作「郡」，据阁本改。
　　【二○】赠太尉安守忠有战功政迹「政」原作「故」，据长编纪事本末卷八二景灵宫绘像改。
　　【二一】及秋苗灾伤五分户「苗」原作「田」，据宋会要食货六八之一一三改。
　　【二二】内江西一路「江」字原脱，据本书卷三四一元丰七年十二月戊子条补。
　　【二三】欲乞坊郭户渰溺财产比旧退落七分以上「郭」字原脱，据宋会要食货六八之一一三补。
　　【二四】积欠及秋料役钱「及」字原脱，据同上书补。
　　【二五】其减役钱「钱」字原脱，据宋会要食货六八之一一四补。
　　【二六】花是高秋宴后萎「宴」原作「晏」，据老学庵笔记卷七改。
　　【二七】济阳郡王曹佾「曹」原作「朝」。按：曹佾封济阳郡王，见宋史卷四六四外戚传，此处「朝」显为「曹」之误，据改。
　　【二八】诏各减磨勘三年「三」，宋会要兵一八之一四作「二」。
　　【二九】初二日「二」原作「三」，据阁本改。按本书本卷己亥条「诏李宪归本任」云云，本月戊戌朔，己亥为初二日。
续资治通鉴长编
卷三百四十九
卷三百四十九
　　起讫时间 起神宗元丰七年十月尽其月
　　卷　　名 续资治通鉴长编卷三百四十九
　　帝　　号 宋神宗
　　年　　号 元丰七年（甲子，1084）
　　全　　文
　　冬十月丁卯朔，诏支末盐钞三十万缗，付河东路转运司市粮草。
　　诏湖南邵州武岗县减将下防拓弩手二百【一】，以其钱粮募土人入溪峒。从钤辖司请也。
　　御史蹇序辰乞令诸路提点刑狱司每季具以论决详覆大辟事状以闻，付刑部注籍，点检案治失误。诏提点刑狱司季申刑部。
　　戊辰，点检诸陵器物所言：「安陵东有青龙河，越数小涧。用透槽行水，可以篃及三陵下宫，于熙陵之西退入白虎涧，达于洛下。」太史局以为不可，从之。
　　诏景灵宫管勾内品雷迪罚铜十斤，送西京洒扫班。坐欲移用美成殿奉祠物，及应宿不直也。
　　己巳，驸马都尉钱景臻对，因谢父知郓州暄除宝文阁待制。上曰：「暄为郡有声，朝廷自以才用。」又谢子忱赐名，上曰：「主贤，宜有子也。其勉以学。」（九月戊午，中散大夫、知郓州钱暄除宝制。）
　　同经制熙河兰会路边防财用马申言：「籴买全在冬春之交，乞十月后印给次年盐钞，限正月至本路。」户部言：「若本路豫得钞，招诱入中，牵制秦凤等四路钞价。乞依秦凤等路，吏部差使臣于正月下旬押赴经制司。」从之。
　　诏：「泾原、鄜延两路发赴城、寨、堡、镇防秋诸军，比诸路特早，并与特支钱。」（十一月四日可考。）
　　庚午，大名府路安抚司言：「近以修闭水口，发德、博州夫万二千。今水口已塞，欲因此夫修厢军营，及筑上下水关。」诏：「食库、馆驿舍等令转运司依先降指挥。其修城，令安抚司具实用人功以闻。」
　　权开封府界提点范峋等言：「诸县尉专捕草市贼盗，及通管县务，岁下乡常以百数。若省县尉，恐一主簿不能办事，乞依旧存留。」从之。
　　吏部言：「宗室子漪换通直郎，年十八。宗室授殿直者，二十听出官，无文资法。」诏子漪候年二十许出官。
　　诏支钱钞二十万缗，付河北转运司市粮草。
　　壬申，诏河东经略司：「近诸处虽有牒报，即非大点集。其葭芦、□堡寨守御保甲可放散。」
　　是日，西夏犯泾原，民多以火死。（二十二日奏。）
　　先是，殿中侍御史翟思言：「知枢密院韩缜受知石州、文思副使燕复所遗马一匹，市价二百千，缜偿以四五十千。开封府界保甲司勾当公事、右侍禁杨嵩亦尝遗缜马一匹，价直与复之马等，而缜亦以三四十千买之，以与兄绛。」诏缜分析。于是缜言：「知石州燕复尝为臣买马，令其子孝嗣言，元买券直绢四十匹。臣先以银十两偿孝嗣道里费，许偿以山东绢八十匹。右侍禁杨嵩【二】自言，入西界得一马驹，欲卖为路费，臣谕通直郎李士京以三十千买之。后士京云，马不可乘，又患疥瘙。今欲各付其主。」手诏：「缜因买马以致人言，辨析厥初，契约咸在，朕岂以一眚督过大臣？宜特释罪。」后三日，思罢侍御史，试国子司业。（翟思言缜，在九月二十六日；改司业，在此月九日，并书之。）
