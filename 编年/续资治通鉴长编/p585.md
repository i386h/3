<!-- { "loadSidebar": true } -->
　　窃意陛下洞照安危，策应已定【二二】，而尚密之，未欲宣示于外，审或如此，亦恐不可。何则？今天下之人，企踵而立，抉耳而听，以须明诏之下，然后人人自安，又何待密哉？若以储副体大，非造次可定，或且使之辅政【二三】，或典宿卫，或尹京邑，亦足遏祸难之原，靖中外之意。今朝廷朝夕所议，大抵皆目前常事，非甚大而急者。臣恐高拱雍容，养成国家之患，从而理之，用力难矣。此臣所以寝不能安，食不能饱，不避死亡之诛，进言不已者也。
　　壬子，诏秦凤经略司：「西界移文保安军，乞抽还修古渭寨军及索叛去张纳芝、临占等。古渭寨乃秦川属地，张纳芝、临占世为蕃官，其令保安军以此报之。」
　　癸丑，复龙图阁直学士、兵部员外郎、知池州包拯为刑部郎中、知江宁府，江南东路转运使、工部员外郎、直集贤院唐介为户部员外郎。时殿中侍御史里行□中复乞召拯、介还朝，宰臣文彦博因言：「介顷为御史，言臣事多中臣病，其间虽有风闻之误，然当时责之太深，请如中复所奏召用之。」故有是命。
　　诏：大臣自今无得乞子弟及亲旧赐进士出身。
　　是日，知谏院范镇言：「臣伏见五月间二星相继西流，一出天江，一出天市，出天江者，主大水，出天市者，主散财。当是时，朝廷不知观天之变以图消伏，又不知为防以备其灾，才及一月，而都城大水，民居室庐及军营漂坏者，不知几十万区，天变之不虚发也如此。近日以来，彗出东方，孛于七星，其色正白。七星主急兵，色白亦主兵。天意若告陛下将有急兵至，欲陛下与大臣相敕警，以求消伏之术，不可宴然复如前日也。陛下自正月不豫，至于今二百余日，既已平复，髃臣稀得进见，设有得进见者，又不与谋天下大计。天下之人，其心皇皇，所以感动上天之变也。方此时，岂无乘间观衅，起为盗贼，如大水之入都城者乎？陛下即位三十五年，以纳谏为德，以畏天为心，至于小小论议，未尝不虚怀开纳。今及宗庙社稷之计，反拒谏而不用，违天而不戒乎？臣职当言，不敢爱死，默默以负陛下。陛下以臣言为然，乞以臣前所上章与大臣速定大议；以臣言为不然，乞加臣万死之罪。何者，陛下素有纳谏之美，因臣奏疏，使陛下有拒谏之名。臣更不敢复奉朝请，谨阖门以待万死之罪。」
　　甲寅，镇复遗执政书，言：「镇前后六奏宗庙社稷安危大计，而两奏亲纳中书，历月踰时，寂然不见有所猷为，此镇任言之责，不可以不待罪也。古之人三谏而不从则去，今镇已六谏矣。古之人仕鲁不合则去之齐，不合则去之卫、之晋，惟其意之所之。今天下一统，镇去而何所之乎？惟有待罪而已。相公又教以不可效干名希进之人，镇退而窃自惟念，不敢奉教而决然为之者，义当死朝廷之刑，不可以死乱兵之下也。此方是镇择死之时，尚安暇顾干名希进之嫌而不为去就之决哉？夫事有缓而不可急为者，亦有急而不可缓为者，当缓而急，当急而缓，其为患均。天之见变亦然，流星与彗之变是也。今彗之变当急，而朝廷尚欲缓之，此镇宁死于朝廷之刑也。伏愿诸公携镇之书言于上前，速定大计，如其不然，即赐镇之死，放镇归田，解镇之职而置之散外，皆诸公之赐也。」
　　乙卯，镇又言：「臣前六奏宗庙社稷之大计，四奏进入，两奏奉圣旨送中书。陛下不以臣章留中，而令送中书者，是欲使中书大臣奉行也。臣两至中书，而中书递相设辞以拒臣。以此观之，是陛下欲为宗庙社稷计，而大臣不欲为也。为大臣而不欲为宗庙社稷计，非所以为大臣也。臣窃原大臣之意，恐行之而事有中变【二四】，故畏避而为容身之计也。今星变主急兵，万一兵起，大臣家族首领顾不保，其为身计亦已簄矣。就使事有中变而死陛下之职，与其死于乱兵，不犹愈乎？乞陛下以臣此章示大臣，使其自择死所。」
　　丁巳，范镇又言：「臣伏见天禧二年六月彗星见，未几而册陛下为皇太子。方是时，真宗皇帝只有陛下一人，天下人心已有所系，然真宗皇帝遽立陛下为皇太子者，欲预定其分，塞觊觎之路也，非私为陛下也，为宗庙社稷之计，与应天谴之变，皆当然也。今陛下未有皇嗣，天下人心无有所系，故天初见流星，继以大水，告陛下以简宗庙之罚。陛下君臣不知觉悟，故天又出彗以告陛下，而陛下君臣宴然复如前时，此臣当言之责，所以恐惧而待罪也。初流星示变时，大臣岂意必有大水乎？及大水入都城，大臣亲领徒役以捍水患。今大水已定，而不知致大水之本，本由简宗庙，而不为宗庙计，故天又示彗也。彗之变主急兵，大臣又不先定大计以备兵变，及兵如水之至，而后亲捍之，虽勤劳如捍水之时，亦无益矣。陛下为民父母，已视民有压溺之患，又忍使遭戮辱之祸，而不为宗庙社稷计【二五】以答天谴乎！」
　　庚申，起居舍人、直秘阁、同知谏院范镇为户部员外郎、兼侍御史知杂事，镇固辞不受，曰：「陛下以臣言为非，即当加臣万死之罪，以臣言为是，岂可不先宗庙社稷计而遽为臣转官迁职也？」
　　辛酉，降湖南转运使李肃之知齐州，知荆南王逵知□州，知辰州宋守信为邓州都监，通判辰州贾师熊通判邵州。以肃之、守信、师熊等入峒讨彭士羲而军士被伤者四十余人，逵给军士不均也。
　　癸亥，枢密使、护国节度使狄青罢枢密使，加同平章事、判陈州。青在西府四年，京城小民闻青骤贵，相与推说，诵咏其材武。青每出入，辄聚观之，至壅路不得行。上自正月不豫，青益为都人所指目。又，青家犬生角，数有光怪。知制诰刘敞请出青于外以保全之，未听。敞出知扬州，又极言：「今外说纷纷，虽不足信，要当使无后忧，宁负青，无使负国家。」并谓宰相曰：「向者天下有可大忧者，又有可大疑者。今上体平复，大忧去矣，而大疑者尚在。」具以青事告之，宰相应对唯唯。敞既至官，拜表，又篃遗公卿书曰：「汲黯之忠，不难于淮阳【二六】，而眷眷于李息。」朝廷皆知为青发也。及京师大水，青避水，徙家于相国寺，行坐殿上，都下喧然；执政闻之始惧，以熟状出青判陈州。自皇佑末有日食之变，敞尝献救日论三篇，备言所以防奸御变之术，青见而恶之，谓所亲曰：「刘舍人以此洗涤青邪！」敞初建言，或以为过，至是乃服。此据刘攽行状。攽又云：敞出知扬州，见上，请出青于外，上曰：「可谕中书。」按仁宗自正月得疾，至七月乃见髃臣，攽所云必误，盖上疏论列尔。今略加删修，庶不失事实。
　　三司使、工部尚书韩琦为枢密使，端明殿学士、兼龙图阁学士、吏部侍郎、知益州张方平为三司使。
　　自西鄙用兵，两蜀多所调发。方平还自益州，奏免横赋四十万贯匹，及减兴、嘉、邛州铸钱十余万，蜀人便之。
　　始，方平主计，京师有三年粮，而马粟倍之。至是马粟仅足一岁，而粮亦减半，因建言：「今之京师，古所谓陈留，天下四冲八达之地，非如雍、洛有山河形势足恃也，特依重兵以立国尔。兵恃食，食恃漕运，汴河控引江、淮，利尽南海。天圣以前，岁发民浚之，故河行地中。有张君平者，以疏导京东积水，始辍用汴夫，其后浅妄者争以裁减费役为功，河日以堙塞。今仰而望河，非祖宗之旧也。」遂画漕运十四策。宰相富弼读方平奏上前，昼漏尽十刻，侍卫皆跛倚，上太息称善。弼曰：「此国计大本，非常奏也。」悉如所启施行。退谓方平曰：「自庆历以来，公论食货详矣，朝廷每有所损益，必以公奏议为本，凡除主计，未尝敢先公也。」其后未期年，而京师有五年之蓄。或取方平集奏议详载之，然不当即附此年。
　　先是，枢密直学士、右谏议大夫、权知开封府王素，数与欧阳修称誉富弼于上前，弼入相，素颇有力焉，意弼引己登两府，既不如志，因加诋毁，且求外官，于是改龙图阁学士、知定州。诋毁事，据司马光记闻，当考。
　　以冀州新河镇为新河县，废堂阳镇。本州岛言堂阳人户稀，而新河交易所会故也。
　　是夕，彗星灭。
　　范镇言：「臣近以都城大水【二七】及彗星谪见，为变非常，故乞速定大计，以答天谴。阖门待罪，祈以死请。臣人微言轻，固不足以动圣听，然所陈者，乃天之戒。陛下纵不用臣之言，可不畏天之戒乎！彗星尚在，朝廷不知警惧，彗星既灭，则不复有所告戒。后虽欲言，亦无以为辞，此臣所以恐惧而必以死请也。今除臣侍御史知杂事，则臣之言责益重于前，所有告敕，未敢祗受。」
　　镇又言：「臣本为谏官，有言责，不见从，故阖门待罪。待罪之中，除臣知杂御史，是臣之言责益重也，使臣何以处之？若陛下□臣之罪，不置以死，即乞解臣言责【二八】，使归馆供职，或除臣远小处一知州差遣，则陛下再造之赐，于臣为无量也。」
　　甲子，出恭谢乐章肄于太常【二九】。
　　诏三司出绢三万，市马于府州，以给河东骑军。
　　殿中侍御史赵抃言：「臣去年春夏间，累次弹奏宰相陈执中，乞正其罪而罢免之【三○】。是时，范镇不顾公议，一向阴为论列，营救执中，上惑圣听。臣寻与御史范师道抨镇阿党之状，今朝廷除镇知杂，臣见居台职，风宪之地，趣向各异，难为同处。伏望特赐指挥，除臣江、浙一州军合入差遣，且以避镇，亦臣之私便也。」初奏十五日甲子也，二十六日再奏，今只存初奏。
　　范镇言：「臣窃闻赵抃【三一】因除臣知杂御史，言与臣论陈执中事不同，乞淮甸一小郡者。初，臣自河北送伴还，陛下谕臣御史言卿中路有文字救雪执中，不知卿初无文字。臣奏臣有无文字，惟陛下可知。臣在外亦闻此说，未以为信。今陛下既宣谕臣，容臣却与御史理辨。自后两奏仍乞牓朝堂，不蒙施行。及陈执中罢去，陛下谕臣，御史言执中与其女子奸通。臣奏执中身为宰相，有此大恶，固当斩于朝堂以令天下，岂可复为使相兼判亳州？如其无此，为御史所诬，亦乞斩御史以令天下，无使谗言公然得行。自后三奏乞穷究，仍乞札付御史，亦不蒙施行。窃虑臣前后五奏锤中，赵抃不知本末，至今交结毁臣不已。伏乞检会前奏，并今状降付中书【三二】，明辨施行，仍札示赵抃，免致小人阴相架扇，以中伤臣。所有臣乞免知杂御史事，已具前奏。臣深不欲上烦圣听，然赵抃为御史而持论如此乖谬，终不觉悟，反以为能。臣若不乞明辨，窃恐坏国伤化，事体不细也。」
