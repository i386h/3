<!-- { "loadSidebar": true } -->
　　戎州录事参军孙敏行素为钺所厚，钺先令敏行草贺表，敏行正色止之，曰：「彼既罔上，公又从而实之，公亦随受祸矣。」钺不听，卒命他官草表。敏行，眉山人也。
　　丙午，上批：「韩存宝出师逗挠，遇贼不击，杀戮降附，招纵首恶，已正军法。可札下鄜延、环庆、泾原路经略司，熙河路经制司令知。」
　　上批：「泾原路卢秉近奏报全不及军事，虑未悉朝廷举动之意，可专下秉速依应施行，如误师期，必正军法。」
　　诏：「在京每年秋差官阅赏军银器，宜以去年所用数为额。自今更不差使臣，止付管军臣僚，令于年内亲依画一阅赐。所支银器，并以髃牧司封桩支【一三】。销废□衣天武及金□屈直、左射指挥请受，内计数令三司折留，关髃牧司照会。」
　　又诏：「差在京备军，将作监见修营厢军壮役、杂役，狭河崇胜、奉化，共一万人，并河北澶州以下退背岸河清万五千人，与鄜延、环庆、熙河路转运司并同经制财利马甲等，令一面分劈贴补并诸般差使。」
　　泾原路经略司言：「近准朝旨修渭州城、置炮台已毕，防城战具止有大、小合蝉床子等弩。案武经总要有三弓八牛床子弩，射及二百余步，用一枪三剑箭，最为利器，攻守皆可用。乞下军器监给弩、箭各三副，赴本路依样造，以备急用。」军器监言：「弩每座重十余斤，难运致【一四】，乞图其样付本路作院。」从之。
　　丁未，上批：「以指挥熙河路都大经制司领兵乘机取径道攻贼巢穴，或北取骪州，与董□兵会。其先拨修城寨，更不兴筑。令报谕董□使知。」又批：「入西蕃抚谕使苗履等奏，已期约董□点集六部族兵马十三万，取八月半，分三路与官军会。下泾原、环庆、鄜延路经略司并王中正照会。」
　　戊申，命权判吏部、集贤院学士苏颂同详定官制，仍权免吏部事。（十朝纲要：以吏部苏颂言以武选归吏部，于是吏部始分左、右曹，立四选法。）
　　上批：「出界诸军，特支禁军钱千，民兵、厢军、剩员降一等。」
　　诏麟府都巡检使、知府州折克行点兵三千，选择有官子弟都押，隶张世矩等。以高遵一奏乞克行领蕃兵别为一军，而朝廷以克行守郡，不可行故也。
　　诏：「鄜延、环庆、泾原、熙河、麟府路各给诸司使至内殿崇班敕告，自东头供奉官至三班奉职、军头二百，鄜延路别给三班借职至殿侍、军大将札子百。如军前有效命奋力，可以激励觽心者，随功大小补职，书填给付。」
　　燕达言，神卫剩员中甚有年三十五以下少壮之人，欲乞自京选一千人分擘与将下，充樵汲诸般差使。诏候王中正选募在京军兵毕拣选。
　　己酉，手诏：「朝散郎、直龙图阁曾巩素以史学见称士类，方朝廷□次两朝大典，宜使与论其间，以信其学于后。其见修两朝国史将毕，当与三朝国史通修成书。宜与巩充史馆修撰，专典史事，取三朝国史先加考详，候两朝国史成，一处修定。」仍诏巩管勾编修院。巩所为文，章句非一律，虽开阖驰骋，应用不穷，然言近指远，要其归必止于仁义。至其行，不能逮其文也。吕公着常评巩，以为为人不及论议，论议不及文章。（田画作王安礼行状，云：曾巩以文学称天下，在熙宁、元丰间，龃龉不用。王安礼荐于上，曰：「巩之词采足传于后，今老矣，愿俾修文当代，成一家言。」上曰：「公着尝谓巩行义不及政事，政事不逮文学。果然，无足为者。」安礼曰：「诚如其言，请取其最上者。」上乃用巩为史官。按：安礼此时以内翰知开封，未执政。）
　　赐故都官员外郎、通判绵州费琦家银二百两。琦部泸州夫粮出界，以病瘴死故也。
　　同知谏院蔡卞言：「武学教授蔡硕近留修军器监敕，于枢密院置局。硕，执政之弟，与承旨张山甫联亲，虑交相党援，得复备员，席势营私，渐不可长，乞罢免以协公议。」诏枢密院别差官。
　　保章正冯士安、魏成象等言：「闻祖宗朝尝于永熙陵东西三男位筑堤以镇土，已获感应。今可于永厚陵及濮安懿王园东寅、卯、辰三位天柱寿山行镇土之术，仍乞于镇土堤逐方位以珍宝玉石为兽埋之，宜因郓王举葬祭告诸陵，斩草之日，兴动土工，可无妨忌。」诏送提举司天监所集官详定。寻奏所定于阴阳书及国音别无妨碍，从之。其镇土事，仍令觽官详定申中书。（究竟如何，四月辛酉合参照。）
　　泰州言：「七月甲午，海风夜起，继以大雨，浸州城，坏公私屋数千间。」诏淮南路转运副使李琮案视以闻。（新、旧纪并附年末。）
　　庚戌，知谏院舒亶言：「御史台见根治太学生蔡师曾，乞重立赏，许告捕。」诏立赏钱百千。（朱本签贴云：事小删去。）
　　广南东路转运司言：「西路关报交人入贡，乞令自荆湖路。」诏：「交人如欲水路赴阙，令广西经略司指挥，须依旧所行道路，毋得创改。」
　　鄜延路经略使沈括等言，同环庆路约定出界月日，诏用九月丙午。令先关牒环庆、泾原路，毋得漏泄。（旧纪：庚戌，诏夏人囚其主秉常，陕西、河东路以九月丙午出师伐之。此盖追书，非事实也，今不取。）
　　苗履等言：「西蕃大首领经沁伊达木凌节赍阿理骨蕃书称，七月戊子，斫龙城【一五】蕃家守把堡子南宗向下地名西啰谷，有夏国三头项人设伏，劫掠蕃兵。夏国兵贼，斩首三百级，降百二十三人。」
　　壬子，入内副都知、同签书泾原路经略安抚总管司公事王中正言：「乞更不选拣义勇、保甲一万人，止于逐县大、小保长内募愿随者。内已得官者，自依官铺递马驿券及铺卒，未得官者，乞日支钱米。」从之。时中正自鄜延、环庆经制边事回，上即令中书、枢密院召问中正进兵大略。（此据御集。）
　　髃牧判官郭茂恂言：「乞应蕃部马入汉界，并令入买马场，除中官外，价高马许诸色人就场交易，乞立法。」从之。
　　夔州路走马承受王正臣乞移吕真一将，策应彭孙。
　　诏发开封府界第四将赴南平军为声援。闻泸州、南平军七月八月间烟瘴正盛，令林广、彭孙更斟酌进兵。
　　国子监言：「学生入学，乞令同县五人以上为保，如犯第一等罚，不觉举者与同罪。许人告，赏钱三百千。未入学以前违碍，亦准贡举法。」从之。
　　癸丑，诏内外官司举官悉罢，令大理卿崔台符同吏部、审官东西、三班院议选格。
　　林广言：「阿生等送乞弟降状，未肯身至泸州。」诏中书降敕，许令投降，贷死，仍密指挥林广候乞弟降日，押送赴阙。
　　诏张世矩等并隶王中正，前降隶种谔指挥更不行。又诏王中正措置麟府兵马，兼管鄜延、环庆、泾原三路军马，仍下逐路入界总兵官与王中正从长议定，方得进兵。
　　于阗遣蕃部阿辛上表，称「于阗国偻罗有福力量知文法黑汗王，书与东方日出处大世界田地主汉家阿舅大官家。」大约言路远，倾心相向，前此三遣人入贡，未回本国，重复数百言。董□使人导阿辛至熙州，译其书以闻。诏于阗三辈使皆已赴阙朝见，馆遇甚厚，赐赉发遣，已回本道，可赐敕书谕之。（两纪并附年末。）
　　注　　释
　　【一】自事局既分「事」原作「是」，据宋史卷一九八兵志、通考卷一六○兵考改。
　　【二】仍以茂恂专提举买马监牧兼同提举茶场「牧」原作「收」，据本书卷三一五元丰四年八月丁巳条及上引宋史改。
　　【三】降附之觽或有畜藏「觽」，阁本作「家」。
　　【四】余临敌措置「置」原作「胜」，据宋会要兵八之二三改。
　　【五】多不依公式「式」下原衍「令」字，据宋会要食货六一之七二删。
　　【六】中书户房「户」字原脱，据同上书补。
　　【七】马城池「城」原作「地」，据宋史卷一八三食货志、宋会要食货二四之二一改。
　　【八】泽州陵川锡窟「川」原作「州」。案宋史卷八六地理志及元丰九域志卷四，河东路无「陵州」，而泽州所辖有陵川县。据上句「绛州曲沃」例，「州」显为「川」之误，故改。
　　【九】今保明官吏以闻「今」原作「令」，据宋会要食货二四之二一改。
　　【一○】廖恩「廖」原作「寥」，据本书卷二八四熙宁十年八月己亥条、卷二八五熙宁十年十月丙戌条及宋会要兵一二之四改。
　　【一一】兼防他处起发第二番据文义，疑「防」当作「妨」。
　　【一二】在八月十二日丙寅「十二」原作「十一」，据阁本及下文改。
　　【一三】并以髃牧司封桩支「支」字原脱，据宋会要兵一八之六补。
　　【一四】弩每座重十余斤难运致按：十余斤即难运致，于理不通。据武经总要前集载三弓黙弩图，其弩形制甚大，说明云：「三弓黙弩：前二弓，后一弓，世亦名『八牛弩』，张时凡百许人……其次者用五七十人。」又云：「以七十人张，发一枪三剑箭，射及三百步。」据此，疑「十」为「千」之误。
　　【一五】斫龙城「斫」原作「研」，据阁本及宋史卷四九二吐蕃传改。
续资治通鉴长编
卷三百十五
卷三百十五
　　起讫时间 起神宗元丰四年八月尽其月
　　卷　　名 续资治通鉴长编卷三百十五
　　帝　　号 宋神宗
　　年　　号 元丰四年（辛酉，1081）
　　全　　文
　　八月乙卯朔，以西上合门使、提举永兴、秦凤等路义勇保甲兼提点刑狱狄咏权环庆路副总管，东上合门使、英州刺史、秦凤路副总管姚麟权泾原路副总管，遇出界，狄咏、高遵裕、姚麟与刘昌祚俱行。
　　诏：「近发开封府界第四将赴南平军援彭孙，如已到泸州，止令副将张诫分兵一半往南平军，听彭孙节制。」
　　诏中书自今堂选并归有司。（两纪并书罢中书堂选阙，悉归吏部。）
　　诏学士院降暣榜，付都大经制泸州蛮贼林广，晓谕乞弟：今朝廷再命将帅，总领大兵至界进讨，旁近生蛮部族元非入寇之人，横遭诛戮，许乞弟出降，当免罪。如乞弟迷执如故，即行诛杀。（八月七日、九月十三日可考。）
　　上谓辅臣曰：「自来边探多不得实，如泸南兴师，人多言旁边百里内林箐险阻，道路难进。今得走马奏，大兵至落始兜村，乃有良田万顷，颇多积谷，其林箐乃在数百里外。去边百里之间，探报尚且如此，乃知传闻多不足信。昔赵充国愿至金城，图上方略，马援聚米为山川，盖传闻不如一见耳。」
　　丙辰，诏蠲河北东路灾伤州军今年夏料、役钱。
