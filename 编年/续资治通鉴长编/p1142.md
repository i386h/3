<!-- { "loadSidebar": true } -->
　　为今之计，莫若择新法之便民益国者存之，病民伤国者悉去之。使天下晓然知朝廷子爱黎庶之志，吏之苛刻者必变而为忠厚，民之离怨者必变而为亲誉，德业光荣，福祚无穷，岂不盛哉？夫天子之孝【一二】，在于得万国之欢心以事其亲，傥措置如此，欢心孰大焉？事亲孰备焉？不然，今幅员之内，所在嗷嗷，有倒垂之急，延颈倾耳，以俟改法，庶得苏息。若朝廷不以为意，日复一日，万一遇千里之蝗旱【一三】，公私匮竭，无以相救，失业之民，蜂起为盗，安知无奸雄乘之而动，则国家有累卵之危。申屠刚曰：「未至豫言，固常为虚，及其已至，又无所及。」朝廷当此之际，解兆民倒垂之急，救国家累卵之危，岂暇必俟三年然后改之哉！况今军国之事，太皇太后陛下权同行处分，是乃母改子之政，非子改父之道也，何惮而不为哉？惟圣明裁察！其乞罢保甲曰：臣窃以兵出民间，虽云古法，然古者八百家纔出甲士三人、步卒七十二人，闲民甚多，三时务农，一时讲武，不妨稼穑。自上世相承，习以为常，民不惊扰。自两司马以上，皆选贤士大夫为之，无侵渔之患，故卒乘辑睦，动则有功。今籍乡村之民，二丁取一，以为保甲，皆授以弓弩，教之以战陈，是农民半为兵也。三四年来，又令河北、河东、陕西置都教场，无问四时，每五日一教。特置使者比监司，专切提举，州、县不得关预。每一丁教阅，一丁供送，虽云五日，而保正长以泥堋除草为名，日聚教场，得赂则纵之，不则留之，是三路耕耘收获稼穑之业，几尽废也。自唐开元以来，民兵法坏，戍守战攻，尽募长征兵士，民间何尝习兵？夫兵者凶器，圣人不得已而用之。国家承平百有余年，四夷顺服，戴白之老不识兵革，一旦畎亩之人，忽皆戎服执兵，奔驱满野，见者孰不惊骇？耆旧叹息，以为不祥。事既草创，调发无法，比户骚扰，不遗一家。又巡检、指使，按行乡村，往来如织；保正、保长，依倚弄权，坐索供给，多责赂遗，少不副意，妄加鞭挞，蚕食行伍【一四】，不知纪极。中下之民，罄家所有，侵肌削骨，无以供亿，愁苦困弊，靡所投诉，流移四方，襁属盈路。又朝廷时遣使者篃行按阅，所至犒设赏赉，靡费金帛，以巨万计。此皆鞭挞平民铢两丈尺而敛之，一旦用之如粪土。而乡村之民，但苦劳役，不感恩泽。臣不知设保甲于农民之劳既如彼，国家之费又如此，终将何所用哉？若使之捕盗贼、卫乡里，则何必如此之多？若使之戍边境、征敌国，则彼国之民，以骑射为业，以攻战为俗，自幼及长，更无他务；中国之民，生长太平，服田力穑，虽复授以兵械，教之击刺，在教场之中，坐作进退，有似严整，必若使之与敌人相遇，填然鼓之【一五】，鸣镝始交，其奔北溃败，可以前料，决无疑也。是犹驱髃羊而战豺狼也。当是时，岂不误国事乎？又悉罢三路巡检下兵士及诸县弓手，皆易以保甲，令主簿兼县尉，但主城市以里【一六】；其乡村盗贼，悉委巡检，而巡检兼掌巡按保甲教阅，朝夕奔走，犹恐不办，何暇逐捕盗贼哉？又保甲中往往有自为盗者，亦有乘保马行劫者，然则设保甲、保马本欲除盗，乃更资盗也。书曰：「民惟邦本，本固邦宁。」又曰：「可畏非民。」夫川涸鱼逝，林燔鸟飞，民丧其生业，无以自存，赴诉不受，失其所依，安得不去而为盗哉？自教阅保甲以来，河东、陕西、京西盗贼已多，至敢白昼公行，入县镇，杀官吏。官军追讨，经历岁月，终不能制。况三路未至大饥，而盗贼已昌炽如此，万一遇数千里之蝗旱，而失业饥寒、武艺成就之人，所在蜂起以应之，其为国家之患，可胜言哉！此非小事，不可以忽。夫夺其衣食，使无以为生，是驱民为盗也；使比屋习战，劝以官赏，是教民为盗也；又撤去捕盗之人，是纵民为盗也。其谋国如此，果为利乎，害乎？且向者干进之士，说先帝以征伐四夷、开边拓土之策，故立保甲、户马、保马等法。近者登极赦书节文云：「应缘边州军，仰逐处长吏并巡检、使臣、钤辖、兵士及边上人户，不得侵扰外界，务要静守疆场，勿令骚扰。」此盖圣意欲惠绥殊方，休息中国，华夷之人，孰不归戴！然则保甲、户马复何所用哉【一七】？今虽罢户马，□保马，而保甲犹存者，盖未有以其利害之详奏闻者也。臣愚以为宜悉罢保甲使归农，召提举官还朝，量逐县户口，每五十户置弓手一人【一八】，略依缘边弓箭手法，许荫本户田二顷，悉免其税役。除出贼地分严加科罚及令出赏钱外，其贼发地分更不立三限科校，但令捕贼给赏。若获贼数多及能获强恶贼人者，各随功大小迁补职级，或补班行，务在优假弓手，使人劝募。然后募本县乡村户有勇力武艺者投充，计即今保甲中有勇力武艺者，必多愿应募。若一人阙额，有二人以上争投者，即委本县令尉选武艺高强者充。或武艺衰退者，许他人指名与之比较，若武艺胜于旧者，即令充替，其被替者，更不得荫田。如此，则不必教阅，武艺自然精熟。一县之中，其壮勇者既为弓手，其羸弱者虽使为盗亦不能为患。仍委本州岛及提点刑狱常切按察【一九】，令佐有取舍不公者，严行典宪。若召募不足，即且于乡村户上，依旧条权差，候有投名者即令充替。其余巡检兵士、县尉弓手、耆长壮丁逐捕盗贼，并乞依祖宗旧法。又乞罢免役曰【二○】：臣窃以百姓出力以供在上之役，盖自古及今，未之或改。熙宁中，执政者以为百姓惟苦差役破产，不惮增税，乃请据家赀高下【二一】，各令出钱雇人充役。按因差役破产者，惟乡户衙前有之，自余散从、承符、弓手、手力、耆户长、壮丁，未闻破产者也。其乡户衙前所以破产者，盖由山野愚戆之人，不能干事，使之主管官物，或因水火损败，或为上下侵欺，是致欠折，备偿不足，有破产者。至于长名衙前，久在公廷，勾当精熟，每经重难差遣，积累分数，别得优轻场务酬奖，往往致富，何破产之有！夫差役出于民，钱亦出于民，今使民出钱雇役，何异割鼻饲口？朝三暮四，于民何所利？又向者役人皆上等户为之，其下等单丁、女户及品官、僧道，本来无役，今更使之一燍输钱，则是赋敛愈重，非所以□之也。故自行免役法以来，富室差得自□，而贫者困穷日甚，殆非所以抑兼并，哀惸独，均赋役也。又监司、守令之不仁者，于雇役人之外，多取羡余，或一县至数万贯，以冀恩赏，规进取，不顾为民世世之患。又国家旧制所以必差青苗户充役人者，为其有庄田、家属，有罪难以逃亡，故颇自重惜。今雇浮浪之人充役，常日恣为不法，一旦事发，单身窜匿，何处州、县不可投名？又农家所有，不过谷帛与力，自古赋役，无出三者。自行新法以来，青苗、免役钱及赋敛，多责见钱。钱非私家所铸，要须贸易外求【二二】，丰岁谷贱，已自伤农，况迫于期限，不得半价，尽粜所收，未能充数，家之糇粮，不暇更留。若值凶年，则又无谷可粜，人人卖田，无所可售，遂至杀牛卖肉，伐桑鬻薪，来年生计，不敢复议，此农民所以重困也。又钱者流通之物，故谓之泉布。比年以来，物价愈贱而闾阎益困，所以然者，钱皆聚于官中，民间乏钱，货重物轻。借使有人鬻薪籴米，米价虽贱，薪价亦贱故也。臣愚以为宜悉罢免役钱，其州、县诸色役人，并依旧制，委本县令佐揭簿定差，替见雇役人。其衙前，先召募人投充长名，召募不足，然后差乡村人户。每经历重难差遣，依旧以优轻场务充酬奖。所有见在免役钱，拨充州、县常平本钱，以户口为率，存三年之蓄，有余则归转运司。凡免役之法，纵富强应役之人，征贫弱不役之力【二三】，利于富者不利于贫者。及今耳目相接，犹可复旧，若更年深，富者安之，民不可复差役矣。又乞罢将官曰：臣伏以州、县者百姓之根本，长吏者州、县之根本，根本危，则枝叶何以得安，故自古以来，凡置州郡，必严其武备，设长吏，必盛其侍卫。非以重其权，骄其人也，乃所以安百姓，卫朝廷也。秦惩周室干弱枝强之弊，既灭六国，以为天下不复用兵，虽分三十六郡，置郡守，更以御史监之。隳名城，销兵器，束以苛法，举动施为，皆不得自专。是以陈胜、□广以匹夫奋臂大呼，郡县莫能制，多杀长吏以应之。虽由其残虐取亡，亦守令无权无兵之所致也。晋武帝平□，亦以为天下既一，兵无所用，悉去州郡兵。陶璜、山涛皆言州郡武备不可废，帝不听。及永宁以后，盗贼髃起，州郡无备，不能擒制，天下遂大乱。夫兵者，所以威不轨而昭文德，谁能去兵？州县无虞，则国家安矣；州、县不守，则国家危矣。臣窃见国朝以来，置总管、钤辖、都监押为将帅之官，凡州、县有兵马者，其长吏未尝不兼同管辖。盖知州即一州之将，知县即一县之将故也。先帝欲征伐四夷，患诸州兵官不精勤训练，士卒懈弛，于是有建议者，请分河北、陕西、河东、京东、京西等路诸军若干人为一将，别置将官，使之专切训练。其逐州总管以下及知州、知县皆不得关预【二四】。及有差使，量留羸弱下军及剩员，以充本州岛官白直及诸般差使。其余禁军，皆制在将官，专事教阅。臣愚以为职事修举，在于择人，不在设官，苟不得其人，虽将官亦何所为？况今之将官，即向之为总管等者也【二五】，岂为总管等则不能举职，为将官乃能举职乎？此徒变易其名，无益事实，非惟无益【二六】，兼复有害。凡设官分职，当上下相维，如身之使臂，臂之使指，纪纲乃立。今为州、县长吏及总管等【二七】，而于所部士卒有不相统摄、不得差使，殆如路人者。至于仓库守宿，街市巡逻，亦皆乏人，虽于条许差将下兵士，而州、县不得直差，须牒将官，将官往往占护，不肯差拨。万一有非常之变，州、县长吏何以号令其觽【二八】，制御奸宄哉？又顷岁以来，自转运使、知州以下白直及迎送之人，日朘月减，出入导从，本为萧条【二九】，供承荷担，有所不给，观望削弱，无以威服吏民。臣略举目睹一事，以证其余，西京城郭周围数十里，卑薄颓阙，犬豕可踰，又瀍、洛二水交贯其中，每夜诸门扃鐍虽严，而滩流之际，人皆可以平行往来。其属水南北巡检下所管兵士，除出军外，余数不多，通判以下诸官白直，来往防送，仓库守宿，街市巡逻，尽出其间。向者先帝违豫，敕西京留守亲诣嵩山起建道场，其将下禁军充白直者，于条皆不得出城经宿，所留者剩员七八人而已。西京，天子别都也，其守御不固如此；留守，前宰相重官也，其侍卫单寡如此。况僻小州、县，其守御之备，侍卫之觽，可知矣。万一有凶狡之贼，驱乌合之觽，突入城邑，或戕贼长吏【三○】，以焚烧庐舍，杀掠吏民，将何以制之哉？此则天下太平之久【三一】，习俗淳厚，髃心安固，贼不测虚实，胆智怯弱，故未敢为之耳！岂可忽略，谓之必无而不为之备哉？
