<!-- { "loadSidebar": true } -->
　　既数请便郡，上曰：「卿在朝岂有所好恶者欤？何欲去之速也？」方平曰：「臣平生未尝与人交恶，但欲归老耳。」上知不可留，乃有是命，谓方平曰：「朕初欲卿与韩绛共事，而卿论政不同；又欲除卿枢密使，而卿论兵复异。卿受先帝末命，卒无以副朕意乎？」因泫然泣下。苏轼志方平墓云：「有星孛于轸，方平上疏，论所以致变之由，人皆为恐栗，求去愈力，乃除应天。」按星变实初九日，方平除应天，盖初四日，既除应天后方有星变也。今不取。又恐论钱禁亦在到南京后，缘刘挚集有代方平论此，乃在论卖庙事后也。方平集论钱禁别有疏，不用。挚所作卖庙事，则纯用挚疏云。
　　赐秦凤等路转运司银十五万两，市熙河粮草。
　　提点成都府路刑狱张讽言：「近制两浙水利，县委提举司举官，或闻所举多不应令，致阙正官，乞委铨院选差。」诏中书选差。
　　枢密院上河北将官敕，诏行之。
　　癸巳，诏给韩琦本品卤簿送葬。琦子忠彦初辞葬日给卤簿，许之，将葬，乃复自请也。
　　大名府路安抚使文彦博言：「盗入博州博平镇酒税务，取兵仗弃井中，驱监官出城。役兵王友、黎节入井收兵仗，率觽追捕，乞加赏。」诏人赐绢十五匹。
　　祠部郎中赵鼎言：「京东自夏秋旱蝗相仍，民被灾流徙者十六七，虽检放租税，而一县通较，类不及五分，盖恐碍倚阁青苗本息。乞令本路体量蠲税。」诏司农寺根究，依法施行。鼎，宗道子，恐已见。赵彦若志鼎墓，即言濮事者，恐此别一人。言濮事者【八】，即非宗道子，宗道子别见元丰元年八月一日。
　　权御史中丞邓绾言：「续体访得吕惠卿贪浊事迹，乞下根究官体量。」诏送根究公事所。朱本削此段，今复存之。
　　甲午，右武卫大将军、资州刺史仲滂为荣州团练使，瀛州刺史仲当为德州团练使，右千牛卫将军仲暹为监门卫大将军，以学士院试论及经义中格也。
　　都大提举淤田司言：「诸牧地乞从本司淤溉，除留牧马外，募人增课承佃，以给髃牧司岁费，余钱封桩买马。」从之。
　　乙未，诏都水监相度开展惠民河利害以闻。以宋用臣与巡护惠民河官乞开展河道，以便修城也。
　　是日，十月七日乙未。彗出轸。旧说于丁酉日乃书「太史奏彗出轸」，今从新纪。实录亦系之丁酉，盖因太史奏乃书耳。按天文志：「八年十月乙未，东南方轸宿度中有星，色青白，如填星大。丙申，西北生光芒，长三尺，斜指轸宿，若彗星。丁酉【九】，光芒长五尺。戊戌，长七尺，斜指太辖，主兵丧。丁未，入浊【一○】不见。轸，楚分也。」本志书彗，委曲若有所讳，与三朝、两朝史不同，可见史官之误，不可不改修云云。
　　丙申，知颍州、龙图阁直学士孙永权判北京留司御史台。以母病自请也。
　　诏罢给在京官赁宅钱。
　　丁酉，太常少卿贾昌衡为右谏议大夫，太子中允□安持转一官，升一任，及金部员外郎吕嘉问各赐钱三百缗。以三司言昌衡等提举市易司，自去年四月至今收息钱、市例钱百万二千六百七十余缗，故赏之。
　　诏检正中书五房公事张谔，同提举市易司官根究比较盐钞、交子利害，申中书取旨。吕惠卿家传云，当考。
　　是日，九日丁酉。太史初以彗闻。彗出以七日乙未，越二日丁酉【一一】，太史乃奏也。
　　戊戌，手诏王安石等曰：「朕以寡薄，猥承先帝末命，获奉宗庙，顾德弗类，不足仰当天心。比年以来，灾异数见，山崩地震，旱暵相仍。今彗出东方，变尤大者。内惟浅昧，敢不惧焉！其自今月己亥，不御前殿，减常膳，如故事。卿等宜率在廷之臣，直言朕躬过失，改修政事之未协于民者以闻。」遂诏中外臣僚直言朝政阙失。
　　王安石言：「臣等伏观晋武帝五年，彗实出轸【一二】，十年，轸又出孛，而其在位二十八年，与乙巳占所期不合。盖天道远，先王虽有官占，而所信者人事而已。天文之变无穷，人事之变无已，上下傅会，或远或近，岂无偶合？此其所以不足信也。周公、召公岂欺成王哉？其言中宗所以享国日久，则曰『严恭寅畏天命，自度，治民不敢荒宁。』其言夏、商所以多历年所，亦曰德而已。裨醦言火而验，及欲禳之，国侨不听，则曰不用吾言，郑又将火。侨终不听，郑亦不火。有如裨醦未免妄诞，况今星工岂足道哉？所传占书，又世所禁，誊写斗误，尤不可知。伏惟陛下，盛德至善，非特贤于中宗，周、召所言，则既阅而尽之矣。岂须愚瞽复有所陈？然窃闻两宫以此为忧，臣等所以彷徨不能自已。伏望陛下以臣等所陈开慰太皇太后、皇太后，臣等无任兢惶恳激之至。安石札子，据陆佃所编增入，札子称十月而无其日。
　　庚子，右正言、知制诰、直学士院、权三司使章惇知湖州。先是，御史中丞邓绾言：
　　臣伏见陛下近日断然罢黜吕惠卿，令按治其罪。诏命一出，上自朝廷之卿士，下至闾巷之庶民，莫不鼓舞欢欣，称颂圣德，虽四海之外，万世之下，孰不仰陛下威断之明。臣以谓惠卿执政逾年，所立朋党不一。然与惠卿同恶相济，无如章惇。臣职在纠弹，曾论奏惇佻薄险轻，行迹丑秽，趣向奸邪。亦略条惇徇私作过，欺君罔上，不忠之罪。又复言惇父年八十不肯归养，隳伤教义，不孝之恶。
　　且陛下官爵，而惠卿与惇擅以相私。只如惇才差往辰州，即举惠卿妻弟方希觉往军前妄冒功赏。惠卿才管军器监，即举惇妻弟供奉官张赴在本监勾当公事。及惇入三司，即商量废罢三省判，特置三主簿，内一员方希益乃惠卿妻之亲弟，一员陈朴乃升卿妻之亲兄。又商量欲擢用和卿，则先荐王安石为例。和卿之庸懦如此，而惇奏「风力精强」；和卿初作尉二年，而惇奏称「所至必治」。大抵欺谩君父，愚弄朝廷。
　　其于财利，则止有内库、司农寺借钱；其于职事，则长是中书刑房上簿；入省则终日谐亵，未尝请副使、判官过厅；出省则诸处奔驰，惟务寻内臣、富室酣饮。臣前奏内言惇于熙宁七年十月内，两次有札子面奏，称盐钞四年折却八百万，乞借内库钱五百万，计尽一年可以积剩得三四百万钱帛；而今年却借司农寺钱三十万支料钱，则见惇去岁所言是欺妄。又言惇在省不禀朝旨，专权给与李陟、陈敦夫等添给；及侄章钺盗官钱帛，惇蔽盖百余日，并不举觉。及惇已移三司，越职违法，举吕和卿为监丞等事，皆合改正，而至今未蒙施行。缘惇人行污辱朝廷，与吕惠卿协力为奸，欺罔不一。今惠卿虽已黜逐，而尚留惇在朝廷，亦犹疗病四体，而止治其一边，粪除一堂，而尚存秽污之半也。
　　伏以陛下不世出之英主，焦劳求治，既已累年，法度虽备，而朝廷未至尊荣，政化甚孚，而风俗未至惇厚，良以在朝侍从要近之臣或非其人故也。今正当除去秽慝，以尊荣朝廷，惩汰险邪，而惇厚风俗，岂可尚使善恶相与杂处于朝廷！夫朝廷者，天下本源，未有不清其源，而能洁其流者。语云：「正朝廷以正百官，正百官以正万民。」朝廷正于上，则陛下之所欲为，不劳而成，圣德日隆矣。
　　于是罢惇三司使，以本官出守。上尝对惇称张方平之美，问惇识否？惇退以告吕惠卿，惠卿明日与方平同行入朝，告以上语，且曰：「行当大用矣。」方平缩鼻不对。其夕方平适与客坐，惇呵引及门入谒，方平使谢曰：「素不相识，不敢受谒。」惇臱怍而退。故蔡承禧劾惇有云：「朝登陛下之门，暮入惠卿之室。」盖指此事也。上由是恶惇，而王安石尤忌方平。方平既出，惇亦随责。此据司马记闻。
　　淮南两浙体量安抚使、起居舍人、知制诰沈括权发遣三司使。括行至锺离，召还。行至锺离，据括自志。
　　太子中允、直舍人院、检正中书五房公事、同判司农寺张谔为淮南、两浙体量安抚使。
　　诏罢下元日朝献景灵宫，以星变避殿故也。
　　权御史中丞邓绾言：「王庭老、张靓朋附吕惠卿，党庇赃吏，乞检会臣前奏，速罢三人差遣。」诏睦等候徐禧根究毕取旨。
　　辛丑，诏开封府界民欠司农寺所散钱米除官户外，实阙乏者，与展限一年，作两料输官。
　　又诏庐寿濠常润扬州、江宁府累经灾伤州军，见督民间所逋常平钱物，贫不能输者，如开封府界法，欠役钱者候岁丰催理。陕西、河东甚灾伤处准此。
　　又诏江浙、淮南灾伤州军除用常平借贷兴利外，更赐上供米三十万石赈济，令体量安抚司均给措置。
　　又出空名试将作监不理选限暣告、助教暣各十五，赐夔州路转运司，募人入钱米于南川县等以给边。
　　又诏御史台根究章惇举吕惠卿妻弟方希觉赴辰州军前妄冒功赏事实以闻。其后惇言：「实委李锐至鹅州招纳田元猛，希觉等继差赴蒋、晃州相度修寨，并就近措置。元奏亦以李锐为最，即乞优与推恩，希觉等止乞详酌酬銟，而言者诬陷中伤，未尝虚冒也。」御史台根究称，招纳田元猛功出于李锐，希觉无功。于是再下开封府，奏以为李锐亲至蛮界，希觉实被差出至蒋、晃州而已。寻诏追希觉等赏，降第四等推恩。七年正月七日希觉被赏。
　　又诏武学上舍生员曹安国依得解人例，赴秘阁再试。以武学言安国材略可用故也。
　　壬寅，大赦。
　　新管勾福建路常平等事、常州团练推官曾旼罢为潭州州学教授。初，旼乞朝辞上殿，合门以前此无选人入辞上殿例。诏特引对，旼因自言愿得闲官，而有是命。其实上恶旼交斗王安石、吕惠卿，故黜之。曾旼小人，当与外任。上语见六月十七日。旼以八月十六日除福建仓司，蔡承禧奏议已附见本月日。
　　诏司农寺，具开封府界、诸路役钱见纳合用□剩数，画一以闻。
　　诏提举熙河路买马司以万五千疋为额，额外所买即估价卖。初，诏以二万疋为额，候二年取旨，而提举官李杞以为数多，故复有是诏。
　　上批付韩缜等：「今月九日，得卿等缴奏北人来牒，却改差萧禧代耶律寿分画地界事，未知辽人之意何在？可火急体量奏来。所有疆议，今后宜更再三思虑应接，无见露惮于持久，为辽人窥度，致浸淫生事，卒难了绝。」此据两朝誓书册内韩缜等所得御札，系十月十四日。
　　甲辰，诏国子监上舍生顾襄、安惇、丁执古、虞蕡、叶唐稷如不得解，与免解；已得解，免礼部试。襄，开封；惇，广安；执古，泗州；蒉，常州；唐稷，南剑州人也。叶在后举方了免解，必有因依，当考，必缘在经义局。七月十一日，初议免解。又九月二十六日，吕惠卿云云可考。襄已见九月二十六日。
　　上批：「将下兵士，旗无定数，枉费物帛。其令诸将据队数，每队依数用一色三口。」
