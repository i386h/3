<!-- { "loadSidebar": true } -->
　　丙戌，正议大夫、平章事、集贤殿大学士王珪为银青光禄大夫、兼门下侍郎、平章事、兼修国史。（新、旧纪并书王珪监修国史。）
　　泰宁镇海等军节度使、检校太尉、同平章事岐王颢守司空、开府仪同三司，依前泰宁镇海等军节度使，进封雍王。（两纪并书。）
　　保信保静等军节度使、检校太尉、同平章事嘉王頵守司空、开府仪同三司，依前保信保静等军节度使，进封曹王。（两纪并书。）
　　河东节度使、检校太师、守司徒、兼侍中、判大名府、潞国公文彦博守太尉、开府仪同三司，依前河东节度使、判河南府。（两纪并书。）
　　景灵宫使、护国军节度使、检校太师、守司徒、兼中书令、河中尹、金乡郡公曹佾，（两纪并书佾为郡王。）镇南军节度使、检校司空、同平章事、豫章郡王宗谔，淮康军节度使、同平章事、濮阳郡王宗晖，崇信军节度使、同平章事、判大宗正事、天水郡公宗旦，并为开府仪同三司。佾济阳郡王，宗旦华阴郡王。上欲厚慈圣光献皇后家，故特封佾，谓翰林学士李清臣曰：「佾异姓而王，非例也，为朕述此意。」（新纪书宗旦，旧纪不书。）
　　武宁军节度使、检校太师、守司空、同平章事致仕、韩国公富弼依前检校太师、守司空、开府仪同三司，通议大夫、知枢密院冯京为正议大夫、枢密使，皆加食邑实封。故事，大礼，宰臣以下惟加恩。至是，因改官制故，珪、颢、頵、彦博、京特迁官以宠之。（新纪书京为枢密使，旧纪不书。）
　　天平军节度使、均国公佣，武宁军节度使承裕，殿前副都指挥使、宁远军节度使杨遂，建雄军节度使韩绛，皆加食邑实封。翰林学士以下侍从官、内外两制，并换新阶加恩。
　　相州观察使、同知大宗正宗惠为武昌军留后。
　　正议大夫、同知枢密院薛向本官知颍州。以陈向具析养马，而上批「向论事反复，无大臣体」故也。初，向在外时策边事精密，馈饷治办，其入见论兵，皆上所欲闻，故任以执政，且欲与计西北事。而向在政府，专以持重养威，无先开端为言，非上所望于向者。最后，向极知民不便畜马令，议欲改为，士大夫皆言向论不谬。及其与提举官忿争，上乃独察知向资不忠实，故黜之。（此据墨本向传，朱本签贴云已系取问删去。新本复存之，今从新本，附向责时。司马记闻云：开封府界【一○】提点陈向建议令民赀及三千缗者养战马一匹，民甚苦之。薛师正时为枢密副使，初无异议，及事已施行，向诣枢密院白事，师正欲压觽议，折难甚苦。向怒，以告谏官舒亶劾奏「师正为大臣，事有不可不面陈，而背诽以盗名」，由是罢为正议大夫、知颍州。谏官【一一】又言其「罢黜之后，不杜门省愆念咎，而宾客集其门，日以百数，对客有怨愤语」，改知随州。翰林学士、御史中丞李定坐不纠弹，落一官，知河阳。旧纪书薛向论事反复，罢知随州。新纪但书向罢。）
　　诏尝任翰林学士除资政殿学士以上，更不别兼学士。
　　知沅州谢麟言：「古诚州并小由、四旗、竹滩、大由【一二】、托口等处溪峒人户各已归明，臣续招怀九衙二十三州，地林十三州，依例奏补名目，把托边界。又招纳详州等处洞酋首，通计七千余户，乞添筑沿边城寨堡铺，及差戍兵绥辑人户籍为省民。」从之。
　　丁亥，以户部侍郎、同知枢密院事吕公着为正议大夫、枢密副使。（薛向、孙固以二十四日改枢副，冯京以二十七日改使，公着以二十八日改枢副，先后不同，当考。枢密院时政纪公着改枢副又在闰九月一日。新纪于丁亥日书公着为枢副，旧纪不书。）公着与冯京、薛向、孙固同任西府，三人者屡于上前争论，公着独不言。既而上顾问之，公着乃徐为开析可否，言简而当，上常纳之，三人者亦不能违也。出则未尝语人，外皆讥公着循嘿，不副觽望，公着亦不辨也。而同僚或为辨之。上数与辅臣论天下事，一日，谓公着曰：「民间不知有役矣。」公着对曰：「然。上户昔以役多破家，今则饱食安居，诚幸矣。下户昔无役，今率钱，则苦矣。」上曰：「然则法亦当更也。」（二事据司马记闻，今附见。）
　　诏都大提举淤田并官庄隶司农寺。又诏改知外都水丞南北司公事为知南北外都水丞，南北外都水丞依旧澶州置司。
　　命权发遣度支副使蹇周辅相度江西、广东卖盐。（江、广卖盐乃郏亶建议。旧录在六年十二月戊子，新录在七年九月十二日己酉。元佑元年闰二月四日壬辰，并月末吕陶奏，合参考增入，此四年三月一日周辅上广东、江西二法。）
　　戊子，诏前权河北东路转运副使陈知俭、权发遣河东路转运判官黄莘各追一官，罚铜十斤，冲替。并坐失举也。
　　嘉王頵奏妻再从叔王克复乞于文资安排。诏以克复系无服亲，不许。
　　熙河路经略司言，乞先团结蕃弓箭手，从之。是年诏：「凡弓箭手、兵骑各以五十人为队，置引战旗头、左右傔旗，及以本属蕃首、将校为拥队，并如正军法。蕃捉生、蕃敢勇、山河户亦如之。（五十人为队，熙宁九年五月六日保甲如此。）凡募弓箭手、蕃捉生、强人、山河户，不以等样，第募有保任，年十七以上、弓射七斗、任负带者。鄜延路新旧蕃捉生、环庆路强人、诸路汉弓箭手、鄜延路归明界保毅蕃户、弓箭手皆□于背。」（此据兵志第三卷，并系之元丰三年。今附九月末，熙河团结蕃弓箭手，复当更考详月日。）
　　注　　释
　　【一】并令封驳司关报谏院「关」原作「开」，据阁本及宋会要职官三之五四改。
　　【二】黼黻原脱，据阁本补。
　　【三】元定免行租额按：宋制，茶、盐、酒等税钱皆有定额，称祖额，按征收情骮，定期比较，进行銟惩，参见宋会要食货三○之七、通考卷一六征榷考引止斋陈氏曰，此处据下文「额外」、「旧额」云云，疑「租」为「祖」之误。
　　【四】详定所「所」字原脱，据阁本补。
　　【五】如食邑合加千户「合」原作「令」，据长编纪事本末卷八○改官制改。
　　【六】候成书日别删定「删」原作「副」，据同上书改。
　　【七】及诸司吏人所授勒留官衙校等「及」原作「乃」，据宋会要职官五六之三改。
　　【八】诏令湖南钤辖司「钤」原作「干」，据阁本改。
　　【九】刘几「几」原作「几」，据宋史卷一二八乐志改。下同。
　　【一○】开封府界「府」字原重，据涑水记闻卷一五删。
　　【一一】谏官原作「讳言」，据同上书改。
　　【一二】大由「由」原作「田」。按：宋沅州所属有大由、竹滩等砦，见宋史卷八八地理志，此处「田」显为「由」之误，故改。
续资治通鉴长编
卷三百九
卷三百九
　　起讫时间 起神宗元丰三年闰九月尽是年十月
　　卷　　名 续资治通鉴长编卷三百九
　　帝　　号 宋神宗
　　年　　号 元丰三年（庚申，1080）
　　全　　文
　　闰九月庚寅朔，诏：「皇太后、皇后并二府臣僚，经明堂封赠，并去阶，余依例。」
　　辛卯，改正议大夫、知颍州薛向知随州。以御史满中行言：「向近以怀奸反复，妄沮有司，罢枢密院，黜守颍州。责命已行，曾不知惧，偃然自若，乞重加贬窜。」故有是命。
　　御史范镗言：「曹佾以外戚封郡王，祖宗以来，未有佾比。陛下所以富贵宠禄之厚矣，所以致孝爱于慈圣之情至矣。佾虽不王，乃以保安曹氏，命行而改，抑以为子孙万世之成宪也。」不从。
　　壬辰，太子中允、馆阁校勘、监察御史里行范镗权发遣提点淮南东路刑狱，太常博士、提点淮南东路刑狱李深知饶州。以御史丰稷言「深尝领兵部，宜晓训练之法，乃饰私智，排沮公论。秦凤路兵刑职事，既难委付，岂宜复持使节案察淮东！兼闻深闲家无法，污行素喧，百城士民，将安矜式？望追寝制命，以长清议」故也。
　　诏给度僧牒千，造景灵宫诸神御殿什物。
　　乙未，镇安军留后、赠武宁军节度使、兼侍中、彭城郡王宗笃卒。
　　丁酉，诏太常博士王伯虎放令侍养。以御史何正臣言伯虎委亲闽南已八九年，独与妻孥游宦京师，伏望永弃田里，以戒天下之为子者，而诏下福建路转运司考验如章，故责及之。
　　枢密院检详官潘良器等，编录与有司相干照用条六册进呈，上批：「其间颇有已经冲革不用者，若付之台察，令凭以纠治所谓废法者，乃是奉令于罪否之际，极为不便。宜更送都承旨以下通检详官节贴进呈。」
　　戊戌，静海军节度使、安南都护、交址郡王李干德，西蕃邈川首领、西平军节度使董□，并加食邑实封。（加恩可削。）
　　命客省副使王渊按阅河北第十二将军马，仍以入内高班刘友端充照管按阅。
　　中书言：「河北三州府【一】，元计人三十万、骑六万三年粮食【二】，今立定封桩式欲颁下。」从之，仍令具今年八月终实数申中书，自今每季依此。
　　庚子，命雍王颢十月朔朝拜慈圣光献太后陵。
　　上批：「中书拟差检正礼房公事王震兼编修熙宁政录。据先进拟稿，既无伦类，又纪事灭裂，纵使成书，亦不可传后。宜更不差官，其已修卷帙，可降史院。」（初修政录年月，当检附。）
　　景福殿使、入内都知张茂则言：「臣以衰晚，累奏乞归田里，圣恩不许，尚令赴职。臣糜禄岁年，甚臱尸素，所有未请米、麦、俸钱，已尝面陈，天意不违，乞下三司勾历毁抹。麦方请至治平二年九月，米请至熙宁三年二月，钱请至熙宁六年十二月。」上批：「方今廉隅之风，颓靡不振，士大夫之于朝廷，鲜知钦其事而后其食者。宜因茂则之请，聊免之。可依所乞，降诏銟谕。」
　　河东都转运使陈安石言：「自到任推行新法，禁止私盐，督官场鬻卖及召商人入见钱算请永利两监积盐，并已通行，岁有加羡增收。及检点到忻州盐池，及盐池等增收课利，并绛州曲沃金坑、泽州陵川锡窟，各已措置就绪。」诏河东路提点刑狱司考实具奏，仍勘会安石曾与未曾推赏其以次官吏，令安石等第保明以闻。（元年闰正月三日。）
　　诏措置帐法并提举三司帐、勾、磨勘等司钱勰所奏帐法事，其县、镇、仓场、库务帐，本州岛勘勾；诸州帐，转运司勘勾。内钱帛以下具收支，应见在逐县总数造计帐申省，每三年各缴已经司金帐一道，送省架阁，余并依所奏。内钱帛粮草图并策，令措置帐法所立法以闻。
