<!-- { "loadSidebar": true } -->
　　太子中舍、知长水县孙复签书南京留守判官事、兼南京国子监说书。初，知谏院□奎等言：「复坐狂人孔直温赠诗，由国子监直讲谪降，再更大赦，未复旧资。况复素不与直温相识，若遂沈弃，恐知名士为奸徒所诬，则善良难以自立。」故稍迁□之。实录云由诸王府侍讲谪降。按复本传及墓志，未尝为诸王府侍讲也，但为国子监直讲尔。
　　乙亥，颁简要济觽方，□长吏按方剂以救民疾。
　　丁丑，御崇政殿录系囚，杂犯死罪以下递降一等，杖以下释之。
　　六月丙戌，诏宗正寺，春秋朝陵，遣本寺官一员省视礼料及察行事之遗失者，其军人并给仪注衣帽，无致□慢。
　　丁亥，无为军献芝草三百五十本，上曰：「朕以丰年为瑞，贤臣为宝，至于草木虫鱼之异，焉足尚哉！」知军茹孝标特免罪，仍戒天下自今毋得以闻。
　　戊子，汝州部署杨景宗求为郡，上谓辅臣曰：「景宗，章惠太后之弟，朕岂不念之，然性贪虐，老而益甚，今与郡，则一方之民受祸矣。」不许。本传云：景宗愿还明堂恩所改官，求为郡，帝不许。复授建宁留后。按二年十一月丙申，景宗以左监门卫大将军【三三】、汝州钤辖，复建宁留后、本州岛部署，实录已载，并不载圣语，于此始载之。又不载景宗愿还所改官事，当考。
　　壬辰，同判太常寺王洙言：「每内降新物荐于宗庙，有司皆择吉日，至涉三四日，而物已损败。自今令礼院预行关报，于次日荐之，庶以称奉先勤尽之意。」从之。
　　乙未，给事中、权知开封府魏瓘知越州。初，内东门索命妇车，得赂遗掖廷物，付开封验治，狱未上，内降释之。知谏院□奎言：「陛下前因祀明堂下诏，凡求恩泽若免罪内降指挥者，所承官司毋得施行。瓘敢废格诏书，请论如法。」瓘坐是出。
　　丁酉，上谓辅臣曰：「近遣内侍往嘉州祈雨，而本州岛诸僧道威仪迎俟境上，如此，则远人多扰矣。其令转运司禁止之。」
　　诏威、茂、黎、集、壁等州【三四】及戎、泸州通判，自今令转运司举本路京朝官知县，前任成资今任一年，或前任一年今任二年者为之，候满三年理初任通判。
　　谏官包拯言：「臣读先朝实录，大中祥符中，并、益二州，岁满当代，先帝篃阅侍从官姓名，谓辅臣曰：『此等各有所长，然求其文雅适用、可委方面者鲜矣。每念有唐名贤比肩而出，何当时得人之多也。』王旦等曰：『方今下位，岂无才俊，或恐拔擢未至尔。然观前代求贤，不求其备，不以小疵掩其大德。今兹立朝之士，谁为无过，陛下每务保庇之，然流言稍多，则亦梗于任使。大都迭相称誉近乎党，过相纠讦近乎公。鉴其爱憎，唯托上圣』。诚哉是言，至切至当。缘近世之患，正患如此。四海之广，不患无贤，而患在信用之不至尔。且顷岁以来，凡有才名之士，必假险薄之名以中伤之，逮乎摈弃，卒不得用，议者迄今痛惜之。欲望圣慈，申命宰执，应臣僚中素有才行，先以非辜被谴，如杨纮、王鼎、王绰等，曾□用未复职任者【三五】，并乞复与甄擢，或委之繁剧，必有成效。如是，则风化日益美，贤杰耸慕，积和之气洽乎上下矣。」
　　戊戌，徙知越州刑部郎中杨纮为荆湖南路转运使，王鼎先自深州徙知建州，寻亦除提点河北路刑狱。鼎前在江东坐苛察免，及复起，治奸赃愈急，所举劾于贵势无所避【三六】。明年六月，绰除江西宪，惟鼎除河北宪不得其时，今附此。时盗贩盐茶者觽【三七】，鼎一切杖遣之。监司屡以为言，鼎不为变。
　　辛丑，天章阁待制梅挚请复百官进对，上曰：「今朝廷得失、军民利害，自公卿至于士庶，皆许指事而陈之。纵涉缪妄，亦未尝加罪，何用此纷纷也？」
　　癸卯，右屯卫大将军克悚为左龙武大将军。克悚，德钧孙也。献所为文，召赐学士院，特迁之。克悚父承鉴，德钧子。
　　丙午，改广州南海县为番禺县。
　　秋七月辛亥，诏开封府，齐国大长公主葬，其践蹂田稼者，遣官检视，减其租。
　　壬子，诏太学生旧制二百人，如不能充数，止以百人为限。
　　癸丑，诏：「外任少卿、监以下年七十不任厘务者，其令转运、提点刑狱司以闻；在京委御史台、审官院。尝任馆阁、台谏及提点刑狱者，令中书裁处。待制以上，能自引年，则优加恩礼，不须用为定制。」
　　甲寅，赐陕州草泽魏闲清逸处士。闲，野子。世有隐德，知州李昭遘上其行义，故有是赐。
　　先是，太常博士李寿朋言：「帝后诸陵荐飨皆有时，独昭宪皇后以合葬安陵，不及时祭。矧诞育二圣，为国文母，而二仲之祀不及，于礼未安。」礼院言，朝拜仪注、牲牢并如太庙常飨例，诸陵止奠一爵，而安陵奠两爵，两赞再拜，但祭馔不兼设，盖有司失之。乙卯，诏安陵昭宪皇后祝版、币帛、御封香、牲牢，依太庙同室礼。更造诸陵祭器，贮别库。寿朋，淑之子也。
　　丙辰，诏：「□州仙源县，自国朝以来，以孔氏子孙知县事，使奉承庙祀。近岁废而不行，非所以尊先圣也。自今宜复以孔氏子孙知县事。」
　　丁巳，翰林学士承旨王尧臣等言：「案太常天地、宗庙、四时祠祀乐章，凡八十九曲。自景安而下，七十五章，率以『安』名曲。岂特本道德、政教、嘉靖之义，亦缘神灵、祖考安乐之故。臣等谨上议，国朝乐宜名大安。」诏曰：「朕惟古先哲王随代立乐【三八】，亦既制作，必有称谓。缘名以讨义，繇义以知德。盖名者德之所载，有行远垂久之效焉【三九】。故韶以绍尧，夏以承舜，濩以救民，武以象伐，传之不朽，用此道也。国家举坠正失，典章交备，独斯体大，而有司莫敢易言之。朕悯然念兹，大惧列圣之休，未能昭揭于天下之听。是用申敕执事，远求博讲，而考定其衷。今礼官、学士，迨三有事之臣同寅一辞，以大安之议来复，且谓艺祖之戡暴乱也，安天下之未安，其功大；二宗之致太平也，安天下之既安，其德盛；洎朕之承圣烈也，安祖宗之安，安其仁厚。祗览所议，熟复于怀。恭惟神德之造基，神功之戢武，章圣恢清净之治，冲人蒙成定之业，虽因世之迹各异，而靖民之道同归。以之播钟球，文羽钥，用诸郊庙，告于神明，曰『大』且『安』，诚得其正。恭依。」
　　辛酉，河决大名府馆陶县郭固口。
　　乙丑，上谕辅臣曰：「近日职司，以长吏不理闻者多矣，中书未尝施行。且长吏者，民之性命，可不重乎！宜择其甚者罢之，小者易之。」文彦博等臱谢而退。于是，自鄂州王开、台州吕士宗等，或以衰老，或以弛慢而罢斥、对移者凡十六人。实录不载文彦博等臱谢及十六人姓名，今从会要。
　　丁卯，免天平军节度推官沈起擅去官私罪。初，起因父疾请假，不待报而归。法官论以私罪，上曰：「若此，何以厚风俗，其除之。」起，鄞县人也。
　　己巳，知制诰王洙、直集贤院掌禹锡上皇佑方域图志五十卷。
　　庚午，宿州言：「百姓董奉者，屡尝获强盗，近又与盗斗死，其子海复获所斗盗三人，请加甄赏。」上曰：「海非独除去民害，兼能复其父仇，宜优赏之。」遂以为三班奉职，赐袍笏银带，就差本州岛巡捉盗贼。
　　先是，虞部员外郎、通判濮州井渊部夫张郭为髃盗所执，已而得脱，责监全州税。渊，清丰人也。殿中侍御史张择行言：「井渊身任按察，为通判，不能为国除盗，而反为盗所缚，其辱命甚矣。降充监当，斯协公议。知州聂世卿，盗发所临，罪固有在，今闻止移莱州，亦乞降充监当。」癸酉，职方员外郎、知莱州聂世卿降知信阳军。世卿，冠卿弟也。会要：皇佑三年七月二十五日，书世卿责信阳军，今从之。按实录于五年七月，乃书井渊责全州监税，盖误也。今附世卿未责前。
　　乙亥，徙判澶州、宣徽南院使、彰信节度使李昭亮【四○】判成德军，昭亮辞判澶州也。知成德军、枢密直学士、刑部侍郎李昭述为龙图阁学士，知秦州。枢密直学士、刑部郎中吕公绰赴阙。已而御史中丞王举正、知谏院包拯言：「昭亮素奸回，妄有所请；昭述懦庸，不宜付以重镇；公绰当其父夷简执政时，多所干预，若遽令代还，恐更图进用。」乃诏各复任如故。复任在八月壬午，今并书。公绰通敏有才，然夷简执政时，多涉干请，喜名好进者趋之，时漏除拜以市恩，时人以比窦申。
　　初，龙图阁直学士、吏部郎中孙沔既除母丧，授陕西都转运使【四一】。沔求知明州，许之。于是，京东多盗，乃徙沔知徐州。沔明购赏，严诛丝【四二】，盗以故止。
　　降提点河北刑狱、度支郎中席平知棣州，以职业不修也。
　　丙子，减湖南郴、永、桂阳监丁身米。初，马氏科民采木，不以贫富，皆计丁取数。国初，量给其直，令随税输米【四三】，而重轻不等，贫者苦之。上命三司取最下数为准，凡岁减十万余石。韩贽使荆湖，奏罢丁米，贽本传云尔。然此时贽犹未出，八月丙戌乃受命，恐贽传饰说，今不取。赵良规为湖南漕，奏罢马氏所赋丁口米数万石，良规本传载此，当考。
　　丁丑，赐汴河役卒缗钱。
　　医官使齐士明等援例乞同管勾本院公事。上曰：「士明等辄敢违条妄陈，以供奉药饵有功效【四四】，特免劾罪。令提举所严加戒励。」
　　注　　释
　　【一】而为有司离为二甲「离」原作「继」，据宋本、宋撮要本及宋会要职官六五之七改。
　　【二】广南西路转运司「司」原作「使」，据宋本、宋撮要本、阁本及治迹统类卷一○仁宗平侬智高改。
　　【三】诏徐宿泗耀江郑淮阳七州军采磬石「淮阳」，原作「淮扬」，据宋本、宋撮要本、阁本及长编纪事本末卷三一皇佑再定、宋史卷一二七乐志二改。
　　【四】比市售三千「比市」，宋史卷一八四食货志下六同，宋本、宋撮要本、宋史全文卷九下作「北商」，阁本作「北市」。
　　【五】才得二千「二千」下原有「者」字，据宋本、宋撮要本、阁本及同上宋史删。
　　【六】知定州韩琦及河北都转运司皆以为言「皆」字原脱，据同上诸本及宋史全文卷九上、同上宋史补。
　　【七】故诏近臣考决大议令利害晓白各本「令」均作「今」，宋大诏令集卷一八四诫约臣僚言利诏此句作「故诏近侍之臣，考决本议，令定已下，利害晓白。」
　　【八】大抵食货志第三卷□茶法「志」字原脱，据宋本、宋撮要本、阁本补。
　　【九】盐法对贴已具皇佑二年正月「具」原作「□」，据宋本、宋撮要本、阁本改。
　　【一○】河北便籴「便」原作「边」，据宋本、宋撮要本、阁本及治迹统类卷二九祖宗用度损益、宋史卷三二八薛向传改。
