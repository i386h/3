<!-- { "loadSidebar": true } -->
　　丙午，入内供奉官石承庆削两任，配隶宿州。先是，周怀政尝遣人召承庆，欲有所议，夜二鼓，不下皇城门钥以待之。上遣黄门黄守志开大宁、祥符、东华门传诏许王宫，至则门不闭，见承庆将入，守志讯知其故，戒令勿入，于是门司不复纳承庆。守志畏怀政，不敢言，至是以闻，鞫承庆而责之。
　　是月，诏：「自今逐年两税版籍，并仰令佐躬自勾凿点检，勘新收旧管之数。民有典卖析户者，验定旧税，明出户帖。劝农使按部所至，索视帐目。其县官能用心者，批历为劳绩，当议升銟。」时上封者言诸州版籍止委吏人，失于勘验，移易税赋，多不均等，故有是命。寻又诏：「前敕诸路劝农使，所至究民间疾苦，检视帐籍，虑其因缘取索，受越诉以扰民，宜令使副常切钤束，不得妄有行遣呼集。其籍帐不整，止移牒索视，论诉公事，并依旧次第陈状。如已经州县、转运司不行者，并实时尽公处理，所置曹典勿得过提点刑狱司数。」（此据会要，或削去。）
　　九月己酉，以谏议大夫、兼太子右庶子、知开封府王随为给事中、知杭州，会灵观判官、兵部员外郎、知制诰吕夷简为刑部郎中、龙图阁直学士、权知开封府。随尝假周怀政白金五十两，至是自言，故出之。夷简治开封，严办有声，上识其姓名于屏风，意将大用之也。（随本传云：随坐此夺知制诰。按随二年八月迁左谏议、兼右庶子，即罢知制诰矣，传误。）
　　录故翰林学士、右谏议大夫梁颢子适为秘书省正字。适诣登闻，自陈父兄沦没，特有是命。
　　诏翰林侍读学士张知白，玉清昭应宫副使林特，三司使李士衡，龙图阁学士陈尧咨，枢密直学士薛映、李及、马元方、张士逊，兵部侍郎马亮，给事中李应机、王随，右谏议大夫段晔，各举常参官堪钱谷任使者二人。工部尚书晁迥，翰林学士杨亿、刘筠、晏殊，龙图阁直学士吕夷简，户部侍郎利瓦伊，知制诰李谘、宋绶、张师德，各举文学优长、履行清素者二人。给事中乐黄目、孙奭，右谏议大夫赵稹，龙图阁待制李虚己、李行简，少府监薛颜，太常少卿赵湘，各举可守大藩者二人。知制说釭士衡、钱易【一一】，知杂御史刘烨，直龙图阁鲁宗道、冯元，各举堪御史者二人。诸路转运使副、劝农使各举幕职、州县官堪京官知县者二人，限十日内具名以闻。
　　庚戌，前同谷县主簿李士程伐登闻鼓上军机密事，以所言狂悖，责授惠州司户参军。
　　壬子，以玉清昭应宫副使、尚书右丞林特为工部尚书、兼太子宾客，副使如故。
　　丙辰，复御崇德殿视事。上自中春不豫，止视事于长春殿。至是，圣体和平，始御前殿。
　　诏刘益、康玉、徐原等十一人并活钉令觽三日讫，断手足，具五刑处死。王光、李贵并断手足处斩。唐信八人并处斩。文思院画匠、军士、百姓十五人并免死，杖脊、黥面，配沙门岛及广南牢城。朱能仆使及道士、军士十二人并杖脊【一二】；配江湖福建牢城。能弟文显免杖，黥面，配邓州本城【一三】。初，能将擐甲扞制使，文显潜以告知府朱巽等，故至是获用轻典。能妻高、母李、弟妇陈，洎女仆、家僮十二人并决杖，分配湖南、京东西州军。能子伴哥以幼不胜杖，黥面，配澧州牢城，听随母之配所。时命殿中侍御史王博文与内臣岑守素等乘传诣永兴按劾，具狱以闻，而降是诏。初遣博文，人谓连逮者必觽。博文惟治首恶，胁从者皆为请，得以减论。（本传云：博文惟治首恶，胁从者七人皆为请，得以减论。所称七人，与实录不合，今削去。）
　　己未，以久雨，放朝十日，辅臣对于便坐。
　　以枢密副使周起为户部侍郎、知青州，签署枢密院事曹玮为宣徽南院使、环庆路都部署、兼管勾秦州兵马。起素善寇准，而玮亦不附丁谓，谓恶之，并指为准党，故俱罢出。起性乐易，好饮酒，准前在中书，尝与起过玮家饮，同列多先去者，准及起尽醉，夜漏上，乃归。翌日，引咎伏谢，上笑谓曰：「天下无事，而大臣和乐，何过之有！」然起谨密，凡奏事及答禁中所问，随辄焚草，故其言外无知者。（徐度国纪云：九月己未，枢密院奏事，上独留曹利用及曹玮，问玮曰：「汝安得与朱能交通？」玮曰：「臣实不识能，当是以臣有虚名于西鄙，欲借臣虚名耳。」因泣涕请出，上怜之，谓利用曰：「玮可改官令出。」乃以为宣徽南院使、环庆都部署。不知何据，附见，当考。）
　　辛酉，命知制诰宋绶为契丹国主生辰使，合门祗候谭伦副之；太子左谕德鲁宗道为正旦使，合门祗候成吉副之。
　　壬戌，知永兴军府、给事中、集贤院学士朱巽，陕西转运使、工部郎中、直集贤院梅询，并削一任。巽为护国节度副使，询为怀州团练副使，并不署州事。转运使、度支员外郎刘楚降授祠部员外郎，监叶县盐税【一四】。劝农使、职方员外郎皇甫载，时丁忧，候服阕，与通判，副使、合门祗候程绍忠为阳武县都监。本军通判、幕职官并赎铜，释其罪。巽等尝荐举朱能，及不察奸妄，致害制使，故责之。知凤翔府、侍御史臧奎赎铜二十斤，通判宁州，寻换都官员外郎，坐与能交结也。永兴军都署李福者【一五】，尝任防御使，将兵失律，流岭外，起为环卫【一六】。在永兴，善事寇准，后因郊祀，骤复祁州防御使，能叛，不即擒捕。悯其衰耄，授左屯卫将军致仕。都监、合门祗候康文德削职，监陕州盐税。殿直、合门祗候穆介与能善，能及周怀政尝连状荐之，杖脊、黥面，配韶州牢城。军士封进、凤翔府孔目官朱日昌等八人，皆能等常从，预为矫妄者，并决杖，分配海岛远郡牢城。干佑知县，蒲城、长安、万年、干佑簿尉，并坐绌削。
　　丁卯，赦天下系囚，除十恶、已杀人【一七】、官典犯赃、盗官物、持仗放火、伪造符印外，咸除之。天禧三年已前所逋夏秋税、贷粮种子见欠倚阁者，并与蠲除。周怀政、朱能干连党类，除已行勘断外，自余咸许自新，一切不问。
　　己巳，遣盐铁判官刘锴乘传诣永兴军安抚军民，犒设官吏将士。
　　诏文武官辞见谢合过正衙，及幕职、州县官对魳衙谢在放朝假内者并放，当升殿奏事者实封以闻。
　　庚午，京东劝农使言决河浸徐州，知州、驸马都尉王贻贞作堤城南，以捍水患，甚固。诏銟之。
　　先是，诏翰林学士刘筠等试诸州续解进士。辛未，筠等上其名，凡五十六人，其十九人授三班奉职，二十九人借职，八人当授诸州长史、司马，特补借职，并与家便差遣。
　　壬申，赐京城酺。
　　太子太保王钦若自杭州来朝，令入赴内殿起居。
　　甲戌，给事中、知河阳县孙奭言：「父户部郎中致仕翌，年九十。按礼文九十者其家不从政，据令父母八十者许解官侍养【一八】。望许退归田里。」优诏不许。
　　王钦若请江、淮制置使罢雇民船，两浙、淮南权罢和籴，听商旅入中，并从之。
　　冬十月戊寅朔，中书门下言：「唐朝故事，五日一开延英，只日视事，双日不坐。方今中外晏宁，政刑清简，望准旧制，三日、五日一临轩听政，或只日视事，双日不坐。至于刑章、钱谷事务，遣差承受臣僚，除急切大事须面对外，余并令中书、枢密院附奏。」诏下礼仪院详定。乃请：「自今双日前后殿不坐，只日视事，或于长春殿，或于承明殿。应内殿起居髃臣，并依常日起居，余如中书门下之奏。」俄又请只日御承明殿常朝，依假日例，便服视事，不鸣鞭。诏可。
　　己卯，资善堂上梁，皇太子会宫僚观之【一九】，太子太保王钦若承诏旨预焉。（记闻云云，具十二月丁酉。）
　　壬午，御正阳门观酺，皇太子侍坐，凡五日。上自不豫，罕复临幸，至是人情欢抃。
　　戊子，礼仪院言：「每岁十月十五日，朝拜景灵宫。今缘祭神州地祇，奏告在散斋之内，请权罢朝拜。至日，令宫使行酌献之礼。」从之。
　　己丑，以前起居郎、直史馆陈尧佐免持服，知滑州。时三司使李士衡言滑州方召徒筑堤，尧佐素干事，望专委之，故有是命。尧佐创木龙以杀水怒，堤乃可筑，既又作长堤以护之，人号为「陈公堤」。
　　三班奉职王贵配隶汀州，坐尝赍朱能、周怀政音问往复也。
　　左巡使、殿中侍御史王耿言：「诸州军负罪散参军安置人，多在处卜居，虽遇量移，亦不迁徙。盖缘失官之后，恣营生计【二○】，不革贪心，侵扰贫民，规求货利。又或持州郡公事，长吏稍懦，则不能制之，深为民患。请自今委本处常切觉察，如侵扰官事，抑欺百姓，即奏移别所，仍令州县长吏非时不得接见。」从之。
　　辛卯，诏注释御集检阅官月增给钱七千，京官五千。
　　壬辰，以太子太保王钦若为资政殿大学士，仍令日赴资善堂，侍皇太子讲读。（十二月己丑。）
　　癸巳，秘书郎、馆阁校勘王举正等，请自今遇庆节，依京官校理、检讨例，缀百官进奉上寿，从之。（举正，化基子。）
　　甲午，赐天下宫观大中祥符降圣记各一本。
　　戊戌，以淮安镇界六族都军主乞埋【二一】补三班借职，充蕃部巡检，以鄜延钤辖周文质言其勤效也。
　　开封府狱空，诏銟吕夷简等。
　　权判吏部流内铨陈尧咨言：「近准敕放选，投状选人并多，其间有司士、文学诸色出身，流外人入官资序已定，向来承例引对，虚烦圣听。请自今比类未入令录者，更不引对，依格注拟。」从之。
　　甲辰，诏经雨及河水冲浸秋苗，宜令三司据诸处检覆到合放分数外，依赦文更放一分，其已放九分者悉蠲之。
　　丙午，召皇太子、宗室、近臣赴玉宸殿翠芳亭观稻，遂赐宴。
　　太常寺太祝丁珝为内殿崇班，从其父宰相谓所乞也。
　　十一月壬子，陈尧咨又言，幕职阙员百余，见集人资序应入者少，欲以令录有出身人无过犯者权充，代还，理本资序。诏令录初仕者权初等幕职，两任者权节察推官、军事判官。
　　癸丑，对辅臣及王钦若于宣和门，赐御制会灵观铭石本各一。
　　甲寅，玉清昭应宫副使、工部尚书、兼太子宾客林特请皇太子不答拜，诏不许。
　　乙卯，令劝农使兼提点刑狱官，自今以提点刑狱劝农使、副为称。
　　修尚书省，命龙图阁学士陈尧咨总其事。
　　戊午，以三司度支副使、工部郎中寇瑊为右谏议大夫、集贤院学士、知益州。时上封事者言，赵稹不晓民情，好自尊大，与觽不协，故代之。降稹知同州。
　　上御龙图阁，召近臣观圣制文论、歌诗，上曰：「朕听览之暇，以翰墨自娱，虽不足垂范，亦平生游心于此。」丁谓等言：「圣制广大，宜有宣布，请镂板以传不朽。」许之，遂宴于资政殿。
