<!-- { "loadSidebar": true } -->
　　侍御史张汝贤言：「比部员外郎宇文昌龄倚任吏人郑世隆，自守当官差权正名，令史世隆用事，援引使臣赵元为主事，而元不晓钱谷。昌龄庸暗，偏任小人，窃恐败事。」诏昌龄具析。（朱本云具析到，无施行，合删。今复存之。昌龄墓志可考。）
　　上批：「司门员外郎吕升卿乃吕惠卿弟，奏乞往河东受辞。既非朝廷专命，但与告归少异，尔可特依所乞，不住请给，支驿券，仍带亲随吏。」升卿初乞依奉使例故也。
　　又批：「京东东路【二○】第二将欧育昨防拓修永乐城，移疾于米脂寨，及以书间谍沈括、种谔，可罢将官。」
　　赐鄜延路经略司见钱钞五十万缗，乘秋稔市刍粮。以刘昌祚言，军资库及转运司军须年计，才可支三两月也。
　　丙午，宣德郎、大理评事咸平来之邵为监察御史。用中丞黄履荐也。（八月丙子罢。）
　　诏内人朝陵，诸陵使臣毋得差伎乐迎送，着西京令。
　　丁未，以供备库副使文贻庆兼合门通事舍人，以父彦博致仕，推恩擢之。
　　西头供奉官武钦，蕃官西京左藏库副使归仁各迁一官；文思副使折可适，侍禁严显，殿直耿端彦、齐诚减磨勘二年半；权河阳节度掌书记张绩循一资；镇寨使臣分三等，减磨勘年、赐绢。以根括蕃兵论赏也。
　　环庆路走马承受公事黄诰乞令诸州军城、寨积石，以备守御。诏下陕西、河东路施行。
　　供备库副使、知火山军康昊冲替，以在任籍行人粮斛故也。
　　诏自今高禖祝版与配坐并进书。
　　己酉，诏皇后父祖坟寺左街资福禅院【二一】可除每年拨放外，遇同天节度僧二人、紫衣一人。
　　荆湖路相度公事、右司员外郎孙览【二二】言：「沅水已招怀结狼、九衙等百三十余州峒【二三】，乞委本州岛随其风俗量宜约束，不必置官屯守，自困财力。卢阳、麻阳之间有生莫猺五百余户，乞招抚补授，令把托道路。自诚州至融州融江口十一程【二四】，可通广西盐，乞许入钱于诚州买钞，融江口支盐，增息一分，可省湖北岁馈诚州之费，辰、沅州准此。徽、诚蛮多典卖田与外来户，乞立法：溪峒典卖田与百姓，即计直立税，田虽赎，税仍旧。不二十年，蛮地有税者过半，则所入渐可减本路之费。乞下诚、沅、邵三州施行。又沅州官水陆田、山畬，乞许射佃，候耕垦熟，限年立课。辰州土丁三千，自建诚、沅州，分在逐州屯守，裹粮番休，相继于道，人力不易。欲乞募归明人及内都每土丁十人兼雇四人【二五】，渐可减罢土丁。缘邵州属湖南，诚、沅州属湖北，融州属广西，地跨四州，分属三路，缓急措置不相照应。欲乞诚、沅、融、邵四州内，择地理居中要便一州，令知州带提举诚、沅、融、邵四州缘边溪峒兵甲公事，或缘边安抚都监名目。如逐处溪峒有合措置，许申禀提辖，抽那应副。」诏：「诚州买广西盐，立蛮人地税，免租课佃官地，并施行。其乞诚、沅、融、邵四州择知州带四州兵甲事，下逐路相度。」（此月二日、七月四日，八月一日，六年五月十三日，可考。）
　　初，朝廷既治五溪，而蛮猺介荆、湘、桂管之间，官兵镇守，势不能相属，数困侵掠。览奉使相视要害，增筑障塞，道荆、湘、桂管溪峒，使相通达，兵不留行，蛮费大省，而患亦息。会议者欲招徕诚州西道、乌耳等，而辰、沅又欲籍蒋波六猺人为民，览曰：「西道、乌耳之蛮，犹禽兽也。」即奏罢之。及还，见上，因极言：「徽、诚内属，当时从事者官过其望，虽趋走给使之职，皆欲资以为官，未有已期。蛮猺散漫山谷，不能髃聚，说谕招徕，宜无难者。然地不可赋，人不可使。广无赋之地，籍不可使之民，而大农之费累百巨万。愿畀之郡县属鷧縻之，不以累中国。后有言者，唯陛下察之。」上纳用焉。（此据毕仲游志览墓，附见五月十一日览奏请后。五年十一月十二日，周士隆云云可考。）
　　环庆路经略司乞增马军三二千骑防秋。诏发在京马军五指挥权住邠、宁州，支十分马。
　　诏：「高丽人赍王子僧统书及金银遗秀州僧净源，源有答书，即明州移牒报之。」
　　庚戌，龙图阁待制、知桂州熊本赐银、绢三百，仍降诏奖谕，以招纳广南西路浔、融、王江溪峒蛮并开路功毕也。其勾当文武官，趣经略司上功状。（五年七月八日，本知桂州；六年六月四日，辨正疆至；七年六月四日，除吏侍；八月九日，诏候辨正赴阙。十月二十二日赐交趾诏，此辨正事也。开路功此十月一日己酉、二十七日乙丑【二六】、六月十三日辛巳、八月一日戊辰、九日丙子可考。崇宁三年王祖道云云当并考。）
　　诏：「西贼围兰州，有投来蕃部伦约克先报，最为信验。与迁三资，如不愿迁资，支钱三百千。」
　　雄州言，主管觇事人马杰探报北界事有验【二七】。诏与三班差使。
　　诏：「泾原路经略司促姚麟速上出界将副部队将下元部马步军人数以闻。」欲行赏也。
　　诏：「北界牒理会宁化军差人过天池地分捉拏人口事，可下经略司契勘缘故，诣实疾速依理施行，回牒讫奏。」（御集。）
　　辛亥，权知开封府、龙图阁直学士王存为兵部尚书。存固辞，且言：「左丞王安礼之妻乃臣故妻之妹，法亦当回避。」诏不许。后旬日，改户部尚书。（改户书乃二十五日，今并附此。）
　　诏：「提举河北、永兴、秦凤等路保甲司官各两员，自今奏请文字并连书，机速事不用此法。」
　　诏：「自今提举保甲武臣，须委有面陈事，即许夏季入奏。」
　　壬子，疏决在京狱囚强盗斗杀轻者减一等，杂犯抵死降流，流以下第降，杖以下第降，以下释之。开封府界诸县准此。（两纪并书此。）
　　西头供奉官刘奭为合门祗候，后毋得为例。奭，永年子、章献明肃太后族孙，故擢之。
　　诏：「环庆路土兵三千人，留戍鄜延岁余，人情非便，其令罢归。」
　　癸丑，龙卫军使李真换右侍禁，减磨勘四年，为本路队将。从熙河兰会经略司奏也。
　　诏：「遣使案阅将兵武艺，将、副应殿最者，最不及五分、殿不减三分，不赏罚。」
　　乙卯，诏著作暂阙官，校书郎或正字兼权。
　　龙图阁直学士、定州路安抚使蒋延庆奏乞：「伏望下都总管司，令从定州、河北驻札第一、二将，每月一次轮马步军一指挥赴州衙教场，帅臣亲按阅提举。」诏令依将敕施行。（按：纪十八日事。）
　　丁巳，皇城使、忠州刺史吕真领嘉州团练使，西京作坊使米赟【二八】为内园使、雄州刺史，内殿崇班张仲元为内殿承制、合门祗候。以上批「安塞败贼，实由吕真斥候明审，米赟得以收汉、蕃入堡。安塞被围，即领所部应援，与副将合力驱除，虽斩获不多，亡失过甚，推其存心忠勇，不以彼我为念，宜銟之以劝协力国事者。赟等以单孤一寨，守兵不满千人，却贼数万，斩获著名凶悍酋豪十数，寇丧气逃遁，与前后出寨俘斩老弱不同，可优厚推恩」故也。（四月二十四日并此月四日可考。）
　　诏自今客省四方馆、合门暂阙官，即互权。
　　己未，河东路提举常平司言：「提举河东保甲司【二九】，乞借粮于停积之家，贷阙食保甲【三○】。常平司以常格止绝【三一】。若贷非保甲户，即为侵越，已奉诏听本司施行。勘会保甲司劝诱，多勒令出办教事，钱粮乃其本职，赈济当关本司，岂非侵越？」诏：「提举保甲司放罪。提举常平司拨粮二十万石，约保甲随处封桩。保甲司有灾伤，奏听朝旨赈济。河北、陕西准此。河北等路各十五万石，永兴等路各二十万石，秦凤路各十万石。」
　　提举河东保甲司言：「保甲并起团教，乞输小保人户逐村修铺屋，备更鼓巡宿。」从之。
　　庚申，通直郎、宝文阁待制、知潭州何正臣，奉议郎、提点湖南刑狱刘载，各降一官；通判潭州李纲罚铜十斤。正臣知庐州，载、纲并冲替。纲坐私忿提点刑狱司吏，教人举首而案其罪，正臣、载坐互论奏以不实也【三二】。（五年五月二十七日，正臣知潭州。）
　　诏明州昌国西监巡检司招土兵百人，于明州崇节指挥除其数。以钤辖司言昌国西监兼岱山盐场，控扼海道也。
　　诏中书舍人蔡卞给假一月，令往江宁府省视王安石疾病。（此据御集。八月三日，催赴阙。）
　　辛酉，白虹贯日。（两纪并书。）
　　正议大夫、知筠州滕甫【三三】知湖州。（正月乙巳可并此。）
　　朝散大夫、直集贤院、权管勾西京留守司御史台范纯仁权知河中府。官制初行，上欲召纯仁用之，王珪、蔡确言纯仁好异论，且疾病不可用。及纯仁弟纯粹由陕西转运副使入对，上问纯仁无恙否，纯粹对以实。上悟，寻有是命。（此据邵伯温闻见录。伯温云即除龙图阁，误也。纯粹除郎，在四月庚辰。）
　　纯仁至河中，时督教保甲甚严，非老弱不许在家，农事皆废。纯仁上疏言：「窃见陕西今夏二麦将欲成熟，要觽手并力收获入仓，当如寇盗之至。若稍过时，或值风雨，则所损极多，不惟可惜一年民力耕种之勤，况当边陲用兵之际，粮储不可少乏。缘今来保甲并是强壮之人，却以五日一次教阅，有妨农事。又况夏热，筋胶软弱，人力不健，非阅武之时。伏望圣慈特赐指挥，应令保甲于此农忙之际权住教阅，将来冬寒农隙，却令补填合教日数，所贵不夺农时，人不乏食。又百姓两丁之家，一丁保甲，须一丁供送，则治生全然失力，其间更有地少贫弱之人，尤为不易。伏望朝廷更赐采察。」又言：「今秋陕西田稼丰稔，将来军民必皆足食。然收获不可稍迟，当如盗贼之至。盖子实纔熟，即有雀鼠侵耗之害，兼易为迸散遗落，万一忽遇风雨，即所损极多。缘今来少壮农夫多系保丁，却以五日一次教阅及往还，颇妨收获。伏望圣慈特与权住教阅，候至将来收获了毕，即令补填权住过日数。如此，则公私不失其利，亦使务农、教战各得其时。如臣言可采，乞作圣意施行。」不报。
