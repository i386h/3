<!-- { "loadSidebar": true } -->
　　【二六】但缘经费尚广「经」字原脱，「尚」原作「甚」，据宋本、宋撮要本及宋史全文卷七上、治迹统类卷二九祖宗用度损益、续通鉴卷三七改补。
　　【二七】未能弛之「弛」原作「施」，据同上书改。
　　【二八】孰与设重禁壅阏之为民病「与」原作「令」，据宋本、宋撮要本、阁本及上引治迹统类、续通鉴改。
　　【二九】上因谓辅臣曰「因」字原脱，据宋本、宋撮要本及宋史全文卷七上、续通鉴卷三七补。
续资治通鉴长编
卷一百八
卷一百八
　　起讫时间 起仁宗天圣七年五月尽是年十二月
　　卷　　名 续资治通鉴长编卷一百八
　　帝　　号 宋仁宗
　　年　　号 天圣七年（己巳，1029）
　　全　　文
　　五月己未朔，诏礼部贡举。庚申，诏曰：「朕试天下之士，以言观其趣向。而比来流风之敝，至于会萃小说，磔裂前言，竞为浮夸靡曼之文【一】，无益治道，非所以望于诸生也。礼部其申饬学者，务明先圣之道，以称朕意焉。」
　　甲子，上谓辅臣曰：「比闻川、广幕职州县官有过期未代者，此岂人情之所乐耶？其令吏部流内铨亟选代。」又曰：「髃臣请对者多求进，少求退，何也？」王曾曰：「苟抑奔竞，崇静退，则庶几有难进之风矣。」上然之。
　　己巳，诏以新令及附令颁天下。始，命官删定编敕，议者以唐令有与本朝事异者，亦命官修定【二】，成三十卷，有司又取咸平仪制令及制度约束之。在敕，其罪名轻者五百余条，悉附令后，号曰附令敕。
　　诏广南民自今祖父母、父母在而别籍者论如律，已分居者勿论。先是，同判桂州王告言：「刘氏时，应祖父母、父母在，孙子既娶，即令析产，其后富者数至千金，而贫者或不能自给。及朝廷平岭南，乃知法不得以异居。争讼至今不息，请条约之。」故降是诏。
　　庚午，诏：「国朝曾任两府及宣徽使，四经郊祀未录用子孙者，官其亲属一人；三经郊祀而见无食禄者，即与推恩。刺史、少卿监以上，六经郊祀未录用子孙及见无食禄者【三】，亦官其亲属一人。郎中及带职员外郎、升朝官为西川、广南知州军监物故者，历任非犯赃，本家见无人食禄，并听以遗表闻。」
　　上封者言：「近边内地州郡，多是儒臣知州，边事武略，安肯留意。欲望自今选有武勇谋略内殿崇班已上三二十人，于河北、河东、陕西及西川【四】、广南，不以远近，但路居冲要处充知州【五】，得替日，具本处民间利害或边事十件闻奏。或朝廷要人驱使，询之于朝，则曰某人曾在某处，知某处事宜，则是先试之以近边之事，后委之以临边之任，或为州郡之防，或为偏裨之将，不乏人矣。」枢密院请令武臣合门祗候以上知州军，代还日，知州言事五件，内三件民间利害，二件边事或兵马利便；其知军言事三件，内二件民间利害，一件边事或兵马利便，从之。
　　先是，侍御史高弁、内侍杨怀敏往澶州视决河，议筑大韩埽。又遣内侍綦仲宣覆按之，仲宣言大河已安流，诸埽亦足恃。帝亦重兴役，壬申，以诸埽图示辅臣，罢大韩不复筑。弁又请弛堤防，纵水所之，可省民力，且以扼敌人，不报。此据高弁传。十二月辛亥，实录载弁议，更考之。
　　诏臣僚奏事，无得请批依奏送中书。时刑部上殿批依奏，而中书以大中祥符七年诏书申明之。祥符七年诏书，在三月七日戊寅【六】。
　　癸酉，御崇政殿录系囚。
　　甲戌，太常博士范讽为右司谏。先是，讽知广德军，寻以疾监舒州灵仙观，上御药张怀德至观斋祠，讽颇要结之，怀德荐于太后，遂召还。问所欲言，对曰：「今权臣骄悍，将不可制。」盖指曹利用也。利用贬，久之，乃授讽谏官。
　　乙亥，知制诰李仲容、石中立并坐失保任，落史馆修撰，丝铜十斤。
　　庚辰，上与太后御承明殿，髃臣请对者凡十九班。至第九班，赐辅臣食于崇政殿门，有顷再坐，日昃乃罢。
　　辛巳，诏：「诸知州军、同判、部署、钤辖、都监、监押、巡检、寨主，不俟诏而辄去官者，从监临擅离场务敕加二等；计日重者，从在官无故亡律。余官减敕条二等，即有规避及致废事，加一等。辄受牌印者，减罪人一等。」
　　六月辛卯，命资政殿学士兼翰林侍读学士晏殊、龙图阁待制孔道辅马季良看详转对章疏及登闻检院所上封事，类次其可行者以闻。右司谏范讽曰：「非上亲览决可否，则谁肯为陛下极言者！」不踰月，诏罢看详。
　　壬辰，置益、梓、广南路转运判官，与转运使分部按巡，位诸州同判上【七】，别给印，分巡即用之，仍诏磨勘及三年者迁一官。议者以为自罢诸路提点刑狱，而益、梓、广南止一转运使，不能周知民事故也。
　　癸卯，增川峡四路进士解额，益州四人，梓州二人，余州军下及三人者听解三人。元额若干，当考。
　　甲辰，诏锁厅应举人，自今在京有职事、无职事，已罢、未赴，并听于国子监、开封府取解，外任者听于别州，仍先取旨。文臣许两应，武臣止一。
　　丁未，大雷雨，玉清昭应宫灾。宫凡三千六百一十楹，独长生崇寿殿存焉。翌日，太后对辅臣泣曰：「先帝力成此宫，一夕延燔殆尽，犹幸一二小殿存尔。」枢密副使范雍，度太后有再兴葺意，乃抗言曰：「不若燔之尽也。」太后诘其故，雍曰：「先朝以此竭天下之力，遽为灰烬，非出人意。如因其所存，又将葺之，则民不堪命，非所以祗天戒也。」宰相王曾、吕夷简亦助雍言，夷简又推洪范灾异以谏，太后默然。
　　太庙斋郎苏舜钦，诣登闻鼓院上疏曰：
　　烈士不避鈇钺而进谏，明君不讳过失而纳忠，是以怀策者必吐上前，蓄冤者无至腹诽。然言之难不如容之难，容之难不如行之难。有言之，必容之；有容之，必行之【八】，则三代之主也，幸陛下留听焉。臣观今岁自春徂夏，霖雨阴晦，未尝少止，农田被灾者几于十九。臣以谓任用失人，政令多乖，赏罚失中之所召也【九】。天之降灾，欲悟陛下，而大臣归咎于刑狱之滥，陛下听之，故肆赦天下，以为禳救。如此，则是杀人者不死，伤人者不抵罪，而欲以合天意也。古者断决滞讼以平水旱，不闻用赦。故赦下之后，阴霾及今。前志曰：「积阴生阳，阳生则灾见焉。」乘夏之气，发泄于玉清宫，震雨杂下，烈焰四起，楼观万鼑，数刻而尽，非慢于火备，乃天之垂戒也。陛下当降服减膳，避正寝，责躬罪己，下哀痛之诏，罢非业之作，拯失职之民，察辅弼及左右无裨国体者罢之，窃弄威权者去之，念政刑之失，收刍荛之论，庶几可以变灾为佑。浃日之间，未闻为此，而将计工役以图修复。都下之人，闻者骇惑，聚首横议，咸谓非宜，皆曰章圣皇帝勤俭十余年，天下富庶，帑府流衍，乃作斯宫，及其毕功，海内虚竭。陛下即位，未及十年，数遭水旱，虽征赋咸入而百姓困乏。若大兴土木，则费用不知纪极。财力耗于内，百姓劳于下，内耗下劳，何以为国！况天灾之，己违之，是欲竞天。无省己之意，逆天不祥，安己难任，欲祈厚贶，其可得乎！今为陛下计，莫若采吉士，去佞人，修德以勤至治，使百姓足给而征税宽减，则可以谢天意而安民情矣。夫贤君见变，修道除凶，乱世无象，天不谴告。今幸天见之变，是陛下修己之日，岂可忽哉？
　　昔汉宣帝三年，茂陵白鹤馆灾，诏曰：「乃者火灾降于孝武园馆，朕战栗恐惧。不烛变异，罪在朕躬，髃有司又不肯极言朕过，以至于斯，将何寤焉。」夫茂陵不及上都，白鹤馆大不及此宫，彼尚降诏四方，以求己过，是知古之帝王忧危念治，汲汲如此。臣又按五行志：贤佞分别，官人有序，帅由旧章，礼重功勋，则火得其性。若信道不笃，或耀虚伪，谗夫昌，邪胜正，则火失其性。自上而降，及滥灾妄起，燔宗庙，烧宫室，虽兴师徒而不能救。故鲁成公三年，新宫灾，刘向谓成公信三桓子孙之谗，逐父臣之应；襄公九年春，宋灾，刘向谓宋公听谗，逐其大夫华弱奔鲁之应也。今宫灾，岂亦有是乎？愿陛下恭默内省而追革之，罢再造之劳，述前世之法，天下幸甚！
　　舜钦时年二十一，易□之孙，耆之子也。舜钦上疏，正史不载其月，集亦无月，今附见。
　　戊申，龟兹国遣使来贡方物。
　　己酉，诏三司使副子弟毋得任在京钱谷场务。
　　甲寅，门下侍郎、兼吏部尚书、平章事王曾罢为吏部尚书，知□州。始，太后受尊号册，将御天安殿，曾执不可。及长宁节上寿，曾执不可如前，皆供张别殿【一○】。太后左右姻家稍通请谒，曾多所裁正，太后滋不悦。会玉清昭应宫灾，曾以使领不严，累表待罪，乃罢相出守【一一】。寻改青州。
　　诏入内内侍省自今抽差亲从、亲事官，须凭皇城司文字抽差，不得令使臣直行勾取。先是，有内侍邓德用传宣亲从第一指挥勾抽副校黄遂以下二百六十人赴昭应救火，无文字关本司，上以为非便，故有是诏。
　　是月，河北大水，坏澶州浮桥。
　　秋七月戊午朔，命户部副使、刑部郎中锺离瑾为河北安抚使，作坊使范宗古副之。仍诏瑾等所至发官廪以赈贫乏，其被溺之家存三口者给钱二千，不及者一千，溺死而不能收敛者官为瘗埋，已检放税外听就近输官，权停州县配率。其经水仓库营壁，亟修完之，庳下者徙高阜处【一二】。水坏官物，先为给遣。坊监亡失官马者，不加罪，第根究送所部。官吏贪暴者奏劾之。囚系狱者委长吏从轻决遣。其边防事机、民间疾苦，悉具经画以闻。
　　辛酉，知光州、左领军卫大将军石普责授左监门卫率府副率【一三】，滁州安置；同判、秘书丞王植郴州长史。初，植讼普受所部赃，私用修孔子庙钱。及遣官即讯，而并得植赃状，故皆坐之。普寻徙颍州。
　　壬戌，禁士庶僧道以朱漆黙榻。
　　癸亥，以玉清昭应宫灾，遣使奏告诸陵。
　　甲子，刑部郎中狄棐为契丹妻生辰使，作坊使陈宗宪副之。陈宗宪，未见。
　　乙丑，翰林学士、兼侍读学士、中书舍人、同修国史宋绶落学士。绶领玉清昭应宫判官，而宫灾，故责之。内侍为都监、承受者停降赎铜有差。道士杖脊者四人，决杖者五人。知宫李知损仍编管陈州【一四】，御史台鞫火起，得知损尝与其徒茹荤聚饮宫中故也。
