<!-- { "loadSidebar": true } -->
　　又言：（安世集，此系第八章。）「臣窃惟三省之吏，久习姑息，朋党交结，牢不可破。元佑之初，司马光秉政，素疾其事，亦谓言者常有论奏，遂具建明，乞加惩革。寻奉诏旨，专委给、舍、左右司同共详定，疏为新令十有七条，裁抑侥幸，时称良法。后人虽不能润泽之，犹当协力固守，以示至公。今敕文具在，并无冲改，而都司阴附髃小，辄敢废格，倡为邪说，文过饰非，臣已于前月十九日画一札子中，尽破其妄。且公府设属，本以纠正省事，若朋奸罔上，蔑弃典刑，既不加罪，又俾在职，异日有犯法乱纪，不识何以诘之？伏望圣慈特降睿旨，检会臣前后章疏，早赐施行。」贴黄：「臣闻中书舍人颜复道右司晁端彦之语曰：『里面主张甚紧，必然无事。』臣窃惟陛下常以至公为心，决无主张小人之理，不识端彦安得此言？盖有大臣漏露德音，故使此辈恃赖，愈增气焰。伏望陛下察其奸状，出臣画一之章，庶髃邪自知其罪，不敢造播邪说，以惑觽听。」（五月六日，中书舍人颜复【一六】改国子祭酒，翌日卒，五月八日，右司郎中晁端彦为发运使，或与此相关，更须详考之。）
　　注　　释
　　【一】何以尊朝廷之清明「尊」原作「遵」，据阁本改。
　　【二】都司忍废陛下万世之法「司」原作「官」，据阁本改。
　　【三】应三省人吏「吏」字原脱，据尽言集卷一○论都司官吏违法拟赏事补。
　　【四】六曹寺监「寺」原作「司」，据同上书改。
　　【五】轻者支赐「支赐」二字原脱，据同上书补。
　　【六】元佑元年十月十三日敕是也「也」字原脱，据同上书补。
　　【七】废格诏令若据同上书，此处错简，当接下文自「不按治」至「朝廷有臣等振作」。
　　【八】肃纪纲据同上书，本句至「为逐事之中有不该收使等第假令」，当在下文「而使髃小知朝廷有臣等振」句下。「振」下原衍「作」字，据同上书删。
　　【九】左右司见修人吏功过条例「例」字原脱，据同上书补。
　　【一○】臣以不见得左右司修到例册「例」字原脱，据同上书补。
　　【一一】苏安静等各减年磨勘「年」上原衍「二」字，据同上书删。
　　【一二】假令据同上书，此下当接下文「逐事各理」。又「假」，同上书作「故」，疑是。
　　【一三】不按治据同上书，自此处至「而使髃小知朝廷有臣等振」当在上文「废格诏令若」下。
　　【一四】而使髃小知朝廷有臣等振作据同上书，此下当接上文「肃纪纲」至「为逐事之中有不该收使等第假令」。
　　【一五】逐事各理据同上书，当上接上文「为逐事之中有不该收使等第假令」。
　　【一六】中书舍人颜复「复」下原衍「道」字，据正文及本书卷四四一元佑五年四月丁酉条注文删。
续资治通鉴长编
卷四百四十一
卷四百四十一
　　起讫时间 起哲宗元佑五年四月尽其月
　　卷　　名 续资治通鉴长编卷四百四十一
　　帝　　号 宋哲宗
　　年　　号 元佑五年（庚午，1090）
　　全　　文
　　夏四月丁酉，诏龙图阁直学士邓温伯兼侍读、提举醴泉观，其新除翰林学士承旨告缴纳。温伯告命既出，言者论驳不已，故有是诏。王岩叟又封还词头，奏曰：「臣昨封还温伯除翰林承旨词头，伏奉指挥，令以次舍人撰词。臣以所言无取，两乞罢职，未蒙俞允。今日别承温伯改除侍读词头，臣不敢辄行。缘臣本论人才之邪正，不争名职之高下。伏以陛下富于春秋，方以进学为急，正当选择正人，日侍经帷，以辅养圣德之时，而进佞邪以置左右，正人惧焉。书曰：『昔在文、武，其侍御仆从，罔匪正人。』荀卿曰：『君子居必择乡，游必择士，盖所以防邪僻而近中正也。』夫仆御之官，微贱者也，朝夕左右，给役事而已，恐其一言或邪，遂误君德，犹必用正人，况劝讲之臣乎？庶士犹知近中正而防邪僻，况万乘之主乎？温伯奸邪，事迹猥多，不能篃举，举一事陛下亲所见者，以为明验。垂帘之初，陛下下诏求直言，欲以知天下之事，而温伯草诏，阴合奸臣之意，阳承陛下之旨，名为求言之诏，实乃禁言之书，使天下无一人敢应诏者。逮司马光具以此意陈于陛下，别作诏文，于是天下之情始得以上达。奸邪如此，岂可令侍言帝幄，豫亲近之列乎？臣粗知爱君，何敢奉诏？伏望收还新命，俾易善藩，庶不累日新之德，获允至公之论。」贴黄称：「元丰八年五月五日，下诏求直言，乃是两宫盛德之举，惟温伯与蔡确协谋蔽塞，颠倒其说，将求言之诏，阴藏六事，为距言之文。若非司马光极口论列，乞行别草诏书【一】，陛下何由得知欺罔？天下之人何由晓达圣意？奸臣为害如此，已见明迹，今若置之经筵，日承顾问，深恐佞邪惑乱聪明，上累君德。臣辄节录温伯元行诏本，及司马光论列乞别草诏书奏状，望赐省览，庶见奸臣邪心未易防察，不可一日令在左右。」诏以温伯知南京。既而复从初命。（郑雍新、旧传并云：雍封邓温伯侍读除命，复除承旨，雍乃草制。按：丁酉诏云「其新除承旨告缴纳」，则承旨告已尝行出矣。当是时，在西掖者三人：郑雍、颜复、王岩叟也。初缴还承旨词头，必送以次舍人，不知复及雍孰为之。今令缴纳者，即此告也。雍若先曾草制，则后必不更草，岂今所缴纳者，或颜复所为？辛丑再除，雍实为之，然颜复时已病，不当直。按：辛丑诏云依三月十四日除命，复为承旨，自不须别出告，既不别出告，而传称雍遂命词头，所不可晓。盖岩叟缴还词头，即送雍，雍命词讫，更除侍读，雍已论列，因用雍前所撰告命给付，而传误云尔也。岩叟系年录记此事颇详，今从之。雍四月十日迁中大夫，旧录有之，新录削去，不知雍以何事迁也。当颜复五月六日自西掖改章制、侍讲、祭酒，翼日遂卒，或除温伯时，复已病，不必当制也。据王岩叟五月十八日自西掖改龙制、都丞，苏辙云：「言温伯者皆美迁。」按岩叟尝以章制为都丞矣，岂以迁龙制为美乎？当考。）
　　三省言：自春以来，时雨未足，民间诸般欠负，恐未能偿。诏：「府界、诸路监司，应雨泽未足处人户合催理系官欠负【二】，权住理纳，候丰熟日依旧。」
　　枢密院言：「转员马军指挥使已下至副兵马使，人数溢额，转迁不行。」诏权置下名军使一百七十人、副兵马使一百七十五人。
　　诏：「大理寺合行火限，官员出局，实时洒熄。夜宿行遣文书，聚于宿官一处，专切提举。如不洒熄及至遗漏，并依尚书省诸房法。」初，元丰七年，尚书诸房不以时熄火及遗漏者，罪当徒。至是，以元丰库接大理廨垣，而本寺未有火禁，故降是诏。（新本削去。）
　　户部言，乞于请官物条内，添入充官用之物，过限具因依报所属，别出凭由帖旁。从之。旧无限或阅岁不请，难于检察故也。（新削。）
　　戊戌，熙河兰岷路经略司言：「乞委城寨使臣同召募少壮堪耕战之人，刺充弓箭手。每员招及三百人，着业及一年，减磨勘一年；百人，减半。仍委知、通提举，每及六百人，各与减一年磨勘；三百人，减半。」从之。
　　己亥，提点京东东路刑狱刘□□羽□贝□为刑部郎中。
　　昭宣使【三】、和州刺史、内侍押班赵世长为本省右班副都知。
　　枢密院言：「军人差发往川峡路屯驻者，内有曾犯徒经断并逃亡捕获，或无家属，若配军并降到人，并隔下权移本州岛或邻近以次州禁军指挥、管辖、差使，候军回却归旧指挥收管。」从之。（新本削去。）
　　庚子，诏李伟差遣候过涨水检举取旨。从范祖禹三月辛未驳奏也。（辛未，三月六日。此据苏辙九月末奏增入。）
　　辛丑，诏邓温伯依三月十四日命，除翰林学士承旨，其四月二日提举醴泉观[四]兼侍读除命勿行。
　　始，太皇太后谕执政，令以温伯知南京，既而曰：「且记取，便与迁。」及退，尚书右丞许将谓同列曰：「帘中语殊未婉顺，盍再将上。」中书侍郎傅尧俞和之，吕大防以为然。时郑雍闻王岩叟再封还词头，亦上疏乞辨邪正，曰：「朝廷顿除温伯为学士承旨，而觽言交攻，一旦改命，乃使日侍天子左右，得以纳说。臣不知以温伯为邪而退之，或以为无过而用之也？」于是执政并雍疏进呈，卒从初命，而有是诏。雍前所撰承旨告犹在合门，乃促温伯拜受。（新、旧录于此始载王岩叟封还温伯词头，诏送以次舍人，又不载以次舍人为谁，今移封还词头事见三月十四日，仍取刘安世言章备载之，余人更须搜讨编入。王岩叟纪年录云：郑雍疏，盖文过之辞。语郑穆曰：「此疏同进呈，必害事。」已而果然。）
　　左谏议大夫刘安世言：「臣伏见朝廷除温伯为翰林学士承旨，初则中书舍人缴还词头，继又给事中两次封驳。臣窃谓至公之朝，必无遂非之理，迁延累日，未敢论列。比闻传报，前命复下，搢绅相顾，莫不失色。何者？陛下即位以来，未尝沮抑公论，今两省给舍举职如此，盖是公议以为失当，朝廷□不听纳，持之益坚，臣再三思之，不得其说。及观告词，乃知陛下以攀附之故，遂加恩宠，臣独疑其不然，须至辩正。前代创业之主，经纶草昧，乃有豪杰之士，用为佐命之臣，谓之攀附可也。继体之君，或由储贰【五】，或自藩邸，春宫、王府，咸备僚属，以其有保傅之恩、调护之效，谓之攀附亦可也。恭惟陛下初自妙龄，未遑出阁，诞膺天命，遽登宸极，中间温伯惟曾暂掌笺记，何尝得望清光？而遂以攀附加之，循名考实，显为非据。况温伯奸邪反复，天下所知，阴假王言，内交蔡确，此实有罪，苟逭典刑，更蒙误恩，尤骇物听。伏冀陛下审察清议，斥远佞人，收还诏除，以慰觽望。」
