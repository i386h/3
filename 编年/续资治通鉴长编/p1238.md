<!-- { "loadSidebar": true } -->
　　殿中侍御史吕陶言：「琮材短虑暗，不知治体，好营小利，苟图近功。初为梓州路转运副使日，起请乞令民间寻求遗利，以充修造，其奏札乃云：『可以壮观太平，光辉全盛。』辞语鄙陋，大可怪笑，朝廷方送工部立条，琮至所部，力行其说，郡县承迎风旨，多端求索。或于荒闲去处起置屋宇，强民税赁，或于不可耕凿之地，差人种植，或于觽人居室之前，增创间架，或于山野镇市间旦集之处，立竹布簟【一一】，敛掠钱镪，桩作遗利。洎至缘琮所请立为着令，天下州县遂打量街道，分擘沟渠，虽是已出租税之地，但系侵占丈尺，并令别纳租钱。若不承认，则彻屋翦檐，然后获免。西川州郡，有一处岁入八百贯以来，推之四海，掊敛甚多，皆琮细碎刻剥所致。况修造旧令转运、提举司分认，最为通法，伏望圣慈勘会蠲放，以广惠泽。又天下两税折科，无如川蜀之重，紬一疋折三百二十文，绢一疋折三百文，丝绵每两折一十文，下等税户或紬绢不及尺，或丝绵不及两，或米豆不及升，又缘簿帐体式，匹帛须见尺，谷须见升，以此下户并与同乡人圆零就整，合旁送纳，所贵减得三种之耗。假令八户各有税钱一文，折纳紬，即合为一旁，共纳一尺。或七户各有税钱一文，折纳绢，即合为一旁，共纳一尺。或十户各有税钱一文，折纳丝挠，即合为一旁，共纳一两，并秤耗一两。或十户各有米一升，即合为一旁，共纳一斗，又纳省耗、仓耗各一升。自来风俗如此，圆零就整输纳，习以为便，于税赋大数亦不亏陷。琮既萌刻剥之心，无以发端，因点检元丰五年税簿，遂指挥一路不得圆零合旁，并须逐名作一旁送纳。或八户各有税钱一文，自来共纳绸一尺者，今则各纳一尺，计八尺。或七户各有税钱一文，自来共纳绢一尺者，今则各纳一尺，计七尺。或十户各有税钱一文，自来共纳丝或绵一两，秤耗一两，共计二两者，今则各纳正色一两，秤耗一两，共计二十两。或十户各有米一升，自来共纳一斗，并省耗、仓耗各一升，计一斗二升者，今则各纳正色一升，省耗、仓耗各一升，共计三升，以此下等户极为不易。况其年两税已毕，却于此年行遣追纳，一路所得，亦数十万匹、两，立为定例，民何以堪？又将本路纳税头子钱不满十文者，并增至十文。如此措置，足见浅谬，伏乞圣慈指挥梓州路，头子钱应圆零合旁，依旧施行。」
　　又言：「琮所建遗利，正与陕西侵街钱相类，其侵街钱已蒙放免，而遗利之害尚未扫除。」
　　又言：「琮既违条不许税户圆零合钞，朝廷未加之罪，乃敢辄肆欺罔，更于去年八月十五日与转运判官宋构连状申户部称，辖下人户两料税物不依圆零就整送纳，亏陷省税不少。因而又欲于逐色耗上增分数，此尤见其诞妄苛刻之迹。且畸零税物，明有令敕指挥，听觽户合钞送纳，但于簿头大数得足，即非亏陷省税，于条无碍。琮等既不听人户合钞，暗加数倍之税，而又欲于耗上分厘之间，增添其数。乃是百姓元不违条，琮等自不守法，聚敛至此，民何以堪！其户部见琮所申，殊未折沮，乃遍下诸路相度，淹缓至今，犹未与夺，诸路以琮之说为是，则民间之税又添几倍矣。」
　　又言：「琮起请收遗利充修造，苛细掊敛，流害四方，及不许人户圆零合钞纳税，违戾制敕，于常赋之外增加数倍。自元丰五年施行，至今及六年，一路之民所供横敛，仅及二百余万匹两。臣虽累次条析论奏，未蒙听纳。近闻琮坐江、淮根括税事，降知吉州。臣窃未谕朝廷之意，且根括无名之税，与增加畸零之物，皆是暴敛，为害实同。今江、淮之民，独被圣泽，并为蠲放，而巴蜀之俗，未沾大惠，恐非仁不异远之意。况远方疾苦，朝廷每患不知，既知之，乃不蒙救□？大率彼民畏官府，畸零之害，行已数年，今琮虽去部，而郡县循以为例，不敢辄改，人人饮恨，何所告诉？则横赋无时而已。臣愚伏望圣慈特降指挥下梓州路转运司，晓谕人户，许令依条圆零就整，合钞纳税。所贵德泽均及幽远。其收遗利充修造条贯，亦乞检臣累奏付修敕所删改施行。」（旧录云：先是，臣僚言琮在江南、两浙、淮南以根究逃移为名，于常赋外增税数倍，均令人户认纳，故有是命，今检言章并入此。陶言竟不知行否。）
　　东路提点刑狱司言：「提举司别有帐，今敕并依嘉佑常平仓法，按嘉佑编敕仓敕，经本处钩磨，申司农寺缴牒，三司送钩。今义仓、免役虽罢，缘有官物出入，系帐司拘管，其文帐须吏人钩考，乞令提刑司候及二年别具裁损。」从之。（新削去。）
　　蠲蔡州汝阳等十县并汝州颍桥镇人户酒课、曲引钱，从京西路转运司请也。（新削去。）
　　诏应陕西、河东土人因战功补授殿侍、军大将之人不愿上京者，许于本路居住。
　　雄州言：「得涿州牒，今后若委所司于生饩目之内，书写北朝国信使、副并三节人从，经久为便，本朝有司不空南朝字，亦议别行改更。」诏：「令雄州移牒北朝涿郡，今后所赐国信使生饩，客省目子并折支，目内并书北朝贺逐节名国信使、副并国信下三节人从。」
　　右司谏苏辙言：「臣闻三代常祀，一岁九祭天，再祭地，皆天子亲之。故于其祭也，或祭昊天，或祭五天，或祭一天，或祭皇地祇，或祭神州地祇，要于一岁而亲祀必遍。降及近世，岁之常祀，则有司摄事，三岁而后一亲祀，亲祀之簄数【一二】，古今之变，相远如此！然则其理之不同【一三】，盖亦其势然也。谨按国朝旧典，冬至圜丘，必兼飨天地，从祀百神。若其有故不祀圜丘，别行他礼，或大雩于南郊，或大飨于明堂，或恭谢于天庆，皆用圜丘礼乐神位，其意以为皇帝不可以三年而不亲祀天地百神故也。臣窃见皇佑明堂遵用此法，最为得礼之变。自皇佑以后，凡祀明堂，或用郑氏说，独祀五天帝，或用王氏说，独祀昊天上帝，虽于古学各有援据，而考之国朝之旧，则为失当。盖儒者泥古而不知今，以天子每岁亲祀之仪，而议皇帝三年亲祀之礼，是以若此其簄也。今者皇帝陛下对越天命，踰年即位，将以九月有事于明堂，义当并见天地，遍礼百神，躬荐诚心，以格灵贶。臣恐有司不达礼意，以古非今，执取王、郑偏说，以乱本朝大典。夫礼沿人情，人情所安，天意必顺。今皇帝陛下始亲祀事，天地百神，无不咸秩，岂不俯合人情，仰符天意？臣愚欲乞明诏礼官，今秋明堂用皇佑明堂典礼，庶几精诚陟降，溥及上下。」（六月十六日可考。）
　　甲子，户部侍郎赵瞻详定役法。
　　龙图阁直学士、提举洞霄宫张诜知苏州。既而御史言其昏耄，罢之，仍提举洞霄宫。（御史有言在二十一日，并书。）
　　详定元丰敕令所刘挚等言：「伏闻刑部郎中杜纮已降敕命同黄廉相度茶法，臣等窃见自来编修官差移不定，难得成书。盖前官虽已尽心，后官岂敢凭信！却须尽究本末，若便创行编修，兼所见异同，须有移易，不惟岁月淹久，亦致议论难合。今来重修元丰敕令格式方始置局，杜纮职在详定，朝廷许令权罢刑部签书，盖是欲其专一，忽差远使秦蜀，臣等深所未喻。况纮晓习法令，同辈少比，如或改差，必难得如纮称职。臣等欲乞朝廷别差官相度茶法，令纮得尽详定之效，庶几编敕早见成书。」从之。（纮竟无代者，二十六日可考。）
　　殿中侍御史林旦言：「熙宁初改议助役法，知许州长葛县事乐京，知唐州湖阳县事刘蒙，各因入州会议役法，遂自劾待罪，作擅去官公罪徒二年，各追一官勒停，情实可矜，愿令有司改正。」又看详诉理所言：「乐京言役法不便，自劾待罪，断徒二年公罪，即与擅去官事理不同，合从□减。」诏京特与除落，仍落致仕，授承议郎，召赴阙。蒙物故，赐帛五十疋付其家。（京、蒙去官在熙宁四年十二月。）
　　礼部言：「元丰新礼，皇帝祀天服大裘，搢大圭。今大裘虽以黑羊皮为之，乃作短袍样，袭于笃衣之下，仍与笃服同见，及大圭之制圆首前诎，虑于礼未合，请下礼部太常寺讨论改正。今取旧大礼所用大圭，长尺二寸，盖以宝玉难得，止用西魏以来制度为之，欲依西魏、隋、唐玉笏之制，方而不折，上下皆博三寸，长尺二寸，其厚当约今镇圭样制。其大裘别作讨论。」从之，仍将来明堂用减轻大圭。
　　礼部又言：「王安石薨在神宗皇帝大祥内，皇帝更不举哀成服。」从之。
　　刑部言：「旧刑部覆大辟系置详覆司，自官制行，详覆案归逐路提刑司，刑部不复详覆，亦不置吏。今当复置详覆案，置行案二人，不行案二人，其职级止用本部旧人，毋用专置。」从之。
　　河北转运判官杜纯言：「河防旧隶本司，其决溢计之今日未尝加多，自置都水监，遣丞治水专领，其决溢比之前日亦不加少。缘决溢之多寡，实不系置与不置别司。近添差都水使者一员治水，窃谓用材役民以备水患，事责同异，委有妨阙，请都水监不必分官专治，止可责成本司。既减外监官属，宜置本司属官二员，往来勾当。随事缓急，以时计置使副、判官互出临按，事责归一。其物料请如旧监，以他路所出之物应副。」从之。（七月末刘挚云云。）
　　湖北都钤辖、转运司言：「诚州地林等溪峒一千四百五十四户，惟杨族一姓补充班行，其姚、石、龙、卢、□家数姓亦大族，颇怀觖望，兼杨氏族亦有漏补未均及请受不等，请更定料钱、衣赐给遣，庶事体一同。今大由、地林、杨溪、古铁、胡耳、西道、塞溪等并沅州旧管溪峒，招纳十余年，始割隶诚州，内胡耳、西道、塞溪只诏不许招纳，其大由等团结若与补正名目，其食料钱等虑与胡耳等蛮相异致讼。」诏湖北都钤辖、转运司，并依胡耳、西道等团峒施行，有未便仰具以闻。」
　　诏诚州修建罗蒙寨、天村【一四】大由堡效用归明班行头首等八百四人转官加级，赐帛有差，以献纳地土，采斫竹木，开通道路之劳也。
　　乙丑，荆湖北路转运司言：「沅、诚二州今既罢免役法，若遽依内地差徭，恐新附蛮人难从一律，请沅、诚州募役仍旧，俟新附之人日久驯习，即视辰州例差徭。」从之。（新无。）
　　右司谏苏辙言：
