<!-- { "loadSidebar": true } -->
　　起讫时间 起神宗熙宁六年九月尽是年十月
　　卷　　名 续资治通鉴长编卷二百四十七
　　帝　　号 宋神宗
　　年　　号 熙宁六年（癸丑，1073）
　　全　　文
　　九月辛丑朔，判司农寺曾布、权御史中丞邓绾、权知审刑院崔台符，并兼详定一州、一县、一司、一务敕。
　　诏自今巡教使臣校殿最，虽以十分为率，其第一等事艺及八分、或射亲不及三分，虽入最，不行赏。
　　提举详定编敕宰臣王安石等言：「新修编敕，虽已经审刑、刑部、大理寺、殿前马步军司等看详，尚虑事理未尽，欲更送中书、枢密院再看详签贴，及付在京刑法司、律学官吏等各具所见，申中书，送提举详定官看详。如当改正，即改正刊印颁行。」从之。
　　上批：「赐河州沿边安抚司锦彩，令招抚蕃部。」五月四日，初置洮西安抚司。王安石白上，宜专委王韶。先是，上论景思立、王韶事，上以为王韶作缘边安抚司，事体与景思立不同。至是，安石为上言：「陛下前用王韶为沿边安抚司，以羌事成败专责王韶。当是时，若陛下即用王韶为经略使，则洮、河事成疾二三年。惟其用王韶为沿边安抚，别置帅，此韩缜所以出违异之言，郭逵所以起矫诬之狱也。今沿边安抚司非专任洮、河成败者，与王韶事不类，即每事当令听王韶。不如此，军政不一，上下更生衅隙，害国家边事。」上曰：「武臣自来安敢与帅臣抗？」安石曰：「先朝以来，任帅臣如此，非失计，但置帅臣非其人，乃是失计。」冯京曰：「孟德基止因经朝廷言利便，不由王素，王素移令监教阅，几欲自杀。」安石曰：「若置帅，即部内利便，人争自言，何至乃令经朝廷自献？只缘置帅不善，故有此。」又为上言：「边事得失，在几微之中，不可不察。如房管、贺兰进明事，乃致睢阳不守，其本甚微，其末甚大。」安石自睳云：「蔡挺方主景思立，害王韶，故以此警上。」孟德基，当考王素作帅时任何官。
　　安石又因论盐事，言两浙近立厢军额少，不便，乃至令衙前自雇人送纲【一】。上曰：「祖宗时，厢军数少。」安石曰：「帐籍既不可知，又祖宗时事不同。」上曰：「祖宗时官少，故占厢军少。」安石曰：「亦恐不止为此。臣耳目所接，尚见圆融门内户夫修造及送纲，多令乡户衙前自雇夫龏。诸夫力縻费，出于民力而不出于兵力者甚觽。自韩琦、富弼执政以来，即稍禁止此事，非但近岁差役法以来禁止也。恐如此之类，亦是占使兵士多，供役不足，然此事实可爱惜得民力。若是公私为一体，即稍费厢军，不为害也。」
　　壬寅，知熙州王韶言河州平，有随军百姓三十余人杀降人，略财物，已斩之。诏韶密推究杀降兵级及降人被略杀伤数，并详度部押使臣人员合与不合勘劾；仍命内臣梁从政密体量以闻。朱本削去，新本同朱本，今复存之。
　　先是，王韶亦以书抵王安石言杀降事，安石白上：「部辖使臣，将校宜按劾，不如是，无以明纪律，后难复用。」上难之，安石又论其当治之状，乃有是命。上既难治杀降事，又问：「王韶所言或指泾原人？」安石曰：「韶奏状并熙、秦亦有。」上乃怪韶不当遽受其降，以为杀伤泾原人觽矣，而遽受降，故士卒发愤。安石曰：「若不受降，即城未必遽下。」上曰：「奏云掘城，城欲透。」安石曰：「城中尚有二千人，必不肯坐死。即杀伤，又非特二千人而已。今受降极善，岂可复以为非耶？」
　　荆湖北路转运司言，辰州南江将官杨万等与蛮斗敌有功。诏杨万、夏方迁两资，余迁资、减磨勘年，赐绢有差。
　　相度两浙路水利沈括言：「浙人以治田为生，所入甚广，急欲得钱，贱粜于有力人家，迨春夏阙食，又从有力之家贵籴。今欲立敛散法，且于一二州置和籴仓，候其成绪，以渐推行，庶不至伤农。」从之。
　　管勾鄜延路经略司赵□言：「自今遇大阅汉蕃阵队，且以万二千五百人为法，旌旗、徽帜各随方色：先锋、策先锋为一色，左翼一、左翼二为一色，右翼一、右翼二为一色，殿后、策殿后为一色。内中军所建六纛、五方旗外，余亦为一色。战国之时，大将之旗以龟为饰，盖取前列先知之义。今中军亦宜以龟为号。其八队旗，则绘天、地、风、云、龙、虎、鸟、蛇【二】。天、地则状其方圆，风、云则状其飞扬，龙、虎则状其猛厉【三】，鸟、蛇则状其翔盘之势，以备大阅。」而枢密院以为阵队旗号若绘八物，虑士觽难辨，而其间亦有无形可绘者，遂诏大阅旗帜止依方色，仍异其形制，令勿杂而已。
　　癸卯，以前权江阴军判官邵奇为太子中允、知秀州华亭县。奇召对称旨，诏迁合入官，与差知两浙有水利县，王安石荐之也。安石初言奇有才略，欲令赴熙河准备差遣。至是，乃言恐奇不肯为朝廷振举法令，姑尝试之，乃命以此。
　　赐虞部郎中赵至忠绢三百。至忠本契丹归明，数言契丹旧事，故有是诏。至忠，初见庆历元年，又嘉佑二年、熙宁二年。
　　上批付枢密院：「勘会河北、河东、陕西、江、淮、京东西、湖、广、福建、川峡等路见在都副总管、钤辖、都监，并三路缘边都同巡检职位、姓名及到任、再任年月日，作揭贴册进入。」
　　乙巳，诏赵□详度权移一将兵及河东秋戍马军七指挥，就内郡粮草，以鄜延年谷不登，并边艰食故也。于是王安石又言：「赵焑欲支弓箭手粮草，诚非计。」上曰：「□但为弓箭手，必无他意。杨蟠奸险小人。」安石曰：「陛下付蟠以一路，若蟠奸险有状，宜劾正其罪，岂可但已？」上又曰：「蟠踰违，考素行必不如赵□。」安石曰：「杨蟠踰违龏色，已经进呈，非中书蔽覆。然少年踰违，自大臣以下皆所不免，便以此一事断其君子小人，以为忠信不如赵□，窃恐未可。今陛下所尊礼之人，恐亦未免少年有踰违之行，若谓其奸险小人，即臣未见其状。乞陛下以所知事状付臣等推究施行。」上又言：「□所擘划甚善。」安石曰：「陛下既以为善，何故不行？臣既备位宰相，不敢不布所怀，若陛下不以臣言为可，何必用臣言决事？」上又欲令借弓箭手以草料，安石曰：「今诸路已行借助法，何须别借？」上曰：「借助法但支钱米，无草料。」安石曰：「借与钱岂不能自买籴？」上曰：「无可籴买故也。」安石曰：「若私下散行籴买，尚患其无，即鄜延见草不支数月，卒然兵马食尽，如何令转运司买籴，此臣所以不敢不言。若陛下要支与【四】，有何不可，何必黾勉从臣所言也？」八月二十六日可考。
　　丙午，诏：「诸军校虽已老而谙部辖者，当优假之。自今体量简选虽小有疾而精神未退，两目见十五步，手足不妨武艺，能上下马，年未七十，堪部辖差使者，姑与存留，即虽该退简而不知部辖者，随处以闻，当议改充厢军将校。」
　　辰州南江归明溪峒硖州军牙头首、指挥使向真赠内殿崇班，以章惇言真说谕蛮人有劳【五】，后为蛮舒光旦等驱略并屠其家故也。
　　丁未，翰林学士、右正言曾布为起居舍人，工部郎中、龙图阁待制邓绾为兵部郎中，权知审刑院崔台符、权发遣大理寺少卿朱温其等九人升任、迁官、循资有差，并以修编敕成故也。赐提举王安石银绢各五百，降诏奖谕。会要：熙宁六年八月七日，提举编敕宰臣王安石上删定编敕、赦书、德音，附令敕申明、敕目录共二十七卷。诏编敕所镂版，自七年正月一日颁行。先是，诏以嘉佑四年已后续降宣敕删定，命大理寺法直官刘赓、左班殿直张寀充检详官，刑房堂后官刘笃充点对官，秘书丞胡瑗、太子中舍陈偲、大理寺丞张巨、光禄寺丞虞太宁充删定官，权大理少卿朱温其充编排官，翰林学士曾布、龙图阁待制邓绾、权知审刑院崔台符充详定官，安石提举。至是，上之。
　　戊申，入内都知张若水提点内弓箭南库，张茂则都大提点内弓箭、军器等四库。上批：「内弓箭南库系新创置，贮内降御前物色，其军器监及提点内弓箭、军器等库【六】并不得统辖。」七月十三日。
　　淮南东路转运司言：「真、扬州民逐熟于泗州【七】，见赈救。」及两浙提点刑狱司言：「润州旱甚，乞发省仓，或量给度僧牒及紫衣、师号敕，募人入粟，以备赈济。」诏各拨常平司粮三万石，募饥民兴修农田水利。二十一日，又诏。
　　辛亥，御崇政殿试武举进士。九月二十一日【八】阅试，十七日推恩。凡武举，初试义、策于秘阁，武艺则试于殿前司，及殿试，则又试策于庭。于是诏武举人策入优等，武艺又入优等，与右班殿直，武艺次优与三班奉职，末等与三班差使，减磨勘二年；策入平等，武艺优等与奉职，武艺次优与借职，次等与三班差使，减磨勘二年，末等三班差使。
　　赠庆州柔远寨蕃官西京左藏库使赵余庆成州团练使，大顺城蕃官文思使赵余德果州团练使，赐其母巢氏冠帔。巢夫明有武力，为夏人所畏，而余庆兄弟屡有战功，继死。会诏诸路各遣有功蕃官赴阙，巢对使者泣，以被召者多其夫子部曲，感二子之不见至尊，独有画象，愿与使者俱达朝廷，虽死不朽。上怜其意，故有是命。
　　癸丑，以盐井川所筑城为盐川寨，隶通远军。按六月二十三日，高遵裕已于盐井川筑城寨，此但赐名耳。实录云置盐川寨，殊不详，今略删润之。
　　御史丁执礼言：「度支郎中皮公弼昨任发运使，奏开黄池江，计夫六十万，实用七十万，益以运兵三千，仍令丁夫夜作，逃、死者千余人。乞重降贬。」诏淮东转运、提点刑狱司体究。
　　是日，辅臣奏事已，上顾王安石曰：「闻卿子雱久被病，比稍愈否？」安石曰：「雱病足疡下漏，篃用京师医不效，近呼泰州疡医徐新者治之，少愈。」上曰：「卿子文学过人，昨夕，尝梦与朕言久之。今得稍安，良慰朕怀也。」
　　甲寅，庄宅使、带御器械、知镇戎军张钅为右骐骥使、提点凤翔府太平宫。钅有战功，以病请退故也。张钅，已见二年六月。
　　丙辰，引进使、眉州防御使李端□言：「朔望御文德殿，祁寒盛暑，数烦清跸，紫宸之朝，岁中罕御。欲乞朔日御文德，望日御紫宸，所贵正衙、内殿之朝仪并举。」从之。
