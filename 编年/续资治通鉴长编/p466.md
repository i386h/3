<!-- { "loadSidebar": true } -->
　　二月乙未，命知汝州、太常博士范祥，驰传与陕西都转运使程戡同议解盐法，从三司请也。庆历二年，既用范宗杰说，复京师榷法。久之，东南盐池悉复榷，量民资厚薄，役令軵车转致诸郡。道路靡耗，役人竭产不能偿，往往弃甽竴、舍妻子亡匿。东盐凡通商州军，在京西者为南盐，若禁盐地则为东盐。总州府军二十八，已见天圣八年。则盛置卒徒，车运抵河而舟，寒暑往来，未尝暂息，关内骚然。所得盐利，不足以佐县官之急。并边务诱人入中刍粟，皆为虚估，腾踊至数倍，岁费京师钱币，不可胜数，帑藏益虚。祥本关中人，熟其利害，尝以谓两池之利甚博，而不能少助边计者，公私侵渔之害也；傥一变法，可岁省度支缗钱数百万。乃画策以献。是时韩琦为枢密副使，与知制诰田况皆请用祥策，故有是命。本志云，会祥以丧去。按祥明年三月壬午，乃自知华州提举坑冶铸钱，其以丧去，实在此后，行状亦云，本志误也。八年十月，乃复用祥，当是祥与戡议不合，故以祥知华州，明年三月，除提举坑冶铸钱，始遭父丧去耳。
　　谏官欧阳修言：「臣风闻知汝州范祥为相度陕西青白盐，敕差张子奭权知汝州。子奭自选人二年内迁至员外郎，朝廷之意虽曰赏劳，而天下物议，皆云侥幸。盖以子奭宣劳绝少，止两次而迁官赐恩已数重【四】。自古赏功，不过一赏，赏之不已，难弭人言。初自选人改京官，曰赏劳；未及二岁改秘书丞，又曰赏劳；赐以章服，又曰赏劳；秘书丞不久又转官，又曰赏劳；合得太常博士，超迁员外郎，又曰赏劳；后行祠部为名曹【五】，又曰赏劳；作京官，合作知县而作签判【六】，又曰赏劳；一任未满，合更有一任知县，又超通判差遣，又曰赏劳。此所以外人之议不允也。况范祥暂出勾当，只合交割以次官员，或转运司自差人权。今朝廷差人，已自失体，又于子奭为此侥幸，今朝臣待阙在京者甚觽，岂无一人堪权知州者？朝廷每用一人，必当天下人服，今每一差遣，则物议沸腾，累日不息。昔五代桑维翰为晋相，一夕除节度使十五人为将，而人皆服其精。今中书差一权知州而不能免人讥议者，盖事无大小，当与不当而已。其张子奭，伏乞追寝权差之命，仍乞今后外处差出知州，只委本路转运使差官权。至于赏罚之柄，贵在至公。今莫大之罪，不过一刑而止；岂有劳者终身行赏而不已？亦乞今后有劳效之人，量其大小，一赏而止。若其别着能效，则拔擢自可不次，人亦自然无言。伏以朝廷用人，惟患守例而不能不次选任，但不涉于侥幸，实有材艺出人，谁敢有言乎？子奭作使西鄙，不为无劳，但恩典已优，于赏已足。可惜令天下指为侥幸之人，而掩其前效，况又上亏朝政，不可不思也。」
　　丙申，遣内侍赍奉宸库银三万两下陕西，博籴谷麦以济饥民。三月乙丑可考。
　　赐知府州折继闵，并代钤辖王凯、都监田朏，麟府都监王吉器币有差，仍降敕书奖谕，并以击西贼有劳也。王凯传云，敌觽二万寇青塞，王凯出鞋斜谷【七】，转战四十里，至牯囵川【八】，大破之，复得所掠牛马以还。不知即此役否。
　　戊戌，命天章阁侍讲、史馆检讨王洙及枢密院都承旨、右监门卫将军战士宁编修枢密院例策。编修例策，按韩琦传乃是再入枢密为使时，事在嘉佑元年八月。
　　己亥，诏曰：「比多浮薄之人，托为衣冠之后，娶皇族女，而至有寒饥不能自养者，岂朕所以敦骨肉之爱也？其令大宗正司，自今凡与宗室约婚，并先体量行义、赀业以闻。」
　　谏官孙甫言：「自昔之有天下者，未尝一日去兵，虽然，兵无良将，与去兵同。祖宗朝养兵不多而取胜于中外者，有良将也。今日养兵多而未尝胜者，以无将也。非无将也，不知其才而任之也，其人可将千人，而授以万人，欲不取败得乎【九】？今韩琦历经略、招讨、部署之任最久，田况曾为经略判官，近皆还自陕西，边将之才，无容不知。请诏琦等条四路将臣能否，为上中下三等，其最下者黜之，庶几将帅得人，而胜可取也。」
　　庚子，枢密副使韩琦、知制诰田况等言：「窃知张子奭曾谕西界，令尽还前所侵延州地，而终未听从。此于朝廷所系者大。且栳栲、塞门、安远、黑水等寨，自为贼所破，直至延州更无障蔽，其承平、长宁、安南等寨【一○】，亦当时仓卒弃之。今若遂不修复，则斥堠至迫而边民不敢耕植，岂得为延州之利乎？又闻贼更欲每年入中青盐十万斛，今只以解盐半价约之【一一】，已及二十余万贯，并所许岁币，仅四十余万，此乃与北敌之数相当。议者又欲许其入中青盐，却复所侵边地，臣窃思之，亦恐未为完计也。缘青盐即于保安军入中，必难尽易，当须官自辇置别州，且疲敝之后，可复兴此劳役乎？自来缘边属户，与西界蕃部交通为常，大率以青盐价贱而味甘，故食解盐者殊少。边臣多务宽其禁以图安辑，惟汉户犯者，坐配隶之刑，曾无虚月。今若许入中青盐，其计官本已重，更须增价出卖，则恐缘边蕃汉，尽食西界所贩青盐【一二】，无由禁止；解盐之利，日渐侵削，而陕西财用不得不屈矣。是使西贼畜锐俟时，祸变不测，其势必然。今急于议和者，但徼目前苟且，而不顾贻患于国家，欲乞朝廷熟虑。今来所许岁币已厚，须是尽还延州侵地，方与纳和。其欲入中青盐，决不可许。若西贼缘此未肯纳款，即乞早议修复城寨，为一路经远保守之计。」
　　欧阳修言：「臣自去年春，蒙恩擢在谏列，便值朝廷与西贼初议和好，臣当时首建不可通和之议，前后凡十余次论列。然天下之士，无一人助臣言，朝廷之臣，无一人采臣说。今和议垂就，祸胎已成，而韩琦自西来，方言和有不便之状，余靖自北至，始知敌利急和之谋。见事何迟，虽悔无及。当臣建议之际【一三】，觽人方欲急和，以臣一人，诚难力夺觽议。今韩琦、余靖亲见二敌事宜，中外之人，亦渐知通和为患，臣之前说，稍似可采。但愿大臣不执前议，早肯回心，则于后悔之中，尚有可为之理。臣计西贼无故而请和者，不止与北敌通谋，共困中国，兼欲诈谋款我，并力以吞唃畼啰、摩旃、瞎□之类诸族，地大力盛，然后东向以攻中国耳。今若未见有他计拒其来和，则当赐以诏书，言唃畼啰等皆受朝廷官爵，父子为国藩臣，今若讲和，则不得攻此数族。且攻此数族【一四】，是贼本心所贪，闻我此言，必难听约。用此为说，亦可解和。臣所以区区惟愿未和者，盖臣愚虑知不和患轻，易为处置，和后患大，不可枝梧。臣前后奏章，论列已备，此乃天下安危大计，圣心日夜所忧。臣为言事之官，见利害甚明，若不极言，罪当诛戮。」
　　辛丑，权御史丞王拱辰言：「赏罚者，朝廷之所以令天下也。此柄一失，则善恶不足以惩劝。今滕宗谅在边，盗用公使钱，不俟具狱，止削一官，皆以谓所坐太轻，未合至公。张亢本列武臣，不知朝廷大意，不欲以督过之，臣不复言。宗谅则不然，事既发，乃将所支文历，悉皆焚去。原心揣情，慢忽朝廷，非亢之比。臣所以不避而固争者，诚恐来者相效，而陛下之法遂废矣。臣明日更不敢入朝，乞赐责降一小郡，以戒妄言。」监察御史里行李京又言：「滕宗谅在庆州所为不法，而朝廷止降一官，移知虢州。近闻兴元府西县又奏，宗谅差兵士百八十七人，以驴车四十两，载茶三百余笼出引，逐处不得收税。宗谅职在近侍，而乱法太甚，仍虑昨来推劾状中，犹未及贩茶之事，宜夺天章阁待制，以惩贪墨之人。」
　　壬寅，知光化军、水部员外郎韩纲除名，英州编管。兵马监押许士从，追三官，舒州编管。以东头供奉官陈曙为礼宾副使，左班殿直李方为内殿崇班，三班借职贾昌言为左班殿直，并合门祗候；左班殿直杨能为东头供奉官【一五】。纲、士从坐弃城，曙等赏诛贼功也。
　　谏官欧阳修等言：「风闻朝廷近降指挥与诸路转运使，令体量州县官吏酷虐军民者。臣料朝旨如此，必是因韩纲酷虐，近致光化兵士作乱，故有所指挥。切以昨来光化兵变，虽因韩纲自致，其如兵亦素骄，处置之间，须合中道。韩纲自当行法，骄兵亦合讨除，如此两行，方为得体。今若明行号令，编约官吏，则骄兵增气，转更生心，长吏畏避，无由行事【一六】。其所降与转运司文字，窃虑朝夕之间，传播中外，扇动髃小，引惹事端。然已失之令，既不可追，伏乞速降指挥与诸路转运使，令密切禀行，不得漏泄，所贵别不生事。」修等上言，不得其时，因韩纲被罪附见，更须考详。
　　修又言：「去年五月诏敕节文：『诸路转运并兼按察使。或贪残老昧，委寔不治者，逐旋具状闻奏。若因循不切按察，致官吏贪残，刑狱枉滥，民庶无告，朝廷察访得知，并当勘罪，严行黜降。』近贼张海等入金州，劫军资甲仗库，盖知州王茂先老昧，所以放贼入城。及张海等到邓州，顺阳县令李正己用鼓乐迎贼入城饮宴，留贼宿县，恣其劫掠，其李正己亦是老昧。京西按察使陈洎、张□，自五月受朝廷诏书，半年内并不按察一人。如王茂先、李正己并显然容庇，不早移换。及光化军韩纲在任残酷，致兵士作乱，亦不能早行觉察。其陈洎、张□，自合依元降诏敕，重行黜降，中书又不举行，使国家号令，弃作空文，天下祸乱，贻忧君父，盖由上下互相蒙庇之罪也。若明降诏敕，显有违者，并不举行，则今后朝廷号令，徒烦虚出。伏望出于圣断，以警后来。」
