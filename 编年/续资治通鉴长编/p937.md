<!-- { "loadSidebar": true } -->
　　辛巳，两浙提点刑狱司言：「廖恩千余人在信州界未获，今调发保甲防拓，准备捕杀，及于逐路保甲分番戍守【一】。」上批：「东南之民虽近联以什伍，然未尝教之武事，驱以捍贼，实难收功，徒废生业，并令放散。江南、福建路亦依此。」
　　入内东头供奉官、勾当御药院李舜举言：「先差随安南行营大兵进讨，蒙改两官，今宣抚使、副皆被责，乞罢臣职任，重行黜责。」诏舜举追所转两官，更夺寄资一官；东头供奉官刘惟简、韩永式以走马承受回，各转两官，亦追一官。
　　赐塞胙城县韩村决河役兵特支钱。初，都水监言，滑州韩村埽河溢，水行堤外，巳牒同判监刘璯、丞耿琬、勾当公事陈康民提举固护，至是功毕也。
　　壬午，遣监察御史里行黄廉鞫前知庆州范纯仁于宁州。以永兴军路钤辖种古言：「前知环州，尝与纯仁争辨蕃部等事，因此挟情捃拾。尝配流编管人迈布等防送过庆州，遂留住于宁州置狱，而知宁州史籍乃纯仁累曾荐举者，必恐别致诬陷。」故命廉勘实。廉亦以常被纯仁荐辞，乃遣御史彭汝砺，又以母老辞，以御史台推直官遂宁冯如晦代之。元丰元年五月戊戌，狱竟。秦观送冯如晦为陕西提刑序云：上即位之明年，有诏侍从之官各举部使者二人，故龙图阁直学士滕公与二三耆老皆以冯侯叔明应诏，即日除陕西提点刑狱公事。观尝问于滕公曰：「冯侯何如人？」公曰：「有守君子也。」观曰：「何以知之？」公曰：「昔高平范公之帅环庆也，环将种古以宁守史籍变其熟羌狱，上书讼噃，且言高平公不法者七事。朝廷疑之，即宁州置狱，而冯侯以御史推直实奉诏往讯。是时，高平公言事去，执政有恶之者，欲中以危法久矣。此狱之起，人皆为惧。及冯侯召对，神宗曰：『帅臣不法，万一有之，恐误边事【二】。然范纯仁有时名，卿宜审治，所以遣使者，政恐有差误耳。』即赐绯衣、银鱼。冯侯拜赐出，执政谓曰：『上怒庆帅甚，君其谨之。』冯侯曰：『上意亦无他。』因诵所闻德音，执政不悦。及考按连逮熟羌之狱，实不可变，而古所言高平公七事皆无状，附置以闻，执政殊失望。会史籍有异词，诏遣韩晋卿覆治，执政因言：『范纯仁事亦恐治未竟，愿令晋卿尽覆。』神宗曰：『范纯仁事已明白，勿复治也。』狱具如冯侯章，于是籍、古皆得罪，而高平公独免，执政大不快。未几，高平公复为邻帅所奏，谪守信阳，而冯侯失用事者意，亦竟罢去。由是言之，非有守君子而何？』范纯仁言行录云：环州太守劾熟羌为盗，狱具，朝廷贷其命，流南方。罪人声噃帅府曰：『我实非为盗者。』公送他州辨治，果非盗。环守避罪，讼公挟私情以变狱，意欲朝廷不按治而逐公。神宗遣台官就宁州置狱，勘治甚峻，卒无私状可推，环守自坐诬告抵罪。公虽得辨，鄜延帅阴奏公擅回宥州牒，有违慢情罪，坐是落直龙图阁，知信阳军。」八月五日，御集：永兴军路兵马钤辖种古奏：「前任知环州，其经略使范纯仁挟情捃拾，于宁州兴狱，知宁州史籍【三】受纯仁举荐，必恐别有非辜，乞移于别路州军根勘。」御批：「可差御史黄廉并近付提刑司取勘事，于宁州置司，一处根究勘劾具案奏闻。」时政记：「五日，知颍州、岷州团练使高遵裕知庆州。前知庆州范纯仁，遣监察御史里行黄廉就宁州置司取勘。以永兴军路兵马钤辖种古言，前知环州，尝与纯仁整会错了蕃部公事共七件，纯仁因此挟情酬嫌捃拾耳。因配流编管人迈布等防送过庆州留住，遂于宁州兴狱。其知宁州史籍又是纯仁部下，累被荐举，必恐别有非辜。故专命廉以勘实也。
　　岷州团练使、知颍州高遵裕知庆州。
　　司封员外郎、集贤校理、权知曹州刘攽，太常丞、集贤校理、提点京东路刑狱李清臣，并为国史院编修官。既而御史蔡确言，攽昔在馆中，掷帽为戏，不可任史职。宰相为辨之，持奏不下，攽亦以久废笔砚为辞，乃换开封府判官。换开封判官乃八月二十五日，今并书。
　　诏已获廖恩，促王中正赴阙。七月九日，遣中正；九月二十三日，到阙。
　　癸未，遣权判三司都磨勘、理欠、凭由司黄尧允同河北转运判官汪辅之救护澶州，有奏禀不及者，便宜施行，以河决逼城也。
　　诏：「入内副都知李宪、权发遣秦凤等路转运副使【四】赵济同经制熙河路边防财利，许举勾当公事文武官五员。如事干经略安抚司，即连书以闻。」十二月八日。
　　鄜延路经略使吕惠卿言：「准枢密院札子，环庆路经略司牒，根究并无掳略夏国孳畜【五】，回宥州未当，令追还听旨。前此回牒已付西界。」诏新知庆州高遵裕：「详宥州牒，密追捕作过首领禁劾。其随从蕃部并免罪存抚，勿致生事。根括所略西界孳畜，并命价归之。」元丰元年闰正月丁酉可考。二年五月二日，遵裕坐责，此时遵裕未到。
　　庆州龙神卫四厢都指挥使燕达言：「昨为安南副都总管，蒙授荣州防御使、权领步军司，乞追寝。」诏：「安南征讨措置乖方，总制军事，专在郭逵。燕达听主帅节制，及攻取广源州、决里隘、富良江各有战功，不许辞。」
　　录左班殿直【六】令修己子命奴为三班奉职，赐名求应。以安南招讨司言修己攻广源州，过兜顶岭遇贼数千，苦战破之，攻决里隘，率先锋奇兵与贼斗，斩六十六级，后以病死故也。
　　太原府司法参军、馆阁校勘、中书刑房习学公事范镗为大理评事、权检正刑房公事。以编修贡举敕式毕也。
　　诏提举三司帐司、勾院、磨勘司，择资任稍深者，秩在判官之上。
　　又诏：「福建路体量安抚、检正中书孔目房公事、屯田员外郎刘定送审官东院，差通判衢州；权发遣提点两浙路刑狱、太常博士杨景略降一官。定坐久于衢州稽留朝命，景略轻率张皇，既贼非本路，擅揭榜许人杀并，故责及之。五月丙子，定体量福建；十一月庚戌，札与定罪状。
　　赐知定州嶭向及都总管刘永年等銟谕敕书，特减磨勘年及赐绢有差。以修完准备九军十万人甲仗了毕故也。四月三日。
　　丙戌，诏河北东路、京西路体量安抚安焘改河北路。以中书言两路盗贼衰止，仍被水灾，宜各委官赈恤，故焘专安抚河北。续诏监察御史里行黄廉为京东路体量安抚。旧纪书监察御史黄廉体量安抚京东路，新纪不书。
　　廉尝言都检正俞充结中人，徼幸富贵，不宜使佐具瞻之地，并言王中正任使太重，恐为后忧，又面论之甚切。上曰：「人才盖无类，顾驾御之何如耳。」廉对曰：「虽然，渐不可长。圣人长驾远御，故四凶在朝，不废时雍。彼皆才器桀然过人，任使称意，为后世虑，故放殛之耳。」上曰：「且置此事。河决曹村，京东尤被其害，今以累卿。」廉既受命，前后条举百余事，大略疏张泽泺至滨州，以纾齐、郓，而济、单、曹、濮、淄、齐之间积潦皆归其壑；郡守、县令能救灾养民者，劳来劝诱，使即其功；发仓廪府库以赈不给；水占民居、未能就业者，择高地聚居之，皆使有屋避水；回远未能归者，遣吏移给之，皆使有粟；所灌郡县，蠲赋弃责；流民所过毋得征算，使吏为之地道，止者赋居，行者赋粮，忧其无田而远徙，故假官地而劝之耕，恐其杀牛而食之，故质私牛而与之钱；弃男女于道者收养之，丁壮而饥者募役之。初，水占州县三十四，坏民田三十万顷，坏民庐舍三十八万家。卒事，所活饥民二十五万三千口，壮者就功而食又二万七千人，得七十三万二千工，给当牛、借种钱八万六千三百缗，归而论荐士大夫，后多朝廷所收用云。此据黄庭坚所为行状。或自「今以累卿」下并削去，只作注字附见可也。缘各随月日，如张泽疏治乃系明年六月七日，不应总载于此。
　　上批手诏：「川茶一司创置虽久，未能就绪。倘非得材智详敏之人，益以事权，延引岁月，不惟坐失厚利，兼恐必无所成。昨自一二奸回造意倾摇，其法愈更陧杌，赖朝廷随事惩艾，得就小安。观方今在彼人情，亦未肯服职退听，苟不大为考察措置，经久必坏。近虽差李稷代刘佐领其事，风力强果，固已可仗，然权势轻小，必未能胜为邪害公之朋。可依李□例，兼三司判官，仍委权不限员举劾违法、奉法官吏，俟一二年课入登羡，事有条理，却与裁节，庶一方边费有以取办，每岁不假度支供亿。」
　　戊子，枢密院委张茂则、刘璯选便道口岸系桥，以河水坏澶州桥故也。茂则等言：「北使驿路可以出澶州之西黎阳，由白马县北，可相度系桥。」从之。
　　诏给河北东路坊场钱十万缗，付转运司增修霖雨所损州县城、仓库等。后又赐体量安抚司斋郎、助教敕牒十五。修完，又赐常平谷三千石，赈济避水第四等以下户。
　　权发遣两浙转运副使苏澥言：「今往界首提举防拓投首凶贼廖恩等，体问得正贼始初不多，后来旋添人数。若是自有家业田畴可以度日，即必愿为良民，皆缘日给不足，逋欠官私债负，或小窃、私铸及兴贩私商违禁之物，常蹈此险途，所以摇足即入贼党。一旦若出投降，不免却作旧态。其贩茶盐、私铸及小盗，即动罹禁网，逋欠者例遭决挞枷锢，由此且在贼中，庶几日得饱食。以理推之，无图阙食之人，惟恐贼人不纳，若贼人多有粮斛，即徒党极易倡率。乞下安抚使于灾伤地分厚加赈恤，及令州郡问民疾苦，倚阁逋负，并贼党先投降人立定赏格，支与米钱，或有日前负犯，皆与放免。」诏高遵一取问贼徒有无欠官物，具析闻奏。此据时政记十一日事。高遵一后来如何具析，当考。
　　镇南军节度使、同平章事王安石再上表，请以本官充集禧观使。诏答不允，仍遣安石弟权发遣度支判官安上赍诏往赐之。
　　己丑，诏辅臣观谷于后苑。
