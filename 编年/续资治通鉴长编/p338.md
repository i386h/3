<!-- { "loadSidebar": true } -->
　　年　　号 明道元年（壬申，1032）
　　全　　文
　　春正月乙亥，以新知江陵府杜衍为河北都转运使。初，命衍守荆南，殿中侍御史郭劝言衍清直，当留在朝，不宜处外，不听。会河北乏军费，乃迁衍一官，往经度之，不增赋于民而用足。本传云衍在荆南。按衍初除荆南，未赴，即改河北，传盖不详也。
　　丙子，契丹遣左千牛卫上将军耶律顺、卫尉卿王义府来贺长宁节。
　　戊子，降合门宣事舍人夏元正为合门祗候，坐捧契丹书失仪也。
　　己丑，降前益州路转运使、兵部员外郎高觌同判杭州。觌在益州时，有宦者挟富人请置场采金于彭州广碛、丽水二峡，觌以聚觽山谷间，又逼蛮部，非远方所宜，且得不偿失，奏罢之。王蒙正恃太后亲，多占田嘉州，诏勿收赋，觌又极论其不可。既而知嘉州张约受赇，法当死，特杖脊配连州，觌坐失察举，故贬官。天圣八年二月庚辰，可参考。
　　癸巳，诏按举官奏劾所部官吏而反为所讼者，自今毋得受理。
　　是月，池州言民饥。
　　二月癸卯，监修国史吕夷简上三朝宝训三十卷。赐编纂官直集贤院王举正三品服、李淑五品服。
　　以泰州司马刘舜卿为左班殿直，捕河东军贼。
　　甲辰，召辅臣于崇政殿西庑观讲书。
　　丙午，诏入广南官者毋得过两任。初，监察御史蒋堂言：「五岭，炎瘴之地，人所惮行，而比部员外郎江泽三任皆愿官广南，若非贪黩，何以至此？」故条约之【一】。堂尝知临川，县民李甲恃富【二】，多为不法，前令莫能制，堂戒谕不悛，白州以兵索其家，得僭乘舆物，寘甲死。堂，宜兴人也。
　　庚戌，知许州、定国节度使张士逊为刑部尚书、平章事，吕夷简加中书侍郎。初，授夷简中书侍郎、兼兵部尚书，固辞兵部尚书，乃令学士院贴麻，仍遣内侍都知蓝继宗就合门赐之。
　　壬子，除明、温、台三州海蛤沙地民税。
　　癸丑，废河中府庆成军卖碱场。民有盗刮碱土者，令所在收捕之。
　　甲子，诏员外郎以上致仕者，录其子为秘书省校书郎，三丞以上为太庙斋郎。
　　丙寅，诏淮南民大饥，有聚为盗者，其令转运使张亿经画以闻。
　　丁卯，以真宗顺容李氏为宸妃。是日，宸妃薨。宸妃始生帝，皇太后即以为己子，使皇太妃保视之。帝即位踰十年，宸妃默默处先朝嫔御中，未尝自异，人畏太后，亦无敢言，终太后世，帝不自知宸妃所出也。疾革，乃进位，遽薨，年四十六。三宫发哀，成服苑中。赠妃曾祖应已及祖金华主簿延嗣为光禄少卿，父左班殿直仁德为崇州防御使，母董氏为高平郡太君。攒涂于嘉庆院，葬于洪福院之西北隅。始，宫中未治丧，宰相吕夷简朝奏事，因曰：「闻有宫嫔亡者。」太后瞿然曰：「宰相亦预宫中事邪？」引帝偕起。有顷，独出，曰：「卿何闲我母子也！」夷简曰：「太后他日不欲全刘氏乎？」太后意稍解。有司希太后旨，言岁月未利，夷简黜其说，请发哀成服，备宫仗葬之。时有诏欲凿宫城垣以出丧，夷简遽求对，太后揣知其意，遣内侍罗崇勋问何事，夷简言凿垣非礼，丧宜自西华门出。太后复遣崇勋谓夷简曰：「岂意卿亦如此也！」夷简曰：「臣位宰相，朝廷大事，理当廷争。太后不许，臣终不退。」崇勋三反，太后犹不许，夷简正色谓崇勋曰：「宸妃诞育圣躬，而丧不成礼，异日必有受其罪者，莫谓夷简今日不言也。」崇勋惧，驰告太后，乃许之。凿垣事，据魏泰东轩记事【三】。宸妃以二月二十六日薨，辍视朝三日。三月初一日发哀成服，初四日赠三代，十四日葬，又辍朝。今并书之。宸妃之号，前此亦未见，恐是创置也。当考【四】。
　　诏京朝官就移差遣，不拘以中书审官，但自近移远者，即及三年，并与磨勘。
　　诏选人求试律断案者，须历任三考以上。
　　三月乙亥，诏淮南饥民有愿隶军而不中者，听隶下军。
　　丙子，诏举人授上佐文学、助教、参军者，听自便。以蕲州言文学戚元彧尝举进士，授散官，而例与负贩者不得私出入也。
　　己卯，诏永兴军毋纵畜牧蹂践秦始皇陵庙。
　　先是，缘边主兵官多役军士斩薪烧炭，往往逃避山谷，或聚而为盗。庚辰，下诏禁之，仍令转运使察举。
　　戊子，始行天圣编敕。
　　诏淮南灾伤州军募人输粟，以济饥民。实录于十二月癸丑再书募淮南民入粟救饥者，今止一书。李侩十朝纲要：淮南、江东大饥。
　　太常博士明镐者，安邱人，初为蕲州幕职，知州邓余庆贪暴不法，州事皆镐持正之。薛奎领秦州、益州，皆辟镐自随。于是，镐罢益州通判，还朝赐对。上问辅臣以镐所能者，奎曰：「镐文妙学博，而沈鸷有谋，能断大事，愿陛下亟用之。」己丑，命镐权开封府推官，寻即真。
　　初，李宸妃入宫，其弟用和纔七岁，后不复相闻知。用和穷困，凿纸钱为业，居京师。妃既生子，太后使刘美及张怀德访妃亲属，得用和于民间，补三班奉职，累迁右侍禁、合门祗候。癸巳，特迁用和礼宾副使。
　　三司请下陕西市材木二十九万，诏减其半。
　　甲午，天章阁待制王鬃为淮南灾伤州军体量安抚使，合门祗候王永锡副之。
　　丙申，龙图阁直学士马季良为江南东路灾伤州军体量安抚使，西上合门使曹仪副之。遣官祈雨。
　　丁酉，诏河北路练士马、葺器械，毋得弛备。
　　上封者言在京百司岁补正名者三十余人，又选满出官者无定数，望自今罢逐年试补及出官，惟遇南郊许试补五十人，其出官之数亦如之。诏可。寻复诏每岁试补以二十人为额，仍毋得陈乞优试。旧制，百司人问律文并疏义，既所对合格，复令口诵之，盖防怀挟传授之弊。其自叙劳绩，或臣僚为之陈乞，特免口诵，谓之优试者率中选。故条约之。后诏乃四月己酉，今联书之。
　　黎州言漖部川山前后百蛮都王黎在请三岁一入贡，诏谕以道路遐远，令五年一入贡。
　　戊戌，诏曰：「江、淮之间，仍岁旱暵，民之失职，朕甚闵焉。比遣使安抚，其与长吏虑系囚，流以下降一等，杖笞释之。」
　　两浙转运司言大中祥符五年已放诸路丁身钱【五】，而婺、秀二州尚输钱如故。己亥，诏悉除之。
　　诏权停贡举。
　　四月丙午，御崇政殿录系囚。
　　辛亥，契丹遣安东军节度使萧好古、太仆卿王永孚来贺干元节。
　　戊午，诏流内铨，自今初等幕职官本资应入令录而愿知县者，听之。
　　诏近臣非受诏毋得举官乞试馆职，其已试而推恩者毋得再求试。
　　武昌留后钱惟济在定州五年，于是入觐，命再守成德，以疾不行。惟济喜宾客，丰宴犒，家无余赀，帝特赐白金二千两，旧负公使钱七百万，一切贷之。及卒，别赐赙钱二百万、绢千匹。惟济颇知书，少挟文艺。性皦察，自谓有将帅才。前在成德，凡六年，曹玮将兵屯真定，颇称其能戢下。然苛忍，所至牵蔓满狱。凡重囚弃市，或令人断手足、探肝胆，加备诸毒，用以威觽，观者莫不色动，而惟济自若，人畏之，道不拾遗。在定州，有妇人视其夫前妻之子不仁，至烧铜钱以灼臂，惟济取其所生儿置雪中，械母使视儿死，其惨如此。惟济卒在是年十二月，因是月命再知成德，附见此事。
　　五月癸酉，命内殿崇班、合门祗候刘永钊点检河北东、西路城池器甲，仍密访官吏能否及缘边利害以闻。
　　庚辰，诏：「大理寺所断，旧皆纳中书刑房，而岁久残蠹。自今令月用堂印封送刑部别库藏之，仍令旧详覆官一员季一检举。」
　　又诏太常礼院日轮知院一员，在院点检典礼公事。初，同知太常礼院薛绅言：「汉、魏以来，朝廷大政，必下礼官博士定议。唐六典，太常置博士四人。今知礼院官，盖古博士之任也。国朝，同知院四员，日更直本院，其后或别领职事，因循废直。请如故事，轮一员在院。」乃下两制议，而翰林学士冯元等言：「咸平元年正月，敕太常礼院同判院官轮一员在院点检典礼公事。又大中祥符七年四月，敕同判院官四员张复、杨嵎专领祠祭，而宋绶、晏殊常在礼仪院祗应文字。后移三馆于右掖门西，与礼仪院相接，而同判院官皆带馆职，因而更不赴。今既废礼仪院，又三馆移入禁中，请如绅所奏施行。」绅，映子也。
　　壬午，废杭、秀二州盐场。
　　丙戌，诏：「赠父官，子官卑者毋得过其子三资。中书、枢密院、节度使以上及一品者，并不定所止。其见任大两省、大卿监、上将军、防御使、遥郡观察使、景福殿使、客省使以上，或父尝历是官，亦许赠至三公。」
　　开封府言编敕禁军粮钱三百犯阶级者斩【六】，刑名太重。壬辰，诏增至五百。
　　乙未，以后宫尚氏父延福为国子四门助教。据尚氏本传，父乃名继斌。景佑元年四月庚子，除右侍禁；八月甲戌，编管邓州。今明道元年五月乙未，乃有后宫尚氏父延福为国子助教，不知何也，或别一尚氏，当考。
　　初，译经润文使夏竦请注释御所制三宝赞及皇太后发愿文，既许之，于是又请择馆职官同注释，诏以命直集贤院李淑、集贤校理郑戬，寻又诏宰臣吕夷简都大参详。
　　六月丁未，除江宁府便钱税。
