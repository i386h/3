<!-- { "loadSidebar": true } -->
　　同提举成都府等路茶场陆师闵言：「李稷殁于王事。按：稷领治茶事，于五年间，除百费外，收获净利四百二十八万余贯。伏望以稷成就茶法之功，赐之土田。」又言：「文州与阶州接界，而两路茶法不同。阶州系禁地，见有博马及卖茶场；文州系通商地分，兼龙州界亦系相连。乞以文、龙二州并为禁地，依秦凤等路条法施行，仍下转运司，除博马外，不得将所买茶于文、龙州别有支用。」又言：「秦州支用钱物有侵过本钱，收付尚未齐足。乞下秦州本司，令差官一员攒造支钱文帐。」又言：「永兴等路，惟是金州所出，及影带透漏山南私茶或南方杂伪末茶，其价高贵，陕西之民良以为苦。乞计置川路余羡茶货篃入陕西路诸州军出卖，并依秦凤等路禁茶地分条贯施行。」又言：「成都府据川陆之会，茶商为多，常患物货留滞，不免贱入居停之家。乞于成都府置博卖茶都场，许随宜增价出卖及博易诸般物货，却行变转，其所增利息，并依川路卖食茶及陕西博易条施行。」又言：「本司昨奏依客例买盐入川变转，每年不得过一万席。准朝旨，不得令州县出卖及有抑配。窃缘官物浩瀚，若不令州县干与，则其间情弊何所不至？乞许本司就委逐处税务监专管勾，依市价增魜出卖，并不妨客旅兴贩。」诏并依师闵所奏，李稷赐颍川官田十顷。初，蜀茶额岁三十万，至稷加为五十万，及师闵代稷，为百万云。（食货志：「自熙宁七年至元丰八年增广茶法，蜀道茶场四十一，京西路金州为场六，陕西卖茶为场三百三十二。熙宁七年，税息钱四十万缗；元丰五年，五十万；七年，增羡至一百六十万缗。诏定以百万缗为岁额，除充他官经费外，并储陕西，以待诏用。」）
　　师闵又言：「自买马司兼领茶场，而茶法不能自立。伏望如买马司用茶，并以钱帛对交，不许别司取拨。」诏蒲宗闵与师闵同具利害以闻。（六月辛亥可考。）
　　诏诸课利场务监官比祖额见亏者，早入暮出，候敷及祖额依旧，即依卯入申出。从大理少卿吕少廉请也【二○】。
　　御史翟思言：「法有漏泄察事者杖一百。台分言、察，正欲使察官案法而治其稽违，而法所不及，理容可议，则责有在于言官。盖言、察理势相须，宜不与别司同体，况朝夕同见丞杂议事，岂有所不闻？则事势之实，果亦不能自异。臣欲乞除见推司事虽言事官不许与闻外，其余言事官通知，不为漏泄。」从之。
　　都水监丞李自良【二一】自劾：「沧州清池埽旧以御河西岸作黄河新堤，堤薄，地下，不能制水，已相度用御河东堤治为黄河大堤，奏俟朝旨。昨为春夫已至役所，臣遂令都大巡河官创筑生堤一道，签上御河东堤，有不待朝旨专辄之罪。」诏释之。
　　河东路经略司言差蕃部伊特凯等入西界刺事，为贼所害。诏伊特凯等四人各推恩其子，比父职名升一资承袭。
　　广西经略使熊本奏：「准密院札子，湖北转运司奏照会诚州见钞札：『潭溪等处溪峒地分，直抵广西都怀寨，今若开修得上件道路，通彻融州，实为扼据三路溪峒咽喉，伏望指挥下广西协力经营以南一带道路。奉旨宜依所奏，专札下熊本，仰协力应接，不得厝置诪张，有失机会，引惹生事。』本司今准上项指挥及知诚州周士隆状称，惟有杨晟向并手下百姓，以向日作过，未肯从觽，臣若便行招谕令纳土，或致惊疑。其晟向等见得彼中招谕次第，须渐革心，縻之岁年，势必自暛。臣以牒知融州钱师孟详上项事理、密切体访外，臣一面厝置相度闻奏。」从之。（二日并十二日，此当删修。）
　　己酉，朝献景灵宫。
　　辛亥，辽主遣崇仪军节度使萧固，卫尉卿、干文阁待制杨执中来贺同天节。（韩驹云：「北使旧乘船渡黄河，元丰间，稍桀骜，欲就桥，诏许之，每岁十二月即系浮桥。六年二月，梁坏，而北使将及境，贺同天节也，令范子奇自工部郎中督役，二十八日，桥成，成三日而使至，上甚喜。及坤成节在七月，水怒涨不可桥，诏复乘船，使不得已听命，乞与接伴同舟而济。」）
　　龙神卫四厢都指挥使、文州刺史种谔卒。谔善抚驭士卒，临敌制变，然性诈诞残忍，视人如草芥。在军中，列白刃于前，士卒或有犯者，立而劈之，或出其心肝乃斩，坐客掩面，而谔饮食自若，盖其目近视不见也。敌亦畏其敢战，故所部颇数有功。自熙宁初，谔首兴边事【二二】，后再讨西夏，皆谔始谋，卒致永乐之败，议者谓谔不死边事不已。
　　壬子，江、淮等路发运司言：「江东转运司去冬并不计置籴纳粮斛，乞取问转运判官郏亶所因，仍令据未足粮斛额一并运致淮南。」诏：「转运司专以经理财用，供办岁计为职，今亶旷弛如此，宜令发运司选官劾罪。」先是，亶数上书献均税图，事目丛脞，上以亶不修职事，专务求奇希功，久欲罢黜，故因劾之。
　　东头供奉官、新邕州永平寨主龙达言：「累任邕州镇寨，遭交趾杀害臣母、妻、子、弟。今永平寨极边，复日与交人相见，乞免差遣。」从之。
　　熙河兰会路经略安抚制置使李宪言：「近蒙朝廷支钱一百万缗，令张承鉴计置前去，恐不能接应急用，欲望依此数别赐见钱公据，每道止以十万缗为率，仍加息一分，庶速得支用。」诏：「更赐续起常平、坊场积剩钱五十万缗，限十日出给公据，仍差使臣赍至经制司。如积剩未至，以元丰库鄜延路入便见在钱借支。」
　　癸丑，诏提点梓州路刑狱何琬令吏部与乡便差遣。前此，琬因奏对，上以为簄阔不可任使。及是，因其有请，故罢之。
　　提举陕西保甲司言：「河中府姚用和赍庆历八年黄敕，言姚栖云十世同居，孝行可法，赐旌表门闾，二税外免差徭，欲乞与免保甲。」从之。
　　丙辰，左藏库副使曹贻孙为皇城副使，供备库副使张□为西京左藏库副使；东头供奉官、合门祗候杨琰为内殿崇班，依旧合门祗候。贻孙等以都大提举汴河堤岸司奏京东物货场课绩增羡故也。
　　户部言：「根究淮南路逃绝税役等李琮奏：『累年亏陷税役，乃是造簿错误，官司失于点检，积成玩弊。欲令人户逐年依料次随夏秋二税带纳。』本部欲依琮所乞，以今簿内失收税钱物特与除放。」从之。（此段疑有脱误，朱、墨本并同。）
　　丁忧人前朝散郎、试中书舍人曾巩卒。
　　丁巳，广西经略安抚司奏：「据融州溪峒司状申：『据王口寨申洪元州杨昌依、杨圣照、杨昌首、杨圣生、杨圣判等状，近准诚州差人前来招谕昌依等，缘本州岛首领人各不愿前去诚州，今昌依等头领五人并船夫六人共一十一人前来到寨，欲乞指挥申解昌依等赴州取覆溪峒事宜，及据杨昌兵二状写录在前州司再行责据昌依等状，窃缘昌依等系洪元州，自来系属融州，每年出来融州买卖及赴圣节，于元丰五年十月内准诚州沿边溪峒帖，勾追昌依等前去纳土，今来昌依等各不愿前去诚州纳土，情愿依旧属融州，每年易为出来州寨买卖并赴圣节。杨昌兵状乞买耕牛，州司帖商税务依自来条例施行去讫。』勘会近准朝旨，湖北转运司奏诚州抄札开修溪峒道路，直抵广西都怀寨界，令臣协力应接。臣已牒知融州钱师孟体访利害，并具奏闻去讫。今据融州状申，据溪峒洪元州知州杨昌依等状，准诚州勾追前去纳土，今昌依等各不愿前去，情愿依旧属融州，每年易为出来州寨买卖并赴圣节。臣已再牒钱师孟密窃体问，相度措置，不得诪张，引惹生事去讫。」诏札与湖北转运司，指挥诚州照会。（密记乃十二日事，二日并三日当考详别修。）
　　戊午，西上合门使、果州团练使【二三】、泾原路总管刘昌祚为昌州刺史、龙神卫四厢都指挥使、知延州。
　　壬戌，诏刘昌祚：「鄜延小大政事，为种谔所坏，举皆玩弊，朋私蒙蔽，盗窃朝廷名器、财用者不可胜数。卿擢自诸将，总帅一道，视事之始，其惩创前任之愆，以公灭私【二四】，痛改其俗，凡百毁誉，置之勿恤，当有殊擢，以须成功。」
　　上批：「勾当皇城司官数多，可除两省都知、押班外，取年深者减罢，止留十员，自今毋得员外增置。」
　　广南西路走马承受王怀正上邕州展白塔泉井图，上批：「苟如绘图，颇似便利，恐更有委曲利害，可委熊本相度以闻。」后本言：「展白塔井泉如怀正议便，乞度僧牒三百下邕州，以来年秋冬兴工。」从之。
　　国子司业朱服言：「相度入律学命官公试律义、断案，考中第一人，乞许依吏部试法与注官；其太学生或精于律义、断案，就律学公试中第一，与比私试第二等注籍。」从之。
　　赠太尉刘从广妻普宁郡主赵氏乞依曹诵妻延安郡主例增俸。诏：「□王元俨女，皇家尊亲，同行存者止此一人，可特给月俸百千，春冬衣各增十匹，生日增银五十两。」
　　癸亥，诏前宰臣、执政官宫观差遣添支，依知大藩府禄令给之。
　　又诏陕西、河东路总管并罢兼将。
　　给事中韩忠彦等言：「奉敕详定六曹条贯，乞以详定六曹条贯所为名。」诏宜称中书、门下外省。（三月壬辰。）
　　大理少卿刘笃言：「窃见自来赦书云『某年月日昧爽以前』，缘非次恩霈，人难豫期，欲乞依德音例，以赦到日为限。」从之。
　　工部状：「陕西路转运司言，旧管使副、判官止四厅职田，而昨因军兴，逐路增员乃至十二【二五】，虽职事一等劳苦，而余八员乃无职田，乞许以四厅所收均给。」从之。
　　甲子，知颍昌府、资政殿学士、通议大夫韩维提举崇福宫。曾巩既坐草制罚铜，维数引疾求罢，于是从其请。
　　诏自今见任官召赴阙，上殿讫，限次日朝辞回任，听候指挥。
　　礼部郎中林希上两朝宝训，赐银、绢二百。（两纪并书林希上宝训。）
　　是日，李浩败夏人于巴义谷。（旧纪有此，新纪因之，当考。）
　　丙寅，上批：「鄜延路经略使种谔四月辛亥卒。病笃之际，必神识昏愦，前死数日，陈奏尤多，未知出于何人裁处，诏纯粹体量以闻。」（五月十八日癸巳、八月二十一日甲午。）
　　西京左藏库使、果州刺史、内侍押班张允诚卒，赠为奉国军留后，赐钱千缗、绢百五十匹，皇太后赠钱二百缗，推恩六人。
　　丁卯，永兴军等路安抚使司言：「近者，贼盗屡发，其禁军逐路勾抽，上边全阙正兵差使。乞有贼盗，许令所在官司量事势追呼已集教大保长捕杀。」诏：「遇有强盗及十五人以上者，量人数暂勾抽，日支钱米，候败获即放还。」
　　戊辰，大理寺上宜州下班殿侍、指使□道，土丁指挥使程洪，都头韦聪等遇贼不力战，致杀都监费万，该赦应原。诏各杖脊二十，程洪刺配三千里，韦聪等二千里。
