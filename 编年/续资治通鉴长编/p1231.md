<!-- { "loadSidebar": true } -->
　　挚又言：「臣近以内臣王中正、李宪、宋用臣、石得一四人大罪未正，曾具弹劾，未蒙诏旨。谨按中正等罪状，已列前奏，皆古之所谓元恶大憝【二九】，流毒至今，内外叹愤。御史以触邪绳愆为职【三○】，臣而不言，谁肯忤权要，招怨仇，为陛下言哉？夫四人之恶，陛下固已知其详，今若止于褫夺一二官资，或罢差遣，逐人拥高赀大第，志得气佚，虽使之致仕居家，亦适所以遂其所欲而已。臣见内臣甘承立昨于荆湖扰民，近日陛下睿断，更不勘结，投之遐荒，远近人情，莫不忻快。陛下谓中正等杀人伤财，残民害物，其罪与承立，谁为轻重？若不将四人比类承立行遣，乃是国家大公之法独行之于承立一小官，而屈之于中正等四贵臣也。事系政体，伏望圣明法舜之治四凶，行流放窜殛之事，以成先朝之志，明国典而谢天下。」（元佑元年四月十八日。）
　　殿中侍御史林旦亦言宪等妄作，故责之。（旧录云：宪等皆先帝尝所任使【三一】，御史中丞刘挚、殿中侍御史林旦言其妄作，故责。新录辨曰：「刘挚论李宪、王中正，石得一、宋用臣罪不容诛，使彰露于丰、熙之时，岂能逃窜殛哉，若以谓先帝尝所任使，则凡经任使者，虽有罪，皆当不问乎？今删去七字，当考。李宪等见所居官，新录因旧录，太疏略也。政目但书石得一降左藏库使、崇福宫，宋用臣降为皇城使【三二】，不书宪及中正，当考。三年六月四日，中正、用臣展一期叙。」
　　右正言王觌奏：（据编类章疏，系元年四月十八日。）「伏睹召文彦博，外议皆谓虚右相之位，将以中书长官处之，臣窃不以为然。若更烦以机务，则不惟礼义之薄，而或致政事微壅。裁决小差，而同列者顺从，则将误朝廷；纷辨，则有伤国体。言责者缄默，则废人臣尽忠之义；弹劾，则违陛下贵老之心。伏望采前世故事，使彦博以太师任职，数日一赴讲筵，访以经术，朔、望以对便殿，问以大政。」
　　枢密院奏：「应诸州、县科坐禁军，日分其半赴教，大坐者月替，州界巡检半年，县镇等守御季替，遇出戍，并当日替换归营。」
　　看详诉理所言：「本所胥吏虽行仓法，尚虑别有传达漏泄，乞并依漏泄察案事条施行。」从之。
　　复西京福昌镇为福昌县。
　　注　　释
　　【一】书表宅案司通引客司管勾手分等「通」原作「道」，据阁本及参考宋史卷一六九、宋会要职官四八之九四改。
　　【二】余依今年二月二日举监司指挥「二月」原作「三月」，据阁本及长编纪事本末卷九十八汰监司改。
　　【三】随时紧慢「时」，阁本作「事」。
　　【四】畿内诸县「县」原作「候」，据阁本及下文改。
　　【五】分视狱囚「狱」原作「巡」，据阁本及上文改。
　　【六】广济河以京索河为源转漕京东岁计为字原脱，据宋史卷九四河渠志补。
　　【七】今欲依旧即于宣泽门外置槽架作「欲」原作「若」，按「今欲」乃宋人公文中有所建议或请求之语式，作「若」字无义，今据上引宋史改。
　　【八】寨户蕃兵稍觉阙食「蕃兵」，宋会要兵四之一三作「蕃户」。
　　【九】在闰二月丙申「闰二月」原作「闰三月」，按本年只闰二月，现据阁本改。
　　【一○】随所减至重轻展年宋会要职官七六之一八至一九无「重」字。
　　【一一】除支酬衙前重难及雇募押纲钱物栾城集卷三七乞令户部役法所会议状「物」作「外」。
　　【一二】淮南两浙长名大半以上「长名」下原衍「减」字，据上引栾城集及宋史卷一七七食货志删。
　　【一三】上等人户既充免役衙前「充免」二字原互倒，据阁本及上引栾城集乙正。
　　【一四】则坊场等钱存以待之「之」原作「乏」，据阁本及上引栾城集改。
　　【一五】似此诸般科名内「内」，上引栾城集作「外」。
　　【一六】又缘所犯内有与同保连坐之人「缘」原作「言」，据阁本及宋会要职官二八之一一改。
　　【一七】肌体羸瘠「羸」原作「嬴」，据阁本及温国文正司马公集卷五二辞接续支俸札子改。
　　【一八】计告假不管本职公事及一百二十余日「二十」，同上引温国文正司马公集作「一十」。按司马光自称「臣自正月二十一日以病在朝假」，至四月乙巳，为一百一十余日，作「一十」当是。
　　【一九】而使臣违先事之义「违」原作「为」，据阁本及上引温国文正司马公集改。
　　【二○】二十三日光辞「三」，阁本作「一」。
　　【二一】本路阙少预俵「少」原作「下」，据阁本、活字本改。
　　【二二】新录云「新录」，阁本、活字本作「新纪」。
　　【二三】尚衣库条贯「衣」原作「依」，据阁本、宋会要职官五二之二五改。
　　【二四】牵强傅致「傅致」阁本作「傅会」。
　　【二五】王中正元丰四年将王师二十万由河东入界「入界」，治迹统类卷二○哲宗委任台谏作「出界」。
　　【二六】今精兵劲骑一无所施「骑」原作「敌」，据阁本改。
　　【二七】榷夺小民衣食之路「榷夺」，上引治迹统类作「攘夺」。
　　【二八】无所不为上引治迹统类作「无所不取」。
　　【二九】皆古之所谓原恶大憝「憝」原作「怼」，据阁本改。
　　【三○】御史以触邪绳愆为职「绳愆」原互倒，据阁本乙正。
　　【三一】宪等皆先帝尝所任使「尝」原作「旧」，据阁本、活字本及下文改。
　　【三二】宋用臣降为皇城使「使」原作「司」，据阁本、宋史卷四六七本传及治迹统类卷二○哲宗委任台谏改。
续资治通鉴长编
卷三百七十六
卷三百七十六
　　起讫时间 起哲宗元佑元年四月戊申尽其月
　　卷　　名 续资治通鉴长编卷三百七十六
　　帝　　号 宋哲宗
　　年　　号 元佑元年（丙寅，1086）
　　全　　文
　　四月戊申，三省、枢密院言：邓绾近责降滁州，其宋用臣可别移一监当差遣，欲添差监太平州茶盐矾酒税务，候满更不差人。从之。
　　诏守太师文彦博特许用宰臣、使相出使到阙例书判。
　　右司谏苏辙言：「臣窃见诸道禁军，自置将以来，日夜按习武艺，剑槊击刺，弓弩斗力，比旧皆倍。然自比岁试之于边，亦未见胜敌之效。盖士卒习服，止军中一事耳，至于百战百胜，则自有道，不可不察也。臣闻凡将下兵，皆早晚两教，新募之士，或终日不得休息，士卒极以为苦。顷岁西鄙用兵，士自内郡往即战地，皆奋踊而去，以免教为喜。先朝留意军士【一】，每岁遣官按阅，锡赉丰厚，迁补峻速，士心犹且如此；臣观今日厚之者不如先朝，而所以劳之者如旧，臣窃以为疑也。古之名将李牧、王翦，将用人之死力，必椎牛酾酒，听其佚乐，养而不试；士皆投石超距，踊跃思奋，而后用之，故所向无敌。今平居无事，朝夕虐之以教阅，使无遗力以治生事，衣食殚尽，憔悴无聊，缓急安得其死力！臣请使禁军，除新募未习之人，其余日止一教，使得以其余力为生，异日驱以征伐，其乐致死以报朝廷，宜愈于前日也。」（从违当考。）
　　己酉，三省言：「诸路久旱灾伤处已降指挥赈济外，准条，常平钱但遇谷贵，则量减钱粜，不得亏本，贱则量添钱籴。昨臣僚上奏，淮南米价斗直一百七十，况常平米籴在丰年，计直钱不多，虑官司拘条，执以量减市价，致民不沾惠。欲令府界诸路提点刑狱司，指挥应系灾伤人户阙食处，其常平米价钱不亏元本，并许出粜。仍委州县严加觉察，不得粜与兴贩之人。」从之。
　　又言：三省录事以下，以劳应添料钱者，累至十贯止。从之。
　　承事郎、勾当上清太平宫薛绍彭言：「臣父向任同知枢密院日，因论列京城人户养马事谪知随州。缘先臣得罪忧恐，遂至亡殁，欲乞依故执政官亡殁例赠官议谥。」诏薛向特赠银青光禄大夫。
　　礼部言：「承旨司状，后殿祗因合门官【二】、起居舍人已准朝廷许令上殿侍立，其枢密都承旨未奉圣旨。今参详，遇有奏覆及传奏公事，即许升殿。如系供职横行使、副兼领，即本班侍立。」从之。
　　吕大防言：「前任成都府日，准朝旨，与成都府、利州两路转运司官同经制买马，藉其协力，颇见成效。其见任权成都府路转运副使章楶，乞量加擢任。」诏改章楶为权成都府路转运使。
　　守太师致仕文彦博乞免班迎，从之。
　　朝请郎任公裕言：「军中习艺，诵念新法，有愚而懵者，尤所苦之。臣以为弓弩之斗力，量其士卒之可胜，其能必中而入深。枪刀格斗，大约从便。取于必胜，不必如法。如此则人便其习，乐其教，而无训练之苛。」枢密院契勘军中教阅新法，先降指挥，自系教头指授，不合令兵觽一例诵念。诏依此申明行下。（旧录云：「先帝亲制射法习军，任公裕劶言其苛。」新录辨曰：「任公裕所言训练之苛，非谓法也。自『先帝亲制。』至『言其苛』十五字并删去。」）
　　按阅河北团教保甲所保明到提举保甲官狄谘、刘定，勾当公事官李允齐、雷瑜、孙文、裴曦，指挥张德、许亚、张彦、孙俊等，合该酬銟。内狄谘、刘定、孙文、张彦、孙俊等，各拟转一官、更减二年磨勘外，李允齐等转官、减年磨勘有差。枢密院言：「近吏部拟到提举府界保甲司官酬銟，并已减半推恩。今来狄谘、刘定为措置乖方，屡致保甲作过及擅指挥团场种莳，因此，保甲陪备钱物，孙文不为受理，指使受赃，致保甲作过及乱打保正等罪，已各责降。」诏狄谘、刘定、孙文更不推恩，余并依吏部所定，依例减半酬銟。（旧录云：「谘、定皆先帝所擢，摭其微罪以责。」新录辨曰：「狄谘、刘定罪既有名，非捃摭也。去『谘、定皆先帝所擢』已下十三字，『依例减半』已是见前，并合同去。今复用旧文，但去『谘、定皆先帝所擢』等字。」）
　　提举河东路保甲司言：「汾州介休县坊郭户武国状，系不合排定保甲，送本司审会合与不合放免。今欲乞应坊郭、草市、镇市义勇及旧系义勇之家，改排充保甲见教阅者，每户只差一丁。其余不限人数，更不累差。所有武国家，路令武浩充保丁【三】，其后来累差武宣、武参，乞行改免。」诏三路坊郭、镇市人户，依条合排充不教阅保甲；其上件去处居住人户，元系义勇改充保甲者，并依不教阅保甲法施行。
　　大宗正司言：「宗室内殿崇班士琢奏，有弟殿直士垺、士僊、士双见在宫，乞依令晏例，将带随行指教，将来授差遣日，亦乞随行。又宗室殿直士渏言，乞迎侍母刘氏，将带弟殿直士刚随行赴任指教。」并从之。
　　户部言：河东路自前系因合钞输纳，见理亏少耗数，并乞除放。从之。
