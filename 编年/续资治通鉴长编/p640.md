<!-- { "loadSidebar": true } -->
　　【六】仁宗见小龙缠其汲绠而出「绠」字原脱，据欧阳修欧阳文忠公文集卷一一九奏事录补。
　　【七】柳摇真「柳」原作「仰」，据宋撮要本及同上书改。
　　【八】皇子「皇」原作「王」，据宋本、宋撮要本、阁本及长编纪事本末卷五六训导皇子改。
　　【九】臣欲乞朝廷先正陶等名位「乞」字原脱，据宋本、宋撮要本及同上书补。
　　【一○】天人顾享之际「顾」原作「愿」，据宋本、宋撮要本、阁本改。
　　【一一】堂后官至员外郎「至」字原脱，据宋会要职官三之二五补。
　　【一二】今后如任内职事修举「修」原作「条」，据宋撮要本、阁本及同上书改。
　　【一三】今乃疾状如此「今乃疾」三字原脱，据温国文正司马公文集卷二七医官第二札子补。
　　【一四】不肯尽心也「肯」字原脱，据宋本、宋撮要本及同上书补。
　　【一五】憎良药而不受者「药」原作「医」，据宋本、宋撮要本、阁本及同上书改。
　　【一六】召募四方名医「名」原作「明」，据宋本、宋撮要本及同上书改。
　　【一七】乐曰大仁之舞「大」原作「太」，据宋本、宋撮要本、阁本及宋史全文卷九下改。
　　【一八】推仁爱恻怛之诚以加之也「推」原作「惟」，「仁爱恻怛」原倒作「恻怛仁爱」，「诚」下原有一「有」字，据宋撮要本及温国文正司马公文集卷二七上皇太后疏改、乙、删。
　　【一九】贾贵人之子炟「炟」原作「烜」，据同上温国文正司马公文集及后汉书卷三肃宗孝章帝纪改。
　　【二○】人不必生子同上温国文正司马公文集作「人不必自生子」，后汉书卷一○上皇后纪作「人未必当自生子」。
　　【二一】章帝亦孝性淳笃「章帝」原脱，据宋本、宋撮要本及温国文正司马公文集卷二七上皇太后疏补。
　　【二二】微相猜望「猜」，宋本、宋撮要本及同上书俱作「责」。
　　【二三】危于累卵「累卵」原倒，据宋撮要本及同上书乙正。
　　【二四】使有丝毫之隙「使」字原脱，据同上书补。
　　【二五】若其有疾「其」字原脱，据同上书补。
　　【二六】莫若精择医工一二人「工」原作「士」，据宋本、宋撮要本及同上书改。
　　【二七】汉章帝「章」下原有「皇」字，据宋本、宋撮要本及温国文正司马公文集卷二七上皇帝疏删。
　　【二八】贾氏亲族「亲」原作「宗」，据宋撮要本、阁本及同上书改。
　　【二九】出入腹我「腹」原作「复」，据宋撮要本及同上书、诗经小雅蓼莪改。
　　【三○】四者之继「者」原作「海」，据宋本、宋撮要本、阁本改。
　　【三一】主宣阴教「主」原作「应」，据同上三本改。
　　【三二】故当责中臣之辅助「当」原作「常」，据同上三本改。
　　【三三】或者苦其瞑眩按宋本、宋撮要本作「然病者苦其瞑眩」。
　　【三四】惟殿下广乎容纳之度「殿」原作「陛」，据宋本、宋撮要本、阁本改。
　　【三五】力为调治「力」字原脱，据宋本、宋撮要本补。
　　【三六】体圣躬之忧危「躬」原作「功」，据宋本、宋撮要本、阁本改。
　　【三七】他日琦等见帝「他日」原脱，据宋本、宋撮要本及编年纲目卷一六、宋史全文卷九下补。
　　【三八】自是亦不复言太后短矣「短」原作「事」，据同上二本、二书及苏辙龙川别志卷下改。
　　【三九】谓焚歌词时琦在陵下「时」字原脱，据宋撮要本补。
　　【四○】但别志云「但别志」三字原脱，据同上本补。
　　【四一】大臣有不预立皇子者「不」字原脱，据宋本、宋撮要本及龙川别志卷下补。
　　【四二】既不出主名「名」原作「命」，据宋本、宋撮要本、阁本改。
　　【四三】今辄改为左右谗间者「辄」原作「辙」，据宋撮要本改。
　　【四四】别志「别」字原脱，据宋本、宋撮要本及上文补。
　　【四五】至于王人之学「人」原作「者」，据宋本、宋撮要本、阁本改。
续资治通鉴长编
卷二百
卷二百
　　起讫时间 起英宗治平元年正月尽是年三月
　　卷　　名 续资治通鉴长编卷二百
　　帝　　号 宋英宗
　　年　　号 治平元年（甲辰，1064）
　　全　　文
　　春正月乙酉朔，案：乙酉，宋史作丁酉【一】。改元。
　　景灵宫使、武宁节度使、同平章事宋庠案：宋史，庠请老时，以镇武军节度使改封郑国公，与此异。屡请老，上曰：「朕初嗣位，何可遽休大臣？」戊申，命庠判亳州。庠前后所至，以慎静为治，晚爱信幼子，多与其属小人游，不谨。至是，谏官吕诲请暣庠不得以二子随。上曰：「庠老矣，奈何不使其子从乎！」
　　司门郎中李定等奏：「差押伴夏国使人习上寿仪，退就幕次，赐酒食，所供微薄。使人窃笑，初不下箸，甚不称朝廷来远之意。」诏劾御□监官及客省吏人罚之。
　　癸丑，诏减寿圣节所赐师号、紫衣祠部戒牒。故事，圣节所赐三百道，而贵妃、修仪、公主犹别请。至是，减为二百，所请者在数中。
　　甲寅，雄州奏归信、容城县报，契丹追贼，有七骑奔入南界，逐出之。诏河北沿边安抚使：「北界贼盗来奔，即逐出；若惊□，即捕送本国；若妇女老小避贼入境，即善谕遣之。」
　　知唐州、司农少卿赵尚□再任岁满，特迁光禄少卿，赐钱二十万，复留，寻以母丧去。尚□在唐州，前后凡五年。先是，言事者屡以守令不久为患，朝廷立再任之法而罕有应诏者，独尚□修旧起废，兴辑劝课，有实效焉。
　　同知谏院吕诲【二】奏：「先朝两府及台谏官奏对，即左右近侍悉引避于两庑，故从容论议，事无泄于外者。臣近登对，皆不引避，立于殿隅板门之内。欲乞指挥，自今引避如故事。」从之。
　　故事，执政生日皆有赐予，诏言助其燕喜。时帝在谅闇，曾公亮及宋庠生日，翰林学士贾黯当草诏。己未，黯言：「前日寿圣节，契丹使上寿于紫宸殿罢，髃臣升殿间饮，才令献一觞而退。将相大臣，同国休戚，宜权罢赐。」而曾公亮亦言：「朝廷向来止沿旧例，未经讨论。今黯所言，实于人情为顺，望赐允从。」诏以大臣有已经赐者，令赐之如例。
　　辛酉，诏以仁宗配享明堂。
　　初，礼院奏乞与两制同议仁宗当配何祭。故事，冬、夏至祀昊天上帝、皇地祇，以太祖配；正月上辛祈谷、孟夏雩祀、孟冬祭神州地祇，以太宗配；正月上辛祀感生帝，以宣祖配；季秋大飨明堂，祀昊天上帝，以真宗配。
　　翰林学士王珪等议：「代宗即位，用礼仪使杜鸿渐等议，季秋大飨明堂，以考肃宗配昊天上帝。德宗即位，亦以考代宗配。王泾郊祀录注云，即孝经周公严父之道。今请循周公严父之道，以仁宗配享明堂。」
　　知制诰钱公辅议：「谨按三代之法，郊以祭天而明堂以祭五帝。郊之祭，以始封之祖有圣人之德者配焉；明堂之祭，以创业继体之君有圣人之德者配焉。故孝经曰：『昔者周公郊祀后稷以配天，宗祀文王于明堂以配上帝。』又曰：『孝莫大于严父，严父莫大于配天，则周公其人也。』以周公言之【三】，则严父也；以成王言之，则严祖也。方是之时，政则周公，祭则成王，亦安在乎必严其父哉！我将之诗是也。后世失礼，不足考据。请一以周事言之：臣窃谓圣宋崛起【四】，非有始封之祖也，则创业之君遂为太祖矣。太祖则周之后稷，配祭于郊者也。太宗则周之文王，配祭于明堂者也。此二配者，至大至重，万世不迁之法也。真宗则周之武王，宗乎庙而不祧者也，虽有配天之功，而无配天之祭。未闻成王以严父之故，废文王配天之祭而移于武王也。仁宗则周之成王也，虽有配天之业，而亦无配天之祭。亦未闻康王以严父之故，废文王配天之祭而移于成王也。以孔子之心推周公之志，则严父也；以周公之心摄成王之祭，则严祖也。严祖、严父，其义一也。下至于两汉，去圣未甚远，而明堂配祭，东汉为得。在西汉时，则孝武始营明堂，而以高帝配之，其后又以景帝配之，孝武之后无闻焉。在东汉时，则孝明始建明堂，而以光武配之，其后孝章、孝安又以光武配之，孝安之后无闻焉。当始配之代，适符严父之说，及时异事迁，而章、安二帝亦弗之变，此最为近古而合乎礼者也。有唐始在孝和时则以高宗配之，在明皇时则以睿宗配之，在永泰时则以肃宗配之。礼官杜鸿渐、王泾辈不能推明经训，务合古初，反雷同其论，以惑时主，延及于今，牢不要破。当仁宗嗣位之初，倘有建是论者，则配天之祭，常在乎太祖、太宗矣【五】。当时无一言者，故使宗周之典礼，不明于圣代；而有唐之曲学，流弊乎后人。愿陛下深诏有司，博谋髃贤，使配天之祭不胶于严父，而严父之道不专乎配天，循宗周之典礼，替有唐之曲学。」
　　于是，又诏台谏及讲读官与两制、礼院再详定以闻。
