<!-- { "loadSidebar": true } -->
　　【九】自是始有二志「志」原作「心」，据宋本、宋撮要本、阁本改。
续资治通鉴长编
卷十
卷十
　　起讫时间 起太祖开宝二年正月尽是年十二月
　　卷　　名 续资治通鉴长编卷十
　　帝　　号 宋太祖
　　年　　号 开宝二年（己巳，969）
　　全　　文
　　春正月甲申，畋近郊，赐从臣名马、器币。
　　己丑，幸飞龙院，赐天雄节度使符彦卿等十二人名马，令自择取之。先是，彦卿及天平节度使石守信、归德节度使高怀德、镇宁节度使张令铎、忠正节度使王审琦、灵武节度使冯继业皆以郊禋来朝，留京师，未还镇也。（继业，初见广顺二年。）
　　戊戌，以龙捷军使石万德为右千牛卫将军致仕。万德，殿前指挥使都虞候汉卿之父也。汉卿方有宠，故万德并授显秩。
　　己亥，以钱惟浚为镇海、镇东节度使。惟浚奉其父命来助祭，将还，特诏增秩。上待惟浚特异，尝召宴苑中，令黄门奏箫韶乐，与诸王同席而坐，赐白玉带、缀珠衣、水晶鞍勒御马，赐赉巨万计。辞日，又赐袭衣、玉带、金鞍勒马。
　　壬寅，遣殿中侍御史洛阳李莹等十八人分往诸州，调发军储赴太原。
　　丙午，又遣使四十九人发诸道兵，屯于潞、晋、磁等州。
　　唐枢密使、左仆射、平章事汤悦罢为镇海节度使。悦不乐居藩，上章求解，于是改授太子太傅、监修国史，仍领镇海节度使。（悦初罢政，授镇海节度，其年月不可知。按李后主集载悦所为北苑侍宴赋诗序，乃乙巳岁，开宝二年二月也。其衔位称新授太子太傅，必二月初正月末矣。故附见于此。悦传云旋拜司空，复秉政。按后主集，三年秋送邓王牧宣城，悦犹以太子太傅、监修国史作诗序。传云旋拜司空，太速，今不取。）
　　客省使卢怀忠使江南还，中途遇疾，肩舆归京师。上遣太医诊视，和艾以赐怀忠，谕旨曰：「我尝灸，得力，汝当勉之。」及卒，上甚悼焉。二月己酉，遣中使护其丧事。
　　庚戌，符彦卿辞还镇。
　　乙卯，命宣徽南院使曹彬、侍卫步军都指挥使党进等，各领兵先赴太原。
　　戊午，诏亲征。
　　己未，以皇弟开封尹光义为东京留守，枢密副使沈义伦为大内部署；昭义节度使李继勋为河东行营前军都部署，建雄节度使赵赞为马步军都虞候，先赴太原。
　　彰国节度使、侍卫马军都虞候张廷翰寝疾，车驾亲临问之。癸亥，廷翰卒。上甚悼惜，赠侍中。
　　甲子，车驾发京师。
　　丙寅，次滑州。
　　丁卯，次王桥顿。
　　彰德节度使韩重赟来朝，上谓之曰：「契丹知我是行，必率觽来援。彼意镇、定【一】无备，将由此路入。卿可为朕领兵倍道兼行，出其不意破之。」乃以重赟为北面都部署，义武节度使洛阳祁廷义（按宋史作彰义军节度使郭延义）副之。
　　权知贡举赵逢奏进士安德等合格者七人。（此据会要及登科记，其日丁卯。是春，车驾亲征，不知何缘不停贡举，赵逢寻亦为随军转运使，岂即于行在所取士乎？当考。）
　　己巳，次相州。
　　庚午，次磁州。
　　乙亥，次潞州，以霖雨驻跸。
　　时诸州馈饷，毕集城中，车乘塞路。上闻之，以为非理稽留，将罪转运使。宰相赵普曰：「六师方至，而转运使获罪，敌人闻之，必谓储偫不充，非所以威远之道，但当择治剧者此州耳。」丙子，命户部员外郎、知制诰王祜权知潞州。祜即发遣车乘，行路无阻。
　　以枢密直学士赵逢为随驾转运使，仍铸印赐之。
　　北汉侍卫都虞候刘继业、冯进珂【二】屯于团□谷，遣牙队指挥使陈廷山领数百骑来侦逻。会李继勋等前军至，廷山即以所部降。继业、进珂知觽寡不敌，亦领兵奔还晋阳，北汉主怒，罢其兵柄。继勋等遂围城。时契丹使内侍韩知璠（按辽使作韩知范。）册命北汉主为帝，北汉主夜开北门以纳之。明日，置宴，髃臣皆预，宰相郭无为哭于庭中，拔佩刀自刺，北汉主遽降阶持其手，引之升坐。无为曰：「柰何以孤城抗百万之师乎！」盖无为欲以此摇心也。（国史本纪及陈廷山传皆言廷山以佐圣指挥使领所部来降，事迹殊不详尽。今参取九国志修纂。然刘继业传乃云廷山遇太祖，被禽。按本纪廷山来降，系于三月戊寅之后，甲申之前。时车驾尚留潞州也。今不取。九国志又云王师正月围城，恐亦太早。隐度之，当在二月，十国纪年亦在二月。）
　　三月戊寅朔，宴从臣。
　　庚辰，以刑部员外郎滕白知河东诸州转运事。
　　壬午，颍州团练使曹翰为河东行营都壕寨使，王令嵒副之。（令嵒，未见。）
　　乙酉，分命近臣祈晴于在城寺庙。
　　辛卯，秘书丞、知河东转运事刘仪坐馈饷稽期，免所居官。（仪，未见。）先是，有诏沿边和市军储，既而虑其扰民，亟遣中使李神佑驰驿止之。时诏已下五日，神佑一夕而反。神佑，开封人也。
　　上驻跸潞州凡十有八日，获北汉谍者，问之，对曰：「城中民罹毒久矣，日夜望车驾，惟恨其迟耳。」上笑，给衣服纵之。
　　壬辰，发潞州。
　　乙未，次南关。
　　李继勋言败北汉兵于城下，斩首千余级，获马六百匹。
　　戊戌，次太原。
　　庚子，观兵于城南，始命筑长连城。
　　辛丑，幸汾河，作新桥。以兵部员外郎、知制诰卢多逊知太原行府事。
　　壬寅，遣使发太原诸县民数万赴城下。
　　癸卯，北汉宪州判官史昭文以州城来降，即命昭文为刺史，仍赐袭衣、玉带、鞍勒马。
　　乙巳，幸城东南，始命筑长堤壅汾水。先是，有欲增兵攻城者，左神武统军陈承昭进曰：「陛下自有数千万兵在左右，胡不用之？」上未悟，承昭以马策指汾水，上大笑，因使承昭董其役。（筑堤壅汾水，本纪在己亥日，今从实录及十国纪年。）
　　丙午，决晋祠水灌城。
　　丁未，命李建勋军于城南，赵赞军于西，曹彬军于北，党进军于东，为四寨以逼之。北汉人乘晦突门，潜犯西寨，赵赞率觽与战，弩矢贯赞足，北汉人未退。时党进遣东寨都监李谦溥伐木西山以给军用，谦溥闻鲘声，即引所部兵赴之，北汉人乃退。上遽至战所，怪赴援者非精甲，问之，则谦溥也，甚悦。刘继业复以突骑数百犯东寨，党进挺身逐继业，麾下数人随之，继业走匿壕中，北汉兵出援之，继业缘缒入城，获免。
　　唐右仆射、判省事游简言躬亲簿领，督责稽缓，僚吏畏之。然暗于大体，不为士大夫所重，人有请托者，必故违戾，不复顾其是否。数以疾辞位，唐主不许。是月，命简言兼门下侍郎、平章事。
　　夏四月戊申朔，幸城东观筑堤。
　　辛亥，遣海州刺史孙万进（万进，未见。）领军数千人围汾州，以判四方馆事任城翟守素监其军。
　　壬子，复幸城东，赐髃臣及诸军时服，宴从臣。
　　初，棣州防御使何继筠为石岭关部署，屯于阳曲【三】。上闻契丹分道来援北汉，其一自石岭关入，乃驿召继筠诣行在所，授以方略，并给精骑数千，使往拒之。且谓继筠曰：「翌日亭午，埙卿捷奏至也。」时已盛暑，上命太官设麻浆粉赐继筠，食讫，辞去。战于阳曲县北，大败契丹，擒其武州刺史王彦符，斩首千余级，获生口百余人，马七百余匹，铠甲甚觽。己未，继筠遣子承睿来献捷，承睿未至，上登北台以俟，见一骑自北来，逆问之，果承睿也。北汉阴恃契丹，城久不下，上乃以所献铠甲、首级示之，城中人夺气。（继筠献捷，本纪在壬子，今从实录。孔守正传云：上征太原，守正隶前锋何继筠麾下，会契丹南大王沙相公来援，守正接战于石岭关，契丹败退，奔过关北，斩首万余级，获伪排阵使王破得，太祖壮之，召令从驾。按守正从继筠破敌，当是此役也。其斩获数皆不同，疑必有一误，今但从继筠本传。继筠本传又云生擒契丹刺史二人，据实录止彦符一人，今从实录。）
　　壬戌，幸汾河观造船。
　　戊辰，幸城西，赐从臣饮。
　　乙亥，镇国节度使罗彦绬卒。上方亲履行阵，故不废朝，亦阙赠典焉。
　　丙子，复幸城西。
　　北汉麟州刺史结齐罗、兵马都监嘉且舍鄂以城来降。
　　五月戊寅，命结齐罗为汾州团练使，嘉且舍鄂为石州刺史。
　　契丹兵果分道由定州来援，韩重赟阵于嘉山以待之【四】。契丹见旗帜，大骇，欲遁去。重赟急击之，大破其觽，获马数百匹。癸未，使来告捷，上大喜，手诏褒之。（李汉超传云：太祖亲征太原，汉超为北面行营都监，其子守恩从在军中，会契丹遣兵来援，觽至定州西嘉山，将入土门，守恩领牙兵数千与战，败之，斩首三千级，获战马器甲甚觽，擒首领二十七人。随汉超见于行在，赐戎服、金带、器币、缗钱。太祖曰：「此子尚幼，明日将帅才也。」按嘉山之捷，韩重赟实为主帅，祁廷义副之，不着汉超名。且守恩事微，今不复别出矣。）
　　甲申，幸城北，引汾水入新堤，灌其城。
　　戊子，幸城东南，命水军乘小舟载强弩进攻其城，内外马步军都军头、横州团练使王廷乂亲鼓之，免冑先登，流矢中其脑而颠。庚寅，廷乂卒。辛卯，殿前指挥使都虞候、袁州刺史石汉卿亦中流矢，溺死。癸巳，赠廷乂建武节度使，汉卿袁州防御使。汉卿父万德落致仕，为伴食都指挥使、领端州刺史。汉卿性桀黠，善中人主意，多言外事，恃恩横恣，中外无敢言者，闻其死，无不称快。其后上亦尽知汉卿诸不法事，复令万德致仕。
　　以前蜀州刺史聂章为沁州兵马部署，宫苑使聊城梁□监其军。（聂章事当在庚寅，今移入癸巳之后。章，未见。）
　　丁酉，幸城西，命诸军攻其西门。遣偏师围岚州，赵文度危蹙请降。戊戌，来见，赐袭衣、玉带、金鞍、勒马、器币，州官皆赐物。文度即弘也【五】，避宣祖讳，更赐今名。文度母时在晋阳，君子罪其不能死节。
　　己亥，以右千牛卫将军周承□为岚州团练使。
　　庚子，宴赵文度于行宫。及还自太原，授文度重国节度使。
　　辛丑，以潘州团练使周广为攻城楼橹战棹都部署。（广，未见。）
　　癸卯，以权知府州折御勋为永安留后。时御勋与建宁留后杨重勋皆不埙诏来诣行在，上善其意，故有是命，仍并加厚赐遣还。
　　是月【六】，上以暑气方盛，深念缧絷之苦。乃诏西京诸州，令长吏督掌狱掾五日一检视，洒扫狱户，洗涤杻械，贫困不能自存者给饮食，病者给药，轻系小罪实时决遣，无得淹滞。自是每岁仲夏，必申明是诏，以戒官吏焉。（此诏以戊子日降，今移见于后。）
