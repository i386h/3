<!-- { "loadSidebar": true } -->
　　太宗之即位也，继恩有力焉，太宗以为忠，自是宠遇莫比。继恩喜结党，邀名誉，乘间或敢言事，荐外朝臣，故士大夫之轻薄好进者辄与往来，每以多宝僧舍为期【七】。潘阆得官，亦继恩所荐也。阆者，倾险士，尝说继恩乘间劝太宗立储贰，为它日计，且言：「南衙自谓当立，立之，将不德我。即议所立，宜立诸王之不当立者【八】。」南衙，谓上也。继恩入其说，颇惑太宗，太宗讫立上，阆寻坐狂妄黜。太宗疾革，继恩与昌龄及旦更起邪谋，吕端觉之，谋不得逞。上既即位，加恩百官，继恩又密托旦为褒辞。旦已先坐绌，于是并逐三人者【九】。诏以继恩潜怀凶慝，与昌龄等交通请托，漏泄宫禁语言也。籍继恩家赀，多得蜀主僭侈之物。寻诏中外臣僚曾与继恩交结及通书疏者，一切不问。后二年，继恩死于贬所。（李昌龄、王继恩、胡旦三人同窜责，实录及国史并不明着罪状，但具录甲戌诏书，盖当时有所讳避，不得不然。诏称昌龄恣行请托，深乱朝纲【一○】；继恩潜怀凶慝，附下罔上，结党朋奸，则亦可略见其不轨心迹，故仍掇取诏书以见当时行事。潘阆纳说继恩，此据倦游杂录稍删润之。湘山野录及笔谈载阆与卢多逊同谋立秦王，盖误以继恩为多逊，楚王为秦王，传闻不审也。王子融百一篇云：真宗即位，尚有逊抑之语，髃议亟尔异同，欲请明德皇后临朝。吕端笑曰：「置皇太子于何地？」觽口方籍籍，闻之皆恐悚，不敢复措言。未踰月而李昌龄、王继恩辈狂谋毕露。子融盖亦不知继恩、昌龄乃谋废立，非请太后临朝也。真宗即位时，年已三十，必无太后临朝之理，子融误矣。今不取。）
　　甲申，上谓辅臣曰：「宫中嫔御颇多，幽闭可闵，朕已令择给事岁深者放出之。」吕端等曰：「陛下践阼之初，首行此令，实哲王之懿范也。」
　　丁亥，立秦国夫人郭氏为皇后。上为皇太子，每事谦让，郭氏未尝正妃号也。
　　庚寅，追尊帝母陇西夫人李氏为贤妃。妃，真定人，干州防御使英之女，太宗在藩，太祖为聘之，没于太平兴国二年，上及楚王元佐，皆妃所生也。（庚寅，二十七日。追尊贤妃，实录、本纪并阙，此据会要。）
　　六月乙未，诏以太宗御书墨迹赐天下名山胜境。
　　戊戌，追复皇叔涪王廷美西京留守、兼中书令、秦王，赠皇兄魏王德昭太傅，岐王德芳太保。
　　己亥，翰林学士承旨宋白上大行皇帝谥曰神功圣德文武，庙号太宗。
　　上谓宰臣曰：「诸州多以珍禽异兽祥瑞之物来献，此甚无益。在朕薄德，非所敢当，但令稼穑丰稔，且得贤臣，乃为瑞。」辛丑，诏天下勿复献珍禽奇兽及诸祥瑞。
　　先是，南康军言建昌县民洪文抚，六世义居，室无异爨，就所居雷湖北创书院，舍来学者。太宗遣内侍裴愈赍御书赐其家。文抚遣弟文举诣阙贡土物为谢，太宗飞白一幅曰「义居人」以赐之，授文举江州助教。于是诏旌表其门闾，自是每岁入贡，必厚赐答之。
　　甲辰，以皇兄元佐为左金吾卫上将军，复封楚王，听养疾不朝。上始欲幸元佐第，元佐固辞以疾，曰：「虽来，不敢见也。」由是终身不复见。
　　罢盐铁、度支、户部副使。
　　工部侍郎、同知枢密院事钱若水罢为集贤院学士，判院事。
　　先是，太宗为若水言：「士之学古入官，遭时得位，纡金拖紫，跃马食肉，前呼后拥，延赏宗族，此足以为荣矣，岂得不竭诚报国乎？」若水对曰：「高尚之人，固不以名位为光宠。忠贞之士，亦不以穷达易志操。其或以爵禄荣遇之故而效忠于上，中人以下者之所为也。」太宗然其言。及刘昌言罢，太宗问赵镕等曰：「见昌言否？」镕等曰：「屡见之。」上曰：「涕泣否？」曰：「与臣等言，多至流涕。」太宗曰：「大率如此。当进用时，不能悉心补职，一旦斥去，即汍澜涕泗。」若水曰：「昌言实未尝涕泗，盖镕等迎合上意尔。」吕蒙正罢，太宗又谓若水曰：「人臣当思竭节以保富贵，蒙正前日布衣，朕擢为宰相，今退在班列，想其目穿望复位矣。」若水对曰：「蒙正虽登显贵，然其风望亦不为忝冒。仆射师长百僚，资品崇重，又非寂寞之地也。且蒙正固未尝以退罢郁悒。当今岩穴高士，不求荣爵者甚多，如臣等辈，但苟贪官禄，诚不足以自重。」太宗默然。若水因自念，人主待辅臣如此，盖未尝有秉节高迈，不贪名势，能全进退之道以感动人主故也，将俟满岁即移疾。会春旱，太宗焦劳甚，若水不敢言。既而西边用兵，越明年，太宗宴驾，章不果上。
　　上即位，若水以母老请解机务，章再上，乃得请。召对便殿，命坐慰劳，入对苑中，从容数刻，上问：「近臣谁人可大用者？」若水言：「中书舍人王旦有德望，宜任大事。」上曰：「此固朕心之所属也。」若水好汲引后进，推贤重士，胸中豁如也。其在枢密，同年生有为县佐者，每谒见若水，必序齿而拜之。（谈苑载若水辞位事甚美，但颇颠倒，又误以对吕蒙正寂寞事为刘昌言。按昌言罢枢密，在蒙正罢相前三月，蒙正罢相时，昌言已在襄州矣。今皆改正之。又田昼【一一】记若水事云：王曾罢相，章圣语若水，若水愤而出，被道士服归嵩山。此尤絓误【一二】，今不取。）
　　上居忧日，对辅臣于禁中，每见吕端等，必肃然拱揖，不以名呼。端等再拜而请，上曰：「公等顾命元老，朕安敢上比先帝。」又以端肤体洪大，宫庭阶戺颇峻，命梓人为端纳陛。
　　秋七月乙丑，御崇政殿，召端等，访以军国大事经久之制。端陈当世急务，皆有条理，上甚嘉纳。
　　丙寅，令诸路转运使更互赴阙，询以民间利病。
　　吏部郎中、直集贤院田锡应诏上疏曰：
　　陛下临御以来，亲庶政以仁，接大臣以礼，闻奏山陵诸事，必泫然流涕，闻奏灵州往事，必恻然动容。圣智渊深，临事能断，睿机神速，驭下以□。济之以严明，小人屏退而敛迹，博之以询访，大臣畏爱而推诚。臣未见时政之是非，亦未见人君之过失，若军旅措置之宜，非臣所能知，若黎民利害之本，微臣辄敢议。民之利莫先于省征徭、□赋役，民之害莫大于用兵甲、挽刍粟。利害有大小，康济有先后。今利害之大者无先于舍灵武，康济之先者莫重于安关辅。舍灵武则甲兵不兴，甲兵不兴则挽运自息，挽运既息则关辅必宁，关辅既宁则四方无虞，四方无虞则四夷无事。 
　　臣今所忧者，关西二十五州军，昨经灵武之役，不胜困弊，加以时雨稍愆，秋田失种，府库未实，仓廪尚虚。若西戎辄敢骚边，北狄忽来犯塞，则朝廷何以备之？关辅何以宁之？臣虞此患必生，臣谓此灾必有。何以知之？臣窃闻去年九月十九日未时，永兴、环州、庆州、延州、清远军、隰州，同日同时六处地震，塌损城墙，毁坏庐舍，在处州府不敢不奏，所属转运不敢不申。洎灵州送粮草回来，死者十有余万。议者即云地震已应于此，臣则未以为然。夫天垂象动而不息，地生物静以为常，苟当静而动，是失其常。若永兴、环、延、庆、隰、清远军六处地震，臣亦窃见报状，延州路祇候、冬官正杨文镒奏称其月是戌月，又是戌日未时，自北上来。臣以为当静而动，动之方位既在关辅，将来虑至戌年，岂无在下者辄动乎？关辅若有寇盗弄兵，萑苻聚啸，跨连州郡，僭称王公，则臣虑西川复保剑关之危【一三】，南方复恃重江之险，闽中、越中、淮南、湖南岂无见利忘义之人？岂无幸灾乘便之者【一四】？愿陛下思之【一五】。
　　禳此灾者在修德，除此患者在早图。德之修者，以诚信感神明，以言行动天地，以简易理机务，以清静安黎元。图于早者，减关市之征，放筦榷之利，蠲减租赋，优复流亡。乡闾与人为害者，募之入军。郡县在官未理者，命之移任。设制科，使怀方抱器者悉为朝廷所用【一六】。置屯田，俾弃本竞末者尽为户籍所收。铸农器以结之，储时种以贷之，免五年之租征，冀十年之生聚。如此纾民，民无不安，如此安民，民无不泰。管子曰：「仓廪实，知礼节；衣食足，知荣辱。」既知礼节，又知荣辱，则岂敢为寇盗，岂敢犯禁令！禁令既不敢犯，寇盗必不敢为，又何忧啸聚之虞，又何虑侵扰之患？此置屯田，其利一也。制举科目，不可具陈，今略举可设者：有贤良方正、能直言极谏科，才识兼茂、明于体用科，道侔伊吕、才比管乐科，传道经典、达于教化科，详明政术、可以理人科，文堪经邦科，武足安边科。臣伏睹太祖朝曾设制科，于时敕限三千字已上成。字数既多，书写不易，赐食之后，就试以来，既对天颜，岂无兢惧。又值日晚，固不遑宁，虽有经邦之谋，岂能周悉；虽有安边之策，靡暇敷陈。今若设此科条，但用汉时公孙弘、董仲舒所试之法，则往复问答，既尽见其才谋，品藻甄升，信无遗于器业，此设制科，其利二也。
