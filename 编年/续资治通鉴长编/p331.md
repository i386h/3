<!-- { "loadSidebar": true } -->
　　初，太后怒守卫者不谨，悉下御史狱，欲诛之，中丞王曙上言：「昔鲁桓、僖宫灾，孔子以为桓、僖亲尽当毁者也。辽东高庙及高园便殿灾，董仲舒以为高庙不当居辽东【一五】、殿不当居陵旁，故灾。魏崇华殿灾，高堂隆以台榭宫室为戒，宜罢之勿治，文帝不听，明年复灾。今所建宫，非应经义，灾变之来，若有警者，愿除其地，罢诸祷祠，以应天变。」而右司谏范讽【一六】亦言此实天灾，不当置狱穷治。监察御史张锡言，若反以罪人，恐重贻天怒。言者既觽，上及太后皆感悟，遂薄守卫者罪。
　　议者尚疑将复修宫，讽又言：「山木已尽，人力已竭，虽复修，必不成。臣知朝廷亦不为此，其如疑天下何！愿明告四方，使户知之。」己巳，下诏，以不复修宫之意谕天下。改长生崇寿殿为万寿观。
　　禁淮南、两浙、荆湖诸县镇买扑酒户，因民有吉凶事，辄出引目，抑配沽酒，违者听民告，募人代之。
　　癸酉，出内藏库、榷货务缗钱各十万，下陕西、河北助籴军储。
　　乙亥，诏殿直以上，自今不得换文资。又诏文武官奏荐别房子弟及异姓亲，年幼未得俸而本房无人食禄者，具以名闻。
　　乙酉，罢辅臣所领诸宫观使名，从吕夷简、张旻、夏竦之请也。
　　诏每年赐诸道州府军监衣袄，自今并就逐处依所降样制造，但遣使臣赍诏敕取赐，免自京般送之劳。从三司奏请也。
　　八月丁亥朔，日有食之。
　　诏曰：「先帝患吏廪不给，而廉洁者亡以劝，故并赐之公田。岁月浸深，侵牟滋长，狱讼数起，反以害人，重失先帝之意。其罢天下职田，官收其入，以所直均给之。仍委三司别为条约。」先是，上封者言职田有无不均，吏或不良，往往多取以残细民，请罢之。诏资政殿学士晏殊与三司、审官、三班院、吏部流内铨参议，皆以为然，乃降是诏。
　　己丑，宰臣吕夷简加吏部侍郎、昭文馆大学士。
　　辛卯，枢密使张旻改山南东道节度使，参知政事夏竦加刑部侍郎，复为枢密副使，枢密副使范雍、姜遵、陈尧佐并加给事中，尧佐改参知政事。竦与夷简不相悦，故以尧佐易之。
　　御史中丞王曙为工部侍郎、参知政事。
　　江南东路转运使王硕、两浙转运使司封员外郎刘楚并追官勒停，坐失保任也。保任何人，当考。
　　甲午，诏国子监，进士自今以五十人为解额。
　　戊戌，上封者言：「三院御史，故事，多出知州。比来王沿、李纮、朱谏并自知县除省府推官，遂为转运使副，擢任太速。请自今御史并举历知州、同判人，其见在台资浅者，且令出知州。」从之。此事当考，并九月己未日所书。
　　自定折杖之制，长短广狭，皆有尺度，而轻重无准，官吏或得任情。至是，有司以为请，乃诏凡所用杖，重无过十五两，施印其上，责所部常验视之。
　　己亥，诏命官犯正入己赃者，自今毋使亲民。
　　癸卯，礼部员外郎、兼侍御史知杂事鞠咏为契丹主生辰使，供奉官、合门祗候王永锡副之；职方员外郎、判三司理欠司张髃为正旦使，如京副使石元孙副之；户部判官、度支员外郎苏耆为契丹妻正旦使，内殿承制、合门祗候王德明副之。
　　乙巳，诏边郡差官便籴军储，而谷多爉恶湿腐不可食，自今虽去官，无得免其罪。
　　己酉，置江宁府沿江巡检二员。
　　三司言：「旧制，臣僚限田三十顷，而止于一州之内。卜葬者或拘以阴阳之说，则举事为难。请听于他州别置墓田，毋得过五顷。」从之。
　　壬子，诏：「戎州夷人犯罪，委知州和断之。若汉人，即正其法。及三年不生事者，特迁一资。」
　　九月戊午，定王元俨改封镇王。
　　己未，诏御史台，自今三院御史非朝参无得私出。此事与前月戊戌所书皆当考，或必有故也。会要云宝元二年四月，以御史王素言，又申明降诏。
　　丙寅，诏合门，自今入内都知押班，如昭宣使以上【一七】，即与客省使等为一班；皇城使副以下，并在皇城使之前，别作一行【一八】。太祖朝，都知押班率供奉官为之，内中祗应，裹头巾、衣褐衫而已。宰相吕夷简不考故事，辄升其班次，议者非之。都知押班裹头巾，衣褐衫，此据江休复杂志，又云许公升都知押班班次，不报御史台。至今每迁官，必奏免正衙。此事当考。
　　戊辰，澶州官吏并坐王楚埽决贬官一等。
　　庚午，诏审官院，大理寺详议、详断、法直官，自今非本司主判官同罪举者无得除。
　　辛未，改永定军为永宁军，避真宗陵名也。县驿有同名者皆改之。
　　甲戌，司封员外郎赵廓言：「前判大理寺，每集定急案，唯本案官系书，而他法官不与，恐不能尽心。请自今悉令签书，若议刑有失，则并坐之。」从之。
　　丁丑，诏押赐诸路衣袄，每岁遣技术官，自今以合门久宣赞及勋旧子弟之贫者参用之。
　　编敕既成，合农田敕为一书，视祥符敕损百有余条。其丽于法者，大辟之属十有七，流之属三十有四，徒之属百有六，杖之属二百五十有八，笞之属七十有六，又配隶之属六十有三，大辟而下奏听旨七十有一，凡此皆在律令外者也。于是，诏下诸路阅视，听言其未便者。寻又诏尽一年无改易【一九】，然后镂版颁行。
　　辛巳，诏翰林学士、知杂御史而上，举常参官历同判一任无赃滥而才任繁剧者各一人，己之所亲及执政近属毋得举。
　　又诏审官院，自今定差知州军，令中书审视，若懦庸老疾不任事者，罢之。
　　壬午，徙知青州李迪知河南府。迪朝京师，太后语迪曰：「卿昔者不欲吾预国事，殆过矣。今日吾保养天子至此，卿以为何如？」迪对曰：「臣受先帝厚恩，今日见天子圣明，诚不知太后圣德乃至此。」太后亦喜。
　　癸未，诏三司令商人在京师入中马草一千万束。
　　冬十月丁亥，故太子左谕德崔遵度妻舒城县君何氏特封乐安郡君。遵度尝事上东宫，其子左班殿直仲思愿以所迁官回授母一郡封，上既许之，仍诏迁仲思官。
　　辛卯，诏：「京东、河北水灾州军，己减秋税，听即本处输见钱，仍停科率一年。诉不及限者，亦体量减放。」
　　甲午，诏：「在京诸军班诸所支月粮，令提点仓场官、三粮料院依排定诸仓年月界分，以军资高下给之。违者许人告，公人迁一资，百姓给赏钱三十千。」先是，上封者言诸粮料院所勘旁，多远近不均，有军营在西而给东仓，或在东而给西仓，固欲以邀求军人。事下三司，三司言：「凡支军粮，皆自粮料院先进样，然后三司定仓牔界分，而以年月次之。今城东十二仓贮江、淮所漕米最多，城南惟有米一仓，城西三仓兼贮茶，城北四仓贮畿内赋税及马料，所贮既不同，难据军营远近就支。自今诸粮料院如敢用此有所邀求，请重致于法。」故降是诏。按沈括笔谈云：太祖朝常戒禁兵，衣之长不得过膝，买鱼肉及酒入营门者皆有罪。又置更戍之法，欲其习山川劳苦，远妻孥怀土之恋。兼外戍之日多，人人少子，而衣食易足。又京师卫兵请粮者，营在城东者即令赴西仓，在城西者即令赴东仓，仍不许佣僦车脚，皆须自负，尝亲登右掖门观之，盖使之习力，制其骄惰，故士卒衣食无外慕、安辛苦而易使。今上封事者指陈粮料院勘旁之弊，不知乃太祖法也，更当详考表而出之。
　　壬寅，御崇政殿阅虎翼武骑卒习战，迁补有差。
　　丙午，京师地震。
　　诏：「知州军、文武升朝官岁举见任判官、主簿、尉，有罪非赃私、有出身三考、无出身四考堪县令者各一人，转运使副不限以数。举者及二人，移注近县令。任满无赃罪，公私罪情轻，用刑无枉滥，捉贼无追扰，本部上治状，升幕职。再知县又无过谴【二○】，或有罪而公私情轻、职业愈修者，替还，引对，特迁京官。仍逐任与免选、纳粟及流外入令，皆增考举数。」先是，流内铨引选人朝辞，有老耄者授县令，上谓宰臣曰：「县令之职，有民有社，一邑刑政重轻，皆得自专，若非其人，为害不细，虽远方僻郡，尤当择人宣朝廷德意。此辈皆昏耄，使之临民，必有贪墨疲懦之弊。」会有上言乞奏举以充县令，乃降是诏。上云云，据张唐英政要，当考。
　　丁未，诏淮南、江、浙、荆湖制置发运使奏计京师，毋以土物馈要近官。先是，锺离瑾因奏计多载奇花怪石纳禁中，且赂权贵。殿中侍御史鞠咏、右司谏刘随皆劾瑾，咏请付御史台治，帝面谕瑾亟还所部，于是又条约之。
　　枢密院言御马直于荣鬻自制紫衫，而开封府以军号法物定罪，请下法官议。而审刑院言紫衫荣所自制，非官给，难以从军号法物定罪。乃诏自今诸军班典买官所给军号法物者，以违制论，自余以不应为从重科之。
　　壬子，复给事中、知永兴军李谘为枢密直学士。永兴衣冠子弟，多恃荫无赖者，谘悉杖之，境内肃然。
　　内殿崇班、带御器械夏元正为合门宣事舍人。元正初以武技自陈，召见，诏骑射，擢为带御器械，既而以其父守赟方典禁兵，故改命之。
　　下溪州蛮彭仕端、仕羲等来贡方物。
　　癸丑，河北知州军多武臣，其幕职官又或经学出身，而书断案牍，颇不通。诏自今令吏部流内铨选尝为人荐举者注拟之【二一】。
　　流内铨言：「应初任官未得求试书判拔萃，须历四考以上，方得投状。其见任沿边川、广、福建及见系铨司起请移官人，并须回日投状，仍先以所纳到判词，编排作三等具奏。乞下两制别差官考定。」诏：「历官三考以上，乃听投状。看详判词，分三等，只委判铨官。余从之。」
　　十一月乙卯朔，黔州蛮、舒延蛮来贡方物。
　　庚申，诏：「京朝官自今依景德四年七月敕，到阙以前转官及三年者听磨勘，未及者须四年。其任广南、四川及三年，许上课于审官院。」
