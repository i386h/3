<!-- { "loadSidebar": true } -->
　　鄜延路经略使吕惠卿言：「保安军顺宁寨据西界首领□勿乜赍到宥州牒一道，称正月二十日国母薨，定差使令逊嵬名济、副使谟程【七】田快庸等诣阙讣告，兼附谢罪表状。今来本路所筑九寨，须于寨北三二里外远探卓望处，建置堡铺，存留二十里疆界，窃计诸路亦当如此。欲乞候得本路奏到牒本日，令于汉界新旧城寨，见今把截堡铺外巡绰探望人所至处为界，然后许令通进表状。」枢密院言：「西人犯顺日久，前后寇边不一，兼近于泾原路作过，狼狈遁归，今计穷请命，理难便行收接。假令朝廷异日许以朝贡，亦须画河为界，即于边防经久稳便。今来却只欲巡绰探望人所至处为界，许令通进牒本，显于事机有害。」诏：「吕惠卿指挥保安军顺宁寨，令谕□勿乜等：彼界累年作过，今国母已死，有谢罪表状，缘止是空文，别无实事，未敢闻达朝廷。今若是恭顺实情，即令遣亲信谨密可委之人，同□勿乜等界首说话。候□勿乜等果将到本国亲信人，即令自来有主谋献计作过之人，如珪布默玛、凌吉讹遇等，先次拘执进献与朝廷谢罪，本路有可凭信，即敢具事理奏闻，候得朝廷允许，方可商量。仰吕惠卿详此指挥，顺宁寨官依此说谕，逐旋对答语言奏闻。」（四月七日再遣使来。）
　　又言：「准朝旨相度于米脂东建一寨，通河东神泉寨。今相度到米脂东北四十里，去神泉寨约六七十里暖泉山可以建置，包占天都山一带地土百里，遮护义合堡。」诏吕惠卿更切相度地形险固可以控扼贼马来路，及有水泉，合行进筑，即斟酌事力，及时兴工。（四月十四日暖泉寨赐名。孙览墓志云：乌龙距延安之暖泉山二十五里，而榆木与米脂直，于是秦晋始合，寇不得至麟府矣。榆木即神泉也。二十二日进筑乌龙。惠卿家传云：于是筑暖泉以通河东，筑金汤以通环庆。会梁氏死，干顺遣人款塞告哀谢罪，且请和。惠卿以谓军兴之久，中外力疲，今此乃不可失之机会。而泾原方筑天都，诸路自用兵以来侵耕生界，于其外建置堡铺，补全边面，宜且令西人执送生事首领珪布默玛、凌吉讹遇，而约以把截堡铺外巡绰卓望所至为界，然后许以通进公牒。庶往复闲天都毕工，而诸路边面例皆牢固，可以久远无疆埸之患。而朝旨谓西人近寇泾原，狼狈遁归，计穷请命，理难便行收接。假令异日许和，亦须画河为界。既而遣使三辈来，惠卿奏禀应答，而牒言梁氏之死，乃北敌遣人酖杀之，使干顺自管国事。惠卿以谓，诚有之【八】，则其欲西人之归已可知，若我应答太迂，所求难与，彼见无接纳之期，则是怒彼以坚北敌之归，而深我之绚也。而画河为界，无肯听从之理。乃上疏极论其利害曰：「西人之所以有河外者，以有河南为之限隔也；所以有河南者，以有横山为之阻固也。今若画河为界，则所以为限隔阻固者皆失之矣，彼岂不思一苇之水，顷刻可渡，据横山之险。他路臣固不能尽知之，只如本路所筑九寨，与今暖泉之通河东，金汤之通环庆，幸皆就绪，所得疆土，东西殆千里，而南北远者乃至百余里。若又于新寨之外，更拓三二十里以为堡铺，则形胜膏腴占据殆尽，非昔日巡绰卓望所至为界之比也。今干顺因其国母之死，归咎奸臣，杀之以谢罪而请入贡，则我虽未能一举以覆其巢穴，然自有国以来，用兵西方，而能所为必成，所伐必克，使天威远畅，丑氐震迭，未有如陛下今日之盛者也。兵法曰：『兵闻拙速，未睹工之久也，兵久而国利者，未之有也。』高宗伐鬼方，三年克之犹为惫，今军兴四年矣，兵之在边者，日夜候望而不能息，兵之在内者，非时调发而不得下，则士马日以益困矣。臣之至边初年，粮食有支岁计者，备添屯者，有五年之蓄者，有诸司封桩者。今会而为一，不能给散数月之食，财用日以益窘矣。今因其谢罪而不即纳，乃为不可得之辞，以绝其来望，而怒之坚使北敌之归，恐非计之得也。且兵家之事，有胜有负，万一一路战守之闲偶有失利，或天时饥馑有不可知，而北敌有求而不得，与之协力以困我，当是之时，虽思其有今日之请，其可得乎？禹征有苗，而益赞之曰：『满招损，谦受益。时乃天道。』盖当治强之世，穷兵力以征一国为不难，所以不为者，恶其太满而不谦，非天道之所与也，况力不足而强为之乎？老子曰：『抗兵相加，哀者胜矣。』又曰：『祸莫大于轻敌。』『罪莫大于欲得。』今西人归罪于奸而杀之以谢【九】，则是兵加而哀矣，若我因以为易与，遂有画河为界之求，则是违伯益之谦，而并犯老子之三戒矣。伏愿陛下更与执政大臣深详究议，考自古西戎之难服，保持今日已得之成功，勿疑干顺自归之信诞，深虞北敌乘隙之诡谋，自量中外之事力，深思兵久之非利，远鉴高宗伐鬼方之惫，而合之以伯益之谦满，老子之三戒，勿令轻敌，不知足欲得之过有在于我，而兵加而哀与爱惜生灵之言乃出于敌【一○】。如臣前请，姑令执生事之首领送归朝廷，而约之以新疆堡铺之外为界，以俟进筑之毕功，然后许接公牒，无过迟延，绝其来望，以坚北敌之归，而为我患，天下幸甚。」既而干顺四遣使者来，辞益恭。朝廷亦得其近上首领道其密谋，以为急则纳土北归，于是诏趣惠卿即接纳焉。此合附四月七日。）
　　是日，上以西人叩关请命，甚悦。辅臣皆言：「祖宗以来，边事未尝如此。元昊猖狂，朝廷尝遣使告北敌令指约【一一】，今其计穷引咎，可谓情见力屈。朝廷威灵固已震动远人，兼边事自尔收敛，于公私为利不细。」上亦曰：「公私之力已不堪。」章惇等又言北敌方遣使劝和，今彼已请命，更无可言者，此尤为可喜。上曰：「庆历中乃至于求北敌。」惇曰：「此是吕夷简及臣从祖得象为此谋，其人皆无取，故至于此。及富弼奉使增岁赂二十万，半以代关南租赋，半以为谢弹遏西戎之意。」曾布曰：「近世宰相，夷简号有才，其措置犹如此，今日边事乃出于陛下睿明，应接听纳之际，动中机会，故能如此。」上曰：「夷简实有才。」布曰：「夷简、丁谓皆宰相之有才者，然趣操皆不正。」上曰：「丁谓小人。」惇曰：「谓诚有才，非夷简比。当元昊旅拒时，或谓若丁谓在朝，应接必有理。元昊以戊寅岁叛，谓以丁丑岁卒。」布曰：「丁谓虽有才，然实小人也。」布再对，上又曰：「边事可喜，祖宗以来未尝有此。」布曰：「臣以谓陛下睿明，听纳之际，动中机会，故能如此。古人以谓好谋而能听，人主于能听最为难事，若能听者，当何事不济。今日边事，朝廷但示以经画大方，一切责在帅臣，令其见利则动，不强其所不能，故举有成功而无败事，夷狄所以震动屈服，亦以是也。」
　　知雄州张赴奏，乞开浚雄州绩城河道，又乞增修外罗城。枢密院言：「外罗城昨熙宁泛使萧禧来理会，寻有诏许以不增修，令张赴遵依诏旨。其河道依年例施行，不得张皇引惹。」
　　丙戌，熙河兰会路经略司言，洮西沿边安抚司申，夏国衙头首领鄂特丹卓麻于革罗城差蕃部尚锦等赍蕃字，及尚锦等分析鄂特丹卓麻元系邈川大首领温溪沁弟温阿旺格男，元名阿敏，走投夏国，有王子改名作丹卓麻，密令遣人赍送蕃字，欲归汉。诏熙河兰会路经略使孙路选兵将以讨荡招纳为名，至革罗以来，多方诱谕鄂特丹卓麻等，迎接归汉。（青唐录。）
　　诏右金吾卫大将军、秀州防御使叔澹特与换宫苑使，依旧秀州防御使。（御集二月十三日。）
　　朝请大夫、光禄卿胡宗师为直龙图阁、权知郓州。
　　丁亥，诏自今赐边臣茶药银合，许以西人封桩岁赐银充。
　　戊子，枢密院言，鄜延路经略使吕惠卿奏，近差本路钤辖刘安统制将兵招诱神鸡流北田巷口，逢凌吉讹遇，斩首四千余级，降四百余人。诏军兵支钱有差，得功人保明以闻。（初六日奏遣刘安等。布录云，斩五千级，特支七百。吕惠卿家传云：西人以并建城寨，夺其耕牧之地，而复数遭掩击，部族离散来归者日益以多，凌吉讹遇率觽营险以扼之，欲归者不得至。二年二月，惠卿遣刘安以第二、第四将，张诚以第一、第五、第六将，李希道以第七将，会于星勒泊以击之。三日至乌延川，四日至神鸡流，遇贼三千余骑，六日至波济立埒克，遇贼五千余骑，七日至鲁逊埋达勒，遇贼七千余骑。安等遭贼皆破之，斩首四千余级，降者五百余人，获其器仗牛羊十余万以归。于是筑暖泉以通河东，筑金汤以通环庆。）
　　熙河路经略使孙路缴连夏国部落嵬名密赍南路都统嵬名律令书，称夏国欲遣使再乞修贡，已回报言，如朝廷回降指挥，别得驰报。诏：「孙路不合擅收接西人书及面回答文字【一二】，特降充宝文阁待制。如再来计会，即说谕别无回降指挥，如有事告朝廷，即合于正路通达。」（元年八月二十七日自庆改熙。）
　　枢密院言：「三班借职徐子安状，朝廷立法，令诸路逐将所将兵马分作五部，差部队将各自提点。比见诸路将副多不依朝旨，虽出入分定五部，却不合提点管辖例，各轮差把截边堡。如遇出入，于前一日勾抽旋行差拨人马管押。其所差到人兵，虽系本将人马，即非自来亲自点阅之人，故使上下人情不相谙信，虽有曾经战敌部队将，却差到下等人马。其闲未经出入之人，乃各不顾条法，豫行结托，例得强壮精锐人马。窃虑误事，有妨驱策。缘朝廷于诸将下差置部队将，盖责以各自训练军马，如内有不谙战阵怯懦之人，合具不职事状，别选举使臣抵替，岂得于轮差把截边堡，及于行阵之际旋行移易；若更因依挟情，差负犯停废及得替待阙使臣，拣选精锐人马付之，徼幸功赏，尤为不便。缘五部部队将平时训练军兵，及临战阵，却以所部兵马付之他人，殊失朝廷差置部队将之意。」诏陕西、河东路经略都总管司严行觉察，违者以违制论。（新录删修云：诏陕西、河东诸路出军不得移易部队将，令经略都总管司严行觉察，违者以违制论，从三班借职徐子安之言也。初，子安上请枢密院进呈，上颇称善，故施行之。）
　　环庆乞以二月二十六日筑定边寨。许之。（正月十二日相度，三月七日毕工。）
