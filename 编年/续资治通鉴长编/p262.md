<!-- { "loadSidebar": true } -->
　　癸亥，宗正卿赵安仁言：「唐朝玉牒首载混元皇帝，今请以御制圣祖降临记冠列圣玉牒【二七】，及别修皇朝新谱【二八】如唐天潢源派谱，并以降临记冠篇，仍别制美名。又请以知制诰刘筠、夏竦并为宗正寺修玉牒官。」从之，名新谱曰仙源积庆图。（仙源积庆图据安仁本传附见，艺文志云，属籍嘉名为皇宋玉牒，事在六年。其八年赵安仁上仙源积庆图，与此不同，当考。）
　　乙丑，著作郎高清杖脊、黥面，配沙门岛。清知泰康，县民有诣府诉家产者，清纳其贿。时已罢任，即逃避他所。知府慎从吉请对，言其子锐先假清白金七十两【二九】，望传诏捕系，仍置狱。遂命驾部员外郎刘宗言、监察御史江仲甫【三○】推勘。清匿于进士丁禹家，白官擒得之，且搜其家，获财货甚觽，衣服有侈靡违禁者，因揭牓许民告首，□得他赃状。狱具，法寺以所受赃不分枉直，改命屯田员外郎丁谨修覆按，清枉法当死，上特贷之。
　　清，库部郎中士宏之子，景德中进士，宰相寇准以弟之女妻之。寇卒，李沆家复取为貋。历官以贿闻，颇恃姻援以欺蠹小民，务自骄纵，被服如公侯家。初，锐就清假贷，清以多纳赂事将败，遂诺之，求其为助。时方鞫卢氏狱，王曾为纠察，力庇清。从吉发此事，欲以自解。锐素狡狯，始假清银，欲为庇护，及闻有讼，即以还之。前以卢氏事已夺一任，至是，又坐请求，削卫尉寺丞。从吉坐首露在已发后，又奏报不实，用官减当罚金。诏以从吉累犯宪章，合当黜窜，特追右谏议大夫，免其安置。锐配单州。自余决罚配隶者数十人。宗言、仲甫以鞫狱失实，并黜监物务。府界提点虞部员外郎姚润之、内殿崇班合门祗候王承谨坐不能察举，复保任清，并免所居官。
　　诏自今文武官举三班使臣，其同官及举主未历外任者，不在行用之数。
　　丙寅，置梓州递铺。先是，命民丁传送，今革之也。
　　曹玮言：「秦州管戍兵多阙营屋，至有寓民舍者，颇或扰人。臣令役卒采木、陶瓦，为屋千四百区，今并毕功。」上曰：「此州郡切务，深可嘉也。」
　　戊辰，改定州保州、顺安军营田务为屯田务，从李允则之请也。
　　庚午，亳州言明道宫成，总四百八十区。诏遣内侍设醮，犒官吏，赐兵匠缗钱。
　　夏四月戊寅，诏京朝官年六十已上，勿差监在京诸仓。时国子博士雍文载年六十五，受敕，上言求免。上曰：「京仓自受纳至给毕，殆六七岁。若此辈一任，则老于掌庾矣。」因着式焉。
　　己卯，洛苑使、高州团练使蓝继宗责授如京使，坐预修庄穆皇后陵，至是隧道垫陷故也。其使臣、军校第降罚之。
　　庚辰，司天监言周伯星再见。（景德三年五月朔日当参考。）
　　乙酉，诏罚武胜留后、驸马都尉柴宗庆金二十斤。宗庆从幸琼林苑，坐次命左右取水饮之，为合门所纠故也。
　　丙戌，御制景灵宫赞颂刻石。
　　曹玮言：「缘边旧无濠堑，致蕃部屡有侵略。今规度自永庆寨西城掘壕堑至拶啰哤，凡五十一里。已召集厢军、寨户赴役，二十二日而毕。」拶啰哤，蕃部要害地也。诏銟之，其董役使臣、将校并赐器帛。（景德三年五月，玮凿镇戎堑，当参考。）
　　丁亥，陕西转运副使张象中言：「安邑、解县两池见贮盐三千二百七十六掩，计三亿八千八百八十二万八千九百二十八斤，计直二千一百七十六万一千八百缗。窃虑尚有遗利，望行条约。」上曰：「厚地阜财，此亦至矣。若过求增羡，必有时而阙【三一】，不可许也。」
　　己丑，司天言太阴当亏，占主大臣灾。诏王旦建道场于玉清昭应宫，既而云阴不见。
　　壬辰，以工部郎中、龙图阁待制张知白为右谏议大夫、权御史中丞。知白自青州归朝，表求判国子监。上曰：「知白岂倦于处剧耶？」宰臣言：「知白更践中外，未尝为身谋，亦可嘉也。」时执宪久阙，特命授之。
　　乙未，诏三京、诸路大辟罪，狱既具而非理致死者，委纠察提点刑狱官察之。
　　丙申，赐天下酺，东京五日，西、南京三日，诸州军监一日。
　　唃畼啰遣使来贡。
　　丁酉，禁江南民卖黐胶。（三年三月，但禁虔州。）
　　戊戌，广西转运使俞献可言：「抚水蛮数寇边，知宜州董元已不善绥抚。先是，曹永吉知州，蛮人饥，来质糇粮者，永吉优其概量，皆忻惬而去。元已未尝饶假，又纵主者□削，蛮人请赴阙贡奉，元已骤沮其意，遂使忿恚为乱。望黜元已以潭州都监李守睿代之【三二】。」诏可。
　　枢密使、同平章事陈尧叟以足疾请逊位，诏不许。尧叟久在告，庚子，车驾幸其第，劳赐加等。
　　辛丑，知永兴军寇准言：「所部豪民，多贷钱贫民，重取其息，岁偿不逮，即平入田产。望降诏旨，许人纠告，严加科责。」上曰：「秦雍去冬物价翔踊，此诏若下，必诉讼纷起。且贫民饥乏，孰肯贷假乎！其谕准俟丰岁行之。」
　　令入内内侍省定髃臣与诸宫院婚聘财物之数。先是，连姻戚里者【三三】，□费过甚，每纳采成礼之日，多领傔从，其家供给饮食，动踰千万，或有破产者。上曰：「国家宗支渐广，此不可不限其制度。」于是多所差减，且赐金帛给其费焉。
　　唐相元稹七世孙照上稹长庆中诰命。壬寅，以照为台州司马。
　　是月，诏：「三京及诸路转运司，除川峡州军外，并据所管县分弓手，每人借弩一枝，其令箭枪剑令各自置办，以簿拘管，递相交割，委令尉常切教阅。」先是，止降诏河北转运司，太常博士张希颜言复州有弓手置弓刀以捕寇者，本州岛引私置衣甲、器械律坐其罪，皆杖脊配隶本城，上因令篃下诸道。
　　注　　释
　　【一】有密以闻者「者」字原阙，据续通鉴卷三二补。
　　【二】礼官言「言」字原阙，据宋史卷一二五礼志补。
　　【三】工为辞章「章」字原脱，据宋本、宋撮要本及宋史卷二四四魏王廷美传附德文传补。
　　【四】尝有痁疾「痁」原作「癫」，据宋本、宋撮要本、阁本改。
　　【五】降克俭知宁州「宁州」原作「尊州」，据阁本改。按「尊州」无考。
　　【六】发内藏钱二十万贯「二十」原作「二千」，据宋本、宋撮要本、阁本改。
　　【七】而旦悉抑之「抑」原作「折」，据阁本及国老谈苑卷二改。
　　【八】盖旦先以密符督之也「符」原作「府」，据同上书改。
　　【九】准令文宗正卿一员「准」字原阙，据职官分纪卷一八宗正卿条补。按宋会要礼三九之六「准令文」又作「按令文」。「文」原作「大」，据阁本及同上书改。
　　【一○】郎中已下兼少卿丞郎以上兼卿「郎中已下兼少卿」原作「郎中已下并少卿」，据阁本改「并」为「兼」。按宋会要职官二○之四作「郎中已上兼丞，给舍以下兼少卿，丞郎已上兼卿。」职官分纪卷一八宗正卿条作「郎中以下兼丞，给舍以下兼少卿，丞郎以下兼卿。」各书记载互有不同。疑本编「郎中已下」与「少卿」之间有脱文。
　　【一一】不当使之司宗正「正」字原脱，据上引宋会要及职官分纪补。
　　【一二】若限其半按宋会要职官一七之五此句作「真宗因命差减年限」，疑本编此句或当作「若减其半」。
　　【一三】凡得新户一千六百二宋本、宋撮要本均于「二」下着「十」字。宋会要食货载此条，但未及得户及税钱之数。
　　【一四】秦州蕃部赏样丹者「蕃部」原作「蕃郡」，据长编纪事本末卷二六渭州蕃族唃畼啰叛服改。
　　【一五】扼西戎要处也「戎」原作「戒」，据阁本及上引长编纪事本末改。
　　【一六】城南市「市」原作「事」，据阁本及本编正文改。
　　【一七】散骑常侍徐铉「常侍」原作「侍郎」，据宋本、宋撮要本及长编纪事本末卷一六王钦若校道藏经及宋史卷四四一本传改。
　　【一八】诏取道释藏经互相毁訾者删去之「删」上原有「皆」字，据宋本、宋撮要本及上引长编纪事本末删。
　　【一九】老子化胡经「胡」字原脱，据同上书及郡斋志后志卷二补。
　　【二○】咸平县民张赟妻卢诉侄质被酒诟悖「诟」原作「纶」，据阁本及宋史卷二七七慎从吉传改。
　　【二一】太尉与监察御史监礼博士同开「同开」，阁本同。按宋会要礼一四之一八作「同阅」，太常因革礼卷一一作「同阅视」。疑「同开」当作「同阅」。
　　【二二】即纳匮中「匮」原作「槗」，据阁本及宋会要一四之一八改。按太常因革礼卷一六云：「接神厨修建舍屋及造食柜，凡遇馔造，即令藏之」。
　　【二三】监察同上宋会要作「监祭」，疑是。
　　【二四】又制漆匮付光禄司农寺「漆」原作「添」，据阁本及宋会要礼一四之一九、宋史卷九八礼志改。
　　【二五】如京仓部也按宋本、宋撮要本此句下有「庄宅，屯田也」句。
　　【二六】不至追官及经恩原降者「及」原作「既」，据宋会要选举二七之一四、宋大诏令集卷一六六不许举官陈首诏改。
　　【二七】今请以御制圣祖降临记冠列圣玉牒「列」下原脱「圣」字，据宋本、宋撮要本及宋会要职官二○之五五、续通鉴卷三二补。
　　【二八】及别修皇朝新谱「别」字原脱，据同上书补。
　　【二九】言其子锐先假清白金七十两「七十」原作「七千」，据阁本及宋史卷二七七慎从吉传改。
　　【三○】监察御史江仲甫「江」字原脱，据上引宋史补。
　　【三一】必有时而阙「而」字原脱，据宋本、宋撮要本、阁本及续通鉴卷三二补。
　　【三二】望黜元已以潭州都监李守睿代之「望」、「都」二字原脱，据宋会要蕃夷五之五、长编纪事本末卷二六抚水蛮叛、宋史卷四九五蛮夷传补。
　　【三三】连姻戚里者「姻」原作「婚」，据宋本、宋撮要本、阁本改。
续资治通鉴长编
卷八十七
卷八十七
　　起讫时间 起真宗大中祥符九年五月尽是年八月
　　卷　　名 续资治通鉴长编卷八十七
　　帝　　号 宋真宗
　　年　　号 大中祥符九年（丙辰，1016）
　　全　　文
　　五月甲辰朔，诏以来年正月一日诣玉清昭应宫，与天下臣庶恭上玉皇大天帝圣号宝册，又以十七日有事于南郊，行恭谢之礼，诸军赏赐并以内藏物充，三司勿催促诸路钱帛，诸州军监无得以修贡、助祭为名，辄有率敛。
　　令宁化军葺天池神堂。北界岁遣使一祀，至是颓圮，北界请加缮治故也。
　　乙巳，建皇亲礼会院于新昌坊，赐名嘉庆。
　　邠宁环庆部署王守斌言，夏州蕃骑千五百来寇庆州，内属蕃部击走之。
