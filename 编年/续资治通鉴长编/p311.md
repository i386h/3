<!-- { "loadSidebar": true } -->
　　逸，荥阳人，先以试校书郎知襄州邓城县，有能名。知州谢泌将荐逸，先设几案，置章其上，望阙再拜曰：「老臣为朝廷得一良吏。」磤奏之。他日引对，真宗问所欲何官？逸对曰：「母老家贫，愿得近乡一幕职官，归奉甘旨足矣。」授澶州观察推官，数日，母丧去。服除，引对，帝又固问之，对曰：「愿得京官。」改授大理寺丞。真宗雅贤泌，再召问逸者【二三】，用泌荐也。知长水县，时王嗣宗留守西京，厚遇之，及徙青神县，贫不自给，嗣宗假俸半年使办装。至县，兴学校，教生徒。后邑人陈希亮、杨异相继登科，逸改其居曰桂枝里。县东南有松柏滩，夏秋暴涨，多覆舟，逸祷江神，不踰月，滩为徙五里，时人异之。
　　庚子，以宰臣王钦若为南郊大礼使，翰林学士承旨利瓦伊为礼仪使，翰林学士晏殊为仪仗使，权御史中丞薛奎为卤簿使，权知开封府王臻为桥道顿递使。宰相为大礼使，太常卿为礼仪使，御史中丞为仪仗使，兵部尚书为卤簿使，开封尹为桥道顿递使，国初循用此制。其后太常卿、御史中丞、兵部尚书或阙，乃以学士及他尚书、丞、郎领之，其职掌仍用礼院、御史台、兵部吏如故。仪卫名物，皆卤簿使所领，仪仗使唯督促诸司而已。又使领次第，则大礼、礼仪、仪仗、卤簿，而桥道顿递最居其下。真宗封禅，五使皆以辅臣为之，及上玉皇尊号，宰相向敏中当为礼仪使，以年老不任赞导，更命枢密使王钦若，而敏中乃领仪仗使，盖失其次第。今有中丞而换使名，非故事也。实录云：奉祀亳州，以辅臣领五使，向敏中以礼仪使让王钦若，误也，今悉改之。
　　初，真宗崩，内遣中使赐荆门军玉泉山景德院白金三千两，令市田，院僧不敢受。本路转运使言：「旧制，寺观不得市田以侵农。」上谓宰相曰：「此为先帝殖福，其勿拘以法，仍不得为例。」既而寺观稍益市田矣【二四】。稍益市田，据食货志。皇太后微时尝过玉泉，有老僧言后当极贵，既如其言，累召不至，故有是赐。邵伯温闻见录云：章献明肃太后，成都华阳人。少随父下峡，至玉泉寺，有长老善相人，谓其父曰：「君贵人也。」及见后，则大惊曰：「君之贵以此女。」又曰：「远方不足留，曷游京师乎？」父以贫为辞，长老赠以中金百两。至京师，真宗判南衙，因张耆纳后宫中。及即位，为才人，进宸妃【二五】，至正位宫帏，声动天下。仁宗即位，以皇太后垂帘听政，玉泉长老已居长芦矣。后屡诏不至，遣使就问所须，则曰：「道人无所须也，玉泉寺无僧堂，长芦无山门，后其念之。」后以本合服用物下两寺，为钱以建。独长芦寺临江，门起水中，既成，辄为蛟所坏，后必欲起之，用生铁数万斤迭其下，门乃成，蛟畏铁也。今玉泉僧堂梁记云太后所建【二六】。
　　甲辰，髃臣表上尊号曰圣文睿武仁明孝德，又上皇太后尊号曰应元崇德仁寿慈圣，皆不允，表至三上，乃从之。
　　丁未，刑部郎中、判户部勾院李若谷为契丹妻生辰使，内殿承制、合门祗候范守庆副之。若谷等辞日，不俟垂帘请对，遽诣长春殿奏事【二七】，太后不悦，寻命刑部郎中直史馆章得象、供奉官合门祗候冯克忠代焉。附传云：太后听政，奉使者辞于庭，已而升殿，若谷等辞已，辄趋出，遂罢使。与正传及实录不同，当考。
　　己酉，初幸启圣禅院朝拜太宗神御，前在谅闇，用礼仪院奏，但遣辅臣酌献也。
　　癸丑，奉安真宗御容于玉清昭应宫安圣殿。
　　八月丙辰朔，燕崇政殿，初用乐之半。乐工奏技，上未始瞩目，终燕犹有戚容，左右窃视，无不感叹。
　　时诏下成都府，召优人许朝天等补教坊，左正言刘随以为贱工不足辱诏书，监察御史李纮言：「陛下即位，尚未能显岩穴之士，而首召伶官，非所以广德美于天下。」朝天等随罢归。刘随、李纮谏召乐工，不得其时，今附见。纮云陛下即位，未能显岩穴之士。则必是天圣初也。随本传载此事，杂见于论星变及劾锺离瑾间，今不取。
　　诏举官已施用而犯法，听举者以状闻，闻而不以实者坐之。本志乃云不以实者亦免坐。今止从实录及本纪。
　　丁巳，废无为军煎矾，听民自煎，官收市之。
　　保大节度使钱惟演言：「真宗幸澶渊御契丹，杀其大将挞览，盟而服之。今谥号但称文不及武，宜谥武。」诏两制与太常礼院议增益之。
　　戊辰，社，赐会如故事。自是，或宰臣请罢，则止命中使分赐酒果。
　　辛未，南郊桥道顿递使王臻请车驾自太庙还，西过景灵宫、朱雀门赴郊宫，如景德之制。从之，仍令其日遣官诣景灵宫奏告。
　　吏部流内铨引对选人，凡有私罪者皆未得改官。上问辅臣曰：「私罪有几？」王钦若对曰：「私罪固多，然其间轻重不侔，若趁衙谢弗及，或坠笏失仪，事虽至轻，以不缘公事，皆为私罪。」上曰：「有司当察情，不可以小累终废。」甲戌，诏自今此等勿碍改官。
　　初，知丰州、内殿承制王文玉卒【二八】，其母折氏与蕃官首领共请以文玉长子余庆继领州事，既而又以文玉从子天门关巡辖马递铺、殿直怀信为请。乃诏管勾麟府路军马公事高继忠、知府州折惟忠集蕃汉定议，继忠等言：「怀信擅入丰州，犒设首领，杀狗为誓，欲夺余庆位，而折氏不能禁，不可用。文玉又有从子怀钧，以三班奉职监晋州盐税，可使代余庆者。然文玉遗表尝荐余庆自代，今亦乞与一官。」丁丑，授怀钧右班殿直、知丰州【二九】，补余庆三班借职，释怀信不问。
　　戊寅，遣度支员外郎秘阁校理李垂、内殿崇班合门祗候张君平按视滑卫等州河势，以岁稔，将议塞决口也。
　　己卯，幸国子监，谒先圣文宣王。召从臣升讲堂，令直讲、屯田郎中马龟符讲论语，赐龟符三品服。已而观七十二贤赞述，阅三礼图，问侍讲冯元三代制度。又幸昭烈武成王庙。还，幸继照堂，燕从臣。龟符，未见。
　　壬午，翰林学士承旨利瓦伊等请加上真宗谥曰文明武定章圣元孝。诏恭依。
　　秘书郎韩璩言：「自今阙官职田，如正官到任，该得敕限，即给之，或不该，即尽收入官，更不给权管勾者。」从之。璩，国华子也。
　　九月庚寅，中书门下言：「真宗谥号、皇太后皇帝尊号册宝，其沿宝法物，故事皆以黄金，唯天禧中尝用涂金。」上曰：「真宗、皇太后宜以黄金，而朕之沿宝物止用涂金。」皇太后谕宰臣曰：「皇帝嗣位，初膺册命，当用纯金，其余止用涂金可也。」明道二年正月十七日、景佑二年八月十七日，可考。
　　上封者言河中府、同华州比岁旱灾，民多流徙，请免支移税赋。上因谓辅臣曰：「百姓输租，便于本州岛，奈何转于他郡耶？」对曰：「西鄙屯兵，若不移支民赋，即为扰益甚。」特诏转运司量减其数。
　　辛卯，祠太一宫。还，驻辇观道旁耕者，仍遣中使慰劳，赐以茶、帛。
　　己亥，合门言：「旧制，知瀛州令上殿，近诏惟许路分钤辖以上。新知瀛州张昭远缘兼高阳关钤辖，不该新制。」诏瀛州、高阳关，自今并令上殿。
　　庚子，皇太后手书赐中书门下，以故中书令郭崇孙女为皇后，谕辅臣曰：「自古外戚之家，鲜能以富贵自保，故兹选于衰旧之门，庶免他日或挠圣政也【三○】。」
　　癸卯，以度支副使、礼部员外郎蔡齐为契丹生辰使，供奉官、合门祗候李用和副之；盐铁判官、兵部员外郎张传为正旦使，供奉官、合门祗候张士禹副之。
　　两制定皇太后于崇政殿受尊号册，上以其礼未称，甲辰，诏改就文德殿，发册于天安殿。然太后意欲就天安殿受册，王曾言不可，乃止。
　　丁未，上谕辅臣曰：「昨燕宫中，朕数四勉皇太后，方听乐。」王钦若寻以上语问太后，太后曰：「自先帝弃天下，吾终身不欲听乐，皇帝再三为请，其可重违乎？」
　　己酉，免原州弓箭手州县差役。
　　癸丑，西天竺僧爱贤等来献梵经，各赐紫袍、束带。
　　知兖州、工部侍郎李应机为将作监，分司南京，徐州居住。会要二年九月事。
　　冬十月丙辰，奉安真宗御容于洪福院。
　　壬戌，上谓辅臣曰：「如闻滑州修河，役卒多溺死者，有司第以逃亡除其军籍，深可闵伤。自今宜令明具溺死者姓名，优给缗钱恤其家。」
　　天庆五节，旧制，前后各五日不奏大辟案。诏自今止禁前后各一日，余案惟正节日禁之。
　　丁卯，上谓辅臣曰：「郊为重事，朕欲先就禁中习仪，其令礼官草具以闻。」
　　戊辰，上谓辅臣曰：「翰林待诏王文度近勒先朝御制碑，已赐紫而更求佩鱼。且旧制伎术官皆不得佩鱼，以别士类也，宜申儆之。」
　　三班奉职张永德祖母刘氏年一百八岁，上尝召入禁中，矜其年高，诏与永德近地官，以便侍养。永德，已见天禧五年。
　　庚辰，新修三司成，凡一千一百七十二区，命知制诰宋绶为记。
　　辛巳，诏自今赦书，令刑部摹印颁行。时判部燕肃言，旧制，集书吏分录，字多舛误，四方覆奏，或致稽违，因请镂版宣布。或曰：「版本一误，则误益甚矣。」王曾曰：「勿使一字有误可也。」遂着于法。王子融云：寇莱公尝议模印赦书以颁四方，觽不可而止。其后四方覆奏赦书字误，王沂公始用寇议，令刑部锁宿雕字人模印宣布。因之日官亦乞模印历日。旧制，岁募书写费三百千，今模印，止三十千。或曰：「一本误则千百本误矣。」沂公曰：「不令一字有误可也。」自尔遂着于令。子融称议初出于莱公，不知何据，今但取正史、实录稍增益之。
　　流内铨磨勘到选人王揆等八人历任功过，引见，上曰：「内有逐任出入人罪者，自今勿差充刑狱官。」
　　十一月甲午，加上真宗谥。
　　乙未，朝飨玉清昭应宫、景灵宫。
　　丙申，飨太庙。
　　丁酉，合祀天地于圜丘，大赦。百官上皇帝及皇太后尊号。赐百官、诸军加等。
　　令三司权住和市绸绢一年，减歙州上供纸三之一。
　　乙巳，立皇后郭氏。
　　辛亥，王钦若封冀国公，曹利用改封鲁国公，文武百官并加恩。故事，辅臣例迁官，参知政事吕夷简与同列豫辞之，遂着于式。宋敏求春明退朝录云：建隆至天禧，每朝廷大礼，二府必进官。天圣二年南郊，吕夷简恳请乃止。自是，加恩而已。按咸平初，孙何建议，已尝厘革，敏求偶不记，国史因之。
　　十二月戊午，兵部员外郎、直史馆、知蕲州李夷庚分司西京。旧制，蕲州盐曲钱折纳木炭，以供铸钱，夷庚擅令纳绢，而民贫不能以给。转运使奏至，上因问其素所为，王钦若对曰：「夷庚前守数郡，多不法，在蕲益甚。」故责之。
　　乙丑，作慈孝寺。此据会要。
