<!-- { "loadSidebar": true } -->
　　太常礼院言：「准御史台状，向来京朝官承制并丁父母忧，持服五十四月。今详定历代典礼，父母并亡，或相继而没，有重轻兼服之制，遇虞祔练祥之祭，各服齐斩之服，则是随先后而除之，无五十四月之制。自今文武官并丁父母忧者，请令依礼随先后除服。」诏可。
　　开封府言：「准近诏，大辟罪遇十月权住断遣【三九】，过天庆节依旧行刑，篮犯死罪并春夏并禁系闻奏。窃缘本府日有重囚，在狱淹久，欲望自今依旧逐日区断，诸州军亦准此。」从之。
　　枢密院言：「契丹使自雄州至京馆舍，给使臣诸司人例物，比每岁稍厚。欲令国信使宋绶等至北界，诸司人例物亦与加给。」从之。
　　丁亥，龟兹可汗王智海、甘州回鹘各遣使来贡。智海仍贡大尾羊二。
　　己丑，以资政殿大学士、太子太保王钦若为司空，职如故。钦若侍东宫讲读，以辅臣兼领三少，品序非便，表求换秩，遂改命之，止立学士班。（十月壬辰。）
　　赐故秦州蕃僧努卜诺尔弟子莽布玛喇干紫衣，以本州岛钤辖言其干事故也。
　　庚寅，诏中书、枢密院每赴资善堂议事，止令张景宗一员侍皇太子，余悉屏之。
　　辛卯，大理寺丞王雍上其父旦文集，擢雍为太子中允。
　　丁酉，以资政殿大学士、司空王钦若为山南东道节度使、同平章事、判河南府。初，钦若与丁谓善，援引至两府，及谓得志，稍叛钦若，钦若恨之。时上不豫久，事多遗忘。钦若先以太子太保在东宫，位三少上，谓不悦，因改授司空。钦若晏见，上问曰：「卿何故不之中书？」对曰：「臣不为宰相，安敢之中书。」上顾都知，送钦若诣中书视事，谓令设馔以待之，曰：「上命中书设馔耳。」钦若既出，使都知入奏，以无白麻，不敢奉诏，因归私第。有诏学士院降麻，谓乃除钦若使相，为西京留守，上但闻宣制，亦不之寤也。（记闻载钦若入资善堂见太子，位三少上，丁谓方用事，寻有诏钦若以太子太保归班。钦若袖诏书白上臣已归班，不识诏旨。上留其诏，改除司空。按钦若以太子太保归班，乃天禧三年六月甲午初罢相时事，此时谓犹未入中书也。若已为太子太保，又令归班，则诏旨果不可晓，恐谓亦不至此缪，或记闻误也。改除司空，今从实录及本传。押赴中书视事及为使相，则参取记闻及江休复杂志，稍删润之。）
　　中书枢密院言，每至资善堂，请皇太子无答拜，诏不许。
　　戊戌，诏文武髃官、使臣、幕职、州县官遇双日，并门见辞谢。
　　己亥，出御制文草及赐中宫诗手书等示宰相。
　　命宰相都大管勾新修天章阁，张景言、邓守恩等提点之。
　　辛丑，皇太子会师傅、宫官于资善堂，赐教坊乐。
　　癸卯，秘书丞致仕李行简卒，其妻魏表言贫不能具葬事，诏赐其家钱十万。
　　乙巳，宴辅臣于龙图阁，以天章阁兴功也。
　　闰十二月庚戌，知辰州史方言，溪洞蛮知古州何光普，以钱银诣鼎州梁山观音院会僧祝圣寿。
　　癸丑，赐辅臣册府元龟各一部，板本初成也。
　　乙卯，以供备库使钱守让领荣州刺史，右屯卫将军刘守节为右武卫将军，西头供奉官刘守素为东头供奉官，合门祗候、右侍禁刘守通为西头供奉官。守让，淑之孙。守节，继元之子。守素、守通，鋹之子也。上因谓辅臣曰：「旧族可念。」钱惟演进曰：「陛下念旧继绝，恩逾前代。惟臣一门忠孝，伏愿终始保全也。」上曰：「卿一门忠孝，与常人异，先帝待以殊礼，朕安敢忘。」惟演拜谢。
　　丁巳，三司假内藏绫万三千七百四十匹。
　　癸亥，知洋州、户部侍郎、集贤院学士利瓦伊表求归阙，上曰：「知河中府、右谏议大夫李虚己尝居近职，亦久处外地，可并召之。」及至，命维为翰林学士承旨，虚己权御史中丞。
　　知滑州陈尧佐请令兵马部署同管勾河堤事，从之。
　　西边多言唃厮啰复作文法，虑为边患，独曹玮奏唃厮啰文法已散，无足虑者。朝议遣近臣察之。
　　丁卯，命龙图阁学士陈尧咨为鄜延、邠宁环庆、泾原仪渭、秦州路巡抚使，皇城使刘永宗副之，所至犒设官吏、将校，访民间利害，官吏能否、功过以闻。或有陈诉屈枉，经转运、提点司区断不当，即按鞫诣实，杖已下亟决遣之，徒已上飞驿以闻。仍取系囚，躬亲录问，催促论决。
　　戊辰，诏诸州军自今承天及天庆等节公宴，监物务官使臣有二员处，许更互一员赴会。
　　己巳，管勾编排御集、入内供奉官朱允中等，请以金铸御制御书印，从之。
　　庚午，诏京城置场十四，发常平仓粟贱粜以济贫民【四○】。时许、滑州入中粮储，行商辇运奔赴京师，谷食踊贵故也。
　　辛未，开封民董德昌并其子利用杖脊、黥面，配沙门岛，遇赦不还。其女决杖，配相州。亲事卒游斌、朱进等决杖，配潭、泉、澧、鼎州。百姓崔德升、相国寺僧廷郁等决杖，配随、安、福州【四一】。德昌、利用素无赖，结皇城司巡察亲事卒，伺人阴事，诈欺取财，京城民庶重足畏服，至有「小虫」、「大虫」之号，并其党类责之。
　　契丹遣使保静军节度使萧侃、副使政事舍人、直枢密宋璋来贺明年正旦。
　　上久不豫，前二日，因饵药泄泻，前后殿罢奏事。乙亥，力疾御承明殿，召辅臣语其状，因谕以尽心辅导储贰之意，出手书一幅付之，其略曰：「朕近觉微恙发动，四体未得痊和。盖念太祖、太宗创业艰难，不敢懈怠，忧劳积久，成此疾疹。今皇太子虽至性天赋，而年未及壮，须委文武大臣尽忠翊赞。自今要切时政，可召入内都知会议闻奏，内廷有皇后辅化宣行，庶无忧也。」丁谓等进曰：「陛下微爽康和，即当平愈。况元储已亲庶政，克固海内之心，宫阃内助，事皆平允，特□圣虑，勉近医药，以宁祉福。」自是圣体渐平，凡旬浃乃复常焉。
　　时太子虽听事资善堂，然事皆决于后，中外以为忧。惟演，后戚也，王曾说惟演曰：「太子幼，非中宫不立，中宫非倚皇储之重，则人心亦不附。后厚于太子【四二】，则太子安，太子安，乃所以安刘氏也。」惟演以为然，因以白后，两宫由是益亲，人遂无间。
　　三司言：「臣僚奏两川远地，所产虽富，般运实多，收买折科，岂无亏损，织造染练，宁不费工，押纲衙前，虽有酬銟，户下小客，最受辛勤。俱荷照临，诚宜轸恤。欲令益州、梓州两路州军纲运，量与放二三分，庶便民庶。」下三司详定。三司言：「自来计度圣节、端午、十月一日内人春冬衣赐，并准备取索，及国信往来、南郊支用绫罗锦绮、鹿胎、透背、欹正、生白大小绫花纱绢等，下益、梓州两路织买出染，计纲上京，令除绮三十五段全减不织外，余锦绫罗、鹿胎、透背、欹正、生白大小绫花纱绢等，欲且依旧，所贵支用不至误阙。又勘会益、梓、利、夔路州军每年买纳紬绢丝绵，除应副陕西、河东、京西州军及本路州军衣赐支遣外，余有剩数，即上京送纳。元不曾桩定数目，每年自西川水路起发布帛六十六万匹，赴荆南水路转般上京，并应副在京并京西州军衣赐。难议减省，欲且依旧。」从之。
　　是岁，天下户九百七十一万六千七百一十二，口二千二百七十一万七千二百七十二。
　　赵德明始城怀远镇而居之，号兴州。（德明正传载，城兴州【四三】在李士彬斩腊儿后，不得其时。按士彬斩腊儿，见今年正月，因附年末。）
　　注　　释
　　【一】丙寅此上原衍「七月」二字。按上文已标明「秋七月」，下文又标明「八月」，则此处不应重出「七月」，今删。
　　【二】赵稹原作「赵植」，据阁本及本卷十一月乙卯编改。按赵稹宋史卷二八八有传。
　　【三】领使者凡三人「领」上原衍「院」字，据宋本、宋撮要本及宋史全文卷六、编年录卷三删。
　　【四】冯拯自兵书加吏书「兵书」原作「兵部」，据宋本、宋撮要本、阁本改。
　　【五】臣若有罪「臣」字原脱，据宋本、宋撮要本及长编纪事本末卷二三丁谓事迹、编年录卷三、续通鉴卷三四补。
　　【六】然渐簄远之「之」字原脱，据长编纪事本末卷二四周怀政谋废立补。
　　【七】郴州原作「彬州」，据阁本改。
　　【八】邵原作「郡」，据长编纪事本末卷二四朱能伪造天书改。
　　【九】莱公原作「怀政」，据宋本、宋撮要本及长编纪事本末卷二四周怀政谋废立、涑水纪闻卷六改。
　　【一○】皆坐与周怀政交通「周」字原脱，据宋本、宋撮要本及上引长编纪事本末补。
　　【一一】知制说釭士衡钱易「知」上原衍「行」字，据宋本、宋撮要本及宋会要职官一七之六、宋会要选举二七之一八删。
　　【一二】朱能仆使及道士军士十二人并杖脊长编纪事本末卷二四朱能伪造天书在「杖脊」下有「黥面」二字。
　　【一三】配邓州本城「本城」，同上书作「牢城」。
　　【一四】监叶县盐税「盐」原作「监」，据阁本及宋会要职官六四之二六改。
　　【一五】永兴军都署李福者「都署」，阁本作「都部署」，此处疑脱「部」字。
　　【一六】起为环卫「环」原作「绬」，据阁本改。
　　【一七】已杀人「人」原作「之」，据宋本、宋撮要本改。
　　【一八】据令父母八十者许解官侍养「据」字原脱，据景文集卷六一孙仆射行状补。
　　【一九】皇太子会宫僚观之「宫」原作「官」，据长编纪事本末卷二八训导太子改。
　　【二○】恣营生计「恣」原作「恐」，据阁本改。
　　【二一】乞埋「埋」字原脱，据阁本及宋史卷四九一党项传补。
　　【二二】圣制已约分部帙「帙」原作「秩」，据阁本及宋会要崇儒六之一改。
　　【二三】王曾加户部侍郎此句原脱，据宋本、宋撮要本及长编纪事本末卷二八训导太子补。
　　【二四】迪不能堪「能」字原脱，据宋本、宋撮要本及长编纪事本末卷二三丁谓事迹补。
　　【二五】遂入对于长春殿「遂」原作「逐」，据宋本、宋撮要本、阁本及上引长编纪事本末、宋史全文卷六改。
　　【二六】命谓以户部尚书「户部」原作「工部」，据宋本、宋撮要本及上引长编纪事本末、治迹统类卷五丁谓南迁之祸、十朝纲要卷三改。
　　【二七】领东宫官「官」字原脱，据宋本、宋撮要本及上引长编纪事本末补。
　　【二八】上诘所争状「上」字原脱，据同上书补。
　　【二九】迪所以不得留「迪」字原脱，据宋本、宋撮要本及宋史全文卷六补。
　　【三○】又云迪语极喧戾「极」原作「拯」，据宋本、宋撮要本、阁本改。
