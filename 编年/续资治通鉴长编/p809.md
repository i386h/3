<!-- { "loadSidebar": true } -->
　　是日王安石因进呈泸州事，言：「得熊本书，以为斧望个恕、晏子可羁縻。初，本在京师，臣与言当如此，本不以为然，及今乃知须合以爵命羁縻。缘斧望个恕羁旅，能略有生夷自立，必粗有才略，或是豪杰。若不羁縻，任其并吞，以彼生夷，不难并制，遂致强大，即为一方边患。今乘其未然，以爵命羁縻，旁近诸夷，各随所部加以爵命，既各有爵命，并为内属部落，即难相并吞。纵欲如此，即诸部各待王命，彼亦畏中国讨伐，又怀恩命，自然并吞之心息。此所谓『为大于细，图难于易』也。」上悦曰：「已令熊本经制，他日可如此。」安石曰：「本云且有奏请。」佥议除泸守，上曰：「专令熊本经制，却令本自举一人知州事。更求人，必未及本。」安石曰：「此甚善。」
　　癸酉，诏：「诸军排联长行迁节级，应取功劳者，取两次以上人。功劳等，以先后；先后等，比轻重；轻重等，以金疮多者为先。」
　　甲戌，相度两浙路水利事沈括言，常、润二州岁旱民饥，欲令本路计合修水利钱粮，募阙食人兴工，从之。
　　并龙卫三十九指挥为二十指挥。
　　乙亥，诏淮南东西、两浙路灾伤州军，当职官有弛惰不职、不能存恤振救饥民者，选官对移，仍体量事状以闻。
　　知桂州沈起言：「邕州左、右江溪洞，前此职司未尝巡历。今转运判官杜璞独往，虑诸蛮以故惊疑。」诏璞依故例出巡，其入洞点检教阅兵甲，即令经略司差官。
　　丁丑，秦凤路经略司言发弓箭手、强人二千驻岷州，诏于水洛城及于永兴军屯兵内差人代归本路。上以边人调发频数，虑民力不堪，故□之也。
　　诏布衣李复、王谌听往川峡募人分耕畿县荒地，以为稻田。元丰元年十月乙卯，复、谌推赏。所募耕者，闽人亦任焉，不但川峡也。
　　戊寅，三班奉职申翊为右班殿直、合门祗候、武学教授。初，三班使臣入仕年已及格、当调官者，虽有法式，尤草略。至是，命立新格，程其能否而进退之。翊弓马、策问皆入高等，特擢之。
　　又诏熙州大威德、河州德广禅院岁各赐钱五十万，设道场，为汉蕃阵亡人营福。
　　王韶奏收复岷、洮等州，乞优赐诸军特支钱，从之。
　　庚辰，分命辅臣祈雪。
　　秦凤路都转运使、天章阁待制蔡延庆为龙图阁直学士。本传云云，已附注十一月二十五日。
　　诏三司出紬绢二十万付王韶，买熙河路蕃部余田。
　　又诏岷州置广锐、武卫、本城厢军各一指挥。
　　熙河路走马承受、入内东头供奉官李元凯为六宅副使寄资。元凯以经略司捷奏诣阙故也。初，王韶既城河州，独将兵至马练川，降瞎□叱，进攻宕州，拔之；通洮山路，岷州本令征以城降，遂入岷州，分兵破青龙族于绰罗川；通熙州路，迭州钦令征、洮州郭厮郭皆相继诣军中，以城听命，巴□角亦以其族自归。军行凡五十有四日，涉千八百里，复州五，辟地自临江寨至安乡城，东西千里，斩首三千余级，获牛羊马以数万计。吕惠卿墓志云：于是西直黄河，南通巴蜀，北接皋兰，幅员踰三千里。当考。惠卿志韶墓，国史多因之。惠卿又云「降其名王二」，盖瞎吴叱及巴□角皆王也。史既削去，今亦从之。王韶收复五州，皆无端的月日，据日录：八月二十六日，韶奏洮州降；九月十七日，奏至马练川；十八日，奏瞎□叱等献岷州。其它皆无所考见，今依本传，并书于此。是役也，人皆传韶已全师覆没，及奏捷，上乃大喜。盖洮、岷、迭、宕连青唐玛尔巴山，林木翳荟交道，□阻不可行，韶欲为兵除道，乃先遣人以伐木为名，令青唐羌为卫，以大兵驻谷口镇之。至是，可连数骑以行，而盐井川初平即筑城【一五】，又据青唐咽喉之地。王安石谓韶谋中机会，故所至克捷云。
　　辛巳，宰臣王安石等以修复熙州、洮、岷、迭、宕等州，幅员二千余里，斩获不顺蕃部万九千余人，招抚小大蕃族三十余万帐，各已降附，上表称贺。上解所服玉带赐安石，遣内侍李舜举谕旨曰：「洮河之举，小大并疑，惟卿启迪，迄有成功。今解朕所御带赐卿，以旌卿功。」安石再拜固辞曰：「陛下拔王韶于簄远之中，恢复一方，臣与二三执政奉承圣旨而已，不敢独当此赐。」上又令舜举谕旨曰：「髃疑方作，朕亦欲中止，非卿助朕，此功不成。赐卿带以传遗子孙，表朕与卿君臣一时相遇之美也。」安石受赐。常日御垂拱殿，是日以受贺故，再御紫宸。
　　知熙州、枢密直学士、礼部郎中王韶为端明殿学士兼龙图阁学士、左谏议大夫，秦凤路副都总管、捧日天武四厢都指挥使、昭州刺史张玉为宣州观察使，知通远军、权熙河路总管、西上合门使、荣州刺史高遵裕为岷州刺史、知岷州，引进副使张守约知通远军。
　　初，议赏王韶以节钺，王安石曰：「优与转官职可也，节钺宜待后功。」韶奏乞与黄察换武官，令知岷州，上曰：「岷州当付高遵裕，用察非所宜。」王安石曰：「诚当如此。」乃使守约代遵裕。上又欲令遵裕带沿边安抚使，曰：「王韶嫌景思立事权重，若复以此命遵裕，则足以抗思立事权。」安石曰：「甚善。」翌日，又言：「陛下欲经略四夷，则须明军中纪律。太祖遣兵伐江南，谕曹彬，但能斩次将，即能为大将，盖知『长子帅师，弟子舆尸』之义故也。今王韶为大帅，高遵裕则陵慢于东，景思立则陵慢于西。昨与思立分路，乃令思立自择要去处，其后约与思立会合，思立乃不肯来，即止令苗授以下来，不得已而来，然亦不至所期处而止。臣闻如此，问之李元凯，果然。若将佐乖戾不相承禀如此，则大将威名不立于境内，如何欲加敌国？今韶幸有功，臣谓陛下宜稍别异，令高遵裕、景思立辈知所忌惮，则韶威名宣着边境。大将威名宣着，即胜之半也，如其不然，恐缓急有大举动，必误事耳。」
　　是日，上论及天下户口之数，王安石等奏：「户口之盛，无如今日。本朝太平百年，生民未尝见兵革。昨章惇排定湖南保甲，究见户口之觽，数倍前日，盖天下举皆类此。」上曰：「累圣以来，咸以爱民为心，既未尝有大征役，又无离宫别馆缮营之事，生齿蕃息，盖不足怪。」因言：「三代盛时，诸侯一遵法度，及其衰，法制弛坏，不可复振。为天下者，正当以大公之心，以正朝廷，使纪纲号令，上下有守，虽更数千百年，安有怠忽之弊？」又论边将【一六】，因言李广、程不识之为将，谓广得士心，不识有节制，已能胜敌之半。
　　勾当御药院李宪为遥郡团练使寄资，给全俸。景思立攻下踏白城，宪监其军，故有是命。
　　壬午，赐岷州公使钱岁千五百缗。
　　癸未，内藏库使、提举熙河路蕃部王君万为皇城使、英州刺史，赐绢五百匹；走马承受、六宅使李元凯为礼宾使寄资，大理寺丞汲逢迁两官；余推恩有差。赏收河州之功也。
　　诏三班使臣先给事英宗者，并与指射差遣一次。
　　甲申，朝献景灵宫。
　　丙戌，遣司门员外郎赵约之自京至河州提举编排马递铺，及补帖兵级，季一替，仍令河北监牧司给马配填。以上批闻秦州以西至河州递铺阙兵士及马故也。
　　募在京厢军赴河州，人支钱千，赐袍一。
　　秦凤路转运使蔡延庆言：「比差三班奉职伊怀宝管押粮草出洮西，而怀宝以前日部粮草得赏轻，乃求随军。如奏功，望毋推恩，以诫徼幸。」上曰：「此亦人之常情。管押粮草，何人不可？怀宝亦勇士，正堪行阵，盖延庆使之非当耳。」又曰：「岷、河蕃部族帐甚多，倘抚御咸得其用，可以坐制西夏，政所谓以蛮夷攻蛮夷。若于陕西极边会合阅练，为用兵之势以形敌人，彼必随而点集以应我。频年如此，自致困敝，兵法所谓『佚能劳之』者也。」王安石曰：「朝廷但当先为不可胜，聚粮积财，练选兵而已。新附之羌，厚以爵赏，收其豪杰，赐之坚甲，以激其气，使人人皆有趋赴之志，待我体完力充，鼓行而西，将无不可。」冯京、王珪曰：「倘如圣策，多方以误之，彼既疲于点集，而我无攻取之实，一二年间，必不我应。自尔举兵，若蹈无人境矣。」上曰：「此乃昔人取□之策也。夫欲经营四夷，宜无先于此。」
　　赐两浙、淮南东路常平米各五万石，付转运司以赈饥民【一七】。
　　丁亥，熙河路经略司言，邈川蕃部都巡检使温讷支郢成乞授官、给俸，诏授庄宅副使，依汉官请给。时温讷支郢成居河州之北，所管二十八部族，有兵六万余人。西接董毡，南距黄河勺家族，东界拶家族，北邻夏国，所居至河州四驿。今与夏国通和，闻河州既下，遣次首领华儿河笃四十三人请命，故宠之。
　　上批：「步军司虎翼右第二军第三指挥人员三百四十六人，引见呈试弩、枪、刀，转资、赐银有差，巡教使臣以下皆推恩。」时在京诸军出戍还营，教阅多废忘。上初置内教场，训练有法，旬一御便殿，程其能否而劝沮之，人人奋励。五年九月癸亥，旧纪书始御便殿，旬校诸军武技而劝沮之。新纪同。盖误也，合削彼存此。
　　皇城使马偁言：「河北禁军，自立牙教阵法，训练已成序，惟驰骤野战未精。臣窃见泾原路土兵最号精锐，乞选弓马出觽之人，赴河北教习。」从之。
　　手诏：「河北灾伤，其境内盗贼，委安抚司酌情处断。今淮南岁饥，可检会依此指挥。」
　　诏常州武进、晋陵，湖州归安、乌程、长兴五县，各增丞一员；杭州盐官、于潜，湖州德清、武康，秀州【一八】崇德五县，各增主簿一员。以事剧，从转运司请也。
