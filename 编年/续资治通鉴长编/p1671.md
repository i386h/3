<!-- { "loadSidebar": true } -->
　　邹浩言：「臣伏闻北京城内自开贯御河以来，民庐、僧舍为水所浸，见已不少。若万一河流涨溢，即必为北京大患，事理无疑。兼闻本处大姓，已有迁居县镇，豫为避水之计者，人心危虑，不可不察。欲乞下河北路安抚转运等司，疾速相度，务令一方永远无虞，上副朝廷兴利除害之意。伏望圣慈详酌，特赐指挥施行。」
　　又言：「臣近以北京城内御河浸溃为患，乞赐指挥下河北路安抚转运等司相度处置。臣续访闻得河北去年大水之时，北京几殆者数矣，赖救护官司急将御河塞断，以故水不入城。今来若只疏畎积水，以纾目前之患，不惟河高城卑，疏畎之后，依旧浸溃，其患犹在，实恐将来秋水暴集，因缘御河引注入城，涨溢难防，为患必大。惟是回徙御河，行于城外，庶几一方永无他虞。兼闻北京城外旧有河道，虽久堙废，自可兴复，以成御河之利。但御河系李仲所开，仲方为本路提刑，故官吏无敢言者。然而一方生灵之害，岂可因人而忽之也？况今迫近秋水涨溢之期，尤不可缓。伏望圣慈，特降指挥，令河北路不干碍官司，疾速相度，回徙御河，自北京城外通行，以绝后患。」
　　癸丑，权户部尚书□居厚试吏部尚书。（实录无此，居厚墓碑亦止云召为户侍，明年进权户书，满二岁为真，加龙图阁，权知开封。此吏书或当作户书，更详之，六月十二日可考。）
　　奉议郎、守监察御史邓棐为礼部员外郎。棐先除殿中侍御史，固辞之，因改是命。（除殿中，在四月二十二日。）
　　泾原奏，知平夏城乔松等守城有功。松迁三官，第一等两官，第二等一官，仍减二年磨勘，第三等一官，将士转资支赐有差。（布录癸丑。）
　　吕惠卿奏：西人已谕以不敢收公牒，令归取章表，于初三日归西界讫。（布录癸丑。此当考二月十一日，四月七日、二十四日，五月六日。）
　　发运司言：「汴河并诸路盐粮纲，乞并依熙宁四年朝旨，依旧置诊仗于梁上封诊，遍用省印。如押纲使臣人员点检得封印不全，或被盗知觉察损动官物，即画时申随处催纲巡铺官，限当日内同押纲人开封印检视讫，却用随处官印讫，抄上枚历照验。」从之。（新削。）
　　安武军留后、提举崇福宫吕真以本官致仕，从其请也。
　　甲寅，户部言，蕃舶为风飘着沿海州界，损败及舶主不在，官为拯救，录物货，许其亲属召人保任认还，及立防守盗纵诈冒断罪法。从之。
　　孙路奏，已进筑青南讷心寨。（布录甲寅四月二十五日、五月十五日、六月八日。）
　　河北路转运副使王博闻改陕西路，朝请郎□安宪权河北路转运副使。
　　乙卯，朝请郎、京西转运判官曾孝广，入内东头供奉官、勾当内东门司刘友益，以补治永裕陵毕工转一官，友益仍寄资。（四月五日，又二十六日。）
　　河东经略司言：「靖化堡麻也族蕃官移曰□舛元是衙头背嵬，投汉累为乡道，致获全胜。近随折可大讨荡，夺渡过河，率先立功，乞给与驿券。」诏移曰□舛转三官，仍特支驿券。（移曰□舛，先见三月十七日。）
　　诏孙路经营会州等处进筑，须管于八月以前了当。（布录乙卯六月二十二日减地步，九月一日会州毕工。）
　　丙辰，胡宗回言，进筑白豹、瓦当觜城寨毕工。诏入役禁军、厢军、弓箭手、蕃兵等各赐钱有差。（二十八日白豹赐名。）
　　诏熙河、环庆应进筑处，并限八月以前了当。（布录丙辰。）
　　河东奏，北人过天涧取水，已令地分婉顺止约去讫。章惇言：「此边吏蓄缩尔。若过界者，便与杀了，必不敢来。」因言：「曾布尝言赵□帅延州，初分画绥德地界，西人于道路两旁置铺，行旅苦之。数移文及与说话，但云：『我地内置铺，有何不可？』无如之何，遂呼巡检，令夜往铺中，取守宿者悉杀之。西人来理会，但云：『已立赏召人捉贼。』自尔不复敢来。」布曰：「此事难指挥，边吏亦须有才略者，方能为之也。」（六月一日可考。）
　　丁巳，赐熙河进筑青南讷心将士特支七百。（布录十二日进筑，六月八日毕工。）
　　戊午，兵刑部乞立仪鸾司系公人盗本司官物若知情藏买及为隐寄典卖者编配告赏法；应官司差借仪鸾司人物者，权同监临，事毕，令人赍还。从之。（旧特详，今从新。）
　　己未，太学生杨昊等言，本学式令一遵元丰法度，独解名元额未蒙举行。诏依元丰七年例分数取人。
　　泾原路经略司言，擒到西界首领额勒齐乌楚肯偻罗可以使唤，欲将家属于镇戎军质院拘管。从之。
　　又言，西安州八月毕工，九月班师【六】。（布录己未。）
　　环庆奏进筑之字平等处，诏令八月以前了当。
　　庚申，诏朝奉大夫新知韶州孔平仲责授惠州别驾，英州安置；左骐骥使、英州刺史、权发遣梓夔路钤辖、管勾泸南沿边安抚司公事王锣可降一官，落遥郡刺史，罢见任差遣。平仲以元丰末上书诋讪先朝政事；锣可以元丰末及元佑中上书议论朝政，附会奸党，故有是责。
　　辛酉，诏左藏库副使梁和，如京使、延安府都监林大节，供备库副使、勾当三馆秘阁王佑，内殿崇班、勾当内藏库陈嘉言，各系梁惟简、陈衍亲党，并与远小监当差遣，内梁和特降两官。（御集在二十二日，今从实录。）
　　癸亥，万寿观告迁奉安真宗皇帝神御于延圣殿，章怀皇后于广爱殿，温成皇后于崇华殿。先是殿损敝，诏权奉安于观之辛巳堂，至是修成，故告迁入内殿。
　　宰臣章惇以泾原路建西安州及天都等寨，诸路筑据要害边面，各径直相通毕工，率百官贺于紫宸殿。知枢密院事曾布奉制宣答曰：「夏羌弗庭，命将进讨，复我境土，据贼要冲，道阻悉通，边防永固，与卿等内外同庆。」德音降陕西、河东路死罪囚，流以下释之。（实录此下书「以南牟会新城为西安州。」按西安州赐名，在四月十七日已书，不应于五月再书，今削去。）差官奏告永裕陵。（旧录云：上开拓疆土，列置城寨，一二年尽有横山之地，西夏由是衰弱，惶怖请命，神宗之功昭美矣。新录削去，今从新录。）
　　先是，三省枢密院同进呈熙河已进筑青南讷心，赐将士特支。章惇因言：「泾原亦进筑天都，边事将了，当称贺。」上问：「如何？」觽皆曰：「当然。」曾布曰：「西安建州，包括天都，自天都至秦州甘谷城，南北一直五百里，幅员殆千余里。当时得熙河，止是木征地，今所开拓，乃夏国地，兼据险要并河，足以制其死命。西人常恭顺则已，若更作过，则趋兴灵不远矣。此功非熙河可比，然不得熙河，则泾原亦无由开拓。今泾原进据天都，熙河自汝遮建城寨至会州，故两路边面相通接，而秦州遂为腹里。兼先帝建熙河兰会路，今日方得会州，乃成先帝之志。」上喜曰：「兰会方为汉地，如此固当称贺，莫须候八月会州了否？」皆曰：「陕西、河东民力困弊，因此称贺，便当曲赦，与除放倚阁税赋及免支移、折变，使民受赐，恐不须俟八月。」布曰：「熙宁建熙河路，以熙河洮岷、通远军为一路，此时尚未得河州，至今未有洮州，此故事也。」上然之。布又言：「西安、会州皆为汉地，亦当告陵庙。」惇曰：「当遣官告裕陵。」上亦然之。
　　已而泾原又奏西安州八月毕工，九月班师。布遂建白，当称贺，上许称贺。仍曰：「诸路所筑，凡四十余垒。皆曰未论诸路，只天都与熙河边面相接，所包括幅员盖千里，河东、鄜延、环庆边面亦各相通，此诚非常不世之效也。」又言：「赦词当从政府草定，恐学士命词或不能尽朝廷意，熙宁中亦常如此。又当明示以休兵息民之意，不惟慰安民心，亦足以释二国之疑也。」上许之。赦文有「讨叛兴师，盖非得已；息民偃革，将自于今」之语。布所草定也。
　　右正言邹浩奏：「臣伏见近者北敌遣使为羌人请命，已蒙圣恩开以自新之路。既而曲赦陕西、河东，又以『息民偃革』形于德音，普天之下，鼓舞相贺，以谓羌人罪大势穷，灭在旦夕，陛下遂赦不问者，直以生灵为念故也。然敌使之还，德音之布，亦云久矣，而边臣犹或以经画为事，喧传外议，莫不惑之。夫朝廷之所以示天下者，信而已矣。信不可无，犹大车不可以无輗，小车不可以无軏，故虽州里之微，非信且不可行，而况天下乎？今来边臣乃不能上体至意，未忘经画，窃虑因此外则为朝廷失信于外国，内则为朝廷失信于陕西、河东之民，别致生事，不可不察。伏望睿慈，特降指挥，严行戒励，庶几边臣谨于遵奉，有以副陛下深念生灵之意，不胜幸甚。」（浩奏不得其时，附德音后。）
　　定州路安抚司言，深州系次边州，止有兵马监押一员，欲乞城外更差一员，与见任监押同共勾当。从之。
　　三省言：「按绍圣四年六月十五日指挥，诸路折斛钱，熙宁年并归朝廷，自元佑以来，户部阴有侵用，不复更归朝廷，无虑二百万缗。缘系本部已前侵用过数，难责今日并偿。诏将元佑年折斛钱，除户部的实已支过钱数与免拨还外，其余数目并绍圣二年所起折斛，又提举司充籴过斛斗价钱，并仰元丰库拘收封桩，准备朝廷支使。如户部辄敢侵用，并依擅支使朝廷封桩钱物之法。今后遇起折斛钱，并准此。又东南六路上供斛斗，岁额共六百二十万石，每遇灾伤，特旨减放或赈贷借用外，多不及额，致转输京师，日有损减。今发运司虽有本钱一百五十万贯，缘所籴斛斗，止系准备诸路岁额未到间先次起发，即未偿充还实减之数。按绍圣元年七月十六日指挥，拨两浙上件籴米本钱，并赐发运司，乘时计置籴买。除准备诸路年额未到间先次起发外，应一切支费，并仰补足额数起发，仍常管所赐钱本数目，毋致放散。」诏诸路已前折斛价钱，仰发运司依绍圣元年七月十六日朝旨施行。
