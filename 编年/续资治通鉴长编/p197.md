<!-- { "loadSidebar": true } -->
　　闰五月戊辰，诏差减剑、陇等三十九州岛军岁所贡物，夔、贺等二十七州军悉罢之，每岁正旦止令具表以闻，诸州长吏毋得以上贡为名，因缘配率。（此有诏书，治平四年四月可参照，会要详列物名，更详之。）
　　河北转运使、刑部员外郎卢琰上言领职六年，愿归阙，许之。己巳，擢琰为吏部员外郎，赏其劳也。
　　诏京城内外诸庙，比差军巡逻监察，敓攘之辈，如闻以觇事为名，取求财物，宜令开封府侦捕严断，仍委殿前、侍卫司常加约束。
　　辛未，太常丞、通判孟州李邈上言：「乙丑诏书，文武官凡上章疏，不得更乞留中，并当付外施行者。若帝王省决章疏，不得留于禁中，四方闻之，以谓天子禁中留一纸书，亦为敕文所束。帝王必尽知天下之事，若升殿论奏，不闻小臣之言，博访得失，何以输尽忠恳，苟机密之事，不可示外者，岂得胥令行下。臣闻唐宪宗时李绛面请銟内规谏，宪宗曰：『卿所陈至公，有补于我，今韦处厚、路随甚有谏书，言极忠益，恐卿不知。』则当时谏书亦有留中之制。且忠臣亦欲以款诚结明主，陛下亦欲尽审诸臣才器，若悉付外，则何人复敢献言？愿追寝前诏，以开言路。」上曰：「邈未明朕意，前诏但为禁诋讦诬罔之辈尔，傥军国机宜大事不可付外者，即不在此限也。」因以手诏谕之。（李邈，又见祥符二年二月。）
　　壬申，御崇政殿试贤良方正著作佐郎陈绛、溧水县令史良【一七】、丹阳县主簿夏竦。先是，上谓宰臣曰：「比设此科，欲求才识。若但考文义，则积学者方能中选【一八】，苟有济时之用，安得而知？朕以为六经之旨，圣人用心，固与子史异矣【一九】。今策问宜用经义，参之时务。」王旦曰：「臣等每奉清问，语及儒教，未尝不以六经为首。迩来文风丕变，实由陛下化之。」上因命两制各上策问，择而问焉，绛、竦所对入第四次等，擢绛为右正言，竦为光禄寺丞。竦，德安人，承皓子也。
　　甲戌，以户部员外郎、直集贤院利瓦伊为兵部员外郎，著作郎直史馆王曾、太子中允直集贤院孙仅皆为右正言、知制诰。先是，上谓宰臣曰：「利瓦伊、王曾、孙仅文行可称，并宜召试。」翌日，览所试，曰：「曾颇得诏诰之体，而书翰兼美，是其精勤不怠也。」因并命焉。
　　丁丑，诏自今中书所行事关军机及内职者，报枢密院，枢密院所行事关民政及京朝官者，报中书。时中书命秘书丞杨士元通判凤翔府，枢密院命士元监内香药库，两府不相知，宣敕各下，遂有此诏。（杨士元，未见。）
　　甲申，上阅开封府囚簿，有囚累月械系，案下法寺而未报者数人，指示王旦等曰：「此何故？」旦对曰：「法官于刑名间有所诘难故也。然臣尝领审刑，见案牍稽滞或踰百日，盖法官考限将满，则妄生诘难，延日俟替，以避断奏。」上曰：「但处法平允，何须顾避？」乃诏主判官常加约束，无使复然。
　　丙戌，延州部署司言得赵德明牒，称保安军修葺驿舍，边民疑惧不安，愿罢其事，从之。
　　诏：「三班使臣，颇有负材能者，朝廷虽加旌擢，恐未周悉。宜令吏部尚书张齐贤以下三十人，各保举供奉官、侍禁、殿直有谋略武勇知边事者二人，当议优加进用。」
　　庚寅，上与辅臣谈五代事，因曰：「冯道历事四朝十帝，依阿顺旨，以避患难，为臣如此，不可以训也。」
　　遣使诣御史台、三司、开封府、殿前侍卫司编类系囚，壬辰，上御崇政殿虑问，多所原减。
　　龙图阁待制陈彭年上言：「请令有司详定考校进士诗赋、杂文程序，付礼部贡院遵行。又请许流内选人应宏词拔萃科，明经人投状自荐策试经义，以劝儒学。」诏贡院考较程序，宜令彭年与待制戚纶、直史馆崔遵度姜屿议定，余令彭年各具条制以闻。
　　癸巳，诏：「先是中书，枢密院、三司奏事得旨，即日覆奏。惟开封府得旨，或即付外施行。刑名决遣，虑未详审，自今如三司例。」
　　甲午，诏以封疆罢警，宜息转输，应河东、陕西诸州军今年夏秋税，并止送本所。
　　六月丙申，中书、门下、枢密院上言：「伏睹近诏，宰执近臣咸令旌别淑慝，其如中书、枢密院接待宾客，屡经条约，未得允当。盖枢机之任，诚务谨严，而政事之间，亦资询访。若早暮接纳，虑机务因兹满责，如或延见艰难，亦利害无由启露。又分厅言事，或有异同，将徇至公，愿颁永式。欲请自今外任得替到阙，及在京掌事官有公事，许己前至中书、枢密院聚厅相见，其事关急速者不在此限。非因公事，不许到厅。」诏从之。
　　己亥，郑州言索水暴涨，漂荥阳县居民四十二户，有溺死者。诏给其家廪粟，委长吏存□之。
　　乙巳，以盛暑减京城役工日课之半，第赐缗钱。
　　丙午，诏淮南转运司，扬州民采荻柴，官中承例十税其二，自今除之。
　　丁未，蒲端国王遣使来贡。
　　令翰林侍读侍讲、枢密直学士各举常参官一人充御史。
　　戊申，上谓辅臣曰：「近诏谏官、御史各令举职言事，昨右正言陈彭年请条制贡部复宏词科，采经术士，侍御史贾翔使还，奏宿州买绫扰民。此皆可采【二○】，中书宜置籍记之，自彭年、翔为始。仍具案覆可行及不可行者，岁终以闻，若有改转，即不俟岁终录奏。」（贾翔，未见。）
　　己酉，贾翔言国子博士、通判台州龚绶，治家无状，不能制悍妻，准敕断离，取笑朝列，不当亲民。诏徙监场务。
　　赵德明遣使贡马百五十匹，助修皇后园陵。
　　邠宁环庆都部署周莹，言准诏遣神勇戍卒还营，缘本道兵数非多，不敢奉诏。上曰：「西边难得刍粮，每岁役民输运，今兹罢警，理当并减。莹庸懦不晓事，乃复固执，无心息民，亦可知矣。」辛亥，徙莹知澶州，命西上合门使曹玮代莹为邠宁环庆都钤辖、兼知邠州。（玮除邠州，实录在癸丑，今依本传并入此。）
　　三班院以幽州归明三班奉职张希正为宾州监押，上曰：「南北风土异宜，此行必非所乐，可改任荆湖北路州军。」
　　诏诸州牙校岁满者，例补三班借职，自今藩镇特补奉职。
　　壬子，司天言：「五星当聚鹑火，既而近太阳，同时皆伏。按占云：『五星不敢与日争光者，犹臣避君之明也。』历千百载所未曾有，望付史官，以彰殊事。」从之。
　　癸丑，以枢密直学士、户部员外郎刘综知并州，同管勾并代兵马事。初，上谓冯拯等曰：「太原地控北门，今边境虽安，亦要大臣镇抚。如张齐贤、温仲舒皆可任，但以其尝历枢近，受命之后，或有固辞，又须改易，宜召至中书询问，愿则授之。」及召齐贤问之，对曰：「并州重镇，兼领鴈门兵马【二一】，朝廷腹心之寄也。但前知荆南、青社，皆是内地，尚为近臣所谗，欲置于旷散，今若守边镇、领武事，安敢自保无过耶？然报国之心，死而后已，异时有急难之地，敢不尽力。」复召仲舒问之，对曰：「藩方重镇，非敢有辞，但任尚书班已十年，又晚有嗣息，年皆幼稚，若得改官端揆，许挈家而往，赐以都部署添给，敢不承命。」拯等以闻。上曰：「齐贤言为人所谗，斯过矣，是皆不欲往也，勿强之。」乃命综焉。上又谓拯曰：「齐贤、仲舒每言朝廷当选任英俊，勿使沈滞下位，及令举官【二二】，不即应诏，洎迫之亦后于觽人，岂不畏言行之戾耶？」
　　并代都部署、昭德节度使葛霸昏耄不治，诏徙霸耀州。以鄜延路副部署石普为并代副部署，诏给公使钱二千五百缗。普援雷有终例请岁给五千缗，枢密院言有终初无此例。普又言李汉超在河朔时，岁给动以万计，今并代屯兵多，不足以备犒设。上不纳。
　　诏镇、赵等州民田近所增税，悉除之。先是，转运司遣官按视逐年田亩，第增税赋，上虑其扰民，故罢焉。
　　乙卯，葬庄穆皇后于永熙陵之西北。初定谥，命宗正卿告庙，王钦若疑其事，因对具言。王旦曰：「国朝故事，昭宪之谥，太尉率百官告庙，孝明之谥，止宗正卿告庙。今当以孝明为比。」上顾钦若曰：「皆有故事，不足疑也。」
　　雄州、安肃广信军人饥，戊午，诏河北转运司减价粜米万斛以济之。
　　邓州及南剑州言水灾，并遣使存抚。
　　己未，上览银台司进诸州奏状，见西京南山采造务役卒日有逃亡，谓王钦若等曰：「此辈或力役太烦，或衣食不给，可速遣使驰传，察其事实。」
　　庚申，知枢密院王钦若以五星聚东井，庆云见，奉表称贺，诏付史馆。（按纪、志五星并无聚东井事，不知钦若何据，或即壬子司天所奏乎？当考。）
　　枢密直学士、吏部侍郎张咏疡生于脑，颇妨巾栉，求知颍州。上以咏公直有时望，再任益部，着声绩，不当騳小郡。令中书召问，将委以青社或真定，使自择，咏辞不就。又问金陵，咏欣然请行。辛酉，以咏知升州。
　　诏京城四郊田园旷土，许贫民耕种。
　　知延州向敏中言：「先是，夏州民刘严等二千余人来归，诏以延川县旷土给之，令各有蓄积。而所居当绥州要路，向者德明部族入寇，多为所擒戮，实鄜延之捍蔽也。德明近屡移牒求严等复还，若遣往必罹涂炭，而严等亦愿输租赋，隶延川县籍。」上曰：「边防优□此辈，比调兵遣戍，即费省而功倍也。」诏从其请，租赋止输三之一。
　　是月，徙敏中知河南府、兼西京留守司事。尝有僧暮过村民家求寄止，主人不许，僧求寝于门外车箱中，许之。夜有盗入其家，自墙上扶一妇人并一囊衣而出。僧适不寐，见之。自念不为主人所纳而强求宿，宿而主人亡其妇人及财，明日必执我诣县矣。遂亡去，不敢循故道，走茅草间，忽坠眢井，则妇人已为人所杀，先在其中矣。明日，主人搜访亡僧并子妇尸，得之井中，执以诣县，掠治，僧自诬云与子妇奸，诱与俱亡，恐为人所得，因杀之投井中，暮夜失足亦坠井中，赃在井旁亡失，不知何人所取。狱成上府，府皆不以为疑，独敏中以赃不获，疑之。引僧诘问数四，僧服罪，但言某前生当负此人死，无可言者。敏中固问之，僧乃以实对。敏中因密使吏访其贼，吏食于村店，店妪闻其自府来，不知其吏也，问之曰：「僧某者其狱如何？」吏绐之曰：「昨日已笞死于市矣。」妪难曰：「今若获贼，则何如？」吏曰：「府已误决此狱矣，虽获贼，亦不敢问也。」妪曰：「然则言之无伤矣。彼妇人者，乃此村少年某甲所杀也。」吏曰：「其人安在？」妪指示其舍，吏就舍中掩捕，获之，案问具服，并得其赃。一府咸以为神。
