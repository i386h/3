<!-- { "loadSidebar": true } -->
　　【二】设使淮南因江南荆湖通商之后「因江南」三字原阙，据同上书及上下文义补。
　　【三】以地里斤龏送至穷边「斤龏」，同上书均作「龏力」。
　　【四】且变制改图「且」原作「其」，据阁本及宋会要食货二三之二六、通考卷一五征榷考改。
　　【五】田豫通考卷一五八兵考作「刘豫」。按宋书卷一武帝纪上谓刘豫灭南燕，「有车四千两，分车为两翼，方轨徐行」，取得胜利。而三国志卷二六魏书田豫传不言豫为车战之事，疑作「刘豫」是。
　　【六】所以蔽护其身也「所以蔽」三字原脱，据宋本、宋撮要本补。
　　【七】贼至则敛兵附车以拒之「附」原作「阵」，据宋本、宋撮要本、阁本改。
　　【八】天兵振扬「扬」原作「荡」，据宋本、宋撮要本改。
　　【九】宜遣使喻秦陇以西诸戎「陇」字原脱，据同上书补。
　　【一○】临之以威重「重」原作「觽」，据同上书改。
　　【一一】兵革粗足「足」原作「息」，据同上书及治迹统类卷五真宗圣政改。
　　【一二】正当回鹘西凉六谷咩逋贱遇马臧梁家诸族之路按宋史卷二五七李继和传及奏议卷三二三御边，「咩逋」上均有「吐蕃」二字。按咩逋、贱遇等俱吐蕃族名，以有此二字为是。
　　【一三】自瓦亭路南去「瓦亭」原作「瓦宁」，据武经总要前集卷一八上及同上书改。
　　【一四】青石岭上引宋史李继和传及奏议卷三二三俱作「东石岭」。
　　【一五】则由东山寨故彭城西「东山」原作「山东」，据同上书及武经总要前集卷一八上乙正。
　　【一六】贼必内离上引宋史李继和传及奏议卷三二三俱作「贼心内离」。
　　【一七】或阙军需「军」字原脱，据上引宋史补。
　　【一八】各置堡寨「寨」原作「塞」，据宋会要食货四之一及本编下文改。
　　【一九】见汉武北筑朔方之郡「武」字原脱，据宋文鉴卷四二杨亿论灵州事宜补。
　　【二○】属武帝以雄俊自任「俊」原作「侈」，据同上书改。
　　【二一】犹足以张大国之威声为中原之扞蔽「之威声为中原」六字原脱，据同上书补。
　　【二二】又不能救灵武之急难「急难」原作「争心虽」，据同上书改。
　　【二三】且宗庙之祭「祭」原作「中」，据同上书改。
　　【二四】西汉屯田之所「汉」原作「渡」，据阁本、活字本及上引宋文鉴卷四二论灵州事宜改。
　　【二五】臣料贼迁睢盱边塞之外「睢盱」原作「盱睢」，据上引宋文鉴改。
　　【二六】各布都郡「布」原作「部」，据宋本、宋撮要本及同上书改。
　　【二七】功在漏刻「漏刻」原作「刻漏」，据同上书及治迹统类卷五真宗经制西夏乙正。
　　【二八】退保环庆「保」原作「守」，据同上书改。
　　【二九】与其应接以出兵「接」字原脱，据琬琰集下编卷二张文定公齐贤传及本编上文「理须接应」句义补。
　　【三○】却归旧贯「旧贯」二字原脱，据宋史卷二六五张齐贤传补。
　　【三一】其一置资粮在军中布兵周防贼无以钞略其一遇贼即变而为方阵阵形之外原作「其一遇贼即变而为防阵，阵形（阙）其一置资粮在军营之外」。按原刊羼误脱落殊甚，兹据宋本、宋撮要本及阁本分别改补。
续资治通鉴长编
卷五十一
卷五十一
　　起讫时间 起真宗咸平五年正月尽是年四月
　　卷　　名 续资治通鉴长编卷五十一
　　帝　　号 宋真宗
　　年　　号 咸平五年（壬寅，1002）
　　全　　文
　　春正月丁酉朔，御朝元殿受朝。
　　环庆路部署张凝领兵自白豹镇入蕃界，焚帐族二百余，斩首五千级，降九百余人，毁刍粮八万，获牛羊、器甲二万。庆州胡家门等族桀黠难制，凝乘其不备，击破之。始，凝出师，转运使刘综惧飞挽不给，问计于凝，凝曰：「今当深入，因敌储蓄，可无虑也。」
　　壬寅，谒启圣院太宗神御殿。初，太祖、太宗每岁上元历幸佛寺，然后御楼观灯。上自毕谅阴，以启圣院太宗降诞之地，圣容在焉，不欲为燕游之所，故前期往拜，至望夕，乃幸他寺。遂为定制。
　　令河北广锐戍卒三十指挥还河东，以谷价腾省馈饷。
　　甲辰，以右仆射张齐贤为邠宁环庆泾原仪渭镇戎军经略使、判邠州。令环庆、泾原两路及永兴军驻泊兵并受齐贤节度。（专为经略使，自此始。开宝八年九月癸巳，以升州东南路行营都监、内客省使丁德裕为常、润等州经略巡检使。使名不专，非事始也。）
　　夔州路转运使、工部员外郎、直史馆丁谓加刑部员外郎，赐白金三百两，以其绥抚有方，蛮人安堵故也。
　　丙午，以西上合门使孙全照为石、隰州兵马钤辖，屯绥州，经度修城事，调发兵夫二万余给其役。时虢州团练使慕兴为石、隰州部署，全照密言于上曰：「兴性率，望诏令一依臣规画。」上以全照素刚执，而兴临事多自任，虑其不协，方委全照，乃命客省使、麟府副部署曹璨【一】与兴两换焉。兴，定州人也。
　　丁未，以户部员外郎、直史馆曾致尧为邠宁等路经略判官，赐金紫。
　　始，张齐贤欲引致尧自助，致尧谓齐贤曰：「西兵十万，王超既已都部署矣。公徒领一二朝士往临之，超肯从吾指麾乎？吾能以谋付与超，而有不能自将乎？若不得节度诸将，无补也。」齐贤且告于上，诏经略使得自发诸州驻泊兵而已。
　　致尧既受命，乃不欲行，因抗疏言：「宰相向敏中以非功德进官，臣论其不可用。今臣受命未有效，不敢冒章绂之赐。」朝论疾致尧狂躁，诏下御史狱鞫其罪，责授黄州团练副使，夺金紫。（按实录云：致尧除判官，中谢日，即赐金紫，俄抗疏自陈。王安石墓铭、欧阳修神道碑并称致尧先辞行，召赐金紫，遂云云，似饰说也。致尧以丁未日赐金紫，戊申日夺之，其抗疏则不得其日。然致尧方中谢时，实未始辞行，既受赐，乃悔，因抗疏。盖将以钓奇而取名耳。此朝论所以疾其狂躁也。大抵碑铭誉致尧过当，而国史毁之亦已甚。今参酌删修。龙川别志云：命致尧副温仲舒安抚陕西。致尧于合门纳疏，言仲舒不足与共事。轻锐之党，无不称快。李沆在中书，不喜也，因用他人副仲舒而罢致尧。按国史、实录，则致尧所副乃张齐贤，非仲舒也。恐别志或传闻之误。然所称仲舒不足与共事，疑致尧实指齐贤，故国史、实录云致尧词旨狂躁。惟齐贤尝荐致尧，不当如此报之。既云狂躁，则反复背恩，亦未可知也。齐贤竟罢经略，并坐此故耶？然致尧墓铭乃专论向敏中，未尝及齐贤也。国史、实录皆不详其事，今但从墓铭。）
　　初，庆州发兵护刍粮诣灵州，殿中丞郑文宝素知西边山川险易，上言必为继迁所败。已而转运使陈纬果殁于贼。（三年九月事。）贼进陷清远军。（四年九月事。）文宝时居母丧，服未除。即命相府召文宝询其策略，文宝因献河西陇右图，且言灵州不可弃，于是遣王超西讨。乃诏复文宝工部员外郎，同勾当陕西随军转运使事。
　　戊申，吏部郎中、直集贤院田锡权干当通进银台司【二】，兼门下封驳事。后三日，锡奏：「臣昨见差张齐贤充经略使，曾致尧为经略判官，郑文宝为转运使。臣读孙子兵书，云『不尽知用兵之害者，则不能尽知用兵之利』，今未谕张齐贤、曾致尧、郑文宝等尽知用兵之利害否？若尽知利与害，动无遗策，方可委之经略边事。臣读汉书，高祖称『运筹帷幄之中，决胜千里之外，吾不如张子房。』今宰相、枢密使是陛下运筹帷幄之臣，不知曾议沿边利害，然后定差张齐贤等否？昨杨琼等不副陛下任使，致失清远军，粮草既委弃不少，人民杀戮驱虏去亦不少。今方当春时，兴发兵师，虽救患防虞，自合权变，然圣人动必顺时，则天道助顺。今戎狄为患非细，陛下宜召宰相、枢密使，更访以决胜千里之外筹谋，不得轻敌翫寇，致戎狄谓中国无人也。若是宰相、枢密使面言不尽，即令直书利害必然之计，画一申奏。必然，谓蕃人至若干月必退，若干月必来，其来必胜，其退必败也。若宰相、枢密使有所见不同，又不敢果决敷陈必然之策，又忌见同列，则乞陛下于便殿从上一人入，独召与语，使尽其所见。臣去年五月六日内殿起居所进转对奏状，言宰相不谙练边事，今乞陛下检寻再披阅；又于去冬所进御览第二卷，曾引杜牧注兵书序引宰相不知兵之说，望陛下亦重子细披览。况礼云：『四郊多垒，卿大夫之辱也。』今边境被戎狄侵扰，宰相、枢密使不知以为辱乎？不知以为耻乎？若不以为辱，又不知耻，是孤负陛下任用，是安于庙堂之上而不知危乱之将至也。望陛下速宣召枢相，逐一人人访问，所贵尽其所见，免陛下宵旰之忧也。臣之此言，言出患入，陛下若不密，即失臣矣。」（据锡奏议自注，云正月十五日上。今附此。戊申，十二月也。所称去年五月六日转对状，未见。）
　　锡再掌银台，每览天下章疏，有言民饥盗起及诏敕不便者，悉条奏其事。上对宰臣称锡为得争臣之体。（此据本传。）
　　壬子，天赐州蛮向永丰二十九人来朝贡。
　　甲寅，契丹贵将萧继远【三】亲吏刘澄、张密挈其族归顺，并补三班借职，赐袍笏、缗钱。
　　增置广捷兵五指挥。先是，太宗闻南方多以标枪、旁牌为兵器，命有司制之。上即位，令内臣萧延皓取广德兵教习之。至是，试于便殿，颇精练。上以为可用捕贼守隘，故增置焉，仍选神威等兵充其数。
　　顺安军都监马济言：「请自静戎军东拥鲍河开渠入顺安军，又自顺安之西引入威虏军，以资漕运，仍于渠侧置水陆营田以隔戎骑。」上曰：「此渠若成，亦有所济，可从其请而徐图之也。」
　　梁颢等自河北使还，言民有食野生牢豆者，因持以献。上谓辅臣曰：「此豆干硬苦涩，何可食也？又闻干宁、定远等军积水蔽田，亦无此豆可采。蚩蚩之氓，益可悯念。干宁惠民仓有粟万余斛，颇资赈捄耳。」
　　乙卯，石、隰州部署言李继迁部下指挥使卧浪己等四十六人来附。诏补军主，赐袍带、茶彩，令石州给田处之。
　　丙辰，翰林侍讲学士邢昺讲左氏春秋毕，召宗室、侍读侍讲学士、王府官宴于崇政殿，赐昺等器币、衣服、金带，加昺工部侍郎。上谓辅臣曰：「南北宅将军而下，可各选纯儒，授以经义，庶其知三纲五常之道也。」
　　己未，邛州言兵沈兴等二十六人谋叛伏诛。
　　癸亥，改命张齐贤判永兴军府兼马步军部署，罢经略使之职。（史不载其故，当考。）
