<!-- { "loadSidebar": true } -->
　　丁酉，雄州言：「北界追集两地供输南阳项【九】等五十八村首领，及逃移归业百五十四户六百九十七人，给赈贷钱千，已牒涿州劾本县官吏赈贷罪。」诏雄州体量上件所贷民户，如委阙食，相度具当如何赈济以闻。寻诏两地供输人户见欠赈济米豆并除放。五月乙卯事，今并书。
　　赐熙河路山西军回弓箭手、蕃兵、寨户、汉蕃勇敢特支钱，战殁者赐绢，免夏秋税支移、折变。如先有功者，以子孙姓名闻。因战失马者，买马给之。
　　诏：「礼部进士依旧试策五道。又祖宗袒免亲已授官者，听□应，及非袒免亲许应举。国子监及礼部别为一甲，试两场，五分为额，发解所取不得过五十人。殿试与正奏名进士试策别作一项考校。累举不中，年四十者，申中书奏裁，量材录用。」
　　戊戌，入内东头供奉官韩永式言：「广源等州县溪洞蛮觽悉已降附，乞各给朱记。」诏经略司具当给印记人数以闻。经略司未报上，寻弃其地。未及给印弃地，据朱史签贴。
　　礼宾副使杜师益、刘希古，三班奉职梅怀德、乞商，各减磨勘二年，杨斌三年。以环庆路经略司言师益等有招安蕃部之劳也。
　　诏在京见欠市易及诸处官钱人免收禁，听责保知在。
　　提点两浙刑狱司、安抚张谔诬奏前知苏州沈绅俵籴不如法，狱讼滞留，至蒙差替。诏绅除落差替。
　　庚子，遣官谢雨。
　　新知延州吕惠卿乞不拘常制举文臣二员，为经略安抚司准备差遣。从之。
　　诏判登闻鼓院、秘阁校理陈睦冲替。坐前任两浙提点刑狱顾女奴及不按知华亭县张若济赃罪，虽原赦，特责之。
　　壬寅，权河北西路转运判官汪辅之徙东路，以辅之与本路转运使□审礼相验定州廪粟，论议异同也。始，辅之按定州支粮，封一百十三牔，以为粗恶，遣官剥估，又对军吏扬言，以当贴支。卒闻之，皆有觊觎。薛向曰：「辅之东南人，不习河朔事。粮米精粗、分数，皆故事也，安可遽易？」乃预召诸将约束，且使监官谕之曰：「汝等所支粮，非一日也。转运判官妄有议论，明日支请，敢有一言者先斩！」觽皆贴然。及朝廷委审礼等相验，卒从辅之。五月壬子，具斛样，当即此事。
　　知邓州刘忱修邓、均等五州军城毕，降敕銟谕之。
　　三司言：「相度皮公弼盐法，今参酌前后两池所支盐数，岁入以二百三十万缗为额，自明年为始。」从之。
　　诏蠲河北东路转运使所借常平钱粮二十三万贯、石。以累年灾伤故也。
　　内出蜥蜴祈雨法，试之果验，诏附宰鹅祈雨法颁行之。
　　癸卯，提举在京诸司库务言，布库监官李宗裔等擅离局，乞差替。上批：「宗裔等违慢不职，可依所奏，庶在京官司有所警厉。」
　　诏故蕃部巡检赵余德子三班奉职宗彦、殿侍宗杰宗彦【一○】等并特给俸，仍录其幼子宗佑为茶酒班殿侍。以环庆路经略司言余德蕃官，尝有战功，子孙贫弱故也。
　　上批：「李舜举面奏姚兕捕获贺富杀人祭鬼，证左甚明，潭州推治灭裂，全出其罪，宜下朱初平取案牍看详，别选官劾之。」既而初平再劾所获户乃阿邓之夫刘文，非贺富杀人也。乃止。
　　三司言：「近奉朝旨，将旧法东南盐钞，委官于在京等七处置场，每席三贯四百，权于内藏库借见钱二十万贯应副收买，候贴纳到盐钱逐旋拨还。寻令市易务依此收买。本务申：客人拥并赴务投下文钞，据所买计用钱五十九万三千余贯，省司全阙见钱，深虑有妨钞法，欲将在京客人所乞中卖文钞，除单合用钞，别无收附，对勘却退令于向西州军官场就近勘合中卖外，其余钞数尽行收买。价钱内三分支还见钱，余七分依沿边入中钞价细算合支价钱目，给与新引。所有合贴新钞，候降下指挥，从省司牒三班院，差使臣一员赴制置解盐司取拨合销新钞，赴市易务下界契勘书填给付客人，令于解池【一一】请领盐货。所贵买尽民间旧钞，兼客人换得新引，请盐趁时变卖。」从之。其新钞仍在熙宁十年合出钞额。会要有此，实录无之。二月二十八日、四月十二日、二十三日当考。初，诏京师置七场买东南钞，而市易务言为钱五十九万三千余缗。三司言阙钱，颇还其钞，令卖之于西，买者其三给钱，其七准沿边价给新引，庶尽得民间旧钞，而新引易于变易，从之。本志如此，删修或即用此。
　　甲辰，诏市易务茶限三年结绝，许客茶交易。上令中书召嘉问面问之，乃降是诏。面问吕嘉问，据御集。
　　又诏：「已差徐禧会计安南兴师费用。闻广西民自供大役之余，极为殚敝，令禧具可以□恤赈补事以闻。」后禧上赈恤事：一曰蠲赋税，减杀人；二曰除欠负，养孤遗；三曰罢折变，禁科买；四曰放铺夫，省役人；五曰计地里，省科拨。并从之。
　　河东经略使韩绛言：「岚州合河津并无地与夏国接界，乞减寨主，量留厢军五人，及废上下津十七铺。又上平关虽当把截津要，亦阻黄河之险，欲止留监押一员、军士三百人。」从之。
　　乙巳，皇第七子赐名价。
　　诏：「戎、泸州沿边地分蕃汉人户，所居去州县远，或无可取买食用盐、茶、农具。人户愿于本地分兴置草市，招集人户住坐作业者，并先于本州岛县投状保明，申转运司差官相度经久可行以闻，方许兴置，依例出纳酒税课利。」以本路转运司所请也。
　　又诏邕州有马雄略员僚赵秀妻、男，送湖北配本路军营充奴婢。秀常为贼定炮打邕州城也。
　　丙午，定州路都监何泽言：「缘边山口铺无捍御之备，近闻敌入沧州小南河寨杀伤老幼，剽夺器甲。乞应缘边堡寨委安抚司增筑。或北界来问，即以小南之事为辞，最为得策。」上批：「缘彼攻劫，因而整完，其于事机诚不可失。令诸路安抚司相度施行。」
　　丁未，安南招讨使言：「提举先锋奇兵将介定等，保明富良江接战及策应有功总三千七十人，乞第转资给赐。」从之。内苗履所部兵，尝过富良江者，令赵□详定。履屯郭逵西六十里如月渡，黄金满导之过江，禀于逵而行捷路，趋交州十五里，逵追回，将案军法，履具言得逵节制【一二】，乃免。交人屯谅州甲洞，故履乘虚而行也。后依□所定，履所部兵过江夺隘，及先下江与贼战，四十人迁二资，一百三十七人赐绢有差。履，授子也。依□所定，乃五月二十四日事，今并书之。黄金满事，九年十二月十二日可考。
　　诏诸路五亩以下保甲，更不轮差赴县尉巡检司，仍免教阅。
　　又诏泰、海、绛、耀、华、秀、温、鄂、江、唐知州，祁州、保定干宁永宁军通判，并令审官东院选差，申中书审察。
　　诏以淮南东路坊场钱五万缗借转运司，为今年冬衣及南郊赏赐盐本钱。以灾伤故也。
　　司农寺言：「勾当公事王觉同江南西路监司、提举司相度兴国军永兴县民每税钱一出役钱一，今减二分。」诏减五分。
　　是月，复冀州枣强、武邑二镇为县，旧纪但于丁酉书复武邑县今从实录。名泸州小溪口新寨曰武宁。
　　注　　释
　　【一】崇政殿「政」原作「文」，据阁本、活字本改。
　　【二】太康「康」原作「原」，据宋会要食货二四之一四改。
　　【三】候逐月缴到客人交引「人」字原脱，据同上书补。
　　【四】万赜「赜」，阁本、活字本皆作「颐」，李焘注同。
　　【五】龙神卫四厢都指挥使「龙神」二字原倒，据宋史卷一四七兵志、卷三四九燕达传、宋会要蕃夷四之三六乙正。
　　【六】挟朝廷荐举之令「廷」原作「延」，据阁本、活字本改。
　　【七】比都下市直犹贱「比」原作「北」，「市」原作「京」，据阁本改。
　　【八】秋料「料」原作「科」。按宋制，民田所纳夏秋二税，亦称夏料、秋料，见宋史卷一七四食货志，据改。
　　【九】南阳项「项」，阁本、活字本皆作「顶」。
　　【一○】宗彦上句有「三班奉职宗彦」，此处又有殿侍宗彦，二者必有一误。
　　【一一】解池「池」原作「地」，据宋会要食货二四之一六改。
　　【一二】履具言得逵节制按：本句与上文「禀于逵而行捷路」，「逵追回」相抵牾。据宋史卷三四九燕达传，「郭逵招讨安南，为行营马步军副都总管」，疑此处「逵」为「达」之误。
续资治通鉴长编
卷二百八十二
卷二百八十二
　　起讫时间 起神宗熙宁十年五月尽其月
　　卷　　名 续资治通鉴长编卷二百八十二
　　帝　　号 宋神宗
　　年　　号 熙宁十年（丁巳，1077）
　　全　　文
　　五月庚戌朔，诏：「诸路言蝻虫生，宜申严条约，下当职官亟除绝之【一】。」
　　宣徽南院使、判应天府张方平为东太一宫使，听居南京。方平四表乞致仕，而有是命。苏轼代方平作好兵犹好色疏，附此年末。
　　监西京抽税竹木务、太子中允程颢改太常丞。以知河南府贾昌衡、京西北路【二】转运副使李南公等言颢博通古今，行谊修洁，改官八年，未尝磨勘故也。
　　诏：「交趾纳款，如遣人议事，许至桂州。」从经略使赵□【三】请也。
　　蠲机榔等县防戍军马借支路费钱。
　　蕲县桐墟镇巡检、殿直刘震为军贼王海所杀，授震子借职。
　　法寺言：「在京黙子弩雄武第二指挥王秀等十人，坐唱率军觽毋往般卸小麦，副都头牛遂不禁止之。秀等比附徒三年，刺配五百里外牢城；遂当杖六十。」诏斩秀军门，余九人配流海岛及广南；遂杖百，降曹州员寮剩员直。此或与四月丙戌般麦指挥相关。
　　辛亥，京东转运司言，莱芜县巡检、左班殿直贾若水坐以功赎过，免勒停。
　　壬子，诏大宗正司【四】，定武军留后承裕候所展限及半年与磨勘。承裕尝于殿庐厉声责大宗正，及殴侄妇□，展一年半磨勘。上以其属尊，故特减之。
　　诏：「铨试经书、律令大义等人，经书上等循一资，堂除差遣；中等先次指射优便差遣；下等不依名次注官，先次差遣。其刑法人，第一等充法官，第二等循两资，第三等循一资，第四等与堂除，第五等与免试。」
　　又诏诸路提举官，每员岁举辖下选人九人充京官。
　　诏：「福建路转运司督捕贼廖恩事，有奏禀不及者，行讫以闻。有能获恩，与右班殿直、本路巡检，赐钱五百千；获以次首领，等第论赏。许自相杀并，或禽捕送官，原罪，亦依次赏之。」
　　诏河北东西路转运判官汪辅之、黄莘，各具巡历到州军所支人粮斛样附递入进。四月壬寅，辅之自西路改东路，可参照。
　　乙卯，诏广南西路转运司具军兴计置金银、钱帛、粮草见存名物，贮积州军，令提举官拘辖催驱，毋辄费用。
