<!-- { "loadSidebar": true } -->
　　辛酉，知制诰钱藻、孙洙并直学士院。
　　三司乞罢在京行折二铜钱，听尽出新钱。从之。
　　点阅淮南、荆湖、江西、福建将兵毕，西上合门使张山甫减磨勘三年，差使、指使先次指射差遣，余赐帛有差。
　　马瑊言猺贼丁先锋等纳木契乞降。诏瑊：「如首领实愿降，听收木契，毋遣人招唤。」
　　壬戌，诏：开废田、兴水利、建立堤防、修贴圩□之类，民力不能役者，许受利人户具合费用数目，贷常平等钱谷，限三年两料输足，岁出息一分【八】。
　　诏：「西上合门使、忠州团练使韩存宝听以减磨勘三年回授其母万年县君田氏，进封仁寿郡君，赐冠帔。非有战功如存宝者，毋得援为例。」
　　癸亥，太白昼见。
　　甲子，陕西路转运司乞运河中、陕府、华州、永兴军大钱三十万缗，与缘边广置军储。从之。
　　诏制勘院遣人就问太常博士□安持，特免追摄。
　　河州请以城东北隅附山不食之地二顷作墓园，瘗蕃汉阵亡暴骸，已择僧看管修葺，乞赐院额，依太原府例，二年度僧一人。从之，仍以慈济为额。
　　诏太医局选医生十人，给官局熟药，乘驿诣曹村决河所医治见役兵夫。
　　乙丑，集庆军节度使、同平章事、虢国公宗谔为镇南军节度使、同平章事，进封豫章郡王。上批：「宗谔皇家近属，自除使相，今十余年。顷虽曾以罪左降，缘已经展磨勘年，于法尚有残零月日未该叙进，可特与进一爵、迁一官」也。两纪皆书此。
　　诏麟、府、丰州见欠熙宁七年至九年振贷米人户，不以等第与展限，分夏秋料纳。
　　又诏：「闻安南行营军有实染瘴逐队不及，死于路者，多作逃亡注籍，深可矜悯。宜令所属考实具名以闻，并依瘴死例推恩。」
　　诏成都府刘庠：配贼李玖不以常法特释之。
　　丙寅，诏供备库副使任遵子降一等推恩。先是，遵遇南郊，乞补子班行，年已十七，中书拟送刑寺定夺。上批：「与之与否，非有司所宜决，可从朝廷指挥，降等推恩，仍着为令。」
　　丹州言，本州岛僻小，惟管宜川一县，每有公事，止于司理院当直司可以勘鞫，乞并州院入司理院。从之。
　　诏定州望都县自今罢武臣知县，差京朝官。
　　御迩英阁，讲官沈季长进讲周礼「小宰掌建邦之宫刑，以治王宫之政令，凡宫之纠禁」，上曰：「政令、纠禁，详略如何？」季长对毕，上曰：「言『凡宫之纠禁』，则不止于王宫，盖又及于诸侯也。」
　　丁卯，河东路经略使韩绛言，河外三州并缘边堡寨未役功料甚觽，全阙厢军，乞募禁军修完。从之，仍令更刷本路厢军，及候澶州塞河役兵回，并力修筑，如功料浩大，即俟农隙，更差雇保丁。
　　三司言，太医局熟药所熙宁九年六月开局，至十年六月，收息钱二万五千余缗，其息计倍。诏监官光禄寺丞程公孙、殿直朱道济减磨勘三年，依条给赏。自今二年一比较。
　　诏熙宁九年进士、诸科并依六年指挥，试律令或断案注官；累试不中、不能就试，即满二年注官。
　　戊辰，诏：「义勇、保甲毋得应进士举。今日以前，已习文业，听自陈。本州岛试验，若堪取应，即给公据，落籍本家一丁。」
　　提举修闭曹村决口所言，丙寅已塞决口。诏改新闭曹村埽曰灵平，遣枢密直学士陈襄祭谢。仍以都总管燕达兼都大提举修护，务令坚实。及遣中使抚问，赐燕达以下御筵，役兵、禁军等特支钱有差。灵津庙神济夫人进封灵显神妃。初，决口屡塞，不能绝流，财力俱竭，达等相视无策。有小赤蛇出于上流，觽以为神，共祷之。一夕沙涨，河遂塞，故赐名埽曰灵平，庙曰灵显神妃，【九】殆非人力也。新、旧纪于丙寅书：塞决河，名其埽日灵平。
　　西染院使任泽为皇城使、昌州刺史，供备库副使时君卿为宫苑使、荣州刺史。前此，上批：「泽，先帝旧邸近亲，君卿承学潜宫，特被眷遇，可并稍迁，兼一遥郡。」于是并转皇城使，泽领团练使，君卿领刺史。已而上又批翌日再进呈，乃有是命。
　　诏：「经任大小使臣无赃私罪，听召保官二人，量试验充武学外舍生，以三十人为额。累试合格，毋得补内舍。」
　　庚午，诏赠同判都水监、司勋员外郎刘璯为刑部郎中，官其一子，赐绢三百匹。以上批：「璯自擢置水官，累任以事，悉心公家，凡以职事建明，朝廷无不可者。河埽流急，昼夜躬亲监护，至于忘食。重冒寒暑，感疾不瘳，深可悯恻。可特优与赠官，厚赐其家。」故有是命。后河决塞，又赐帛五百。
　　辛未，秘书丞、崇文院校书范育直集贤院。以上批：「育数受命案事，能以直道自持，不为党势回屈，而摘发奸慝，多得隐伏情状。且今士人方以养私庇奸，罔上为俗，如育者，赏岂宜缓？」故有是命。
　　诏：「闻曹村虽塞决口，水势尚冲刷新埽，其修河官吏议论不一，莫肯任责。若朝暮西山积雨下流，愈难施功。委范子渊集议宜如何即得断流，一面施行。」又诏：「新埽役兵疲于盛，可三分日力，用二分全役，一分与放半功。当午大热，听少休息。」
　　五月甲戌朔，御文德殿视朝。
　　是日，曹村决口新堤成，河还北流。自闰正月丙戌首事，距此凡用功一百九十余万、材一千二百八十九万、钱米各三十万，堤长一百十四里。此据会要及灵津庙碑。
　　濮、齐、郓、徐四州守臣，以立堤救水，城得不没，皆降诏銟谕。四州銟谕，据灵津庙碑，必自有月日，但实录不书，今附此。
　　赐兵夫死于役者，家钱三千。新纪有此。
　　经制熙河边防财用司请本路商贩依秦凤路例打扑。从之，其入中粮草听免。先是，熙河经略司言：「本路州军皆新造，其商货已经秦凤路所历城寨收纳打扑，欲乞比秦凤路三分减一。」诏依所奏。而财用司以为：「商旅虽经秦凤路城寨，缘贩物至极边，获利甚厚，兼逐司既尝取中裁损，毋得过税钱，则贩家蒙利已多。乞复收打扑，依秦凤路例。」又言：「昨以粮草阙乏，结籴免打扑。其后，商人缘以为奸，影挟私籴，乞亦依例打扑。」故有是诏。
　　诏权利州路转运使、司封郎中张宗谔，转运判官、太子中舍张升卿，各降两官勒停。初，宗谔等乞废茶场司，止委转运司收茶税歇驮钱，而提举茶场李稷言其所陈皆疏谬不实，罪当无赦。上批：「宗谔、升卿疏远小臣，敢为欺罔如此。犯虽该赦，可特追两官。」故有是命。宗谔等以去年九月庚午建请，朱本并入此，今仍两见。
　　乙亥，诏：「试中刑法官，第一等充法官，第二等循两资，第三等循一资，第四等堂除，第五等免试。京朝官比类推恩。」
　　又诏：「广西转运司官员、使臣、诸军料钱等物，愿以其半折银者听。」
　　司农寺言，诸路蚕麦丰熟，乞下提举司，以积欠钱、谷量增直折纳。从之。
　　诏赐故著作佐郎、崇文院校书张载赙赠，视馆职之半。以翰林学士许将等言载恬于仕进，乞加优□故也。
　　己卯，髃臣上表贺塞曹村决口，河复故道。孙洙灵津庙碑【一○】可考详。
　　诏塞决河亡卒，听自陈免罪；仍具被差急夫合如何优□，其部夫官分若干等第以闻。戊戌，分三等赏功。
　　庚辰，诏辅臣观麦于后苑。
　　起复枢密直学士、起居舍人、签书本院事曾孝□。孝□乞终丧，许之；给半俸，又辞，从之。
　　诏熙河路钤辖兼第二将、四方馆使李浩训兵精熟，合再任。
　　都大提举修闭曹村决口所言：「见修月堤，增卑培薄，正须兵夫赴役。候涨水定，即依先降指挥，分日力三分之一放半功。」承受韩永式言：「新修马头，于大河倾注之间，签成堤岸。河流虽断，堤面尚垫，犹须觽力。乞且留诸处役兵一月，候马头不垫，新堤增固，委都大提举所减放，实选役兵万人，俟过涨水听还。」并从之。
　　提举茶场司言：「采茶及般辇州县，乞同转运司选差知州、通判、知县、令及排岸官一次。其彭、汉知州或通判，许本司权奏辟，如能协力，保明留再任。」从之。
　　诏：「闻在京熙河路盐钞减价，由递牒濡滞，以害钞法。其令皮公弼根治。」
　　诏应有谒禁之官，如士人通医术者，听往还勿禁。
　　广南西路转运司乞令经略司依朝旨移兵马于全、永州就食。诏二司协心议事，毋得乖异，具移减戍兵实数以闻。
　　赐捕杀荆湖北路【一一】猺贼军士、土丁特支钱有差。
　　辛巳，度支郎中、集贤殿修撰、知郓州王克臣为天章阁待制、知瀛州。
　　熙河路经略使张侁乞举文资一员，准备差遣点检常平钱谷。从之。
　　壬午，诏塞决河役兵减放日，赐特支钱有差。
　　卫国长公主长子张秉渊授如京副使。当考例。
　　经制熙河路边防财用司言：「准朝旨，以土田分等：近城第一等为官庄，第二等合种，第三等出租，第四等募人耕，五年起税。欲选附城沃土八百顷为官庄；有余，募弓箭手；又有余，募人合种及出租赋。官庄每五十顷差治田使臣一员，立赏丝格。」从之。志有此，六月十四日，七月一日、十月二十七日。
　　给太原府度僧牒二百，买军器物料。
　　诏内殿承制符守臣先借拱圣营官舍，更许居十年。以守臣懿德皇后家故也。
　　甲申，上批：「闻福建、两浙有旧贩高丽海商，知朝廷遣使，争谋以轻舟驰报，规求重赂。其下逐路监司觉察之，依编敕私贩新罗法，许人告捕，送五百里编管。」
　　乙酉，诏械走投汉界北人王善及其妻子，蒙塞耳目，至代州牒送北界。以上批「缘边所收西、北界阑进人口，当送还者，并蒙塞耳目，勿令有所闻见」故也。
　　丙戌，诏中书、门下奏【一二】：「检正五房公事覆考到试中刑法出官人：上等一人，循二资，堂除差遣；中等稍优上一人，循一资，下三人各堂除差遣；余推恩有差。」从之。
　　诏：「诸路州军并差官一员管勾常平钱谷，十县以上，二员分治。即广南无通判职官州军，委知州管勾，其下县点检给纳，听以曹官或知县代之。」
　　观文殿大学士、左仆射、集禧观使王安石，依知大藩府例给添支。
　　熙河路经略司言：「洮东安抚司申：『据蕃部密报，蕃部钤辖、崇仪副使赵绍忠阴与董□文字往来。』乞移近里州军。」诏押赴秦州经略司知管，毋得纵令出城。
　　丁亥，诏权及权发遣省府推、判官及职司等职任，除依本资序奏荐外，请给、锡赐并依正入资序例。
