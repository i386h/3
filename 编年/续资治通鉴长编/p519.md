<!-- { "loadSidebar": true } -->
　　丙辰，资政殿学士、给事中、知青州富弼为礼部侍郎。始，王则据贝州叛，齐州禁兵马达、张青，与奸民张握等得剑印于妖帅，欲以觽叛，屠城应则。握之貋杨俊诣弼告之。齐非弼所部，恐事泄变生。时内侍张从训衔命至青，弼度从训可使，即以事付从训，使驰至齐，谕守臣发兵取之，无得脱者。乃自劾擅遣中使之罪。上嘉之，故有是命。弼固辞不受。
　　戊午，知齐州、都官郎中刘参为太常少卿。
　　庚申，命翰林学士钱明逸详定赦前天下欠负。
　　壬戌，御崇政殿录系囚，杂犯死罪以下递降一等，杖以下释之。
　　癸亥，御迎阳门，召知制诰、待制、谏官、御史等诏之曰：「朕欲闻朝政得失，兵农要务，边防备御，将帅能否，财赋利害，钱法是非，与夫谗人害政，奸盗乱俗，及所以防微杜渐之策，悉对于篇。」是日，知制诰曾公亮以母病在告，亦遣内侍赐诏令上对。
　　殿中侍御史何郯既对诏所问，又言：
　　臣窃以古者人君听政，以天下至广，非一人聪明所能尽，是故内取公卿大夫谋于朝，外采百工庶人议于下，使下情无不通，髃言无不达。然后中外相济，政理所以无过差焉。今国家设侍从之官，自翰林学士至天章阁待制，皆取文学极选，以备顾问，公卿之材，并由此出。自是相承，朝廷唯以文翰待之，而不责其言议，臣下亦以职分当尔，而自安于循默。以天下利害之大，备言责者，唯御史、谏官仅十员，而欲陛下聪明无所遗，政理无所失者，不可得矣。唐太宗置十八学士，与之议天下事。故贞观一代，称为至治。斯从臣辅助之明效也。在明皇时，则有集贤学士张说以图国政，在德宗时，则有翰林学士陆贽以参戎机。以至宪宗得李绛而斥近幸之蔽，敬宗因韦处厚而辨忠邪之分。皆由时君开怀用意以待臣下，故感慨之士，得以效其节。
　　今天下多故，政令舛失者不一，使贤智之士驱驰，尚恐不足救其弊，若犹复雍容拱默为高，以言议非责，则朝廷之事，何所寄焉！近日伏闻中诏命髃臣论议时事，斯城陛下求治之志，务通壅蔽。然恐天下利害，非一日可尽条陈。欲乞特颁诏旨，告谕两制、两省臣僚，自今有闻朝政阙失，政令过差，军机利害，虽非本职，并许上章论列。仍委中书置籍具录所上章疏。遇欲进用臣僚，令取有裨补多者，用为选首。所冀亲侍之臣，各知责任，务图倾竭，以助政化。郯奏乞许两制、两省言事，不知何时，今附此。奏云近日中诏命髃臣论事，当考。
　　乙丑，殿前副都指挥使，宁武军节度使李昭亮为宣徽北院使，罢军职。时开封府鞫被告妄言休咎兵士，辞连昭亮，御史何郯乞别差官交割昭亮殿前司事，免生危疑，而昭亮亦自求罢，故有是命。昭亮寻出判河阳。会要云昭亮以恩例迁此，当考。
　　丙寅，诏枢密院，内臣诸司使副在边五年而无过者，遇带御器械阙，以名次取旨；带御器械五年而无过者，内侍省押班阙，亦如之；其内侍省都知、入内都知、押班，并听特旨乃除。
　　翰林侍读学士叶清臣在永兴条对甲寅诏书所问，其言多劘切权贵，且曰：「陛下欲息奔竞，此系中书。若宰相裁抑奔竞之流，则风俗敦厚，人知止足，宰相用憸佞之士，则贪荣冒进，激成浑波。向有职在管库，日趋走时相之门，入则取街谈巷言以资耳目，出则窃庙谟朝论以惊流辈【三四】，一旦皆擢职司，以酬所任。比日人士，竞踵此风，出入权要之家，时有「三尸」、「五鬼」之号，乃列馆职，或置省曹。且台谏官为天子耳目，今则不然，尽为宰相肘腋。宰相所恶，则捃以微瑕，公行击搏；宰相所喜，则从而唱和，为之先容。中书政令不平，赏罚不当，则箝口结舌，未尝敢言；人主纤微过差，或宫闱小事，即极言过当，用为讦直。供职未逾岁时，迁擢已加常等。宋禧为御史，劝陛下宫中畜犬设棘以为守卫，削弱朝体，取笑四方，不加诃谴，擢为谏官，以此术略，献纳左右。王逵两为湖南、江西转运使，所至苛虐，诛剥百姓，徒配无辜，特以宰相故旧，不次拔擢，遂有河东之行。如此，是长奔竞也。」其它所列利害甚觽。王逵正月戊戌为河东漕司。案曾巩铭逵墓及包拯弹逵章，并称河东，清臣称有河北之行，恐误，今改之。
　　注　　释
　　【一】荆湖南北路「湖」字原无，据长编纪事本末卷四三减兵补。
　　【二】卿能行此否「能」原作「等」，据宋本、宋撮要本、阁本及宋史全文卷八下、宋史卷三二二何郯传改。
　　【三】与人少合「与」原作「于」，据宋本、宋撮要本、阁本及续通鉴卷四九改。
　　【四】米□各百石「百」原作「五」，据朱本、宋撮要本、阁本、活字本改。
　　【五】臣况闻陛下从顷而来「从顷而来」四字原脱，据宋本、宋撮要本补。
　　【六】置榷场「置」字原无，据宋史卷三三○任颛传补。
　　【七】颛适自京西转运使奏计京师「适」字原脱，据宋本、宋撮要本、阁本及续通鉴卷四九补。
　　【八】简擢靡臻「靡臻」原作「非公」，据宋本、宋撮要本及宋会要帝系九之一二改。
　　【九】面使条对「面」原作「而」，据宋本、宋撮要本、阁本及编年纲目卷一三改。
　　【一○】论者以庠为知体「庠」字原脱，据宋本、宋撮要本及同上编年纲目、宋史全文卷八下补。
　　【一一】朝廷议刺民兵「刺」原作「制」，据宋本、宋撮要本、阁本、活字本及长编纪事本末卷四三减兵、乐全集卷一八对手诏一道、同上编年纲目改。
　　【一二】天下可谓乂安「乂」原作「久」，据宋本、宋撮要本、阁本及同上乐全集改。
　　【一三】陕西河北京东京西增置保捷一百八十五指挥「置」原作「至」，据宋本、宋撮要本、阁本、活字本及同上长编纪事本末、乐全集、编年纲目卷一三改。
　　【一四】农民日少「民」原作「人」，据宋本、宋撮要本及同上乐全集改。
　　【一五】必是用方平此议也「议」原作「意」，据宋本、宋撮要本、阁本及同上长编纪事本末改。
　　【一六】景佑中京朝官不及二千员今二千八百员「不及」下各本原脱「二千员今」四字，据乐全集卷一八对手诏一道补。
　　【一七】内外胥吏「吏」原作「史」，据阁本及同上乐全集改。
　　【一八】虽将相大臣之家「家」字原脱，据宋本、宋撮要本、同上乐全集及编年纲目卷一三、宋史全文卷八下补。
　　【一九】有至数任不得迁者「至」字原脱，据同上诸本及同上乐全集、编年纲目补。
　　【二○】愿陛下稍革此制「稍」字原脱，据同上诸本及同上乐全集、编年纲目补。
　　【二一】岁年后稍稍团并「岁」原作「数」，据宋本、宋撮要本、及乐全集卷一八再对御札一道、同上编年纲目、宋史全文改。
　　【二二】虎贲氏掌守王宫同上乐全集及治迹统类卷三○兵制损益同。宋本、宋撮要本、阁本及同上编年纲目「氏」作「士」。
　　【二三】红罗抱肚「抱」原作「袍」，据宋本、宋撮要本、阁本及上引乐全集改。
　　【二四】急深故之罪「故」原作「刻」，据宋本、宋撮要本及编年纲目卷一三、同上乐全集改。
　　【二五】以速民怨者乎「者」字原脱，据同上诸本及同上诸书补。
　　【二六】不在其它「其」字原脱，据同上诸本及同上诸书补。
　　【二七】下至吏胥僮仆「下」字原脱，据宋本、宋撮要本、阁本及同上乐全集补。
　　【二八】深谋远虑之士「士」原作「事」，据宋本及编年纲目卷一三改。
　　【二九】召两制近侍复赐问目「目」原作「且」，据宋本、宋撮要本及续通鉴卷四九改。
　　【三○】方平与李淑「与」原作「于」，据宋本、宋撮要本、阁本及续通鉴卷四九改。
　　【三一】隳坏圜法「圜」原作「国」，据宋本、宋撮要本改。
　　【三二】如两任通判可充知州军京朝官「如」原作「知」，据宋本、宋撮要本、阁本及宋史卷三○二鱼周询传改。
　　【三三】责其成效「责」原作「贵」，据同上诸本及同上书改。
　　【三四】出则窃庙谟朝论以惊流辈「流」原作「髃」，据宋本、宋撮要本、阁本及编年纲目卷一三、宋史全文卷八下改。
续资治通鉴长编
卷一百六十四
卷一百六十四
　　起讫时间 起仁宗庆历八年四月尽是年七月
　　卷　　名 续资治通鉴长编卷一百六十四
　　帝　　号 宋仁宗
　　年　　号 庆历八年（戊子，1048）
　　全　　文
　　夏四月己巳朔，封曩霄子谅祚为夏国主。祠部员外郎任颛为册礼使，供备库副使酸枣宋守约副之。谅祚生甫三月，诸将未和，议者谓可因此时皆以节度使命诸将，使各统所部，以分弱其势，冀绝后患。判延州程琳按判延州程琳，薛应旗、王宗沐续通鉴皆作陕西安抚使，与此互异。言，幸人之丧，非所以示外国，不如因而抚之。或请乘隙举兵，知庆州孙沔亦言伐丧非中国体。上纳其言，遂趣有司行册礼。然议者颇惜其失机会。各以节度使授诸将以分弱其势，今何郯奏议有此，不知当时复有何人，当考。程琳本传又云：朝廷既行册礼，夏人方围庆阳，琳止诏使于鄜曰：「夏人贪此，可纾庆阳之难。」乃具礼币赐予之数移报之，果喜，即日迎册使，而庆阳围亦解。按谅祚此时方自保不暇，何敢更围庆阳，本传必误。按附传及欧阳修墓铭、神道碑，亦不载此事，不知本传何所据也。今不取。
　　工部侍郎参知政事丁度数请罢，御史何郯又言：「臣窃以朝廷正二府之名，重大臣之选，皆有副贰，以相参维。或用之有劳，固当进任，或试之不效，安可备员？伏见丁度由近侍之班，豫显用之柄，列在三事，于兹累年。而位望益隆，才名益损，但务保身而寡过，曾无经国之远图。况方讲戎机，动资庙略，谋苟多误，事何以安。度又素被轻□之名【一】，殊非沈远之量，上无所益国体，下不能服人心，兹为具臣，难处重任。且用人当否，系国重轻，执政之臣，事体尤大，不可以恩假，不可以幸迁，必须其材，乃授此位，材苟不称，则莫如阙焉。伏乞断在不疑，退之以礼。」
　　辛未，罢度为紫宸殿学士、兼翰林侍读学士【二】，从度之请也。度罢以癸未，今从百官表。
　　端明殿学士、给事中、权三司使明镐为参知政事。文彦博自贝州入相，数推镐功，故丁度罢而镐代之。
　　壬申，知澶州、礼部侍郎王拱辰落翰林侍读学士、兼龙图阁学士；给事中柳植落翰林侍读学士，知蔡州；知益州、刑部郎中程戡落枢密直学士，知凤翔府；右谏议大夫鱼周询落权御史中丞，知永兴军。并坐尝荐张得一也。
