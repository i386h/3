<!-- { "loadSidebar": true } -->
　　惠卿丁忧之日，于两浙威使州县，语其亲党，言其将为宰相，与知华亭县张若济曲相附会，胁借民财，其数不少，以置田亩。邓绾既言其奸赃，朝廷已差官体量，则惠卿自是罪人，当阖门待罪，访闻乃乞勘御史中丞，又自乞令以事属张谔、徐禧。此惠卿之强横无上也。身为都检正，受张若济请求，访闻遂将张若济枉法重罪谕勘断官吏一切出除，止夺三官编管。此又惠卿之窃弄威权，出入刑名，以坏陛下之法也。
　　惠卿身为大臣，固当守公以奉陛下之法，其弟谅卿以无考第，请监金耀门，不度法之可否，威使流内铨供脚色，以为于条可得，即出暣以授。既而王安石点检，遂作谅卿自陈，连累流内铨官吏上簿，惠卿安然无愧。此又见惠卿之怙强自恣，以私其亲也。
　　惠卿之父死于怀州。条制，大卿监死，无依倚者乃得恩泽。惠卿令其家陈请异姓，越在法制之外。此惠卿之贪以害法也。
　　朝廷提仓之官，所系不轻，一路承禀按察，与监司无异，当用天下有吏干之人，惠卿不以私故则以私亲。妻弟方沃庸谬，尝往河北点检军器，郡守有陈其不善者，此觽所闻，而陛下之所知也，乃以为河北提举。又令沃弟方泽为江西提举。惠卿曾判司农，岂不知江西役法已成，别无可更，为其恶江西转运李之纯、苏澥曾陈簿法不便，意欲移去，却令妻党作监司，捃摭其罪。又如张靓之比，欲坏陛下成法，以成就其亲。且方泽仍是违碍选人，自条例司荐为提举，乃一二年。此惠卿之欺国家、私亲党也。
　　曾旼小子能事惠卿之家，兵卒孩稚能谄媚惠卿，遂荐为侍从。陛下之明以为不可矣，又特荐之，今为常平提举。此又惠卿之不顾义理，姑欲以陛下差遣立私恩，以快己一日之志也。
　　陛下令撰经义，惠卿岂不知其弟升卿之不才，不可以当此？苟欲其弟夤缘以得美官，即令撰进，其文之纰缪不可以言，臣有别疏论列。此惠卿之欺陛下，而以爵禄私其弟也。臣既言之，而惠卿百端排毁，作为巧言，以罔圣听。此又惠卿兄弟不顾义理之至甚也。
　　身为大臣，当秉身就义，使天下莫得以言，既恣睢不轨，以致言事者上言，而诟谇亡节，则必躬携文字，诈为涕泣，恳陈不可，谬为恐惧，以欺上聪；退则张目大言，当拔擢某人，当削除某人，以威天下。此又惠卿言动之间，必欺陛下也。
　　王韶本与惠卿同年登科，不为惠卿便佞，而夙负学行，又以功业为陛下擢为执政，拜命之日，往惠卿之家，乃问其挽强几何，射之能否，意以兵卒待之。此惠卿之恣纵凌忽同列也。
　　惠卿作两浙水利，攻郏亶之法，伪为温卿之名投进；又作造簿手实之法，为和卿之名投进。不度天下之可否，姑欲以此欺陛下，而进其子弟。此惠卿之奸邪欺蔽也。
　　顷者沈括自两浙察访回，其所措置少异其说，则惠卿沮难诬毁，力欲黜除，赖陛下之圣明辨直。而今括又为两浙察访，恐发其在两浙奸贿之状，遂严为饮食之会，曲加喣喣，以结其欢心【三】。括所嗤笑，士人莫不知之。此惠卿之奸邪翻覆也。
　　惠卿之所为，有滔天之恶，而无抑畏之心，发口则欺君，执笔则玩法，秉心则立党结朋，移步则肆奸作伪。朝廷之善事，使其朋类扬以为己出；不善，则使其党与言为上意。如章惇、李定、徐禧之徒皆为朋党，曾旼、刘泾、叶唐懿、周常、徐伸之徒又为奔走。至有避权畏义之士，则指为庸为鄙；尽忠去邪之人，则以为害人害物。贪利希附之者，则为贤为善，更相推誉，彼可侍从，彼可监司。庸鄙便佞，繇此以进。欲进之，则虚增其善；欲退之，则妄加其恶。曰：「上与吉甫论某事，吉甫告上以某事，上起身以听吉甫之某言。」吉甫，惠卿字也。至于陛下之前，阳为恐畏卑惧，如不自胜。间或肆诡辨，以伺陛下之心，或为小亮，以取陛下之信，退而踸踔奋厉，有轻圣德之语，又奸恶之大者也。
　　臣闻尧、舜之明大矣，至于未察四凶之象恭静言，则不害其使之居位，及知其滔天庸违，则不害于流放窜殛。魏道武，衰季之常主也，崔浩有平四方之功，一改国史，遂行显戮。唐德宗，末世之庸主也，窦申所至之家，目为「喜鹊」，遂赐之死。盖以为国史敢改，则他何所不可乎？恩命敢以告人，而收为己私，至目之为「喜鹊」，则其它何所不至乎？彼二主者，固不足论，尚能毅然断割，以保天下。况陛下睿谟英达天下之远乎？况惠卿无涓埃之功，而恶逾崔浩、窦申哉！至如经义，陛下曾经御览，既出于中，有所不善，则当明有论列。若私自移易，则孰有不可改者乎？就使其书未进，而易他人之说，以着己之谬言，则万事之欺蔽可见。恩命刑罚皆出人主，若夫左右之臣私以相贵，而归德于己，窃荣其亲，布列中外之党，此而可窃，其大无不可者矣。伏惟陛下睿睠，一赐勇断。惠卿家传，载承禧言惠卿罢减司农寺干当官等二十一条，惠卿坐罢政；又云中书并坐邓绾及承禧章，以勘惠卿。然则惠卿罢及勘皆凭承禧章施行，不独用邓绾言也。绾章既不能见其全，承禧章实录又不略见，今全录之。承禧上此章当在九月二十六日惠卿自辨析后，既不得其实日，附惠卿罢政前。据家传，则惠卿罢政实缘承禧此章，不可不载也。
　　是日，手诏给事中、参知政事吕惠卿：「朕不次拔擢，俾预政机，而乃不能以公灭私，为国司直，阿蔽所与，屈挠典刑，言者交攻，深骇朕听。可守本官知陈州。」
　　辛卯，知制诰许将兼权知谏院。
　　御史蔡承禧言：「九月乙亥夜，徐禧、李定、沈季长、周谌会坐，言及奉慈庙是庄惠后庙，禧忽对觽言：『仁宗多有遗行。』乞下所司劾正其罪。」诏禧、定、季长、谌具析。谌以为如承禧言，定、季长言略不省记。诏开封府究实。禧言：「臣为御史时，以事至章懿皇后神御殿。昨试进士，与承禧、李定、沈季长、周谌会坐，臣问定章懿所以庙祀之由。定因言仁宗每念章懿之不及见，至发于梦寐，遂以长主降其舅子玮。臣叹曰：『虽富有天下，有所不足者，乃如此，曷胜遗恨哉！』而承禧易『恨』为『行』，遂谓之谤。」后开封府言谌等分析异同，未经参对，难推究结绝。诏禧虚实证等无可根究，虽会赦，依律拟罪赎铜四十斤。乙亥，九月十六日。
　　都提举市易司言：「袁州和买紬绢，旧以盐准折。今乞依诸路例，每匹给钱千，从本司遣官据合支盐数，以末盐钞赴州出卖。」从之。
　　壬辰，宣徽北院使、中太一宫使张方平为宣徽南院使、判应天府。方平在朝，虽不任职，然多所建明，尝论汴河曰：
　　臣窃惟今之京师，古所谓陈留，天下四冲八达之地者也，非如函秦天府，百二之固，洛宅九州岛之中，表里山河，形胜足恃。自唐末朱温受封于梁国而建都，至于石晋割幽蓟之地以入契丹，遂与强敌共平原之利。故五代争夺，其患由乎畿甸无藩篱之限，本根无所庇也。祖宗受命，规模毕讲【四】，不还周、汉之旧，而梁氏是因，岂乐而处之？势有所不获已者，大体利漕运而赡师旅，依重师而为国也。则是今日之势，国依兵而立，兵以食为命，食以漕运为本，漕运以河渠为主。国初浚河渠三道，通京城漕运。自后定立上供年额，汴河斛岗六百万石，广济河六十二万石，惠民河六十万石。广济河所运，止给太康、咸平、尉氏等县军粮而已。惟汴河所运，一色粳米，相兼小麦，此乃太仓畜积之实。今仰食于官廪者，不惟三军，至于京师士庶以亿万计，大半待饱于军稍之余，故国家于漕事至急至重。京，大也；师，觽也。大觽所聚，故谓之京师。有食，则京师可立；汴河废，则大觽不可聚。汴河之于京师，乃是建国之本，非可与区区沟洫水利同言也。近岁已罢广济河，而惠民河斛岗不入太仓，大觽之命惟汴河是赖。今陈说利害，以汴河为议者多矣，臣恐议者不已，屡作改更，必致汴河日失其旧【五】，国家大计殊非小事。愿陛下特回圣鉴，深赐省察，留神远虑，以固基本。
　　又尝论钱禁曰：
　　臣伏以钱者国之重利，日用之所急，生民衣食之所资。有天下者，以此制人事之变，立万货之本。故钱者，人君之大权，御世之神物也。窃观自汉以来，名臣高识者之笃论，皆以为禁铜造币，开通塞轻重之术，此济民之切务，保邦之盛业也。故钱必官自鼓铸，民盗铸者抵罪至死，示不与天下共其利也。
　　国家故事，诸监所铸钱悉入于王府，岁出其奇羡，给之三司，方流布于天下。然自太祖平江南，江、池、饶、建置炉鼓铸，岁至百万缗，积百年之所入，宜乎贯朽于中藏，充足于民间矣。乃自比年以来，公私上下，并苦乏钱，百货不通，万商束手。又缘青苗、助役之法，农民皆变转谷帛，输纳见钱，钱既难得，谷帛益贱，人情窘迫，谓之钱荒。府库例皆空虚，人户又无居积，不知岁所铸钱，今将安在？此事实系安危之体，宜明利害之源。
　　夫铸钱禁铜之法旧矣，累朝所行，令暣具载。钱出中国界及一贯文，罪处死，而又重立赏格，使人告捕。至于居停、资给、担擎人等，与夫官吏之失于检察者，各等第坐罪。又禁铜之法，犯至九斤已得刺配之罪，亦设告赏之科【六】。而自熙宁七年颁行新敕，删去旧条，削除钱禁，以此边关重车而出，海舶饱载而回。闻缘边州军钱出外界，但每贯收税钱而已。诸谊舶，旧制惟广州、杭州、明州市舶司为买纳之处，往还搜检，条制甚严，尚不得取便至他州也。今日广南、福建、两浙、山东，恣其所往，所在官司公为隐庇，诸系禁物，私行买卖，莫不载钱而去。钱本中国宝货，今乃与四夷共享。又自废罢铜禁，民间销毁无复可辨。销镕十钱，得精铜一两，造作器物，获利五倍。如此则逐州置炉，每炉增课，是犹畎浍之益，而供尾闾之泄也。大为之防，民犹踰焉，若又废之，将何惮矣！盖自弛禁数年之内，中国之钱日以耗散，更积岁月，外则尽入四夷，内则恣为销毁，坏法乱纪，伤财害民，其极不可胜言矣！
　　臣见公私上下，并苦乏钱，深求其由，仅有一得。因番阅前后令敕，诚见条例之未便，今具录敕文，进之衡石。伏愿陛下申明旧章，急救其弊，立四夷内外之限，通下民衣食之原。重惟古先圣人之立制，内夏而外夷。今乃倾中国之利，挠君权，竭民用，以资外国；又弛铜禁，通商贩，铜入四夷【七】，无复纪极，所谓假寇兵也。既资之财，又假之兵，以济其猾逆之心。暴害之力，桀黠之徒，有以窥国家御边之无算，枢机之不密，安得不启其侵侮之谋者哉？不知议法者之意，据何义理？举累朝经远长虑，所以保国便民之典，一旦削而除之，此国之大事，惟陛下圣明察纳，早垂神断。
