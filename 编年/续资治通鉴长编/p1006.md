<!-- { "loadSidebar": true } -->
　　【三】并依官兵推赏「兵」字原脱，据宋会要蕃夷五之二六补。
　　【四】刘几「几」原作「几」，据宋史卷一二八乐志、卷二六二本传改。下同。
　　【五】正今中书之所宜有也「今」原作「令」，据文义改。
　　【六】恭怀皇后「怀」字原脱，据丁孚汉仪及后汉书卷一○上皇后纪补。
　　【七】皆升首于室「室」原作「堂」，据阁本及长编纪事本末卷七八详定郊庙礼文改。
　　【八】听编配出州「编配」二字原脱，「州」原作「川」，据宋会要刑法四之二七补改。
　　【九】使台省寺监之官实典职事「寺」原作「守」，据玉海卷一一九官制门改。
　　【一○】土声函胡「胡」原作「凝」，据阁本及宋史卷一二八乐志、宋会要乐五之一○改。
　　【一一】郑氏注周礼编锺编磬及大周正乐三礼图「编锺」及「大」字原脱，据宋会要乐五之一一补。
　　【一二】象维扬底定「维」原作「淮」，据宋会要乐五之一一、宋史卷一二八乐志改。
　　【一三】诏送议乐所「所」字原脱，据宋会要乐五之一二补。
　　【一四】臣等因请择李照编锺编磬十二参于律者「请」原作「精」，据宋会要乐三之二一、宋史卷一二八乐志改。
　　【一五】是月辛卯朔「是」原作「详」，据上文及本书文例改。
　　【一六】如两浙昨已有计置「已有」二字原倒，据文义乙正。
　　【一七】八千人「千」原作「十」，据宋会要方域一五之六改。
　　【一八】三千人「千」原作「十」，据同上书改。
　　【一九】其有法已该载而有司引用差互者「其」原作「甚」，据宋会要职官五之二改。
　　【二○】除年计外「除」原作「余」，据阁本及宋会要食货五三之一三改。
　　【二一】马军司「马军」二字原倒，据下文乙正。
　　【二二】教习马军所「习」字原脱。按：宋元丰年间有教习马军所教诸军马射，见宋史卷一九五兵志，本书卷三○四元丰三年五月癸酉条又载「诏提举教习马军所见教臣僚子弟并百姓步射一石弓」云云，此处「教」下显脱「习」字，故补。下同。
续资治通鉴长编
卷三百八
卷三百八
　　起讫时间 起神宗元丰三年九月尽其月
　　卷　　名 续资治通鉴长编卷三百八
　　帝　　号 宋神宗
　　年　　号 元丰三年（庚申，1080）
　　全　　文
　　九月庚申朔，知谏院蔡卞请应差除及改更事，并令封驳司关报谏院【一】。从之。（元符三年五月己卯龚夬云云，可考。）
　　辛酉，命翰林学士蒲宗孟、知制诰李清臣兼详定官制。检正中书户房公事毕仲衍、检正中书礼房公事王震，并兼检讨文字。
　　权知都水监丞公事苏液言：「河北、京东两路，缘河决被患人户，蒙朝廷优恤赈济放税，计钱谷等共七十二万七千二百七贯、石有畸，而灵津庙碑失载其实，乞以其事付史官。」从之。4 壬戌，诏：「定州东安村宣祖皇帝祖坟，四至各益地五顷，守园人十户。」（新纪书此，旧纪不书。）
　　经制熙河路边防财用司奏，乞以年额川交子一十万贯并支赴本司移用，更不兑卖与茶场司，及乞减约立定熙河路四色钱钞等事。诏四色钱钞依奏拨充经制司年计，并以熙河路所收诸色税赋课利，相兼支用，其每年合用紬、绢、布、丝，令陕西转运司依例应副。
　　陕西言，虢州等处捕获张晏贼徒光万等七人。诏：「贼党已溃，虑捕盗人贪获首级之赏，因害平民。令提点刑狱司指挥捕盗官吏，如遇贼非拒捕者，并须擒送所属勘鞫。」
　　癸亥，御史王祖道言：「太常丞汪辅之除广东转运使，辅之即乞分司致仕，朝廷为改成命，令依旧为开封府推官。臣窃以平日无事，差一监司听避免而不行，万一二广有边陲之警，谁复肯为陛下行者？望从辅之之请。」诏许辅之分司。（八月七日丰稷云云。）
　　又言：「陕西四十二将，河北、京东、府界三十七将，皆朝廷所选择，然尚多庸人。其余淮、浙、福建、荆湖、交广，虽有团结训练之法，而未见教阅案试之实，岂非将领非人，故事功未效。且以陕西一路言之，如李亨、刘镇、程博古辈，人材懦弱，临事昏谬，使之趋敌赴功，足以速败。其它路固有如李亨、刘镇之比者，望密下诸路经□监司体量将副人材，第为三等，朝廷再加审察，而去其疲弱不称事者，此正今日边防之急务也。」
　　召河东节度使、守司徒、兼侍中、判大名府文彦博陪祠。先是，彦博乞罢使相领宫观，手诏谕令过明堂听旨。于是召之，仍遣内侍迎赐茶药。（手诏谕彦博，据御集乃五月十三日。）
　　详定礼文所言：「谨按虞书曰：『予欲观古人之象，日、月、星辰、山、龙、华虫作会，宗彝、藻、火、粉米、黼、黻絺绣。』先儒谓虞、夏之制，天子祭服十有二章。日、月、星辰、山、龙、华虫，此六者画于衣，故言作会，以法天之阳气六律也。宗彝、藻、火、粉米、黼、黻，此六者绣于裳，故云絺绣，以法地之阴气六吕也。至周以日、月、星辰画于旌旗，所谓三辰旗旗是也。而冕服九章，登龙于山，登火于宗彝，则笃以龙为首，鷩以华虫为首，毳以宗彝为首。国朝衣服，令乘舆服笃冕十二章：日、月、星辰、山、龙、华虫、火、宗彝八章在衣，藻、粉米、黼、黻四章在裳，少二章，与虞书之文相戾。自东汉明帝革去秦故，初服冕旒衣裳，天子备日、月、星辰十二章，无宗彝，而以粉、米为二，与孔安国说颇相合。晋因循不革，梁及隋、唐则皆以日、月、星辰、山、龙、华虫、火、宗彝，画缋于衣。藻、粉米、黼、黻，絺绣于裳。盖当时诸儒因郑氏注礼，以为周冕服九章登龙于山，登火于宗彝，则笃之衣五章，裳四章，厥后循用虞、夏之制。既以日、月、星辰三章复画在衣，而不以火、宗彝二章归之于裳，所以衣有八章，裳有四章，不应古义。伏请改衣、裳之章各六：日也，月也，星也，龙也，山也，华虫也，画以为缋。火也，宗彝也，藻也，粉米也，黼也，黻也，絺以为绣。又衣服令衣锦领，织成升龙，蔽膝随裳色，绣升龙二，亦无所稽。谓宜笃绂之上，兼为升龙降龙。又古者冕服，皆玄衣纁裳，而今衣色用深青，殊无所本，宜改用玄，以象天色。」诏笃冕缋绣章采，宜依旧制。（二年八月十四日。）其八章在衣，四章在裳，宜别详定以闻。于是详定所言：「国朝衣服，令乘舆服笃冕十二章：日、月、星辰、山、龙、华虫，火、宗彝八章在衣；藻、粉米、黼、黻四章在裳，则与虞书之文相戾。今欲乞依虞书之文，绘日、月、星辰、山、龙、华虫六章在衣，绣宗彝、藻、火、粉米、黼、黻【二】六章在裳。」诏送礼院。（三年九月四日癸亥，送礼院。）
　　甲子，诏：「西路诸军马社阙，颇敛率不易，自今并罢。所阙马，令买马司支填。」
　　诏赐茶场司钱二十万缗，付泾原路安抚使，籴买粮草封桩。
　　都提举市易司王居卿言：「市易之法有三：结保赊请，一也；契书金银抵当，二也；贸迁物货，三也。三法之中，惟赊保之法行之积年，逋负益觽。去岁有旨先罢结保见钱，惟赊请物货旧法未革。然尚恐久远未便，何则？旧欠之户，多以出限规避不输，既费催督，又继以再赊货物之人，势亦如此。宿贷新贳，岁增月累，其间消折不能备偿者，十有四五。则与赊取现钱，同归于弊，是宜解而更张者也。欲乞自今后市易务许人户赊请物货，岁不过二百万贯，别置簿支收，惟听旧户请赊，以接济在京行铺之家，期以五年，所收息已逾元数，然后或止或行，更不取朝廷裁度；其非旧请人户，则惟用抵当、贸迁二法，可以敛滞货，通余财。如此，则法全利远，而用不穷矣。其诸路市易钱谷，以四分为率，量留一分接济旧户外，亦不行赊借之法。如蒙朝廷施行，乞于每岁所收息钱内量减万数。其监官等酬銟，亦与降等推恩。虽取息稍薄，而所收皆实利，庶使此法行之无弊也。」诏中书户房立法以闻。已而户房乞：「在京物货许欠户赊请，敛而复散，通欠数不得过三百万贯，诸路市易货以四分为率，以一分许旧欠赊请，敛而复散，通欠数不得过一分，并别置簿支收。」从之。（二年正月九日、二月十九日，当考。）
　　居卿又言：「免行所月纳或季纳见钱，官为雇人代役使，此朝廷立法之意，欲以□恤下民也。然有其名而无其实。盖建法之始，失以贫富为较，但以其人作业为等，纳钱轻重不一，虽贫者至轻，而日不自给，何暇输官。催理科较，或至禁锢，诚可矜恻。臣窃详元定免行租额【三】钱三万四千八百余缗，每岁额外常有增羡，今且以杂贩破铁、小贩绳索等贫下行人，共八千六百五十四人，月纳自一百以下至三文二文，计岁纳钱四千三百余缗。其所出至微，犹常不足。故贫者私不足以养，公不足以输。欲乞将额外增羡以补旧额，其贫下户并与除放。庶几小民实免行役，均被朝廷之恩。如将来旧额却有亏损，不及下户所放之数，即乞于本司市利或息钱内拨填。然月纳一百以下行人，其间薄有物力者，乞且如旧法。庶得平允。」从之，仍令将来赦中施行。（居卿又言，新本削去。）
　　诏押赐夏国主生日礼物中冬持服使人，将来到夏国，许比附三路沿边臣僚，并令听乐。以太皇太后服未满期故也。
　　丙寅，御殿复膳。（两纪并书此。）
　　诏江南东路转运使、太常少卿孙珪，权发遣提点刑狱、赞善大夫王安上各追两官勒停。安上、珪交讼不实故也。
　　丁卯，诏，建州百姓张胜等案，刑部至今一年有余未决，其判刑部杜纮、详断官李世南，各特罚铜十斤。
　　诏权三司使李承之、前副使韩忠彦、判官黄好谦，各展磨勘二年；百姓阎庆杖脊，刺配广南牢城。先是，庆诈为中使程昭吉状，称内中降钱买三司铜铸钟，三司不详真伪，已听买，乃覆奏，故承之等有是责。先是，忠彦权发遣户部副使，尝有诏任满与落发遣字，令再任。及大理寺根究阎庆事未决，中书进呈，上批且候。已而忠彦除宝文阁待制、知瀛州，竟坐庆事展年。（忠彦待制瀛州在七月二十一日，今附见。）
　　庚午，以太子中允、馆阁校勘、监察御史里行何正臣直集贤院、兼侍御史知杂事。中书进呈诰词云：「尔其正直，是与勿苛勿挠，使是非淑慝，不壅于上闻。」上批：「宜改『苛』字作『枉』字。」
　　诏审刑院详议官刘贺展磨勘二年；温希道、应适、张伸各一年，伸仍别与差遣；曹平半年；王僖罢支赐。并以中书比较元丰二年内有失入人死罪等特责也。
