<!-- { "loadSidebar": true } -->
　　侍御史吕诲上疏曰：「陛下践祚，于今累月，哀慕日深，摧毁过礼，圣躬违豫，久而未平。万几滞留，皆期英断。法宫严□，不睹清光。臣子之心，若为启处。传闻太医所上汤剂，鲜用服饵。臣居外，罔知其然。陛下必以方术无状，当更选上医，精加调护。若谓勿药有喜，计日可待，则臣恐宣节失宜，五行二气，寖□汨戾，邪得干正，非所以保圣躬，为宗社计也。且居丧之礼，毁不灭性，圣经深戒。士人承家，犹曰弗克，况万乘之重耶！商高宗居亮阴中，谓傅说【三九】曰：『启乃心，沃朕心，若药弗瞑眩，厥疾弗瘳。』平居尚及于此，况陛下实撄美疹，其可不念？臣敢祈明断，节损哀泣，申敕二府【四○】，责成太医，讲求药饵，无俾玩疾，切须瞑眩，期于必瘳。使天下倾耸，知礼乐刑政，行于朝夕；皇太后惟疾之忧，欢然慰怿，岂不休哉！又安止孝德充塞高厚，将见药石之言，自闻于上【四一】，丕命其承，昌明于圣世矣！」诲以六月八日上此疏，八日戊寅也，今附见。
　　帝自感疾，即厌服药饵。韩琦常亲执药杯以进，帝不尽饮而却之，药污琦衣。太后亟出服赐琦，琦不敢当。太后曰：「相公殊不易。」皇子仲针侍侧，太后曰：「汝盍自劝之。」帝亦弗顾也。十一月吕诲乞大臣及淮阳王侍药，后移此附彼，然附此为允，更详之。
　　癸未，同知礼院、祠部员外郎、直秘阁吕夏卿奏：「请定九庙之制。及请俟大行山陵复土，百官班迎灵驾还内，山陵使先入见，日中行始虞之祭，虞主不题谥号；九虞既毕，然后行卒哭之祭，明日而祔庙。」诏两制及待制以上与礼官会议。
　　观文殿学士孙抃等奏：「夏卿所陈九庙，事不经见。其言周、汉以来，九虞之祭，皆在十六日外，欲俟大行灵驾还内，日中行始虞之祭。缘古之葬去国近，平旦而葬，日中而虞于寝。今之葬远，虞主在途，日迁舍，不可以无祭。其言汉制不题谥虞主，及终虞而行卒哭之祭，则如夏卿议【四二】。」从之。
　　丁亥，诏：「今岁制科举人著作佐郎赵商等十七人权罢，将来判场，便赴秘阁就试。」商，安仁人也。案：原书作赵焑，然焑系邛州依政人【四三】，与此不合。又一本作商，今从之。
　　兵部郎中、权判大理寺陈太素知明州。
　　太素常为大理详断官、审刑详议官、权大理少卿，又判大理寺，任刑法二十余年，朝廷有大疑狱则必召与议。太素推原人情，以傅法意【四四】，觽皆释然，自以为不及。虽号明习法令，然所论建亦或有不中。每临案牍，至忘寝食，大寒暑不变。子弟或止之，答曰：「囹圄之苦，岂不甚于我也！」在大理以耳疾，数求罢，案：耳疾原本作身疾，今据宋史改。执政以为任职，弗许。久之，乃出守。太素常谓：「有司议法，当据文直断，不可求曲当。求曲当，法所以乱也。」
　　翰林学士范镇言：「窃闻大行皇帝受命宝及沿宝法物【四五】，与平生衣冠器用，皆欲举而葬之，恐非所以称大行皇帝恭俭之意。其受命宝，伏乞陛下自宝用之，且示有所传付。若衣冠器玩，则请陈于陵寝及神御殿，岁时展视，以慰思慕。」诏检讨官讨寻典故及命两制、礼官详议。
　　翰林学士王珪等奏曰：「受命宝者，犹传国玺也，宜为天下传器，不当改作。古者藏先王衣服于庙寝，至于平生器玩，则前世既不纳于方中，亦不尽陈于陵寝。谓今宜从约，以称先帝恭俭之实。」然时已更造受命宝，而珪等所议弗用。
　　癸巳，司马光上太后及帝疏曰：
　　臣闻天地交谓之泰，天地不交谓之否。天地者，上下之象也。施诸人事，君仁而臣忠，父慈而子孝，兄爱而弟恭，皆泰也；君不仁，臣不忠，父不慈，子不孝，兄不爱，弟不恭，皆否也。泰则上下之情通，内外之志和，国以之治，家以之安；否则上下之情塞，内外之志乖，国以之乱，家以之危。治乱安危之分，不在于他，在于审察否泰之端而已矣。
　　书曰：「立爱惟亲，立敬惟长，始于家邦，终于四海。」自古明王治天下之道，未有不自孝慈始者也。恭惟先帝属籍之亲凡数百人，独以天下之业传之圣明，皇太后承顾命之际，镇抚中外，决定大疑，其恩德隆厚，踰于天地，何可胜言！皇帝至性烝烝，哀以执丧，恭以致养，夙夜忧劳，以成疾疹，其于慈孝之美【四六】，可谓至矣。然臣窃有惧，不可不过虑于万一，先事而进言者。臣闻金堤千里，溃于蚁壤，白璧之瑕，易离难合。况社稷之重，非特金堤也，骨肉之亲，非特白璧也，在于守之至谨，执之至固，完美无间，然后福禄无疆也。夫奸邪之人，专窥主意，衅隙则因乘之，于是离间人君臣，交斗人父子，使之上下相疾，内外相疑，已然后得奋其诈谋【四七】，以盗其大权，利其重利。自古以来，丧国败家，未有不由此者也。今虽睿圣在上，朝廷清明，中外之臣，咸怀忠良，然祸福之源，其来甚微，举措听纳，不可不慎。
　　臣愚窃惟今日之事，皇帝非皇太后无以君天下，皇太后非皇帝无以安天下，两宫相恃，犹头目之与心腹也。皇帝圣体平宁之时，奉事皇太后，承顺颜色，宜无不如礼。若药石未效，而定省温清，有不能周备者，亦皇太后所宜容也。孔子曰：「孝哉闵子骞！人不间于其父母昆弟之言。」盖言诚信纯至，表里着明，而他人不能间也。孟子曰：「父子责善，贼恩之大者也。」盖言骨肉至亲，止当以恩意相厚【四八】，不当较锱铢之是非也。臣愚伏望皇帝思孔子之言，皇太后无忘孟子之戒。万一奸人欲有关说【四九】，涉于离间者，当行诛戮，以明示天下，使咸知谗佞之徒，不能欺惑圣明也。方今天地、鬼神、髃臣、百姓、鸟兽、草木，皆恃两宫以为安。两宫欢欣于上，则天地、鬼神得以歆其禋祀【五○】，鸟兽、草木得以遂其生息，况髃臣、百姓，孰不保首领以乐太平之化哉！癸巳二十三日，据本集附此。
　　帝初以忧疑得疾，举措或改常度，其遇宦官尤少恩，左右多不悦者，乃共为谗间，两宫遂成隙。太后对辅臣尝及之，韩琦因出危言感动太后曰：「臣等只在外见得官家【五一】，内中保护，全在太后。若官家失照管，太后亦未安稳。」太后惊曰：「相公是何言！自家更切用心。」琦曰：「太后照管，则觽人自然照管矣。」同列为缩颈流汗。或谓琦曰：「不太过否？」琦曰：「不如此不得。」间有传帝在禁中过失事，觽颇惑之，琦曰：「岂有殿上不曾错了一语，而入宫门即得许多错！固不信也。」传者亦稍息。此据琦家传及别录，但略加删润，大意与十一月末所载□同。盖此时琦未赴昭陵，彼时归自陵下，不妨两出之。
　　戊戌，山陵使韩琦奏，山陵诸顿所调物过多，乞选朝臣一员，付之计度。乃命盐铁判官楚建中往裁其数。时三司使蔡襄总应奉山陵事，凡调度供亿皆数倍，劳费既广，已而多不用，议者非之。此据蔡襄传附见。
　　入内副都知甘昭吉充永昭陵使。上即位之夕，昭吉直禁中翊卫有劳，自文思副使超迁供备库使、康州刺史。昭吉奏曰：「臣本孤微，无左右之举，而先帝知臣朴直，自小官拔用至此，分当从葬，今愿得洒扫陵寝足矣。」上嘉其忠，特有是命。
　　上疾既平，犹未御正殿。御史中丞王畴上疏曰：「王者以一心应万几之务，莫不始于忧勤，终则逸乐。受命之初，德泽未有以及人，聪明未有以照物，上下之诚未交，中外之心未和，故必勤其所当事，忧其所未济，夜思昼行，惟恐不及，然后功业成，而可以深拱无为矣。此始终劳逸先后之序也。祖宗丕受天禄，四圣相授，未尝不以天下为忧。陛下潜养藩邸，而先帝发知子之明，决承后之托，天授有德，固宜自勉，以承灵心。今四方之人，翘足引首，倾耳注目，愿观新政者，累月于兹，而未御正殿以见髃臣。议者皆谓圣躬固已平复，但以未经先帝卒哭，不忍视朝，此实天子之孝逾于高宗矣。今易月之期已在卒哭之外，惟引礼割情，顾思大谊，早御前殿，南面听政，赫然日升，万物咸睹，臣民之望也。」
　　注　　释
　　【一】殿前班亦山呼拜「班」字原脱，据宋本、宋撮要本及上文补。
　　【二】内给食物中有金「给」原作「纳」，据同上二本及宋史卷四六四李璋传改。
　　【三】李璋呼其长谓曰「其」，同上二本作「什」。
　　【四】未尝聭事「尝」原作「常」，据宋撮要本改。
　　【五】银五万两「银」原作「钱」，据宋本、宋撮要本、阁本改。
　　【六】若敌人有问「人」字原脱，据同上三本及司马光温国文正司马公文集卷二四告哀使札子补。
　　【七】惟此年但书耶律谷等「年」字原脱，据宋撮要本补。
　　【八】辅臣既入西室候问圣体因奏军国事太后乃独御东殿此二十二字原脱，据宋本、宋撮要本补。
　　【九】蒙恩赐以遗留物「遗」字原脱，据同上二本及温国文正司马公文集卷二五遗留物札子补。
　　【一○】岂待多得金珠「待」原作「得」，据同上二本及同上书改。
　　【一一】以济一时之急「一」字原脱，据宋撮要本及同上书补。
　　【一二】张□原作「张升」，据宋本、宋撮要本、阁本改。
　　【一三】岂可胜悔哉「悔」，宋撮要本及温国文正司马公文集卷二五上皇太后疏作「讳」。
　　【一四】乃更畏恐而求姑息「畏」字原脱，据宋本、宋撮要本及同上书补。
　　【一五】左右谗谄之臣或窃弄权柄「或」字原脱，据宋本及同上书补。
　　【一六】以成谦顺之美「谦」原作「敬」，据宋本及同上书改。
　　【一七】臣闻妇人内夫家而外父母家「而外父母家」五字原脱，据宋本、宋撮要本及同上书补。
　　【一八】亲若兄弟「若」，同上二本、阁本及同上书作「为」。
　　【一九】苏洵原作「苏询」，据宋撮要本、阁本改。
　　【二○】器一种自费十余万缗也「器」字原脱，「自」原作「省」，据宋本、宋撮要本补改。
　　【二一】故可以溢祖宗之旧制「可以」二字原倒，据宋撮要本乙正。
　　【二二】此天下所共知也「所」原作「之」，据宋本、宋撮要本、阁本及宋史卷三二一郑獬传改。
　　【二三】昭然远监「监」，宋本、宋撮要本及温国文正司马公文集卷二五上皇帝疏作「览」。
　　【二四】桓原作「威」，乃避宋钦宗讳，今改回。
　　【二五】原州宋本、宋撮要本作「康州」。
　　【二六】臣闻三代令王「王」原作「主」，据宋撮要本及温国文正司马公文集卷二六乞令皇子伴读提举左右人札子改。
　　【二七】未能有生者也「也」原作「矣」，据宋撮要本、阁本及同上书、孟子告子上改。
