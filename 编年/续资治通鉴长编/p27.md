<!-- { "loadSidebar": true } -->
　　是月，契丹又侵易州，监军任德义（德义，未见。）击走之。令关南兵马都监及雄、霸、瀛、鄚等州刺史勒所部兵校猎于幽州境上，以耀威武。（此据国史契丹传，本纪但书关南及四州耀武事，不书任德义事，乃于开宝四年正月始书德义事，恐本纪误也。）
　　二月癸卯，上亲视宫城版筑，遂幸北园宴射。
　　丙辰，安国节度使罗彦绬，言与西上合门副使田钦祚大破北汉军于静阳砦，斩首千余级，擒其将鹿英等，获马三百匹，兵仗三万余。
　　于阗国王遣其子德从来贡方物。
　　初，渝州贼杜承折劫觽围州城，外援不至，判官卞震躬率士卒拒守，为流矢所中，有诏折之，创甚不能临军，而州兵重伤，卷甲宵遁，刺史陈守习、（守习，未见。）通判氏居方遂降贼。承折入据州署，以伪官厚贿诱震，震皆斩其使，因遣人说贼党陈章，述朝廷威德，谕以祸福。章者，本州岛校也，既惧且信，伏兵击承褒，承褒雅不为备，觽遂大溃。震与守习等分部余贼讨平之。既而有司言守习、居方尝失守降贼，当死。震以前功得赎。丁巳，守习为淄州教练使，免居方官。震，成都人也。（卞震传以陈守习为陈文袭，今从实录。）
　　辛酉，令西北诸州俘获北汉生口，并给以田及农具种食。
　　权知贡举王祜言进士合格者六人，诸科合格者九人。上恐其遗才，复令于不中选人内取其优长者，第而升之。
　　甲子，赐西川诸州今年夏租之半，无苗者复之。
　　岳州言火焚衙署仓廪库务、居民庐舍殆尽。
　　三月癸酉，诏废义仓，以民重迭供输，复成劳扰故也。
　　甲戌，始赐百官薪火。
　　占城国遣使朝贡。
　　乙亥，殿前都虞候杨义暴疾失音。上幸其第，赐钱二百万，命掌军如故。义忠直无他肠，故上委任之不疑。虽不能言，而指顾之间，觽皆禀令，军政肃然。有童奴田玉者，善揣度义意，每上前奏事及对宾客，或戒敕部下，义必回顾玉，画掌中为字，玉尽晓焉。因代义开说，皆如义所欲。
　　己卯，淮南诸州言江南饥民数千人来归，令所在发廪赈之。
　　赐沿边将士姜茶。
　　癸未，诏川、峡诸州长吏察民有伪蜀日所输烦苛，诏所未蠲者，悉便宜除之。
　　僧行勤等一百五十人请游西域，诏许之，仍赐钱三万遣行。
　　乙酉，幸玉津园，令卫士骑射，赐从官饮。
　　夏四月丁酉，占城国王悉利喰盘遣使贡方物。
　　禁荆湖诸州造蛊厌。
　　庚戌，修崇元殿成，改曰干元殿。召近臣诸军校观之。赐近臣器币，军校帛，役夫钱。
　　前绛州防御使彭城郭廷谓（廷谓，初见显德四年。）为静江留后、权知梓州。伪蜀时，有庄屯户、专脚户，皆直隶州将，鹰鹞户日献雉兔，田猎户岁入皮革，又有乡将、都将等互扰闾里，廷谓至，悉除之。
　　壬子，罢光州岁贡鹰鹞，放养鹰户。
　　丁巳，契丹天德节度使于延超与其子仁爱来降。以延超（延超、仁爱未见。）为右千牛卫大将军，领天德节度使。（实录于庚申始载延超除右千牛卫大将军，今并书于此。）
　　河南府进士李霭，（案宋史及薛应旗续通鉴，皆作李蔼。）决杖，配沙门岛。霭不信释氏，尝著书数千言，号灭邪集，又辑佛书缀为衾裯，为僧所诉，河南尹表其事，故流窜焉。
　　戊午，以两浙衙内都指挥使、台州团练使钱惟治领宁远节度使，依前两浙衙内都指挥使。惟治，吴越王俶之长子也。
　　庚申，幸燕国长公主第视疾。
　　辛酉，诏以江南洊饥，许沿江百姓过江樵采贸易，独商旅禁之如故。（本纪在七月，今从实录。）
　　是月，诏曰：「出纳之吝，谓之有司。傥规致于羡余，必深务于掊克。知光化军张全操（全操，未见。）上言：『三司令诸处场院主吏，有羡余粟及万石、刍五万束以上者，上其名，请行赏典。』此苟非倍纳民租【三】，私减军食，亦何以致之？宜追寝其事，勿复颁行。除官所定耗外，严加禁之。」（食货志载此诏于干德四年四月，不得其日。张全操，江东人。再见兴国二年二月，疑即此全操也。）
　　五月乙丑朔，诏：「川、峡诸州，伪蜀政令有烦苛刻削害及民者，累诏禁止蠲除之，吏或不能遵守奉行，未忍悉置于罪。自今其勿复令部曲主掌事务，及于部内贸易，与民争利，违者论如律。」
　　庚午，幸玉津园宴射。
　　癸酉，始令诸司法物以文绣易彩绘。
　　唐主遣使来贡，贺文明殿成也。
　　甲戌，光禄少卿郭□弃市。□知卫州以赃闻，诏左拾遗袁仁凤鞫其事，罪不至死，又遣左拾遗张纯覆实，乃寘于法。（仁凤、纯，未见。）
　　先是，上遣右拾遗孙逢吉（逢吉，未见。）至成都收伪蜀图书法物。乙亥，逢吉还，所上法物皆不中度，悉命焚毁，图书付史馆。孟昶服用奢僭，至于溺器亦装以七宝，上遽命碎之，曰：「自奉如此，欲无亡，得乎？」上躬履俭约，常衣澣濯之衣，乘舆服用皆尚质素，寝殿设青布缘苇帘，宫闱帟幕无文采之饰。尝出麻屦布裳赐左右，曰：「此我旧所服用也。」开封尹光义因侍宴禁中，从容言：「陛下服用太草草。」上正色曰：「尔不记居甲马营中时耶？」
　　上初命宰相譔前世所无年号，以改今元。既平蜀，蜀宫人有入掖廷者，上因阅其奁具，得旧鉴，鉴背有「干德四年铸」，上大惊，出鉴以示宰相曰：「安得已有四年所铸乎？」皆不能答。乃召学士陶谷、窦仪问之，仪曰：「此必蜀物，昔伪蜀王衍有此号，当是其岁所铸也。」上乃悟，因叹曰：「宰相须用读书人。」由是益重儒臣矣。赵普初以吏道闻，寡学术，上每劝以读书，普遂手不释卷。（此事不知果何时，既无所系，因附见收伪蜀图书法物之后。）
　　上性严重寡言。独喜观书，虽在军中，手不释卷。闻人间有奇书，不吝千金购之。显德中，从世宗平淮甸，或谮上于世宗曰：「赵某下寿州，私所载凡数车，皆重货也。」世宗遣使验之，尽发笼箧，唯书数千卷，无他物。世宗亟召上，谕曰：「卿方为朕作将帅，辟封疆，当务坚甲利兵，何用书为！」上顿首曰：「臣无奇谋上赞圣德，滥膺寄任，常恐不逮，所以聚书，欲广闻见，增智虑也。」世宗曰：「善！」
　　丙子，诏西川幕职，州县官料钱【四】先以他物折充者，自今并给实俸。
　　丁丑，令诸州长吏察民有父母亲属疾病不视医药者，深惩之。（实录但指西川，今从本纪。）
　　庚寅，上亲试制科举人姜涉等于紫云楼下，从容谓翰林学士承旨陶谷曰：「则天，一女主耳，虽刑罚枉滥，而终不杀狄仁杰，所以能享国者，良由此也。」因论前代帝王得失，日晡乃罢。涉等所试文理簄略，不应策问，并赐酒食遣之。
　　保宁留后、虎捷左右厢都虞候、权知侍卫步军司事王继勋恃恩骄恣，为部曲所讼，付中书鞫实。六月己亥，夺其军职，命左金吾卫大将军杜审琼代之。以继勋为彰国留后。
　　左拾遗、权知潍州徐雄坐隐官物除名，流沙门岛。
　　甲辰，河决澶州观城，流入大名境，坏民庐舍。
　　王全斌破贼帅全师雄于灌口寨，擒其党二千人。师雄以觽趋金堂。（新、旧录并不着此事，本纪于河决观城下即书之，而阙其日。按实录，河决观城，乃甲辰六月十一也。十三日丙午，本纪载私养宦者诏，与实录同，其间独无乙巳，然则全斌破师雄亦当是十一日甲辰乎？更须详考。平蜀实录载全师雄以二年十一月二十七日病死金堂，与国史异。今但从国史。）
　　丙午，诏内官及三十以上乃许养一子，士庶不得以童男养为宦者。
　　澧州刺史白全绍免官，以纵纪纲于部内扰民规材故也。
　　丁未，诏西川转运使沈义伦于成都写金银字金刚经，传置阙下【五】。
　　辛亥，南州蛮进铜鼓一，请内附。
　　甲寅，契丹横海节度使桑进兴（进兴，未见。）来降，以进兴为左千牛卫将军。于塔坦国天王娘子及宰相允越皆遣使来修贡。（国史及会要俱称四年夏，因附此。新、旧录无之。）
　　秋七月乙丑，诏：「自今诸州吏民不得即诣京师举留节度、观察、防御、团练使，刺史、知州、通判，幕职、州县官。若实以治行尤异，固欲借留，或请立碑颂者，许本处陈述，奏以埙裁。」
　　丙寅，诏自京至成都沿路州县，有伪蜀职官将吏及其亲属疾病者，所在给医药，赐以钱帛。
　　戊辰，王全斌言西南夷首领兼霸州刺史董景等内附。（案宋史及薛应旗续通鉴，皆作董暠。）
　　己巳，幸造船务，又幸开封尹北园宴射。
　　癸酉，赐西川行营将士钱帛有差。
　　甲戌，以前永州刺史晋阳安守忠为汉州刺史。守忠初护屯田兵于河阴，王师克兴元，上召守忠谓曰：「远俗苛虐，南郑走集之地，卿为朕抚和之。」即遣守忠权知兴元。于是移守汉州，时王师未还，供亿倍费，公帑不足，守忠助以私钱。上每遣使，必戒之曰：「安守忠在蜀，能自律己，汝见，当效其为人。」
　　丁丑，溪州刺史田思迁以铜鼓及方物来贡。
　　戊寅，禁淮南道私铸钱。
　　庚辰，诏罢剑南道米昏之征。
　　令华州民无出今年租，旱故也。
　　丁亥，给州县官俸户。（诏书言准汉干佑二年敕。案旧史在七月，而通鉴不载。）
　　赐川、峡诸州民今年秋租之半。
　　复置静戎军于梓州。
　　令诸州就州廨作检纳厅，以受民租。
　　是月，以孔子四十四代孙宜为曲阜县主簿。宜举进士不中，因上书述其家世，特命之。
　　八月丁酉，诏西川民欠伪蜀臣僚私债者，悉令除放。
　　辛丑，召宰相、枢密使、开封尹，翰林学士窦仪，知制诰王祜等，宴紫云楼下。因论及民事，上谓宰相赵普等曰：「下愚之民，虽不分菽麦，如藩侯不为抚养，务行苛虐，朕断不容之。」普对曰：「陛下爱民如此，乃尧、舜之用心也。」（会要以为干德元年八月九日，今从实录。本纪，窦仪元年十一月乃为学士，王祜三年二月乃知制诰，安得元年八月二人便以两制与宴？会要误也。）
　　壬寅，诏以宪府绳奸，天官选吏，秋曹谳狱，俱谓难才，理宜优异。应御史台、吏部铨南曹、刑部、大理寺，自知杂侍御史【六】、郎中、少卿以下，本司騳事满三岁者迁其秩。御史中丞、尚书、侍郎、大理卿，别议旌赏。其奏补归司勒留官令史、府史，各减一选。
