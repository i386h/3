<!-- { "loadSidebar": true } -->
　　秋七月癸卯，诏河南府省诸陵柏子户，永安陵、永昌陵各留四十，永定陵五十。时上封者言，陵寝已有奉先指挥给洒埽，而柏子户多富民，窜名籍中，以规避徭役，故令自上户减放之。
　　乙巳，诏御史台主簿自今满二年与改京官。
　　丁未，诏河北、河东转运司密下诸州缮器械、完城壁，以严边备。
　　始范讽责授武昌行军司马，会乙未赦书，落责授，徙保信，听居舒州，既遭母丧，于是许归齐州持服。讽日饮酒自纵，所与游者，辄慕其所为，时号「东州逸党」【二○】。颜太初作逸党诗以刺之，而姜潜亦尝贻书以疏其过。潜，奉符人也。
　　戊申，有星数百皆西南流，其最大者一星至东壁没，光烛地，久之不散。已而黑气长丈余，出毕宿下。
　　己未，诏命官犯私罪情轻，欲锁厅应举者，听之。
　　辛酉，诏三司出银十五万两下河北路，绢十万下河东路，助籴军粮。
　　知越州蒋堂言：「太子中舍致仕齐执象，有子廓为荆湖南路提点刑狱，唐为吉州司理参军。执象与其妻皆年高，居里中，而唐仍累任不归。请除唐邻近一官，以便侍养。」诏唐使归，置廓不问。廓，会稽人。在湖南，能任其职。潭州鞫系囚七人为强盗，当论死。廓讯得其状非强，付州使劾正，乃悉免死，不取以为功。平阳县自马氏时税民丁身钱，岁输银二万八千两，民生子，至壮不敢束发，廓奏悉蠲除焉。唐既坐责，虽置廓不问，然士论薄之。
　　甲子，许新荆湖南路转运使、兵部员外郎、集贤校理刘立礼归馆供职，以母老自请也。
　　八月癸酉，诏诸县令佐兼监茶酒盐税者，自今赏罚减正监官一等。
　　甲戌，出内藏库绢三十万下河北路市籴军储。
　　越州言大水漂溺民居，诏以钱赐被溺之家有差。
　　丙子，兵部员外郎、知制诰谢绛为契丹生辰使，供备库使、连州刺史、带御器械张茂实副之；起居舍人、直史馆、知谏院高若讷为正旦使，西京左藏库使、兼合门通事舍人夏元正副之。
　　庚辰，泾州言步军都虞□□买、瑞州防御使孙维邺卒。维邺初从曹利用讨陈进有功，及利用长枢密，欲擢用维邺，维邺恶其权盛，数以疾辞，遂除左龙武将军致仕。利用贬，乃落致仕，累迁泾原路部署、兼知渭州。尝建言：「萧关故道，前控大川，善水草，贼骑所从出也。诚得属羌，与俸赐，且羁其酋领，使为籓篱，则可无西顾忧矣。」维邺以崇仪副使致仕，及落致仕，实录当有之，须细检。
　　戊子，太常博士曾易占除名，配广南衙前编管，坐前知玉山县受赇事发，监察御史里行张宗谊按其罪，法当死，特贷之。易占，致尧子也。王安石作易占墓志，言易占坐知信州钱仙芝所诬，故失官。
　　壬辰，修石州伏落寨成，赐知州及都巡检使敕书奖谕。
　　甲午，诏天下常平仓钱谷自今三司及转运司无得借支。
　　丙申，诏关中旧俗豪纵，凡衣冠子弟，自今一犯罪而情涉凶悖者，并系狱听裁。
　　戊戌，许华、福二州立学。
　　徙相州造船务于天雄军。
　　九月庚戌，诏合门于紫宸殿、垂拱殿刊石为百官表位。
　　戊午，判郓州王曾言，请如冯拯判陈州例，钱谷文字免签书。从之。
　　庚申，诏诸司使副至三班使臣任川、广而合该迁官者，如京朝官例，许三两月前申发磨勘文字。
　　丙寅，三司言：「东头供奉官钱逊奏，信州铅山产石碌，可烹炼为铜。今池、饶、江三州钱监并阙铜铸钱，请遣逊与本路转运使试验以闻。」从之。
　　丁卯，御迩英阁读唐书，因诏唐书列传止取事义切于规戒者读之。
　　密州大姓王澥私酿酒，邻人往捕之，澥绐奴曰：「此盗也。」使尽杀其父子四人，州论奴以法，而澥独不死。大理寺详断官郑人蒋偕当澥及奴皆大辟，宰相陈尧佐右澥，知审刑院宋郊力争，卒抵澥死，尧佐不悦。
　　冬十月癸酉，命宋郊判吏部流内铨。时灾异数见，诏开寺观为人祈福，郊言此非所以应天也。开寺观祈福，据郊正传。郊改判铨，百官表在十二月庚辰。
　　甲戌，御迩英阁读正说谨罚篇，述后汉光武罢梁统从重之奏，帝曰：「深文峻法，诚非善政。」宋绶对曰：「王者峻法则易，□刑则难。夫以人主得专生杀，一言之怒则如雷如霆，是峻易而□难也。」
　　乙亥，礼院言，庄惠皇太后请如孝惠皇后例，不立忌。诏从之，仍于其日特不视事，禁屠宰。
　　丙子，御迩英阁读正说养民篇，帝曰：「尸子言『君如杅，民如水』，何也？」丁度对曰：「水随器之方圆，若民从君之好恶，是以人君谨所好焉。」
　　乙酉，权知开封府张逸言：「顷禁臣僚及皇亲命妇上章表禁中，以希求恩泽。比来渐通请谒，宜令所经官司纠劾以闻。」诏可。开封僧求内降免田税者，逸固执不从，上曰：「有司能守法，朕何忧也。」明道二年五月十三日合门奏，可考。
　　辛卯，诏殿侍换文资者，自今后令国子监试诗二首，习经学者试平文十道，诗不至纰缪，文通四为合格。
　　又诏三班差使、殿侍犯公罪者，听以赎论。
　　甲午，迩英阁讲春秋。上曰：「春秋自昭公之后，鲁道陵迟，家陪用政，记载虽悉，而典要则寡。宜删去蔓辞，止取君臣政教事节讲之【二一】。」因谓宋绶等曰：「春秋经旨，在于奖王室，尊君道，丘明作传，文义甚博，然其闲录诡异，则不若公羊、谷梁二传之质。」绶等对曰：「三传得失，诚如圣言。臣等自今凡丘明所记事，稍近诬及陪臣僭乱无足劝戒者，皆略而不讲。」
　　癸巳，翰林学士李淑请班其父枢密直学士若谷下，诏从淑请。
　　乙未，同知枢密院事章得象言，开封府进士章仲昌，臣乡里疏属，实无艺业，近闻讼诉发解不公事，请牒归其家，从之。时锁厅，应举人特多，开封府投牒者至数百，国子监及诸州不在焉。及出榜，而宰相陈尧佐之子博古为解元，参知政事韩亿子孙四人皆无落者，故嘲谤髃起。然殿中侍御史萧定基与直集贤院韩琦、□育、王拱辰实司试事，非有所私也。章仲昌事，实录偶脱，据司马光朔历及范镇东斋记事追附，并取光记闻。记闻所载，或与记事不同，则记闻误，记事不误也。
　　十一月己亥朔，中书言：「虞部郎中鲁杰九月七日请致仕，十月七日降敕录其子九龄为试校书郎，而杰以九月二十五日卒，屯田郎中唐冕四月二十二日请致仕，五月七日降敕录其子人鉴为试校书郎，而冕以闰四月十一日卒：当追还所录恩。」诏特与之。
　　辛丑，诏河北转运司，如闻城邑上户，近岁多徙居河南或京师，以避徭役，恐边郡寖虚，宜令本路禁止之。
　　太常丞、集贤校理、判盐铁勾院、同修起居注叶清臣上所著升平举要十篇，壬子，命为直史馆。
　　癸丑，诏进士、诸科举人尝经御试及景德四年曾得解，大中祥符元年得解而至今三举者，并特许就南省试。
　　丁巳，诏诸县壮丁本以备盗贼，自今毋得差防送及它役使。
　　己未，出内藏库紬挠五十万下河北、陕西路，市籴军储。
　　癸亥，罢登、莱州买金场。
　　唃畼啰遣使李波末裹瓦等来贡方物。
　　十二月戊辰朔，河北转运司奏修塞横□决河，合用钱粮乞早拨赴河口，以来春兴役。上令转运司再计度从何处修塞，河势从何处赴海，有无壅滞，保明复奏。去年五月已有权停指挥，不知何故又有此。然此但据朔历，它无有也，当考。
　　庚午，上封者言：「西川广南福建路知州军、通判、知县阙，审官院常积三五处而不以先后定差，其公田有无、地之远近，率多不均。请自今预籍合入远官姓名，遇阙即以次移差。」从之。
　　壬申，以右谏议大夫李允元为给事中、知同州。初，上欲除允元兼集贤院学士，执政言故事经科出身，虽官至给谏，无带职者，遂罢之。
　　诏诸路转运使、提点刑狱及知州军、通判，自今按察所部官，须具实状以闻。
　　给真定府、潞州【二二】学田各五顷，仍诏自今须藩镇乃许立学，它州勿听。
　　庚辰，改益州路钤辖及走马承受公事【二三】，并为益利路。
　　甲申，忻、代、并三州言：「地震坏庐舍，覆压吏民。忻州死者万九千七百四十二人，伤者五千六百五十五人，畜牧死者五万余；代州死者七百五十九人；并州千八百九十人。知忻州祖百世、都监王文恭、监押高继芳、石岭关监押李昊并伤，而前忻州监押薛文昌、并州阳兴寨监押苗整皆死。」诏赐百世、整及文昌之家钱各十万，文恭继芳、昊各五万，其军民死伤者皆赐有差。自是河东地震，连年不止，或地裂泉涌，或火出如黑沙状，一日四五震，民皆露处。
　　乙酉，命侍御史程戡往并、忻州体量安抚。
　　右司谏韩琦上疏曰：「臣闻动民以行不以言，应天以实不以文，先儒之大议也。故宋景公荧惑守心，不忍移臣庶之咎，子韦称君有至德之言，荧惑必徙三舍。此则以实应天之效也。唐明皇以太阳亏蚀，悉令赦徒隶之人，宋璟谓可以至诚动天，不在德音频降。此则以文应天之弊也。臣伏睹向者兴国寺双阁灾，延及开先祖殿，不踰数刻，但有遗烬。复闻仰观垂象，或失经行，盖人事之已形，致天变之嗣发，其犹影响，谅非徒然。当是时，臣谓陛下宜虚伫以求直言，侧身而修庶政。有功则赏，以绝其侥幸之路；有罪则罚，以清其奸慝之源。旌别贤愚，撙节财用。抑宴私过度之乐，休营造不急之务。决狱使之无滥，出令断于必行。斯所以念祖宗之艰难，答天意之警悟也。而陛下眷三京以肆赦宥，走髃望以罄祠祝，内自禁掖，外及观寺，并与祭醮，逮越晦朔。今北道数郡，继以地震上闻，即命使轺，就崇法供，矧兹近塞，俯接殊邻，岂无间谍之人，往道祈禳之事？徒彰自恐，或诮无稽。虽陛下钦顺上天之诚，可谓至矣，其于消伏灾眚之道，则犹未然。夫弛刑网以贷顽悖之民，损国赀以奉游惰之辈，将欲召丕贶、感灵心，是犹却行以求前，扬汤而止沸，无益之验，信昭昭矣。臣苟隐情惜已，不能献忠尽言，使陛下常以礼缁黄、荐牲币为修德除患之本，则臣岂不上负陛下惧灾思政之意哉！且地震者，女谒用事，臣下专政之意也。今震在北，或恐上天孜孜谴告，俾思孽敌之为患乎？亦望自今而后，务在严饬守臣，密修兵备；审择才谋之帅，悉去懦武之士；明军法以整骄怠之卒，丰廪实以增储偫之具。或曰：今北敌守盟约甚固，奉朝廷有礼，初无衅隙，保不骚动，未可生事，以疑戎心。此□陛下宵旰之忧可也，为国家之计则疏矣。」
