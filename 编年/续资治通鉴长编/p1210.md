<!-- { "loadSidebar": true } -->
　　伏见朝廷以福建、江西、湖南等路盐法之敝，流毒生灵，遂遣使按视，具得其实，谴黜聚敛之吏，以慰困穷之民，天下皆知公议之不可废也。然事治其终而不治其始，罪加于小而不加于大，岂所谓无偏党之道哉？盖熙宁中，章惇察访湖南日，尝牒本路提点刑狱朱初平措置盐事，立成般运广盐添额出卖之法【二二】，当时元未施行，及惇参知政事，秘书丞郏亶者，邪险急进，素为惇所喜，迎合惇意，推仿湖南之法，率尔论奏，乞般广盐于江西出卖，朝廷信之，遂以亶所奏付蹇周辅，往江西相度。（周辅相度江西、广东卖盐，在元丰三年九月丁亥二十八日。）惇乃将亶所说盐事文字，又亲为小简封送周辅，其简云：「郏秘丞言盐事甚备，恐欲知利害之详。」（郏亶文字并章惇简，见在蹇周辅处，乞取索照会。）所以蹇周辅顺承风旨，立成江西之法，添额最重，为害最深。然则江西之法，乃惇主之于内，周辅行之于外，情状表里，灼然可见。其后惇为门下侍郎，周辅知开封府，于元丰六年十二月，周辅又奏乞荆湖南路郴、道州邻接韶、连二州，可以通般广盐数百万，代淮盐出卖，却攒那旧卖淮盐于潭、衡、永、全、邵等州，并乞依仿江西、广东路条法施行。当月十八日，章惇奉圣旨，差本路转运判官陈偲提举常平等事，张士澄计会本路提刑司，根检章惇昨往本路察访日牒朱初平相度盐法一宗文字【二三】，看详措置闻奏。并送下郏亶奏请，亦乞郴、道、全州般卖广盐，并委陈偲等相度，是致偲等立成添额之法。施行未久，一路骚然，上烦朝廷遣使按察。臣今伏详按察陈次升奏状内明言元丰六年十二月蹇周辅所奏，奉圣旨委陈偲等相度，仍令检章惇牒朱初平一宗文字看详措置，及送郏亶状亦付陈偲等，（陈次升奏状，见在刑部，乞取索照会【二四】。）于是又见湖南之法，亦出于惇，其迹甚明，无可疑惑。盖惇始立湖南之法，虽未行于本路，而江西依仿推行，已有厚利，遂讽蹇周辅、郏亶，各令奏请，己独主而行之。然则江西、湖南运盐添额之害，皆惇所倡，周辅辈从而和之也。按惇备位二府，不以道辅朝廷，而乃首建邪议，与小人相附会，苟利肆毒，贻害生民，其罪甚大。今蹇周辅、张士澄、魏纶、朱彦博等皆已黜逐，而惇独不问，非大公至治之法，无以戒天下。惇虽以悖慢罢免，而运盐之过未治，意朝廷未知也。臣愚伏愿陛下付有司根治其罪，惩以典刑，使贼民罔上之臣少知畏惧。臣又闻惇于熙宁八年任三司使日，起请乞京东、河北榷盐奏具状，乃曰河北、陕西并为边防。今陕西榷盐而河北独不榷，此祖宗一时误恩也。彼时朝旨，依惇之请，召京东提举盐事周革入见，委陈朴、王子渊相度，将欲施行，为文彦博论奏，遂罢其事。然文案条目具在逐路运司，以致李察、吴居厚、吕孝廉等检行旧法，使一道之民罹此刻剥，其谋本出于惇，伏望圣慈，一就根究施行。仍乞改正京东、河北盐法。（按神宗实录，委陈偲、张士澄措置湖南盐法，乃六年十二月十四日甲申也，此云十八日，恐误。文彦博奏罢河北卖盐，实录殊不载，已具注，在熙宁八年六月十八日戊申。周辅奏行湖南盐法时，实为户部侍郎，未知开封府也，七年五月九日知开封。张士澄冲替、郏亶送吏部事在此月四日。三月十八日孙升疏可考之。）陶又言：
　　伏谓朝廷差除之法，大别有三，自两府而下，至侍从官，悉禀圣旨，然后除授，此中书不敢专也。自卿监而下及已经进擢，或寄禄至中散大夫者，皆由堂除，此吏部不敢预也。自朝议大夫而下，受常调差遣者，皆归吏部，此中书不可侵也。法度之设，至详至密，所以防大臣之专恣，革小人之侥幸也。恭惟神宗在御，深究其弊，凡堂选、奏举之类，并悉罢去，以示大公之道。始因去年八月中，执政申请，以繁剧处重法地分为词，收占吏部所用知州、通判、知县并在京库务、寺、监丞阙六十余处，并归中书取旨选差之后，除吏之弊，私徇寖多。天下州郡除别京大府并元系堂除处及取旨选差并元属八路指射外，其归于吏部以待常调者，数极少而员极多。待次之士，远至二三年，近须一岁。或有一阙可就，则中书取而差他人矣；或受一阙而去，则中书又夺而惠他人矣。处州之胡宗质、（元年正月二日。）睦州之李孝广、（闰二月八日。）滁州之陈知新、（闰二月八日。）光州之燕介、均州之刘斐、（闰二月八日。）永州之吴潜，（正月六日。）此六郡者，皆非元系堂除去处，而中书取以差也。吏部差王照知海州，栾子元通判瀛州，方蒙知咸平县，皆数月矣。中书乃以石麟之知海州，（元年正月十八日。）胡及通判瀛州，孙纯知咸平县，皆夺而惠之也。若谓胡宗质、李孝广、陈知新自提举得替，燕介系中散大夫，石麟之曾任太常官，皆非吏部可差之人，则当契勘堂除州郡而差，不当取吏部见使之阙，及夺他人已受者与之也。若谓朝廷审择庶官，执政惟才是用，则刘斐曾任知州，以失入死罪责降；吴潜曾为通判，以刻剥苛细罢官，皆非所谓才者。而近方牵复，并先除郡，士论喧沸，已谓不平。然又有甚于此者，盖胡及尝为开封府判官，以不能检束去职，纔送吏部，便得堂除。孙纯以受赃致罪，止缘宰相之妻族，乃受畿邑，又皆夺他人之有而与之。（谓胡及冲栾子元，孙纯冲方蒙。）王说前知徐州，附会吴居厚掊敛害物，得替归部，忽除省郎，为人所弹，乃罢其职，今则差知密州。（说除仓部郎中，在二月一日。知密州在闰二月四日。刘挚奏附二月十日。）陆师渊前知开封县税入中限，犹未造簿，以弛慢冲替，今则差知宿州。（二月二日。）且胡及送吏部，王说罢省郎，皆是朝廷显责。诏墨未干，而中书已有选授告命之出，不述所因。陆师渊与刘斐、吴潜均是冲替，而师渊又得元系堂除大郡，（谓知宿州。）私曲纵横，莫甚于此。陛下黜之，则执政升之；陛下退之，则执政进之。怨归于上，而恩出于下，非今日之所宜有。夫威福者，天子之所得专；法度者，大臣之所当守。今大臣进退髃吏，一出己意，不守法度，而欲专威福矣。臣恐朝廷不尊，而纪纲紊乱，当此之时，宜戒其渐也。伏愿圣慈，将合系堂除阙编为一等，今后如有合得堂除之人，只于前项去处定差。其曾经擢用而非次差替罢，或责降牵复，不送吏部者，于合得堂除人之下，别为一等，依名次先后差遣。并不得于吏部所使阙差授，及冲已授之人。所有元丰八年八月取旨选差条贯，乞赐删改。
　　又言：「臣又闻二月九日吏部晓示，光禄寺丞并少府监丞阙，于格，先问知州，次问通判，次问知县人。凡愿就者二十余状。况此二阙不系堂除，又非取旨选差之数。自初九日至十六日，除寒食假外，晓示才得两日，中书已差知县人辛雍为光禄丞、监当人文永世为少府丞。进拟之际，其速如此。若非请托公行，则是主张有素，吏部使阙，遂成空文，合入之人，不可复得。伏望朝廷详察，早设防禁。辛雍、文永世之事【二五】，尤骇士人耳目，伏乞追改，以存公议。其胡宗质、李孝广、陈知新、燕介、石麟之、胡及、孙纯、王说、陆师渊、刘斐、吴潜等差遣，亦乞勘当，如未到任，即乞改正施行。」（三月十四日诏，自今堂差，不得冲吏部已注受人。盖从陶议也。二月十日，刘挚有章论王说，政目闰二月六日。宣义文永世少府丞，朝散辛雍光禄丞。胡宗质，元年二月二日知处州。李孝广，元年闰二月八日以朝散知睦州。陈知新，元年闰二月八日以朝散知滁州。燕介当检。刘斐，元年闰二月八日以朝奉大夫知均州。吴潜，元年二月六日以朝散知永州。石麟之，元年正月十八日知海州。胡及，元年正月十八日以府推送吏部。孙纯当检。王说，元年二月二日以朝议为仓中，闰二月四日知密州。陆师渊，元年二月二日知宿州。）
　　注　　释
　　【一】场户常失业忠肃集卷五乞罢水磨茶场奏作「园户失常业」。
　　【二】刘次庄「次」原作「汝」，据阁本及本卷下文丁巳条改。
　　【三】准朝旨批送下东上合门使曹诱等乞许合门依仪令升殿进读依旧侍立祗应「仪」原作「议」，文义不通，按下文「合依合门仪令施行」，可知「议」为「仪」之讹，今据阁本改。
　　【四】若持杖三人以上「若」字原脱，据阁本补。
　　【五】四方奏到大辟案共计一百四十六人「一百四十六」，阁本作「一百六十四」，宋史卷二○一刑法作「二百六十四」。按下文「内只有二十五人处死，其余并蒙贷配，所活将及九分。」依比例核算，当以「二百四十六」为是，疑原刊「一」为「二」之误。
　　【六】如已通计及元认利钱之数「利钱」，阁本、栾城集卷三七再乞放积欠状均作「净利」。
　　【七】给事中「事」字原脱，据阁本补。
　　【八】二公同时并相「二」原作「三」，按此处系指司马光与吕公着，当为「二」字，今据阁本改。
　　【九】其范纯仁除命「其」字原脱，据阁本及下文补。
　　【一○】或陛下心怜其人「心」，阁本作「必」。
　　【一一】未欲遽行罢免「遽」原作「据」，据阁本及文义改。
　　【一二】以所除安焘敕命已行「以所」原互倒，据阁本乙正。
　　【一三】旧录不载岩叟封驳事「驳」原作「章」，据阁本及下文改。
　　【一四】臣以为岩叟封还「臣」字原脱，据阁本及文义补。
　　【一五】下厌公论「厌」原作「献」，据阁本改。
　　【一六】挚又言「挚」字原脱，按上文为刘挚同孙升合奏，史文表明此处为刘挚个人上言，今据阁本补。
　　【一七】检正元丰三年七月十八日「检正」，阁本作「检准」。
　　【一八】敕黄付左司谏王岩叟书读「谏」原作「监」，按王岩叟时为左司谏，今据阁本改。
　　【一九】防御使已下用海词外「海」原作「每」，按宋制臣僚封赠父母，有用「海词」、「专词」之分，今据阁本改。
　　【二○】窃笑其迂「迂」原作「速」，据阁本及文义改。
　　【二一】三省同进呈故也「同」原作「司」，据宋史卷四七一蔡确传改。
　　【二二】立成般运广盐添额出卖之法「立」原作「直」，据阁本及下文「立成添额之法」改。
　　【二三】根检章惇昨往本路察访日牒朱初平相度盐法一宗文字「察访」原互倒，文义不同，按上文有「章惇察访湖南日」，今据以乙正。
　　【二四】乞取索照会「会」，阁本作「用」。
　　【二五】文永世之事「之」原作「为」，据阁本改。
续资治通鉴长编
卷三百七十一
卷三百七十一
　　起讫时间 起哲宗元佑元年三月己未尽是月辛未
