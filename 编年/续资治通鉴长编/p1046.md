<!-- { "loadSidebar": true } -->
　　承议郎、集贤校理蔡承禧权发遣淮南路转运副使。承禧先为开封府推官，因进对，上面谕以：「向览卿台章，甚合理道。凡有所闻见，宜密具章疏，不可以不在其位而遂缄默也。」承禧因复上数十事，多指摘时病，留中不出。议者谓必复言职，既而有此命。（此据苏颂所作承禧墓铭。承禧与蔡延庆争李宪事，延庆罢开封，事在元丰二年八月七日，时承禧已为开封推官，奏延庆不合避免状称六月三日对垂拱殿，面奉圣旨，令密进章疏，然则密进章疏乃二年夏末事也【五】。吕惠卿家传云：承禧除淮南运副，盖执政欲令承禧伺惠卿过失。惠卿时居丧扬州，即求避焉。今附此。元丰二年二月十七日，承禧自府界改府推；三年六月十七日，迁府判；四年三月六日，兼帐司、勾院、磨勘司；五年正月二十四日，出使；七年十二月十二日，卒。）
　　诏：「开封府界、诸路封桩禁军阙额钱除三路外，及淮、浙、江、湖等路增剩盐钱，江西卖广东盐、福建路卖盐息钱，并输措置河北籴便司。先借支内藏库钱三十万缗与河北籴便司，以福建路盐息还。」
　　诏：「在先朝时，女真常至登州卖马。后闻女真马行道径已属高丽隔绝，岁久不至。今朝廷与高丽遣使往还，可降诏国王谕旨：女真如愿以马与中国为市，宜许假道。」后女真卒不至。（女真卒不至，据汪藻金盟本末增入。）
　　丁未，代州言：「据瓶形寨申，有北人欲于瓶形寨地壕堠尽处取直向东，往团山子过往。当令监押吉先说谕令回。」上批：「已尝图付代州，候北人来立壕堠，准此施行，即是听其过往。今却约栏，乃是全不晓事，曲烦朝廷行遣，启侮敌国。宜令分析，听北人取直过往。」（四年八月七日、又十一月五日，此月十二日、又二十五日、又二月六日。）
　　太常寺言开封人叶防言：『太常寺大乐、鼓吹两局乐舞，节奏不应古法。送前同议乐杨杰看详，杰言防所言二事可行，其言金奏不用晋鼓节金奏，于经有据，又言簨懬之制不合经、礼。乞因大礼雅饰更详考改正。」从之，以叶防为乐正【六】。（案宋史乐志，杨杰论叶防所言，以为非是，且云其说难行，与此互异。）
　　戊申，诏文武散阶，除化外人依旧除授外，余并罢。（三年九月十七日丙子，已并书，此合重出之。）
　　客省副使、知诚州谢麟言：「本州岛旁近户口或远隶它州，见有封疆不足城守。乞增割户口、山川，并降属县名额。」诏：「沅州新修贯保、托口、小由、丰山堡寨，系控扼蛮、蜑形势之地。宜以濒渠河贯保寨为治所，合置渠阳县，隶诚州。仍以麟知沅州，管勾沅州缘边安抚公事。又以西京左藏库副使、合门通事舍人周士隆知诚州，置兵马监押、职官、司户参军各一员，并令谢麟举官一次。诚州官任满，依沅州酬銟。」
　　己酉，以四方馆使、熙河路总管李浩为熙河兰会路安抚副使、副总管兼知兰州。
　　辛亥，知渭州、朝请郎、集贤殿修撰卢秉为朝奉大夫、知润州。御史王祖道言：「秉近乞浙西一郡，已除知润州。议者以秉班在常参，朝廷擢委边寄，王师西讨，秉当一路之冲，大兵启行，秉不能绥靖，张皇役民，昼夜城守，道路传以为笑。秉之措置无状，觽所共知，而秉方乞便郡，乃更进秩。应罚而迁，何以惩劝？」不听。
　　龙神卫四厢都指挥使、凤州团练使、鄜延路经略安抚副使种谔知渭州，宣庆使、宣州观察使、入内副都知、都大专切经制熙河路边防财利事李宪为泾原路经略安抚制置使，四方馆使、知兰州兼熙河兰会路经略安抚副使李浩兼权泾原路经略安抚副使。谔、浩于制置司并用阶级法。
　　进士锺傅为兰州军事推官、泾原路安抚制置司管勾机宜文字。以李宪奏充效用，又言其从军有功，故擢之。傅，乐平人也。
　　上批：「泾原路转运副使叶康直权管勾环庆路转运判官公事。李稷已令再上殿奏事，候上殿毕，限三日兼程赴任，计会李承之干办军须。」寻又促康直先发。（此据御集，乃二十九日事，今附见。促康直先发，事在二月五日，今并书。张舜民作叶康直神道碑云：五年夏，再议灵州之举，欲自镇戎军熙宁寨筑堡大小十五，以傅灵武。康直方计事在京，神宗召康直面问所以，康直力言其不可，大体以公私财力困匮，士气疲敝之意；且如十五堡大小相补，每一堡计工二十五万，是为工二百二十五万【七】，食不在焉。即于扆前自运筹策，上为俛然久之，若曰：「卿且与中书、密院商量。」时宰主再举之议，见康直不说，变色乃曰：「人皆谓可为，而君独以谓不可，何也？」康直徐曰：「言可为者，苟且面谀之人也。异日举事不卒，将追罪面谀之人乎？为复诸公：身当其敝，凡事贵制于未然，毋使后悔也。」是时已遣李宪等之泾原，开制置经略使幕府，调淮南、京西役兵抵关中，势将必为，即放朝辞遣归本路。既归，又率同事上言，乞罢进筑之举。有□道纯者，本司勾当公事，适在行，熟见康直对上本末。道纯本利门子，天资更险，即迎为之说曰：「叶某所以须索浩瀚者，重难其事尔。」上即遣道纯驰驿之泾原，俾与公辨是非。寻察知道纯之为人，亟止之，泾原进筑亦罢。按密院时政记：二月二日，泾原转运副使叶康直奏：「窃以大军再行攻讨，修筑城寨，粮草、材直最为大计，欲乞早下诸路，多刷厢军前来」等事，诏令制置司相度那融差拨。按此则康直亦奉行进筑指挥矣，舜民云云当考。）
　　都提举市易司贾青言：「市易既革去结保赊请之弊，专以平准物价及金银之类抵当，诚为良法。乞推抵当法，行之畿县。」从之。
　　诏：「今再议西讨，种谔暂辍赴泾原。其新复城寨、招降人口，委沈括完葺照管，若有簄虞，当行军法。」
　　权发遣熙河路经略安抚都总管司公事苗授言：「臣统领见在行营将佐等直趋灵州，应援环庆、泾原军马。近准枢密院降到臣与李宪等奏议，内乐士宣称：『亲见苗授奉宣圣旨，据苗授称，人马疲羸，已分逐将歇泊，看详苗授未有行日。』窃念臣孤远不才，误蒙朝廷銟擢，昨以师行日久，士卒疲羸，不堪远役；兼两路军马已还境上，臣虽实时统率应援，实动觽而无功，遂具利害奏陈。士宣军中巨细无不详知，及朝廷再调军马，更不□军事成败，惟是倚诏作威，望风旨以固宠，不能以实上闻，乃欲陷臣必死。上赖天听，特□诛戮。窃恐缓急临机沮坏如此，不惟动摇人情，必害大计。臣职领方面，所系安危，乞许回避，移臣别路。」上批：「军中事乐士宣自当闻奏，令苗授安心供职。」
　　沈括等言：「所奏举文武官应有违碍，并乞追差，诸处不得占留。」上批：「本路使臣直追取，仍以闻。其余并禀朝旨。」
　　诏：「三师、三公、宰相、执政官、开府仪同三司、节度使尝任宰相者、观文殿大学士已上，金球文方团带、佩鱼。观文殿学士至宝文阁直学士，节度使、御史大夫、中丞、六曹尚书、侍郎、散骑常侍，御仙花带；内御史大夫、六曹尚书、翰林学士以上及资政殿学士特班翰林学士上者，仍佩鱼。（此年四月二十七日，元佑五年十一月十二日，崇宁元年七月二十五日，崇宁二年七月二十五日、四年二月十三日，大观二年五月十七日，当并考。李德刍希□镯歔子云：太宗制球文笏头方圆带，以鱼袋赐文臣执政官罢免常服。至祥符中，赵安仁罢参政，为散丞郎，后除景灵宫使，真宗命延赐御僊花带。自后二府罢者，学士、散官通服此带。景佑中，诏金带曾经赐者，许系之；宰相罢免，并依旧服笏带。李迪自秘书监来朝，除刑部侍郎，服之。仁宗朝，尝以赐张耆、李用和、王贻永、曹佾。神宗朝，宗室仪同三司皆赐。王拱辰自宣徽使除西太一宫使，辞日，特赐之。熙宁中，冯京、吕惠卿罢政，皆服黑带佩鱼。元丰中，元绛罢政，神宗面命取荔枝带赐服之。章惇罢参政，蒲宗孟罢左丞，即服黑带。故事，入两府，自黑带即赐金笏带，太宗朝例甚多。祥符中，张知白自待制为中丞而参政事；天圣中，姜遵自三司副使为谏议大夫副枢密；元丰中，蔡确自御史中丞、直学士院为谏议大夫参政事，即皆赐之。景佑中，李谘为知制诰，衣绯；出守荆南，召为学士，合门用例赐金带，而不可加于绯衣，乃并赐三品服。庆历中，张友直为待制，衣绯，仁宗因宴坐见之，命赐紫。元丰中，蔡京、王震为中书舍人，尚衣绿，谢日，皆赐绯。震迁给事中【八】，例赐金带，始并赐三品服。故事，直学士以上赐金御僊花带，结衔皆云「赐紫金鱼袋」【九】，而惟奉使、馆接伴始佩鱼。御仙之制久废，而皆作荔枝带。元丰中，新官制始议学士、侍郎以上服金带，尚书、大资政、翰林学士佩鱼，给事、谏议、舍人、中丞非自学士除者，服红捡犀带、佩鱼。时舒亶为给事中，交结张诚一，忽中旨易给事、中丞服金带，而废红犀之仪。元佑中，复罢给事金带，而不敢削中丞者。故事，侍从官有服绯者【一○】，中谢日，多引赐服色；近时，并三省除日拟定降诰即赐，是人主特恩移于执政矣。内臣旧有管勾天章阁之类，政和中，择三十人用事者，改称直睿思殿、宣和殿，及祗应大御佩鱼。按：德刍所云多不实，故具注此，当考。纲要：「是月，诏淮西路始榷盐。」）
　　注　　释
　　【一】安塞堡「塞」原作「寨」，据阁本及宋会要方域二○之五、宋史卷八七地理志改。
　　【二】小□嘊口「嘊」原作「次」，据阁本及宋史卷九二河渠志改。
　　【三】横费兵夫物料「费」原作「溃」，据同上书改。
　　【四】依原降指挥二分教骑兼习马枪「指挥」与「二分」原倒，据宋会要兵二之二一乙正。
　　【五】乃二年夏末事也「二年」原作「六月」，据阁本改。
　　【六】以叶防为乐正「乐正」原作「司乐」，据阁本及宋会要乐五之一四、宋史卷一二八乐志改。
　　【七】且如十五堡大小相补每一堡计工二十五万是为工二百二十五万阁本、活字本同。此处堡数与工数不合，疑「计工二十五万」之「二」字衍。
　　【八】震迁给事中「迁」原作「选」，据阁本及宋史卷三二○王震传改。
　　【九】赐紫金鱼袋「袋」原作「带」，据本书卷三二五元丰五年四月戊寅条李焘注改。
　　【一○】侍从官有服绯者阁本「绯」下有「绿」字。
续资治通鉴长编
卷三百二十三
卷三百二十三
　　起讫时间 起神宗元丰五年二月尽其月
　　卷　　名 续资治通鉴长编卷三百二十三
　　帝　　号 宋神宗
　　年　　号 元丰五年（壬戌，1082）
　　全　　文
