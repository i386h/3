<!-- { "loadSidebar": true } -->
　　是日，韩琦奏倚阁预买紬绢，赊买、借贷斛斗；倚阁税，今虽或七分熟，须五七年拖带送纳。王安石谓韩绛此不可行，绛曰：「民纳不得，须鴲□恤。」及进呈，安石曰：「近岁以来，方镇、监司争以□恤百姓为事，以希向朝廷指，仓库不足，则连乞朝廷应副。如预买紬绢，自祖宗以来，未尝倚阁，去年李稷乃乞行倚阁，朝廷因亦从之。若言灾伤，即祖宗以来，岂是都不曾值灾伤？又赊卖银绢，本因配买伤民，遂令供抵当，情愿赊买。韩琦执政十余年，固尝值灾伤【二七】，不知曾倚阁预买否？不知曾配卖银绢否？向时配卖，一户或陪钱数百贯，无灾伤倚阁指挥。今来取人情愿赊买，不知如何却须要五七年拖带送纳。」上欲下监司体量相度，安石曰：「近岁监司惟以媚民为事，却不斟酌有无。河北西路监司，乃李稷、□审礼、韩宗道，李稷固已擅倚阁预买【二八】，□审礼、韩宗道亦必不肯违俗，但恐其过为□贷以媚民。今方镇意必不肯以用度不足故急民也，且□恤百姓，固是美名好事，人臣优为之。然如近岁，上下大小争以此为事，无复屯其膏者，恐国用不继，缓急却不免刻剥百姓尔。如去年体量放税，所失至多，但长侥幸，何名□恤！昔苏秦说齐厚葬以明孝，高宫室以明得意，用破弊齐。今方镇用心有如此者，陛下岂宜不察。」上曰：「韩琦用心可知，天时荐饥，乃其所愿也。前访以此事，乃云须改尽前所为，契丹自然无事。」安石曰：「琦再经大变，于朝廷可谓有功。陛下以礼遇之可也，若与之计国事，此所谓启宠纳侮。」上曰：「初亦不意琦用心如此。琦尝对使人云：『先帝，臣所立；陛下，先帝儿子，做得好，臣便面□，做得不好，臣亦负惭愧。』」因称郭子仪事，代宗以为忠顺。此段据王安石日录。论韩琦处当是托词，如陈瓘所言也，今具载之，更埙考详。四月十七日，安石已论放税，专斥冯京，可参照。
　　庚戌，检正中书五房公事、宝文阁待制、河东路察访使李承之知瀛州。承之辞不行，寻命为同髃牧使、判兵部、纠察在京刑狱。承之改命乃五月一日，今并书之。十二月二十四日，仍知延州。十年二月二十八日，复自延州为都检正。蔡承禧云云可考。
　　诏诸路近河北州县，令民输税于河北，以足定州军储；其借过税数，令市易司于本路籴还。初，市易司言：「被旨籴定州军储，数多，谷价以故增长，乞移大名、澶州、辅郡夏秋苗税往彼，以便般辇。」既下开封府、京东西路问地理远近，未报，而上批：「三月中，市易司奏乞移大名、澶州、辅郡夏秋苗税与本司见籴谷兑换，往逐处封桩，以便般辇，及免并买价高之患，至今并不与指挥，可检元札子进呈。」于是，中书计移近河北州县税数，可得十万余石，遂从其请。九月十二日，吕惠卿谓吕嘉问不能办此，可参考。
　　上批：「诏定州路，自春末至今阙雨，夏秋谷麦无望，其令知定州薛向躬祷北岳。」
　　壬子，召辅臣观麦于后苑。
　　修废营六为马军教场，隶殿前马军司。
　　诏：「闻永兴等路亢旱，其令转运司访名山灵祠【二九】，委长吏请祷。」
　　知岷州张守约请于古城西五里筑岷州城，诏听旨兴工。寻下高遵裕相度，遵裕请于旧城西白草平建筑，城围二千步，从之。
　　赐右羽林军大将军、秀州团练使世居死，翰林祗候刘育陵迟处死，试将作监主簿张靖腰斩；司天监学生秦彪、百姓李士宁杖脊，并湖南编管；大理评事王巩追两官勒停，知瀛州、祠部员外郎、天章阁待制刘瑾落职，知明州，前翰林侍读学士、礼部侍郎滕甫落职，候服阕与知州。世居子孙贷死、除名、落属籍，隶开封府官舍监□，给衣食；妻女、子妇、孙女，并度为禁寺尼；兄弟并追两官勒停，伯叔兄弟之子，追一官，停参。刘育妻子分配广南，为军员奴婢。张靖父母妻，决杖，广南编管。大宗正司宗旦等劾罪以闻。世居并子令少、令喾名去「世」字、「令」，字孙五岁以上听所生母若乳母监□处鞠养，及五岁以上取旨。差御史台推直官【三○】监世居至普安院，缢杀之，中使冯宗道视瘗埋世居。育、靖并坐与李逢等结谋不轨，彪以星辰行度图与世居，士宁收钑龙刀及与世居饮，甫瑾与世居书简往还，巩见徐革言涉不顺而不告，皆特断也。徐革，五月十七日乃断。
　　先是，范百禄言徐禧论滕甫事过当。上谓王安石，滕甫不合移邓州，甫元无罪，因禧有言故移。安石曰：「甫移邓州，臣尚未至，不与此议。然甫奸慝小人，陛下若废弃之于田里，乃是陟降上合帝心。今令安抚一路，而妻弟谋反于部中，岂得无不觉察罪？且因妻弟反狱在其部，移与别路安抚，有何所苦于公议，有何不允？」上曰：「若明其平生罪状，废放可也，不当因此事害之。」安石曰：「移邓州安抚，害甫何事？」上又言：「有言逆于汝心，必求诸道；有言逊于汝志，必求诸非道。」安石曰：「此固然，但恐以非道为道，以道为非道，即错处置事矣。」翼日，王珪、吕惠卿进呈滕甫乃徐禧未言以前，上令移之。上又言刘瑾与世居往还书简比甫更多，有不容居内之语。安石曰：「不容居内是何意，不知谓陛下不能容，或谓执政不能容，或谓简汰不容，皆不可知，亦未可深罪瑾也。」上曰：「然要不可令作帅。闻说瑾甚惧朝廷放弃。」安石曰：「宗室如此事，近世未有，瑾自宜恐惧。」吕惠卿又言：「王巩与韩绛亲戚，取下状三日不奏，王珪点检方奏，元状甚疑，韩知情后，勘得乃无罪。若使巩与臣及王安石亲戚，三日取下状不奏，因王珪点检方奏，即大涉嫌疑也。」上曰：「巩情不佳。」安石曰：「巩情亦无甚可恶。」上曰：「巩见徐革言世居似太祖，反劝令焚毁文书。」安石曰：「杜甫赠汉中王瑀诗云『齨须似太宗』，与此何异。令烧毁文书，文书若烧毁，即于法无罪。既与之交游，劝令避法禁，亦有何罪，罪止是不合入宫邸耳。」上问处置世居事，安石曰：「世居当行法，其妻及男女宜□贷，除属籍可也。今此一事，既重责监司，厚购告者，恐开后人诬告干赏，官司避罪，将有横被祸者。愿陛下自此深加省察。方今风俗，不惮枉杀人命，陷人家族以自营者甚觽。」上曰：「事诚不可偏重也。」及是，断狱如安石议。士宁初议免真决，韩绛力争之，遂依法【三一】。韩绛力争，据二十一日日录。
　　嘉王頵以尝奏刘育本府医药祗应待罪，诏答曰：「执伎贱工，取其方术，非缘观行之举，曷累知人之明，奚烦抗章至自分咎？可趋奏朝请如故。」
　　癸丑，太子中允、直集贤院、检正中书户房公事张谔兼直舍人院、检正中书五房公事。初，议用谔代李承之，韩绛以为不可，曰：「谔与承之不足。」遂沮其以田募役事，王安石曰：「以田募役不便，臣自江宁以书与吕惠卿言之，不敢深言利害者，以在外，不欲极论朝政得失故也。不任事者既以形迹不敢极言在职者，又以争之为罪，即天下事何以得正理。」绛欲用沈括，安石曰：「沈括亦自与李承之有隙，如何可用？」上曰：「盍用吕嘉问？」绛曰：「嘉问亦资浅。」安石曰：「嘉问固无不可，然张谔岂可以与李承之不足，遂废不用。陛下向欲以田募役，臣再论奏，以为不便，亦尝与检正思量，恐更有理，臣见得不尽，承之所知也。承之建议以希合圣意，不顾利害之实，张谔亦知圣旨欲如此而力争，此正陛下所宜奖用。」上曰：「此非李承之独言，曾孝□深以为善。」惠卿曰：「臣初亦以为善，及行之，乃见其不便。而承之两月连行遣下州县【三二】，催促施行，又令分析，因而住滞。两月内方行遣，尚未到，便令分析住滞，臣乃疑其有意。」绛又言谔与承之有隙，承之必以为谔倾挤。上亦以为论事或出于好己胜【三三】，未必皆忠。安石曰：「若据理言事，乃疑其好胜，即须违理以从觽，不知于陛下何利？文王陟降庭止，恐陟降如此，非所谓直。」上乃令用谔。安石又请除谔直舍人院，上令且检例，惠卿又言冯京尤恶谔，安石曰：「闻京恶谔，以其正曾布罪故也。」绛又言谔无异人，且非端士。安石曰：「与李承之争募役事，又正曾布罪，二事皆违觽从理，即亦见谔非端士？」翼日，绛又言：「谔既资浅，又无劳暛，陛下尝言用曾布骤，故终反复。」安石曰：「用曾布骤，恐非朝廷之失。方以人望，人诚无以易之，又不见其罪，如何不使【三四】？及其作奸，自当辨曲直行法而已。自来任用，何可追咎。假令布实有劳能而未有罪，臣等岂可奏论以为布恐将来为邪，不可进用？陛下亦岂有以无状之罪，听臣等而废布？惟当案见劳而赏，案见恶而诛耳。如张谔，异时有显罪，臣与绛等自当奏治，如今无罪，即不可废斥。」绛又言向宗儒等资深于谔，安石曰：「修式独谔了却，陛下亦必知其吏文精密，其临职事又肯争议，不避执政，此所以宜进用在觽人先也。」绛言：「都检正但不奏事，与执政无异。」惠卿言：「李承之对臣等极不乐作帅，以此也。兼以臣自都检正执政，故人以检正为要路。」上曰：「拔擢自系朝廷，如王雩自说书作待制，朕自待雱别，他人说书岂可便要作待制！」
　　大理寺言，洪州断百姓周汝熊应坐徒而决杖，汝熊余罪会恩免，官吏失出徒罪，当劾。中书堂后官刘笃驳议【三五】，以谓律因罪人以致罪，罪人遇恩者，准罪人原法，议曰：「因罪人致罪，谓保证不实之类，洪州官吏因推罪人以致失出之罪，自合从原。缘法寺断例，官司出入人罪，不用因罪人以致罪之法，乞自今官司失出，许用此法。」审刑院、大理寺以谓失入人罪，即是官司误致罪于人，难用因罪人致罪之法，其失出人罪，宜如笃议。从之。
　　诏缘边主兵武臣遭父母丧，法不许解官，而丧须归葬者，听差厢军送至葬所，视迎送数减半，毋过百人。
　　河北西路提举常平仓司【三六】请于乞丐及流民中，视疲羸老幼疾病，廪给尽六月。从之。
　　甲寅，命中书检正中书五房公事张谔、检正礼房公事向宗儒编修内诸司式，入内供奉官冯宗道管勾商量。先是，上与王安石言修式之便，且言合修处尚多，又谓能吏文者极少，安石曰：「陛下天纵，于吏文自精审，髃臣固难以仰望清光，臣亦每惧不能上副。」上曰：「吏文有条序，皆由卿造始。」安石言欲修内诸司式，宜使中人。上曰：「中人少知吏文者。」安石曰：「令中人与外官同修可也。」故有是命。
　　录韩王赵普四代孙希鲁为右班殿直，以普之后不及荫补，特录之。
