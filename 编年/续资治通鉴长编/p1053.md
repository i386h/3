<!-- { "loadSidebar": true } -->
　　诏李宪：「所奏将来随军粮食，转运司经制胶柱，需索浩大，虽倾关中事力，佐以此路金谷，亦未应副所办。如此，是必无可举动之理，所以自任计置米五十万石、干粮二十万斤，自从本司运致出塞。若非左右忠力之臣，岂能操心任责如此？已指挥本司责勒叶康直等，须管于六月终旬，依所要之数，计置于镇戎、高平、熙宁三军寨桩积，可照会疾速督促施行。惟是所乞金帛等，未有捷近取办去处，虽已令尽行徱刷应副，尚虑其数未充，又自关东运致，道路隃邈，恐不及事。宜就彼更切经度，具析奏来。」
　　权管勾泾原路转运判官兼同管勾经制熙河路边防财用、承议郎胡宗哲降授承事郎，权发遣同经制熙河路边防财用事、通直郎马申降授承务郎，展磨勘八年。坐阙军粮饷也。
　　甲子，上批：「钦州极边烟瘴，知州许依邕、宜二州奏子孙一人恩泽，着为令。」
　　诏自葭芦堡至米脂寨创添堡寨，从沈括请也。（三月十四日，二十一日、二十六日，四月八日、十一日并此日；又二十八日，皆合并入。）初，大军还自五原，夏人瞰我师既老，乃保金汤，以窥鄜州。括使龙神卫四厢都指挥使、绛州防御使曲珍将步骑二万，治师于东川，言欲袭葭芦，出鄜延东道。夏人悉觽备东方。师行数里，反旆而西，三日至金汤，拔之，斩首千五百级，俘宥州观察使格觽数千人而还。乃移军讨葭芦，遣曲珍屯绥德以图之。夏兵塞明堂川以拒珍。括阴遣别将李仪自河东客台津夜绝河以袭葭芦，河东将訾虎率麟、丰之甲会之。夏回救葭芦，还，得地二百里，控弦四千人，以守河梁。（据括自志。）
　　诏随军出界掌机宜官及走马承受，不得干预军事。
　　乙丑，承议郎、直龙图阁、勾当三班院徐禧知制诰兼权御史中丞。初，诏禧试知制诰，禧辞，不许；既就试，即命兼中丞。
　　丙寅，手诏李宪：「近闻夏人复遣闲使许董毡斫龙以西地求平，及契丹亦继有使人到青唐，深虑为夏贼成和。近阿里骨累请师期未报，恐羌情生疑，奸者乘隙坏约。可于秋初速与一期日，遣人伺问上件事实，令董毡勿听契丹言与夏国和。其它斟酌谕之。」
　　戊辰，熙河兰会路经略司言：「经制司欲于熙、河州战兵对替兰州瘦病不胜甲将士。缘本管兵不多，乞自朝廷应副。」诏发在京拱圣、骁骑、云骑、武骑各一指挥，殿前、步军司虎翼各五指挥；其兰州不胜甲卒，并赴陇州、凤翔府驻泊，委官训练。
　　诏：「蕃弓箭手阵亡，依汉弓箭手给赙。汉弓箭手出战，义勇、保甲在贼界【一一】因伤及病羸不能自还者，并许依诸军例赐其家。」
　　林广言：「乞弟巢穴已给赐后蕃罗氏鬼主，乞授以羁縻归徕州铜印。」从之。
　　诏：「军入大箐，破荡乞弟巢穴，诸以瘴死者，特降处分，疾速检录安南例推恩，无致遗漏差错。」
　　上批：「鄜州百姓陈诉，昨鄜延路军兴日，科率之物名件不一，内亦有非军中要急使用。方陕西供军用度，公私艰急，若更非理耗费，何以枝梧？可下李承之等，除军中委酌要用之物方得科买制造外，敢此外配率及耗费官钱收买，当重行黜降。并仰提点刑狱司觉察。」
　　己巳，李宪绘奏将来进兵出塞、筑立堡障及制贼方略，乞从中裁。诏：「地之险易，所向先后，自非目击与敌变化，謦欬之间首末已异，岂隃度于千里之外，得能之乎？理固难中覆也。惟是探要钩赜，敌之强弱与夫待我显伏情状，内顾己之兵食足以加贼、继饷，使军不虚发，财不徒费，发必可以摧敌，费必有济国事，乃委注之深意，惟将帅博谋善图之！」
　　上批付苗授：「闻夏人求和于董毡甚急，累请不获，又邀契丹使同往。以平日强弱大小之势论之，无容自屈如此，疑必有深关国之存亡利害故尔。卿所部接羌境，必已知其情状，大惧西蕃与官军合趣，覆其巢耳。卿宜精图地形，博谋智者，未审可为之否？亟以闻。」
　　沈括言：「尝遣景思谊措置边事，受使即行，不择难易，乞赐试用。」诏思谊乘驿赴阙。
　　殿前司言：「御龙骨□直、弓箭直、弩直、东西班、招箭班【一二】日赴崇政殿祗候，遇放朝参，改御延和殿，诸班都虞候、指挥使押班在东华门謻门、横门排立，距后殿且二里。乞依龙直例入拱宸门，赴延和殿迎驾起居。」从之。
　　诏殿前、马步军司及河东都总管司，诸亡命入塞士卒，限外首获，依在京配法断遣。
　　庚午，诏：「徙梓夔路钤辖司于泸州，东上合门使、梓夔路钤辖王光祖免前罪，为梓夔路钤辖，知泸州兼泸南缘边安抚使。遇有边事，安抚钤辖司措置施行，转运司更不干预。」（二十七日云光祖坐打誓不实被劾。此云「前罪」，当即是打誓不实也。光祖此已书知泸州，十二月十一日张克明乃以知泸州论事，十九日又书光祖知泸州，不知何故，当考。此年七月戊申，并大观三年六月八日云云，可考。）
　　诏判都水监李立之理三司副使资序，勾当官吏转官、支赐有差。赏相度新河裁省功力之劳也。
　　壬申，诏秦凤路经略司，如无贼马犯边，毋得出兵。
　　淮南东路提点刑狱范镗上捕贼使臣。诏：「钱盛名、程保民各迁一官；岳全减磨勘二年，移将副差遣；马德减三年；郝宁与右班殿直、合门祗候，展磨勘三年；其杀获正贼兵级，依本路赏格。」
　　开封府判官杜常言，应陕西见管妄通兵士，乞并刺填所在厢军。从之，仍下诸路准此。（妄通兵士事，当考。）
　　河东经略司言，乞选麟州飞骑、府州威远子弟二十五以下短两指，二十以下短三指，并刺充。从之。
　　癸酉，银青光禄大夫兼门下侍郎、同中书门下平章事、监修国史王珪依前官守尚书左仆射兼门下侍郎，太中大夫、参知政事蔡确依前官守尚书右仆射兼中书侍郎。（感德军节度使【一三】、充万寿观使高世则于绍兴六年十一月申史院云：今续于旧文字检寻到禁中论蔡确事，云蔡确既责降，禁中尚有前朝宠遇及用事之人交结，或进言于太皇太后曰：「蔡确先帝任为宰相，前后蒙太皇太后包容，今日更乞圣意少加□贷。」太后曰：「若论蔡确，玷累先帝处多一切不问，今自取罪戾，非太皇之私意也。先帝初任确为相，旧相富弼自西京上言：『陛下左右不宜任用小人，确朋党多。』后来确知此事，一日，殿上奏事，正色问先帝富弼言，神宗怒曰：『卿何从知富弼之言？』确亦不能对。神宗复曰：『老臣献言，岂可沮用？』已而富弼再上言：『臣前所谓小人者，蔡确是也。』神宗亦深信弼言，悔相确，今先朝札子具在。」遂取富弼元上札子以示哲宗并皇太妃等史院案踏今俱存世则所录，蔡确新传云「富弼在西京，闻确拜右仆射兼中书侍郎，上言：『蔡确小人，不宜在陛下左右。』神宗亦悔之。」盖以此为据也。按：蔡确固为小人，富弼固尝言于神宗，窃恐未必在确初拜相时，今附注此，更俟考详。六年闰六月二十二日【一四】，弼薨，王安礼云云，或即指此也。旧纪书：癸酉，官制成，诏以五月朔颁行，以王珪为尚书左仆射兼门下侍郎，蔡确为右仆射兼中书侍郎。新纪书官制成，珪、确为某官，不书以五月朔颁行。）
　　详定礼文所言：「太庙每室设豆、笾十二，盖承唐显庆旧制，情文不称。乞从典礼，笾、豆各用二十有六。」诏候庙制成日取旨。（礼文第十一卷，豆、笾、俎、簋、鼎、铏之实，并礼科改更事件有十二项，此但第一项耳，亦无月日及取旨等语，不知实录何据，当考。）
　　诏：「百官见执政，三省给事中、舍人、侍郎以上，寺、监长官及待制、横行以上，诣府；余官并诣三省、枢密院聚听处。即有所请召，并属官及亲戚不以服纪，不用此法。」
　　诏河东提点刑狱黄廉、知汾州周觉、晋州王说、平定军康昺各展磨勘三年。先是，追官勒停人余行之以谋逆伏诛，廉等坐尝遗酒及差人护送，原赦特责也。
　　三司言：「朝旨给盐钞二百万贯与泾原路、陕西转运司。勘会印钞纸见阙四十八万张，若伺候商、虢等州科买起发，显见住滞，欲用杂物库襄州夹表纸印造。」上批：「纸色不依自来所用，非便。宜止令依久例所用上色甚好纸印造。」
　　诏陕西都转运司：「泾原路逐司，系去年六月以前，旧有窠阙文武官料钱、米麦、添支诸般请受【一五】依旧勘请外，后来因军兴创添员阙并诸般差使，除身分料钱、米麦外，余添支诸般请受并权于关东州军或在京支给。」
　　甲戌，诏中书五月朔行官制。（旧纪系之癸酉，新纪于五月一日乃书初行官制。）
　　太中大夫、知定州章惇守门下侍郎，太中大夫、参知政事张璪守中书侍郎，翰林学士、承议郎蒲宗孟为中大夫、守尚书左丞，翰林学士、朝奉郎王安礼为中大夫、守尚书右丞。先是，宗孟详定官制，枢密都承旨张诚一亦领官制局事，颇肆横胁制同列。宗孟于上前疏其奸，上察其不阿，故与安礼俱蒙大用。
　　翰林学士、承议郎李清臣试吏部尚书。寻诏清臣特迁朝奉大夫【一六】，曰：「安有尚书而犹承议郎者？」
　　降授中大夫、龙图阁直学士、权发遣三司使安焘试户部尚书。礼、兵、刑、工四部尚书皆阙不除。
　　通直郎、宝文阁待制、权判尚书兵部兼知审官东院何正臣试吏部侍郎，太中大夫、集贤院学士、判尚书吏部苏颂为通议大夫、守吏部侍郎，仍诏颂管左曹。（左曹据御集。）
　　通议大夫、知潭州谢景温，太中大夫、知制诰、知应天府李定，并守户部侍郎。
　　朝散郎、龙图阁待制、知郓州许将试兵部侍郎，太中大夫、大理卿崔台符守刑部侍郎，通直郎、知制诰、知谏院兼判国子监、司农寺【一七】舒亶试给事中。
　　朝奉郎、检正中书户房公事□雍守左司郎中，通直郎、馆阁校勘、检正中书礼房公事王震试右司员外郎。于是开天章阁，初用官制除拜，诏震及雍从辅臣执笔入记圣语，面授以左、右司，仍使自书，时论荣之。（新、旧纪既书王安礼等执政已，又书省、台、寺、监以次除授。）
　　诏：「自今更不除馆职，见带馆职人依旧。如除职事官，校理以上转一官，校勘减磨勘三年，校书减二年，并罢所带职。」
　　诏唐赠太尉段秀实八代孙文酉为陇州助教，复其家。（两纪并书。）
　　三省上拟定百官番宿：门下省，给事中、左谏议大夫、左司谏、左正言、起居郎；中书省，舍人、右谏议大夫、右司谏、右正言、起居舍人；尚书省，尚书、侍郎、郎中、员外郎。诏：「给事中、中书舍人、左右谏议大夫、尚书、侍郎以上并免宿；尚书都省及六曹一员递宿，省、寺、监长贰五日点一宿，余官番直。」
