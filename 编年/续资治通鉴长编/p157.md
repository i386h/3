<!-- { "loadSidebar": true } -->
　　继和习武艺，好谈方□，颇知书，所至干治。然性刚忍，御下少恩，整觽过峻，部兵终日擐甲，常如寇至。较阅之际，杖丝过当，人多怨焉。上屡加勖厉，终以极边。恐缓急人不为用，遣如京使张志言代还。既即路，军中皆恐其复来，其虐如此。志言，渭南人也。（志言后改名，犯徽宗皇帝庙讳。）
　　先是，麟府屯重兵，仰河东馈饷，虽地里甚近，而限以长河。土人利于河东民罕至，则刍粟增价。上尝访使边者，言河广才数十步，乙未，诏转运使郑文宝于定羌军、府州河上经度造浮桥。
　　丙申，遣如京使苗忠等四人率兵往河北、京东提点捕贼。
　　戊戌，高阳关部送归顺奚人吹赉、汉口李美，各赐衣服缗钱，以吹赉隶渤海，李美给田处之。
　　己亥，泾原部署陈兴言镇戎军去渭州瓦亭寨七十余里，中有二堡，请留兵三百人戍之。上曰：「此蕃寇走集之处，兵少难固，如兴所请，亦可备剽掠道路之患，或有侵轶，即令会兵击之。」
　　诏西面沿边修筑城垒及供军防城器用，勿以扰民。
　　庚子，蕃寇近边，令泾原、环庆、鄜延、麟府等路严加警备，俟便讨击，无得轻进，自困兵锋。
　　癸卯，大理寺请厢禁军自都指挥使至副都头及请班差权管指挥使员僚如犯法，并委有禄之官定断，从之。
　　丁未，诏：「向者南郊优赏，有司失于规画，或经岁时，不为给遣，宜令诸道预为计度，无得复然。」
　　戊申，种放以幅巾入见于崇政殿，命坐与语，询以民政边事。放曰：「明王之治，爱民而已，惟徐而化之。」余皆谦让不对。即日授左司谏、直昭文馆，赐冠带、袍笏，馆于都亭驿，大官供膳。上谓宰臣曰：「放亦有就禄仕意，且言迹孤【一一】。朕谕以俟升班列，必见朝廷清肃，排摈之事，无敢为者，赏一人可劝天下矣。」
　　己酉，放表辞恩命，上令宰臣召问之；又知放与同知枢密院陈尧叟有旧，令谕旨，且曰：「朕求茂异，以广视听，资治道。如放终未乐仕，亦可遂其请也。」放至中书，为宰臣言：「主上虚怀待士，旰食忧民如此，放固不敢以羁束为念。」宰臣以闻，诏遂不许其让。居数日，复召见，赐绯衣、象笏、犀带、银鱼【一二】及御制五言诗，又赐昭庆坊第一区，加帷帐什物，银器五百两，钱三十万。中谢日，赐酒食于学士院。光宠之盛，近所未有也。
　　诏麟、府州熟户蕃族随官军讨贼者特给刍粮。
　　西边谍者言戎人有路出镇戎军、原州之间，分抵原、泾州，而部署兵多在渭州之西，去泾州稍远。乃诏发骑兵千五百人屯泾州。
　　庚戌，盐铁使王嗣宗、度支使梁鼎、户部使梁颢同对，嗣宗进曰：「尝蒙陛下宣谕：朕不合管钱谷细务，然所忧者，盖为天下生民耳。方今国家经费甚繁，赋入渐少，虽陛下勤俭之德，冠于古先，其如冗食尚多，耗蠹犹广，更宜庶事减节。不然，则用度不足，复重挠于民矣。」上曰：「朕所忧者，正此耳。」嗣宗曰：「河北、关西，边事未息，兴师十万，日费千金。国家兵革非不精，士卒非不觽，在乎择将帅，严号令，用之得其宜，则何往不利。臣等会议，事有可减省者，愿条列以闻。」从之。
　　辛亥，麟府部署曹璨言侦知戎人入寇，领兵进击，不遇贼而旋。上曰：「此盖察之不审，致士马劳顿，馈饷益困吾民。」乃降诏约束焉。
　　壬子，诏：「川峡官吏使臣，规避遐适，务为不协，速期受代。自今复然者，当行勘责，就移远处。」（与明年六月诏相类。）
　　先是，有华人亡入蛮境，乃与蛮俱来朝贡，以冒赏赐。丙辰，诏知益州马知节辨认厘革之。
　　戊午，冀州团练使石普自言能为火球火箭，上召至便殿试之，与辅臣同观焉。
　　庚申，延州言戎人来寇，金明都监李继周击走之。
　　注　　释
　　【一】不过请圣驾亲征「请」字原脱，据咸平集卷一上真宗论点集强壮补。
　　【二】若拙前任京东转运使被召「召」原作「诏」，据宋本、宋撮要本及宋史全文卷五上、宋史卷二六一陈若拙传改。
　　【三】仍令迁秩原作「仍命迁职」，据宋本、宋撮要本、阁本及上引宋史改。
　　【四】上谓守英曰「曰」字原脱，据宋本、宋撮要本补。
　　【五】遣使于河东部井匠至州开凿「井」原作「并」，据宋本、宋撮要本及治迹统类卷五真宗经制西夏改。
　　【六】命知潭州「州」字原阙，据宋史卷二九八马亮传补。
　　【七】殿前副都指挥使保静节度使王汉忠「副」字原脱，据宋本、宋撮要本及宋史卷二七九王汉忠传补。
　　【八】遂相与捃摭汉忠密事以闻「事」字原阙，据续通鉴卷二三补。
　　【九】从古为内殿崇班「从古」原作「崇古」，涉下而误，据本编上文及宋史卷二七六张从吉传改。
　　【一○】河西蕃族「族」原作「放」，据阁本改。
　　【一一】且言迹孤「迹」原作「势」，据宋本、宋撮要本、阁本及长编纪事本末卷二二种放出处改。
　　【一二】犀带银鱼原作「犀银带鱼」，据宋本、宋撮要本及上引长编纪事本末、宋史卷四五七种放传乙正。
续资治通鉴长编
卷五十三
卷五十三
　　起讫时间 起真宗咸平五年十月尽是年十二月
　　卷　　名 续资治通鉴长编卷五十三
　　帝　　号 宋真宗
　　年　　号 咸平五年（壬寅，1002）
　　全　　文
　　冬十月癸亥朔，诏并汾二州、大通监得替幕职、州县官，自今免其守选。
　　丙寅，西凉府六谷首领潘啰支遣使上言：「李继迁送铁箭诱臣部族，已戮一人，絷一人，以听朝旨。」诏褒之，听自裁处。
　　丁卯，以卢多逊子□为襄州司士参军。□，雍之弟。雍既卒，乃复录□。及□考满，诏仍给其俸。（□考满给俸在三年二月，今并书。）
　　己巳，遣使赍药赐镇戎军将士，以其地舄卤早寒，人饮水多疾故也。
　　盐铁使王嗣宗言：「自今三司奏事，有可纪者，请令判使一人撰录送史馆。」上曰：「三司务繁，若日有着撰，必妨公务，可令逐季录送。」
　　乙亥，参知政事王钦若言：「司封员外郎高如晦，顷知蔡州，逃主户二千五百九家，失国赋五万三千余贯。荐士有十否之缪，在官无三异之称。罔知省循，冒进词状，且曰『陛下止见臣面，不见臣心，不能恤臣，故令摈斥』，狂躁之甚，乃敢若兹。臣请以审官院考课文籍并如晦所进状付有司施行。」诏下御史狱案其罪，如晦坐削两任，贬沂州别驾。（高如晦事当考。）
　　丙子，诏诸州亡命卒捕获决讫者，经二十日乃命赴投。
　　知莱州齐化基献白鹰，诏还之。（化基，不详邑里，大中祥符元年九月，以赃败。）
　　戊寅，诏河东转运司：河西戎人归附者徙内地，给以闲田。
　　遂州观察支使陆文伟言，诸州大辟案上，委本判官录问，或有初官未详法理，虑其枉滥，非朝廷重惜民命之意也。乃诏自今并须长吏、通判、幕职官同录问详断。
　　先是，上于龙图阁藏太宗御书。己卯，召近臣观之。上手执目录以示近臣，谓曰：「先帝圣文神笔，朕集缀既久，至于题记时事，片幅半纸，及书在屏扇或微损者，悉加装褙，已三千七百五十卷矣。」
　　辛巳，泾原部署絷内属蕃部之谋叛者九十一人赴阙，请诛之。上曰：「戎心反复，盖其常尔。国家方推恩信以示招怀，贳之可矣。」乃命分配诸州，给闲田处之，并赐粮种。
　　癸未，洛苑使李继和言镇戎军控扼边要，望择防御、团练使騳之。上曰：「屡有人言缘边州军，宜如往制，止除牧守。朕熟思之，但得其人，斯可也。前代兵权民政，悉付方伯，其利害亦见矣。」
　　初，左领军卫将军薛惟吉不能齐其家，妻柴氏无子，惟吉有子安上安民【一】，素与柴氏不睰。柴既寡，尽蓄其祖父金帛，计直三万缗，并书籍纶告，以谋改适。右仆射张齐贤定娶之，自京兆遣牙吏约车来迎，行有日矣。安上诣开封府诉其事，府以闻。上不欲寘于理，命有司即讯柴氏。柴置对与安上状缪异，上不得已，下其事于御史狱。柴因击登闻鼓，讼兵部侍郎、平章事向敏中贱贸惟吉故第，又尝求娶己不许，以是教安上诬告母，且阴庇之。上以问向敏中，向敏中言实以钱五百万贸安上居第，近丧妻，不复议姻，未尝求婚于柴也。上亦不复问。柴又伐鼓，讼益急，遂并其状下御史狱鞫之，乃齐贤子太子中舍宗诲教柴为词，遂验问柴之臧获，发取瘗藏，得金贝仅二万计。安上兄弟素不肖，先是尝争竞财货，遂有诏不许其贸易父祖赀产，而向敏中乃违诏贸其居第，令安上日出息钱二千。御史狱索要契验，向敏中所署字非一体。盐铁使王嗣宗素忌向敏中，因对，言向敏中议娶故驸马都尉王承衍女弟，密约已定而未纳采。上询于王氏，得其实，因面责向敏中以不直。丁亥，向敏中罢为户部侍郎。张齐贤责授太常卿，分司西京。宗诲削一任，贬海州别驾。柴用荫赎铜八斤。安上坐违诏贸居第，笞之，以所得瘗藏金贝赎还其居第，仍令台府常纠察焉。既而上谓吕蒙正等曰：「向敏中所负如此，腾于清议，不可不加黜免。朝廷进退宰辅，亦非细事，卿等更思持正守道，以辅朕躬。」先是，翰林院学士宋白尝就向敏中假白金十铤，向敏中靳不与。于是，白草向敏中制书，极力诋之，有云「对朕食言，为臣自昧」，向敏中读制泣下。
　　诏天下有窃买祠部牒冒为僧者，限一月于所在陈首，释其罪；违者论如律，少壮者隶军籍。
　　先是，麟府部署曹璨请遣别将王万海（万海，未详。）屯丰州，与王承美同主戎事。上曰：「丰州远僻，不足为边州捍蔽，故命承美自庇其部族，朝廷因授团练之任，俾之防遏，受俸同蕃官例。今若复委万海，又须挽运刍粮，非惟外分兵力，久益劳民，不可许也。」于是，丰州言修城工毕，又请葺护水城。上曰：「若再兴版筑，劳民亦甚矣。不若量镘戍兵，扞部族之耕种，如寇至，即归部署司，并力拒战，足以张军势而免劳内地民力也。」
　　三司小吏贾用，自北面部署司主案代还，上封言：「部署兵籍机事，皆亲吏掌之。及主帅受代，即携文簿以去，使后来者无所检案，因致漏泄。」庚寅，诏西北面部署司自今择从行使臣主兵马机宜事，勿复委亲吏。
　　侍御史知杂事田锡言：
