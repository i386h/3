<!-- { "loadSidebar": true } -->
　　令保安军筑子城，从鄜延部署曹玮之请也。
　　壬辰，召宗室、近臣于后苑，观西天绿豆、小香，占城稻。上作诗赐之，属和。
　　甲午，免卫州民三年科率，以蝗旱流移，新复业故也。
　　乙未，三门发运判官、殿中丞王直为监察御史，充三司度支判官。直上书言河决事称旨，故銟之。
　　丙申，禁兴剑利等州、三泉县白衣师邪法。
　　己亥，禁京师民卖杀鸟兽药。
　　庚子，诏西京分司官、太府卿裴庄，职方郎中韩昌龄将来郊禋各许奏荫一子。时庄等上封陈乞，中书言分司官无此例，上闵其年高，特有是命。（韩昌龄初见咸平四年七月。）
　　先是，滑州浚减水河毕功，设祭，有鹿随流而下，获之；孟州河阴县水次获龙卵，皆以献。辛丑，召辅臣观于后苑。
　　己酉，知审刑院盛度，言在京及诸路止有断案三道，值降圣节不奏，自余绝无刑牍，请宣付史馆。寇准曰：「汉文帝、唐明皇时，皆几乎刑措。盖当时诸侯专杀，有闻于朝廷者，有便宜而行者。今幅员万里，徒流以上合闻达者，皆奏牍。以此较之，则圣朝刑讼清净，过古昔矣。此陛下以德化民，精意钦□所致，臣等不胜大庆。」再拜称贺。诏銟度等。
　　庚戌，免京城和市修河刍□。
　　辛亥，诏滑州修河兵夫，方属凝寒，宜令官吏常切存抚，无令失所。
　　御史中丞马亮建言，士民父祖未葬，毋得辄析，从之。（此事不得其时，因亮为中丞，即附见。）
　　诏纠察刑狱司自今免鞫劾公事，如有定夺即仍旧。先是，纠察官吕夷简言：「本司累奉诏旨，勘鞫定夺公事，或止将公案详阅，亦无妨碍。若勘鞫公事即动须追逮罪人【二○】，辨证词理，显是兼置刑狱，不便。」故令止之。
　　中书言三司判官、转运使副秩满当迁者，但进士及第或带馆职者，皆欲授名曹，从之。（景佑元年六月癸丑可参考。）
　　十一月乙卯，诏自今犯酒曲、铜讯等有死刑者去之【二一】。中书参详，请令所在杖脊、黥面配五百里外牢城，诏可。
　　丁巳，吏部流内铨言：「本司令录稍多，员阙甚少。请权借审官院京朝官知县阙注拟一任。」诏审官院以五千户以下县借之。又言：「旧格，广南、西川幕职、州县官，偶有假故三二十日，或一两月，即不□为资考，赴调日再任远地。请自今一两月以下，偶有私故不满任者，并为成资，更不再注远任。」从之。
　　戊午，诏翰林侍读学士、刑部侍郎张知白序班在玉清昭应宫副使林特之上。时知白自天雄军徙应天，许便道朝觐故也。
　　己未，张知白言，河北提举捉贼司指使、殿侍王应捕贼有劳，身中重创，命补三班借职。
　　辛酉，合门、太常礼院上大礼称庆合班图，皇太子序位在宰相上，太子恳让。上以谕辅臣，寇准等面陈储副之重，不可谦抑，望遵仪制。凡再请，乃许。
　　诏自今给事中、谏议大夫、中书舍人母妻并封郡君。初止封县，枢密直学士、给事中王曙，寇准女貋也，因改旧制，议者非准专私而不忌。（专私不忌，据掖垣丛志。）
　　戊辰，翰林学士钱惟演言：「正阳门习仪，皇太子立于御坐之西，左右以天气暄煦，持伞障日，太子不许，复遮以扇，太子又以手却之。文武在列，无不瞻睹。有司设马台于太庙内，太子乘马至门，命移出萧屏外，下马步进。及南郊坛，前驱者解青绳将入外壝，太子亟止之，将及外壝，即下马。伏以太子英叡之德，既自天资，谦恭之志，实遵圣训。虽汉储被诏不绝驰道，五官正服以见侍臣，比兹巨美，不可同日而语矣。昔桓荣以储宫专精博学，谓之国家福佑，书于史册。今太子持谦秉礼，发自至诚，士民传说，充溢都邑。伏望宣付史馆，以彰盛德。」诏銟皇太子，仍优答惟演。
　　己巳，谒景灵宫。
　　庚午，飨太庙。
　　辛未，合祭天地于南郊，大赦天下。非劫杀、斗杀已杀人，十恶至死，伪造符印，放火【二二】，盗官物、官典入己赃，咸除之。斗杀可闵者，奏裁。
　　河北河东陕西缘边监当、京朝官，使臣，幕职、州县官，自今并许携家赴任。川峡广东监押、巡检、驻泊捉贼、监当使臣，并与二年一替。川峡幕职、州县官得替不押纲运者，并给仓券。供奉官以下充合门祗候者，自今五年考课【二三】。其三班使臣合磨勘者，虽外任亦许施行。见在铨曹幕职、令录未注拟者，两任五考以上无赃罪者【二四】，皆以名闻。乃诏翰林学士盛度，枢密直学士王曙，左谏议大夫王随与判铨陈尧咨、宋绶同试身、言、书、判优者与京官，次则幕职，循资令录与幕职，又次者皆补近便大处。自是每有郊恩悉然。
　　知应天府王曾言：「府民五户共扑买酒场岁课三万余缗，逋欠积久，其两户已破产，三户累尝披诉，而计司虑亏岁课，不肯与夺。乞赐蠲减。」上谓辅臣曰：「南京，太祖兴王之地，比他处尤当优□，岂可靳兹小利，重困吾民。」乃诏依东、西京例，令民取便买曲酝酒，其三户逋欠悉除之。
　　是日，夜漏未尽二鼓，大风扬沙，甚寒，坏青城就阳门幔屋，日出乃止。
　　甲戌，皇太子言，于玉清昭应宫建殿置经藏，以资圣筭。功毕，有诏褒答，赐殿名曰长生崇寿。
　　丁丑，谒玉清昭应宫，还，御天安殿，受册尊号。
　　己卯，崔元信率东、西女真首领入见，别贡中布二千，乞佛经一藏。诏赐之，还其布。以元信覆溺匮乏，别赐衣服、缯彩焉。女真首领又言各以本土马来进贡，中途皆失，诏特给其直。
　　庚辰，礼仪院言，自今文武官丁父母忧起复，不赴宴会外，自余服制式假满日并赴【二五】，奏可。
　　契丹遣使工部尚书萧吉哩、副使尚书左丞马翼来贺承天节。
　　中书言诸道租赋，欺隐至多，官私土田、侵冒亦甚，欲条贯画一，专委逐处提点刑狱管勾，从之。（此据会要天禧三年十一月事，当考详。）
　　十二月癸未朔，赐自今至滑州马递军士绢绵袍。
　　丙戌，富州蛮酋向光泽表纳疆土。上曰：「朝廷得之安用，当是其亲族不相容尔。」命转运司察之，果然。
　　辛卯，右仆射、门下侍郎、平章事向敏中加左仆射，中书侍郎、兼吏部尚书寇准加右仆射，通王元俨为保平、定国节度使，进封泾王。敏中以病不与祀事，奉表辞所加官，又继表求解，皆不许。
　　宣徽北院使、知枢密院事、检校太尉曹利用，吏部尚书、参知政事丁谓，并为枢密使。时辅臣以郊恩俱进官。故事，尝为宰相而除枢密使，始得迁仆射。乃以谓检校太尉兼本官充使。枢密使旧兼御史大夫，自利用、谓始去之。（兼御史大夫，据会要，当考。太平兴国六年九月，石熙载始用文资正官充使。）
　　赐宰相御制正说、奉道诗各十卷，岁时新咏三卷。
　　癸巳，以同知枢密院事任中正、周起为枢密副使。
　　乙未，三司奏，准诏与内藏库议，自今拟盐税钱及岁别出钱六千万赴左藏库给用，从之。（熙宁五年二月十七日，改此制，当考。）
　　丙申，谒启圣院太宗神御殿。
　　令西京增给应天禅院常住钱日三千，从冯拯之请也。
　　户部员外郎、知制诰晏殊等言：「舍人院书籍残缺，帷帐什物多敝，公钱至少。望赐国子监印本经书，令仪鸾司供帐，冬季三司给炭。」乃增月给为三十千，余从其请。
　　戊戌，谒玉清昭应宫、景灵宫。
　　壬寅，幸会灵观、祥源观、上清宫、开宝寺。
　　乙巳，诏：「诸路州府军监都知兵马使年满，委转运使阅才质书札，堪班行差使，即令赴阙。其不堪者，并送本所，依旧例补摄长史、司马。」
　　丙午，翰林学士钱惟演上言：「伏见每赐契丹、高丽使御筵，其乐人词语多涉浅俗。请自今赐外国使宴【二六】，其乐人词语，教坊即令舍人院撰，京府衙前令馆阁官撰。」从之。既而知制诰晏殊等上章，援引典故，深诋其失。乃诏教坊撰讫，诣舍人院呈本焉。
　　戊申，契丹遣使左武卫上将军耶律继宗【二七】、副使卫尉卿郑去瑕【二八】，来贺明年正旦。
　　辛亥，淮南转运使言，宿、亳等十六州军仍岁旱，其来年第三等已下民户蚕盐，请权罢给，从之。
　　是月，河中府处士李渎、陕州处士魏野皆卒。诏各赠秘书省著作郎，赐其家帛二十匹、米三斛，州县常加存□，二税外蠲其差役。渎性嗜酒，人或勉之，答曰：「扶羸养疾，舍此莫可，从吾所好，以尽余年，不亦乐乎！」预知死期，因促家人置酒，与诸子诀。野与渎有连，渎讣至，野哭之恸，谓其子曰：「吾不可去，去必不至。」第遣其子赴之，才六日，野亦死，时甚异焉。野善王旦、寇准，每赠诗，必劝以早退，旦、准皆不能用，识者高之。
　　供备库使郭怀玉为金部员外郎，提点中书五房公事。
　　是岁，天下户八百五十四万五千二百七十六，口一千九百四十七万一千五百五十六。
　　注　　释
　　【一】步军都虞候「步」原作「部」，据阁本及宋会要方域一四之八改。
　　【二】彼蛮人中彭姓一族「彼」原作「使」，据阁本及范文正公集卷一一张公神道碑改。
　　【三】且省戍兵「戍」原作「戎」，据上引范文正公集改。
　　【四】式固尔猷「猷」原作「犹」，据阁本及上引范文正公集改。
　　【五】能自奋励「能」原作「皆」，据宋本、宋撮要本及宋史卷二五八曹璨传改。
　　【六】三司假内藏钱帛二百四十五万「假」下原衍「借」字，据宋本、宋撮要本及本书文例删。
　　【七】实时腾奏「腾」原作「誊」，据宋会要刑法二之一四改。
　　【八】亦须俟夏秋成日乃奏「夏」字原脱，据宋本、宋撮要本及上引宋会要补。
　　【九】普度诸道释童行「普」原作「并」，据宋本、宋撮要本及宋会要道释一之二二、长编纪事本末卷二四朱能伪造天书改。
　　【一○】荐锡龙绨之检「锡」原作「赐」，「绨」原作「梯」，据宋本、宋撮要本、阁本及上引长编纪事本末改。
　　【一一】而又乃顾皇储「乃」，上引长编纪事本末作「睠」。
　　【一二】昔燧皇握机「握」原作「掘」，据宋本、宋撮要本、阁本及上引长编纪事本末改。
　　【一三】实冠皇图「冠」，上引长编纪事本末作「茂」。
　　【一四】此尤可见「此」原作「所」，据宋本、宋撮要本、阁本及上引长编纪事本末改。
　　【一五】臣焘所不敢从也「所」下原衍「以」字，据宋本、宋撮要本及上引长编纪事本末删。
　　【一六】争来迎谒「来」原作「求」，据宋本、宋撮要本改。
　　【一七】面赐之「面」原作「而」，据宋本、宋撮要本、活字本及宋史全文卷六改。
