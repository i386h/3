<!-- { "loadSidebar": true } -->
　　户部侍郎、平章事、兼枢密使章得象加工部尚书、枢密使。刑部尚书、同平章事晏殊依前官平章事，兼枢密使。宣徽南院使、忠武节度使、判蔡州夏竦为户部尚书，充枢密使。右谏议大夫、权御史中丞贾昌朝为参知政事。右正言、知制诰、史馆修譔富弼为右谏议大夫、枢密副使。弼以奉使，昌朝以馆伴有劳，故俱擢用之。弼辞不拜。此据富弼睳述前后辞免恩命辨谗谤札子。
　　辛卯，加枢密副使、保庆节度使王贻永为宣徽南院使。枢密副使、刑部侍郎杜衍为吏部侍郎。右谏议大夫、参知政事王举正，枢密副使、右谏议大夫任中师，并为给事中。时吕夷简罢相，辅臣皆进官。侍御史沈邈言：「爵禄所以劝臣下，非功而授则为滥【一】。今戎马屡警，未闻庙堂之谋有以折外侮，而无名进秩，臣下何劝焉。」邈，弋阳人也。
　　癸巳，侍御史鱼周询为起居舍人，职方员外郎王素为兵部员外郎，太子中允、集贤校理欧阳修为太常丞，并知谏院。周询固辞之，以太常博士、集贤校理余靖为右正言，谏院供职。时陕右师老兵顿，京东、西盗起，吕夷简既罢相，上遂欲更天下弊事，故增谏官员，首命素等为之。朱史修传云：「吕夷简罢相，夏竦除枢密使，既除复罢，更用杜衍。又范仲淹、富弼、韩琦同时擢执政，收揽一时名士，增谏官员，而修首在选中。」按修除谏官时，韩、范、富俱未入也。据晏殊传，修乃殊所荐，朱史误矣。时外人籍籍，言皇子生，将议大赦，进拜髃臣官及赏诸军。素上疏言：「方元昊叛，契丹多所要求，县官财用大屈，谓宜惜费以宽民力，且将士久劳待赏，而臣下乃坐享无穷之奉【二】，皆非所以为国计也。」其议遂格。按是年无皇子生，而素附传及王珪志素墓，并载谏疏，附传又即于拜谏官时载此，必非在此时也。今姑从之，仍稍颠倒其辞，庶不失事实。是年张修媛实生女，幼悟，但不知是何月。五年四月卒，才三岁。或所称皇子当作皇女，更须考详。仁宗庆历中亲除王素、欧阳修、蔡襄、余靖为谏官，风采倾天下。王公言王德用进女口事，帝初诘以「宫禁事，何从知？」公不屈。帝笑曰：「朕真宗之子，卿王旦之子，有世旧，岂他人比？德用实进女口，已服事朕左右，何如？」公曰：「臣之忧，正恐在陛下左右尔。」帝即命宫臣赐王德用所进女口钱各三百千，押出内东门，讫奏，帝泣下，公曰：「陛下既不弃臣言，亦何遽也！」帝曰：「朕若见其人留恋不肯去，恐亦不能出矣。」少时，宫官奏宫女已出内东门，帝动容而起。此据邵博见闻后录，当考之。
　　甲午，枢密副使、右谏议大夫富弼，改为资政殿学士、兼翰林侍读学士。弼时再上章，辞所除官，曰：「臣昨奉使契丹，彼执政之官，汉使所未尝见者，臣皆见之。两朝使臣，昔所讳言者，臣皆言之。以故得详知其情状。彼惟不来，来则未易御也，愿朝廷勿以既和而忽之。臣今受赏，彼一旦渝盟，臣不惟蒙朝廷斧钺之诛，天下公论，其谓臣何！臣畏公论，甚于斧钺，愿收新命，则中外之人必曰：『使臣不受赏，是事未可知，其于守备决不敢懈弛。』非臣务饬小廉，诚恐误国事也。」上察其意坚定，特为改命焉。
　　丙申，诏太常礼院，诸小祠献官，皆常服行事，不合礼文，自今并服四品以下祭服，若非时告祭，用香币、礼器者亦如之。
　　是月，上令内侍宣谕韩琦、范仲淹、庞籍等：「候边事稍宁，当用卿等在两地，已诏中书札记。此特出朕意，非臣僚荐举。」又令琦等密奏可代处边任者。琦等言元昊虽约和，诚伪未可知，愿尽力塞下，不敢拟他人为代。据韩琦家传，内侍姓名李元亨【三】，范仲淹集，内侍姓名陈舜封。候边事宁日，当除两府，庞籍、范仲淹、韩琦同被密诏。据记闻乃籍自言，不得内侍姓名。今附见。
　　诏权停贡举。
　　夏四月己亥，资政殿学士富弼言：「今元昊遣其伪官持书，欲议通好，而外皆传言元昊未肯称臣。昨闻传宣下西人所过州郡，加迎候之礼，又令逐州通判就驿燕劳。待之太过，深恐其后难为处置，失中国制御远人之术。兼闻西使之来，盖因契丹所谕【四】，元昊既禀畏契丹，则朝廷可且持重。纵使其议未合，亦有后图。大凡制事在乎初，初若失宜，后难救正。今日又闻西使入见，赐予甚厚，既许其伪辅之称，则元昊自谓得志。臣去年使契丹，与馆伴刘六符语，将来若使元昊复称臣，则本朝岁增金帛之遗。初既不避其名，今又未即如约，枉受前耻而不获后效，甚可惜也。今朝廷过有许可，所忧有二事：若契丹谓中国既不能臣元昊，则岂肯受制于我，必将以此遣使来，未知以何辞答之；若契丹谓元昊本称臣于两朝，今既于南朝不称臣，渐为敌国，则以为独尊矣。异日稍缘边隙，复有所求，未知以何术拒之。臣晓夕思之，二者必将有一焉，不可不早虑也。」
　　庚子，诏审官院、吏部流内铨，选人有同居之亲在川、广者，已许免远官，自今仍须召保官二人，乃听施行。
　　壬寅，上封者言：「窃见近日臣僚将所上封章、书疏，令人钞录出外，乃密遣浮薄之辈传诵称扬，务取己名，欲彰君过。朝廷累行戒告，终未遵依，扇成浇风，无益圣化。大抵为臣事主之道，必敦忠厚，靡尚激昂。傥惟节行之自存，岂患功名之不立？苟亏祗戒，固有典章。乞晓告中外，更有违犯，察访得知，重行贬降，以厉觽多。」从之。仍令御史台牓示朝堂。此据会要，当考上封者名姓。
　　癸卯，著作佐郎、签书保安军判官事邵良佐假著作郎使夏州。
　　先是，良佐与贺从勖诣阙，馆于都亭西驿，承受使臣取元昊书至中书、枢密院，谕从勖以「所赍来文字，名体未正，名上一字又犯圣祖讳，不敢进，却令赍回。其称男，情意虽见恭顺，然父子亦无不称臣之礼。自今上表，只称旧名，朝廷当行封册为夏国主，赐诏不名，许自置官属。其燕使人，坐□殿之上，或遣使往彼，一如接见契丹使人礼。如欲差人于界上承领所赐，亦听之。置榷场于保安军，岁赐绢十万匹、茶三万斤，生日与十月一日赐赉之。许进奉干元节及贺正。其缘边兴复寨栅，并如旧。」仍命良佐与从勖等同往议定以闻。
　　诏天庆等五节，自今流以下罪听决之。
　　甲辰，以陕西四路马步军都部署、兼经略安抚招讨等使、枢密直学士、右谏议大夫韩琦、范仲淹，并为枢密副使；知永兴军、资政殿学士、给事中郑戬为陕西四路马步军都部署、兼经略安抚招讨等使，驻军泾州。琦、仲淹凡五让，不许，乃就道。资政殿学士、兼翰林侍读学士富弼言：「臣伏闻近降敕命，韩琦、范仲淹并受枢密副使，仰认圣意，只从公论，不听谗毁，擢用孤远。天下之人皆谓朝廷进用大臣，常如此日，则太平不难致也。然议者惟云进用大臣虽则美矣，其西寇未殄，亦须籍材，若二人俱来，或恐阙事。髃论皆愿一名召来，使处于内，一名就授枢密副使之命，且令在边，表里相应，事无不集。以臣愚虑，亦谓髃觽所说，甚得允当。然近日或闻有异议者，谓枢密副使不可令带出外任，恐他时武官援此为例，深不稳便。此乃横生所见，巧为其说，沮陛下独断之明，害天下至公之论。自谓立此异议者，必知韩琦、范仲淹以西事方急，坚辞此职，既未肯从命而来，又不令带出外任，是欲惑君听，抑贤才。奸邪用心，一至于此。况先朝累曾有大臣带两府职任，应急出外，事毕还朝，不闻后来有武臣援此为例。臣愿陛下无信异说，专采公论，一名召来，使处于内，一名就授枢副之职，且令在边。或二人一岁一更，均其劳逸，亦甚稳便。内外协济，无善于此。如闻韩琦、范仲淹已有奏报，以西事未了，恳辞恩命，朝廷乘此处分，深合事宜。臣不胜恳切之至。」
　　陕西都转运使、龙图阁直学士、兵部郎中□遵路知永兴军，陕西转运使、起居舍人孙沔为天章阁待制、本路都转运使。
　　录大名府经城县【五】尉东方朝宗兄幸为登州黄县主簿，从子友之为郊社斋郎，以朝宗与贼力斗而死也。
　　乙巳，枢密副使、吏部侍郎杜衍依前官充枢密使，宣徽南院使、忠武节度使夏竦赴本镇。
　　先是，以枢密使召竦于蔡州，台谏交章论「竦在陕西，畏懦苟且，不肯尽力，每论边事，但列觽人之言，至遣敕使临督，始陈十策。尝出巡边，置侍婢中军帐下，几至军变。又元昊尝牓塞下，得竦首者予钱三千，为贼所轻如此。卒于败丧师徒，略无成效。今而用之，则边将之志怠矣。」且言：「竦挟诈任数，奸邪倾险，与吕夷简不协，夷简畏其为人，不肯引为同列，既退而后荐之，以释宿憾。方陛下孜孜政事，首用怀诈不尽忠之臣，何以求治？」侍御史沈邈又言竦阴交内侍刘从愿【六】，内济险谲，竦外专机务，奸党得计，人主之权去矣。其言尤切。会竦已至国门，言者益急，请毋令入见。谏官余靖又言：「竦累表引疾，及闻召用，即兼驿而驰。若不早决，竦必坚求面对，叙恩感泣，复有左右为之解释，则圣听惑矣。」御史中丞王拱辰对上极言，上未省，遽起，拱辰引上裾毕其说。前后言者合十八疏，上乃罢竦而用衍代之。此段当广求台谏章疏，一一出其姓名，乃善。石介圣德诗，云用御史中丞拱辰、御史平、邈【七】、谏官修、靖【八】凡十一疏追竦敕，而竦正传云【九】十八疏，今从正传。御史平，盖席平也。平寻以不才逐，独能言竦，可怪也。沈邈所言，据邈传。拱辰引帝裾，据刘挚所作拱辰行状。
　　丙午，以右侍禁蒙守中为大理评事。守中本干宁人，景德初，陷契丹，尝举进士及第。归朝补右侍禁，监和州税。至是，自陈不愿为武吏，故改命之。
　　戊申，契丹国母遣归义节度使耶律希烈、威卫大将军马贻教，契丹主【一○】遣朔方节度使萧日休、鄜州观察使赵为节等，来贺干元节。
　　吕夷简既罢相，命其子工部员外郎、直集贤院公绰为史馆修撰。公绰以夷简虽谢事，犹领国史，固辞修撰之命。己酉，命公绰复直集贤院。
　　著作佐郎、馆阁校勘蔡襄为秘书丞、知谏院。初，王素、余靖、欧阳修除谏官，襄作诗贺之，辞多激劝。三人者以其诗荐于上，寻有是命。此据记闻。
　　丙辰，遣官诣五岳、四渎祈雨。
