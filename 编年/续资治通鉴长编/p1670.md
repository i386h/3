<!-- { "loadSidebar": true } -->
　　【一二】黄履力为曾布曰「为」原作「荐」，据阁本、活字本改。
　　【一三】不纳回谢使副奏状「回」原作「面」，据阁本及上文改。
　　【一四】内汉蕃弓箭手于旧职名承袭宋会要兵一八之一九「汉」下无「蕃」字。
　　【一五】此地非久居之所「居」原作「安」，据阁本及文意改。
　　【一六】方崇阁本作「方蒙」。
　　【一七】清远军「清」下原衍「州」字，按宋无「清州远军」，今据宋会要方域一九之一七、宋史卷四八六夏国传及本书卷三一八元丰四年十月庚午条删。
　　【一八】皆是合要安置烽台堡铺及人马……所至之处「要安」二字原倒，据阁本乙正。
续资治通鉴长编
卷五百十
卷五百十
　　起讫时间 起哲宗元符二年五月尽其月
　　卷　　名 续资治通鉴长编卷五百十
　　帝　　号 宋哲宗
　　年　　号 元符二年（己卯，1999）
　　全　　文
　　五月癸卯朔，降授朝请郎、权刑部侍郎周之道，朝散大夫、刑部员外郎许介卿，宣德郎、刑部员外郎钱盖并降一官，以参定前秦凤路提点刑狱刘何辨雪制勘公事不当故也。复命何提点永兴军等路刑狱，曾布力争之，闰月辛巳乃罢。（刘何放罢秦凤提刑，在正月末，复为永兴军提刑，即五月一日，十二日甲寅所录，附此。布录载何事甚详，悉附见闰九月十二日辛巳。何与远小知州，当考。）
　　章楶奏，统兵赴南牟会进筑。（布录癸卯，四月七日楶奏，当考。）
　　甲辰，朝奉大夫鲁君贶为司农少卿，通直郎王岘为军器少监，太常博士、崇政殿说书周常为著作佐郎。常言：「伏见厚裕以上诸陵寝中器物，止以纯银镀金，而衣裳服用，又无珠玉之饰，盖是先帝时常有训诫，务在质素。惟裕陵洎宣仁圣烈皇后寝中所藏珠玉服用、纯金宝器尚多，欲收其器服，纳诸景灵殿寝中，以遵先帝遗诫。」诏令逐陵遣官管押赴奉宸库送纳。
　　降授礼宾使、熙河兰会路钤辖李沂改秦凤路。
　　熙河兰会路经略使孙路言：「钤辖王愍，踏逐到会州西地名巴宁会，地形高爽，土脉坚润，比之古会州尤更险要。臣欲候青南讷心等处城寨毕工，躬亲按视进筑。」诏孙路审度以闻。（四月二十五日丁酉布录云云，已附本日，恐与此相重，更详考之。）
　　殿前副都指挥使姚麟断魏吉不当，开封府得旨放罪，牒合门责限谢恩。曾布言开封府不应如是，上然之。诏开封府官吏放罪，殿前司吏送大理寺取勘，仍令三省立法。章惇以为不可止放罪。诏府官各罚铜二十斤，吏送大理寺勘。并诏自今命官合勘断及放罪，并依条奏审，违者以违制论。既而吕嘉问乞免放勘，府吏各罚铜八斤；殿前司吏经赦特决杖勒停，降资冲替。（布录甲辰，又己酉，又甲子。）
　　黄敏用乞移泾原帅府于镇戎军，以平夏城为镇戎军。上谓敏用越职，觽言奏陈利害，恐难坐罪。遂不行。（布录甲辰。敏用何官，当检入。元符元年六月九日，以同管勾成都府、利州、陕西等路茶事，差按视泾原路进筑城寨。）
　　丙午，淮南、两浙路察访孙杰言：「昨奏前发运使吕温卿兴贩簰板事，江州税务看验得合税钱一百九十贯，本簰勾当人吕文广不伏送纳，本务、监官、承事郎张华民具申江东转运使司，称：显是本人不顾公法，欺压州郡。看详华民乃监当小官，正在部属，不畏权势，敢与抗辨，以道守官，诚未之见，望赐銟擢，以劝奉公守法之吏。」诏张华民特与减一任监当，令赴部与亲民差遣。（布录：是日，上询：「李云从者何人？」布云：「陛下必记忆，吕嘉问知荆南，夜留城门，往其家宴饮，与其妾间坐，和诗及小词。」上云：「不记，莫是元佑事。」布云：「乃绍圣事。嘉问在荆南买金亏价及他事甚多，下湖北路监司体量，皆有实状。惇、卞此时方相得，力主之，安焘、李清臣乞不原赦，亦得旨。既体量到，却送嘉问分析，便以为无罪断放。当时若以体量状按治，嘉问已粉碎矣。外议云皆嘉问合有今日官职，故幸免。」上方云记得，仍云：「李云从上书极乱道，适欲罢差遣，以上书故未欲罢。」）
　　熙河兰会路钤辖折可适知西安州兼管勾沿边安抚司。其抚纳降羌及招置弓箭手、开垦田土、应干边防措置等事，内有急切待报不及者，听一面从长相度施行；于敕令有妨，仍从经略司奏请朝旨。从章楶所请也。（从楶所请，据布录增入。）楶又乞与环庆蕃官慕化换汉官，诏与准备差使。又乞修天都山庙，诏封顺应侯，仍以顺应为庙额。
　　丁未，刑部言：「驱磨告发出失陷钱物，合推赏者，令上户部参验。如有请属冒赏，各杖一百；赏钱五十贯文【一】。」又乞立伪造文钞及知情者流配、告赏等条。并从之。（旧本特详，今从新本。）
　　戊申，权户部尚书□居厚言，乞应官员外任请给，并令随处依条勘给【二】。从之。
　　鄜延路经略使吕惠卿言：「准朝旨，如收接表状讫，西人欲归衙头取禀，亦听从便。契勘夏国羌嵬名寨等乞诣阙讣告，兼令附谢表状前去。其嵬名科逋等只赍公牒前来，称：章表见在衙头，待回去闻之国主。已令顺宁寨将官作本处意度，说与西人，既章表见在衙头，回去说知国主，差使副或使臣送来，候得表状，奏取朝廷指挥。」诏吕惠卿依已降指挥施行。（二月十一日、四月七日、二十四日，又五月六日。）
　　诏秦凤不合勾保甲防守、权经略孙贲罚铜三十斤。
　　鄜延奏进筑金汤寨毕工，赐银合茶药。
　　是日，曾布既与章惇、蔡卞等同进呈蹇序辰、范镗制狱，再对，又言：「惇、卞各有所主，卞主序辰，惇主镗。此两人皆惇、卞未相失时共力荐引，今惇恶序辰，卞以镗举吕升卿自代，疑附惇而异己，遂恶之，以此议论各有所偏。不惟此两人，如周穜、吕嘉问亦皆惇、卞所主，今既相失，惇遂恶嘉问，而卞恶穜。此数人者，亦诚各有所专附，大约今日士人，皆分隶惇、卞门下。如许将、黄履，既不能有所主，亦不为人所趋，故皆无门下士。臣在西府，亦无以威福人，兼亦无所党与，故门下亦无人。平时以公论称荐赵挺之、郭知章辈，亦未尝与之为党。挺之辈蓄缩避事，亦尝陈于陛下前，无所隐。只如挺之昨草吕孝廉京东转运使词，得罪士论，既自羞愧，却乞外郡，谅陛下亦不知其请郡为此。其它奔竞好进之士，不趋惇则趋卞。然惇性簄率，多为卞所窥，虽与卞相失，然极畏卞，此许将、黄履及三省人吏所共嗤笑。臣尝问惇诸处阙官不除人，惇曰：『才除一人。』又云：『是元佑党或有何罪恶，以此不能除得。』其意盖指卞也。卞答之曰：『元佑党最分明者，莫是刘昱。』以昱为惇所主，故惇默然。惇用昱诚不当，以至引蔡肇、陈师锡，皆卞所指以为元佑人。此数人者诚不足引，赵挺之云：『蔡肇谮邹浩于苏辙，遂被逐【三】。」师锡亦是轼、辙门下儇薄多言之士。惇尝与臣言，自来于陛下前不曾言元佑人不可用；诚如此，乃是公议。人才难得，岂有一经元佑任使之人，便不可用？然宰相当旷然以公议收采人才，今乃独偏于刘昱、蔡肇辈，宜其为卞所非也。」上曰：「刘昱并不曾行遣，用蔡肇殊不当，陈师锡乃先帝所黜，亦不当用。」布曰：「惇如此，所以畏卞。然臣常谓大臣能以大公至正之道收用人材，危言正色为朝廷分别是非邪正，孰敢以为不然者？今惇、卞各有所偏，故是非无以相胜。惇初与卞同引序辰、嘉问辈，今虽悔之何所及？如臣则不然，自初秉政，得事陛下左右，便言惇引朱服、蹇序辰为卞所误。至今五六年，臣此论未尝变，以至与惇、卞议事，亦未尝小为之屈。臣尝语人，以谓卞虽不乐臣，然与臣共事，必不敢与臣异，盖惟理可以服人也。」（序辰、镗制狱，具在六月二十二日癸巳。）
　　庚戌，诏提举太清宫高遵礼，候再任满日，特更令再任。知枢密院曾布言：「昨高遵裕固年八十一【四】，乞再任宫观，特旨从之。今遵礼年七十六，兼已再任，于法皆不得，又特从其请，中外皆不详知陛下待遇宣仁亲属敦笃如此，当书之以付史官。」
　　诏朝请大夫王瑛除提点江南西路刑狱，指挥更不施行。以起居郎、权给事中孙杰言，瑛顷为润州守，无治术，徒饰□传，曲奉吕温卿等，故有是命。（初六日除。）
　　诏鄜延路金汤新寨，赐名金汤城。（二十八日庚午曾布云云可考。）
　　朝奉郎韩跂为工部员外郎。
　　辛亥，淮南、两浙察访孙杰言：「被命按察两浙路监司职事，体访得偏远州县，多有提举常平官不曾到处。臣详提举司所总常平、免役、农田、保甲等，乃先朝复古之法，所以为民之意至厚。条令委曲纤悉，在提举官躬亲讲究，开谕州县，以次推行，始可布宣惠泽。乞自今提举官虽与监司互分巡历，并须本司官二年遍所部州县。
　　权提举永兴军等路常平□黯言，诸路奉差管勾官，乞特依熙宁、元丰互注法施行。吏部勘当：诸州管勾官，除各依绍圣五年朝旨占阙外，复元丰管勾互注法，请许就占阙中，用元丰七年朝旨占换选择奏差。从之。
　　权通判广信军周綍言，沿边兵器不修者万数，物料不计，工力亦有所不逮，攻守之器，类用毛羽、丝枲、胶漆，经暑则水气蒸溽，修之数少，坏之数多。诏定州、真定府路安抚司，指挥诸州军今后常切点检措置施行；如更因循损坏，帅臣以下，并当重行黜责。（正月二十九日、三月二十一日可考。）
　　綍又言：「广信城北鲍河，夏秋山雨暴涨，倒流入城，淹浸草场，漂荡舍屋及堡寨。又广信、安肃二州之兵【五】，乞与巡边司兵滚同差使。又河朔马不足，请就近地或府界或西市团纲分配。边城并堤道官八员无职事可领，乞罢屯田判官，愿专置一员，所在责逐县令、佐兼领田事。」诏马事令太仆寺，余令逐路安抚总管司相度以闻。上谓辅臣曰：「綍所陈颇有理，可令召对。」曾布曰：「此乃京西转运判官周纯之弟，其人材或过于纯，召对固宜也。」布因言：「人材难得，顾所收采未广耳。臣尝言章惇所引举人，多不当，如李仲在元佑中，希王岩叟风旨，便申乞废清汴。昨既罢提举官，却令开御河，遂擢提刑。御河为北京患，人人知之。今年春旱，而北京水满城郭，居民、仓库皆被害，而无敢言者。韩忠彦深以为忧，亦不敢言，蔡卞亦知之，此事恐未便。」上曰：「此不难，只遣一内侍往视之，便可见。」布曰：「臣方欲开陈，乞遣一中人往视之，即可知虚实。」上曰：「邹浩亦有文字，当令按视之。」（按视竟何如，当考。）
