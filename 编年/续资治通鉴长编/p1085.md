<!-- { "loadSidebar": true } -->
　　【一八】若通此路「此」原作「北」，据长编纪事本末卷八八讨梅山蛮改。
　　【一九】军兴「兴」原作「与」，据阁本改。
　　【二○】从大理少卿吕少廉请也「吕少廉」，阁本及宋史卷一七九食货志会计均作「吕孝廉」。
　　【二一】李自良「自」，阁本作「士」。
　　【二二】谔首兴边事「兴」原作「与」，据阁本、续资治通鉴卷七七改。
　　【二三】果州团练使「练」原作「教」，据宋史卷三四九刘昌祔传改。
　　【二四】以公灭私「灭」原作「减」，据阁本改。
　　【二五】逐路增员乃至十二「二」原作「一」，据阁本及宋会要职官五八之一四改。
　　【二六】前时郎官愿如此「愿」，疑当作「顾」。
　　【二七】其例熟体细「例」原作「吏」，据阁本改。
　　【二八】理正杜纯「理」，阁本、活字本均作「而」，疑是。
　　【二九】通直郎监察御史王桓「通直郎」下原衍「王桓」二字，据阁本删。
　　【三○】子徇仍于本宫锁闭「宫」原作「官」，据阁本改。
　　【三一】伏缘臣所关牒诸路「伏」上原衍「易」字，据阁本删。
续资治通鉴长编
卷三百三十五
卷三百三十五
　　起讫时间 起神宗元丰六年五月尽是年六月
　　卷　　名 续资治通鉴长编卷三百三十五
　　帝　　号 宋神宗
　　年　　号 元丰六年（癸亥，1083）
　　全　　文
　　五月丙子朔，御文德殿。
　　于阗贡方物，见于延和殿。上问曰：「离本国几何时？」曰：「四年。」「在道几何时？」曰：「二年。」「经涉何国？」曰：「道由黄头回纥、草头达靼、董毡等国。」又问：「留董毡几何时？」曰：「一年。」问：「达靼有无头领、部落？」曰：「以乏草、粟，故经由其地皆散居也。」上顾谓枢密都承旨张诚一曰：「达靼在唐与河西、天德为邻，今河西、天德隔在北境。自太祖朝尝入贡，后道路阻隔，贡奉遂绝。」又问：「尝与夏国战者，岂此达靼乎？」曰：「达靼与李氏世雠也。」又问：「道由诸国，有无抄略？」曰：「惟惧契丹耳。」又问：「所经由去契丹几何里？」曰：「千余里。」（新纪于丙子书于阗入贡，旧纪附年末。）
　　诏：「大忌日，六曹诸司不为假，执政官早出，诸官司不得随出。」
　　诏：「京东转运副使□居厚所奉新法卖盐钱三十六万余缗，令运至北京左藏库封桩。自今岁具数以闻。」初，朝廷恐居厚所奏卖盐钱多立虚数，上欲验其实，故有是诏。（六月一日、六月十七日。）
　　泾原路经略司言：「第五将申，熙宁寨硝坑堡巡检王世隆追贼于水东口战死，弓箭手十将王和等十四人各伤中。」诏：「世隆擅领兵过壕，又不能策知伏兵，致伤折人觽，如其生全，朝廷必加重责，可更不推恩。其轻重伤人依格，阵亡人依阵亡不胜例。」
　　诏改加上仁宗、英宗皇帝尊谥为奉上徽号，令三省官与太常寺官详定。
　　丁丑，诏熙河路经制司：「案未用兵已前，每岁经画到财利，各有定额，兼创司之始，主管之人并各已曾用所得课息等第推赏讫。自元丰四年之后，每年并不见本司于岁末具到上件所入增、亏并见在、销破数目，未知因依。可下本司火急分析闻奏。」（此据御集，要考见后来所分析附此。）
　　戊寅，提举陕西买马司言：「阶州增茶价，恐蕃部马不至，乞量增马价。」诏止依旧价，如蕃部不愿请茶，并支钱帛。（六月二十一日。）
　　广南西路转运司言：「宜、藤、融州产白锡、黑铅，可于梧州置铸钱监，以十五万缗为额。所出息钱，即乞还见欠内藏库及积欠上供钱七十万缗，候还足，并封桩以应军需。」诏：「广西财利久苦窘乏，近岁军兴，尤觉不支。可依所奏。」
　　己卯，诏：「于阗大首领【一】画到达靼诸国距汉境远近图，降付李宪。」以尝有朝旨委宪遣人假道董毡使达靼故也。
　　礼部言：「经有大裘而无其制，近世所为，惟梁、隋、唐为可考。请缘隋制，以黑羔皮为裘，黑缯为领袖及里缘，袂广可运肘，长可蔽膝。谨案皇侃说，祭服之下有袍茧，袍茧之下有中衣；朝服【二】，裼衣之下有裘，裘之下有中衣。然则今之亲郊，中单当在大裘之下，其袂之广狭、衣之长短，皆当如裘。伏乞改制。」从之。
　　诏加赠皇城使宋玠英州刺史。以其子滋言玠有收复石堡城功，未赏而死故也。
　　舒州防御使克敦进父保静军节度使、萧国公承干文集十卷。诏：「承干父子世以艺文、儒学名于宗藩，在朝廷旌善与能之义，宜有褒宠。可加赠安定郡王，克敦仍降奖谕。」
　　辛巳，诏前两浙路监司苏獬、胡宗师、朱明之各罚铜二十斤，坐不举发知秀州□安世赃罪故也。
　　诏供奉官郭惟贤部九十骑，获首级五十六，身重伤，及先锋破贼；左藏库使高永翼【三】部五十二骑，获首级一百二，各迁五官，余迁官赐绢有差。赏从訾虎部兵出界功也。又诏高永翼止迁两官，为皇城使、贵州刺史，余三资许回授五服内亲。
　　陕西转运副使范纯粹乞令提点刑狱胡宗回等【四】不须躬亲照管西人顿递。诏：「抚接西人，朝廷自有常体。经历官司供亿或过不及，皆当治罪。纯粹昨以张皇轻易，已尝诫敕，今此奏陈，盖欲掩覆前过。自今宜凡事审重，务令合宜，勿生边事。」（四月二十九日，纯粹云云可考。）
　　壬午，单州团练副使、员外郎东方戒上飞虎立成阵图、步人制戎骑法，乞面陈利害。诏枢密院召问之。
　　给事中韩忠彦等言：「奉议郎郏亶除太仆寺丞。案亶方以不职，下本道劾罪，而便与职事官之选，理若未然。」上批：「郏亶差除之日，本房亦当检会近降取勘指挥，呈白执政将上。今数日之间，褒贬异论，甚失国体。其除太仆丞指挥可更不施行。」
　　癸未，诏：「闻鄜延路新支纲马，分配诸军，颇有新兵未堪出战，例得善马，其有武艺旧人，往往阙马，甚非朝廷本意。委刘昌祚案验有实，即与改配【五】，仍具数以闻【六】。」
　　国子司业朱服言：「养士莫盛于太学，而士鲜能知射。今武学教场隶本监，欲听学生每遇假日习射。」从之。
　　夔州路转运司言：「万州铁矿甚多，乞创钱监，岁可收净利三万二千缗，应副本路。」从之。
　　甲申，分命辅臣祈雨。
　　礼部状：「太常寺修定郊礼之岁【七】夏至，皇帝亲祭皇地祇于北郊方丘及上公摄事仪。」诏依。亲祠北郊仪尽如南郊，其上公摄事，惟改乐舞名及不备官，其俎豆、乐县、圭币之数，史官奉祝册，尽如亲祠。（元佑五年五月十八日、六月十二日，七年三月十八日。）
　　诏：「渐逼炎暑，开封府、大理寺系囚，令连夜并力结竟。奏案上者，都省限三日约法断下。」（旧纪书：「甲申，诏：大暑，开封、大理狱其趣决之。」新纪改云：「以渐暑，趣开封、大理决狱。」）
　　丙戌，诏祠部具去岁给度僧牒，比元丰四年孰为多少以闻【八】。已而祠部以四年数比较【九】，共多五千七百余道。于是又诏：「自今给度僧牒如过每年数目，即未得印给，先具以闻。」
　　御史黄降等言：「往时御史皆得言事，仍同定夺公事，惟被诏推狱则轮差。向由复置察按，而御史六员分领六案，故因推勘太学公事，有旨令中丞同本察御史根治，今后准此。后既分三员言事，三员领察，而本台失于申明，尚守前日指挥，亦止本察御史根治，故言事御史自此不预鞫狱。案唐六典，侍御史纠举百僚，推鞫狱讼；监察御史分察尚书六司，纠其过失。今之言事官大率如唐侍御史之职，察官乃唐监察御史之职。国朝旧制，有『四推』之名，总谓之『后推』，而三院御史皆预领焉。今推鞫狱事，独付察官，而近准朝旨，又以六曹定夺公事，亦送本察【一○】，即于检察职事有所妨废。况有失察诸司违慢，朝廷常加督责，兼言事御史既不预定夺，又不劾狱，则于签书行遣公事，全然稀少。欲乞别定条制，以正分守。」诏立法以闻。已而尚书省札子：「令定夺文字送本曹，如合再定，即送御史台本察。」
　　降又言：「事之最难者莫如疑狱。夫以州郡不能决而付之大理，大理不能决而付刑部，刑部不能决而后付之御史台，则非甚疑狱必不至付台再定。若御史联事之觽非如大理、刑部，必不能胜其责也。近有旨：『定夺文字送本曹，如合再定，即送本察。』臣愚以谓与夺刑名，事重体大，宜仍旧觽官参定，余事则随曹付察。如此，则大小繁简皆得其称，是正疑谳罕有不当。」其后刑部请：「鞫狱、言事御史轮治；其定夺刑名，则觽官参定；余事随曹付察【一一】。」从之。
　　河东路经略司言：「知府州折克行招纳西界伪钤辖香逋通说事宜并兵马数，已令香逋选择信实人，入西界招谕近上头首归投去讫。」诏：「香逋所说兵马数，多与诸处探报不同，观其意趣，蔽护夏国之寡弱。今虽内向，遣归府州，令使人招呼贼界头首，虑亦未是忠白，却致传泄边界事。委王居卿更详度，令郭忠绍密窃防之。」
　　丁亥，诏宗女毋得与尝娶人结婚，再适者不用此法。
　　诏：「降配禁军营杂役卒，在京可轮月刺配，先殿前，次马军，次步军司，周而复始。」
　　诏臣僚恩例陈乞差遣，承务郎以上与减一年、大小使臣减一年一季磨勘，选人免试，执政官依五年五月内指挥。
　　戊子，权提点河北西路刑狱王子渊兼同措置河北籴便。罢提点河北籴便司，其粮草并令措置司计置，应提举籴便司钱钞别桩管，本司当应副粮草处逐年据数拨与转运司，岁终具数奏，以旧系提举籴便钱拨还。（本志以提点河北西路刑狱王子渊兼同措置，更谓之措置河北籴便司。四年三月十一日，始命蹇周辅措置。）
　　西头供奉官、合门祗候宋明为供备库副使、勾当军头引见司【一二】，以逮事先帝藩邸也。
　　诏：「昨修筑兰州质孤、胜如、熨斗平堡子，不堪守御，已毁废。其元相度保明官李宪、苗授、李浩、康识特放罪，苗授、乐士宣、阎仁武所赐敕书、银绢等并追纳。」（二月丁未可考。）
　　礼部尚书黄履言：「祀前一日，致斋祠宫，自来祠宫以职事相联，遂相往来，况省官既有出谒之禁，欲乞虽在祠宫，亦不得通谒。」从之。履谒监祭王桓而不见答，故有是奏。（朱本【一三】削去黄履谒王桓事。）
　　刑部言：「窃闻京城诸门或不以时启闭，公私或以废事。欲令新城门并以日初出入时为准，委开封府检察。」从之。
