<!-- { "loadSidebar": true } -->
　　丁卯，著作佐郎卢佩弃市。佩监升州酒，转运使樊若冰劾其奸赃，诏鞫之，具伏，前后所授赃钱一百九十贯【一一】，遂抵于法。
　　辛未，夷州蛮任朗政等来贡方物。
　　初，淮海王俶入朝，命其子镇国节度使惟治权知□越国事。一夕厩中火，惟治率兵临高下视，令亲信十数辈，仗剑申令敢后顾者斩，顷之火息。妻族有隶帐下者恃亲犯法，惟治命杖背于府门。于是惟治悉奉兵民图籍、帑廪管钥授知杭州范旻，与其弟惟演、惟灏等皆赴阙。诏遣内侍护诸司供帐迎劳于近郊。壬申，对于长春殿，各赐衣带、鞍马、器币。（惟治自奉国改领镇国乃五月事，此时未入朝也。本传载之入朝后，误矣，今不取。）
　　癸酉，杖杀詹事府丞徐迁，坐督漕濮州军储，受赇不法，为馆驿吏所诉，鞫之得实故也。
　　甲戌，髃臣奉表上尊号曰应运统天圣明文武，凡三上，许之。
　　上先诏权罢贡举，复恐场屋间有留滞者，乃诏诸州，去年已得解者，除三礼、三传、学究外，余并以秋集礼部。
　　九月甲申朔，上御讲武殿，覆试合格人，进士加论一首，自是常以三题为准。得渤海胡旦以下七十四人，乙酉，得诸科七十人，并赐及第，始赐宴于迎春苑，授官如二年之制。故事，礼部唯春放牓，至是秋试，非常例也。
　　诏自今广文馆及诸州府、礼部试进士律赋，并以平侧依次用韵。
　　己亥，改杭州衣锦军为顺化军。
　　壬子，以布衣张遁【一二】为开封府襄邑县主簿，张文旦为澶州濮阳县主簿。上微时，尝与遁等同肄业乡校。至是诣阙自言，故有是命。
　　冬十月癸丑朔，契丹遣太仆卿耶律谐里、茶酒库副使王琛来贺干明节。
　　甲寅，高丽国王□遣使来贡方物及兵仗。
　　庚申，幸武功郡王德昭第，因幸齐王廷美府。赐廷美银万两、绢万匹。德昭及兴元尹德芳赐各有差。还，召近臣、契丹使宴苑中。
　　司农寺丞孔宜知星子县回，献所为文，上召见，问以孔氏世嗣，擢右赞善大夫，袭封文宣公。辛酉，诏免袭封文宣公家租税。先是，历代以圣人之后不预庸调，周显德中，遣使均田，遂抑为编户。至是，孔氏诉于州，州以闻，上特命免之。（宜袭封，据会要在三年十月免租税前，今附见。）
　　己巳，滑州言灵河县决河已塞复决。命西上合门使郭守文等率徒塞之。（守文护役在十二月，今并书之。守文同王侁、石振护役，今止书其长一人。）
　　庚午，畋近郊。
　　澧州民有诉为贼所劫夺财物而不实者，刺史赵彦韬手杀之，探取其心肝，民家诣阙诉其事。癸酉，彦韬坐杖脊，配隶淮西禁锢。
　　契丹使耶律谐里等辞归国，诏供奉官、合门祗候王侁送至境上。送伴使盖始此。
　　乙亥，斩骁捷卒徐素等三人，坐诬告指挥使戎希萼私习天文灾异不实故也。诏赐希萼紫袍、银带、金帛以慰之。
　　杭州送钱俶伶人凡八十有一人，诏付教坊肄习，寻以三十六人还杭州，四十五人赐俶。（实录于辛巳书云，诏两浙所送淮海国王伶人马安国等百余人，俾教坊肄习之，与俶本传不同，今从俶传，若如实录所云，则不足记也。）
　　上初即位，幸左藏库，视其储积，语宰相曰：「此金帛如山，用何能尽，先帝每焦心劳虑，以经费为念，何其过也！」薛居正等闻上言皆喜。于是分左藏北库为内藏库，并以讲武殿后封桩库属焉，改封桩库为景福内库。（置内藏库，实录不书。按：职官、食货志及会要等并云在此年十月，因附见其事。）初，太祖别置封桩库，尝密谓近臣曰：「石晋苟利于己，割幽蓟以赂契丹，使一方之人独限外境，朕甚悯之。欲俟斯库所蓄满三五十万，即遣使与契丹约，苟能归我土地民庶【一三】，则当尽此金帛充其赎直。如曰不可，朕将散滞财，募勇士，俾图攻取耳。」会晏驾，不果。（王曾笔记云：左藏北库即封桩库，太宗改名左藏北库，后改名内藏库。按内藏库实分左藏北库为之，非封桩库也，而封桩库别改名景福内库，并属内藏，疑王曾误矣。封桩库但藏每岁国用羡余之数，亦安得十数年间，金帛遂如山乎？金帛如山，固当是左藏北库，盖僭伪储蓄，并入左藏，其北库金帛山积宜也。王曾云僭伪储蓄，悉入封桩，政缘误指左藏北库即为封桩库耳。又按宋敏求东京记云：国初，置景福内库，太平兴国三年改名内藏，相对有封桩库，景德四年，赐名内藏西库，别有景福殿库隶焉。敏求以内藏库即景福库，与国史不同，或敏求误。所云封桩库则是真宗时别以新衣库为之者，非王曾所记太祖时封桩库也。别有景福殿库，亦隶左藏，既云别有，又恐非太宗所改景福内库矣。然职官志载内藏库在银台门外，又有西库，景福殿库隶焉，与敏求所记盖同。今但以食货志为据，更俟详考。）
　　十一月丁亥，遣供奉官合门祗候□元载、太常寺太祝毋宾古为契丹贺正使。元载，延祚之子也。（毋宾古，即劝王钦若蠲除欠负者，当考其邑里。）
　　乙未，亲享太庙。
　　丙申，合祭天地于南郊。御丹凤楼，大赦。受册尊号于干元殿。国初以来，南郊四祭及感生帝、皇地祇、神州，凡七祭，并以四祖迭配。上即位，但以宣祖、太祖更配。于是合祭天地，始奉太祖升侑焉。殿直王操献南郊颂，上悦之，召问曰：「汝在江南与谁等？」操曰：「与张洎同。」上问：「洎今为何官？」左右对曰：「太子中允。」己酉，即以操为太子中允。
　　令开封府访义居、孝行、年八十已上者，临见之。
　　初，合门祗候王侁使灵州、通远军还，言主帅所用牙兵，率桀黠难制，虑岁久生变，请一切代之。上因遣侁调发内郡卒往代，戍卒闻当代，多愿留，侁察其中有旅拒者，斩以徇，卒皆惕息，遂将以还。（此事实录、本纪皆无之，据侁传云送契丹使至境上还，即为此行。今按实录，侁送契丹使至境上在此年十月乙亥，而十二月戊寅又复命侁与郭守文同护灵河之役，则侁往西边当在十一月前后也，今附见于此。传又云侁一岁中往来西边，多奏便宜，颇听用。所云一岁中者，盖通侁在清水时事言之也。）
　　盐铁、户部、度支三司所掌凡二十四案【一四】，吏千余人。上虑使、副、判官督察有所不及，而商税、胄、曲、末盐四案最为繁剧【一五】。十二月丙辰，各置推官，命左赞善大夫张仲容等四人分领之，诸案寻亦皆置推官，或置巡官，悉以京朝官充。
　　干德中，左补阙蓟人宋琪【一六】为开封府推官，上时尹京，初甚加礼遇。琪与宰相赵普、枢密使李崇矩善，多游其门，上恶之，白太祖出琪知陇州，移阆州。上即位，由护国节度判官召赴阙，程羽、贾琰先自府邸攀附至显要，琪为所中，久不得调。丁巳，上召见诘责，琪拜谢，请悔过自新，乃授太子洗马。
　　乙丑，幸讲武台，观飞山军人发机石射连弩。上将伐北汉，先习武事也。
　　庚午，腊，有司请备冬狩之礼，上从之，因谓左右曰：「老子云『驰骋畋猎，令人心发狂』，夏书曰『外作禽荒』，为人上者不得不戒。历观前代，多惑于此而至丧败。朕今顺时搜狩，为民除害，非敢以为乐也。」
　　甲戌，改永兴军为兴国军。
　　戊寅，契丹遣使萧蒲骨只等来贺来年正旦。
　　是冬，诸州贡举人并集，会将亲征河东，罢之。自是，每间一年或二年乃置贡举。
　　初陈洪进纳土，上即命其子文显知泉州，议择能臣关掌州事，殿中丞南顿乔惟岳方居父丧，诏起维岳为通判。维岳始至，会仙游、莆田、百丈草寇乘虚啸聚十余万，来攻城，城中兵纔三千，势甚危急。监军何承矩、王文宝欲屠其城，燔府库而遁。维岳抗议，以为朝廷任以绥远之寄，今惠泽未篃，盗贼连结，反欲屠城焚库，岂诏意哉！承矩等因复坚守。时两浙西南路转运使杨克让在福州，遂率屯兵往救之，围既解，监军军器库副使王继升【一七】率精兵二百骑，夜出追击，悉擒其魁首，械送阙下，草寇悉平。承矩，继筠之子也。（此事未知的在何时，今附见是年之末。） 
　　是岁，初置文思院。（本志在六年，今从会要。李侩十朝纲要是岁行太平兴国编敕。）
　　注　　释
　　【一】以通襄潭之漕「襄潭」，阁本及续通鉴卷九同。宋会要方域一七之一、宋史卷九四河渠志及顾祖禹读史方舆纪要（以下简称方舆纪要）卷七九白河条并作「湘潭」。十朝纲要卷二、编年纲目卷三则作「襄汉」。按本编及以上各书记载，程能所议开渠置堰、回水合流计划，旨在由京师通漕襄汉，更顺汉江而下，以通湘潭之漕。原刊作「襄、潭」，盖兼言之。
　　【二】水不能至「至」原作「致」，涉下而误，据宋会要方域一七之一、宋史卷九四河渠志及续通鉴卷九改。
　　【三】昌州岁收虚额盐「额」原作「头」，据阁本及宋会要食货二三之二一、续通鉴卷九改。
　　【四】隐居华潼谷中「华」上原衍「二」字，据宋本、宋撮要本及续通鉴卷九删。
　　【五】兵一万八千七百二十七「七百」原作「八百」，据同上书及宋史全文卷三上、宋史卷四太宗纪改。
　　【六】泉州衙内都指挥使文顗为滁州刺史「滁州」原作「徐州」，据宋本、宋撮要本、阁本及十国春秋卷九三陈文顗传改。
　　【七】上御干元殿受朝「干元殿」原作「崇元殿」，据宋本、宋撮要本改。按宋会要方域一之三、宋史卷八五地理志，崇元殿乃梁旧名，干德四年重修，改干元。
　　【八】郑骧原作「郑让」，据宋本、宋撮要本、阁本改。按宋史有两郑骧：一字士龙，河南人，见卷三○一；一字潜翁，信之玉山人，见卷四四八，年代、事迹各异。此当别一郑骧。
　　【九】则诸案吏人各持其簿列于庭「案」原作「按」，据宋撮要本及长编纪事本末卷四、治迹统类卷二改。
　　【一○】京朝阁本同。宋本、宋撮要本及宋史全文卷三上均作「京官」。
　　【一一】前后所受赃钱一百九十贯「赃」原作「赋」，据阁本改。
　　【一二】张遁宋史卷四三一辛文悦附传同，卷四太宗纪作「张遯」。
　　【一三】苟能归我土地民庶「苟能」原作「可能」，据宋本、宋撮要本、阁本改。
　　【一四】盐铁户部度支三司所掌凡二十四案「度支」原作「掌支」，据宋本、宋撮要本、阁本及髃书考索卷八户部尚书条改。
　　【一五】而商税胄曲末盐四案最为繁剧「胄」原作「酒」，据宋本、宋撮要本及宋史卷一六二职官志三司使条改。
　　【一六】左补阙蓟人宋琪「蓟」原作「苏」，据宋本、宋撮要本、阁本及宋史卷二六四本传改。
