<!-- { "loadSidebar": true } -->
　　丙戌，鄜延部署康进（康进，未见）等言蕃部叶市族罗埋等持贼迁伪署牒，帅其族百余帐来归。诏以罗埋为本族指挥使，啰胡为军使，赐赉有差。
　　戊子，环庆都部署张凝言：「蕃部牛羊、苏家等族与贼迁族帐斗敌，其立功首领请第赐茶彩。」上曰：「此族在环州侧，恃险与远，结贼迁为援，环州常病之。朕累遣边吏招谕，近闻有志内附，尚疑其诈，今果与贼迁拒战，则无疑矣，赏物可优给之。」
　　庚寅，屯田员外郎盛梁削籍黥面，流崖州。梁前知普州，受赇枉法，给部民韩从曮所纳田产，下御史按劾，罪当大辟，而父年八十，子年十四，法当上请，又事在五年郊祀赦前，故免死焉。
　　诏内藏库专副以下，不得将库管钱帛数供报及于外传说，犯者处斩。
　　三月辛卯朔，钦州言交州八州使黄庆集等率其属四百五十余口归附，诏遣使慰抚之，令还本道。
　　侍御史知杂事田锡言：「臣伏睹去秋已来，霖雨作沴，近畿诸处【五】，水潦为灾。虽闻检覆蠲免租税，又闻相度低下开掘沟渠【六】。忧□之心，似有所济，而利害相半，莫知适从。古者不夺农时，虑妨营种，或遇歉岁，即念困穷，故有赈贷粮储，除放徭役，免令凋瘵，不至流亡。今国家为少阙军兵，防备边戍，遂于曹、单、宋、亳、陈、蔡、汝、颍之间，点集乡村，拣选强壮，得五七万人。访闻始降宣命指挥，只令在本城防守，及至奏闻都数，即并抽赴京师。昨近臣何以商量，如此失信，令下民宁无怨望？况陛下常好读书，有儒臣时得侍讲，春秋谓『君命无二』，又曰『信不由中』，谅在圣聪，尽达微旨，岂有命令既宣于髃下，而诚信不由于厥中？若外国差人在京探事，事无巨细，境外既必尽知，知而图谋，边上未得安静。其所谋之大【七】，谓古者以民为邦本，食为民天。今国家取丁壮为兵，已失邦本；以灾伤去食，宁有民天！粮储何止无余，边备亦恐不济，以此得计，以此乘时，此外国所谋之大者也【八】。其所谋之大者，以关西去年秋稼不登，京东今岁春种已失，国家营救之不暇，庙堂图虑之未精【九】。欲以新集未惯之兵，授非才无勇之将，侥幸求胜，轻敌寡谋，此外国所谋之大者也。加以自春已来【一○】，多阴少晴，每遇朔风，其来数日不定，变阳春和煦之令，入边塞动静之占。臣不晓占书，不知兵略，但以经史所言之事，求灾祥可见之征，以愚意裁量，望圣慈采纳。虽兵者凶器，不得已而用之，民为邦本，不得已而取之。今五七万人并离农亩，日近更差使臣拣点，岂无物议忧虞！以灾沴之余，寇盗若起，适足为戎狄之利，有劳宵旰之怀。检灾伤乃是虚名，行赈贷且非实事，斯乃今日之务最急也，非时之患可忧也。臣谓非十年不足以聚蓄财货，非十年不足以生育黎元。二十年间，治之得其宜则无虑，治之失其宜则有患。非二十年尚未能蓄聚财货，生育黎元，况临事欲制置乎？望陛下思今日之急务，虑非时之所忧，示信以结之，善谋以成之。若信不由中，事出虑外，必恐国家多难，自今日始。臣受先帝拔擢【一一】，不敢不言，臣受陛下指挥，不敢不奏。」（锡自注云：咸平六年三月一日奏，今附本日。差使臣拣点曹、单、宋、亳、陈、蔡、汝、颍丁壮，更当详考。）
　　壬辰，以咩逋族首领、锦州团练使泥埋领鄯州防御使、充灵州河外五镇都巡检使【一二】。先是，上谓辅臣曰：「泥埋与潘啰支同力讨贼，族帐密迩河外，近又遣城逋远告事宜，不幸而死，可特与转改，令与潘啰支犄角宣力。」故有是命。
　　石隰都巡检使高文山□巠言绥州东西蕃部军使拽臼等百九十五口内属。
　　初，大理寺丞黄宗旦言颍州陂塘、荒地凡千五百顷，可募民耕殖，即命宗旦往经度之。部民应募者三百余户，诏令未出租赋，免其徭役，且欲宗旦终其事，甲午，以宗旦通判颍州。
　　环州言蕃官苏尚娘击贼有功及屡告贼中机事，癸卯，以为临州刺史，赐锦袍、银带。
　　有司言：「庆州克胜等军亡没者【一三】，承例取子弟以代；所乘马死，则责其自市，故多至逃窜。」诏自今亡者募人补之，阙马者官给之。
　　丙午，左司谏、直昭文馆种放再表乞暂放归山，诏许之。特授起居舍人，将行，宴饯于龙图阁。又诏三馆、秘阁官宴饯于琼林苑【一四】，上赐七言诗三章，在坐皆赋。
　　辛亥，内出封事，云：「臣闻安边陲，定祸乱，无出于和人心而正师律；实仓廪，兴馈运，无出于惜民力而施号令。当今大要，实在于兹。臣窃谓去岁丑虏生妖，灵州路绝，陛下篃询有位，俾献良筹，始皆□定妖氛，终则陷失疆土。臣以为此盖主将无智，漕运不才。何者？若主将有夺人之心，漕运有先见之略，则料敌制胜，必兆深谋，弭患平戎【一五】，不堕奸计矣【一六】。何以言之？去岁大兵已至边界，疑惑不前，致贼先击灵州，断其道路，遂使救兵不进，信候不通，此主将之无谋也。经度粮草，集便资储，当使民庶靡劳，寇戎不测，而张皇事势，明揭牓云，限二十五日裹粮，取灵武一郡老幼，是致贼辈明知事实【一七】，并力攻围，此漕运之不才也。成事不说，今固已然，来者可追，请陈其要。臣今又睹命度支使梁鼎等往陕西制置者，有以见陛下忧勤烝庶，采择刍荛。然事理之间，有所未便，臣若不论利害，密达圣聪，异日河西稍失安宁，关右复须劳役，支吾不暇，兵革大兴，则臣惧此时天必垂咎。臣窃闻欲令边上同近内州郡同其价例，货鬻解盐。此议傥行，必招深悔。盖蕃情民意【一八】，惟利是图，或稍失堤防，必共为奸弊。臣伏见鄜、延、环、庆、仪、渭等州，未禁青盐之时，每一斤不过十五钱，百姓皆食。洎禁青盐，客旅入中刍粟，运解盐于边上货鬻。其所鬻之价，与青盐不致相悬，是以百姓乐食贱盐，须致畏法，至今蕃部难卖青盐。今若运解盐赴边，与内地同价，则边民必须冒法图利，却入蕃界，私贩青盐，乃助迁贼而结民怨矣。书云『民惟邦本，本固邦宁』，若邦不宁，求边鄙无事，不可得也。伏望陛下特开圣断，询问辅臣，以安边为远图，以□民为大计，审详利害，无失事机。」
　　诏下其章付梁鼎等条对以闻。鼎等言：「窃以关中郡县，控接河西，远近宿兵不下十万，比约诸郡公钱充费，一年计以七十万五千余贯。仍自去岁以来，诸州支发净尽，刘综累奏乞自京般钱三十万以给边费。上封者不计此患，妄骋瞽言，但讥变法之非，曾乏赡军之术，殊不知自古帝王，何尝不取山泽之利，为军国之资。伏望陛下篃召上言之人，各访赡边之策。傥迁贼未灭，十州军支用不充，则如何画谋，以备供亿！苟有策，则请无禁盐。若但抗虚词，工为沮议，愿加惩责，以戒髃伦。」于是，鼎奏罢陕西转运使刘综。综归朝，亦密陈其非便。上以鼎等封执前议，谓必有成，故不复询问。
　　既而鼎至关右制置，自为矛盾。始请运咸阳积粟以实边，而岁久不堪兵食，复请假贷于民，俟秋成赐纳新粟。朝命不许。又言俟至边郡斡运，资粮有备，则请行盐禁。洎乘传至解池，即移牒禁止，约束乖当，不为吏民所伏。旋又运盐赴边，公私大有烦费，而沿边顿无入中，物论纷扰。于是，命判户部勾院、太常博士林特与知永兴军、工部侍郎张咏【一九】详议其事以闻。
　　乙卯，宰相吕蒙正上言：「近臣儙功之丧，所给赙赠，乞令寝罢。」诏不许。
　　环庆都部署张凝言：「内属戎人，与贼界错居，屡为胁诱。臣领兵离木波镇，由新开路径至八州原下寨，招降得岑移等三十三族，又从淮安镇入分水岭，招降得麻谋等三十一族，又至柔远镇，招降得巢迷等二十族，遂抵业乐，招降得侬树罗家等百族，合四千八十户，第给袍带物彩，慰遣还族帐。」凝以功就加宁州团练使。
　　原州熟户裴天下【二○】等言，移湖等帐附李继迁，请帅族兵掩击之，来求策应，部署司不【二一】报。上以戎人宜力御寇，不应沮之，即诏诸路给以精甲。
　　五台山僧言灵境寺门闭讫自开，旦有履迹三十二于庭。上曰：「此甚怪事，然彼方人谓有此，即岁稔民安，亦可尚也。」
　　权知开封府寇准言：「见阙军巡判官，乞选曾一任判、司、簿、尉人才优者充，候满三年，与京官亲民差遣。」从之。
　　夏四月壬戌，禁蛮人市牛入溪洞。
　　夔州路转运使丁谓、峡路都监侯延赏等言：「高州义军务五姓四甲头角田承进擒生蛮六百六十余人，获器械六百余，夺所略汉口四百余人，各付亲属讫。」诏立功军丁、溪洞首领并优与选改给赐。
　　初，田彦伊既输兵甲，誓不犯边，而溪南生蛮有背约者。谓与延赏、权知施州寇瑊等谋，遣承进率觽及发州兵擒获之，焚其室庐，皆震慑伏罪。乃置尖木寨于施州界以控扼之。自是寇抄贴息，近溪洞田民得耕种矣。（寇瑊传云：溪南蛮内寇，瑊率觽擒其首领戮之，以白坠子弟数百人，筑栅守其险要。盖此事也。实录但书侯延赏，而会要亦无延赏名，今参取增修，庶不没瑊之力，为祥符中除东川漕张本。）
　　乙丑，令河北转运使副兼髃牧事。
　　先是，自京师发禁旅戍河东，数不足，则取州兵材勇者补之，十不得四三。又行伍弗整【二二】，校长冗多。去岁以义军分隶州兵之籍，帅臣请增补如旧制。于是命西京左藏库副使张延禧乘传料简，得万三千余人，立为神锐二十四指挥、神虎十指挥，常加训习焉。（张延禧，未见。）
　　洪德寨主段守伦言：「李继迁入寇，蕃官庆香、癿侬庆等族相与角斗。本寨出兵应援，败走之，生擒四十九人，坠崖死伤者甚觽，获马七十一匹、旗鼓铠甲五百六十余。」上取阵图，令入奏使者指陈其状，且言庆香等与贼对阵，而洪德寨相距千余步，庆香等虑其不便生熟户，亟止之，自帅部族转战，继迁遂败。上曰：「是虽假王师以张势援，而交锋获虏，庆香等功也。」悉以所获与之，仍加赐赉，第给寨兵缗钱，以庆香领顺州刺史、本族都首领，癿侬庆领罗州刺史，余迁秩有差。
　　丙寅，诏民祠岳者自今无得造舆辇、黄缨伞、茜鞍帕及纠社觽执兵，违者论如律。
　　庚午，徙知益州、西上合门使马知节知延州、兼鄜延驻泊部署，命钤辖杨怀忠、转运使黄观权同知益州。
