<!-- { "loadSidebar": true } -->
　　【一二】监修国史吕夷简等上新修国史于崇政殿「上」字原脱，据宋本、宋撮要本及宋史全文卷七上、宋史卷九仁宗纪补。
　　【一三】志五十五「五十五」原作「五十」，据阁本补下一「五」字。按下文称「凡一百二十卷」，合帝纪与列传，志作「五十五」，适得其数。
　　【一四】元真殿原作「元贞殿」，据宋撮要本、阁本及宋会要崇儒七之四二、长编纪事本末卷三○圣德、宋史卷九仁宗纪改。
　　【一五】自复转对此句原脱，据宋本、宋撮要本及编年纲目卷九、宋史全文卷七上、续通鉴卷三八补。
　　【一六】命未出「出」原作「入」，据宋本、宋撮要本、阁本及宋史卷二八八赵稹传改。
　　【一七】开先殿原作「开元殿」，据宋朝事实卷六引宋曾纡景灵西宫记及宋史卷九仁宗纪改。
　　【一八】岁为盐百五十二万六千四百二十九石「五十二万」原作「二十五万」，据宋本、宋撮要本、阁本及长编纪事本末卷四五盐法、宋史卷一八一食货志改。
　　【一九】石五十斤「石」字原阙，据上引宋史志补。
　　【二○】孟原作「益」，按宋京西路无「益州」，今据宋本、宋撮要本、阁本及上引宋史改。
　　【二一】而兵民罢劳「民」原作「力」，据宋本、宋撮要本及上引长编纪事本末改。
　　【二二】官课日亏「课」原作「盐」，据同上书改。
　　【二三】南郊肆赦「肆」原作「四」，据宋本、宋撮要本、阁本改。
续资治通鉴长编
卷一百十
卷一百十
　　起讫时间 起仁宗天圣九年正月尽是年十二月
　　卷　　名 续资治通鉴长编卷一百十
　　帝　　号 宋仁宗
　　年　　号 天圣九年（辛未，1031）
　　全　　文
　　春正月辛亥，诏诸路转运判官员外郎以上，遇南郊听任子弟。
　　癸丑，契丹遣左监门卫上将军萧可亲、右散骑常侍赵利用来贺长宁节。
　　丙辰，长宁节，百官初上皇太后寿于会庆殿。
　　己未，龟兹国、沙州并遣使贡方物。
　　庚申，资政殿学士晏殊言，占城、龟兹、沙州、邛部川蛮族【一】，往往有挈家入贡者，请如先朝故事，委馆伴使询其道路风俗及绘人物衣冠以上史官，从之。
　　调畿内及近州丁夫五万，浚汴渠。
　　辛酉，以刑部尚书、知许州张士逊为定国节度使、检校太傅。时士逊朝京师，冀复入相。天章阁待制鞠咏奏曰：「曹利用擅威福，士逊与之共事，相亲厚，援荐以至相位，陛下特以东宫僚属用之，臣愿割旧恩，伸公义，趣使之藩。」士逊乃赴许州。
　　丙寅，诏京城救火而巡检军校未至者，听集邻觽扑灭之。
　　丁卯，祠部员外郎、集贤校理，同修起居注晁宗□为知制诰。宗□，迥子也。宋绶尝谓自唐以来，唯杨于陵身见其子嗣复继掌书命，今始有晁氏焉。
　　诏舒州调兵夫筑长风沙堤。
　　辛未，改新判陈州钱惟演判河南府。时惟演托疾久留京师，既除陈州，迁延不赴，且图相位。天章阁待制范讽奏曰：「惟演尝为枢密使，以皇太后姻属罢之，示天下以不私，今固不可复用。」殿中侍御史郭劝亦请督惟演上道，而惟演自言先□在洛阳，愿司宫钥。遂命惟演守河南，促其行。他日，讽入对，太后谓曰：「惟演去矣。」讽曰：「惟演奴仆皆得官，不去尚奚以为！」时惟演弟处州观察使、知定州惟济亦迁武昌留后，知澶州，寻复知定州。劝又言：「惟演不当为其弟求迁，且求总兵权，乞罢之。」不报。
　　翰林学士盛度请其子奉礼郎申甫于馆阁读书，从之。
　　诏减畿内民租并沿纳各十之一。
　　二月庚寅，以试身言书判选人、前奉国节度推官顾祥等六人为京官。
　　大理寺言：「自今举详断官，须有出身，入令录、幕职官人，曾历录事参军见任二年以上【二】，有监司一人若常参官二人同罪保举者；其尝乞试律者，须及五考已上，乃听举之。凡试律义三道，疏二道，以三同为合格，二同亦留。别试中小案三道，每道约刑名三条，其断重罪一同若二粗，与除京官；其一粗或书札稍堪引用可取者，送寺试断案三二十道，保明以闻。法直官试律义外，以旧案三道，计刑名十分为率，以六分为合格【三】，用法不及六分、约律不及二同者罢之。仍令审刑详议官二员、判大理寺或少卿同试于御史台。」从之。寻诏刑部举官准此。刑部举官，乃三月末事，今附见。
　　壬辰，诏亡命军士妻子拘本营者，经赦，听从便。
　　癸巳，诏曰：「职田所以惠廉吏，而贪者并缘为私，侵渔细民，滋益为害。比诏有司罢职田，如闻勤事之吏【四】，禄薄不足以自赡，朕甚闵焉。其复给职田，即多占佃夫若无田而令出租者【五】，以枉法论【六】。」先是，下三司裒职田岁入之数，计直而均给之，未能即行。上因阅天下所上狱，多以贿败者，遂降是诏。
　　诏真宗忌前后各禁刑二日，宜如天庆节，杖以下情理轻者释之。
　　己亥，禁民间造朱红器。
　　庚子，诏大两省官出知外郡，不得奏辟同判职官，其诸处知州，亦不得保举见任同判。
　　乙巳，以邛部川蛮王黎在为保义将军，又以其部族为郎将、司戈、司候凡三十余人。
　　丙午，登州言女真国晏端等百八十四人内附，诏送濠州给田处之。
　　三月壬子，礼部员外郎、天章阁待制鞠咏卒。他日，上燕近臣，谓范讽曰：「卿与鞠咏并命，今亡矣，朕甚念之。」
　　甲寅，奉安太祖、太宗、真宗御容于西京凤台山会圣宫。
　　戊午，诏馆阁增募写书吏五十人。
　　癸亥，徙河北转运使、刑部郎中张宗诲知徐州，河东转运使、金部郎中胡令仪知泾州，殿中侍御史朱谏知耀州，并坐调发扰民也。初，宗诲为开封府判官，监察御史王沿奏宗诲嗜酒废职。至是，沿丁母丧，在卫州，宗诲乃发沿假官舟贾贩，朝廷恶之，因以公事与令仪等俱黜。范仲淹作令仪神道碑：令仪为借民飞挽以实边郡，人或媒孽其不便，朝廷惑之，徙守回中。既而代者复行前议，令仪得辨，改知凤翔【七】。此事当考。又不知朱谏何事，当并考。
　　赐青州州学九经书，从王曾之请也。
　　丙寅，徙利州路转运使、屯田郎中李绎为河北转运使。时河北经费不续，上问辅臣谁可任者，参知政事薛奎荐绎才，遂以命之。绎，若拙子也，尝知华州，蒲城县民李蕴者诉盗杀其侄亡去，绎问曰：「若有仇耶？」曰：「无。」曰：「若有失亡耶？」曰：「无。」曰：「吾得之矣，若第归。」因使人密刺之，乃蕴有阴罪，惧其事暴，杀以灭口也。又为河北提点刑狱，权知贝州。会岁旱，百姓失业，绎大市酒务岁所用薪草，使贫者得以樵采自给，而官有余积，因罢防城火牛草岁十余万，民甚便之。
　　己巳，翰林侍讲学士孙奭、试太常博士国子监直讲贾昌朝、秘书丞诸王府侍讲赵希言、殿中丞国子监直讲郭稹、左赞善大夫国子监直讲杨安国讲说于中书。奭前判国子监，会诸博士讲说，独谓昌朝有师法。他日，书路随、韦处厚传示昌朝曰：「君当以经术进，如二公。」及试中书，稹固辞，而昌朝亦以参知政事陈尧佐亲嫌报罢【八】。龙川别志云：世谓奭知人，然昌朝与路、韦名位俱类矣，而其邪正则不同。若知其贵贱，此但相师所能耳。希言，禹城人也。
　　诏权停贡举。
　　夏四月戊寅，贬屯田员外郎、同判陇州孙济为雷州参军；军事判官李谨言、推官李廓、司理参军严九龄、陇安县尉董元亨并除名，配广州衙前。先是，陇安县民庞仁义诬马文千、高文密等五人为劫盗，元亨即逮系文千等，仁义且教其妻妾认所盗赃。既而文密掠死狱中，余遂诬服。文千父诉于州，济权领州事，而不为理。文千等既抵死，而秦州乃捕得真为盗者。济等会赦当原，上怒，特远贬之，司理院狱吏仍杖脊配沙门岛，县吏刺配广南牢城，文千等五家皆赐钱米，复其役三年。因下诏曰：「陇州论平民五人为劫盗抵死，主者虽更赦，已悉致于理。自今亲民掌狱官，其务审狱情，苟或枉滥，必罚无赦。」
　　辛巳，三司请在京榷货务入末盐钱岁以百八十万三千缗、建州市茶岁以五十万斤、真州转搬茶仓岁以二百五十纲为定额。诏建州茶减五万斤，余从之。
　　丁亥，契丹遣左千牛卫上将军萧升、镇国军节度使姚居信来贺干元节。
　　戊子，诏近臣已用郊恩奏荐亲属者，遇干元节权罢。
　　置杭、越、秀三州巡检一员。
　　辛卯，诏天下职田，其土地肥瘠不等，宜令所在具顷亩及岁入之数，批逐官历子，上审官、三班院、流内铨，其岁入已优者，毋更入优处。
　　丁酉，诏太常寺，太后御殿乐升坐降坐曰圣安之曲，公卿入门及酒行曰礼安之曲，上寿曰福安之曲。初，举酒曰玉芝之曲，作厚德无疆之舞；再举酒曰寿星之曲，作四海会同之舞；三举酒曰奇木连理之曲。初，命翰林侍讲学士孙奭撰乐曲名，资政殿学士晏殊撰乐章，至是上之，仍改厚德无疆曰德合无疆【九】。殊子秘书省正字居厚、奭孙将作监主簿惟直并迁奉礼郎。迁官在六月甲申，今并书。
　　乙巳，上与皇太后御承明殿，阅大乐，赐乐工钱帛有差。先是，太常寺以真宗景德中尝躬按大乐，其后颇言增制，故请临观焉。
　　祖宗时重盗剥桑柘之禁，枯者以尺计，积四十二尺为一功，三功已上抵死。殿中丞于大成请得以减死论，下法官议，谓宜如旧，帝特欲宽之。五月丁未朔，诏至死者奏裁。
　　壬子，诏：「如闻荆湖杀人以祭鬼，自今首谋若加功者，凌迟斩之。募告者，悉畀以罪人家赀。官吏捕获者，其赏与获全伙劫盗同。」
　　癸丑，徙知秦州、龙图阁直学士王博文知凤翔府。走马承受贾德昌入朝，毁博文，故徙之。在秦州未周岁也。
　　己未，诏长宁节度僧道，旧制三百人放一人者，今增至四百人；一百人放一人者，增至二百人。
　　知府州折惟忠言，本州岛俗杂蕃汉，旧以牙校掌刑狱，近诏以本州岛司法王定为司理参军，不能谙晓蕃情，请且如旧制，从之。
　　庚申，以书判拔萃选人李惇裕等四人为京官，武举人李赡为三班借职。惇裕，至从子也。
　　乙丑，御崇政殿录系囚。
　　戊辰，诏国子监直讲改京官及五年者，听补外官。
　　己巳，秘书丞、知陈留县王冲配雷州编管。初，内臣罗崇勋就县请官田不得，使皇城卒虚告冲市物有剩利事，太后令崇勋劾，冲不能自明，故重谪之。冲弟审刑院详议官、殿中丞渎责监蔡州税，从子著作郎、直贤院尧臣出知泽州，皆坐冲故也。
　　壬申，诏曹利用没官邸店钱并给其家。
　　乙亥，徙修史院于宣徽院。初寓中书第一厅，及史成，续纂会要，故徙之。
