<!-- { "loadSidebar": true } -->
　　【一三】宜因此时「宜」字原脱，据同上两本及同上书补。
　　【一四】使其出入左右「使」字原脱，据同上书补。
　　【一五】理为举主「理」字原脱，据宋本、宋撮要本、阁本及宋会要选举二七之二九补。
　　【一六】具仪仗拜谒惊叹「仗」原作「伏」，据同上诸本改。
　　【一七】庶大计之司「庶」字原脱，据同上诸本补。
　　【一八】执政原作「报政」，据文改。
　　【一九】石自品「品」字原脱，据宋会要蕃夷七之二九、宋史卷一二仁宗纪四补。宋史卷四九六西南诸夷传云：「又有张玉、石自品者，嘉佑中来贡。」亦可证。
　　【二○】王洙侍迩英阁讲周礼「洙」下原有「尝」字，据宋会要选举三之三四、治迹统类卷二八祖宗科举取人，宋史全文卷九下、通考卷三一选举考、宋史卷一五五选举志删。
　　【二一】每秋赋「赋」原作「试」，据宋本、宋撮要本及同上宋会要、通考改。
续资治通鉴长编
卷一百八十七
卷一百八十七
　　起讫时间 起仁宗嘉佑三年正月尽是年八月
　　卷　　名 续资治通鉴长编卷一百八十七
　　帝　　号 宋仁宗
　　年　　号 嘉佑三年（戊戌，1058）
　　全　　文
　　春正月己卯，以福州进士陈烈为安州司户参军。烈性介僻，笃于孝友。庆历初，预乡荐，黜于礼部，遂不复践场屋。从学者常数百人。天章阁待制曹颖叔知福州，荐之，授试校书郎、本州岛州学教授。于是，翰林学士欧阳修又荐之，故有是命。烈皆辞不受。
　　甲申，封江夏民妻张氏为旌德县君，表其墓曰「烈女」，敕州县致奠，赐其家酒帛。初，里恶少谢师乞持刀逼张，欲与为乱，曰：「从我则全，不从则死。」张大骂曰：「庸奴，可死不可他也【一】。」至以刃断其喉，犹能走禽师乞以告邻人。事闻，特褒异之。
　　己丑，诏开封府陈留、襄邑、尉氏县兵马都监自今差诸司副使以上，三年一代之，与减一年磨勘。
　　辛卯，新知唐州、库部郎中张纯判南省闲曹。纯前知嘉州，为转运司以不才奏罢。至是，援赦复知州，又为御史所弹也。
　　壬辰，降提点利州路刑狱、都官郎中冯浩知商州，坐前知华州，失入劫囚□义等十六人死罪也。
　　乙未，步军副都指挥使、泾州观察使王凯为秦凤副都部署。辞日，帝谕以唃氏木征交易阻绝，颇有入寇之萌，宜安静以处之。凯至，与主帅以恩信抚接，遂复常贡。此事更考，或削去。主帅，王拱辰也。
　　初，有司言：「至和大水，京城罹其患。请自祥符县界葛家岗穿河，直城南好草陂，北入惠民河，分注鲁沟河，则自此无水患矣。」戊戌，发官卒调民丁凿河。
　　己亥，雄州言契丹国母丧。诏侍御史朱处约为祭奠使，宫苑使潘若冲副之；度支判官、兵部员外郎、集贤校理李中师【二】为吊慰使，六宅副使雍规副之。
　　二月癸卯，契丹遣林牙、怀德军节度使萧福延来告其祖母丧，上为发哀于内东门幄殿，百官进名奉慰，辍视朝七日。
　　太常博士□及既除丧，擢秘阁校理。乙巳，改右正言，谏院供职。
　　及复上疏曰：「帝王之治，必敦骨肉之爱，而以至亲夹辅王室。诗曰：『怀德维宁，宗子维城。』故同姓者，国家之屏翰；储副者，天下之根本。陛下以海宇之广，宗庙之重，而根本未立，四方无所系心，上下之忧，无大于此。谓宜发自圣断，择宗室子以备储副。以服属议之，则莫如亲；以人望言之，则莫如贤。既兼亲贤【三】，然后优封爵以宠异之，选重厚朴茂之臣以教导之，听入侍禁中，示欲为后，使中外之人悚然瞻望，曰：『宫中有子矣。』陛下他日有嫡嗣【四】，则异其恩礼，复令归邸，于礼无嫌，于义为顺，弭觊觎之心，属天下之望，宗庙长久之策也。」
　　既而又言：「开宝诏书：『内侍年三十无养父者，听养一子为嗣，并以名上宣徽院，违者抵死。』比禁益弛，夭绝人理，阴累圣嗣。愿诏大臣明示旧制，上顺天意，以绥福佑。」上嘉纳之。及已见至和元年末。
　　丙午，太常博士韩缜修三班院编敕。缜，亿子，从孙抃奏请也。从抃请，据御史台记，为缜攻抃张本。
　　庚戌，诏御史台推直官自今令审官院选第二任通判二人，具历任状进入，点名付中书。
　　辛亥，太常博士程初责授邵州团练副使、监衡州酒税。皇佑初，尝鞫叛囚失实，贬官。至是，上章自诉，其词语皆属以声韵，颇为侮慢，复贬之。
　　癸丑，御崇政殿，录系囚，杂犯死罪以下递降等，徒以下释之。
　　丙辰，诏新提点江南东路刑狱沈康知常州，知常州王安石提点江南东路刑狱。以谏官陈旭言康才品凡下，又素无廉白之称，故易之。安石知常州在二年秋。康以是年二月丙午，自度外、集校除江东宪，才旬日改命【五】。
　　壬戌，降虞部员外郎刘印为小处通判。印前知昌州，举监税、右侍禁王璪，而璪本以进纳得官，后坐赃败，故责之。
　　甲子，录故权盐铁判官、虞部郎中曹观弟觏为建州判司主簿。观遗奏叙叔父修古尝为知杂御史，章献太后垂帘，以言事得罪；又弟觐知封州，与侬智高战死，请除觏一家便官。从之。
　　丙寅，益州钤辖司言，知保州董仲元袭领州事二十余年，善抚蛮夷。诏以仲元为本州岛刺史。
　　丁卯，录故司农卿林洙孙诜为试将作监主簿。洙知寿州，临事苛急，鼓角将夜入州廨，拔堂槛铁钩击杀之。（张唐英政要云：上见奏报，惊曰：「二千石之贵，而一兵杀之，足知其不能防闲。」遂令根究，仍厚恤其家。自通判以下，皆被降黜。当考。江休复杂志云：送兵下狱诘问，了不自知。实录云洙苛急。当考。）
　　乙巳，礼部贡院言：「近制，不许臣僚门客受恩泽，其出官锁厅取应，限一次，傥不中，遂废终身，甚非劝学之意。请自今更不限举数，其长史、司马、助教、文学及曾应举中第者，不理前资，仍与除去进纳之名。」从之。
　　庚午，诏太常礼院议立周王佑之后。既而礼院言王薨在下殇之年，未有为人父之道，于礼不当立后，乃罢。
　　三月辛未朔，翰林学士欧阳修兼侍读学士。修言：「侍读最为亲近，祖宗时不过一两人。今与经筵者十四人，而侍读十人，外议皆云经筵无坐处矣。臣既辱在翰林，又充史馆修撰、太常礼仪、秘阁、秘书省、尚书礼部、刊修唐书，兼职已多，而经筵固不阙人，忽蒙除授，盖近年学士相承，多兼此职，朝廷以为成例，不惜推恩。外议则云学士俸薄，特与添请给尔。官以人轻，一至于此。欲乞罢臣此命，不使朝廷遴选之清职，遂同例授之□员。」诏不许。修固辞不拜。
　　修又言：「窃以学士、待制，号为侍从之臣，所以承宴闲，备顾问，以论思献纳为职。自祖宗以来，尤所精择，苟非清德美行，蔼然觽誉，高文博学，独出一时，则不得与其选。是以选用至艰，员数至少。官以难得为贵，人以得职为荣。搢绅之望既隆，则朝廷之体增重。其后用人颇易，员数渐多。往时学士、待制至六七十员，近年以来，稍吝除拜，即今犹及四十余员。臣以为爱惜名器，不轻授人，朝廷已知之，为国计者亦宜及今创立经制。今惟翰林学士、中书舍人、知制诰各有定员，其余学士、待制未有定数。欲乞检详前史及国朝故事，自观文殿大学士至待制，并各立定员数。遇有员阙，则精择贤才，以充其选。苟无其人，尚可虚位以待。如允臣所请，乞赐详议施行。」修后疏附见，其从违当考。
　　壬申，光禄卿张子宪、赵良规、掌禹锡、齐廓、张子思并直秘阁。先是，子宪等并为太常少卿兼馆职，当进谏议大夫，而执政靳之，止迁太卿。故事，卿不兼职，故皆罢。于是，特请而还之。子宪迁光禄卿，已见至和元年十二月，今两出之。良规去年二月以少常、直集为光禄。禹锡去年十一月以少常、直集、崇文检讨为光禄。廓正月以少常、直史为光禄。子思二月以少常、直秘为光禄。
　　癸酉，勾当御□、驾部员外郎李象中、供备库副使张茂之、内殿承制韩从礼，并贷命配江南、京西等处衙前编管，入内供奉官卢待问追两官勒停，皆坐自盗御食也。象中等未败以前，日宰二百八十羊，以后日宰四十羊尔。此据江休复杂志。杂志云御厨自李象中得罪后，日宰四十羊，已前日宰二百八十羊。又云雷简夫判设案日，御厨日支□一万斤，后点检得乃日剩支六千斤。
　　甲戌，诏礼部贡举。
　　己卯，起居舍人、集贤殿修撰、同修起居注范镇知制诰，太常丞、直集贤院、同修起居注、判都磨勘司冯京为右正言、龙图阁待制。
　　镇与京同试中书，而京乃富弼子貋，故以待制命之。镇自罢言职，每因事未尝不以储嗣为言，冀上心感动。及知制诰，正谢，又面论之，曰：「陛下许臣复三年矣，愿早定大计。」
　　辛巳，礼部贡院言：「奉诏再详定科举条制，应天下进士、诸科解额各减半。明经别试而系诸科解名，无诸科处许解一人。开封府进士二百一十人，诸科一百六十人；国子监进士一百人，诸科十五人；明经各一十人，并为定额。礼部奏名进士二百人，诸科、明经不得过进士之数。别头试每路百人解一十五人【六】，五人以上解一人，不及五人送邻路试。凡户贯及七年者，若无田舍而有祖、父坟者，并听。」从之。
　　癸未，户部员外郎、兼侍御史知杂事吕景初判尚书刑部，仍赐五品服【七】。景初衣绿入谢。既改赐章服，乃诏自今知杂御史衣绿者，告谢日令合门取旨。
　　丁亥，工部郎中、集贤殿修撰李昭遘为天章阁待制、知沧州。谏官□及言昭遘不可用，寻改知陕州。
　　辛卯，刑部郎中、直龙图阁、知□州王逵追一任官，勒停；都官员外郎、通判□州马预罚铜二十斤，徙小处通判。
　　初，逵以公用蜡烛及墨遗京师要官，又课人收枯骨而葬之，以故冢墓多被发者；及离细民夫妇，而自主其家□嫁。马预讼其事。预亦以鬻所得酒于部中，故皆坐之。
　　癸巳，诏三司，禁中所降物帛送杂卖场，其令判官一员监勒平估之，毋得抑配人户【八】。
　　丙申，诏三司编天下驿券则例，从枢密使韩琦之请也。四年正月张方平上其书。
　　夏四月壬寅，御前忠佐马军副都头向宝为礼宾使、并代都监。宝，镇戎人，素有武伎，屡更战斗，用边臣荐而特擢之。
　　癸卯，赐开封府界开葛家岗新河役卒缗钱。
　　乙巳，诏省府推判官、诸路转运使、提点刑狱，非体量劾奏而为知州者，并理本资序，其朝辞所赐及添支、遇恩补荫子弟亦如之。
　　辛亥，契丹遣崇仪节度使萧庆、给事中李轲来贺干元节。
