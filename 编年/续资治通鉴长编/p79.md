<!-- { "loadSidebar": true } -->
　　尝按部至泗州，虑狱，法掾误断囚至死，维岳诘之，法掾俯伏且泣曰：「有母八十余，今获罪，则母不能活矣【三】。」维岳闵之，因谓曰：「他日朝制按问，第云转运使令处兹罪【四】。」法掾如其言，获免，维岳坐赎金百二十斤，罢使职。
　　三月壬子，大宴于大明殿。
　　乙卯，日本国僧枫然与其徒五六人自其国来入朝。枫然言其国王姓王氏，自始祖至今凡六十四世，八十五王矣，其文武僚吏亦皆世官。上闻之叹息，谓宰相曰：「此岛夷尔，尚存古道。中国自唐季海内分裂，五代世数尤促，大臣子孙皆鲜克继祖父之业。朕虽德不及往圣，然孜孜求理，惟恐庶狱有噃，未尝敢自暇逸，以田游声伎为乐，冀上穹降鉴，庶几作子孙长久计，使运祚悠远，大臣亦世守禄位。卿等宜各尽心辅朕，无令远夷独享斯庆也。」因赐枫然紫衣，存抚之甚厚。
　　丙午，选秘书丞杨延庆等十余人分知诸州。上因谓宰相曰：「刺史之任，最为亲民，苟非其人，则民受其祸。昔秦彭守颍川，崇尚儒雅，教化大行，境内乃有凤凰、麒麟、嘉禾、甘露之瑞，足为善政也。」宋琪曰：「秦彭，一郡守耳，政善而天应之若此，况君天下者乎！何谓太平不可致，和气不可招也。」（延庆，未见。）
　　丁巳，上谓宰相曰：「夏州蕃部并已宁谧，向之强悍难制者，皆委身归顺，凡得酋豪二百七十余人，种族五百余帐。十年以来，戎人所略生口、羊马数万计，悉还其主。朕前后遣师将，皆谕以柔服之旨，戎人畏威，故不烦战伐，皆相率内附。朕亦虑转饷劳扰，止令赍茶于蕃部中贸易，以给军食，未尝发民输送也。」又谓李继捧曰：「汝在夏州用何道制蕃部？」对曰：「戎人狡狠，臣但羁縻而已，非能制也。」
　　先是，塞房村决河，用丁夫凡十余万，自秋徂冬，既塞而复决。上以方春播种，不可重烦民力，乃发卒五万人，命步军都指挥使田重进总督其役。供奉官刘吉自赞请行，且言若河决不塞，愿夷族。上壮之，使副重进。吉亲负土，与役徒晨夜兼作，戒从吏勿言，使者至，密访乃得之，归以白，上甚喜。内侍石金振者，领护河堤，性苛急，号为「石爆裂」，数侵侮吉，吉默不校。一日，吉与乘小船至中流，语之曰：「君恃贵近，见凌已甚，我不畏死，当与君同见河伯耳。」将荡舟覆之，金振号哭，搏颊求哀，吉乃止，自是不敢侵侮吉矣。己未，滑州言河决已塞，髃臣称贺，吉之功居多，即授西京作坊副使，赐予甚厚。上作平河歌以美成功，蠲水所及州县民今年租。
　　己丑，召宰相近臣赏花于后苑，上曰：「春风暄和，万物畅茂，四方无事，朕以天下之乐为乐，宜令侍从词臣各赋诗。」赏花赋诗自此始。（明年四月赏花、钓鱼，又赋诗，此但赏花。会要以为曲宴目明年始，今两存之。）
　　壬申，幸含芳苑宴射，宰相宋琪曰：「陛下控弦发矢，一如十五年前在晋邸时。」上曰：「朕比曩时筋力诚未觉衰，然少喜马射，今不复为矣。」且谓琪曰：「此地三数年不一至，固非数出宴游也。」时刘继元、李继捧等皆侍坐，琪因赞颂神武，与李昉等各赋诗，上为和赐之。
　　是春，宰相奏事退，上谓之曰：「卿等所奏簿书，乃是常事。惟时务不便，尤须极言其失，无有所隐，朕当裁酌，从长而行。苟言不当，亦不责也。」宋琪曰：「陛下英明临照，无所不周，而犹虚怀听纳，所恨愚短，不能上副圣心。」
　　夏四月乙酉，泰山父老千余人复诣阙请封禅。戊子，髃臣上表请封禅，表凡三上。甲午，诏以今年十一月有事于泰山。
　　是日，幸金明池，观习水战，谓宰相曰：「水战，南方之事也。今其地已定，不复施用，时习之，示不忘武功耳。」因幸讲武台阅诸军驰射，有武艺超绝者，咸赐以帛。还登琼林苑北榭，赐从臣饮，掷钱于楼下，俾伶人争取，极欢而罢。
　　丙申，诏翰林学士承旨扈蒙、学士贾黄中、散骑常侍徐铉等同详定封禅仪。
　　己亥，命南作坊副使李神佑等四人，修自京抵泰山道路。
　　庚子，以宰相宋琪为封禅大礼使，翰林学士宋白为卤簿使，贾黄中为仪仗使。宋琪等议所过备仪仗导驾，上曰：「朕此行盖为苍生祈福，过自严饬，非朕意也。」乃诏惟告庙及至泰山下用仪仗，所过不须陈设。
　　甲辰，布衣赵垂庆【五】诣匦上书言：「皇家当越五代而上承唐统为金德。若以梁上继唐，后唐至国朝【六】，亦合为金德。矧自禅代以来，符瑞狎至，羽毛之色，白者不可胜纪，皆金德之应也。望改正朔，易车服旗色【七】，以承天统。」
　　事下尚书省，集百官定议。右散骑常侍徐铉等奏议曰：「五运相承，国家大事，着于前载，具有明文。顷者，唐末丧乱，朱梁篡代，庄宗早编属籍，继立世功，亲雪国雠，天下称庆，即比梁于羿、浞、王莽之徒，不可以为正统也。庄宗中兴唐祚，重新土运。自后数姓相传，晋以金，汉以水，周以木。天造皇宋，运膺火德。况国初便祀火帝为感生帝，于今二十五年，而又圜丘展祀，已经六祭。自是，日盛一日，年谷丰登，干戈偃戢。若于圣统未合天心，焉有太平得如今日？此皆上天降佑，清庙垂休，致成恢复一统之运也。岂可辄因献议，便从改易，恐违眷命，深所未安。」
　　又云：「梁至周不合迭居五运，欲我朝上继唐统，宜为金德。且后唐已下，奄宅中区，合该正统，今便废绝，理寔无谓。且五运代迁，皆亲承授，质文相次，间不容发，岂可越数姓之上，继百年之运，此不可之甚也。按唐书，天宝九载崔昌献议曰：『魏、晋至周、隋，皆不得为正统。』欲唐远继汉统，立周、汉子孙为王者后，备三恪之礼。是时，朝议是非相半，集贤学士卫包扶同李林甫，遂行其事，至十二载林甫卒后，复以魏、周、隋之后依旧为三恪，崔昌、卫包并皆远贬，此又前载之甚明也。今国家封禅有日，宜从定制，上答天休，伏乞圣宋永为火德。」从之。
　　是月，王延德等至自高昌【八】。延德具言：
　　初发京师，越明年，四月乃至高昌国。师子王避暑于北庭，以其舅阿多于越守国，先遣人致意于延德曰：「我王舅也【九】，使者拜我乎？」延德对曰：「持朝命而来，虽见王亦不当拜。」阿多于越复数日乃相见【一○】，然其礼颇恭。
　　师子王邀延德至北庭，历交河州【一一】，上金岭，凡十四日乃至。师子王又先遣人致意，当择日以见使者，愿无讶其淹久。至七日，乃见，王及王子、侍者，皆东向拜，受赐，旁有持磬者击以节拜，王闻磬乃拜。既而王之儿女亲属皆出，罗拜受赐。遂张乐宴饮，为优戏。又连日与延德泛舟，游佛寺。高昌犹用开元七年历，以三月九日为寒食，二社、冬至亦然。佛寺多唐时所建，额及经藏亦唐所赐。七月，令延德先还，国王九月乃还。
　　时有契丹使者来，谓师子王曰：「闻汉遣使达靼而道出王境，诱王窥边，宜早送至达靼，无使久留。」因言：「汉使来觇王封域【一二】，将有异图，王当察之。」延德知其语，因谓王曰：「犬戎素不顺中国，今乃反间，我欲杀之。」王固劝乃止。
　　延德初自夏州历王庭镇【一三】、黄羊平，所过蕃部，皆以诏书赐其君长袭衣、金带、缯帛，【一四】其君长各遣使谢恩。又明年，延德与其使凡百余人，复循旧路而还，于是至京师。
　　延德初至达靼境，颇见晋末陷虏者之子孙，咸相率遮迎，献饮食，问其乡里亲戚，意甚凄感，留旬日不得去。
　　五月丁亥，幸城南观麦。还幸玉津园，观鱼，宴射，谓近臣曰：「朕观五代以来帝王，始则俭勤，终乃忘其艰难，恣为逸豫，不恤士觽，妄生猜忌，覆亡之速，皆自贻也。在人上者，当以为戒。」
　　甲子，以监察御史宋珰为陕西转运使。珰先知秦州，于是遣韦亶代之。珰去秦未百日，亶坐事系狱，上以珰前有治绩，再命知秦州，赐钱五十万。珰安集诸戎，部内清肃，就转比部员外郎，凡六年乃召归。珰，渭南人也。
　　丁丑，干元、文明二殿灾。是日既夕，阴云四合，风雷暴作，夜漏初上，大雨震电，火发自月华门，抱关者不之觉，延烧渐北，翌日辰巳间乃止。
　　是月，废诸州农师。
　　诏广南摄官并给印纸，令本州岛依正官例批书在任功过。
　　以将作监丞李元吉、丁顾言为堂后官，赐绯衣、银带、象笏，钱百千。京官任堂后官【一五】，自此始。
　　盐铁使王明请开江南盐禁，计岁卖盐五十三万五千余贯，给盐与民，随税收其钱，二十四万余贯听商人贩易，收其算，从之。
　　丁亥，诏求直言，其略曰：「既延灾于正殿，盖示谴于眇躬。岂非刑赏有愆，措置乖当；或近习屏蔽，致物情壅塞，赋调未得均一，贤良多所沦滞。有一于此，足斁政经。中外髃臣，各期无隐。」因谓宰相曰：「朕访求谠直，以规己失。昔禹拜昌言，世称其明，今之谏者苟能切中时病，朕岂惜夏禹之拜乎？且为君之道，要在广闻外事，分别善恶。朕御天下，兢兢业业，行将十年，每念封疆万里，深居九重，人情未能尽达，若全不采听，则官吏能否，生民利病，何从而知。古者，凝旒黈纩，用蔽聪明，若行于今世，则未尽理国之道。」宋琪曰：「王者明四目，达四聪，所以高视广聪，导达物情。陛下博访时事，刑狱系滞者伸理之，官吏惰慢者惩儆之，条制未便者更张之。勤行不倦，遂致和平，天下幸甚。」（本纪以「明目达聪」事附七月初太一宫下，从宝训。）
　　壬辰，诏：「天下幕职、州县官，或知民俗利害、政令否臧，并许于本州岛附传置以闻。所言可采，必行旌赏，若无所取，亦不加罪。」先是，转运使及知州、通判【一六】皆得上书言事，而州县官属则否。上虑下情壅塞，故降是诏【一七】。
　　上谓枢密使王显等曰：「今年风雨虽调，犹虑禾稼未得丰茂，昨遣中使分往京畿百里外，拔取粟豆数十本，皆长数尺，大是好苗。」因出以示髃臣，喜形于色。
　　是日，草泽有上书言时政者，引对，其词狂悖。上不之罪，慰谕而遣之。
　　丁酉，谓宰相曰：「前代帝王多以尊极自居，□□礏然颜色，左右无敢辄进一言。朕每与卿等□曲，商搉时事，盖欲通上下之情，无有所隐。卿等直道而行，杜绝请托，勿以觽口铄金为虑。比来中外议朝廷政理为何如？」宋琪曰：「陛下劳心致治，远迩无间言。」上曰：「虽妄言如昨日草泽上书者，朕亦未尝加谴。」琪曰：「狂瞽之人，当置严辟，但刍荛不弃，以开言路，上圣之德也。」
　　庚子，始令诸州十日一虑囚。
