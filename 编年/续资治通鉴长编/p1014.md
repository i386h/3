<!-- { "loadSidebar": true } -->
　　诏：「昨令韩存宝移泸州于江安县及建置堡寨等事，令林广候到，与转运使商议，从便宜施行。」先是，枢密院得旨，令存宝移泸州治于江安县，及相度如更可展拓，择要害地置城寨，控制蛮贼来路，遮护生熟夷人，久远不为边患，即随便兴筑，仍具地图以闻。于是再遣林广，故申命之。存宝至泸州，亟议迁徙，苗时中曰：「废州置州，事体非细，今疮痍未瘳，奈何遽调夫役？虽有朝旨，自当覆奏。」乃条上利害，泸州竟得不移。
　　入内供奉官刘益友言：「赵州等八州军义勇、保甲，共九集教场，无黄桦弓，乞并给截弰弓。陕西、河东亦准此。」从之。
　　提举永兴等路义勇、保甲司言，集教诸军教头并所教义勇、保甲，合用马数未足。诏提举陕西买马、监牧司选马均配。
　　御史满中行言：「判将作监安焘所举使臣田溉者，故知枢密院况之弟、富弼之甥婿，举主首其改节者二人；杜谘者医官之子，缘管勾执政进奉补班行；潘若从者有过犯，皆未尝在焘部下。丞曾孝廉既不佥书，即申枢密院胁之。乞付有司根治。」诏送大理寺。
　　权发遣北外都水丞陈佑甫言：「滹沱河自熙宁八年以后，泛滥深州诸邑，为患甚大，诸司累相度不决。盖议者以其下流旧入边□、宜子淀最为便顺，而屯田司谓有填淤塘泺之患，烦文往复，无所适从。昨差官检计，若障入葫芦河，约用工千六百万，若治程昉新河，约用工六百万，若依旧入边□等淀，约用工二十九万，其工费固已相远。乞严立期会，令都水监或本司及转运司，各遣官与屯田司进议，定归一策。」诏河北转运司与北外都水丞司、河北屯田司同相视以闻。
　　诏：「闻代州诸寨昨经分画地界处，尚有守铺卒及弓箭手等阑出北界采薪，致引惹诘问。其令经界并缘边安抚司申明约束，犯者于本地分界首断遣，官吏不察治亦法外降黜。」
　　提举开封府界教阅保甲大保长所言：「两场见教大保长，弓马弩射，各已成就，欲押赴京，俟引呈。」许之。
　　乙未，步军都虞候、英州刺史、环庆路副都总管林广为都大经制泸州夷贼公事。（新、旧纪鎫书广代存宝经制。）
　　丁酉，命侍御史知杂事何正臣泸州体量公事，入内东头供奉官、勾当御药院梁从政同体量，劾韩存宝等也。诏曰：「韩存宝总领重兵，往讨小蛮乞弟，自至泸州两月余，进兵不过二百里，但常令偏裨与蛮贼接战，不能擒戮首恶，虚致暴露士卒，使忠勇之士无所效命。又擅遣谕乞弟，令赍投降文字至军中，不候朝旨，辄自退军，逗挠怯避，其状甚明。韩永式同商量军事，辄敢符同。今遣何正臣、梁从政同往体量，俟林广至，即于军前告谕存宝、永式罪状，当正典刑。仍晓告各将校士卒并由存宝节制，不任退军之罪。其斩获首级合推功赏，令逐将保明以闻。」
　　知沅州谢麟言：「修小由、长渡堡毕，招到旺、诚等州酋首杨进通等，及乞增置寨主一员，兼同巡检。」诏乞补借职以上，第降一等，余从之。
　　诏：「开封府界保甲，朝廷专命官训习武事，加以肃清奸盗，可差昭宣使、果州防御使、入内副都知王中正兼都大提举开封府界巡检公事，（三年十二月己未朔，提举保甲、入内副都知王中正兼都大提举开封府界。朱本移入此，今从之。旧录中正本传须更增入。）仍差澧州团练使、澶州总管燕顺同提举。其见今巡检、县尉下长上、番上保甲并罢，并诸县尉惟主捕县城及草市内贼盗，乡村地分并责巡检管勾，其余职事皆仍旧。及逐县巡检，教使臣【四】元令二年代巡检，今宜即令承替，仍复置京城四面巡检二员【五】。其增减钱粮并送枢密都承旨司会校。」已而都承旨司言：「开封、祥符县各省尉一员、弓手四十人，存尉一员、弓手二十人，陈留等二十县弓手亦如之。都副保正虽日轮在本保五团内管勾教阅【六】，然地里不相远，欲令依旧管勾本保公事。及旧差甲头催税，有已系出役钱之人，兼下户催驱上户，其势不顺。今每保欲共募承干七人，人每月给雇钱千五百【七】，隶保正，承受文字，催税租、常平等钱。其大小保长旧法差使及催税甲头并罢，当教阅者专令赴教。凡省钱二十三万六千七百缗有奇，费钱八万五千三百缗有奇。」从之。仍诏钱物宜付提举保甲司，专令文臣领之，岁具帐上兵部，其承干人改为承帖人，如犯都副保正，依殴詈本属保正法。知谏院舒亶言：「畿内之民，教以武事，乃古所谓六乡之兵，而使中官领，恐于杜渐防微未便也。」不报。（亶言据本传附见。）
　　戊戌，提举河北路义勇、保甲兼提点刑狱司言，知邢州高复子康，西头供奉官霍文子武，信都县尉冷源子麟，自言随父在官，愿附保人赴集教场学习。本司试验，康等各射弓力及一石，并乞收教。从之。（旧纪于戊戌日书：流星如杯，出五车，裂于天囷。新纪削去。）
　　己亥，通直郎、集贤校理、同修起居注、知谏院舒亶权侍御史知杂事。
　　措置帐法所言：「被旨措置京西一路帐法，今已修立法式奏闻【八】。参详诸路可以依仿推行，欲乞颁下。内京西一路可自来年先行，其余路自元丰五年依新法。」从之。仍令提举三司帐司官候及一年取旨，诸路委转运司官一员，专推行帐法，候将来修定条式止，付逐司遵守。
　　礼院言：「案祀仪，春祭马祖；夏享先牧、土王，祀中溜；秋祭马社，秋分享寿星，立秋后祀灵星；冬祭马步，立冬后祠司中、司命、司民、司禄、孟冬及藏冰、开冰祭司寒，每岁共享一羊，每位劕肉一斤半。谨按周礼小司徒之职：『凡小祭祀，奉牛牲羞其肆。』又肆师职云：『小祀用牲。』所谓小祭祀，即司中、司命、司民、司禄、宫中七祀之类是也。后世王者，虽以有司摄事，难于纯用太牢，宜下同大夫礼，用羊、豕可也。而祀仪如此，殊为非礼。盖礼惟郊用特牲，所以贵纯一而不杂也。本朝祠令，小祠，牲入涤一月，所以备洁养之法。今劕肉既临时裁取于市中，则又与令文相戾，甚非供给鬼神诚庄之义。今欲乞诸小祠祭以少牢，仍用体解。」从之。
　　庚子，荆湖南路转运判官赵杨言：「溪峒徽、诚等州置城寨毕，诚州乞建为郡，徽州为县。」诏送谢景温、朱初平、赵杨同相度以闻。
　　经制熙河路边防财用司言：「知岷州张若讷、通判王彭年及将官等违条看谒妓乐宴会，已根治。其知州、通判，不可令居任，乞别差官。」李宪言：「若讷等因部将借职郭英讼本辖将官，本司奏乞别差官而不指所犯情节。若讷所管洮东安抚，实系方面观望，止以部将指论，轻其去就，何以弹压汉番。乞下本路经□司尽理根勘。」从之。若讷等后止坐罚铜。（朱本签贴云：此段小事，后来勘到若讷只是罚铜，合删去。今依新本复存之，仍终言罚铜事。）
　　中书礼房请令进士试本经、论语、孟子大义，论、策之外，加律义一道，省试二道；武举止试孙、□大义及策。从之。（新纪书：诏试进士加律义。旧纪不书。）
　　辛丑，诏枢密院自今所得圣旨，依中书例，当日具事目进入，如别无批降指挥，即次日行下，如有急速文字，亦依中书例施行，月终更不进入。先是，枢密院逐房日记圣旨为历，月编写进入，既复下本院。上恐失检察，故罢之。
　　泾原路经略安抚使司言：「被旨逐路籴买粮草，令转运司交割与经略司计置外，其籴买钱，每年夏秋各分为三分，转运司预封桩，夏自四月至六月，秋自七月至九月，每月应副一分，从经略司关报合桩管处即籴买拥并，未及次限，许权借转运司封桩钱。其籴买钞，令三司依限发付经略司，从本司支赴逐州军折博务书填，并税数合行支移，亦从本司计会转运司同相度，依例移那支折。若遇灾伤减放分数，即契勘所减粮草石束钱数，于合纳州县镇寨勘会别司见在钱物，奏乞那拨。仍乞选监籴官一员，添置勾当公事一员。」从之。令鄜延、环庆、秦凤路依此。
　　壬寅，诏江州庐山太平兴国观九天采访使者、蜀州青城山丈人观九天丈人【九】并天之贵神，与世为福，宜加号九天丈人储福定命真君，九天采访应元保运真君。令有司具香币，就遣监司即其祠上之。
　　丙午，上批：「贺辽主生辰国信副使刘永保回至莫州卒，宜令高阳关路走马承受杨安民因奏事赴阙【一○】，照管般挈付其家，令转运司量应副。」
　　己酉，上批：「河东、陕西见训民兵非久，什长艺成，当推行开封府界团教之法。其所须钱粮，设置官吏，从此准畿县取索会较，未知及期能办与否。若更迁延，恐不能以时举。可依府界近例，令枢密承旨司取索会校。」（本志乃以此诏附九月十九日刘定、狄谘迁官加职后。）
　　诏：「遣司农寺主簿李元辅往蜀中经制见在司农钱谷，变运出关，至陕西缘边要郡桩管。其已起发物帛，鎫于凤翔府、秦州等处桩管，令本路提举司拘收。内有合行迁徙变转，即具措置事件及契勘耗折数目以闻。」（去年闰九月辛亥，已有诏令李元辅【一一】拨到凤翔府银绢与泾原，不应今年正月迁移，朱史载此事颠倒，当考详、改附二年八月甲寅。）
　　诏令经制熙河边防财用司指挥，许令弓箭手依官价自买及格堪披带马，赴官呈印讫，给赴关买马场日支价钱【一二】，仍充买马司年额之数。
　　庚戌，判兵部蒲宗孟言：「开封府界惟有保甲，无义勇，五路义勇、保甲教习之法，事体略同，给钱粮亦不相远。今上番集教，五路既立一法，不得独异于府界。欲乞五路义勇并排为保甲，所贵民兵法出于一。」于是枢密院言：「检会熙宁五路义勇、保甲之法，主户第四等以上【一三】，每三丁选一丁为义勇，诸县每百人为一都，五都为一指挥，不及百人附别都；即一县总不及百人，亦为一都。每都有都头、副都头、十将、将虞候【一四】、承局、押官各一人，四都立副指挥使一人，五都立正指挥使一人。主户两丁选一丁为保甲，以村趰五家相近者为一小保，内一人为小保长，五小保为一大保，内一人为大保长，十大保为一都保，保外复立都、副保正各一人；及三小保以上亦立大保长一人，五大保以上亦立都保正一人；不及者就近附别保；若地里隔绝不可附者，二小保亦置大保长一人，四大保亦置保正一人。」上批：「五路义勇宜悉改为保甲。尔后丁口增减，并依见行保甲法。河北河东第四等，陕西第五等以上，每户及五丁以上者取两丁，令兵部具划一以闻。其旧管人员、节级即改为正、长。」
　　辛亥，于阗贡方物。
　　枢密使、正议大夫兼髃牧制置使冯京为光禄大夫、观文殿学士、知河阳。京数以疾求解机务故也。
