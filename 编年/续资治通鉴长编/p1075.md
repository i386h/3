<!-- { "loadSidebar": true } -->
　　又言：「乘来春贼觽未聚，先筑汝遮堡，最为贼冲【一七】。城围须及千步，并接胜如堡，中间筑一通过小堡。次展定西城兰州故址，然后筑巩心诸堡。窃见通远军当熙河、秦凤四达之冲，人物稠穰，即古渭州，旧隶平凉县。乞改赐州名，以定西城为通远军，以汝遮为定西城，如此，则折冲制胜之形成矣。」又言：「臣昨上复古渭州及易置通远军、定西城，列置兰州堡障事，盖缘熙河一路形势，全藉新复州城以为屏蔽。况所得之地，川原□平，土性甚美，属羌数万已就耕锄，新招弓箭手五千，膏腴土田占藉未遍，须增修城垒，使有土著之心，不惟地利可助边储，亦绝敌人规取旧物之计。臣至熙州，钱粮殊未有备，今且兴功于汝遮、洛施、癿洛宗三处。汝遮川西接定西城，北通胜如堡，东北扼石硖贼马来路。其洛施、癿洛宗两堡，东接兰州，北临黄河，每岁河冻，须藉洛施等处控遏贼冲。来岁乘春，若不先筑汝遮一带，次完兰州管下，必恐夏秋复寇定西。日者，本路经略司奏乞迁三岔堡，增展定西城。臣以为三岔地在掌握，虽费财力，而不为用，其定西亦须俟汝遮亭障既立，乃可乘势增展。望特降指挥，更赐钱帛一二百万缗及厢军万人，速至本路。」诏遣内侍、大使臣各二员，就陕西、河东团结厢军万人，于二月内至熙河兰会路，钱帛于秦凤路桩留钱及李元辅变转西川钱各支五十万缗【一八】。
　　丁巳，贤妃周氏进位德妃，冀国大长公主进封魏国大长公主。（新纪书：「以贤妃周氏为德妃。」旧纪不书。）
　　上批：「起居舍人王震谙晓史文，即今全无职事。官制所拟修六曹敕令【一九】，文字浩繁，详定官安焘、崔台符各有尚书省职务，不能专力，可差震同详定。」
　　诏御史台秋冬季差御史一员赴三省点检诸房文字稽滞，毋得干预省事及见执政。（旧纪书【二○】：「诏监察御史岁以秋冬察三省稽违。」新纪不书。）
　　诏：「六年正旦，御殿用新乐。」（旧纪书：「丁巳，新作大乐成。」新纪书：「丁巳，新乐成。」）
　　右骐骥副使、知泸州张克明言：「泸州地方千里，夷夏杂居。近者，白崖囤、落婆远等生夷并为王民，既供租赋，或相侵犯，未有条约，一以敕律绳之，或恐生事。臣欲乞应泸州生夷如与华人相犯，并用敕律，同类相犯，即比附黔州蛮五等罚法。」从之。（四月二十七日庚午，已除王光祖知泸州。今十二月十一日丁巳，克明以知泸州论事。其月十九日庚申，又书光祖知泸州，不知何故。今削去庚申所书。）
　　诏：「景灵宫绘像臣僚本支下两房以上，取无人食禄者。如俱无人食禄，或俱有人食禄，均者取最长，未均即食禄人少者取最长，仍以子孙为次叙。若子孙亦系绘像本房，见无人食禄，即便不问别房。应推恩人愿与以次及别房者听。」
　　诏龙猛都指挥使谢有换文思使。先是，殿前司体量有武艺不堪换授，上曰：「朕记边臣有言其材勇者，可体究。」又诏枢密覆视，皆言年虽五十余，委有心力，故有是命。
　　戊午，引试教阅马军所解发习武艺人李振等二人中格，并补三班差使。
　　诏按阅河北团教保甲所应有出等武艺人，虽未团教，听先次解发，赴阙按试。
　　己未，诏：「朝散大夫、试吏部尚书李清臣，通议大夫、守侍郎苏颂【二一】，奉议郎、试中书舍人蔡卞，通直郎、试起居郎蔡京各迁一官；枢密都承旨、客省使、舒州团练使张诚一领秀州防御使；故起居郎毕仲衍赐绢百匹；检讨、详定官一年以上减磨勘三年，以下减二年，离局第减一等。」并以官制成推恩也。
　　诏：「冬正朝会，诸军所服衣冠，厢军都指挥使、都虞候领团练使、刺史服第五等，军都指挥使、都虞候服第六等，指挥使、副指挥使服第七等，并班于庭。副都头以上常服，班殿门外。」
　　内园使郭忠诏言：「堡寨使臣，应系两员以上并系土人处，乞以军班或资荫人一员对换，与土人参用。」从之。
　　种谔言：「宣德郎徐勋、合门祗候种朴望特奖擢。」诏：「进城山界，谔则预议，永乐失守，又领一路经略安抚副使，自当有罪。朝廷□恩责后效，乃敢妄为子弟乞恩，初无忌惮，特罚铜三十斤。」
　　梓州奏：「奉诏收买青绿彩色二千斤，已计纲起发，余数见计置收买。」上批速降指挥罢买，恐劳民故也。
　　庚申，诏：「川峡四路不得将家属赴任法，其除之。」（旧纪于戊午日书：「诏：官川峡不许家行，今远迩如一，其除之。」新纪不书。今依实录附庚申日。张方平不敢携父之任，范镇东斋记事可增入。）
　　上批：「河北缘边安抚司【二二】谍知辽人令贺正旦副使赵庭睦觇朝廷西事，虑敌人因语言探测虚实，其当酬应之辞，三省、枢密院同议定，札与馆伴。」先是，刘挚等使敌，陛辞日，永乐城已陷，上数言西事，面受画一十余条，预为问对之语，曰：「此禁中自草，又历议所以然。」且曰：「敌多辩诈，毋为所胜。」挚对曰：「臣以诚信自将，上凭威灵，敌虽多诈，安能胜？臣闻：『言忠信，虽蛮貊之邦行矣。』臣谓问对之际，不必过为迁就。」上喜曰：「诚是。」明日，遣中使就郊赐茶六十斤，谕曰：「非常例也。」（挚事据挚行实，或附八月辛未初使时，然附此为允。）
　　提举汴河堤岸司言：「汴河堤岸起三年四月修筑，至今年十月八日毕工。」诏都水监官覆视保明以闻。
　　原武埽塞，特赐役兵钱有差。（新、旧纪并书：「辛酉，塞原武决河。」与实录差一日。又十一月己卯，实录已书河塞，遣官致祭矣，当考。）
　　辛酉，上复御延和殿，宣三省、枢密院辅臣赴景福殿，观魏国大长公主出降妆奁。
　　尚书省上元丰五年下半年条贯，诏依签改行下。上每于进拟敕令，必签贴改定，然后降出，其所指擿事理，皆有司抵牾也。（九月十四日、十月十二日。）
　　诏：「岚、石、隰州都巡检司旧赐公使钱百五千，移赐葭芦、□堡寨缘边都巡检使。其石州旧带三州都巡检，止令岚、石州各带本州岛缘边都巡检使，遇缓急应援，各别给公使钱百千。」
　　壬戌，诏诸路监司兼提举都作院：河东以提举常平等事赵咸，梓州路以转运判官许彦先，秦凤等路以提点刑狱吕温卿，京东西路以转运判官吕孝廉，淮南西路以提点刑狱王瑜，江南东路以提点刑狱高复，江南西路以提点常平等事蹇序辰【二三】。（十一月二十二日，李察云云。）
　　御史台、合门言：「开封府诸曹官、左右军巡两厢官、赤县丞，系比类附班，得预朝参。其秘书省校书郎、正字，太常寺协律、奉礼郎、太祝、郊社令，三学博士，五监主簿，皆职事官，杂压亦在赤县丞之上，而独不预。欲自今并令朝参。」从之。
　　癸亥，上批：「壬申日，辽使见，以在腊享致斋，不用乐，虽有旧例，然北使素以用乐燕犒为恩礼之重，三省、枢密院且更详度取旨。」初，合门言：「甲戌，腊享前三日，皇帝不游幸，不作乐。贺正旦使赐御筵撤乐，如至和二年、元丰元年故事。」已从之，而复有是诏，然卒用例。
　　奉议郎王钦臣言：「诸路监司被制书鞫事，所降指挥有差官取勘者，有取勘闻奏者，一例差官。伏缘诏旨自有区别，伏望申明：自有朝旨称取勘者，监司自勘，委勘处或邻近通判录问检断；如干系者觽，须当置司，乃得差官。」从之。
　　陕西转运判官范纯粹言：「昨遣本司勾当官吕宗岳管认计备延州怀宁、浮图寨守御，已被受，托故不肯就事。乞先冲替。」上批：「可依奏速处分，聊警慢官小吏用心趣事，不敢玩法。」
　　接伴使□安持言：「辽使缘路事节并如旧，惟例送乐人马一匹不至，臣等俟前路言及。」诏安持等勿问。
　　甲子，诏：「在京新城外四壁城壕开阔五十步，下收四十步，深一丈五尺，地脉不及者至泉止。」（本志又增入：「自是水有所归，而京城固矣。」今不取。）
　　河北都转运司、朝奉大夫、集贤殿修撰蹇周辅为宝文阁待制。
　　比部员外郎宇文昌龄自鄜州制勘回，进对，赐绯章服。昌龄言：「陕西逃军，乞增赏告捕。」诏每捕获禁军一人，赏钱五千。（四月三日甲寅，昌龄以御史受命往鄜州；二十五日，改比部员外郎；十二月甲子，回；明年正月己丑，下狱治断。）
　　丙寅，上特御延和殿，引奉议郎【二四】、权发遣府界常平等事张询以下十人进对。是日旬休，百司不治事，上特御便殿延见髃臣，踰午始罢。于是编类国信文字、承议郎王汝翼，前权发遣提举梓州路常平等事江衍，各面赐绯章服。（两纪并书：「旬休，御延和殿，引进对官十人。」）
　　都大提举汴河堤岸司言：「准朝旨，为原武埽闭合水口【二五】，见增防堰，令本司权闭断魏栖、孔固、荥泽岗门五七日。自闭合三岗门，汴水增涨，今自开远门浮桥以上凌排查塞，水欲抹岸，望速降指挥开拨沿汴岗门；及乞于京西向上汴河两岸，相度可溃水处，即决堤分减水势。」诏如实危急，即依奏。
　　丁卯，广西转运副使□潜言：「雷、化发船之地，与琼□相对，今令例下广州约五千里请引，不便。欲乞广西沿海一带州县，如土人、客人以船载米谷、牛、酒、黄鱼及非市舶司抽解之物，并依旧更不下广州请引。」诏孙迥相度于市舶法有无妨碍。既而不行。（朱本签贴云：后来进呈讫，无施行，删去。今并存之。）
　　戊辰，诏陕西封桩钱内支三百万贯，分环庆、泾原、秦凤路，乘时市粮草。
　　户部言：「昨遣李元辅经制变运西川钱物赴陕西路，今具已到之数：金银物帛八百十六万一千七百八十匹、两，钱三百四十六万二千余贯。」
　　诏门下省：凡本省事，从本司取旨。
　　又诏大理寺劾祠部郎中赵令铄，以道遇叔祖宗晟不致敬故也。后令铄罚铜四斤。
　　都水使者范子渊言：「案视卫州王供埽引道大河可否、利害，更乞增差夫役万人，于所决巧妇涡下预开一河。」及具开修王供埽等处画一事。诏遣吏部侍郎李承之、入内供奉官冯宗道覆按。
　　御史王桓言：「启圣院、相国寺忌辰行香仪，左右巡使、两赤县令于中门相向分立，俟宰臣至，立位前，直省官通摄。案此仪推行虽久，无所据依，大意推崇宰司，故令立班迎候。日者，极追远之奉于景灵宫，礼文咸秩，前事之失，义当是正。方百官就列祗见祖宗，恐非大小之臣交相致恭之时，望寝罢。」从之。
　　己巳，诏：「正旦朝会日，引驾殿前左右班及人员，俟至殿合，即分立于殿东西，挟行门立于龙墀东西勾栏内，起居郎、舍人、左右巡使并就本位拜。其起居郎、舍人朔日视朝拜亦准此。」
