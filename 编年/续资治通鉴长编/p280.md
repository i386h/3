<!-- { "loadSidebar": true } -->
　　壬寅，新城内权都巡检周仁美言：「地分巡检军士捕亡卒、盗贼，不获皆有罚，而获者无赏。今请获亡卒一人，赏钱二百；贼一人，钱五百。」从之。（仁美，深州人。）
　　辰、澧、鼎州都巡检使张纶言：「下溪州刺史彭儒猛纳先所略人口、器甲等，乞修贡如故。」诏赐儒猛锦袍、银带，令辰州通判刘中象【一四】赉诏至明滩，与歃血为誓，遣之。
　　癸卯，诏前岁上圣号册宝所赐酺，今秋丰稔可追行之。
　　甲辰，立升王受益为皇太子，改名祯。大赦天下，惟十恶、□、杀、谋杀、故杀、斗杀、盗官物、伪造符印、官典犯赃，论如律。宗室并加恩。文武常参官子为父后见任官者，赐勋一转。
　　乙巳，以翰林学士晁迥为册立皇太子礼仪使，命秘书监杨亿撰皇太子册文，知制诰盛度书册，陈尧咨书宝。
　　丁未，内出郑景岫四时摄生论、陈尧叟所集方一卷示辅臣，上作序，命刊板模印付合门，赐授任广南臣僚，仍分给诸道州军。
　　戊申，黎州山后两林百蛮都王李阿善遣将军卑熟等百五十人来贡。
　　己酉，免颍、濮二州浮客干食盐钱。
　　庚戌，以右谏议大夫、知开封府乐黄目为给事中、兼太子左庶子；升王府咨议参军【一五】、吏部郎中、直昭文馆张士逊为右谏议大夫、兼右庶子；礼部郎中、直史馆崔遵度为吏部郎中、直史馆、兼左谕德；记室参军、左正言、直史馆晏殊兼舍人，赐金紫；右正言鲁宗道为户部员外郎、兼右谕德，赐绯鱼；玉清昭应宫资善堂都监、左藏库使、长州刺史、入内押班周怀正为左骐骥使、入内副都知、兼管句左右春坊事。
　　壬子，彭王元俨加太傅，为永清、横海节度使【一六】，进封通王。
　　以参知政事李迪兼太子宾客。上初欲授迪太子太傅，迪辞以太宗时未尝立保傅，乃止兼宾客，而诏皇太子礼宾客如师傅。有殿侍张迪者，春坊祗候，太子不欲其名与宾客同，改名克一。迪奏其事，上喜，以告辅臣。
　　以贺州团练使钱惟灏知和州。惟灏表谢，自陈和州去京太远，改命知涟水军。惟灏，俶之子也。
　　诏中书门下五品、尚书省御史台四品、诸司三品，见皇太子，并答拜，自余受拜。
　　癸丑，上作元良箴赐皇太子，又作诗分赐宾客而下。
　　甲寅，楚王元佐加兴元牧，其雍州牧如故。兼州府两牧，自元佐始。徐国长公主进封福国，邠国长公主进封建国，宿国长公主进封鄂国。
　　乙卯，给事中、兼太子左庶子乐黄目责授左谏议大夫、知荆南府。西京左藏库使、会州刺史、入内副都知张继能责授西京作坊使，罢禁职，为邠宁环庆路钤辖。开封府判官、虞部员外郎李直方监涟水军税。推官、监察御史张及监高邮军税。
　　先是，继能主往来国信，有国信司吏陈诚者，颇巧黠，继能欲援置髃牧司，而诚先隶髃牧，坐事停职。至是，髃牧吏左宗抉其宿负，白制置使曹利用，故诚不遂所求。继能怒宗之沮己，密遣亲事卒侦宗。会宗弟元丧妻，宗尝为假教骏军校马送葬，及还，元抵饮肆与酒保相殴，系府中，而假马事未发。诚即白继能，请属府并劾之【一七】。黄目时知府，受继能属，狱未具，为髃牧副使杨崇勋所发，故黄目等并坐责。继能自陈不愿外任，得掌瑞圣园。
　　九月庚申，殿中丞史莹言：「准诏诣郑州界经度畎索水入金水河，止有役卒七千。望发郑州丁夫，可一月功毕。」诏以军士万人给之，无得扰民，仍令右领军卫大将军、梧州团练使魏荣为都大部署，御前忠佐马军副都军头张荣副之【一八】。
　　辛酉，诏皇太子月给钱二千贯。
　　礼仪院言：「至道中敕百官于皇太子称名，宫僚称臣。续准敕，依皇太子所请，宫僚止称名。」诏如至道之制。
　　知祁州、供备库副使高志宁请诣阙言边事，许之。壬戌，对于承明殿。（韩琦墓志云：志宁自祁州请觐，及对，密奏今上德业日新【一九】，宜早建东宫。真宗大寤，面赐黄金五十两，还所治。仍诏志宁，凡所奏事，许附入内内侍省通进，无关银台司。按志宁对承明日，东宫已建矣，今不取。）
　　甲子，右谏议大夫、兼太子左庶子张士逊等言：「臣等日诣资善堂参见皇太子，犹令升阶列拜，然后跪受。望令坐受参见。」不许。
　　乙丑，占城国王尸嘿排摩牒【二○】遣使罗皮帝加等以方物来贡。罗皮帝加言国人诣广州，或风漂船至石堂，则累岁不达矣。明年，使还，赐其王银四千七百两，并戎器、鞍马（会要云四万七千两，今从本传。）
　　蔡州团练使德雍等请皇太子受拜，不许。
　　丁卯，御天安殿，册皇太子。
　　庚午，诏旧制赐诸军物，外戍者减半，今听全给。
　　流内铨言自今注军、监判官，请不兼通判，常从不给军士，从之。
　　辛未，令河南府葺王屋山阳台观，给官田为常住。时女道士王道真住是观，得玉璧于山中，因请增葺故也。
　　壬申，皇太子谒玉清昭应宫、景灵宫。
　　癸酉，谒太庙。
　　龙图阁待制李虚己上奉诏编髃臣所和御制诗为明良集五百卷，诏赐银帛。
　　三司假内藏银十万两。
　　丁丑，诏三班使臣部送益州纲运至荆南无遗阙者，自今每运赐钱五十千，司军大将十千。
　　戊寅，监察御史刘平请对于承明殿。
　　庚辰，御正阳门观酺，自是凡五日。上作稼穑倍登诗、欹器戒酒二论示辅臣。
　　诏京城诸司当赛土地者【二一】，不得用十月七日，以是日本太宗诞辰故也。
　　河中府、同耀州民饥，多流亡，遣度支判官、侍御史周实驰驿存抚之。
　　壬午，庆云见于正阳门楼上。
　　右正言刘烨言：「今岁秋赋【二二】，食禄之家□厅应举者颇觽。望谕中外，自今食禄家弟侄子孙，若文艺必可程试者，不得就资荫；其有官者，不得与孤寒竞进。」诏不许，但令诸州精加考较。
　　甲申，起居舍人吕夷简为契丹国主生辰使，供奉官、合门祗候曹琮副之。工部郎中、直史馆陈尧佐为正旦使，侍禁、合门祗候张君平副之。琮，彬幼子。君平，滏阳人。
　　君平管勾汴口，尝建言岁开汴口当审择其地，则水湍驶而无留沙，岁可省疏浚工百余万，诏用其策。虽役不岁兴，然其后浸有淤塞之患。又请沿河县令佐、使臣能植榆柳至万株者，书历为课；汴中溺死无主名者，敕所在收瘗。悉施行之。（种榆柳书历为课，会要在天禧元年三月，今从本传，并书于此。）
　　祥源观成，观宇凡六百一十三区。以监修内臣、内染院使邓守恩为崇仪使。
　　是月，京东路，饶、韶、巴、昌州，荆门、保安军，并言丰稔。
　　冬十月壬辰，诏自今遣使检逃户、灾伤，令三司以奏帐式付之【二三】。
　　开封府发解官任布等请依南省例，誊录进士试卷及进士试题，御笔点定。诏试题进入，余不许。
　　乙未，雪，上作瑞雪诗赐辅臣。
　　庚子，诏近臣观玉宸殿刈小香占城稻，遂宴于安福殿，上赋诗，从官毕贺。
　　壬寅，召知益州、枢密直学士、右谏议大夫王曙为给事中、兼太子宾客，职如故。
　　癸卯，三司使李士衡等言，准诏岁省文帐二分已上，其在司主典亦合裁减。诏令与三部觽官详定【二四】，具合留名目以闻。既而取事简人觽者，出补三班。
　　辛亥，河北缘边安抚副使张昭远言：「保州等处所种榆柳，多匿亡命军士，亦尝杀害守卒。又缘边寨栅多种此树，久亦非便。望加采伐。」从之。
　　癸丑，太常博士、秘阁校理李垂请令江、浙两路放行茶货。左谏议大夫孙奭言：「茶法屡改，非示信之道，望遣官复位经久之制。」即诏奭与三司详定，务从□简。时言者愈多，不过欲惠小商、优园户，朝廷亦尝差优其直、饶其给。大抵吝茶之出，而须钱实京师，故法不能变。言者但采浮论，而不切于事理。未几，奭出知河阳，事遂止。
　　奭初自密州代还，时方置天庆等节，天下设斋醮，张燕费广。奭又请裁省浮用，不报。奭复出，其居朝廷盖不周岁云。（十一月十九日，奭出知河阳，今并书。）
　　枢密直学士王曙言，自今转运使副使、提点刑狱、朝臣使臣举官，望不许预先移牒报知，免立私恩，庶臻公道。诏令别行条约。（会要，十月事。）
　　十一月，己未，翰林学士晁迥为承旨。时朝廷数举大礼，诏令每下，多出迥手。尝夜召对，上令内侍持御前炬烛送归院。他日曲宴宜圣殿，内出牡丹百余盘，千叶者惟十余蒂，以赐宰臣、亲王。上顾迥与学士钱惟演，亦皆赐焉。
　　壬戌，诏诸州职田，先以三月、四月、九月内到任为限，过其月、有闰者，勿理。
　　己巳，三司言：「陕西入中刍粮，请依河北例，每岗束量增直，计实钱给钞，入京以见钱买之。如愿受茶质交引，即依实钱数给之，令榷货务并依时价纳缗钱支茶，不得更用刍粮交钞贴给茶货。」诏每入百千，增五千茶引与之，余从其请。
　　辛未，召近臣观太清楼书、太宗墨迹及御制，遂赐宴。上作诗，从官毕和。
　　壬申，斩威武军副使都头王成、迮建，坐讹言惑觽也。（迮建当检「迮」字。）
　　甲戌，命翰林学士钱惟演、盛度，枢密直学士王曙，龙图阁待制李虚己、李行简，于秘阁再考定开封府得解举人试卷，令秘阁校理王准封弥，定为三等，具名以闻。乃诏从上解百五十人。准，质子也。（封弥，此非事始，书此为任布等得罪张本。）
　　乙亥，上作冬至宴亲贤诗，又出御制三教诗，各百首，歌论九首，示宰相。
　　起居舍人吕夷简言澶、魏丰熟，望出内藏钱二十万贯市刍粮【二五】，从之。
　　辛巳，迎道、释经赴三宫观及都城寺院。先是，上令选藏教中精妙者凡五十八卷，绚校摹印，至是而毕。
　　癸未，上作后苑宴宗亲诗赐皇太子、通王。
　　秘书丞朱正臣上言：「前通判广州，窃见蕃商多往交州贸市，赍到黎字及砂蜡钱至州，颇紊中国之法。望自今犯者决配牢城，随行货尽没入官。」诏广南转运使洎广州复议。既而上言：「本州岛海路与交州、占城相接，蕃商乘舟多为海风所漂，因至外国，本非故往货易。欲望自今赍到黎字、砂蜡等物，并没入官，其余博易所得布帛，取三分之一，余悉还之。所犯人以违制失论。」诏可。
　　丙戌，契丹遣使右卫上将军耶律留宁，副使翰林学士、起居舍人、知制诰□叔达来贺承天节。
