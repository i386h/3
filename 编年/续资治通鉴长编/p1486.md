<!-- { "loadSidebar": true } -->
　　枢密院言：「知泸州张克明奏请，应泸州新投降、招附生界夷人，今后如与汉人相犯，并乞依汉法施行。若是同类相犯，乞比附黔州见行蛮人条制，以五刑立定钱数，量减数目断罚入官。应笞罪三贯，杖罪五贯，徒罪十贯，流罪二十贯，死罪三十贯。如无见钱送纳，即乞以器甲或畜产，并土产物竹木之类估价折纳入官。」从之。
　　丙辰，辽国遣使兴复军【七】节度使耶律庆先，利州观察使萧忠孝，副使朝议大夫、守太常少卿、充干文阁待制赵圭延，东上合门使、海州防御使韩寀来贺正旦。
　　枢密院言：「楚军大阅，请以匹帛银楪支赐，罢转资。」从之。
　　丁巳，户部言：「诸军管当请受曹司军人剩员，诈欺或妄作名目减刻官物，及请给入己者，依主首自盗法。杖罪配邻州，徒、流罪配五百里，追赃不免，罪至死者奏裁。若捕人能获犯人者，依驱磨点检告发隐落失陷官钱法给赏，系私物者减半。诈欺未得，减二等，皆降配。本辖人故纵与同，罪至死者减一等。经历吏人点检败获者，得与未得，各依告捕人赏，三分给一，累给满二百缗者，仍转一资。从之。（新本削去。）
　　户部言：「司封、礼部、主、膳、兵、职、驾、库、司门、屯田、虞部，吏禄钱依在京文武官料钱分数，其职级互相兼领者，从一多给。」从之。（新本削去。）
　　诏刑部点检大理寺差失，每件以三省点检得一件比较施行【八】。（王岩叟墓志云：「有旨，刑部点检大理寺差失。王岩叟言：『刑部之于大理，非若户部之于将作也，大理乃刑部之助尔。今若行点检之法，刑部利赏，大理畏罚，利则不免过求，畏则必多挠曲。以此议法，未见停平，宜且从旧制。』」）
　　御史中丞苏辙言：
　　臣窃见大理寺、审刑院旧制，文臣、吏民断罪公案并归中书，武臣、员弁人并归密院，而中书、密院又各分房，逐房断例，轻重各不相知，所断既下，中外但知奉行，无敢拟议。及元丰五年，先帝改定官制，知此情弊，遂指挥凡断狱公案并自大理寺、刑部申尚书省，上中书取旨。自是，断狱轻重比例始得归一，天下称明。自元丰七年十月四日奉圣旨【九】，应缘保甲事，元系枢密院指挥取勘，及保甲司乞特断公案，令大理寺定断，刑部勘当申院。元佑四年六月十八日又奉圣旨，禁军公案内流罪以下，情法不相当而无例拟断，合降特旨者，令刑部申枢密院取旨。今年七月七日又奉圣旨【一○】，应系枢密院取旨，下所属体量根究取勘者，候奏案到，令枢密院取旨。十月四日又奉圣旨，应官员犯罪公案，事干边防军政，令刑部定断，申密院取旨。二十九日又奉圣旨，应官员犯罪公案，事干边防军政，文臣令刑部定断，申尚书省，武臣申枢密院。
　　臣窃详前件五项条贯，不惟断狱不归一处，其间必有罪同断异，令四方疑惑，失先帝元丰五年改法本意，兼事干边防军政，文臣归尚书省，则虽枢密院本职必有所不知；武臣归枢密院，则自节度使充经略、安抚有所废黜，虽三省亦有不得知者【一一】。事之不便，莫大于此。臣今欲乞依先帝改法之旧，应断罪公案并归三省，其事干边防军政者，令枢密院同进呈取旨而已。如此则断狱轻重事体归一，而兵政大臣各得其职，方得稳便。（辙此奏当是十一月或十二月，今附十二月末。六年二月十日己亥乃从辙奏。十四日，上官均罢御史，论傅尧俞与韩忠彦争辨，辙奏或此也，不知其时，今附十二月末，其从违并当考。十一月五日辙已论此。）
　　辙又言：
　　臣窃见有司近以在京酒户亏失元额，改定宗室外戚之家卖酒禁约，大率从重。谨按嘉佑旧法，亲事官等卖酒四缾以上，并从违制断遣，刺配五百里外牢城【一二】，其余以次定罪，皇亲临时取旨。许人告捉，两缾以上赏钱，十贯止。及熙宁法，每卖一缾杖八十，一斗加一等，罪止杖一百，许人告捕，一斗赏钱十贯，至百贯止。及元佑四年，所定刑赏与熙宁同，而有告无捕，及今年十一月六日、十二月十八日敕，刑从嘉佑而赏从熙宁，既兼用两重，及并行告捕，仍许入沽贩之家，而取旨之法兼及本位尊长。是以此法一行，人情惊扰。
　　臣窃惟有司所以立此法者，止为酒户亏额而已。酒户亏额，但户部财利一事耳，今既取前后重法，施于沽贩小人足矣，臣访闻宗室之间，颇有簄远外住之人以窘乏之故【一三】，或卖酒自给。今既许人入其家捕捉，小人无知，以捕酒为名，恣行凌辱，无所不至。兼逐位尊长爵齿并崇，多连宗字【一四】，而卑幼犯酒不免取旨，若取旨不行，虽取何益？若遂有行遣，窃恐圣意未必欲如此。故臣愚见以为当去尊长取旨之法，仍不许捕捉之人入皇亲宅院。如此施行，颇为酌中。伏乞特降指挥，速行改定。
　　贴黄：「臣所言事干宗室，欲乞圣意裁定，如可施行，更不出臣此章，只作圣旨批降三省。」（从违当考，或可削去。）
　　是岁，宗室子赐名授官四十四人，断大辟四千二百六十一人。
　　注　　释
　　【一】 十二月十六日丙午「丙午」二字原在「十二月十六日」上。案：元佑五年十二月辛卯朔，十六日为丙午；据本书体例，「丙午」当置于「十二月十六日」之下，故乙正。
　　【二】 升前与梁刘辈力论温伯「与」字原缺，据阁本补。
　　【三】 臣不敢一一仰烦圣听「一一」原作「一二」，据阁本改。
　　【四】 臣复继以为言矣「复」原作「伏」，据阁本改。
　　【五】 以熙河兰岷路副总管王文郁为沂州团练使「以」字原在上句「高阳关路」下，据本书卷四四九元佑五年十月甲辰条李焘注乙正。
　　【六】 邢只与宗良「邢」原作「泾」，据上下文改。「与」原作「谕」，据阁本改。
　　【七】 兴复军「兴」原作「与」，据阁本改。
　　【八】 每件以三省点检得一件比较施行宋会要职官一五之一四作「每两件比三省点检得一件比较施行」。
　　【九】元丰七年十月四日奉圣旨「四日」，栾城集卷四六论边防军政断案宜令三省枢密院同进呈札子作「八日」。
　　【一○】今年七月七日又奉圣旨「七日」，同上书作「十三日」。
　　【一一】虽三省亦有不得知者「得」原作「自」，据同上书改。
　　【一二】刺配五百里外牢城「牢」原作「本」，据同上书同卷论禁宫酒札子改。
　　【一三】颇有疏远外住之人以窘乏之故「住」原作「任」，据同上书改。
　　【一四】多连宗字「多」原作「名」，据阁本及同上书改。
续资治通鉴长编
卷四百五十四
卷四百五十四
　　起讫时间 起哲宗元佑六年正月尽其月
　　卷　　名 续资治通鉴长编卷四百五十四
　　帝　　号 宋哲宗
　　年　　号 元佑六年（辛未，1091）
　　全　　文
　　春正月辛酉朔，不受朝。
　　丁卯，以皇城使黄忱领端州刺史，六宅使胡田领循州刺史，宫苑副使李赟为皇城副使，左藏库副使许庆为皇城副使，庄宅副使孙晖为右骐骥副使，供备库副使李备为文思副使，供备库副使刘子方为西京左藏库副使，内殿崇班、合门祗候程建为内殿承制，前文思副使秦世章复内殿崇班。以措置荆湖北路边事司言忱等躬督士卒转战有劳，故有是命。
　　是日，御史中丞苏辙言：（刘挚日记：降此章乃正月七日丁卯。）
　　伏见前年冬温不雪，圣心焦劳，请祷备至。天意不顺，宿麦不蕃。去冬此灾复甚，而加以无冰。二年之间，天气如一，若非政事过差，上干阴阳，理不至此。谨按常燠之罚，载于周书，而无冰之灾，书于春秋。圣人之言，必不徒设。臣谨推原经意而验以时事，惟陛下择之。盖洪范庶征，哲则时燠，豫则常燠，谋则时寒，急则常寒。哲之为言明也，豫之为言舒也，故汉儒释之曰：「上德不明，暗昧蔽惑，不能知善恶，无功者受赏，有罪者不杀，百官废礼，失在舒缓。盛夏日长，暑以养物，政既弛缓，故其罚常燠。」周失之舒，秦失之急，故周亡无寒岁，而秦灭无燠年。今连年冬温无冰，可谓常燠矣；刑政弛废，善恶不分，可谓舒缓矣。臣非敢妄诋时政，以惑圣听，请为陛下具数其实。然事在岁月之前者，臣不能尽言，请言其近者。凡有罪不诛者七，无功受赏者四：
　　陆佃为礼部侍郎，所部有讼，而其兄子宇乃与讼者酒食交通，狱既具而有司当宇无罪。此有罪而不诛者一也。石麟之为开封府推官，与诉讼者私相往来，传达言语，狱上而罢，更为郎官。此有罪而不诛者二也。李伟建言乞回夺大河，朝廷信之，为起大役，费用不赀。今黄河北流如旧，涨水既退，东流淤填，遂成道路。臣屡乞正伟欺罔误国之罪，不蒙采纳，任伟如故。此有罪而不诛者三也。开封府推官王诏故入徒罪，虽蒙德音，法当冲替，而诏仍得守郡，至今经营差遣，迁延不去。此有罪而不诛者四也。知祥符张亚之为官户理索积年租课，至勘决不当偿债之人，估卖欠人田产，及欠人见被枷锢，而田主殴击至死，身死之后，监督其家不为少止。本台按发其罪，而朝廷除亚之真州，欲令以去官免罪。此有罪而不诛者五也。孙述知长垣县，决杀诉灾无罪之人，台官有言，然后罢任。虽行推勘，而纵其抵欺，指望恩赦。此有罪而不诛者六也。秀州倚郭嘉兴县人诉灾，州县昏虐，不时受理，临以鞭朴，使民相惊，自相蹈藉，死者四十余人。虽加按治，而知州章衡反得美职，擢守大郡。此有罪而不诛者七也。
