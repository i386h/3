<!-- { "loadSidebar": true } -->
　　殿前都指挥使、河西节度使范廷召有疾，辛巳，上亲临问之，及卒，赠侍中。廷召善骑射，在军中踰四十年，由显德以来，凡亲征，未尝不从也。
　　甲申，以右正言、知制诰赵安仁知审刑院。时有将校笞所部卒死，议致大辟，安仁以军中之令，非严不整，遂获免死。
　　诏：「应益州军民，因贼乱杀伤劫盗，除官吏外，皆释不问。」时诉讼连结，颇难阅实，故悉许其自新也。
　　中外官上封事者甚觽，诏枢密直学士冯拯、陈尧叟详定利害以闻。
　　乙酉，遣使瘗西川遗骸。
　　戊子，封归义节度使曹延禄为谯郡王。（实录云加归义节度使、检校太尉。今从会要及本传，于是始封王爵也。）
　　庚寅，知河南府、武胜节度使、赠侍中李至卒，其三子皆迁秩授官，给俸终丧。至好贤乐善，为学精力，然刚严简贵，人士罕得游其门。性吝啬。仕既通显，尽逐李存审养子而取其赀财。娶妻预出郡封告身，纳采日送其家，为识者所嗤。或曰：「至为参知政事，辞位不受禄，制行甚高，逐养子，预纳妻封告，盖毁之或损其真也。」（此据隆平集所言。）
　　抚水蛮酋蒙汉城等二十三人来朝，纳标鎗、镮刀四十余事，赐锦袍、银带、器币有差。甲午，各授以官。
　　己亥，秘书丞查道上言曰：「朝廷命转运使、副，不惟商度钱谷，盖亦廉察郡县，庶臻治平，以召和气。今观所至，或未尽公，盖无惩劝之科，至有因循之獘。望自今每使回日，先令具任内曾荐举才识者若干【一】，奏黜贪猥者若干，朝廷议其否臧，以为赏罚。」从之。
　　以棣州防御使石保兴知澶州。保兴在澶州，每捶人，辄令缓其杖，移晷方讫。上闻之，谓左右曰：「如此用刑，无乃太酷乎？」亟戒谕之。
　　宗正卿赵安易、翰林学士梁周翰上新修属籍三十三卷。唐末丧乱，属籍罕存，无所取则，周翰创意为之，颇有伦贯。
　　上召西川转运使、兵部员外郎马亮入朝，问以蜀事。蜀自雷有终既平贼，诛杀不已，亮所全活踰千人。城中米斗千钱，亮出廪米裁其价，人赖以济。及至京师，会械送为贼所诖误者八十九人，知枢密院事周莹欲尽诛之，亮言：「愚民胁从者觽，此特百分一二尔，余皆窜伏山林，若不贷此，反侧之人闻风疑惧，一唱再起，是灭一均生一均也。」上悟，悉宥之。二月，加直史馆，复遣还部。时诸州盐井岁久泉涸，而官督所负课，系捕者州数百人，亮尽释之，而废其井。又除属部旧逋官物二百余万【二】。
　　秘书丞刘炳以屡陈时务，召对崇政殿，翌日，迁太常博士。（刘炳未见。）
　　丙午，诏广南诸州先命幕职、州县官权知，自今并命京官。
　　丁未，兵部郎中、直昭文馆韩援等八人分诣岳渎祈雨。
　　戊申，交州黎桓遣使贡驯犀、象。
　　屯田郎中杨覃上言：「春初方盛，时雨稍愆，辇毂之下系囚，望诏有司，未得论决死罪，埙降雨乃复常典。」又请凡决重囚日，减膳撤乐，以应古义，且彰至仁之德焉。（此事不知其月日，今附见虑囚之前。）
　　癸丑，上御崇政殿亲虑系囚，死罪再详覆之，余悉从轻。因召宰相李沆等对于殿之西合，至午而罢。又遣库部员外郎程渥等乘驿分诣诸路，疏理系囚，杖以下皆释之。（程渥，未见。）
　　甲寅，以宋州隶京东路。
　　宰相李沆等以旱表求罢，不许。
　　乙卯，盐铁使张雍言，温州板税场吏逋高额钱二百万，诏除之。
　　丁巳，幸大相国开宝天寿寺、上清宫祈雨。戊午，雨。自去冬旱，上每御蔬食，忧悯切至，是日，方临轩决事，雨沾衣，左右进盖，却而不御。
　　壬戌，枢密直学士冯拯、陈尧叟上言：「请令髃臣子弟奏补京官或出身者，并试读一经，写家状，以精熟为合格。」从之。
　　秘书丞、知金州陈彭年上疏曰：
　　夫事有虽小而可以建大功，理有虽近而可以为远计者，臣请言之，其事有五：一曰置谏官，二曰择法吏，三曰简格令，四曰省官员，五曰行公举，此五者实经世之要道，致治之坦涂也。夫置谏诤之官，开献替之路，尧、舜、汤、武所共然也，何者？以正直之臣，忠信之士，参立左右，专奉箴规，有事必言，有阙必谏，足以达四方之壅蔽，资圣主之聪明。今虽有谏官，且无言责，或出居外任，或兼领余司，常箝口以自安，少危言而替否，是同虚器，何补圣猷？臣请依六典员数，置谏议大夫、司谏、正言，并选孤立无党，忠直不欺，言行相符，名实相称者为之，俱以才授，不以□迁。使其常立朝廷，专居谏署，入观朝政，出听舆词。或作事失中，或出令未当，或迁举无状，或狱讼有冤，小则上章，大则廷诤。然后陛下察其所言，可者从之，否者罢之。岁终，以言事之多少，为课最之高卑，忠谠尽规者甄升，依阿固位者惩责。自然人皆竭节，政必无邪，臣下不敢偷安，朝廷得以震肃矣。
　　又人命所系，在于法官，官或非才，人必无告。古者按大狱，议大刑，虽本于法律，亦辅以经义。故释之、定国之为廷尉，则无噃人，张汤、赵禹之列九卿，乃名酷吏。今国家重文学之选，轻刑法之司，故其属僚未得尽善。用忠恕之道，则为旷官，徇深刻之文，乃名奉法，唯格律而是守，岂经义之能详？若是，则囹圄何由空虚，鈇锧何由偃息。臣请今后廷尉官属，咸委所司慎加铨择，不拘资□，唯擢才能，使其理一成之刑，务于平允，用三宥之法，志在哀矜，无以爱憎舞文，无以高下希旨，自然民知耻格，时洽和平。
　　又法令者，国家之权衡，生民之衔辔，贵于简易，恶乎滋章，久用则民知适从，数变则人无所措。近者陛下知制敕之频降，惧条科之太繁，旋奉圣谟，特令删定。既经历之者皆是名臣，则措置之闲固皆合理。而诏书颁下，方及踰年，后敕施行，又将累百，或删去者重为条贯，或已有者更示申明，无益宪章，徒繁简牍。且理遵画一，则吏无以欺民，令或频更，则人得以弄法，损益之际，岂不明哉。古人有言：「利不十，不变法。」诚为此也。况先朝求理之心，陛下继明之志，诏令一出，夷夏同欢，纵少有于阙文，亦无妨于大体，岂烦改作，以致多门。臣请今后有上封言事请变格法者，非有大益，无改旧章，庶使号令愈明，刑辟渐措。
　　又理世之端，审官为本，审官之道，用贤为先，不在具员，但期得俊。故曰：「官不必备，惟其人。」又曰：「省事不如省官。」今国家州郡至广，官员太多，无益公方【三】，空蠹国用，使有才者莫尽其力，不肖者得容其奸。请以臣所亲经，证其利害。臣前任苏州通判日，知州乔维岳疾病，独臣与判官崔端共事；次任寿州通判日，知州乔维岳丧亡，支使甘鸿渐差出，独臣与推官陆文伟同官。此时区分狱讼，行遣文书，皆得及期，亦无阙事。即今苏州知州、通判外，有职事官三员，寿州知州、通判外，有职事官四员。官既觽，事益烦，增将吏之衙参，添簿书之拥滞。又臣本州岛洵阳县计主户一千一百【四】，有官三员，汉阴县计主户六百，有官二员【五】，率皆人户雕簄，路岐荒僻，词讼绝少，租赋甚微，徒使安闲，固无勤绩。臣每见支郡推官，军监判官，并名初等职事。然有名虽支郡，而事倍藩方，额是军监，而务多州府，或当要路，或在边陲，其闲支郡则有推官而阙判官，军监则有判官而无通判。监当钱谷，详断刑名，凡所责成，莫非繁剧，然其请受少于判司，劳逸不均，贤愚共见。臣请特选明干朝臣，与诸路转运使相度管内州县，有公事简少，官属过多处，并量减省，以所减之俸，依司理、司法参军例，添给初等职事。则□长之处既已减员，要用之官又各加俸，自然官无虚设，人皆竭诚，创此新规，益光至理。
　　又为邦之道，莫切于求贤，求贤之方，莫先于公举。然堤防不峻，则滥进之路兴，宪纲稍严，则明扬之典废，期臻多士，在振宏纲。臣请依唐朝故事，新授常参官朝谢日，并进状举官自代，各随所长，具言其状。或以文学，或以吏能，或以强明，或以清白，务在摭实，不许饰词。傥所谙知，无避亲党，既经御览，即付宰司，俟至年终，具名条奏。在外者委诸路转运，在京者委本司官长，更审其能，以验所举。如荐扬既数，采听非虚，即与量才，各加进用。其后或不修操行，故黩彝章，则举主依法科刑，以惩缪举。或政绩殊异、课最有加，则举主随事旌酬，以褒进善。赏罚既信，清浊自明。盖采髃议则人无以私，有常规则觽皆知劝，清原正本，其在于兹。
　　臣又伏见唐太宗常召公卿咨询理体，髃臣多拘近俗，莫有远谋，独魏玄成请行王道，文皇既从其议，果致太平。中华则外户不扃，四夷则重译来贡，艰难屡作，而缔构益新，岂非盛德在人，余庆及后所致欤？以陛下之德，跨越古先，诚宜鄙晋、魏而不谈，小高、光而独出，行清净神明之化，恢仁义慈俭之风，然后舞干戚以为甲兵，画衣冠以为刑辟，建明堂而朝万国，登岱宗而礼百神，则天下之民无声而应，海外之俗不召而来矣。
　　疏奏，诏冯拯、陈尧叟参详之。拯等上言：「窃详往制，常参官及节度、观察、防御、刺史、少尹、畿赤令并七品以上清望官，授讫三日内，于四方馆上表，让一人以自代，其表付中书、门下，每官阙则以见举多者量而授之。今缘官品制度沿革不同，伏请令两省御史台官、尚书省六品以上、诸司四品以上，授讫，具表让一人自代，于合门投下，方得入谢。在外者，授讫三日内，具表附驿以闻，仍报御史台，其表并付中书、门下籍名，每阙官即取举多者以名进拟。如任用后显有器能，明着绩用，其举主特与旌酬，不如举状者，即依法科罪。如让表不到，委合门、御史台纠督以闻。其上封言事请变格法者，望自今令中书、枢密院送审刑院、刑部、大理寺详议，仍照验前后格敕，傥须至改革，即具闻奏，更委中书、枢密院详酌施行。」并从之。上因谓辅臣曰：「自今谏官，宜精择其人。」
　　甲子，三司都催欠司引对逋负官物人，上亲辨问，凡七日，释二千六百余人，蠲所逋负物二百六十余万，已经督纳而非理者，以内库钱还之，身没者给其家。
