<!-- { "loadSidebar": true } -->
　　臣于安石之学素所谙识，凡读文字，臣以为是，安石是之；不然，安石所否。安石学虽日益，去春今秋不应顿异，而以为陛下欲以经术造成人才，不得不尔，则前日之所是，今日为未定；今日之所是，他日岂可定哉？安石当国，以经术自任，意欲去取，谁敢争之！然臣反复求其所以然之故，而莫之喻也。」上曰：「安石无他意。经义只为三二十处训诂未安，今更不动。序只用旧义，亦无害。」惠卿曰：「安石欲并序删定。置局修撰非一日，今既皆不可用，而转官受赐，于理何安？臣亦当夺官。」上曰：「岂有此理！」惠卿曰：「然纵朝廷不夺臣官，臣何面目。安石必言垂示万世，恐误学者，洪范义凡有数本，易义亦然，后有与臣商量改者三二十篇，今市肆所卖新改本者是也。制置条例司前后奏请均输、农田、常平等敕，无不经臣手者，何至今日遽不可用，反以送练亨甫？臣虽不肖，岂至不如亨甫？」上曰：「卿不须去位。」惠卿曰：「臣岂可以居此！」已上并据惠卿家传增入。蔡承禧劾升卿奏可考。惠卿别有日录载此段尤详要，不异家传所载，更不别出。陈瓘答刘羲仲书云：「吕太尉日录未之见，但于宛邱奏议中，见其进日录札子尔。盖自其与荆舒反目以后，既进二手简，又进日录四卷。四卷之内，皆铺陈执政以后归美之迹，自明其忠。故当时荆舒毁怼之说，不复见信于裕陵，而荆舒由是重得罪矣。钟山所著八十卷，乃效彼四卷而为之也。二录卷帙多寡虽则不同，而得伸其所怀，则无以异也。自明其忠者，得伸于前；自明其圣者，得伸于后。今八十卷盛行于世，取而观之，效验彼此，则四卷所载，可未读而尽得其意矣。」瓘书当考，惠卿宛邱奏议亦未见。
　　诏文武官授差遣，不得与五服内许相容隐亲属为代。初，武官有是法。至是，并文官行之。
　　壬申，诏河北州军城橹未兴工者权罢，据所用楼橹具材木，限三年毕储之，以待缓急，仍先具公费以闻。
　　又诏江南西路转运司访作陂匠人，优给路费，仍与大将驿料赴司农寺。
　　环庆钤辖梁宗吉进所造战车。此据会要。
　　上批付韩缜等：「今月六日，得卿等缴奏北人来牒，岢岚军地分见守把界壕，非元初分立界至处所。详料北敌之意，必以卿等累督其先开立芦茅山以西壕堠，疑已尚有准拟分画之地，谓我含而不泄，幸而议不及之，急欲承就了当，故复反复侵贪，不肯休已。敌情若此，苟不以坚缓持之，不惟草城川地决不可与，深恐浸淫滋长，邀求大事，遂致争竞，难保盟约。卿等宜示以持久不易之意，庶几奸贪或能阻止。昨降指挥，令卿等暂般挈家属在彼，可速依准，庶北人伺知，信我不惮持久。前日降出雄州缴奏北界涿州来牒一道，称：『准枢密院札子，据山西都钤辖司申【三】，近巡历缘山口铺有双井地蔡家口，南人阻当北界人旅过往等事，已降付枢密院讫。』看详上件北牒乃是昨据边报，北廷差官特来按视，欲有争理疆事。今之来牒乃开端耳。已后次第必须相继迤逦，渐渐加紧理会。故今应接之始，不可不谨。卿可于本房取索子细看详，照对前后文字，与枢臣面议，审拟一回牒进呈。」此据两朝誓书册内，九月十三日申时御批付韩缜等，未审是八年或九年，因八年七月二十八日有双井事附此。八年九月十三日更当考详，亦恐此时韩缜未必在京。六月十五日缜乞奏事，或此时已入京，亦不可知也。六月十八日并二十九日，九月二十九日并此十三日，又十月一日，又十一月二十八日，并合考详。韩缜除都丞在八年十二月二十四日，此九月十三日未必在枢密房，更加检详乃可。
　　癸酉，司农寺言：「坊场、河渡等，旧止以酬牙前。自募役法行，在公之人□占浮费十去八九，牙前裁损尤多，不惟革除重难破产之害，且旧令圆融科配陪费之物，因此并徙官给，则坊场等钱自合一归官府，以补所费。兼诸路有以军员兵士等代役人者，军人阙则须雇人，官司多不知此，以为减得役人，遂欲裁减役钱元额，宜有约束。」乃诏买扑坊场等钱并别桩管，许酬新法以前牙前及依条支赏，并依常平法给散外，不得他用。违者徒二年，不以去官赦降原减。其以军人代役人者，令许所代役人合给工食及支酬等钱，亦别行桩管。其坊场钱，令司农寺下诸路岁发百万缗于市易务封记，仍许变易物货至京。本志同，三年十一月七日始卖坊场【四】。
　　判大名府文彦博言：「大河衍溢，坏民田多者六十村，户至万七千；少者九村，户至四千六百。乞蠲被水民户租税。」从之，仍诏都水监勘会官司不申奏因依以闻。既而本监言，惟滨州薄有水患不多，已奏外，余皆无之。「既而本监言」，据朱本增入，新本亦无之。存此，可见当日事情，故不当削云。正月五日中书云云，可考。
　　甲戌，诏故步军副都指挥使宋守约子西头供奉官琦就移在京差遣。自今应合门使以上死十年内，许本家乞亲弟侄子孙一人差遣，立法自守约始。
　　又诏忻、代州诸寨以禁军代厢军。河东路察访使李承之言，极边厢军多作过故也。
　　秦凤等路提举营田郑民宪言：「熙州仓草场李士良经画通远军营田，乞计租课募人请佃。」从之，仍令民宪提举，士良管勾。
　　是日，蛮贼七百余人寇古万峒。据十一月十一日奏。
　　乙亥，诏置太庙司命、户、醦、中溜、门、厉、行七祠位版。从太常寺请也。
　　丙子，诏诸路教阅保甲并隶尚书兵部，增同判官一员、主簿二员、勾当公事官十员，勾当分州军出入提举，旧州军提举官并罢。以兵部书令史王运言保甲乃民兵，不当隶司农寺也。
　　诏给韩琦再任相州支赐，付其家。
　　丁丑，江南东路转运司乞米三五万石赈济饥民。诏淮南东西、两浙、江南东路共更留上供米十五万石赐灾伤州军。
　　戊寅，内藏库言：「饶、池、江州监自熙宁六年增铸额钱多借给诸司，岁输不及额。乞不许诸司借支，逐州豫具所铸数关报。」从之。
　　辛巳，命司农寺主簿王古鞫前秀州通判张若济赃罪以闻。御史中丞邓绾言：「若济先知华亭县，参知政事吕惠卿及其诸弟与之密熟，托若济使县吏王利用借富民朱庠等六家钱四千余缗，于部内置田，利用管勾催收租课等事，乞施行。」故有是命。始，若济去华亭，大理寺丞上官汲为代。若济受民□湘等银九百余两，后以两浙转运副使王庭老等荐，通判秀州。若济疑汲在华亭发其奸，收付狱。汲止坐违法差人冲替，汲妻高氏诣登闻以诉。会提点刑狱卢秉亦按若济赃。试将作监主簿郑膺者，惠卿舅也。若济资膺钱五万入京请求，又阴使人窃旧案牍焚之，匿其枉法罪，止坐受所监临，追三官勒停，送衡州编管。汲讼不已，于是绾受其言，因劾惠卿与若济交结状。绾借若济事以攻惠卿，盖王雱意也。二十六日惠卿自辨。
　　司农寺言：「州县官户多处例减免役钱，则人户出钱偏重，不为之节制，则人户经久不易。今方造簿，欲诏诸县产钱十分，官户占及一分以上，官户止减役钱一分，所免须多，毋过二十千，两州两县以上有产者亦通计。」从之。八月七日墨本已书此，今又因司农建请重出，不妨两存。八月丙申当考。
　　上批：「勘会今岁卖度僧牒数进呈。」有司言：「自嘉佑至治平，总十三年，给七万八千余道；死及事故，八万六千余人。自熙宁初至今八年，给八万九千余道；死及事故，六万一百余人。今岁正月止九月，给五千二百八十一道。」
　　癸未，度支员外郎、秘阁校理、提点京东路刑狱安焘检正中书孔目房公事。焘过阙赐对，上悦其言，因留不行。
　　池州司法参军孙谔中书吏房习学公事。初一日同修贡举式。八月二十三日可考。
　　知司农寺丞庄公岳言，祥符县欠青苗缓急等钱甚多，其知县李孝纯乞先次差替。从之。青苗缓急钱是何等色目？
　　提举出卖解盐张景温言，陈留等八县碱地【五】可引黄、汴河水淤溉。诏都大提举淤田司相度以闻。其后，淤田司言此地当兴工役引水淤之，乃诏次年差夫。
　　中书言，杭州助教孙麟乞借市易务钱五七万缗买紬绢，比杭州给钱民闲预买可增十万余匹。诏给末盐钞四万缗、钱三万缗为本，仍以将作监主簿梅宰同买。
　　甲申，召辅臣观稻于后苑。
　　诏皇城副使、河北第二十二副将孙贵降一官。以选将下兵不精也。
　　中书言：「已废河南北两监牧司、河北十一监、河东太原监、京东东平监，其废监钱物等，除给都提举市易司茶本外，令三司岁具合应副熙河路年计钱数，申中书取旨支拨。」从之。废东平监在七年二月四日，废太原等监在今年闰四月十六日。
　　乙酉，吕惠卿言：「臣以谒告家居，宰臣王安石遣堂吏赍御史中丞邓绾章示臣，言臣丁忧日与张若济交结贪浊事，已得旨送王古根究，诣实闻奏。臣今具绾条列所言事，乞赐看详。事在外者，令所差官依已得指挥根究；在内者，令中书下所司，各依臣所奏具因依，开排月日进呈，免使臣久遭诬罔。及乞下绾令具所借钱年月及交结密熟因依，仍案臣在两浙州县年月一处照会，即诬罔自见。」诏徐禧、冯宗道同王古根究以闻。
