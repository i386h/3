<!-- { "loadSidebar": true } -->
　　是日，又得张询奏，云：「王赡言青唐人半有叛害瞎征之意，及邈川南山下首领皆言欲附汉，西攻瞎征。询已令王赡结约两处蕃部，令起兵攻屠瞎征，候彼举兵，即举汉兵应接。乞速降敕榜处分。」觽皆骇之。布遂草定指挥，令询分析，及令孙路相度，奏听朝旨。惇悉涂改，仍令询如已举兵，即一面从长处置。布令院吏各写一本，欲进呈取旨。既而思之，不若俱已，且将上进呈得旨然后草定，惇亦不敢不从。同列皆以布所草为是，「一面从长措置」之语，决不可用。翌日，同进呈，上亦骇其专辄。布曰：「自边事以来，每以谓须厚抚青唐，不可使有闲隙。若青唐有变，则熙河三面受敌，自救不暇，何暇经营夏国？不徒如此，诸路应副西夏事宜，兵马事力已是不给，若更生一秦即狼狈。臣尝谓方此之时，若青唐一有小警，则无所措手足，今无故生事，实安危所系。范育尝云，熙河一路动摇，则陕西一路动摇，陕西动摇，则天下安危所系也。此何可不审！元佑中，种谊、李祥等言，青唐二十三头项兵马【二五】，十九头项欲归汉，其首领皆赍信旗、银笠子赴兰、岷州安抚司为质信，又有投汉状在经略司。及兰、岷、河三州及邈川来告急，范育欲出兵援之，犹须奏请，而朝廷不从。今但以王赡一言为信，便约以举兵，殊不可晓。张询何敢尔！」蔡卞、黄履亦曰：「此太狂妄，安危所系。」上曰：「询何敢如此！兼云青唐人半有叛瞎征意，询何以得其实？」觽曰：「此皆狂妄轻易，为国生事。」上曰：「询如此当如何？」布曰：「已罢黜，只是更添此一重罪状，俟案到取旨。」遂议定令询分析，仍一切委孙路体问诣实，奏听朝旨措置，不管引惹边患【二六】。布再对，上又曰：「张询何敢尔，必是章惇令佗如此举动。」布曰：「觽亦知其必出于惇，兼曾为臣言王赡云青唐可取意，欲令询为之，然询久不敢当此事。今日之举，必是欲盖妄奏首级之罪，故尔仓猝。」上曰：「必定是如此。然惇多与边吏以私书往还，数有人曾论以为不便。」布曰：「诚如圣谕，自林希等在此时，每以此为患，亦知其必缘私书，致人论议。执政自来不曾与武臣通书，如折克行、王舜臣、王赡辈，惇必总有书与之。」上曰：「必有此事，欲考虚实亦不难。」布曰：「赡等处果有书，令走马取之便可得。」上曰：「不难取。」又曰：「章惇却恁地？」布曰：「惇于边事大踊跃，又欲以此使询立奇功，而同列皆素不预议，功在惇与询两人而已。然行险侥幸，此岂可为？兼祖宗以来，中书、枢密院各有职事，及边事则必令二府同议同进呈，盖谨重也。故密院事稍大者，三省无不可照管，至三省事，则密院无繇预闻。今起此等大事，乃欲以私书使边吏为之，而不使同列预议，未见其可。」上深愠之。
　　翌日，遂诏张询分析不候朝旨，擅结约蕃部攻瞎征因依闻奏。仍下孙路兼程赴熙州，体问王赡所陈虚实。如有实状，即责王赡军令状奏听朝旨；如不可为，即一面多方抚遏，务要令青唐一带上下宁静，不至疑贰生事。又戒孙路以准备防秋及经营进筑等事。
　　诏今后太仆寺合支外路马军，并依元丰条令军人就骐骥院调马。其元佑八年五月二十四日令从京差人牵送指挥勿行。（新削。）
　　癸卯，诏差内侍省押班阎安替入内供奉官、勾当内东门司李彀按阅开封府界京东路将兵。（御集八月二十八日下。）
　　甲辰，朝请大夫、集贤殿修撰、新知秦州胡宗回权知庆州，陆师闵依旧知秦州，兼提举茶马，罢新除户部侍郎之命。
　　先是，龙图阁待制虞策自青州改杭州，入对，上欲留策为户部侍郎，而黄履以为不可。是日，履奉祠，曾布同三省对，因乞令师闵仍旧，以启上意，上从之。已而策果留为户部侍郎。（策留试户侍在九月四日。）上尝问布：「策可留否？」布曰：「策于元佑中在言路甚久，无一言疵瑕可指，所宜旌别，若以为侍郎有余矣。」
　　又尝言士大夫元佑中论议多不正，布曰：「如诋斥先帝，非毁政事，语言无所顾避，此天下以为可诛。其闲偶于文字中有隐约疑似之言，则似亦可恕，如赵垱、朱京之类是也。」上笑曰：「若如此求瑕，则章惇文字中亦有此等语言可指。」布曰：「圣谕尽之矣。」又尝言曾旼极惺惺晓事，布曰：「旼为学及文词、吏事皆可取，但凶险邪慝，亦觽所共知。如蹇序辰辈亦岂不惺惺晓事，但处之太过其分。兼此等人不可寘之要近尔。」上笑曰：「恁地底多惺惺。」布退，称德音不能已。
　　三省言：「国子监丞毕仲愈言：乞诏近臣申讲六官之议，达之天下。州置六曹参军，而省去职同无补之员。」右司郎中吕温卿言请诸路监司及诸州县依省部六曹所主事务格目【二七】，分作六案。诏送详定一司敕令所。
　　乙巳，户部言：「印钞差误或损污墨色不均者，当官毁抹上历，拘管勒偿纸价。即私印换者，论如盗用余印律；盗白钞者，论如盗官文书律；已经书印圆备者，论如盗重害文书律。并许人告捕。内盗白钞并已书印圆备钞者，依在京通用格赏，主守不觉察，杖八十，知情者与同罪。」从之。（新削。）
　　高邮军言飞蝗抱草死。（玉牒。）
　　注　　释
　　【一】法不可移别路「移」原作「以」，据阁本改。
　　【二】礼宾使知保安军李沂为秦凤路钤辖「李沂为」，原作「李为沂」，按「李沂」乃人名，本书屡见，现据阁本及本书卷四八○元佑八年正月壬寅条小字注、卷五○四元符元年十二月己卯条乙正。
　　【三】乞除轮举官依旧法外「法」原作「发」，据阁本改。
　　【四】其同奏官于元举下更减一等科罪阁本「举」下有「官」字。
　　【五】不与诸弟同处阁本「诸」下有「兄」字。
　　【六】今来牵复节镇「复」原作「服」，涉上下文而误，现据阁本改。
　　【七】乞以提举崇领补治永裕陵沟井为名等事「名」原作「各」，据阁本、活字本改。
　　【八】并令本司申枢密院覆奏「本司」原作「有司」，据阁本改。
　　【九】乃出于旼之议论「于」原作「放」，据阁本改。
　　【一○】尚书省言「言」字原脱，据文义补。
　　【一一】并举所知堪充是何任使闻奏「举」原作「指」，据阁本改。
　　【一二】已上给出嫁诸女并至二千贯止阁本「二」作「三」。
　　【一三】又乞修河北城壁「城」下原衍「堡」字，据阁本及下文删。
　　【一四】逐州军知州通判「逐」原作「遂」，据阁本改。
　　【一五】自陈父中散大夫令图「陈」原作「臣」，「令」原作「合」，据阁本及本书卷四一六元佑三年十一月甲辰条、卷四九三绍圣四年十二月乙未条、卷五一七元符二年十月甲子条改。
　　【一六】前朝侍从臣卓尔风采乃如此「侍」原作「待」，形近而讹，据文义改。
　　【一七】不得以探报稀少懈弛「少」原作「小」，据阁本改。
　　【一八】权知开封府路昌衡亦举周彦质堪刑狱馆阁「举」字原脱，据阁本补。
　　【一九】陈瓘尊尧录言封事云「尊」原作「遵」，「录」字原脱，「言」原作「裕」，据阁本及宋史卷三四五陈瓘传改补。
　　【二○】士志畏怯「志」原作「皆」，据阁本改。
　　【二一】惟陛下图之「陛」原作「升」，据阁本、活字本改。
　　【二二】公绪亦虚上二级「二」，阁本作「三」。
　　【二三】三省枢密院同呈送制勘所一就根究「同」字原脱，据阁本补。
　　【二四】缘泾熙两路各欲进筑城寨通接边面「泾熙」原作「熙渭」，据阁本及下文改。
　　【二五】青唐二十三头项兵马「二十三」，阁本作「二十」。
　　【二六】不管引惹边患「不管」，阁本作「不得」。
　　【二七】依省部六曹所主事务格目「主」，阁本作「立」。
续资治通鉴长编
卷五百二
卷五百二
　　起讫时间 起哲宗元符元年九月尽其月
　　卷　　名 续资治通鉴长编卷五百二
　　帝　　号 宋哲宗
　　年　　号 元符元年（戊寅，1998）
　　全　　文
　　九月丙午朔，诏法酒库监官自今朝廷差人。
　　丁未，诏以霖雨罢秋燕。
　　诏除破枢密探过□钱三千余缗。故事，执政每员月支□钱三十五千，密院岁赐添□钱一千七百缗。自元佑三年以后，西府修葺及造陈设什物，冗费渐广，而□吏数增物价有至一倍以上，用度寖多，遂探请至元符三年终。而自林希罢政，亦探请过三年前□钱。曾布欲回纳，上悉令除破。布更欲立法，令今后不得探请，仍令量入为出，不得支过岁额钱数，岁终令承旨具有无侵支钱数闻奏。仍令承旨司取索冗费，看详裁减。上曰：「执政饮食之费、不足校，亦不可裁减削弱，岁终亦不须奏。」止令申枢密院拟定修葺及行事之费，皆令增一倍。布自言：「三省主□库者方送大理寺根究，干没假贷钱仅万缗。密院乃无此弊，但所增物价寖高，故一食之费价倍于前日。」自是悉立定规例，无复可过为侵盗。三省喜谓布曰：「得此约束，悉可遵用，遂蒙成矣。」
　　己酉，中大夫、知亳州林希知杭州，朝请郎、知汝州邢恕知应天府。御史中丞安惇奏疏论希、恕除授不当，疏留中不出。（此据布录。）
　　试中书舍人赵挺之兼侍讲。
　　是日，三省拟周常、叶棣承曾旼【一】、□伯举为侍讲，而宰执各有所毁誉，唯周常为黄履力荐而无毁之者【二】，佹得之矣。上令具姓名呈，及是，上曰：「除赵挺之。」觽愕然，盖非素议所及也。上曰：「熙宁初首选为学官。」觽莫敢异。既退，章惇谓曾布曰：「挺之已除讲官。」布曰：「得人。」履亦称善，又顾布曰：「更有一人质甚美，亦可用。」布曰：「亦闻之，乃周常也。」
　　先是，上问布识周常否【三】，布曰：「臣不识之，亦不知其如何。」上曰：「黄履力荐之，以谓可在经筵。」布曰：「经筵乃在侍从，最为亲近要切之地，所擢必得人望，如常者觽人所未深知，万一误擢为可惜，不若只于从官中择人。如赵挺之乃熙宁初首选为学官，莫如此人为宜。」上矍然曰：「好，好！」布又言：「陛下圣质，睿明出于天纵，于邪正善恶无不洞照。若挺之、知章辈，非出圣意擢用，无缘得进，外议孰不鼓舞称颂。经筵之选尤不可轻，愿更留圣意。」（布录在八月二十九日甲辰，今附此。常卒为说书在九月十八日癸亥。）
　　龙图阁待制、新知杭州虞策为户部侍郎。（元符三年十月二十三日，又以前户侍权户尚。）
　　温州防御使曹评为真定路副总管。枢密院初拟定与都钤辖，上特除副总管，且曰：「先帝待慈圣家极厚，此不足惜也。」
