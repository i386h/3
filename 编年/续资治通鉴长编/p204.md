<!-- { "loadSidebar": true } -->
　　丁未，诏：「髃臣当赐□马者，如闻骐骥院官吏用情，不能均一。自今中使据合赐等第，各拣定二十匹，依名次以赐。赐讫复增，常足其数。」
　　戊申，诏诸处钱监铸匠，每旬停作一日，愿作者听之。
　　庚戌，都官员外郎、同判太常礼院孙奭言：「伏睹来年正月一日享先农，九日上辛祈谷，祀昊天上帝。按春秋传：『启蛰而郊，郊而后耕。』月令云：『天子以元日祈谷于上帝，乃择元辰，亲载耒耜，躬耕帝籍。』先儒皆云，元日即上辛，郊天也，元辰谓郊后吉亥，享先农而耕籍也。六典、礼阁新仪并先云上辛祀昊天，次云吉亥享先农。伏望改用上辛后亥日享先农，仍即着令。」诏太常寺与崇文院检讨官详定。既而判寺李宗谔言：「宋书、后魏书所载，并以上辛后亥日享先农，【二三】请如奭奏【二四】。」从之。
　　癸丑，诏河东路所赐戍兵白金，每两之直以一千为限。先是，岁一遣使赐银鞋，使回，言本州岛无银，每两给钱七百五十，其实市价千钱，乃计司不预为备。故有是诏。
　　神骑卒赵荣伐登闻鼓，言能以药点铜为讯石。上曰：「民间无铜，皆镕钱为之，此术甚无谓也。」乃下诏禁止，其来自外蕃者不在此限。
　　唐龙镇来璘与其族人怀三互相绚劫，侧近帐族不宁，麟府驻泊韩守英等以闻。诏遣使召而盟之，依蕃法和断。
　　先是，上降诏牓下礼部贡院，序所以杜绝私请、搜扬寒秀之意，举人见者咸喜。丙辰，上与王旦等言及之，旦等曰：「昨颁考较新格，周行中颇有议论，且言中书不能守科场大体，但疑春官有私。及诏牓出，天下士乃知陛下务尽至公，恐多遗才，故更此条贯也。」给事中梁周翰尝请将试进士先试诗二十首，取可采者再试。上曰：「如此，则工诗者乃能中选，长于文者无以自见矣。」
　　丁巳，畼铎督又遣使来贡。
　　戊午，契丹遣使左威卫上将军萧留宁、彰武节度使耶律信宁，副使崇禄少卿邢详、右威卫大将军耶律遂正来贺明年正旦。上谓辅臣曰：「比者，武将戎臣，多言与契丹和不便。」王旦曰：「儒臣中亦有此论。然国家与契丹和，三年于兹矣，计其不劳干戈、不费财用之外，河朔人民顿息飞挽。」上曰：「议者或谓敌伺河朔丰实乃动耳。」冯拯曰：「边方不宁，武臣幸之以为利。」上曰：「国家虽怀柔示信，亦不废戎事，彼亦安敢渝盟？但当清凈致治，以安吾民也。」
　　边臣尝有奏请招市战马者，上顾左右曰：「今蕃落安辑，久通互市，何忽招之？且畜马太多，费用尤广。契丹请和，今已三载，河朔生灵，粗尔苏息。抚御四方，当务远略，苟止信浅识，为国生事，则害滋甚矣。」（宝训以此事系四年【二五】，今且附见，更俟考。）
　　己未，诏厢军及诸州本城犯，所部决杖讫，并移隶他军，内情理重及缘边随军者奏裁。先是，法寺上言请与禁军同等。上以军秩既有差降，故犯者亦从末减。
　　诏诸路所上军储之数，自今先下枢密院籍记送中书。盖凡遣戍兵，必预度所在资廪丰约故也。
　　辛酉，河北提点刑狱司陈纲上言：「杖罪械系者，其枷未有定制，望令特置，以十五斤为准。」从之。
　　注　　释
　　【一】不得与本部军员结亲「本部」原作「本郡」，据阁本改。
　　【二】上谓辅臣曰按宋本、宋撮要本自此句起至下文「益可嘉也」，均系于十月庚申，本卷十月庚申亦书「种放复自终南山来朝」。阁本及长编纪事本末卷二二种放出处则俱同本编作「甲辰」。按甲辰为十月初一日，庚申为十七日，在此期间放不得两至汴京，宋史卷四五七本传亦仅云「十月，复至」。何者为是，待考。
　　【三】知象州大理评事何邴「象州」原作「象川」，据宋本、宋撮要本及上下文改。
　　【四】谯县原作「醮县」，据阁本改。按宋无「醮县」，「醮」、「谯」形近致误，谯县属淮南路亳州。
　　【五】不许原作「许之」，据阁本改。
　　【六】杨可法继至「至」原作「立」，据宋本、宋撮要本、阁本改。按宋史卷二六六郭贽传作「杨可法继其任」。
　　【七】不从驱率「从」原作「欲」，据阁本及宋会要兵一○之一四改。
　　【八】慎择守臣「慎」原作「遴」，据宋本、宋撮要本及治迹统类卷五真宗圣政改。
　　【九】镇服四海「四海」原作「四方」，据宋本、宋撮要本及长编纪事本末卷一七、编年纲目卷七、宋史全文卷五下改。
　　【一○】前代盖有以人力为之「盖」原作「皆」，据宋本、宋撮要本、阁本及同上书改。
　　【一一】惟杜镐方直宿「直宿」原作「宿直」，据宋本、宋撮要本及上引长编纪事本末、宋史全文乙正。
　　【一二】稼穑艰难「艰难」原作「维艰」，据宋本、宋撮要本及长编纪事本末卷二一圣德改。
　　【一三】力田者多值灾沴「者」、「多」二字原倒，据宋本、宋撮要本及上引长编纪事本末乙正。
　　【一四】凡似此事「似」原作「以」，据宋本、宋撮要本改。
　　【一五】臣等以其国戚但取进止「但」原作「曰」，据宋本、宋撮要本改。
　　【一六】赐太庙守卫人等承天节衣服「守」原作「宗」，「等」原作「寺」，据宋本、宋撮要本、阁本改。
　　【一七】副使左威卫上将军李琮「上将军」原作「大将军」，据宋本、宋撮要本改。
　　【一八】饮以羊乳「以」字原脱，据宋本、宋撮要本及宋会要蕃夷一之三九补。
　　【一九】钦若即自名表首以谢「名」原作「书」，据宋本、宋撮要本及长编纪事本末卷二二王钦若事迹改。
　　【二○】竟迁延不送阁本、活字本及上引长编纪事本末同。「不送」，宋本、宋撮要本作「不进」。
　　【二一】冯拯曰「冯」字原阙，据续通鉴卷二七及本书文例补。
　　【二二】巡试铺「铺」字原脱，据宋本、宋撮要本、阁本补。
　　【二三】上辛后亥日「亥」字原脱，据上文「伏望改用上辛后亥日享先农」句及太常因革礼卷四○、通考卷八七郊社考补。
　　【二四】请如奭奏「请」字原脱，据宋本、宋撮要本、阁本补。
　　【二五】宝训以此事系四年「事」字原脱，据宋本、宋撮要本补。
续资治通鉴长编
卷六十八
卷六十八
　　起讫时间 起真宗大中祥符元年正月尽是年四月
　　卷　　名 续资治通鉴长编卷六十八
　　帝　　号 宋真宗
　　年　　号 大中祥符元年（戊申，1008）
　　全　　文
　　春正月乙丑，上召宰臣王旦、知枢密院事王钦若等对于崇政殿之西序，上曰：「朕寝殿中帟幕，皆青絁为之，旦暮间，非张烛莫能辨色。去年十一月二十七日【一】，夜将半，朕方就寝，忽一室明朗，惊视之次，俄见神人，星冠绛袍，告朕曰：『宜于正殿建黄箓道场一月，当降天书大中祥符三篇，勿泄天机。』朕悚然起对，忽已不见，遽命笔志之。自十二月朔，即蔬食斋戒。于朝元殿建道场，结彩坛九级。又雕木为舆，饰以金宝，恭伫神贶。虽越月，未敢罢去。适睹皇城司奏，左承天门屋之南角，有黄帛曳于鸱吻之上。朕潜令中使往视之，回奏云：『其帛长二丈许，缄一物如书卷，缠以青缕三周，封处隐隐有字。』朕细思之，盖神人所谓天降之书也。」旦等曰：「陛下以至诚事天地，仁孝奉祖宗，恭己爱人，夙夜求治，以至殊邻修睦，犷俗请吏，干戈偃戢，年谷屡丰，皆陛下兢兢业业，日谨一日之所致也。臣等尝谓天道不远，必有昭报。今者，神告先期，灵文果降，实彰上穹佑德之应。」皆再拜称万岁。又言：「启封之际，宜屏左右。」上曰：「天若谪示阙政，固宜与卿等祗畏改悔；若诫告朕躬，朕亦当侧身自修，岂宜隐之而使觽不知也。」
　　上即步至承天门，焚香望拜，命内侍周怀政、皇甫继明（封禅记不载周怀政，今从实录。）升屋对捧以降。王旦跪进，上再拜受，置书舆上，复与旦等步导，却伞盖，彻警跸，至道场，授知枢密院陈尧叟启封，帛上有文，曰：「赵受命，兴于宋，付于恒。（按原本作「付于讳」，盖恒即真宗讳也，今仍改本字而附识，以存其旧。）居其器，守于正。世七百，九九定。」既去帛启缄，命尧叟读之。其书黄字三幅，辞类尚书洪范、老子道德经，始言上能以至孝至道绍世，次谕以清净简俭，终述世祚延永之意。读讫，藏于金匮。旦等称贺于殿之北庑。是夕，命旦宿斋中书，晚诣道场，旦趋往而上已先至矣。怀政，并州人，继明，开封人也。
　　丙寅，髃臣入贺于崇政殿，赐宴，上与辅臣皆蔬食。遣吏部尚书张齐贤等奏告天地、宗庙、社稷及京城祠庙。
　　丁卯，设黄麾仗于殿前，陈宫悬、登歌，文武官、契丹使陪列，酌献三清天书。礼毕，上步导入内，行避黄道。
　　司天监奏三日、五日有瑞云覆宫殿，乞付史馆，从之。
　　戊辰，大赦，改元，文武官并加恩。改左承天门为左承天祥符门，擢护门亲从官徐荣为十将，赐衣服银带、缗钱，荣先睹天书故也。
　　诏东京赐酺五日，以二月一日为始。
　　上以黎、雅、维、茂四州颇有瘴毒，令自今知州监军厘务使臣并二年与替。
　　时审刑院、大理寺多阙属官，累命保任，较试皆不中选。
　　庚午，诏京朝官闲习法令无赃滥者，许诣合门献状自陈，当议较试任之。
　　河北安抚司言，幽州民以久旱求市麦种，诏许之。
　　辛未，诏有司制周嵩、庆、懿陵影殿帟幕，以中使自陵所还，言供帐损敝故也。
　　诏以诸路承受使臣令诸州牒报事宜誊录入奏，颇为烦扰，自今禁止之。
　　壬申，边臣言：「赵德明邀留回鹘贡物，又令张浦率骑数千侵扰回鹘。今岁夏州饥馑，此衰败之势也。」上曰：「朕知其旱歉，已令榷场勿禁西蕃市粒食者。盖抚御戎夷，当务含容，不然，须至杀伐，害及生灵矣。」王旦曰：「前代帝王，如汉光武能屈己来远人，所谓柔服也。」上曰：「光武亦善保全功臣。」旦曰：「光武待遇功臣，不假威柄，封国不过四县，所以全终始也。」上曰：「高祖分封过制，七国罹患，光武得以为戒。」旦曰：「晁错之谋，忠而先见，不能免祸。议者以七国反状素着而忽诛错，是杜忠臣之口也。」上曰：「此所以知为君难，为臣不易。向使错忠而能密，削之有渐，岂至是耶？每读前史，必究事之终始，有未见本末者，必记之，他日异书中可以质正。」
