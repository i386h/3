<!-- { "loadSidebar": true } -->
　　礼院言：「髃臣奏皇太后称殿下，皇太后处分称教旨。」诏皇太后宜称圣旨，余从之。中书言典礼事重，乞再下礼院检详，又从之，然卒无所改。
　　乙亥【一四】，赠太师、尚书令兼中书令、定王允良卒。辍视朝五日。允良性□裕，好修威仪，未尝诘责左右。弟之子宗粹早孤，允良保育如所生。及卒，宗粹请服丧三年。然所为荒僭，始授泰宁军节度，嫌赐印小，私召少府监篆文官张班等入宫，与钱帛，更铸大印。久之，班事发系开封，狱具，上不欲致法，薄责班等，余置不问。好酣乐，以昼为夜，夜则燕游，昼则寝息，左右侍者寝兴皆然。御史刘庠尝劾奏允良郊不陪祠，久废朝谒，无人臣礼。英宗置不问。有司以允良起居无度，反易晦明，谥曰荣易。
　　初，蒋之奇劾欧阳修，上怒曰：「先帝大渐，邵亢建垂帘之议，如此大事不言，而抉人闺门之私乎？」之奇以告□申，申即劾亢。事下中书，上徐知其妄，中书亦寝申所奏。亢时同知贡举，及出，上殿自辨曰：「臣在先帝时若有是请，必不为先帝所容。且先帝不豫已来，髃臣莫得进见，臣无由面陈，必有章奏，愿陛下索之禁中，若得臣章，当伏诛。索之不得，则谗臣者岂得不问，愿下狱考究。」上曰：「朕不疑卿，□申所奏已不行。」
　　闰三月甲申，夏国主谅祚遣使来献方物，谢罪，请戒饬酋长守封疆，如去冬所赐诏旨。复以诏答之曰：「苟封奏所□，忠信弗渝，则恩礼所加，岁时如旧。」仍赐绢及银各五百匹两。
　　己丑，京西转运使、刑部郎中刘述兼侍御史知杂事。先是，苏寀迁度支副使，中书奏以述代之，中丞王陶言述任非所长，上因赐陶手诏曰：「朕固疑述朝望不着，士大夫罕有称者，方欲以访卿，而卿适有论列，甚符朕意，岂得不谓君臣一心？览章赏叹，至于三四。大凡执政选言事者，利在循默录录辈，此意了然可见，诚如卿论。吕诲、傅尧俞朕固知其方正可使，止为先朝所逐，未欲遽用，俟其岁月稍久，任之亦未晚也。知杂御史谁可当者，朝夕密以名闻。」然上亦竟用述也。
　　御史□申言：「窃见先召十人试馆职，而陈汝义亦预，渐至冗滥。兼所试止于诗赋，非经国治民之急，欲乞兼用两制荐举，仍罢诗赋。试策三道，问经史时务，每道问十事，以通否定高下去留。其先召试人，亦乞用新法考试，明诏两制详定以闻。」其后翰林学士承旨王珪等言，宜罢诗赋如申言。于是诏自今馆职试论一首，策一道。
　　枢密使、永兴军节度使文彦博言：「蒙赐本镇公使钱三分之一，向因奏事略具陈述，盖枢府无燕犒之费，公钱无虚受之理，伏望寝罢。仍乞自今枢密使领节度使准此。」从之。旧例，在京公使钱，惟宗室减一半，管军三分给一【一五】，余悉罢。后增枢密使例，至是因彦博辞而罢之。
　　知谏院邵亢、傅卞、御史刘庠、吕景言：「天章阁待制、知永兴军王举元薄有干能，本无德望，四年之间，八易差遣，迁官改职，恩渥便蕃。望别选近臣知永兴军，仍乞臣僚到任未及二年移差遣者，更不推恩。」诏待制以上因差遣推恩者，具职位除授年月取旨。
　　庚子，诏曰：「朕以菲德承至尊，托于公卿兆民之上，惟治忽在朕躬，夙夜兢兢，上思有以奉天命，下念所以修政事之统，愧不敏明，未烛厥理。夫辟言路，通上下之志，欲治之主所同趣也。其布告内外文武髃臣，若朕知见思虑之所未及，至于朝之阙政，国之要务，边防戎事之得失，郡县民情之利害，各令直言抗疏以闻，无有所隐。言若适用，亦以得人，观其器能，当从甄擢。惟尔文武，其各体朕兹令之非徒也。」
　　御史中丞王陶言：「臣奉诏别举台官，缘有才行可举之人，多以资浅不应敕文，欲乞许举三任以上知县资序人为御史里行。」从之。先是，陶乞复用吕大防、郭源明，执政以为意欲逼己，不悦。
　　工部郎中、知制诰王安石既除丧，诏安石赴阙，安石屡引疾乞分司。上语辅臣曰：「安石历先帝一朝【一六】，召不起，或为不恭，今召又不起，果病耶？有要耶？」曾公亮对曰：「安石文学器业，时之全德，宜膺大用。累召不起，必以疾病，不敢欺罔。」□奎曰：「安石向任纠察刑狱，争刑名不当，有旨释罪，不肯入谢，意以为韩琦沮抑己，故不肯入朝。」公亮曰：「安石真辅相之才，奎所言荧惑圣听。」奎曰：「臣尝与安石同领髃牧，备见其临事迂阔，且护前非，万一用之，必紊乱纲纪。公亮荧惑圣听，非臣荧惑圣听也。」上未审，奎重言之。癸卯，诏安石知江宁府，众谓安石必辞，及诏到，即诣府视事。或曰：「公亮力荐安石，盖欲以倾韩琦也。」龙图阁直学士韩维言：「臣今日闻除王安石知江宁府，然未知事之信否。若诚然者，臣窃以为非所以致安石也。何则？安石知道守正，不为利动，其于出处大节，料已素定于心，必不妄发。安石久病不朝，今若才除大郡，即起视事，则是安石偃蹇君命，以要自便，臣固知安石之不肯为也。又其精神可以为一大郡，而反不能奉朝请，从容侍从之地，岂是人情？臣久知安石之不肯为也。所可致者，惟有一事，即陛下向所宣谕，臣向所开陈者是也。若人君始初践阼，慨然想见贤哲，与图天下之治，孰不愿效其忠，伸其道哉？使安石甚病而愚则已，若不至此，必幡然而来矣。臣窃恐议者以为安石可以渐致，而不可以猝召，若如此，是诱之也，是不知安石者之言也。惟贤者可以义动而不可以计取，陛下稽古讲道，必于此理粲然不惑【一七】，唯在断而行之，毋以前议为疑，则天下幸甚！」韩维论王安石，据维奏议具载之，足明安石进退失据也。
　　学士院言屯田员外郎夏倚、雄武节度推官章惇，诗赋中等。诏以倚为江南西路转运判官，惇为著作佐郎。倚及惇皆治平三年十月两府所荐者，及是召试，而御史吕景、蒋之奇言倚素无学术，尝任麟倅败事。惇佻薄秽滥，向以擢第不高，辄掷□于廷【一八】。皆不可奖。故不除馆职。惇，浦城人，欧阳修所荐也。惇，得象族子，已见治平三年十月【一九】。
　　甲辰，诏诸路帅臣及副总管有移易，可依庆历故事，中书、枢密院参议。庆历中，尝诏宰臣贾昌朝，凡军国机务及沿边兵马事，知州、钤辖，宜同枢密使陈执中参议【二○】。自后寝废，至是复之。
　　龙图阁直学士、知蔡州吕公着，龙图阁直学士兼侍讲司马光，并为翰林学士。光累奏固辞，不许。上面谕光曰：「古之君子，或学而不文，或文而不学，惟董仲舒、扬雄兼之。卿有文学，尚何辞！」光曰：「臣不能为四六。」上曰：「如两汉制诏可也。」光曰：「本朝事不可。」上曰：「卿能举进士高等，而不能为四六，何也？」光趋出，上遣内侍至合门强光受告，光拜而不受，诏趣光入谢，光入至庭中犹固辞，诏以告置光怀中，光不得已乃受。它日，上问王陶曰：「公着及光为学士，当否？」陶曰：「二人者，臣尝论荐矣，用人如此，天下何忧不治？」
　　学士院言：「奉诏详定颍、许二州进士、僧道所贡贺登位银。本朝之制，太宗自开封尹、晋王即位，真宗自开封尹、寿王，仁宗自建康军节度、升王册为皇太子即位，皆无推恩旧领封镇故事。大行皇帝自齐州防御使即位，本州岛举人、父老、僧道诣阙进奉，故特推恩。今皇帝以忠武军节度、颍王册为皇太子即位，与先朝异。今两州贡奉无典故稽考。」诏却其贡，各赐茶彩遣归。
　　丙午，屯田员外郎刘攽、著作佐郎王存为馆阁校勘，太常丞张公裕、殿中丞李常为秘阁校勘，著作佐郎胡宗愈为集贤校理，并以召试学士院诗赋入等也。攽试入优等，故事当除直馆，又员外郎例不为校勘【二一】，而攽素与王陶有隙，陶及侍御史苏寀共排之，执政但拟校勘。
