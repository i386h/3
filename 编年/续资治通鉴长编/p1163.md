<!-- { "loadSidebar": true } -->
　　监察御史王岩叟尝言：臣窃以保甲之法，行之累年，朝廷固已知人情之所共苦，而前日下诏蠲疾病，汰小弱，释第五等之田不及二十亩者，省一月之六教而为三日之并教，甚大惠也。（据王岩叟朝论云，奏乞罢监教保甲状并札子，十月十一日上，今附十一月十六日。保甲蠲疾病、汰小弱、释第五等田不及二十亩者，四月二十二日乙酉指挥。并教三日，据司马光七月十二日奏，当亦在四月间。）然其司尚存，其患终在。今臣蒙恩，由河北知县擢置御史，敢以其所目见而身自历之者为陛下言，不敢隐其实以欺朝廷，亦不敢饰其事以罔成法，惟陛下垂听幸甚！朝廷知教民以为兵，而不知教之太苛而民不易堪；知别为一司以总之，而不知扰之太烦而民以生怨。教之欲以为用也，而使之至于怨，则恐一日用之有不能如吾意者矣，不可不思也。民之言曰，教法之难不足以为苦也，而羁縻之虐有甚焉；羁縻不足以为苦也，而鞭笞之酷有甚焉；鞭笞不足以为苦也，而诛求之无已有甚焉。方耕而辍，方耘而罢，方干而去【一○】，此羁縻之所以为苦也。其教也，保长得笞之，保正又笞之，巡检之指使与巡检者又交挞之，提举司之指使与提举司之干当公事者又互鞭之【一一】，提举之官长又鞭之，一有逃避，县令又鞭之。人无聊生，每相与言曰：「恨不死尔！」此鞭笞之所以为甚苦也。创袍、市巾、买弓、修箭、添弦、换包指、治鞍辔、盖凉棚、画象法、造队牌、缉架、僦椅桌、团典纸墨【一二】、看厅人雇直、均菜缗、纳羂粒之类，其名百出，不可胜数。故其父老之谚曰，「儿曹空手，不可以入教场」，非虚语也。都副两保正、大小两保长【一三】，平居于家，婚姻丧葬之问遗，秋成夏熟，丝麻谷麦之邀求，遇于城市，一饮一食之责望。此迫于势而不敢不致者也。一不如意，则以艺不应法为名，而捶辱之无所不至。又所谓巡检者、指使者，多由此徒以出，贪而冒法，不顾后祸，有踰于保正、保长者，此诛求之所以为甚苦也。又有逐养子、出貋，再嫁其母而兄弟析居以求免者，有毒其目、断其指、炙烙其肌肤以自至于残废而求免者，有尽室以逃而不归者，有委老弱于家而保丁自逃者。保丁自逃，则法当督其家出赏钱十千以募之。使其家有所出，当未至于逃；至于逃，则困穷可知，而督取十千，何可以得？故县县皆常有数十百家老弱嗟咨于道路，哀诉于公庭。如臣之愚，且知不忍，使陛下仁圣见之，当如何也？又保丁之外，平户之家凡有一马，皆令借供。逐场教骑，终日驰骤，往往至于饥羸残坏而就毙，谁复敢言？或其主家偶因出处，一误借供，遂有追呼笞责之害。又或其家官逋督迫，不得已而易之，则有抑令还取之苦，故人人以有马为祸。此皆提举司官吏倚法以生事，重为百姓之扰者也。臣窃为古者未尝不教民以战也，而不闻其有此，何则？因人之情而为之法尔。夫缘情以推法，则愈久而愈行；倚威以行令，则愈严而愈悖。此自然之理也。兽穷则搏，人穷则诈，自古及今，未有穷其下而能无危者。臣观保甲一司上下官吏，无毫发爱百姓意，故百姓视其官司，不啻虎狼，积愤衔怨，人人所同。比者保丁执指使，逐巡检，攻提举司干当官，大狱相继，今犹未已。虽民之愚，顾岂忘父母妻子之爱，而喜为犯上之恶以取祸哉？盖激之至于此极尔！臣以谓蓄而益深，安知其发有不甚于此者？情状如此，不可不先事而处【一四】，以保大体，为安静计。夫三时务农，一时讲武，先王之通制也。臣愚以谓一月之间，并教三日，不若一岁之终，并教一月。农事既毕，无他用心，人自安于讲武而无憾。遂可罢提举司，废巡教官，一以隶州县【一五】，而俾逐路安抚司总之。每俟冬教，则安抚司择巡教官分诣诸邑，与令佐同教于城下，一邑分两番，当一月。起教则与正长论阶级，罢教则与正长不相谁何。而百姓获优游以治生，无终年遁逃之苦，无侵渔苛虐之患，无争陵犯上之恶矣。且武事不废，威声亦全，岂不易而有功哉？惟陛下深计远虑，断在必行，以省多事，以为生灵安乐之惠，以为国家安静之福，天下幸甚。（并教三日，见司马光七月十二日奏。）又言：「三路提举保甲钱粮司名列监司，实无职事，逐处郡县，惟有封桩钱数百千文，历五七道，一月之间一转结而已。每至巡教，无可指挥，徒使州县有逢迎烦扰之弊，若俾他司兼之，理无不可，伏乞废罢，以省冗员。」
　　既罢提举钱粮司，（罢钱粮提举，即此八月二十六日。）岩叟又言：「昨在河北知县，亲见保甲之患非止一端。及蒙恩诏为御史，即详具保甲利害，条列札子，欲求面奏。而未到阙间，已承朝廷有指挥止令冬教一月。暨臣赴台供职，适主兵察。窃见新保甲法，尚存提举教阅一司【一六】，及改逐县巡教官为监教官，乃知朝廷未察所以为保甲之患者大本犹在。臣顷至以先所具到札子上进，仰冀陛下委曲知保甲之害，盖由提举一司官属不体朝廷之本心，倚法用情，奉行深刻所至。百姓一闻其名，自已疾首蹙额，无安乐意。今虽曲为之防，须亦别自生奸，终恐为害不已。伏望陛下深察民情，废罢提举保甲一司及监教官，但令州县及安抚司主之，使百姓安心于为生，以乐圣政，不胜幸甚。若不罢提举保甲司及逐县监教官，则是保甲无事之时犹遭胁制，未免侵渔，终年不减骚扰之患，此朝廷不可不察也。且一司官属，三路不下数百员，虚费廪禄，亦非久远可行之理。今来指挥，（指挥在八月二十六日己亥。）自十月至正月，分四番教阅。臣窃见民间十月场圃未终，正月夫役将兴，农绪亦起，此时教习，未免有妨。惟是分为两番，于十一、十二两月教毕，民情颇为利便，不须分作四番。臣深曾体访，备得其情，伏望朝廷更加详度。若罢提举官司，自于保甲、都保不减，在国家民兵之势，无所亏损。又人人既得平居，泰然以为生，则国家一日用之，必乐于为用。伏望陛下勿以为疑，早发睿断，以安百姓。如每年自京差指使往逐处同共监视教阅【一七】，窃恐麤勇之人，挟持朝廷所差，妄作气势，骚扰生事，只乞令安抚司差郡使臣为便。」（十一月十六日丙午罢监教官。）
　　又言：「伏见近降保甲画一指挥，仍旧遣使逐处按阅者【一八】，窃敢为朝廷论其害。臣每见使者所向，其骑从之盛，风声之峻，供亿之繁，承迎之厚，郡县为之骚然。一小郡坊郭户，有旋染缣帛五六百疋为供帐之具者，推此一事，其余可知。虽非使者使之如此，而州郡望风畏惮，不敢不然，故所至人情甚以为苦。又其所按保丁，虽各得银绢三五匹、两，而祗备按阅饮食衣服之费，已自不轻；既得之而为觽人耗蠹，又亦不少，所存以归，能有几许？臣深曾体问，皆云甚苦【一九】。若国家但令冬教，使不失农时，则家之所得，自可有余。天恩深厚，非一按阅赐赉之比矣！窃考其情，盖不以得一时之赏为足，而以安终身之业为乐也。况所谓赐赉者，却祗是出于保丁人家所纳役钱数内耳，所谓取诸其怀而与之，割其肉而啖之，孰若不取不割之为两得也。臣愚伏望圣慈，因冬教以为恩，下令罢逐年按阅之烦，省役钱、封桩之扰，一以安静养其力而舒其心，斯民幸甚。」
　　又言：「伏见保甲司每岁于封桩钱内支与人户一贯文，令纳一缣；县不下千百户，户不下三两匹，以为按阅支赐之备。幸蚕丝之成，则汲汲以织纳，不幸不成，则贵买以赴期。缘转运司自已散预买绢钱不少，今保甲司亦散，则是民间又生一重科配之扰，与之不为恩，臣亦以为罢之便。」
　　又言：「臣见每番按阅之时，一小郡有买银六七十两者【二○】，名为和买，其实于坊郭户上均配。期限督逼，每两有陪三二百钱者，其为烦扰，推此可知矣。」（七月二十二日甲寅，遣官按阅三路保甲。八月二十六日己亥，罢提举钱粮官。自正月至十月，分四番教阅。十月二十八日己丑，罢提举保甲司，令提刑兼领，止冬教三月。十一月十六日丙午，罢监教官。十二月六日丙寅，第五等户两丁免冬教。）
　　朝散大夫、鸿胪少卿陈睦为直龙图阁、知潭州，通议大夫、提举太清宫龚鼎臣为正议大夫致仕。（政目。）
　　诏门下省置催驱房。
　　知泰州王子京罢，令于扬州听旨，以侍御史刘挚言，方遣官按察子京在福建日，买茶抑配，不应犹付以郡寄故也。
　　知澶州王令图言，曾建议回复大河故道【二一】，未闻施行。诏吏部侍郎陈安石、入内都知张茂则同相视利害以闻。寻命勾当御药院冯宗道代茂则。（十二月十四日遣李常。）
　　礼部言，冬至、正旦朝贺，在谅闇间当罢，欲其日令髃臣于东上合门内东门表贺，从之。
　　诏武举人犯学规或贡举法被罪，听依进士量罪等级叙理，从蹇序辰请也。
　　戊申，兵部员外郎叶祖洽奏：「市易之逋，一旦官中以法督促，近虽有□期会、减分数之诏【二二】，然民力已弊，必无从出；朝夕限满，又加督促。窃以祔庙在近，愿乘此时更下有司检察，如委无可纳，特议蠲放。」诏大姓户见欠市易三分息钱并特与除放；其人户本钱，仰所属依详前后所降指挥催纳，不管少欠。
　　侍御史刘挚言：「伏见刑部侍郎蹇周辅及其子司封员外郎序辰，昨者以盐事奉使江西、湖南，而相继创增卖额，州县畏惧承望，皆出配抑，使人陷罪破产，数路愁怨。朝廷已遣使按正其事，如闻周辅无所忌惮，复自论列，以饰非文过，而父子方雍容侍从，出入朝省，此岂待罪者之所宜！觽人莫不指议。臣诚恐周辅等怀患失之意，或致别为经营，以图幸免，有失公议。伏请罢周辅、序辰见任职事，各令补外，候察治到事状，别听朝旨。」（政目于十一月十八日载挚乞黜周辅、序辰，即此章也。今检挚集，增入十二月三日。又二十二日，挚复有两章。元年二月二十二日，周辅、序辰乃责。）
　　礼部言：「高丽国奉慰使与州郡书不称年号，惟书乙丑年。不敢留，亦不敢答，欲令馆伴官说谕。」从之。
　　己酉，辽国贺登宝位使、琳雅、崇议军节度使耶律白；副使、朝议大夫、守崇禄少卿，充史馆修撰牛温舒以下见于紫宸殿，次见太皇太后于崇政殿。
　　庚戌，录西京左藏副使解宗礼女之所生子胡大章为三班供职，以宗礼死事也。
　　丁巳，乡贡进士程颐为汝州团练推官，充西京国子监教授，以门下侍郎司马光、尚书左丞吕公着及西京留守韩绛荐其学行，故有是命。（司马光与吕公着同章荐颐，今实录乃不书光名，盖脱误也。元佑元年闰二月十八日改承奉校书，三月十四日又改。）
