<!-- { "loadSidebar": true } -->
　　初，商人元瓘与韶以利交，后投韶效用。时有中书札子，元瓘不得于市易司勾当。去年正月，韶托以瓘谙习商贩，令管勾机宜黄察因干事入京投状待漏院，乞瓘依旧勾当。未报，而韶赴阙，改瓘名仲通，令在本司变转茶彩及雇女奴，与川交子五千缗并度牒置公用。仲通□留六百余千，逵知仲通违朝旨勾当，即捕仲通，令敦善、缋讯鞫，得韶赃状；又点检官钞历不同，奏韶侵贷官钱，送仲通司理院，洁己监勘。仲通称韶借智缘银二百两，并逮黄察治券马钱，事连部将王君万。韶申有紧切事，已遣君万入蕃勾当，候回日发遣。纯奏韶托以边事，侮玩制问，不肯发遣。会纯遭父丧，改御史蔡确就劾，尽变其狱。遣确在七月戊子。至是，奏案上，逵反坐凭仲通虚词指定韶罪，洁己、续禁无罪命官，察、敦善、缋不申长吏取判，枷考罪人，纯奏韶处置边事，轻举无谋，虽会赦或去官，犹责及之。朱本云：逵坐奏劾王韶盗贷官钱不实，洁己等以附会逵，推勘不直，韶以违朝旨与元瓘改名【一○】，及状内虚妄，具狱上，虽皆会赦降去官，特责之。与墨本差不同，今附注此。上初欲候纯丧除，别与差遣，王安石曰：「纯奏韶出入不明，不可根勘，乞更不治中书条析问难，及奏至，乃略无不明之事，若非纯挟奸，何故如此？且被旨令勘事，乃言不可勘，至讨奄东事，非职事所预，又在勘院，初不知事端，乃反奏韶不合诛杀，不知此是何意。」上乃令纯依冲替例。
　　司农寺言：「已定京东路役法，欲自熙宁七年推行。若雇钱及役使重轻尚有未尽，委转运、提点刑狱、提举司详具申寺。」从之。
　　甲子，诏赐广南西路常平司度牒千，为籴本【一一】。
　　诏熙河路置钤辖二员、路分四员、走马承受一员，熙州通判二员、曹官三员、驻泊监押三员、物务监官九员。
　　诏令皇城使程昉、河北缘边安抚司屯田司同相度沧州界塘泊利害，及边□淀滩地令人户指射栽种桑枣榆柳。先是，议者以河朔地平，自保塞东虽以塘泊隔敌骑，而西至满城仅二百里，乃无险可恃，故向者敌入寇尝取道于此，谓宜植榆为塞，异时可依为阻固，以御奔突之患，故有是诏。
　　乙丑，知熙州王韶言，招纳穆楞川东抹邦一带大首领温布察克罝等及所部首领三百八十七人，各补副军主等职名，仍第支料钱。
　　丁卯，贬太子中允、权监察御史里行张商英为光禄寺丞、监荆南税。先是，商英言：「博州官吏失入赃不满军贼二人死罪，枢密院检详官刘奉世党庇亲戚，令法官引用赃满五贯绞刑断例，称博州官吏不见断例，失奏裁，止从杖罪取勘。又院吏任远恣横私徇凡十二事，而枢密院党庇不案治，外人莫不闻知。」于是枢密使副文彦博、□充、蔡挺因此不入院，遣吏送印于中书，中书不受。上问之，遣使促彦博等入院，彦博等言：「台官言臣等党庇吏人，与之相知，漏泄上语【一二】，乞以其章付有司明辨黑白，然后正臣等违命之罪。」商英又言：「乞以臣所言博州失入刑名下有司定夺，并以任远事送开封府根治。若臣言不当，甘伏斧钺。」于是王安石曰：「博州事，官吏本无罪，密院尚不合令科应奏不奏之罪。」上曰：「博州事分晓，任远事如何？」安石曰：「若言取受甚多，令有司如何推究？又恐新法已前，于法不得受理。」上曰：「此在新法前。」安石曰：「如此，则无可推究者。」上曰：「商英当如何行遣？」安石曰：「密院方治御史李则事，商英乃随攻博州事以报之。李则事，御史所治诚不当，不自咎，更挟忿攻人，岂所谓怀忠良以事君者？」故有是命。
　　先是，台勘劫盗李则死罪失出，奉世驳之，诏纠察刑狱司劾治，商英遂上章历诋执政，言：「此出大臣私忿，愿陛下收还主柄，自持威福，使台谏为陛下耳目，无使为近臣胁迁。」上为停诏狱。商英坐是与安石忤，及言博州事，彦博又疑商英阴附中书，故不能平。商英既坐出，上谓安石曰：「御史言事不实，亦常事。彦博等别有意，乃以为御史欲并枢密院归中书，不知御史初无此议论也。」安石曰：「中书欲并密院，果何利？若谓臣与彦博等多异论，故并密院，臣顾与彦博合议政事。姑以利害言之，臣何苦欲并密院。」任远、李则事，商英本章未见。刘孝孙柏台集有奏议，可考。盖沂州元断军贼李则罪当斩，审刑院、大理寺皆以沂州所断为是，而刑部详覆官陈端谓则当减等，刘奉世遂举劾。详孝孙奏议，御史乃失入，而实录张商英传乃云失出，新传又改云从轻典，不知何故，当求商英本章参定删修。又密院时政记，十月五日，御史台坐失入李则死罪，与刘孝孙合，与实录及新传俱不同。任远事，见六年四月十三日。文彦博集有彦博等所上七章，今具注此。彦博等言：以台官上言党庇密院吏人任远，及称枢密使副与任远相知，又引姚崇只为庇一吏人罢相，今早已面奏臣等以才薄体轻，频致御史论奏，难以冒处枢要，乞便归西府，杜门待罪。今蒙圣慈特降中使传宣，各令便归院供职。臣等内讼，实难更赴密院【一三】，伏望圣慈蚤赐罢免。又言：臣伏蒙圣慈降中使促令归院供职，臣与□充等已具札子奏乞蚤赐罢免，今蒙再降中使传宣，便令归院。缘臣等被台章所言深切，谓如姚崇尚罢相，即臣之望轻德薄，固难冒处机轴，伏望圣明照察，祗罢免臣，庶几协中外之议。又言：臣以台官奏论枢密院事，与□充等并各待罪府第，所有本院印，两次送纳中书，逐次各令送纳回，续蒙差中使押印付臣收管。缘臣与□充等见各待罪俟命，所有枢密院印，伏望圣慈令中书收管。又言：臣等累违圣旨，不即赴院，然事有不可，须至陈论。今台官言枢密使副党庇吏人，又与之相知，漏泄上语，此非人臣所可为，况于备位二府者乎？若二府大臣有此，便当伏两观之诛，岂可更处此位？如台官诬罔，自系圣断。二者含糊不决，苟且取容，不惟四方观听谓臣等为何人，实亦上累圣德。早来文字并以面纳，乞以台官章疏付之有司，明辨黑白，然后正臣等违命之罪。望陛下幸察。又言：臣等累具奏闻，见家居待罪，不敢入院，所有密院印及公事，检会国朝会要，大中祥符七年，命宰臣向敏中权发遣枢密、宣徽院公事，时王钦若、陈尧叟、马知节皆罢，寇准未谢故也。自后若枢密皆罢，即命权掌如此例。今欲乞圣慈早赐指挥。又言：臣以待罪西府，奏乞送枢密院印于中书，及检祥符中敏中故事，权发遣枢密院公事，未尝指挥。适又准李舜举传宣，令今日且在西府发遣文字，来日入见。臣等以中书未肯收印，实惧住滞急速文字，容臣等来日入对天颜，口陈诚恳，乞遂前请。又言：臣等早来面陈诚恳，乞遂前请，伏蒙宣谕，尽赐照察，兼闻德音，已令开封府推究任远取受及试补第充帖房事，其余所言俱无实迹，更不施行。缘臣等今来待罪，本为台官言「枢密使副与任远言语往还及漏泄上语」，只乞辨明虚实。今乃闻先罢台官，而臣等所乞辨明事节，却未蒙施行，于理未安。欲望圣慈尽以台官所言付开封府根究，臣等不敢固违圣旨，今且在枢密院发遣急速文字，伏乞早赐免罢，以厌公议。
　　戊辰，御史中丞邓绾言：「台谏官为朝廷耳目，若小有过差，不少加优容，使皆以言为戒，非所以广闻见也。望还商英言职。」不从。上谓王安石曰：「商英被劾，绾乃至出涕言，前此未有此事。」安石曰：「若以被劾为耻，自当平时讲习文法。既不能讲习，致有失误，安可免劾？」
　　冯京言：「皇城司近差探事人多，人情颇不安。」上曰：「人数止如旧，探事亦不多，蓝元震又小心，缘都不敢乞取，故诸司不安。」佥言：「外间以为若十日不探到事即决杖，故多捃摭细碎。」上曰：「初无此处分。此辈本令专探军中事，若军中但事严告捕之法，亦可以防变。」安石曰：「专令探军中事即无妨，若恃此辈伺察外事，恐不免作过。孙权、曹操用法至严，动辄诛杀，然用赵逵、吕壹之徒，皆能作奸乱政。陛下□仁，不忍诛罚，焉能保此辈不作奸？三代圣王且不论，如汉高祖、唐太宗已不肯为孙权、曹操所为，但明示好恶赏罚，使人臣皆忠信，不敢诞谩，天下事安有蔽匿不闻者？细碎事纵不闻，何损于治体？欲闻细碎事，却致此辈作奸，即所损治体不细。」上以为然。正月末，巡察谤议时政者可考。
　　中书奏：「太常礼院言：奉旨详定僖祖神主祧迁，而判院章衡等请以僖祖为始祖，张师颜等请奉僖祖为别庙，同知礼院苏梲请以僖祖祔景灵宫者。窃以圣王用礼，固有因循，至于逆顺之大伦，非敢违天而变古。今或以夹室在右，谓于宗祏为尊，或以本统所承，措之别宫为当。类皆离经背理，臣等所不敢知。伏请奉僖祖神主为太庙始祖，迁顺祖神主藏之夹室，依礼不讳，孟夏祀感生帝，以僖祖配。」诏恭依。
　　先是，壬子诏书，四月三日。令学士院集两制议。已而两制乞与待制、台谏、礼官共议之。上曰：「人本乎初，岂复议功？当时合便施行，不须根议。」王安石曰：「宗庙重事，令两制议之足矣。」上曰：「两制谁欲如此？」王珪曰：「闻韩维欲如此。」上曰：「维意谓何？」安石曰：「闻维意未以为然，然不知维意欲如何，恐付之礼官即更纷纷。若维特有所见，不妨异论，何劳博引议者为助？欲止令两制议，议定，送礼官草仪注而已。」上曰：「善。」
　　于是翰林学士元绛，知制诰王益柔、陈绎、曾布，直舍人院许将、张琥上议曰：
　　自古受命之王，既以功德飨有天下，皆推其本统，以尊事其祖。故商、周以契、稷为始祖者，以其皆承契、稷之本统故也。使契、稷自有本统承其后，而汤与文王又为别子之后【一四】，则自当祖其别子，不复以契、稷为祖矣。所以祖契、稷者，非以有功与封国为重轻也。诸儒适见契、稷有功于唐、虞之际，故以谓祖有功。若祖必有功，则非有功者莫如鲧，而夏后氏何以郊鲧乎？
　　今太祖受命之初，立亲庙自僖祖始。僖祖以上世次，既不可得而知，然则僖祖之为始祖无疑矣。倘以谓僖祖不当比契、稷为始祖，是使天下之人不复知尊祖，而子孙得以有功加其祖考也。况于毁其庙，迁其主，而下祔于子孙之室，此岂所以称祖宗尊祖之意哉？传曰：「毁庙之主，陈于太祖；未毁庙之主皆升，合祭于太祖。」今迁僖祖之主而藏于太祖之室，则是僖祖、顺祖、翼祖、宣祖祫祭之时，皆降而合食也。情文不顺，无甚于此！诗序生民曰：「尊祖也。文、武之功，起于后稷，故推以配天焉。」盖言尊祖而不言尊有功，言文、武之功而不言后稷之功，则知推后稷以配天者，非以尊有功也。
