<!-- { "loadSidebar": true } -->
　　国家三圣相承，五兵不试，太平之业，垂统立制，在兹辰也。所宜三部使额，还之六卿。或曰：「禄百辟，赡六军，皆是物也。」臣亦有其说。夫盐铁者，盖筦榷山海之谓也，而物非自集，须假牢盆。户部者，盖均一征税之谓也，而财非自生，须计田赋。度支者，盖供亿军国之谓也，而粟非自行，须资漕运。但检押专一，相沿置之耳。今莫若谨择户部尚书一人，专掌盐铁使事，俾金部郎中、员外分判之；又择本行侍郎二人，分掌度支、户部使事，各以本曹郎中、员外分判之。则三使洎判官，虽省犹不省也。仍命左右司郎中、员外总知帐目，句稽违遗。或曰：「事有便宜，行之已久【五】，何必改作，远师昔人。」斯又非通论也。但雅俗兼资，新旧参列，则进无掊克之虑，退有详练之名，职守有常，规程既定，周官唐式，可以复矣。兹事非艰，在陛下行之与否耳。
　　癸丑，右正言、知制诰、判大理寺王钦若上言：「本寺公案，常有五十至七十道，近者三十日内绝无。昔汉文帝决狱四百，唐太宗放罪三百九十人，然犹书之史册，号为刑措。当今四海之广，万类之多，而刑奏止息，逮乎逾月，足彰耻格之化，式渐太和之风。请付史馆，用昭圣治。」从之。
　　丁巳，大宴崇德殿，始作乐。
　　戊午，上作社日五言诗赐近臣属和，宰执求免次韵，上曰：「君唱臣和，亦旧制也，无烦多让。」
　　庚申，以太常博士卢琰为开封判官，秘书丞李防为推官，上谓宰相曰：「人之有才，未易尽知，历试而后可见矣。」占谢日，特召升殿，谕以府事繁剧遴选之意，各赐钱十万。琰，淄川人。防，内黄人也。
　　防尝受诏括磁、相州逃户，得隐赋十余万，因请均定田税。又言：「县有逃户破五十者，令佐降下考，若百户殿三选，二百户停所居官，其能招携者赏之。」又言：「凡逃田，宜即召人承佃，使人不敢轻去而官赋常在。」于是，建言天下多噃狱，请与判官间三五日入府司军巡院狱，有未明者得以讯之。寻出为峡路转运副使。先是，沿江水递八十九铺，岁役民丁甚觽，颇废农作。防悉用本城卒代之，民以为便。
　　壬戌，诏得替幕职、州县官及丁忧服阕者，并免选注拟。
　　癸亥，判大理寺王钦若上言：「本寺案牍简少，请罢详断官四员，止留八员。」从之。国初，大理正、丞、评事，皆有定员，分断狱讼。其后择他官之明法令者，若常参则兼正，未常参则兼丞，谓之详断官，凡六人，渐加至十二人，寻去兼丞、正之名。于是，始以八员为定。
　　丙寅，大阅。先是，诏有司择地于含辉门外东武村为广场。乙丑，夜三鼓，殿前、侍卫马步诸军二十万分出诸门，迟明乃绝。上按辔出东华门【六】，宗室、近臣、尚书、侍郎、御史中丞、给谏、上将军、节度、观察、防御、团练、刺史，并赐戎服以从。
　　上至行营，诸军阵于台前，左右相向，步骑交属，诸班卫士，翼侍于台后。有司奏成列，上升台东向，召从臣观之。殿前都指挥使王超执五方旗以节进退。又于两阵中起候台相望，使人执旗以应之。初举黄旗则诸军旅拜，举赤旗则骑进，举青旗则步进，每旗动则鼓作，鼓作而士噪，皆三挑而后退。次举白旗，则诸军复再拜，呼万岁。有司奏阵坚而整，士勇而厉，欲再举，上曰：「可止矣。」遂举黑旗以振旅，军于左者略右阵以还，由台前出西北隅；军于右者略左阵以还，由台前出西南隅以归。上御东华门阅诸军还营，顾谓王超曰：「士觽严整，戎行练习，卿之力也。」 
　　丁卯，近臣、诸军将校、内职皆赐饮。诏大阅所践民田蠲其租。
　　辛未，诏定节镇防团军事州知州、都监、通判常从军士人数有差。
　　壬申，诏诸路转运使副，自今启请事宜及保举移易官属，皆须重复详审，委是公私利济，无所私徇，乃得奏闻，当议降敕施行。如异日事有乖当，必行重责。
　　癸酉，枢密副使、工部侍郎杨砺卒。上谓宰臣曰：「砺介直清苦，方当任用，遽此沦谢，甚可悼也。」即冒雨临其丧。砺私舍委巷中，乘舆不能入，上为步进，益嗟悯之。赠兵部尚书，中使护葬。
　　乙亥，以枢密使、赠中书令、追封济阳郡王、武惠公曹彬配飨太祖庙庭；司空、平章事、赠太尉、中书令文惠公薛居正，忠武军节度使、同平章事、赠中书令、武惠公潘美，右仆射、赠侍中、元懿公石熙载，配飨太宗庙庭。
　　丙子，以司封郎中、知制诰朱昂为传法院译经润文官。始，太宗作圣教序，上亦继作，悉编入经藏。上又尝着释氏论【七】，以为释氏戒律之书，与周、孔、荀、孟迹异道同，大指劝人之善，禁人之恶，不杀则仁矣，不窃则廉矣，不惑则正矣，不妄则信矣，不醉则庄矣。苟能遵此，君子多而小人少。又上生三途之说，亦与三后在天，鬼得而诛之言共贯也。盐铁使陈恕尝建议，以为传法院费国家供亿，力请罢之，言甚恳切，上不许。
　　戊寅，度支判官、兵部员外郎陈尧叟，供奉官、合门祗候陈采，户部判官、太常博士丁谓，右侍禁、合门祗候焦守节，分至西川及峡路体量公事。守节，继勋子也。（陈采，未见。）
　　曹彬之寝疾也，上召其子四方馆使、麟府等州浊轮寨钤辖璨归阙，彬既殁，起复为客省使、鄜延路副都部署。九月癸未，加赵州刺史，副都部署如故。西羌之觽，因仇怨相攻，璨与之誓盟，颇致不犯。（此事更须详考，否则削去。）
　　枢密都承旨王继英以契丹入寇，请车驾北巡，上嘉纳之。丙戌，命继英驰传诣镇、定、高阳关路视行宫顿置，宣慰将士。
　　丁亥，命比部员外郎、直史馆洪湛，供奉官、合门祗候韩绍辉，往荆湖路体量公事。（韩绍辉，未见。）
　　上谓辅臣曰：「赏罚二柄，乃驭民之衔勒，赏功而误，犹或可耳，行罚不当，人将何告，宜谨重之。」
　　甲午，奉安太宗圣容于启圣院之新殿，上实时朝拜，瞻仰号咽，哀动左右。赐修殿内侍兵匠缗钱有差。自是，每岁用正月朝拜，太常卿赞导，侍臣进沃酹。
　　戊戌，漖部川蛮王诺驱遣王子部的等来贡方物，诺驱又表乞赐大渡河南山前后都鬼主印，诏有司铸以给之。
　　庚子，令杭州、明州各置市舶司，听蕃客从便。
　　壬寅，以殿直齐璘为供奉官、宁化军监押。□三班引对，璘自言本太原人，太祖朝来归，颇蒙驱使，趋走边郡，屡杀蕃寇。上问殿前都指挥使王超，超曰：「使璘騳他务，则非所长，惟谙练边事，老而益壮。」上问其年，璘曰：「臣七十三岁矣。然陛下傥任用，犹能禽翦强寇。」上壮之，故有是命，加赐白金百两。
　　江淮两浙制置茶盐、度支员外郎王子舆言：「江、淮、两浙卖茶盐都收钱三百九十七万余贯，比旧额增五十万八千余贯。」寻诏子舆兼制置矾税，仍领荆湖路。（兼矾税及荆湖，据会要附此，不得其月日。）
　　初，傅潜遣先锋田绍斌、石普等戍保州，普阴与知州杨嗣议出兵击寇【八】，及夜，普、嗣未还，绍斌疑其败衄，即领觽援之。普、嗣果为贼所困，渡廉良河，颇丧师徒。及绍斌至，即合势疾战，斩首二千余级，获马五百匹，兵仗铠甲称是。嗣，信之子也。癸卯，潜遣右侍禁郭均驰骑奏捷，上方宴射后苑，从臣再拜称贺，甲辰，又相率诣崇德殿称贺。（本纪、实录并称廉良路，绍斌传称严凉河，普传称炎凉城，嗣传亦称廉良，今从嗣传及本纪、实录。案：宋史石普传亦称廉良城，注引炎凉，疑误。）
　　保州缘边都巡检使杨延朗时在遂城，城小无备，敌攻之甚急，长围数日，戎母亲督战，觽心危惧。延朗集城中丁壮登陴，赋器甲护守。会大寒，汲水灌城上，旦悉为冰，坚滑不可上，敌乃溃去，获其铠甲器仗甚觽。（此事实录不记其月日，今附见廉良河破敌之后。）
　　乙巳，赠故知宜州、内殿崇班冯励为左武卫大将军，故桂、昭等州巡检、供奉官武继荣为骁骑将军。蛮贼寇边，励等领兵深入，战没，上悯之，故有是命，仍厚□其家。
　　先是，供奉官张从古知宜州，屡破溪蛮，转运使陈尧叟上其状，累迁内殿崇班、合门祗候，在宜州凡八年，冯励战没，乃复命从古知宜州，蛮遂无事。从古，平子也。（欧阳修志杨文雅妻张墓，载从古再知宜州事，比本传差详，然极颠倒，今参取删修。从古先见淳化五年五月，恐别一人。）
　　诏髃臣月俸折支物无收其算。
　　太子太保吕端居病告再满三百日，右司屡言当罢俸，上皆不许。丁未，端疾愈，对于崇政殿。
　　是秋，河西叛羌黄女族长蒙异保及府州所部啜讹等引赵保吉之觽寇麟州万户谷，进至松花寨，知府州折惟昌与从叔同巡检使海超、弟供奉官惟信率兵拒战于城会，时保吉觽颇盛，惟昌以所部力斗，矢中左臂坠马，兵小衄，惟昌摄弓而起，旁得裨将马突围而出，海超、惟信死之。上遣中使劳问惟昌，赐金丹、上尊酒、锦袍、金带、名马、器币。未逾月，保吉之党万保移埋没复来寇，惟昌与驻泊宋思恭、钤辖刘文质合兵击败之于埋井峰，斩馘禽生甚觽，夺其牛马、橐喰、弓矢。诏书褒銟焉。（思恭未见，见于祥符二年五月者，恐非此人。）
　　冬十月庚戌朔，以两浙、荆湖旱，命库部员外郎成肃等四人分路体量赈□。
　　辛亥，诏诸路转运司，自今辖下官吏慢公不理，并须明具指实，画一闻奏，如朝廷差官勘鞫断遣后，本人却有陈诉，再行覆勘，显有虚妄，其转运使、副，必加深罪。时上封者言转运司劾奏部内官吏，多涉爱憎，故条约之。（此据会要。）
　　壬子，宜州部送溪洞蛮酋三十余人，见于崇政殿，上诘曰：「尔等安得辄肆侵轶！」对曰：「臣等蛮陬小民，安得骚扰边鄙，但迫于饥寒耳。」上顾左右曰：「昨不欲尽令剿绝，若纵杀戮，即无遗类矣。」因释其罪，赐锦袍、冠带、银帛，劳而遣之。
　　癸丑，补捧日军士李荣为虎翼副都头。初，荣父璠为虎翼指挥使，戍河西，与继迁遇，手格杀数十人，身被数鎗，力战未已，会马中矢而踣，遂没于陈。上哀其死事，故录其孤，因语殿前都指挥使王超曰：「继迁领觽万余寇边，与官军遇于隘口，遂掩袭之，杀获甚觽。李璠者，向非马倒，亦不至于败。」超曰：「王师虽胜，敌情难测，望益谨边备。」上深纳其言。
　　诏澧州勿收蛮界归业民租。
　　甲寅，诏：「如闻小民知有恩赦，故为劫盗，自今不在原免之限。」
　　令诸路转运使，自今管内增益户口，及不因灾伤逃移者，并书于历，委三司考较，报审官院，以为殿最。
