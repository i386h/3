<!-- { "loadSidebar": true } -->
　　【七】李中师原作「李师中」，据阁本、活字本及上下文乙正。下同。
　　【八】未几升之用事迁为丞相而绛又领之活字本同，阁本「事」作「是」。续通鉴卷六七作「未几，升之用为相而绛继之」。疑阁本是。
　　【九】专任独决能就事功者「就」字原脱，据长编纪事本末卷六九青苗法下补。
　　【一○】观望畏避「畏」原作「思」，据长编纪事本末卷六三王安石毁去正臣、治迹统类卷一四神宗朝臣议论新法改。
　　【一一】京东常平差遣「平」字原脱，据宋会要食货五之六、编年纲目卷一八补。
　　【一二】司马光日记「日」字原脱，据长编纪事本末卷六九青苗法下补。
　　【一三】诰词原作「告词」，据前后文及长编纪事本末卷六一、六二、六九有关记载改。
　　【一四】诰词原作「语词」，据上下文改。
　　【一五】青苗钱以半为夏料半为秋料二「料」字原均作「科」，据阁本及宋会要食货五之六、职官五之四改。
　　【一六】堤埽「埽」原作「扫」，据文义改。
　　【一七】其文移表奏欲乞亦如外官例「其」原作「具」，据阁本、活字本改。
续资治通鉴长编
卷二百十一
卷二百十一
　　起讫时间 起神宗熙宁三年五月尽其月
　　卷　　名 续资治通鉴长编卷二百十一
　　帝　　号 宋神宗
　　年　　号 熙宁三年（庚戌，1070）
　　全　　文
　　五月庚寅朔，知明州、卫尉卿王罕言：「州滨大海，外接蕃夷，城堡颓圮。比岁邻郡荐饥多盗，而戍卒不满二百。乞降度僧牒以完州城。」诏止以役兵修筑。先是，上谓执政曰：「诸处奏罪人多逾城走逸，城亦不可不修。」王安石对曰：「南方修城恐非急，过费财用亦可惜，止令转运司渐应副可也。」故有是诏。
　　辛卯，秘阁校理、同修起居注陈襄兼直舍人院、判吏部流内铨兼天章阁侍讲。先是，上患无知制诰，执政以祖宗故事有直舍人院，欲令襄为之。王安石曰：「如此除人，则不可轻与人资序，而官易得人。」故襄有是命。襄辞直院及侍讲，手诏谕襄曰：「近除卿知制诰，以言事未遂，恳不受命，且求外补。朕素慕卿经术行己，深惜远去，特还旧职，庶几左右经席，渐磨道义，以释所愿闻。今览来奏，尚欲固辞，岂未悉朕意与？还卿来章，当亟就职。」襄终辞，许之。许襄辞直院及侍讲，乃十六日乙巳，今并书之。襄辞召试，已附四月癸未。九月五日，安石论襄辞召试，乃云今春，岂召试实在春时乎？
　　是日，上论魏郑公但以太宗所为多过差，能直谏而已，亦不见其有经纶天下之才。王安石曰：「郑公所见，虽非高远，然于事理卑近之间，甚识利害。如与温彦博论事，虽为彦博强辨所夺，然其利害，终如郑公所争。」上言：「此乃处置蕃部事也。」安石又言魏郑公不欲以宾客待外蕃，以为笃论。上曰：「郑公谏太宗封禅事，云『四夷虽服，无以胜其求。』此言是也。」
　　癸巳，诏莫霸保雄州、安肃广信顺安信安干宁保定军，皆并边阻溏泺，及西山少耕稼之利，毋给百姓青苗钱。
　　太白昼见。
　　乙未，诏辅臣观麦于后苑。
　　司封员外郎、直史馆、同修起居注蔡延庆，兵部郎中、集贤校理王益柔直舍人院。王安石谓益柔旧人，且行义修饬，不废学问，故与延庆并命。直舍人院自太平兴国以后不复除，时安石建议，欲令直舍人院者草李定词已，乃除知制诰，因举祖宗旧例。初以命陈襄，襄辞不为，遂并授两人。
　　天章阁待制孙固兼权管勾御史台、知通进银台司，代陈荐也。王安石谓荐必封驳李定除命，韩绛又疑荐不放定入台，故言于上，罢荐而用固。
　　丁酉，命淮南、江东转运使，即扬州、宣州体问前秀州军事判官李定不持所生母丧事虚实以闻。权管勾御史台陈荐，言定所生母亡，不解官持丧，定家扬州，又尝任宣州泾县主簿故也。于是止定除命，以待两路之报。
　　诏雄州北两属户遇灾伤，即以贷粮接续分给，仍作科次输纳。从河北沿边安抚使张利一请也。日录：四月五日，张利一奏：两属户不得青苗甚不足。上曰：如此是明青苗非抑配。佥议沿边更不俵，已日晚，余不及议而退，当俟别奏。五月五日，又论沿边青苗指挥，上曰：两属户不欲令异内地百姓，如何指挥无妨。余乃从上旨，勿争也。
　　条例司言：权陕西转运副使陈绎不依条案治部内违法抑配青苗钱官吏，乃擅止环、庆等六州给散青苗钱，且欲留常平仓物，准备缓急支用，坏常平久行之法。诏绎特放罪。
　　戊戌，上批：「中书所修条例，宜令简约有理，长久可施行遵守；仍先令次第编排，方可删定取舍。今中书编条例，闻已千余册，遇事如何省阅，虽吏人亦恐不能悉究。可令先分出合为中书每行一司条例为三等，仍别见行、已革、重复者，例或分明，与条无异，止录其已施行者；或自有正条违之以为例者；或不必着例自可为条者；或条不能该，必须例为比者，使各自为处，然后中书日以三五件参定存去修□之。朕所见大概当如此，卿等宜更审度，恐尚有不尽事理。近见合门编仪制，取索文字费力，盖吏人不喜条例分明，亦须量立赏罚，以防漏落。」
　　宣州泾县主簿、编校昭文馆书籍林希为馆阁校勘。希，福州人也。治平二年九月初为编校官。
　　是日，上问王安石，条例司可并入中书否？安石曰：「待修中书条例有端及已置属，则自可并为一，今尚有合与韩绛请间奏事，恐未可。」上曰：「岂防曾公亮异议乎？」又问陈升之如何，安石曰：「升之犹可与共事，公亮多用机巧，又专欲守其故态，自吕公着龃龉以来，及得升之协助，益难与议事。」上曰：「公亮老，亦且去矣。」此据日录，在五月六日，今附见。
　　诏集贤校理孙洙、馆阁校勘蒲宗孟同看详转对封章。以封章条事甚多，欲采用之也。是月壬寅当并考，四年六月丁巳罢。
　　庚子，著作佐郎俞充、大理寺丞李承之编修中书条例。充，鄞人也。
　　诏：「祖宗袒免亲孝赠，男赴朝，钱绢各四十贯、疋；未赴朝，年十一岁已上，钱绢各二十贯、疋。女在室，年十一岁已上，钱绢各十五贯、疋；出适，钱绢各三十贯、疋。所生母并妻钱绢各二十贯、疋。未赴朝【一】，年十一岁已上，钱绢各十贯、疋。女在室，年十一岁已上，钱十贯、绢五疋；出适，钱绢各十五贯、疋。所生母并妻钱各十贯、绢五疋。已上女出家入道，并依出适例。」先是，袒免亲右武卫大将军、衡州刺史叔璨卒，内侍省言，法惟送殡祔葬得给赐，其孝赠已不支。盖新法漏此，上令更定，而降是诏。叔璨卒在四月，克架子也。
　　辛丑，诏少府监、新知池州郭永与宫观。以永知漳州日，课绩非优，且衰老故也。
　　手诏：「闻陕西蕃部首领等，多执归明蕃人杀之，妄言把截、巡绰、斗敌所获首级，不独侥幸恩赏，且枉杀无辜。令逐路经略司，自今须验实贼马踪由，保明以闻，不得止据城寨申报。」
　　壬寅，诏：百官转对章奏，分委馆职看详，所陈当否，送司马光详定，令中书取旨。上既命孙洙、蒲宗孟看详，至是又付三馆，令已有法者即明具条贯，欲以见馆职材能，因以考知转对官知法理与否也。自又付三馆以下，新本并削去，盖朱本缘王安石意增入。安石议建三馆祗候，见二年十二月丙寅，至四年六月罢。新纪书诏百官转对封事，三馆条其当否，令司马光详定，旧纪不书。
　　先是，丙戌赦书令诸路搜访士有行义为乡里推重者，以名闻，凡得二十九人。于是诏令九月崇遣赴阙，仍给驿料，至则馆于太学，送舍人院试策、论各一道。旧纪书：诏舍人院试诸路崇遣之士二十九人，新纪不书。
　　癸卯，上批：「近以秀州军事判官李定为太子中允、权监察御史里行。知制诰李大临、苏颂累格诏命不下，乃妄引诏中丞荐举条，绝无义理。而颂于中书面乞明降特旨方敢命辞，洎朝廷行下，反又封还，轻侮诏命，躀覆若此，国法岂容！大临、颂可并以本官归班。」大临及颂时皆为工部郎中。
