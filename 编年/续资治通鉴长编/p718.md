<!-- { "loadSidebar": true } -->
　　上与王安石论保甲事，以为诚有斩指者，中官历十三县探麦苗问得如此，然百姓亦多会得见。习射九岗，去帖子常甚远者亦相劝，以为若捉得贼，官必有酬奖。又曰：「得大户作都副保正【一六】，自言管辖景迹人，若便废罢，即却被景迹人绚害。此极是好法，要当缓为之。」诸县官吏多不能称人意，上以为当以渐，只委知县为之。安石以为知县多非其人，不可委，上曰：「如此，则罪知县可也。」安石曰：「令选人为之，尚不免违失法意致惊扰。若委知县为之，其致惊扰但有甚于选人。及其惊扰已甚，乃始罪之，恐已无及。且奉行法令不能称人意，便加之罪，此陛下所未能行于朝廷也，如何遽责赵子几辈行之于州县？」安石又为上论保甲：「致人斩指，亦未可知。就令有之，亦不足怪。以朝廷所选士大夫甚少，陛下一有所为，纷然惊怪，况于二十万户百姓固有愚惷为人所感动者，岂可以此故遂不敢一有所为？说命曰：「若药不瞑眩，厥疾弗瘳。」苟欲瘳疾，岂能避瞑眩，今保甲所惊者，畏为义勇、保捷而已。就令尽刺为义勇、保捷，陕西、河东固尝如此。」上曰：「如此则恐不便，须致变。」安石曰：「陕西、河东未尝致变，则人情可知，岂有怕为义勇即造反之理？」上曰：「民合而言之则圣，亦不可不畏【一七】；自上制法以使之，虽拂其情，然亦当便于民乃可。」安石曰：「今保甲固疑有断指以避丁者。然臣召八乡人问保甲事，皆以为便。则合众赤论之，固知其便。设有斩指者，非众情皆然也。今所以为保甲，足以除盗，然非特除盗也，固可渐习其为兵。既人人能射，又为旗鼓变其耳目，渐与约免税，上番代巡检下兵士，又令都副保正能捕贼者銟之，或使为官，则人竞劝，然后使与募兵相参，则可以消募兵骄志，省养兵财费，事渐可以复古。此宗庙长久计，非小事也。但要明断，不为浮议所夺而已。赵子几能得府界民情，可久任，付以此事必有成。今保户已愿免体量草，养马事固已有绪。」上大说，曰：「此极好事，然且缓而密。」安石曰：「日力可惜。」上曰：「然亦不可遽，恐却沮事。」安石曰：「此事自不敢不密，今日独王珪在此，必不漏此言，所以敢具陈。」此据日录，全载此，所以见保甲不罢，由安石纳说不一而已也。三月九日、十三日、二十二日、二十四日，又五月九日。
　　己酉，吕公弼言宣抚司行赏不当，其降到将官、使臣宣暣未敢给。诏将校、蕃官依宣抚司指挥，将官、使臣别听朝旨。
　　权知开封府韩维等言：「诸县团结保甲，乡民惊扰。祥符等县已毕，其余县乞候农闲排定。」时府界诸县初行保甲，乡民或自伤残以避团结。王安石数为上辨说甚苦【一八】。开封府界提点诸县镇事曾孝□言已牓开封县等七十县，立赏召告捕扇惑保甲之人。维所奏不行。朱史于五年七月二十二日始载曾孝□、蔡骃曲折保甲断指。三月九日日录因枢院言微着其事，十九日明言其不然。朱、墨史俱不载，墨史但于二十四日因韩维奏□书此，朱史又削去。新录已复存之。今更参取日录于前后详述首尾，庶后世有考焉。四年七月二十二日，朱史始出蔡骃姓名，新录因之，又删去安石对语，非也。今亦具存之。五年正月丁未，七月己亥，闰七月癸酉，皆合参考。
　　庚戌，著作佐郎、同管勾淮南常平等事赵济为太子中允、权发遣同提点刑狱。济先劾奏亳州官吏不行新法，已赐绯章服，于是又加进擢云。
　　权陕西转运使、工部郎中、集贤殿修撰沈起为度支副使，工部郎中、直史馆谢景温权陕西都转运使。起寻改盐铁副使，又改知江宁府。景温，五年二月一日罢陕漕，其为陕漕盖自邓州，知邓州在正月九日。
　　太常博士范百禄提点江南东路刑狱。邓绾荐百禄为御史，召对，固辞之。
　　辛亥，改翰林医学温杲为两使职官、广西经略司勾当公事，以新知桂州萧注荐杲尝入蛮杀贼屡有劳也。仍诏杲家贫特给递马一匹令赴任。给递马据御集。温杲姓名已见三年十一月未王安石奏。
　　录唐李氏诸孙杲为三班借职，德臣、养年州长史；高祖并景、元皇帝支系赐缗钱有差。新、旧纪并书此。
　　诏韩绛应宣抚司未结绝文字并付李清臣赍赴阙。诏旨，清臣传可考。
　　邠州言：「石门山耀州界尚有军贼三四百人聚集。本州岛见严兵马，候再见的实，前往讨杀。」诏：「前后张皇贼势，不审虚实，尽自邠州，致惊近里州军，民人拖拽，逐毁兵马，极为非便。宜令张靖审问的实事状施行。民方安帖，自今无更轻妄，复致惊扰。」
　　壬子，王安石白上曰：「陛下顷令发运司举官，一切应副，所举官多非其人。」上曰：「此必薛向所为，向性质不如罗拯。」安石曰：「或恐如此。近举一章俞知涟水军之类，欲以酬宣力于发运司者。今举俞殊为无理。」上曰：「莫罢却。」安石曰：「臣非敢养交，但方赖向协济三司，令改更事。若陛下元许一切应副，辄抑其所奏，则内怀蔕芥；若陛下特旨罢之，则向必畏服，庶几惩创。缘陛下方赖薛向为用，须至委以举人，若不稍加提撕，即恐害事。」上曰：「朕为不识章俞。」安石曰：「俞已七十，素无人称引亦可知。臣亦不识俞，陛下更试博问。」上曰：「极好。」俞，惇父也。
　　诏府界诸县兵马都监，今后枢密院选人。
　　癸丑，上论农兵事，欲行宋道召人免税充弓箭手事。文彦博以为决不可行。王安石曰：「恐可行，但亦不须如此，诚以利害驱民习兵，则何必用宋道之策。臣愚以为如差役法自内修之，法成则可举而措之天下。」上曰：「差役则如此可也，兵事恐须自有区处。始则人不骇，而事易就。」安石曰：「诚可如此，但恐边臣未能举此法以副圣意者。」因略为上言民可以利驱使趋为兵。上欲择人判兵部如司农，安石曰：「京中诸司，固所以提天下之纲要，非特兵部也。」上曰：「兵部最所急故也。」安石曰：「诚如此。」宋道所言当考。陈瓘论曰：安石曰：「民可以利驱使趣为兵。」安石此语，亦为欲变募兵宿卫法故也。
　　道，河南人，泌孙，迪兄也。范纯仁志其墓。时为都官郎中、同提举三门白波辇运，尝应诏上五事【一九】：一曰遣使观俗以察守令能否；二曰复武臣提点刑狱以观人才，且使举其类；三曰复茶法以资国用；四曰责官吏□民忧，以固邦本；五曰增置沿边弓箭手以省戍兵。又尝言：「请仿古民兵之法，籍编丁，蠲其税，无费县官，而习山川之便，可得战士二十万。」多施行云。道卒于元丰六年，官止朝请大夫、提举崇福宫，弟迪亦屡见。
　　注　　释
　　【一】条保甲据上文，「条」疑为「修」字之误。
　　【二】且礼记以为事前定则不跲礼记卷五二中庸：「言前定则不跲，事前定则不困。」疑「跲」为「困」字之误。
　　【三】内外兵马大数颇甚详备阁本、活字本均同。文彦博文潞公文集卷二○论本朝兵政，「大」作「夫」，疑是。
　　【四】恭惟太祖太宗之定天下也「太祖」原脱，据同上书补。
　　【五】过于三代按同上书其上有「历观前古致治未有如此之安且久也，故生齿系□逾于二汉，封疆广远」数句。
　　【六】兵须有名如何阁本作「兵须有名乃可」。
　　【七】后兵罢多盗铸者「者」字原脱，据长编纪事本末卷七六薛向等措置陕西折二钱补。
　　【八】乃减当二行之「行」原作「所」，据阁本、活字本及同上书改。
　　【九】编录册「录」原作「绿」。按「编录册」即「泸州编录册」简称，本书多见，因改。
　　【一○】年甲「甲」原作「申」，显系形误，因改。
　　【一一】应元谋反手杀都监县尉阁本、活字本均同。「反」疑为「及」之误字。
　　【一二】私通简札约为婚「札」原作「礼」，据阁本改。
　　【一三】及应干簿历文字「簿」原作「薄」，据阁本改。
　　【一四】杨绘「绘」原作「缯」，据阁本及宋史卷三二二杨绘传改。
　　【一五】汝州团练副使「副」字原脱，据宋会要职官六五之三五、治迹统类卷一五及宋史卷三三五种谔传补。
　　【一六】得大户作都副保正「作」原作「保」，据阁本及活字本改。
　　【一七】民合而言之则圣亦不可不畏宋史全文卷一一下、长编纪事本末卷七一保甲均同。宋史卷三二七王安石传作「民言合而听之则胜，亦不可不畏也」。
　　【一八】甚苦阁本、活字本同。宋史卷一九二兵志作「甚力」。
　　【一九】尝应诏上五事「尝」原作「赏」，据阁本改。
续资治通鉴长编
卷二百二十二
卷二百二十二
　　起讫时间 起神宗熙宁四年四月尽其月
　　卷　　名 续资治通鉴长编卷二百二十二
　　帝　　号 宋神宗
　　年　　号 熙宁四年（辛亥，1071）
　　全　　文
　　夏四月丙辰朔，降诏□刑。
　　丁巳，太常丞许将为集贤校理。将上所业，召试学士院中等也。
　　罢章惇相度夔州路差役。以惇言经制渝州夷贼疆土，难遍历诸州，欲止以渝州役事立定条约，推行于一路。上批诸州役事不同，难止用一法，故罢之。上怪惇避事，王安石为惇解释，且言惇材极高，但为流俗人所毁耳。上曰：「必不如吕惠卿。」安石曰：「诚如此。然如惇亦自为少及，但轻肆尔。」三月二日丁亥，遣惇经制渝州夷贼。
　　司农寺言：「开封府界诸县民岁纳役钱，其乡村第四等已下并免，如非单丁，即与第五等轮差壮丁【一】。」从之。他日，上与王安石言：「第四等助役钱可惜直放了，不若使种桑，而役钱得免。」安石曰：「桑者，将使人人种之，若须第四等免役钱而后种，则种者有限矣。但当令保长及保正督课使种，不种，则保长及保正纠举罚钱，入纠者而为官司所纠，则并保正出罚。如此，则人人皆种桑如课，不须免役钱也。役钱一事，可以銟保甲习武艺。」五月十六日、十月一日，七年正月十三日。
　　诏：「闻弃啰兀城堡，将官燕达等军回遇贼多覆没，令陕西都转运司体量实数以闻。」寻又以走马承受所奏数与前不同，诏鄜延经略司【二】并燕达各具上所亡实数。十二日事，燕达回军遇贼，本传无之。
　　内侍省入内殿头王化基不合直批圣旨于内酒坊取吏人。枢密院札子，奉旨令本省依理施行。上以诸司取吏，非待执政禀旨，乃诏自今须是送朝廷出文字，不得直批圣旨及依奏，余依例。上谕枢密院曰：「内臣宫中干事须称圣旨，若一一关申中书、枢密院，则伤繁碎或稽缓不及事，可令本省具久例开析以闻。」其后具到例三十七件，皆一时须索，非出令者，尽得如例施行。
