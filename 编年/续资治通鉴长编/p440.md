<!-- { "loadSidebar": true } -->
　　丙申，王尧臣又言：「唐陇右、河西、范阳、安西四镇，岭南五府节度兼领经□使。咸平五年，始以右仆射张齐贤为邠宁环庆、泾原路经略使、判邠州，令环庆、泾原路及永兴军兵马并受节度。是岁，又以邓州观察使钱若水为并代经略使、判并州，自后更不除人。自陕西用兵，夏守赟、夏竦、陈执中并以两府旧臣，始为陕西经略、安抚、招讨使，韩琦、范仲淹止为副使。既而张存知延州，王沿知渭州，张奎知庆州，俱是学士、待制之职，亦止管勾本路部署司事。及夏竦、陈执中既罢，四路置帅，逐路遂各带都部署及经略、安抚、招讨等使，因而武臣副部署亦为副使。今韩琦、范仲淹、庞籍既为陕西四路都部署、缘边经略安抚招讨等使，四路当礏节制，而诸路尚带经略使名者九人，各置司行事，名号不异，而所礏非一。今请逐路都部署、副部署并罢经略，只充缘边安抚使、副。」从之。尧臣正传云尧臣使还上言，既而滕宗谅以为请，遂罢之。按宗谅但请罢招讨，事在去年十二月。尧臣又请罢经□，乃今年事。传并招讨、经□二事为一事，且谓宗谅继尧臣请之，盖误也。
　　吕夷简数求罢，上优诏未许。陕西转运使孙沔上书言：
　　祖宗有天下，垂八十余载，未尝以言废人。景佑以前，纲纪未甚废，犹有感激进说之士。观今之政，是可恸哭，无一人为陛下言者，臣诚痛之，愿陛下留听。夫州郡承风者刺史也，皆猥懦老耄；县邑礏令者牧守也，多昏戆罢软。制敕之下，人以为不足信；奏请已行，人以为不能久，未几而果罢。利权反复，民力殚竭，师老于边，夷狄争长。事至危而陛下以为安，人皆忧而臣下惟缄口【一三】，何也？由宰相多忌而不用正人也。
　　往者庄献总政，陛下恭默，有王曾、张知白、鲁宗道、李迪、薛奎、蔡齐以正直迭居两府，曹修古、李纮、刘随、鞠咏、孔道辅以亮节更任论列。于时斜封侥幸、阍寺威福，虽未悉去，然十余年间，中外无大故。
　　自吕夷简当国，黜忠言，废直道，及以使相出镇许昌，乃荐王随、陈尧佐代己。才庸负重，谋议不协，忿争中堂，取笑多士，政事寖废，即岁罢免。又以张士逊冠台席，士逊本乏远识，致隳国事，戎马渐起于边陲，卒伍窃发于辇毂。舍辔徒行，灭烛逃遁，损威失体，殊不愧羞，尚得三师居第。此盖夷简不进贤为社稷远图，但引不若己者为自固之计，欲使陛下知辅相之位非己不可，冀复思己而召用也【一四】。陛下果召夷简还，自大名入秉朝政，于兹三年，不更一事，以姑息为安，以避谤为知。西州将帅，累以败闻，北敌无厌，乘此求赂，兵歼货悖，天下空竭，刺史牧守，十不得一，法令变易，士民怨咨，隆盛之基，忽至于此。今夷简以病求退，陛下手和御药，亲写德音，乃谓「恨不移卿之疾在于朕躬」。四方义士，传闻诏语，有泣下者。夷简在中书二十年，三冠辅相，所言无不听，所请无不行，有宋得君，一人而已，未知何以为陛下报？
　　今天下皆称贤而陛下不用者，左右毁之也；皆谓纤邪而陛下不知者，朋党庇之也。契丹复盟，西贼款塞，公卿忻忻，日望和平。若因此振纪纲，修废坠，选贤任能，节用养兵，则景德、祥符之风复见于今矣。若恬然不顾，遂以为安，臣恐土崩瓦解，不可复救。而夷简意谓四方已宁，百度已正，欲因病默默而去，无一言启沃上心，别白贤不肖，虽尽南山之竹，不足书其罪也。若荐贤材，合公议，虽失之于始而得之于终，犹可宽天下万世之责。苟遂容身，不救前过，以柔而易制者，升为腹心【一五】，以奸而可使者，任为羽翼，以谄佞为君子，以庸懦为长者，使之在廊庙，布台阁，上惑圣明，下害生灵，为宗社计则必危，为子孙计亦未可保终吉。是张禹不独生于汉，李林甫复见于今也。在陛下察之而已。
　　书闻，帝不之罪，议者喜其蹇切。夷简谓人曰：「元规药石之言，但恨闻此迟十年尔。」人亦服其量云。陈绎拜罢录云仁宗遣沔自持书诣夷简第示之。按沔此时方为陕西漕，本传亦不载沔在朝，不知绎何据，今不取。按二年五月，沔自浙宪移陕西漕【一六】，此时决不在朝。政要亦称沔在陕西，自谓虽外臣不可忘本朝，所上书与本传合，绎所载必误。
　　二月己亥朔，诏吏部流内铨，缘边州军地临两界处，自今毋得注进纳人。
　　癸卯，知并州明镐，请自今并代路制置军马事连契丹界者，委经略使便宜处分，从之。
　　置滨州甜水涡战棹巡检一员。
　　诏礼部贡院，渭州、镇戎军进士刘绅等二十四人尝被甲乘城，与免将来文解。
　　乙巳，诏陕西经略司：「自今蕃落军人首身与免罪。其经陷阵或因取薪水为敌捉去者，禁军长行与淮南勇截押官、节级、十将以上，递迁一资，厢军以下送淮南本军，仍与迁资，元走投外界者【一七】，止隶江南、荆湖本城，并不许差出。」
　　丙午，赐陕西四路招讨使韩琦、范仲淹、庞籍钱各百万。
　　庚戌，右正言、知制诰梁适假龙图阁直学士、右谏议大夫使延州，与庞籍议所以招怀元昊之礼也。于是许贺从勖赴阙。
　　乙卯，韩琦、范仲淹等言：
　　臣等久分戎寄，未议策勋，上玷朝廷，俯臱边鄙。然心究利害，目击胜负，三年于兹，备详本末。今元昊遣人赴阙，将议纳和。其来人已称六宅使、伊州刺史，观其命官之意，欲与朝廷抗礼。窃恐不改僭号，意朝廷开许为鼎峙之国，又虑尚怀阴谋，卑词厚礼，请称兀卒，以缓国家之计，臣等敢不为朝廷思经久之策，防生灵之患哉。臣等谓继迁当时用诈脱身【一八】，窃弄凶器，德明外示纳款，内实养谋。至元昊则悖慢侮常，大为边患，以累世奸雄之志，而屡战屡胜，未有挫屈，何故乞和？虽朝廷示招纳之意，契丹邀通好之功，以臣等料之，实因累年用兵，蕃界劳扰，交锋之下，伤折亦多，所获器械鞍马，皆归元昊，其下胥怨，无所厚获，其横山界蕃部点集最苦。但汉兵未胜，戎人重土，不敢背贼，勉为驱驰尔。今元昊知觽之疲，闻下之怨，乃求息肩养锐，以逞凶志，非心服中国而来也。臣等谓元昊如大言过望，为不改僭号之请，则有不可许者三。如卑词厚礼，从兀卒之称，亦有大可防者三。
　　何谓不可许者三？自古四夷在荒服之外，圣帝明王恤其边患，柔而格之，不吝赐与，未有假天王之号者也。何则？与之金帛，可节俭而补也。鸿名大号，天下之神器，岂私假于人哉？惟石晋藉契丹援立之功，又中国逼小，才数十州，偷生一时，无卜世卜年之意，故僭号于彼，坏中国大法，而终不能厌其心，遂为吞噬，遽成亡国，一代君臣，为千古之罪人。自契丹称帝灭晋之后，参用汉之礼乐，故事势强盛，常有轻中国之心。我国家富有四海，非石晋逼小偷生之时，元昊世受朝廷爵命，非有契丹开晋之功，此不可许之一也。又诸处公家文字并军民语言皆呼昊贼，人知逆顺去就之分，尚或逋亡，未有禁止。今元昊于天都山营造，所居已逼汉界，如更许以大号，此后公家文字并军民语言当有西朝、西帝之称，天都山必有建都郊祀之僭，其陕西戍兵边人负过必逃，盖有所归矣。至于四方豪士，稍不得志，则攘臂而去，无有逆顺去就之分。彼多得汉人，则礼乐事势，与契丹并立，交困中国，岂复有太平之望邪？此不可许之二也。又议者皆谓元昊蕃人也，无居中国之心，欲自尊于诸蕃尔。臣等谓拓跋珪、石勒、刘聪、苻坚、赫连勃勃之徒，皆从异域徙居中原。近则李克用父子，沙陀人也，进居太原，后都西洛，皆汉人进谋诱而致之。昨定川事后，元昊有作伪诏谕镇戎兵民，有定关辅之言，此其验也。盖汉家之叛人，不乐处于外域，必谋侵据汉地，所得城垒必使汉人守之，如契丹得山后诸州，皆令汉人为之官守，或朝廷假元昊僭号，是将启之，斯为叛人之助甚矣，此不可许之三也。
　　何谓大可防者三？元昊以累世奸雄之资，一旦僭逆，初遣人至，犹称臣奉表，及刘平之陷，贼气乃骄，再遣贺九言至，上书朝廷，便不称臣，其辞顿慢。而后屡胜，当有大言过望，乃人情之常也。若卑词厚礼，便肯从兀卒之称，皆阴谋也。是果以山界之困【一九】，暂求息肩，使中国解兵，三四年间，将帅懈慢，士伍骄惰，边备不严，戎政渐弛，却如前来暴发，则中国不能枝梧，此大可防之一也。又从德明纳款之后，经谋不息，西击吐蕃、回鹘，拓疆数千里。至元昊事势稍盛，乃称尊悖礼，背负朝廷，结连北敌，情迹尽见，大为边患，偶未深入。今复起诈端，以款我兵，而休息其觽，又欲并力专志，西吞唃畼啰等诸蕃，去秦州一带篱落，为将来再举之利。缘元昊初叛之时，亲攻延州，是本有侵陷郡国之志，今复强盛，岂便息心？且朝廷四十年恩信所被，一朝反侧，岂有发既叛之谋，畜未挫之锐，而能久守盟信者乎？此大可防之二也。又从德明纳款后，来使蕃汉之人，入京师贾贩，憧憧道路，百货所归，获中国之利，充于窟穴，贼因其事力，乃兴兵为乱。今兹五年，用度必困，乃卑词厚礼，迎合我意，欲复图中国之利，待其给用，必却求衅兴兵，以快本意。狼子野心，固难驯伏，今若通和，或再许灵、夏，蕃汉之人依前出入京师，深为不便。缘自前往来，叛状未彰，情无蠹害，今既为强敌，稔祸未已，必窥伺国家及夹带亡命入蕃，或与奸人别有结连，或使刺客窃发，惊扰朝廷。又此类必所在恣纵，甚于昔时，有事何以处置？此大可防之三也。
