<!-- { "loadSidebar": true } -->
　　安化军留后、鲁国公、赠镇海军节度使、北海郡王宗肃卒。
　　己亥，大宗正司言：「宗室以高年抱疾，恩许私家乘垂帘肩舆出入，闻拥从猥多，骄不可长。欲乞许乘肩舆者，量出踏引，笼烛照夜毋得过两对，如有违犯，从本司察举。」从之。
　　开封府界提点司言：「诏发十将赴熙河路，费钱九万七千余缗，乞权借咸平等县封桩钱。」从之。
　　诏：「陕西集教场出等义勇、保甲，昨案阅官误以马、步射弓相须拍试，其一艺应格者不得解发，可再检视，元试弓弩一事应格，即解赴阙。」
　　诏开封府界提点司，闻知管城县陆宣职事不修，体量事实以闻。提点司初不按举，承诏即言宣闇慢迂疏，事多逋滞，纠擿稽违数条以应诏。上批：「陆宣先冲替，仍劾罪。」（朱本云：初，帝下提点司令案陆宣，而提点司案，故冲替，仍劾其罪。前史官妄以为不案，但应诏而已，皆涉诋诬，删去。今从新本。）
　　太学言：「生员万嚱等五人曾经屏斥，未尝叙雪，而改名补试入学。」诏并斥出学，实殿一举，今后妄冒入学者徒一年。
　　白虹贯日。（两纪并系己亥日。）
　　庚子，河北都转运使蹇周辅乞应结籴封桩谷所收息钱，并令措置籴便司收。从之。
　　大宗正司请外任宗室毋得造酒，许于旧宫院尊长及近亲处寄酝。从之。
　　诏：「强盗保甲教阅军器者处死，情轻奏裁。窃盗箭二十只，徒一年；弓，徒二年；弩，流三千里。徒罪配五百里，流罪配千里。获窃盗保甲教阅军器一人比二人推赏。」
　　诏差诸班直百一十六人，分与熙河、环庆、泾原路押队。
　　诏：「诸路戍兵逾期久未更代，虑人情思归，守戍之人展一年为替限。」
　　权发遣泾原路转运副使叶康直奏「臣伏思兵势贵聚而恶分，莫若诸路并进，相为犄角，则贼兵易以殄灭」等事，权发遣环庆路转运判官事李察奏「攻取之计，若先得横山，则山川险阻、人马族帐已失其所恃，灵州虽存，其实孤垒，指日可下」等事，并诏留埙。（此密记十八日事，今附见。）
　　辛丑，降授西上合门使、知坊州高遵裕责授郢州团练副使，员外本州岛安置。初，诏曾布根究遵裕将下损折亡失命官吏卒、鞍马器甲，及斩戮命官、使臣未报，而遵裕用军失律，多戮无辜事状已明，故有是命。
　　遵裕自谪籍上书言：「臣熙宁初获对便殿，尝进横山之议，不幸种谔暴举，遂误事机。继而王韶建议青唐久为秦亭之患，每至防秋，结连诸寇，有窥蜀之心，而辖氏鼎分，有可乘之势。臣适当秦凤兵行，戍守古渭，特蒙驱策，与王韶上凭圣算，易武胜为镇洮，即领军事，既开河西，又总兵制。及景思立全军覆没，臣在岷州，新城有必陷之形，帅府有不救之议，而臣奋张死力，粗振军律，复蒙拔置禁卫，领帅熙河。以臣不才，数干吏议，废而复起，常恐孤奉国恩。今者，以环庆之节将，陛下天讨之威，以两路军马破覆巢穴，正在此举，而臣稽留天诛，不副神武之略，罪当万死。然覆辙可以为后举之戒，臣得昧死言之。昨至庆州，精卒壮马悉为林广选去，本路九将之兵，老弱相半；又所得开封府界及京东、西十一将，逼期至军，困于道涂，人气未复，一不胜也。髃牧司所给新马，百匹中可战者不过二三，二不胜也。大军启行，器械未备，师次授兵，不暇简阅，甲冑重大，弓弩坚强，中下之军皆不为用，三不胜也。李察计运寡谋多用驴畜，前则窒军行，后则费营护，四不胜也。五路并入，本出圣谟，独臣以环庆、泾原之师直抵灵武，而诸路之兵，中路不进，五不胜也。又议者罪臣不能破贼外援，力下东关，盖东关贼之饵兵，军法勿食。刘昌祚，裨将也，利在一战；臣，主帅也，务全三军。盖灵州至东关四十里，仍阻七级渠，主客异势，难保万全，昌祚亦知利害如此，今日特以偏词借口，自计保全。又李察以夫驴运粮，而安行中军，未尝亲临大寨，夫觽都无部勒，弃抛粮草，望风遁归，因乘西贼奔冲，并指为钞略之数。初抵瀚海，贼马坌至，李察临敌畏怯，因失包指，自言丧手，及不知所乘马之存亡，突入中军，问汉兵败未，皆传以为笑。窃恐昌祚、察辈偶以今日避祸得效，不改故态，他日上误国事，故一为陛下言之。」遵裕所言西师不胜之形，颇得事实，然方师行时，遵裕岂不知，而不先事极言，徼幸一胜。如忌昌祚成功，不许其击东关保聚，致失因粮之利，而滋贼势，则皆遵裕之罪。然能听裨将种诊计，冒法回军，粗保其觽，有可称者。（朱本云：遵裕败事被谪，言多不实，兼无施行，合删。今依新本仍存之。遵裕本传云：久之，许从便居。不知许从便居果在何时。八年五月八日复官，邵伯温云云可考。新、旧纪并书：高遵裕伐夏人失律，擅杀无罪，贬郢州团练副使。）
　　癸卯，诏：「河北路保甲司团结不及两大保，即分附邻近团教。其山河隔绝，去教处远，或每及两大保以上，许别置一团教场。如隔河历亭县人户，即附武城县团教。陕西、河东准此。」
　　鄜延路转运司言：「昨大军出界，差厢军二百人、驴六十头赴京东第三将，军回，止余厢兵六人。」诏劾将副石舜臣、宿寿以闻。
　　诏缘军兴差借户马并给还，死者依髃牧司卖马上价给钱。
　　诏沈括，立功士卒，依格不待朝命推赏者，其亟施行讫奏。所加赐绢，仍须亲视，恐有杂恶及主者受赇。盖本路用兵以来，累经推赏，人情久则生怠，其下常得以伺隙作奸，方今正宜督察，不可怠于事始也。又本路见守□堡、米脂、义合、细浮图寨并据横山地分，闻山界部落家属，贼已放归，宜广招纳，而未见措置次第，卿可急经制也。
　　雄州言：「准涿州牒，奉留守指挥，准枢密院札子，以夏国遣使入朝，称为南朝无名起兵讨伐，不知事端，指挥燕京留守司委涿州移牒雄州闻达南朝会问。」上批：「夏国主秉常见受本朝封爵，昨以并边部落来告，秉常见为母党囚辱，比令边吏移问争端。其同恶首领专辄不报，继又引兵数万侵犯边略，义当往征。今彼以屡遭败衄，故遣使诡情陈露，意在间惑，想彼必已悉察，令雄州具此移牒。」涿州羌人得此移，遂不至。
　　赐河北都转运使、集贤殿修撰蹇周辅，转运判官、朝奉郎李南公，银绢二十五匹、两，仍降敕书銟谕。以提举移建人使驿亭道路，于人使未过界前毕备故也。
　　甲辰，诏：「三路集教大保长，除教骑人兼习马枪外，其教步弓弩兼习步枪；其团教保丁，依元降指挥二分，教骑兼习马枪【四】，四分教弓，四分教弩。如不堪教弩者，即依开封府界敕，教枪虽多，不得过二分。」
　　诏就差诸路使臣徱刷军器，京东路冯彝，京西路谢禋，荆湖路甘承立，两浙、福建路郑居简，淮南、江南路胡忠顺。
　　诏除故柴宗庆等八十六员负进奉马价钱万缗。
　　侍御史知杂事满中行言，元丰四年下半年终，御史分察案合取旨更易。诏宇文昌龄领吏、工案，王祖道兵、刑案，丰稷户、礼案。
　　降充永兴军路钤辖刘昌祚、姚麟，并改充泾原路钤辖。去年十二月十五日，昌祚以泾原总管，麟以副总管并降充永兴军路钤辖，今还为本路钤辖。
　　乙巳，福建路转运使贾青言：「准朝旨相度年额外增造龙凤茶，今度地力可以增造五七百斤，仍乞如民间简牙别造三二十斤入进。」诏增额外五百斤，龙凤各半，别计纲进。又言：「所乞造简牙茶，别制小龙团，斤为四十饼，不入龙脑。」从之。
　　诏彭孙追供奉官赵福，劾其怯懦走回之罪，斩讫奏。福初随泾原兵进讨，隶孙将下。至灵州，粮道断绝，中路逢贼蹑战，大军夜相失，皆溃走。卢秉奏已得旨放罪，而福在秉幕下任事，见孙不为礼，孙因以恶语奏福在军中不杀贼故也。彭孙起于寇盗，数年擢任将领，以母老乞封一郡，又乞弟铎备荆南一将以奉亲。子杰擅以私书发马递，孙自言愿以功除过，领士马出界，所亡十之八，自上不及半。在边郡卖从军在蜀时物，又自言以犒军，恐为当职者所言。上皆曲从其欲，有罪贷不问，冀得其死力故也。（朱本删去「彭孙起于寇盗」之下，以为并前史官语，今依新本，复存之。）
　　熙河都大经制司言：「奉朝旨，根治报甘谷城事不同情理，勘会缘边城寨探报，前此亦多异同，当在帅司审度虚实应接。今止是甘谷城报事蕃部误指地名，即无情理。若根治，恐自今刺事人疑虑，或失事机，乞更不问。」又言：「近差康识行定西城一带，自通远军榆木坌按兰州界通过四堡，皆为控扼，当先兴功，乞下经制边防财用司应副。」并从之。（二事朱本削去，今从新本。）
　　翰林学士王安礼言：「详定浑仪官欧阳发言至道、皇佑之器皆差而无据，今造浑仪、浮漏木样，准诏进呈，及欧阳发具新器之变、旧器之失。臣等看详，除司天监浮漏簄谬不可用，乞依新样改造外，至道、皇佑之器及景表各有差谬，欲依欧阳发条奏施行。」从之。（两纪并书作新浑仪、浮漏。）
　　提举河北东、西路保甲司言：「奉议郎、签书恩州观察判官公事张损措置编排保甲场地，率先办集。」诏赐损绯章服，令本司责以尽心职事，任满保明，别与差使。
　　丙午，奉议郎黄降为监察御史里行领察案，代王祖道为言事官。先是，御史台兵察案察吕惠卿前知延州，违法遣禁军赍毛段遗徐禧，诏送大理寺。惠卿时居母丧，即具奏御史按劾不当，又事在赦前，御史意欲中伤，大理亦有妨碍，仍自列治边劳效。诏送本察及大理看详。于是御史、大理各条上惠卿违法情状，诏惠卿特免勘，余令大理寺依前降指挥施行。御史宇文昌龄言惠卿欺罔，乞以所奏付有司考验其罪，明正典刑。不报。（实录但云：御史台、大理寺条上前知延州吕惠卿违法遣禁军赍毛段送徐禧，诏惠卿免劾。今据宇文昌龄集增修。）
