<!-- { "loadSidebar": true } -->
　　又言：「诸路州县见行常平、苗役、丁产、保甲、农田、水利等事，全藉簿书钩考登耗虚实，则其制造不可以无法。欲令提举司，各据本路见有簿如何制造关防，具简径式样供申。」从之。已而惠卿献议曰：「免役出钱或未均，出于簿法之不善。按户令手实者，令人户具其丁口、田宅之实也。嘉佑敕：造簿，委令佐责户长、三大户，录人户、丁口、税产、物力为五等，且田野居民，耆、户长岂能尽知其贫富之详？既不令自供手实，则无隐匿之责，安肯自陈？又无赏典，孰肯纠决？以此旧簿不可信用，谓宜仿手实之意，使人户自占家业。如有隐落，即用隐寄产业赏告之法，庶得其实。手实法凡造五等簿，预以式示民，令民依式为状，纳县簿记，第其价高下为五等。乃定书所当输钱，示民两月。非用器、田谷而辄隐落者许告，有实，三分以一充赏。其法：田宅分有无蕃息各立等【一七】，居钱五当蕃息之钱一。通一县民物产钱数，以元额役钱均定。凡田产，皆先定中价示民，乃以民所占如价计钱。」于是始行手实法。食货志第二卷载参知政事吕惠卿献此议，中丞邓绾驳之。按行手实法，实录不记是何年月，但于此年七月十九日书司农寺云云，亦不记建议者何人。今既于七月十九日载和卿建议，又于七月末因惠卿令诸路各供簿法，即取本志所载惠卿云云附此。志又云：中丞邓绾驳之，天子是其议，则于罢手实法时载之。行手实法在七年十月十九日，罢手实法在八年十月二十三日。
　　诏五路州军修城毕工，令军器监丞一员同本路监司按视，具有无未尽、未便利害以闻。
　　是月，开封府界提点司言咸平县有钸鹆食蝗蝻。
　　注　　释
　　【一】中等阙仓户据下文，疑「仓」为「食」之误。
　　【二】定川寨「川」原作「州」。按：宋无「定州寨」，定川寨属镇戎军，见宋史卷八七地理志、九域志卷三，此处「州」显为「川」之误，故改。
　　【三】昨者销并军营「销」原作「拨」，据本书卷二四七熙宁六年十月庚寅条、宋史卷一九四兵志改。
　　【四】除二节特支及傔从□给外「□给」二字原脱，据同上二书补。
　　【五】草二百万束「二」原作「三」，据同上二书及文献通考卷一五三兵考、宋史全文卷一二改。
　　【六】至是浑仪浮漏成「浑仪浮漏」原作「浮仪浑漏」，据阁本及上文改。
　　【七】宋迪「宋」原作「朱」，据本书卷二五六熙宁七年九月癸丑条、宋史卷一八一食货志改。
　　【八】臣昔尝请置讲说之官「请」原作「谓」，据长编纪事本末卷七四教阵法改。
　　【九】熊本「本」原作「木」，据阁本改。
　　【一○】及退出民田数万顷「民」，宋史卷九二河渠志、宋会要方域一四之二五作「良」。
　　【一一】堂邑「邑」原作「巴」，据阁本及上引宋会要改。
　　【一二】曾旼「旼」原作「□一日□□」，据阁本及长编纪事本末卷七三手实改。
　　【一三】河北东路转运司据文，疑此上脱「诏」字。
　　【一四】韶惠州永通阜民二监「韶」原作「诏」。按：宋史卷九○地理志、九域志卷九、编年纲目卷一八皆记永通监在韶州，据改。
　　【一五】旧凭书手及耆户长供通「耆」字原脱，据宋会要食货六六之三九补。
　　【一六】召为同提举百司「同」原作「司」，据本书卷二六二熙宁八年四月癸未条改。
　　【一七】田宅分有无蕃息各立等「分」字原脱，据宋史卷一七七食货志、长编纪事本末卷七三手实补。
续资治通鉴长编
卷二百五十五
卷二百五十五
　　起讫时间 起神宗熙宁七年八月尽其月
　　卷　　名 续资治通鉴长编卷二百五十五
　　帝　　号 宋神宗
　　年　　号 熙宁七年（甲寅，1074）
　　全　　文
　　八月丙寅朔，鄜延经略使赵□言：「秋稼不登，欲不候民诉放税。及自冬初，日给阙食弓箭手常平米人一升半，不足，于省仓借给。」从之，并诏近县城寨秋田未成者，亦优加赈济。
　　上批：「提举市易司奏，市易二年收息钱九十六万余缗，累准朝旨，已支九十五万缗。可契勘何月日指挥，支往何处。」讫无行遣。朱史削去，以为支拨息钱不合书，新本亦削去。今复存之，此亦可见市易司为欺也。
　　诏军器监于诸路州军除知县外，许不拘常制选官，计会转运司徱刷州县牛皮、筋、角，如能点检失陷及擘画拘收数多者，等第酬奖。朱本有此，新本以为一时指挥削去。
　　都提举市易司言：「奉诏支息钱二十万贯付定州安抚司封桩，欲兑三司京东折斛钱，差使臣运致以往。」诏知定州薛向，如欲以京东钱就本处擘画转物货，即依都提举市易司所申奏。朱本有此，新本以为一时指挥削去。
　　丁卯，诏瀛州以省仓粮三万石博买丝挠疋帛。
　　赐河东转运司绢十万市粮草。
　　前知合州、比部郎中刘峤与堂除，前知怀安军、驾部员外郎黄沐令转运司劾罪。以梓州路察访熊本言：「峤议役法，不为暴横所夺，累有申请，皆可施行。沐根括居民，引檐钱以资公使」故也。新本从朱本削去，今存之。
　　江淮发运司言，淮南转运司岁计已办，及量减外，少数尚十七万七千余石，乞蠲减。诏放七万石，余许次年补填。
　　诏自今进奉蛮旧借役人马者，给递马，如不足，以免役钱差顾。
　　戊辰，诏募真定府、邢洺磁相赵州阙食流民修城壕，真定府委守臣孙固，余委转运判官李稷提举，仍半月一具已兴修次第及支钱粮数以闻。
　　己巳，皇城副使、兼合门通事舍人、知阶州刘昌祚为西京作坊使，走马承受、内供奉官徐禹臣为供备库副使，寄资，赏讨阶州槵贴硖陇逋族蕃部之劳也。昌祚先为秦凤路都监，知甘谷城张诜将开边，遣侍禁王世文往阶州槵贴硖，集蕃酋犒设而诱说之。觽疑曰：「是欲表里熙河，取我地尔。」即啸聚大罗苏木嘉族，攻焚槵贴硖寨，杀寨官军民。边候甚急，诜忧惧不知所为，即表乞昌祚知阶州。昌祚至，遂讨平之，以功转皇城副使，于是进讨迭州，改作坊使。此据张舜民志墓。昌祚有不许他路兵就熙州改刺奏请，当检附。
　　诏：淮南东路灾伤州军巡检、县尉，令本路监使不拘常制奏举，候丰岁如旧。
　　又诏河北转运使同外都水监丞司相度减省河上□占官吏以闻。朱本削去。
　　知开封府兵曹参军、兼删定司农寺条例□安持言，昨同吕嘉问详定行户条贯，续差孙永体问利害，供析事状，不无异同，乞罢知兵曹参军。从之。
　　崇政殿说书吕升卿言：「淮东民所出役钱差重甚，有愿减钱应募之人，寻召五十八人者专勾当诸场务，尝奏一路依此施行，乞付转运副使俞充相度。仍兑籴发运司许籴上供米三十万石与本路阙军粮处，令转运司依价拨还。」从之。此可见升卿舍讲说而言财利事也，新本削去，今存之。
　　庚午，右武卫大将军仲绾领开州团练使、仲理【一】荣州团练使，右监门卫大将军仲真领文州刺史，并以学士院召试中等也。
　　光禄寺丞陈象古上书言：「所生母董氏嫁为孙氏妇，迫于饥寒，愿许归臣家。」诏开封府审问，仍给以缗钱。
　　诏知成都府蔡延庆兼提举戎、黎州买马，其令选举官具名以闻。
　　诏监司每半年一具有无措置改正事及保举、发摘属官，申中书考察，如有可以施行，即下所司，令遍关所属。从河北转运判官吕温卿请也。
　　诏蠲庐、蕲等州民所欠熙宁五年秋、六年夏免役钱，州县尝于不当役之家例使均出者，速改正除放。
　　赐知凤翔府、光禄卿刘袭礼奖谕敕书。袭礼，须城人，以应副熙河军须九十万有劳故也。袭礼传元丰二年八月。
　　辛未，诏鄜延环庆州、保安军民阙食者，其夏税已蠲减外，更权倚阁。
　　壬申，诏河北非灾伤州、县，并排保甲，监司其务劝诱，习四种武艺，农隙阅试；户四等以下，官给弓弩，军器监勘会相度以闻。
　　罢诸路徱刷钱帛官。先是，上批问：「三司见差是何官在淮南徱刷钱帛？」中书言司门郎中王道恭、太子中舍赵鼎。诏罢之。朱史削去，今复存之。上批据御集增入。
　　秦凤路转运使熊本言，夔、戎二州旧无边事，守令惟用武人，吏民病之，乞自今并选文臣。从之。
　　癸酉，诏前权京东路转运判官、太子中舍王子渊送审官东院，差通判洋州。坐擅于密州置市易务，借官钱市乳香也。苏辙龙川□志【二】云：熙宁中，王子渊为京东转运判官、知密州，海舶多私贩乳香，即明召舶客入官中，以贱价收之，自以为奇，言于朝廷。中书户房检正官向宗儒得之，喜曰：「此法所禁，子渊为监司，知人犯法不能禁，而出钱买之，此罪人也。」子渊既得罪，香皆没官，一时以为奇策。元佑初，贩香者诉之朝廷，令户部支还七分钱，议者以为过犹不及也。
　　甲戌，诏岷州将官、皇城副使刘惟吉，领英州刺史、内藏库使孙真并为皇城使；队将以下各第迁及减磨勘年。赏讨荡岷州扰边蕃部之功也。
　　诏京西转运司具赈济流民事状，司农寺具所兴修农田、水利次第。
　　大礼使韩绛，乞差检正中书礼房公事向宗儒提点南郊事务，从之。其后，每遇大礼，从中书选差官两员通管，或只差一员。
　　丙子，诏：「久旱，祷雨未应，其令长吏躬祷岳渎。闻泾原、环庆、鄜延路自七月后得雨，其阙麦种者官贷之，官无麦种即借钱籴。」
　　诏泾原、环庆、鄜延、永兴、秦凤等路转运司同帅臣议，抽减缘边军马，从之内地；或住营州军，以弓箭手代之。陕西诸路阙食故也。
　　又诏：「闻镇、赵、邢、洺、磁、相之民南涉者，人数不少，可令河北西路转运常平仓司疾速具见今赈济次第以闻。」此据御集。
　　赐夔州路转运判官董钺绯章服；转运使孙珪奖谕敕书、银绢二百；知施州寇平前卒，赐其家银绢半之；余减磨勘年有差。以熊本言钺等招谕施州蛮田忠现等有劳也。
　　枢密院进呈：「入内供奉官、保州广信军走马承受公事任克基奏：『体量得广信军榷场，北客算请行货急速。』及皇城使知广信军王临、殿中丞通判广信军路拯奏：『本军榷场，北客近来入纳行货稀少，算请行货比旧日稍似紧急。』并据定州路都总管、兼安抚监牧使薛向奏：『体量得广信军榷场，见今北客买卖并依常例，兼比算得见今钱物却少，如递年别无急要，大段结计还前数。』」诏：「王临，路拯、任克基所陈，与体量事实各有异同，王临、路拯令河北西路转运司，任克基令开封府，并勘罪以闻。」此据时政记八月九日事，今增入。
　　丁丑，赐环庆安抚司度僧牒千，以备赈济汉、蕃饥民也。
