<!-- { "loadSidebar": true } -->
　　郭逵等言，乞就差广南西路提点刑狱提举兴置广源州等处金银坑冶。从之。
　　庚辰，诏开封府判官□几复劾东头供奉官王永年，以永年诣宰相讼宗室叔皮等易衣私出求卜。宰臣王珪言：「永年尝言宗室与臣是亲，盖臣妻父郑戬兄载女嫁杨亿之子纮，纮子戫非郑氏所出，戫有女嫁宗室叔兼，故永年言与臣亲。今永年所论，言涉不顺，乞下有司推究有无与臣相涉事，免惑觽闻。」从之。
　　永年妻，叔皮女弟。永年自江南罢官，押钱纲赴京师，盗用数千缗，冀妻家为偿之，叔皮不为偿。三司督钱甚急，永年知叔皮尝于上元夜微服游闾里，乃夜扣东府告变，云叔皮兄弟私访卜者，谓己有天命，谋作乱，密造乘舆服御物已具。故命几复鞫之，几复按验皆无状。永年既服罪，会病死狱中。
　　侍御史周尹言：「近制，太庙大祠【六】并差宗室使相以上摄太尉行事，所以重宗庙、尊祖考、亲皇族、训子孙也。去冬腊享及期，中书方欲出敕，有宗室遽在告，既别差官，翌日即奉朝请，亦有受誓戒后复辞疾者。窃惟宗室亲贤，蒙九圣积累之烈，已极尊崇显宠矣，所宜春秋致力以举典礼。今乃以一日奉祠为惮，则是悖德弃本，莫甚于此，岂非博士不喻以礼，有司不示以法之过欤！臣谓宜申约束，自今宗室使相合赴太庙行事者，毋得临时以疾苟免，委宗正司举劾。如谓宗室使相以上员数不多，祠事频数，即差节度使以上通摄。」从之。
　　诏：「淮南等路近团置将兵，若委州府必不能整办。可选武臣二员，令往点阅，招增简补。其约束，令承旨司检会取旨。」于是差西上合门副使张山甫、庄宅副使高遵一。
　　给事中程师孟罢判将作监归班。以奉使至涿州南高排坐次不当【七】，遣人计会改正不从，因托疾不赴北亭饯送，涿州移牒，言其不循故事也。初诏特罚铜十斤放罪，翌日乃有此命。前此辽主及其母俱贺生辰，故遣使者两番至辽地。相与坐，则接伴者南乡西上，左番南乡东上；涿州官西乡，右番东乡。及辽母卒，师孟始至涿州，辽为坐图，接伴使副俱南乡，涿州官西乡，而本朝使副东乡。师孟曰：「如此，则中国之使卑矣。」自日昃至暮，争未决，从者失色，而师孟词气益厉，叱傧者易之。乃更以接伴者西乡，本朝使副东乡，而涿州官南乡。明日，涿人饯于郊，疾驰过之不顾，涿人以师孟不与饯礼，移文雄州，故责之。此据师孟本传，所云改坐次与实录不同，当考。密院时政记载师孟不赴北亭饯送事尤详，然亦不足载。
　　辛巳，诏天章阁待制楚建中罚铜三十斤。坐前知庆州赈济饥民，给散钱粮不当，去官特断也。先是，范纯仁代建中知庆州，擅发常平封桩粟麦，收恤流亡，多所全活。会蓬生蔽野，结实如粟，公私取给焉。复为营求耕稼之具，岁以大穰。或言纯仁禀贷过多，遣使按视，民闻之，争先输官。比使者至，则已无负。邠、宁间有丛冢，使者发冢数骸，劾纯仁全活不实之罪。诏穷治，乃建中所封也。朝廷即欲移罪建中，纯仁连奏：「建中循守法度，方申请措置，而民已多饿死，及臣因其措置，偶免流亡，非臣才术能然也。况建中顷坐无状罢去，朝廷既责之，今缘按臣罪而又及建中，是一罪再刑也【八】。」建中竟不免罚铜。
　　千牛卫将军不欺免死及除名，夺一官勒停。不欺，十六岁，父士会为宗正司，追证士笽诟骂事，不欺例当勒住朝参。以父病乞就家取问，乃怀表阑入垂拱殿，唐突自陈。法当不欺死罪，上悯其情，薄责之。
　　二月壬午朔，诏河北、京东提点刑狱司体量贼盗多处州军长吏，如罢挆不职，及措置乖方，并捕盗官不足任者，选官对替讫奏。
　　侍御史周尹言：「昨弹奏李稷为河北转运判官任情不公及不葬父事，乞早责降。」诏李稷改军器监丞。九年十月五日尹初言，今年五月十二日又言。
　　髃牧司言：「去年给安南行营及支两省、宗室、诸班直、诸军司马，总三千余匹，未支者尚二千余匹。在平日已不足，乞裁损宗室已下所给马数，诸司停给。」从之。绍圣三年七月六日张赴等云云，可考。
　　甲申，崇信军节度使、知宗正事宗旦为右仆射、同平章事，淮康军留后宗谊为昭化军节度使，彰武留后承选为保大军节度使。
　　兵部郎中、直史馆、提举醴泉观陈汝羲为集贤殿修撰、知福州。汝羲以足疾免，许之。
　　工部郎中、直龙图阁、判将作监谢景温为盐铁副使，景温辞，以知沧州、工部郎中、直龙图阁李复圭代之。
　　诏京东灾伤州县巡检、县尉，不依常制选材武人。
　　诏：「中外禁军已有定额，三司及诸路计置请受岁有常数。其间偶有阙额，未招拣人充填者，其请受并令封桩，毋得移用。于次年春季具数申枢密院。」
　　乙酉，诏：「方春民间乏食，谷价稍长，权停增价折纳欠负，以俟丰稔。」
　　又诏：「军头司无引见公事，毋得入殿门。见勾当官非都知、押班、合门使副，有合奏事，即具榜子以闻。」
　　诏秦凤、泾原路经略安抚司阙来年春衣钱，许于封桩钱内借支，却于永兴军路铸钱监铸到钱内拨还。
　　丙戌，知荆南章惇言：「伏见诏勘荆南澧州应副广西粮草违法官吏开：所买草、不致亏百姓，今已诏贴给其直。又勘：官司恐自今缓急军期，豪猾之家不肯中卖，以待厚价，官吏畏避，各求苟免，则难办事。」诏释之。
　　诏鄜延路经略司，如西界修小堡寨，更不牒问；若违誓诏，修建城池，当牒问即奏候朝旨。自今诸路移牒宥州，除常程事外，准此。
　　诏蠲郓州助教李君升所负钱千八百缗。以君升尝乞置密州板桥镇市易司，出息二十余万缗，乞蠲旧逋为赏故也。
　　丁亥，驾部员外郎、熙河路相度官庄霍翔，乞先次熙州城下营田，出租地百一十顷置官庄，差见任京官、选人、使臣勾当，弓箭手共治。从之，仍以翔提点秦凤路刑狱，兼提举官庄。本志云凡言实边者，营田本赵□，官庄本霍翔。元丰元年七月一日，翔升任。
　　诏京东西路权发遣转运判官事李察特展一任，满日落发遣。察前任尝被责，审官院以格当升，故有此旨。
　　戊子，以充容邢氏为婉仪。
　　熙河路经略司奏：「洮东安抚司言，鬼章结连南北诸羌入寇岷州城寨，占据铁城，诱胁青唐等族，日夕摇动，已有附贼者。崇仪副使、知岷州种谔与东头供奉官、走马承受康识计议，十一月辛巳帅兵赴和尔川寨，翌日至铁城，遇贼，斩首八百八十二级，及杀宗哥首领等。本司勘会鬼章引宗哥之兵，驱胁熟羌，深入寇边，赖包顺、马忠密请出兵，谔、识能用其言，将佐协力，迎击取胜。」诏谔迁引进副使，识改一官，与合门祗候；皇城使包顺、马忠并迁遥郡刺史，顺康州，忠达州，各与两子恩；崇仪副使赵绍忠为内藏库副使，赵醇忠为六宅副使，文思副使魏庆为左藏库副使，西京左藏库副使包诚为供备库使。余迁官、减年有差。识，河南人也。
　　诏选人磨勘改京朝官，初任须入知县，虽不拘常制，不得举辟。
　　诏河北、京东路转运司，强盗罪至死该案问减等者，未得断，具析以闻，候盗贼稀少日取旨。以强盗多因案问减死，配他郡，逃还乡里，雠害告捕之人，人不敢告捕，而盗贼益多故也。
　　诏客省使、英州刺史、达州团练使王君万落客省使，为引进使，领英州刺史，依旧熙河路副总管；岷州团练使、捧日天武四厢都指挥使、知熙州高遵裕落捧日天武四厢都指挥使，知颍州【九】，祠部员外郎、集贤校理、知河州鲜于师中落集贤校理，监阆州商税；权发遣秦凤路转运副使、屯田郎中张穆之，太子中舍、通判岷州黄察，各追两官勒停；余官充替。坐违法结籴及回易公用也。九年四月三日，蔡确乘传勘狱。
　　己丑，校书郎张采为殿中丞。赏捕盗功也。
　　成都府、利州路安抚司言：「茂州缘边接蕃界，自来人户蓄藏兵器有禁，昨蕃贼叛，无以扞御，乞稍损此禁。」诏挠、汉、邛、蜀、彭州及永康军接近蕃界户，除禁兵器及甲弩外，计置其余兵器，仍经官注籍，非缉捕贼盗，毋得持入禁地。
　　河东经略、转运、提举司上义勇、保甲赴巡检、县尉以近便番次上番法。从之。
　　辛卯，诏以监修在京诸仓毕功，提举官司封员外郎刘昭远、司勋员外郎沈希颜各减二年磨勘；侍禁张永德等酬赏有差。
　　是日，辛卯十日。日中有黑子如李，至乙巳散。乙巳二十四日，此据实录并旧纪。至乙巳散，新纪削去。
　　癸巳，翰林侍读学士兼宝文阁学士、提举崇福宫吕公着知河阳。公着再任崇福，及是，乃起为州。
　　录前大名府临清、馆陶县巡检、殿直关怀宝二子，并为三班差使，赐名守忠、继忠，仍加赙恤，以怀宝与贼王成斗死故也。
　　诏以光州固始县户绝田赐国子监，赡生员；太学西门修筑射圃，听诸生遇假日习射。并从管勾国子监黄履请也。
　　甲午，诏春候已深，无甚寒冻，高丽使非久起离，令都水监趣五七日开汴口。
　　诏宗室使相虽及十年，更不取旨磨勘。先是，宗谔自请磨勘，中书检宗室着令，凡有所乞，并申大宗正详条例以闻。宗谔当罚俸，诏释罪，而有是命。
　　是月，宗室诸卫大将军以上磨勘迁官者，一百二十五人。迁官数，自月末移入。选举志云「是岁」，今从实录。
　　诏秦凤、熙河路计议措置边事李宪，画定岷州界至。
　　乙未，奉礼郎吕和卿为军器监丞，仍诏丞、主簿自今于所置员数互换选人。
　　南剑州沙县尉许公孙为奉礼郎，赏捕盗功也。
　　权御史中丞邓润甫言：「尝有兴利之臣，议前代帝王陵寝许民请射耕垦，而司农可之。缘此，唐之诸陵悉见芟刘，闻昭陵木已翦伐无遗。熙宁令前代帝王陵寝并禁樵采，遇郊祀则敕吏致祭，其德意可谓远矣。小人掊克，不顾大体，使其所得不赀，犹不可为，况其所获至浅鲜者哉！乞下所属，依旧禁止樵采、耕垦，并黜责创议之人。」诏唐诸陵除立定依条禁止顷亩外，其余民已请射地，许依旧耕佃为守陵户，余并禁止。二十八日，熊本、吕嘉问等并坐展磨勘年。
　　御史彭汝砺言：「窃闻京东、河北盗贼不禁，至白昼杀人于市，攻略镇邑，执缚官吏，流闻四方，非所以为朝廷重也。比闻巡检、县尉许不依常制举差，然巡检、县尉职在追胥，指纵则有待焉。臣观汉京兆多盗，起王尊于久废；渤海惊扰，用龚遂于垂老。使诸郡得人如尊、遂，则亦不至此矣。其盗发州郡，乞选擢仁明智略之吏更领州事，稍□绳检，使随宜处置，且令明以德音抚谕，厚设购赏，使其徒自相首告捕杀，则其党易溃矣。」
