<!-- { "loadSidebar": true } -->
　　先是，将作监丞李迪、大理评事李谘、范昭同召试，上览所试诗赋，谓王旦曰：「迪稍优，谘、昭又其次也。迪可与著作郎、直史馆，谘太子中允，昭著作佐郎，并直集贤院。仍于制词述朕此旨，庶使知劝。」
　　丁丑，废东西薼务，以薪蒸分给诸班直、诸军，从内殿崇班谢德权之请也。（祥符二年五月，以修昭应宫复置东薼务。）
　　张崇贵又言缘边州军与夏州蕃部移牒往来不绝，望增置安抚使以莅其事。诏止令转运使往提振之。
　　审刑院言神勇军校岳荣戍延州，弋射矢伤人至死，法止赎铜。上曰：「军校非阅习而伤人，若处常法，何以为诫？」特诏罚俸钱五十千付被伤家。
　　庚辰，命合门祗候张禹正、杨继筠为潭州、桂州驻泊都监。上以宜州用兵，此二州皆湖、广要地故也。
　　黎龙廷自称权安南静海军留后，遣其弟槵州刺史明昶、殿中丞黄成雅等来贡。辛巳，授龙廷静海节度使、交趾郡王，赐名至忠，给以旌节。又追封黎桓为南越王，明昶等皆进秩。及含光殿大宴，明昶等与焉，上以成雅坐远，欲稍升其位着，访于宰相王旦，旦曰：「昔管仲朝周，王飨以上卿之礼，管仲固辞，受下卿之礼而还。国家绥静远方，优待客使，固无嫌也。」乃升成雅于尚书五品之次。（实录误以管仲为子产，今改之。）
　　河溢澶州，坏王八埽，诏遣使完筑。
　　令河北、河东路部署等巡视军中，其阅习士卒，有材勇愿隶在京诸军者，听其自陈，州给装钱部送阙下；疲老不胜铠甲者，具名以闻。时河北骁健军士因防护至京，引对便殿，上询之，有愿留补禁旅者。上以两河就粮军多劲勇士，因广搜择焉。
　　壬午，诏广州幕职、州县官、军校及配流人，委曹利用等所过延问，询求利便，可采者疾置以闻。先是，被罪失职者多谪岭外，时宜贼方扰，上虑因缘叛集，议徙近北州军，故因令察访之。
　　诏诸州遣军士赴东京下卸者，自今除口粮外，月别给钱二百，仍创营屋，每冬使其休息。上以军士外役，即留廪给之半赡家，多致饥寒不给，特优□焉。
　　知制诰周起言：「诸司定夺公事，望令明具格敕、律令、条例闻奏。或事理不明，无条可援者，须件析具事宜从长酌中之道取旨，不得自持两端，逗遛行遣。如挟情者，望许人论告，重行朝典；或止是畏避，亦量加责罚。」从之。
　　甲申，诏除潭州攸县大清塘鱼税米。
　　乙酉，舒贲言：「是月朔，陈进及卢成均等悉觽来攻柳城县，殿直韩明、许贵、郝惟和率所部兵千余御之，明、贵战死，惟和仅以身免。成均乃奔宜州，即遣使诣臣求赦罪，臣察知其伪。是夕，进复陷柳城，官军不敌，退保象州，望亟发兵讨击。」上曰：「此诚诈也，然进等既以此请，宜传诏谕贼中，如能解甲归降，尽赦其罪，仍加转补。」
　　丙戌，益州地震。
　　丁亥，遣使赐曹利用等将士衣服。
　　戊子，上谓辅臣曰：「比诏庶官上殿，不得以无名札子奏事，盖虑邪说因缘交斗。而近日已来，殊无献言者，卿等宜勤接士大夫，察问四方事以闻。」
　　诏翰林遣画工分诣诸路【一一】，图上山川形势、地理远近付枢密院，每发兵屯戍，移徙租赋，以备检阅。
　　遣使葺西岳庙。
　　癸巳，复置诸路提点刑狱官。先是，上出笔记六事，指其一谓王旦曰：「勤□民隐，遴拣庶官，朕无日不念也。所虑四方刑狱官吏，未尽得人，一夫受冤，即召灾沴。今军民事务，虽有转运使，且地远无由知。先帝尝选朝臣为诸路提点刑狱，今可复置，仍以使臣副之，先命中书、枢密院择官具名进内。」上曰：「河北、陕西，地控边要，尤须得人，取性度和平有执守者。」故亲选授太常博士陈纲、李权、李及【一二】，自余拟名以闻，咸引对于长春殿遣之。所至专察视囚禁，审详案牍。州郡不得迎送聚会。所部每旬具囚系犯由，讯鞫次第申报，常检举催督。在系久者，即驰往案问。出入人罪者移牒覆勘，劾官吏以闻。诸色词诉，逐州断遣不当，已经转运使批断未允者，并收接施行。官吏贪浊弛慢者，具名以闻，敢有庇匿，并当加罪。仍借绯紫，以三年为任，增给缗钱，如转运使之数。内出御前印纸为历，书其绩效，中书、枢密院籍其名，代还考课，议功行赏。如刑狱枉滥，不能擿举，官吏旷弛，不能弹奏，务从畏避者，寘以深罪。
　　初铸印二十钮，给在京厘事官，以「两京奉使」为文。先是，给印皆以「奉使」为文，内外无别，故改铸焉。
　　诏枢密院自今诸司使、副使至合门祗候，外任代还，或召赴阙者，先具履历以闻。上以引见时或不能尽记其人履历，或有劳效岁久当迁者，故降是诏。（会要七月事。）
　　八月乙未，遣内侍阎文庆至桂州宴犒曹利用以下使臣、军校。
　　丙申，诏宜、融州溪洞蛮首领，部分族人，无得辄出疆境，骚扰边民，俟贼平日当议节级优赏。首领皆奉诏不敢动。
　　丁酉，遣使葺泗州僧伽塔，内出供帐什物给之。
　　己亥，诏自今两省五品、尚书省四品、大将军、刺史已上、知杂御史、诸司使，被疾请告三日以上者【一三】，入内内侍省遣使将太医诊视之。旧制，文武官属疾，咸遣医疗治，颇有自陈微恙，请不命国医者，上不欲恩例有异，故定制焉。
　　检校太傅，签署枢密院事韩崇训长厚谦畏，未尝忤物，素有目疾，多请告。上谓之曰：「朕在东宫时，尝见医眼工，言内外障眼，须俟翳老实，拨而藏之，功易而效久，若翳小而嫩，拨之即复生，复生无以疗矣。此颇近理，卿宜志之。」崇训再拜谢，自是屡表求解。庚子，授齐州防御使。疾甚，在告凡四百日，每十旬有司上言，必诏特令给俸。
　　置管勾往来国信司，命西京作坊使廉州刺史内侍左班副都知阎承翰、供备库使带御器械綦政敏主之。自契丹修好，岁遣使交聘，承翰始专其事，因为排办礼信所，至是，署局铸印焉。
　　蒲端国进奉使上言：「伏见占城使蒙恩赐鞍勒马二匹、大神旗二，愿依例沾赉。」有司以蒲端在占城之下，请给杂彩小旗五，从之。
　　辛丑，诏审官、三班引对京朝官、使臣不得过三人，京朝官差遣不得过五人，使臣差遣及吏部铨选人各不得过十人。其后三班引对使臣增至五人，吏部铨选人、差遣增至十五人。上因谓宰相曰：「如闻选人于所由司颇有糜费，若非主判官精心举职，则愈为下吏所挠，朝廷既责以廉节，岂得更容其侥幸也。」
　　壬寅，上幸崇文院观新编君臣事迹，王钦若、杨亿等以草本进御，上篃览之。入四库阅视图籍，谓宰臣曰：「著书难事，议者称先朝实录尚有漏落。」亿进曰：「史臣记事，诚合详备，臣预修太宗实录，凡事有依据可载简册者，方得记录。」上然之。赐修书官器币有差。
　　甲辰，诏以曹利用等出征，远涉炎瘴，令缘路诸州创造亭舍，使得休息。
　　自罢兵之后，议者颇以国马烦耗，岁费缣缯，虽市得尤觽，而损失亦多。知枢密院事陈尧叟独谓：「髃牧之设，国家巨防，今愚浅之说以马为不急之务，则士卒亦当遣而还农也。」作髃牧议以献【一四】，勒石大名监。乙巳，置髃牧制置使，命尧叟兼之。尧叟初为髃牧使，及掌枢密，即罢其任。于是，内侍副都知阎承翰为都监。尧叟自陈职居近密，而与承翰联事，合避物议。上曰：「国马戎事之本，宜得大臣总领，不可避也【一五】。」尧叟寻以本司事多，请但署检，其帖牒委使副、判官印署施行，从之。寻又增置判官一员。（增置判官在九月丁亥，今并书之。）
　　增置广州钤辖一员，以内殿崇班、合门祗候何荣为之，宜贼方扰故也。
　　上谓近臣曰：「前命诸路提点刑狱官察所部官吏踰违不治，而廉干之士未令称举，远方闻之，或谓朝廷但求人过，又恐不识治体者因而生事。」乃降诏：「若有能吏，亦许荐论。」
　　诏编修君臣事迹官秘书丞陈从易、著作佐郎直史馆陈越、大理评事秘阁校理刘筠，月增给钱五千，以从易等修书服勤，而俸入比同僚尤薄故也。
　　丙午，横州言水涨，坏营舍，诏赐军士缗钱。
　　丁未，以右监门卫上将军钱惟治为右武卫上将军，月给俸钱百千【一六】，仍许在家养疾。时惟治弟太仆少卿惟演上圣德论，上览之，谓宰臣曰：「惟演文学可称，且公王贵族而能留意翰墨，有足嘉者，可记其名，并以论付史馆。」因曰：「钱氏继世忠顺，子孙可念，如闻惟治颇贫乏【一七】，尤可轸恻也。」遂有是命。
　　出内库钱五十万贯付三司市菽麦。时宰臣言今岁丰稔，菽麦甚贱，为富民所蓄，请官为敛籴以惠农民故也。
　　中书门下言，庄穆皇后公除既久，秋宴请举乐。诏有司详定，于是，奏议曰：「按左氏春秋，周景王穆后既葬，除丧而宴。叔向曰：『宴乐以早，非礼也』。此盖未行易月，故云太早。唐昭德皇后贞元二年十一月丁酉崩，三年二月壬寅神主祔庙，四月戊寅德宗御宣政殿，备礼册太尉李晟。按开元礼临轩册三公，皇帝出入，奏舒和之乐。此则典礼所载，明文可稽，伏请准故事举乐。」上不从。宰相再表以请，诏俟冬至如奏。
　　戊申，诏：「自今内廷及含光等殿在京诸处斋醮，内臣于诸司库务宣索物料，并令库务具名数押署，逐司方得给付。给讫，连内臣文字实封送三司置籍，每旬具两本进内，一留中，一下尚书、内省降用印，凭由除破。其奉诏监葬者，事毕【一八】，亦具所费奏闻，录别本送三司凭由司勘验，如前制。先是，内中须索文记，委都知司勘验除破，颇有留滞踰年未能讫给者。上令枢密院、三司议定此制，因出内省所批文簿数卷示宰臣，皆以诸司奏牍背为之，曰：「宫中用此记事，始自先朝，凡宫禁省费多此类【一九】。朕常以在京廨舍营宇所费材木，素无条约，三司不能尽察，因令事材场、八作司日具支用件状进内。迩者阎承翰面陈官廨梁折，望传宣给换，因知有此条约，不敢妄费。盖念关西采市髃木，军民甚劳苦，若无禁制，弊滋甚矣。」
　　己酉，以三司盐铁副使、司封员外郎林特为祠部郎中，依前充职；皇城使、胜州刺史刘承珪领昭州团练使；崇仪副使、江淮都大制置茶盐发运副使李溥为西京作坊使，充发运使，并以议茶法岁课增溢故也。（时冯亮为使，十月丙申乃迁官。）
