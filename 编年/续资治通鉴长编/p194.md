<!-- { "loadSidebar": true } -->
　　己未，上谓辅臣曰：「执政之地，百僚具瞻，品藻拟伦，当务公共，轻诺寡信【一○】，怨是用长，不可不戒也。寇准之居相位，多致人言，岂不由此？」冯拯曰：「吕蒙正尝云：『准轻脱好取声誉，不可不察。』」上因言：「蒙正性淳厚。李沆温和寡言，尝廷议政事，而向敏中独无言【一一】，沆乃曰：『敏中素同此议【一二】，何得对上缄默？』亦足见沆之纯诚也。」
　　庚申，赵德明又遣使来贡。
　　诏：「每宣敕下诸路相度会问公事，多是稽留，不即结绝，致烦催促。况稽留制书，律有明禁，当谕转运使告示，自今凡受宣敕，并须当日内施，限律限内结绝。若别须会问的实，限内未了者，亦须于限满日具事由奏裁。如敢依前稽缓，官吏并当勘劾，依律科罪。仍委中书门下、枢密院置簿提举。」
　　丁卯，契丹遣使左监门卫将军耶律阿括、启圣军节度使耶律尧宁、副使太常少卿石用中、秘书少监马保佐来贺承天节。阿古有疾，不能入见，上遣医官诊视之。因谓辅臣曰：「所遣医官，但令诊视。合和药饵，当使自为之。彼虽得药即饵，以示相信，然他时或有不可疗者，则于事无便。自今朝廷遣使，宜以医官随行，彼亦必与医同至也。」
　　十二月己巳朔，高、溪州蛮酋一百六人来贡。
　　甲戌，舒王元偁上言：「妻之近属卢澄素，乞授京秩。」上曰：「闻澄素非士流，恐涉物议。」不许。
　　己卯，知保州赵彬请于州城东北，更广屯田，以图来献。上曰：「北方既和，边封撤警，当劝课农民，咸使乐业，不用侵占畎亩，妨其垦殖也。」
　　上之幸大名也，祷于河，有应。及驻跸澶渊，戎骑在郊，而河流不冰，敌人髣□若见阴兵助战。于是，令澶州河南置河渎庙，春秋致祭。
　　西京父老再诣阙，请车驾朝陵毕临幸，召见慰劳，赐物有差。
　　辛巳，置怀远驿于汴河北，以待诸蕃客使。
　　壬午，龙图阁待制陈彭年上言：「伏睹诏书，来年正月三日上辛祈谷于昊天上帝，至十日始立春。谨按礼记月令：『天子以元日祈谷于上帝。』注云：『为上辛祈谷，郊祀昊天上帝。』春秋传曰：『启蛰而郊，郊而后耕。』盖春气初至，农事方兴，郊祀昊天，以祈嘉谷，故当在建寅之月，迎春之后矣。自晋泰始二年始用上辛，不择立春之先后。齐永明元年立春前郊，议者欲迁日，王俭启云：『宋景平元年、元嘉六年并立春前郊。』遂不迁日。其后，□操之又云：『应在立春前【一三】。』然则左氏所记『启蛰而郊』，乃三代彝章，王俭启『郊在春前』乃后世变礼。来年正月十日立春，三日上辛祈谷，斯则袭王俭之末议，违左氏之明文，理有未安，事当复古。伏望宪章三代，取则六经，当以正月立春之后上辛行祈谷之祀【一四】。」从之。因诏有司详定诸祠祭事。
　　其后有司言：「按月令：『立夏之日，天子迎夏于南郊。』注云：『迎夏，为祀赤帝于南郊。』又云：『是月也，大雩。』注云：『春秋传云：龙见而雩。谓建巳之月，阳气盛而常旱，万物待雨而长，故祭天以祈雨。龙星谓角、亢也，立夏后昏见于东方。』又按五礼精义云：『自周以来，岁星差度，今之龙见或在五月。』以祈甘雨，于时已晚，但四月上旬卜日。今则惟用改朔，不待得节，祭于立夏之前，违兹旧礼之意。苟或龙见于仲夏之时，雩祀于季春之节【一五】，相去辽阔，于礼未周。欲请自今于立夏后卜日，如立夏在三月，则待改朔，庶节气协于纯阳，典礼符于旧史。又按月令云：『季秋之月，乃令冢宰农事备收藏，帝籍之收于神仓。是月也，大飨帝。』此则季秋之月，农事既终，大飨明堂，报兹嘉谷，或犹未得节，尚当建酉，因而卜日，有属先时。欲望自今并过寒露，或寒露在八月，则至九月乃卜【一六】。自余诸祠祭，皆协礼令，无所改易。」奏可。
　　畼铎督遣使来贡。
　　甲申，诣普安院谒元德皇太后圣容。
　　丙戌，泾原仪渭都钤辖秦翰等，言当宗族蕃部叶额实客通，望依龛谷、懒家族首领便嘱等例，月赐俸料。上曰：「无功受禄，何所旌别？」诏翰自今有立功者，条具以闻，乃给俸料。
　　戊子，诏牛羊司畜有孳乳者，放牧勿杀。
　　河北安抚司奏契丹车帐至界河捕鱼。诏雄州埙彼国贺正使到，谕之。
　　雄州言：「顷者用兵之际，本州岛每有密事不欲漏落，因择驯谨吏专主行之，号机宜司。今契丹修和，请改为国信司。」从之。
　　辛卯，以宰臣王旦为朝拜诸陵大礼使。
　　诏朝陵缘路禁乐，至礼毕。
　　壬辰，夔州路转运使薛颜遣使押高州新附蛮酋八十九人来贡。（会要于正月先载高州新附蛮八十九人来贡，于十二月又载此，人数并同，疑重出，今从实录，止一书之。）
　　甲午，契丹遣使右威卫上将军萧汉宁、广德节度使耶律留宁、副使宗正少卿□克昌、右金吾卫将军王式来贺明年正旦。
　　邵晔等言：「黎龙廷已遣弟入贡，乞加朝命。而黄庆集等先避乱归化，种族稍多，若复遣还，虑遭屠戮，望就赐恩秩。」丙申，补庆集三班借职，监柳州盐酒【一七】。
　　东上合门使、忠州刺史曹利用等，以承天节各乞奏补其子。枢密院言诸司使、副非遇郊禋，皆无此例，遂罢之。签书枢密院事韩崇训亦乞奏补其族，诏以为右侍禁，始用副使及知院事例也。
　　是冬，殿前、侍卫司奏孔目官已下阙人，乞行迁补。上曰：「掌禁卫者皆是武臣，其如军政繁重，自来迁改不得，劳逸不均，盖不简择司属，致其罔上欺公也。但向属兵兴，不暇简阅，今可令枢密院召令具述行藏，以公事选试，定可否去留，各以名闻。」它日，上览其等第，谓王钦若曰：「可者存之，不可者与镇戍安排。其河北诸路部署司典级，亦闻皆是边郡公人，亲属多在北鄙，岁时来往，事亦非宜，当于内地州郡典级中选补遣之。」（或附八月末。）
　　先是，江、淮岁运米输京师，未有定制【一八】。是岁，始定六百万石为岁额，从发运副使李溥之请也。（本传云：「江淮运米输京师，岁才三百五十万斛，李溥增至六百万，因除发运副使。按溥除副使，实录不书，会要于景德三年十一月载溥请定岁额，则溥已为副使矣。恐传未必可据也，今从会要。传所云岁才三百五十万斛，盖止言米及黄米数耳，菽粟不与焉。米数见至道元年九月，不知此云六百万石者，通菽粟言之，或专举米数【一九】。当考。）
　　置金耀门文书库，掌三司积年案牍，以三班一人监之。
　　废在京铸钱监，改为铸□金□（□□曰□□）□务，掌造铜、铁、讯石诸器及道具，以供内外出鬻之用。
　　契丹上其国母萧氏燕燕号曰睿德神略应运启化法道洪仁圣武开统承天皇太后，其主隆绪曰洪文宣武【二○】至德广道昭孝皇帝。置中京于七金山【二一】下，其地本奚王牙帐也。
　　注　　释
　　【一】或指是役「役」原作「后」，据阁本改。
　　【二】知秦州杨怀忠言「秦州」原作「泰州」，据阁本及宋史卷四九一党项传改。按此句下承「野儿和尚族蕃落尤大」，宋泰州属淮南路，与此无涉。「泰」、「秦」以形近致误。
　　【三】诏补三寨都首领「三寨」原作「三班」，据同上书改。
　　【四】高维忠宋本、宋撮要本俱作「高继忠」。按高继忠，高琼子，见宋史卷二八九琼本传。疑「高维忠」无考，疑当作「高继忠」。
　　【五】太常博士段晔为国主正旦使「国主」原作「国母」，涉上而误，据宋本、宋撮要本改。
　　【六】所过官属路左献酒「左」原作「在」，据宋本、宋撮要本改。
　　【七】于长吏前对辨无异「长吏」原作「长史」，据阁本及宋史卷三○五薛映传改。
　　【八】建议令形势船倒樯「令」原作「今」，据阁本及宋会要食货四六之三改。
　　【九】然素无文「然」字原脱，据宋本、宋撮要本补。
　　【一○】轻诺寡信「诺」原作「言」，据宋本、宋撮要本及编年录卷三改
　　【一一】而向敏中独无言「独」原作「犹」，据宋本、宋撮要本、阁本及编年纲目卷七改。
　　【一二】敏中素同此议「议」原作「意」，据同上书改。
　　【一三】应在立春前各本及宋史卷一○○礼志同。按宋会要礼二八之六六、太常因革礼卷三三，「立春前」均作「立春后」。
　　【一四】当以正月立春之后上辛行祈谷之祀「上辛」原作「上幸」，据各本及同上书改。
　　【一五】雩祀于季春之节「节」原作「日」，据宋本、宋撮要本及宋会要礼二八之六八改。
　　【一六】或寒露在八月则至九月乃卜「则」原作「到」，据宋本、宋撮要本、阁本及宋会要礼二八之六八、通考卷七七郊社考改。按上引宋会要及太常因革礼卷三六均于「八月」下有「末」字。
　　【一七】监柳州盐酒「柳州」原作「彬州」，按宋无「彬州」。宋史卷四八八交址传作「彬州」，阁本、活字本同，按彬州在荆湖南路，与交址隔壤。宋会要蕃夷四之二八作「柳州监税」，宋柳州属广南西路，接壤交址，当以柳州为是。盖「柳」字一误为「彬」，再误为「彬」，今据会要改。
　　【一八】未有定制「有」字原脱，据宋本、宋撮要本补。
　　【一九】或专举米数「专」原作「传」，据各本改。
　　【二○】洪文宣武「宣」原作「崇」，据各本及续通鉴卷二六考异改。
　　【二一】七金山原作「七京山」，据宋本、宋撮要本、阁本及辽史卷三九地理志改。
续资治通鉴长编
卷六十五
卷六十五
　　起讫时间 起真宗景德四年正月尽是年六月
　　卷　　名 续资治通鉴长编卷六十五
　　帝　　号 宋真宗
　　年　　号 景德四年（丁未，1007）
　　全　　文
　　春正月己亥朔，御朝元殿受朝，德音降京畿流罪以下囚。
　　遣工部尚书王化基乘驿诣河中祭后土庙，用大祠礼，告将朝陵也。（据会要在正月，而实录不书，今附见于此。）
　　甲辰，以知枢密院事陈尧叟为东京留守。
　　乙巳，以权三司使事丁谓为随驾三司使，盐铁副使林特副之。
　　丁未，以皇城使、胜州刺史刘承珪勾当皇城大内公事。
　　癸丑，赠河州观察使、安乡侯德钧卒，廷美第五子也。其夕上元，中宫将召命妇观灯，遂罢之。
　　甲寅，诏武信节度使惟吉序班在镇安节度使石保吉上。惟吉、保吉并兼同平章事，而保吉先拜，上令史官检讨故事，具言唐武德中诏宗姓在同品官上，故行之。
