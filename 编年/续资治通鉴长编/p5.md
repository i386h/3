<!-- { "loadSidebar": true } -->
　　是夕，次陈桥驿，将士相与聚谋曰：「主上幼弱，未能亲政。今我辈出死力，为国家破贼，谁则知之，不如先立点检为天子，然后北征，未晚也。」都押衙上党李处耘，具以其事白太祖弟匡义。匡义时为内殿祗候供奉官都知，即与处耘同过归德节度掌书记蓟人赵普，（普，初见显德三年二月。）语未竟，诸将突入，称说纷纭，普及匡义各以事理逆顺晓譬之，曰：（赵普飞龙记云：处耘亦同普晓譬诸将。按国史，处耘见军中谋欲推戴，即遽白太宗，与王彦升谋，遂召马仁瑀【一】、李汉超等定议。然则晓譬诸将独普与太宗耳，处耘必不在也。今削去处耘名。）「太尉忠赤，必不汝赦。」诸将相顾，亦有稍稍引去者。已而复集，露刃大言曰：「军中偶语则族。今已定议，太尉若不从，则我辈亦安肯退而受祸。」普察其势不可遏，与匡义同声叱之曰：「策立，大事也，固宜审图，尔等何得便肆狂悖！」乃各就坐听命。普复谓曰：「外寇压境，将莫谁何，盍先攘却，归始议此。」诸将不可，曰：「方今政出多门，若埙寇退师还，则事变未可知也。但当亟入京城，策立太尉，徐引而北，破贼不难。太尉苟不受策，六军决亦难使向前矣。」普顾匡义曰：「事既无可奈何，政须早为约束。」因语诸将曰：「兴王易姓，虽云天命，实系人心。前军昨已过河，节度使各据方面，京城若乱，不惟外寇愈深，四方必转生变。若能严敕军士，勿令剽劫，都城人心不摇，则四方自然宁谧，诸将亦可长保富贵矣。」皆许诺，乃共部分。夜，遣衙队军使郭延赟（延赟，不详何许人。建隆二年七月，铁骑左厢第二都指挥使郭延赟领信州刺史。）驰告殿前都指挥使浚仪石守信、殿前都虞侯洛阳王审琦。（审琦，初见显德三年。）守信、审琦，皆素归心太祖者也。将士环列待旦【二】。
　　太祖醉卧，初不省。甲辰黎明，四面叫呼而起，声震原野。普与匡义入白太祖，诸将已擐甲执兵，直扣寝门曰：「诸将无主，愿策太尉为天子。」太祖惊起披衣，未及酬应，则相与扶出听事，或以黄袍加太祖身，且罗拜庭下称万岁。太祖固拒之，觽不可，遂相与扶太祖上马，拥逼南行。匡义立于马前，请以剽劫为戒。（旧录禁剽劫都城，实太祖自行约束，初无纳说者。今从新录。）太祖度不得免，乃揽辔誓诸将曰：「汝等自贪富贵，立我为天子，能从我命则可，不然，我不能为若主矣。」觽皆下马，曰：「惟命是听。」太祖曰：「少帝及太后，我皆北面事之，公卿大臣，皆我比肩之人也，汝等毋得辄加凌暴。近世帝王，初入京城，皆纵兵大掠，擅劫府库，汝等毋得复然，事定，当厚赏汝。不然，当族诛汝。」觽皆拜。乃整军自仁和门入【三】，秋毫无所犯。先遣客省使大名潘美见执政谕意，又遣楚昭辅慰安家人。殿前都点检公署在左掖门内，时方闭关，设守备。及昭辅至，石守信开关纳之。
　　宰相早朝未退，闻变，范质（质，宗城人【四】，初见开运元年。案宋史质传作宗城人。）下殿执王溥（溥，榆次人，初见干佑二年。案宋史王溥传作并州祁人。）手曰：「仓卒遣将，吾辈之罪也。」爪入溥手，几出血。溥噤不能对。
　　天平节度使、同平章事、侍卫马步军副都指挥使、在京巡检太原韩通，（通，初见显德元年。）自内廷惶遽奔归，将率觽备御。散员都指挥使蜀人王彦升（彦升，初见显德三年。）遇通于路，跃马逐之，至其第，第门不及掩，遂杀之，并其妻子。
　　诸将翊太祖登明德门，太祖令军士解甲还营，太祖亦归公署，释黄袍。俄而将士拥质等俱至，太祖呜咽流涕曰：「吾受世宗厚恩，为六军所迫，一旦至此，惭负天地，将若之何？」质等未及对，散指挥都虞侯太原罗彦绬挺剑而前曰：「我辈无主，今日必得天子。」太祖叱之，不退。质等不知所为，溥降阶先拜，质不得已从之，遂称万岁。
　　太祖诣崇元殿行禅代礼【五】。召文武百官就列，至晡，班定，独未有周帝禅位制书【六】，翰林学士承旨新平陶谷（谷，初见干佑元年，邠州人。）出诸袖中，进曰：「制书成矣。」遂用之。宣徽使引太祖就龙墀北面拜受。（国史、实录及他传记并无宣徽使姓名，疑即昝居润也。）宰相扶太祖升殿，易服东序，还即位。髃臣拜贺。奉周帝为郑王，太后为周太后，迁居西京。（苏辙龙川别志言：韩通以亲卫战阙下，败死。太祖脱甲诣政事堂，范质见太祖，首陈禅代议。与国史及飞龙记、司马光记闻、朔记等所载都不同，恐别志误。韩通仓卒被杀，未尝交锋。而太祖实归府第，将士即拥范质等至，质等见太祖必不在政事堂。其约束将士不得加无礼于太后、少帝，固先定于未入城时，非缘质请也。惟执王溥手出血及光所记质不肯先拜，当得其实。今参取删修。）
　　乙巳，诏因所领节度州名，定有天下之号曰宋。改元，大赦，常赦所不原者咸赦除之。内外马步军士等第优给。命官分告天地、社稷。遣中使乘传赍诏谕天下，诸道节度使，又别以诏赐焉。（遣使赍诏谕天下，国史在己酉，今从实录。告祀，实录在己酉，今从国史。二事一体，必同施行，恐不容相先后五日也。别赐诸道节度使诏，其日乃戊午，今并书。眉山苏轼曰：予观汉高祖及光武及唐太宗及我太祖皇帝能一天下者，四君皆以不嗜杀人者致之。其余杀人愈多而天下愈乱，秦、晋及隋，力能合之，而好杀不已，故或合而复分，或遂以亡国焉。龟鉴曰：战国交争而合于秦，民苦秦暴，秦不能一，而汉一之。南北分裂而合于隋，人厌隋乱，隋不能一，而唐一之。五季之余分闰位，天下纷纷而未一也。我太祖得天下以仁，而民从之，故天下一于宋。真人勃起，开创大业，是又跨唐、虞，越汉、唐，而与帝王匹体也。亦知宋兴之由乎？我太祖之生，盖天成二年丁亥岁也。祥光瑞采，流为精英。异芳幽馥，郁为神气。帝王之兴，自有珍符，信不诬也。居有云气，出有日晕，天心之眷顾笃矣。俚语称「赵神言夸宋」，人心之向慕久矣。天与之，人与之，而太祖则不知也。方其北面周朝，奉命征讨，赫声濯灵，所向辄克。显德之七年，太祖生三十有四年矣。「采薇采薇，薇亦作止」，时盖正月之上日也。是日也，京师已有推戴之语，而内庭未之知。「我出我车，于彼牧矣」，时盖是月之三日也。是日也，将士又有推戴之语，而太祖未之闻。越翌日甲辰，寝门未辟，拥逼者至，太祖未及语而黄袍已加之身矣。噫！南河之避，舜犹有辞；大垧之至，汤犹有待。事势至此，圣人不得以游乎舜、汤之天矣，奈之何哉？则亦有毋虐臣主之誓而已，有毋掠民庶之誓而已。三逊三辞，黾勉而受之，能律将士以保周宗，而不能使周禅之不归，能择长者房州之奉，而不能遏陈桥之逼。天实为之，吾其奈何！欧阳记五代史也，书梁、汉曰亡，书晋曰灭，至周则大书之曰：「逊于位，宋兴。」呜呼！我宋之受命，其应天顺人之举乎！受命之日，市不易肆，仁之至也。卧榻之侧，他睡不容，义之尽也。）
　　汴都仰给漕运，故河渠最为急务。先是，岁调丁夫开浚淤浅，糗粮皆民自备。丁未，诏悉从官给，遂着为式。又以河北仍岁丰稔，谷价弥贱，命高其价以籴之。
　　上之入也，闾巷奸民往往乘便攘夺，于是索得数辈斩于市，被掠者官偿其赀。
　　戊申，赠韩通中书令【七】，以礼葬之，嘉其临难不苟也。初，周郑王幼弱，通与上同掌宿卫，军政多决于通。通性刚愎，颇肆威虐，觽情不附，目为韩瞠眼。其子微有智略【八】，幼病伛，时号韩橐喰，见上得人望，每劝通早为之所，通不听，卒死于难。王彦升之弃命专杀也，上怒甚，将斩以徇，已而释之，然亦终身不授节钺。其后，上幸开宝寺，见壁上有橐喰及通画像，遽令扫去之【九】。（记闻云：上初欲斩王彦升，以初授命，故不忍。然终身废之不用，盖误也，但不授节钺耳。）
　　赐唐主李景诏，谕以受禅意。
　　己酉，复置安远军于安州，镇国军于华州，泰宁军于□州。
　　辛亥，石守信自义成节度使、殿前都指挥使为归德节度使、侍卫马步军副都指挥使，常山高怀德自宁江节度使【一○】、马步军都指挥使（按宋史作江宁军节度使、侍卫亲军马军都指挥使【一一】。）为义成节度使、殿前副都点检，厌次张令铎自武信节度使、步军都指挥使为镇安节度使、马步军都虞侯，王审琦自殿前都虞侯、睦州防御使为泰宁节度使【一二】、殿前都指挥使，辽人张光翰自虎捷左厢都指挥使、（按虎捷左厢，宋史及宋史记皆作虎捷右厢。）嘉州防御使为宁江节度使、马军都指挥使，（按宁江，宋史及宋史记皆作江宁。）安喜赵彦徽自虎捷右厢都指挥使、岳州防御使为武信节度使、步军都指挥使，官爵阶勋并从超等，酬其翊戴之勋也。
　　壬子，赐文武近臣、禁军大校袭衣、犀玉带、鞍勒马有差。
　　癸丑，放周显德中江南降将周成等三十四人复归于唐。（成，未见。）
　　乙卯，遣使往诸州赈贷。
　　丁巳，命宗正少卿郭□祀周庙及嵩、庆二陵，因诏有司以时朝拜，着于令。（堒，未见。）
　　天雄节度使、守太尉、兼中书令、魏王宛邱符彦卿（彦卿，初见天成元年。）
　　上表乞呼名，诏不允。彦卿宿将，且前朝近亲，皇弟匡义汝南郡夫人又彦卿女也，上每优其礼遇云。
　　先是，镇安节度使、侍卫马步军都虞侯武安韩令坤（令坤，初见显德二年。）领兵巡北边，慕容延钊复率前军至真定。上既受禅，遣使谕延钊与令坤各以便宜从事【一三】，两人皆听命。己未，加延钊殿前都点检【一四】、昭化节度使、同中书门下二品，令坤侍卫马步军都指挥使、天平节度使、同平章事。
　　辛酉，赐霸府宾佐将吏袭衣、金带、鞍勒马有差。
　　壬戌，归德节度判官【一五】宁陵刘熙古为左谏议大夫，掌书记赵普为右谏议大夫、枢密直学士，宋、亳观察判官安次吕余庆为给事中、端明殿学士，摄观察推官太康沈义伦为户部郎中，归德节度副使张彦柔领池州刺史。（彦柔，见清泰元年，恐非此人。）
　　甲子，以皇弟殿前都虞侯匡义领睦州防御使，赐名光义。
