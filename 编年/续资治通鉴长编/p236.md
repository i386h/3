<!-- { "loadSidebar": true } -->
　　知雄州李允则言契丹议筑武清、安次、涿郡州城，上曰：「是正违誓约。若俟其兴功而言，则必耻于中辍。」乃诏允则因使北境者谕之。既而允则言彼国闻命，即罢其役。（或作武清、寨次、遂州城，当考。）
　　癸酉，缘边禁兵老病当停者，诏隶本州岛剩员，如闻侵费边储，烦于转送，宜令转运使阅验，咸遣归农。
　　丁丑，广州言：「大食国人无西忽华，百三十岁，耳有重轮，貌甚伟异，自言远慕皇化，附古逻国船至。」诏就赐锦袍、银带加束帛。
　　边臣言北境移牒，「商旅违大朝禁法，买卢甘石至涿州，已依法行遣」。
　　癸未，庆成军太宁宫庙成，总六百四十六区。
　　赐故吴王李煜曾孙女绢百疋、钱二百万，以备聘财，仍遣内臣主其事，恤亡国之后也。
　　甲申，命京东路转运使、工部郎中高骧，淮南路转运使、祠部员外郎、直集贤院张象中两易其任。骧，登州人，或言其乡曲非便，故徙之。象中，昭允弟昭易子也。
　　上封者言，奏举使臣皆无其限，虽元限七人，有一月中连举五人者。诏枢密院今起引对，具奏举年月以闻。
　　乙酉，诏：「尚书、丞郎、两省给谏知州府，而本部郎中、员外郎及两省六品以下官充本路转运使副者，承前例须申报。虽职当统摄，方委于事权，而官有等差，宜明于品级。自今知制诰、观察使已上知州府处所申转运司状，并止署按检，令通判已下署衔供申。如转运使官秩在上者，不用此令。」其后，张咏以礼部尚书知升州，凡有祠部事，皆申公状，咏因上言：「臣官忝六曹【一一】，祠部乃本行司局，而例申公状，似未合宜。望自今尚书、丞郎知州者，除申省外，其本行曹局止署按检。」从之。（张咏事，本志在六年，今并书。咏为礼书，乃四年四月也。）
　　先是，诏禁命官取息钱，犯者勿偿。大理寺丞、知考城县皮子良贷京师民钱十七万，到官即自首。上恶子良无行，宪司鞫问，法当赎铜，命停官。
　　丁亥，诏：「河北河东忠烈、宣勇、广锐军士，自今老病者即放归农，无勒召人承替。其阙员，并自京补选。」
　　庚寅，诏坊、监、仓、库军士疾病者，续其口粮，无令失所。时髃牧司秣马卒因病请告，停其所给，有□食饿死者。上闵之，故有是命。
　　乙未，庆州言怀安镇山水暴涨，漂溺居民。诏人赐千钱，米一斛。
　　八月丙申朔，日有食之。
　　内出京城四郊禾黍穗示辅臣曰：「前夕风雨漂暴，虑其致损，遂令于高下田遍取视之，皆无伤也。」
　　丁酉，诏京畿诸县夏税，前令送咸平、尉氏者，今许在京及本县输纳。
　　令河中府周太祖葬冠剑之地，禁樵采。
　　诏：「自今文武官在任同事，并须从长裁遣，如任情偏执，不循理道及用私忿不和者，转运、提点刑狱司察举以闻，当遣官辨其枉直而重责之；如不察举，并丝之。」时挠、耀、保州继言同官不和，命使劾问，而知嘉州袁成务请行戒约，故有是诏。成务，逢吉子也。
　　令杂买场市物，并给现钱。先是，以茶充直，不便于民也。
　　诏学士院，青词、斋祝祭文，止称皇帝，无列尊号。
　　左仆射张齐贤再表请老，戊戌，以司空致仕，还洛阳别业。入辞便坐，方拜而仆，上遂止之，许二子扶掖升殿，命并坐聣为三以优之【一二】。
　　令滨州吏免牛税钱一年半。
　　方宅副使赵守伦言，河东广锐军士善骑而武艺不习【一三】，望自京简取队长，精加训练，从之。
　　澧州慈利县人蛮人侵扰汉土，荆湖北路转运使陈世卿率兵逐之，因请复置澧州、武口等寨控之。酋长下溪州刺史彭儒猛愿岁修职贡，世卿以闻，己亥，降诏慰銟，且许焉。
　　先是，澧州民四十七家诉蛮侵其地，诏合门祗候开封史方乘驿往，与转运使同案视。于是自竹缙驿至申文崖复地四百里，得所掠五百余人，及置澧州等寨，即以方知邵州。（史方本传云，置澧州、武口、杨泉、索溪四寨。按会要及实录，但澧州、武口二寨耳。当考。）
　　知升州张咏头疡甚，饮食则楚痛增剧。御下急峻，宾僚少不如意者，动加诟詈。通判成悦为吏勤事，而咏性躁果，刑讼多出独断，悦尝以法规正，无所阿顺，咏不礼焉，人颇少之。咏累求分务西洛，壬寅，命工部侍郎、集贤院学士薛映代之。映告谢便坐，自言久历外任，求领近职。翌日，授枢密直学士，仍令驰驿以往。咏既还，不能朝谒，即命知陈州。
　　映至升州，言官有牛赋民出租，牛死，租不得蠲。上览奏矍然曰：「此岂朝廷所知耶！」遂诏诸州条上，悉蠲之。（据实录，蠲牛税在九年十月癸未，时映已罢归，今并书于此。）
　　上因览升州奏，谓辅臣曰：「当时吊伐彼方，所以持久者，盖太祖约束曹彬不许杀人也。彬寻遣李继隆入奏，收城之后且保全李煜一门。太祖既可其奏，又益戒其杀人。及城破，中使传宣适至，煜家族保全，城中人悉免戮。太祖深慈至仁，皆此类。」（实录附此事于明年正月戊申，今因薛映知州并书之。然平江南时，已略着太祖戒杀之意矣，或可削。）
　　诏太庙祠祭，令行事官与宫闱令躬洗涤祭器，诸祠祭亦如之。
　　癸卯，诏銟三司度支副使鲍中和，以其前聭户部督治帐籍，总九十万，曹事无壅故也。
　　甲辰，诏枢密直学士限置六员。上初欲授薛映以此职，因问王旦，旦曰：「先朝但置两员，今已九员矣。」上曰：「且复除映，自此当为定限也。」故有是命。（张咏、李浚、刘综、任中正、周起、戚纶、张秉、李士衡、【一四】、刘师道。）
　　赐秦州小洛门采造务兵匠缗钱，仍委中使王怀信具勤瘁者名闻，咸与迁补。
　　乙巳，鄜延路部署曹利用言：「缘边所居归明人户防遏立功者，望署为弓弩手指挥【一五】。」诏利用询其人，如愿为之，及经久利便，即依所奏。
　　命东染院使秦羲、开封府判官寇玹乘传至棣州按视城、堤，图上利害。时孙冲等请不徙城，议者言其不便故也。
　　初议铸玉清昭应宫正殿圣像，令江、淮发运使李溥访巧匠，得杭州民张文昱等，就建安军西北小山置冶，溥领视之。丙午，溥奏道场有神雀、异光、庆云之瑞，诏修宫使丁谓驰往醮谢，宴犒官吏、将校、耆老，赐役夫缗钱。溥与谓相为表里，多载奇木怪石，尽括东南巧匠以附会帝意。谓复言溥监铸圣像，蔬食者周岁，诏銟之。
　　上作祥瑞论、勤政论【一六】、俗吏辨赐辅臣，人一本，因曰：「如闻中外有议及朝廷崇奉祥瑞、躬亲细务者，故着此以晓之。」辅臣请示百官，立石于国学，许之。
　　河东转运使言所部大稔，诏三司宜乘时积谷，聚于陕西及缘河州军，以备歉岁。
　　丁未，遣使葺广州南海庙。
　　戊申，通判棣州史莹言：「本州岛河水为患，堤防不固，虑非时决溢，冲注州城。望徙井邑于试河，其城垒俟霜降水涸而葺之。」知州孙冲又言：「臣前举莹共治水事，莹党右豪族，妄请徙城。愿召赴阙，劾其罪。」从之。时试河有富民赂官司请徙州治，故冲奏及之。（六月丙寅，当考。）
　　己酉，徙河北转运使、右谏议大夫王曙知寿州，度支员外郎李应机知濮州，其本路走马承受使臣悉代之，坐不察边肃贪纵故也。
　　三司借内藏库绢三十万疋。
　　庚戌，淮南路滁、和、扬、楚、泗五州旱，诏发运使减运河水以灌民田，仍宽其租限。州县不能存恤致民流者，罪之。
　　诏河东诸军，昨简隶剩员，如闻尚多强壮，可并为带甲剩员，以便给使。
　　乙卯，提点开封府县镇公事段惟几，言畿县夏租，民乏二麦，望许以秋稼折纳。从之。惟几，思恭弟子也。
　　遣使治扬州回銮寺，奉安太祖神御。先是设殿于其偏，始改从正位焉。
　　丙辰，知制诰王曾判大理寺。判寺，旧用郎官，上欲重其任，故特命曾。对便殿，谕之曰：「天下之命系于狱，今以屈卿。」曾顿首谢，仍赐钱三十万，因请辟奏僚属，遂着为令。
　　诏：「如闻诸路采木送京师，其数尤广，颇扰民。宜令三司规度，如给用无阙，宜悉罢之。」
　　上作对照诗示辅臣，有「孜孜绥万国，不媿鬓边丝」之句，王旦曰：「陛下忧勤万方，励精庶务，发挥圣道，形于天章。臣等固当夙夜尽心，上副求治之意。」
　　辛酉，诏应保举官有误犯私罪非故违者，自今勿连坐举主。（六月末李说事可考。）
　　龙图阁直学士陈彭年上编录太宗圣制合二百四十卷【一七】，诏中书门下详校，奉安于太清楼、资政殿、崇文院【一八】、秘阁、西京三馆各一本。
　　癸亥，诏：「自今诸卫将军、诸司使副、三班使臣知州府军监处贡举人，委通判、幕职、录事参军及所试官依格式解发【一九】。其武臣更不管勾，止同署解状，所解不当，亦不同罪。」
　　甲子，上封者言：「伏睹文武官以郊禋、诞节补任子弟官者，多年在幼稚，坐食廪禄。有穷经潦倒之士，下位沈滞之人，常增浩叹。望行条约。」上令辅臣议其事，特限年立制，议寻不行。
　　诏应制狱无临时处分者，并依推勘条式决遣，流罪及命官则具案以闻。先是，审刑院详议官查拱之，言诸州奏案，多以所降宣命止言制劾，干系官吏情罪，具案以闻，乃悉拘禁以伺断敕，颇成留滞，故条约之。拱之，道子也。
　　诏：「南省及诸司五品以下官，各具本贯、三代出身、历任有无违阙家状上御史台。自今新升朝衙谢后，并须准此具家状纳审官院，逐旋牒送御史台编联收掌，准备非时检阅【二○】。」
　　九月丁卯，诏大理寺断案差互者，本断官并行勘劾。申明咸平二年四月之诏也。又诏断敕取其简要，不必繁□款辞所断罪不得以取旨为文。上曰：「一成之法，朕与天下共守。如情轻法重、情重法轻之类，皆当以理裁断，具狱以闻。」
　　戊辰，诏：「应大礼朝会，据仪制，京官并赴陪位。自今不至者，令御史弹奏。」
　　己巳，龙图阁直学士陈彭年上言：「禘祫之日，孝惠、淑德二后神主自别庙赴太庙，祔于简穆皇后神主之下、太祖神主之上，此盖用曲台礼别庙皇后禘祫祔飨太庙之说。窃思二圣御□之辰，可从兹制，升祔之后，难举此仪。今以椒掖追谥之尊，居宸极正统之右，稽之经意，既靡于前闻；度于人情，实违于顺德。窃虑明灵合飨，神礼未安，欲望特诏礼官再加详定，或祭于别庙，或次于正主，冀协聿追之旨，永臻锡类之祥。」诏有司详定上奏，曰：
