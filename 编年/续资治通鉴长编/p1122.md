<!-- { "loadSidebar": true } -->
　　辛酉，权发遣江淮等路发运副使蒋之奇直龙图阁。之奇岁漕计复以六月办，奏计京师，故有是命。
　　手诏李宪：「勘会诸路团结到役兵工作日久，人力疲敝，兼边廪耗费数不少。若不于工役稍见涯涘之际节次减放，则费用滋广，颇有侵蠹。宜候八月末工绪有涯，以远近节次放归讫奏。」
　　壬戌，御史黄降言：「朝廷修立敕令，多因旧文损益，其去取意义，则具载看详卷，藏之有司，以备照使。比者，官司议法，于敕令文意有疑者，或不检会看详卷，而私出己见，裁决可否。乞申饬官司，自今申明敕令及定夺疑议，并须检会看详卷，考其意义所归。所贵法定于一，无敢轻重，本台亦得以据文考察。」诏下刑部。刑部言：「元丰敕令格式看详卷共二百二十册，难以颁降。乞自今官司定夺疑议，及申明敕令须看详卷照用者【二五】，听就所掌处抄录。」从之。
　　甲子，诏三省吏行遣断绝差赐银、绢，着为令。
　　知沧州赵瞻奏：「河北盐法渐已就绪，乞自大名府澶、恩、信、安、雄、霸、瀛、莫、冀等州军【二六】，尽行榷卖，以增其利。」从之。（赵瞻奏当考。）
　　乙丑，奉议郎刘挚知滑州。挚前为右司郎中，坐事冲替，故复之。
　　诏蕃官内殿承制鄂特凌叶为左藏库副使。以讨西夏，于双池再战皆重伤，及获小首领一级也。
　　知邵州关□言，置芙蓉石驿峒寨栅，乞差二百骑防托。诏广南西路钤辖司与百骑。
　　枢密院言，交趾使人见辨议疆至，全未听伏，恐边防尚须警备。诏熊本缘边城寨及守御次第有未周备事，悉意措置，具如何施行以闻。（六月四日，本已除吏侍，当考何日离桂州，并后来如何措置。八月九日、十九日、二十一日可考。）
　　丙寅，广西经略安抚司乞于融州王口寨置转买务，通汉、蕃交市，乞度僧牒三十为本。从之。
　　陕西转运司【二七】言：「通判延州□安宪准诏与鄜延路经略转运司筹度，于要近城砦多聚粮草。延州秋稼丰稔，民户不能蓄积以待价，必为射利之人乘时贱取闭籴，以待官场之急。延州诸县，去城砦近者十里，远者百里，今秋应纳青苗、免役，为钱十三万缗。欲定地理远近加饶法，令民于诸城寨折纳，转运司拨还提举司。本司勘会鄜延路上下番将兵在极边，今又增四将马军及户马二千人，供馈不易。如安宪所言，公私交便。」从之。
　　诏除名均州编管人、前漳州军事判官练亨甫移彬州编管，坐与有服兄劼同取杂户女秽滥也。
　　丁卯，手诏：「提举陕西买马监牧郭茂恂乞赴阙奏事。茂恂在职数年，全无绩暛，此乃欲凭借口舌，开释罪戾。宜止令具所见附驿以闻。」（纲要云：是月，河北路始并大名府澶、恩等十州官皆榷盐。）
　　注　　释
　　【一】寖亏本数「数」原作「类」，据宋会要职官四三之六改。
　　【二】以上批闻纯粹与知太原府吕惠卿素有私嫌恐难协济边事故也「以」字与「边」字原脱，据宋会要职官六一之四一补。
　　【三】乃乞量损蒲江盐直据文义，「乃」疑为「仍」之误。
　　【四】乞以南郊奏子恩赠祖福一官「子」原作「予」，据阁本、活字本及宋会要仪制一○之一七改。
　　【五】鄜延「鄜」原作「麟」，据本书卷三四六元丰七年六月丁丑条改。
　　【六】但改溢字作失字据文义，「失」疑为「决」之误。
　　【七】诏遣金部员外郎井亮采勾当御药院梁从政按视「诏」字原脱，据宋会要食货六八之一一三补。
　　【八】李思古已死「思」原作「师」，据下文及宋会要兵一八之一四、宋史卷四八六夏国传改。
　　【九】欲望许臣总额据文义，「额」疑为「领」之误。
　　【一○】今乘羌人未宾「未」原作「来」，据宋会要食货二之六、六三之八○改。
　　【一一】向外把截「向」原作「内」，据阁本及同上书改。
　　【一二】诏夔州路转运司相度「相」原作「指」，据宋会要蕃夷七之三八改。
　　【一三】兼闻昨兰州贼退「昨」字原脱，据宋会要兵二八之三○补。
　　【一四】今入寇必惩艾前车「必」字原脱，据同上书补。
　　【一五】当时不轻发同上书作「常持重不轻发」。
　　【一六】黄货谷「货」，宋会要兵二八之三○作「贯」。
　　【一七】报先禅院「先」原作「光」，据阁本及宋会要道释一之三○改。
　　【一八】实非愚臣苟用爱惜捃摭非罪据文义，「惜」疑为「憎」之误。
　　【一九】程庆阁本作「陈庆」。
　　【二○】有口者能议其否「议」原作「察」，据阁本及文义改。
　　【二一】给空名宣札三百「札」字原脱，据宋会要兵一八之一四补。
　　【二二】京西路「京西」二字原倒，据宋会要兵二二之一二乙正。
　　【二三】若岁买二分「岁」字原脱，据同上书补。
　　【二四】及据淄州淄川「淄川」二字原脱，据阁本补。
　　【二五】及申明敕令须看详卷照用者「及」原作「又」，据宋会要刑法一之一三改。
　　【二六】乞自大名府澶恩信安雄霸瀛莫冀等州军「军」原作「运」，据宋会要食货二四之二五改。
　　【二七】陕西转运司「司」原作「使」，据阁本及宋会要食货三九之三七改。
续资治通鉴长编
卷三百四十八
卷三百四十八
　　起讫时间 起神宗元丰七年八月尽是年九月
　　卷　　名 续资治通鉴长编卷三百四十八
　　帝　　号 宋神宗
　　年　　号 元丰七年（甲子，1084）
　　全　　文
　　八月戊辰朔，门下省言：「刑部奏钞，宣德郎乐京据例当作情理稍轻，不碍选注。京本坐言役法，本部不敢用例。」诏乐京情重，刑部引例不当。（朱本删去，新本复存之。乐京事已见熙宁四年十二月。【一】）
　　熙河兰会路经制司言：「岷州蕃兵将赵惟吉、康谷寨主夏亮坐前任随知岷州张若讷役禁军修教场冲替，乞许其自新，宜令依旧。」诏赵惟吉、夏亮许留在任，各展磨勘二年。
　　荆湖路相度公事所言：（孙览相度公事，见五月二日，又十一日。）「王江一带，自大湴口以上接连檀溪诸蛮，与今道路相接。朝旨专委管勾广西经略司机宜文字程节招纳措置。本处地理阔远，蛮已归附，须筑一堡寨，以为守备。」诏节相度。节言：「王江上流地名安口，控扼诸峒，其地□平，可建城寨。然由王口而上，经大湴、吉老江口，皆生蛮猺团族，惟以略峒民板木为生。今虽效顺，各有俸给，若建城寨，亦须兵威弹压【二】。今欲沿江及中心岭各治道路渐进【三】，先置堡铺于吉老江，量留丁以防钞截粮道，然后安口可以即工。」又言：「王江一带团峒，东由王口、三甲，西连三都、乐土，南接宜州安化，与诚州新招檀溪地密相邻比。熙宁中，尝遣承制刘初领兵丁置寨于安口，诸蛮并力杀伤官军，自此蛮情愈更生梗。今篃招纳，例皆效顺，当开道路，置堡寨、驿铺，分兵丁防守，乃为久安之计。又缘事干两路【四】，须与诚州同时措置，庶使诸蛮力有所分，易为办集。」并从之。（五月二十七日可考。）
　　御史蹇序辰言：「闻京西麦斗钱不过三十，转运司乃令税户折纳钱六十以上。」诏京西转运司具析以闻【五】。（朱本以为事小削去。要见后来如何。）
　　己巳，诏以鄜延路经略司言【六】：「新归顺三班差使马乞追蹑西贼被伤死。昨米胡川获级未赏，有子山子。」诏：「马乞来降，招诱人户数多，又累立功，山子与三班借职，赙钱三十千、绢十匹，获级当迁三资，给绢六十匹。」
　　庚午，新提点夔州路刑狱、朝议大夫裴士林知澶州。先是，河北路转运判官张适劾奏知澶州吕希道郡事不治，境内贼盗充斥，致烦朝廷专官捕逐未获，乞重置朝典。上批：「裴士林今日在殿诉陈，以母亲高年，远行不便，乞易一近地差遣。契勘士林累典剧郡，颇有干力，可令替希道赴阙。其夔州路提点刑狱，别选人具名进呈。」
　　始，希道除知澶州，辞日，上谕曰：「以河徙，欲镇安百姓，执政进拟从官，朕选用卿。」希道至澶，以治绩称，秩满再任。河朔保甲白昼持挺，公然为盗，教队巡检和德挟提举司势，因缘枉法，掠聚货贿，监司隐忍不敢诘。希道发其赃状，僚属皆惶恐，希道即独奏其事，捕德下狱。提举官闻之，驰驿至澶，取保甲因尽释之。希道曰：「山可移，狱不可变！」既穷治，取其首领于劫掠处斩之，余皆配隶。澶人感泣，朝廷亦命他路监司审其狱皆实，重贬德。自是提举司益不协，保甲有犯法者，诸邑稍加惩治，则必反中以他事。希道檄诸邑，保甲犯法有疑必送州，至则悉论如法。提举官怒，欲劾希道，其同僚以希道辞直，不敢书状，乃已。元丰五年夏，河东注灵平埽，（事见五年七月壬午。）一夕溃岸几决。希道曰：「此正前日之曹村也，事不可再。」即驰至河上自督役，河得无虞。先是，河决小□，（四年八月八日，河决小□。）南直灵平下埽，甚急，当岁有水患。乃请开大□口道河循西山北河，论者以为得禹之旧迹，自是曹村无水患矣。张适为转运判官，（适除运判，乃六年十月。）上河朔盐利，以助边计，诏推行之。希道曰：「祖宗手诏在，北门地多斥卤，民所衣食，故通盐不禁，河朔之人可安不可扰。」适深恨怒。初，澶河未徙，南北城相望，河贵其内，故并河为禁地。河既徙而北流，有盗十余人劫掠他州县，夜道退滩，适因奏强贼由城中过，法当按责守臣，希道遂罢。（此据范祖禹志希道墓，须更考详。八年四月二十一日，适责官。）
　　右侍禁杜能自陈有边功，御延和殿引见，赐人马甲一联。
　　诏内臣殿侍管押户马往陕西、河东路，司勋取死损、见在分数等第以闻。
　　真定府路安抚使冯京言，洺州水灾，漂浸公私庐舍。诏转运司限两月修完。
　　枢密院言：「蛮乞弟昨弃巢穴而遁，今闻无所依止。」诏：「王光祖遣人招谕乞弟，许出降，与免罪补名目，于近边勾当。」是岁，乞弟死。
　　权河北转运判官张适言：「已遣第十五副将王文景领兵捕杀澶州界髃贼，权令选乘铺马七匹。」诏张适不当差马铺马给将下，特释罪。（朱本云事小不书。）
　　辛未，诏礼部侍郎李常罚铜十斤，膳部郎中曾有开与宫观差遣。坐修条不当也。
　　熙河兰会路经略司言：「昨夏贼围兰州，蕃官三班奉职章鄂特把隘伏截得力，虽不获级，乞恩。」诏章鄂特迁一资，换本族巡检。
　　诏：「宗室有期以下服既殡，许嫁娶，毋得用花彩及作乐，着为令。」（御集尤详，今从实录。）
