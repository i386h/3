<!-- { "loadSidebar": true } -->
　　壬寅，起居郎兼权给事中姚□言：「中书省录黄：孙贲除知兴州。按贲昨知真州日，以筵会为由，昵近娼女；闻亲弟之哀，匿而不举者数日；既在式假，又引娼女与之饮谑。致臣僚上言，下监司体量，皆有实状。而勘官蒙蔽，虽不曾结正踰违之罪，其为滥行，闻于四方，何以承流宣化，仪民正俗？今又堂除知兴州，虽非大藩，亦是优郡。滥声未息，旧贯复还，窃恐无以甄别人材，厌服士类。」诏贲改差知淮阳军。（孙贲除知兴州，政目在十八日，实录不云。）
　　赐鄜延路钤辖王愍、熙河路钤辖种宜并副将银合茶药有差，以西贼去年犯环州，两路出界讨荡、牵制有劳也。（七年十一月二十八日，环庆章楶保明鄜延、泾原两路策应功状小贴子：勘会自元昊逆命之后，凡西贼入寇一路，其邻路策应人马未尝有能及事。今泾原、鄜延所遣兵将冒大寒，趋险道，昼夜兼程，前来会合，不及贼者数十里尔。而鄜延蕃兵尚能于徼外有所斩获，诸将之中仇祖德由贼来路相继而行，最先到本路，李沂次之。贼之出塞也，虽遭折可适等邀击失利，而所以不敢迁延者，李浩追袭之兵直前，两路之兵相差以进，军伍争奋，声势益大，宜其西贼之狼狈遁去也。功有相因而成者，正谓此也。其姚兕以下策应将官、部队将等使臣，欲望圣慈特赐等第推恩，以激忠义，则今后一路被寇，必有争先赴急解纷之人，所补不细。泾原、鄜延策应统领官、将官、部队将、蕃官等继李浩所领兵之后，追粘策应，内有无斩获之人，不敢辄入功状。或蒙朝廷录其忠劳赴急解纷，即乞特降指挥，取索职位、姓名。又两路策应之兵，虽诸将兼程倍道以赴其急，皆逐路帅臣公心体国，不分彼我，遂能及事。伏望圣慈特降指挥，契勘元发遣策应兵马帅臣职位、姓名，稍加褒录，以风诸路。）
　　广西经略司言：「邕州管下温闰寨水土恶弱，自来轮右江都巡检两员往驻札半年，死损人兵不少。乞自今上半年者春季在温闰寨，夏季在真峒驿，下半年秋季在真峒驿，冬季在温闰寨屯戍。不惟全惜人命，缓急亦不妨照应。」从之。候一二年边防无阙，可徙近里屯戍。
　　癸卯，泾原路经略司奏乞拣选诸将下剩员，年六十以下，精力不衰，依旧充军，以补阙额。从之。仍诏陕西诸路准此。
　　甲辰，尚书省言：右通直郎李孝称为父及之年八十四岁，见任通议大夫致仕，虽遇大礼，缘拘吏部格不许□封，恐非朝廷推恩优老之意。诏孝称许□封父一次，仍令今后官员如父任大中大夫以上致仕，未经□封者许封一次，即不得至三公。
　　乙巳，诏：寒雪，在京工役给假三日。（御集二十七日。）
　　兵部言：河东路麟、府、丰三州弓箭手承见耕熟地者与免一年，得旧熟地今荒闲者与免二年，得生荒地者与免三年上番。从之。
　　户部言：麟、府、丰州管下堡寨、烽台、口铺，并差禁军或弓箭手、蕃兵守坐，欲依例给钱米有差。从之。
　　麟府路体量安抚司奏：「弓箭手每指挥多不敷额，缘弓箭手不费钱粮，可代正兵，而又便习弓马，勇于战斗，谙熟山川，通知出入道路，在边防诚为得力。所以招置不足，盖缘河外地瘠，差役频并，欲别行措置。并须土人为保，在任内复有逃亡，任终考察不理人数。」从之。
　　丙午，户部言：「官员料钱应折支者，到阙，自朝见日支见在京分数，朝辞日支见在外分数。今欲除见任人依本任请受外，系请亲任及前任料钱者，在京及外处各依本处支给分数。」从之。
　　门下省奏：「神宗皇帝御笔文字编修成书，已同进呈。今中书、尚书两省复定日进呈神宗皇帝真笔，而门下省不与，理当三省同进。」御批：并中书省改日进呈，速关与逐省照会施行。（御集八年正月二十九日御批，今附本日。）
　　丁未，吏部、工部言：河阳状论列中潬一岸在大河中四面俱是紧急向着，而官吏有责无赏，实为未均，欲将本岸立为第三向着推赏。从之。
　　时苦雨雪，刑部侍郎丰稷以为「厥罚常寒」【一三】，自二圣临御，朝廷清明，何嘉祥未臻，而沴气斯应？岂应天之实未允，事天之礼未备，畏天之诚未孚欤？岂宫掖之臣有关预政事者欤？天道聪明，苟无其事，变不虚生。若不畏惧，有以消复，则凶变必至。愿陛下昭圣德，畏天戒，延问名臣，总正万事。任贤责成，而不受浸润之谮；惠民以实，而不尚姑息之政。言如春阳，动如祥风，六宫和于内，百官和于朝，万民和于下，则天地之和应，而灾沴消矣。（此据丰稷本传，附见正月末。）
　　中书侍郎范百禄言：
　　窃闻水官自元佑四年正月二十八日准敕罢回河，后逐年并功修进梁村锯牙并大河两马头，经今四周年有余，用过功力浩瀚。兼三处并行第一等向着，其河清人数、年计物料、使臣酬銟，并系第一等。今锯牙与两马头连□约及数十里，其东马头进筑，与西马头相向，所以北流河门止有三百二十步阔，似此多方尽力，擗拶水势，岁月既久，湍迅安得不激射奔赴东流？赖得北流向紧，所以未至全河东去。若如水官之意，既进埽緷，又狭河门，只留一百五十步，及预乞朝旨候北流浅小，作软堰闭断。详此五事，显见必欲回河，特以分水为名，托云恐东流生淤，阴行巧计耳。方且鼓唱言路，以非为是，致台官章疏前后十余，中外传听，不能无惑，深恐不便。臣愚窃谓若大河东流，别无患害，在公在私，有何不可？只缘东流故道久来淤高，虽累年偷功开浚，岂能及得北流河道，见行地势自是卑平。兼元佑三年冬，臣与赵君锡行河奏状内，东流故道堤岸缺破，有牛羊道口、车路等一万一千余处，虽累年偷功修补，岂能保得一例尽获牢固？若如水官之计，乘紧流向东，候北河浅小，便要闭塞，回夺全河，即北京之北二十里许小张口等处不测冲决，不则又以北二十里许田令公渠等处亦不测冲决，若只此等处决，必皆复入北流，大河为患未至甚大。然而北京一境内外，生聚沉没为鱼，不胜其菑矣。若更舍此近处而向馆陶以下，决复在东岸，则滨、棣、德、博、沧州等数十县地土，千余里生灵，将何以堪？若水官恐向去簄虞，避免忧责，不敢明言回河，只托以分水为说，一向增进马头、锯牙，巧设埽緷、软堰之类，更积岁月之久，必然大段淤却北流河道，则将来紧流不免须奔东河，其为患害正与回河无异。显是水官实欲收回河徼幸之功，而外不任回河败事之责也。朝廷容其施为，亦已久矣。今既悟其有害，若不速行救正，且为改更，一旦误事，安危所系，岂得稳便？臣愚伏望二圣陛下详览臣前件事理，特轸睿慈，深诏三省速议果决，去拆河上锯牙、两马头，开放河门，任令大河自浚趋下，免致壅遏、障塞、淤坏北流，积为大河。若北流通快，将来每遇涨水，自然分向东流，即是分水之利。两河并行，久远安便。今日之计，宜及涨水以前，先事措置，庶免后悔。若遂其过，悔将无及。臣诚愚戆，愿不负二圣陛下忧国恤民之心。
　　贴黄称：「臣自去冬以来，都堂聚议，及水官等白河事，臣累说梁村锯牙、两马头甚非典据，拥拶河流，逆水之性，于大河不便，及曾帘前面具奏闻，但以未有章疏，朝廷未能决议去拆，所以今来须至缕缕上渎圣听，不任惶恐。」
　　又称：「臣窃以壅防百川，古人所忌，周太子晋力谏灵王壅谷、洛二水之事是也。况黄河百川所聚，乃天地之脉络，岂有以人力多方擗约，不顺其性，经久如此而不致患害者？臣考古验今，灼见不便，区区愚心，既知如此，夙夜忧惧，不敢缄默。乞赐圣览，特达施行。」（台官章疏前后十余，当考求李之纯、董敦逸、黄庆基所上章疏。）
　　百禄又言：「自元佑四年正月二十八日降敕罢回河，后来臣僚回河之意终不肯已，然而大河亦终不回。二圣洞照河事，亦终不可惑。且如元佑四年秋，北京之南沙河直堤第七铺决，水却北还河，臣见朝廷别无施行，将为无足忧者。近因外都水丞将到河图，方见画样上件决口，乃与大河一般。寻行取会，据外丞司申打量到决口见阔六里零二百八十五步，决口水势正注北京横签堤。据如此口地广阔，若将来秋夏泛涨，签堤御捍不定，北京岂不寒心？而水官恬然曾不顾恤，但务掩蔽，止欲朝廷不知此意，岂得稳便？况□安持等方日生巧计，壅遏北流，前后多端，致大河渐有填淤之害，浸坏禹迹之旧，岂不深可惜哉！若北流湮塞【一四】，而东注足以吞纳全河，别无簄虞，有何不可？止缘东流故道积淤岁久，今其高仰出于屋之上，河槽又狭，而缺破处多，安持等都不以此为忧，唯欲侥幸万一，不顾危亡，殊可怪骇。况安持近已三次有状乞替，欲乞出自宸断，别选水官充代，非特保全安持等，实免久隳水政，别致害事。」
　　贴黄：「臣自问得直堤决口的实后，累于都堂会议，及见行取会水官，将来涨水，其决口合如何措置，免致北京簄虞，三省续奏闻次。」
　　先是，进呈御史李之纯、董敦逸、黄庆基乞回河东流，杨畏乞差官相视，及都水□安持乞于北流作土堰，定河流，以免淤填事。时吕大防在告，苏颂等皆言商量未定，苏辙面奏安持所言决不可从，而范百禄再上此奏。（赵鼎臣河渠书云：「八年四月□安持奏乞于分水河之上重开鸡爪，约水东行，从之。」今四月不见此事，姑附注正月末，更徐考之。又十二月末云：「都水监言大河北流浅小，已乞权行堰断，归纳故道。」今附注此。又十二月二十三日载御史郭知章言云云，诏水官与本路帅、漕、宪臣各具利害以闻。三事并当考详。又绍圣元年正月八日，乃有开鸡爪河事，亦与鼎臣所载不同，须并考。）
　　注　　释
　　【一】合去上文五十八字按应为四十六字。
　　【二】详为奏达宋会要蕃夷六之二七作「许为奉达」。
　　【三】欲自范育报阿里骨云「自」，同上书作「令」。
　　【四】纯仁初不知也「初」字原脱，据阁本补，方与下文字数相合。
　　【五】兵部郎中范子谆两易其任「谆」，阁本作「谅」。
　　【六】斯民莫不蒙被恩惠「斯民」原作「斯人」，据阁本改。按下有「列圣所以涵养斯民」。
　　【七】宜略于此察其动静原作「宜略出此察于动静」，语义未明，据阁本改。
　　【八】河北路转运司言「河北路」原作「江北路」，据阁本改。按宋诸路无江北路。
　　【九】未可遽听「遽」原作「据」，据阁本改。
　　【一○】西贼既请纳款贡奉「西贼」原作「西域」，据阁本改。按本卷前引枢密院言及杨畏言皆作「西贼」。
　　【一一】伏望圣慈深念边防久计「久计」，阁本作「大计」。
