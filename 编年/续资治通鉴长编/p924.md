<!-- { "loadSidebar": true } -->
　　【一八】杨昌富杨口团「杨昌富」，阁本作「杨富昌」；「杨口团」，阁本作「梅口团」。
续资治通鉴长编
卷二百八十
卷二百八十
　　起讫时间 起神宗熙宁十年正月尽是年二月
　　卷　　名 续资治通鉴长编卷二百八十
　　帝　　号 宋神宗
　　年　　号 熙宁十年（丁酉，1077）
　　全　　文
　　春正月壬子朔，以才人朱氏为婕妤。
　　秦凤路转运司言：「茶场司岁供熙河籴买，近虽折以茶而价高不售，今屯聚兵马，用度极广，欲借次年数，听减价变易。」上批：「转运司急于得钱，多减茶价，则一时售者既觽，蕃汉积茶猥多，必坏茶利，兼妨买马。如不得已，可与一限数。」乃借支茶场司茶，为钱十万缗付之。
　　上批：「安南行营军前动静，朝廷欲日知之，可令权发遣邕州事周沃日具以闻。递角后，别用长牌大书枢密院急速文字，毋得入铺。」
　　庚申，知制诰，新知荆南章惇知湖州。初，惇自湖州徙荆南，仍令亲至辰、沅州安抚叛蛮，受命即倍道疾驰，道中坠马伤足，遂自陈开：辰、沅州事已定，乞二浙一郡。上批可还惇前任故也。熙宁八年十月，惇自三司使出知湖州，九年十月移知荆南。惇本传云；出知湖州，荆湖蛮复扰边，移知荆南。至则事平，以亲老再请湖州。
　　中书言：「近许市易司与江南西路转运司兑洪、抚等五州军盐，和买紬绢，及差属官欧阳成总领，以盐引从便移易，与转运司财赋并场务课额有妨，欲令以诸州所支和买盐数，委转运司相度裁定，罢还市易务所差官。」从之。
　　权发遣荆湖南路转运判官唐义问言：「北路近年废荆门军为长林县【一】，隶江陵府。此军控制巴蜀，备防百越，今以为县，城郭不完，屯兵减少，不足以控制要会。比者奉使访察之臣，惟以兴事塞责，减放役人，桩留役钱为利。闻自废军以来，盐酒课息每岁亏数过于所存役钱。乞复建军。」诏荆湖北路监司相度以闻。既而不行。
　　御史彭汝砺言，乞约束刑部，毋得以公事疑难为名，巡厅商量。诏法寺有疑难公案，并具刑名并执见不同，申中书、枢密院，方得禀白，令御史台觉察。
　　礼院言，今以庆历五年以后祠祭沿革，参酌编修成祀仪三本，乞一本留中，余付监祭礼司。从之。
　　赐判太常寺陈襄等银绢有差。赐银绢，自三月十九日移入。
　　诏借河北路灾伤五分以上户麦种，户一石。
　　成都府路钤辖、转运司言，乞修安远城楼橹，移威远军就彼。从之。当考，朱本与墨本并同。
　　知成都府冯京乞修永康军城，及移蚕崖关于溪谷口。其城逼近大山，夏秋多雨，土性簄恶易摧，乞垒以砖石。从之。
　　知宾州、殿中丞石□【二】勒停。坐闻交趾将为寇，避亡出城也。
　　癸亥，广南东路转运司言，军兴之际，州县阙官，欲令江西十州军见任京朝官、选人、大小使臣，各依合入资序指射，本路员阙，上铨院奏差。从之。
　　侍御史周尹言：「臣累曾奏李稷为事乖谬，不可处之监司，乞停稷职事，及治其父死不葬之罪，废弃终身，至今未蒙指挥施行。近访闻河北西路提刑司体量到稷，诣实事理，与臣所言并同，却奉圣旨札与李稷知。臣初得其说，固不以为信，盖朝廷往时尝有两禁臣僚，素抱才业，累历清近，时名朝望，人主所知，偶为言者举劾，暴其罪状，而传闻未审，暧昧不明，虚实为疑，情或可恕，即有圣旨札令本官知。而稷擢自冗僚，地轻资浅，非在两禁清近也；所至官守，曾无廉誉，非负时名朝望也；本道按刑，已究见实状，非传闻不审也；二十余年不葬父，恶逆最着，非暧昧不明也。今中外传报，已有上项指挥，稷何人斯，乃获幸免。夫监司之职，表帅一方，郡县观其政而轻重，朝廷信其言而赏罚官吏。其任之也，既殊他职；其责之也，宜异觽人。若受委非才，罪愆已着，尚加函贷，实亏公论。臣职忝风宪，以澄清为先，如稷所为，尤宜弹治。朝廷或谓稷小官不足数，小事不足问。即异时臣僚间有所任，官资比稷为稍重，所犯罪恶校稷为可疑，则言事之臣，虑朝廷复不听察，孰敢冒怨仇而论之者乎？伏望检会臣前后札子并奏状，特赐指挥，将稷早行责降。使臣私心无愧，获安职分。」中书时政记正月十二日事。
　　甲子，皇第七子生，遣岐王颢告于太庙。价。
　　雄州言：「北界巡马过河以来，敌情难测，忽有奔冲，则知县、县尉、弓手不多，势力难敌。自今遇有巡马，许呼集应接，人马授甲于驻泊都监，听排敌于西北门里，以备非常。」从之。
　　诏：「已差官修筑河北破缺塘堤，收柜水势，其信安军等处因塘水减涸退出田土，已召人耕佃者，并令起遣。仍差河北东路提点刑狱韩正彦同屯田都监谢禹珪检括画图以闻。」
　　诏：「安南行营诸军病死及战殁之家，所借衣物料钱，并与除放。衣赐毋过一季，料钱毋过一月，弓箭手、民兵、义勇等贷借官物，于合展限外，更展一年。」
　　诏诸寺、监丞并堂选，更不举官。
　　诏权发遣京东东路转运判官、太子中舍李察展磨勘四年；权京西南路提点刑狱、殿中丞张复礼，知鱼台县李觽各展二年；麻城县主簿任佑之、前临颍县【三】尉孟厚各冲替。坐检计保明开邓艾口新河不当也。
　　戊辰，仙韶院火，撤屋二百五十楹，上不御朝。
　　己巳，白虹贯日。
　　诏以内藏库绢十五万匹、银五万两赐熙河路经略司，以备军赏。
　　琼管军员赵秀为三班差使，兵士周元等十四人各转三资，赐绢有差。以广南西路经略司言，秀等为交趾所掳，秀率元等窃兵仗由海道投廉州，又为黎峒所执，至是来归，故赏之。去年十月六日当并入。
　　庚午，提点开封府界诸县镇公事、太常丞、直集贤院蔡确为侍御史知杂事。
　　诏：「髃牧都监自今与副使互置，近已除张诚一副使，宋有志宜罢，其阙更不差人。」
　　诏：「祁、定州民欠市易、水利、淤田司结籴粮，可止依常平法出息二分纳钱，仍仰逐司见计置河北三处封桩粮草，自今止乘贱以钱收买。」
　　壬申，宰臣□充以提举详定删修军马司编敕成，赐银、绢各三百，删修官改差遣，减磨勘年有差。八年二月三日初修。
　　癸酉，诏诸路村不及五户，别村遥远者，许通附保户。
　　甲戌，六宅副使宋用臣迁内藏库副使，依旧寄资；入内供奉官李直清、殿头冯永清王献章各减磨勘七年；入内供奉官任端减五年；余赐银绢。以修内城毕也。
　　乙亥，诏：「发法寺自今公案半年一次，赴中书门下勒宿断绝。仍比较功过，依三等支赐。」
　　丙子，知河中府、兵部员外郎、直史馆陆经为集贤殿修撰再任。以上批「河中府有王孝先创置官庄及淤田、私盐等事，须籍长吏协力应副，闻经在彼尽力，可优銟，令再任」【四】故也。
　　诏成都府路转运使俞充升一任，转运判官段介各减磨勘二年。以知成都府冯京言，茂州蕃贼叛，充等应副办集也。寻召充权判都水监。判都水监，在三月二十三日。
　　诏：「近降指挥，河北、河东废监卖牛马并租课牧地钱等，今于太原、大名府送纳。除去府三百里内者，可依前指挥外，在三百里外者，即于所属州军寄官，令髃牧司召人入便于本司封桩。」
　　屯田郎中、勾当步军粮料院赵令铄言：「父世雄于祖宗为玄孙，乞同父母赁宅外居。」诏许令铄入宫省觐。
　　戊寅，诏：「前光禄寺丞、知秀州华亭县张若济贷死，杖脊刺面，配沙门岛。权两浙转运副使、度支郎中王廷老，管勾文字、大理寺丞郭附追两官勒停。提点刑狱、司封员外郎晁端彦，职方员外郎潘良器追两官；发运司勾当公事、秘书丞胡志忠追一官，并免勒停，依前敕冲替。前知华亭县大理寺丞上官汲、太子中允邵奇、赞善大夫吕温卿并冲替。都官员外郎、分司南京施邈责授舒州团练副使。试将作监主簿郑膺柳州编管。」
　　先是，蹇周辅、李竦同鞫若济狱，温卿等皆就劾。于是狱具，若济坐枉法赃，而汲奇所言有不实者；温卿以田契属若济质华亭库户钱五百千，贷旧任嘉兴弓手钱四百千，申转运司，不候年满，勒民赎田；邈倚转运使张靓势，托在任官买物违法，及沽酒入禁地；志忠尝预廷老等大教妓乐宴会；案问欲举，膺诡名射民田，为僧文捷、法英求住杭州上、下天竺院。廷老、靓以膺吕惠卿之舅，干请必从；又以附惠卿之妹夫，差权知昆山县三日，搀夺已差权官职田米四百余石。诏特断之，仍追附所得米入官。靓以他事别劾，狱未上也。要考靓后如何断。膺挟惠卿势横两浙，人皆呼「郑六舅」，或言周辅初按得吕氏奸利事，推治甚急，会邓绾败，吕氏家人馈药，名药曰「绾出汤」。因以告周辅，周辅得之，遂不肯为王氏尽力抹煞吕氏事，而上其狱云。十朝纲要云：正月戊寅，张若济狱具，若济坐受民□湘银九百两等罪，杖脊流海岛。本路转运副使王廷老、提点刑狱晁端彦等坐累，降黜有差。狱初起，事连参知政事吕惠卿，御史中丞邓绾发其状，上一再遣使往秀州究实。至是，惠卿弟温卿亦坐罪。惠卿家传云云，已附注八年九月二十六日。时政记载此狱，并邓绾、蔡承禧、邓润甫等章，及惠卿诉状甚详。今但从实录。曾布元符元年日录八月二十七日癸酉，上谕布，安惇言吕升卿发上官汲事，有所挟已，令移京西推勘。布亦以为当然。上因周秀狱事，【五】言及蹇周辅为狱官观望不决。及邓绾贬，吕温卿在狱，家人以「绾出汤」与之，周辅等遂平反，惠卿获免，而温卿犹勒停。若非绾及安石出，惠卿必不免。上曰：「目来刑狱只如此。」又问邓绾论事荐人事，悉以实对。
　　权御史中丞邓润甫言：「应不以赦降去官原减，乞令重修编敕所、司农寺择可删除者先详定。」从之。
　　又言：「朝廷向者简求人才，俾之守郡，故有自通判资序而超迁者，亦有例入知州而以病眊疲挆罢之者，虽怨丛政府，而州郡往往得人。夫取怨于一二人，而千里之民蒙其惠，利亦溥矣。闻近欲矫其弊，将案审官格与之。如此，则病眊疲挆且将复用，虽足以得一二人之心，而千里之民有被其患者。傥以超升通判为侥幸，则裁损之可也。至于郡守，乞依向时考观选择，以便元元。」不报。
　　己卯，遣侍御史周尹乘驿，赍御香往嘉州笹眉山白水寺。以上批「两川丰稔，尹常言有母在成都，可因奉使令迎侍」故也。尹言，乞下广南西路宣抚司，根究交趾掳去人。从之。
　　宣抚司言，广源州初为州，须兵防拓，乞依熙、河、沅州例，配罪人为牢城。诏出自淮以南州军配罪人，并配广源州。
