<!-- { "loadSidebar": true } -->
　　己未，诏诣阙诉事人，须因州县理断不当，曾经转运使诉理月日，鼓司、登闻院乃得受。
　　庚申，重铸门下省等五十四印。先是，印文皆有新铸字，因判刑部慎从吉【二二】上言，改易之。
　　甲子，诏复置贤良方正能直言极谏，博通坟典达于教化【二三】，才识兼茂明于体用，武足安边洞明韬略，运筹决胜军谋宏远，才任边寄等科，令尚书吏部传告诸路，许文武髃臣、草泽隐逸之士来应，委中书门下先加考试，如器业可观，具名闻奏。时上谓寇准等曰：「方今文武多士，岂无才识优异，未升进者耶？至于将帅之任，尤难得人。前代试以制策，观其能否，用求材实，亦为国之远图也。」因出唐朝制科之目，采其六用之。（景德复置六科，盖用盛度议，其详具天圣七年复置六科时，田锡亦先建请，当考。）
　　安国军节度推官李宏上言：「诸路每置院鞫囚，或值夏月，望令十日一涤杻械，如州狱之制。」从之。（李宏，未见。）
　　丙寅，诏庐山太平兴国、干明寺田税十之三充葺寺宇经像，令江州置籍检校，选名行僧主之。张知白使还，言寺僧不谨故也。
　　己巳，诏八月一日已后，持仗强盗，遇南郊恩赦，不在原免之限。
　　庚午，大理寺言：「郊礼在近，诸州奏案多不精详，冀于覆驳延留，以俟□宥。请自今有侵损赃私，事状明白，公然抗拒，当驳退者，即具情由定断，以绝侥幸。」诏可。又诏诸谋杀人不至伤杀，而情理凶恶，不可留本处者，具狱以闻。
　　辛未，髃臣上三表请听乐。诏郊庙用乐如礼，事毕复寝。
　　军头司引对员僚直二十九人，年老当隶剩员，上以其尝经战阵，特令月给钱五百。
　　壬申，诏减江、浙、荆湖、福建、广南等路得替官送还公人数有差，从殿中丞赵稹之请也。
　　癸酉，宰臣等固请诞节用乐，上曰：「若以北使之故，其至日作乐于外可也。」宰臣复上表陈述，终不许。
　　甲戌，遣御前忠佐八人分往京东、西路教阅诸军。
　　丙子，龙图阁待制戚纶与礼部贡院上言：「今岁诸道进士仅三千人【二四】，诸科万余人，其中文理纰缪，经义十否、九否者甚觽【二五】，苟非特行约束，必恐益长因循。又虑官吏坐此殿丝，因而避事，全不荐人。窃惟取士之方，合垂经远之制，今请诸色举人各归本贯取解，不得寄应及权买田产立户。诸州取解，发寄应举人【二六】，长吏以下请依解十否人例科罪【二七】，其开封府委官吏觉察，犯者罪如之。乡里遐远，久住京师者，许于国子监取解，仍须本乡命官委保，判监引验，乃得附学，发解日奏请差官考试。近年进士多务浇浮，不敦实学，惟钞略古今文赋，怀挟入试，昨者廷试以正经命题，多懵所出。旧敕止许以篇韵入试，今请除官韵略外，不得怀挟书策，令监门巡铺官潜加觉察，犯者实时扶出，仍殿一举。咸平三年诏旨，进士就试，不许继烛，每岁贡院虽预牓示，然有达曙未出者。今请除书案外，不将茶厨、蜡烛等入，如酉后未就者，驳放之，仍请戒励专习经史。自今开封府、国子监、诸路州府，据秋赋投状举人，解十之四，如艺业优长，或荒缪至甚，则不拘多少。开宝通礼义纂请改为义疏，今后通礼每场问本经四道，义疏六道，六通为合格，本经通二、义疏通三亦同。今岁秋赋【二八】，止解旧人，新人且令习业。西川、广南旧取解举人，并许免解。今后及第三史、通礼、三礼、三传，除官日比学究、明法，望授月俸多处，贵存激劝。」
　　上以分数至少，约束过严，恐沮仕进之路，乃诏两制、知贡举官同详定以闻。于是，翰林学士晁迥等上议：「令诸州约数解送，或自来举子止有三两人者，欲听全解，或其间才业卓然不髃者，别以名闻。南省引试前一日，分定坐次，榜名晓谕，勿容移徙。远人无籍者，令召命官保职就京府取解。文武升朝官嫡亲，许附国学。先寄应令还本贯者，不得□理。前举尚书、周易、学究、明法，经业不广，宜各问疏义六道，经注四道，六通为合格。三礼、三传所习浩大，精熟尤难，请问经注四道，疏义六道，以疏通三以上为合格。余如戚纶等条奏。」从之。（本志既于此载迥议，又于祥符四年五月重载之，其义并同，盖因实录致误。按祥符四年四月，则诸道贡举人初未到阙，迥安从知其数，且其数即与此年合，其误审矣，今削去。）
　　注　　释
　　【一】今板本大备「本」字原脱，据宋本、宋撮要本及续通鉴卷二五补。
　　【二】自余州率不下数百「自」原作「百」，据阁本改。
　　【三】及署牙校镇将迁补军职「将」原作「军」，据宋本、宋撮要本、阁本改。
　　【四】使长吏失信于下「于」下原有「天」字，据宋本、宋撮要本删。
　　【五】光禄卿分司西京李昌龄请致仕「光禄卿」原作「光禄寺」，据宋会要职官四六之二改。按宋史卷二八七本传云：「就改光禄卿，疾不能治事，转运使以闻，命守本官分司西京。」
　　【六】就命晔为广南西路缘海安抚使「海」原作「边」，据本编注文、本书卷六三景德三年六月辛卯编、宋史卷四二六邵晔传及卷四八八交址传改。
　　【七】国史传文因失事实「传」原作「便」，据上文改正。
　　【八】而至乎静「而」上原有「乱」字，据宋本、宋撮要本、阁本及治迹统类卷二八祖宗科举取人删。「至」原作「主」，据宋本、宋撮要本及宋会要选举七之一○改。
　　【九】姜盖阁本同。宋本、宋撮要本及宋史全文卷五下、上引治迹统类俱作「姜益」。续通鉴卷二五则两存之。
　　【一○】其中的又赐锦窄袍五件「锦窄袍」，宋本、宋撮要本俱作「窄袍、衣」。
　　【一一】沿路累赐设「赐」原作「从」，据宋本、宋撮要本、阁本改。
　　【一二】太常博士郑人李及受诏通判州事「州事」二字原阙，据宋会要刑法三之一三补。
　　【一三】皆条疏谏兄弟丑迹「谏」字原阙，据同上书补。
　　【一四】情理蠹害「蠹」原作「切」，据宋本、宋撮要本及宋会要刑法三之一二改。
　　【一五】言逮捕者觽「言」原作「曰」，据宋本、宋撮要本、阁本及宋史卷二九六吕文仲传、续通鉴卷二五改。
　　【一六】管城原作「管成」，据阁本改。
　　【一七】听回图往来「图」原作「国」，据宋本、阁本、活字本改。
　　【一八】放青盐之禁「放」原作「于」，据宋本、阁本及治迹统类卷五真宗经制西夏、宋史卷四六六张崇贵传改。
　　【一九】殿前侍卫司禁兵「侍卫司」原作「侍卫使」，据宋本、宋撮要本、阁本及宋史卷一九四兵志改。
　　【二○】遂尽行拣阅「拣」原作「择」，据宋本、宋撮要本及上引宋史改。
　　【二一】不若先从下军选择勇力者次补上军「者」字原脱，据宋本、宋史全文卷五下及上引宋史改。
　　【二二】慎从吉原作「填从吉」，据阁本及本卷五月己巳编改。
　　【二三】博通坟典达于教化「坟」原作「文」，据宋本、宋撮要本、阁本及宋会要选举一○之一○、宋史全文卷五下改。
　　【二四】今岁诸道进士仅三千人宋会要选举一四之一九作「今岁诸道取解免解进士仅三千人」，按下文文义，「取解免解」四字似未可省。
　　【二五】经义十否九否者甚觽「十否」、「九否」下原各衍「一」字，据阁本及宋会要选举一四之一九删。
　　【二六】诸州取解发寄应举人「解」字原阙，据上引宋会要及通考卷三○选举考补。按上文谓「今请诸色举人各归本贯取解」，下文亦有「西川、广南旧取解举人」之文，「解」字不应省。
　　【二七】长吏以下请依解十否人例科罪「十否」下原衍「一」字，据阁本及宋会要选举一四之一九删。
　　【二八】今岁秋赋「赋」原作「试」，据同上书及通考卷三○选举考改。按本编上文亦作「秋赋」，「赋」谓贡士也。
续资治通鉴长编
卷六十一
卷六十一
　　起讫时间 起真宗景德二年八月尽是年十二月
　　卷　　名 续资治通鉴长编卷六十一
　　帝　　号 宋真宗
　　年　　号 景德二年（乙巳，1005）
　　全　　文
　　八月丁丑朔，以翰林学士李宗谔、左谏议大夫张秉同判太常寺，仍命内臣监修乐器。时殿中侍御史艾仲孺上言：「每监祠祭，伏见太常乐器损闇，音律不调。郊禋在近，望遣使修饰，及择近臣判寺。」故以命宗谔等。宗谔素晓音律，乃令太乐、鼓吹两署工较其优劣，黜去滥吹者五十余人。宗谔因编录律吕法度，乐物名数，目曰乐纂，又裁定两署工人试补条式及肄习程课，皆施行之。
　　戊寅，髃臣复上表，请郊毕听乐如故。宰相继以面论，卒不许。
　　庚辰，永兴凤翔节度使、太傅、兼中书令雍王元份薨，赠太师、尚书令，追封郓王，谥恭靖。上于元份友爱尤笃，元份寝疾，上时在澶渊，闻之甚忧，就遣太医，中使旁午于路。及还京，屡自临省，医祷备至。元份母任氏早卒，特赠太仪，以慰其心。既薨，哭之甚哀，他日见宰相语及，再三雪涕。旧制，亲王母为太妃，公主母为太仪，时不欲有妃号，故特赠太仪。
　　辛巳，诏：「诸州县案帐、要切文书、钞榜等，委官吏上籍收锁，无得货鬻毁弃。仍命转运使察举，违者重寘其罪。」时魏州判官王象坐鬻案籍文钞，除名为民，配隶唐州，因着条约。
　　癸未，令诸路转运使不得以京朝官、使臣随行指使。
　　三司言利州转运使称阆州素出萞器，请约所售价，收其算，不许。
　　丙戌，西川转运使黄观言，益州将吏民庶举留知州张咏，诏褒之。始，车驾北征，四方摇心，咏虑远夷乘隙为变，欲出奇以胜之，因取盗贼之尤无状者，磔死于市，觽皆慑服，遂底嘉靖。每讯牒便文，久不得判，咏率尔署决，莫不允当。蜀中喜事者论次其词，总为诫民集，镂板传布【一】。上尝遣使巡抚西川，因令谕旨曰：「得卿在彼，朕无西顾之忧也。」
　　诏以刘承珪新定权衡法附编敕。（实录、会要皆云诏以承珪新定权衡法附编敕，而不颁下。案承珪新式，自淳化三年已行用矣，不知此所谓不颁下者果何法也。会要云景德中承珪重加参定，其法益为精备。所谓不颁下者岂此法耶？其实与淳化所用不殊，当是已行用，故不复颁下，而承珪新式及是始附编敕耳。当考。）
　　丁亥，翰林学士、右谏议大夫晁迥责授左司郎中，依前充职。初，迥与给事中冯起等五人并为郓王元份留守官属，王以狱逸囚，惊悸得疾，遂死，迥等坐辅导无状，并及于责。
