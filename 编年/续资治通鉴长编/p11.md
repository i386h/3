<!-- { "loadSidebar": true } -->
　　令诸州勿复调民给传置，悉代以军卒。（此从新录及本纪，旧录盖无之。）
　　五代以来，典刑弛废，州郡掌狱吏不明习律令，守牧多武人，率恣意用法。金州民马从□子汉惠无赖，尝害其从弟，又好为敓襄□镯，闾里患之。从□与妻及次子共杀汉惠，防御使仇超、判官左扶，悉按诛从□妻及次子。上怒超等故入死罪，令有司劾之，并除名，杖流海岛【三】。自是，人知奉法矣。（此事新、旧录皆不载，今从本纪载于此月，其日则阙之。）
　　是月，蜀以翰林学士承旨、吏部侍郎华阳欧阳炯为门下侍郎、兼户部尚书、平章事，毋昭裔及范仁恕皆致仕。仁恕后寻卒。（此据十国纪年。）
　　六月甲午，皇太后崩。后聪明有智度，尝与上参决大政【四】，犹呼赵普为书记，常劳抚之曰：「赵书记且为尽心，吾儿未更事也。」尤爱皇弟光义，然未尝假以颜色，光义每出，辄戒之曰：「必与赵书记偕行乃可。」仍刻景以待其归，光义不敢违。及寝疾，上侍药饵不离左右。疾革，召普入受遗命。后问上曰：「汝自知所以得天下乎？」上呜咽不能对。后曰：「吾自老死，哭无益也，吾方语汝以大事，而但哭耶？」问之如初。上曰：「此皆祖考及太后余庆也。」后曰：「不然。政由柴氏使幼儿主天下，髃心不附故耳。若周有长君，汝安得至此？汝与光义皆我所生，汝后当传位汝弟。四海至广，能立长君，社稷之福也。」上顿首泣曰：「敢不如太后教。」因谓普曰：「汝同记吾言，不可违也。」普即就榻前为誓书，于纸尾署曰「臣普记」。上藏其书金匮，命谨密宫人掌之【五】。（司马光记闻称太后欲传位二弟，其意谓太宗及秦王廷美也。今从正史及新录，而旧录盖无是事。按太后以周郑王年幼，髃情不附，故令太祖授天下于太宗。太宗当是时年二十三矣，太祖母弟也。若并及廷美则亡谓，廷美当是时才十四岁，而太祖之子魏王德昭亦十岁，其齿盖不甚相远也，舍嫡孙而立庶子，人情殆不然。然则太后顾命，独指太宗，记闻误也。正史、新录称太宗亦入受顾命，而记闻不载，今从记闻。按太宗初疑赵普有异论，及普上章自诉，且发金匮，得普所书，乃释然。若同于黙下受顾命，则亲见普书矣，又何埙普上章自诉，且发金匮乎？盖正史、新录容有润色。按太宗实录载普自诉章，其辞□与记闻同，当顾命时，太宗实不在旁也。正史、新录别加删修，遂失事实耳，故必以太宗实录及记闻为正。王禹偁建隆遗事又云廷美与太祖、太宗皆杜太后所生。今本传以廷美为太宗乳母王氏所生，非也。谨按廷美与赵廷俊同母，母姓耿氏，实太宗亲语宰相，国史着之，其迹，明甚，不知遗事果何所据乃云尔。就使廷美真杜太后所生，有罪黜废，于亲亲之道奚损，而太宗特设此虚伪以自欺邪？其不然决矣。或者杜太后爱廷美与亲所生不异，故世俗因有是说，且太后享年六十，崩时，廷美才十四岁，逆数之，则生廷美时，太后已四十七也。然宫掖事秘，要不可用传闻无验语改国史明迹，况所谓建隆遗事者，亦不必皆出于禹偁所记也。臣焘尝辩之，具开宝九年十月及太平兴国六年九月。龟鉴：慈闱一语，金匮预盟，十七岁倦勤之后，举神器之大，挈而授之龙行虎步之天子，尧、舜授受，曾不是过。刘元城尝曰：三代而下，汉、唐不能仿佛其万一。盖亦叹咏于斯云。）
　　壬子，翰林学士单父王着言：「时雨稍愆，请令近臣按旧礼告天地、宗庙、社稷，及望告岳镇海渎于北郊。」诏从之。（着，初见显德六年六月。）
　　丙辰，宰臣王溥为皇太后山陵使。
　　丁巳，吏部郎中阎式（式，未见。）夺两任官。式监纳河阳夏税仓，上得式所收一斛有五升之羡，故黜之。其后右卫率府率薛勋、著作佐郎徐雄亦坐监纳民租概量失平，为侦者所告，皆免官。（勋、雄，皆未见。）
　　国子司业赵洙为宗正少卿。洙父名汉卿，宪司以其冒宠授官，欲纠之，执政者举礼文不偏讳，乃止。（洙，未见。）
　　是月，唐主景殂于南都。
　　秋七月，唐主景丧归金陵。（景丧归金陵，在七月。此据王举天下大定录。）有司议梓宫不宜复大内，太子从嘉不可，乃殡于正寝。从嘉即位，改名煜。尊母锺氏为太后，太后父名泰章，易其号曰圣尊后。立妃周氏为国后，封弟邓王从善为韩王，莒公从镒为邓王，从谦为宜春王【六】，从度为昭平郡公，从信为文阳郡公。右仆射严续为司空、平章事，吏部尚书、门下侍郎、知枢密院汤悦为右仆射、枢密使。大赦境内。文武进位有差。
　　罢诸道屯田务归本州岛县。先是，唐主用尚书员外郎李德明议，兴复旷土，为屯田以广兵食，水部员外郎贾彬嗣成之。所使典掌者皆非其人，侵扰州县，豪夺民利，大为时患。及用兵淮南，罢其尤剧者，尚处处有之。至是，悉罢使职，委所属县令佐与常赋俱征，随所租入，十分赐一以为禄廪，民稍休息焉。（李德明，以尚书员外郎初见干佑二年七月，无爵里，仕至工部侍郎、文理院学士，诛死在显德三年二月。辟旷土为屯田在广顺二年。罢屯田害民尤甚者，在显德三年。）
　　戊辰，遣使修北岳庙。
　　初，上既诛李筠及重进，一日，召赵普问曰：「天下自唐季以来，数十年间，帝王凡易八姓，战斗不息，生民涂地，其故何也？吾欲息天下之兵，为国家长久计，其道何如？」普曰：「陛下之言及此，天地人神之福也。此非他故，方镇太重，君弱臣强而已。今所以治之，亦无他奇巧，惟稍夺其权，制其钱谷，收其精兵，则天下自安矣。」语未毕，上曰：「卿无复言，吾已喻矣。」
　　时石守信、王审琦等皆上故人，各典禁卫。普数言于上，请授以他职，上不许。普乘间即言之，上曰：「彼等必不吾叛，卿何忧？」普曰：「臣亦不忧其叛也。然熟观数人者，皆非统御才，恐不能制伏其下。苟不能制伏其下，则军伍间万一有作孽者，彼临时亦不得自由耳。」上悟，于是召守信等饮，酒酣，屏左右谓曰：「我非尔曹之力，不得至此，念尔曹之德，无有穷尽。然天子亦大艰难，殊不若为节度使之乐，吾终夕未尝敢安枕而卧也。」守信等皆曰：「何故？」上曰：「是不难知矣，居此位者，谁不欲为之。」守信等皆顿首曰：「陛下何为出此言？今天命已定，谁敢复有异心。」上曰：「不然。汝曹虽无异心，其如麾下之人欲富贵者，一旦以黄袍加汝之身，汝虽欲不为，其可得乎？」皆顿首涕泣曰：「臣等愚不及此，惟陛下哀矜，指示可生之途。」上曰：「人生如白驹之过隙，所为好富贵者，不过欲多积金钱，厚自娱乐，使子孙无贫乏耳。尔曹何不释去兵权，出守大藩，择便好田宅市之，为子孙立永远不可动之业，多置歌儿舞女，日饮酒相欢以终其天年。我且与尔曹约为婚姻，君臣之间，两无猜疑，上下相安，不亦善乎！」皆拜谢曰：「陛下念臣等至此，所谓生死而肉骨也。」明日，皆称疾请罢，上喜，所以慰抚赐赉之甚厚。庚午，以侍卫都指挥使、归德节度使石守信为天平节度使，殿前副都点检、忠武节度使高怀德为归德节度使，殿前都指挥使、义成节度使王审琦为忠正节度使，侍卫都虞侯、镇安节度使张令铎为镇宁节度使【七】，皆罢军职。独守信兼侍卫都指挥使如故，其实兵权不在也。殿前副都点检自是亦不复除授云。（此事最大，而正史、实录皆□之，甚可惜也，今追书。按司马光记闻，云守信等皆以散官就第，误矣。王曾笔录皆得其实，今从之。文辞则多取记闻，稍增益以丁谓谈录。太祖与赵普之意，但不欲守信等典禁军耳，岂不令守信等各居方镇邪？太祖云为天子不若为节度使乐，是欲守信等出为节度使也。及开宝三年冬十月，乃罢王彦超等节度使，盖记闻误并二事为一耳。邵伯温见闻录又云王审琦坐擅入禁中救火故罢。不知同时罢者凡四人，初不缘入禁中救火也，今不取。朱文公曰：赵韩王佐太祖区处天下，收许多藩镇之权，立国家二百年之安，岂不是仁者之功。）
　　壬午，以皇弟泰宁节度使、兼殿前都虞侯光义兼开封尹、同平章事，嘉州防御使廷美为山南西道节度使。先是，范质奏疏言：「光义、廷美皆品位未崇，典礼犹阙，伏乞并加封册，申锡命书，或列于公台，或委之方镇。皇子、皇女虽在襁褓者，亦乞下有司，许行恩制。」又言：「宰相者以举贤为本职，以掩善为不忠。所以上佐一人，开物成务。端明殿学士吕余庆、枢密副使赵普，富有时才，精通治道，经事霸府，历岁滋深，自陛下委以重难，不孤倚任，每因款接，备睹公忠。伏乞授以台司，俾申才用。今宰辅未备，久难其人，以二臣之器能，攀附之幸会，寘之此任，孰谓不然。」上嘉纳之。
　　上谓殿前卫士如虎狼者不下万人，非张琼不能统制，乃自内外马步军都头、寿州刺史擢殿前都虞侯、领嘉州防御使。琼，馆陶人也。（琼，初见显德三年【八】。）
　　命内客省使王赞权知扬州军府事。赞乘舟以往，溺于阊桥。上嗟悼，谓左右曰：「是杀吾枢密使也。」赞尝为河北诸州计度使，五代姑息藩镇，有司不敢绳以法。赞振举纲维，所至发摘奸伏无所忌。上知赞可付以事，因使完葺扬州，盖将大用之，而赞遽死。赞，观城人也。
　　是月，陈承昭塞棣、滑决河役成，赐钱三十万。
　　唐句容尉广陵张佖上书陈十事，其一举简要，二略繁小，三明赏罚，四重名器，五择贤良，六均赋役，七纳谏诤，八究毁誉，九节用，十屈己。唐主嘉纳，擢为监察御史。佖因劾奏德昌宫使傅宏妄毁都城，所创楼堞率多隳坏；礼宾使孟骈建议于星子造大舰以御敌，累年不能成，蠹国害民，皆请置法。唐主不听，手诏开谕之。（拜御史从国史。十事之目，据郑文宝江表志。又载佖上书日乃七月二十八日己丑也，故附见于此。）
　　吴越自五月不雨至七月。
　　八月甲辰，唐桂阳郡公徐邈奉其主景遗表来上。（邈，未见。）
