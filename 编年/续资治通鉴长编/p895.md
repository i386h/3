<!-- { "loadSidebar": true } -->
　　庚寅，起居舍人、知饶州曾布知荆南。吕惠卿既罢，上以手札问王安石，曰：「或言卿欲拟奏召曾布赴阙，复任以事，未知信否，可密具奏。」然安石讫不召布也。布未赴荆南，改知潭州，以光禄卿、直史馆张靖知荆南。上问安石，据御集一百五十一卷，不知安石如何具奏。布讫不召，当是布子□所云「陛下无以其刀笔小才，忘其滔天大恶」，或政在此时，移潭州乃此月二十三日，今并书。曾□，绍兴初为言官韩璜所击，为其父作释诬云：「先公以不从王、吕为聚敛刻剥之事，所以唆谪至落三职，但以右正言知饶州。是时铨曹谨检举之法，从官半年检举，凡八经检举，始复直集贤院。熙宁末，神宗复用先公为北门学士，王荆公奏云：『陛下无以其刀笔小才，而忘其滔天大恶。』盖以论市易事不同而去，其恶之深如此也。璜不知前人出处本末一至于此。」按安石此语必因答手札问召布信否，故云云。□所载或不实，但□记其父累历殊不详审。神宗手札问安石，当在吕惠卿去后，又非熙宁末，然安石云云，亦未在除布荆南时。既不得实月日，姑附见此，当考。按实录，熙宁六年九月七日，翰林学士、右正言曾布为起居舍人。七年二月九日，翰林学士、起居舍人曾布权三司使。七年八月十七日，翰林学士、起居舍人、权三司使曾布落职，以本官知饶州。八年十二月三日，起居舍人、知饶州曾布知荆南。八年十二月二十三日，知荆南、起居舍人曾布知潭州。十年二月二十三日，知潭州曾布为集贤院学士、知广州。此皆实录所书。布罢翰林学士、三司使，以本官知潭州，本官，即起居舍人也。布子□作释诬，乃以本官为右正言，误矣。布自右正言迁起居舍人，已见六年九月七日。又翰林学士及三司使，但两职尔，不知□何以为三职。□又云：「凡八经检举，始复直集贤院。」按布以起居舍人知潭州，元不曾带职，及自潭移广，始复集贤院学士，盖未尝除直集贤院。□云：「从官半年检举，凡八经检举始除集贤院。」按布以七年八月十七日落职，十年十二月二十三日除集贤院学士【三】，首尾涉二年半，既是半年一检举，即不应二年半间经八次检举，此皆□所记不详审者。吕惠卿八年九月十六日日录云：「只有个曾布，安石未尝唤来内里。八月十五日，中书聚听，言他数件大恶。臣曾说与王珪云：『相公曾说曾布事来呵。』」此可参考，御集所问召布虚实也。
　　太子中舍、提举成都等路茶场、兼熙河路市易司同提举买马李杞管勾凤翔府太平宫。杞以疾自陈也。
　　提举河北措置牧地所言：「侵冒牧地，法许人告，每亩给赏钱千至三百千止。后蔡确尝请立限两月，许冒佃人首，与免纳；已首前租种，依旧佃种。至今无肯首者。况河北牧地根究未见者，五千七百余顷。乞自今首，依侵冒诸军牧地法，仍先备租牧地钱，募人告。」从之。兵志同。
　　江南西路转运判官、太子中允、直集贤院吕升卿落职，降授太常寺太祝，监无为军酒税。升卿对上言得解进士李籍不识字，中书取籍试卷视之，应格。诏升卿分析，升卿言：「不识字者，犹言不别菽麦也。」法寺当以对制不以实，追两官。初，升卿于上前言练亨甫以秽德为王雱所昵，且曰：「陛下不信，臣有老母，敢以为誓。」于是台官言：「王安国非议其兄，吕惠卿谓之不悌，放归田里。今升卿对陛下亲诅其母，比安国不既重乎！」于是重责之。升卿诅其母，此据司马光记闻。实录但书李籍之事。或当时但以李籍为名，其实坐此也。升卿，十月一日除江西转运副使，蔡承禧两章可考。
　　诏：「诸路举人集京师，并令国子监觉察，有违进士检者，依学规行罚，或申中书量轻重殿举，及勒出科场，违法重者送开封府施行。」
　　权发遣熙河路经略司高遵裕言：「本路新复，未有租税之助，而所在仓廪空虚，商人绝迹，转运司计置不行。乞权停买马，以川茶付转运司变钱计置刍束。」上批：「熙、河二州及外城寨，粮草缺乏已极，万一别有事变，于边计所系不轻。中书、枢密院可速议权宜措置。」遂诏秦凤等路都转运使，发义勇运近里州军刍粟应付，所支口食薪菜钱，依已降指挥。
　　辛卯，刑部员外郎、集贤殿修撰熊本知制诰。本既平南川獠贼，执政议除天章阁待制。上曰：「熊本之文，朕所自知，当遂令掌制诰。」遣中使迎劳，赐茶药，而有是命。实录于辛卯书命权御史中丞、直学士院邓绾知贡举，知制诰邓润甫、直舍人院蒲宗孟同知贡举。此明年正月八日事，实录误编入此。
　　太常丞、集贤校理兼直舍人院、管勾国子监李定为集贤殿修撰，知明州。李定久不迁，兹又补外，当坐徐禧罚铜事也。
　　光禄卿、直昭文馆、提举玉隆观潘夙致仕。夙年七十一，为察访蒲宗孟劾奏，除玉隆观，而夙犹自辨不已，故有是命。
　　诏京西提点刑狱，国子博士陈升送审官东院。坐体量知唐州苏涓不当也。
　　权御史中丞邓绾言：「窃见章惇有举官私邪、奏功妄冒，吕升卿有进对面欺、肆为奸慝，以致李定、徐禧、沈季长之徒，皆有连朋结党、兼相庇护、对制不实之罪。伏乞各废黜除削，仍乞按吕惠卿执政之日欺谩事迹议法而流窜之。」朱本削去，签贴云进呈讫，今复存也。
　　殿前都指挥使郝质【四】言，广勇军士窦元、李秀率觽擅离教场，不伏教阅。诏元、秀处斩，余九人杖脊配广南牢城，将校降一资，与开封府界近下禁军。
　　诏：「三司昨冲替右侍禁陈吉，降远小处监当。三司官吏不申枢密院听旨，令开封府劾罪。」先是，吉押盐纲稽留，发运司申中书乞冲替吉，仍降远小处监当。状下三司不以闻，辄牒发运司依所申及牒三班院照会，吉还自辨，故劾之。
　　泾原路经略司言，治平寨蕃部阿克节探报西界人骑烧劫投汉蕃部有实，诏补阿克节为本族副兵马使，仍赐绢二十匹。九年二月四日改宣，今附此。已而经略司言：「阿克节付身宣内备元刺事状，缘本人部族与西界密迩，所以侦事得实。今于宣内明说，恐西人知之或致仇害。乞别降宣，及自今探事人转补，宣不显其事。」又言：「蕃部探事，利在钱帛。若探事得实便与职名，他日得实，须更转资，职名稍高，即恐不肯用心。乞自今量事实轻重，止与赏绢。」从之。自九年二月四日移入此。
　　壬辰，上批：「河北、河东三路义勇、保甲上蕃【五】及聚教合用钱粮并放罢弓手、兵级所省雇钱、添支、口食，其令枢密都副承旨、中书都检正官会计增减实费以闻。」
　　判扬州陈升之言：「真、扬等州开河用工四百余万，传闻今冬先役兵夫。缘淮南苦寒，或值雨雪，必多死亡，乞候至正月役兵，二月兴民夫。」诏开淘真、扬、楚、通、泰等州运河所相度施行，仍候春暖方调民夫。
　　又诏三路州军愆雪，已遣使分祷，更令转运司访名山灵祠，委长吏祈晴。
　　癸巳，上批付韩缜等：「今月二日据雄州缴到北界来牒，坐到牙帐指挥，仰依韩缜等所立旗表去处，于麻谷以北界分画。寻已令枢密院札子付卿等去讫，可疾速细详北界牒内事节，如见禧、颖，更切和会商量，勿致诪张，庶早见了绝。」此据两朝誓书册内十二月六日御札。韩缜等言：「北界理辨疆界萧素、梁颖已归牙帐，乞暂赴阙奏禀。」诏缜案视画图赍赴阙。七月十八日注当考。
　　广南西路经略司言：「交趾以舟师驻湖阳镇，谋以两路入寇，钦、廉已陷矣。」十一月二十日陷钦州，十二月二十日奏方到。廉州当是十一月二十三日陷，十二月二十二日奏到。
　　乙未，上批：「永兴、秦凤两路连岁灾伤，财用艰阙，幸今边鄙无事，尚可厝置。中书、枢密院宜速议屯驻军马，量减就粮兵归营，应不急冗费，宜一切省罢。」
　　翰林侍读学士陈绎，龙图阁待制、权御史中丞、直学士院邓绾并为翰林学士。
　　丙申，诏赠太师、尚书令、兼中书令、英国公钱惟演孙景臻尚许国大长公主，赠安化军节度使、兼侍中曹琮孙诗尚邠国大长公主，并授左领军卫大将军、驸马都尉。
　　诏武举人罢秘阁试，令止就贡院别试所考试。
　　都提举市易司言：「宗室赊请物，乞三人以上同保，经大宗正司出历赴务约度，并息不得过两月料钱之数，如输纳违限，取料钱历批上克折【六】，限半年输足。」又言：「岁买商人茶，从本司贸易，乞以三百万斤为额，庶使商人预知定数，不杂粗恶草木，务令中卖数多。」并从之。实录于此丙申已书：「诏李公义用铁龙爪、范子渊用浚川杷疏浚黄河，自河阴下至海口。」新纪因书：「丙申浚黄河。」复云此书当在五月。据实录明年九月丙辰所书与时政记合，今系之十二月九日，误也，合削去【七】，仍附注此。
　　枢密副使王韶言：「熙河路军食阙乏，人心未安，权转运判官马瑊专以捃拾熙河官吏报复私雠为意，致一路重扰。乞罢瑊归阙。」诏熙河经略司具瑊捃拾实状以闻。九年四月十五日瑊移江西。朱本签贴云「取到系进呈讫」，无施行事，合删。
　　和州同巡检、西头供奉官李士宣坐不法并杀子，刺配沙门岛，永不收睳。
　　权御史中丞邓绾言：「前光禄寺丞李德刍赃污废黜，自请寻医，昨编修会要所辄举德刍检讨。近又闻得旨与在京差遣。况德刍庸騃孱猥，不读书，无出身，外议皆云德刍韩氏之甥，吕氏之貋，与编修会要官连亲，亲党多为之干谒请属。乞罢德刍与在京差遣指挥。」从之。
　　诏判都水监侯叔献同提举开修淮南运河，仍令发运司留上供物应副。以刘瑾复视奏至故也。
