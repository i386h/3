<!-- { "loadSidebar": true } -->
　　臣伏观陛下即位之初，深患三省姑息之弊，又因台谏论列，遂诏给事中、中书舍人、左右司郎官同裁定闻奏。是时取会到治平已前及熙宁后来条例，参酌到合行裁损事件十有七条。臣前所引元佑元年十月十三日敕是也【六】。虽未能尽除蠹弊，而近岁侥幸之风亦稍革矣。臣窃谓朝廷所以治天下者，莫大于典刑。陛下既命大臣造出法度，以授有司，如已善已具，则上下官吏所宜遵守奉行；犹有未也，则当条陈其事，建乞改正。今前件诏敕并无冲改，不识有司安敢废格？其尤不可恕者，都司于吏部所定之外，别拟特旨，假人主非常之断，奉胥吏无厌之求，此而不惩，公道将废。伏望圣慈审察事理，应都司违法官吏并行罢黜，吏部拟赏不当，亦行责罚。仍乞面谕大臣，协心奉法，无纵舞文之吏，以干至公之政，天下幸甚！又言：（安世集，此系第四章。）「臣近尝论奏都司官吏违法拟赏，乞赐黜责，今已累日，未闻指挥。臣窃惟尚书省乃政本之地，而左右司所以副贰丞辖，纠正省闼，自行官制以来，尤为高选，非聪明谙练、守正不回之士，孰宜居之。乃者猾吏舞文，妄干赏典，都司明知三省人劳绩不许并合就重陈乞，而公违诏敕，以任永寿、时恽自列微劳，遂于吏额房酬赏之外，更用别房恩泽，换官特补，以厌髃小之欲。考之舆论，皆谓永寿辈虽凭恃城社，侥幸苟得，而可否之决，法度存焉。为都司者，诚能徇公灭私，则与夺之际，必合物议。惟阴怀顾望，奉法不谨，是以典宪明具，未尝冲改，而辄敢废格，别拟特旨。以此论之，奸吏之妄诉则法在，都司之失职则法亡，不有显黜，恐无以为天下旷官之戒。伏望圣慈检会臣前奏事理，早赐指挥施行。」
　　安世又同右谏议大夫朱光庭言：（安世集，此系第五章。）「臣等今早延和殿进对，尝论都司官吏违法拟赏，罪不可贷，伏蒙面谕，令臣等亲至都堂理会者。窃惟故事，台谏官登对毕，自持札子中书呈纳，故可与宰臣已下相见。自垂帘听政后来，上殿臣僚止是封进札子，别无名目可至都堂，是以未敢奉诏。臣等谓朝廷所以为天下之本者，以有法度也；陛下设官分职，内外错综，所以行法也；又置台谏之臣，付之言责，所以司察中外之乱法者也。今都司洎舞文之吏，蔑弃典刑，则是旷官；臣等见乱法之臣而不能正，则是辜陛下任寄。方二圣临御，仰成大臣之日，正是谨守法度，维持纪纲之时，而尚书省都司附上罔下，废格诏令。
　　若【七】肃纪纲【八】，保守法度，今后稍有畏惮，易为弹压。」（据安世第七章云，前月十九日所进札子，即指此，但不知前月是何月耳。以事先后推寻，当是二月十九日，盖三月二十六日，任永寿送吏部，必因言者不休，故有此行遣。自永寿送吏部后，言者亦止。明年五月间，永寿决杖，又自缘他罪。然则言章并各附三月末为允。）
　　其别幅画一云：（安世集，此画一即与第六章同上。）「臣闻髃奸被劾，颇有遂非之论，窃恐邪说交乱公议，须至条列，以破其妄。伏冀万机之暇，特赐详览，或粗有义理者，即早乞圣断施行。一、检准元佑元年十月十三日敕节文：『公府张置吏属，主行文书、检勘差谬，乃其本职，自非灼见隐伏，事涉有害，岂可一一论功？编修看详条例，陈献利害，既如状施行，即不当无赏，如此之类，理当推恩。勘会治平已前，诸房亦有许点检酬奖条例，缘自熙宁后来，始用升名之法，但岁终比较，以为赏罚。其后增累夸大，各自陈述，未尝比勘对理，以至轻重不等，至有顿升五六名之例，诚为过当。契勘左右司见准朝旨修完人吏功过条例，并已有元佑元年三月三十日条贯，第三等以上劳绩者许比较，今申明三省人吏点检外司劳绩等，并许依旧施行。其先修例册，如有轻重过当，仍逐事参酌增损，立为定例，遵守施行。』臣窃惟上条虽编修看详条例有『理当推恩』之语，缘下文有『增累夸大，顿升五六名』之弊，又云『左右司见修人吏功过条例【九】，如有轻重过当，仍逐事参酌增损声说，立为定例。』即是未有正法。今来司勋拘泥『理当推恩』之文，便将任永寿等定从优例，臣以不见得左右司修到例册【一○】，惟据元条，以熙宁从来升名之法，指为过当，今已裁损，而司勋尚以时恽升四名，苏安静等各减年磨勘【二】，即是推恩已优，与元初申请之意有所不合，然而未至太甚，臣是以止乞薄责。一、检准元佑元年十月十三日敕节文：『检会熙宁十年十月九日中书札子，应功过系两事已上，不得并入高等，各随事高下，分为功过。』看详上条所以约束不得并用者，为逐事之中有不该收使等第，假令【一二】
　　不按治【一三】，恐无以表率四方，惟圣慈深察事理，早行罢斥，以伸公议。」
　　安世又言：（安世集，此系第六章，又注「留中」二字。）
　　臣近已五次论列都司违法拟赏，乞正其罪，至今未蒙指挥。臣窃料陛下所以难于必行，岂非谓事连执政，恐伤大体，是以聊屈觽议，以安大臣之心乎？臣虽甚愚，固已上体圣意。然臣自叨谏列，已踰二年，前后奏章，不啻数百，惟是明白的确为觽人所知者，方敢以闻，此则愚臣之所自信，而陛下之所深察也。
　　乃者，任永寿等妄干赏典，臣所以不论执政而劾都司者，盖迁补人吏，非大臣之事，而尚书省白札子明称都司拟到，则是事由有司而起，执政容或不知也。惟其结交奸吏，欺罔大臣，蔽匿三省专条，侥幸国家恩赏，是以两省谏官及御史全台并具论奏，乞行按治，而小人被劾，遂非畏罪，巧说执政，引咎自归，意望圣慈容贷，以免己责。又大言于搢绅之间曰：「御史言杜常赴时忱之会，而实未尝有，事皆诬捃，朝廷已寝而不行矣。」臣窃谓杜常曾否造时忱之门，事迹暧昧，言者得于风闻，容有不审；至于拟赏乱法，则文案具在，昭如日星，三尺之童，皆知其奸，不待言而自辨。就如其说，御史兼指杜常之私行，虽或失实，姑息之可也。谏官之疏，盖专论都司之旷职，附上罔下，罪状显著，岂可以御史一事之误，而并弃谏官可行之言乎？
　　近日小人见公议之屈抑，鼓舞抃跃，屡有德色。臣忝备言路，义难缄默，谨以元佑元年十月十三日敕文，并今来违法之事，随其偏乱，折以正论，合为一奏，具之别幅，敢冀陛下深赐省察，出臣后章，付外施行。臣亦不敢必望朝廷责降都司官吏，但以此辈既任其职，而不能守陛下之法，尚容居位，何补于事？若陛下粗以臣言为是，即乞批降指挥，尽除外官；或圣虑犹以为难，愿止令罚金，上使两宫不失礼遇大臣之恩，次俾谏官、御史稍举职业；下则罪人无所幸免，而使髃小知朝廷有臣等振作【一四】。
　　「逐事各理【一五】，岂得并处为一？显是侥幸。欲乞今后应陈乞劳绩，各随事大小施行，不许并合就重陈乞。」臣窃惟上条既已指定，今后陈劳绩各随事大小施行，不许并合就重，是已有定法，后来自合遵守。今司勋以任永寿吏额房酬奖，候出职日令循一资；都司更以封桩房恩例累并就高等，特换本等班行。司勋以时恽候补充守当官日升四名，都司更以左选劳绩并作十名，先次特补守当官。显是蔑弃典刑，附下罔上，臣是以乞行罢黜。
　　一、检准元佑元年十月十三日敕节文：「人吏主行文书，职事当然，若事成于己，犹不可论功，况出他人，岂当冒受？如开修运河、大理狱空，首末行遣，皆出他司。又自六曹勘当，本房止是经手行遣，却等第支赐，事属无名。欲今后似此之类，并不与推恩；其系专置局及东西府宿司行遣事毕，即许量劳支赐。」臣窃惟六曹、寺、监人吏禄额文字，本系门下、中书后省删修成书，尚书省止是覆行参较，稍有损益，止合引用上条，量行支赐。而遂非者以谓此条止为本房人吏立法，如工房行修河、礼房行大礼，事毕之日，方合支赐。臣以为不然，何者？六房人吏若行本房公事，自是职分当然，岂得更别置局？如边事、大礼、河防、转补之类，文字拥并，期会促迫，又自有东西府宿司行遣之法。今来尚书省既创立吏额房之名，抽差别房手分主行文字，显是专置之局，既已了毕，止合支赐，而减年、换官、升名、特补，惟其所欲，臣是以论司勋所定为太优，而都司所拟尤为乱法也。
　　一、检准元佑元年十月十三日敕节文：「尚书司勋掌赐勋、定赏、录用、世劳，定无法，覆有法，看详官吏诸色人酬赏，并由司勋勘覆，以防弊滥。惟三省人重则转官，轻则支赐，自来不送司勋勘覆，却一面拟画推恩，遂致阴废正条，渐增优例。欲乞应三省人，除岁终比较属本省外，其有劳绩合推恩，依旧送吏部勘当，上尚书省次第施行。」臣窃惟上条三省人吏应有酬赏，所以必由有司者，盖欲稍抑侥幸之弊，以存公道也。今来任永寿等所乞赏典，既送吏部，虽司勋未有正条，所拟差厚，而参酌比附，犹为有说，尚书省自合依法次第施行。而都司不惮无名，更拟特旨，所得恩赏，例皆增倍，假人主非常之断，以足奸吏之欲，轻侮朝纲，陵蔑公议，此臣所以愿陛下必行之也。（此别幅与第六章同上。第七章所指前月十九日札子，即指此言也。）
　　又言：（安世集，此系第七章。）「臣所以上犯圣颜，下忤执政，数进狂瞽，期于必行者，非特区区于二三郎吏而已，所可深惜者，陛下之良法也。去岁，臣以职事进对，亲奉德音，以谓臣僚才得富贵，便须改节，伏蒙训饬，使臣常如今日。自后洊承恩擢，遂长谏垣，臣誓坚一心，上副陛下圣意。今都司官吏废法而不守，挟私而罔上，恃赖执政，不畏弹劾，公肆大言，必保无患，臣若爱身固位，置而不论，岂惟辜陛下拔擢之恩，亦甚非愚臣平昔之志。遂于前月十九日，具都司违法之实，并奸人遂非之论，画一条奏，折以义礼。局蹐俟命，今已半月，岂陛下以谓既逐髃胥，不必穷治，故寝臣疏，不付外庭乎？臣虽至愚，岂敢劝陛下为已甚之事？盖任永寿等虽已酬奖，乃小人侥幸之常态，未足深责，为都司者，苟有一人能执元佑诏书，则必不至滥推恩赏，惟交结髃小，轻侮朝纲，蔑弃典刑，凭恃城社，则是罪在有司，不可不治。臣前奏所谓『奸吏妄诉则法在，都司失职则法亡』者，正为此尔。若不稍加惩戒，深恐小人之气日益增长，台谏之风遂将陵夷，臣亦何颜敢处言路？况臣所乞，止于罚金，既非深文，惟欲少正国体，伏望陛下察臣至恳，以前月十九日所进札子批降指挥施行。」
