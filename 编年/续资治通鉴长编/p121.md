<!-- { "loadSidebar": true } -->
　　【二一】夏侯峤原作「夏侯矫」。按隆平集卷九及宋史卷二九二本传称，峤字峻极。循字核名，作「峤」为是。宋会要职官一八之四九、宋史全文卷四下、十朝纲要卷三、编年录卷二均作「夏侯峤」，今据改。下同。
　　【二二】彬以耆旧冠枢衡之首「衡」原作「府」，据宋本、宋撮要本及宋史全文卷四下、编年录卷三改。
　　【二三】景佑逾垣获免「景佑」二字原阙，据长编纪事本末卷二五刘旴之变补。
　　【二四】旴自起至灭凡十日「十」原作「九」，据各本及上引长编纪事本末改。
续资治通鉴长编
卷四十二
卷四十二
　　起讫时间 起太宗至道三年九月尽是年十二月
　　卷　　名 续资治通鉴长编卷四十二
　　帝　　号 宋太宗
　　年　　号 至道三年（丁酉，997）
　　全　　文
　　九月丙子，上因言西川叛卒事，辅臣或曰：「蜀地无城池，所以失其制御。」上曰：「在德不在险。傥官吏得人，善于抚绥，使之乐业，虽无城可也。」（宝训以蜀城为赵镕之言，然镕时巳罢枢密矣，今不取。李允则传载允则自蜀使回，请如上官正议筑城，当别一事【一】，此时但朝议偶及此耳，故不可并书。）
　　初，上命左藏库使杨允恭、崇仪副使窦神宝等驰传往西边，图上山川形胜。是日，上御滋福殿，召辅臣以图示之，历指州县堡壁，谓曰：「朕已令屯兵于内地，且简其闲□，转饷当遂减省矣。」允恭因建议：「自环州入积石、抵灵武才七日程，刍粟之运，其策有三。以人、以驴，其费颇烦，而所载至少。莫若用诸葛木牛之制，载以小车，令铺卒分运，每一车四人挽之，旁设兵卫，加戈刀于其上，寇至则聚车于中，合士卒之力，御寇于外。」寻为议者所沮而止。（遣使图西边形胜，真宗之意，欲罢出兵，自固吾圉，非务攻略也。宝训乃云「善用兵者，必先相地利，」恐上意实不然。今不取。）
　　戊寅，以长葛县令孔延世为曲阜县令，袭封文宣公，并赐九经及太宗御书、祭器，加银帛而遣之。诏本道转运使、本州岛长吏待以宾礼。延世，孔子四十五世孙也。
　　壬午，左正言、直史馆孙何表献五议，上览而善之。
　　其一，参用儒将，曰：「将者，人之司命，国家安危之主。晋、汉至唐，皆选儒臣统兵，当时武臣未有出其右者。五代始分事任，交相是非。古谓元戎无不统摄，爰自近代，又有供军粮料，随军转运之目。使者往返，托称上旨，动必中覆，实戾成算。陛下于文儒之中，择有方略之士，试以边任委之，勿使小人挠其权，阃外制置一以付之，境内租税、榷利一以与之，监阵先锋之类悉任偏将，受其节度。文武参用，必致奇绩。」
　　其二，申明太学，曰：「士风偷薄，世态销刓【二】，贱古道于儒宫【三】，慕他岐于天府，阘茸之士，始入泮林，英豪之流，例趋京兆。而又兵戈继起，经制莫存，弦诵之义皆亡，郡县之学尽废。盖以定令之初，纲条簄阔，六馆升降，总限门荫之高卑，两京荐论【四】，曾无科禁以厘革，遂令浅俗，扇以成风。外地则绝无学生，神州则悉号乡贡，下至工商杂类，方游太学、广文，青青由是不归，扰扰于焉兴刺。近降明制【五】，惩科场之积弊，立贡士之新规，申命有司，十取其二。然臣以为尚有未尽者。国家必欲开孤进之路，辟至公之门，莫若再举令文，复严经术，使寒隽之士，由乡里以升闻，世禄之家，自成均而出仕。太学不得补庶人之子，神州不得贡卿士之门【六】，贵介绮纨，府送者有罪，草莽韦布，滥收者黜官。其在外郡或骈繁县，如富庶者，皆按旧典重立学官，俾选耆儒、硕生为之博士、助教，精加课试，公与荐延。岁终仍依新条，限以人数发解。必有轶髃之异行，拔俗之英才，匪由乡庠，亦许公议。夫以文取士，既巳失之，取之乖方，弊将安救？今士子名为乡举，其实自媒，投贽于郡府之门，关节于公卿之第。属词比事，合格者不过雕虫，任传弃经，入流者未逾章句。若不收之学校，选自州闾，实虑他时益成薄俗。兹事体大，惟陛下特达而行。臣出身之初，亦自府解，岂敢忘本，遽陈此谋？盖目击轻浮，心知谬滥，是以冒不测之罪，罄狂夫之言焉。」
　　其三，厘革迁转，曰：「伏见国家抚有多方，并建觽职。外则郡将通守，朝士代行，关征榷酤，使者兼掌，下至幕府职掾之微，咸自朝廷选补而授。用人既广，推择难精，贡部上名，动逾千计，门资入仕，又不在焉。（案宋史作亦及百人。）稍着职劳，即升京秩，将命而出，□长尤多。每躬祀圜丘【七】，诞敷霈泽，无贤不肖，并许□迁，至使评事、寺丞，纔数载而通闺籍【八】，赞善、洗马，不十年而登台郎。窃计今之班簿，台省、宫寺凡八百员，玉石混淆，名器猥滥，异夫虞书考绩，周官计治之法也。臣诚至愚，窃所未喻。有唐旧制，每郊禋、庆宥，但进阶勋而已。今若十年之内，肆赦相仍，必恐京僚过于胥徒，朝臣多于州县，岂惟连车平斗之刺，亦有贩材（案宋史作败财。）假器之失。况禄廪所赋，必自地征，地征所来，须从民力，何必空竭公藏，附益斯人。已授者朘削既难，未迁者防闲宜峻，古人所谓损无用之费，罢不急之官，正在此也。伏愿特降诏书，自今郊祀，髃官不得一例迁陟，必若绩用有闻，才名夙着，自可待之不次，岂祇历阶而升。至于省并吏员，上系宸衷与夺。」
　　其四，复制科，曰：「唐室参古今之制，取天下英俊，失在礼部，得于制举。礼部则进士、明经，解诂句读，声病偶对者也。制举则贤良体用等科，财成制度，寅亮经纶者也。国家廓土辟宇，立太平之基，然而制举未复，清途美官【九】，惟进士、明经递资以升，岂不念林壑非常之士有遗弃乎？台阁所进之人有僭滥乎？」
　　其五，行乡饮，曰：「乡饮之礼，所以示尊卑、长幼、宾主之序。秦燔诗书，其礼遂废，因循未复，实有遗恨。望诏礼官举故事而行之。」
　　监察御史王济【一○】上疏陈十事：一择左右，二分贤愚，三正名器，四去□食，五加俸禄，六谨政教，七选良将，八练兵戎【一一】，九修民事，十开仕进。其略曰：「贤愚，治乱之本也。大贤则能尽治觽务，兼通百职，其次但怀一长、负一奇亦可矣。愚者不必块然无虑，蚩蚩为民。盖守小谨者似德，怀怯懦者似恕，容奸恶者似仁，蕴谄谀者似恭，恣倾险者似智【一二】，好诋訿者似直，树朋党者似义，肆苛刻者似忠，贪禄位者似勤，若斯之流，虽愚而类贤，用之，则速乱之基也。」又曰：「官不必备，惟其人。」又曰：「位以德举，不以序迁。苟能慎选其人，各守其官，则纪纲必正。」又曰：「官多则事繁，吏多则民残。欲事不繁，莫若省官，欲民皆安，莫若省吏。天下所以未格清净者【一三】，由官吏多之故也。为陛下计，宜减分局之官，省监临之数，择百司之吏，选技术之工，去纤巧之匠，停老弱之卒，汰缁黄之流，自然无旷土，无游民，公庭肃而百事举矣。」又曰：「官多俸薄，不若俸厚而官少。若尽去□食，复其全俸，则二人之俸，可以周一人之用。衣食既足，廉耻自兴。」
　　又曰：「今民政之阙者，田税未均，榷酤未□，土木未停，督敛未平，牧宰未良。田税不均，则兼并之家私土多而公田少，剥上损下，在于此矣。榷酤未□，则民多犯禁而为盗，且山海酒曲之利，皆民所共，今尽夺之，是与民争利，反害之也；或少□之，国用未必乏，而民且不犯矣。土木未停，则民困于力役而国用多费。且广兴寺观，意将祈福，曾不知求福在乎修政，又何土木之为！夫督敛不平，则民受刻削而刑禁滥施。盖簿书舛谬，遂至偿纳，或父祖所负延及子孙，或本非主守而均于干系，或不自侵欺而类于失陷。弥年累岁，棰楚日加，无益于官，徒伤于觽。夫牧宰不良，则民受弊而政不行。盖贪猥者货贿公行，残暴者刑罚不节，执滞者通变莫适，怯懦者狡吏肆毒。」
　　又曰：「铨选之门，徒有其名，莫责其实。有殿者虽加厚罚，有最者莫见明扬，或骤遇□恩，则不限其功过，靡逢举荐，则终困于徒劳。」又曰：「贡举不严，则权势争前，而孤寒难进。必欲均之，莫若令皇朝三品及见任文武升朝官子孙、弟侄，荐名于两监，而未升朝官子弟及白屋之士，荐名于州郡，然后升于礼部，第其可否，亦两分之。若然，则权势异途，孤寒自进矣。」
　　刑部员外郎马亮上疏言：「陛下初政，军赏宜速，而所在不时给【一四】，请遣使分往督视。又，州县逋负至多，赦书虽为蠲除，而有司趣责如故，非所以布宣恩泽也。国朝故事，以亲王判开封府，地尊势重，疑隙易构，非保亲全爱之道。契丹仍岁内侵，河朔萧然，请修好以息边民。」凡四事。
　　比部员外郎刁衎上疏言：「陛下缵图伊始，布政惟新。所宜上顺天心，下从人欲，邀善以去恶，避毁而来誉，道唐、虞之治，斥辛、癸之乱。私赏无及于小人，私罚无施于君子，任贤勿贰，去邪勿疑，开谏诤之门，塞谗佞之口，爱而知其恶，憎而知其善，无以春秋鼎盛而忋于逸游，无以血气方刚而惑于声色。若太祖之勤俭，若大行之惠慈【一五】，答天地敷锡之恩，思祖考艰难之业，则周成、汉文二宗之美，可同日而拟议也。」
　　庚寅，合门奏：「每月朔望，髃臣赴万岁殿【一六】哭临。十月朔在壬辰，请改用九月晦。」上问吕端曰：「此何礼也？」端曰：「阴阳家以辰日为哭忌。」上曰：「哀疚之情【一七】，宁有所避乎？」不许。
