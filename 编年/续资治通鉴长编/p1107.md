<!-- { "loadSidebar": true } -->
　　吕公着自定州徙扬州，请觐，许之。是日入对，言边境无虞，不宜生事，又以前岁上尝属疾，劝上以宗社自谨重。已而言：「定州官吏，坐小法皆夺官冲替。如臣忝窃已厚，固无甚害，自余小官，皆失所宜。定州以禁卒护重役人，而议狱者以为犯编管人用递铺法，岂非舞文耶？若于法明审，则理官不当复引不应为律矣。」上意悟，谕公着曰：「朝廷姑欲法行耳，然此法诚未明，当更增修之。」公着既辞，未行，即除资政殿大学士，（除大资，在壬戌，今并此。）且谓执政曰：「仁皇侍从，所余无几。」咨嗟久之。寻又复光禄大夫。其后，定州官吏被谴者，自列于朝，诏即御史台详定。既而明其非辜，悉除之。（除职、复官、释定州官吏，当各附本月日。）
　　甲寅，贤妃朱氏进位德妃。（两纪并书此。）
　　诏：「贤妃邢氏于奉先资福院侧修佛寺，赐名多庆禅院，岁度僧二人【七】、紫衣或赐号一人，仍给官田十顷。」
　　手诏李宪：「西贼虽已伤败散去，然凶酋人多埚丁者倔强任气，深虑耻于伤残，不快所欲，忿不思难，出我不意，犬彘其人，乘隙忽有奔冲，不可不念。宜多方广布斥候，督责守将，无怠防虑，仍颁弓箭、火炮箭百万有余，以备御贼。」（朱本所增，新本并削去。）
　　诏：「兰州贼马已退，其河东路差下出界牵制将兵，更不消前去，如已入界，即不用勾回。」（密记十四日。）
　　又诏泾原兵马更勿发行。（此据御集。）
　　上批：「同提举河北东路保甲、秘阁校理刘定祈恩荫子，以职事勤瘁，特许依旧馆职条；同提举河东保甲、秘阁校理黄廉同功一体，可亦令奏荐，毋得为例。」
　　范纯粹奏：「鄜延创添东兵，在延州及极边城寨驻札。臣愚窃谓一年之内，边事之甚可防者，不过半年，如大暑、大寒之月，皆非贼兵举动之秋。虽于春阳之时，彼方人饥马瘦，借有出没，不过妨挠耕种，或小小钞劫而已。只可用逐处蕃汉土兵，其东兵自可遣泊内地就食。」诏令经略都总管司相度闻奏。（密记十四日。）
　　乙卯，手诏李宪：「夏人自连岁不时点集之后，人固已有受其弊者，又围犯兰州，大觽伤败之余，士气摧丧，在理可知。兼凶酋人多埚丁残忍，虐用其人，今既不能如欲，上则必得罪于其国中，下须逞其躁心。及彼羌户必有不自安之人，疑可乘时开以重利，俾有内向之心，广肆招来，以衰贼势，仍时出精锐塞外，挠其春耕。为今之宜，最为困贼上计，尔宜图之。」仍赐钱一百万缗、绢五十万疋，为修筑、备御、锡赉之费。（朱本增入，新本并削去。又按：丁巳日，墨本书：赐钱一百万付熙河兰会经略司。当即是此诏所云也。）
　　又诏宪：「西贼自兰州挫锐伤夷之后，闻其中欲得内附者甚多，未知虚实。可责委守将多方招徕，或专遣一二近上有机智官如康识辈主其事。此于方今边计不为小补，兼系贼强弱，事实不细。」（朱本增入，新本并削去。）
　　丁巳，诏户部支积剩钱百万缗，付熙河兰会经略安抚司，于新境计置粮草，修补守具。（疑此百万缗即乙卯诏书所云，但朱本既增入诏书，又不削去墨本此段，当存一去一。）
　　诏保甲犯罪，情涉凶恶，速具奏听裁。（此事必有故，当考。）
　　戊午，右侍禁、合门祗候朱伯材迁合门通事舍人，以德妃进位恩也。
　　知开封府王存言，司录司、左右军巡院狱空，乞付史馆。诏王存迁一官，余官令第劳上司勋。（旧纪书：戊午，开封府狱空。新纪不书。）
　　诏河东、鄜延、环庆、泾原路经略司：「如无大段贼马啸聚，可遣边兵分屯，免虚食贵价粮草。」
　　己未，陕西转运副使范纯粹言：「绥德城当夏贼之冲，乞立军额，以米脂、义合、浮图、怀宁、顺安、绥平六城砦隶焉。」又言：「昨王震会定五路钱物，以沿边籴买钞付逐路经略司管认籴入支遣。昨因军兴，以经略司专治兵旅，遂令转运司复管勾，至今未罢。乞沿边粮草职事，并依元降会定朝旨。」手诏：「兵食相资，实为一事。况熙河路已总于李宪等，故得首尾相关，财用出约稍能省吝，则诸路无有不可兼领之理。自今陕西军须经费，经略、转运司随路通管，其余职事毋得侵紊。」（二月二十七日改此，又六月二十七日当考。）
　　诏奉宸库选玉造磬，从协律郎荣咨道请也。后礼部乞就差太常博士杨杰审定玉磬音律，提辖管勾。从之。
　　辛酉，左右司言：「给陕西、河东官俸余职田，支盐钞二十五万八千五百二十六缗，无拘收法。」诏已支钱令户部限五年还。户部言：「欲令河北路提举司以岁计余钱借措置籴便司，两路不过百万缗。」从之。（本志有此，乃无月日。）
　　责授黄州团练副使苏轼言，汝州无田产，乞居常州。从之。
　　元丰中，轼系御史狱，上本无意深罪之。宰臣王珪进呈，忽言苏轼于陛下有不臣意。上改容曰：「轼固有罪，然于朕不应至是，卿何以知之？」珪因举轼桧诗「根到九泉无曲处，世间唯有蛰龙知」之句，对曰：「飞龙在天，轼以为不知己，而求之地下之蛰龙，非不臣而何？」上曰：「诗人之词，安可如此论？彼自咏桧，何预朕事！」珪语塞。章惇亦从旁解之曰：「龙者，非独人君，人臣俱可以言龙也。」上曰：「自古称龙者多矣，如荀氏八龙、孔明卧龙，岂人君也？」遂薄其罪，以黄州团练副使安置。然上每记怜之【八】。一日，语执政曰：「国史大事，朕欲俾苏轼成之。」执政有难色，上曰：「非轼则用曾巩。」其后，巩亦不副上意。上复有旨起轼，以本官知江州，中书蔡确、张璪受命，王震当词头。明日，改承议郎、江州太平观。又明日，命格不下，于是卒出手札，徙轼汝州，有「苏轼黜居思咎，阅岁滋深，人材实难，不忍终弃」之语。轼即上表谢。前此，京师盛传轼已白日仙去，上对左丞蒲宗孟嗟惜久之，故轼于此表有「疾病连年，人皆相传为已死；饥寒并日，臣亦自厌其余生」之句也。（此据李丙丁未录增入，不知丙传之何书。八年五月六日，起知登州。朱胜非秀水闲居录云：苏轼既贬黄州，神宗每记怜。一日，宣谕曰：「国史大事，朕欲用苏轼成之。」执政有难色，帝曰：「轼不可用，则用曾巩。」巩不能副帝意。又有旨，轼以本官知江州，蔡持正、张粹明皆禀命，禹玉以为不可。又令与江州太平观，禹玉亦以为不可。其后禹玉作相，帝语及轼，复欲用之，禹玉曰：「轼有诗云『此心惟有蛰龙知』，方陛下飞龙在天而不知敬，反求蛰龙乎？」章子厚曰：「自古言龙，非独人君之称，人臣亦有称龙者。」帝曰：「然。如荀氏八龙，孔明卧龙是也。」既退，子厚谓禹玉曰：「相公乃欲覆人家族耶？」禹玉曰：「此舒亶语耳。」子厚曰：「亶之唾亦可食乎？」胜非所录，比丙差不同，如王珪独不可，江州及太平观再命并章惇詈珪云，当考。王巩闻见近录具载欲令修史，及江州并太平观事。又载王珪举蛰龙诗，则以为已在黄州，非初下狱时也，当并考。朱胜非所录，盖全用巩旧书。）
　　兰会路沿边安抚司言：「蒙赐药箭二十五万，如西贼围城，放箭出射，虑贼反射入城，乞赐药解。」诏后苑东门药库给五十斤。
　　上批：「近指挥将来朝廷案阅保甲，令诸路提举司择艺成者先案。闻提举司乃以意欲与赏及成就巡检处【九】，篃择当案保分【一○】，不时教习，甚失朝廷劝作之意【一一】。可令提举司毋得预定合案阅保分。」
　　手诏李宪：「兰州贼退已久，其城守有劳之人，至今未见第功奏上，可速具飞递以闻。本路地形据贼上游，夏人奸心日有窥伺，理须守御亭障百色具备。可令役兵并力修治熙州十分坚固外，其余堡砦亦皆增修，要使一路内外率有坚城之恃。应干守御器仗，非本路可办者，一一齭缕奏来，当自京师发去。」（朱本增入，新本皆削去。）
　　入内供奉官、勾当龙图天章宝文阁、寄内殿崇班冯景元转一官，仍寄资，以上批「兰州保守无虞，缘景元初建议修置」故也。（此据御集。）
　　壬戌，监察御史张汝贤为侍御史知杂事。汝贤，吉州人也。
　　诏给鄜延路功赏左藏库绢六万、元丰库四万。
　　左右司状：「御史房置簿，书御史六曹官纠劾之多寡、当否为殿最【一二】，岁终取旨升黜。御史房举发逐察不当及失察不尽等事，岁终亦乞比较。」从之。
　　甲子，知渭州卢秉、知延州刘昌祚各罚铜二十斤【一三】。坐得兰州被围关报，不即出兵牵制也。
　　乙丑，户部言：「陕西转运副使范纯粹言：『铜钱三监所用铜锡，乞额外给；依例封桩本龏钱文，乞于本路难得钱处用公据，并减紬绢价易钱，如诸路沿边阙钱准此。又乞沿边所卖解盐【一四】，并令转运司自以钞赴解池请盐，或召商人入中，应副边用。其李稷元奏更不施行。』」并从之。（李稷元奏。）
　　右谏议大夫赵彦若言：「伏见尚书省听事写周官篇，此朝廷稽古命官之本也。周官大旨在乎得人，故曰『不惟其官，惟其人』，又曰『官不必备，惟其人』。今门下侍郎章惇、尚书左丞王安礼鎫无行检，非周官之所谓『惟其人』也。自居执政，未闻有补，而异党复一，人畏其强，僚属观望，虽鼟不悔。权势至此，不宜处位，请皆外补，以肃具臣。」后四日，手诏：「朝廷自修复官政，小大髃司各有职守。昨降黜诸寺监丞、簿后，上下尤知谨戢，罕有僭紊。近彦若辄侵越御史论事，不可不惩。」乃降一官，试秘书监。（戊辰二十八日乃降责，今并书。「异党复一」字必有误，新本亦然，当考正之。朱本签贴云：「无案据。」遂削去。张舜民志彦若墓，又不载当日弹辞。旧纪书：戊辰，赵彦若论事不循分守，罢右谏议大夫，降为秘书监。新纪不书。）
　　成都府、利州路钤辖司言：「相度臣僚上言者，乞移蕃驿于玉垒关，及汉蕃博易增差禁军。本司今相度，欲乞移永康军牛溪关依旧于蚕崖关置城寨，不须移置蕃驿。」诏增差禁军等不行，其乞移牛溪关于蚕崖关，送尚书省，从之。
　　丙寅，手诏李宪：「比西贼攻犯兰州之始，城垒兵防未有十分可恃，所以人情惴恐，不得不尔。今贼已解去，则前日忧虞戒心，未易可忘。除兵防以县官财用所系，未可增加外，其城守之具，与夫壁垒缮治，宜急为之。除熙州以根源所系，先次修治，固已甚善，余系近里所系重处，亦宜速具奏以闻。不可日稽一日，缓急有误重事。」（朱本增入，新本并削去。）
