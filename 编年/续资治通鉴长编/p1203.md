<!-- { "loadSidebar": true } -->
　　右司谏苏辙言：「臣近奏论蔡京施行差役事，督迫诸县于数日内了当，不依朝旨申请妨碍事件，挟邪坏法，用意切害，及治段继隆、僧录司等公事，私徇不公，乞罢京知开封府。访闻台谏并亦有劾奏。京因此奏乞外任，而宰相曲加庇盖，臣等所言，皆不施行，独行京陈乞文字，除京知真定府。窃缘真定府乃天下重镇，旧来多择久历边任、晓练军政之人，然后除授。今京资任至浅，才力无闻，见有徇私公事，未经结绝，台谏交章，至今未已。而宰相特加奖助，授以名藩，意以凌压言事之官，使之不敢复言。臣窃见前者台官论朱服不孝事迹，服因以乞外官，宰相除服直龙图阁、知润州。又论王说党附吴居厚，说亦因此乞外官，宰相除说知密州。龙图阁，要职也；润、密，名郡也。服、说皆因人言，反获美命。盖宰相上欺朝廷，下困台谏，习用此术，久已成例，不可不察。臣等若言京不当，自当显被黜责，若所言稍当，则宰相岂得公然恣横，略无顾惮？伏乞圣明稍加详察，追罢京新命，使以本官听候大理寺断遣【二三】，以弭中外疑惑。」台谏所言，讫不行。（六月十二日，京坐段继隆事，特罚铜二十斤。朱服，八年六月二十七日罢右史，直龙图阁、知润州。王说，元年闰二月四日罢仓部，知密州。）
　　诏：神宗皇帝所居东宫，改为睿成宫。
　　户部言：「广南西路桂州修仁县等处茶货，昨刘何逐年遣官置场收买出卖，收息止及一万余贯。窃虑远方因此茶价增长，有妨民间食用。乞依旧放令通商，所有元丰七年十月二十九日广西路榷茶指挥，更不施行。」从之。（元丰七年十月二十八日甲午。）
　　诏：英州编管人郑侠，特放逐便，仍除落罪名，尚书吏部先次注旧官，与合入差遣。从监察御史孙升、右司谏苏辙所奏也。（旧录云：侠以诋讪得罪，先帝曾诏有司曰：「贷与之生，已为□宥。」时先帝所弃逐，渐已收用，侠亦加叙雪。新录辨曰：士自祖宗以来，先朝黜之，后召用者多矣，不但侠也。自「侠以诋讪」至「亦加叙雪」三十六字，并删去。）
　　户部言：「右司郎中张汝贤奏，立定福建路产卖盐额，候及五月，有并增并亏，自依海行条贯施行。内四州军卖盐后，应抑勒人充盐铺户，并愿退免，不为施行者，各徒一年。提举盐事知而不举，与同罪。」从之。
　　高丽国僧统进奉皇帝兴龙节祝圣寿佛像并金器等。诏学士院降诏奖谕，朝辞日，赐衣着一千匹，银器一千两。
　　又诏赐于阗国王龙服一袭，腰带、器币有差。
　　刑部言：「乞应该元丰八年三月六日登极赦以前杂犯配军，除元系军人配到及宣敕指挥永不放还者，更不移放外，其元犯杀人、放火、强盗、伪造符印、谋杀人、持杖窃盗罪至徒、犯杂死罪贷命，并余罪徒以上情理凶恶者，在京令所属及开封府步军司，诸路令转运使副判官、提刑司，取索元犯看详量移。」从之。
　　御史中丞刘挚言：「臣昨者累具弹奏知枢密院章惇，乞行罢黜，未蒙施行。谨按惇佻薄险悍，无士人之行，熙宁初，召试馆职，乃为御史诋其丑恶罢去。既而谄事王安石，以边事欺罔朝廷，稍稍进用。及安石补外，惇又倾附吕惠卿，当时号为入室之人，徇私反复，物论贱之。夤缘至于执政，以强市两浙民田及寄语台官等事，为言路所击，而先帝亦益薄其为人，于是黜之。未几，复为蔡确所引，以至今日。自陛下辨别忠邪，修完先朝政令，虽天下之所同利，而惇辈之所不乐。盖自知身非善良，故不欲旧德之在其侧；心怀奸贰，故不喜正论之出其旁；由新法而进，故不愿祖宗旧法之复用也。庙堂之上，诋诟同列，摧辱公议，屠沽之言，播在中外。其不逊无礼，非独施之于同列，至于帘陛之前，强愎慢肆，举止偃蹇，专以沮坏善政，更无臣子事上之节，此士论人情所以愤嫉疑惑而不服也。昨者陛下裁保甲之法，而惇常护前，不以为是。有臣僚自外至者，臣尝问之，皆谓乡县田里自罢教保甲，人情安乐，无复愁叹。如河北向来逃亡人户，往往归复，皆言自此父子骨肉可以相聚，而有为生之期矣。此事乃惇前日之所不肯改为者也。推此观之，则惇岂有意于利国家、安社稷也哉！今者陛下改正差役，而惇又肆横议，赖陛下深烛利害，主张法意，不为邪议所动，然论说纷纷，搅扰沮害，黩于聪听者，盖已多矣。每事如此，则陛下之善政，必须口舌争夺而后能成，不亦劳乎？夫去恶莫如尽，惇与蔡确为党，前日陛下既去确，而今犹留惇，去恶未尽，非朝廷之利，非生民之幸，非所谓忠邪之辨也。伏望出臣章付外，速赐睿断，罢惇使外补，以全圣政，以慰髃望。」
　　贴黄称：「陛下若待其自行引退，然后罢之，缘惇素无廉节，已尝语于人曰：『不贬不去。』则安肯以礼自引也！乞付臣章于三省，正其横议害政、强愎慢上之罪，显然黜之可也。」
　　又称：「陛下试将今日执政，比之熙宁以前朝廷大臣，其人物士望，孰贤孰否，孰轻孰重哉？然则今日之势，其间肆恶害政之最甚者，岂可不急去之也。」又称：「臣闻近日执政聚厅，因议役法，惇诟詈觽人，其言乃屠沽之言也。有一人对曰：『吾辈备员于此，亦宜存体，今纷纷如市井人，若此言传播，亦于君不便。』惇面发赤不言。又一人曰：『今日且得一伏辨状也。』其日，有禀事官数人在坐，皆见之。庙堂之上，谈议如此，古今所未闻也。毋乃上辱朝廷，而下取轻于士大夫哉！」（据刘挚奏议遗□，闰二月十九日上此，或以为朱光庭，误也。）
　　右正言王觌言：
　　伏读尚书，见伯益言于大舜曰：「任贤勿贰，去邪勿疑。」盖任贤而贰，则任之不专，而贤者不得尽其道；去邪而疑，则去之不果，而邪者得以肆其奸。故伯益陈之以为戒，以谓虽大舜之圣，亦不可不谨于此也。臣近累曾奏陈，以执政大臣奸邪害政者相半，伏望陛下择其尤甚者渐去之。所谓奸邪害政者，蔡确、韩缜、章惇、张璪其人也。今陛下幸已罢蔡确职任，中外人情，莫不欣快，以陛下圣明勇决，不惑于奸邪之党也。然缜、惇、璪犹偃然自固而不知退焉。非徒不知退而已，又为确游扬论列，欲陛下更加恩礼于确，臣于此尤见朋邪之迹也。
　　夫确以常才冒宠，谬为上宰，裕陵使回，不以故事兼请，而顾恋权宠，若将终身。及言者交攻，势不得已，方黾勉以求郡。陛下不行谏官章疏，以掩其罪慝，仍假职名，俾守辅郡，终始侥幸，固已多矣。而缜等尤复有言者，其意不过欲以受遗定策为确之功而已。且皇帝陛下上承正统之初，保护援立，皆太皇太后之圣德也，确、缜、惇、璪，曾何预焉？适会其时，乃敢贪天之功，妄自张大，盗取受遗定策之名以自负。故缜、惇、璪见确之去，而以其恩礼不异，则将失其所以自负者而无以欺惑愚觽，宜其更以加恩礼为请也。夫缜、惇、璪之本情，与确岂其相善哉？其交相诋讦有素矣，此陛下之所知也。至于今日，翻然皆以恩礼为请，若非贪天之功，妄自张大者，其事正同，而欲自为异日之地，则岂协谋同力，而为确有请哉！
　　臣前奏，犹欲陛下择其甚者而渐去之，今缜、惇、璪朋邪之情，日益着见，则害政滋甚，而去之不可以渐矣。盖当先帝时，缜、惇、璪附会欺罔，上误朝廷之事不可胜数。是以陛下临御以来，修明法度，徱革弊事，四方内外，莫不颂咏圣政。而独缜、惇、璪大非其所欲，故或公为沮止而恐其成，或阳为悦从而幸其失，如近日之役法，终始本末，皆欲破坏其事，以倾建议之人，而不顾有伤于国体，有误于陛下也。故初则但录司马光札子行下，不立条目，以幸其失；中则惇出力以排之，而恐其成；终则不待详定事毕，而遽为实封状之法，以惑四方。二月二十四日及今月八日奏状内，已尝开陈，备述情状。缜、惇、璪之处心积虑如此，而陛下尚何望于彼哉？去之安可不速也！
　　陛下勿以既罢蔡确又罢三执政为疑，臣窃闻真宗即位之初，咸平元年十月，执政俱罢者四人，宰相吕端、参知政事温仲舒李至、枢密副使夏侯峤是也。仁宗明道二年四月，亦执政俱罢者六人，宰相吕夷简，参知政事陈尧佐、晏殊，枢密副使夏竦、范雍、赵稹是也。苟害于政，去之虽多，而何所疑。既非其人，存之虽少，而大为害。伏望陛下裁自圣断，早赐施行。（编类元佑章疏系觌此奏于闰二月十七日，今并入此。）
　　左正言朱光庭奏：（据编类章疏，系闰二月二十二日。）
　　臣闻易曰：「小人而乘君子之器，圣人之深戒。」谓其发言动虑，害民败事，故舜之去四凶，鲁之诛少正卯，不得不速也。窃以辅弼疑丞之任，天下之最重者也，非夫全德巨才处之为不称，岂容奸邪之冒处邪？如章惇、韩缜者，岂不能自插鹿履，君子邪？小人邪？若自以为君子邪？胡不观诸方册，验诸贤辅？有挟邪肆辨、敢为欺罔、贪冒荣宠而不知进退者为君子乎？若自知为小人，而方圣政大明，无幽不烛，睿断如神，发必中义，而为小人者岂不知畏而引去，尚敢偃然自安邪？
　　伏自陛下临御以来，力除蠹弊，天下之人皆喜之。惟章惇不喜，每闻帘前辨论，悖慢无礼。且天下之法度可更张则更张，乌有后先之间哉！一于便民而已。章惇意在不更张，而不顾民害之深，岂得为忠乎？辨论公正，犹不可失人臣恭顺之礼，又况其邪说之多，而敢为悖慢耶？诗曰：「人而无礼，胡不遄死！」传曰：「见无礼于君者，如鹰鹯之逐鸟雀。」臣今见章惇之无礼，则逐之而后已；韩缜行义之不修，而不能自治，何以治人？代天理物之任，岂行义不修之人可以当之乎？况内有贤兄，不知引避，人而无鯭，不足观也已。此二臣者，虽圣度如天，进退大臣，必思以礼，然章惇、韩缜无鯭之甚，尚何待也？伏望陛下检会臣前后累奏，特赐睿断施行。
　　左司谏王岩叟之为御史也，先言：「臣窃以辅弼大臣者，人主之所体貌，天下之所瞻仰，非有厚德重望，则不足以当之。伏见知枢密院章惇材轻行薄，廉隅不修，无大臣体。久处庙堂，曾不闻一话一言播在清议。独每闻纵肆猖狂，为俳谐俚语，侵侮同列，朝士大夫相与鄙笑而已。流于京师，传之四远，甚非所以重庙堂、尊朝廷也。伏惟陛下临政之初，万国观望，辅弼大臣，尤宜崇銟有德。而惇之轻薄如此，上则玷体貌之隆，下则辱瞻仰之重，有识之士，无不愤嫉！乞行罢免，以慰师言。」
