<!-- { "loadSidebar": true } -->
　　乙丑，右谏议大夫、天章阁待制齐恢卒。司马光日记云恢温厚长者，而不偏倚。先知审刑，议谋杀人许首事，恢以为不可，守之甚坚，时人称之。
　　丙寅，合门言：「高丽使入见，欲依夏国例，立班紫宸殿，燕坐东□殿。」从之，仍令在西立，其燕坐次依此。
　　判大名府韩琦言：「大河泛溢，全魏居冲【四】，非通判而下所预。臣乞独当重责。」诏：「琦所待罪，释之。其河防当职官吏，令河北提点刑狱司劾奏。」
　　丁卯，屯田员外郎、知阳武县李琮权利州路转运判官。役法初下，琮处之有理，畿内敷钱独轻，邻县挝登闻鼓，愿视阳武为比，故召对擢用焉。此据诏旨内所载，琮本传、实录因之。又御集一百五十一卷赐王安石手札有云：府界乡村税户出役钱至少，又虽本身依旧做役，更给得钱倍于所出之数，在百姓之情，宜各欣愿。今日又闻阳武县村人五百余人诉免，必有因依，未知所谓，卿可具奏。手札无月日，不知是何时【五】，当考。五月十一日，琮已见。林希野史云：李琮知阳武县，素为王安石所知，人意其首当进用。琮自以为赤心裨赞，尝讽其改作不当。安石大怒，同类尽用而不与语。三年，琮为推行青苗、役法为畿邑之最，始召对，除梓路运判。此事当考。
　　己巳，召辅臣观谷于后苑。
　　著作佐郎蔡确、大理评事唐垧，并为太子中允、权监察御史里行。从知杂御史邓绾所举也。林希云：垧赐出身，知钱塘，安石固留之为校书，修令式。又使绾荐为御史。赐出身在三年七月癸巳。除校书在九月庚寅。修令式在十二月【六】庚辰。其自御史改谏官，在五年二月癸丑。
　　庚午，诏御史台，转对官候轮篃即罢【七】。时御史台言：「检会仪制，两省及文班官候转对将篃，先申中书。今员数不多，乞预指挥。」因降是诏。邓绾传云：绾乞今后臣僚五日一起居，常轮两员转对言事。其已经转对及自外任回者，周而复始，各具所见利害以闻。如此，则天下之视听思虑不遗矣。按此与诏书轮篃即罢旨意不类。此时绾政在台，或传误也，今不取。宋敏求东观绝笔有转对状论校三馆书状末自注云，四年十月二十九日，其转对乃十一月一日也。然则虽有轮篃即罢之诏，十一月一日敏求始轮到，则尽此年转对亦必罢也。当考。
　　又诏司农寺选官经量汴河两岸所淤官陂、牧地、逃田等，召人请射租佃。
　　知麟州、崇仪副使张居为西京左藏库使。先是，州城井泉不足，军民汲于城外沙泉，前后守欲筑城以包之，而土多沙砾，不果城。居命凿去旧土而筑之，城成，人以为便，故赏之。
　　癸酉，度支副使、兵部郎中楚建中为辽主生辰使，西京左藏库副使夏俅副之。开封府判官、太常博士、秘阁校理韩忠彦为正旦使，西染院副使、合门通事舍人李惟宾副之。兵部员外郎、知制诰陈绎为辽国母生辰使，皇城使、忠州团练使马偁副之。度支判官、司勋郎中王诲为正旦使，文思使郭宗古副之。偁以祖应图陷北敌，辞行，诏以文思副使梁交代之。
　　司农寺言：「诸路提举常平官课绩，已许本寺考校升黜。其管勾官即令提举司保明，上司农计功酬奖。」从之。
　　遣检计开封府界沟洫河道、安吉县主簿程义路，乘驿相度决河利害以闻。墨本有此，朱本削去。五月五日义路开河。
　　丁丑，命殿中丞乐涣提举修置惠民河上下坝闸，三班借职杨琰勾当。
　　戊寅，观文殿学士、户部尚书、知陈州张方平判南京御史台，从所乞也。苏辙代方平上疏论三悔，或可附此。司马光日记云：九月初四日，张观文判南京留台。安道素与介甫不善，上初即位，人荐介甫之贤者甚觽，上访于安道，安道曰：「是人有虚名，而无实用，晋之王夷甫。若果用之，恐败天下风俗。」介甫闻而衔之，故安道以参知政事丁父忧，服除而不复旧位，知陈州，内不自安，故称疾而去。三年正月二十六日方平判都省，注文可参考。
　　司封员外郎晏成裕【八】勒停，经恩未得□用。成裕，殊子，行检不饬，尝易朝服，纵游里巷，为御史所言，故黜之。林希野史云：晏承裕者，富弼之妻弟也，久流落，失官居京，素无廉隅，尝微服游娼家。会弼方以青苗得罪，邓绾以劾奏承裕游娼家，弼当国时，承裕凭借声势事以悦朝廷。事下府尹绛，即日捕追娼陈氏，收禁搒掠，得三骞前承裕踰违状，坐其初供以姊为母不实，亲杖之于廷，怒伍百不痛【九】，杖释而笞之，备极惨酷，以悦言者。士有避持服，遂不顾其母，且擢在要显。娼以姊为母，于名教何伤，遂当死笞耶？
　　己卯，前旌德县尉王雱为太子中允、崇政殿说书。雱，安石子也，为人剽悍，无所顾忌。安石与弟安国白首穷经，夙夜讲诵琢磨，雱从旁剽闻习熟，而下笔贯穿，未冠已著书数十万言。年十三时，得秦州卒言洮河事，叹曰：「此可抚而有也。使夏人得之，则吾敌强，而边受患博矣。」故安石力主王韶议。治平四年，雱举进士，授旌德尉，不赴，作策三十余篇，极论天下事，皆安石辅政所施行者。又作老子训传及佛书义释亦数万言。有以雱书闻者，于是安石方奉祠，上遽召见，而有是命【一○】。安石亦喜雱得亲近，能助己，因不复辞。林希野史政府客篇云：相客日在中朝议事，然犹不日到介门，有或密诣，为同舍所知，而有愧色。常有二人同出右掖门，布居城之西南，归必过介门。惠居城北，心欲诣介，相揖分途，而潜由间道以往。无何，至介门，二人乃相遇，大惭，以衣掩面，俛首而过。自后，此辈乃日日诣之，不以为惭。日为不足，又夜宿其家，既欲邀固恩宠，以至数为勤，且以自诧于同列。由是争进者，不以日往为非，而以不得早通为愧。介久欲除定、惇二人直舍人院，上意未允，京亦屡言此二人不可任此职。一日，再拟定名进，必欲除之，上曰：「定终是不协物议。」篃问检正官姓名，时许将新除右正言，上曰：「将状元及第，又已除正言，何不令直院？」介不能拒。又月余，张琥坐论张诜事，夺修注，以常秩代之，秩辞而罢。时定坐诜事，系御史狱，惇日夜觊望弥切。无何，惇亦往证定事，牵连入台，又失所望。朱明之，介之妹貋，妹卒，又娶其侄，以固靗好，知晋州临汾县，例当移州，河东漕举以为勾当官。以移州不行，介即改注诸路勾当官，不碍入远，遂得之。介犹未能快意，欲召用以沮审官。会绛奏黜陕西提刑高赋，安石言：「朱明之尝为臣言，赋为吏严明，未必如绛所奏。」上问：「明之如何人？」安石退曰：「臣妹貋，请问京。」京进曰：「臣在河东日，明之为属县，有学行可取。」上令召对。辛亥二月，与王钦臣同对，明之即除崇文校书，删修编敕。十余日，又除太子中允、集贤校理、崇政殿说书、同管勾国子监。钦臣则遣归本任而已。安石子雱，上即位初，中第，调旌德尉，耻不赴，求侍养。及安石暴进执政，用诸少年，雱欲预选，与父谋：「执政子弟不可预事，惟经筵可处。」安石欲上知而自用，雱乃以所为策及注道德经镂板鬻于市，遂得达于上。而绾、琥、布、惇等皆于上前力荐雱道德卓绝，不宜以父嫌不用。臣亦言：「雱病瘁卧家，陛下宜速用之。」上虽有意用雱，而未寤其意在经筵，但以明之其家貋，又传其学，意以明之居是职安石必悦。及命下，雱大不乐，明之殊不悟，乃谋于雱，雱曰：「命必不改【一一】，第坚辞可也。」安石又白上：「明之虽好学，未足以当此任。」上曰：「若然，可尽罢也。」明之虽辞新命，然已不赴敕局，居家习进读，且择日拜职矣，忽悉罢之，怏怅而已【一二】。自庚戌八月，惠卿以忧去，除布，寻听其辞。反先除定，定罢为检正，而说书久不除，人意在雱耳。九月，执政皆习仪于外，上忽使使召雱，对于延和，明日，除太子中允、崇政殿说书。人以安石必辞，乃殊不然，但为雱一状申堂便出受敕，于明堂前放谢。十月赴职，冬至辍讲。其间讲罢旅退上留雱语者凡四五。每独出，径诣中书阁中密语，然后人知上所议有不欲他执政预闻者，使雱密达于安石也。明之心怨其父子，且欲夸示外人，朝夕出入门下，事之益谨，每就安石阁寝，携枕被徘徊廊庑间。安石引他客密语三四鼓，客去，明之已不得语，指使辈皆笑之。明之除校书，在正月辛亥，非二月也；除说书，乃二月丁卯。又雱为说书，在八月之己卯，亦非九月。此月日，希必误，然所载事，或得其实。附注当考。希又云：苏颂子嘉在太学，颜复尝策问王莽后周改法事，嘉极论为非，在优等【一三】。苏液密写以示布曰：「此辈唱和，非毁时政。」布大怒，责琥曰：「君为谏官、判监，岂容学官【一四】：生员非毁时政而不弹劾？」遂以示介，介大怒，因更制学校事，尽逐诸学官，以定、秩同判监，令选用学官，非执政喜者不预。陆佃、黎宗孟、叶涛、曾肇、沈季长：长，介妹貋；涛，其侄貋；佃，门人；肇，布弟也。佃等夜在介斋，授口义，旦至学讲之，无一语出己者。其设三舍【一五】，皆欲引用其党耳。相客有日在介侧；其次未能日在介侧者，多潜处子舍；又其次尝坐罪累，或踪迹远，辞貌卑恶，未必足以动介而饶财者，皆日狎安上、安礼。凡典客不与通者，但坚坐其侧，介或过子舍，即因缘得见，或解衣夜谈，二三鼓而罢。施邈造、李德刍、沈辽、苏州、宋彭年、蔡延嗣、天申、胡渊，皆厚设饮食、歌舞以邀礼、上辈，或公游娼家；或侵玩其婢妾，佯为不知，冀以结欢；或赌博，佯为不胜，以输金帛、书画、器玩，而饷赂者日至。其亲戚辈，气貌骄满，服玩奢侈，虽贵侯不及。至有老辈年绝相邀，月必三四享之。希野史所载政府客篇具此，其间或有参差不合处，然可见当时情态，姑附注，须考详删修。司马光日记云：前宣州旌德尉王雱上殿，除太子中允、崇政殿说书。雱，介甫之子也，进士及第，好高论。父常与之议大政，时人谓之「小圣人」。张仲成曰：当世荐雱有经济之方，今抱疾，陛下宜速召对与论天下事【一六】。故有是命。
　　诏两制致仕不带职官，遇朝会上寿陪位，许依旧职立班。
