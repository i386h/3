<!-- { "loadSidebar": true } -->
　　诏许舒州团练副使、循州安置吕大防归葬。始，大防卒于虔州，（四月十六日。）上闻之曰：「大防何至虔州？」及其家请归葬，即许之。议者由是知痛贬元佑党人，皆非上本意也。（王巩甲申杂见【九】云：朝请大夫潘适为渭州通判时，泾原帅吕大忠被召问边事。既对，哲宗语吕曰：「久要见卿，曾得大防信否？」对曰：「近得之。」上曰：「安否？」又曰：「大臣要其过海，朕独处之安州，知之否？」对曰：「举族荷陛下厚恩。」上曰：「有书再三说与，且将息忍耐。大防诚朴，为人所卖，候二三年，可再相见。」吕再拜谢，退而喜甚。因章睦州召饭，诘其对上语，吕尽告之。既至渭，语潘，潘曰：「失言矣，必为深悔！」后半月，言者论其同罪异罚，遂有循州之行。既死，上犹问执政曰：「大防因何至虔州？」吕后请归葬，独得旨归，哲宗简在深矣。呜呼！帝王之度，非浅识可窥也。潘过高邮，语余如此。今以此为据增入。其它已附三年七月十二日大忠加职时，并四年二月二十八日大防贬循州时。）
　　甲寅，宝文阁直学士李南公，请将江宁府等九十余处繁难录事参军，许差奏举人。从之。
　　御批：契勘入内使臣，自来缘求内中诸殿阁祗候，止是希冒逐时，非泛恩例及本家回授骨肉恩泽；仍有历仕岁月未深，已转充近上名目者，显属侥幸。可依下项：应入内使臣差充殿阁祗候，到位实及三年，方许将骨肉恩泽及非泛恩例回授，仍并隔磨勘；其非泛特旨改转者，不拘此制。自今年正月一日后为始。（御集七月三日下，曾希录作六月尽日，今从御集。）
　　曾布、林希同呈御批，因言：「陛下肃清宫闱如此可谓英断。」上曰：「黄门以下，理三十年磨勘，但营求入殿阁祗候便转资，太侥幸。」布曰：「不独如此，如皇太后岁得八人恩泽及外家者无几。」上曰：「太后近日不如此。」布又曰：「陛下于宫禁裁抑侥幸，外庭尤宜留意，士类进退之际，所系不轻。近闻有诏举御史，而蔡京与数。外议以谓卞在政府，京何可数举言事官【一○】？」上曰：「召对方除。」布曰：「虽如此，愿除拟之际，更赐留意审察。兼闻林希言，有欲举林自者，此人固陛下所知，何可在言路？」上曰：「不闻。」希曰：「闻方经营尔。」希又曰：「近日周秩自淮南移京西，觽议恐其过都遂留。」上曰：「无此议。」布曰：「觽论恐如此尔。此人儇薄，亦恐不可在要地。」上曰：「秩曾言郑雍。」上旧不以秩论雍为然，今似与之。布曰：「臣累言台谏、给、舍，皆耳目之任，今以蹇序辰辈充之，嘉言谠论何繇至陛下之耳？非所以广聪明之道也。」希遽曰：「臣唯乞陛下，勿以执政所悦者为言事官，公选正直之士，非朋附执政之人为之，则为有补。」布曰：「臣累曾陈此论，以谓言事官不可但用执政所喜之人，愿陛下留意。」执政所喜，布盖专指蹇序辰也。（周秩自淮南运副移京西，在六月十六日，今附此。）
　　丁巳，新知通州、朝奉大夫、直龙图阁崔公度管勾崇禧观，从其请也。寻致仕，遂卒。（公度卒在八月十日。旧传云：公度起布衣，卒无所施设，元佑中不免附会。新传削去。）
　　朝奉郎、直龙图阁、权知陕州游师雄卒。
　　戊午，诏知通远军康谓，诣平西寨界至青石硖以来打量堪耕种地土，都计若干顷亩，可以招置得弓箭手若干人数，置籍拘管，一面措置召募弓箭手住佃，仍具以措置次第以闻。（六月二十二日当考。）
　　庚申，侍御史陈次升言：「风闻锺传行下陕西、泾原等路，令将军粮米舂成白米，并一色小豆支与诸军，却减下斗数。按传妄作，不遵条例。」尚书省勘会，曾降指挥，下陕西转运司，舂变净米，即不令减数支遣，若留充出界赍粮，最为轻便。诏陕西转运司：将见舂变到米，过军行出界，即相度量行折数支给。
　　诏□执中、韩粹彦、鲍朝宾、王绎、张逢、何执中、谢文瓘、石嗣庆、曾孝蕴，可并令合门引见上殿。（御集七月九日。当考此九人召对因由，□执中八月四日以朝散郎详定敕令所看详利害文字除提举河北西路常平；又韩粹彦七月二十七日以卫尉寺丞除京东东路提举常平，八月二十四日以承议郎为司勋员外郎；又鲍朝宾八月四日以通直郎新权知永州除两浙提举，二十八日改淮南东路；又王绎、张逢、何执中十二月五日以太学博士为诸王府记室参军；又石嗣庆八月二十一日以朝散郎除京东西路提举。九月乙卯，布录云京卞引【一一】家彬、石嗣庆；曾孝蕴八月二十八日以发运司准备差遣除两浙提举。）
　　辛酉，上批：「沿汴两岸房廊，除堤面依条留一丈五尺外，应地步并交割与京城所。其屋宇地基，依祖修盖；仍令都大并合干地分使臣、铺头、兵员等同共照管，兼隶本管所割。」（御集十四日。）
　　癸亥，太中大夫、宝文阁待制、知杭州韩宗道卒。
　　甲子，内中遗火，（此据御集。）殿中侍御史陈次升言：「臣伏闻今月十三日夜，禁中遗火者，窃以灾异之来，必有所因。自古圣帝明王，德虽甚盛，世虽甚治，必恐惧修省，肃祗天戒。故祖宗以来，圣德可谓盛矣，治具可谓修矣，每遇变异，常恐其不逮，内则小心以求诸己，外则下诏以求直言。伏望圣慈，追而行之，上答天变，下达民情。傥愚者之言，或有一得，庶几圣政有补万分，不胜幸甚。」
　　中书舍人蹇序辰言：「吏房送到蔡肇除太常博士词头。按肇本从王安石学，及元佑间髃奸用事，凡安石所论著建立，悉遭诋毁，肇于此时不能守节顾义，遂附会轼、辙，忘其旧学。轼、辙喜其背师附己，遂擢置黄本书局，由是为清议所弃。绍圣初，与舒焕、李格非等俱补外任，已而独用肇为正字，复因言者论列寝罢，则今日除授，其班品乃在正字之上，不当前后自为异同。况太常礼乐之司，博士与闻议论，由此可以循致显涂，当操行纯一、守正不挠之人以称所任。」肇与除寺丞。
　　礼部言：今后遇僧职有阙，所出试题，以大议七道、墨义三道考校，通取文理优长。从之。
　　乙丑，诏降授左卫将军、驸马都尉韩嘉彦朝参毕归主第。从嘉彦之请也。
　　戊辰，权吏部尚书邢恕兼侍读，权刑部侍郎李琮为宝文阁待制、知杭州，试大理卿周之道权刑部侍郎，秘书少监安惇权吏部侍郎，著作佐郎、国史院编修官周穜充崇政殿说书。
　　殿中侍御史陈次升言：「穜贪污卑猥，迹状甚明，奸佞倾险，清议不与。自去年屡有进擢，不协公议，臣尝论奏，陛下付之有司考实，悉如臣言，特与放罪。且臣尝为刑部郎官，伏见刑部断例，有受寄财物辄费用者，所犯杖罪，遇恩特旨冲替。穜擅用张绶供给等钱，计会弟秩出文帖，以寄还为名，支付梢工，却令手分收取文帖，三年并不报知，致绶论讼事发，方始寄回澧州。所为如此，无异于盗，原情量重，岂止与受寄财物辄费用者为比乎？设使就轻，姑以受寄财物辄费用论，犹有徒罪，比之前例，冲替有余，朝廷特与放罢。臣去年累章弹奏，虑烦天听，不敢再三。况今日进讲经筵，在帝左右，宜得正人端士，则陛下日闻正言、见正行，而贪婪倾佞之人，岂可以充是选？伏乞断自圣衷，追寝成命，以允公议【一二】。」不听。次升又再言之，穜卒罢说书。
　　鄜延路经略使吕惠卿言：「近据诸处探报，西贼点集人马，欲侵犯本路白波流等处。合依前降朝旨，出路牵制及乘间进筑。今踏逐到开光堡，正当西贼来路，下临无定河，至绥德城、克戎寨相约三十余里，东可以照应天山等处，西可以控扼原平、权把岭一带贼马。并对境地名杏子河东山有寨地可修一城，三面各有大沟，四面有大河，下面石龏系寨门、顺宁两寨之中，西与威戎城接连有地名罗渠谷岭，上可以创修一守御大寨。见委官相度，请从本司一面择利修筑。」从之。（九月壬申可考。）
　　御批：入内押班冯世宁、蓝从熙，今月十三日夜，内中救护遗火有劳，及统部亲从官等，出入禁中别无簄虞，可特各与使额上转一官。冯世宁除宣政使，蓝从熙除宣庆使。（御集七月十七日事。）世宁、从熙辞免，降诏奖谕，仍各赐银绢五百两疋。（御集七月二十一日，今并书。）
　　又批：内中使臣，各依此推恩，内该转资者并不隔磨勘。刘友端、苏珪、黄经臣、李绬、杨日言、王通、贾祥、梁昶、尹球、任□□言、黄汝贤、梁道渊、杨迪、王逵、何景、王存、刘永达、康弼、□庠各转一资，内刘友端更与减三年磨勘，黄经臣、王逵、何景各更与减二年磨勘。李翊与减三年磨勘；朱佑之、梁昭庆、江有度、李石、刘逵特与各减五年磨勘；张奭、徐彦、李敏各减七年磨勘，依条比折年月；高震、黄洙、黄式与减五年磨勘，依条比折年月；祗候殿头杨景、祗候内品谭稹与各减二年磨勘；徐彦与减五年磨勘。余依已得指挥。（御集七月二十一日下。）
　　己巳，诏罢作北郊，埙先罢合祭于圜丘乃行。先是，有旨遣近习督修北郊帷宫，限八月以前毕。三省遂下户部作北郊准备，遣官诸路徱刷钱帛及制造祭服并仪卫法物甚急。忽降此诏，许将谓曾布曰：「此盖失于先禀也。」（十二月末蔡蹈云云。）
　　庚午，太史奏：火入舆鬼，主贼在君侧，宜备之。上遣中人召太史诘之，对曰：「谗慝之人，皆贼也，惟亲近正人修德乃所以备之。」（此据曾布尔日录。天文志：七月丁卯，荧惑犯鬼宿西北星，主执法者忧；庚午，入舆鬼；丙午，犯积尸气，主将臣忧。与布录不同，当考。）
　　光禄卿程嗣恭为直秘阁、知扬州。
　　壬申，权兵部侍郎黄裳为试兵部侍郎，鸿胪卿吕温卿为直秘阁、权发遣江淮等路发运使。
　　秦凤路提刑陈敦夫言：「捕贼盗给赏，官司故为留难，乞重其责。大理寺立到告捕获强盗应给赏、转资，而官司无故留难者，杖一百。」从之。
　　诏：「大程官承发内降并入进及已得旨关录三省文书，转私封发及以示人者，徒一年、五百里编管；赃重者以不枉法论许人告捕，赏钱三十贯。」（新录无。）先是，枢密院奏事，上曰：「中书录黄文字，大程官辄以示人，有关防否？」曾布及林希对曰：「此辈多以转官及除授、差遣报人求货赂尔。二府文字往还，亦多实封，但恐不免私启封以示人，当更勘会，如未有刑名约束，当立法。」上曰：「当严为约束。」布、希退，以谕三省，遂立此法。
　　乙亥，幸上清储祥宫。
