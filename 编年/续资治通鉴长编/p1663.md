<!-- { "loadSidebar": true } -->
　　诏熙河兰会路经略判官、降授宣德郎锺传责授连州别驾，韶州安置。试户部侍郎陆师闵落职知蕲州，寻改怀州。（七月二日邹浩云云，可考。）前权知熙州、直龙图阁张询【一一】特责授歙州别驾，池州安置。（询罢熙州在元年八月二十七日。）前秦凤路提点刑狱故陈敦夫追元与一子官及所赐钱。熙河兰会路经略司勾当公事、宣德郎陈中夫特除名勒停，歙州编管。（布录云：将佐或除名，或勒停，或降十八官至五七官。机宜陈中夫代为王舜臣状，虚奏首级等，其它造作欺罔事状不一，除名送歙州编管。）司户参军钱升特除名勒停。秦凤路经略司管勾机宜、承议郎任鲲特勒停。熙河兰会路经略司勾当公事、宣义郎董采，承议郎李夷行【一二】，熙河路经略司管勾机宜文字、承务郎李毅，通远军通判、奉议郎李深，签书判官、承事郎胡泳各特降一官。内李毅无官可降，展四年磨勘；董采仍冲替。陕西转运司勾当公事、承议郎李宗愿，熙河路经略司勾当公事、礼宾副使王厚各特降一官。通判熙州、奉议郎潘适【一三】特降两官。侍禁王士元、沧州司理参军章綖特勒停。侍禁康厚降一官。走马承受、入内供奉官周珪特追一官勒停。前东头供奉官满志行特除名勒停，岳州编管。熙河兰会路钤辖、崇仪使、成州刺史王舜臣追十官，除名勒停，留充泾原路效用，准备使唤。熙河兰会路都监、知河州、皇城使、荣州防御使王赡追十一官，免勒停，权管勾河州及安抚司公事。熙河第五将、知通远军降庄宅副使康谓追七官，免勒停，权管勾通远军。权知岷州、皇城使、昌州刺史李澄追十四官，免勒停，权管勾岷州。熙河路都监、右骐骥副使李泽追十五官【一四】，特除名勒停，送均州编管。熙河第二副将、文思副使秦世【一五】追十八官，特除名勒停，送江州编管。熙河第一将、左骐骥使姚师闵追十二官，勒停。河州都总管领蕃兵将、皇城使刘戒追十七官，勒停，熙州编管。第三副将、庄宅使张论追十五官，勒停。熙河第五将、前崇仪使辛叔献追三官，勒停；副将、西作坊使董隐追四官。兰州都总管领蕃兵将、礼宾使李中追一官。各以秦州制勘所言白草原讨荡，妄增首级，冒受功赏，兼虚上首级与使臣亲戚。余部队将、使臣、人吏、敢勇、效用等，各等第追降、勒停、编管、决配有差。内曾有战功，并听陕西、河东路经略司留充效用，准备随军使唤。初，得旨，锺传、张询皆除名编管，传韶州，询池州。上问辅臣：「池州是江南？」蔡卞曰：「更有江西，如筠、袁州等，又远于池。」章惇曰：「臣妹年逾六十，若张询更重行遣，不敢辞，只乞池州，稍近。」上从之。已而曾布言：「直龙图阁、集贤殿修撰作边帅，未有因职事编管例，编管人每旬赴长吏厅呈身。刑不上大夫，恐不当尔，于朝廷名体未正。」上曰：「错可便与改正。」乃合与散参军安置，又皆改别驾。先是，布尝与二府言及传、询不当编管事，章惇曰：「公之言是。先文字见在门下省未出。」又令门下吏告布，欲令取回札子。布曰：「不须尔。」既奏得旨，布又语惇曰：「张询虽是公亲戚，布以素无此例，兼名体未正，且事出密院，恐天下后世以为非，故不敢避公亲嫌，开陈改正，非曲奉丞相也。」惇曰：「公莫无嫌。」布曰：「假令人有此言，布亦不恤。」（元符邸报，密院奏刑部申奏制勘所奏。勘所奏勘到锺传、王舜臣等妄冒功赏数内秦凤经略使陆师闵、锺传奏讨荡画谋事。勘会锺传统领两路大军出界，元奏斩获三千五百二十级，今勘得共实获二百九十级，外有三千三百三十级系虚冒【一六】。其陆师闵六月十四日承受朝旨：「妄冒入限一月许自陈，与免罪。」至十八日牓，秦州等所勘详，陆师闵直至十八日方行出牓，及奏状内称「寻行出牓」情罪，合取自朝廷指挥。法寺称：「许首朝旨出牓稽违，官减外，杖六十，公罪。锺传画谋功赏如是情属虚奏，系保明不实，徒二年，未赏，减二等，官减外，杖一百，私罪，合罚铜十斤，如不知情，合罚铜三斤。」勘会陆师闵见系降授朝散郎，试户部侍郎。三月九日奉圣旨：「陆师闵特落职，差知蕲州。其已差下张德温，令吏部依元到名次别与合入差遣。」奉敕：「惟赏当功，罚当罪，则臣下劝，朕持此以为励世之具，虽侍从之臣，亦不得而私焉。具官顷以才称，实膺阃寄，方洮河进讨，计谋将下，交私妄冒功赏；诏许陈首，而汝奉行不时，职当保明，而汝奏报非实。不加黜责，曷儆诞谩！聊褫职名，犹绾郡寄，往其循省，无重悔尤，可特罢侍郎，依前降授朝散郎、知蕲州。」中书省、密院关密院奏：「刑部申，秦州制勘到锺传、王舜臣等妄冒功赏案数内下项人，三省、密院同奉圣旨：『依逐项指挥。』今据吏部申逐人见今职名，合降官资：下项秦凤路随锺传出界五将，妄冒获级、重伤、杂功人；下项曾经保奏崇班曹宗道、秦贵虚供获粮前去【一七】，逢贼斗敌，重伤留在安西城，降一资。」奉敕：「曹宗道等，夫王政不忘人之功，若侥幸而妄其实，则罚亦随之。比者偏师出塞，而汝等秋毫之力无有焉，或妄列重伤，或虚冒首级，以觊赏典，各黜两秩，尚为□典。可敕。」中书省、密院关密院奏：「刑部申，秦州制勘到锺传等妄冒功赏案，三省同奉圣旨：『依逐项指挥。』今据吏部申，契勘高永年见任崇仪使，依所降指挥，合降六官，降至文思副使。关送中书省指挥。」熙河部落子将元奏斩获八十级，捉到生口一名，天使钱钤辖伤中五十七人，杂功十五人。今勘会定实获二十四级，生口一名并旧丁，余并是虚妄。内权都总领，崇仪使高永年出界回，有部落子各将人头于高崇仪，向邢玠道收着中军人畼煎要人头一级，与经勾陈先得，勾当人一级与张钤辖，三殿直三级与抚谕王拱，备一级与效用辛士虎。高崇仪指挥邢玠道，王防御得锺龙图人头要及三分，问当得力姓名人呈，高崇仪于姓名下虚凿写了人头，令邢玠道等监勒，依上件虚冒功数状申讫。六月二十三日准朝旨，限一月陈首。至七月二十八日，马皇城处唤邢玠道与我凭写首状来，为锺龙图指挥，不敢违拒，元保明人头中伤等都是诈冒。申经略司，于检上落作二十三日，其使臣等陈首，亦落作二十三日。元部六百七十四人，虚冒获级一分已上。看详马用诚、邢安道【一八】虚作效用，系不应言，官减外，笞五十。将首状落作二十三日，系诈为官文书，及虚均摊首级与亲戚，及许为首级妄求功赏，为从，按问官减外，合杖九十，合罚铜九斤。除李澄已降指挥外，马用诚降两官，冒部获一分以上，更降一官，及依随李澄虚上人头与亲戚等，更特降三官。奉敕：「依。下项皇城使马用诚可特降文思副使，崇仪使高永年可特降内殿崇班。」敕马用诚等：「战危事也，惟赏当功，罚当罪，则人忘死以犯难矣。尔提兵御边，蔑公徇私，诞冒赏级，加于无功，贬秩六等，尚为□恩。往自循省，母重获悔。」锺传先以秦凤兵出塞，获级约四千，事在绍圣四年十二月二十二日。元符元年正月十七日加集撰，三月十一日坐前后奏报异同失实，落集撰官。十六日又罢熙帅，降官监永州税。二年三月二十三日又坐白草原冒赏，散官安置韶州。不知三月十一日所谓奏报不实，即是白草原冒赏与否。考实录所书，则初责止缘进筑【一九】，非出界获级也。白草原事，实录初不见其首尾，恐即是绍圣四年十二月二十一日，实录所书出界获级约四千余。其冒赏发觉，又不知何时付狱，缘何人按举，并须检讨，作书证验，别修。陆师闵六月十四日承受朝旨可考。王正臣出塞获三千级事，在元年二月二十九日，恐即是随锺传至白草原时，实录不总会编修，但随奏到日书之，故如此不齐，要须细检别修。）
　　右正言邹浩奏：「臣伏见陕西路边臣妄冒功劳，罪状暴露，除已节次严正典刑，以惩罔上之奸外，其余转官增秩合行追治者数尚不少。访闻人怀危惧，殊不自安，边鄙之心，亦皆耸动。臣以谓武夫嗜利，乃其常情，惟赖帅臣检率以义，然后不敢肆为妄冒之事。昨缘帅不得人，自为欺诈，故其官属翕然从之，况于武夫，安有顾虑。故在法虽无可宥，而论情或有可原。今来帅臣及幕府将领并已等第施行，足以昭示惩戒，所有其余同犯之人，欲望圣慈特赐指挥，详酌本情，如可矜贷，即乞免行追治，以安边鄙之心，不惟可以安边鄙之心，亦庶几古所谓胁从罔治之意。」（浩奏不得其时，因责锺传、张询等即附之，其从违当考。）
　　丙寅，诏六曹寺监，应元佑年所更旧法，除已修定外，其见今施行尚有不便者，所属具以闻。
　　权刑部侍郎周之道等奏：「臣检会元丰旧制，诸路提刑每半年奏诸州盗贼已未获火数，委刑部案籍审覆，其未获数多，并具劾闻奏，盖责及于监司，则捕监官不待绳而自励。元佑增修上条，止以见任官赦后限满，未获盗贼火数仍用别获到人许比折外计数，则劾奏之法几为空文。窃谓提刑司按治一路，稽察盗贼为先，宜禁止于未然，或督捕于窃发，若觊幸比折以免责罚，恐非朝廷命使恤民之意。乞依元丰旧制，更不用元佑比折之法，但未获数及五分，并许本部劾奏。」从之。
　　熙河奏，遣苗履出塞扰耕。（布录丙寅二月七日奏捷。）
　　戊辰，诏翰林医官潘用中授尚药奉御，以疗邢淑妃有劳故也。
　　己巳，诏稍愆时雨，窃虑刑狱淹延枝蔓，在京委刑部郎中及御史一员，开封府界令提点诸路（案此处原本注阙文。）两州军令监司分头点检催促结绝见禁罪人。
　　诏河阳三城雄武军节度使、检校太尉、开府仪同三司莘王俣迁外第，加守司空，改武宁、镇宁军节度使。
　　朝散大夫、新知洪州蒋之翰言，伏睹诸路总管钤辖司许招置马军一指挥，昨知荆南日，少人投换，乞下诸路总管钤辖司，遇有移配到他州马军禁军，仰子细试验等状，年少壮及格，不犯徒刑，并许选补刺充本处马军。从之。
　　昭宣使、嘉州团练使、提举太清宫王中正卒。（新录辨诬曰：中正元丰中将兵败事，其罪至大，刘挚尝同章论中正及李宪、宋用臣、石得一，比之四凶，以中正为称首。而旧录所立传，称其资忠义，有大略，读经史，通古今，尤知兵，天文历数无不通，如是则为天下之才矣。旧录所载其无忌惮，大率如此，今据事实删改。）
　　泾原路奏，遣李忠杰领部落子七百骑出塞讨击。又奏四月初进筑南牟会等处。
　　庚午，御崇政殿，阅试诸军转员凡三日【二○】。
　　诏时雨稍愆，开在京宫观寺院五日。
　　朝奉郎、宝文阁待制、知宣州何正臣卒。
