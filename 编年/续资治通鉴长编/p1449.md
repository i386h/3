<!-- { "loadSidebar": true } -->
　　岩叟又尝言：「臣以谓天下之事，度而知之，不如耳闻其说，耳闻其说，不如目睹其真。今四海之大，万里之远，民情之利害，不可以燍言，风俗之美恶，不可以凡举，人才之贤不肖，不可以互知。窃以陛下所赖以察四方之事，达四方之情者，言路得人而已，而专用一方之人，非所以广聪明于天下也。臣窃愿陛下当于言路参用四方之士，天下幸甚！」（岩叟论资格太严，及言路宜参用四方之士，皆不得其时，亦不知从违何如，姑附见此，更须考详。言路专用一方之人，必有年月易寻究者。五年五月二十八日，刘唐老为右正言；六月四日，司马康为左司谏。或唐老与康俱家洛阳，更详之。王岩叟言已见元年九月末，或当附此。）
　　诏鬼章男苏南结为右班殿直，仍月给茶彩，以能抚帖部族故也。
　　甲辰，宰臣吕大防等因时雨不足，乞罢免职任。诏答不允。（二十一日苏辙云云，月末梁焘云云，可考。）
　　右光禄大夫、知枢密院事孙固卒。辍朝临奠，赠开府仪同三司，赐神道碑额曰「纯亮」，遗表恩泽例外，更与三人差遣。（孙固旧传云：「固在熙宁、元丰间【一六】，以藩邸旧恩，驯致显位。其论议雅与司马光等合，晚节实与元佑之政。绍圣四年，追正光等罪恶，诏固遗表恩泽与二人，余悉追夺，列于奸党。元符二年，以固尝荐河南尹才，特授虢州司户参军，后才曾在垂帘时，上书乞诏宗子入继大统。才已死，诏追毁出身以来文字，永不仕宦，而夺固所赠官，尽追遗表恩泽，以为臣子之戒。大观二年，以固系神宗皇帝随龙人，及举尹才时，才未曾上言，特出籍。」新传削去尹才事，亦无辩诬，当考。尹才以元佑元年十月十三日得官，不知用何日上书。）
　　丙午，兵部言：「进奉人所赐名目，出告外更给黄牒。其溪峒知州、蛮官赐名目，只出官告，其例不一。」诏：「化外人依官制前合给敕告者，今后除因进奉及立功补授，合带授阶散及将军、郎将、司候、司阶、司戈等，依元给告及出文牒外，余承袭合授告之人只给告命。」（新削。）
　　吏部言，八路乞依吏部差注之法。从之。（吕公着掌记已行遣事，罢八路差遣，其一也。元丰八年十二月二十六日，吕大防云云，元佑元年四月十八日诏，又六月二十二日，吏部云云。）
　　戊申，户部言：「在京香药、象牙、乳香日久，许容人于三路入纳见钱给钞，沿边加饶二分，次边、近里州军并加饶一分，到京算清。」从之。（新削。）
　　太师文彦博言：「蒙圣恩候臣出门日，于琼林苑赐饯送御筵。缘前日孙固薨，昔臣与固在三省供职，义均休戚，乞罢。」诏至日三省、枢密院官于琼林苑会饯送，更不用乐。
　　金部员外郎张元芳【一七】提点京东路刑狱。
　　癸丑，诏讲读官今后每遇经筵退，留讲读官各一员，于迩英合奏对。（此事当考也。）
　　诏新通判岷州郭逢原权通判磁州，新知寿州杨蟠别与差遣。以给事中郑穆、范祖禹累有论驳故也。
　　湖南转运司言：「应金、银、铜、铅、锡兴发不堪置场官监，依条立年额课利，召人承买，而地主诉其骚扰。请先问地主，如愿承买，检估己业抵当及所出课额利钱数已上，即行给付；如不愿，或己业抵当不及，即依本条施行。」从之。（新无。）
　　丙辰，户部言：「处、台、婺、衢银坑兴发，乞逐州应管合发上供、及无额官钱，并就截应副买银上京。」从之。（新无。）
　　学士院言：「诸蕃初入贡者，乞令合属安抚、钤辖、宣抚等司体问其国所在远近大小，与见今入贡何国为比，保明闻奏，庶待遇之礼，不致失当。」从之。以邈黎国初入贡故也。
　　翰林学士苏辙言：「臣伏见去冬无雪，今岁春夏时雨绝少，二麦不收，秋种未入【一八】，旱势阔远，岁事可虑。伏惟太皇太后陛下、皇帝陛下圣心焦劳，请祷备至，发仓粟，留上供米，以救饥馑，苟可利民，无所爱惜。而天意未回，旱气日甚，臣实忧之。窃惟古之明君，遇灾恐惧，内既竭其诚心，啬用劝分，以济民厄；外必避殿减膳，广求直言，以答天意。今二圣既勤其内，而外事未修，五月之旦，将御文德朝髃臣，臣恐九重之秘、忧惶之实，民莫得知，徒见陛下晏然坐朝，临御大觽，民愚无知，或谓陛下不畏天灾，不恤民瘼。人心一疑，天意不顺，以此救旱，所损大矣。臣愚伏愿陛下举行祖宗故事，明诏有司，罢朔会，避正殿，损常膳，令百官吏民皆得上封事，指陈时政阙失。如此施行，虽未得雨，而人知陛下寅畏天戒，不吝改过，髃情悦服，神亦佑助，以此救旱，非小补也。近日执政大臣虽曾奏乞解罢职任，以答天变，而所请未力，无益于事。今若陛下既自引咎，则大臣势难独立，虽未可遽从，若且例降一官，埙得雨而复，君臣协心，灾变可止。臣备位禁林，心有所见，不敢缄默。或加采纳，乞不出臣此章，只作圣意行下，于体尤便。」
　　丁巳，诏曰：「朕奉承统业，于今五年，临御崇高，未达庶政，夙夜祗惧，若涉冰渊，常恐德之弗类，无以下慰民望，上当天心。今者冬雪不效，春雨弗若，逮此孟夏，旱灾如焚，麦不充食，禾未出土，岁事凛凛，民且狼顾。虽祷祀备至，而神莫之答，惟循省自克，则灾或可消。意者政令□弛，吏或为害，而莫之惩欤？役赋失当，民病于事，而莫之察欤？忠言壅而未达，贤材有抑而未用欤？念之虽勤，行则未至，昭明恐惧之诚意，庶几阴阳之不违。可自今月二十三日后，减常膳，不坐前殿，及将来五月一日，罢文德殿视朝。朕上奉东朝，深愧常珍之日缺；下临庶尹，犹冀嘉言之上闻。苟利于人，其无不可。」苏辙之词也。（王岩叟墓志：岩叟亦尝建言，且云日当食朔。盖六年事也。）
　　提点梓州路刑狱李杰为金部郎中。昭宣使、惠州刺史、入内押班冯宗道【一九】为遥郡团练使，西京左藏库使、嘉州刺史、入内押班梁惟简为文思使。
　　太师致仕文彦博言：「蒙恩以臣致仕，依条与五人恩泽外，曾孙常乞特授一近下名目外，余乞罢。」诏常特与假承务郎外【二○】，不许。（并三月二十四日。）
　　戊午，诏：「开封府赏钱，除各支赃罚不系省头子钱外，遇阙，据申尚书省，于在京抵当，并熟药所息之内及吏禄剩数钱内支给。」（新无。）
　　辛酉，保宁军节度使、知大名府冯京改授彰德军节度使，再任知大名府。
　　以西南龙番进奉人安化大将军龙以利为安远大将军，保顺郎将龙延舜等为安化郎将，奉化郎将龙以委等为武宁将军，龙延间等为保顺郎将。
　　壬戌，吏部言：「大理寺并太学正、录等官，及编修敕令式之类，应不用举主转官者，乞差承务郎以上。」诏除秘书省正字、太学博士、大理寺官外【二一】，从之。
　　是月，令保安军牒报宥州质孤、胜如建置年月。宥州牒兰州，所管至第三寨取直。令保安军牒：兰州地界请计会熙州。（此并系政目四月末事，当考。）
　　御史中丞梁焘言：「臣闻大臣以道事君，不可则止，不闻怀私挟邪，窃禄偷安，以固位而不去者也。谨按宰臣吕大防暗谬偏滞，庸懦忮忌，幸同列之私，忘事君之志，无经国之远虑，乏济物之通才，骤蒙拔擢之恩，上误仰成之意，搢绅君子、闾里小人指议鄙笑，以为口实。陛下喜安静而为动摇，陛下喜公正而为私曲，陛下喜谨重而为轻妄，陛下喜廉俭而为贪侈，党护奸邪，崇长峭刻，行己无平直之操，事上无纯一之德，夫相者，助也，所以助成君德。陛下修德清明之如此，大防诡随患失之如彼，将何以居相助之地？其不胜任也明矣。且沴气为旱，政理不平，所当恐惧修省，上助寅畏，乃敢归之阴阳之数，备礼连章，再请而止。不独轻易主威，又复简忽天戒，此尤当明其罪而去之者也。伏望圣明以宗社为计，以天下为念，伏乞罢免大防相位，以慰中外之望。」
　　又言：
　　臣伏见陛下眷遇大臣，极其恩礼，不忍闻其过恶，辄夺其位，使伤其进退之名。所以委曲覆容，真有天地之赐，为大臣者，何以副陛下之深仁乎？
　　祖宗之时，宰相率二三年以礼去；今之宰相率二三年以罪去。礼去者顾义重，虽有功而必去；罪去者顾利重，非有罪则不去。以礼去者可以复用，以罪去者不可以又来。盖祖宗之大臣，皆以名节自重，一举动必存大体，必副人望，不敢专宠禄以自爱，不敢挟权势以自强，日思以得罪为忧，以妨贤为惧，故率三二年自引避位。朝廷褒答，自有恩数，其优者为使相，其次犹须超进数官，为大学士。其去位也，名益重，望益高，眷益厚，一旦复用，则中外之民莫不以为宜，皆为朝廷喜，此所以重朝廷也。其间亦时有贪鄙之人，当去而不去，以固位恋禄，清议已不容，以之招致人言，暴着过恶，从而罢遣之，殆不过一谏官、一御史论之，则已不能安矣。如台、谏合攻连击者甚少，一有之，则终身不得复用。故以礼去者多，以罪去者少。大臣既法，小臣从而廉，士大夫化之，皆磨砺振洁，以节操相高，风俗纯美，由此道也。
　　比年以来，大臣皆以窃禄偷安为计，寖以成风，虽有大过，犹巧自掩盖，恐其失位。一二人言之，不知引去；台、谏官共言之，又不肯去；至于纷纷不已，上不能止其言，竟出其章疏，然后请退，圣恩因而听之。公议为之鄙薄，私交为之叹惜，丧其节守，败其名誉，冒其过咎，终以簄绝。朝廷虽以乏人而欲用之，疑其奸心之不测，畏其清议之不容，卒不敢用；既以其罪不可复用，其以次者，安得人才觽多而为用乎？朝廷将无人而用矣，此不可不畏也。
