<!-- { "loadSidebar": true } -->
　　【三三】则必图其久而民力不匮「其」字原脱，据宋本、宋撮要本及同上范文正公集补。
　　【三四】臣因塞外时寒「因」字原脱、「塞」原作「寨」，据阁本补、改。
　　【三五】须籍得力将佐「籍」原作「极」，据宋本、宋撮要本、阁本改。
　　【三六】雍匿诏而趣成之「匿」原作「逆」，据宋本、宋撮要本及宋史卷二八八范雍传改。
　　【三七】乡间阁本及宋史卷一九一兵志作「乡闾」。
　　【三八】有警召集防守「召」下原有「习」字，据同上书删。
续资治通鉴长编
卷一百三十五
卷一百三十五
　　起讫时间 起仁宗庆历二年正月尽是年四月
　　卷　　名 续资治通鉴长编卷一百三十五
　　帝　　号 宋仁宗
　　年　　号 庆历二年（壬午，1042）
　　全　　文
　　春正月庚戌，诏近分陕西缘边为四路，各置经略安抚、招讨等使，自今路分部署、钤辖以上，许与都部署司同议军事，路分都监以下，并听都部署等节制，违者以军法论。
　　诏河北、京东西民间以岁不稔，伐树撤屋鬻卖甚多，宜令转运司以省钱依价收市，修盖新添军营。
　　又诏京西转运司速发省仓粟贷民，户二石。此并据朔历。
　　辛亥，诏武城节度使、同平章事、驸马都尉柴宗庆赴本镇。权御史中丞贾昌朝言宗庆前在郑州，贪污不法，若更令赴本镇，恐益以残民。乃诏宗庆仍留京师。
　　东头供奉官、合门祗候李志勋落职降监当。初，志勋为京城东巡检，累获贼，因擢为合门祗候，使捕浙东军贼鄂邻，而所过逗遛不行，故责及之。
　　诏麟府路兵马罢癃不任征役者徙近里州，以省边费。
　　癸丑，知庆州范仲淹请给枢密院宣【一】及宣徽院头子空名者各百道缓急书填，以劝赏战功及招降蕃部，从之。按仲淹奏议乞宣、头，乃议攻守二策贴黄，实录不载二策，独载贴黄，不知何也。二策已附去年十一月。
　　仲淹又言，朝廷每有机密文字下都部署司，缘本司官员数多，难以觽议，乞止下经略招讨司，贵不漏泄【二】，从之。去年十一月二十九日奏，今报可。
　　丁巳，命翰林学士聂冠卿权知贡举。初，端明殿学士李淑侍经筵，上访以进士诗、赋、策、论先后【三】，俾以故事对。淑退而上奏曰：「唐调露二年，刘思立为考功员外郎，以进士止试策，灭裂不尽其学，请贴经以观其学，试杂文以观其才。自此沿以为常。至永隆二年，进士试杂文【四】，通文律者始试策。天宝十一年，进士试一大经，能通者试文赋【五】，又通而后试策，五条皆通为中第。建中二年，赵赞请试以时务策五篇【六】，论、表、赞各一篇以代诗、赋。大和三年【七】，试贴经，略问大义，取精通者，次试论、义各一篇。八年，礼部试以帖经口义，次试策五篇，问经义者三，问时务者二。厥后变易，遂以诗赋第一场【八】，论第二场，策第三场，帖经第四场。今陛下欲求理道，不以雕篆为贵，得取士之实矣。然考官以所试分考，不能通加评较，而每场辄退落，士之中否，特系于幸不幸尔。愿约旧制，先策，次论，次赋，次帖经、墨义，而敕有司并试四场，通较工拙，毋以一场得失为去留。」诏有司议，稍施行焉。此议按本志与罢殿试相联书之，不得其时，今附命官知贡举后。淑以庆历元年六月出知许州矣。
　　自元昊反，聚兵西鄙，并边入中刍粟者寡。县官急于兵食，且军兴用度调发不足，因听入中刍粟，予券，趋京师榷货务，受钱若金银；入中他货，予券，偿以池盐。由是羽毛、筋角、胶漆、铁炭、瓦木之类，一切以盐易之。猾商贪人，乘时射利，与官府吏表里为奸，至入椽木二，估钱千，给盐一大席，大席为盐二百二十斤，虚费池盐，不可胜计。盐直益贱，贩者不行，公私无利。朝廷知其弊，戊午，用三司使姚仲孙请，以度支判官、刑部员外郎、秘阁校理范宗杰为制置解盐使，往经度之。
　　始，诏复京师榷法。宗杰请：「凡商人以虚估受券，及已受盐未鬻者，皆计直输亏官钱。内地州军民间盐，悉收市入官，为置场增价而出之。复禁永兴、同【九】、华、耀、河中、陕、虢、解、晋、绛、庆成十一州商贾，官自辇运，以衙前主之。又禁商盐私入蜀，置折博务于永兴、凤翔，听人入钱若蜀货易盐，趋蜀中以售。」诏皆用其说。
　　京兆府布衣雷简夫，隐居不仕，枢密使杜衍荐之。召见，论边事甚辩。上悦，令中书检真宗用种放故事，吕夷简言：「士大夫有口才者，未必能成事也，请姑试之。」乃以为校书郎、秦州观察判官。简夫，孝先子也。
　　贷三京、郑孟宿亳泗州浚汴河丁夫粮，人一斛。
　　壬戌，分遣内臣往河北路催募兵，及万人者赏之。
　　诏陕西蕃族内附而无亲属者，鎫送京西州郡，处以闲田。
　　知庆州范仲淹前奏攻守二议，诏答以将帅累经挫衄，未甚勇果，若幸于或胜，恐非良筹，假令克获，又烦守备。若且勤于训练，严加捍御，远设探候，制其奔冲，见利乃进，观衅而动，庶可以养锐持久。卿宜深体此意，与邻路互相应援，协心毕力，有便宜密具以闻。仲淹复奏曰：
　　国家太平日久，而一旦西贼背德，凌犯边鄙，公卿大夫争进计策，而未能副陛下忧边之心。且议攻者谓守则示弱，议守者谓攻必速祸，是二议卒不能合也。臣前至延安，初请复诸寨，为守御之备；次则幸其休兵，辄遣一介示招纳之意。朝廷以髃言之异，未垂采纳。今臣领庆州，日夜思之，乃知攻有利害，守有安危。何则？盖攻其远者则害必至，攻其近者则利必随；守以土兵则安，守以东兵则危。臣谓攻远而害者，如诸路深入，则将无宿谋，士无素勇。或风沙失道，或雨雪弥旬。进则困大河绝漠之限【一○】，退则有乘危扼险之忧。臣谓攻近而利者，在延安、庆阳之间，有金汤、白豹之阻，本皆汉寨，没为贼境，隔延、庆兵马之援，为蕃汉交易之市，奸商往来，物皆丛聚，此诚要害之地。如别路入寇，数百里外应援不及，则当远为牵制，金汤、白豹等寨可乘虚取之，因险设阵，布车横堑，不与驰突，择其要地作为城垒，则我无不利之虞。至于合水、华池、凤川、平戎、柔远、德靖六寨兵甲粮斛，可就屯泊，固非守备之烦也。又环州定边寨、镇戎军干兴寨相望八十余里，二寨之间有葫芦泉，今属贼界，为义渠、朝那二郡之交，其南有明珠、灭藏之族，若进兵据葫芦泉为军壁，北断贼路，则二族自安，宜无异志。又朝那之西，秦亭城之东，有水洛城，亦为之限。今策应之兵由仪、陇二州十驿始至，如进修水洛，断贼入秦亭之路，其利甚大，非徒通四路之势，因以张三军之威也。臣谓守以土兵则安者，以其习山川道路之利，怀父母妻子之恋，无久戍之苦，无数易之弊。谓守以东兵则危者，盖费厚则困于财，戍久则聚其怨，财困则难用，民力日穷，士心日离，他变之生，出于不测。臣所谓攻宜取其近而兵势不危，守宜图其久而民力不匮。招纳之策，可行于其间。
　　今奉诏宜令严加捍御，观衅而动，与邻道协心而共图之。又睹赦文，谓彼无骚动则我不侵掠。臣恐贼寇一隅，远在数百里外，应援不及，须为牵制之策，以沮贼气。至时诸路重兵，岂能安坐。如无素定之画，又无行营之备，恐当牵制之时，茫然无措，虽见利而莫敢进，虽观衅而莫敢动，寇至愈盛，边患愈深，叛亡之人，日助贼算，不可不大为之谋也。愿朝廷于守策之外，更备攻术，彼寇其西，我图其东，彼寇其东，我图其西，宁有备而不行，岂当行而无备也！所谓备者，必先得密旨，许抽将帅，便宜从事，并先降空名宣头之类【一一】，恐可行之日，奏请不及。臣前曾遣人入界，通往来之问【一二】，或更有人至，不可不答，如朝廷先降密旨，令往复议论，岁年之间，当有成事。若谓边将之耻未雪，而不欲俯就，臣恐诸路更有不支，其耻益大。贼或潜结诸蕃，并势合谋，则御之必难。且自古兵马精劲，西戎之所长也，金帛丰富，中国之所有也。礼义不可化，干戈不可取，则当任其所有，胜其所长，此霸王之术也。臣前知越州，每岁纳税绢十二万，和买绢二十万，一郡之入，余三十万，傥以啖戎【一三】，是费一郡之入，而息天下之弊也。
　　诏陕西诸路经略招讨司参议以闻。据范仲淹奏议。先议攻守二策，因梁适赍回赴阙，诏答仲淹，令与邻道互相应援，故仲淹复上此。实录削其前议，但存后章，今前议已附去年十一月末。
　　癸亥，诏磨勘院：「自今提点刑狱朝臣代还，列功过三等以闻。上等除省府判官、转运使副，中等除大藩一任，然后升陟之，下等降知州。」
　　又诏御史台举属官，故事【一四】，太常博士以上，两任通判三人中御笔点一人，如闻难于得人，自今【一五】听举一任通判及三丞该磨勘者二人选之。
　　甲子，诏河北、河东、陕西转运司，体量知县、县令、幕职官老疾不任事者以名闻。
　　诏自今南郊臣僚在假不赴朝参者，无得奏乞骨肉恩泽。
　　乙丑，诏以同州沙苑监牧地为营田。
　　又诏府州择建安指挥之材勇者，为拣中建安指挥，以隶禁军。
　　丙寅，诏奉使契丹，不得辄自赋诗，若彼国有请者，听之。
　　丁卯，贾昌朝请罢举人试院所写策题，从之。
　　补环庆路内附伪团练使鄂齐尔为怀化将军，给供奉官、巡检俸。
　　辛未，以大相国寺新修太宗御书殿为宝奎殿。摹太宗御书寺额于石，上飞白题之，命宰相吕夷简撰记，章得象篆额，枢密使晏殊撰御飞白书记。
　　秦州言筑东西关城成。赐总役官吏金帛有差。初，知州韩琦以为州之东西居民及军营仅万余家，皆附城而居，无所捍蔽，因请筑外城凡十里，计工三百万，自十月起役，至是成之。
　　癸酉，徙秦凤副部署、殿前都虞候、感德军留后李昭亮为永兴军部署。韩琦言昭亮本贵家子，平生未识行阵，故徙之。
　　二月乙亥朔，审官院言，河北、河东、陕西诸州请权令京朝官知录事参军，从之。
　　丙子，废渭州定川寨【一六】。
　　丁丑，诏权御史中丞贾昌朝侍讲迩英阁【一七】。故事，台丞无在经筵者，上以昌朝长于讲说，特召之。
　　知秦州韩琦请降枢密院空名宣头五十道，以赏属羌之有功者，从之。
　　契丹谋聚兵幽蓟，遣使致书求关南地【一八】。知保州、衣库使王果，先购得其书矒以闻，且言：「契丹潜与昊贼相结，将必渝盟。请自广信军以西缘山口贼马出入之路，预为控守。」诏札付河北安抚司，密修边备。杜惟序亦先购得契丹书矒以闻，而实录不载，疑惟序所奏在王果之后也。
