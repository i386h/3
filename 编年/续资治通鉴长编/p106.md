<!-- { "loadSidebar": true } -->
　　灵武路自通远军入青冈峡五百里，皆蕃部熟户。向来人使商旅经由，并在部族安泊，所求赂遗无几，谓之「打当」，亦如汉界逆旅之家宿食之直也。此时大军或须入其境，则向导踏白，当如夏州之法。况彼灵州，便是吾土，刍粟储蓄，率皆有备，缘路五、七程，不烦供馈，止令逐部兵骑【一一】，裹粮轻赍，便可足用，谚所谓「磨镰杀马」，劫一时之力也，旬浃之余，固无阙乏矣。
　　又臣曾受任西川数年，经历江山，备见形胜要害。利州最是咽喉之地，西过桔柏江，去剑门百里，东南去阆州，水陆二百余里，西北通白水、清川【一二】，（案宋史地里志，清州乃绍庆之羁縻州，白水砦亦属绍庆黔江县，原本作青州误。）是龙州入川大路，邓艾于此路破蜀，至今庙貌存焉。其外三泉、西县，兴、凤等州，并为要冲。请选有武略重臣镇守之。奏入，上密写其奏，令李继隆、王继恩等择利而行。
　　左正言、直昭文馆王禹偁言：
　　伏矩国家出偏师讨李继迁，臣有便宜，比欲论奏，忽奉差使，仍放朝辞。奔命以来，在公少暇，必料天威大振，逆竖已擒，尚恐稽诛，敢伸前志。
　　臣淳化二年任商州团练副使之日【一三】，故团练使翟守素两曾夏州驻泊，因与臣同看报状，伏见李继迁进奉事。是时，臣离阙下纔是数月，守素因问臣云：「继迁几时有银州观察使之命？」臣遂言七月间在中书当直，曾除此官，兼赐改姓名，恩渥优异。守素言：「此贼未是由衷，必恐终怀反侧。」又言：「继迁曾被左右暗箭射之，横贯于鼻，偶然不死，今面上疮痕尚存。」臣自闻此语，常贮于心，以为此贼不必劳力而诛，自可用计而取。
　　况讨伐之义，权变为先，引古证今，取则不远。汉光武时，彭宠据有渔阳，攻伐未下，家奴窃发肘腋，斩首而来。唐元和中，李师道父子盗据全齐四五十年，崛强难制，其裨将刘寤倒戈攻城，遂至族灭。近代梁太祖时，刘知俊兄弟以同州叛入李茂贞，梁祖下诏曰：「有捉得知俊者，赏钱一万贯，与节度使。得其弟者，赏钱五千贯，与刺史。」一月之间，生擒其弟。
　　谚曰：「重赏之下，必有勇夫。」兵法曰：「使贪使愚。」言贪者利其财，愚者不计其死也。今继迁本是匹夫，偷生假息，苦无财利，以结人心。伏望圣慈察臣愚见，明数罪恶，晓谕蕃戎及部下逼胁之徒，边上骁雄之士，多署赏赐，高与官资，但如梁太祖捉刘知俊兄弟，信赏必行，使左右生心，蕃戎并力，继迁身首，不枭即擒。恐小蕃力所不加，则少以官军应接，何必苦烦睿略，多举王师。且自陕以西，岁非大稔，加之馈饷，转恐凋残。河北虽是丰登，须修边备。况此贼通连北敌，朝廷具知，周亚夫所谓「击东南而备西北」，正在此时也。不可忿兹小竖，弗顾远图。
　　臣本自草莱，擢居台阁，虽罹谴放，寻沐甄收。每欲酬恩，恨无死所，智小谋大，惟俟诛夷，报国捐躯，岂复顾虑。（此据禹偁奏议附见。本传云屡献讨贼迁便宜，此疏盖其一也。又本传云：自解州召还，为左正言，俄直昭文馆，求外任以便奉养。时使曹州决狱，就知单州，赐钱三十万【一四】。至郡十五日，召为礼部员外郎，复知制诰。按直昭文馆在四年十一月，改礼外、知诰在五年四月。此云「虽罹谴放，寻沐甄收」，当是召还为左正言、直昭文馆以后。又云「忽奉差使，仍放朝辞」，当是决狱曹州时。因正月命李继隆讨继迁，故附正月末。）
　　二月甲申朔，上始闻成都陷，召宰相谓曰：「岂料贼势猖炽如此，万方有罪，罪在朕躬，忍令陇、蜀之民陷于涂炭！去年以来，连雨数月，此亦兵气之应，朕当部分军马，旦夕讨平之。」遂命少府少监雷有终、监察御史裴庄并为峡路【一五】随军转运使，工部郎中刘锡、职方员外郎周渭为陕府西至西川随军转运使，马步军都军头、勤州刺史王果帅兵趋剑门，崇仪使、带御器械尹元（元，未见。）帅兵由峡路以进【一六】，并受昭宣使王继恩节度。或言庄本蜀人，不宜复遣入蜀，上益信倚之。
　　李顺分遣数千觽北攻剑门。剑门疲兵纔数百，都监、西京作坊副使开封上官正奋励士卒，出御之。会成都监军、供奉官宿翰（翰，未见。）领麾下投剑门，适与正兵合，遂迎击贼觽，大破之，斩馘几尽。余三百人奔还成都，顺怒其惊觽，悉命斩于城东门外。初，朝廷深以栈路为忧，正等力战破贼，自是阁道无壅，王师得以长驱而入。奏至，上喜。甲辰，以正为六宅使、剑州刺史、充剑门兵马部署，翰为崇仪使、昭州刺史。
　　己酉，以两川盗贼，徙封益王元杰为吴王，领淮南、镇江节度使。先是，诸王领节度使，必兼大都督府长史。翰林学士张洎草元杰制，上言：「按前史，皇子封王，以郡为国，置傅、相、内史，佐王为理，如不之国，朝廷命卿大夫临郡，即称内史行郡事。唐以扬、益、潞、幽、荆五郡为大都督，置长史、司马为上佐，即内史之职也。其大都督之号，非亲王不授，或亲王遥领，别命大臣临郡，皆是长史、副大使知节度使事。今吴王实居大都督之任，复加长史，乃自为上佐，其名不正，望付中书门下商议施行。」宰相吕蒙正曰：「襄王、越王皆领长史，今吴王独为大都督，居二王之上，恐亦非便。」上曰：「业已差误，异日别有除授，并改之。」
　　初，考功郎中姚坦为益王府翊善，坦好直谏。王尝作假山，所费甚广。既成，召僚属，置酒共观之，觽皆折叹其美，坦独俛首不视。王强使视之，坦曰：「但见血山，安得假山！」王惊问其故，对曰：「坦在田舍时，见州县督税，上下相急以剥民。里胥临门，捕人父子兄弟，送县鞭笞，血流满身，愁苦不聊生。此假山皆民租赋所出，非血山而何？」时上亦为假山，未成。有以坦言告于上者，上曰：「伤民如此，何用山为！」命亟毁之。
　　王每有过失，坦未尝不尽言规正，宫中自王以下，皆不喜。左右乃教王称疾不朝，上日使医视之，逾月不瘳。上甚忧之，召王乳母入宫问疾增损状。乳母曰：「王本无疾，徒以翊善姚坦检束王起居，曾不得自便，王不乐，故成疾尔。」上怒曰：「吾选端士为王僚属者，固欲辅佐王为善尔。今王不能用规谏，而又诈疾，欲使朕逐去正人以自便，何可得也！且王年少，未必出此，必尔辈为之谋尔。」因命捽至后园，杖之数十。召坦，慰谕之曰：「卿居王宫，为髃小所嫉，大为不易。卿但能如此【一七】，无患谗言，朕必不听也。」（石介圣政录谓闻坦语亦毁山者，真宗也，盖误以元杰此事为封□王时故耳。据本传，乃元杰为益王时。元杰二十三岁，自益改封吴，真宗初乃自吴改封□，其封益时才十二岁，故太宗得云：「王年少，不知出此也。」本传载此事殊不详，颇讥坦讦直，盖真宗尝召坦戒令婉辞，非太宗也。本传但云上，不云真宗，疑传亦以上为太宗也，今并从圣政录及司马光记闻所载，然记闻犹以益王为□王，今改之。）
　　令诸路转运使，每岁部内诸州民租转输他郡者，通水运处，当调官船，不通水运处，当计度支给，勿得烦民转输。（此据本志，在此月。）
　　上谓宰相曰：「幸门如鼠穴，何可塞之！但去其甚者，斯可矣。近来纲运之上，舟人水工有少贩鬻，但不妨公，一切不问，却须官物至京无侵损尔。」吕蒙正对曰：「水至清则无鱼，人至察则无徒。小人情伪，君子岂不知？盖以大度容之，则庶事俱济。昔曹参以狱市为寄，政恐奸人无所容也。陛下如此宣谕，深合黄、老之道。」（实录别本在二月戊申，今附此。）
　　三月甲寅，诏王继恩戒前军所至处，其贼党敢抗王师，即当诛杀；本非同恶，偶被胁从而能归顺者，并释之，倍加安抚。
　　以大理评事陈舜封为殿直。舜封父善奏声【一八】，隶教坊为伶官，坐事黥面流海岛。舜封举进士及第，任望江主簿，转运使言其通法律，宰相以补廷尉属。因奏事，言辞颇捷给，举止类倡优，上问谁之子，舜封自言其父，上曰：「此真杂类，岂得任清望官！盖宰相不为国家澄汰流品之所致也。」遂命改秩。
　　宋、亳民市牛江、淮间，未至，上以时雨沾足，虑其耕稼失时。会太子中允武允成（允成，未见。）献踏犁，以人力运之，不用牛，上亟令秘书丞、直史馆陈尧叟等往宋州，依其制造成以给民，民甚赖焉。
　　戊辰，复以国子学为国子监，改讲书为直讲，从判学李至之请也。
　　诏：「两京、诸道州府军监管内县，自今每岁以人丁物力定差，第一等户充里正，第二等户充户长，不得冒名应役。民所纳夏税余租，随其数各异己名以输，不得异户合钞，其有疋帛零丈尺者，止依时估上等价，折纳缗钱。」（食货志云里正、户长迄今循其制，盖指天圣末年也，当考。）
　　赵保忠闻李继隆将兵来诛赵保吉，乃先携其母及妻子、卒吏壁野外，上言已与保吉解仇，贡马五十匹，乞罢兵。上怒，立遣中使命继隆移兵击保忠。于是继隆兵压境，保忠反为保吉所图，欲并其觽，缚牙将赵光祥，夜袭保忠帐。保忠方寝，闻难作，单衣披发，仅以身免，骑骏马走还城中，资财器用，保吉悉夺之。
　　初，保忠再遣其指挥使赵光嗣入贡，光嗣颇输诚款，诏补供奉官，再迁礼宾副使。保忠动静，光嗣必以闻。及保忠阴结保吉，光嗣潜知之，因出家财散士卒，誓以效顺。保忠既还，光嗣执之，幽于别所，丁丑，开门纳王师。继隆入夏州，擒保忠，系以银铛□，槛送阙下，收获牛羊、铠甲数十万。保吉引觽遁去。
　　裨将侯延广等议诛保忠及出兵追保吉，继隆曰：「保忠几上肉尔，当请于天子。今保吉远窜，千里穷碛，难于转饷，宜持重，未易轻举也。」延广等服其言。（秦翰传云：王师次延州，翰虑保忠遁逸，即乘驿先往，矫诏安抚，以缓其计。及王师至，翰又讽保忠以地主之礼郊迎，因并驱而出，保忠遂就擒。按保忠先已出次野外，既为保吉所袭【一九】，乃还，光嗣遂执之，安得与翰俱迎王师也？）
