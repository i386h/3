<!-- { "loadSidebar": true } -->
　　乙亥，出内库钱五百万赎故宰相吕端居第赐其子藩【三○】。先是，上谓王旦等曰：「端诸子皆幼，长子藩病足，家事不理，旧第已质于人，兄弟有不同处者。昨令中使视之，藩扶杖附奏，求赐差遣。朕思之，不若出内库钱赎还旧第，令其聚居。又僦舍日得千钱，可以赡养。然藩颇懦，当谕旨，凡有支用，置簿，岁上内侍省。」后六年，藩为弟蔚娶妻，又表献居第，求加赐予，且言负人息钱甚多。旦曰：「陛下恤孤念往，以劝人臣，而藩重烦圣念，不可听。」上曰：「宜别出内库金帛赐之，俾偿宿负。藩弟荀，仍与西京差遣，令藩同往【三一】。自今无得借使他财，命有司为掌僦课给其家，复诏枢密院察其妄费。」旦曰：「陛下推恩终始极矣。唐元和中，还魏征旧第【三二】，止降一诏，何尝委曲如是耶？」（王旦所云事在八年八月，今并书。）
　　上封者言，戎、泸州夷人前岁为梗，盖淯井监深在溪洞，官司少人往来，致兹稔恶。丁丑，诏江安县监军量分兵巡警之。
　　戊寅，诏：「访闻关右民每岁夏首于凤翔府岐山县法门寺为社会，游惰之辈，昼夜行乐，至有奸诈伤杀人者。宜令有司量定聚会日数，禁其夜集，官吏严加警察。」
　　太常丞乞伏矩奏：「川界弓手役户多贫乏，困于久役，州县拘常制不替，以至破坏家产。况第一、第二等户充耆长、里正，不曾离业，却有限年；弓手系第三等户，久不许替，深未便安。乞自今满三年与替，情愿在役者亦听，其第三等户不足，即于第二等户差充。」奏可。（会要祥符三年四月事。）
　　是月，知雄州、兼河北安抚使李允则，言久戍边，乞给假暂乘传赴阙，诏从之。（此据会要。）允则过天雄，时寇准实知府事，谓允则曰：「闻君在雄设宴特盛，能为准作小会否？」允则曰：「方入奏，不敢留。还日，当奉教。」及还，准与之饮，妓乐器用，皆极华侈，意将压之，谓允则曰：「许准作会来日可乎？」允则唯唯。准顾左右曰：「妓乐如今日，但无设百戏。幄帟黙榻，留以假之。」允则曰：「妓乐皆如今日。其它随行，可略具也。」明旦，视其幄帟皆蜀锦绣，黙榻皆□、越漆作，物物称是，准已愕然。及百戏入，允则曰：「恐外尚有杂伎【三三】。」使召之，则京师精伎至者百数十人。准视之，大惊，使人询之，则黙榻脱卸，□裹喰载，杂伎变服为商贾以入。准深服其才，亟荐于上。雄之僚吏尤允则曰：「寇公尚气，奈何以此胜之？」允则曰：「吾非欲胜之，姑示以军行出没之巧耳。」雄之谍者，尝告辽国要官阴遣人至京师，造茶笼、燎炉。允则亦使倍与直作之，纤巧无毫发之异，且先期至，则携入榷场，使茶酒卒多口者夸说其巧，令北商遍观之，如是者三四。知辽官所市者已过，乃收之不复出。辽中相传，谓允则赂之，恐有奸变，要官无以自明，乃被杀。其知术大抵类此。（此据龙川别志。）
　　五月辛巳，内出手札示编修君臣事迹官，曰：「张杨为大司马【三四】，下人谋反，辄原不问，乃属之仁爱门，此甚不可者。且将帅之体，与牧宰不同，宣威禁暴，以刑止杀，今凶谋发觉，对之涕泣，愈非将帅之事。春秋息侯伐郑，大败，君子以为不察有罪，宜其丧师。今张杨无威刑，反者不问，是不察有罪也。可即商度改定之。」
　　壬午，以西骪府纣诺族瘴疫，诏赐首领温逋等药。
　　上谓辅臣曰：「西鄙盐犯者甚觽，当更□之。」马知节曰：「□之则犯者愈多，不若减解池盐价。」陈尧叟曰：「解池盐已行商，不容官减其价。诚能减之，则青盐之禁不必□也。」
　　癸未，诏权停今年贡举。
　　甲申，京西提点刑狱官、知河阳高绅修黄河岸，以弃石累之，计省工巨万，而又坚固，赐诏銟绅。
　　东封岁，南阳郡康孝王惟吉有疾，不克从，屡赐手诏，勖以调养稍愈，驰诣行在。车驾还顿郓州，惟吉迎谒，上劳问再三，喜形于色。明年，疾复作，不能朝谒。车驾屡临省之，或亲视其灼艾。日给御膳，为营佛事，设科醮，令开封府揭榜募能医者。及增剧，八日之内，临问者五。丙戌，车驾方自其第还，闻其不起，复往，哭之恸，翌日，对宰相语及，又泣下。惟吉好学，喜属文，雅善草隶、飞白，性至孝。初，太祖命孝章皇后抚养之，后亲为栉沐，及上僊，哀过所生。咸平初，赐诸王太宗圣容【三五】，又特以太祖、孝章画像、服玩、器用赐惟吉，岁时奠飨，哀慕不自胜。每诵诗至蓼莪「父母劬劳」之句，涕泗交下。宗室中有贤明之称焉。
　　丁亥，度支判官曹谷言：「内外髃臣上封者觽，尤烦省决。自今望令言钱谷者先检会三司前后编敕，议刑名者引律令、格式、刑统、诏条，论户税者须按农田暣文，定制度者鎫依典礼故事，各于章疏具言前后诏暣。如己有条贯者，即明言虽有某年月日诏暣，今来未合便宜，乞行更改，方许承接。」从之。（曹谷，未见。是年有河中通判曹谷，又别一人。）
　　己丑，诏河东安抚司半年一入奏边事，如有急切，不拘此限。
　　癸巳，补虎翼军士张福、郭□、卢兴为军小校，刘福为队长，赐锦袍、银带【三六】。福等隶戎、泸州巡检，讨蛮，保于百井谷茵帮山，寨栅峻不可陟，福等六人愿先登，扪萝蹑石，累足一迹而上，遂破之，二人死焉。是日，军还，对于便坐，特加銟擢。有司又阅其籍，凡一百二十五人，以年老当退为剩员，上曰：「此兵讨贼还，不当拘以常例。」鎫命复本军。他日，上语近臣曰：「孙正辞等初入蛮境，驻军夹滩，蛮人据险为寨，路狭而峻，望之若不可上。军卒有先登者，径入其寨，蛮人尽走，始知畏惧。然正辞等遇贼，颇多杀戮。诛其有罪，犹不获已，童稚无知，不能矜免，此甚可念。固知军旅一出，必有横被其祸者，可不戒乎？」
　　甲午，诏銟知益州任中正，转运使言吏民列状愿借留之也。中正及并州刘综皆以善政闻，上谓辅臣曰：「藩方重地，切在得人，朝行中亦难其选。自今须历方面，始可擢为大官，卿等志之。」
　　乙未，御崇政殿，虑囚，死罪以下递降一等。
　　庚子，诏河东、陕西夏秋租税鎫令输送本属，不得支移。
　　辛丑，京师大雨，平地数尺，坏军垒民舍，民有压死者，赐以金帛。
　　癸卯，以益州路转运使、祠部员外郎张若谷为度支员外郎，陕西路转运使、屯田员外郎李士龙为都官员外郎，赏戎、泸供馈之劳也。
　　环州高继忠言：「国家西陲军垒，宜常完葺。赵德明虽称藩，然颇不遵誓约。近有所部蕃族酿酒，召内属户饮之，欲诱其背畔，被饮者皆以其事来告。」上谓宰相曰：「方今四海无虞，而言事者谓和戎之利，不若克定之武也。」王旦曰：「止戈为武。佳兵者，不祥之器。祖宗平一宇内，每谓兴师动觽，皆非获已。先帝时，颇已厌兵。今柔服异域，守在四夷，帝王之盛德也。且武夫悍卒，小有成功，过求爵赏，威望既盛，即须姑息，往往不能自保，凶于国而害于家，此不可不察也。」上深然之。
　　丁未，封州刺史钱惟济献所为诗，上以其王公之后，留意文学，甚嘉之。因谓王旦等曰：「今文章体格，与近代不同。馆阁中颇勤职业，每览歌颂，皆以典雅相尚。至于该洽之士，如杜镐者亦少。」且言：「镐虽老，手不释卷。陈彭年亦勤于笔砚，常日书万字。」又曰：「彭年近令编次龙图阁、太清楼书，又赴编修君臣事迹所，以备讨论。仍掌三馆检讨，修起居注。凡有询访，应答甚敏，亦不多得也。」
　　是月，契丹所部南北大王、皮室、乙室、频毕太师、奚，室韦、黑水女真等赋车二千乘，于幽州载戎器，将伐高丽，（按：女真不属契丹，此举又为高丽及女真所败，不知所调车乘何以及女真，岂别种耶？）杀其臣邢抱朴，召刘晟知政事，又召隆庆。隆庆反侧，辞以避暑，不行，辄缮完兵甲，遣亲信以私书交结国中贵幸。其亲信录书来告雄州，诉其主不能敦协亲族，国人思汉。上知隆庆教为之，密谕边臣沮其意。
　　六月庚戌，赐石隰州都巡检使、汝州防御使高文岯彩二百匹、茶百斤。文岯母在晋州，因其请告宁省，特有是赐。文岯寻以母丧起复。（甲寅起复，今鎫书。）
　　供备库使谢德权言：「准诏，导太一宫侧积水。今开渠抵陈留县界，入亳州涡河。望令于逐处造桥，以济行者，仍约束缘河州军疏治。」从之。
　　癸丑，屯田员外郎、知河中府杨举正言，得本府父老、僧道千二百九十人状，请车驾亲祀后土。节度使宁王元偓复以为请。上曰：「此大事也。」诏不许，其父老、僧道欲诣阙者止之。
　　乙卯，汴口浅□，命知制诰孙仅祭告，既而澍雨，水涨，公私无滞。
　　知雄州李允则，言契丹界累岁灾歉阙食，多来近边市籴。诏本州岛出廪粟二万石，贱粜以赈之。
　　丙辰，颁诸州释奠玄圣文宣王庙仪注并祭器图。
　　先是，陕西饥民有鬻子者，口不满千钱。诏官为购赎还其家。（实录正月末，书是月陕西小饥。今乃书前岁陕西小歉，民有鬻子者。两书差互，略删润之。）
　　诏在京店宅务自今止以元额为定，不得辄增数徱夺。
　　翰林侍读学士、礼部尚书郭贽卒。故事，无临丧之制。上以旧学，故亲往哭之，废朝二日。赠左仆射，谥文懿。录其三子为大理寺丞、评事。
　　庚申，诏泰山修崇宫庙，有辇取土石伤践民田者，并加给赐。
　　辛酉，定持仗劫盗本无强意伤人者罪，上以旧条未适，申令法官参议而差减之。
　　壬戌，以都官员外郎、知制诰、知兖州朱选为兵部员外郎，京东转运使、金部员外郎马元方为司勋员外郎，余鎫如故，赏泰山修封之劳也。使臣、军校、兵匠悉第迁之。
　　癸亥，保安军言赵德明率所部营于资子山，大起居第。
　　戊辰，开封府言咸平、尉氏县蝻虫生。
　　庚午，诏诸州大辟罪及五人以上狱具，请邻州通判、幕职官一人再录问讫决之。
　　辛未，令南康军长吏祭蛟。时内侍赵敦信使还，言江中有蛟，为行人害，舟筏多覆溺者，因请饰其庙宇。上曰：「害及吾民而守臣不以闻，何也？」乃诏安抚使按察之。寻又作戒蛟文，刻之江侧。（作戒蛟文乃六年十月事，今并书之。）
　　翰林侍读学士、礼部尚书邢昺被病请告，诏太医院诊视。上亲临问，赐名药一奁，白金器千两，缯彩千匹。国朝故事，非宗戚将相，无省疾临丧之行，惟昺与郭贽以恩旧特用此礼，儒者荣之。昺二子皆为外官，即日命内侍传旨中书召还视疾。及卒，废朝二日，赠左仆射，三子鎫进秩。
