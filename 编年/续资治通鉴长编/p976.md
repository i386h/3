<!-- { "loadSidebar": true } -->
　　甲申，工部侍郎、参知政事元绛知亳州。国子监直讲密县令孙谔、集庆军节度判官叶唐懿各追两官，免勒停，特冲替。绛坐为其族孙伯虎私祷谔、唐懿升补太学内舍生，及属谔于判国子监官处求为小学教谕，下御史台推治，而绛复坐辨诉不实，谔、唐懿坐听请，故有是责。绛子耆宁亦坐传道绛语于谔等，御史推问，不以实对，罚铜十斤。先是，绛数请老，上曰：「闻耆宁孝谨好学，使校书崇文，且留二期。」慰谕久之。耆宁当下狱，绛上疏愿纳平生职禄，乞许耆宁即讯于外。及绛辞日，上召对，谓曰：「朕自知卿，一岁即召卿矣。」面问绛欲易陈、许州否，绛谢罪不敢择，愿得颍州，许之。赐坐，使服学士带。改颍州乃辛卯日。二月戊辰，诏舒亶、何正臣同鞫太学狱。三月庚午朔，命钱藻且权开封。八月丙辰，许将责。六年十二月二十二日，孙谔除落冲替。旧记书元绛以子请求，罢知亳州。
　　湖北都钤辖、转运司上捕猺贼有功使臣，列为四等。诏转资、减磨勘年有差。
　　乙酉，引进使、眉州防御使、知卫州李端□复濮州防御使。端□坐失举夺一官，至是，以戚里特复之。仍诏赴阙。
　　上批：「近乔执中上殿，以安南死亡军士妻子贫饿无所归，乞以死事人于桂州寄下裹衣借粮米给之。可检会速与指挥。」磤诏西京、开封府界差赴安南军士已死而妻未改嫁若孤遗无依者，人给米二硕，具数以闻。执中先任湖北运判，召为司农丞。是年二月十六日，权发遣提点府界。三年四月二日，改京西北宪。新、旧纪并书诏安南军死事孤寡无依者廪给之。朱本签贴云下有诏，合删去执中云云。
　　诏殿前、步军司，见在营兵，各置都教头指教，弩手五指挥、弓手十指挥、枪刀标排手五指挥，各选一人武艺高强者奏差。逐司各举散直二人为指使，罢巡教使臣。志有。
　　内侍押班石得一言：「案试京西第五将军马，弓箭手马步射不应格。」诏下本将陈宗等具析，宗等引罪。上批：「朝廷比以四方边备不饬为可虞，选置将臣，分总禁旅，俾时训隶，以待非常。至于部勒规模，悉经朕虑，前后教告，已极周详。使宗等稍异木石，亦宜略知人意。今尸禄慢命，既顽且慵，苟遂矜□，实难励觽，可并勒停，札示诸将。」据枢密时政记，上批在五月二十七日，今依实录附此，本志系此于元丰六年，误也。
　　丙戌，赠文思使、内侍押班张恭礼为邠州观察使。恭礼事上藩邸岁久故也。
　　知审刑院安焘言：「比年详议官以文案繁多，责重赏轻，除者多不愿就。乞以二年为一任，任满减磨勘二年。自刑部差者，已及成资，先依刑部任满法推恩；未成资者，补及成资，推恩后别理一任。」从之。八月二十二日丁巳可考。
　　诏备军卒以二千人为额。
　　戊子，以右谏议大夫、权御史中丞、直学士院、判司农寺蔡确参知政事。宰相□充议变法，确争曰：「曹参与萧何有隙，至参相汉，一遵何约束。且法，陛下所建立，一人协相而成之，一人挟怨而坏之，民何所措手足乎！」充屡屈，法遂不变。此据旧录、确本传。
　　右正言、知制诰、知谏院李定为右谏议大夫、权御史中丞、兼判司农寺。
　　右正言、知制诰、知审官东院张璪兼知谏院、判国子监。
　　三司言：「粮纲少欠折会，请受听借两月，行之岁久，减免深刑，便于纲运。近为钱纲少欠，于法未有明文，乞依粮纲折会法【一三】，令再相度【一四】，既借两月请受，虑赡养不足，别致欺弊，欲改两月为四月，各半分折填。」从之。
　　己丑，前权建康军节度推官王觉、前知澧州西京作坊使李山甫诉推勘官何琬、胡宗回酷虐，乞改差官鞫治。诏觉送润州制勘院，山甫令湖南转运司选官重鞫，如不移前鞫，觉、山甫各不用并计，着为法。及再劾，觉、山甫所坐如初。
　　诏权御史中丞李定同根治太学狱。
　　右正言、知制诰李清臣言：「陛下宣明道德，制作法度，天下方褎然兴于学，臣以谓及斯之时，宜诏诸路，有能明诂训小学、正乐锺音律及大历算数者，以名闻。陛下召而试之，或该通精密，不悖于理之正，则秩之一命，必有异闻博见者出于其间，而士有劝慕乐习于此者矣。」又言：「本朝官制踵袭前代陈迹，不究其实，与经舛戾，与古不合，官与职不相准，差遣与官职又不相准，其阶、勋、爵、食邑、实封、章服、品秩、俸给、班位各为轻重后先，皆不相准。乞诏有司讲求本末，渐加厘正，以成一代之法。」朱本签贴云不行，合删去。
　　辛卯，翰林学士孙洙暴得风缓，不能朝，中使、太医问疾相属。元绛罢，上意欲用洙，遣中使视之，知其疾不可为，乃用蔡确。及卒，对辅臣叹惜之，常赙外赐钱五十万。
　　壬辰，诏：「都水监主簿陈佑甫罢相度河事，止令逐路监司同相度以闻。都水监勾当公事孔平仲岁满减罢，更不补人。」
　　礼院言：「奉诏濮安懿王三夫人并称曰王夫人。案唐大中三年，追尊顺宗、宪宗谥号，礼官请别造神主及改题，议者以栗主升祔之后，在礼无改造之文，亦无重加尊谥改题主之例。以臣等所识，当以新谥典册告于陵庙，正得其宜，神主不改造，不重题为得礼。」中书言：「改造、改题，并无所据，酌情顺理，题则为宜。况今士族之家，通行此例，望就神主改题，则为通允，敕旨宜依。又案干德二年改谥明宪皇后曰昭宪皇后，特命宗正卿赵洙改题神主。大中祥符六年，改上元德皇太后徽名曰元德皇后，升祔太宗皇帝庙室，亦命左司谏、知制诰路振改题神主。今参详三夫人神主，欲依故事改题，于礼意为允。」及司天监选用元丰六年癸亥岁四仲月内择日迁祔吉，从之，遣宝文阁学士陈荐改题神主。
　　三司请于潭州浏阳县永兴银场置酒税务【一五】，选官监临。从之，岁入隶提点铸钱司市银封桩。
　　真定府路安抚司言北人侵耕解子平地。诏安抚司遣人候望巡察，毋致更有侵耕，如北界以兵护耕种，候北人回，悉蹂践之。
　　赐明州及定海县高丽贡使馆名曰乐宾，亭名曰航济。
　　癸巳，提举市易司言：「前市易务监官刘佐负市易钱十八万缗，乞籍本家日入屋租偿官，限二年输纳，不足，物产没官，又不足，责保人代输。自今负市易钱违限有物产者仿此。自籍家产日与免息罚。」从之。
　　知秦州、龙图阁直学士、吏部郎中、集贤殿修撰刘庠降为礼部郎中、知虢州。坐失举也。旧纪书庠以失举降知虢州。新纪不书。
　　甲午，中书言：「近制，检正官四员，除户房二员如旧外，孔目房、吏房、礼房共一员，内礼房文字比之他房文字为多，乞令户房检正官通管礼房。」从之。
　　诏同判司农寺周直孺【一六】同讲究曲法利害。从三司请也。八月十一日。
　　乙未，上批：「内外简阅诸军，已悉用阔闪促张弓、减指箭，其令在京及诸路作院造弓，罢长弰旧制。」又诏以弓箭样降付开封府界、京东西诸将。后又诏转补诸军用黄桦阔闪弓、马黄弩，上四军弓八岗，弩二石七岗，中下军弓七岗，弩二石七岗。及诏诸班换前班、前班简行门及引试武学生，用促张弓、减指箭，射两石以上者，减一岗。
　　诏进士、诸科新及第人免试刑法。
　　永兴军等路提点刑狱、主客郎中王孝先，熙河副都总管、客省使、达州刺史王君万，各降一官。君万改凤翔府钤辖。西上合门使、荣州刺史、知淮阳军高遵裕展三期睳。遵裕先知熙州，与君万尝借请给籴边储钱，违法回易，转运判官孙迥案治之，君万乃教蕃官木丹讼迥尝加棰掠，遵裕以闻，欲以中迥，命孝先推劾，而孝先观望不尽力，再遣提举茶场李稷鞫得实，故皆抵罪。孝先初受命，乃元年正月丁卯。君万自凤翔钤辖除熙河监牧，给散马种，在七月二十一日丁亥。六年六月四日始除君万所负马。
　　丙申，诏诸路有劫盗人数稍觽，许于听候差使及得替待阙官内选武勇使臣捕逐，给驿券。从大名府文彦博请也。
　　诏广济河都大催遣辇运官与本路通判以上序官，在提点刑狱下。
　　六月戊戌朔，诏开封府界、京东西将下军马，委副将依在京提举司法试骑射等第。
　　枢密院言：「去月庚寅，北界人马犯雄州界，射伤官兵，欲令雄州谕归信、容城县，如北人再至拒马河南，且令婉顺约拦，即深入近南地分，恐彼先以懦兵诱致斗争，伏精锐于林间，候官军逐利，骤出围掩。当常远斥堠，度形势捍御，毋得远追，自取理曲，仍选精强人马以备应接。」从之。
　　庚子，命权御史台推直官盛南仲、权检正中书刑房公事王修，同催促结绝在京系囚【一七】。
　　宰臣□充以从子安国赃污抵法，奉表待罪，诏趣视事。□安国赃罪当考。
　　诏太常少卿、知袁州□评，职方郎中、知南康军闻人安道并与宫观差遣。御史舒亶言评等尝除宫观差遣，不应复为郡也。
　　赐两浙路度僧牒百五十，修高丽使亭、馆。
　　辛丑，赐导洛通汴司筑堤役兵特支钱。
　　提举三门、白波辇运司言：「河阴薼务上京砖瓦，乞罢差中官督促。」从之。
　　壬寅，都水监言：「去月乙未【一八】，澶州明公埽垫。」诏：「明公埽最为河流向着，其南纔隔大堤一重，备之不时，则与灵平之患无异。本埽见阙正官，外都水监丞司可速奏举。差出埽兵，亦即追还，以防夏秋涨水【一九】。」
　　甲辰，广西提点刑狱刘宗杰言：「知邕州刘初申，监冻州、奉职黄案高等下头首斩知宫阙峒侬智春，并执妻子，乞加优赏。」上批：「可下曾布速具有功人姓名比优例取旨。」智春先为内殿崇班，与知武峒【二○】麻顺福合谋攻顺州，兵败复趋交址求援，至是平之。新、旧纪并书广西捕斩寇顺州蛮智春。
　　权知邕州、庄宅副使、兼合门通事舍人刘初，权通判州事、观察推官陈中，并追两官，中仍勒停。监押、西头供奉官高怀亮，都监、内殿承制戴恩，并除名。权签书判官侯偁，录事参军翟瑜，监仓、贵州推官□瑾，三班借职张赞，摄司户齐国镇，司理梁景初，各追一官，免勒停。并坐邕州火，焚官舍千三百四十六区，诸军裹衣万余分，谷帛军器等百五十万。故特责之。
　　乙巳，广南西路经略司言：「土兵额阙，乞许湖南路团结教阅诸军投换本路雄略、澄海指挥。」上批：「近曾布乞募诸路差来屯驻兵级内愿投换就粮见阙诸军，庶免往来纷纷，道路劳费，可速相度指挥。」遂诏除团结诸军不许投换，余如布请。
　　丙午，大理评事、崇文院校书、同知礼院元耆宁许侍养。崇文院校书初无补外者，上以绛故，特听耆宁以礼院易监中岳庙。既而御史何正臣有言，复罢之。
