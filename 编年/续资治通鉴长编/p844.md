<!-- { "loadSidebar": true } -->
　　上批：「王安石生日，可差入内东头供奉官冯宗道依在外使相例取赐。」盖特恩也。熙宁六年，王荆公初罢相，以吏部尚书、观文殿学士知金陵，荐吕惠卿为参政而去。既而吕得君怙权，虑荆公复进，因郊礼进荆公为节度使、平章事。方进见，上察见其情，遽问曰：「王安石去不以罪，何故用赦复官？」惠卿无以对。明年，复召荆公秉政，而王、吕益相失矣。此据魏泰东轩录，因安石依使相例，且附此。泰所闻或未必然，当考。
　　诏大小使臣出官，自今武举使臣更不试策，其乞试弓马，比元试增斗力方许试。
　　增桥道、清塞、雄胜指挥料钱满三百。
　　己丑，三司言：「知熙州王韶乞依沿边和籴例，以一分见钱、九分西钞，别定价，募蕃客中卖给钞，应副籴粮。」从之。
　　庚寅，诏左班殿直、雄州归信容城县尉臧景到任以来，用心悉力，职事干办，可除合门祗候，就差知雄州归信、容城县。景，前已见。
　　诏：「自今大使臣任路分都监、知州军以上合降差遣者，除横行使副以上及降州钤辖之类审官无阙者【一二】，并令枢密院量情罪差注；余并量所坐轻重取旨，与本院差遣，或送审官西院。其小使臣特旨责降者，准此。」
　　三司使章惇乞借内藏库钱五百万缗，令市易司选能干之人，分往四路入中算请盐引及乘贱计置籴买。诏借二百万缗。
　　知桂州刘彝言：「邕州溪洞积年水旱，所欠税米等乞援赦除放。」从之。
　　辛卯，直舍人院、同管勾国子监李定兼权判司农寺。
　　壬辰，中书条例司乞五路弓箭手、寨户，除防拓、巡警及缓急边事许一面差拨外，若修城池或和雇夫、马、牛、驴，即申经略、安抚、钤辖司指挥。如敢别差倩及科配、和雇不以正身家人，并科违制之罪，虽经赦降去官不原。委按察官觉察，及立赏许人告。从之。其夔州路义军、广南枪手、土丁、峒丁【一三】，湖南弩手、福建乡丁枪手，准此。
　　诏义勇、保甲令三路提举官详定教阅武艺陈队法。
　　权提点开封府界诸县镇公事蔡确言：「夏田灾伤十分，乞免来年春夫。」从之。
　　权淮南发运副使张颉乞今后使副只于真州本司连书发遣，遇春运拥并，即轮一员至扬、楚、泗州以来提举催促，部押末运，入京奏事。从之。
　　诏应教阅诸军人员，有能部辖士卒，比诸军最整齐，或尝经驱使，见其干办有胆略，堪统领陈队者，在京委殿前、马步军司，在外委都副总管、安抚、钤辖、知州、路分都监保举司奏，枢密院类聚注籍；遇须人驱策，以举主多者取旨勾抽、验问录用。
　　癸巳，天章阁待制、同提举在京诸司库务韩缜权知开封府，工部郎中、直集贤院、新知邢州范纯仁直龙图阁、权发遣庆州。纯仁过阙入觐，上见之甚喜，曰：「卿父在庆州甚有威名，卿今继之，可谓世职也。」纯仁顿首谢曰：「臣不肖，何足以继先臣，但以陛下过听，误使承乏耳。」上问曰：「卿兵法必精？」对曰：「臣素儒家，未尝学兵法。」又问：「卿纵不学兵法，卿久随侍在陕西，必亦详熟边事？」对曰：「臣随侍时年幼，并不复记忆，兼今日事体与昔时不同。」纯仁度必有以开边之说误上者，因进言：「臣不才，陛下若使修缮城垒，爱养百姓，臣策疲驽不敢有辞。若使臣开拓封疆，侵攘夷狄，非臣所长，愿别择才帅。」上谕曰：「以卿之才，何所不能，但不肯为朕悉心耳。」对曰：「臣子之于君父，若有可展报效处，杀身不避，岂有不尽心力邪？但陛下所责，非臣所长，不敢面谩欺罔以对。」纯仁辞益坚，上卒不许。
　　诏赐淮南路常平米二万石下淮南西路提举司，易饥民所撅蝗种；又赐五万石下河北东路提点刑狱司，赈济流民，许出粜，仍先于常平仓拨见钱赈济，麤色粮听给价钱。
　　枢密直学士、权知开封府孙永降授龙图阁直学士，罢知开封府。侍御史知杂事张琥言永体问纳免行钱利害不当也。
　　是月，上以新定结队法并赏罚格及置陈形势等，遣近侍李宪付鄜延帅赵焑，俾讲求推及诸路。诏焑曰：「陈法之详，已令宪面谕，今所图止是一小陈，卿其从容析问，宪必一一有说。然置陈法度，久失其传，今朕一旦据意所得，率尔为法，恐有未尽，宜无避忌，但具奏来。」继又诏焑曰：「近令李宪赍新定结队法并赏罚格付卿，同详议施行可否，及因以团立将兵【一四】，更置陈法。想卿必已深悉朝廷经画之意，如日近可以了当，宜令李宪赍赴阙。」
　　于是，焑奏：
　　臣伏详置陈之法，以结队为先。按李靖法，五十人为一队，每三人自相得意者结为一小队，合三小队为一中队，合五中队为一大队，余押官、队头、副队头、左右傔旗五人即充五十，并相依陈。凡诸队头与贼相杀，左右傔旗急进相救；若左右傔旗被贼缠绕，以次行人进前相救；其进救人又被贼缠绕，以次后行人急须进救。其前行人被贼，后行人不救者，押官、队头即斩之。今圣制：每一大队合五中队，五十人为之；中队合三小队，九人为之；小队合三人为之，亦择心意相得者。又选壮勇善枪者一人为旗头，令自择如己艺、心相得者二人为左右傔；次选勇悍者一人为引战；又选军校一人执刀在后，为拥队。凡队内一人用命，二人应援；小队用命，中队应援；中队用命，大队应援；大队用命，小队应援。如逗挠观望不即赴救，致有陷失者，本队委拥队军校【一五】，次队委本辖队将，审观不救所由，斩之。其有不可救，或赴救不及，或自受敌，体被重创，但非可救者，皆不坐。其说虽与古同，而用法尤为精密。此盖陛下天锡勇智，不待学而能也。
　　然而议者谓四十五人而一长，不若五人而一长之密。且以五人而一长，即五十人而十长也，推之于百千万，则为长者多而统制不一也。至如周制：五人为伍，属之比长；五伍为两，属之闾胥；四两为卒，属之族师；五卒为旅，属之党正；五旅为师，属之州长；五师为军，属之命卿。此犹今之军制，百人为都，五都为营，五营为军，十军为厢。自厢都指挥使而下，各有节级，有员品，亦昔之比长、闾胥、族师、党正之任也。议者谓什伍之制，于都法为便，然都法恐非临陈对敌决胜之术也。况八陈之法，久失其传，圣制焕然一新，稽之前闻，若合符节。盖法制一定，易以致人。敌好击虚，吾以虚形之；敌好背实，吾以实形之。然而所击者非其虚，所背者非其实，故逸能劳之，饱能饥之，安能动之，此所谓致人而不致于人也。臣误蒙训谕，蚤暮以思，偶有所见，不敢不尽。此据兵志第四卷十月事附见，当考。校勘记
　　注　　释
　　【一】至八年八月复置「八年」，宋史卷九四河渠志、宋会要方域一六之二四作「七年」。
　　【二】孙构「构」原作「桷」，据宋史卷三三一本传改。
　　【三】议者争出所见「争」原作「互」，据宋会要食货七之二八改。
　　【四】又议开沁河「沁」原作「泌」，据宋史卷四六八程昉传改。
　　【五】共城「共」原作「其」，据上文及宋史卷八六地理志改。
　　【六】司门员外郎「门」原作「令」。按：宋无「司令员外郎」官名而有司门员外郎，见宋史卷一六三职官志、宋会要职官一五之四七，据改。
　　【七】其戎泸龙剑州「其」原作「往」，据阁本、活字本改。
　　【八】及其废置钱物「置」下原衍「件」字，据宋史卷一七九食货志删。
　　【九】却拨三司善算吏还帐司「还」原作「迁」，据阁本改。
　　【一○】司农寺「寺」下原衍「司」字。按：宋有司农寺而无「司农寺司」。熙宁三年，诏司农寺讲行农田水利、免役、保甲等法，见宋史卷一六五职官志、宋会要职官二六之四。其职掌与此下□事相符，此处「司」字显衍，故删。
　　【一一】不许应募充刺「刺」原作「役」，据宋史卷一九一兵志改。
　　【一二】审官无阙者「审」原作「蕃」，据阁本改。
　　【一三】土丁峒丁「土」原作「上」，「峒」原作「嗣」，据活字本及宋史卷一九一兵志改。
　　【一四】及因以团立将兵「兵」原作「官」，据宋史卷一九八兵志改。
　　【一五】本队委拥队军校「委」原作「仰」，据宋史卷一九五兵志改。
续资治通鉴长编
卷二百五十八
卷二百五十八
　　起讫时间 起神宗熙宁七年十一月尽是年十二月
　　卷　　名 续资治通鉴长编卷二百五十八
　　帝　　号 宋神宗
　　年　　号 熙宁七年（甲寅，1074）
　　全　　文
　　十一月乙未朔，上批：「刘定昨驰往泾州体量弓箭手、蕃部当赈济否，至今多日，深虑过时，或致逃徙、饿殍，宜速具以闻。」九月九日遣定。
　　上批：「累降指挥，令军器监具可用战车制度闻奏，至今未见将上，宜令疾速详定进呈。」八月二十日载沈括所论，乃民车也，可参考。
　　丙申，入内供奉官李舜举言：「刘忱等与萧素、梁颖商量地界，语不条畅，纵有开发，多失机会。已具奏乞移文理办，望早裁处。」诏改差吕大忠替萧士元。初，大忠既受命，以父忧去，是岁九月，诏夺丧，权衣墨服，与刘忱密议，不与北人相见。至是，以舜举奏，罢士元还忻州，起复大忠为西上合门副使、知石州，与北人相见。如大忠请，许不听乐，候食毕会议。大忠丁父忧，当在六月间。葬毕乃起复，盖九月间也。然九月十三日，诏刘忱、萧士元会萧素、梁颖于大黄平，犹云大忠以忧不至。据大忠集，十月二十日，大忠至代州。其至大黄平与忱等密议，盖十月二十二日，及是月二日，乃出见颖、素。不知李舜举所称「语不条畅」但指士元，或并指忱？若大忠既与忱等密议，则「语不条畅」，忱亦必在其间，今独罢士元，似「语不条畅」专指士元也。
