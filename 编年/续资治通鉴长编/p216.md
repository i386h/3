<!-- { "loadSidebar": true } -->
　　臣伏闻朝廷设谏诤之官，防政治之阙，非其官而言者盖表其忠【二六】，骮当不讳之朝，复忝非常之遇，苟进思之无补，惧窃禄以贻讥。
　　臣伏睹国家诞受殊祥，荐膺秘箓，祚洪图于万叶，超盛烈于百王。陛下寅畏宝符，陟封名岳，功垂不朽，泽浸无垠，奉若之心，斯为至矣。而清衷浚发，成命亟行，就严城之北隅，启列真之秘宇，式昭丕应，特建嘉名。自经始已来，庀徒斯广，辇他山之石，相属于道途，伐豫章之材，远周于林麓。累土陶甓，挥锸运斤，功极弥年，费将巨万。掩祈年之旧制，踰燍日之前闻，命贵近以董临，假使权而领护。如此，则国家尊奉灵文之意，不为不厚矣，崇饬台观之规，不为不壮矣。然而臣之愚恳，或异于斯，既有见闻，安敢缄默！
　　臣以为今之兴作，有不便之事五焉。虽鸠僝已行，未能悉罢，苟或万一采刍荛之说，省其工用，抑其制度，亦及民之大惠而忧国之远图也。所谓五者之目，请为陛下陈之。
　　且今来所创立宫，规模宏大，凡用材木，莫非楩楠。窃闻天下出产之处，收市至多，般运赴宫，尤伤人力，虽云只役军匠，宁免烦扰平民！骮复军人亦是黎庶，此未便之事一也。迩者方毕封崇，颇烦经费，今兹兴造，尤秏资财。虽府库之中，货宝山积，畚筑之下，工徒子来，然而内帑则积代之蓄藏，百物尽生民之膏血，散之孔易【二七】，敛之惟艰，虽极丰盈，犹宜重惜，此未便之事二也。夫圣人贵于谋始，智者察于未形，祸起隐微，危生安逸。今双阙之下，万觽毕臻，暑气方隆，作劳斯甚，所役诸杂兵士，多是不逞小民，其或鼠窜郊□，狗偷都市，有一于此，足贻圣忧，此未便之事三也。王者抚御寰区，顺承天地，举动必遵于时令，裁成不失于物宜，靡崇奢侈之风，罔悖阴阳之序。臣谨按孟夏无发大觽，无起土工，无伐大树。今肇基卜筑，冲冒郁蒸，俶扰厚坤，乖违前训。矧复旱暵卒痒，雷电迅风，拔木飘瓦，温沴之气，比屋罹灾，得非失承天地之明效欤？此未便之事四也。臣窃聆中间符命之文，有清净育民之诫。今所修宫阁【二八】，盖本灵篇，而乃过兴剖撅之功，广务雕锼之巧，虽屡殚于物力，恐未协于天心，此未便之事五也。
　　伏望陛下思祖宗之大猷，察圣贤之深戒，迁思回虑，惩往念来，诏将作之官，息勤劳之觽，辑宁髃品，对越高穹，如此，则遐迩宅心，人祇快望【二九】。必若光昭大瑞，须建灵宫【三○】，则臣敢暛愚计，亦可必行。但能损彼规模，减其用度，止敦朴素，无取瑰奇，惟将之以诚明，仍重之以严洁，名数之际，加等是宜，实费之资，节俭为要，俾四海之内，知陛下爱重民力之意，岂不美欤！
　　昔太宗皇帝建太一、上清等宫，亦不使穷极壮丽。臣谓陛下宜遵而行之，取为法制，以示不敢踰，即鸣谦大德光于千古矣，奈何特欲过先帝之制作乎！
　　并睹西京造太宗影殿，东岳置会真之宫，计其工佣，亦皆不啻中人百家之产，然于尊祖礼神则盛矣，其于邦国大计则犹未足为当时之急务也。臣料陛下必为海内承平，边隅清晏，人康俗阜，时和岁丰，纵或筑宫，无损于事，则臣复谓其不然也。方今疆埸甫定，边陲有姑息之虞，民俗苟完，仓箱无红腐之积。骮关辅之地，流亡素多，近甸之氓，农桑失望。虽令有司安慰，亦恐未复田庐，秋冬之间，饥歉是惧。亟经营于神馆，虑稍郁于舆情。且往古废兴之端，前王得失之事，布在方策足为殷鉴者，陛下览之详矣，非假愚臣一二言焉。试观自昔人君崇尚土木，孰若清净无为者之安全乎？愿陛下留神垂听，无忽臣言，则天下幸甚。
　　今虽上下之人，皆知事理如此，而人人自爱，莫敢轻□冕旒。至于左右大臣，则虑计之不从，致见簄之悔；中外百执，则虑言之难达，招妄动之尤。使忠谠之谋未行，良为此也。惟臣出自幽介，遭遇文明，特受圣知，度越流辈，官为侍从，身服簪裳，粗识安危之机，未申补报之效，捐躯思奋，今也其时，又安敢循默苟容，不为陛下别白而论之乎？是以辄率妄庸，轻冒宸严，感发于中，无所顾避。陛下□其鼎镬之罪，矜其蝼蚁之诚，深鉴古先，试垂采择，无谓创一灵宫，为一细事而弗恤也。臣以为兴役动觽，尤系事机，不可不察也。当使乡校之中，豪奸之党，无所开窃议之口，则微臣之望也，天下之幸也。（王曾疏在言行录，不得月日，附见此，当考。曾疏有云「功极弥年」，恐合附来年五月疏；又云「旱暵」，案今年五月庚辰遣官祈雨，来年五月辛丑京师大雨，然则附今年五月为允。）
　　除舒州宿松等县官庄长生牛。
　　禁皇亲募工造侈靡服物。
　　戊戌，麟府钤辖言，杜庆族依唐龙镇为援，多扰别部，欲令府州出骑兵袭之。上曰：「蕃部亦吾民也，以道抚之，彼必从命。」许之。
　　诏：「髃臣上殿札子，自今为二本进内。可行者一留中，一付有司；否者俱留不报。」
　　庚子，侍御史赵湘自升州回，上言知洪州马景病不任事；转运使刘照性柔缓，本部数州，踰岁未尝巡按；都监张明，用刑失中，居多博戏。诏选官代景洎照，徙明厘务。
　　兴州刺史、知府州折惟昌率所部兀泥族大首领明崖等四十七人来朝，贡名马，命中使馆伴，上亲加劳问，宴赐恩泽甚厚。惟昌言先臣御卿，蒙赐旗三十竿以壮戎容，请别给赐，许之。及还，又赐内府物，遣中使宴饯。
　　辛丑，诏金吾街司从人，自今无得假借。从阎日新之言也。
　　雄州言虫食苗，寻即自死。
　　上自景德四年以来，不复出猎。壬寅，诏五坊鹰鹘【三一】，量留十数，以备诸王从时展礼，余悉纵之。
　　罢邕、宜州岁贡药箭。
　　癸卯，除升州竹木税。
　　诏：「文武官自今非公事不得入京。有司诸公署如监临官挈家属止廨舍者，许亲故来往，无得妨其公事。」
　　丙午，增饶、池二州铸钱监，犒工匠缗钱，饶州岁十七万，池州三十万。
　　丁未，诏仓、场役兵并给假休息，仍赐缗钱。
　　己酉，诏中外章疏，无得连用太宗藩邸旧讳二字。
　　先是，工部侍郎张秉、知制诰周起以所试服勤词学、经明行修合格人名闻。诏工部侍郎冯起、给事中薛映、龙图阁待制戚纶陈彭年□宿于秘阁，覆考定之。庚戌，上御崇政殿亲试，仍别录本考较，取玉篇中字为号，始令第进士程试为五等，曰「上次」，曰「中上」，曰「中次」，曰「下上」，曰「下次」。取考官、覆考官所定试卷参较等第，有不同者，命再考之。考讫，又付右仆射张齐贤等详审，仍以高第十卷付宰相复位。赐进士梁固等二十六人及第，同出身者三人，同三礼出身者二人，九经、五经、三礼、学究、明法及第者四十八人，同出身者六人。第五人以上除官，同元年牓；余为试衔知县、判司簿尉。固，颢之子也，初以颢遗荫进士出身。服除，诣登闻，让前命，愿赴乡贡，许之。
　　昭应宫初相地【三二】，止尽内殿直班院。丁谓等请增衍之，凡东西三百一十步，南北四百三十步，多黑土疏恶，乃于东京城北取良土易之，自三尺至一丈有六不等【三三】，日役工数万。上以道里稍远，悯其负担之劳，令谓等规画。有言载以橐驼驴车，有言自新城北壕舟运由广济河入旧城，可直抵宫门者，谓等请用车载为便。上曰：「挽舟止役千人【三四】，校之负畚，省十倍之力，而土可速致，用舟为便也。」壬子，诏三司以空船给昭应宫运土，仍浚治渠道。
　　增给诸州采木驾□军士装钱、口粮，并赐衣服。商贾入官木在路税算，悉蠲免之；官收市者，即赐给直，无得抑配。违者令发运司纠举以闻。
　　诏：「广南、福建路诸州军禁军军使已下犯罪，徒以下禁系奏裁；杖已下具犯由申本路提点刑狱司，委详所犯，准法决罪。虽杖罪而情重者，亦具款以闻。」先是，刑部郎中杨覃言军校戍外州犯罪不至死者，望令所在断遣。法寺议如所请，上曰：「戍兵颇有上军，若诸校获罪而州郡裁之，非便也。」故差定此制焉。
　　上谓知枢密院王钦若等曰：「河北教阅强壮，自北鄙罢兵之后，寻令逐州并依常于农闲时教阅，盖不忘兵战而使其习以为常。若绝而复行，契丹必生疑虑。昨日见赵州奏称准宣命教阅，可密谕此意，及诘其不奉诏之由。」
　　注　　释
　　【一】此花旧多翦缯彩为之「缯」字原阙，据宋本、宋撮要本及宋会要刑法二之九补。
　　【二】不得令元推典祗应「典」原作「曲」，据阁本改。
　　【三】然愿陛下谨于盈成「成」原作「戒」，据各本及长编纪事本末卷一七封泰山、续通鉴卷二八改。
　　【四】仍禁止其馈遗「仍」原作「乃」，据阁本改。
　　【五】苏州僧道元缵佛祖讫近世名僧禅语为传灯录三十卷以献「僧道元」，宋本、宋撮要本、阁本及宋史全文卷六均同。通志卷六七艺文略、宋史卷二○五艺文志均作「僧道原」。晁公武郡斋读书志（以下简称郡斋志）卷三下传灯录条亦作「僧道原」。「名僧」原作「名臣」，据宋本、宋撮要本及宋史全文卷六改。
　　【六】殿头高品为内侍殿头「内侍」下「殿头」二字原脱，据宋本、宋撮要本及宋会要职官三六之五、宋史全文卷六补。
　　【七】高品为内侍高品「为内侍高品」五字原脱，据同上书补。
　　【八】命捷市铅汞炼之「汞」字原脱，据宋本、宋撮要本及长编纪事本末卷二○崇奉圣祖改。
　　【九】降堂之纱帱中「纱」原作「练」，据宋本、宋撮要本及上引长编纪事本末改。
　　【一○】召集校阁「集」下原有「贤」字，据宋会要兵一之二删。
　　【一一】又念唐金僊玉真遗事可戒「金僊玉真」原作「金真玉僊」，据旧唐书卷七睿宗纪，新唐书卷五睿宗纪、卷八三金僊公主玉真公主传，资治通鉴卷二一○景云二年五月辛酉条改正。
　　【一二】悉陈非当「非」原作「其」，据宋本、宋撮要本、阁本及续通鉴卷二八改。
　　【一三】付吏部铨注簿尉「注」原作「主」，据续通鉴卷六改。
　　【一四】与长吏监军同料简之「料」原作「科」，据阁本改。
　　【一五】前诏止开封府洎所过州军「洎」原作「自」，据阁本改。
　　【一六】因出占书示王旦等曰「因」原作「令」，「占」原作「古」，据宋本、宋撮要本改。
　　【一七】谓欲殚国财用「财用」原作「财力」，据宋本、宋撮要本及宋史全文卷六改。
　　【一八】上召问谓「召」原作「诏」，据宋本、宋撮要本及上引宋史全文改。
　　【一九】自今诸路转运使副提点刑狱所举官「官」原作「言」，据宋本、宋撮要本及上引宋史全文改。
