<!-- { "loadSidebar": true } -->
　　又言：「臣闻棐亦以恩命频数，人言籍籍，居不自安，露章逊避，而近日传闻已降指挥不许辞免。若果出于陛下之意邪，臣犹当援引义理，反复论列，必期开允，庶不旷职；若出于大臣之谋耶，则不过邪说巧进，荧惑圣聪，沮遏言路，以快私意而已。进言者必曰：『棐尝为郎官矣，今复还之，未见其过。』此则缪妄之甚也。且棐既任郎官，而朝廷无名除授馆职，臣等论其不可，章五六上，是时用臣之言，不过复与闲曹，则合公议矣。然而力排正论，必贴以职者，岂非馆阁之清选，优异于郎官乎？又不实时兼除省郎，而复命棐主判鼓院者，盖郎官俸给优厚，资任自高，亦是进擢之路，故使棐去彼就此，不见其有太优之迹，足以解塞人言。及人言既已沮止不行，而棐得就职，旬日之闲，又有此除，是将朝廷爵禄之柄，有同戏弄，使小人用机巧而取之，欺罔陛下，一至于此。臣前章谓棐名预『五鬼』，为清议所恶者，非苟以流俗不根之语妄加之也。方今士大夫出入执政之门者，比比皆是，何尝尽得『鬼』名？惟其阴邪潜伏，进不以道，故此五人独被恶声。陛下试以今日棐事言之，如王伯虎、邓忠臣孤寒之士，韩川一言，则皆落职外补；棐则百日之内，三被恩命，虽台谏交章，藐然不顾。自非大臣力主，而孙固、王存以姻家之故，共为营助，何以至此？古人所谓去佞如拔山者，正谓此尔。然则名号着于前，而事实验于后，虽欲以人言为妄，不可盖也。传曰：『防民之口，甚于防川。』又曰：『欲人不知，莫若不为。』苟有其实，名必随之，安可逃哉？今陛下富于春秋，太皇太后不出房闼，正是辨别邪正，谨守法度之日，而大臣好胜自任，不恤是非，使陛下纳谏之美渐减于初年，小人之道寖长于今日，臣窃忧之。惟陛下力主正道，以折髃枉，罢棐新命，慰答佥言，使奸邪无幸进之阶，威福免下移之患，非特臣惓惓之诚，盖天下之望于陛下者如此。伏乞圣慈少赐留听，不胜幸甚！」
　　又言：「臣窃计言者必曰：『「五鬼」之号出于流俗不根之语，何足为据？』臣亦有以折之。方今士大夫，无不出入权势之门，何尝尽得『鬼』名？惟其阴邪潜伏，进不以道，故程颐[一]、毕仲游、杨国宝【二】、欧阳棐、孙朴五人者，独被恶声。孔子曰：『吾之于人也，谁毁谁誉，如有所誉者，其有所试矣。』盖人之毁誉，必皆以事考之。今觽议指此五人，可谓毁矣，然推考其迹，则人言有不诬者，臣请力陈其说。若程颐，则先以罪去，陛下所知，孙朴则偶以妨碍，未敢超擢外，其毕仲游自监当人试中馆职，亟除河北提刑，以私计不便为辞，即授开封府推官；杨国宝自初改官知县，即除太常博士，寻擢为成都路转运判官，未出京闲，又移陕西，上赖陛下圣明，察其无名数迁职任，遂令寝罢；欧阳棐考功亡状，尝致人言，则隐而不问，大臣一荐，遂用为著作郎，台谏交章，仅得追寝，曾不旋踵，直除校理，入馆未及一月，又授职方。三人者，才学庸常，资性狡狯，惟是挟执政之势，所欲必获，朝迁暮徙，略无公道，上欺主听，下拒人言，欲望士心厌伏，觽无异论，何可得也？今二圣临御，责在大臣，若差除未协公议，惟台谏官得言之耳。今则专权好胜，一切不畏人言，故臣论一欧阳棐，前后两事凡奏七章，而讫不施行，致陛下谏诤之路日衰，而小人之道日长，臣虽愚暗，深以为忧。伏望杜奸邪幸进之门，念威福下移之患，特出睿断，罢棐误恩，力主正道，以杜髃枉，实天下之幸。」
　　朝请郎、充详定重修敕令等所删定官王彭年为监察御史，从中丞孙觉、侍御史盛陶等所举也。朝奉大夫章楶为考功郎中。
　　诏在京待制及察院御史以上，每任及三年，一给般家船。
　　辛巳，诏复荆南长林县为荆州军。
　　乙酉，环庆路经略使范纯粹言：「准八月七日圣旨指挥：『诸路探得夏国已大段点集兵马，今秋欲来作过，却据环庆路探报言，西界今年天旱，点集不起。观其事理，全然不同，未审贼中今岁事力果是如何，或实经凶歉，止扬言大举，以劳我堤备；或实欲入寇，却反言天旱，以款我边防。有此二端，正要精加探测，先事破谋。仰广募探人子细探伺，仍火急选官点校人马、粮草、衣甲、器械，防城守战器具、井泉、癔石、楼橹、壕堑之类，不得阙误。』臣勘会未准今降朝旨已前，差副总管曲珍、权管勾本司机宜文字李公恽、权第二副将张诚赴环、庆州界沿边城寨【三】，躬亲一一点检城壁、楼橹、壕堑，严整战守器具、井泉、粮草，各已足备；及差诸将选择蕃、汉人马准备勾抽，及选人分头深入探测贼中动息去讫。」贴黄：「去年夏国聚集大兵，自六月闲已见形势，今来已是八月中旬，全未见点集次第。臣以别路关探到点集声势不小，而本路独不住分头体探，兼曾选择骁勇蕃骑往西界收捉得生口【四】，再三体问，各称实以旱灾，人户不易，不见衙头有指挥点集。以臣愚料，借使聚兵甚密，亦不应如此全无息耗。恐今岁之中，决无边事。」（纯粹八月十二日奏此，当删取其略。）
　　丙戌，诏熙河兰会路经略安抚司，应常平事准五路法，仍给钱五万缗充本。
　　中书省勘会新敕已禁出卖。诏内外吏人、衙前及试断案并罢，其许试断案条更不施行。（旧录云：「诏罢系官之人试断刑法，罢吏人试刑法。熙宁中，以吏不知法，乃设校试之令，使之阅习，至是罢之。」新录辨曰：「罢试吏法，此元佑政事中至细者耳，史臣之记，必曰『熙宁所立法至是罢之』，盖当时假绍述之名，以胁持上下，事无巨细，皆以为说耳。今删去。」王岩叟集论试案人不当入等，可参考。）
　　丁亥，诏辅臣观谷于后苑。
　　三省奏：「太妃服用议依皇后所居宫合，缘臣僚不见禁中事。」太皇太后谕：「皇后小殿设吻，今来太妃不设吻，为是诞育之地，不欲迁取。」（政目十四日事，当考。）
　　辛卯，龙图阁直学士、工部侍郎蔡延庆充太皇太后贺辽国生辰使，皇城使、海州防御使刘永寿副之；给事中顾临充皇帝贺辽国生辰使，文思副使段绰副之；司农少卿向宗旦充太皇太后贺辽国正旦使，西京左藏库使高遵礼副之；户部郎中王同老充皇帝贺辽国正旦使，内殿崇班、合门祗候贾佑副之。
　　枢密院言：「鄜延路七月移牒宥州，踰月方有回文，专请疆土，殊无悔罪谢恩之意，又托名议事，实欲迁延，以款我师。今诸路皆报欲举国并寇一路，莫若先为大举之状，精选兵马，多发将官，广张声势，移屯近边，扬言约日互进，时出轻兵倏往忽来，令贼疑畏，不知所备，使不敢并一路，则贼势自分，我逸彼劳，亦多方误之之意。设令遂犯一路，必自顾望，亦不敢深入。待其惰归，可以伺便击之。」诏陕西、河东帅臣从宜行讫以闻。
　　御批：「左右厢新复马监，以四远聚到保马不服水土，又牧地久在民间剩佃【五】，草未肥美，又值去冬大寒，倒死数多，及生驹不及分厘，例该决配。以诸监言之，该决配者不下千余人，可作为经去年大雪苦寒，致有损失数多名目，明降一指挥，应倒死数多及生驹不及分厘该决配之人并官吏，并特与放罪。仍自今来指挥到日，别立三年条限，候年终依河南、北监牧司编敕比较分厘施行。所有近降自元佑三年正月一日至年终比较指挥更不施行，三省、枢密院速与施行。」（御集三年八月十八日手札，倒死马官放罪。）
　　乙未，知真州、朝议大夫钱晚提点福建路刑狱。（刘安世云云附月末。）
　　诏罢秋宴，以魏王在殡故也。
　　先是，翰林学士苏轼言：「臣近准钤辖教坊所关到撰秋宴致语等文字。臣谨按春秋左氏传：昭公九年，晋荀盈如齐，卒于戏阳，殡于绛，未葬，晋平公饮酒，乐。膳宰屠蒯趋入，酌以饮工，曰：『汝为君耳，将司聪也。辰在子卯，谓之疾日，君彻燕乐，学人舍业，为疾故也。君之卿佐，是谓股肱，股肱或亏，何痛如之？汝弗闻而乐，是不聪也。』公说，彻乐。又按：昭公十五年，晋荀跞如周葬穆后，既葬除丧，周景王以宾燕，叔向讥之，谓之乐忧。夫晋平公之于荀盈，盖无服也；周景王之于穆后，盖儙丧也。无服者未葬而乐，屠蒯讥之；儙丧者已葬而宴，叔向讥之。书之史册，至今以为非。仁宗皇帝以宰相富弼母在殡，为罢春宴。传之天下，至今以为宜。今魏王之丧未及卒哭，而礼部、太常寺皆以谓天子绝儙，不妨宴乐，臣窃非之。若绝儙可以宴乐，则春秋何为讥晋平公、周景王乎？魏王之亲，孰与卿佐？远比荀盈，近比富弼之母，轻重亦有闲矣。魏王之葬，既以阴阳拘忌，别择年月，则当准礼以诸侯五月为葬之期，自今年十一月以前，皆为未葬之月，不当宴乐，不可以权宜郊殡，便同已葬也。臣窃意皇帝陛下笃于仁孝，必罢秋宴，不待臣言，但至今未奉指挥，缘上件教坊致语等文字，准令合于宴前二日进呈，臣既未敢撰，亦不敢稽延。伏乞详酌，如以为当罢，只乞自陛下圣意施行，更不降出臣文字。臣忝备侍从，叨陪讲读，不欲使人以丝毫议及圣明，故不敢不奏。」从之。
　　诏李干德曰：「朕惟先帝圣德兼爱，怀柔远方。顷自富良班师，览卿恳请，即以广源等州特行给赐。继缘安南首领妄认省地，寻复遣官辨正分画，又于八隘之外，以六县、二峒赐卿主领，恩德之施，可谓至矣。朕祗述先训，务宁边圉，况累降诏谕，备极详明，勿恶勿伤，无复可议。其修筑山隘、割丁戌守，皆疆埸常事，况又归明在前，筑隘在后，亦理无不可。夫何所疑，尚有陈述？盖守藩之义，以惇信为先，毋或诪张，朕言不再。所有成卓因巡边检隘，擅支物帛与外界首领，有违条制，昨据经略司觉察奏劾，为其生事，已行贬窜。卿能追敛其物，悉以送官，载阅封章，尤嘉恭顺。睠惟遐服，方倚令猷，勉体至怀，益绥多福。」
　　诏诸路帅臣，令掌机宜官将所受宣札及不下司文字并军中行遣处置，分门编排，置册封掌。检会治平中文彦博之请也。
　　东头供奉官、施州歌罗寨主幸则追三官，江南西路监当。以诱误夷人，妄有杀戮，诈求功赏故也。
　　丙申，诏官司毋以陕西路所给盐引回易规利，犯者以违制论。
　　丁酉，承议郎、直集贤院、知齐州王岩叟为起居舍人，朝请郎、大理卿杜纮直秘阁、知齐州。
　　渠阳蛮入寇，诏转运判官程节戒约兵将，审详贼势，如其乌合远来，不能久留，勿与争锋，须其归，设奇掩杀。（程节为湖北运判在二年八月【六】，三年闰月乃徙江西。）
