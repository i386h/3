<!-- { "loadSidebar": true } -->
　　己酉，进士萧之美上直言策。其一言：「太学博士有易经而讲者，或两人同讲一经，而一善一否，则一人为讲义而分讲之；或未尝治经，则假手为讲义以讲之。」诏中书本房立法。又言：「斋长、斋谕之职，恃之以表帅倡导者也。今乃使学正、学录举其人以充之，其举者不以朋友，则以相识。乞自今斋长、斋谕，须学谕举之于正、录，正、录举之于博士，判、监察其可以充职，然后使为之。」诏御史台根究。又言：「辛亥岁在西洛，新法始行，见民莫不悦；去岁在湖北、京西，见民怨吏人违法者不可胜听。」诏京西、荆湖北路转运、提点刑狱司根究以闻。
　　监察御史里行王祖道言：「伏睹明诏，以先儒六天之说为非古，今复欲兼祀五帝，是亦六天也。礼官欲去四圭而废祀神之玉，非所以事天也。伏望斥去浮议，复举前诏，以正万世之失。」诏合用圭、璧，礼院速详定以闻。后详定所言：「谨案周礼大宗伯曰：『以玉作六器，礼天地四方。』又典瑞曰：『四圭有邸以祀天，旅上帝。』郑康成云：礼天以冬至，祀天谓夏正郊天。晋徐邈则引书『植璧秉圭』之说，谓璧以礼神，圭自己执。二者皆不足考信，然其不兼用于一祭可知矣。今王祖道谓郊丘、明堂，圭、璧不可偏废。而议者或欲以苍璧礼神，以四圭有邸从燎，以经考之，未见其说。前世以及国朝，其于祀天，礼以苍璧，则燎玉亦用苍璧；礼以四圭有邸，则燎玉亦用四圭有邸。今欲兼用二玉，义无所主。开元、开宝礼，祀昊天上帝及五帝于明堂，礼神燔燎皆用四圭有邸。今诏书惟祀上帝，则四圭有邸自不当设。臣等谓宜如南郊，礼神燔燎皆用苍璧，以称明诏。」诏所用苍璧、四圭有邸并依旧制施行。（是月辛卯朔【一五】，详定所初建请。）
　　上批：「近立京师诸路户马法，既有期会，必为猾商乘时射利，以高价要养马户，使良法不得速成。宜令髃牧司简饶骑以上马千匹，定价与民交市，即毋得与不养马户。」（二月二十八日、六月二十七日、八月二十二日、又二十七日。）
　　辛亥，详定礼文所言：「晋挚虞议郊丘之祀，扫地而祭，牲用茧栗，器用陶匏，事反其始，故配以远祖；明堂之祭，备物以荐，三牲并陈，笾豆成列，礼同人理，故配以近考。繇此言之，郊以远人而尊，则当以天道事之；明堂以近人而亲，则当以人道事之。开宝通礼及见行仪注，明堂之飨，席用栆鞂，器用陶匏，与郊祀无别。伏请以莞席代焒鞂、蒲越，以玉爵代匏爵，其豆、登、簋、俎、尊、罍并用宗庙之器，惟不祼，可无设彝瓒。」又言：「皇佑大享明堂设爟火非是，伏请不设。」（礼文八月二十一日事。）
　　又言：「受嘏当于祭末。自汉以来，祭祀酌献之数，及三而止。人君为初献，至有一献纔毕而受嘏者。开元礼，皇帝享太庙及大享明堂，献讫，太尉未升堂，皇帝饮福受胙，相循至今。伏请改正仪注，亚、终献既行礼，然后礼官前导，皇帝饮福受胙。亚、终献则否。」并从之。（元年九月己丑，详定所言亚、终献不当受嘏，已见本月日。）
　　权发遣永兴军等路提点刑狱、兼提举义勇、保甲叶康直言：「近岁会比保伍，寄诸军政，首于畿甸而推之五路，修明教战之法，周旋曲折，近古所未有。然其兵寓农，则多寡异数，其教视成，则迟速异期。今河东以二年，河北以三年，陕西民兵较诸河北其数不甚相远，而独以四年为限。臣窃筹之，欲乞陕西义勇、节级、保甲、大保长，止作三年教阅，所贵速趣成效。」诏河北、陕西路教阅，毋过三年。
　　壬子，中书吏房言：「权提点河北东路刑狱公事刘定言，都水职务，什九在外，而外监丞一员，所任繁重，谓宜轻之，则事均而易举。本房欲令外都水监丞南司治河阴县，旧都大司为治所，分怀、卫、西京、河阴、酸枣、白马四都大河事隶之。自黄河南岸上至西京河清县堤岸，下至白马县迎阳堤埽北岸；上至河阳北岸埽，下至卫州苏村埽西岸，共三十六埽。外都水监丞北司治北京金堤，旧都大司为治所，分澶、濮、金堤东流南、北两岸四都大河事隶之。自黄河北岸上至澶州大□埽，下至沧州盐山埽南岸；上至澶州灵平上埽，下至沧州无棣埽岸，共三十三埽。其御河上中下节，漳河两埽，滹沱河上下节，三河在黄河北岸以北，亦令北司管勾。其官吏军司等各中分之。都水监内外监丞旧共三员，今止令外都水监丞二员，分管南北两司。留监丞一员，与主簿同在本监。」从之。
　　韩存宝奏：「陕西沿边百姓，愿赴泸南军前暛用，今拍试中射一石力弓共一百二十三人，已收为奇兵勇敢，乞量给钱米。」从之。
　　详定礼文所言：「礼记曰三公一命笃，则三公当服鷩冕。大车，刺大夫之诗也，而曰『毳衣如菼』，则上大夫卿当服毳冕。周礼典命曰『公之孤四命』，又曰王之大夫四命，其衣服各视其命之数。公之孤，其服自希冕而下，则王之大夫当服希冕；诸侯卿大夫之服，自玄冕而下，则王之士当服玄冕，所谓周人冕而祭也。司服曰：『孤之服，自希冕而下；卿大夫之服，自玄冕而下；士之服，自皮弁而下。』此诸侯之臣助祭服也，然而不着王朝公卿大夫士之服者，盖举下以见上，可比义而知也。本朝官名虽与古不同，以唐六典考之，吏部尚书注曰周之天官卿也。侍郎注曰周之小宰，中大夫也。员外郎注曰周之太宰，属官上士也。今约之六典，参以本朝班序，伏请资政殿大学士以上侍祠服鷩冕，观察使以上服毳冕，监察御史以上伏希冕，朝官以上服玄冕，选人服爵弁。」从之，仍令供奉官以下至选人皆服玄冕无旒，不用爵弁。
　　癸丑，知制诰王存为辽主生辰使，皇城使、济州防御使刘永保副之；太子中允、集贤校理、兼同修起居注舒亶为正旦使，西京左藏库副使王景仁副之。仍令自今遣文臣奉使，元带馆职者并带职。已而亶辞不行，以权发遣提举三司帐司、司门员外郎钱勰代之。（明年正月丙午，永保死。）
　　诏自今朝廷所送御史台公事，止令中丞与本察御史根治。
　　乙卯，光禄寺丞周沃降两官，仍勒停。先是，沃言帅臣以宰相书意弹压觽人，使不敢辄议边事。下御史台穷治，得□充与郭逵书，言郡县调夫稽缓，已有朝旨劾罪，交管措置，必已有计议，惟经久省便乃善。故沃坐所言不实，获罪。（周沃初送狱，在二年八月辛亥。又此年二月丙辰，又此月丙申锺正甫事可参考。）
　　司农寺言：「近差主簿韩宗良往淮、浙起发粮斛，缘逐路今岁秋熟，物价甚贱，其积久苗、役、坊场等钱可以乘时折纳，以广收籴。今乞就差宗良提举淮南东路两淮诸州军折籴，令与逐路会较，如以就便起发上京，所省脚乘钱量添市价折籴，实利便，即依此行之。如两浙昨已有计置【一六】，在远处粮斛亦可移易支用。」诏韩宗良，如所折籴，可以般运不致损坏及有□贝□（□□一）□积处，即依此施行。
　　提举永兴军、秦凤等路保甲张山甫奏：「本路二十八州军义勇、保甲三十一万七千六百二十三人，合教节级、大保长一万二千六百六十四人，置集教场三十三所，欲乞并作三番，计三年可毕。」从之。
　　丙辰，权提点开封府界诸县镇公事杨景略言：「雄武埽自六月至七月累危急，差河阴等县调发五县急夫共八千人【一七】，而河阴县独占三千人【一八】。本县有灾伤十分乡村，而坊郭差至第十等，乡村差至第四等；有一户一日之内出百十七夫者，比之他县尤为困扰。」诏河阴县所差急夫折免春夫外，每户更免杂税钱三千；如不足，即计年折除。
　　太常寺言：「近乞留王朴锺磬，今修大乐所已集工匠，备炉炭，恐即销变磨鑢。况大乐法度之器，其度量声律，秒忽精微，已修之后，或陛下躬临案听，万一如有未协，即更无旧器考验。本寺每遇大礼，见用王朴乐外，自有李照、胡瑗所作乐器及石磬材不少，自可别制新乐，以验议者之术。」诏许借王朴乐锺为清声，毋得销毁磨鑢。
　　初，刘几、杨杰欲销王朴旧锺，意新乐成，虽不善，更无旧声可校。后执政至太常寺案试，前一夕，杰乃陈朴锺已敝者一县。乐工皆不平，夜易之，而杰弗知。明日，执政至，杰厉声云：「朴锺甚不谐美」，使乐工叩之，音韵更佳。杰大臱沮。（朱本削去杨杰臱沮事云，取问并无照据，新本已复存之，今从新本。乐志云云，大抵为几、杰地，今不取。）
　　王安石上改定诗、书、周礼义误字，诏录送国子监修正。
　　丁巳，诏中书：「以所编刑房并法寺断例，再送详定编敕所，令更取未经编修断例与条贯同看详。其有法已该载而有司引用差互者【一九】，止申明旧条。条未备者，重修正；或条所不该载，而可以为法者，创立新条；法不能该者，着为例。其不可用者，去之。」
　　诏开封府界、诸路提举司，于要会州县，指占空闲地或空营，盖造常平仓。仍度岁所收积定间数，其所费并以常平息钱充。如省仓有空闲或官舍可修葺者，亦令指占。其不阙者，不得一例盖造。
　　又诏于近便州县以常平司钱留三万贯，米五万石，以待泸南蛮事支费。
　　权发遣司农寺都丞□雍言：「淮、浙连岁丰稔，咋尝乞存留扬州转般仓充淮、浙常平都仓，欲乞委提举司辟官一员专管勾。每年广谋收籴，除年计外【二○】，常积万石，及受纳两浙转般粮斛与发运司上供额斛斗兑换。」从之。
　　髃牧司言：「既许养马人户赴司买马，缘陕西买马司，岁发马数无□剩，欲乞岁计外，添置骁骑以上马三千匹，赴本司交纳。」从之。（二月二十八日、六月二十七日，八月二十二日。）
　　中书言，广州市舶条已修定，乞专委官推行。诏广东以转运副使孙迥，广西以转运使陈倩，两浙以转运副使周直孺，福建以转运判官王子京，迥、直孺兼提举推行，倩、子京兼觉察拘阑。其广南东路安抚使更不带市舶使。
　　戊午，彗灭。初，七月癸未，彗出于轸，长丈。丙戌，出于翼。戊子，长三丈。是月庚子，出于张，三十六日乃没。（两纪并书戊午彗灭。）
　　新提举河北东西路义勇、保甲狄谘等乞下马军司【二一】差大小教头，并于教习马军所【二二】再行按试，候合格，即将带前去。枢密院拟进，欲依所申。御批：「宜止令逐路提举官、武臣就提举教习马军所隔手按试，讫，将带前去。如内有事艺不至精强之人，仰牒马军司退换。」（元丰三年八月日下，御集一百二十二卷。）
　　注　　释
　　【一】去年费梢草万余「梢」原作「稍」，据阁本及宋会要方域一七之九改。
　　【二】宪原脱，据阁本及宋会要兵二之一七补。
