<!-- { "loadSidebar": true } -->
　　左司谏王岩叟言：「臣蒙圣恩，许就寒食假中，展坟于河阴，道过管城县之孙张村，有耆老为臣言：『本村旧七十余户，今所存者二十八家而已。皆自保甲起教后来消减至此，当时人人急于逃避，其家薄产，或委而不顾，听任官收；或贱以与人，自甘佣作。今虽荷至恩，得免冬教，而业已破荡，无由可归，不知朝廷知百姓此等事否？』臣既闻之，不可以不告陛下。且恐府界三路若此类者甚多，伏望诏谕执政大臣，令讲画所以安集之方，使离散之民，早得其所，以称陛下惠爱之心。」（元佑元年闰二月十五日清明，岩叟所言，不得其时，斟酌附此【四】。）
　　癸卯，详定役法所言：「准司马光奏请，天下免役钱并罢，其诸色役人，并依熙宁元年以前旧法人数，令、佐揭簿定差。续准朝旨，诸路且依二月六日指挥定差。今看详熙宁元年以前役人，衙前最为重役，有乡户、押录、投名三色人充役。除押录系年满拨充，投名人系招募外，惟乡户一色，方系定差人数。亦有酒场支酬长名衙前人数已定去处，不曾更差乡户衙前。其州县典吏、书手之类，自来亦多有投募去处，虑今来承受上项朝旨，却一例定差。又缘额管人数，自募役法行，诸处减数不少，祇应已得办集。若依今降指挥，依熙宁以前人数定差，虑民间虚有烦扰。欲乞先次行下诸路，除衙前一役先用坊场河渡钱，依见今合用人雇募，不足，方许揭簿定差。其余役人，除召募外，并依二月六日指挥定差。若有妨碍，即递限两月【五】，体访役法的确利害申州，州申转运司保明闻奏，仍令逐州、军一面先申本所，其差衙前有妨碍，或别有利害，亦仰依闰二月四日指挥施行。其见役人如未有人替，仍许且支雇钱，候有人替，方得住支。」从之。寻又乞改「雇募」字作「召募」字，恐诸路疑惑复行雇法也。（闰二月二十六日敕，申明改此「雇募」衙前字作「召募」字，此据荣州旧案。）
　　王岩叟言：「臣访闻诸郡、县官员，自来雇募到承符、散从官、手力之类，在逐厅令例，合差乡户抵替减放，逐官有以乡户正身自充，须令雇召，其被雇之人，邀勒乡户剩要工钱者，欲乞指挥，下详定役法所立法，约束官员，不得抑勒令雇人。其情愿雇人者，雇直不得过元募役钱差数。」（王岩叟所言，不得其时，附苏辙论五事前。）
　　苏辙言：
　　臣近奏罢免役钱行差役事，大纲已得允当，其间小节疏略差误，乞令诸处审议【六】，候的确可行，然后行下。近日已蒙圣旨，差韩维等四人置局看详。臣前所谓疏略差误，其事有五：
　　其一，衙前之害，自熙宁以前，破败人家，甚如兵火，天下同苦之久矣。先帝知之，故创立免役法，勾收坊场，官自出卖，以免役钱雇投名人，以坊场钱为重难酬奖，及以召募官员、军员押纲，自是天下不复知有衙前之患。而近岁所以民日贫困，天下共苦免役法者，乃是庄农之家【七】，岁出役钱不易，及出卖坊场，许人添价争徱，致送纳不前之弊也。向使先帝只行官自出卖坊场一事，自可了却衙前色役。其余役人且依旧法，则天下之利较然无疑。独有一弊，所雇衙前或是浮浪，不如乡差税户可以委信。然行之十余年，浮浪之害无大败阙，不足以易乡差衙前骚扰之患。今来略计天下坊场钱，一岁所得，共四百二十余万贯。若立定酌中价例，不许添价徱买，亦不过三分减一，尚有二百八十余万贯。而衙前支费，及召募非泛纲运，一岁共不过一百五十余万贯。虽诸路多少不齐，或足或否，而折长补短，移用可足。由此言之，将坊场钱了衙前一役，灼然有余，何用更差乡户？今年二月六日所降指挥，但诸公使库设□酒库【八】、茶酒司并差将校勾当，诸纲运并召得替官员或差使臣、军大将、将校管押，衙前若无差遣，不闻有破产之家【九】，以此欲差乡户。至于坊场，元无明文处置，不知官自出卖，抑复依旧法酬奖衙前。若官自出卖，即如川、蜀、京东、淮、浙等路，旧来坊场优厚，人人愿为长名【一○】，元不差乡户去处，今来却须创差，民情必是大段惊扰。若依旧法用坊场酬奖衙前，即未知合召募官员、军员、将校等押纲，用何钱支遣。若无钱支遣，即诸般重难，还是乡户衙前管认，为害不小。
　　其二，坊郭人户，熙宁以前，常有科配之劳，自新法以来，始与乡户并出役钱，而免科配。其法甚便，但所出役钱太重，非经久之法。今若全不令出，即比农民反为侥幸。若依熙宁已前科配，则取之无艺，人未必安。今来二月六日指挥，并不言及坊郭一项，欲乞指挥，并官户、寺观、单丁、女户，并据见今所出役钱裁减酌中数目，与前项卖坊场钱，除支雇衙前及召募非泛纲运外，常切桩留，准备下项支遣。所有月掠房钱十五千及岁收斛斗百石以上出钱指挥，恐难施行。
　　其三，新法以来减定诸色役人，皆是的确合用数目【一一】，行之十余年，并无阙事。即熙宁以前旧法人数显是□长，虚烦民力。今来二月六日指挥，却令依旧人数定差，未为允当，欲乞只于见今役人数目差拨。若自前来元差乡户充役，后来却用剩员抵替，如场子、坛子之类【一二】，其剩员差费请受，合还运司者，即乞于前项坊场、坊郭等钱内支还。
　　其四，熙宁以前，散从、弓手、手力等役人常苦接送之劳，远者至四五千里，极为疲弊。自新法以来，官吏皆请雇钱，役人既以为便，官吏亦不阙事。今民力凋残，比之熙宁以前，尤当悯恤，若不免接送，必有逃窜流离之忧。欲乞依新法，官吏并请雇钱，仍于前项坊场、坊郭等钱内支。
　　其五，州、县胥吏，并募情愿充役，不请雇钱。如不情愿，即量支雇钱，仍罢重法，亦以前项坊场、坊郭等钱支。如支用不足，即差乡户，仍许指射旧人，官为差雇代役。其乡户所出雇钱，不得过官雇数目。诏送看详役法所。
　　御史中丞刘挚言：
　　臣窃以志士莫不嫉恶，御史在于触邪，见无礼之人，有如鹰鹯之逐鸟雀，遇当路之害，不问狐狸而先豺狼。伏见知枢密院章惇素无才行，立身居家，有不可言之恶，此天下之所共知也。向以附会王安石，欺罔朝廷，进不以道，遂尘政路。自陛下登用旧德，修复祖宗政令，而惇意不自得，以为不便，非己之利也，故为沮害，以悖慢不逊奏对于至尊，以强悍非理凌轹其同列，排诟之语，播于中外。臣曾累具弹奏，论其奸状，乞赐罢免，未蒙施行。
　　近者陛下改免役为差役，人情欣快，上下莫不以为是，而惇独以为非，敢建异议，以沮诋圣政，非毁诏令。缘改法画旨之日，乃是三省、枢密院同共进呈，惇果有所见，当于是时敷陈讲画，使法令成就而后行下，亦大臣之义也。今待敕命宣布，方始退而横议，惇非不知此法之是与非也，亦非不知怀私立异之负朝廷也。然惇安为之者，盖宁负朝廷而不忍负安石，欲存面目以见安石而已。又自以向者无所建明于先朝，专以欺罔阿谀，由此法而进，故今不肯遽然回心革面，且将以遂其非耳。见蔡确已罢，自知不安，欲为此一节，卖直声而去，以慰其朋党之心。又复冀望后日万一此法却有改变，则欲出而受其利，故不论是非之实。传闻惇语于人曰：「不贬不去。」此足以见其志也。然则执政如此，乃是以高位厚禄养大奸，岂朝廷之利也！惇之利口喋喋，足以变事实而惑主听；凶气焰焰，足以摧善良而胁髃下。故章惇不去，则不可以安庙朝、成善政、镇百姓而服四夷。伏望圣慈以臣章疏付外，正惇不忠之罪，罢黜之，以明典宪，以允公议。
　　贴黄：「蔡确罢日，公论翕然，称颂圣德，果于退奸，度越古今，忠邪有所辨别，然犹以惇在朝廷为未快也。盖惇乃确之死党，而凶悍则过之，不可不去。」
　　又贴黄：「臣累具奏请，以为罢蔡确及惇，可致雨。昨者罢确而相司马光，宣麻之日遂雨，自后不出旬日，三得雨，都城近尺，而畿甸尤为沛然。此有以见睿断所召，而天心之应陛下也。天道必可畏，公议必可信，岂非明验？臣望陛下事天益恭，常以分别邪正为心，不可少懈，早赐罢惇，以终始盛德，以幸天下。」
　　又贴黄：「惇辨慧果敢，似乎有才者，然此正小人之才也。古者任大臣，必用有德，不用有才。有德进，则行忠厚之政，以安天下；有才进，则为残刻之政，以祸天下。则德之与才，治乱之所系也。有德者廉静而重谨，故人难识之，有才者矜强而敏捷，故人多悦之；此历代人主所以多惑于忠邪之际也。杨国忠、李林甫、卢□辈，其才皆过人，然终为唐室之乱，不可不察也。臣深虑惇之智诈有以施行，而恐陛下疑以为才，故详言之，幸早赐睿断。」（挚遗□称元年闰二月十五日。）
　　甲辰，御史中丞刘挚言：「臣伏见户部尚书曾布在熙宁初，王安石以亲戚最先引用。方此之时，神宗皇帝切于求治，慨然更化，而安石辜负委任，乃起聚敛之事、褊刻之政，颠倒善恶，割剥生灵。布为检正，判司农寺【一三】，安石托以腹心，故其政皆出于布之谋，其法皆造于布之手。至于滥刑赏、开侥幸、排勋旧、进奸谀，安石一以咨之布，布以为然，然后落笔。遂使流毒肆恶，人被其害，皆安石为之，布实成之。臣时为御史，曾以此告之于先皇帝曰：『大臣误朝廷，而大臣所用者误大臣。』盖指布辈也。及至陛下损益法令，完其已善，而革其未安，然后先帝惠绥生民之本意，始得大明于天下矣。今安石已归老田里，而布犹在近侍，出入省闼，中外之人，莫不指议。缘今役法新改，方讲画条目，其事之首尾根本，皆在户部，而使布典领，虽朝廷命令，布无敢违，然诡情异意，必不肯以前日为非，而协力成就今日之新法【一四】，恚憾在职，实非所宜。臣谨按，布不能宣明先帝之政令，罔上□下，乃古之所谓民贼，而圣人之所谓盗臣也。考之典宪，宜在所贬废。若圣慈欲全大体，不欲伤包荒含垢之恩，即乞止罢布户部尚书，别移一职任，以允公议。」
