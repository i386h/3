<!-- { "loadSidebar": true } -->
　　诏前知青州【九】、龙图阁直学士陈荐，礼部侍郎滕甫，右谏议大夫李肃之，权知青州、转运使、祠部郎中王居卿，通判、比部员外郎张求【一○】等十一人，各罚铜三十斤。恩州清阳县尉成象罚铜二十斤。坐失察青州民杨和真自熙宁六年传习妖教，荐等迭为州守及通判、都监也。
　　庚辰，淮康军节度使、濮国公宗晖加同平章事。（两纪并书此。）
　　右监门卫大将军仲营领秀州刺史。仲营，太皇太后母族冯氏出也。上批以冯氏之后单微亲寡，太皇太后孝思慈爱之故，特有是命。
　　诏陕西盐钞，岁分三限，即印给。以制置解盐李稷言民间盐钞价踊贵，而折博务无见钞可以平之，致豪商居钞以取利，盖三司不以时给钞使然。上批三司给钞如旧无日限，宜分料次责限行下。故有是诏。
　　诏润州制勘院，告示华申甫，如前案招通不实，不用并计，当议编管，内词涉王安石，不得取问。时吕嘉问已坐报上不实，落职冲替，复乞再勘。朝廷以申甫所传报与嘉问事状已明，恐其潜相附会反复。嘉问又妄引安石为证，欲以自解，上察见其奸，故有是诏。
　　赐广西经略转运司度僧牒二百，偿商人入中钱，余给邕州修造之费。
　　经制熙河路边防财用李宪言：「卢甘、丁□、于阗、西蕃，旧以麝香、水银、朱砂、牛黄、真珠、生金、犀玉、珊瑚、茸褐、喰褐、三雅褐、花軇布、□罗绵、碙砂、阿魏、木香、安息香、黄连、牦牛尾、狨毛、羚羊角、竹牛角、红绿皮交市，而博买牙人与蕃部私交易，由小路入秦州，避免商税打扑。乞诏秦熙河岷州、通远军五市易务【一一】，募博买牙人，引致蕃货赴市易务中卖，如敢私市，许人告，每估钱一千，官给赏钱二千，如此则招来远人，可以牢笼遗利，资助边计。」从之。（朱本削去，新本从朱本。）
　　壬午，诏岁给宪州公使钱千缗。（朱本以小事不当书，今姑存之。）
　　诏在京狱案有系囚者，法官先断奏。从大理卿崔台符请也。（旧纪书此诏，新纪削去。）
　　癸未，诏诸路转运司相度当置学官州军以闻。
　　诏责检校水部员外郎、秀州团练副使沈起【一二】，追先任刑部郎中勒停。坐失举也。
　　甲申，诏太常博士、馆阁校勘王伯虎落馆阁校勘，罚铜十斤，冲替。西京左藏库副使元日宣八斤，内殿承制张九思四斤。伯虎为密院检详文字，坐贷日宣钱，听请求并杀驴鬻其肉，以人马借新及第进士，而分钱于婢子及门客。日宣、九思并坐请求。伯虎前已罢检详，至是劾具，皆特责也。
　　诏应新科明法举人试断案，许以律令敕自随。
　　乙酉，知都水监丞范子渊，请移河阴辇运司于行庆关，兼管勾洛口。从之。
　　西夏寇绥德城大会平，第四将高永能等击败之。（此据密院时政记九月一日吕惠卿所奏七月十九日事。）
　　丁亥，增修左骐骥院。
　　命凤翔府钤辖王君万，专管勾熙河路新置监牧及给散蕃部马种。君万责凤翔钤辖未逾月也。先是，尽籍君万家产以偿所贷结籴钱，犹欠官本万余缗。君万愤甚，不一岁遂死，后三岁乃悉除之。（君万责钤辖，在此年五月二十七日，死在三年五月三日，李宪云云在六月十七日，除所负在六年六月四日，今并书之。）
　　诏在京、开封府界见封桩阙额诸军请受，可并送内藏库别封桩。
　　诏罢沅州【一三】屯田务，募人租佃，役兵还所隶。从转运使徐禧请也。（熙宁七年四月十九日置沅州【一四】，元丰元年六月二十五日可考。）
　　详定礼文所言：「古者荐新于庙之寝，无尸，不卜日，不出神主，奠而不祭。近时乃择日而荐，非也。礼曰：『未尝不食新。』言新物之出，未荐寝庙，则人子不忍食新，孝恭之道也。荐新见于经者，豳诗曰：『四之日其蚤，献羔祭韭。』周颂曰：『猗欤漆沮，潜有多鱼。』周礼□（虍□鱼）□镯□人：『春献王鲔。』郑氏云：『祭以首时，荐以仲月。』谓大夫、士也。若天子、诸侯，物熟则荐，不限孟仲季月，故月令孟夏荐麦，孟秋荐稻。魏高堂隆曰：『天子、诸侯以仲月季月荐新。』盖失之也。礼文残阙，经之所载，止于四物而已。吕氏月令，一岁之间，八荐新物，即仲春献羔开冰，季春荐鲔，孟夏以彘尝麦，仲夏以雏尝黍、羞以含桃，孟秋登谷，仲秋以犬尝麻，季秋以犬尝稻，季冬尝鱼是也。开元礼加以五十余品。景佑中，礼官以谓吕纪简而近薄，唐令杂而不经，于是定四时所荐凡二十八物，视诗、礼、月令增多十有七品。虽出于有司一时之议，然岁时登荐已久。礼缘时制，损益不必同，依于古则太略，违于经则无法。今欲稍加删定，存先王所尝享用见于经者【一五】，其不经者去之。伏请自今荐庙，孟春荐韭以卵，羞以葑【一六】，仲春荐冰，季春荐頾，羞以含桃；孟夏以彘尝麦，仲夏以雏尝黍，羞以瓜，季夏羞以芡以菱；孟秋尝粟与稷，羞以枣以斴，仲秋尝麻尝稻，羞以蒲，季秋尝菽，羞以兔以栗；孟冬羞以雁，仲冬羞以□，季冬羞以鱼。今春不荐鲔，实为阙典。伏请季春荐鲔，以应经义，无则阙之可也。凡此二十七物，其新也，人君不敢尝，必荐于寝庙，不贵非时而出，而时亦不可后也。今太庙荐新之品，出于玉津、琼林、宜春、瑞圣诸园及金明池、后苑所供，其所无者，乃索诸杂买务【一七】，然池苑所出与市鬻之物，多至后时，人已属餍，而方用登庙，有乖荐新之义。谓宜严敕有司，凡新物及时出者【一八】，即日登献，既非正祭，则礼不卜日。汉旧仪尝韭之属，皆于庙而不在寝，故韦玄成传以为庙岁二十五祠【一九】，而荐新在焉。自汉至隋、唐，因仍其失，荐新虽在庙，然皆不出神主。今出神主，则失礼尤甚。伏请依韦彤五礼精义所说，但设神座，俟寝庙成，荐新于寝，庶合典礼。」从之。诏王鲔阙以鲂鲤代。
　　戊子，检正中书礼房公事、会陕西五路年计王震言：「异时陕西粮草，取具于转运、解盐司，时调中都以佐缓急。比年以来，兵有寓政，而士无□食，宜若日就省羡；如吕惠卿所陈，八年之内，四亡其三，盈缩相殊，岂应如此？盖移用之才，独赖心计，今臣考阅八年，列其前后施行，则转运使之才可以毕见。愿因奏事，条上其略，而朝廷择焉。」又言：「并塞屯兵，刍粟为急，其数至广，仰给有司，送受待用，宜有定法。赖陛下圣德，四方无事，岁亦屡登，而临时调度常不足，执事相诿，每烦朝廷，非所以为法也。今兹遣使考计，使上其实，此要事也。臣愿得五路应屯之兵，以率岁费，通一岁丰凶之中，以约物价，量三司、转运司常办之数，以赋五路而加足焉，以立每岁之定法。」从之。（吕惠卿所陈四亡其三，当考详，六月十八日遣震。）
　　知都水监范子渊言固护黄河南岸毕工，乞中分为两埽，诏以广武上下埽为名。
　　癸巳，诏殿中丞、国子监直讲龚原追一官勒停，展三儙睳。国子监直讲【二○】、和州防御推官、审官西院主簿沈铢，国子监直讲、润州金坛县令叶涛，各罚铜十斤，铢勒停，涛冲替。原坐受生员张育银绫，及直讲王沇之请求，升不合格卷子为上舍，铢坐受育瓷器、竹簟，涛坐受育茶纸，并非假日受生员谒。沇之，介子。铢，季长子。涛，处州人也。
　　上批：「岐王颢、嘉王頵岁支公使钱，颢六千缗，頵五千缗，其半折绢，可岁各实使钱八千缗。」
　　赐三佛齐国进奉钱六万四千缗，银一万五百两，以进奉使髃陀毕为宁远将军，判官陀旁亚里为保顺郎将。（初三日可考。）
　　甲午，权发遣提举三司帐司勾院磨勘司、太常博士、直集贤院王安礼兼直舍人院。上批命之。
　　提举成都府路常平等事、比部员外郎范子谅言：「本路役钱，厘毫以下者，圆零就分，其圆零出剩钱与役钱一处收附。巨窃详议法之初，本以民税为定制，计输役之数以为常费，立例出钱，则钱有限，使民信而易知。今则始为奇零不齐，又复圆零覆折，增加不定，且取财入官，亦当明白，不宜文理委曲，徒令吏史旁缘为奸。今相度民户供输，自合圆零就整，减放厘毫以下，钱数不多，庶文簿简省，易为会计。」从之。
　　是月，诏诸路教阅禁军无过两时。（此据本志增入。）
　　八月丙申朔，鄜延路经略使吕惠卿言：「蕃部吹凌结受西人□都报西界点集入寇日，贼果于是日自满堂川、大会平杀伤防田人马，兵官李浦等逼逐出塞。」诏增给□都彩银各百，吹凌结彩百。（旧纪书夏人寇大会，绥德城都监李浦败之，新纪书寇绥德城，恐新纪误，当考。）
　　丁酉，诏春秋释奠昭烈武成王庙，令三班院选差使臣为读祝、捧币，分献官。
　　戊戌，赐故祠部郎中、同提点在京仓草场刘昭远家银绢各百。以提点沈希颜言其家贫故也。
　　权提点梓州路刑狱穆珣言：「资州、广安军，有子为人所杀，而父母受财私和者，皆决以亲属被杀私和期亲徒二年半律。案刑统称子孙之于祖父母，皆有祖父子孙之名，其有相犯，多不据服而断，贼盗律有所规求而故杀期以下卑幼者，绞，斗讼律子孙违犯教令而祖父母殴杀者，徒一年半，故杀者加一等。今子孙被杀，父母乃坐私和徒二年半，则是私和之罪重于自杀，举重明轻难从旁期之法，止当用不应得为轻重法，乞下有司申谕天下。」从之。
　　诏罢澶、齐、冀、深、太平州奏职员帐。以天圣时令敕有职员帐，季一奏，而他州无之故也。
　　己亥，权陕西转运使、都大提举成都府等路茶场李稷乞徙提举茶场司于秦州【二一】。从之。
　　导洛通汴司言，提举在京蔡河堤岸司不时报应人兵工役，乞劾罪。诏：「管勾使臣王处厚乃孙固妻弟，王诜之叔父。小人之情，凭恃亲贵，故此陵慢，可送大理寺劾之。」后处厚坐罚金。
　　诏濮安懿王子赠济州防御使宗邈，特赠建宁军节度使、成国公。以其子登州防御使仲览等乞优赠故也。
　　庚子，改太常博士、监察御史里行唐淑问为工部员外郎、权发遣宣州。淑问前以御史里行权知郢州，丁母忧，服除罢台职，故迁之。
　　大理评事、崇文院校书、权检正中书礼房公事蔡京为太子中允、馆阁校勘。
　　诏西京左藏库副使杨从先，如京副使张述，供备库副使裴景，六宅使、忠州刺史彭孙，各迁一官。以安南招讨司言从先等率舟师入交址，力战有功也。
　　上批：「见修敕令格式，诸所析正，自朝廷立法付有司者，委枢密承旨司详定闻奏，付诸房遵行。」
　　辛丑，召辅臣观谷于后苑。
