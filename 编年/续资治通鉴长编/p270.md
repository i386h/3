<!-- { "loadSidebar": true } -->
　　癸未，以新除工部侍郎、参知政事张知白为金紫光禄大夫，依前给事中，加功臣、勋邑，余如故。先是，知白以郊恩赐秩，再表固让，上不许。复奉章恳请，入对自陈者数，上敦谕，终不能夺。给事中、参知政事王曾曰：「臣与知白并新蒙擢用，今又增秩，实不遑安，望并寝恩命。」上曰：「知白恳让，无他意，但以卿为谏议大夫，班在上；己为给事中，在下。固让之，欲品秩有睳尔。且近臣着位，皆以先后为次，苟坚确如此，朕亦无吝。」曾又曰：「知白才识素优，况先朝登名，比臣实为宿旧，愿升知白班在臣上，则两得其宜。」上不许，乃从知白所请而优加名数焉。（知白传云：知白心不能平，故力辞所迁官。今但从实录，具载上语。着位自有定制，知白何不平之有？恐史官或加润饰耳。宋敏求春明退朝录云：二府旧以官相压。李文正公自文明殿学士、工部尚书为参知政事【九】，而宋惠安公自左谏议大夫、参知政事迁刑部尚书，居其上。至祥符末【一○】，王沂公与张文节公同参知政事，王转给事中，张转工部侍郎而班沂公下，意颇不悦，乃复还二卿之命，止以旧官优加阶邑【一一】，自后第以先后入为次序。史官润饰，盖以敏求所录也，今不取。）
　　丙戌，上斋于长春殿，召宰相至斋室，谓曰：「昨遣中使至陕西，始闻去秋虫螟有蛰于山石间者，且虑及春而苏，复伤禾稼，宜令州县速加焚捕。」
　　丁亥，设元天大圣后版位于文德殿，上亲酌献，拜授册宝于王旦，授僊衣于赵安仁。旦等跪受，奉以升辂，具卤簿、仪卫。所过禁屠宰二日，官吏迎拜，至□州，遣官三十员囐褶前导。奉册日，上不视朝。
　　庚寅，进封交趾郡王李公蕴为南平王。
　　曹玮言宗哥族马波叱腊等领觽设寨于雅尔乌谷，即选募神武军二百人夜破其寨，获生口、孳畜甚多。
　　辛卯，召太子中允、直龙图阁冯元讲易于宣和门之北合，待制查道、李虚己、李行简预焉。自是，听政之暇，率以为常，因子访大臣能否，而行简无所怨昵，必尽称道其长，人推其长者。
　　癸巳，上谓宰臣曰：「朕以去岁蝗旱，秋稼不稔，夙夜惊惧，未尝暂忘。今已中春，时雨未降，斋心请祷，诚感莫达。实虑政令有爽天意，因思茶盐条禁，伤于峻刻，宜有以革之。」向敏中曰：「天时灾沴，抑有常数。今陛下劳谦克己，孜孜旰昃，苟邦政人事无所阙失，则天灾流行亦无累于圣德。愿稍□忧轸。」上曰：「茶法行之已久，傥或难于遽改，但削其尤不便民而伤于厚敛者可也。」
　　婺州民黄笃伐登闻鼓，讼州民袁象家藏禁书，课视星纬，妖妄惑觽。诏殿中侍御史王奇，侍禁、合门祗候李仲乘驿鞫治。象□承与州民童拱、进士□昌言私课星历，讹言切害，又以术授徐赞、仲严，录事张亶、司理曹允恭尝令课命。诏象、拱、昌言处死，赞、严流海岛，亶、允恭除名，配隶恩、梧州，以笃补三班奉职。
　　尝有日者上书言宫禁事，坐诛，籍其家，得朝士所与往还占问吉凶简尺【一二】，上怒，欲尽付御史按罪。王旦具请以归，翌日白上：「此人之常情，且语不及朝廷，不足究治。」因自取旧所占问者进曰：「臣幼贱时，不免为此。必以为罪，愿并臣下狱。」上曰：「此事已发，何可免？」旦曰：「臣为宰相，执国法，岂可自为之幸于不发，而以罪他人？」上意解。旦至中书，悉焚所得书。既而大臣有欲因是以挤己所不快者【一三】，力请究治，上令就旦取书，旦曰：「臣已焚之。」由是获免者觽。（此事据遗事录及墓碑，附见。）
　　甲午，曹玮言永宁寨【一四】大马家族军主阿厮铎等捕得宗哥蕃部卓萨沁格，请授以刺史，从之。（据会要，此年六月阿厮铎初授军主，与此差互。又不知今授何州刺史，当考。）
　　乙未，太极观奉上册宝使王旦言：「缘路州县，调夫治道。臣以方春农事初起，悉已罢遣。」
　　丙申，曹玮言：「宗哥族首领斡尊治兵于润努川，将谋寇掠。臣密遣蕃部，许以恩赏，令散其觽而杀斡尊。近闻斡尊被创甚亟，觽亦溃乱，欲俟传首至州，銟以朝命。」上曰：「使之杀人，又加爵赏，非招怀之意也，俟别立功效则銟之。」
　　丁酉，新除山南东道节度使寇准，言父名湘，与州名音同，望且守旧镇。宰相曰：「枢密使王继英父名忠，而功臣有『推忠』之号，诏旨不避。况湘襄嫌名也，成命已行，不可追改。」乃诏谕准焉。
　　初，加上祖宗谥册，刑部侍郎、参知政事陈彭年，侍上朝天书毕，将诣太庙，退诣中书阁中，方如煺，风眩仆地，肩舆还家，遣中使挟医诊疗，旦夕存问。寻进位兵部侍郎，表求罢俸，诏答不许。己亥，卒。上闻之，即幸其第，涕泗良久，又睹其所居陋敝，叹惜数四。赠右仆射，谥文僖，录其子孙、甥侄。
　　彭年性敏给强记，尤好仪制沿革、刑名之学。平居手不释卷，属词顷刻而就，未尝抒思，慕唐四子为文，体制繁靡。上多令检讨典故，自大中祥符后，礼典交举，彭年无不参预，或别殿访对，或中使手札临问，彭年从宜应答，无所疑滞，皆合上意。凡典章文法之事，每密有询访。自升内阁，即以翰墨为己任，不欲领他务。然李宗谔、杨亿皆在朝，及宗谔卒，亿病退，则彭年专文翰之任矣。事务益繁，愈复勤职，以固恩宠。手披简策，口对宾友，胥吏白事满前，或密答诏问，晓夕若是，形神皆耗。劳心既久，举止多失措，至有颠倒冠服，手撮果馔，虽暑汗沾体，不暇澣濯，家人左右有不记其名者。书字甚急，日可万余，人不能晓。惟起居院吏赵亨识之，上亦知其姓名，后特补三班。前后赐御制歌诗凡六篇【一五】，其恩遇如此。性卑俭，每得俸赐，多市坟籍，虽处贵显，无改平素。及卒，上甚追悼【一六】，其妻每入谒，多获赐赉，尝出彭年画像示之。又尝语王钦若曰：「彭年善人，何意遽此沦丧。至于兼才博学，今罕其比。自在左右，服劳夙夜，忧职太深，未尝休憩。朕每谕其游息，然赋性勤谨，行之弥笃，不幸而陨，得非命欤。」
　　然彭年素奸谄，时号「九尾野狐」。在翰林日，尝诣中书谒宰相，王旦辞不见，翌日复至，自言有当启白，旦谕令见向敏中。他日，敏中命吏取彭年所留文字示旦，旦瞑目索纸封之。敏中曰：「何不一览？」旦曰：「不过兴建符瑞，图进取耳。」始彭年仕未达，求为大理寺详断官，张齐贤时实当国，一见，辄不可，人问其故，齐贤曰：「此人在朝，必乱国政。」或疑齐贤过甚，后乃服其知人。（齐贤云云，据王皓百一篇，附见。）
　　三月辛丑，上以畿甸菽麦苗示辅臣，曰：「今根干虽茂，然旬浃不雨，则失所矣。加之播种秋稼，正在此时，宜遣官篃祷天下庙社、名山、大川，庶获灵应。」中书言旧制四海不祈，上曰：「百谷之长，润泽及物，安可阙礼？」特命祭之。
　　环州路承受王从德，言北界蕃贼数十骑来剽熟户，边兵击走之，巡检忠佐周兴为贼所害，望益戍兵。向敏中曰：「戎人互相剽掠，盖其常也，但巡检使臣率无远略，好战轻敌，为国生事。望令速渐抽退，庶靖封鄙。」上深然之。
　　入内高班王怀正言真州铜山去年蝗蛰，今春稍有飞者，兼生蝻虫。命本州岛设祭焚捕。
　　壬寅，上巳罢宴，悯雨也。
　　梓州路承受臧沪言：「戎泸资荣州、富顺监都巡检使公署在戎州，去淯井监近踰百里，夷寇惊扰则应援不及，望徙置江安县。」从之。
　　癸卯，诏：「如闻灾伤逐熟之民，所经关渡，多邀止之。宜令开封府、诸路转运司晓谕，勿使复然。」
　　甲辰，京东提点刑狱、合门祗候常希古言：「去岁夏蝗秋旱，民廪空乏。望朝廷责转运使、知州、通判、令佐等劝课耕桑，所冀野无旷土，户有余粮。凡奏举亲民之官，悉令条析劝农之绩，以殿最黜陟之。」上曰：「朝廷诏令非不备也，但州县未遵守耳。」
　　乙巳，大雨。
　　丁未，以给事中、权御史中丞凌策为工部侍郎、知宣州。策疾甚，再表求任本郡，特许之。寻有诏增公用钱岁三十万，亦从其请也。
　　屯田郎中梁楚知兴州代还，上章自荐。上颇记其名，命楚判户部勾院。（楚先见咸平三年二月。）
　　诏自今游峨眉山不得停止川峡。时有踰年不还，因而为盗，故条约焉。
　　卫州言民饥，命发仓粟万石贷之。
　　王旦言□州自春亢旱，行礼之夕，降雨及尺。
　　庚戌，陕西转运使段惟几言所部岁给诸军衣绢二百万，皆自川峡辇输而至，今请以羡数七十万上供【一七】，诏令所在别库贮之。
　　殿中侍御史张廓言：「去秋蝗螟，今春亢旱。望选朝臣分往诸路，转运使、提点刑狱官体量存□，无使失所。」
　　癸丑，诏京城十四场粜米加至百石。
　　和州言蝗生卵，状如稻粒差细。
　　乙卯，以甘州回鹘可汗王夜落隔归化为怀宁顺化可汗王，赐袭衣、金带、器币、鞍勒马。
　　丙辰，诏：「道士童行，不由课试而披戴者，自今五年内不得离宫观。特赐紫衣者，三年内不得妄托假故出外，求省亲者，计程给假。」从知卫真县张中孚之请也。
　　丁巳，两浙提点刑狱合肥锺离瑾言：「衢、润二州阙食，官设糜粥【一八】，民竞赴之，有妨农事。请下转运司二万石赈给【一九】，家不得过一斛。」从之。转运使张宝亦言：「所部民饥，州设糜粥，外邑地远，虑废耕作。已令就给米，人日三合，颇济穷乏。」上曰：「前转运司言蝗不为灾，皆妄也。」
　　戊午，以枢密使王钦若为会灵观使。会灵初置使，命参知政事兼领，于是王曾次当为之【二○】，钦若方挟符瑞固恩宠，意欲得此【二一】，曾因恳辞焉。上颇不怿，谓曾曰：「大臣宜傅会国事，何遽自异耶？」曾顿首谢曰：「君从谏谓明，臣尽忠谓义。陛下不知臣驽病，使待罪政府，臣知义而已，不知异也。」（叶清臣王曾言行录：曾缘此罢政，及中谢日，具述钦若欲自领使，上意大悟，于是钦若出知余杭。钦若出知余杭盖不因此，此误也，今不取。）
　　庚申，免潮州逋盐三百七十三万二千斤【二二】。
　　辛酉，以怀、卫流民至京，令三司作粥糜济之。
