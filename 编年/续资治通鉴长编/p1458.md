<!-- { "loadSidebar": true } -->
　　臣谓阿里骨乃篡国之贼，自既得志，肆行暴虐，诛不附己者，始与夏贼合谋寇边，赖天诛挫其贼锋，擒获酋首，故俛然效顺。自朝廷蠲释其罪，犹且点集兵马，为满裕克声势，诛巴洛罗遵，谋害温溪心。今岁夏秋，诸蕃远近丰稔，独青唐久雨震雹，大水漂溺，人不聊生，国人之所共愤，天意之所不容，其罪大矣。今若朝廷尚务含容，使此贼酋谋行计得，先并溪心，则其诸部族畏威帖服，必与夏贼缔交，复为边患。一旦为夏贼所图，则臣前所言中国大患，不旋踵生矣！不可不深忧，不可不早计。
　　臣今已遣闲人告谕溪心，若阿里骨更遣人马来邈川时，速来告急，臣欲乞量发蕃、汉兵马，以助溪心为声势。溪心知朝廷为援，方敢出兵拒阿里骨，且使溪心结诸酋长，及遣河南诸族相应举事，送赵醇忠过界，因其人心，先声传谕，以阿里骨当得罪，赵醇忠当立为辞。此则兵虽不交，而贼酋之首可致于麾下，宣朝廷威德，立醇忠以续董毡后，宠绥部族，锡命首领，不改其旧，则邈川自存，青唐自安，不踰月之闲，事大定矣。醇忠既袭其国，上德朝廷，世世忠顺，为汉西藩，控夏人之腹背，制其死命，使不敢犯边，存亡继绝，以示大义，四夷闻之，罔不悦服，岂独弭西边之患乎？一举而获万世之利矣。如此经制，则依得朝旨，不敢有失事机，却致边患，伏乞朝廷速赐指挥。育又言：（此奏称正月中，当是五年正月也，今并前奏附六月末。六月二十八日，育罢熙帅，除户侍。）
　　臣窃以御戎之要，防患在于无形，制胜在于未然。患至而后图安，未有不危者也，兵交而后求胜，未有不败者也。臣观本路有无形之患，其端已具，其忧甚大。臣蒙朝廷假以方面之寄，若容身自谋，依违不言，使患至形成，上贻朝廷忧，下为一方害，则臣辜负明恩，不忠之罪大矣。故臣敢极陈其说。
　　臣伏见近日朝廷诏本路与夏人分画疆界，依绥德例，非所赐城寨外，以二十里为界；通远军定西、通西、榆木等城寨，朝廷指挥拶边相照取直，西人执以逐寨外取二十里。兰州质孤、胜如堡，前日朝廷令常作守据之计，本路按视合取二堡外立界，西人指为非旧堡寨，要自龛谷寨打量。此二事，若朝廷从夏人之请，则于本路边面形势有无穷之大害；若不从，夏人必起兵争占，有害今日和议，而西兵未有可息之期，臣请陈其故。盖定西北与夏人接境，通西、榆木等处，则贼境在东。若皆取二十里，则今日所弃边面，多者已三二十里，所徙弓箭手已数千百户，失膏腴之地数千亩；又定西孤绝，贼兵可从中断其归路，其势决不可守，则通远之边面所蹙又不啻数十里，而贼兵每出可至通远。通远受敌，则熙河一路有扼吭不通之患矣。兰州向藉质孤、胜如川地五十余顷，皆膏腴上田，有水泉可以灌溉，其收亩数斛，无虑置弓箭手三千人。昔之堡障未立，不敢就耕，而以名目占坐不去者已千有余人。若从龛谷二十里为界，则二堡之地皆不可耕，兰州舍此，北距河，南介山，东西境壤无余，其耕种之地既不足以自食，其州粟日益贵，费日益广；又况贼兵一出，则立至州之西野，增兵严备，无时而已，岂不危哉！此所谓从夏人之请，于本路边面有无穷之大患者也。
　　臣访闻定西一带，川原广阔，昔喀木所居西市，夏人置仓以积谷，质孤、胜如川伪号「御庄」。自归本路，其土人皆走天都山及会州之境，地瘠人贫，未尝一日不回思其地，又闻夏人尝使此方之人自谋争夺之计。昨正月中，西界所差分画首领与边臣议论不合而去，今其再至，探得集兵数万，屯于境上，时出游骑，道不逊之语，度其意盖将必争而后已。虽至于用兵，废绝和事，皆且不顾。此所谓不从其请，将见兵争而不解，未有可息之期者也。以臣计之，不与则用兵虽速而患小，盖吾边有易守之形也；与之则用兵虽缓而患大，盖吾边有难安之势也。
　　然此二事皆已形之患，又有未形之患大于此者，不可不虑，臣请终言之。窃闻青唐阿里骨，昔以篡国，朝廷既行封爵，尝与夏贼同谋寇边，赖朝廷威断，边将出兵，生擒鬼章，断河桥以挫其锋，遂寝奸谋，纳质效顺，息数岁之边患。今闻阿里骨常疑其下有怨仇之谋，日图诛杀，易置首领，且与夏贼结约甚欢，遣人往夏国，告其与汉和，激其用兵之意。盖夷狄气类皆同，其嗜欲既一，势必相为；而又阿里骨篡于前，梁乙逋篡于后，昔也相视而成其谋，今也同心而济其恶，理必然矣。臣恐二贼缔交，夏贼出兵于通远、金城之郊，本路严兵以御之，二贼又出兵河、岷之郊，则本路分兵而力不给，朝廷方且益发兵增备，不知几何而止也。商者不得安于途，耕者不得安于野，则所仰之粟不知几何而足也。五州之境，边面二千余里，二贼据吾腹背，岁岁不可弛备，一日不可减兵，备其东则西出，备其南则北出，左提右挈，四面受敌，朝暮相救之不暇，一有交兵，则五州之势，岌岌乎皆有动摇之忧，万一至于败挠而不可支，可不虑哉！此臣所谓无形之大患，可为朝廷忧者也。
　　以臣愚计，欲防此未形之患，必为制胜未然之术，臣愿朝廷垂听毋忽。臣昨累曾经画青唐、邈川利害，朝廷未赐俞允。近阿里骨再召温溪心，愈怀疑惧，邈川人情亦不安；又杀珪罗族四人，锢其酋首，及勾隆博、乔家族首领；徙杓鲁新族，其人户不从，遂拘执首领，致有五百余户走入河州界，约栏未去。自朝廷除结□龊镇州刺史，勾在青唐，拘留不还，又勾界边斯博格，亦留青唐，其国人携贰，酋长忧惧，愈甚于前。近又探得阿里骨病甚，或云已死，匿哀不发，欲踵前日篡董毡之迹。此逆酋之暴虐，与人情之怨叛，较然可见矣。臣观夏贼之于邈川，地近而形势便【四】，青唐情通而利害同，彼两地之动息，夏人知之固熟，徒以乙逋始篡及疆议未决，故迟迟计未发尔。使其志得谋行，移兵以举邈川，并青唐若振槁木之易，其为西边大患，臣前日已尝具奏于朝矣。就其未能，二贼方且合谋为患，如臣今日所陈，其势必矣。
　　臣又闻古人善为谋者，因祸而为福，转败而为功。今本路欲与夏人交议地界，当贼兵之锋，而争口舌之胜，臣未见其可也。不若缓其所当争，而出其所未发，先为之计，伐夏贼之谋而绝其交，乘青唐之变而定其国，用臣前策，纳赵醇忠，继董毡后。醇忠既立，忠顺戴汉，因抚诸酋，悉皆内向，则二贼之交绝矣。董毡既死，人心皆服，虐乱既除，国内举安，则青唐之变定矣。夏贼失青唐之援，则有背腹之忧；本路得邈川之归，则有形势之利。彼之所恃者复在我，吾之所患者复在彼，如此，则区区之夏贼，将假息于巢穴，而不敢窥吾边鄙，通远、金城之疆，锡之则为朝廷之德，不与则亦不敢争。吾兵不用而可以制夏贼之猖獗，平西贼之祸乱，威行万里，义服四夷，虽唐、虞、三代之御戎，不是过矣。将见本路之氓，有卧鼓息烽之安，趣耕稼而成乐俗矣，复何边鄙之忧哉？此所谓制胜于未然之术也。
　　臣伏思朝廷大计，务欲安边息民，不用兵革。臣为此谋，其始惟护赵醇忠，假以兵力，因其人心，助其声势，过此以往，更不烦兵。其津遣赵醇忠镇抚部族合措置事件，如蒙朝廷赐可，乞别具条析闻奏。臣虽述此利害，或恐更有未尽事理，朝廷若行诘问，却致往复，已依近降朝旨，选差本司勾当公事种朴乘递马赴阙，诣三省、枢密院禀议去讫。伏乞朝廷检会臣累状及今奏事理【五】，早赐处置指挥。（结□龊授镇州刺史，乃四年七月二十四日。苏辙十二月十四日劾上官均云云可考【六】。）
　　是月，令保安军牒宥州：熙河地界如前，已申枢密院候指挥。（政目六月末事。）
　　夏人犯质孤、胜如二堡。（政目六月末事。七月十二日，令牒宥州。）
　　御史中丞苏辙言：
　　臣伏见西夏轻狡屡叛，为患莫测，昨与延安商量地界，迁延不决，舍归本国，招之不至。边人之议，始谓地界自此不可复议，而坤成贺使亦当不至矣。今者天诱其衷，使者既已及境【七】，而地界复议如故。方其未遽告绝，招怀之计犹可复施，此实中国之利也。然臣恐朝廷忽而不虑，不于今日穷究端由，窒其衅隙，必俟边患既起而后图之，则无及矣。
　　臣闻熙河近日创修质孤、胜如二堡，侵夺夏人御庄良田，又于兰州以北过河二十里，议筑堡寨，以广斥堠。夏人因此猜贰，不受约束，其怨毒边吏，不信朝廷，不言可见矣。徒以岁赐至厚，和市至优，是以勉修臣节，其实非德我也。非使之稍有便利，岂肯帖然不作过哉？何者？中国既失大信，则夷狄不可复责故也。臣窃惟朝廷之于西夏，弃捐金帛，割裂疆土，一无所爱者，累年于兹矣。而熙河帅臣与其将吏，不原朝廷之心，徼求尺寸之利，妄觊功赏，以害国事，深可疾也。顷年熙河筑西关城，声言次筑龛谷，鬼章疑惧，遂举大兵攻扰，一路疮痍，至今未复。今既城质孤、胜如，其势必及龛谷，夏人惊疑，正与鬼章事同。由此言之，则曲在熙河，非夏人之罪也。夫兰州之为患，所从来远矣。昔先帝分遣诸将入界，李宪当取灵武，畏怯不敢深入，遂以此州塞责。自是以来，筑城聚兵，完械积粟，劳费天下，动以千万，为计议者患之久矣。好事之臣，因此讲求遗利，以为今城本汉屯田旧地【八】，田极膏腴，水可灌溉，不患无食，患在不耕，不患不耕，患无堡障，凡西关、龛谷、质孤、胜如与过河筑城，皆所以为堡障也。从来熙河遣兵侵耕此地，皆为夏人所杀，况于筑堡，致寇无疑？而朝廷恬不为怪，坐视边衅之启，深可惜也。夫兰州不耕，信为遗利矣，若使夏人背叛，则其为患，比之不耕兰州，何啻百倍？故臣以为朝廷当权利害之重轻，有所取舍。况兰州顷自边患稍息，物价渐平，比之用兵之时，何止三分之一？若能忍此劳费，磨以岁月，徐观闲隙，俟夏人微弱，决不敢争，乃议修筑，如此施行，似为得策，臣不知边臣何苦而为此匆匆也？
