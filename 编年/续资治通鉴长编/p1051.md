<!-- { "loadSidebar": true } -->
　　庚子，诏：「诸缘保甲封桩钱物，非有朝旨而辄支用者，论如支封桩钱法。」
　　李宪言：「据李浩称，裕勒藏喀木【一四】约三月辛卯于坚博投附，其情决是诈降，与诱误孙晞事体无异。已令李浩不得擅拨兵马应接。」诏：「兵谋百变，难执一方，要在索见敌情，不失机会。孙晞见执，自是率易过河，即非为贼诱致。今裕勒藏喀木称欲投附，及约会于坚博，即当察情伪，阴为堤备，相度招纳，岂可便谓奸谋，不行应接？朝廷经制西贼，招纳降附，自是一事，若情实投附，而自疑阻，即使羌情愈坚向贼，实于边防有害。委李宪详此施行。」（并十四日乙未。孙晞事见三月四日，又六月十二日。）
　　知开封府王安礼言：「司录司狱空外，有左右军巡院狱案皆已断绝，止有见禁罪人丁怀等公案已奏及在纠察司。望责近限审录及约法断遣，所贵三院皆狱空。」从之。
　　湖北都钤辖司言：「准诏取问沅州龙赐、古、监三州知州、押案并头角人等，各不愿补班行【一五】，依旧进奉。」从之。
　　辛丑，泾原路经略制置司奏：「鄜延路兵马分为五军，共享文武官二百四员，虽已奏乞差使臣一百人下本路相添团结诸军，使臣如尚不足，权许依去年七月九日指挥，不依常制抽差补填所阙人数。」诏三班院选差使臣五十人应副鄜延路差使；如不足，差散直。（密记二十日事。去年七月九日指挥未见。）
　　壬寅，朝散大夫范子仪为广南西路转运判官，新广南西路转运判官、朝请郎叶羲叟提举江南西路提举常平等事。以上批「羲叟精神虽不衰，而形体馇瘠，恐不宜使岭外」故也。
　　鄜延路副总管曲珍言，出界经金汤遇贼【一六】，焚荡族帐七百，斩千级。诏鄜延路经略司关逐路经略司、麟府路军马司，速具功状以闻。（此月十四日乙未、二十六日丁未可并此，又四月八日、十一日、十三日亦合并此。沈括自志附四月十三日。旧纪书：壬寅，鄜延副总管曲珍败夏人于金汤，斩级千。新纪不书。）
　　知桂州张颉言：「昌化军劾符破结九人犯持杖强盗杀人，罪皆死。缘系捕盗官招诱令解下弓刀，支与酒食，然后擒缚。若从捕获法，虑致生黎疑惧，将来无以示信。」诏释之。
　　广西提刑司言：「朱崖军黎人素凶顽，自至和中因符护失奴婢，捉巡检慕容允则为质，本军西北一带道路至今不通。近龙见、符只等峒尤甚。若不讨荡以惩诫，则恐猖狂不止，民不聊生。」诏张颉依详近降指挥施行。（慕容允则事当考。）
　　诏：「陕西五路自大军入塞之后，沿路马递铺甚失编排，有妨转送文字，专委官整葺。陕西差胡宗回，王钦臣，京西差梁焘。」
　　癸卯，新知润州、朝奉大夫、集贤殿修譔卢秉依旧朝请郎，为宝文阁待制、知渭州军事，并听李宪节制。以种谔自言与统帅素不合，不可共事，固乞免渭州故也。诏谔还鄜延旧任。（时政纪在十一日壬辰，今从实录。）
　　诏下诸路系役厢军，权不以等样选择少壮人招刺。
　　御史王祖道言：「枢密院补试本院贴房充令史问目，以将校于元丰三年九月逃亡，至十月捕获，编敕依在官亡法，准律计日坐罪。既称三年九月，即合通闰为坐，今以闰计罪者为否，不以闰计罪者为通，而谓之假，法不当数闰。道路喧传，以考中宗礼等皆承旨张诚一挟私徇情，乞付有司根治，以惩奸罔之吏。」诏送枢密院、大理寺根治情弊，并所言来历处以闻。
　　祖道又言：「御史弹奏前知延州吕惠卿遣禁军馈徐禧公使物，已诏劾罪，而惠卿论奏，辄引编敕两府犯公坐案后取旨，及徐禧无罪不当劾。编敕明有三百里馈酒之禁，而惠卿乃谓变易他物，则酒不出三百里，非所禁也。舞文玩法，罪状甚明。一昨陛下讲武西陲，规摹一出圣训，边臣奉行而已。惠卿乃谓今日乘几之举，有类拙速。窃观惠卿越在衰苴，不畏名节，规免小累，饕功自贤，意自延安赴阙，妄觊陛下有复用之意，惟恐释服之后，旧物不可复得。近降朝旨免劾，此虽出于陛下终始大臣之恩，然窃谓士大夫廉耻不立，而朝廷行法宜自贵者始。惠卿违法馈送，虽已免问，而论奏虚妄，不可不惩。」诏札与惠卿。其后根治祖道所论张诚一事，为台吏李景仁所误，劾惠卿事不当，皆以赦原。（「其后」至「赦原」，朱本增入，当考。）
　　甲辰，王安礼言：「准朝旨，臣僚上言取索盗贼簿欺罔事，令臣具析不同因依。勘会本府得台牒取索籍纪盗贼姓名簿，臣为见台牒取簿数多，逐次计取一道。却准台牒：所封送诸厢贼限都簿，不应本台所取，令封送编敕诸盗再犯杖州籍取姓名簿。本府遂回报：准一同敕京城、府界犯盗并刺环子，有此照据，所以更不置簿。兼臣亦曾面奏，并不知前后有何异同。」诏满中行分析。安礼又言：「臣智识卑下，行能无取，误蒙圣知，待罪天邑，凡所见明，有害无补。如言者指臣任情破法，犯分干誉，侵权自恣，横厉无忌，尤为窃当。凡臣奏讲已曾论列利害，止于如此，今别无可分析。如朝廷已知言者不诬，乞早赐罢黜，更用旧法，以厌髃论。」（并十八日。）
　　枢密都承旨张诚一言，今后诸军因功或捕贼换大小使臣者，许带旧请受。从之。
　　诏司农寺于大名府公使库钱内拨钱千缗与相州，及于恩、冀二州公使钱内各拨钱千五百缗与邢、赵、磁三州，候辽使行旧路日依旧。
　　乙巳，御集英殿，赐进士、明经、诸科黄裳以下及第、出身、同出身五百九十三人。裳，南剑州人也。（旧纪书：乙巳，进士、明经、诸科赐第及授命者千四百二十有八人。新纪书：赐礼部奏名进士、诸科及第、出身千四百二十八人。）
　　丙午，赐奏名进士、明经、诸科授假承务郎、文学、助教、摄助教八百三十六人。（新、旧纪于丙午日并书雨土，今准例不书。）
　　丁未，诏沈括：「曲珍军马出塞已还帅府，非卿指授方略之良及珍战勇之力，曷以肤功如此！士卒经去冬饥殍之后，人情振奋之初，非亟赏之不足以酬其赴敌忠勇之志。其促珍保明功状以闻，仍诫以勿滥。」（十四日乙未，手诏同遣珍；二十一日壬寅，珍出界。四月八日、十一日、十三日当并此。）
　　戊申，御试初考官：大中大夫苏颂，集贤校理王子韶、王陟臣，承议郎刘奉世，同知礼院杨杰，通直郎蔡京；覆考官：龙图阁直学士安焘，知制诰王存，史馆修撰陈睦、曾巩，集贤校理赵彦若，太学博士张崇；详定官：翰林学士蒲宗孟，宝文阁待制何正臣，集贤校理陆佃，各罚铜三十斤。坐颂等考黄裳等下，上亲擢为第一，故罚之。（鲜于绰传信录云：祖宗时，状元通判乃赐茜袍，故有「不着蓝袍便着绯」之语。其后恩泽稍杀，为签判或知县，袍止赐绿。元丰中，黄裳为状元，有语「黄裳却作绿衣郎」，就姓名咏之也。考官本考裳置第五甲，神宗尝见其文，因记其数句。至唱名，令寻裳卷，须臾寻获进呈，神宗曰：『此乃状元也。』乃唱名。同时，又有刘燍者，前此一举，蒲宗孟为省试，喜其文，考燍作省元。以策中「岁」字犯庙讳藩邸名，不得已黜落。散号日，蒲话于觽，予燍为省元，自此遂知名，敕差为学录。至是年，又为省元，神宗闻其名。发榜日，亦在第五甲，神宗呼至轩前，问曰：「卿学录几年？」燍曰：「臣待罪学录三年。」又曰：「师何人？」燍曰：「蒙陛下教养。」神宗嘉其应对，宣谕曰：「有司考校失实，置卿第五甲，今升第二甲。」时考试官知制诰曾巩辈以定黄裳、刘燍试卷不当，各罚铜三十斤。）
　　诏：「颍昌府三县灾伤，特支常平仓米三万石。」
　　提举河北黄河堤防司言：「按视御河□隘，堤防垫弱，不能通纳大河分水，恩州城壁可忧；而回水入大河，即不灌塘泺。御河纲运，惟通恩、沧、永静、干宁，自可转入大河，不至回远。所相度闭截徐曲来水并入大河为便。」从之。（并二月二十一日。）
　　诏：「春铨试中上等二人，循一资；中等七十六人，不依名次注官；下等四十九人，注官。」
　　己酉，提举河北路保甲司言：「诸县尉通管县事外，惟主捕县城及草市内贼盗，乡村并责巡检管勾，缘边把截控扼巡检兵级并依旧。其定州望都、曲阳、北平、唐县，祁州蒲阴，保州保塞，广信军遂城，安肃军安肃，顺安军高阳，永宁军博野，沧州清池，霸州文安、大成，莫州任邱，雄州归信、容城，逼近边界，旧以使臣为尉，其职与内地不同，乡村盗贼恐难一例专责巡检。欲并令尉依旧条，惟不干预教阅。」从之。
　　诏沈括：「自出界及接续招纳到人口，内有豪首及自来羌巢使令之人，自归顺后，赤心效力，击贼有功者，可品第力量高下，立功优劣，番次差使臣管押入见。」
　　注　　释
　　【一】赋税苗役逋负「税」原作「剩」，据阁本及下文改。
　　【二】是谓司农不察法「法」字原脱，据宋会要食货六五之二四、六六之四四补。
　　【三】贱价伤民「贱」原作「钱」，据阁本及同上书改。
　　【四】民享大利矣「大」，同上书作「十」。
　　【五】抑令置铺卖盐「卖」原作「置」，据长编纪事本末卷七六蹇周辅措置南盐及编年纲目卷二一改。
　　【六】范峋「峋」原作「珣」，据宋史卷一八二食货志及上文改。
　　【七】诸羌「羌」，阁本及宋会要蕃夷六之一七均作「酋」。
　　【八】开封府界「府」字原脱，据宋会要方域一九之八补。
　　【九】议婚「婚」原作「缗」，据阁本改。
　　【一○】后庙初献「后」原作「后」，据阁本改。
　　【一一】保丁「丁」字原脱，据宋会要兵二之二二补。
　　【一二】小保长以上缘兵置「上」原作「五」，据阁本及同上书、本书卷三二七元丰五年六月戊午条改。
　　【一三】至咸丰门合金水河「合」原作「令」，据阁本及宋会要方域一六之一。
　　【一四】裕勒藏喀木「勒」字原脱，据上下文补。
　　【一五】各不愿补班行「愿」原作「顾」，据宋会要蕃夷五之八七改。
　　【一六】出界经金汤遇贼「经」，阁本及宋会要兵八之二七均作「至」，疑是。
续资治通鉴长编
卷三百二十五
卷三百二十五
　　起讫时间 起神宗元丰五年四月尽其月
　　卷　　名 续资治通鉴长编卷三百二十五
　　帝　　号 宋神宗
　　年　　号 元丰五年（壬戌，1082）
　　全　　文
　　夏四月壬子朔，云阴，日不见食。（两纪并书日食不见。）
　　参知政事蔡确上元丰法宝录。
