<!-- { "loadSidebar": true } -->
　　初，去年五月，西头供奉官张从惠言：「汴河口岁岁闭塞，又修堤防劳费，一岁通漕纔二百余日。往时数有人建议引洛水入汴，患黄河啮广武山，须凿山岭十五丈至十丈以通汴渠，功大不可为。自去年七月，黄河暴涨异于常年，水落而河稍北去，距广武山麓有七里远者，退滩高阔，可凿为渠，引水入汴，为万世之利。」知孟州河阴县郑佶亦以为言。时范子渊知都水监丞，画十利以献：岁省开塞汴口工费，一也；黄河不注京城，省防河劳费，二也；汴堤无冲决之虞，三也；舟无激射覆溺之忧，四也；人命无非横损失，五也；四时通漕，六也；京、洛与东南百货交通，七也；岁免河水不应，妨阻漕运，八也；江、淮漕船免为舟卒镌凿□溺以盗取官物，又可减泝流牵挽人夫，九也；沿汴巡河使臣、兵卒、薪楗皆可裁省，十也。又言：「汜水出王仙山【八】，索水出嵩渚山，亦可引以入汴，合三水积其广深，得二千一百三十六尺，视今汴流尚赢九百七十四尺，以河、洛湍缓不同，得其赢余，可以相补，惧不足，则旁堤为塘，渗取河水，每百里置木鰯一【九】，以限水势，堤两旁沟湖陂泺，皆可引以为助，禁伊、洛上源私取水者。大约汴舟重载，入水不过四尺，今深五尺，可济漕运。起巩县神尾山至士家堤【一○】，筑大堤四十七里，以捍大河。起沙谷至河阴县十里店，穿渠五十二里，引洛水属于汴渠，总计用工三百五十七万有奇。」疏奏，上重其事。
　　是年冬，遣左谏议大夫、直学士院安焘，入内都知张茂则行视。正月，焘等还奏：「索水在汴口下四十里，不可引；洛、汜二水，积其广深纔得二百六十余尺，不足用。渗水塘引凿大河，缓则填淤，急则冲决。洛水惟西京分引入城，下流还归洛河，禁之无益。置鰯恐地势高下不齐，不能限节水势。黄河距广武山有纔一二里者，又方向着南岸，退滩坚土不及二分，沙居十之八，若于其间凿河筑堤，至夏洛水内溢，大河外涨，有腹背之患。新堤一决，新河势必填淤，则三百余万工皆为无用。又子渊建此，本欲省汴口岁岁劳费，今置堤埽水□□达之类，岁计恐不啻一汴口之费，而又有不可保之虑。虽然，财力在人，犹可为之，惟是水源不足，则人力不可强致。盖伊、洛山河，盛夏虽患有余，过此常若不足。疑谋勿成，惟陛下裁之。」上以子渊计划有未善者，乃命用臣经度，以杨珪往。
　　至是，用臣还，奏可为：「请自任村沙谷口至汴口，开河五十里，引伊、洛水入汴，每二十里置束水一，以刍楗为之，以节湍急之势。取水深一丈，以通漕运。引古索河为源，注房家、黄家、孟王陂及三十六陂高仰处，潴水为塘，以备洛水不足则决以入河。又自汜水关北开河五百步，属于黄河，上下置鰯，启闭以通黄、汴二河船筏。即洛河旧口置水□□达，通黄河，以泄伊、洛暴涨之水。古索河等暴涨，即以魏楼、荥泽、孔固三斗门泄之。计用工九十万七千有余。」又乞责子渊修护黄河南堤埽以防侵夺新河。诏如用臣策，故有是命。始营清汴，主议者以为不假河水而足用，后岁旱，洛水不足，遂于汜水斗门以通木筏为名，阴取河水益之，朝廷不知也。朱本云：「其后清汴成，率如其说，波流平缓，两堤平直，泝行者道里兼倍，官舟既无激射之虞，江、淮扁舟，四时上下，昼夜不绝，至今公私便之。非上意明断，不惑于凡浅之论，千载之患，未易除也。」此朱本所云，新本已削去，上用墨本也。新纪于四月二十六日甲子书起役导洛通汴。旧纪于六月十七日甲寅毕工乃书之。
　　辛卯，诏权发遣髃牧判官、太子中允王钦臣罚铜十斤。坐违法擅移所部官也。
　　赐登州度僧牒百修城。
　　上批：「西驿交市，旧法除卖于官库外【一一】，余悉听与牙侩市人交易。提举市易司近奏并令市易上界管认一切，禁其私市，闻戎人甚不乐。昨正旦使所须物，本务又不能尽有，不免责买于市肆，今会其赢数亦不多，宜令仍旧。」
　　御试编排官李承之等言：「熙宁九年，御试新科明法，正奏名三十九号，止以粗通资次编排，今一百四十六号，比前数倍，欲以二通为合格，分两等。」从之。
　　命枢密院编类文字、大理评事蔡硕等编类将官敕令，承旨司修定。以都承旨韩缜等言，自降将敕后，陈请不一，虑冲改不明，诸将或未谕，恐误施行故也。
　　壬辰，诏：「近已差宋用臣都大提举导洛通汴，可令范子渊修黄河南岸毕，留卒二千，给用臣工役，仍令转运副使李南公专应副河南府都巡检一人往洛口编拦。用臣支赐，依所寄诸司使给之。」
　　知延州吕惠卿乞招敢勇，每十人为一甲。从之。
　　河东路经略司言：「麟州有西人先放箭及虏兵士吕重等，欲牒宥州诫约。」诏：「人马已索到，箭数不多，更不移牒。」
　　诏：「败折场务买扑等钱，保人当填纳者，委提举司具拖欠年限、岁丰凶及保人家力，当给日限，申司农寺详度指挥。」从本寺请也。
　　癸巳，集英殿赐进士、明经诸科开封时彦以下及第、出身、同出身、同学究出身总六百二人。旧录邓绾传云：「绾知熙宁六年贡举，请进士第五甲依旧赐本科出身，无以同学究耻之。不从。后元丰二年再言之，卒从其请。」新录辨曰：「熙宁六年有请不从，元丰二年赐进士及第、出身、同出身，亦有同学究出身者，卒从绾请，妄也。」今削去。旧纪书进士、明经诸科赐及第授官者千三百八十人，新纪同，盖并癸巳日所赐人数也。
　　客省言：「车驾游幸射弓，故事每御箭射中，宰臣、亲王以下进马，欲自今初射中髃臣进马及赐髃臣马如旧，续射中并免进奉。」从之。
　　诏审刑院、刑部，自今留滞公案及二百道，官吏勒停。
　　甲午，御集英殿，赐特奏名进士、明经诸科同学究出身试将作监主簿、国子四门助教、长史、文学、助教总七百七十八人。新、旧纪并入癸巳。
　　雄州言：「北界民户，以差配骚扰，并有惊移，涿州乃移文言南界县官以兵马遮约，不令应役，请速遣回。」诏雄州具创生侵越骚扰因依报之，及戒两县巡防，候北界差科稍息，即谕惊移人户归业【一二】。既而缘边安抚司言：「逃移人多客户，自言若北界未肯罢夫，欲往他处营田作力，以为岁计。」枢密院请诏雄州晓谕民户田蚕及时，不可远弃家产，候北界差科稍息，有人招呼，各归复业。上批：「两输户逃移四方，雄州深以为不便者，不过恐元佃之地，全为北人拘占，今逃者既多客户，则浮寓之民，纵使散之他所，亦无深害，可止令出榜安慰还业。」新、旧纪并书：「诏雄州两输户南徙者，谕令复业。」
　　丙申，合门通事舍人、河北缘边安抚副使刘管乞两输人已于近南居者，不得复于两输地来往。诏雄州已发遣归业民户，责邻保觉察。
　　丁酉，诏新进士依旧式赐钱五百千为宴集费外，特赐千缗，诸科三百千。
　　诏大理寺月具见禁及已决罪人数申中书。
　　赐特奏名进士孙宝养真处士。以宝犯不考式恩补摄助教不就，自言有修炼术，乞一名号归山故也。孙宝何许人？
　　邢州乞权住散本州岛市易司绢钱以□民力。诏都提举市易司案民户逋负数多州县，毋得给钱。
　　降东上合门使、果州刺史、秦凤路副总管夏元几为都钤辖。坐前知镇戎军失入人死罪也。五月己巳又责。
　　岐王颢之夫人，冯侍中拯之曾孙也，失爱于王，屏居后阁者数年。是春，岐王宫遗火，寻扑灭，夫人闻有火，遣二婢往视之。王见之，诘其所以来。二婢曰：「夫人令视大王耳。」王乳母素憎夫人，与二嬖人共谮之曰：「火殆夫人所为也。」王怒，命内知客鞫其事，二婢不胜考掠，自诬云：「夫人使之纵火。」王杖二婢，且泣诉于太后曰：「新妇所为如是，臣不可与同处。」太后怒谓上必斩之，上素知其不睦，必为左右所陷，徐对曰：「彼公卿家子，岂可遽尔！俟按验得实，然后议之。」乃召二婢，命中使与侍讲郑穆同鞫于皇城司，数日狱具，无实。又命翊善冯浩录问。上乃以具狱白太后，因召夫人入禁中。夫人大惧，欲自杀。上遣中使慰谕曰：「汝无罪，勿恐。」且命径诣太皇太后宫，太皇太后慰存之。太后与上继至，诘以火事，夫人泣拜谢罪，乃曰：「纵火则无之，然妾小家女福薄，诚不足以当岐王伉俪，幸赦其死，乞削发出外为尼。」太后曰：「闻诅詈岐王，有诸？」对曰：「妾乘忿或有之。」上乃罪乳母及二嬖人，命中使送夫人于瑶华宫，不披戴，旧俸月钱五十缗，更增倍之，厚加资给，曰：「俟王意解，当复迎之。」此据记闻，附于月末。
　　复置熙州狄道县。旧纪仍不书此。
　　夏四月庚子，内藏库使张若讷代种谔知岷州，礼宾副使康识代杨万知通远军。以上批：「谔、万与经制边防财利司数论辨公事，因而生隙，势难安处。」故易之。以谔知泾州【一三】。
　　陕西都转运使、度支郎中皮公弼降一官，展磨勘二年。公弼尝举汝州俞士龙，坐自盗赃，法寺当公弼徒二年，勒停。诏以公弼经制盐事有劳，免勒停。
　　辛丑，幸金明池观水嬉，燕射琼林苑，上射中的，髃臣皆贺，磤命髃臣射，又特命枢密副都承旨张诚一射，酒罢，御苑门观军士射柳枝。上自即位至是，始再幸池苑，后不复至矣。新、旧纪并书幸池苑。
　　癸卯，太皇太后、皇太后幸金明池，上扶太皇太后登辇，又豫为百宝酒船，于是驰以上寿。
　　权发遣盐铁判官、提举成都府等路茶场、国子博士李稷言：「自熙宁十年冬推行茶法，至元丰元年秋，凡一年，通计课利及旧界息税并已支、见在钱七十六万七千六十六缗。」上批：「蜀茶变法，又前后奉行使者失指，议论纷纭，恐动髃听。稷能推原法意，日就事功，宜速迁擢，以劝在位。」遂落权发遣。
　　诏编茶场一司敕。
　　甲辰，辽主遣琳雅怀化军节度使萧晟、左谏议大夫知制诰张襄来贺同天节。
　　龙图阁直学士、右谏议大夫宋敏求卒。
