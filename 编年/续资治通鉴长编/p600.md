<!-- { "loadSidebar": true } -->
　　【二三】即欲改正官制「即」原作「既」，据同上诸本及前后文例改。
　　【二四】于事已足「足」原作「定」，据同上诸本及公是集卷三三条上详定官制事件改。
　　【二五】骈衍原作「骈行」，据同上公是集改。
　　【二六】以其职事归尚书铨「职」原作「执」，据宋撮要本、阁本及同上公是集改。
　　【二七】具所教宗子功课以闻「具」原作「其」，据阁本改。
　　【二八】进辰牌「进」字原脱，据宋会要仪制六之一三补，下文谓「未进辰牌依旧例引外」亦可证。
　　【二九】日尝不次而用宋史卷一五五选举志无「日」字，宋会要选举三之三六作「往」。
　　【三○】当以茂恩擢焉「茂」，同上宋会要作「异」。
　　【三一】忠谟嘉猷「忠」原作「嘉」，据东都事略卷六仁宗纪、同上宋会要改。
　　【三二】此皆睹有变而戒「皆」字原脱，据公是集卷三一论元日合朔避寝太早补。
　　【三三】未有先时旬日者也「有」原作「见」，据宋本、宋撮要本、阁本及同上公是集改。
续资治通鉴长编
卷一百八十九
卷一百八十九
　　起讫时间 起仁宗嘉佑四年正月尽是年六月
　　卷　　名 续资治通鉴长编卷一百八十九
　　帝　　号 宋仁宗
　　年　　号 嘉佑四年（己亥，1059）
　　全　　文
　　春正月丙申朔，日有食之，遣官祭社。知制诰刘敞言：「臣前论先期避殿不中古典【一】，未蒙省察。今又闻遣官祭社，稽之于经，亦未见此礼。盖社者，上公之神，髃阴之长，故曰日食则伐鼓于社，所以责上公，退髃阴。今反祀而请之，是屈天子之礼，从诸侯之制，抑阳扶阴，降尊贬重，此乃日之所由改变，非承天戒、尊朝廷之意也。且礼者先王训民事君，不可不谨，前事之失，习俗未久，苟为因循，则宪章废矣。惟陛下稽古正名，审所施为，毋以礼假人也。」杨畋传云：嘉佑三年冬，河北地震，明年日食，正旦畋复上疏，请早立皇嗣，以答天戒。按正史、实录，河北地震乃二年二月，而三年冬无河北地震事，今不取。
　　右正言□及言：「日食者，阴阳之戒，在人事则臣陵君，妻乘夫，四夷侵中国。今大臣无姑息之政，非所谓臣陵君，失在陛下渊默临朝，使阴邪未尽屏也。后妃无权横之家，非所谓妻乘夫，失在左右亲幸骄纵亡节也。羌戎顺服，非所谓四夷侵中国，失在将帅非其人，为敌所轻也。」因言孙沔在并州，苛暴不法，燕饮无度；庞籍前在并州，轻动寡谋，辄兴堡寨，屈野之衄，为国深耻。沔卒坐此废。五月丙午当考。
　　丁酉，髃臣表请御正殿，复常膳，不许。三请，乃许之。
　　自去年雨雪不止，民饥寒，死道路甚觽。诏遣官分行京城，视孤穷老病者，人赐百钱，小儿五十，畿县委令佐，赈以糜粥。
　　知开封府欧阳修言：「三元放灯，不出典礼，盖自前世习俗所传。陛下俯徇觽心，欲同民乐，勉出临幸，非为嬉游，若乃时岁丰和，人物康富，以为乐事，亦是人情。今自立春以来，阴寒雨雪，小民失业，坊市寂寥，寒冻之人，死损不少，薪炭食物，其价增倍，民忧冻饿，何暇遨游？臣本府日阅公事内，有投井、投河不死之人，皆称因为贫寒，自求死所。今日有一妇人冻死，其夫寻亦自缢。窃惟里巷之中，失所之人，何可胜数？昨日圣恩差官俵钱，正为如此。目下阴雪未解，假使便得晴明，坊市不免泥淖，圣驾所历，冲冒风寒。况方以日蚀避殿减膳，圣心忧畏，中外所知。欲乞特罢放灯；所有常年酌献之礼，若至日未得晴和，亦乞差大臣摄事。见今供拟游幸及修道路寒冻兵士，亦乞放罢，庶几上副陛下畏天忧民之心。」从之。
　　辛丑，契丹使辞，命宰相韩琦押燕于都亭驿，以上未御殿也。本纪云辛丑御正殿，复常膳。按此则未也，当考。按复常膳，御正殿，宋史俱载辛丑日，此云未御殿，固与本纪参差。然是书丁酉日已载许髃臣表请御殿复膳矣，则一书前后又矛盾也，注亦未细检。
　　壬寅，赐在京诸军班特支钱。始，赐孤穷老疾之民，用钱千万，或言于上曰：「今百姓已受赐，而不及诸军，诸军其觖望矣。」故复有是赐，凡用一亿五千万。
　　三司使张方平上所编驿券则例，赐名曰嘉佑驿令。初，内外文武官，下至吏卒，所给券皆未定，又或多少不同。遂下枢密院，取旧例下三司掌券司，会萃多少而纂集之，并取宣敕、令文专为驿券立文者，附益删改凡七十四条，上中下三卷，以颁行天下。三年三月始编。
　　甲辰，翰林学士胡宿权知贡举。
　　太子中允、天章阁侍讲、管勾太学胡瑗病不能朝。戊申，援太常博士，致仕。瑗归海陵，诸生与朝士祖饯东门外，时以为荣。及卒，诏赙其家。集贤校理钱公辅，率太学诸生百余人即佛舍为位哭，又自陈师丧，给假二日。
　　己酉，祠部郎中、崇文院检讨官吕公着为天章阁侍讲。公着以疾辞，乞改命直秘阁司马光、度支判官王安石。不报。
　　观文殿大学士、左仆射陈执中屡以疾请老，不许。自亳州徙河南，又徙曹州，皆不行，道京师，称笃，乃赐告就第，上遣使赐以茗药。
　　二月丁卯，授陈执中司徒、岐国公致仕，遇大朝会，许缀中书门下班，出入如二府仪。议者谓执中前恶杜衍，一章遂从所乞，富弼矫其失，累表乃许之。
　　戊辰，度支副使、户部员外郎唐介为天章阁待制、知谏院。介乞解言职，见皇佑五年十月。今复领言职，足以表仁宗切于听言，故特书此，其它不同此。
　　始，命韩绛、陈旭、吕景初即三司置局议弛茶禁【二】，其十月三司言：「茶课缗钱岁当二百四十四万八千，嘉佑二年才及一百二十八万，又募人入钱，皆有虚数，实为八十六万，而三十九万有奇【三】是为本钱，才得子钱四十六万九千而已，其辇运靡费丧失【四】与官吏、兵夫廪给杂费又不与焉。至于园户输纳，侵扰日甚，小民趋利犯法，刑辟益蕃，获利至小，为弊甚大。宜约至和之后一岁之数，以所得息钱均赋茶民，恣其买卖，所在收算。请遣官询察利害以闻。」诏遣司封员外郎王靖等分行六路，及还，皆言如三司议便。三司奏茶课岁入数，及遣使察六路利害，本志在去年十月，而实录不云，今附见于此。
　　己巳，诏曰：「古者山泽之利，与民共之，故民足于下，而君裕于上，国家无事，刑法以清。自唐建中时始有茶禁【五】，上下规利，垂二百年。如闻比来为患益甚，民被诛求之困，日惟咨嗟；官受滥恶之入，岁以陈积。私藏盗贩，犯者实繁，严刑重诛，情所不忍。是于江湖之间幅员数千里为陷藊以害吾民也。朕心恻然，念此久矣。间遣使者往就问之，而皆驩然愿弛其禁，岁入之课，以时上官。一二近臣，件析其状，朕犹若慊然，又于岁输裁减其课，使得饶阜，以相为生，徱去禁条，俾通商利。历世之弊，一旦以除，着为经常，弗复更制，损上益下，以休吾民。尚虑喜于立异之人，缘而为奸之党，妄陈奏议，以惑官司，必寘明刑，无或有贷。」初，所遣官既议弛禁，因以三司岁课均赋茶户，凡为缗钱六十八万有奇，使岁输县官。比输茶时，其出几倍。朝廷难之，为损其半，岁输缗钱三十三万八千有奇，谓之租钱【六】，与诸路本钱悉储以待边籴。自是唯腊茶禁如旧，余茶肆行天下矣。五年三月末，欧阳修、刘敞云。
　　庚午，广南经略司言交址寇钦州思禀峒。
　　壬申，降提点河北刑狱、祠部郎中庞汝弼知华州，坐尝知遂州补画工陈乂为传神学究也。
　　癸酉，诏吏部流内铨，嘉佑二年同进士出身及诸科同出身并放选。
　　甲戌，广西安抚都监萧注言：「交址寇思禀、古森、贴浪等峒，掠十九村人畜不可胜数，欲下广州截留进奉异兽人，候取索人畜数足，遣还本道。苟不听命，即发兵深讨。」诏本路安抚使萧固、转运使宋咸、提点刑狱李师中同萧注处置。
　　乙亥，诏三司：「以天下广惠仓隶司农寺，逐州选募职、曹官各一人专监。每岁十月，别差官检视老弱疾病不能自给之人，籍定姓名，自次月一日给米一升，幼者半升，每三日一给，至明年二月止；有余，即量诸县大小而均给之。」
　　河东经略安抚使孙沔请废府州西安、靖化、宣威、清塞、百胜、中候及麟州横戎、神林、惠宁、肃定、镇川、临塞【七】等十二堡寨使臣，其兵马粮草，令旁近大寨番遣人守护之；复创麟州西裴家垣寨，积粮草以应接麟州。诏存府州中候、百胜寨【八】，麟州镇川寨，余从之。
　　丁丑，工部郎中董沔为刑部郎中。沔尝为京西转运使，捕剧贼二十人，特迁之。
　　置馆阁编定书籍官，以秘阁校理蔡抗陈襄、集贤校理苏颂、馆阁校勘陈绎，分昭文、史馆、集贤院、秘阁书而编定之。抗，挺兄；颂，绅子；绎，开封人也。初，右正言、秘阁校理□及言：「祖宗更五代之弊，设文馆以待四方之士，而卿相率由此进【九】，故号令风采，不减汉、唐。近年用内臣监馆阁书库，借出书籍，亡失已多。又简编脱略，书吏补写不精，非国家崇尚儒学之意。请选馆职三两人，分馆阁人吏编写书籍。其私借出与借之者，并以法坐之。仍请求访所遗之书。」乃命抗等仍不兼他局，二年一代，别用黄纸印写正本，以防蠹败。熙宁八年二月四日，编校四馆书毕。
　　己卯，诏：「如闻陕西民间多滥铸大钱，以至市易不通。其以见行当三大铜钱、大铁钱并当小铁钱之二【一○】。本路官员已支三月俸者，即计其数贴支【一一】。」先是，议者欲变大铁钱当一，提点刑狱、祠部员外郎、集贤校理陆诜言：「民间素重小铜钱而贱大铁钱，他日以一当三犹轻之，今令与小钱均直，则大钱必废。请以一当二，则公私所损无几，而商贾可以通行，兼盗铸计其物直无赢，则必自止。而陕西旧藏饶州大钱，闻缘民间久不敢用，今既无盗铸，则亦可以兼行，四者皆便。」又言既更钱法，前日民负官缗者，法应加数追纳【一二】，望三分蠲其一。诏悉行之。此据陆诜传。自是盗铸乃止。然令数变，兵民耗于资用，类多咨怨，久之始定。此据本志。
　　丙戌，减罢京东路郓、齐等七州军【一三】管界巡检及驻泊兵士，以知制诰刘敞之言，而本路安抚、转运司相度以为便也。实录云置巡检，今从会要。
　　丁亥，广南西路转运使、屯田郎中宋咸上所注扬子及孔丛子，赐三品服。
　　戊子，降吏部郎中、天章阁待制、知随州刘元瑜为礼部员外郎、知信州。坐失举也。
　　诏：「减诸路指使、使臣，皇佑元年敕十人者，今留七人；不及七人，留四人；四人留三人；三人已下如旧。」
