<!-- { "loadSidebar": true } -->
　　工部言：「知河南府韩绛乞修大内长春殿等，欲转运司支钱认买木钱万缗。」从之。
　　夔州路转运使王宗望乞就成都府置榷盐司，即两蜀产盐之地置场，其井尽榷于官，然后售之于民，收无过一分五厘，岁入无虑三十万缗，乃乞量损蒲江盐直【三】，庶几兴利除害，以惠远民。成都府、梓州路并为榷盐禁地，煎盐户赴官入中，不得私买卖。陵井监之井研、荣州之应灵专置场，各差监官。其余州县盐井少处，就差税务官兼。无税务处，委令、佐置场。成都府置转般都盐务，受诸场运盐，先留息钱一分，为元买场课额，令都务增龏税约时价卖，渐抑兼并，常平盐价。略计两路共六百井，大井日煎盐千斤，小井二百，计日收十八万斤，岁得盐六千三百七十二万。约百斤之价为四千钱，为二百五十四万八千八百缗，每缗收息一分五厘，岁收息三十八万二千三百二十缗。乞降度僧牒五百、银十万两，借两路转运提举司钱四十缗为本，候三年拨还。其本钱虽当用二百五十四万有奇，若以法支移，止用今所乞数可足。诏下逐路转运司详具可否利害以闻。
　　四方馆使、荣州团练使、泾原路总管姚麟乞以南郊奏子恩赠祖福一官【四】。诏以麟世有战功，特从之。
　　诏遣官于河北、河东路依格按阅第一番保甲事艺：四方馆使、唐州刺史曹诵，入内内侍省东头供奉官、勾当内东门司阎安，河北东、西路；东上合门使、枢密副都承旨张山甫，入内内侍省东头供奉官、勾当御药院刘惟简，河东路。
　　壬寅，诏提举陕西买马官展磨勘二年，以有司言岁买马不及额也。
　　癸卯，提点开封府界诸县镇公事范峋言：「诏发开封府界户马三千三百匹，贴支河东、鄜延【五】、环庆。逐县户马已选发外，少一千一百余匹。」诏支京东西路坊郭户马，其尚少数更不贴，令峋具开封府界以故不发户马数以闻。（六月九日当考。）
　　开封府言：「故宣徽南院使李处耘孙谌、故参知政事郭贽孙爰各乞祖绘像恩。谌犯奸会赦，爰詈本属知县决杖并编管，未敢推恩。」诏并推恩，爰与右职。
　　中牟县管勾牧放未合髃马、侍禁李思道，殿侍何渊，各展磨勘三年，以经制牧马司言棚屋倒塌，马多死伤也。（朱本云事小不书。）
　　甲辰，知河南府韩绛言：「伊、洛暴涨，冲注城中军营，欲望应被水灾厢、禁军等第与特支钱，及先修军营。其水北军民被害续奏请。」诏：「经水灾民户，令体量赈恤。被水厢、禁军，以差赐般移钱，死者依漂溺民户法给钱。」（旧纪书：伊、洛溢，浸西京。新纪但书：伊、洛溢。）
　　大名府路安抚司言元城埽河抹岸，决横堤，破城。见闭子城，固护仓库等。诏北外都水监丞司、河北转运司官亲督闭塞城南横堤水口。（旧纪书河溢元城埽，浸北京，遣使赈恤，赐溺死者家钱。新纪因之，但改「溢」字作「失」字【六】。）
　　知太原府吕惠卿言：「故左藏库副使张世规子拱自言，父世规昨牵制兰州，与李经同出界，今经迁一官，父止赐绢五十，乞辞赐别推恩。」诏世规累立战功，赐绢三百。
　　泾原路经略司言，乞以彭孙该磨勘与迁官，其军功别推恩，及升都钤辖差遣。诏彭孙候磨勘毕，以赏功除领团练使。
　　丙午，诏：「户部员外郎张询、勾当御药院刘惟简赈济西京被水灾军民，并催督救护官物城壁等。其合行事如有违碍，从宜施行。」
　　河北路转运司言，河水围绕大名府，透入府城，乞多差兵夫、船筏救护。诏遣金部员外郎井亮采、勾当御药院梁从政按视【七】，合赈济事，如西京指挥。
　　鄜延路经略司言：「种谔上本军出界进讨，分遣诸将讨击不顺西贼，收夏州，至上书平白池等处有功人，内第二等将、副李浦等乞推恩。」诏：「李浦迁一官；赵守忠、李思古已死【八】，以迁官恩赏，每资赐绢五十。赵守忠百五十，李思古五十，给其家。」
　　丁未，知河南府韩绛言：「近被水灾，自大内天津桥堤堰、河道、城壁、军营、库务等皆倾坏。闻转运司财用匮乏，难出办，役兵累经徱刷，府官职事烦多，欲望许臣总额【九】，赐钱十万缗，选京朝官、选人、使臣各三十五人，与本府官分头葺补。乞发诸路役兵三四千人。」诏：「转运司于经费余钱支十万缗。沈希颜往来与韩绛同提举营葺及选使臣三员。役兵于本路徱刷二千人，如不足，即和雇。」
　　知太原府吕惠卿言：「麟、府、丰州守御人阙，已牒提举保甲司发保甲。乞令提举司官先抚谕，并立调发约束之法。」从之。又言已治两不耕地。
　　初，惠卿言：「臣伏思持久抗敌之计，虽已分团两番将士，及会定新寨守兵，而边事未息，人兵未可全减，莫若广劝公私耕种为急。盖边戍所以久困者，凡以贵籴而远输故也。今若使边地益垦，则边戍可益，而无觽寡不敌之忧；边民稍苏，而无贵籴远输之患。麟、府、丰三州两不耕地，可以时出兵开垦，不惟岁入可助边计，兼可诱致西贼蹂践田苗，设伏掩击，比于深入不测之敌境，劳逸不同。臣已委官相度耕种，伏详横山一带两不耕地，无不膏腴，过此即沙碛不毛。今乘羌人未宾【一○】，出兵防拓，广耕疾种，因其蹂践而掩击之，渐移堡铺，向外把截【一一】，则不烦深入而拓地日广。并可以招置汉、蕃弓箭手承佃，或营田军以抵戍兵，则边费省矣。愿推之陕西诸路。」又言：「官中贵籴，内地远输，增益戍兵，国计所患，而边人多乘之以射利。今广耕垦，贱籴价，省边费，乃非所欲为，必有设计谋动摇沮坏之人，惟朝廷主张督责，则事举矣。」诏陕西诸军经略司详酌施行。（三月庚申、四月壬午可考。此段与三月二十一日庚申所书并同，但彼略而此繁耳，当存一去一。八年正月二十七日云云当考。）
　　戊申，礼部言：「西南程蕃乞贡方物，旧不注籍，如许入贡，乞依五姓蕃例。」从之，诏夔州路转运司相度【一二】，比附一姓人数解发。
　　又诏开封府推官李士良提举救护阳武埽。
　　给河东路二十将神臂弓万，从吕惠卿请也。
　　侍御史张汝贤落侍御史、知信阳军，坐言事失当也。（事具甲寅日王安礼罢时。）
　　诏泾原路将官毛政等五人各迁一官，管勾文字潘班减磨勘二年，张苏循一资。以泾原路经略司奏，军功推赏未当功故也。
　　诏入内内侍省东头供奉官麦文□冲替。以管押回鹘、鞑靼、蕃部到熙河，令人于蕃界内市快行马等，故责之。
　　己酉，上批付鄜延路走马承受李元嗣：「诸路牒报，贼颇近并边，八九月必入寇，或在本路，或环庆、泾原，其势可料。惟贼来切勿惊扰，则贼情可得，处事不缪。昨兰州被围，闻者狼狈，朝廷为动心，赖经略司奏报循常，中外安定，自贼攻围以致败去，无一毫失事，惟得贼尸五万耳。所以上功悉改三官，其余守御，下至妇女，格赏之外，增赐金帛以巨万。今本路新复城砦，未经重寇，可谕经略司，悉以熙河路已行事为准，仍以军赏明谕汉、蕃。兼闻昨兰州贼退【一三】，颇以并力攻城，不钞略为恨。今入寇必惩艾前车【一四】，纵兵四略，不可不防。其余更在爱惜矢石，当时不轻发【一五】，固已得胜之半矣。明远斥堠，最为大事。可一一宣谕。」（朱、墨本同。）
　　庚戌，诏官员因公罪上簿者，再上簿展磨勘一季；会恩免者，以二当一。
　　诏鄜延路未勾收积剩钱公据二十二万六千余缗，给陕西转运司。
　　诏：「西河下水私船载谷，应输力胜钱，而回避诈匿不输者，计不输物数论。如非提举汴河提岸司船□，辄载西河盐、枣、谷，陶器、皂荚过西京及入汴者，虽经场务出引投税，许人告捕，罪赏依私载法。」都大提举汴河堤岸宋用臣请下户部着为令。（朱本云事小不当书，今依新本复存，可见宋用臣等言利析秋毫也。）
　　诏虔、吉州界并为禁铜、铅、锡地分，从户部请也。
　　辛亥，诏自今景灵宫朝献日，遇雨雪，令宰臣、亲王、执政官分献。
　　定州路安抚司言：「军城寨言：『北兵千人，拥牛具过石城南，耕黄货谷【一六】地。巡历人不能遏。』已指挥当巡官吏毋得透漏，及牒保州沿边安抚司移牒北界止约。」诏图上北人所争地，具前后照据以闻。
　　大名府路安抚使王拱辰言：「河水暴至，北京数十万觽号叫求救。凡百施为，皆是出违条贯。臣须至奏请，乞赐一不拘常例指挥。」又言：「凡干钱谷禀转运司，常平即提举司，军器、工匠即提刑司，埽岸物料、兵士即都水监。未尝有一敢专者。今应猝济民，逐官在远，须至一面先行，致违逐司条令，所以乞赐一不拘常制指挥。」上批：「其事干机速，委是奏覆牒禀所属不及者，仰依所乞施行。」
　　壬子，朝献景灵宫。
　　癸丑，分命辅臣祈晴。
　　左藏库副使、带御器械刘承绪为礼宾使、嘉州刺史。手诏以承绪妻建安郡主即先帝同母妹，故擢之。
　　诏雍王颢乳母孙氏葬报先禅院【一七】，每岁同天节度一僧。
　　甲寅，尚书左丞王安礼为端明殿学士、知江宁府。
　　初，侍御史张汝贤言：「吏部以王珪陈乞子仲端勾当京西排岸司碍选格，而本部留阙，妄作行遣。又王安礼乞子枋勾当九龙庙，见任官二人有溢员，吏部言当使阙。去年，孙固陈乞子野勾当裁造院，碍法，吏部具特旨例申禀，而都省批令具钞。及安礼陈乞侄游监泗州粮料院，则援野为例；韩缜之侄宗迪指射尚衣库，又以游为例。此乃引用都省批状，例外起例，陛下之法遂格不用。此弊相袭，实害大政，乞赐施行。」（六月甲午，汝贤奏。）上以珪子仲端已退所乞差遣，而安礼子枋、侄游差遣有条许用例奏钞，汝贤章格不下。安礼闻之，面奏乞治汝贤之罪。上宣谕可且令分析，（六月丙申日，汝贤分析。）又云：「汝贤尝言卿平日以恶言恐胁言事官。」因道汝贤所陈安礼之语。安礼乃言：「昨日论奏张汝贤弹奏臣乞差遣事，蒙宣谕汝贤奏，以臣尝有恶言诋毁，『欲头壁俱破』。切缘汝贤官侍御史，以言为职，弹奏辅臣乱法，当出于至公，不可苟用怨憎，妄摭非罪。使臣实尝诋毁，闻者岂宜传达？汝贤虽知在法亲闻乃坐，况臣初无诋毁之事，是必奸险之人以无为有，欲激怒汝贤，使中伤所恶之大臣。而汝贤率情快忿，亦昔所未有，此而不治，于纲纪风俗其害不细。乞付有司尽理施行。」上遂令汝贤分析。汝贤奏：
