<!-- { "loadSidebar": true } -->
　　帝　　号 宋神宗
　　年　　号 元丰八年（乙丑，1085）
　　全　　文
　　春正月戊戌，上寝疾。日昃，三省、枢密院诣内东门请入问圣体，遣勾当御药院梁从政、刘惟简传宣放。宰臣王珪等再附从政奏，乃令从政等引入，见上于福宁殿东寝合，自是问圣体皆如之。（两纪并书上有疾。）
　　己亥，诏不视事五日。三省、枢密院问疾于福宁殿东寝合。宰臣言上未视事，应合行事，乞权作圣旨行出以闻，事体稍重者，进画施行。又言：「六日欲于大庆殿设消灾祈福道场七昼夜，罢日，设大醮，启罢日，三省、枢密院官并宿斋，余日番宿。在京宫观寺院各道场七昼夜，差官启罢。五岳四渎，就遣所在长吏准此。」上不能言，首肯之。晚再诣福宁殿【一】，上书字谕王珪等，自来日可只早入。珪等进竹沥三器。
　　诏贺正旦辽使，令六日门辞，授书赐例物。
　　庚子，执政官晚再诣内东门，内侍传宣放。自此日惟一入。
　　辛丑，辽使辞于紫宸殿门外。
　　壬寅，执政官诣福宁殿东合问候，奏欲降赦天下，以屡获丰年，中外嘉靖，方春发生，宜有惠泽为文意，许之。
　　自此分宿本厅，右丞李清臣寓门下省。
　　甲辰，大赦天下，其赦法用第二等。（两纪并书赦天下。）
　　命户部侍郎李定权知贡举。
　　乙巳，遣辅臣诣景灵宫行礼。（旧纪书丙午罢朝献景灵宫。新纪书命辅臣代诣景灵宫。）
　　丁未，中书省言上元节欲景灵宫万寿观神御殿排设张乐，开诸宫观寺院门五日，燃灯作乐，及不禁夜、不御宣德门，诸乐艺人赐物，依旧给。从之。
　　御辇院言：「礼院定皇太后仪卫：御龙骨□子直都虞候、都头各一人，十将、长行各三十人；弓箭弩直指挥使、都、副头各一人，十将、长行各二十人；内外诸司、局务监官每遇皇太后出，差官管押。乞自今轮本院监官随行。」从之。
　　壬子，皇城使郭忠绍言神臂弓未有教习指挥。诏步人弩手及第一等者并令兼习。
　　癸丑，鄜延路经略司言第二、第四、第五将出塞讨贼，获八十八级。诏禁军、民兵、蕃兵鎫与特支钱。第六将解元忠获五百五十四级，牛羊驼马万计。诏赐将官使臣等茶、药、银各有差。
　　乙卯，上手书字谕王珪等，自今可间日入问。自戊戌上不豫，三省、枢密院日至寝合，至是上小瘳，故有是旨。
　　敕宰臣、枢密、亲王斋祷天地、宗庙，三省官、寺监长贰分祷社稷及都内诸神祠。（旧纪书髃臣祷于天地、宗庙、社稷、神祠。新纪书分遣髃臣祷于天地、宗庙、社稷。）
　　丁巳【二】，王珪等言圣体向安，御殿有期，臣等不胜欣喜。上欣然首肯之。
　　己未，上移御寝合之东榻。勾当御药梁从政及医官陈易简言于珪等，上昨日行步多，体劳有汗，再感寒气。珪等欲复日入问候，又以适得间日诏旨，遽复日入，恐人心惊忧，故且间入。
　　三省言：「己亥，以上未视事，应合行事，并权作圣旨行讫以闻，稍重者进画。今圣体向安，前诏欲更不施行。」从之。
　　诏：「闻京城内外官吏、军民、僧道各建祈福道场，今已安和，可令所司慰谕，勿重劳费。其已设道场，听满日罢。」
　　环庆路经略司言招诱西夏韦州蕃官伯德率丁口二百五十归附。诏授伯德供备库副使、本族巡检，赐银绢三百。
　　辛酉，执政官入至福宁殿，王珪言制勘熙河兰会路经略司使李宪等案熙河入界赏功状，欲候御殿取旨。从之。又言元丰五年十一月，诏臣僚上殿札子并。送中书省取旨，欲有司勘当，小事权进入候画旨施行；其难行事，中书省收讫，奏候御殿依旧。从之。
　　壬戌，河东路转运司言：「经略司去年三出兵耕种木瓜原等两不耕地，凡用将兵万八千五百四十五，马二千三十六，其费钱七千三百六十五缗，谷八千八十一石，糗糒四万七千斤，草万四千三百束。又番上保甲守御，凡二千六百三十七人，其费钱千三百缗，米三千二百石，役耕民千五百，雇牛千具，皆非民之愿。所收麻粟荞麦万八千石，草十万二千，不偿所费。又预借本司钱以为子种，至今未偿，增人马防拓之费，仍在年计之外，虑经略司来年再欲耕种，望早赐约束。」枢密院言河东经略司去岁差借民牛耕种葭芦诸寨田，及发防护军马保甲，靡耗极边贵价粮草钱物，仍夺农时，令民失业，比至收成，不偿所费。诏札与吕惠卿，宜审较利害，无蹈前失。（七年三月二十一日。七月十日可考。）
　　癸亥，执政官入至福宁殿，王珪言合门见谢辞，权放，内不许随放之人，令入门见，其上殿臣僚非召赴阙者，有奏陈事，权令进入，并至视事依旧。从之。
　　二月乙丑朔，诏朝散大夫致仕孙奇、知太医局潘璟席延赏、教授邵化及赴御药院祗候，从执政请也。
　　丁卯，诏邵州芙蓉、石驿、浮城等峒已修寨铺，其归明户及元省地百姓，如省地法应婚姻、出入、典卖田、招佃客，并听从便。从知邵州关杞请也。
　　庚午，诏河南、大名、颍昌府，郓、青、扬、邓州守臣访诸通医术者，乘驿赴阙。
　　辛未，户部言福建路转运副使王子京乞并邻近两浙、江南、广东复禁茶，诸路仍通商，未有朝旨。诏在京及开封府界、陕西路通商之外，并为榷茶地。（七年十月十七日，可考。元佑元年二月二日改此【三】。）
　　壬申，诏宣德郎河东相度坑冶孙宰乘驿赴阙，以宰通医术也。
　　丁丑，诏开封府界三路保甲所养官马生驹，不赴官等量私自市若藏买，并引领牙保及所辖人，各减盗及贸易官马法一等，许人告，赏钱二十千。
　　庚辰，诏州县社坛用石为主【四】。先是，河东路转运司申明社用石为主，植木以表之。礼部言：「祭社不屋而坛，当受霜露风雨，以达天地之气，则用石为主，取其坚久。今太社已用石主，长五尺，方二尺【五】，剡其上，方其下，埋其半。又案礼制，天子社稷方五丈，诸侯半之，州县社坛石主，尺寸广长，谓宜半太社之制。」于是下太常寺修入祀仪，而有是诏。
　　诏受纳税租，斛加一升、蒿草十束加一为耗，旧例多者及常平租课并依例，蒿草支尽有欠者，耗内听除二分。
　　辛巳，总领熙州蕃兵将皇城使吕吉领高州刺史；同总领皇城使王赡领嘉州刺史；河州蕃兵将皇城使、光州团练使李忠杰领雄州防御使，又以一官回授其子。岷州蕃兵将皇城使、沂州团练使、带御器械、权本路都监李祥升，钤辖蕃官皇城使阶州防御使包顺，授其子一官。皇城使、岷州刺史包诚领恩州团练使，皇城使、荣州刺史赵醇忠领光州团练使，皇城使、庆州刺史李蔺□讷支领康州团练使，皇城使、丹州刺史温玉领荣州团练使，皇城使颖沁萨勒领荣州刺史，左藏库使若俎没移为皇城使，余以功迁者，百二十四人。以熙河兰会路制置使李宪言，吉等渡河深入贼界转战，大败贼觽，临阵斩其将色辰岱楚，赏功也。
　　是夜四鼓，开宝寺寓礼部贡院火，承议郎韩王冀王宫大小教授兼睦亲、广亲宅讲书翟曼，奉议郎陈之方、宣德郎太学博士马希孟，皆焚死，吏卒死者四十人。（两纪并书开宝寺贡院火。）
　　甲申，上第五女卒，母朱德妃也，生始七岁，追封惠国公主。
　　丙戌，遣官分祷天地、宗庙、社稷、百神。
　　礼部言：顺祖及惠明皇后迁主，既藏于夹室，罢忌日行香，请仿僖祖忌日于景灵宫天兴殿东设帷故事，遇忌日，于永昌院佛殿之东张幄斋设追荐。诏僖、顺、翼祖并后六位，遇忌日并永昌院设幄追荐。
　　丁亥，三省言礼部贡院火，试卷三分不收一分，欲令礼部别锁试。从之。（新纪书令礼部别锁试。旧纪不书。）
　　门下省言：中书录黄：「前淮南节度推官吕公宪等状各磨勘当改官，乞下吏部先引验。」吏部已引验四人，奏已降出，正月庚子当引见，及未引验八人，见磨勘十九人。诏：「转官人依例除官，余候会问无违碍，依前次先引验讫，听其皆引见。后举主有事故【六】，并不碍引见，候朕御殿日依旧。」
　　诏日者火灾，可于集禧观为民祈福道场一月，罢日，设大醮。
　　辛卯，诏：「诸朝会，殿中侍御史关牒监察御史，又关牒在京职事官；起居舍人关牒著作秘书郎、著作佐郎，又关牒中书舍人；其余执事官关牒班内官摄，并报合门。诸三省御史台官、寺监长贰、开封府推判官六参，职事官、赤县丞以上、寄禄升朝官在京厘务者望参，不厘务者朔参。」
　　癸巳，上疾甚，迁御福宁殿东合之西间。三省、枢密院入问圣体，见上于榻前。王珪言去冬尝奉圣旨，皇子延安郡王来春出合，愿早建东宫。凡三奏，上三顾，微肯首而已。又乞皇太后权同听政，候康复日依旧，上亦顾视肯首。既退，移班东间。皇子及皇太后、皇后、朱德妃皆在帘下，珪等奏请皇太后权同听政，皇太后辞避。入内都知张茂则言皇太后且为国家社稷事大，不宜固辞。珪等请至于再三，皇太后泣许。珪进言自去岁上令皇子侍燕，髃臣皆尝见之，今必更长立，乞再瞻睹。是月，三省、枢密院、亲王，自朔日至今，日由内东门入，问候于福宁殿，惟是日未后再入【七】。
　　先是，蔡确疑上复用吕公着及司马光，则必夺己相，乃与邢恕谋为固位计。恕故与皇太后侄光州团练使公绘、宁州团练使公纪交，（哲宗即位，公绘、公纪乃迁团练使，此时但为刺史，当改之。）上初寝疾，恕密问公绘，具言疾可忧状，恕闻此，更起邪谋。确尝遣恕要公绘、公纪，二人辞不往。明日，又遣人招置东府，确曰：「宜往见邢职方。」恕曰：「家有桃鴲白花，可愈人主疾，其说出道藏，幸留一观。」入中庭，红桃花也，惊曰：「白花安在？」恕执二人手曰：「右相令布腹心，上疾未损，延安郡王冲幼，宜早定议，雍、曹皆贤王也。」公绘等惧曰：「君欲祸我家！」径去。已而恕反谓雍王颢有觊觎心，皇太后将舍延安郡王而立之，王珪实主其事。与内殿承制致仕王棫共造诬谤。棫，开封人，尝从高遵裕掌机宜于泾原，倾巧士也，故恕因之。又知确与珪素不相能，欲借此以陷珪。
