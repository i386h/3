<!-- { "loadSidebar": true } -->
　　春正月己酉，亲飨太庙【一】。辛亥，合祭天地于圜丘，大赦天下。先是，礼仪使宋白奏曰：「伏详仪注，朝飨太庙，皇帝先诣罍洗，后奠瓒，其祀天地，望先诣罍洗，后奠玉币。」上遽召宰相以问，吕端等曰：「王者亲执玉帛以事上帝【二】。玉帛者，接神之物。若沃盥而后奠献，亦足以表虔洁之意。」白曰：「如允臣所请，止一次升坛。」上耸然改容曰：「朕亲奉大祭，盖为万姓祈福，若变礼为允，当依卿奏，如合遵旧典，故不以登降为劳。」端等皆言白所陈，得礼之中也。遂从其议。
　　上以文物仗卫之盛，逶迤布濩，极望无际，因诏有司画为南郊图。
　　二月壬申朔，赠司徒、谥文正李昉卒。昉温和无城府，□厚多恕。为文章慕白居易，尤浅近易晓。江南平，士大夫归朝，昉多与游，雅厚善张洎而薄张佖。及昉罢相，洎草制，多攻昉之短。佖朔望尝诣昉第，人或谓佖曰：「李公待君素不厚，何数诣之？」佖曰：「我掌廷尉日，李公方秉政，未尝有所请求于我，我故重之。」昉素病心悸，每一发，必弥年不瘳，尝语诸子曰【三】：「我前后典诰命三十年，劳役思虑而致是疾尔【四】。」卒后，上尝谓近臣曰：「昉本以文章进用，及居相位，自知才微任重，无所弥纶，但忧愧而已。」
　　祠部员外郎、主判都省郎官事王炳上言曰：「尚书省，国家藏载籍、兴治教之府，所以周知天下地里广袤、风土所宜、民俗利害之事。当成周之世，治定制礼，首建六官，即其源也。汉、唐因之，轨范斯着，简策所载，焕然可观。盖自唐末以来，乱离相继，急于经营，不遑治教。故金谷之政，主于三司，尚书六曹，名虽存而其实亡矣【五】。谨按六曹，凡二十四司，所掌事物，各有图书，具载名数，藏于本曹，谓之载籍。所以周知天下之事，由中制外，教导官吏，兴利除害，如指诸掌。臣故曰藏载籍、兴治教之府也。今职司久废，载籍散亡，惟吏部四司官曹小具，祠部有诸州僧道文帐，职方有诸司闰年图，刑部有详覆诸州已决大辟案牍及旬禁奏状【六】，此外无旧式。欲望令诸州每年造户口租税实行薄帐，写以长卷者，别写一本送尚书省，藏于户部。以此推之，其余天下官吏、民口、废置、祠庙、甲兵、徒隶、百工、疆畔、封洫之类，亦可籍其名数，送尚书省分配诸司，俾之缄掌。俟期岁之后，可以振举官守，兴崇治教。望选大僚数人博通治体者，参取古今典礼令式，与三司所受金谷、器械、簿帐之类，仍详定诸州供送二十四司载籍之式。如此，则尚书省备藏天下事物名数之籍，如秘阁藏图书，国学藏经典，三馆藏史传，皆其职也。」上览奏嘉之，诏令尚书丞郎及两省五品以上集议其事。
　　吏部尚书宋琪等上奏曰：「王者六官，法天地四时之柄，文昌列署，体象纬环拱之文，是为布政之宫，王化之本，典教所出，何莫由斯。然而古今异宜，沿革殊制，或从权而改作，亦因时而立法。唐之中叶，兵革弗宁，始建使名，专掌邦事，权去省闱，政归三司。五代相循，未能复旧。今圣文垂拱，书轨无外，将循名而责实，庶稽古以建官，悉举旧章，以蹈前轨，而岁祀寖久，曹局仅存，有司失传，遗编多阙。臣等欲望委崇文院检讨六曹所掌图籍，自何年不系都省，详其废置之始，究其损益之源，别俟讨论，以期恢复。」上以其迂阔，竟寝之。（王炳奏议，不得其日。宋琪自吏部尚书迁右仆射在二月，今琪犹以吏书见，故附此事于二月末，实录别本亦载此事于二月乙未。）
　　夏四月甲申，屯田员外郎吕奉天上言：「司马迁史记、王起五位图【七】岁次、朔闰，皆与经传不合，以为唐尧即位之年，岁在丙子，迄太平兴国元年，岁亦在丙子，凡三千三百一年。起商王小甲七年二月甲申朔旦冬至【八】，自此之后，每七十六年得一朔旦冬至，此即古历一蔀；每一蔀积月九百四十、积日二万七千七百五十九，率以为常，直至春秋鲁僖公五年正月辛亥朔旦冬至，了无差爽。用此为法，以推经传，纵小有增减，乃经传之误，皆可发明也。古历到齐、梁以来【九】，或差一日，更用近历校课，亦得符同。恭惟圣朝文教聿兴，礼乐咸备，惟此一事，久未刊修。伏望圣慈许臣撰进，不出百日，其书必成。倘有可观，愿藏秘府。」诏许之，书卒不就。
　　先是，遣使采访川、峡诸州府贰之能否，多不治者。独知夔州袁逢吉，知遂州李虚己、通判查道，知忠州邵晔，知云安军薛颜等七人以称职闻，戊子，皆赐诏书銟谕。逢吉，鄢陵人。颜，河中人。道，元方之子也。
　　道事母至孝，母尝病，思鳜羹，方冬苦寒，市之不获。道泣祷于河，凿冰脱巾下取之，得鳜尺许以馈焉。刺臂血，写佛经。母病寻愈。及母卒，绝意名宦，游五台，将落发为僧。一夕，震雷破柱，道坐其下，了无怖色，寺僧异之，咸劝以仕。乃从进士得官，为馆陶尉。廉介，与妻采野蔬杂米为薄粥以疗饥。税过期不办，州召县吏悉枷之。既出门，它吏皆脱去，道独荷之，自下乡督税。乡之富民盛具酒馔以待之，道不食，杖其富民，于是余民大惊，逋税立办【一○】。道不胜贫，与妻谋，欲去官卖药。会都运使樊宗古素知道节行，欲荐之，辞以与其县主簿叶齐。宗古曰：「齐素不识也。」道曰：「公不荐齐，道亦不敢当公荐也。」宗古不得已，两荐之，齐缘是得改光禄寺丞、直史馆。道寻自遂州徙知果州【一一】。（道为馆陶尉，荐主簿叶齐，此据司马光日记。日记乃以道为主簿，叶齐为县令。据叶齐以馆陶主簿改光禄寺丞、直史馆，实录载于端拱二年十月，日记误也。）
　　时寇盗尚有伏岩谷依险为栅者，其酋何彦忠集二百余觽，止西充之大木槽，彀弓露刃。诏书招谕未下，咸请发兵殄之。道曰：「彼愚人也，惧罪，欲延数刻命耳，其党岂无诖误耶？」即微服单马，从仆不持尺铁，间关林壑间百里许，直趋贼所。初悉惊畏，持满外向。道神色自若，据胡黙而坐，谕以诏意。或识之曰：「郡守也，尝闻其仁，是宁害我者！」乃相率投兵罗拜，号呼请罪，悉给券归农。加赐袍带，驿奏之，又赐诏书銟谕。（七人者，又有朱协、刘检，二人名迹不显，因削去，但存其目【一二】。朱协恐即昂弟，然本传亦不着尝为川、峡何官。）
　　先是，五品以上官任子，皆摄太祝。上谓宰相曰：「膏粱之族，官勋固已荣贵【一三】，子孙仕宦者多至四五人，每覃庆，中书皆授摄官，未几即补正员，不十数年遂通闺籍【一四】，此甚弊政，亟宜革之。」乙未【一五】，诏自今止赐同学究出身，依例赴选集。
　　五月辛丑，令开封府判官杨徽之等三人按行管内诸州民田【一六】，旱甚者蠲其租。及徽之等上所蠲租数，参知政事寇准曰：「东畿夏苗，岁收三十万斛，令蠲免五分以上【一七】，其间贫下及新归业者，理当蠲免，内形势户虑成侥幸【一八】。」上曰：「自秦变阡陌，井田之制不复，故豪猾并兼，租税减耗，遂致弃本逐末。朕常念生人衣食之源【一九】，贫富不均，讼端四起。俟三五年，岁时丰稔，民庶康乐，必择强干有执守之人，先自两京立法，止取地土顷亩，不以见垦及荒田，繁重者减省，侥幸者增益之。严其法制，务在必行，庶使百姓皆足，讼端永息也。」（此事据宝训，寇准既有此言，御史因请遣使覆按，故王钦若始受知于真宗。实录、正史皆略焉，亦可惜也。别本实录于明年六月丁酉载此事，与宝训不同，今从宝训。）
　　李继迁率万余觽寇灵州，癸卯，四方馆使曹璨自河西入奏。上召宰相等于北苑门，语其故，曰：「继迁因剽劫辎重之后，颇猖獗自恣，辄窥灵武，驱乌合之觽，顿坚城之下，固无持久之理。却缘城中人赍表告急，为贼所获，贼以为危窘，因顿兵未即引去。卿等宜熟虑之，朕固有成算矣。」吕端曰：「灵武军储乏少，贼党又据瀚海津要，环庆三道，各发劲卒，约轻赍径走平夏，攻取继迁帐幕，继迁必顾惜巢穴，望风引退。如此，则灵武之围解，饟道得通矣。」上曰：「不然。三道起兵深入，所发甲卒凡几万人，何人为将领，何人将辎重【二○】，况塞垣表里沙碛，三道兵马于何处会合，须更熟筹，其事不可轻举。向者刍粟，朕令分三辈护送，丁夫悉持弓矢自卫，兵给拒马、劲弩，令为方阵而行，寇至，则分布拒马，发劲弩，士卒成列以待之。诚能遵守纪律，岂至败衄！而将校皆自率胸臆，不用条教，当寇之暴集，战具未暇施设，而丁夫已溃乱，相蹂践而死【二一】，岂谋之不臧，盖违朕节制所致也。」参知政事张洎曰：「盛暑之月，水泉乏绝，刍粟未集，而议者欲三道举兵深入，以分贼势，陛下以为未见其利，诚如圣旨。」时中使窦神宝在灵州，贼围城岁余，地震二百余日，城中粮糗皆绝，潜遣人市籴河外，宵运以入。间出兵击贼，卒全其城。（按实录，正月乙卯命曹璨知灵州，盖以侯延广病故，二月，延广卒。据璨传，璨未至即改为麟、府、浊轮寨钤辖，及继迁窥灵州，部署郭密亦已卒，而璨复自河西入奏。至六月戊戌，乃命慕容德丰复知灵州。不知春夏间灵州守臣果是何人，独窦神宝传略见此，因掇出附载，更俟考寻也。）
　　司天中官正韩显符言荧惑犯舆鬼，秦、雍之分，国家当有兵在西北；冬官正赵昭益言犯舆鬼中积尸，秦分野有兵，人民灾害之象。上语宰相等曰：「天文谪见如此，秦地民罹其殃。五星凌犯，朕尝候之，未尝无其应，朕旦夕念之，不遑宁处。李继隆等兵马已到环庆，贼闻王师之至，固已破胆，其如灵州救援未及，万一不守，城中皆汉民，必尽为此贼所屠戮。自闭壁以来，居人乏食，饿死者必觽。」上因嗟叹久之。
　　辛亥，上降手诏曰：「灵州孤绝，救援不及，贼迁猖獗，未就诛夷。居庙堂侍帏幄者，正合运奇兵而伸婉画【二二】，宜令宰相吕端、知枢密院事赵镕等各述所见利害，再护送军储至灵武，合发军民多少，举兵深入贼境，以分其势，又合用兵几何，何人将领，何人监护，直书其事，言不必文，只今日实封来上。」吕端等相率诣长春殿见上，言曰：「臣等若各陈所见，恐乖询谋佥同之义，望共为一状，述其利害。」张洎越次奏曰：「吕端等备位廊庙，上有所询，乃缄默而不言，深失吁谟之体。」端曰：「洎欲有言，不过揣摩陛下意耳，必无逆鳞忤旨之事。」上默然。
　　壬子，洎上疏曰：
