<!-- { "loadSidebar": true } -->
　　初，王中正在河东，奴视转运司官，凡有须索，不行文书，但遣人口传指挥，转运使惕息不敢违。公岳等以口语无所凭，从容白中正云：「太尉所指挥事多，恐将命者有所忘误，乞记之于纸笔。」自后始以片纸书之。公岳等白中正：「军出境应备几日粮？」中正以为鄜延受我节制，前与鄜延军遇，彼粮皆我有也，乃书片纸云：「止可备半月粮。」公岳等恐中正道乏绝，阴更备八日粮。及种谔既得诏不受中正节制，委中正去，鄜延粮不可复得，人马渐乏。中正不习军事，自入贼境，望空而行，无乡导斥候。性畏怯【一】，所至逗遛，恐贼知其营栅之处，每夜二更辄令军中灭火，后军饭尚未熟，士卒食之多病，又禁军中驴鸣。及食尽，士卒愤怒，流言：「当先杀王昭宣及庄、赵二漕，乃溃归。」中正颇闻之，阳于觽中大言，必竭力前进，死而后已，阴令走马承受全安石奏：「转运司粮运不继，故不能进军，今且于顺宁寨境上就食。」公岳等亦奏：「本期得鄜延粮，因朝廷罢中正节制，故粮乏。」上怒，故令□置狱劾公岳等。公岳等急，乃奏：「臣等在麟府本具四十日粮，王中正令臣止备半月粮，片纸为验。臣等阴备八日粮，今出塞二十余日，始至宥州，粮不得不乏。」上徐悟非公岳等过，乃有后命。时即隰州置狱，中正恐公岳等复有所言，甚惧，及还朝过隰州，谓公岳等曰：「二君勿忧，保无它。」既而公岳等各降一官，职事皆如故。（此并据记闻附见，当考。黄庭坚作黄廉行状云云，已附十月二十日。）
　　权鄜延路转运使李稷言：「粮道阻节，见开路折运，乞朝廷指挥讨除后患。」上批：「详稷所论事理，极为可忧，委是轻进未得，宜依所奏下种谔速移军近塞，并力讨除不顺羌贼，应接馈饷。俟一切清荡，本路相直河南之地，朝廷当别下所向指挥。」（朱本签贴云：「此事上已收，削去。」今复存之，上所收元与此不相干也。）
　　种谔初被诏当以兵会灵州，而谔枉道不进，既发夏州，即馈饷乏绝。谔驻兵麻家平，士卒饥困，皆无人色。谔欲归罪漕臣，诛稷以自解，或私告稷，稷请身督漕运，乃免。民夫苦折运，多散走，稷不能禁，使士卒斩其足筋，宛转山谷闲，数日乃死，至数千人。稷初被诏得斩知州以下乏军兴者，上下以严令相驱迫，选人摄官，部夫上道，即专戮，惟百姓多被杀云。（此据种谔及李稷传并谔墓志。朱本签贴云：「稷所斩九十六人，前史官以为数千人，多张人数，以害先朝政事。」删改云：「民苦折运，多散走，稷不能禁，遣属吏斩三百余人，躬自监斩九十余人。」新本复用墨本，今从之。墨本又云：「稷举张亚之督运司，亚之斩民夫。」按亚之乃稷所辟举，随稷而已，今不别出亚之姓名。）
　　徙知河阳、观文殿学士冯京知青州。
　　乙酉，诏：「王中正军马已经宥州战胜，其兵员并与特支钱，以鄜延路抚养库钱给。」
　　又诏：「王中正已不节制鄜延，兼画定河东对境地分，别未有官司商量照管军事，宜增差赵□措置麟府路军马事。仍差蔡烨权管勾河东转运判官，径赴军前，往来计置馈运，赵□权兼都转运司职事，候蔡烨到日更不管勾。」（要见烨何官。）
　　初，河东发民夫十一万，中正减粮数，止用六万余人，余皆待命于保德军。既而朝旨令余夫运粮，自麟州出，踵中正军后，凡四万人，遣晋州将官訾虎将兵八千护送之。虎等奏兵少夫多，不足护送，乞益兵出塞，及不知中正何所之。有诏召夫还，更令自隰州趣延州饷中正军。于是□奏役非其时，遂罢之。（罢取保安粮，据墓志载十一月九日，此据记闻。□奏冬气已深，冰冻草枯，馈运难通。乃罢之。奏语颇同。□谓王中正为种谔所欺，乞罢取保安粮。今但存其事，又恐前后只是一事。河东第五副将訾虎等奏：「准都转运司牒令裹送粮草前去，即日亦不知王中正札寨去处。臣等带领人兵五千一百四十一人，裹送人夫三万有余，其夫粮连夜至，二十四日酉时后离寨，尚未及一二里，臣等纔候夫粮引拽通行，本将兵马收后进发。」御批：「宜再下王克臣，仰火急催促依前降指挥，更不得前去。」元丰四年十二月十一日下，此据御集，当与记闻参考其时日别修。恐十二月初，赵□已不在河东漕司矣，十一月九日□已责相州，纵敕命到迟，不应一月后犹未受也。）
　　权发遣鄜延路转运判官张亚之言：「西界□堡、义合、细浮图寨日惧讨杀，又未有官军至彼应接，及经种谔杀败蕃贼，残党窜山谷闲，虑出没邀截粮道，乞下鄜延路经略司遣兵将晓谕招降。」诏沈括详亚之所奏，应接招纳，如兵不足，即牒种谔相度施行。
　　权鄜延路转运使李稷言：「十月丙子，兵夫夜结阵驻移埚河，西贼屯兵蒲桃山。丁丑未明，曲珍领步骑先与贼接战，分锐兵绕蒲桃山出贼后，首尾合击走之，斩首四百级，获器甲二千、马五十、伪宣敕七、铜印一，降四十余人。进宿曲水平。戊寅驻大里川，至晓收集不齐，人夫冻死在道，无复收敛。役非其时，理无可济，见今极力催驱。」
　　鄜延路经略司言：「准转运司牒，闻昨随大军不及并逃亡禁军、人夫、避役厢军等，藏伏于延州东路山涧，遮略行人。本司已牓诸处，限半月赴所在官司自陈，与免罪。」
　　是日，高遵裕次灵州城下，鄜延、环庆两路合一军，凡兵及夫三十万有奇。遵裕以为城朝夕可拔，不欲刘昌祚分其功，乃遣昌祚与种谔、桑湜同巡逻营寨，行二日皆遇贼，战却之。初，贼数万奔冲，势颇急，昌祚令中军射神臂弓，又自出阵射之，凡数百发，射中首领仁多啀丁，贼稍北。乘胜掩击，获印二、马一百四十匹，器甲倍之，归纳遵裕帐下。遵裕犹不怿，责昌祚不禀节制，每马一匹给银楪子一，觽諠哗，昌祚密谕止之。城久不下，粮草告乏，昌祚侦巾子岌、鸣沙川有积聚，白遵裕，愿遣骑往取之。凡往复两日，得草一万余束，粟、豆千三百斛，使自输官取直，泾原兵仰给有余，则转给环庆。两军有无虽通，然人情终各自为计云。（此据昌祚墓志及本传并南迁录。取鸣沙川粟，已详见十月二十八日辛巳。）
　　丙戌，泾原路经略司言：「刘昌祚战磨□隘口，生擒西贼二十二人，留为乡导，斩唱塆等十二人。」（磨□隘之捷已详见十月十二日乙丑。）
　　诏：「王中正兵自麟州出界，已至鄜延路，闻暴露日久，人多疾病，今虽驻并边，亦虑无以休息。可令计会沈括，分擘于延州、保安军诸城寨歇泊，委赵□、王中正指挥将佐存恤照管，整齐器甲，补葺衣装，屋宿火食，赡养士气。候歇泊定，即令迤逦起发，取便路往河东，依近降图画地分讨定贼境。仍令中正具析元领若干人马，若干伤折病死，若干逃亡，见管若干，以闻。」于是中正引军还延州，计士卒死亡者近二万；民夫逃归大半，死者近三千人，随军入寨者万一千余人；马二千余匹，死者几半；驴三千余头无还者。（此据司马记闻，附丙戌得旨班师归延州下。）
　　雄州言：「准涿州牒，请早根勘经历官司妄申举及深入当界地分村坊检问贼寇。」诏：「雄州自今凡与北人理辨边界小事，不得全无瞻顾，务为枝词，致招引北界移书侮慢。」
　　丁亥，诏尚书都省及六曹各轮郎官一员宿直，寺、监长贰五日一宿。
　　令少府监铸省、台、寺、监印记凡六十三。
　　河东路提点刑狱黄廉言：「准朝旨往代州定验有无人侵北界地采薪，臣亲往瓶形等十二寨缘边界壕按视，一一详考。委是古道，即不根究，内有道近铺屋及密抵林木，委是人迹往还，本铺守卒朝夕采薪，舍远就近，不能无之；及有避远取直过往，虽非采薪，亦不当直过。」诏：「逐寨不觉察采柴及取直过往寨官并本地守铺人员，令河东路经略司劾之。」（八月七日廉初受命，明年正月十二日、二十五日，又二月六日，当考。元符二年，内殿承制吉先上书云：「昔在元丰之闲，夏国囚废其主，朝廷兴师以伸吊伐之义，兵未出境而契丹应之，乃以争团山子道路为名，移牒瓦桥云：『代州瓶形寨使臣非礼遮本国巡边人马，当道已指挥本地分官司御敌拒捍去讫，请达于南朝照会。』朝廷委河东路提点刑狱黄廉诣瓶形寨按问其事，厥后未踰浃旬，北界之兵果来压境，此盖为夏国之声援也。是时臣任瓶形寨监押，睹契丹军马蚁聚甚觽，臣奋不顾身，入北人白刃中，以理道婉顺说谕，而事以和解。寻准神宗皇帝御前札子云：『北人开张旗帜，彀弓露刃，本欲示强，不肯回屈，本寨使臣又惧纵其侵轶之患，必与之斗争，则恐激成边事。今后权听出入，别取朝廷处分。』因与契丹再分画团山子以西边界。臣以此知二国相援，不啻如左右之手也。」此事与实录所载差不同，当考。黄庭坚行状云云，更详之，已附八月七日。）
　　诏：「熙河路都大经制司已分画地分讨贼，更不节制泾原路军马，令刘昌祚等依旧受高遵裕节制。」
　　环庆路经略司言：「第三副将傅谏申：『西蕃部香都称夏国主遣人追礓诈寨守兵约三千人，香都焚本寨楼橹，与妻屈名来降。』已令傅谏往收礓诈寨及发撅窖物。」诏礓诈寨令经略司应副修葺，仍指挥傅谏量差兵防拓。
　　种谔言：「自十月庚午离夏州，遣曲珍等领兵通黑水、安定堡路折运粮，遇贼与之战，斩获贼钤辖、首领以下七十八级，降六百五十人。」余如李稷奏。（新纪丁亥诸军合攻灵州，种谔败夏人于黑水。按合攻灵州非丁亥日也。旧纪但书丁亥种谔败夏人于黑水，获首千七百级，级数与谔奏不同，当考。）
　　熙河路都大经制司言：「十月乙亥至屈□山遇贼，斩获四百级，生擒百人，获牛马羊万余，见于打啰城川【二】下营。西界禹藏郢成四自贼寨遣人以蕃首乞发兵应接，分遣将士招纳，本人以汪家等族大首领六人并蕃部及母、妻、男三十余人来降，各赍伪印并伪宣告数道。郢成四于西域一带世为酋豪，族望最大，今既内附，郢成四已授内殿崇班，其余六人与右班殿直及三班差使。遣家属老小复归西使城及龛谷堡族帐，其郢成四等并令随军。」
　　戊子，高遵裕始自以环庆兵攻灵州城，时军中皆无攻具，亦无知其法者，遵裕旋令采木为之，皆细小朴拙不可用。又欲以军法斩刘昌祚，觽共救解之。昌祚忧恚成疾，泾原兵皆愤怒。转运判官范纯粹谓遵裕曰：「两军不协，恐生他变。」力劝遵裕诣昌祚营问疾，以和解之。遵裕又使呼城上人曰：「汝何不速降？」其人曰：「我未尝叛，亦未尝战，何谓降也？」（此据记闻。）
