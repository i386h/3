<!-- { "loadSidebar": true } -->
　　王岩叟既除起居舍人，固辞不拜。是日，中诏付吕公着曰：「岩叟不能自力为朝廷论事，而多计会已下之官扶同论列，及荐张舜民不当，欲行黜责。然以前后论事颇多，不欲深罪，亦难为授起居舍人。今因坚请外补，欲除与一直集贤院、提点刑狱差遣，于恩礼不为不优也。如中理，则待批岩叟再乞外补状，付外施行。卿相度如何，却实封进入。」公着言：「岩叟近日言张舜民事，诚为过当，但自来台谏亦多是相率论事，今若因其坚乞外补，与除直龙图阁、知藩郡，近时朱服、满中行皆自起居舍人因有人言，如此除授。」又批付公着曰：「王岩叟在言路日浅，虽有除命，比朱服、满中行不曾赴职。卿相度于次龙图阁下一等职任拟定，实封进入。」竟以岩叟为直集贤院，然故事知杂侍御史无为提点刑狱者，乃除知齐州。（王岩叟出知齐州，实录于六月八日因傅尧俞补外乃言之，今从吕公着家传，附五月二十六日。按：尧俞二十二日改吏侍，岩叟寻出，尧俞遂力辞新命，自当先书岩叟之出也。吕大防政目：岩叟知齐州在二十八日。）
　　戊寅，刑部言：「大理寺右治狱，应命官犯罪并将校犯徒以上或赃罚，余人罪至死，请依旧具案以闻，并下左断刑详断，非品官者，仍断定刑名。应流以下罪人，刑名疑虑或情法不相当，亦拟定先上刑部裁度。如所拟平允，即具钞或检拟取旨。应刑名疑虑，仍听赴左断刑评议，并比附取裁。」从之。
　　枢密院言：「殿前马步军司申请于马军头额内复置枪手一分，并给官马，与诸班枪手仍旧教阅。应弓箭手兼习蕃枪者，并权罢，都令兼习小枪。」从之。（新削。六月十四日又见，此可削。）
　　己卯，诏：「河州南川寨围闭贼马并已退散，所有因今来事宜曾经抽差牵制应援汉蕃军兵等，并令刘舜卿以劳佚轻重等第特支。其南川寨守城汉蕃军兵、妇女等，如昼夜捍御，委有劳效，亦依则例轻重支给，并就委走马承受喝赐，令转运司应副。其经战立功及守捍有劳、矢石伤中应论赏人，并等第保明以闻。」
　　诏河北、陕西路提刑兼提举保甲，并依提刑司分路。
　　礼部言：「交州进奉人乞进卖象牙等，估九千四百九十贯有奇【一○】。」诏特添赐并估支钱一万贯。（新削。）
　　泸南沿边安抚使司言：「请应泸州界土人因边事补授班行，自出备土丁、子弟在本家地分把拓之人，并循久例把拓边界，更不与请给，亦不理为资任磨勘改转。若别有劳绩战功，并被差入远界，合该推赏，自系临时奏请恩旨。其敢邀功生事，根究得实，并不用荫赎，特行决配广南远恶州牢城。」从之。
　　庚辰，神宗皇帝禫除，髃臣慰如仪。
　　注　　释
　　【一】八月二日罢「二」字原脱，据宋会要职官六六之三七补。
　　【二】二圣首从公言辟言路「首」原作「旨」，据阁本改。
　　【三】吕公着送示内降批旨「批」下原衍「降」字，据长编纪事本末卷一○四张舜民罢司职删。
　　【四】请候分画界至了日进筑「画」原作「尽」，据阁本改。
　　【五】泾原曾有西贼出没「曾」原作「会」，据阁本改。
　　【六】时雨溥进「进」原作「霪」，据阁本改。
　　【七】大理少卿杜纯「杜纯」原作「杜纮」，据宋史卷三三○杜纯传、宋会要职官二四之一○改。
　　【八】知洪州熊本降朝散大夫「降」原作「除」，据阁本及宋会要职官六六之三五改。
　　【九】宝文阁直学士「阁」原作「殿」，据阁本改。
　　【一○】估九千四百九十贯有奇「估」原作「事」，据阁本改。
续资治通鉴长编
卷四百二
卷四百二
　　起讫时间 起哲宗元佑二年六月尽其月
　　卷　　名 续资治通鉴长编卷四百二
　　帝　　号 宋哲宗
　　年　　号 元佑二年（丁卯，1087）
　　全　　文
　　六月辛巳朔，髃臣上表乞举乐，答诏不允。自是五上表，乃从之。
　　京东路体量赈济王古奏，知郓州滕元发存抚流民有方，赐诏书銟谕。（元发本传云云。）
　　壬午，神宗皇帝乳母秦晋国安仁保佑夫人张氏以守永裕陵进封□楚国安仁贤寿夫人。（御集在四日。）
　　癸未，诏：「应官员差出违法者，不得以差出月日理为考任。若不满十日，或不妨本职，或已申陈而不为施行者，并听理。」
　　甲申，承议郎彭汝砺为起居舍人。执政有问新旧之政者，汝砺曰：「政无彼此之辨，一于是而已。今所变更，大者取士及差役法，行之而士民皆病，未见其可也。」（此据曾肇志汝砺墓，当考。）
　　吏部郎中王陟臣为右司郎中，工部员外郎王古为吏部员外郎，户部员外郎张询权发遣两浙路刑狱。
　　尚书省言：「准内降：『河南府法曹参军刘堂近进春秋义，及元丰八年六月后累上封事，皆有可采，宜观其人材，特与录用。』请令吏部与循一资，仍注陕西边郡职官差遣。」从之。
　　中书省言：「编排神宗皇帝御制所状：请除应干边机严密文字更不纂集，自余常行约朿，虽干边事，并着于篇，别为卷帙。至成书，惟不以赐臣下。」从之。
　　鄜延路经略使赵□言：「闻兰州进筑西关城，又闻欲增展康古寨，此皆西夏必争之地，请降约束诸路各守旧疆，不宜更有侵占。」诏游师雄与刘舜卿相度可与未可修移，如何措置不致生事，可以趣办。
　　初，王师拓土至枹罕，始建州县。唃氏余种，独董□尚存，退保青唐，国祚不绝如覴。其首领鬼章诱知河州景思立、偏将王宁会踏白城，伏发，二将俱没。自是鬼章颇自矜大，函二将首级，时出之以慑制西域于阗等，诸国皆畏惮之。董□籍此一战之胜，遂复其国，而王师亦不复西矣。神宗深轸之，乃下诏，获鬼章，官正使、金帛各数千，命李宪等购之十余年，不能得，竟以汉爵縻之，岁有廪赐。元佑初，专务安静，罢制置府，减戌卒，削□官，握兵将帅相继以罪罢去。由是鬼章有窥觊故土之心，与夏国阴相结连，约分其地，自引兵攻南川寨，城洮州，使其子结□龊诣宗哥请益兵，为入寇计。阿里骨以鞍马报聘甚厚，遣人鬻马汉界，结属羌为内应，凡受要约者以垩本族蕃塔为验，自熙河五郡，秦、渭、文、龙、阶、成等州，及镇戎军、德顺军两军，垩蕃塔而应之者十已七八，而人不知也。知岷州种谊独刺得其情，以为不除鬼章，边患不能息，乃暴其奸状，条具攻取大利，申经略司，凡十余状，不报，遂闻于朝廷。朝廷下其议于经略司，经略司辄沮抑，朝廷疑之，（此已上并据张舜民所作种谊墓志。）择可使者与边臣共议。执政言游师雄可使。时师雄为军器监丞，即命师雄往熙河兰会勾当公事。师雄乃言：「奉使绝塞，兵谋军势闲不容发，俟中覆则失机会。欲如古者大夫出疆遇事得专决。」诏许之。（游师雄行边，实录不书其初命，因与刘舜卿相度城西关，附见于此。师雄为军器监丞，政目在元年十二月六日，师雄行边以七月三日至熙河，则其发京师亦必在五月末、六月初也。六月八日，师雄又请劳问包顺等，实录始载其出使官名，盖此时师雄受命未久耳。不知实录不详载师雄初命何故，当考。编年称师雄以四月行边，因鬼章犯南川寨，城洮州，即载之。按：四月五日，洮东安抚司言结□龊入寇，诏刘舜卿相度备御。二十二日，舜卿言已令阿里骨约束鬼章。是月，朝廷盖未遣使也。五月十三日，密院奏，熙河等处累言西蕃与夏人约和，犯定西城，杀□猛，又犯蔺家堡。诏赵□密探因依。此时盖亦未遣使也。十八日，洮东安抚司言，西贼以五月二日围南川寨，诏刘舜卿救援。二十四日，密院又言，未见奏到解围次第。然则遣师雄必在此时，但实录院偶失书耳。编年云四月遣师雄，误也。鬼章城洮州月日当更考之。不载师雄初命，盖崇宁史官抹杀元佑功状故也，绍兴史官亦弗详考，惜哉！张舜民游师雄墓志云：「二年春，迁军器监丞。夏四月，吐蕃寇边，其酋长鬼章青宜结素号桀黠，熙宁中，陷河州踏白城，杀主将景思立者。自元佑以来，例行姑息，因乘间喧属羌，结夏贼为乱，谋分据熙河。朝廷患之，择可使者与边臣措置，佥以师雄行边。师雄奏以为奉使绝塞，兵谋军势闲不容发，俟中覆则失机会，欲如古者大夫出疆之事。上允其请，许以便宜从事。师雄既至，谍知西夏聚兵于天都山，前锋已屯通远境上，吐蕃之兵欲攻河州，鬼章又欲以别部出熙州。师雄将先发以制之，告于熙帅刘舜卿，曰：「彼众我寡，奈何？」师雄曰：「在谋不在众，斗智不斗力，此机一失，后将噬脐。傥不济焉，愿为首戮。」议三夕而后从之。分兵为两道：姚兕将而左，破伦布宗城，斩首一千五百级，攻嘉木卓城，断黄河飞桥，青唐十万之众不得渡。种谊将而右，破洮州，擒鬼章及大首领九人，斩首一千七百级，余众奔溃，溺死者数千人，洮水为之不流，遗铠仗、刍粮数万。于是奏捷曰：『臣闻憺天威，震皇武，所以讨不庭也。今西夏受册而弗谢，辄阴援吐蕃鬼章结衅，犯顺作奸，欲为边患，臣与主帅合谋，将义兵，行天诛。赖陛下圣神，陷陈克敌，斩获以万计，生擒元恶，系送北阙下。愿戮尸矒街蛮夷邸间，以示万里。』书奏，百僚班贺，遣使告裕陵。朝廷欲厚赏师雄，而言者谓邀功生事，必开边隙，甚者则欲坐以擅兴，遂薄其赏，止迁奉议郎，赐绯。先是，青唐酋长来告主帅曰：『董□死，阿里骨秘不发丧，诈以为当嗣立，请于朝廷。已而复杀董□妻森摩氏，囚温溪沁部族首领【一】，国人怨之。若中国以兵问罪于境上，当杀阿里骨以献，愿立董□之后，以安国人。』主帅未纳。师雄方使而闻之，喜曰：『此天赞我也！』具利害上于朝，且曰：『若遣赵醇忠于青唐城，依府州折氏，世受封爵，则西方可保百年无变矣。』会鬼章就擒，其事遂寝。」青唐录云：「师雄以七月三日至熙州，闻夏人遣大首领威明阿乌往青唐计事，阿里骨囚本朝使者高升，兼闻阿里骨杀其国母森摩氏，国人怨之。师雄奏乞因人心【二】，诛阿里骨，立赵醇忠；又奏乞先出兵伐其谋。不报。」按青唐录先云三月鬼章寇洮州，掳赵醇忠，不知醇忠何时得脱，今又议立之。）
　　丙戌，诏赐扬王妇崇国夫人冯氏为希真凝寂大师，赐紫衣，法名守冲，居瑶华宫。冯氏在元丰中以扬王不睦听离，送瑶华宫入道，未赐法师名号，故有是命。
　　戊子，以刑部侍郎范百禄为吏部侍郎，鸿胪卿孔宗翰为刑部侍郎。殿中侍御史上官均言：「宗翰行义无闻，才识闇滞，外有端愿之表，内无刚毅之操。屡典藩郡，皆无善状，擢贰秋官，士论不允。乞追寝新命。」凡三奏，不报。
