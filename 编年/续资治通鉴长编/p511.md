<!-- { "loadSidebar": true } -->
　　又言：「臣近以王逵所为任性，加以残酷，不可令久居表率之任，乞降差遣。窃知下本路提刑司体量，且提刑与转运俱是按察之官，事相关连，宁无私徇，纵情状灼着，恐未能必达朝旨。兼王逵先任荆湖南路之日，以非理配率钱物，臣僚奏劾，降知池州，寻该赦宥移福州，未几，又自扬州授今任。虽遇霈泽，弃瑕录用，然刻暴之性难以悛改。凡所行事，布在朝野，无不具知【一八】，且非暧昧，臣与王逵素不相接，但以物议不允，须至上言。伏望圣慈特出宸断，只合依杨纮例，与降一小郡，所贵天下酷吏稍知警惧。」讫不从。逵以五年春末将漕江西，是年夏末，乃移荆湖北路云。逵以五年三月除江西漕，其徙湖北，实录阙之，参考他书【一九】，当在七年夏间，今附见。江西聚敛，逵实为此，包拯二疏，载其事颇详，今掇取附见。然拯六年六月已除京东漕，劾逵二疏，当在五年冬或六年夏，此时拯出台将踰年矣。
　　己巳，诏谏官除朝参外，非公事毋得出入请谒。
　　是日，讲筵读贾谊传，论三公、三少皆天下端士，与太子居处出入，故少成若天性，习惯如自然【二○】。帝曰：「朕昔在东宫，崔遵度、张士逊、冯元为师友，此三人皆老成人，至于遵度，尤良师也。」又尝问宋祁曰：「孙奭、冯元有子孙在朝否？」祁曰：「奭子瑜为崇文院检讨，元子譓监内衣库。」帝问其材行何如，祁以实对，帝曰：「二人名儒，奭尤淳正。」
　　庚午，以交州进奉使、秘书丞杜文蔚为屯田员外郎，副使左侍禁冯昌瞻为内殿承制。
　　壬申，赐环庆路蕃官新州刺史思顺、慕恩、赵明各一子官，以其扞边有劳也。实录、会要并云，新州刺史思顺、供备库副使慕恩、赵明。按五年八月，慕恩已自供备库副使迁洛苑使，赵明自内殿承制为东染院副使，不应此时二人却同为供备库副使，今削其官，但着姓名。又所谓新州刺史思顺，初不知谓谁，当考。嘉佑七年四月，复书新州刺史、右屯卫将军思顺为右骁卫将军。
　　五月乙亥朔，置桂阳监华除寨，以禁军五百人守之。
　　丙子，东头供奉官李玮为左卫将军、驸马都尉，选尚福康公主也。玮，用和次子，上追念章懿太后不已，顾无以厚其家，乃使长女降焉。嘉佑六年六月乃出降。
　　知谏院王贽言：「臣僚章疏内，有事合更张者，送两制及台谏官等同议，动经半年余，未见结绝。缘官员数多，迁移不定，其间若事或分寸有益，即迟一日有一日之损，盖素无条约，而务在因循。欲乞今后应批状下两制及台谏等官同定者，乞限五日内聚议，半月内连书奏上。如议论不同，才识特异，稽合礼法【二一】，自有建明，即许别状以闻。」从之。仍诏已送下详定文字，亦依此日限详定奏闻。
　　戊寅，诏同提点刑狱武臣自今非历知州军而无过者，无得差。
　　己卯，赠西头供奉、合门祗候张化基为密州观察使，化基，美人之兄，特恤之。
　　辛巳，追封卫国长公主为鲁国长公主，赐谥昭怀。
　　壬午，以武昌节度使、知永兴军程琳为宣徽北院使，判延州兼鄜延路经略使，仍为陕西安抚使。徙知郓州、资政殿学士、给事中富弼为京东路安抚使、知青州；知扬州、资政殿学士、给事中韩琦为京西路安抚使、知郓州。
　　知青州、翰林学士、户部郎中叶清臣兼龙图阁直学士为永兴军路都部署兼本路安抚使、知永兴军。始，清臣辞邠州不赴，得知澶州，不三月改青州，于是又徙永兴军。上初欲进清臣官为谏议大夫，宰相陈执中曰：「故事，两制自中行郎中迁左右司郎中，今迁谏议大夫，太优，乞且令兼龙图阁学士。」上许之。故事，新除知永兴军者，当有锡赉，执中曰：「清臣近已得赐。」遂不与。清臣愈恨，过阙请对，于上前数执中之短，且力辞阁学士不拜，上锡赉之，亦不受。然上遇执中如故，清臣卒赴永兴。
　　乙酉，引进副使、知保州王中庸为西上合门使。中庸提举修筑河北五州军堤道成，特迁之。
　　丁亥，广南东西路转运使傅惟几、高易简等言，猺贼唐和尚令其子执要领诣官，自言愿贷粮米，居所保峒中，请敕荆湖南路钤辖杨畋，趣赴连、韶州山下，共告谕之，使以兵械输官，质其亲属，仍请补为峒主，先给告下转运司。皆从其请。
　　己丑，补唐和尚、盘知谅、房承映承泰、文运等并为银青光禄大夫、检校国子祭酒，兼监察御史、武骑尉，充峒主。知谅等，和尚党也。畋曰：「贼剽攻湖广七年，所杀不可胜计，今使饱资粮，据峒穴，其势必不久复乱。」欲招贼出峒而赋以田，与转运使异议，不听。明年，贼果复出阳山，畋即领觽趋岭外，涉夏秋，凡十五战乃溃。广东转运使傅惟几、广西转运使高易简也，不知何人与畋异议，当考。傅惟几招降，何郯奏议可考。
　　水洛城都监、内殿崇班、合门祗候刘沪卒。其弟渊将护丧东归，居人遮道号泣，请留葬水洛，立祠城隅，岁时祀之。经略司言熟户蕃官牛銟逋等愿得沪子弟主其城。乃复命沪弟淳为水洛城都监。
　　己亥，命翰林学士杨察除放天下欠负。
　　臣僚上言，唃畼啰子瞎毡别作一城住坐，欲绝往来进奉之路，恐与元昊相通，亦虑夏国有结亲之好，乞赍诏敕存抚。知秦州梁适亦言唃厮啰父子，欲依例只作经略司意度差人量赍信物，以存抚为名，因便令体探事宜【二二】及招买鞍马，从之。
　　辛丑，诏西北二边有大事，自今令中书、枢密院召两制以上同议之。
　　六月乙巳，诏畜猛兽而害人者，以违制论。
　　辛亥，命翰林学士、权三司使张方平为南京鸿庆宫奉安三圣御容礼仪使，入内都知王守忠都大管勾仪卫。
　　乙卯，太常礼院言：「按礼，祀昊天上帝、日月星辰并用□秸，五帝用筦，至唐始加褥。今南郊配位，各设席加褥而无□秸与筦，又礼以茅缩酒，今但供零陵香灌其上，殊无所稽。宜更制□秸、筦席为籍，而缩酒用茅。」从之。
　　辛酉，诏天下知县、县令非鞫狱无得差出外。八年八月壬戌可考。
　　壬戌，置北京留守司御史台。
　　诏臣僚移任求朝见者，留京师毋得过十日。此必为叶清臣故也，然史不详其事，当考。
　　丁卯，诏审官院，益、梓、利三路并选历官无私罪人为知州。
　　庚午，命参知政事丁度提举编修唐书。
　　先是，夏竦谗言石介实不死，富弼阴使入契丹谋起兵，朝廷疑之。弼时知郓州，亟罢京西路安抚使。既而北边按堵如故，竦谗不效，弼自郓州徙青州，仍领京东路安抚使。
　　竦在枢府又谗介说敌弗从，更为弼往登、莱结金坑凶恶数万人欲作乱，请发棺验视。朝廷复诏监司体量。中使持诏至奉符，提点刑狱吕居简曰：「今破冢发棺，而介实死，则将奈何？且丧葬非一家所能办也，必须觽乃济，若人人召问之【二三】，苟无异说，即令结罪保证，如此亦可应诏矣。」中使曰：「善。」及还奏，上意果释。介妻子初羁管它州，事既辨明，乃得还。
　　侍御史知杂事张□及御史何郯尝极论其事。郯奏疏曰：
　　伏闻朝廷近降指挥，为疑石介，遍根问旧来曾涉往还臣僚，以审存没。中外传闻，颇甚骇异。缘石介平生，颇笃学问，所病者，道未周而好为人师，致后生从学者多流荡狂妄之士。又在太学日，不量职分，专以时事为任。此数端是可深责，其于它事，计亦不为。况介前年物故，觽已明知，万一使介尚存，一叆小丈夫，亦何所图？臣闻此事造端全是夏竦，始初阴令人摹拟石介书迹，作与前来两府臣僚简尺，妄言事端，欲传播入内，上惑聪明【二四】。夏竦岂不知石介已死，然其如此者，其意本不在石介。盖以范仲淹、富弼在两府日，夏竦曾有枢密使之命，当时亦以髃议不容，即行罢退，疑仲淹等同力排摈，以石介曾被仲淹等荐引，故欲深成石介之恶，以污忠义之臣。皆畴昔之憾，未尝获逞。昨以方居要位，乃假朝廷之势有所报尔，其于损国家事体，则皆不顾焉。
　　伏望圣慈照夏竦之深心，素来险诈，亮仲淹、弼之大节，终是忠纯，特排奸谋，以示恩遇。其石介存没，亦乞更不根问，庶存大体。自夏竦力行此事，中外物议，皆知不可，然而未尝有敢言者，盖虑时论指为朋比尔。臣若更不陈始末明辨，即是深负言责，伏惟圣明矜其愚而图之，则天下幸甚！再体量石介存没，实录不书，今据富弼辨谗谤札子及何郯奏议，附七年夏末，吕居简不发棺，据魏泰东轩录，居简传乃无之，张□辨明介实见本传，郯传独不载此，当考。
　　注　　释
　　【一】行军司马「行」字原脱，据阁本及宋会要职官六五之一补。
　　【二】限其户二年偿之「二」原作「三」，据阁本及宋史卷二仁宗纪改。
　　【三】衍时年方七十「时」字原脱，据宋本、宋撮要本及编年录卷五、宋史全文卷八下补。
　　【四】素不喜衍「衍」字原无，据编年录卷五、续通鉴卷四八补。
　　【五】合下三司提举司开封府等处者「合」原作「令」，据阁本及乐全集卷二五请止中使传宣诸司改。
　　【六】所冀出纳有常「常」原作「当」，据宋本、宋撮要本、阁本改。
　　【七】农失作业「作」「失」二字原互倒，据宋本、宋撮要本、阁本及长编纪事本末卷三○圣德乙正。
　　【八】与其降疾于人「疾」原作「灾」，据宋本、宋撮要本及宋大诏令集卷一五三大旱责躬避殿减膳许中外言事诏改。
　　【九】初降制召竦为宰相「初」字原脱，据宋本、宋撮要本、阁本及长编纪事本末卷三七、编年录卷五补。
　　【一○】校联之籍「联」原作「猎」，据宋本、宋撮要本改。
　　【一一】乐过从禽「禽」，宋本及长编纪事本末卷二九校猎均作「兽」。
　　【一二】实有攸赖「攸」，宋本、宋撮要本及同上长编纪事本末均作「庆」。
　　【一三】迁通判雄州「迁」原作「选」，据宋本、宋撮要本及续通鉴卷四九改。
　　【一四】杜衍富弼尤称其材「尤」字原脱，据宋本、宋撮要本、阁本补。
　　【一五】京东转运使监察御史包拯为工部员外郎「郎」原作「部」，据宋本、宋撮要本、阁本改。
　　【一六】仓庾殆空「庾」原作「库」，据宋本、宋撮要本及宋包孝肃公奏议卷七请出内库钱帛往逐路籴粮草改。
　　【一七】若追求不已「追求」原作「求乞」，据宋本、宋撮要本、阁本改。
　　【一八】无不具知「具」原作「共」，据宋本、宋撮要本、阁本及宋包孝肃公奏议卷六弹王逵改。
　　【一九】参考他书「他」原作「官」，据阁本改。
