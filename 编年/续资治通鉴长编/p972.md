<!-- { "loadSidebar": true } -->
　　权御史中丞蔡确言：「畿内及诸路阙雨，宿种未长，重虞疾疫，陛下赈恤穷乏，诏书数下，仁民之虑，可谓至矣。臣愚窃谓四方犴狱，宜更澄察，决滞理冤，足召协气。乞诏畿内提举司、诸路转运或提举司委官，与提点诸县镇及提点刑狱官巡按阙雨州县，督治未结绝公事，有涉枉滥或无故淹延者，并申理决遣，劾官吏以闻。」知谏院李定言：「京东、河北饥，青、齐、沧、棣尤甚，陛下已敕有司赈救贫乏，租税欠负，例皆展阁，减价出粟，支借种钱，籍录饥羸，给以口食，尚闻民不安居，渐有流散。乞戒监司检察州县，若赈救不如法，致有逃死，以户口多少等第黜罚。」知谏院黄履亦言：「知青州龚鼎臣、知沧州张问，性虽厚重，而短于应务，不足以赈乏纾急，乞别选能者，易鼎臣、问以他郡。」皆不行。朱本削此三事。
　　诏：「两浙路灾伤民负户绝田产价钱者【一】，展限半年输官。」初本路乞展限一年，而司农寺以为太□也。
　　赐辰州捕猺贼兵丁特支钱。
　　辛未，诏：「河东定夺吉伯沟【二】地界，毋得张皇，或致生事，候究治得实，具奏听旨。」以管勾缘边安抚司王崇拯言：「差官定夺，滋长狡计，宜但戒地分巡检，毋得侵越耕种而已。」上以其言为然，故有是诏。
　　又诏：「开封府界僧寺旅寄棺柩，贫不能葬，岁久暴露。其令逐县度官不毛地三五顷，听人安葬，无主者，官为瘗之。民愿得钱者，官出钱贷之，每丧毋过二千，勿收息。」诏提举常平等事陈向主其事，以向建言故也。后向言：「在京四禅院均定地分葬遗骸，天禧中有敕书给左藏库钱，后因臣僚奏请裁减，事遂不行。今乞以户绝动用钱给瘗埋之费。」至六月，向又乞选募僧守护，量立恩例，并从之。葬及三千人以上，度僧一人，三年与紫衣，有紫衣与师号，更令管勾三年，愿再住者准此。向，桐庐人也。张舜民云云可考。新、旧纪并书：「诏畿内贫民不能葬者给地，贷以钱，无主者瘗之。」
　　癸酉，赐梓州路转运司度僧牒百，修遂、戎、泸州城。
　　丁丑，上批：「前内侍省高班梁坚，坐监嵩庆陵自盗赃，贷死编管襄州，该恩已放逐便，今贫窭无所归，内臣执事两省，更无他所安排，可与一内侍省把门内品。」遂为后苑散内品。
　　环庆路经略司俞充言：「蕃部昌宁为西界守领使诈归投来剌边事，续来理索，并熟户蕃部苏尼亦入汉界刺事，若依法处置昌宁，恐生其疑，乞牒还西界，苏尼乞刺配近里州军。」上批：「苏尼有死罪二，一犯十恶，法当缘坐，今幸败获，所宜明正典刑，不知有何情理可矜，特为末减。昌宁虽本西人，自是入中国刺事，理亦不可牒还，纵令遣回，未知于夏人疑我之心如何可解，显亦全无意谓，可令依法施行。其捕获蕃官，速依条酬銟。节略苏尼等情□，牒鄜延路令转牒宥州取问首领擅遣人入中国刺事人罪，严加诫断。」遂斩苏尼，而昌宁处死。
　　上批：「大理寺长、贰、丞、主簿家属既不在治所，如遇休假，宜止各轮一员在寺，余归休沐，庶制可经久，人无惮倦。其着为令。」
　　三司言：「会计河北东路熙宁十年收支实阙钱帛等，比转运副使陈知俭、判官汪辅之元奏之数少七十三万余缗，知俭等诚不职，乞降黜以诫诸路。」诏提举司劾罪奏之。辅之坐杖七十，知俭杖六十，各该去官。诏各特罚铜二十斤。
　　知都水监丞范子渊言：「修黄河南岸治水堤，乞给人兵物料缗钱。」诏发卒三千人，给官庄司、熟药所钱共三万缗，仍特赐公用钱二百缗。
　　提举河北籴便粮草王子渊言：「籴缘边军储，皆商人入中，岁小不登，必邀厚价，故设内地州县寄籴之法，以权重轻。自内地用御河船运至缘边，且以熙宁八年言之，纲船三百，用兵工几二千人，所运不及八万石。计纲船兵工约一斗，已费钱七十矣，若僦私船，百里之地，斗才一钱三分至五分，率以千里之远计之，犹可省纲船所费之半，宜雇客船便。」下三司议，三司请留纲船二百二十艘，应副船运不足，即如子渊议。从之。令岁终具和雇私船所省钱数以闻。
　　戊寅，录北界人程诠、程岊为三班借职，程景三班差使，李弼送襄州，赐地二顷，月支钱千、米一石三年。诠等尝为边人刺北事，又尝告获奸细，事觉来归，定州安抚使乞推恩故也。
　　庚辰，御集英殿策礼部进士。旧纪具载策题。
　　礼宾使、嘉州刺史高公绘为髃牧都监，文思副使高遵路管勾景灵宫。公绘以皇太后从子，遵路以从叔也。
　　辛巳，诏：「今岁特奏名明法改应新科明法人，试大义三道。」
　　又诏：「京朝官、选人、班行所试经书、律令大义、断案，上等三人，循一资；中等三十四人，不依名次注官；下等七十人，注官。」
　　壬午，策特奏名进士，又策武举进士。
　　刑部言：「秘书省正字王巩，坐尝借赵居兵书，当杖八十，追两官勒停，已睳秘书省正字，今又及三儙，当睳太常寺太祝。」上批：「王巩所犯交结巨恶，情理极重，缘当日元勘不尽，故案法，得罪至轻，可更展三期与睳元官。」
　　诏发壮役兵二千，京东厢军一千，滨、棣州修城拣中崇胜兵五指挥，并赴洛口工役。
　　癸未，御集英殿试诸科、新科明法。
　　龙图阁直学士、知渭州蔡延庆权知开封府。延庆初得安南九军法【三】读之，谓诸将曰：「汉蕃兵马未整，幸今无事，可依此团结，以备调发。」乃以正兵弓箭手人马团为九将，合百队，分四部为左右前后，而队有驻战、拓战之别【四】，步骑器械，每将皆同。又以蕃兵人马为别队【五】，各随所近分隶诸将，每将之数，不及正兵之半，所以制之也。处老弱于城砦，使汉蕃不相杂，所以防其变也。为书上之。会鄜延路亦分画兵将，朝廷以两路所奏遣徐禧议定，禧奏宜依鄜延奏从事，乃下诸路，有不同者，具析以闻。延庆条鄜延所奏未便者具上，且言不敢附下，以孤委任。上是延庆，以禧为不然，乃召延庆。神宗初以延庆分画兵将为是，后乃有诏褒銟徐禧，且命禧代延庆，则似禧为是也。延庆传云：「上以禧为不然。」当考。褒銟禧诏在此月丙戌，御集四月十八日、元年七月辛卯更详之。
　　龙图阁待制、知秦州吕大防知审刑院。御史舒亶言：「大防果于立异，足动流俗，使在朝廷，于圣政有损无益，乞与一在外差遣。」不听。
　　诏：「闻鄜延路缘边蕃部有积年借贷钱谷，主事催督迫急，贫下户艰于送纳，甚有自尽及亡出外界者，可更展限半年。环庆路准此。」
　　赐董□进奉马四百六十三匹价钱一万一千二百缗，银彩各千，对衣、金带、银器、衣着等，补进奉大首领景青宜党令支珍州刺史，刘勇丹结古扶州刺史，余有官者迁一资，未命者补职名有差。岁增大首领大彩十七匹，小首领五匹，散茶各十斤。以经制熙河边防财用李宪言景青宜党令支睳述和断之劳故也。回赐马价，用密院时政记增入，密记却不书银彩，当考。
　　合门言：「同天节臣僚罢散道场赐御筵，乞依燕式赐花。」从之。
　　太常博士周直儒等言：「国信一路郡县驿亭陈设什物，以致乐器等故敝，乞新之。」诏自京令国信所缘路委监司一员先事点检完治。
　　秦凤路经略使吕大防言：「阶州汉蕃户献纳并根括田五百二十顷，可募弓箭手。」诏依缘边法人给地两顷【六】。
　　丙戌，龙图阁直学士、知成都刘庠进一官，知秦州。
　　太子中允、集贤校理、知谏院徐禧为右正言、直龙图阁、权发遣渭州，赐绯章服，其计议措置边防事如故。计议措置如故，据禧本传。初，陕西缘边兵马蕃弓箭手与汉兵各自为军，每战多以蕃部为前锋，而汉兵守城，伺便利后出，不分战守，每一路以数将通领之。吕惠卿帅鄜延，以为调发不能速集，始变旧法，杂汉蕃兵团结，分战守，每五千人随屯置将，具条约以上【七】。边人及议者多言其不便。上颇采惠卿议，欲推其法于诸路，故遣禧往计议。禧先具环庆法上之，遣官措置泾原，而泾原帅蔡延庆以为不可，朝廷亦是之，并难禧环庆法。禧历疏泾原法疏略参错，图其状，别为法以奏，且言环庆法不可改。上与惠卿诏曰：「徐禧论措置析将事恻怛慷慨，谋国不顾，已令代延庆帅泾原，卿宜勉终之，异日为一代良臣矣。」元年六月丙寅，初遣禧计议。七月辛卯，有诏付禧及诸路。是年三月癸未，蔡延庆云云可考。
　　太原府路走马承受全惟几言：「马递铺兵转送朝廷边机递角，檐擎使命行李，并诸般纲运军器材料、衣赐绢布之类，略无休息，雇赁龏乘，倍费钱数，穷困冻馁，乞加□恤。」上批：「久闻铺兵艰勤之状，深可伤恻。今因惟几到阙，面审其实，具道逐人衣不庇体，食不充口，家人则以不任寒冻，多埋覆于温灰之中，以苟活生命。穷极如此，亟宜拯恤，可委陈安石速具措置以闻。」后安石言：「欲乞应军器及材料并衣赐，凡纲运并差厢军搬运，日支口食，如阙即和雇。又军器材料，其间有不适用及粗重，枉破脚乘，欲乞并委所属专差官相验堪好，方得起发。应合变造成朴，并令要用去处先造样一二件，关送起发州军依样计置应副，如此减得脚乘兼便于津般。」诏军器监相度以闻。本监言如此诚便。并从之。
　　河北缘边安抚司言：「雄州两输户避北界差夫及科木□任木修涿州城，各携家属来近本州岛并关城居止。」上批：「两输户避役逃移，不免失所，其给口食赈恤，候北界科役少息，谕令复业。」
　　戊子，管勾广南西路常平等事刘谊言：「邕州官舍民居，悉以茅覆，兼兵火之后，边城楼橹未备，乞集陶匠烧瓦，运宜州木板，置溪洞竹，盖公私屋宇，庶绝火患。」从之。诏谊经画施行，转运司协力应副。
　　上批：「河东路见运物材就缘边造军器，显为迂费张皇，可令军器监速罢之。」
　　广西经略司言：「延觽镇右千牛卫将军张智常诱致九道白衣富、雅州李聚明等内附。」诏迁智常右监门卫将军。
　　庚寅，诏入内东头供奉官宋用臣都大提举导洛通汴，前差卢秉罢勿遣。
