<!-- { "loadSidebar": true } -->
　　诏：「夷门山樊家冈并向外百步内及角桥东以南至冈，自今毋得葬埋，令开封、祥符两县觉察。」先是，司天监主簿亢天经言：「夷门山属国音主山，福德生王之方，三男阳气之位。冈之上多民庶坟墓【六】，死气浸灌冈桩【七】，则为尸厌，近郓王薨，此其验也。若因郓王葬，尽迁冈上坟墓，补其阙陷，则永除妖咎之根矣。」下其事令提举司天监所集议，定夺围禁步数以闻。后开封府言：「如天经奏，则坟墓当徙者十三万有畸。」诏别听旨。后卒不徙，而有是诏。（亢天经奏请，在四年九月丁亥，今依朱本并入此。四年四月辛酉当参照。葬郓王乃四年九月丁酉。日官亢天经建言，四郊臣庶坟墓迫近都城，不利于国嗣。有诏悉令改卜，且计其数无虑十万，中外惧巙，不知所出。知开封府王安礼因见白上曰：「陛下以周文王为圣乎？」曰：「然。」曰：「文王卜世三十，亦不过掩骼埋胔而已。未闻迁人之冢，以利其嗣者。臣请陛下莫如师文王。」上恻然为罢。此据王安礼行状附见，或削去。）
　　开封县言：「养马户未审止以屋业为物力，或通计营运财物。」祥符县言：「自颁养马令，民买马后，质卖家产，或于市易务拘管抵当，未审合与不合养马。」诏：「以屋契钱数并屋租为物力，隐匿契者，以盐税为定。如有质卖，马亦随之。若已抵当，或因事在官拘管，本户不得课利者，验实与免。」（二月五日，霍翔云云，并九月十四日，又七年二月八日，又二十八日，又三月二十三日，当考。王安礼行状云：「京师坊郭户率以家赀二千缗畜马一匹，谓之户马。有诉于堂者，安礼言之，上许用食盐钱为法，计三千缗始畜一马，赖免者甚觽。」此事与此相关，须更考详。七年二月二十八日，诏府界户马并以家产、盐税为定，恐安礼行状云云合附彼时。）
　　尚书右丞王安礼先在开封时，大姓负市易息钱者累诉于庭。安礼既为执政，言于上曰：「市易之法，行之已久，取息滋多，而输官不时者又有罚息。方天下无事，而行法之弊，民至困穷，窃为朝廷惜之。臣愿陛下涣然下诏，蠲其罚息，则天下幸甚。」上曰：「卿言有理，髃臣未有为朕言者。其诏使大姓以限输纳，除其罚息。」安礼退，批诏语加「内外」字，蔡确曰：「方上有旨时，无『外』字，公欲增诏耶？」安礼曰：「亦不指言『内』字。」卒加之。（此据行状，当考。）
　　时京城置堆垛场，物货居积，商贾患之。安礼奏曰：「堆垛所获之息既微，而商税正额必损，徒有利民之名，而无富国之实，愿罢之。」上曰：「卿可否与冯景谋。」景，内侍也，实总其事。既而会其息缗，不满十万，上曰：「近闻市易变染币帛，此诚可鄙。千金之子，犹耻居肆，况朝廷乎？」上且有意于改作，会有沮滞者，其事竟寝。（此据安礼行状，当考。）
　　应诸处广济桥道并隶都水监。
　　丁巳，诏翰林学士独员，三直免一宿。
　　诏中书舍人曾巩罚铜十斤。先是，知颍昌府韩维再任，巩草制词，称维曰：「纯明直谅，练达今古，先帝所遗，以辅朕躬。」又曰：「参、角之间，韩延寿、黄霸之迹在焉。兴礼教而劝农桑，以追参于前烈，皆尔素学，其尚懋哉！」上批：「维不知事君之义，朋俗罔上，老不革心，非所谓『纯明直谅』；姑以藩邸旧恩，使守便郡，又非可仗以布政宣化。今辞命乖戾，不中本情，传播四方，甚害好恶。可复送中书省改词行下。」故罚之。（韩维再任颍昌，在此月甲寅。）
　　戊午，诏付鄜延路计议边事司承受文字张禹勤：「应短兵相接，惟是刀斧取胜。可一面指挥沈括，近降劈阵大斧五千，可令诸将选择锐兵授之。仍面谕徐禧等：今既同预总兵，要在拊御士卒，均甘苦，平赏罚，力行前日垂拱之言，鎶待奇绩也。」
　　命枢密院副都承旨、客省副使张山甫，入内供奉官、勾当御药院刘惟简，案阅提举河北路保甲司所教大保长武艺。其承受并监视案阅，令入内内侍省差内臣六员。
　　诏：「鄜延路计招纳归顺蕃部壮人十人【八】、老少妇女四十人并迁一资，十岁以下不计，累迁不得过三资；即不及，与减磨勘年；不及减年及迁资，止每一壮人支绢四疋，老少妇女一疋。杀降人者，许人告，每人赏钱三十千，至百千止【九】；告杀五人以上者，仍迁一资；杀降人者斩。」
　　庚申，上以疾不御前后殿。（两纪并书：「庚申，上有疾。」墨本于庚申日书张禹勤言，自癸丑雨至壬戌，约数尺，师次绥德城。朱本改癸丑为己未。按：庚申，八月十一日；癸丑，八月四日；己未，八月十日；壬戌乃八月十三日。不应先系之庚申，朱、墨本皆误，今削去。兼师次绥德城，其日亦与它书不同，当考。）
　　修定景灵宫仪注所言：「案周官，四时之祭皆于首时，盖君子感时物之变而思其亲，得数之中者也。伏请以四孟月吉日朝献景灵宫，天子常服行事，荐圣祖殿素馔，神御殿止膳羞，器服、仪物悉从今制，登降献荐参酌朝谒之仪。凡古之事一切不杂，以合先王事亡如存之义。」从之。（两纪并书：「诏岁以四孟月朝献景灵宫【一○】。」）
　　鄜延路经略司言：「汉户及归明界弓箭手自买马，乞依蕃弓箭手例，每匹给抚养库绢五匹为赏。」从之，环庆路准此。
　　永兴军等路提点刑狱司言：「本路十八州军多未获强劫贼盗，即无立定年额，捉贼赏钱增给欲乞以四千缗为额。」从之，仍给场务钱：每岁永兴军五百千【一一】，河中府、陕、【一二】同、华、耀、商州各三百千，虢、解、邠、鄜州各二百千，延、庆、宁、丹州各百五十千，环坊州、保安军各百千。
　　壬戌，上御殿。
　　资政殿学士吕惠卿知太原府，后七日，又加大学士。先是，惠卿知延州将满三年，有诏除资政殿大学士，再任。方辞免，会以丧去，于是复申前命。（己巳，加大资政殿【一三】，今并书。十月癸酉，责单州。）
　　徐禧、李舜举及沈括等以丙辰发延州，蕃汉十余军所将凡八万，役夫荷粮者倍之。李浦将前军，吕真佐之；曲珍将中军，高永能佐之；王湛将后军，景思谊佐之；李稷主馈饷、治版筑；而谋画进止，禧实专决，括与同而已。（发延州日据御集，余悉据张舜民永乐客话。但客话称禧等以八月十五日甲子发延州，今不取。）禧素恶种谔，（此据禧传。）既定议，而谔还自京师，极言城永乐非计。禧怒，变色谓谔曰：「君独不畏死乎？敢毁成事！」谔曰：「城之必败，败则死【一四】；拒节制，亦死。死于此，犹愈于丧国师而沦异域也。」禧度不可屈，奏谔跋扈异议，不可与偕行，有诏留谔守延州，（此据客话。）令禧护诸将往城，括移经略府并寨，以济军用。（此据沈括自志。）是日，次绥德城。（十三日壬戌也。此据张禹勤奏，实录即以此奏系之庚申十一日，误矣。括所云移府并寨，当是米脂寨也，更须考详，乃正书之。）
　　癸亥，上以初康复，不御前后殿。
　　供奉官、合门祗候、权知横州温杲知钦州。
　　知安州滕甫言：「内供奉谢禋奉旨买红花万斤，今又继买五万斤，而一州所产止二万斤耳，恐不足数。」上亟诏寝之。
　　随州产红蛾，资其毒以为箭药，州县承命甚严，民有自杀者。王安礼以为言，上曰：「此非朕思玩，徒欲为兵器卫社稷耳。」安礼曰：「陛下平日喜孟子，独不闻『民为贵，社稷次之』之说乎？且红蛾箭镞之资，其为利也微，即不得，于社稷未有害也，就使有利，亦望陛下以民为先。」上首肯之。（随州红蛾事，据王安礼行状附红花后，当考。）
　　庚午，上御殿。
　　诏：「诠试中上等二人，第一人循一资，第二人占射差遣一次；中等七十九人，不依名次注官；下等二百二十六人，注官。」
　　辛未，知太原府、天章阁待制王居卿知瀛州，寻复故。
　　知瀛州、承议郎、宝文阁待制韩忠彦为辽主生辰使，引进使、荥州团练使曹评副之；朝奉郎、守礼部郎中刘贽为正旦使，内殿承制张赴副之。后三日，以忠彦试给事中，忠彦辞使辽曰：「臣尝使辽矣，若复往，无乃使敌人妄意中国为乏人乎？」上曰：「西事未定，无以易卿者。」辽人使赵资睦迓，因语及西事，忠彦曰：「此固小役也，何问为？」使参知政事王言敷燕于馆，言敷问：「夏国何大罪，而中国兵不解也？」忠彦曰：「夏人之罪，中国既以报北朝矣，盍取而视诸。」言敷曰：「闻已还兵塞上，何如如此，则南北之好可保也。」忠彦曰：「问罪西夏，于二国之好何所与乎？」连拒言敷。及还，资睦曰：「先侍中之制置西事，有攻策。今取城砦数十，使侍中而及见之，快可知也。」忠彦归，上遣中使劳问，面赐嘉奖。
　　龙神卫四厢都指挥使、凤州团练使种谔降授文州刺史，金州观察使、提举西太一宫王中正降授嘉州团练使。以上批「昨大兵出界，种谔迂路舍取直之利，可降一官；王中正不审议道路迂直利害，及不讨荡左厢地分贼党【一五】，可降两官，并不用□复法」故也。初，令谔分析，谔乃言：「横山之劲兵在东，先时已闻贼据米脂及银、夏等处，故我迎其锋败之。军声既振，千里之行无敢抗者。若由西路取直，虽近巢穴，大敌出于前，重兵摄于后，则有背腹之忧矣，不知何以御此。」（此据范育志谔墓。赵起作种太尉传，乃云「坐徐勋事降文州刺史」，当考。）
　　诏皇城使、昭州刺史、带御器械、广南西路钤辖和斌同经制宜州溪峒。
　　诏：「内殿崇班殷贵攻灵州中箭死，特支银五十两、绢八十疋、钱八十千；二子：希斌与三班奉职，希演与借职。」
　　壬申，诏付张禹勤：「今出兵塞外，欲日闻动静，可详说军事，逐日侵星发奏；若有事宜，即不以时飞奏。」
　　诏罢增减幕职州县官俸。先是，有旨令吏部以繁简减天下选人俸钱，而吏部以事简则僻远而员少，事繁则当要而员多，远则人不愿行，要则趋之者觽，俸钱不可减。遂寝。
　　癸酉，前河北转运副使周巩言：「熙宁中，外都水监丞程昉于真定府滹沱河中渡系浮桥，比旧增费数倍，又非形势控扼，虚占使臣兵员。乞皆罢之，每岁八九月修板桥，至四五月防河拆去【一六】，权用船渡。」从之。
　　编修军器什物法制所言：「准朝旨，应将敕所载军器什物，择其精致者修为法式。本所据军器监弓弩作尹抃见造插稍弓工料，阎守懃所定模则法度，最为详密，乞更旧造弓法。」从之。
