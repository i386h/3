<!-- { "loadSidebar": true } -->
　　田钦祚在石岭关，恣为奸利诸不法事，郭进不能禁止，屡形于言，钦祚憾之。进武人，刚烈，战功高，钦祚数加陵侮，进不能堪，癸酉，遂缢而死，钦祚以卒中风眩闻。上悼惜良久，优诏赠安国节度使。左右皆知，而无敢言者。命冀州刺史牛思进为石岭关部署。思进，无极人也，有膂力，尝以强弓絓于耳【六】，引手极前张之令满，又负壁立，二力士撮其乳曳之不动，军中咸异焉。
　　甲戌，幸诸寨。
　　乙亥，幸连城，视攻城诸洞。时李汉琼率觽先登，矢集其脑，又中指，伤甚，犹力战【七】。上促召至幄殿，视其创，傅以良药。上欲亲幸洞屋中劳士卒，汉琼泣曰：「晋阳孤垒，危若累卵，诸将用命，战士贾勇，矢石注洞屋如雨，陛下奈何以万乘之尊亲往临之！若不听，臣请先死。」上乃止。
　　丁丑，幸西连城楼。
　　五月己卯朔，幸城西南隅，夜督诸将急攻。迟明，陷羊马城。北汉宣徽使范超来降，攻城者疑超出战，擒之以献，斩于纛下。既而北汉主尽杀超妻子，枭其首，投于城外。
　　辛巳，幸城西北隅，北汉马步军都指挥使郭万超来降。（万超来降，实录在壬午，今从本纪。）
　　壬午，幸城南。上谓诸将曰：「翌日重午，当食于城中。」遂自草诏赐北汉主。夜，漏上一刻，城上有苍白云如人状。（九国志云：太宗驾至城下，筑连堤壅汾河灌城。五月四日，城东南隅坏，水入注夹城中，继元大恐，自督觽负土塞之，然实录、正史略不载灌城事，当考。）
　　癸未，幸城南，督诸将急攻，士奋怒，争乘城，不可遏。上恐屠其城，因麾觽少退。城中人犹欲固守，左仆射致仕马槵以病卧家，舁入见北汉主，流涕以兴亡谕之，北汉主乃降。夜漏上十刻，遣客省使李勋上表纳款。上喜，即命通事舍人薛文宝赍诏入城抚谕【八】。夜漏未尽，幸城北，宴从臣于城台，受其降。
　　甲申，迟明，刘继元率其官属素服纱帽待罪台下。诏释之，召升台劳问。继元叩头曰：「臣自闻车驾亲临，即欲束身归命，致陛下銮舆暴露，尚敢以孤垒拒战，盖亡命卒惧死，劫臣不得降耳。」上令籍亡命者至，悉斩之。顾谓淮海国王钱俶曰：「卿能保全一方以归于我，不致血刃，深可嘉也。」
　　北汉平，凡得州十，军一，县四十一，户三万五千二百二十，兵三万。（国史云：亡命卒数百人，选其巨害者斩之，余悉分隶诸军，与九国志及实录皆不同，今不取。郭守文传又云：刘继元弟继文据代州，依契丹以拒命，守文讨平之。按九国志则继文前死矣，此盖守文墓志所载，国史因之，今亦不取。）
　　命刘保勋知太原府。
　　乙酉，赦河东管内，常赦所不原者并释之。诸州县伪署职官等，并令仍旧。人户两税，特与给复二年，王师所不及处，给复一年，从前所逋租调并与除放，常赋外有无名配率，诸州条析以闻。
　　分命常参官八人知忻、代等州。右赞善大夫臧丙知辽州，秘书丞马汝士知石州。其后汝士与监军不协，一夕剚刃于腹而死。丙上疏言汝士之死非自杀，愿按其状。上览奏惊骇，遽遣使鞫之，召丙赴阙问状。丙曰：「汝士在牧守之任，不闻有大罪，何至自杀？若冤死不明，宿直者又不加谴责，则自今书生不复能治边郡矣。」上善其言。丙，大名人，汝士同年生也。
　　丙戌，遣使祭战没将士等，录其子孙。
　　丁亥，诏馆刘继元于行在所，优其廪给，命仪鸾使康仁宝监视之。
　　戊子，命著作佐郎、直史馆石熙古还京师，以平晋告宗庙，熙古，熙载弟也。
　　毁太原旧城，改为平晋县。以榆次县为并州【九】。徙僧道士及民高赀者于西京【一○】。（七年二月又徙阳曲。）
　　刘继元所署节度使蔚进、卢遂以汾州来降。
　　己丑，以刘继元为右卫上将军、彭城郡公、继元所署司空、平章事李恽为殿中监，左仆射致仕马槵为少府监，马军都指挥使郭万超为磁州团练使，客省使李勋为右卫将军，余悉授官有差。
　　上作平晋赋，令从臣皆赋；又作平晋诗二章，令从臣和。
　　辛卯，宴刘继元及其官属。继元献其宫人百余人，上以分赐立功将校。
　　乙未，遣康仁宝护送继元亲属赴阙，所过续食。
　　丙申，幸太原城北，御沙河门楼，遣使分部徙居民于新并州【一一】，尽焚其庐舍，民老幼趋城门不及，焚死者甚觽。
　　丁酉，废隆州，毁其城。遣使按行诸州银冶。
　　庚子，车驾发太原，诏以行宫为佛寺，号平晋，上自记之，刻石寺中。
　　辛丑，次新并州。
　　丁未，次镇州。初，攻围太原累月，馈饷且尽，军士罢乏。会刘继元降，人人有希赏意，而上将遂伐契丹，取幽蓟，诸将皆不愿行，然无敢言者，殿前都虞候崔翰独奏曰：「此一事不容再举，乘此破竹之势，取之甚易，时不可失也。」上悦，即命枢密使曹彬议调发屯兵。时车载簿籍，阻留在道，兵房吏张质潜计数部分军马【一二】，及得簿籍校之，悉无差缪。质，高唐人也。（王得臣麈史云：富郑公尝为予言，永熙讨河东刘氏，既下并州，欲领师乘胜复收蓟门，始咨于觽【一三】，参知政事赵昌言对曰：「自此取幽州，犹热熬翻饼耳。」殿前都指挥使呼延赞争曰：「书生之言不足尽信，此饼难翻。」永熙竟趋幽蓟，卷甲而还，卒如赞言。郑公再三叹谓予曰：「武臣中盖亦有人矣。」按赵昌言参政在雍熙四年，距此凡九年，得臣误甚。又按太平兴国四年，薛居正、沈伦、卢多逊为宰相，无参知政事，曹彬、石熙载则为枢密，此言参政，亦误。或呼延赞实有此言，亦不可知，然呼延赞此时但为铁骑指挥使，白进超实为殿帅【一四】，崔翰为殿候，所云殿前都指挥使，得臣又误也。姑存此埙考。）
　　六月甲寅，遣使发京东、河北诸州军储赴北面行营。
　　庚申，车驾北征，发镇州【一五】。扈从六军有不实时至者，上怒，欲置于法。马步军都军头赵延溥遽进曰：「陛下巡行边陲，本以外寇为患，今敌未殄灭而诛谴将士，若图后举，谁为陛下戮力乎？」上嘉纳之。延溥，晁之子也。
　　辛酉，次定州。遣使告祀北岳，上作悲陷蕃民诗，令从臣和。
　　丙寅，次金台顿，契丹据有之地也。募其民能为乡导者百人，人赐钱二千。遣东西班指挥使浚仪孔守正等先趣岐沟关。守正夜踰短垣，过鹿角，临断桥，说关使刘禹以大军且至，宜开门出降。禹解悬桥邀守正入，听命。守正慰抚军民，还诣行在所。
　　丁卯，上躬擐甲胄，率兵次岐沟关。契丹东易州刺史刘禹以州降，留兵千人守之。东易州即岐沟关也。（按孔守正传，先入岐沟关，说关使刘禹以城降【一六】，不称东易州，实录、本纪并称东易州，不云岐沟关，其实一也。六月乙亥，以八作副使綦延朗知东易州，而守正传云诏綦延朗守关城，召守正赴行在，盖契丹名岐沟关曰东易州耳。刘禹或作刘宇，今从守正传。然守正既入岐沟关，即还报，明日又与傅潜同趋涿州，本传乃云诏綦延朗守关城，后守正始赴行在所，盖误也。延朗守关城，实六月二十八日，上距守正趋涿州凡九日，岂守正既破涿州复来守关城，至二十八日延朗始代之乎？然传所载，亦颠倒失序矣，今不取。）
　　东西班指挥使衡水傅潜与孔守正先至涿州，击契丹败之，生擒五百余人。
　　戊辰，上次涿州，判官刘原德以城降，命供奉官张怀训领其兵。
　　己巳，次盐沟顿，民有得契丹之马来献，赐以束帛。
　　庚午，迟明，次幽州城南，驻跸于宝光寺。契丹万余觽屯城北，上亲率兵乘之，斩首千余级，余党遁去。（契丹传及会要云：契丹闻王师至，皆不敢居城中，若不敢居城中，又何埙攻围也？今止从实录、本纪。）
　　渤海酋帅大鸾河率小校李勋等十六人、部族三百骑与范阳军民二百余人皆来降，召见，赐钱帛，以大鸾河为渤海都指挥使。
　　壬申，部分诸将攻城，定国节度使宋偓南面，河阳节度使崔彦进北面，彰信节度使刘遇东面，定武节度使孟玄箉西面。命宣徽南院使潘美知幽州行府事。契丹铁林都指挥使李札卢存以部下兵百二十五人来降。
　　诏索癔具八百，期以半月成。右龙武将军顿邱赵延进督工造之，八日而毕。上亲按试，甚悦。
　　癸酉，移幸城北，督诸将攻城。幽州神武厅直并乡兵四百余来降。村民夺得契丹马二百余匹来献。
　　甲戌，命殿中丞杨恭知涿州，以刘原德为右赞善大夫、通判州事。
　　幽州山后八军瓷薼务官三人以所受契丹牌印来献。
　　乙亥，命八作副使祁延朗知东易州。（祁，或作綦。）
　　蓟县民百余人以牛酒迎犒王师，各赐衣服钱帛，遣使随村墅安抚居民。
　　丁丑，上乘步辇至城下，督诸将攻城。幽州诸县令佐及乡民百五十人来降。
　　秋七月庚辰，契丹建雄节度使顺州刘延素与官属十四人来降。
　　辛巳，上复至城下，督诸将攻城。
　　壬午，契丹知蓟州刘守思与官属十七人来降。
　　癸未，幸城西北隅，督诸将攻城。
　　初，命诸将攻城，桂州观察使曹翰与洮州观察使米信率兵屯城之东南隅，以备非常。军士掘土得蟹以献，翰谓诸将曰：「蟹，水物而陆居，失其所也。且多足，敌救将至之象。又蟹者，解也，其班师乎！」
　　甲申，上以幽州城踰旬不下，士卒疲顿，转输回远，复恐契丹来救，遂诏班师。车驾夕发，命诸将整军徐还。（江休复杂志：太宗自并幸幽，乘敌无备。契丹主方猎，遁归牙帐，议弃燕蓟，以兵守松亭、虎北口而已。于越时为舍利郎君，契丹国中，亲近无职事者呼为舍利郎君【一七】，请兵十万救幽州。并西山【一八】，薄幽陵，人夜持两炬【一九】，朝举两旗。选精骑三万，夜从他道，自官军南，席卷而北。又先以弱兵五千守幽州，望风遁去。我师遏之不得去，遂坚守。及我师已退，或劝袭之，于越曰：「受命救幽蓟，已得之矣。」遂不甚争利。今附见，当考。）
　　乙酉，次涿州。
　　丙戌，次金台驿，内供奉官阎承翰驰奏大军不整，南向而溃。上令殿前都虞候崔翰将卫兵千余人止之，翰请单骑径往。至则谕以方略，觽遂定，反命，不戮一人，上甚嘉之。承翰，真定【二○】人也。
　　戊子，次定州。定难留后李继筠卒，弟继捧嗣其位。
　　庚寅，命崔翰及定武节度使孟玄箉等留屯定州，彰德节度使李汉琼屯镇州，河阳节度使崔彦进等屯关南，得以便宜从事。上谓诸将曰：「契丹必来寇边，当会兵设伏夹击之，可大捷也。」
　　是日，车驾发定州。
　　辛卯，次镇州。
　　丙申，次邢州。
　　戊戌，次洺州。
　　庚子，次大名府。
