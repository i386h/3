<!-- { "loadSidebar": true } -->
　　十二月，先是，诏给事中柴成务等重详定新编敕。丙午，成务等上言曰：「自唐开元至周显德，咸有格敕，并着简编。国初复位刑统，止行编敕四卷。洎方隅平定，文轨大同，太宗临朝，声教弥远，遂增后敕为太平编敕十五卷，淳化中又增后敕为淳化编敕三十卷。编辑之始，先帝亲戒有司，务存体要。当时臣下，不能申明圣意，以去繁文。今景运重熙，孝心善继。自淳化以后，宣敕至多。命有司别加删定，取刑部、大理寺、京百司、诸路转运使所受淳化编敕及续降宣敕万八千五百五十五道，篃共披阅。凡敕文与刑统令式旧条重出者及一时机宜非永制者，并删去之；其条贯禁法当与三司参酌者，委本部编次之，凡取八百五十六道，为新删定编敕。其有止为一事前后累敕者，合而为一；本是一敕，条理数事者，各以类分取。其条目相因，不以年代为次，其闲文繁意局者，量经制事理增损之；情轻法重者，取约束刑名削去之。凡成二百八十六道，准律分十二门，并目录为十一卷。又以仪制、车服等十六道别为一卷【二○】，附仪制令，违者如违令法，本条自有刑名者依本条。又以续降赦书、德音九道别为一卷，附淳化赦书合为一卷。其厘革一州、一县、一司、一务者，各还本司，令敕称依法及行朝典勘断【二一】，不定刑名者，并准律、令、格、式；无本条者，准违制敕【二二】，分故失及不躬亲被受条区分【二三】。臣等重加详定，觽议无殊，伏请镂板颁下，与律令格式、刑统同行。」优诏褒答之。
　　刑部郎中、知制诰王禹偁预修太祖实录，或言禹偁以私意轻重其间，甲寅，落职知黄州。（按禹偁黄州谢上表，则此出端坐史事，而本传乃云宰相张齐贤、李沆不协意，禹偁证其闲【二四】，故罢职。今但从记闻，更须考之。或云禹偁撰太祖增上徽号册文，语涉讥讪，此大误也。江休复云：真宗初即位，禹偁谒毕相于开封，云某事某事旧僚宜有规讽，出知黄州。此亦误。真宗初即位，禹偁实自扬州召入，当其责时，毕相去开封矣。）
　　是岁，以如京使柳开知代州，开上疏言：
　　国家创业将四十年，陛下绍二圣之祚，精求至治，若守旧规，斯未尽善，能立新法，乃显神机。
　　臣以益州稍静，望陛下选贤能以镇之，必须望重有威，即髃臣畏服。又西鄙今虽归朝，他日未可必保，苟有翻复，须得人制御。若以契丹比议【二五】，为患更深。何者？契丹则君臣久定，蕃、汉有分，纵萌南顾之心，亦须自有思虑。西鄙积恨未泯，贪心难悛，其下猖狂，竞谋凶恶，侵渔未必知足，姑息未能感恩。望常预备之，以良将守其要害，以厚赐足其贪婪，以抚慰来其情，以□假息其念，多命人使西入甘、凉，厚结其心，为我声援，如有动静，使其侵掩【二六】，令彼有后顾之忧，乃可制其轻动。今兵革虽觽，不及太祖之时人人练习，谋臣猛将则又悬殊，是以比年西北屡遭侵扰，养育则月费甚广，征战则军捷未闻。诚愿训练禁戢，使如往日，士伍必求于勇敢，指顾无纵于后先，失律者悉诛，获功者必赏，偏裨主将不威严者去之，听断之暇，亲临殿廷，更召貔虎，使其击刺驰骤，以彰神武之盛。
　　臣又以宰相、枢密，朝廷大臣，委之必无疑，用之必至当，铨总僚属，评品职官，内则主掌百司，外则分治四海。今京朝官则别置审官，供奉、殿直则别立三班，刑部不令详断，别立审刑，宣徽一司全同散地。大臣不获亲信，小臣乃谓至公。至如银台一司，旧属枢密，近年改制，职掌甚多，加倍置人，事则依旧，别无利害，虚有变更。臣欲望停审官、三班，复委中书、枢密、宣徽院，银台司复归枢密院，审刑院复归刑部，去其繁细，省其头目。
　　又京府大都，万方轨则，望仍旧贯，选委亲贤。今皇族宗子悉多成长，但令优逸，无以试才，宜委之外藩，择文武忠直之士为左右赞弼之臣。
　　又天下州县官吏不均，或□员至多，或岁年久阙。欲望县四千户以上选朝官知，三千户以上选京官知，省去主簿，令县尉兼领其事。自余通判、监军、巡检、监临使臣，并酌量省减，免虚费于禄利，仍均济于职官【二七】。
　　又人情贪竞，时态轻浮，虽骨肉之至亲，临势利而多变，同僚之内，多或不和，伺隙则至于倾危，患难则全无相救，仁义之风，荡然不复。欲望明颁告谕，各使改更，庶厚化源，永敦政本。
　　恭惟太祖神武，太宗圣文，光掩百王，威加万国，无贤不用，无事不知。望陛下开豁圣怀，如天如海，可断即断，合行即行，爱惜忠直之臣，体察奸谀之党。臣久尘着位，寖荷恩宠，辞狂理拙，唯圣明恕之。
　　开至州，葺城垒、战具，诸将多沮议不协。开谓其从子曰：「吾观胡星有光，云多从北来犯境上，寇将至矣。吾闻师克在和，今诸将怨我，一旦寇至，我其危哉。」因上言请徙他州，寻改知忻州。
　　注　　释
　　【一】日令颐正赴御书院待对「待对」原作「侍对」，据宋本、宋撮要本及宋史卷四三一崔颐正传、宋史全文卷五上改。按编年纲目卷六作「侍讲」，「侍讲」初置于咸平二年七月丙午（参本书卷四五），疑有误。
　　【二】诏诸州长吏洁除牢狱「长吏」原作「长史」。按「长史」官称见于宋初，并不领刑狱职事，「长史」应为「长吏」之误，今据续通鉴卷二○改。
　　【三】今外官要切惟转运使「要切」原作「切要」，据各本乙正。
　　【四】伏见僖祖称曾高祖顺祖称高祖此句「高祖」上原无「曾高祖顺祖称」六字。按称僖祖为高祖者，系指宋太祖、太宗而言，见本书卷一建隆元年三月壬戌追尊祖考为皇帝条。真宗则应称僖祖为曾高祖，宋会要礼一五之二四、通考卷九三宗庙考、宋史卷一○六礼志正作「僖祖称曾高祖」。又据会要，僖祖句下有「顺祖称高祖」五字，而本编下文复有「顺祖室曰高祖」句，是原刊亦有脱落。今于「僖祖称」下补「曾高祖，顺祖称」六字，以完足文义。
　　【五】俟枝叶裁茂「裁」原作「栽」，据宋本、宋撮要本及长编纪事本末卷二一、宋史卷二八四陈尧叟传改。
　　【六】复因其本上引宋史作「复固其本」。
　　【七】故地有遗利而民艰资金「地」原作「也」，「金」原作「今」。按原刊或以形似致误，或以音近而讹，致句读扞格难通。今据上引宋史及本编下文「布帛上供，泉货下流」句义分别改正。
　　【八】诸县令佐依例书历为课「诸」原作「请」，据宋本、宋撮要本、阁本及上引宋史、长编纪事本末改。
　　【九】而漤其私觌「漤」原作「知」，据宋本、宋撮要本及上引宋史改。
　　【一○】又言原作「之言」，据宋本、宋撮要本改。
　　【一一】候其罢官宋史卷四四一姚铉传、续通鉴卷二○均作「俟其罢官」。
　　【一二】欲望应知州府军监「欲望」原作「望欲」，据宋本、宋撮要本、阁本及上引姚铉传改。
　　【一三】放先帝尝加召命「放」字原阙，据长编纪事本末卷二二补。
　　【一四】按二年七月初置侍讲学士「侍」字原阙，据本书卷四五咸平二年七月丙午置翰林侍讲学士条及宋史卷六真宗纪补。
　　【一五】遂上书指陈发解官所试朽索驭六马赋及诗论策题「及」原作「又」，涉下而误，据续通鉴卷二○改。
　　【一六】令三司议定经久之制「令」原作「分」，据宋本、宋撮要本改。
　　【一七】周回平川二千里「回」原作「围」，据宋本、宋撮要本、阁本及宋史卷四九二吐蕃传改。下文「城周回五十里」句同改。
　　【一八】裴愈原作「裴俞」，据宋本、宋撮要本及宋会要职官一八之五一改。
　　【一九】朱昂原作「朱帛」，据上引书及宋史卷四三九朱昂传改。
　　【二○】又以仪制车服等十六道别为一卷「仪制」原作「仪注」，据宋本、宋撮要本及宋会要刑法一之二改。下同。
　　【二一】令敕称依法及行朝典勘断「令」原作「今」，据上引宋会要改。
　　【二二】准违制敕「敕」字原阙，据上引宋会要补。
　　【二三】分故失及不躬亲被受条区分「失及」二字原脱，据上引宋会要补。
　　【二四】禹偁证其间「证」，宋本、宋撮要本均作「谈」，阁本则作「谮」。按宋史卷二九三王禹偁传，此句作「禹偁议论轻重其间」。
　　【二五】若以契丹比议「比议」原作「此议」，据宋撮要本及柳开河东先生集（以下简称河东集）卷一○上言时政表、宋史卷四四○柳开传改。
　　【二六】使其侵掩「使其」二字原阙，据同上书补。
　　【二七】仍均济于职官「官」原作「方」，据同上书及宋史卷四四○柳开传、奏议卷二九治道改。
续资治通鉴长编
卷四十四
卷四十四
　　起讫时间 起真宗咸平二年正月尽是年六月
　　卷　　名 续资治通鉴长编卷四十四
　　帝　　号 宋真宗
　　年　　号 咸平二年（己亥，999）
　　全　　文
　　春正月甲子，诏尚书丞郎、给舍举升朝官可守大州者各一人，限一月以名闻，俟更三任有政绩，当议銟其善举，有赃私罪亦连坐之。
　　乙丑，命礼部尚书温仲舒知贡举，御史中丞张咏、刑部郎中知制诰师颃同知贡举，刑部员外郎董龟玉、太常寺博士王涉同考试及封印卷首，仍当日入院。礼部贡院封印卷首自此始。
　　枢密直学士、礼部侍郎杨徽之，以衰疾求解职，甲戌，授兵部侍郎，依前兼秘书监。及占谢，便殿命坐，屏左右劳问久之，且曰：「图书之府，清净无事，可以养性也。」徽之纯厚清介，守规检，尚名教，尤疾非道以干进者，自为郎官、御史，朝廷即以旧德目之。尝言：「温仲舒、寇准用搏击取贵仕，使后辈务习趋竞，礼俗寖薄。」世谓其知言，亦以是寡合于世云。
　　二月乙酉朔，赐故彰信节度使周渭家钱十万，录其子太庙斋郎建中为乘氏主簿，令百日外赴任。上谓渭有清节，召还，将复用之，诏下而渭已卒，故优□焉。
　　丙申，以太师、赠尚书令、韩王忠献公赵普配飨太祖庙廷。
　　辛丑，太常丞、判三司催欠司王钦若，表述上登位以来，放天下逋欠钱物千余万，释系囚三千余人，（实录、本纪及食货志并云系囚三十余万【一】，恐数太多，今从钦若本传。）请付史馆，上谓近臣曰：「兹事先帝方欲行之，朕奉成先志耳【二】。」因命学士院召试钦若。及览所试文，谓辅臣曰：「钦若非独敏于吏事，兼富于文词，今西掖阙官，可特任之。」即拜右正言、知制诰。
