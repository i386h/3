<!-- { "loadSidebar": true } -->
　　诏权御史中丞杂压与正同，官职高者，自从本班。以御史中丞邓绾言：「近岁中丞始有兼职，既兼二职以上，则自当从一高班序位，而近者官司妄相凌越，以致位序紊乱。臣顷尝申请欲令遵仪制，而合门乃分丞郎、给谏为两等，独令丞郎任中丞者，依班图序；中丞本职若给谏为之，则在廷立班；序中丞位至杂压，则从本班。如此，则是中丞之位独申于公，而不得申于私也。同职异仪，臣愚恐不当如此。」故有是诏。
　　又诏进士及第自第一人以下注官，并先试律令、大义、断案。初，自三人以下始令试法，至是，中书习学公事练亨甫言：「进士高科任签判、两使职官，通与一州之事，其于练习法令，岂所宜缓！前此习刑名者，世皆指以为俗吏。今朝廷推恩虽厚，而应者尚少，又独优高科，不令就试，则人不以试法为荣，滋失劝銟之意。」故有是诏。
　　诏权知开封府陈绎奏请，孕妇犯罪，许会赦恩诏，经疏决情理轻，释之。
　　诏右赞善大夫、检正中书刑房公事范纯粹，太子中允、检正孔目房公事马珫，各罚铜六斤。纯粹送审官东院，坐在告追开封府吏治事。珫坐不承受文字也。纯粹初与珫争，韩绛颇为纯粹解释，上不听，令送御史台取勘。及是，绛又不以纯粹所坐为然，且言纯粹有才，欲别与差遣。王安石言：「岂可因罪更升差遣？」上从安石言，遂送审官，绛力争，弗听，乃曰：「陛下所见如此，则无可奈何。」即自劾。韩绛先乞罢相，上谓王安石曰：绛恐为范纯粹，不特为刘佐也。事见日录五月十八日。范纯粹所坐竟未详，当求纯粹事迹考究。御史蔡承禧言：伏闻检正官范纯粹于亲情家押贴子，旬开封吏人理会中书所送文字，马珫封送中书文字与范纯粹，今见下御史台勘鞫。缘中书政本文字动干军国机要，与髃司不同，若使一有漏泄，其损不细。臣伏详朝廷置检正官之意，盖须经术文雅，足谋国体，多识前言往行，以助宰相有所不知，得以谘访。至于点检文字、推行文字，犹为下等。近年荐者，不择人材，祗为进人阶渐，是致轻堕忽事之人得佐公府。臣亦访闻如王震、王白，词场小生，新登科举，吏文义理多所未明，亦预此选。其四人，乞圣慈指挥中书大臣，课其入府所行文字功最。如别无异能，先次废罢，公行推择充选。承禧所言纯粹、马珫事，与实录异，今附注此，当考。
　　权知茂州李琪奏：「臣窃见本州岛四面，并是蕃部住坐处，别无城池限隔。土人言，每遇蕃部小有作过，则便至城下抢劫。臣欲修筑州城，安集百姓，以慰远人之心，并乞就本州岛招刺土兵三百人，以武宁指挥为额。又窃见利州路一州一县敕内：『文州蕃贼入汉界作过，其缘边镇弓箭手、寨户等，如亲自斗敌，斫蕃贼首级者，每一贼首支大铁钱四贯充赏。如获三人首级，支赏外，仍免户下诸般差配及支移、折变。其镇、寨将即候得替日，量功劳轻重，与优等句当，或迁转一资。』臣勘会本州岛，比之文州更为极边，本州岛人并惯习战斗，曾经捕贼。今乞威、茂、保、霸等州土兵，依上条酬赏。」上批：「李琪所陈，理有司取，宜相度速与施行。」御集二十一日【四】事，当考。其究竟行与不行，明年四月十三日可参照。
　　壬午，命知制诰沈括为淮南、两浙灾伤州军体量安抚使，太常少卿、权判大理寺许遵同纠察在京刑狱。诏遵得视三路转运使资序。视资序，据遵本传，当考。
　　太常丞、知司农寺丞朱炎权管句开封府界提点诸县镇公事。时遣蔡确往河南诸监变转支卖牧马，府界阙官故也。
　　诏开封府国子监举人并就一处考试，仍以两处解额通计取人。
　　癸未，命权发遣提举永兴军等路刑狱、太常博士刘定，大理寺丞、知司农寺丞汪辅之，体量根究泾原、环庆、鄜延路赈济汉蕃灾伤户有无不当，贷官谷及措置乖失事以闻。究竟当考。
　　崇政殿说书、同管句国子监吕升卿权发遣太常寺，兼修一司敕。升卿乞罢管句国子监，从其请，而有是命。蔡承禧劾升卿，升卿既自辨析，且乞札付承禧。王安石白上：「恐不宜如此。若承禧纷纷，则烦陛下处置。」上乃已。升卿罢国子，以承禧故也，事见前月二十三日。升卿欲札己分析付承禧，日录乃此月二十八日及八月一日事，今并书之。于是承禧又奏乞罢升卿经筵职事，不报。承禧乞并罢升卿说书，据奏议增入。十月一日升卿出。
　　初，宰执同进呈承禧劾升卿事，吕惠卿曰：「承禧言升卿事连臣。」上曰：「同进呈，无害。」惠卿乞下升卿分析。惠卿乃谒告，上遣冯宗道抚问，召赴中书。王安石又亲诣惠卿，道上意。惠卿于是上表求补外者三，上皆遣中使封还；又入札子，上复令安石同王珪谕惠卿。惠卿再求对，有旨毋复请入见。上曰：「无事而数求去，何也？」惠卿曰：「陈力就列，不能者止。臣自度不能，所以求止，无他，愿遂臣请。」上曰：「卿为参知政事，天下事责不在卿一人，何必尔！」惠卿曰：「顷安石之去，一时乏人，所以受命不辞。安石复来，理当决去。但蒙陛下宣谕再三，所以盘癕至今。」上曰：「卿岂以承禧故邪？承禧言卿弟，无与于卿。」惠卿曰：「纵使承禧言臣，臣为参知政事，苟自度无过，岂至为之求去？况臣弟分析事又如此乎？」上曰：「岂以安石议用人不合？安石欲用新进，卿不欲之。卿欲用曾旼，而安石不欲邪？」惠卿曰：「此亦不系臣去就，况安石未尝言不用曾旼！」上曰：「岂以安石前日敷陈承禧事灭裂邪？」惠卿曰：「安石避嫌不得不如此，臣何讶之有？」上曰：「然则安石之来，正宜协力，何以求去邪？」惠卿曰：「安石之来，一切托疾不事事，与昔日异。前此安石为陛下建立庶政，千里复来，乃反如此，不知欲以遗之何人？」上曰：「安石何以至此？」惠卿曰：「陛下所听既不一，争又不胜，百官纷纷，莫可调御。臣顷尝略为陛下陈之至此，亦诚难。」上曰：「安石必须见天下有可为之理，乃肯复来。」惠卿曰：「然必是至此有不如所见，故不安其位。盖亦缘臣在此，陛下意与安石协力者多，其听不一，故不安。朝廷事可以无臣，而不可无安石，此臣所以求去也。」上曰：「安石必不忌卿。」惠卿曰：「安石于臣何忌！但陛下初用安石，以其势孤助之，故每事易。今日陛下以谓安石之助多节之，故每事难就，则臣之在朝廷所补者少，而所害者多，不若遂臣之去。陛下一听安石，天下之治可成也。今使大臣有所不得尽，非国家之福。盖为朝廷分别贤不肖、是非，极是难事。敛天下之怨在于一身，以及其子孙，人主若不察，即不免苟且灭裂而已。」上曰：「有官守者，不得其守则去。安石必不肯苟且灭裂。」惠卿曰：「惟其欲去，所以苟且灭裂。『王忱不艰，允协于先王成德，惟说不言，有厥咎』。苟为不然，固未能责其不尽也。陛下但致一以听安石，殚其学术，则臣虽去，犹在朝也。」上曰：「安石学术莫了得天下事否？」惠卿曰：「然。」上曰：「卿但参贰，责不尽在卿。」惠卿曰：「此臣所以可去也。臣之所陈皆国家事，而在臣之私，又有往来其间者，不去恐为天下笑。」上曰：「终不令卿去，且但至中书。」惠卿顿首曰：「臣不敢奉诏。」既退，上复遣中使谕旨，惠卿辞谢，再入札子，上亦封还，且诏银台司毋接文字。后数日入见，上曰：「累遣人趣卿就职，未见禀承。」惠卿曰：「臣数违旨，不胜死罪。但臣在朝，有损无补。陛下厚恩虽不许避，臣之自度终恐难胜。」上曰：「无他事，何须求去如此之坚！」惠卿曰：「臣去，则陛下一听安石。」上曰：「卿无过虑，且可就职。」惠卿曰：「陛下数宣谕臣以参贰安石，不识何也参知政事，莫是参知陛下之政事否？」上曰：「安石政事，即朕之政事也。」惠卿因言：「承禧所以言臣弟者，意乃在臣。」上曰：「已晓，无过虑。」惠卿乃复就职。此以上并据蒋静所作惠卿家传修入。家传又云：承禧言升卿为国子监考试官，而惠卿妻弟方通在高等事，凡十余条。宰执进呈至上前，惠卿云云。今删取其要。
　　诏知丹州宋昌言降通判差遣，文思副使郭若虚降一官。坐使辽不觉翰林司卒逃辽地不获故也。
　　诏晚田阙雨，遣官祈祷。
　　又诏淮南、两浙等路旱灾，遣官祷南岳诸祠载祀典者，仍委长吏精虔致祭。
　　命殿前司押教、三班差使臧安国、定国各选少壮可教兵士五十人，教习射法，候精熟，取旨升立军额，补义勇、保甲。教头安国、定国，景之子，年少熟武艺，尤知射法。
　　甲申，遣大理寺丞陈佑甫、殿直杨□王火又□度汴河岸，置渗水塘为五丈河上源，如可行，即计工料以闻。后佑甫等言，如此兴置，诚便。于是都水监奏请，乞令□王火又□管句兴筑，佑甫提举。从之。
　　诏淮南、两浙转运司相度所须出籴及兴修水利斛斗之数【五】，计会发运司截留上供谷应副。以司农寺主簿王古言，奉诏体访淮、浙今岁旱蝗，私稼无望，民必艰食，乞豫为备也。六月二十四日，古受诏。
　　乙酉，职方员外郎蹇周辅权发遣淮南东路转运副使。
　　礼院请自今辍朝，并辍前殿正朝，如已辍而遇休假，或坐后殿，即通理为数。从之。
　　丁亥，省秦州通判、司理各一员。以长道、大潭二县析隶岷州故也。
　　诏提举京东西路常平等事、太子中允方沃赎铜十斤，管句崇福宫、太常少卿赵丙降一官，持服人太子中允、集贤校理许安世俟服阕，与小处签书判官。丙、沃坐任大宗正丞不察李逢入宫。安世坐以钑龙刀遗李士宁也，服除，签书濠州团练判官。
　　诏武举人先试孙、□、六韬大义共十道，为两场，次问时务边防策一道，与锁厅人同考试；马军司试弓马，差官监试。初，武举试格前后参错，至是始加裁定。
　　熙河路经略司言：「夏国锡硕克鄂则尔牒称，前后为汉家、蕃部偷劫人畜投南界，累索不发遣。请高太尉、王团练今月癸未赴三岔堡与锡硕克鄂则尔鄂迪驸马会议。牒称大安二年。」诏鄜延路经略司，令保安军牒宥州，责以夏国久禀正朔，今妄称年号，又移牒非其地分，邀边臣会议，皆违越生事，必是夏国不知，未欲申奏。请闻知国主，其首领严加诫断。究竟当考。
