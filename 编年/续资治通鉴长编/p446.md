<!-- { "loadSidebar": true } -->
　　癸丑，知谏院欧阳修言：「近日四方盗贼渐多，皆由国家素无御备而官吏赏罚不行也。臣谓夷狄者皮肤之患，尚可治；盗贼者腹心之疾，深可忧。朝廷终未尝处置。遇有一火贼【二八】，则仓黄旋发兵马而不思经久禁止之法。今沂州军贼王伦所过楚、泰等州，连骑扬旗，如履无人之境。而巡检、县尉反赴贼召【二九】，其衣甲器械皆束手而归之【三○】。假令王伦周游江海之上，南掠闽、广而断大岭，西入巴、峡而窥两蜀，杀官吏，据城邑，谁为捍御者？此可谓心腹之大忧。为今计者，必先峻法令。法令峻则人知所畏，自趋而击贼。请自今贼所经州县夺衣甲，官吏并追官勒停，巡检、县尉除名。且如知州本号郡将，都监、监押专领兵在城，若贼入而不能捕，知州亦勒停，都监、监押仍除名。若贼发而朝廷别差人捕获，其本界巡检、县尉仍坐全火不获之罪，贼多于所领兵士、弓手者差减之。县尉比多新进少年，皆不能捉贼，虚陷罚罪。宜下流内铨，别议选择之格，重赏罚以诱之。自来所差巡检下兵士不肯捉贼，又多为州县之患。欲请先选能捉贼使臣，令其自募兵卒，不拘厢禁军，欲指名抽射者亦听。凡都监、监押、巡检因贼除名者仍勒从军自暛，俟破贼日则许□之。」诏送枢密院施行。
　　戊午，置顺安军、安肃军巡检各一员。
　　辛酉，资政殿学士、尚书右丞、知亳州韩亿为太子少傅致仕。仍诏曾任两府乞致仕者，自今须再上章乃听除之【三一】。
　　壬戌，以交州进奉使、安南静海节度副使杜惟庆为颍州刺史【三二】，副使、三班奉职梁材为太子左监门率府率。此段或附见贡驯象下。
　　甲子，右正言余靖言：「朝廷所以威制天下者，执赏罚之柄也。今天下至大而官吏弛事，细民聚而为盗贼【三三】，不能禁止者，盖赏罚不行也。若非大设堤防以矫前弊，则臣忧国家之患不在夷狄，而起于封域之内矣。南京者，天子之别都也，贼入城斩关而出。解州、池州之贼不过十人，公然入城虏掠人户。邓州之贼不满二十人，而数年不能获。又清平军贼入城作变，主者泣告，而军使反闭门不肯出【三四】。所闻如此，而官吏皆未尝重有责罚，欲望贼盗衰息，何由而得？今京东贼大者五七十人，小者三二十人，桂阳监贼仅二百人【三五】，建昌军贼四百余人，处处蜂起，而巡检、县尉未知处以何罪，当职大臣尚规规守常，不立法禁，深可为国家忧。且以常情言之，若与贼斗，动有死亡之忧，避不击贼，止于罚铜及罚俸。谁惜数斤之铜，数月之俸，以冒死伤之患哉？乞朝廷严为督责捕贼赏罚，及立被贼□质、亡失器甲除名追官之法。」从之。
　　范仲淹言：「臣窃知陕西禁军、厢军不下二十万觽，防秋在近，必须养育训练，以期成功，在乎丰以衣食，使壮其力，积以金帛，示以厚赏【三六】，牛酒以悦之，律罚以威之。如此，则兵有斗志，将必增气。虽二十万觽，合为一心，有守必坚，有战必强，平寇之期可卜也。若饥不足其食，寒不足其衣，出无壮力，入无厚赏，军有退志，将必丧气。虽二十万觽，或有贰心，守则不坚，战则不强，平寇之期未可卜也。于弓箭手、民兵肯战守之时，事须赏劝，所用金帛，诚须大备。今陕西百姓已虚，三军未振，或闻三税之法，可以备边。以臣所见，今榷货务商客纔有一百来名，纵许于陕西、河东路以三税入中，即缘商客未多，且可少助粮草而已。若金银钱帛，则岁时之内，必难充足。臣所以请仿行南盐客旅，入纳粮草【三七】□金银钱帛。有逐处富实之家，不为商旅者，必须以利劝之。臣请逐处劝诱入纳上件物色【三八】，一件内得数及万，除给与南盐交钞外【三九】，更与恩泽。二万贯者与上佐官【四○】，三万者京官致仕。如曾应举到省，与本科出身，除家便官。愿班行安排，或不就差遣者亦听。所贵防秋之期，颇有边备。乞朝廷速为大计，使百姓乐输，三军乐战，则扞御可固，中外无忧。山海之利何足以吝，国家安危之计，在圣心英断，天下幸甚。」仲淹奏，附见六月末。
　　注　　释
　　【一】佑出知州按晁补之鸡肋集卷六八殿中侍御史赵君墓志铭谓「贾公为参知政事，君引嫌请外官，遂以监察御史知棣州事」，疑此句「州」上脱「棣」字。
　　【二】得非兵兴劳民之象乎阁本同。宋本、宋史全文卷八上「象」都作「致」。
　　【三】年老病患者「者」字原脱，据宋本、宋撮要本、阁本及长编纪事本末卷四一按察官吏、欧阳文忠公文集卷九七论按察官吏札子补。
　　【四】郎中官同上诸本及同上书与宋史全文卷八上作「郎官中」。
　　【五】为空行簿以授之「授」原作「受」，据宋本、宋撮要本、阁本及同上长编纪事本末、欧阳文忠公文集改。
　　【六】材能之吏「吏」原作「人」，据同上诸本及同上书改。
　　【七】台官馆职中「官」原作「谏」，据同上诸本及同上书改。
　　【八】以塞言责而已「言」原作「其」，据同上诸本及同上书改。
　　【九】始副枢密「始」原作「使」，据宋本、宋撮要本、阁本改。
　　【一○】唐英误也「唐英」二字原脱，据宋本、宋撮要本补。
　　【一一】遽起冠带「遽」原作「递」，据宋本、宋撮要本、阁本及编年纲目卷一二、宋史全文卷八上改。
　　【一二】焚生龙脑香十七斤「斤」原作「斛」，据宋本、宋撮要本、阁本及邵博闻见后录改。
　　【一三】其走马承受及非统辖者勿拘此制「统」原作「通」，「制」字原脱，据宋会要仪制五之一三改、补。
　　【一四】先给公使之半「使」原作「私」，据宋撮要本、阁本改。
　　【一五】召对「对」字原脱，据宋本、宋撮要本及欧阳文忠公文集卷九七论韩琦范仲淹乞赐召对事札子补。
　　【一六】将何塞请「塞请」原作「塞责」，据宋本、宋撮要本、阁本及欧阳文忠公文集卷九八论河北守备事宜札子改。
　　【一七】来督通和之事「督」原作「问」，据宋本、宋撮要本、阁本及同上欧阳文忠公文集改。
　　【一八】谁复挂意阁本同。宋本、宋撮要本及同上欧阳文忠公文集「意」都作「心」。
　　【一九】不烦朝廷经度「烦」原作「须」，据宋本、宋撮要本及同上欧阳文忠公文集改。
　　【二○】而政令之目「目」，各本同。同上欧阳文忠公文集「目」作「出」。
　　【二一】凡庙堂帷幄之谋「帷」原作「帐」，据宋本、宋撮要本、阁本及同上书改。
　　【二二】沧州原作「仓州」，据阁本改。
　　【二三】盖牧宰贤愚之异也「盖」字原无，据范文正公集奏议卷上奏乞择臣僚令举差知州通判补。
　　【二四】候奏到姓名「到」原作「对」，据宋本、宋撮要本及同上范文正公集、宋史全文卷八上改。
　　【二五】职官令录中「中」字原在「令录」上，据宋撮要本、阁本及同上范文正公集、宋史全文乙正。
　　【二六】二十五日按宋会要选举作「二十二日」。
　　【二七】泰州海安按寰宇记卷一三○、九域志卷五、宋史卷八八地理志泰州条，泰州属县只有海陵而无海安，九域志谓海陵县有海安镇，疑「海安」为「海陵」之误。
　　【二八】一火贼「火」原作「大」，据欧阳文忠公文集卷九八再论王伦事宜札子改。
　　【二九】反赴贼召「反」原作「返」，据阁本及编年纲目卷一二改。
　　【三○】束手而归之阁本及同上编年纲目均作「约束而归之」。
　　【三一】自今须再上章乃听除之「须再」原作「以后」，据阁本及宋会要职官七七之三七改。
　　【三二】杜惟庆为颍州刺史「杜惟庆」，宋会要蕃夷七之二六作「杜景安」，宋史卷四八八交址传作「杜庆安」；「颍州」，同上宋史作「顺州」。
　　【三三】盗贼「贼」原作「罚」，据宋撮要本、阁本及长编纪事本末卷四八外郡寇贼改。
　　【三四】而军使反闭门不肯出「反」原作「返」，据阁本及宋会要兵一一之一八改。
　　【三五】二百人「二」原作「一」，据宋本、宋撮要本、阁本及同上长编纪事本末、宋会要改。
　　【三六】示以厚赏阁本同。宋本、宋撮要本及范文正公集奏议卷下奏论陕西兵马利害都作「示有厚赏」。
　　【三七】臣所以请仿行南盐客旅入纳粮草同上范文正公集作「臣所以请放向南盐客使客旅入纳粮草」。
　　【三八】入纳上件物色「入」原作「人」，据宋本、宋撮要本、阁本及同上范文正公集改。
　　【三九】一件内至交钞外宋本、宋撮要本、阁本及同上范文正公集作「一件纳及得万数，除给与向南末盐交钞外」。
　　【四○】二万贯者与上佐官宋本、宋撮要本、阁本及范文正公集作「一万贯者与上佐官」。
续资治通鉴长编
卷一百四十二
卷一百四十二
　　起讫时间 起仁宗庆历三年七月尽是年八月
　　卷　　名 续资治通鉴长编卷一百四十二
　　帝　　号 宋仁宗
　　年　　号 庆历三年（癸未，1043）
　　全　　文
　　秋七月丙寅朔，徙知澶州、龙神卫四厢都指挥、卫州防御使郭承佑为真定府、定州马步军都部署。
　　丁卯，诏殿前都指挥使李用和、马军副都指挥使曹琮，选诸军班都虞候以下、善弓马、晓文字、堪将领者以名闻。
　　兵部员外郎、兼侍御史知杂事方偕请文武官以罪谪监当者，转运、提点刑狱司毋得差权知州军、通判、知县、监押、巡检。诏从其请。
　　戊辰，翰林学士、礼部郎中、知制诰、史馆修撰苏绅为龙图阁学士、知河阳。
　　先是，王素、欧阳修等为谏官，数言事，绅忌之。会京师悯雨，绅请对，言：「洪范五事，『言之不从，是谓不乂。厥咎僭，厥罚常旸。』盖言国之号令不专于上，威福之柄或移于臣下，虚哗溃乱，故其咎僭。」又曰：「席位踰节，兹谓僭。『刑赏妄加，髃阴不附，则阳气胜，故其罚常旸。』今朝廷号令有不一者，庶位有踰节而陵上者，刑罚有妄加于下者，下人有谋而僭上者。此而不思，虽祷于上下神祇，殆非天意。」绅意盖以指谏官也。
