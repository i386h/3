<!-- { "loadSidebar": true } -->
　　夫用智分则其虑簄，用力分则其气夺。昨经俘掳，残敝已甚，臣谓宜因此时，分定山界，付之诸帅，议定可建城寨，以次兴筑，严立期限，责以成功，乘机捣虚，数路并进，使敌不知所应。今朝廷之议未定，诸路未知所向，臣故曰「责师之律未明」。
　　将士前敌效命，诚国家厚赏所激，若使之常有所冀，则进而不已。既足其欲，彼将图全。臣以将帅之赏，不当以首级为效，必得其城，取其地，获其渠长，及大克捷，乃优以官赏。不然，徒累首级，遂致大官，此边将所以玩寇自封，甚大患也，臣故曰「赏功之惠已厚」。
　　法令不一，人将无所措手足，况边机兵行之际乎？此曰可进，彼曰可止；此曰可降，彼曰可杀。取舍纷乱，间不容发，临敌败谋，臣窃为陛下惜之。故臣论统制之权。
　　臣已言增筑山界，渐据要害，以图进讨，则诸路修置城垒，于今为先。所筑以次，则相去不远，馈粮之法不劳远赍，颇增粟直。计地里之费，则商人奔走塞下，不待驱而自致，与向之募夫，其利相远矣。故臣论馈饷之法。
　　六者，西边今日之势也，为陛下略举之矣。然臣又将有所深言之：赵德明之死，元昊之齿未壮也。朝廷务于姑息，豢养既成，跋扈难制，所谓当身不除，百世之责也。今夏人乱亡无日，不可以旷日稽诛，惮而不为，三数年间，复为边患，则国家西顾忧未有艾也，惟陛下力行之尔。孟子曰：「虽有智慧，不如乘势；虽有镃基，不如待时。」当今之时，则不可失也。上批送中书省，乃擢荛通判环州。（张荛何许人，当考。六月辛亥已见。）
　　丁酉，李宪言：「西贼盘泊所在，惟铁毛、天都二山及没烟、葫芦河数处，啸聚不下数万。为今之虑，须令苗授、李浩将兵于定西城、兰州照应，臣部勒三四军，会熙、秦之师，直捣铁毛山、谔格什。若贼兵退保天都，即并兵进讨。所谋置城寨，候出境随机处画，可则兴筑，不可则旋师。如言可采，除更不追鄜延、环庆差兵夫外，余并乞仍旧施行，乃可集事。」诏「李宪所图至小，奏乞朝廷应副事大。令依六月诏，罢泾原路经略制置使，归熙河兰会路都大经略司，候过防秋赴阙。」（二十九日己酉，令宪且在泾原。）
　　李宪请发关中民运粮兰州，为五月之储，朝廷将从之。王安礼曰：「臣闻灵州之役，役夫被斮，植立而不动。彼固不畏死，奈何以死恐之。今关辅以西，丁壮转徙，物价昂踊，乃欲调难用之夫，辇至贵之物，横绝贼壤，未见其可。臣窃料兰州戍兵【一三】，其数未多，果可以守，则见粮犹足为用；以为不然，则适足饵寇【一四】。愿陛下俾宪自调之。」宪果以为难，其后改用卒夫，以时运之。（此据安礼行状，当考。）
　　续给空名宣头百，付河东路经略司。
　　戊戌，诏泾原、环庆、熙河兰会路都大经制司，泾原路经略制置司：「据诸路上所闻，贼马颇屯并塞，兼鄜延路见议进城山界，须诸路兵马声援。令泾原于镇戎、定川、熙宁、高平寨各驻一军，委刘昌祚尽护之，须兵马三万以上；环庆于大顺城、荔原、柔远、安疆寨各驻一将，令经略司委近上将领尽护之，须兵马二万以上。熙河路兰州已东，昨拟修堡子，内三处未曾兴工，仰都大经制司相度那移本路将兵。因今来防秋之际，不妨就便以鄜延差到厢军兴役，未知便否，及转运使可与不可应副，仰一面计会相度施行讫奏。」（密记「二万以上」其后别有此段，实录无之，今附见。）
　　诏以今年六月并七月令张颉劾知琼州刘威及威具析，并广西转运司奏威功状，威奏盐栅二状，并录送□潜考实以闻。先是，张颉奏威引惹蛮人生事，诏劾之，而转运司奏乞推赏；继威又自陈修栅毕工，洞首符楫皆纳罪请降，不敢擅据其地，故改命潜究其同异。（六月壬申、甲戌，又九月辛卯。）
　　庚子，通直郎、考功员外郎蔡京为起居郎，仍同详定官制。京前为官制所检讨文字，于是上批「京久在官制所，谙知创法本末。其弟卞虽见充详定，缘系暂置官局，所职止于看详文字，别无政事关由，虽兄弟共处，理亦无害」故也。
　　合门通事舍人崔象先、周宥并为礼宾副使、带御器械、勾当皇城司，以上批「旧给事东宫」故也。（十月甲子劾住滞，十一月丙申【一五】取旨，明年二月庚戌断。）
　　西京左藏库使、吉州刺史、内侍副都知石得一为入内副都知，东作坊使、嘉州刺史、带御器械刘有方【一六】为内侍押班。仍诏自今迁补都知、押班，并三省、枢密院同取旨。（三月乙未已有诏：「自今入内内侍省初除都知、押班，中书、枢密同进呈。」又十一月乙未，都知、押班除授归密院。）
　　诏：「开封府界团教场簿籍记保甲事艺，其纸札并雇直未知从何出办，提举司可具析以闻。」先是，缘教习保甲费皆从官给，独此无所从出，上恐其扰，故虽小，亦令究治。
　　大理寺断绝公案官吏共赐四百千，次第均给之。
　　御史王□言：「昨废广济河辇运，自清河转淮、汴入京。臣每见累官京东博知利害者询之，皆以谓未便，如广济安流而上，与清河泝流入汴，远近险易较然有殊。望更体量。」诏令转运、提点刑狱、提举辇运司，以旧广济河并今清河行运比较利害【一七】。（五年二月十日，罢广济运。）
　　广西转运司言，安化州蛮为寇，乞权禁止入省地卖买。诏广南西路经略安抚司经制宜州溪峒司相度指挥。
　　补徐州宁淮指挥军员庞德子为三班差使，赐名嗣忠。以德捕杀强贼，为贼所害也。
　　泾原路经略司言，三川寨巡检王贵轻易领兵过壕，与西贼斗敌，致伤折多。诏获级伤折人依格推赏。
　　河北路都转运使蹇周辅言：「江南西路通般广盐，臣始奏画立法。今虔州、南安军推行方及半年，已收息钱十四万缗，兹实已成之效。」又言定州修仓，已见功绪。上批：「方今西师在边，其北面军实，正宜晦藏形迹，以杜彼疑。令蹇周辅谨密，毋得张皇，所差出官，常作己意诫之。」
　　辛丑，洪州奏：「自更定盐法，新添盐钱并合起发赴京，深虑迟滞。乞先次出卖新盐，然后趁办旧课，庶可及期装发。」上批：「本路新额盐课，并系朝廷指挥，准为边粮籴本之用。岁岁常须登办，仍须及期经制到京，趁时籴入。」遂从之。
　　泾原路经略司言，管押归顺部长讹麦等二十五人赴阙。以上批「昨行营出界及塞下招纳夏人部长及羌巢使令之人，自归顺后有功者，可令押赴阙引见」故也。后讹麦迁皇城使、本族巡检，余马池特、阿香等皆迁官、赐袍笏银带有差。
　　诏自今臣僚上殿札子，并进呈取旨。先是，三省、枢密院或不以进呈，直寝之，故有是诏。
　　壬寅，诏：「鄜延路见修六寨【一八】，其长城岭寨以西，接连环庆路金汤、白豹，已指挥环庆路差三万人并边照应【一九】。若别有兴作，即是虚劳军马。令徐禧、沈括计议其当进筑城寨处，与曾布议定以闻。」
　　赐广南西路转运司度僧牒二千，籴宜、融州军粮。
　　诏彭孙功与罪相当，其赏罚各不行。时孙出界亡失正军，当降两官，斩获首级，当升两官，以功赎过故也。
　　皇城使、泾原路钤辖姚麟知镇戎军。
　　诏诸门令商税院统辖。
　　兰州置马军广锐两指挥【二○】、步军保捷两指挥，各以五百人为额；保宁两指挥，各以四百人为额；牢城一指挥。仍许诸军投换。
　　赐陕西路转运司银、绢各二十万，钱钞三十万，应副鄜延路计议边事所用度，从判官李稷请也。时计议边事所又乞钱百万缗，工四千人【二一】，生熟铁五万斤，牛马皮万张，车二千乘，义勇、保甲万人，递马百匹，亦从之。
　　癸卯，诏：「乞弟逃窜，其地已赐罗氏鬼主仆射，令知归徕州；及令杨光震兄弟并沙取落务嫂等蛮会合掩袭，所获夷户，令自为主。如获乞弟，即依朝旨推赏。令泸南安抚司常举行。」
　　吏部言：「立到选官格，各随所任职事，以入仕功状立格。如选巡检捕盗之官，则以武举策义武学生，或因臣僚以武略荐，或自陈兵略得出身之人，他仿此。」从之。
　　诏御辇院既未有所隶，宜令专达。时上欲厘正殿中省职事，置六尚，如唐故事，度禁中未有置省之所，且未遑也，故有是诏。（王巩甲申杂记云：初，议官制，张诚一要易都知、押班名，置殿中监【二二】，诚一时被眷，无敢异者。既而与诸监制度作札子同进呈【二三】，神宗顾左右无内侍省官在侧，以御衣遮手摇之，曰：「不可。」遂卷殿中监札子收袖手中，即别处分事，徐顾苏颂子容、蔡京元长曰：「此名不可辄易，祖宗有深意。」陈缜刑部尝与官制局，时在，亲闻德音。此事当考，因未置殿中省，且附见。）
　　甲辰，汝州防御使、驸马都尉王师约为晋州观察使。
　　诏：「叙复不以官高下，并归尚书刑部；内合取旨及职任非吏部，并上中书省。」
　　丙午，诏泾原路安抚制置司使，所辟置官属与所奏乞事，悉罢。
　　诏自今外取堂后官，供职及五期，乃听出职。
　　诏谢麟于湖南、北各选兵千人，令王克平就本将下简将领，诣宜州听麟节制。
　　诏：「彭孙权泾原路钤辖，充经制宜州溪峒司准备将领。就差知钦州、供备库副使【二四】李时亮知琼州，冲替刘威。仍札与李时亮：昨以刘威擅讨黎人，引惹边事，当用心怀抚，早令安帖。」（七月辛巳，劾威，谢麟经制；四年十二月丁卯，彭孙责金州监，当考。）
　　丁未，以两朝国史书成，燕垂拱殿。（两纪并书燕修史官。）
　　赐南外都水监丞司度僧牒六十，备广武上、下埽。
　　诏：「进呈衣、粮样，旧属左藏库及仓界。自今衣样归太府寺，粮样归司农寺。」
　　戊申，诏应缘支给军赏物帛，乞取者论如河仓法，与者并坐。
　　诏：「河北都转运司借支澶州封桩军粮五万石，特除之。自今河北三州封桩军粮，如敢请借支者，依擅支封桩钱物法。」
　　诏：「已置泸南安抚司，其遂州钤辖司事并随安抚司移泸州。」（并四月十九日。大观三年六月八日，泸南安抚司奏请，乃四月十九日指挥。）
　　诏熙河路自今如不用条诏擅役将下兵，毋得应副。以李浩擅役令般木踏堑故也。
　　诏诸司文字上下并申六曹。
