<!-- { "loadSidebar": true } -->
　　户部言：「保平军状，准条应官员请俸粮草，除食用外，有余数亦依诸军价例坐仓。乞特不许知州、通判入中及坐仓坐场，其粜俸余，即不得过坐仓钱数。如允所乞，其本路诸州、军，并河北、河东路亦望依此施行。」（新削，三月二十六日。）又言：「左右厢店宅务监官赏罚，乞着为令。」并从之。
　　丙戌，户部言：「今后官司应缘收买及造换修完出染之类物色，若不预行计料，申乞支拨收买；及将官库现在之物，妄有退嫌，及有别色可以充代而辄称充代不行，经历官司逗遛行遣；并篮买务不依在市实直估价，及不依条出榜召人减价中直，官吏并科杖一百，不以失减。其所估价钱，并关申度支审覆行下。如估不实，致大请官钱，并许诸色人告首，得实支赏钱二十贯文，以犯人家财充，或无及不足，以官钱代支，其受赃人依重禄公人。」从之。（新削。）
　　丁亥，江、淮、荆、浙、福建、广南路提点坑冶铸钱事陈郛罢，送吏部与合入差遣，知淮阳军、朝散大夫周济代之。（安惇传云，惇奏元看详诉理官乞加罪，由是陈郛等皆坐责。惇奏得旨，乃此年六月二十五日，此时未也，郛所以罢，当考。）
　　刑部言：「急脚马递铺兵级并五人为一保，如犯盗，及杀人、强奸、略人、放火、发冢，或弃尸水中，若博赌财物、藏匿犯盗之人，或盗匿、弃毁、私拆递角，同保人及本辖节级知而不告者，各减犯人罪一等，不知情者减三等。又沿汴无主死尸，地分官司避申报而弃尸河中者，许人告，赏钱五贯文。又沿汴装卸河清及马递铺兵级，应闭营铺门后，擅离营铺者，各杖一百。本辖节级及同保人知而不问，与同罪；不知情者，减三等。许人告，赏钱五贯文。又遭丧本家不葬埋而弃尸于汴河中者，杖八十。系尊长者，加三等。」从之。（新削。）
　　开封府言，今后外处逃军，于京畿首获，如依条合行牒送，有疮病未可行者，并依本府敕犯徒应配之人，量轻重分送赤县寄禁，候病损可行日，牒送前去。（新削。）
　　金部员外郎□君丞言，乞造伪钞者，许同犯人告首，仍支赏。从之。
　　戊子，户部言，准令大礼谓南郊【二一】、明堂、祫飨，欲于令文增入北郊【二二】。从之。
　　己丑，工部言：「河北屯田司令：塘水深浅，季申工部。乞今后塘泊州、军，于次季孟月保明所管地分塘水增减尺寸，径报屯田司。候到，立便差官检覆讫。本司于仲月审察诣实，结罪保明奏闻，仍具申知本部。」从之。
　　庚寅，宰臣章惇、中书侍郎许将、尚书左丞蔡卞、尚书右丞黄履言：「臣等检详绍圣二年三省札子，皇弟佖等宜建邸第，开府置属，出班外廷。奉诏：大宁郡王佖、遂宁郡王佶宜依所请，降诏施行。臣等窃见今者盖修五王外第，申王、端王两位日夕毕工，咸宁郡王俣已下次当出合【二三】，伏望诏有司施行。」诏可。
　　工部言：「文思院上下界金银、珠玉、象牙、玳瑁、铜铁、丹漆、皮麻等诸作工料，最为浩瀚。上下界见行条格及该说不尽功限，例各□剩，至于逐旋勘验裁减，并无的据。欲乞委官一员，将文思院上下界应干作分，据年例依令合造之物，检照前后造过工作料状，逐一制扑的确料例功限，编为定式。其泛抛工作【二四】，即各随物色，比类计料。仍并委覆料司覆算，免致枉费工料。如蒙俞允，即乞差少府监丞薛绍彭不妨本职，修立定式。」从之。（新无，可削。）
　　枢密院言：「章楶、锺传乞逐路各且依已得指挥修筑等事，边事在远，朝廷难以遥度，累降指挥，责在帅臣，协心谋画，从长措置。近为熙河出塞讨荡有功，遂令锺传亲赴泾原与章楶面议，欲乘此机会进筑天都。又章楶言近得锺传书，语及并三路兵马进筑天都，楶深然其说。兼会合诸路兵马，无不可为之理。又锺传言，已到渭州与章楶商议大概，已一一依禀朝旨，指挥经营，续具画一奏闻次。及章楶、锺传奏，今来进筑事体甚大，乞令陆师闵至泾原往来，同共相度措置。又称进筑在近，军期已迫，乞令李譓专在泾原，分头应副。又奏乞环庆路应副兵马，至三日，章楶、锺传奏，却乞逐路且依已得指挥，各自修筑。」诏令章楶、锺传各具析前后所奏异同因依以闻，如合逐路进筑，即依元降指挥。
　　枢密院言：「塘泺系河北屯田司及沿边安抚司职事，及河北转运使兼都大制置。昨因李仲提举开修御河，其间有经历塘泺地分，与御河接近，可以因便修葺去处，令计会屯田司那融功力修葺。及续降度牒三百道和雇人夫，专委李仲出卖，与屯田司同共提举管勾役功。近虽已令河北东路提刑、朝奉郎李仲相度□立期限小作，料次兴功，年岁之间，亦未能了当。缘塘泺本非提刑司职事，及转运司系当职官，合令专一提举管勾。」诏令河北路转运司及缘边安抚司同共提举，其李仲更不管勾。（布录云，林豫言，仲差官十员极张皇。上用豫言，故罢仲。豫今何官，当考。绍圣四年八月十九日，林豫为河北沿边安抚副使。）
　　朝奉大夫王机权开封府推官。（六月二十八日曾布云云。）
　　辛卯，三省言，京西路转运判官周纯，按视到永裕陵东北角新展禁地，长阔步亩，拘占官私田土，及标禁妨碍去处，乞下有司再行集议。诏礼部、秘书省勾集太史天文局、浑天仪象所官同共定夺以闻。（三月四日、五月二十八日、八月七日。）
　　吏部言：「乞应知州、县令罢任考察课绩，仰所属须于限内申奏。有故保明奏未得者，听展限，虽累展，即不得过元限，仍具因依申吏部点检催督。如稍涉迂滞，及无故过限者，人吏杖一百，官员具事由闻奏。仍乞将知县令考课上等人【二五】，如到本部经行，便许已后收使，内阙升入通判资序者，比附去年七月二十九日朝旨，与升半年名次。」从之。（新无，合删。去年七月二十九日朝旨未见，此月二日云云，当考。）
　　户、刑部言，应外人无故辄入寺监者，并依入六曹法施行，有专条者依本法。从之。（新无，合删。绍圣四年九月七日，可考。）
　　壬辰，诏咸宁郡王俣、普宁郡王似于三月下旬内选日出合，权就东宫。
　　三省言，裁定六曹寺监文字所状，乞降指挥，翰林侍讲、侍读学士向去置与不置。诏元佑复置翰林侍读、侍讲学士指挥，更不施行。
　　知虔州锺正甫言：「伏闻朝廷以司马光、吕公着、苏轼、苏辙等悖逆罪状，命官置局，编录成书，以正邦刑，为世大戒。臣窃恐朝廷尚有遗隐，未尽编录。今据臣所知，悉具奏陈，以备采择。臣尝与刘惟简商议职事【二六】，因臣语及元佑初，先帝陵土未干，而善政已为司马光等变坏更张，造为谤讪，不复有臣子之义。惟简遂为臣言，光等奸党相济，逆乱自肆，最不可忍者二事：其一，元佑元年明堂，光等心怀怨怼，建议不以先帝配宗祀，而欲祀仁宗皇帝，先帝几不得与祭。赖礼官何洵直力争，以谓严父配天，古今之定礼，其事见于孝经，虽童稚皆能诵之，且自古无宗祀祖考于明堂者，其议遂寝，而先帝始不废于宗祀。此皆悖逆无道，非臣子之所宜言。臣与惟简相对流涕欷歔，愤惋切齿，而恨其事不得遽闻于上听，以治光等之罪也。今惟简既死，窃恐朝廷未及采问，而光等罪恶有所隐脱，臣虽守郡在远，辄慕古人「见无礼于其君者，如鹰鹯逐鸟雀」之义，拳拳忠愤，不能自已。」诏札与编类奸臣事状蹇序辰等。（正甫言二事，此但其一，疑有脱文。新录辨曰：锺正甫者何人，敢为诋诬，一至于此，指贤哲为奸党，谓忠孝为悖逆，颠倒是非，上惑主听，岂可传也，此一章合删去。今复存之。绍圣四年六月四日锺正甫以敕令所删定升一任【二七】，与堂除差遣。）
　　尚书省言：「强盗罪至死，会恩后再犯，而罪不至死者，奏裁。其已被徒伴通说，事发而逃亡，后遇赦者，准此。因强盗杀人者，不要犯时不知律内伤人【二八】，或杀伤人之卑幼者，奏裁。」从之。（新削。）
　　癸巳，枢密院言：「近降指挥，令章楶、锺传等相度会合三路兵马进筑。今据章楶、锺传奏，候将来计置粮草及守城之具足备，或乘春草长茂，伺隙进筑。乞且依已降朝旨，各于本路进筑，候有间隙，即依朝旨施行。续据锺传申，到渭州与章楶论议泾原等处进筑，无不合，但投来人通说天都一带无草，俟计置有备，续同共进筑。并章楶要一城防守器具并粮食，其防守器具，陆师闵称甚有准备，若泾原进筑有日，先且就泾原辍使，续自秦凤辇去补填，其粮食亦如此施行。今泾原九羊谷、熙河颠耳关，逐路自合先次兴筑，须于此月旬日之内了当。其没烟峡口至平夏城止二十里，熙河、青南纳心去颠耳关不远，兼系用秦凤两路兵马，声势不小，但多方探伺敌情，斟酌事力机会，可以乘此修筑，亦仰相度兴工。如事力未及，或未有机会，即一面从长施行，仍仰章楶于新筑三城寨，疾速增价，计置的确，合要粮草足备，可以兴举，即关报锺传，依所降朝旨，同共相度勾抽三路兵将会合进筑没烟后峡，泾原等处所有防守器具，亦就近攒那应副。」诏令章楶、锺传遵依施行，如逐路利害不同，听各具所见以闻。
　　刑部言，逃亡军人捕获断罪条，乞着于法。从之。
　　朝散大夫黄伸为度支员外郎。
　　韩王、冀王宫大、小学教授叶承为正字。（正月二十四日曾布云云。）
　　甲午，诏孙杰察访两浙路。（二月一日初命。）
　　乙未，三省言，元佑诏今后臣寮用冠帔改换医人服色者，不得换紫衣。诏更不施行。
　　吏部言：「林希乞八路员阙用熙宁、元丰条并绍圣新制一处参酌，修完成书。诏令吏部四选同共编修。今乞将川、峡、福建、湖南路季阙并去，替一年使阙。」从之。（希奏请在绍圣三年七月十二日己亥。）
　　刑部言：「右治狱勘到得解进士苏天民受高茂钱，与本人代补太学外舍生并进士，高茂却别冒高昂名入试。手分郝定【二九】，朝请郎、国子司业詹文各为斋仆牟顺认得是苏天民，因问告发了却，作逐人自首，牒送所属。案苏天民、高茂所犯各系徒罪，郝定、詹文各系公罪徒，各合该赦恩原免。」诏并依断。苏天民、高茂特各分送邻州编管，郝定特勒停，詹文特冲替。
