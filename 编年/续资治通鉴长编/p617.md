<!-- { "loadSidebar": true } -->
　　初，翰林学士、知审官院贾黯言：「伏见大理寺丞雷宗臣除太子中舍，以父名乞回避，从其请。臣按曲礼曰：『不讳嫌名，二名不偏讳。』释者曰：『嫌名，谓音声相近，禹与雨，邱与区也【一二】。偏为二名不一一讳也。』据律文，诸府号、官称有犯祖、父名而冒荣居之者，徒一年。释曰：府有正号，官有名称【一三】。府号者，若父名『卫』，不得于诸卫任官；或祖名『安』，不得任长安县职之类。官称者，或父名『军』，不得作将军；或祖名『卿』，不得为卿之类。又诸上书若奏事犯祖庙讳者，杖八十，若嫌名及二名偏犯者，不坐。今按宗臣父名显忠，而避中字，于礼所谓嫌名。臣谓既许避免，若复有如此而不避者，岂得犯冒荣之律？如前代故事，东晋以王舒为会稽内史，舒父名会【一四】，求易他郡，时议以字同音异，于礼无嫌，复改『会』为『郐』，舒遂行。后又以舒子允之为会稽内史，允之亦乞更授，诏曰：『祖讳孰若君命之重？』下八座详之，给事中谯王无忌以春秋之义，『不以家事辞王事』。夫王命之重，不得崇其私，又故事，无祖名辞命之制，唐贾曾除中书舍人，父名忠，固辞，议者以『中』是曹司之名，又与曾父名音同字别，于礼无嫌。至于国朝，虽雍熙中尝下诏：『凡除官内有家讳者，除三省、御史台五品、文班四品以上，许用式奏改【一五】，余不在此制。』然推寻国初迄于近年，或小官许改，或大臣不从，或虽二名、嫌名而有许避者，或止犯单讳而有不许者。如建隆初，慕容延钊除同平章事，以父名章，改为同中书门下二品【一六】；□廷祚【一七】以父名璋，改为同中书门下二品【一八】；赵延进除起复云麾将军，以延进父名晖，改授起复光禄大夫；天圣中，著作佐郎王传父名著，奉礼郎张子奭父名宗礼，以传为大理寺丞，子奭为太祝，皆请避而许者。如淳化中，毕士安父名义林，除翰林学士；天圣中，韩亿父名保枢【一九】，除枢密直学士；景德中，王继英父名忠，赐推忠功臣；天禧中，寇准父名湘，除襄州节度使；天禧中，刘筠父名继隆，除龙图阁学士；近年杨伟父名自牧，为髃牧使，皆曾固辞，此又虽请避而不许者【二○】。前后许与不许，系之一时，盖由未尝稽详礼律，立为永制。请约雍熙诏书，自几品官以上，每有除授若犯父祖名讳，有奏陈者，先下有司详定。若于礼律当避者，请改授之，余不在避免之限【二一】。」上令太常礼院、大理寺同定夺而言：「父祖之名，为子孙者所不忍道。不系官品之高下，并听回避。」故以律文申明之。
　　诏河北沿边安抚司禁北人捕鱼于界河。初，界河属我境，而北人潜入河中捕鱼采苇，雄州移文涿州诘之，契丹驱所犯人榜境上。隆绪之统和二十四年，亦自约束。久之，北人或由海口载盐入界河，涉雄、霸，抵涿、易者，边吏因循不能止。于是宫苑使、忠州刺史赵滋知雄州，遣巡兵捕杀之，且破其船，乃复捕鱼之禁。赵滋先以宫苑使知保州，四月甲戌领忠州刺史、知雄州也。
　　六月壬子朔，日有食之。初，司天言当食六分之半。是日未初，从西食四分而云阴雷电，顷之雨。浑仪所言不为灾。
　　权御史中丞王畴言：「顷岁日食于正阳之月，陛下避殿撤食，奉天抑己。方其食时，实亦阴晦，然于云气之间尚有见者，固不得同不食。当时有司乃称食不及分，而宰臣集班表贺，甚失陛下祗畏奉天之意。今日食之初，殊为晴彻，既为阴云所掩，方遂不见，亦不得与日不食同也。虽陛下至诚修德，答变感天，必不欲徼异为祥，然恐有司或援近例乞班贺者，臣故得以先事而言也。」
　　同判尚书礼部司马光言：「近世以来，每有日食之变，历官皆先奏月日时刻及所食之分数，至或为阴云所蔽，或食不满分，公卿百官奉表称贺。臣以为日之所照，周篃华夷【二二】，云之所蔽，至为近狭【二三】。虽京师不见，四方必有见者。此乃天戒至深，不可不察。汉成帝永始元年【二四】九月日食，四方不见京师见【二五】，谷永以为百姓屈遏，祸在外也。臣愚以为永之所言似未协天意。夫四方不见京师见者，祸尚浅也，四方见京师不见者，祸变深也。日者，人君之象，天意若曰人君为阴邪所蔽，灾慝甚明，天下皆知其忧危，而朝廷独不知也。由是言之，君人者尤宜侧身戒惧，忧念社稷，而髃臣欲相率称贺，岂得不谓之上下相蒙，诬罔天谴哉！又所食不满分者，乃历官术数之不精，当治其罪，亦非所以为贺也。臣职在礼部，掌髃臣庆贺表章，不敢不言。」于是诏百官毋得称贺。胡宿请祭社或附此。
　　庚申，赐草泽章友直银百两、绢百匹，以篆国子监石经成也除试将作监主簿，不理选限，辞不就，故有是赐。友直，建安人，得象之族也。得象为宰相，尝欲官之，友直谢去，终其身不仕。
　　丁卯，徙知凤翔府、工部侍郎、集贤院学士崔峄知河中府。峄所至贪污，比老益甚。在凤翔，转运使薛向按之急，不得已移河中。未几，遂以刑部侍郎致仕。
　　诏还曹利用所没田宅。利用既昭雪，其家累有请于朝，至是用祫享赦书而尽还之。
　　癸酉，枢密院奏：近拣四百料钱近下禁军填近上禁军，所有转军分例物，即三分特支一分。诏支一半【二六】。此据会要是六月二十二日事，故附癸酉日。
　　甲戌，富弼起复礼部尚书、平章事、昭文馆大学士、监修国史，弼辞不拜。故事，执政遇丧皆起复，弼谓金革变礼，不可用于平世。上五遣使起之，卒不从命。
　　或言弼初与韩琦同在二府，左提右挈，图致太平，天下谓之韩、富。既又同为宰相，琦性果断，弼性审谨。琦质直，语或涉俗。俗谓语多者为絮，尝议政事，弼疑难者数四，琦意不快，曰：「又絮耶！」弼变色曰：「絮是何言与？」又尝言及宰相起复故事，琦曰：「此非朝廷盛典也。」于是弼力辞起复，且言：「臣在中书，盖尝与韩琦论此。今琦处嫌疑之地，必不肯为臣尽诚敷奏，愿陛下勿复询问，断自宸虑，许臣终丧。」琦见之不乐。自是二人稍有间云。此据司马氏记闻【二七】及苏氏别志，又参取弼所上札子。然谓弼与琦自此稍有隙，恐未必尔，更须详考。
　　上既许弼终丧，弼以表谢，因言：「窃闻新授提点银铜场、职方员外郎张述累有封章，乞立储贰，其词太过，颇涉匪彝。事合婉微，述乃伤于逼迫；语当秘密，述乃极于张皇，传闻四方，无不惊骇。伏缘张述前知泗州，绝无政举，臣在中书日，亦曾见其阙失事状。本官必是恐朝廷不用，遂强作此事，虽云纳忠而献直，实掩过以取名。果若忧国爱君，岂肯如此喧布！况提点银铜场，将来例入职司，如述小人，不合升奖。臣切恐好进之辈，更相仿效，妄陈祸福，频挠圣聪。陛下或致忧隐，切于求嗣，即于天听，却成不便。臣今虽不在陛下左右，实则日久忧虑，寝食不安也。且念自古帝王未有不任情喜怒，杀害臣民。恭惟陛下临御已四十年，未尝枉怒一人，况于刑诛，固无分毫枉滥，惟是仁慈□恕，甚于父母之爱赤子，天下蒙被陛下大恩大惠，深入骨髓，上苍观览，岂无报应！明知圣嗣非晚降育，臣今所愿者，惟愿陛下勤于政事之外，凡百节谨。目前爱玩，多方制伏其心；至于宴饮间动风发气之物，亦宜拣择，不令进御。澄神静思，助以平和之药，必享万寿无疆之庆，永为宗社之主。皇嗣之晚，未足为虑，此乃必然之理也。」
　　弼又言：「窃恐陛下左右亲近者，知陛下求嗣心切，一向希宠望幸，各有诞育之意，人人争进，则陛下虽欲制伏其心，不可得也；虽欲保惜圣躬，亦不可得也。如此，则臣实为陛下忧之，为宗庙社稷忧之。臣尝为上相，义同股肱，当与国家共其祸福，不得不忧及此也。陛下若不以臣为狂妄，即乞以臣此意，一一宣谕亲近之人，臣必料亲近者皆有保惜圣躬之心，各便省悟，而能长守富贵，即于陛下，自然无忧，实天下之幸也，宗庙社稷之幸也！圣嗣既系天命，自有天时，不可以人力强致。臣受陛下深恩，出于恳切，不觉语及于此。臣不敢避死，陛下若肯听纳，然后赐臣以死，实亦甘心。」上复以优诏答焉。按实录，明年正月甲戌，徙知洺州、职方员外郎余藻为江、浙等路提点铸钱坑冶。又按英宗实录，治平元年二月己巳，江、浙等路提点铸钱坑冶、屯田郎中余藻提点广西刑狱，职方员外郎张述提点江、浙等路铸钱坑冶。述盖代藻者，嘉佑六年未受命也，不知富弼上疏时，述何由已带提点银铜场职任。或恐余藻在洺州时，张述已先除提点银铜场，而实录偶不详，或因富弼言遂罢述，后乃更除也，当考。
　　张述疏曰：此据张唐英政要附见，不知即富弼所指者否，当考。
　　臣读书为儒，历览经史，而效官州县，惟有忠义，常尽瘁于职业。自登朝列，伏见皇嗣未立，中外忧之。十余年间，已五次上书，所言皆指陈宗庙社稷可安可危之事。自知卑微，天听高邈，伏虑衡石程书之时，不足感悟宸听，又恐言词激切，触犯忌讳，为左右隐蔽。臣伏念三圣宝位传付陛下，陛下在位既四十年，未有继嗣，未审陛下曾仔细思之耶？若仔细思之，则忧宗庙社稷，俾继嗣不绝矣。若未仔细深思之耶，不当因循，委顺天命。一祖二宗传付陛下宝位，欲其宗庙社稷，世世嗣续不绝，则陛下方为孝矣。臣愚敢引杜太后之言，庶激切感悟陛下之心。杜太后临终，以艺祖得天下，谓无长君，所以艺祖得之。艺祖奉杜太后之言，所以不忍传之子，而传之太宗是也。向使世宗在位更十数年，少帝嗣立，艺祖岂得有应天顺人之事乎！陛下当思之。
　　陛下昔诞育豫王，若天意与陛下，则今已成立矣。近闻一年中诞四公主，若天意与陛下，则其中有皇子也。上天之意如是矣，陛下合当悟之。陛下在位四十年，当其安宁万岁时，宜审择艺祖、太宗贤皇子孙，且立为皇子，但且异其爵位，职之官政，系天下之望，陛下详察有贤德可传付，则立之，所以谨重大事，俾宗庙社稷得其主矣。而况天地之大，五行休王，皆有数在天地之中，固不可逃其数也。一旦卒有万一不可讳，仓皇之际，危急之间，宝位神器欲使宫闱、左右、中官、两府递相观望而谋之，岂陛下之心轻宗庙基业如是之易也！当陛下安康之时，不能详择为之，欲至仓皇之际，顾令左右取次谋之，此则陛下不谨重三圣之基业，同寻常之事尔。夫继嗣有贤有不贤，则朝政有治有乱，社稷宗庙有安有危，陛下之心固亦知之矣。
