<!-- { "loadSidebar": true } -->
　　南平王李德政遣静海节度判官陈应机、掌书记王惟庆来献方物、驯象二。诏以应机为太子中允，惟庆为大理寺丞，并赐三品服。
　　东上合门使、荣州刺史曹琮为卫州团练使。琮兄女为后【三五】，礼皆琮主办，于是奏曰：「陛下方以至公厉天下，臣既备后族，不宜冒恩泽，乱朝廷法。族人敢因缘请托，愿寘于理。」时论称之。寻出为环庆路部署、知邠州。
　　十二月己未，步军都虞候、康州防御使、泾原路副都部署曹仪为耀州观察使，落管军。皇后既立，仪自乞罢军职，从之。
　　丁卯，幸开宝寺、上清宫、祥源会灵观祈雪。
　　屯田员外郎张亢者，奎弟也，豪迈有奇节。尝通判镇戎军，上言：「赵德明死，其子元昊喜诛杀，势必难制，宜亟防边。」论西北攻守之计，章十上。上欲用之，会丁母忧。或传契丹聚兵幽、涿间，河北皆警。癸酉，命亢为如京使、知安肃军，因入对，曰：「敌岁享金帛甚厚，今其主孱而岁歉，惧中国见伐，特张言耳，非其实也。万有一倍约，臣请擐甲为诸军先。」知安肃军，据本传，实录无此，当考。或恐此时但换官，未知安肃军也。然四年十二月，亢知安肃军，移知瀛州，则知安肃军亦必在此时也。
　　朝廷欲大发军为边备，辅臣迭议上前，参知政事蔡齐画三策，料契丹必不渝盟。已而，果契丹祭天幽州，以兵屯境上尔。
　　己巳，知制诰李淑言：「幕职、州县官举充京朝官者，别差官与判铨官同试判。望自今更不逐次奏请差官，只委自判铨官考定优劣，如词翰稍优，或刑名全否者【三六】，即令贴黄进呈。」诏吏部铨详定以闻。后请如淑议，从之。
　　癸酉，雪，赐近臣宴于中书。
　　赵元昊献马五十匹，以求佛经一藏，诏特赐之。实录于此既书赐经，明年十二月又书献马求经特赐之，当是一事，误重出尔，今止见于此。
　　丁丑，升郑州为节镇，赐军额曰奉宁，以大两省官知州。
　　省解州盐池都巡检内臣一员。
　　戊寅，幸开宝寺、上清宫、祥源会灵观谢雪。
　　己卯，宣庆使、忠州防御使、入内都知蓝继宗为景福殿使、邕州观察使，罢都知，以老疾自请也。继宗事四朝，谦谨自持，每领职，未久辄请罢。家有园池，退朝即亟归，同列或留之，继宗曰：「我欲归种花、弄游鱼为乐耳。」景福殿置使，自大中祥符五年始，至今授者才三人，刘承珪、韩守英及继宗也。
　　辛巳，契丹遣左千牛卫上将军耶律师古、东上合门使刘五常来贺正旦。
　　癸未，以天雄军部署、莱州团练使邵复为都大修河部署，供备库副使王遇为澶州部署，右侍禁、合门祗候王昭序为沧州部署，并兼修河事。
　　三门白波发运使文洎【三七】言：「诸埽须薪刍竹索，岁给有常数，费以巨万计，积久多致腐烂。乞委官检核实数，仍视诸埽紧慢移拨，并斫近岸榆柳添给，免采买搬载之劳。」因陈五利。诏三司详所奏，遂施行之。洎，介休人也。此据本志附见，仍取会要增修，会要乃十月事也。
　　监察御史里行孙沔言：「臣闻主圣臣忠，朝有直言之士，下情上达，外扬进善之旌。前王思广于聪明，庶政莫能于壅塞，尚虑谏臣顾禄，窃位怀安，故于观阙之前，专设匦函之制。言之无罪，诚不间于卑微，来者可追，庶获闻于谠议。时加激赏，犹避深讥，或致严科，实为止善。今窃见上封事人同安县尉李安世，辄因狂悖，妄进瞽言。不识朝廷之仪，惟摭市井之事，毁欺日月，干犯雷霆，死有余辜，身不容责。兼闻下吏，审问支辞，致诘飞声，推穷败类。然极索奸之理，或伤招谏之仁。虽曰狂愚，犹胜谄佞。况自道辅、仲淹被黜之后，庞籍、范讽置对已来，凡在搢绅，尽思缄默。又虑千里之外，四方之人，不知安世讪上犯颜，将谓安世献忠获罪。岂有至圣，犹忌危言，自远流传，为议非美。覆巢之卵，其类恶伤，弹雀以珠，所惜者大。伏望俯回造化，贷以□恩，特免窜投，以励全节。使彼偷安之士，永怀内愧之心。况臣与其人素匪交亲，未尝识面，纵干大典，绝不相因。惟恐史官直书于简牍，可嗟言路重误于难危。伏乞少霁天威，用存国体。」后七日，景佑二年正月六日。责知潭州衡山县。沔集自注此疏以十二月二十九日上，正月初六日责衡山。宋史全文大事记曰：废后者非仁宗之本心也，而夷简实赞之。谏官伏合，乃祖宗美意也，而夷简实沮之。此夷简入相之初，而国论为之一变也。
　　沔未知有责命，复上书曰：沔集自注云正月三日上书，七日复责。
　　陛下基绍宝图，务敦渊静，韬暧英谋，竭伸孝爱。而内闱辅政，朝制弗经，宦寺弄权，海宇侧目。女谒交驰，大通行赂，陛下山藏无违，日覆不照。洎庄献上仙，万机独断，躬亲大政，励精为理。投髃阉之巨党，罢内降之私恩。升擢谏臣，黜退窃位。每旦听政，旧邦惟新，庭宇载清，幅员忻戴。将以执之若金石，行之若軏輗，希陶、唐之风，袭文、景之迹，为一代之宏规，冠千篇之良史，岂不大哉。比及周岁，颇异曩时。内宠艳兴，中宫倾易，杨、尚恃恩，权势特盛，事由请行，言自诐出，君子小人，腹诽窃议。幸赖陛下神明义断，废黜外宫，虽合正家之道，未遑刑国之宜。功业弗彰，简编安在。累岁已来，和气犹郁，水旱相荐，虫螟屡生，粟麦不登，田畴几废，九夏多寒，三冬无雪，星变上天，河决东郡，疾疫流离，生灵困惫，民乏兼日之食，□无积岁之储，既庶而富，曷其若是！正当不足之时，岂曰无为之化。不可谓时无兵革，乃号太平；政奉简书，便为端拱。窃恐祸生所忽，亡有其存；渐至陵夷，将无逸豫。有唐天宝，可谓覆车。
　　前春伏见诏书布下，每旦亲政。故天下之民，谓吾君忧勤，率仁之化，翘足可待。去秋以圣体愆和，臣心启沃，爱君有从宜之制，双日伸不坐之请。交泰之诚，遄臻有喜，宴安之戒，岂可为常。且一月之中，适减其半，庆辰嘉节，休沐受厘，三分之日，复废其一。是则一岁之中，率无百余日视事。宰臣上殿奏事，止于数刻，天下万务，得不旷哉！汉帝五日一朝，则有伏蒲入合，据煺与语。唐制三日一坐，则有便殿更番，浴堂延对。今退朝之后，深宫之中，侍左右者，刀锯亏残之余；悦耳目者，绮纨艳冶之色。扃钥九重，叫阍千仞，宸禁昼严，乘舆天远【三八】。固未见□召名臣，清问外事，询祖宗之纪纲，质朝廷之得失。徒修简易之名，未益承平之化，臣恐其未可也。况今之政失于□而蔽于姑息，今之士弛于务而幸于因循，是养其惰也。
　　夫天下之本在民，民之豪者皆兼并，而贫者无置锥；天下之大在兵，兵之下者负饥寒，而骄者不敢役。郡守县令，臧否无别。冗食万千，蠹耗靡穷。邪佞退而复兴，忠谏黜而未用。此害之大者也。设欲止之于未发，救之于将然，莫若振纲举目，杜渐防微，勤俭为先，刚断为急。权之一去，安可再得，岂宜崇尚□大，自从清宴。若谓怡神养性之方，且非耄期倦勤之际，臣复以为不然也。今陛下春秋鼎盛，气志如神，释习常之敝，加致知之心，观禹、汤克己之规，敷文、武勤教之旨，振三祖之基，为百世之法，则垂鸿自我，岂不盛欤！愿因岁首正朝之始，霈然下令，诞告多方，每旦恭己，辨色居位，推择大臣，讲求古道，降以温颜，俾之极论，精思品藻，督责贤否。外则逐刺史县令无状老懦贪残之辈，以利于民。内则罢公卿大夫不才谄佞诡诞之士，以肃于朝。掖廷之中，简去幽旷，以求锡羡之庆。宦寺之内，抑损重任，以防昵近之私。发号施令，必审其有害。赏功罚罪，必思其未平。则可使教敦于上，民悦于下，足以招天地之协气，致国家之丰隆【三九】。皆目前可见之事，惟陛下力行而已。
　　书奏，再责监永州酒。正月七日责监酒，今并书于此。实录殊不载沔再责事，可谓簄略，此据沔家集，及毕仲游神道碑。
　　是岁，天下上户部主户六百六万七千五百八十三，口二千一十二万三千八百一十四；客户四百二十二万八千九百八十二，口六百八万一千六百二十七。
　　注　　释
　　【一】稍低原作「堪低」，据宋撮要本改。
　　【二】权三司使□半岁「□」字原脱，据宋撮要本及长编纪事本末卷三七吕夷简事迹补。
　　【三】盖常平仓制度不立「仓」字原脱，据宋撮要本及长编纪事本末卷四四建仓补。
　　【四】若州郡阙母钱「母」原作「无」，据宋撮要本及上引长编纪事本末、宋史卷三一○杜衍传改。
　　【五】愿斥卖以赐之「斥」原作「敕」，据宋撮要本及上引长编纪事本末改。
　　【六】乃明年二月也「乃」原作「盖」，据同上书改。
　　【七】见元昊车服僭窃「见」字原脱，据宋撮要本、阁本及治迹统类卷七康定元昊寇边补。
　　【八】卿其勉之「勉」原作「免」，据同上书改。
　　【九】谋议无所回避「回」原作「迎」，据宋史全文卷七下改。
　　【一○】最取亲信按宋会要职官六四之三三、长编纪事本末卷二四周怀政谋废立均作「最处亲信」。
　　【一一】杨怀吉原作「杨怀古」。按本书卷九六天禧四年七月甲戌编出内殿承制杨怀吉，即与杨崇勋诣丁谓第告变者。长编纪事本末卷二四周怀政谋废立、宋史卷四六六周怀政传均作「杨怀吉」，今据改。下同改。
　　【一二】虑燕乐有渐阁本同。宋撮要本及宋史全文卷七下「渐」上有「所」字。
　　【一三】乃保和平无疆之福也宋撮要本此句下有原注「绶言不得其时，附见『上不豫』前」十二字。
　　【一四】或说圣人好近女室「女室」原作「女色」，据各本改。按下文引春秋传「是为近女室」，作「女室」是。
　　【一五】净妃郭氏出居于外「净妃」原作「静妃」，据阁本及本书卷一一三明道二年十二月乙卯编、涑水纪闻卷五、长编纪事本末卷三三废皇后郭氏改。
　　【一六】居洞真宫「居」字原阙，据长编纪事本末卷三三美人尚氏杨氏争宠补。
　　【一七】上体为之弊「弊」原作「馇」，据宋撮要本及涑水纪闻卷三、编年纲目卷一○、宋史全文卷七下及上引长编纪事本末改。
　　【一八】多杀功臣此句原脱，据宋撮要本及契丹国志卷八补。
　　【一九】萧氏奴为团练防御节度观察使者「为」字原脱，据同上书补。
　　【二○】阴使左右杀内品一人「阴」字原脱，据宋撮要本补。
　　【二一】近与尚继斌结婚按长编纪事本末卷三七吕夷简事迹作「近与尚继斌之子结婚」。宋史卷三○四范讽传云：「尚美人同父弟娶守则女。」
