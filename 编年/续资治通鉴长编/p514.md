<!-- { "loadSidebar": true } -->
　　方今急务，莫先货食，货食不足，何以为国。昔唐自天宝之乱，肃、代之后，禁军乏饷，畿甸百姓至挼穗以供兵食，登都城门以望贡奉之至【一三】，王室可为危蹙矣。然患难既平，则兵有时而解，兵解则民力纾矣。今禁兵之籍，不啻百万人，坐而衣食，无有解期。七八年间【一四】，天下已困，而中外恬然，不知云救，请举一事而言，则他可以类知也。景佑年中【一五】，天下预买紬绢一百九十万匹，去年至买三百万匹，诸路转运司率多诉者，有司末如之何。议者徒知茶盐诸课利之法弊，而不知弊之所由，臣详求其故，法实不弊，势使然尔。置兵有策，则边费可省，边费省，则兼并之民不能观时缓急以侵利权，然后有司得制其轻重矣。
　　臣以不才，谬当大计，职忧所切，心如焚灼。权诸利害，至于根本，则关配动静，臂指伸缩，乃系二府，非有司所预。谨具大略，乞下中书、枢密院审加图议，裁于圣断，变而通之，允底蒸民之生，兹为适治之路。
　　又言：
　　臣昨曾约计天下财利出入之籍，知天下之所以困本于兵，因勘会自宝元、庆历后，内外增置禁军，岁给钱帛粮赐等数进呈，乞朝廷图议其事，有以弛张之。伏以太祖皇帝取荆、潭，收蜀、广南、江南，备晋寇，御西戎、北敌，计所畜兵不及十五万。太宗皇帝平太原，备迁贼，御北敌，料简军旅，增修戎备，志在收取燕蓟，然畜兵亦不过四十万。先皇咸平中，备迁贼，御北敌，搜募战士至五十余万人。及契丹请和，祥符以后，稍稍消汰，弛马牧地给耕民，边将占兵自固者辄罢之，至于宝元，几四十年，可谓乂安矣【一六】。向因夏戎阻命，始籍民兵，俄命刺之以补军籍，遂于陕西、河北、京东西增置保捷、武卫、宣毅等军，既而又置宣毅于江、淮、荆湖、福建等路，凡内外增置禁军约四十二万余人，通三朝旧兵且百万，乡军义勇、州郡厢军、诸军小分剩员等不列于数。连营之士日增，南亩之民日魜。迩来七年之间，民力大困，天下耕夫织妇，莫能给其衣食，生民之膏泽竭尽，国家之仓库空虚。而此□兵狃于姑息【一七】，寖骄以炽，渐成厉阶。然且上下恬然，不图云救，惟恐招置之不多也。
　　且太祖训兵十万人以定天下，今以百万人为少，此无他尔，各苟且及身之安，莫为经久之虑也。夫苟且者，臣下及身之谋，经久者，陛下国家之计。今负贩之家，犹汲汲于担石之备，安有虑不经久，而可以保天下者哉。比岁以来，三路入中粮草，度支给还价钱，常至一千万贯上下，边费如此，何以枝梧？臣较今大计，加之百万不为益，减之百万不为损。而比来鬻官，六千缗者与簿尉，万缗则殿直，诸监筦场务官，准课程以立赏格，收嬴至二三千缗，即以次迁陟，以知卖官迁官几何员数，可供三路一岁粮草之费，是谓聚畎浍之微，供尾闾之泄也。浅陋之人，更言遗利以裨经用，末矣。盖财计盈虚，时事安危，系诸兵而已矣。景佑以前兵五十万，三司财用无余，及今而加一倍，则何以得足？臣近约度今年在京支计，前已进呈，只是准拟常程用度，圆融变转，仅以有备。过此以往，若更因之以横费，加之以饥馑，虽有智者，亦恐难以善其后矣。况臣之愚，敢期克济？惟社稷之福，祖宗之灵，陛下至仁盛德，有以感格天地，降之以善祥，报之以有年，则兆民之所赖也。若观诸人事，臣愚窃甚寒心，伏望令中书、枢密院检会臣前奏，审加计议，裁于圣断。早为之所，犹须效在累年之后，如救焚溺，缓则益不及矣。
　　注　　释
　　【一】晚年惟玩易老诸书「易老诸书」，宋本、宋撮要本作「易、老、净、肇四书。」
　　【二】崇仪副使「崇仪」原作「崇议」，据阁本改。
　　【三】天地原作「天帝」，据太常因革礼卷一五、宋史卷九八礼志改。
　　【四】改命祠部员外郎田京提点河北刑狱「祠部」原作「祠郎」，据阁本改。
　　【五】而所居隘狭「隘狭」原作「狭隘」，据宋本、宋撮要本、阁本及宋史全文卷八下乙正。
　　【六】分往逐州军提举教阅「逐」原作「遂」，据阁本、活字本改。
　　【七】建国曰安阳「安阳」，宋本、宋撮要本均作「安杨」。
　　【八】改年曰得圣「得圣」，宋本、宋撮要本、长编纪事本末卷四九及贝卒王则之叛、治迹统类卷一○仁宗平王则、编年纲目卷一三均作「德圣」。
　　【九】亟领本路兵傅城下「兵」下原有「马」字，据宋本、宋撮要本、阁本及同上长编纪事本末、治迹统类、宋会要兵一○之一五删。
　　【一○】诏自今策试武举人毋得问阴符诸禁书「阴」字原脱，据宋本、宋撮要本、阁本补。
　　【一一】又蒙恩赐内藏紬绢三百万匹「紬」原作「银」，据宋本、宋撮要本及乐全集卷二三论国计出纳事改。
　　【一二】据此银绢六百万匹两「两」上八字原无，据上引乐全集补。
　　【一三】登都城门以望贡奉之至「贡」原作「供」，据宋本、宋撮要本、阁本及同上乐全集改。
　　【一四】七八年间「年」原作「日」，据同上诸本及同上书改。
　　【一五】景佑年中「年」字原脱，据宋本、宋撮要本及同上乐全集补。
　　【一六】可谓乂安矣「乂」原作「久」，据宋本、宋撮要本、阁本及乐全集卷二三再上国计事改。
　　【一七】而此□兵狃于姑息「而」字原脱，据宋本、宋撮要本及治迹统类卷二九祖宗用度损益、同上乐全集补。
续资治通鉴长编
卷一百六十二
卷一百六十二
　　起讫时间 起仁宗庆历八年正月尽是年闰正月
　　卷　　名 续资治通鉴长编卷一百六十二
　　帝　　号 宋仁宗
　　年　　号 庆历八年（戊子，1048）
　　全　　文
　　春正月辛未，夏国主曩霄卒。曩霄凡七娶：一曰米母氏，舅女也，生一子，以貌类他人，杀之。二曰索氏。始，曩霄攻嚈牛城，传者以为战没，索氏喜，日调音乐，及曩霄还，惧而自杀。三曰都罗氏，蚤死。四曰咩迷氏，生子阿理，谋杀曩霄，为卧香乞所告，沈于河，杀咩迷氏于王亭镇。五曰野利氏，遇乞从女也，颀长，有智谋，曩霄畏之，戴金起云冠，令他人不得冠。生三子，曰宁明，喜方术，从道士路修篁学辟谷，气忤而死。次宁令哥，曩霄以貌类己，特爱之，以为太子。次薛埋，蚤死。后复纳没移皆山女，营天都山以居之。野利之族宣言，吾女嫁二十年，止故居，而得没移女，乃为修内。曩霄怒。会有告遇乞兄弟谋以宁令哥娶妇之夕作乱，曩霄遂族遇乞、刚浪凌、城逋等三家。既而野利氏诉，我兄弟无罪见杀，曩霄悔恨，下令访遗口，得遇乞妻阎于三香家。后与之私通，野利氏觉之，不忍诛，遇乞妻乃出为尼，号没藏大师。六曰耶律氏。七曰没移氏，初，欲纳为宁令哥妻，曩霄见其美，自取之，号为新皇后。宁令哥愤而杀曩霄，不死，劓其鼻而去，匿黄芦讹厖家【一】，为讹厖所杀。曩霄遂因鼻疮死，年四十六。
　　没藏氏初为尼，寓于伪兴州之戒坛院，既娠而曩霄死。曩霄遗言，立从弟委哥宁令。其大酋篅移赏都、埋移香、热嵬浪布、野也浪啰与没藏讹厖议所立。没藏，大族也，讹厖为之长。觽欲如遗言立委哥宁令，讹厖独弗许，曰：「委哥宁令非子，且无功，安得有国！」篅移赏都曰：「国今无主，然则何所立？不然，尔欲之乎？尔能保有夏土，则亦觽所愿也。」讹厖曰：「予何敢哉？夏自祖考以来，父死子继，国人乃服。今没藏尼娠，先王之遗腹，幸而生子，则可以嗣先王矣，谁敢不服。」觽曰：「然。」遂立没藏尼伪号太后。曩霄既死三月，谅祚生，按宋史，谅祚小字宁令哥，以庆历七年二月六日生，至八年正月方期岁即位。据此编，则宁令哥又是一人，而谅祚乃遗腹也。未详孰是。以毛惟昌、高怀正之妻更乳之，而政在没藏氏。惟昌、怀正皆汉人，本遇乞帐下，故亲待之。已而怀正贷银夏人，惟昌窃衣曩霄所与盘龙服，皆为讹厖所族。
　　甲戌，度支副使、工部郎中郑骧权河北转运使，仍就贝州经度军须。
　　乙亥，明镐言贝州距闉火，斩守闉三班奉职李兴。初，贝州城峻，不可攻，乃谋筑距闉，度用工二万人，期三十日可与城齐，而贼亦于城上设战棚，与官军相当，名曰「喜相逢。」距闉将成，又为贼所焚，火三日不灭。既斩兴，乃用军校刘遵计，即南城凿地道，而日攻其北以牵制之【二】。贝州民有汪文庆、郭斌、赵宗本、汪顺者，自城上系书射明镐帐，约为内应，夜，垂戆以引官军，既纳数百人，焚楼橹，贼觉，率觽拒战。初，官军既登，欲专其功，断戆以绝后来者。及与贼战，兵寡不敌，与文庆等复缒而下。是夜，城几克。丙子，授文庆、斌西头供奉官，宗本、顺右侍禁。
　　丁丑，右谏议大夫，参知政事文彦博为河北宣抚使，本路体量安抚使、枢密直学士、左谏议大夫明镐副之。镐督诸将攻贝州城，久不下，帝忧之，问辅臣策安出，彦博乞身往破贼，故遣彦博宣抚，而改镐为彦博之副。先是，枢密使夏竦恶明镐，恐其成功，凡镐所奏请，辄从中沮之。彦博既受命，因言军事中覆不及，愿得专行。戊寅，诏许彦博以便宜从事。彦博请用将作监主簿鞠真卿等三人掌机宜文字，许之。明镐所奏辟殿中丞王起等四人，仍听随军。
　　入内供奉官李继和为走马承受。
　　赐贝州城下军士特支钱。
　　辛巳，诏士庶之家所藏兵器，非编敕所许者，限一月送官，如故匿，听人告捕之。
　　贝州贼谋窃出要劫契丹使，明镐谍知之，遣殿侍安素伏兵西门。壬午，贼果以三百人夜出，伏发，皆就获之。
　　是日，江宁府火。初，李景在江南，大建宫室府寺，其制皆仿帝京。时营兵谋乱，事觉，伏诛。既而火，知府事、右谏议大夫、集贤殿学士李宥惧有变，阖门不救，延烧几尽，唯存一便厅，乃旧玉烛殿也。寻责宥为秘书监，直令致仕。宥奏火事云：「不意祸起萧墙，变生回禄。」会新有卫士之变，朝廷恶其言，故责特重。宥责官在三月乙巳，今并书。奏表辞据司马光记闻。
　　癸未，命翰林学士宋祁、权御史中丞鱼周询定夺陕西、河东铜铁钱利害以闻。具六月末。
　　乙酉，降空名告敕宣头札子三百道下河北宣抚使，以备赏战功。是日，彦博至贝州城下。此据甘陵伐叛记。
　　先是，刑部员外郎、知谏院□鼎臣言，朝廷方与契丹保誓约，而杨怀敏增广塘水辄生事，民或怨叛，虽斩怀敏无及矣。戊子，命鼎臣为河北体量安抚使，令经度塘水利害，而鼎臣更顾望依违，不能决也。
