<!-- { "loadSidebar": true } -->
　　【五】文度即弘也「弘」原作「引」。按宋史卷四八二赵文度传谓「文度本名弘，以犯宣祖庙讳，赐今名」，其事迹亦与本书同。今据改。又十国春秋卷一○八赵宏传云：「以宏名犯宣祖偏讳，赐名文度。」十朝纲要卷一则载：「北汉伪岚州刺史赵洪以城降，赐名文度。」「弘」作「宏」、「洪」，疑因后人讳改而致异。
　　【六】是月原作「是日」，据宋本、宋撮要本、阁本改。
　　【七】多破腹病各本同。宋史全文卷二上作「多被腹病」。
　　【八】宜于太原北石岭山及河北界西山「石岭山」原作「石岭上」，「界」、「西」二字原互倒，据宋本、宋撮要本及续通鉴卷五改正。
　　【九】上遣骁雄副指挥使浚义孔守正「使」原作「车」，据宋本、宋撮要本改。
　　【一○】真定苏澄善养生「善」原作「颇」，据宋本及宋史全文卷二上改。
　　【一一】但遣近界漖部两林川王子「近」原作「今」，据阁本改。
　　【一二】听速自收瘗「瘗」原作「疾」，据通考卷一一户口考改。
　　【一三】病死者不用检视「死」字原阙，据同上书补。
　　【一四】仍以途涉诸戎「涉」原作「陟」，据宋本、宋撮要本及宋史卷二七○段思恭传改。
　　【一五】石岭关原作「石岭阙」，据阁本及本卷上文棣州防御使何继筠于阳曲战败契丹条改。
　　【一○】见闻录又偶不及唐故事「故事」原作「事故」，据宋本、阁本乙正。
　　【一一】哭而祭之「哭」原作「器」，据宋本、宋撮要本、阁本及续通鉴卷五改。
续资治通鉴长编
卷十一
卷十一
　　起讫时间 起太祖开宝三年正月尽是年十二月
　　卷　　名 续资治通鉴长编卷十一
　　帝　　号 宋太祖
　　年　　号 开宝三年（庚午，970）
　　全　　文
　　春正月癸丑，废海州东海监，复为县。
　　辛酉，诏诸州官吏次第审察民有孝弟彰闻、德业纯茂者，（案宋有德行纯茂科。宋史及宋史记、薛应旗续通鉴皆作德行纯茂，此作德业纯茂，「业」字误。）满五千户听举一人，或有奇材异行，不限此数，所举得其实状【一】，等级加赏，不如诏者罪之。（王称东都事略：诏诸道州府，察民有孝弟彰闻，德行纯茂，擅乡曲之誉，为士庶推服者以闻。）
　　镇宁节度使张令铎之罢军职也，上令皇弟光美娶令铎女为夫人。及令铎自镇宁来朝，被病，上亲问之，赐绢五千匹，银五千两，又赐其家人甚厚。己巳，令铎卒，赠侍中。令铎性仁恕，尝语人曰：「我从军三十年【二】，大小四十余战，多摧坚陷敌，然克捷之后，未尝妄杀一人也。」及其卒，人多惜之。
　　诏河防官吏毋得掊敛丁夫缗钱，广调材植以给私用，违者弃市。
　　北汉主遣使持礼币贺契丹主，枢密使高勋言于契丹主曰：「我与晋阳，父子之国也。岁尝遣使来觐，非其大臣，即其子弟。先君以一怒而尽拘其使，甚无谓也。今嗣主新立，左右皆非旧人，国有忧患，宁不我怨？宜以此时尽归其使。」契丹主曰：「善。」乃悉索北汉使者前后凡十六人，厚其礼而归之。即命李弼为枢密使，刘继文为保义节度使，诏北汉主委任之。继文等久驻契丹，复受其命，归秉国政，左右皆谮毁之。未几，继文为代州刺史，弼为宪州刺史。契丹主闻之，下诏责北汉主曰：「朕以尔国连丧二主，僻处一隅，期于再安，必资共治。继文尔之令弟，李弼尔之旧臣，一则有同气之亲，一则有耆年之故，遂行并命，俾效纯诚，庶几辑宁，保成欢好。而席未遑暖，身巳弃捐，将顺之心，于我何有！」北汉主得书恐惧，且疑继文报契丹，乃密遣使按责继文，继文以忧惧死。
　　二月壬申朔，以万州梁山县为梁山军。
　　己卯，雄州言刺史侯仁矩卒。仁矩，益之子也，备边牧民皆称职，上甚惜之，特遣中使护丧，官给葬事。仁矩子延广亦有勇略。（仁矩、延广，并初见干佑元年。）仁矩在雄州日，方饮宴，敌骑数千白昼入州城，居民惊扰，延广引亲信数骑驰出衙门，射杀其酋长一人【三】，斩首数级，悉擒其余党，持首级以献。仁矩喜，拊其背曰：「兴吾门者必汝也。」监军李汉超以其事闻，诏书褒美，赐锦袍、银带。
　　改封禅寺为开宝寺，诏增葺之。
　　先是，禁商人私贩幽州矾，犯者没入之。（建隆三年诏【四】。）其后定令，私贩河东及幽州矾一两以上，私煮矾三斤及盗官矾至十斤者，弃市。甲申，始命增私贩至十斤，私煮及盗满五十斤者死。余论罪有差。
　　丁亥，兵部员外郎、知制诰卢多逊对于长春殿，赐金紫。
　　庚寅，幸西茶库，遂幸建隆观。
　　丁酉，宴广政殿，太子太师王溥、太子太傅武行德、左金吾卫上将军王彦超皆醉酒失仪，为御史劾奏，诏释之。
　　北汉主以礼部侍郎李恽为司空、同平章事，鸿胪卿刘继颙为太师、兼中书令、领成德节度，三司使高仲曦（仲曦，未见。）为枢密使，阉人卫德贵为大内都点检，嬖人范超为侍卫亲军都虞候。超及德贵实分掌机务，恽等备位而已。恽，阳武人，遭乱，与其母隔绝，居常戚戚，但以弈棋饮酒为务，政事多废，北汉主颇以为言，恽不听。一日，恽方与僧对弈，北汉主知之，命近侍直抵恽前，取局焚之，恽怡然诣北汉主谢。明日，别造新局，弈棋如故。北汉主多内宠，继颙造簪珥数百副以献，北汉主弥重信之。
　　三月壬寅朔，诏礼部贡院阅进士、诸科十五举以上曾经终场者以名闻。甲辰，得司马浦等六十三人，庚戌，复取十五举未经终场者四十三人，并赐出身，仍诏自今勿得为例。（新录、本志及会要书此特恩，并两事为一事，人数参差，今依旧录删修【五】。）
　　权知贡举扈蒙擢进士合格者八人。
　　忠武节度使宋偓市邸店于所部，上闻之，不悦，戊申，徙偓为静难节度使。
　　己酉，以忠正节度使王审琦为忠武节度使。审琦镇寿春凡八年，岁得租课，量入为用，未尝有所诛求，民颇安之。所部邑令以罪停其录事史【六】，幕僚白令不先谘府，请按之。审琦曰：「五代以来，诸侯强横，令宰不能专县事。今天下治平，我忝守藩，而部内宰能斥去黠吏，诚可赏也，何按之有！」闻者叹服。
　　庚戌，诏礼部贡院疏特赐出身人姓名各下所属州县，令官吏察其行实以闻，隐蔽者罪之。
　　辛亥，以处士王昭素为国子博士致仕。昭素，酸枣人，少笃学，有志行【七】。市物随所索价偿其直，或以实非本价辞，则曰：「汝亟受之，不然，将为妄语人矣。」由是人不敢欺，且相告曰：「王先生市物，不可虚索其价也。」方治所居室，积木墙壁间。有穿窬者为木所碍，不得入，昭素觉之，尽室所有掷于外，谓盗曰：「汝速去，恐捕者至。」盗臱，委物而遁。由是邑中无盗。着易论三十三篇，学者多从之游。
　　上闻其名，召见便殿，时年已七十余，上问曰：「何以不仕？致相见之晚。」昭素谢不能。上令讲干卦，至「九五飞龙在天」，则敛容曰：「此爻正当陛下今日之事。」引援证据，因示风谏微旨。上甚悦，即访以民事，昭素所言诚实无隐，上益嘉之。又问治世养身之术，昭素曰：「治世莫若爱民，养身莫若寡欲。」上爱其语，尝书屏几间。留月余，数求归，故有是命。年八十九，乃卒于家。（本传言为李穆所荐。按穆，开宝五年始召为太子中允，此时方以洋州通判免官家居，则荐昭素者非穆也。僧文莹湘山录亦言穆荐，又言对太宗，皆误。宝训言即授左拾遗与正史、实录不同，今不取。）
　　丙辰，免殿中侍御史（案宋史作殿中丞。）张禺官，坐先知颍州政治不平允，为人所诉也。（张禺，未见。）
　　己未，幸宰相赵普第视疾，赐银器五千两，绢五千匹。又赐其妻和氏银五十两，衣着三千匹【八】。遂幸开宝寺。
　　庚申，流右监门卫率府副率王继勋于登州，辛酉，改命分司西京。继勋再犯法，上犹以孝章后故，薄其责云。
　　乙丑，都官员外郎高冕责授左赞善大夫。冕尝举监察御史符□（矛□冏）□羽□，□（矛□冏）□羽□有罪削官，冕连坐故也。（冕，未见。）
　　戊辰，赵普落起复。
　　庚午，诏泽州直隶京师。
　　升河南府巩县为次赤，以奉安陵。
　　夏四月辛未朔，日有食之。
　　乙亥，以内客省使丁德裕权知潞州。时昭义节度使李继勋徙为天雄节度使故也。
　　戊寅，诏：「诸道州府发遣合格选人赴京，除程，与两月限，限满不至者罚之。或有未欲为官者，所属具以闻，仍殿五选。」
　　己卯，诏三司，诸路两税折科物，非土地所宜者，勿得抑配。又诏诸州，凡丝挠、紬绢、麻布、香药、毛翎、箭笴、皮革、筋角等，所在约支二年之用，勿得广有科市【九】，以致烦民。（此诏据本志在此月，今附见。志又云三司官属，不务协济，引例避事，始条约之。按条约三司官属，乃干德四年正月事。今削去。）
　　丁亥，幸建隆观、相国开宝寺，祷雨。
　　戊子，诏诸司营缮必先定课程，每旬合给物料，绝其委积侵盗之端。
　　辛卯，雨。
　　甲午，幸教船池。
　　命翰林学士、文班常参官等，各于见任前任宾幕、州县官内，举任常参者一人。
　　先是，左藏库制造衣服，即自收之，己亥，始置衣库于左掖门内。
　　河北旧禁盐，建隆末，始令邢、洺、磁、镇、冀、赵六州城外二十里通行盐商。庚子，悉除诸州盐禁，过者斤税一钱，住者倍之。
　　五月丁未，禁京城民家不得蓄兵器。
　　戊申，诏诸州长吏，毋得遣仆从及亲属掌厢镇局务。（此据旧录，新录无此。本纪于六月乙未乃书，今从旧录。按本志及会要并云太平兴国二年，禁藩侯补亲随为镇将【一○】，自此但用本州岛衙吏为之，亦有宣补者。检兴国二年，乃不见此事，疑即此也。或兴国二年又申此禁，今两存之。）
　　癸丑，幸城北观水硙。
　　丁巳，京师始置便钱务。
　　丁卯，诏通远军直隶京师。
　　戊辰，以沧州无棣县为保顺军。
　　改广政殿为大明殿。
　　六月甲戌，皇长女封昭庆公主，甲申，出降左卫将军、驸马都尉王承衍。承衍，审琦之子也。
　　己亥，京东发运使、吏部郎中何幼冲坐受诸州馈遗，责为考功员外郎。
　　以诏书三百通付河东北、陕西诸州军，令分遣人赍入北汉境，招降其民吏。
　　汴水决宋州宁陵县，发宋、亳丁夫塞之。又塞汴口以杀水势。
　　秋七月壬寅，诏民诉水旱灾伤者，夏不得过四月，秋不得过七月。（食货志便于此载荆湖、淮南、两浙、川峡、广南月限，盖误也。时浙、广皆未归朝，今从新录。）
