<!-- { "loadSidebar": true } -->
　　诏知制诰熊本、司勋员外郎吕嘉问、大理寺丞高镈、赞善大夫曾孝绰、殿中丞石□、著作佐郎杜常张仅各展磨勘一年。太常寺丞集贤殿修撰张琥、秘书丞庄公岳各展二年；太子中允王辅之、前判司农寺张谔，候将来睳用，当磨勘日展三年；选人黄实、阎令、史邈候转京官，各展一年。并坐申请卖庙也。
　　右正言、宝文阁待制、权判西京留司御史台常秩卒。诏：「秩久以懿行，见称乡里。朝廷特起，置之侍从，而恬静自居，不替素守。宜优赙赠，以励廉隅。赠右谏议大夫，赙绢三百匹。」秩起处士，在朝廷碌碌无所发明，闻望日损，为时讥笑。张师正倦游录载秩事颇多，且云秩雉经而死。王得臣麈史尝辨其不然，今不取。魏泰东轩录云：常秩以处士起为右正言，直集贤院，判国子监。不踰年待制宝文阁，兼判太常寺，中间谒告归汝阴，上特降诏召之。两制降诏，自秩始也。会放进士徐铎榜，秩密以太学生之薄于行者，藉名于册，贮怀袖间，每唱名，有之，则揭册指名进呈，乞赐黜落，如是者三四。上方披阅试卷，或与执政语，往往不省秩言，秩大以为沮，遂谒告不朝。一日，翰林学士杨绘方坐禁中，俄有报太常寺吏人到院者，绘昔常判寺，立命至前，乃故吏也，询其来之故，即云常待制以谒告月余，未有诏起，令探刺消息。杨曰：「此是禁中，汝得妄入乎？我若致汝于吏，则连及待制，汝速出无取祸。」先是，秩未谒告时，敕差谋向经葬事。至是，经葬百日，上亲奠祭，护葬官例合迎驾，秩不俟朝参，而出迎驾于经门。上祭奠毕，登辇而去，亦不顾秩，秩愈不得意。或告以不朝参而出就职，又尝私觇禁中，台官欲有言者。秩大恐，遂以病还汝阴。既而卒。或云方卒时，狂乱若心疾将自杀者，然未得其详。泰所称狂乱将自杀，盖与张师正所载略同，欲追记【一九】。秩纳无行士人姓名，当考。林希野史载秩本末甚详，已附注四年四月甲戌。希又云：秩心疾月余，屡索刀刃，家人防守之，竟自刎死。与张师正所记略同，须更详考。无行士人，盖曹将美也。希所载，今附此。希云：九年三月，上御集英放进士、诸科，馆职、校书皆入殿侍立。此例久废，张刍请之。上亲阅试卷，久之。拆卷放徐铎、王任，至第三钱遹，先赐第五人及第，虚第三第四，升陈师锡、张镒以充之。李格非自第四甲升第一甲末，邓绾二子洵武升第二甲，洵仁升第四甲。曹将美者，尝斥出学，既唱名，常秩出白其事，降本甲末。放进士、诸科、特奏名，考同五经、三礼、学究、监簿、文学、长史六等。濮州张杰者，年九十三，扶杖而来，上特赐绢五十匹。武举人一与殿直，次与奉职，仍减年，其下者与差使，并赐紫袍、牙笏、银带，乃新例也。
　　注　　释
　　【一】北路近年废荆门军为长林县「年」原作「言」，据阁本改。按：熙宁六年废荆门军为长林县，见宋史卷八八地理志、宋会要方域六之三七。
　　【二】石□「石」原作「古」，据阁本及下文改。
　　【三】临颍县「颍」原作「颖」。按：宋无「临颖县，颍昌府有临颍县，见宋史卷八五地理志，据改。
　　【四】令再任「令」原作「今」，据阁本改。
　　【五】上因周秀狱事「周」字在此难解，疑为「问」字之误。
　　【六】太庙大祠「大」原作「太」，据宋史卷九八、一○八礼志改。
　　【七】以奉使至涿州南高排坐次不当「高」字在此难解，据下句「因托疾不赴北亭饯送」，疑为「亭」字之误。
　　【八】是一罪再刑也「罪」原作「非」，据阁本及宋史卷三一四范纯仁传改。
　　【九】颍州「颍」原作「颖」。按：宋无「颖州」，京西北路有颍州，见宋史卷八五地理志，据改。
　　【一○】今条具所施行事「今」原作「令」，据宋会要食货二四之一三改。
　　【一一】将缴纳商人住卖盐引多少为准「住」原作「注」，据同上书改。
　　【一二】若禁盐地则为东盐「东」原作「采」，据本书卷一○九天圣八年十月壬辰条、宋史卷一八一食货志改。
　　【一三】然后得货民「货」原作「贷」，据活字本改。
　　【一四】则为朽壤「壤」原作「坏」，据阁本改。
　　【一五】榷卖官盐「榷」原作「惟」，据宋史卷一八一食货志、宋会要食货二四之一三改。
　　【一六】入内内侍省使臣「使」字原脱，据阁本补。
　　【一七】新纪书赦广东「书」原作「尽」，据阁本及下文改。
　　【一八】延州原作「延安」，据阁本及上文改。
　　【一九】欲追记据文义，疑「欲」当作「故」。
续资治通鉴长编
卷二百八十一
卷二百八十一
　　起讫时间 起神宗熙宁十年三月尽是年四月
　　卷　　名 续资治通鉴长编卷二百八十一
　　帝　　号 宋神宗
　　年　　号 熙宁十年（丁巳，1077）
　　全　　文
　　三月辛亥朔，分命辅臣祈雨。
　　上批：「安南行营：鄜延路应募非食禄蕃兵及首领去家万里，以瘴死者，情尤可愍，加赐绢有差。内番官自来阵亡有例承袭者，即具合补职名闻奏，余但离陕西界，虽未过岭，并依例支给。」
　　甲寅，赠宣庆使、康州防御使、内侍右班副都知王守规昭武军留后。皇城使、忠州防御使、入内都知蓝元震检身清修，奉上勤谨，十年左右，始终不渝，可并优赠故也。
　　戊午，诏著作佐郎、前崇文院校书张载归馆供职。载前以寻医去，秦凤路经略使吕大防请召还，故有是诏。案纲目云：载自崇文归，与诸生讲学，吕大防荐之，召同知太常礼院。此云「归馆供职」，于七月乙卯始书其兼知太常礼院，与纲目异。
　　侍御史知杂事蔡确言：「郑、滑旧为辅郡，屏蔽京师，顷因论者苟欲裁减役人，废以为县，所利者小，所害者大。东、西两京相望数百里，大河之南，直抵都城，并无州郡为限，虽有县、镇，形势不强，非所以辅王畿、重根本也。臣以谓郑、滑二州皆宜复置，兼州废尚近，完复亦易。」不报。
　　权御史中丞邓润甫言：「近闻增筑广源州，选武臣为守。愿先下本路安抚司，令与监司熟计其利害，条列一岁凡用甲兵若干，资粮若干，甲兵调于某所，资粮取于某郡，使兵足以胜敌，食足以赡兵，而无仓猝调发之艰，则一方之民受赐，而陛下无南顾之忧，惟留意而审行之。」
　　诏安南应募诸路兵，与免本路番戍一次。
　　广南西路转运司奏：「廉州言，战棹司舟船与贼战斗，颇有杀伤。」诏广南西路经略司：「如杨从先一行舟船未至，即选使臣量以兵援接。」从先亦言：「近收交趾伪命行军招讨使李继元牒，并克复后屡与臣战斗，无恐惧诎服之意，乞严敕边备，以制非常。」从先奏事，乃此月二十五日，今附此。朱本以无施行削去，新本复存之。
　　诏自今川峡四路转运、提点刑狱、提举常平官，不得兼差川峡人。
　　又诏谏官遇起居横行诸处集会，或有职事与台官通议，听于侧近幕次往还。台、谏旧不相通，司马光建储帖可考。相通或自此始，更详之。
　　诏安南新克复广源、思琅等州，可差洪州等处威果等十七指挥往防托。上批：「前日指挥差张诚一都大提举选差使臣教在京马军教头，可改差内侍副都知王中正，仍以中正为入内副都知。」密记九月二十三日可考。元丰三年二月二十五日罢。
　　己未，诏邵州关硖寨同管辖兵甲、三班借职秦用和子瑜为借职。以用和辟徽州等处道路，为蛮人所害也。
　　诏特迁虞部员外郎毕仲熊一官，专切管勾兴置顺州等处坑冶。从郭逵等所举也。
　　辛酉，分命辅臣祈雨于郊庙、社稷，仍诏开封府界、京东、西、河北转运、提点刑狱司各访名山灵祠，委长吏请祷。
　　诏名文德殿南门曰端礼，左、右长庆隔门曰左、右嘉肃，安乐门曰含和，崇政殿【一】北横门曰通极，拱宸门里西横门曰临华。
　　诏入内供奉官□靖方寄崇仪副使，裴昱寄供备库副使，各降一官；殿头蓝从熙以下八人各罚铜二十斤。坐仙韶院火也。
　　著作佐郎范育权检详枢密院兵房文字。
　　鄜延路走马承受贾从礼奏：「本路蕃捉生、弓箭手死于安南，其子幼，乞量给口食。」诏大人日支一升，小儿半升，三年住支。
　　御史彭汝砺言：「太学试内舍生，皆用科场敕式，仍乞就景德寺试，物论纷纭，虽学者亦不自安也。且今日所以纷纷如此者，恐考试不公耳。学校风化之地，所系甚大。窃闻太学考试，旧法亦颇详悉，欲乞但因八年以前旧制，稍令加严，如在上舍，更赐加察，而以才行优异者宠进之。」诏国子监相度以闻。科场敕式谁所修，此事当考。朱本以为无利害又无施行，遂删去，今复存之，仍增以时政记。
　　丙寅，赐皇第六子名佣。哲宗旧名当附初生时，赐名恐不须书。
　　诏广源州及填乃等处金银、朱砂坑冶，令广南西路经略司兴置回易。
　　又诏太子中舍、前权通判岷州黄察迁一官，知福津县郭造、西华县令李璙与改京官，右侍禁张元方等五人循资减磨勘年。赏铁城败鬼章之功也。
　　权荆湖南路转运副使朱初平言，神田等团洞头首杨光善等三人来降，诏各补三班差使。
　　三司言：「相度及再体问商人，自来出产小盐及邻接京东、河北末盐地分澶，濮、济、单、曹、怀州，南京及开封府界阳武、酸枣、封邱、考城、东明、白马、长垣、胙城、韦城九县，令通商必为外来及小盐侵夺，贩卖不行。合依旧官自出卖，仍召客人入中外，其河阳、同、华、解州，河中、陕府，及开封府界陈留、雍邱、襄邑、中牟、管城、尉氏、鄢陵、扶沟、太康【二】、咸平、新郑十一县，欲且令通商，候逐月缴到客人交引【三】，对比官卖课利不相远，即立为定法。若相远，或趁办年额不敷，即依旧官卖。」从之。本志删润亦可用，已附注二月二十七日。
