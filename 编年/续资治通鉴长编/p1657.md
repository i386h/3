<!-- { "loadSidebar": true } -->
　　是月，恩州地震。
　　都水使者郑佑言河溢博州、堂邑扫，下入博、郓等州地分流行，乞行堤塞，从之。（此据赵鼎臣河渠书正月事，今附见月末。）
　　诏秦凤路提点刑狱刘何罢任赴阙。曾布言何先在永兴军路，知河中府猗氏县王发尝言鄜延保甲顾人，日陪钱三干；及移秦凤，原州推官慕容将美申熙河冒赏事，皆为何捃摭不已，违法任情，故有是诏。（五月一日，何复为永兴提刑，闰九月十二日责远小知州，此事实录并不书，按曾布尔日录追书之。）
　　注　　释
　　【一】高丽使尹瓘等欲十三日朝辞「辞」字下原衍「发」字，据阁本删。
　　【二】泾原路经略安抚使章楶奉旨差使臣「章楶」下疑脱「奏」字。
　　【三】臣窃见朝廷开封府界郭时亮自到本任「朝廷」二字疑衍。
　　【四】又奏乐寿「寿」原作「专」，形似而误，据宋史卷八六地理志改。
　　【五】诏给空名度僧牒三百付泾原路经略司「泾原路」下原重「泾原路」三字，乃系衍文，据阁本删。
　　【六】可以于正月半后再遣发将兵「将」字原脱，据阁本补。
　　【七】今来四路人马出塞「塞」原作「寨」，据阁本改。
　　【八】辛亥初九日复视事如故按是月甲辰朔，辛亥应为初八日，作「初九」，疑有讹误。
　　【九】统制官张世永「统」原作「通」，据阁本改。
　　【一○】驱夺牛羊孳畜「畜」原作「蓄」，据阁本改。
　　【一一】河西军节度使冠军大将军宋会要蕃夷六之三三「节度使」下有「起复」二字，当是。
　　【一二】陛下知此「知」原作「如」，据阁本改。
　　【一三】今日言及于此「言」字原脱，据阁本补。
　　【一四】故于此一切不能弹压觽论「一」字原脱，据阁本补。
　　【一五】既而上谕布以慈圣故令契勘资任「慈圣」原作「圣慈」，按「慈圣」乃谓仁宗慈圣光献曹皇后，与史文所□曹诱迁官事正合，现据宋史卷二四二后妃传上乙正。
　　【一六】分擘将兵以布录丁卯所书增入「分」字原脱，据阁本补。
　　【一七】元年九月十八日就京赐第「京」原作「出」，据阁本改。
　　【一八】张舜民元佑十一月除秘阁校理「元佑」下缺年，当有脱误。
　　【一九】元符元年三月十二日自秘阁加直龙图「秘」字原脱，据阁本及宋史卷三四七张舜民传补。
续资治通鉴长编
卷五百六
卷五百六
　　起讫时间 起哲宗元符二年二月尽其月
　　卷　　名 续资治通鉴长编卷五百六
　　帝　　号 宋哲宗
　　年　　号 元符二年（己卯，1999）
　　全　　文
　　二月甲戌朔，权提举开封府界常平孙轸为陕西路转运判官，寻兼权同管勾成都府、利州、陕西等路茶马事。（兼管茶马在三月十日，今并此。）
　　西南韦蕃进奉人安化郎将韦公夏等一十二人并特授奉化郎将，保顺郎将韦公布【一】等一十五人并特授安化郎将。西南牟韦蕃进奉人韦公利等四十三人并特授保顺郎将。
　　朝奉郎檀宗旦言，窃见近降朝旨，令侍从官各举所知，臣恐尚有遗才，乞下诸路监司【二】，令于所部公共奏举学术优异、才能显著者一人，以备选擢。诏每路监司同举二员以闻。
　　是日，尚书右丞黄履乞罢政，径出居僧舍，上遣使约拦，不令迁徙，既而未闻封还表章及宣押。翌日，曾布言履昨求去，未闻宣召。上曰：「今日封还表章及宣押次。」布曰：「履立朝不为无补，同列初以不晓事忽之，既发明章惇放罪等事，遂颇知敬畏。」上曰：「履忠实，可谓君子。」布曰：「陛下旌别人材如此，乃士大夫之福。若履者，真善人君子也。」布又言：「履虽长于臣两岁，然极清健，无可去之理。臣疾病衰残，实有乞身归老江湖之意，非敢矫饰，如他人有怀禄固宠之心。圣恩眷怜，勉强就职，然其心无一日不在山林。」上但笑而巳。即遣内侍封还履表章，五鼓，再遣使宣押，履复位如故。
　　乙亥，简王似上表请居外邸，诏不允。自是凡三上表，并不允。
　　北外都水丞李伟言：「相度大小河门，乘此水势衰弱，并先修闭，各立蛾眉堤镇压。乞先次于河北、京东两路差正夫三万人，其它夫数令修河官一面和顾。」从之。
　　诏环庆依奏筑定边城，助以鄜延战兵一万，或于泾原未举动前，或同时，或候泾原师还，惟所便。（正月十八日。）
　　丙子，昭宣使、入内押班冯世宁为宣庆使，依前忻州防御使。宣政使、端州团练使、入内押班蓝从熙为宣庆使、邵州防御使。入内东头供奉官、寄左藏库使刘瑗，供备库使郝随，皇城使石璘，供备库使武琭，西京左藏库副使□遵道，各特进秩一等。东头供奉官、合门祗候韩济，西头供奉官、合门祗候欧瑾，右侍禁陈永升，各进秩二等。翰林医官使、成州团练使卓顺之，进秩一等，回授有服亲与翰林医官。入内副都知冯宗道，入内押班刘惟简，各特与有服亲有官人一资。西京左藏库使张士彦，皇城副使冯景，供备库副使老弼【三】，各赐绢二百匹。其翰林书艺官等各赐帛有差。以尝随龙，示优恩也。
　　户部言，河北东路提举常平司奏，乞将本路诸州管下外镇，并依元丰旧法置抵当。从之。
　　权发遣永兴军等路提点刑狱孙贲改秦凤等路。
　　丁丑，诏降授宣德郎马城罢新湖北转运副使，依旧知陕州，以御史中丞安惇言其为人贪鄙，觽所共恶故也。（正月二十八日降授宣德郎、权知陕州马城为湖北转运副使。）
　　奉议郎、充高密、广平郡王院大小学教授陈并送吏部，与远小监当差遣，以尝上书毁佛道不当故也。
　　戊寅，广南西路察访董必言，通直郎、新知柳州陶逵知本路利害【四】，深晓蛮情，望考察换右职。诏陶逵特与礼宾副使。
　　泾原路经略司言，乞差本路钤辖折可适提举招纳投降西界蕃部，第十一副将寇士元同提举，蕃官李忠杰同管勾。从之。
　　己卯，吏部言，发运使张商英奏，乞罢真、扬、楚、泗监仓门斗面官四员，置巡辖纲运官四员。从之。
　　馆伴高丽人使、中书舍人郭知章言，高丽人使言，国王欲遣士宾贡，此乃远人悦慕教化，伏望采择。诏令说谕许宾贡。
　　朝散郎、知郑州程之邵除都大管勾陕西路茶马公事。御史邓棐言：「之邵顷在元丰，常为监司，至元佑初年，臣僚言之邵缘盐法进用，寻送吏部，不数月除知祥符，未几除知泗州，遂擢监司提举茶事。臣闻之邵与苏轼、苏辙是亲表兄弟。初为元丰监司，与轼、辙异趣，则以私忿交恶；及轼、辙用事，而之邵卑辞厚赂以事轼、辙。初见恶于轼、辙，则言者交攻；及为轼、辙所喜，累有进擢，则言者缄口。大抵元佑臣僚，观望用事者喜怒以为语默，朝廷是非出于顷刻，而荣辱无复公论，故之邵得以纤巧附势而不失其进取。伏望圣慈察之邵前后踪迹，特赐放罢。」从之。（之邵除茶马在正月九日，今并书。）
　　鄜延奏遣张诚等出兵讨擒凌吉讹遇等。（布录己卯，实录在戊子，今从布录，戊子乃奏功也。）
　　庚辰，枢密院言：「熙河兰会经略使孙路奏，乞于喀罗川口建桥修城。缘泾原将来进筑洒水平、南冷牟等处，即本路便须接续经营青南讷心一带进筑通接泾原边面，最为今日急务。其喀罗川口邻青唐地分，虑生事。」诏孙路进筑青南讷心等处了当，别具利害以闻。（正月七日路初建请，三月末遂招纳青唐。）上谓曾布曰：「孙路轻易，谁可代之者？」布曰：「路诚轻易，如昨迁学士辞云：未覆兴州巢穴，不敢授命。此语乃狂妄，又终不能践言。昨令体量张珣言王赡结纳青唐举兵事，不曾分明奏报，迄今犹为喀罗之役以自符合前言，诚可罪，然未有人可以代之者。」上曰：「有人当易之。」（八月十六日乃移路知河南。）
　　是日，欧阳棐朝见，上目之，语曾布曰：「此元佑五鬼。」布曰：「亦闻有此名。元佑附丽，必亦有之。治郡亦常才，然欧阳修之子，登进士第，修于英宗定策之际最有功。章惇尝言【五】，韩琦既以英宗判宗正，有建立之意，然未敢启口。一日与修议定，修见仁宗，便言英宗不立为皇子，则事未定。仁宗熟视修，久之不言，觽为之战栗。仁宗徐曰：『当如此。』琦与修等遂乞降诏，许之。当是时不易出此语，此功不可忘。」上矍然曰：「诚不易启口。」布曰：「此功为发明者少。」上颔之。（元符元年十二月二十九日，棐以秘校知潞州落职送部，不知何故乃得朝见，当考。）
　　辛巳，权知邢州王岘言：「尝丞军器，见作坊所造神臂弓，施于军事，实有奇功。乞应内外岁课减别色弓弩之额，增数制造，军器监请于五分添修弓弩人匠内，拨二分□造，岁约增一千七百十五张。」从之。
　　中书舍人郭知章言，今侍从官荐士，或为台谏馆职，或监司郡守，擢用之后或不如所荐，宜有显罚，乞着为令。诏今后应被旨举官不当，具姓名以闻。
　　壬午，熙河兰会路经略司言：「押伴瞎征般次使臣郭辆等，具析到般次入内夹带回纥刘三等上京【六】。乞今后解发诸蕃般次，不许数外夹带及裹私抵换人口上京，如违，其抄点并押伴使臣并以违制论。」从之。
　　赐环庆度僧牒二百道，应副修城也。
　　甲申，枢密院言，熙河兰会路经略使孙路奏，乞候将来照应泾原进筑，因便兴修横水涧堡寨。从之。路又乞秦凤兵一万，与泾原同时进筑青南讷心，诏以五千与之。（布录甲申。）
　　环庆张存等出界，斩五百余级，与特支五百。（布录甲申。）
