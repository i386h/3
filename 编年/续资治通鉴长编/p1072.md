<!-- { "loadSidebar": true } -->
　　命未下，翌日，三省、枢密院对上语及惠卿，王安礼曰：「臣再三思之，自古祸福多藏于无形，如惠卿用舍，实系朝廷祸福。且惠卿久在朝廷，朋附者觽，今日罢帅与郡，曾不明示过恶，议者必谓惠卿论事切当，主上不能容受谠言，辅臣中有挤之者，故及于此，惠卿亦必以此为解。臣以谓宜告命中明言惠卿之罪，落大学士，与一小郡如单州之类为允，使中外小大之臣知惠卿过恶所在，人人警惧，因又知名位不可以计数取，兼足以整励风俗。缘惠卿肆为浮言，觊动朝廷，弼臣议政，自请造前，躁轻矫诬，出于为利。若行制诰，当如此命词，则惠卿虽被重责，必无以为说。未审圣意如何。」上曰：「甚善。可落职与通议大夫、知单州，召舍人以此命词。」张璪曰：「欲召舍人谕以意。」上曰：「赵彦若安能为之？便可指挥令用此词行下。」三省至都堂，召中书舍人赵彦若，谕以圣意，王珪书告词付彦若。彦若以故事未有定草令舍人行者，退而论列。上不许，乃用元拟词，彦若书名行下。（旧纪书癸酉诏曰：「吕惠卿，弼臣议政，自请造前，躁轻矫诬，出于为利。落资政殿大学士，知单州。」新纪不书。资政殿学士吕惠卿服阕前期取旨，上欲以为陕西四路经略使，王安礼建言曰：「四路置帅，顷尝行之，随亦罢废，盖以所治偏重，他路须禀而后行，徒为迂滞。今复置之，非便。」上曰：「第行之。」他日，谓安礼曰：「吕惠卿且至，比闻新命下，倘有识，将且力辞。苟欲亲权，则必偃然当之。」惠卿既至，日夜计虑，图为要官，其次，犹欲假大职以为连帅。乃上章曰：「臣官轻，不足以帅四路。借使忠如徐禧，徒能杀身，无补国事。窃谓今日之势，非鄜延不可守，愿陛下择执政官或名位之重者为之。」其词甚躁。又乞作中旨，执政对时，召同议边事，及选募福建杆仗手三千人以守边。上骇曰：「昔吕夷简罢相，适有边事，仁宗使与执政官俱入，夷简辞曰：『臣藩臣，陛下不以为愚，使奉内庭末议，愿候执政官罢朝以次进。』未闻自谓厕弼臣之列如惠卿者。」安礼曰：「惠卿之躁轻有素矣，今日之事，正为一言以撼陛下，自求重耳。此固不可恕。」上始欲黜惠卿蔡州，由是大怒，夺其职，使知单州。安礼曰：「惠卿之辩足以饰非，不于诰命中正其罪，明示天下，则得以为说。」上曰：「卿自为之。」安礼于上前草其词，召舍人承行之。上览之曰：「是为有辞而辟之，非卿不能。」由是中外晓然知惠卿之罪，以为当黜者。此据田画行状，当考。吕惠卿家传云：惠卿除大资政、知太原，入觐赐对，上曰：「比得卿论出师及再举非便事，朕寻为卿罢再举矣，足以见卿之忠荩也。今徐禧死于永乐，边警甚严，须仗卿往鄜延，仍总领四路。」惠卿曰：「臣蒙厚恩，不可胜言。昨臣母在京师，三弟俱蒙陛下除京师官，以便侍养。又臣母亡，闻陛下宣谕政府，恐臣暑月奔丧，道中伤毁，令谕臣家未得讣告，但作朝旨催促赴阙。圣心忧臣，至于如此。又蒙赐钱赒给，于本俸外别给廪赐，皆例所无。今岂敢辞难？但事有未便者，须至奏陈。臣闻鄜延累遭败耱，士马物故，非但昔日有可措置。陛下虽令总领四路，如熙河在千里之外，缓急何由节制？不若令臣往来边上，亲见利害，不须专在鄜延也。」上曰：「此甚好。」惠卿曰：「欲乞一辅臣同行，臣但副之。」上曰：「谁可使者？」惠卿曰：「王珪。」上曰：「要他何用？」惠卿曰：「王珪见任宰相，不惟弹压，兼奏请诸事为便。」上曰：「此亦不难。昨韩绛亦是以宰相宣抚，但不知珪敢去否，当与议之。」惠卿曰：「臣久居忧，今之边事皆不知始末。」上曰：「今早已指挥三省、枢密院，将军兴以来文字尽送卿看详。朕自永乐事后，文字更不曾看，只候卿来。」惠卿曰：「俟见文字，节次具利害奏请。」上曰：「徐禧初但与李舜举同筑城，既毕，自合便归，又去守城，遂为贼害，极可嗟悼，兼失近臣，深沮朝廷之威。」惠卿曰：「禧自为身谋非不周，但蒙陛下厚遇，不敢爱死尔。」上曰：「是如此。朕已优与追赠，及赐其家官二十资矣。」惠卿曰：「胜负兵家常事，汉高祖、唐太宗遣将失指，不免有败。陛下上承宗庙社稷，内奉太后，为天下之所依仰，岂可因小不如意，惨怛见于颜色？陛下深造至道，要当以理自遣。」上曰：「卿言是也。观庄周忧患不能入，此亦何足介意？」惠卿曰：「非特庄周，孔子、老聃、释氏莫不皆然。」上曰：「卿且频上来，要相见说话。」惠卿退，遂至都堂见珪等，珪曰：「朝廷见议除公鄜延，早来上曾及之否？」惠卿曰：「适已奏知，乞相公同去巡边。」珪色变不悦。既数日，无如圣谕送至文字看详者，惠卿意珪之不乐巡边之请也，遂以所闻本路两次败人马见在数目，乞与政府面议。明日，请对，上曰：「今议更不屈卿河东、鄜延，已除卿知蔡州。」惠卿曰：「陛下千里促召臣至此，未及有所议，乃除臣蔡州，何也？」上曰：「为要兵，朝廷无可应副。既议论不合，所以别除卿差遣。」惠卿不敢复言，而执政者必欲罪惠卿，上不得已，卒坐请议落职知单州。家传至不足凭，如神宗谓「朕自永乐事后，文字更不曾看」及惠卿谓「岂可因小不如意，惨怛见于颜色」，须表而出之乃是。）
　　诏环庆路团结万人，河东路五千人，并赴鄜延堡寨戍守。以鄜延安抚经略司言【一八】，边圉未备，援兵还营，守戍多阙故也。
　　环庆路副总管狄咏，钤辖梁从吉、张守约，出寨亡失三分三厘，诏各夺一官。
　　诏给内藏钱百万缗与熙河路，户部右曹钱百万缗与鄜延路；及令□雍发陕西诸司及封桩钱三百万缗【一九】，分与环庆、泾原、秦凤三路，计置粮草。
　　熙河兰会经略司言：「相度移筑三岔旧堡于平川，围五百步。」从之。
　　甲戌，吏部言：「待制以上，旧法六年迁官。今准新制，三年一迁。其已满三年磨勘外，有剩年月者，乞许通理磨勘。」从之。
　　是月，狭河毕工。（此据本志增入。三年二月十二日，始治狭河；此年十二月十四日，遣官覆视。）
　　注　　释
　　【一】止令治狱少卿推丞更直「狱」字原脱，据阁本及宋会要职官二四之九补。
　　【二】鄜延路钤辖兼第一将「辖」下原衍「司」字，据阁本及宋会要职官六六之一九删。
　　【三】乞令本司指名抽差充本路巡检「抽差」原作「抽名」，据阁本及宋会要兵二之二四改。
　　【四】傍西山北流南岸「北」字原脱，据阁本及宋会要方域一五之八补。
　　【五】止迁深州「止」原作「上」，据宋会要方域一五之九改。
　　【六】崇班以上与借差殿直以上与殿侍「差殿」二字原倒，据阁本乙正。
　　【七】即径归熙河「熙」原作「西」，据阁本及上文改。
　　【八】详定官制所言「详」上原衍「诏」字，据宋会要职官四之六、长编纪事本末卷八○改官制删。
　　【九】旧令式「式」原作「或」，据同上二书改。
　　【一○】即告身止令代书「止」原作「正」，据宋会要职官四之七及长编纪事本末卷八○改官制改。
　　【一一】明年二月庚戌「庚戌」原作「丙戌」，据阁本及本书三三三元丰六年二月庚戌条改。
　　【一二】不许试换文资「许」原作「计」，据阁本及宋会要职官六一之一五、兵二之二四改。
　　【一三】自左藏库使为皇城使「左」原作「右」，据阁本及长编纪事本末卷八九徐禧永乐之败改。
　　【一四】种谔以鄜延路之师深入无功「以」字原脱，据阁本及同上书太平治迹统类卷一五徐禧等筑永乐城补。
　　【一五】牛羊不在焉「羊」原作「马」，据阁本、活字本及宋会要兵二八之二八改。
　　【一六】近遣部落子策桑等入西界「子」原作「于」，据阁本改。
　　【一七】乃权罢应副利州路粮一年据文义及本书文例，疑「乃」为「仍」之误。
　　【一八】鄜延安抚经略司言「言」字原脱，据宋会要兵二八之二八补。
　　【一九】及令□雍发陕西诸司及封桩钱三百万缗「及」原作「乃」，据宋会要职官二七之一三、食货三○之三四改。
续资治通鉴长编
卷三百三十一
卷三百三十一
　　起讫时间 起神宗元丰五年十一月尽是年十二月
　　卷　　名 续资治通鉴长编卷三百三十一
　　帝　　号 宋神宗
　　年　　号 元丰五年（壬戌，1082）
　　全　　文
　　十一月戊寅朔，上谓辅臣曰：「御史分察中都官，事已多矣，又令察举四方，将何以责治办？且于体统非是。可罢御史察诸路，官司如有不职，令言事御史弹奏，着为令。」（新纪书：戊寅，罢御史察诸路。）
　　陕西转运副使李察请鄜延、泾原、环庆、熙河等逐路各分委监司官一员，专计置应副一路诸将并防城军器什物。从之。（去年大举，转运司官已各分路，今又有此奏请，当考。）
　　熙河兰会路经略司言：「董毡、阿里骨、鬼章自言破夏国斫龙、龊□城。」诏经制司令阿里骨具有功首领姓名以闻。后各赐银绢有差。
　　定州路都总管司言见阙步军，乞不限指挥招填。从之，河北诸将准此。
　　都水使者范子渊言：「昨被旨救护广武埽大河沦塌堤岸，赖官吏奔走赴功，连夕暴露，毕力营救，遂获安定，宜蒙恩赏，以劝后功。」诏子渊具名以闻。后转运副使向宗旦以下各减年、升名、赐帛有差。
　　己卯，谢麟言接纳安化州归顺蛮人利害。上批：「边情在远，朝廷不见利害之实，委谢麟等便宜措置，无致生事。」（四年九月戊子，以客省副使谢麟知诚州。本传云：「未几，复知沅州。」今年七月辛巳，麟已自知沅州除经制宜州溪峒事，则此时不应以知诚州见。今实录称「知诚州」，恐误，今削去「知诚州」字。九月庚寅更详之。）
　　诏种谔具析沈括带将官、使臣、军兵若干往永乐城，永乐陷没及缘路亡失若干，诸处存抚收集并沈括随行各若干以闻，不得用情增减。（朱本签贴云：一时取索【一】，删去。今复存之，要见亡失实数。）
　　详定礼文所言：「周礼小宗伯祷祠，肆仪为位。后汉隶司徒府，皆不于祠所，所以远慢戒渎。本朝亲祠南郊，习仪于坛所，明堂习仪于大庆殿，皆近于渎。伏请南郊习仪于青城，明堂习仪于尚书省，以远神为恭。」从之。
　　又言：「壬午，景灵宫奉安辉德殿三后、衍庆殿三后，欲每殿三位同用一祝版，不特拜。」诏：「每后各用祝版，仍特拜。」（墨本云：明日，奉安辉德殿三后。朱本削「明日奉安」四字。新本谓：「明日奉安，典礼也，不可削。」今从朱本。）
