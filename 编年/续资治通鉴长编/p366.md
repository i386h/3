<!-- { "loadSidebar": true } -->
　　【二四】今改之「改」原作「考」，据阁本、活字本及上引长编纪事本末、续通鉴卷四○改。
　　【二五】景佑广乐记「广」字原脱，据宋本及宋史全文卷七下、长编纪事本末卷三一议乐补。
续资治通鉴长编
卷一百十九
卷一百十九
　　起讫时间 起仁宗景佑三年七月尽是年十二月
　　卷　　名 续资治通鉴长编卷一百十九
　　帝　　号 宋仁宗
　　年　　号 景佑三年（丙子，1036）
　　全　　文
　　秋七月己卯，新作延宁观。观本王中正旧第，保庆太后出奁中物市其地以建。初有诏罢修寺观，及是，谏官、御史以为言，帝谓辅臣曰：「此太后奁中物尔。谏官、御史欲邀名耶？」参知政事宋绶进曰：「彼岂知太后所为，但见兴土木违近诏，即论奏之。且事有疑似【一】，犹指以为过，或陛下大阙失，近臣虽不言，自亦传闻四方，为圣政之累，何可忽也。太祖尝谓唐太宗为谏者所诋，不以为媿。何若动不过举，使无得而言哉！朝廷已行之命，惟陛下守之自己，无令有以取名也。」
　　初，孙奭领太常，以国朝典礼仿唐王泾撰崇祀录二十卷，未奏而卒，其子殿中丞瑜表上之。诏送史馆。
　　邕州言交州申峒蛮寇边，诏责问李德政，且令捕酋首正其罪以闻。此与二月壬申所书当是一事，但广西转运司与邕州言之各别耳。
　　罪人贷死者，旧多配沙门□，□在登州海中，至者多死。辛巳，诏当配沙门□者，第配广南远恶地牢城。广南罪人乃配岭北，其后亦有配沙门□者。
　　乙酉，翰林侍读学士冯元献金华五箴，降诏褒答。
　　丁亥，工部郎中王轸直秘阁。轸上所撰五朝春秋二十五卷，特擢之。
　　禁民闲私写编敕刑书及毋得镂版。
　　戊子，翰林侍讲学士、兼龙图阁学士、礼部侍郎冯元【二】，度支判官、工部郎中、集贤校理、同修起居注聂冠卿，太常博士、直史馆宋祁等，上景佑广乐记八十一卷。己丑，以元为户部侍郎，冠卿为刑部郎中、直集贤院，祁为工部郎中。
　　庚寅，右谏议大夫、集贤院学士孙冲上所撰五代纪七十七卷，降诏褒答。
　　乙未，初置大宗正司，以宁江节度使允让知大宗正事，彰化留后守节同知大宗正事，仍赐器币、袭衣、金带、鞍马。时诸王子孙觽多，既聚居睦亲宅，故于祖宗后各择一人使司训导，纠违失。凡宗族之政令，皆关掌奏，事毋得专达，先详视可否以闻。纪闻载，允让管勾宗正事，已于二年十一月宗室改西班官时辨之。本志云景佑二年置大宗正司，会要云庆历初，置大宗正司，并误也。
　　前权苏州观察支使刘文，自言以父任为太庙斋郎，历十三考无过，请换右职。丁酉，授西头供奉官。文父厚德尝知涿州，率吏民内属者也。
　　开封府言捕得逃卒张兴等，常集同类匿内城前渠中，谓之无忧洞，请修闭京城里外渠口，从之。
　　己亥，命翰林学士丁度、知制诰胥偃、直史馆高若讷、直集贤院韩琦同详定黍尺钟律。
　　还卢多逊家怀州所没田宅。
　　庚子，太平兴国寺灾。是夕，大雨震电，火起寺阁中，燔开先殿及寺舍数百楹。
　　辛丑，遣官疏决三京及畿内系囚杂犯，死罪以上递降一等，徒以下释之。其因太平兴国寺火被系者特放。朝廷始议修复火所焚处，崇政殿说书贾昌朝言：「易震卦之象曰：『洊雷震，君子以恐惧修省。』凡六爻之旨，皆以能自戒惧，乃免咎眚。春秋传曰：『人火曰火，天火曰灾。』窃维近年寺观屡灾【三】，此殆天示谴告，独可勿缮治，以示畏天戒爱人力之意。」从之。
　　癸卯，诏审官院，自今员外郎知州，其通判毋得差郎中；博士知州，毋得差员外郎；余勿拘。
　　泗州新作普济院成。诏给田十顷，保庆太后施钱所建也。
　　八月丁未，置广南西路驻泊兵马都监一员。
　　滑州言建雄节度使高继勋卒。继勋性谦谨，有机略，善抚御士卒，临战未尝不胜。在蜀有威名，号神将。知滑州时，方河涨怒啮堤，继勋虽老，犹督役卒夜下楗露坐河上，水乃杀怒，滑人德之。
　　戊申，徙陕西都转运使、兵部员外郎、天章阁待制王沿知滑州【四】。先是，朝廷将减戍卒，就食内地，诏与知州、部署、钤辖等议。沿即奏减卒数万，知枢密院李谘以为不可。复下缘边都监议，沿上疏曰：「兵机当在廊庙之上，岂取则小人哉？」谘怒其言，奏罢之。
　　己酉，诏：「天下士庶之家，屋宇非邸店、楼阁临街市，毋得为四铺作及斗八【五】。非品官毋得起门屋。非宫室、寺观毋得彩绘栋宇及闲朱黑漆梁柱鼼牖，雕镂柱础。凡器用，毋得表里用朱漆金漆，下毋得衬朱。非三品以上官及宗室、戚里之家，毋得用金扣器具；用银扣者毋得涂金。非宫禁毋得用玳瑁酒食器；若纯金器，尝受上赐者，听用之。命妇许以金为首饰，及为钗、簪、钏、缠、珥、镮，仍毋得为牙鱼【六】、飞鱼，奇巧飞动若龙形者【七】；其用银毋得涂金。非命妇之家，毋得衣珠玉。凡帷幔、帟幕、帘旌、黙襦毋得纯用锦绣。宗室、戚里茶担、食盒毋得覆以绯红。贵族所乘车毋得用朱漆及五采绘，许用黑漆，而闲以五彩。民家毋得乘肩舆及以银檛导从，肩舆毋得过二人。非四品以上官毋得服金带，尝受赐者听服。非五品以上毋得乘谱装银鞍；其乘金涂银装绦子促结鞍辔者【八】，自文武升朝官及内职禁军指挥使、诸班押班、厢军都虞候、防团副使以上听之，亦毋得以蓝为绦、白皮为鞯辔。民庶用□皮絁紬鞯，京官任通判以上者许权依升朝官例。违者物主、工匠论违制，工匠黥隶他州，募告者赏钱五万。其过百日而不变毁者坐之。宣徽院、御史台、合门、左右金吾街司、开封府举察上闻。」寻又诏官司所用铜器及讯石为饰者，毋得涂金。
　　庚戌，知大宗正事允让等请自今宗室每朝罢各就位听读，从之。
　　甲寅，以审刑院详议官、殿中丞王果为衣库副使。初，果上书陈择将备边之策，召试舍人院而除之。
　　许并州立学。
　　吏部流内铨详定内外臣僚岁所举幕职、州县官：自今待制、观察使以上举三人，知杂御史、合门使以上二人，侍御史、诸司使以上一人。其转运使副、提点刑狱即不限人数，旧当三人者止当一人，仍须有本部监司长吏及通判荐举者始听磨勘。
　　丙辰，左正言、知制诰、史馆修撰宋祁为契丹生辰使，礼宾副使王世文副之。工部郎中、判户部勾院李宗咏为正旦使，供奉官、合门祗候崔准副之。
　　戊午，以招箭班隶东西班。
　　诏府州招蕃部子弟，自今招及蕃部五十户以上补指挥使。旧招八十户始补之，以数多难及也。
　　初，知蕲州、虞部员外郎王蒙正故入知蕲水县、太常博士林宗言死罪，诏殿中侍御史萧定基往按之。定基谕所随吏蔡颙等曰：「蒙正必赂汝，汝第受之，亟告我。」蒙正果赂颙等直三百万，定基因以正其狱。庚申，贬蒙正为洪州别驾，本路转运使蒋堂坐失察举，降知越州，副使□遵路知洪州，提点刑狱徐越知庐州，同提点刑狱赵日宣为杭州都监。上欲官定基一子，定基以让颙等，于是颙等四人并补三班借职、殿侍、差使。
　　辛未，三司使、刑部侍郎程琳为吏部侍郎，崇仪使、英州刺史、入内副都知张永和领贵州团练使，引进副使王克基为西上合门使，并以修睦亲宅成也。监督工作使臣而下，第赏之。
　　甲戌，户部员外郎、兼侍御史知杂事姚仲孙言：「谏议大夫以谏诤名官，盖朝廷之选不可以岁月序迁。今谏议大夫十二员，诸寺卿至前行郎中三十五员，带近职者不在兹数，若皆以年劳可进，恐五七年闲，谏议大夫员益多。望自今择雅有时望者除之，余止于卿监中迁授。」诏当除者具履历资序奏裁。
　　右司谏、直集贤院韩琦言：
　　乐音之起，生于人心，是以喜怒哀乐之情感于物，则緃杀啴缓之声随而应之，非器之然也。故孔子曰：「乐云乐云，钟鼓云乎哉！」孟子之对齐宣王，亦云今乐犹古乐，能与百姓同乐，则古今一也。唐太宗听祖孝孙新乐，乃谓礼乐之作，盖圣人缘物设教，治之隆替，亦不由此。魏文公对以乐在人和，不由音调。皆述乐之至言也。
　　臣奉诏与丁度等详定阮逸、胡瑗、邓保信所造钟律，粗考前志，参验今法，二家之说，差舛未安。盖阮逸之主分方，保信之用长黍，质之典据，悉无所闻。伏自祖宗已来，通用王朴之乐，未尝更易，以至天下无事，垂八十载。为乐之用，非不和也。顷燕肃妄加磨鑢，适会李照至阙，谓其音未谐，陛下再加练核，许之改作。洎逸、瑗继至，盛言照乐穿凿，再令造律，则又围径乖古【九】。保信续上新法，亦复长广未合。
　　窃以祖宗旧乐，遵用已久。属者徇一臣之偏议【一○】，变数朝之同律，赐金增秩，优赏其劳，曾未周岁，又将易制。臣虑后人复有从而非之者，不惟有伤国体，实亦虚费邦用。历观前代议乐，古之管尺尚存，而犹是非纷纭，累年方就，未见若今之速而易也。臣窃计之，不若穷作乐之原，为致治之本，使政令平简，民物熙洽，海内击壤鼓腹，以歌太平，斯乃治古之乐【一一】，何得以器象求乎？既达其源，又当究今之所急者。且西北二陲，久弛边备，敌人之性，岂能常保？此陛下与左右大臣宵旰所虑，宜先及之。缓兹求
　　乐之议，移访安边之策，急其所急，在理为长。请下有司，且记三家【一二】律法及所造管尺、钟磬、权量，存而未行，再访天下有精晓音律者，俾之详正，而后施用。一二年闲，讫无至者，则将王朴、逸、瑗、保信三法，别诏稽古之臣，取其中多合典志者，以备雅奏，固亦未晚。
　　诏丁度等速详定以闻。
　　九月丙子朔，司天监丞邢中和上所藏古今天文格子图。
　　戊寅，降祠部员外郎、集贤校理赵良规通判蕲州，屯田员外郎、崇政殿说书、诸王府侍讲赵希言通判沂州。初，良规等领宗正丞事，坐宗正史薛诰盗太庙夹室册匣所饰金，既赎铜，罢所领，而言者尚以为责轻，故复黜之。
　　庚辰，幸睦亲宅，燕宗室及从官，赐宗室器币有差，时儒臣多为赋颂以献者。
　　许绛州立学。
