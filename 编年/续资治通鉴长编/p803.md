<!-- { "loadSidebar": true } -->
　　丙午，大食汣婆离入贡。都蕃首、保顺郎将蒲汣婆离慈言，子麻勿将贡物，乞赐号将军，仍请以自代，诏以麻勿为郎将。
　　丁未，虞乡县令吕温卿为卫尉寺丞、同管勾河北路常平等事。温卿，惠卿弟也。
　　内侍押班苏利涉为右班副都知，仍诏自今两省押班，五年无阙，并除副都知。
　　诏知泸州李曼、转运副使李竦、钤辖张承佑、都监孙仲达，并罢任取勘。此据御集，日录亦勘陈充。按充四月十九日已送审官矣。七年九月二十二日，曼等四人同责。
　　戊申，检正中书吏房公事、太常丞、馆阁校勘蒲宗孟，荆湖南路提刑、馆阁校勘朱初平【二】，太子中允、充馆阁校勘陈侗，并为集贤校理。朱初平、陈侗，并见治平三年十一月。
　　诏：「洮、岷州山林深险，粮道难继，而河州方兴兵役，宜令王韶依累诏指挥，详度事几，务在持重。仍戒张玉、高遵裕等毋得深入。」先是，王韶奏：「于河州未筑城以前，招定洮、岷。今瞎□叱兵未解，阶、成、秦州缘边皆恐，且兵不得休息，不如及今讨荡，自不妨河州之举。」佥以为不可。时韶并与王安石书言之。安石曰：「若深入讨荡，恐难。今洮、岷聚兵久，师已老，吾以见兵加之，必溃散，即阶、成、秦一带皆安帖，且自不妨河州之举，但当戒韶以详审也。」上亦以为然，乃令依韶奏，戒以详审而已。
　　己酉，分命辅臣祈雨。
　　诏诸路配人罪，除凶恶盗及应配本州岛、邻州若沙门□外，少壮者配河州；内应配广南及去河州千里者，决如法，余并免决配，及五百人止。
　　庚戌，提点梓州路刑狱、司勋员外郎张充宗，提点利州路刑狱、屯田员外郎范百禄两易其任，百禄仍直集贤院。上言：「百禄体量李曼事得实。人多庇曼者，中丞亦不免，百禄乃能如此，宜赏以馆职。」且欲大经制淯井夷事，或请专委百禄。上曰：「百禄能言此，未知能了此否？」王安石曰：「百禄与陈忱无以大相过，忱自此往中书、枢密院，可以详论经制大意也。」乃止令百禄代充宗。可并甲辰。
　　提举在京市易务言，河东汉蕃市易久废，乞委转运副使赵子几经度，从之。
　　癸丑，相度在京诸司库务利害刘永渊言：「近准诏于琼林苑藏冰一井，校其消释，多冰井务纔十分之二。苑中二井，除四分以镝消释，实收三万八千段，而岁支三万八千三百，所少纔三百。乞于金明池西北岸更置三井，则冰有余用，岁□民力及减辇载人工请给之费，罢冰井务及监官，命苑官管勾。」从之。
　　龙猛军级，经章惇出头，乞于懿、洽效用。上怪禁军不由军帅，擅经章惇投状，王安石曰：「军士乞效命，虽不由军帅，恐无条禁止。」上以为军制不宜如此，安石曰：「不知如此后有何害？」上曰：「经章惇乞效用，犹可，恐别有妄作。」安石曰：「别有妄作，即自有科禁，若经有所征讨官司乞效用，正是募兵所欲，不知如何加罪？」□充曰：「军当听于一。今如此，即不一，不如不差往。」安石曰：「今乞效用，不知何害？军听于一，若令彼经殿前司投状，即殿前司必不许，不许，则壮士何所求奋？」蔡挺曰：「若别有结连，奈何？」安石曰：「结连，即自有重法购赏镝具。今经朝廷所差官乞效用，不知如何因此却致得别有连结？」陈升之曰：「臣见韩绛宣抚时，兵级亦经绛求效用。」上乃令勘会进呈。既而上终以为害事，安石曰：「士卒固欲其愿战，请效死反以为罪，何以奋其志气？且未尝有条贯禁其如此，如何加罪？」上曰：「禁军令如此不便，若如临淄王事，其渐岂可长？」安石曰：「经朝廷所差官司，与临淄王事岂类？且欲防变，即专固人情，使听于三帅，不得自伸于余处，亦不可无虑。今经修注官投募，与专固人情，一听于武帅，孰便？」上曰：「三帅防禁严密。」□充请今后立法，安石曰：「若为朝廷讨贼，乞效死，即无可罪。若不为朝廷讨贼，自相结连，除是谋反，即法已镝具，不须别立约束，终不能加谋反之律。」上曰：「如保甲若别司募去，司农亦必有言。」安石曰：「保丁固有经章惇者。」上曰：「司农奏，非经章惇。」安石曰：「亦有经章惇者。」陈升之又言有经韩绛乞效用者。上曰：「郝质言经绛者，盖是合往本路军士。」升之又言非本路，上终欲治其罪，安石固以为无罪，上令放罪取戒励。此据日录十二日事。
　　上疑懿、洽事恐如淯井，王安石曰：「臣朝夕切磋章惇，惟令持重，以敢死士扰之，人受其降附，专讨元恶。又已厚结蒋波晃，若得其首领，即元恶无所藏。闻元恶计议入狑狤恐被杀取购，必奔蒋波晃，彼同州之人亦多自悔，或通消息，候官军乃敢收集同志内附，迫于利害，必有如此者。今所遣将吏亦多材士，不与淯井将吏同。纵令一人失计挫衄，可恃者尚觽，必无可忧。」上曰：「命令宜一。闻湖南甚不一，或是石鉴出帖，或是章惇出帖，须出一乃可。」安石曰：「或章惇在别处，事有机便，随宜给帖，亦恐无害。如昨以计诱出舒光秀等，不然必为变。方其趋召，欲及期会，诱以恩泽，或石鉴一面给帖，自不为过失。又闻石鉴亦不足赖，数与章惇异议。惇以为旋易人未必便如人意，且复使鉴耳。昨专用李资，诚为失计，然既惩前事，必更谨重，即无可虞矣。」
　　甲寅，录在京系囚，杂犯死罪降徒、流，流以下第降一等，杖以下释之。
　　权三司使薛向乞令永兴、秦凤、河东等路转运司量留三司起发当出卖铜锡外，余并分与诸监铸钱，从之。
　　置内弓箭南库，储御前所制军器，仍别差官提举。九月八日。兵志：六年，置内弓箭南库，储御前所制军器。诏进诸兵军需器械于殿廷试验，按习者听于军头司公事后进呈，其余兵械，监官面奏毕【三】，纳于禁中。置官编修军器什物法制，择精致者修为法式。于是罢旧长弰弓法，悉用阔闪促张弓、减指箭，改造桐木漆牌为栾竹穿皮长牌，素铁甲为编挨甲【四】。内出敌楼样，送军器监颁降修制；降斡梯竿样于陕西、河东，以预镝云梯。本志误以置内弓箭南库为七年，今不取，余事姑附注此，须详考削去。九朝通略云：寻以入内都知张若水为之。
　　乙卯，东上合门使、河州刺史景思立为四方馆使、河州团练使，礼宾副使兼合门通事舍人王宁为引进副使、带御器械，余各迁官、减磨勘年有差。累赏三月以来破荡族帐，策应讨踏白、定羌城之功也。初，议赏，佥以为不可比河州，王安石曰：「河州如破竹之初，然一次，今虽在破竹之后，然四次，功状难易多少相乘除。宜如河州厚赏。」上曰：「军士或不须如河州厚赏。」安石曰：「累战不惰，犹能有所斩获，不宜令后赏反薄于前，以衰士气。」乃一用河州赏罚法。上又令官高者与升资任为实，安石曰：「资任可惜，宜别为科格，以待赏功。」上又曰：「景思立或以为宜候河州了，今思立官已高，难更加官，当与赐物。」安石曰：「赐物固当，然亦须与官。今能为思立之功者少，不可不赏，以劝将吏。」或言祖宗时于将帅惜官职，上曰：「当时为诸国未服，若将帅皆满志，即不为用。」安石曰：「今日事诚与祖宗时异，能立功者少，要厚赏以奋起中下之气。候将帅可用者多，然后可如祖宗时爱惜官职。」蔡挺曰：「若转团练使遂增一百贯料钱【五】，可惜。」安石曰：「一年若增一千二百贯钱，极易，不足惜，若求一能办事将吏，却恐难得。」上以为然，曰：「李端悫尚为防御使。」
　　司农寺言：「酸枣等县民诉免保甲巡宿，今欲遇追捕贼盗即声鼓，保长以下暨同保竭作，如入他保，亦鸣鼓应接，其巡宿听免。」从之。
　　诏自今曾应明经人，愿依诸科试断案、大义者，合格，依诸科推恩；其特奏名授文学长史，愿依诸科试刑名者听。
　　前侍御史刘孝孙赐钱百千，以权御史中丞邓绾言孝孙丧母，乞优恤也。朱本删去，新本同。
　　丁巳诏：「杀熟户以邀赏者，斩讫奏，仍许人告，每名迁一资、赏钱百千，无资可迁，加五十千。如因军人告而事干本营者，送别指挥。」先是，卒多杀熟户，以其首级冒赏，而吏或不能察，故有是诏。
　　泸州增置宁远一指挥，其戎州宁远第一、第二、第三指挥，各招及五百人，第三指挥仍应副泸州差使。时淯井监夷寇未平，议者多言东军不谙山川道路，请益土兵故也。八月二十八日。
　　戊午，诏：「定两府初除、迁官、转厅、解罢陈乞使臣公人，并笃同推恩，止令中书施行。宰臣、枢密使、知枢密院五人，参知政事、枢密副使、同知枢密院四人，签书枢密院三人。」
　　己未，右羽林军大将军、巴州团练使仲硕为沂州防御使，以试学士院应格也。
　　知登州李师中言，近累乞移沙门□罪人，而来者未已，不惟事烦防虞，兼以无地存泊。诏除朝廷指挥刺配外，诸路因德音续配到人，且于登州收禁，驿奏犯由，仍增兵防守。初，上患沙门□罪人觽，令立法，且曰：「案问欲举法□，故致多如此。」王安石曰：「案问欲举法□，乃所以疑坏贼党，虽□一贼，必得数贼就法。恐须如此，乃无配沙门□者。」师中又言：「今乞本州岛月具沙门□罪人姓名、乡贯及其所坐罪，申枢密院注籍量移，免下本州岛取索额外人数，以致稽缓。」从之。六月三日，又治平四年六月二十五日李庆事可考。
　　诏三司出绢五万付泾原路经略司封椿，以镝军费。
　　熙河经略使王韶言：「奉旨令臣躬将士卒，往视河州修城。臣欲令景思立管勾泾原兵马，而委臣就本路择禁卒、蕃兵、弓箭手五千，及秦凤路先差下策应强壮三千，尽以付臣，为思立后继。若有警急，即专留思立修城，臣不妨退军应接。」上善韶策，遂如所奏行之。王安石曰：「韶策诚善，若声言应接河州，遂自洮西，由洮、岷不虞之道攻其所不戒，乃用兵之至计。」既而韶果以兵穿露骨山破贼，如安石所料。一日五七下马，当附八月二十日【六】。
　　庚申，分命辅臣祈雨于郊庙、社稷。
　　诏河北转运司、监牧司【七】各选官一员，同检放水灾牧地租税。
　　甲子，检正中书五房公事吕惠卿乞：「自今实封文字及干机密者，进奏官并诸司吏传报者以违制论；承虚造事誊报，交斗谤讪、扇惑人心者准此。仍许人告，赏钱三百千，情重者奏裁，命官除名，余人决配。其知情及同撰人首告，并免罪，仍支赏钱。进奏官告获，不候年满，优与授官出职；副知告获，与进奏官；书写人告获，与副知上名，如止愿赏钱者亦听。」从之。
　　乙丑，遣官谢雨。
