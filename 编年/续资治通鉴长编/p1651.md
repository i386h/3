<!-- { "loadSidebar": true } -->
　　丙子，文武百官并以南郊赦书加恩。给事中范镗言：「中书省送到新知明州叶涛改知淮阳军，为元佑中诉理先朝被罪不当。详涛所进状，辞情不逊，侵黩先朝。今止降知州军，犹有民社，未敢书牍行下。」诏涛知兴国军；镗再论奏，改管勾崇禧观。（陈瓘云云，邹浩云云。）
　　户部言：「库务给官司合用物，并监专书押封印供纳及付请人，候到当官验认秤量交割；其不可书押封印者，止封样交割。」从之。（新无。）
　　丁丑，鸿胪少卿赵垱为太仆少卿。（按旧录，八月九日太仆卿赵令铄为鸿胪少卿，赵垱为太仆少卿。曾布尔日录云，令铄坐收租更钞事故与此对移【一五】。又按旧录，十月十九日却书赵令铄知光州，此又书鸿胪少卿赵垱为太仆少卿，与八月九日所书并不合，恐实录因仍缪误，当详考修入。）
　　右司员外郎刘拯试太常少卿，太常少卿张商英为集贤殿修撰、江淮荆浙等路发运使。（家传云：以太常少卿召，未及入见，改除集撰、发运。按商英除少常乃四年十一月二十六日，不应一年余不曾供职。六月十二日己丑，曾布议除商英待制、知瀛州，亦称自少常除。家传必误也，今本传因家传。）
　　鄜延路经略使吕惠卿言，威戎城等处收接到西界归顺首领密乌成尾，按例合补内殿崇班。从之。
　　馆伴高丽使所奏：「尹瓘等□定来年正月起发回程，臣等已婉顺说谕瓘等，可且盘泊。继而会食，又言闻修州桥，恐闭口无水。臣等未见开河毕工期限，虑人使进发，河水妨碍。」御批：「契勘高丽使人到阙盘泊未久，宜札与馆伴所，且作朝廷再三优异待遇款留之意。所有开河造桥，可相度别展月日下手，仍一就札与照会，因坐闲令委曲开谕。」寻令高丽使以二月下旬朝辞，三月初，选日送发。（御集十二月三日事，实录见明年正月二日，当存彼去此。）
　　戊寅，辽国遣使奉国军节度使萧昭彦，副使中散大夫、守太常少卿、充干文阁待制王宗度来贺兴龙节。
　　己卯，尚书左丞蔡卞言：「昨季秋大享于明堂，差充初献，就南郊望祭殿行礼。窃见其殿制度迭雀，阶级平夷，未足以仰称严事之意。盖闻明堂者，天子布政之宫，于以朝诸侯，而先王宗祀、配帝乃就此者，所以致亲亲之意也。国家皇佑初，讲求坠典，始即大庆殿奉祠，至今循之，盖得古宗祀之遗意。独常岁遇祭位处有所未安【一六】。恭惟对越上神，配以烈考，大事也，虽遣官摄事，亦当如此【一七】。伏见新作南郊斋宫端诚殿，实天子洁齐奉祀及礼毕见髃臣之所。在国之阳，高明邃深，可以享神，即此行礼，于古义为有合。请自今大礼依旧制外，其常岁秋大享，改就端诚殿。」从之。
　　诏皇太后曾祖考追封魏王向敏中追封韩王，妣梁氏、张氏、宋氏、王氏改赠陈国、鲁国、豫国、雍国太夫人；祖考追封鲁王向传亮追封唐王，妣□氏改赠□国。考追封陈王向经追封□王，妣李氏、张氏改赠荆国、杨国；皇太妃曾祖考崔实赠太子太保，妣柳氏赠□国；祖考崔琳赠太傅，妣杨氏赠秦国；考赠太尉崔杰赠太师，妣李氏改赠唐国；继父赠建武军留后朱士安赠保宁军节度使。
　　开封府推官钱盖为刑部员外郎。
　　泾原路经略使章楶奏：
　　依准六月七日、九月十九日、十月二日、十一月二十五日五次朝旨，相度到进筑利害下项：
　　一、欲泾原、熙河两路边面通接，即合先于泾原路荡羌寨西北正原、洒水平各筑八百步寨一所，南牟会建一千二百步城一所。若不往正原修筑，便取直径至洒水平，即合自荡羌寨至洒水平中路修建六百步寨一所。只缘取直中路，难得水泉，恐不可修建堡寨，即须自正原前去。今来未敢指定中路修筑堡子去处，候师行，临时相度施行。
　　一、今来所欲进筑去处，自荡羌寨至洒水平约七十里，南牟会约一百余里，且只论两处修筑，每处护筑，各须占二三万人。其一百里之闲，道路巡徼防护粮运，并于修筑前面远近探候及左右前后卓望、巡绰、伏路等诸杂使唤，又须占使万人上下兼顾。贼人已知捣虚之利，本路既于天都等处进筑，只能屏蔽得山外诸城寨可以量留人马防拓外，至如镇戎军东天圣、干兴等寨地分，须防贼马抄掠，非留万人未易枝梧。只用大路兵马及环庆一万五千人，实是分擘使唤不着，须如修筑平夏、灵平时会合四路人马，方保无虞。又近日贼马攻围平夏城，退散之后，三路人马追黏在葫芦河川，贼却选精锐骑兵出天圣、干兴等寨。地里未甚窵远，贼人已能料度官军声势不能相及，遂敢出没作过。将来于洒水平等处进筑，比葫芦河川【一八】去天圣、干兴等寨地里，又更两倍之远，诚是捣虚出没之处【一九】。状内所陈，欲留人马一万防拓照管，尚虑兵力单寡，枝梧未得。其平夏城、灵平等寨，虑于将来进筑之际，亦合存留兵马照管。以此须当会合四路人马，方可分俵使用得足，惟望圣慈，力赐主张施行。又契勘去年进筑平夏城等处，系假借熙河步、骑兵三万，秦凤、环庆各一万。今乞会合上件三路人马，若熙河为新添城寨，占使人马处多，即乞只假借步、骑兵共二万，却于秦凤、环庆各假借一万五千人骑。盖本路自去年以后，添筑却六城寨、七堡子，占留兵马数目不少，今更合在天圣、干兴等处屯留兵马，即是本路护筑兵，不过三万余人。
　　一、议者谓今秋贼既点集，来春必难兴举。臣与老练边事将佐并得力蕃官密切商议，以谓南牟会、天都等处，乃西人要害地分，决须出死力争占。官军若往进筑，夏人虽不能竭国点集，若只侧近勾抽十数万人马，亦未甚费力。如谓今秋已点集，来春难于兴举，则绍圣三年九月内既来寇鄜延，次年三月又来本路葫芦河修筑处出没，不得便指准作困弊无能为。今日边事向成如此，一有蹉跌，却致增长贼气，亏损前功，非良计也。李忠杰是天都人，亦言若往彼处进筑，西人必须争占，如不大着人马，未敢保无簄虞。仍言忠杰今年到京师日，亦曾以此事言与朝廷。近日投来部落子，通析到事宜，已云欲于来年二月闲，再有出入。伏乞照会。
　　一、泾原如已筑了南牟会、天都等处，即是已屏蔽却熙、秦两路边面，其熙、秦却要会合兵马修筑城寨堡子，不拘时节，甚易为力。若须令泾原、熙河同时下手修筑，以谓声援相接，缓急可以递相救应，臣窃详南牟会去东冷牟等处不下三二百里，声援自不相及，缓急无由照应。在泾原，则是兵力单寡，决无成功；在熙河，则有泾原兵马当着西人要害来路，为之捍御屏蔽，易于兴举。比两路利害，甚不相同，其兴举先后缓急之序，固当如此。
　　一、臣今状所陈，系与孙路面议，以谓须当会合兵马，先了天都、南牟会等处，非臣敢妄分彼此，迁延岁月。兼臣昨来五月内乞会合环庆、秦凤人马，只敢奏陈进筑没鞕前峡，当时见得机会可乘，遂一面分兵马修筑没鞕后峡。今来进筑去处，若只用环庆兵马可以了当，何须更烦朝廷拖拽别路人马？伏乞深赐体察。
　　一、熙河、秦凤兵马，欲乞于数内共拨五七千人充自荡羌寨沿路防拓巡徼外，其余人马并令管认修筑南牟会一处城寨；仍乞令孙路一面相度，或亲到军前，或只在进筑处侧近新修城寨照管熙河、秦凤人马。此事臣已与孙路当面商议，更合取朝廷指挥。
　　一、将来进筑，臣合前去平夏城或荡羌寨照管军马。如朝廷许令孙路过泾原，即乞指挥与臣一处商量行遣。应干分擘那移人马、差委官员使臣，并军前其它凡百措置及进筑事件与四路将佐等，并听臣与孙路同共节制指挥。
　　一、臣今状虽已指定进筑南牟会、洒水平，或正原，或洒水平中路三处城寨，只是约度到形势地里，或临时别有移易，许臣一面从长相度施行。
　　一、契勘本路自去年以来进筑城寨，远不过四十里，如平夏城去熙宁寨只是三十八里有余。今欲于百里外进筑，所忧脚乘般运不易。体问得正原及洒水平等处，山林虽近，只是有大木，至于砖椽之类，须是从九羊镇羌通峡荡羌灵平寨、平夏城等处辇致前去。又加马草今秋为贼马盘泊日久，自南牟会一带并已践踏，食用惟有赤地，非如修筑平夏城时有可因之草，亦须般运前去。欲乞和雇本路车乘头口调发保甲外，更须如平夏城例，和雇熙河、秦凤路车乘头口，仍调发秦凤保甲前来，所贵不至迁延日月，速得了当。
　　黄贴子：
　　南牟会伪内所在，天都畜牧耕稼膏腴之地，人力精强，出产良马，夏人得此则能为国，失此则于兵于食皆有妨阙。将来进筑城寨，占据了当，夏人所有，惟余兴灵，虽未灭亡，大势已定。今日朝廷欲就此事为边防永远之利，其于劳民动觽势不得免，即非臣敢张大事势，过有邀索也。又契勘去年修筑平夏城，蒙朝廷应副到厢、禁军共四万人数，虽当时收管乏人，不及上项数目，实亦近得三万人。将来进筑天都，无上项添助工役之人，比去年事因已是减耗，至于脚乘之类，尤更不易办集。盖平夏城只是四十里内般运，兼调发本路保甲【二○】，和雇到熙河、秦凤两路车乘头口。将来般运，远在百里，若只用泾原一路脚乘，决是般运不前，岂可屯聚四路人马在外进筑而百色所须之物，却辇致不办？逗遛日月，必无成功。所乞依修筑平夏城例和雇熙河、秦凤保甲，势不得已，伏望深赐矜察。
　　一、本路去年以来，修建却城寨及守御堡子共八所，不守御堡子又五所，除朝廷前后两次添差到兵士一十五指挥外，其余只是本路攒那分擘人马前去戍守，两番占郄二万人。今来更议进筑，本路实更难为那辍，乞自朝廷应副马、步军五七千人前来。所贵新旧城寨，各无妨阙。
　　黄贴子：
　　勘会昨来平夏城防守民兵、正兵、弓箭手共享四五千人，方得于贼马攻围之时，别无簄虞。今欲修建三城寨，即合于贼马来路要害处，更添筑堡子三两处，所用防守之人，恐虽添得五、七千人亦未足用。
