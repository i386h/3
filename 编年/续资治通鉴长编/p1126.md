<!-- { "loadSidebar": true } -->
　　是日，（十月六日壬申。）西夏寇静边寨，将官彭孙击却之。（此据御集追书，仍附注御集二事。泾原路将官彭孙下，初六日静边砦捍贼有劳，曾出战汉、番兵员可等第与特支：禁军七百文【三】，人员增上；厢军兵民、蕃兵五百，增上，准此。仍降指挥下走马承受庞卞喝赐。所有得功人，仰经略安抚司疾速保明闻奏。元丰七年十月十五日下。又赐刘友端：勘会今月六日泾原路静边寨驻札将官彭孙等御捍夏国大兵功状显异，兼熙河路定西城守御大兵不多，及经略安抚制置司已有排办下准备赏罚银鴼不少，可以支用得足。仰限指挥到，除将带去银鴼二千只依已得指挥俵散外，余三千只更不得卸纳，依旧用元打角车子装载，躬亲前去泾原路，计会卢秉推排，当日诸将元出战马军人给一只，依熙河路俵散令装载，以赏异功，即不得夹杂无劳人在内。仍宣谕卢秉：静边若非经略安抚使预备有方，必不能致是推沮贼锋，安静一道，候宣谕俵散讫，疾速赴阙。）
　　甲戌，诏石州葭芦、□堡两寨各置水军一指挥，以百人为额。
　　诏供备库副使、知会溪城王令宣追一官勒停。坐擅杀官牛，与蛮立誓，取公使库无名额钱，悔过以偿也。
　　乙亥，给事中韩忠彦为礼部尚书。忠彦入谢，上谕曰：「先令公之勋，朕所不敢忘。卿复尽忠朝廷，此未足以酬卿也。」（文彦博私记云：王珪谓迁忠彦太峻，独蔡确左右之。上曰：「此特为其父故，不可为例也。」且云：忠彦方许确婚，故得确助。此当考。）
　　中书舍人兼侍讲蔡卞试给事中；朝奉郎、守起居郎杨景略，朝散郎、守左司郎中钱勰，并为试中书舍人，免召试。景略、勰奉使高丽方还，在道，并擢之。
　　诏应殁于王事补授人，并许依旧条指射差遣。
　　又诏内藏库支绸绢各五十万匹，于熙河经略司封桩。
　　泾原路经略司言，蕃官告谕部族买战马，赏绢抚养，库阙钱。诏于凤翔府封桩李元辅经制绢内给万匹。
　　诏刘昌祚：「西贼大兵已寇熙河路，其鄜延路守御保甲，速详度放散以闻。」（新纪书：乙亥，夏人寇熙州。旧纪不书。）
　　丁丑，吏部言：「经制变运川峡路常平积剩钱所增息钱二百三十二万缗【四】，乞推恩。」诏李元辅迁两官，史君俞、张茂先候改官日各迁一官，减磨勘年有差。
　　诏殿前司：「马军年四十以上，武艺不及二等者，给限一季习学。限外艺不进，转支马与阙马教头。」
　　诏：「诸路封桩阙额禁军钱谷，并依元丰令，随市直变易。其不得减过元籴纳价法除之。」
　　光禄卿吕嘉问言：「近者，牛羊司典吏李璋犯乞取赃，已论决。窃惟朝廷捐数十万缗，行一重法于天下，欲得吏清政平，待之固已至矣。而无忌惮之吏，已渐弛于法行之初，盖由本法与钱之人纔减取钱之人二等。乞定河仓法，断遣刑名，自陈告首之赏，与引领过度一切如旧外，其行用者止以不应得为坐之。」下刑部参详：其与若许者依律得罪，或依在京请求非法公事条得在罪重；并官员在京行用非请求曲法不坐，并输税人行用非览纳及行求枉法者不坐之类，并依本条外，乞如嘉问所定。从之。
　　戊寅，诏广西经略司勾当公事、连州军事推官【五】谭掞特改京官，权通判邕州。经略使熊本荐也。
　　赐军器监度僧牒千，市材料。
　　诏：「定西城守城汉、蕃诸军并百姓妇女，城上与贼斗敌者，人支绢十匹；运什物者，七匹；城下供馈杂役者，男子五匹，妇人三匹。」
　　庚辰，诏广西进士黎易从、陈蒙特免将来文解。以入黎峒说谕陈被，被等归明故也。（张颉传有陈被事迹，当考。）
　　诏饶州童子朱天申对于睿思殿，赐五经出身。天申，天锡再从兄。礼部言，天申年十二，试诵十经通也。（四月丁丑，天锡见。）
　　辛巳，朝献景灵宫。
　　癸未，密州商人平简为三班差使，以三往高丽通国信也。
　　福建路转运副使王子京言：「建州腊茶旧立榷法，商贾冒贩利甚厚。自熙宁三年官积陈茶，遂权听通商，自此茶户售客之茶甚良，官中所得惟常茶，税钱极微。南方遗利，无过于此，乞仍旧行榷法。建州岁出不下三百万斤，南剑州亦出二十余万斤，欲尽买入官，度逐州军民户多少及约邻路民用之数计置【六】，即官场卖，严立告赏，禁建州卖私末茶。乞借丰国监钱十万缗为本【七】。」并从之，所乞均入诸路榷卖，委转运司官提举：福建王子京，两浙许懋，江东杜伟，江西朱彦博，广东高镈。（御集载子京奏云：榷卖腊茶所收净利，不减盐课。当考。八年二月七日，并榷通商地分；元佑元年二月二日，依旧通商。食货志第五卷，七年，福建路转运副使王子京言：建州旧榷腊茶，而商贾冒贩获厚利。熙宁三年，官茶陈积，乃听通商。自此茶户以善茶售贾人，官所得皆下，税钱为耗，请榷之便。建州岁出茶不下三百万斤，南剑州亦二十余万，官尽买之，度逐州及邻路当用数为多寡，均与榷卖，委转运官一员领之，以助经费，园户亦便。假丰国监钱十万缗为本。并从之。如是两浙、江东西、广西路皆委官，而福建以委子京。其法尽索种茶民，使自占岁造茶数，悉卖于有司，而重禁福建、两浙、江南东西、广西之鬻建茶者。明年，户部言，子京又请禁两浙、江南、广东茶，诏惟畿南、陕西路通商【八】，余皆为榷茶地云。）
　　乙酉，上批：「知青州邓绾言：『本路夏秋丰稔，米斗直五七钱。』未知虚实，宜令京东西路提举司具州县米谷市价以闻。」既而绾言：「昨以秋成，故奏菽粟斗六七钱，今虑提举司奏物价稍增，乞照察。」上以绾佞，知其初奏不实也。
　　礼部员外郎何洵直言：「伏见永昭陵下宫帝后神御同幄，朔望上食、时节，并同荐献。安陵合祔昭宪皇后，其下宫惟有宣祖神御，及永昌、永熙、永定陵下宫各无诸后神御。大节帝后异宫酌献，朔望上食等特酌献帝一位，而诸后皆不豫飨，乞并于下宫同幄奉安。」诏诸后止设位牌，同酌献。
　　枢密言：「西贼近寇熙河、泾原，势已败北，深冬苦寒，必不能大举奔冲。泾原、秦凤防秋军马并在极边，坐耗刍粟。欲委经略司审度，抽兵各归近里。」从之。以陕西转运司言，贼退乞减边兵也。
　　丁亥，诏：「应职事官以除授先后为序，同日除者以寄禄官。」
　　上批：「今月丙戌，大理寺、开封府见禁罪人以千数，勘结濡滞如此！岁将大寒，可令昼夜结绝，无久系留。」先是，赐狱囚食，有司以数闻，故申敕之。
　　戊子，敕交趾郡王干德省：「广南西路经略司奏：『昨准朝命，安南奏以溪峒勿恶、勿阳等州峒疆至未明，令本司计会本道，差职官辨正。今准安南报差黎文盛等至，边界已辨正，乞降诏旨付安南遵守。』向观奏牍，陈叙封疆，特命边臣计议辨正。卿保膺宠禄，世载忠纯，钦奉诏旨，申饬官属，分画州峒，本末以明。勿恶、勿阳二峒已降指挥，以庚俭、邱矩、叫岳、通旷、庚岩、顿利、多仁、勾难八隘为界，其界外保、乐、练、苗、丁、放近六县、（六县下恐有脱字，时政记亦然。）宿、桑二峒，并赐卿主领。卿其体此眷私，益怀恭顺，谨遵封约，勿纵交侵。」
　　初，熙宁十年，干德言，乞诏回大兵，即遣使谢罪奉职贡。诏从其请，令安抚司遣人画定疆界，而宣抚使郭逵以为昨大军至富良江，交趾纳□日，伪文思使矫文膺已尝议定，大兵所至，即是封疆，令太平寨主成卓往分画。元年，干德遣使陶宗元入贡，乞四州。上诏令交趾尽归所略邕、钦、廉三州人口，即给广源等州。而交趾所送人口二百有六，年十五以上额刺曰「天子兵」，二十以上面刺曰「投南朝」，妇人左手刺曰「官客」。安抚司复索三州官吏、妇人，而交趾固称无有，以故久之不决。五年九月，交趾知上源州杨寿安寇归化州，宿兵谋入顺安等七州峒。归化州，故勿阳峒穴也，而知邕州、西京作坊使刘初以为皆广源州故地，开宝中，广源道坦绰侬民富愿以管下古耽、覆和十州比七源蛮内附输税，朝廷授民富以官，知广源州事。后虽因刘纪纳土，朝廷以通侬州赐智会。智会，民富之宗也。交人无厌，失信妄动，不若因此处置，以息将来边患。而交人以为昨采铜于勿阳峒，即不知有归化州。经略司熊本亦言：「嘉佑中，侬宗旦以勿恶等峒归明，赐名顺安州。治平中，侬智会以勿阳峒归明，赐名归化州。今侬氏所领州峒，初不隶南平，而归化等州系江右控扼咽喉之地，制御交趾、大理九道白衣诸蛮之要路【九】。乞诏交趾，诘其侵犯归化州之故，及令尽还略去生口，绝其长恶未萌之心。」
