<!-- { "loadSidebar": true } -->
　　庚辰，降资政殿大学士、兼翰林侍读学士、刑部尚书李迪为太常卿、知密州。始，迪再入相，自以受不世之遇，尽心辅佐，知无不为。及吕夷简继入中书，事颇专制，心忌迪，潜短之于上，迪性直而簄，不悟也。既坐范讽姻党罢政，怨夷简，因奏夷简私交荆王元俨，尝为补门下僧惠清为守阙鉴义。夷简请辨，上遣知制诰胥偃、度支副使张传即讯，乃迪在中书时所行，夷简以斋祠不豫。迪惭惧待罪，故贬。然补惠清实夷简意，迪但行文书【九】，顾谓夷简独私荆王，鴜迪偶忘之。他日，语人曰：「吾自以为宋璟，而以夷简为姚崇，不知其待我乃如是也。」
　　壬午，龙图阁学士、给事中冯元为礼部侍郎、翰林侍读学士、兼龙图学士。始，元坐监护庄懿葬事不职，罢翰林学士、出知河阳，国子官属为上书请留，执政欲进白弗遣，元自□行。于是，王曾言元东朝旧臣，不宜以细故弃外，乃复召之。
　　枢密直学士、右谏议大夫、知天雄军杜衍为御史中丞。衍奏：「中书、枢密，古之三事大臣，所谓坐而论道者也，止只日对前殿，何以尽天下之事！宜迭召见，赐坐便殿，以极献替，月不过数四足矣【一○】。若末节细务，进谷帛样，阅甲冑弓矢，点马，补试吏员，特有司之职耳，陛下何必亲决。」
　　三月丙戌，盐铁副使、兵部郎中任布为右谏议大夫、知成德军。时议省河北兵，布言西北二边方包藏祸心，以窥中国，备未可弛也。省河北兵，或因去年五月程琳之请，当考。
　　己丑，以御史中丞杜衍权判吏部流内铨。先是选补科格繁长，主判不能悉阅，吏多受赇，出缩为奸。衍既视事，即敕吏取铨法，问曰：「尽乎？」曰：「尽矣。」乃阅视，具得本末曲折。明日，晓诸吏无得升堂，各坐曹听行文书，铨事悉自予夺，由是吏不能为奸利。居月余，声动京师。后改知审官院，其裁制如判铨法。审官，在八月，今并书。
　　知苏州、左司谏、秘阁校理范仲淹为礼部员外郎、天章阁待制。仲淹自外骤居侍从，必有故，史无其说，或缘富弼上疏也，今表而出之。
　　诏镇戎军岁比不登，其弓箭手五十八指挥，共贷以粟六万斛。
　　殿中丞、通判齐州张宗彝，言大名府新作金堤，可以捍横陇决河水势，请今缓修塞之役。诏河北转运司绘黄河至海图上之。
　　太常礼院言：「侍御史刘夔，请去庄献明肃太后、庄懿太后所加太字。鴜入庙称后系于夫，在庙称太系于子。然二太后奉安别庙，准礼未应去太字。」上以夔不习典故，诏本台谕之。夔，崇安人也。
　　辛卯，髃臣以庄献太后大祥，上表请听乐，不听。表五上，诏须禫祭毕乃听之。
　　壬辰，诏选人十二考，无举主者特许参选。
　　乙未，赐亳、秀、濮、郑四州学田各五顷。
　　丁酉，诏国子监直讲一员兼领监丞、主簿事。
　　诏京西转运司，每岁宗室、内人上陵及遣官朝拜，或敕葬所须什物，并官为办置，无得扰民。从知河南府李若谷之言也。
　　又诏开封府，自今旧城内民舍复有侵官街者，令左右军巡街司觉察，仍许人告之。
　　辛丑，修西凉殿。殿在禁中，岁久摧坏，而上不欲兴土木之役。至是，有司屡以请，乃听之。
　　癸卯，赐天雄军修金堤役卒缗钱【一一】。
　　戊申，出宜圣殿库真珠，付三司以助经费。
　　壬子，加赠保庆皇太后二代。
　　诏权停贡举。
　　夏四月丙辰，镇国节度使、驸马都尉李遵勖判许州。民方输租，仓官不时至，遵勖驰往受所输，仓官惶恐叩头，民大悦。转运使料卒补水兵，不问习否，强以隶籍。遵勖曰：「强人以不能，将何用！」命部校按之，去不习水者十七八。
　　丁巳，李照言奉诏制玉律以候气，请下潞州求上党县羊头山秬黍，及下怀州河内县取葭莩，从之。
　　赐故镇东军节度推官毛洵家帛五十匹、米五十斛。洵，吉州人，进士及第，又中书判拔萃科。其父国子博士应铨，与其母卒于窦州，洵徒跣护丧，归葬里中，负土成坟，毁瘠而卒，特□之。
　　己未，翰林学士承旨章得象、天章阁待制燕肃与翰林侍读学士冯元祥定刻漏。
　　集贤校理、知宗正丞事赵良规，言太庙荐新之礼久废不行，诏礼官议定。十二月所荐蔬果禽鱼凡二十六品【一二】，诏恭依。良规，安仁子也。
　　庚申，翰林学士承旨章得象等言：「奉诏定司天监生于渊、役兵单训奏祀九宫贵神，止用一局，失逐年飞宫法。案蜔良遇九宫法，有飞□立成图，每岁一移，主九州岛灾福事。天宝中，术士苏嘉庆始置九宫神坛，一成，高三尺，四陛，上依位置九小坛，东南曰招摇，正东曰轩辕，东北曰太阴，正南曰天一，中央曰天符，正北曰太一，西南曰摄提，正西曰咸池，西北曰青龙。五数为中，戴九履一，左三右七，二四为上，六八为下，符于遁甲，此则九宫定位也。每岁祭以四孟，位随岁改，故谓之行□。自干元以后，止依本位祭之，遂不飞易，仍减冬、夏二祭。国朝因干元故事，而未尝有所更。今于渊等所请，即合天宝初祭之礼，又合良遇飞□之图。然九宫之法，本自术家，时祭之文，经礼不载。昔汉室祠官所领，多本于方士，牲币坛场之数，岁时□晓之节，荐配鼓舞，即用其方。故有黄帝用枭【一三】、武夷用干鱼之类，是则为民请福，无文咸秩，宁有过立，非执一隅。议者或谓不必飞宫，若日月星辰躔次周流而祭有常所，此则定位之祀所当从也。若其推数于回复，候神于恍惚，因方弭沴，随气考祥，则飞位之文，固可遵用。请依唐礼，遇祭九宫之时，遣司天监官一员诣祠所，随每年贵神飞□之方，以定祭位。仍自天圣己巳入历，太一在一宫，岁进一位，飞□巡行，周而复始。」诏可。
　　辛酉，诏诸路提点刑狱司，事有冤滥而系人命者，虽未经转运司【一四】，亦听受施行。
　　甲子，契丹遣林牙保大节度使耶律庶几、政事舍人刘六符来贺干元节。
　　戊辰，命宰臣吕夷简、王曾都大管勾铸造大乐编钟，参知政事宋绶、蔡齐、盛度同都大管勾，集贤校理李照、勾当御药院邓保信专监铸造，仍以入内都知阎文应提举。始，照既铸成编钟一虡以奉御，遂建请改制大乐，取京县秬黍累尺成律，铸钟审之，其声犹高，更用大府布帛尺为法。乃下太常制四律。照自为律管之法，以九十黍之量为四百二十星，率一星占九秒，一黍之量得四星六秒，九十黍得四百二十星，以为十二管定法。
　　淮南转运副使□遵路请于真楚泰州、高邮军为斗门十九，以畜泄水利，从之。
　　赐楚州学九经。
　　庚午，诏中外臣僚洎草泽之士，有知雅乐音律得失、测候之法者，许所在荐闻，或自言官司，将校试之。侍御史刘夔言：「乐之大本，与政化通，不当轻易其器。愿择博学之士以补卿丞。凡四方妄献说以要进者，一切罢之。」帝善其言，然亦不果从也。帝善夔言，据新传，今附见，其实不能用也。王称东都事略诏曰：雅乐之作，治道所基，郊社宗庙之祠，朝廷飨侑之礼，人神和会，兹实重焉。爰命有司，考正钟律。
　　壬申，诏曹利用诸子先从降黜者，并听还京师。寻诏给以所没旧地四之一。给居地四之一，乃十月甲子，今并书之。
　　癸酉，诏天下官司毋得擅发马递，若机密事当入马递者，许实封送所属州军发之，违者，付受皆论罪。初，定州龙泉镇监酒、右班殿直折惟宁奏章擅付马递，既坐罪冲替，因条约之。
　　戊寅，命翰林侍讲学士兼龙图学士冯元、度支判官集贤校理聂冠卿、直史馆同知太常礼院宋祁同修乐书。
　　太常丞、直集贤院吕公绰同判刑部，自言父夷简为宰相，而判刑部事多关中书，请徙避之。庚辰，命公绰权判吏部南曹。
　　环庆路副都部署、步军都虞候、永州防御使刘平为饶州防御使，落管军，知同州，走马承受、入内供奉官于德源降一官。平被酒擅破□入甲仗库，转运使苏耆奏劾，而德源初不以其事闻，并鞫于御史台。及平请与耆置对，会耆已卒，虽免劾，特责之。
　　录曹修古之侄觐为试将作监主簿，仍听为修古后。觐传云天章阁待制杜杞请以觐为修古后，授觐建州司户参军。按杞待制天章阁，乃庆历八年四月，传误矣。
　　诏臣僚以札子奏事者，惟中书、枢密院听如旧制，余悉着衔位、姓名。初，知制诰丁度进札子，不着姓，禁中误付参知政事盛度，故条约之。
　　辛巳，审刑院、大理寺言：「奉诏详定冲入禁卫条。按禁卫凡五重：亲从官为一重，□衣天武官为一重，御龙弓箭直、弩直为一重，御龙骨□子直为一重，御龙直为一重，今比附律令【一五】，请以冲入从外第一重徒一年，每重加一等，罪止徒二年，误者减二等。」从之。
　　壬午，赐博州修河役卒缗钱。
　　五月甲申朔，诏曰：「王者奉祖宗，尚功德。故禋天祀地，则侑神作主，审禘合食【一六】，则百世不迁。恭惟太祖皇帝受天命，建大业，可为有功矣。太宗、真宗，二圣继统，重熙累洽，可谓有德矣。其令礼官考合典礼，辨崇配之序，定二祧之位，中书、门下详阅以闻。」王称东都事略：于是礼院言：「我太祖经纶草昧，遂有天下，功宜为帝者祖。太宗勤劳制作，真宗财成治定，德宜为帝者宗。三庙并万世不毁。至于升侑上帝，自今以太祖为定配，二宗为迭配，将来皇帝亲祠，请以三圣并侑。」中书、门下奏请如礼官议，诏恭依。
　　乙酉，诏：「臣僚入川，所将人马器械，旧皆给公据，以验奸伪。如闻渐弛禁防，自今陆行至剑门，水行至江陵府【一七】，其令所司参验公据，每月上枢密院。」
　　丙戌，录河西节度使桑赞孙庆为三班奉职。庆本亲从官，因试武技而自陈其家世，特录之。
　　赐原武县筑河堤役卒缗钱【一八】。
　　庚寅，禁镂金为妇人首饰等物。
　　李照上九乳编钟图，钟旧饰以旋虫，改为龙，并自创八音新器。又请别镵石为编磬。
　　辛卯，命内侍挟乐工往淮阳军治磬石。
　　照又言既改制金石，则丝、竹、匏、土、革、木亦当更制，以备献享，奏可。乃铸铜为龠、合、升、斗四物，以兴钟镈声量之法。龠之率六百三十黍为黄钟之容，合三倍于龠，升十二倍于合，斗十倍于升。既改造诸器，以定其法，俄又以镈之容受差大，更增六龠为合，十合为升，十升为斗，名曰乐斗。及潞州上秬黍，照择大黍纵累之，检考长短。尺成，与太府尺合，法愈坚定矣。
