<!-- { "loadSidebar": true } -->
　　壬戌，皇子【八】位伴读王陶为淮阳郡王府翊善，皇子位说书孙思恭为侍讲，太子中允、集贤校理兼史馆检讨韩维为太常丞，充记室参军。陶等请王受拜，不许。吕诲言：「王今未出阁，当且设师友，不宜遂置僚属。臣欲乞朝廷先正陶等名位【九】，名位既正，则礼分自安。况王年以长，当早令出阁，开府建官。翊善、侍讲，自为僚属，于事体即无不顺。」此据吕诲奏议。
　　帝既视朝前后殿，而于听事，拱默谦抑。御史中丞王畴上疏曰：「庙社拥佑陛下起居平安，临朝以时，仅踰半载，而未闻开发听断。德音遏塞，人情缺然。臣尝论奏，愿陛下释去疑贰，日与二府讲评国论，明示可否。而迄今言动寂寥，中外未有所传。此盖议论之臣辞情浅狭，不能仰悟君听。伏望思太祖、太宗艰难取天下之劳，真宗、仁宗忧勤守太平之力，勉于听决大政，以慰母后之慈，毋疑贰谦抑，自使圣德闇然不光。」
　　未几，又上疏曰：「董仲舒为武帝言天人之际，曰『事在勉强而已』。勉强学问，则闻见广而智益明；勉强行道，则德日起而大有功。陛下起自列邸，光有天命，然而祖宗基业之重，天人顾享之际【一○】，所以操心治身，正家保国者，尤在勉强力行也。陛下昔在宗藩，已能务德好学，语言举动，未尝越礼，是天性有圣贤之资。自疾平以来，于兹半载，而临朝高拱，无所可否。髃臣关白军国之政者日益至，其请人主裁决者日益多，然犹圣心盘桓，无所是非者，何也？得非以初继大统，或虑未究朝廷之事，故谦抑而未皇耶？或者圣躬尚未宁，而不欲自烦耶？抑有所畏忌而不言耶？苟为谦抑而未皇，则国家万务，日旷月废，其势将趋于祸乱无疑也。若圣躬未宁，则天下之名医良工，日可召于前，而方技不试，药石不进，养疾于身，坐俟岁月，非求全之道。苟有畏忌而不言，则又过计之甚也。今中外之事，无一可疑，无一可畏，臣尝为陛下力言之矣。陛下何不坦心布诚，廓开大明，以照天下？外则与执政大臣讲求治体，内则于母后请所未至，延礼贤俊，咨访忠直，广所未见，达所未闻。若陛下朝行之，则觽心夕安矣。况陛下向居藩邸，日夕于侧者，惟一二讲学之师与左右给使之人尔，虽修身行己，贤业日新，而知者无几，则是为善多而得名常少也。然而终能德成行尊，美名远闻，此先帝之所以属心也。今处亿兆之上，有一言动，则天下知之，简册书之，比之于昔，是善行易显而美名易成也。然而尚莫之闻者，是不为耳，非不能也。有始有终者，圣贤之能事，在陛下勉强而已。」
　　冬十月癸未，左司郎中、知制诰张绬为左谏议大夫。绬在先朝，常建言密定储副，特录其功也。此据绬本传。
　　中书奏：「旧制，堂后官至员外郎依旧供职【一一】。至景佑初，令至员外郎与外任，缘堂后官未至提点皆不愿出，遂以所当转官为子孙求恩泽，至今沿以为例。今欲转至员外郎者，令依旧供职，更不许求恩泽，所有五房提点，例虽次补，亦合择材。今后如任内职事修举【一二】，年满日即依旧供职，推恩任用；如弛慢不职，即不俟年满，止与堂除知州。」从之。
　　东上合门使、眉州防御使李端□奏：「近岁合门祗候以上，领在京差遣，不理资任，是以各图外任。请令通事舍人、合门祗候一任在京，一任在外。」从之。仍令常选留十二人在京。
　　甲午，葬仁宗神文圣武明孝皇帝于永昭陵。
　　皇城使、果州团练使张茂则为内侍省押班。
　　司马光、吕诲言：「祖宗旧制，内臣年未五十，不得为内侍省押班。茂则年方四十八。陛下践祚之初，尤宜谨守祖宗法度，以御左右之臣，示天下至公。若茂则果有才干可用，虽更留此阙二年，俟其年及，然后授之，又何晚也？臣恐茂则一开此例，内臣攀援求进者多，画一之法，从此隳坏，人人相效，不可禁止，不若正之于事初也。」
　　十一月己亥，虞主至自山陵，皇太后迎奠于琼林苑。太后乘大安舆辇，如肩舆而差大，无扇筤，不鸣鞭，侍卫皆减章献明肃皇太后之半，所过起居者或呼万岁。
　　庚子，虞于集英殿。先是，五虞皆在途，及是六虞犹用在途之礼，上不亲祭。知制诰祖无择、知谏院司马光奏请亲虞，御史中丞王畴亦以为言。下礼院详议，谓宜如无择等奏，乃诏翊日亲虞。既而上不豫，卒令宗正卿摄事。光即奏：「臣昨言虞祭者孝子之事，非臣下所得摄，乞陛下亲行其礼。陛下幸听臣，命有司设亲祭之礼也，而陛下今复不出，在列之臣，无不愕然自失。且昨有司不为陛下设亲祭之礼，犹可谓有司之失，若今日之事，则咎将谁归？此皆由臣蠢愚，以彰陛下之过，臣之罪重，惟陛下裁之！臣闻易曰：『不远复，无祗悔，元吉。』孔子曰：『过而不改，是谓过矣。』伏望陛下来日虽圣体小有不康，亦当勉强亲祭，以解中外之惑。」然上竟以疾故，讫九虞不能出也。
　　司马光言：「臣先以医官宋安道等诊候御脉日久，方术无验，乞行降黜，别择良医，使专其事，考其功暛，以行赏罚。自后寂然不闻朝廷施行，臣以为圣体已安，不敢复言。今睹陛下不亲虞祭，乃知疾疹殊未痊平，臣子之心，何敢宁处！窃闻宋安道等每奏皇太后及语大臣，皆云陛下六脉平和，体中无疾。今乃疾状如此【一三】，安道等不惟方术无暛，论其面慢之罪，亦宜诛殛矣。且安道等侍先帝疾至于今日，而犹免于贬窜，宜其无所惩戒，不肯尽心也【一四】。臣不知朝廷何意再三惜此数人，不为国家正赏罚之法，快天下之心也。夫以四海之广，舍此数人之外，岂无良医？患在上之人不求，求而不得，得而不使，使而不专故也。臣又闻病人能自知其病者，未甚病也；憎良药而不受者【一五】，病在内拒之也。今窃闻陛下不安如此，而常自谓无疾，则病已深矣。医有良药，而陛下不服，则已为病所拒矣。若陛下不早觉悟，而更求名医，强进良药，纵陛下不自惜，奈宗庙社稷何！此臣所以痛心疾首，前有鼎镬而不敢避者也。伏望陛下察臣两次所奏，罢斥医人之无功者，召募四方名医【一六】，委大臣精选一名，使之专诊御脉，听用其言，服食其药，以旬月之期，察其能否如前所云，以保养圣神，为天下生民之福。」吕诲言：「恭惟圣体违豫日久，太医虽觽，传闻疗治调护，俱未得宜。又闻所进汤药，圣意颇倦服饵，致医者不得尽其术。臣窃疑医官倡是言以为自全之计，又虑人觽相倚，依违度日，中外之心，徒益忧紊。臣欲乞皇太后宸旨，委两府选择善方脉者一二人，俾专其事；所进汤药，轮大臣一员，淮阳王同内臣、御医供侍。如此开悟上意，服饵精专，必见功效，其医官当重加赏。或又无验，即严加责罚。赏罚既明，孰不用心？所贵中外知治疗调护之宜，人心自安。」吕诲疏不得其时，附见司马光后。
　　甲辰，上亲祭虞主而不哭，名曰卒哭。旧无卒哭之礼，于是用吕夏卿议，始行之。
　　丙午，祔仁宗神主于太庙，乐曰大仁之舞【一七】，以王曾、吕夷简、曹玮配享庙庭。配享议实录载八月癸酉，今附此。
　　庚戌，诏州军长吏举精于医术者令赴阙。
　　甲寅，赐太常少卿孔叔詹金紫。叔詹监裁造务，以劳当迁，上不欲以卿监赏管库之劳，故有是赐。自是以为例。
　　是月司马光上皇太后疏曰：臣闻圣人之德，使四海之外，编户之民，皆辐凑而归之，如孝子之奉父母，其故何哉？推仁爱恻怛之诚以加之也【一八】。故诗曰：「岂弟君子，民之父母。」夫四海至远也，编户至微也，诚之至也，犹可以为父母，况闺门之内，血气之亲乎！昔汉明德马皇后无子，明帝使养贾贵人之子炟【一九】以为太子，且谓之曰：「人不必生子【二○】，但患爱养不至尔。」后于是尽心抚育，劳瘁过于所生。及明帝崩，太子即位，是为章帝。章帝亦孝性淳笃【二一】，恩性天至，母子慈爱，终始无纤芥之间，前史载之，以为美谈。臣恭惟仁宗皇帝忧继嗣之不立，念宗庙之至重，以皇帝仁孝聪明，选擢宗室之中，使承大统。不幸践祚数日，遽婴疾疹，虽殿下抚视之慈，无所不至，然医工不精，药石未效。窃闻乡日疾势稍增，举措语言不能自择，左右之人一一上闻，致殿下以此之故，不能堪忍，两宫之间，微相猜望【二二】，髃心忧骇，不寒而栗。方今仁宗新弃四海，皇帝久疾未平，天下之势，危于累卵【二三】，惟恃两宫和睦以自安，如天覆而地载也，岂可效常人之家，争语言细故，使有丝毫之隙【二四】，以为宗庙社稷之忧哉！臣是用日夜焦心陨涕，侧足累息，宁前死而尽言，不敢幸生而塞默也。
　　伏以皇帝内则仁宗同堂兄之子，外则殿下之外甥貋，自童幼之岁，殿下鞠育于宫中，天下至亲，何以过此！又仁宗立为皇子，殿下岂可不以仁宗之故，特加爱念，包容其过失耶！况皇帝在藩邸之时，以至践祚之初，孝谨温仁，动由礼法，此殿下所亲见而明知也。苟非疾疢乱其本性，安得有此过失哉！夫心者，神明之主也。若其有疾【二五】，则精爽迷乱，冥然无知，言语动作，不自省记，不识亲簄，不择贵贱，此乃有疾者之常，不足怪也。殿下聪明睿智，天下之礼，无所不通，岂可责有疾之人以无疾之礼也？今殿下虽日夕忧劳，徒自困苦，终何所益？以臣愚见，莫若精择医工一二人【二六】，以治皇帝之疾，旬月之间，察其进退，有效则加之以重赏，无效则威之以严刑。未愈之间，但宜深戒左右，谨于侍卫，其举措言语有不合常度者，皆不得以闻，庶几不增殿下之忧愤。殿下惟□释圣虑，和神养气，以安靖国家，纪纲海内。俟天地垂佑，圣躬痊复，然后举治平之业以授之，不亦美乎！古之慈母，有不孝之子，犹能以至诚恻隐，抚存爱养，使之内媿知非，革心为善，况皇帝至孝之性，禀之于天，一旦疾愈，清明复初，其所以报答盛德，岂云细哉！臣之愚虑苦言尽此而已。光又以疏谏帝曰：
　　臣两曾上疏，以陛下受仁宗之天下，欲报之德，当奉侍皇太后孝谨，抚诸公主慈爱，勿使奸邪之人有所离间，致两宫有隙，以上贻宗庙之忧，下为髃生之祸。叩心沥胆，极其恳恻，未审臣言得达圣听，或万机之繁，未尝奏御也。此乃成败之端，安危之本，不可不察。
　　臣闻汉章帝【二七】乃贾贵人之子，明帝使明德马皇后母养之，后尽心抚育，劳瘁过于所生。章帝亦孝性淳笃，恩性天至，母子慈爱，终始无纤芥之间。马氏三舅，皆为卿、校、列侯；贾贵人终不加尊号，贾氏亲族【二八】，无受宠荣者。此前世美事，今日所当法也。
