<!-- { "loadSidebar": true } -->
　　初，契丹遣使右武卫上将军耶律突鲁姑、广德军节度使耶律锡尔宁，副使右骁卫大将军寇卿、太常少卿邢佑来贺明年正旦。锡尔宁中途遇疾，壬辰，诏遣使抚问，锡尔宁免冠膜拜称谢。（突鲁姑等入见在此月丁巳，嫌其与涿州告哀牒相乱，因遣使抚问锡尔宁【二八】，并于壬辰日书。）
　　丙申，昭宣使、诚州团练使、内侍左右班都知张崇贵为鄜延路都钤辖。初，崇贵自鄜延召还，愿留京师，上以崇贵练悉边要，故复遣之，面谕属任之意，仍许每岁诣阙奏事，别赐公用钱岁二百万。
　　庚子，史崇信自泸州入奏孙正辞等分三路入夷境，夷人皆震慑伏罪，其不赴招安者多已逃窜，有蛮斗引者深入藏避，已遣人就所匿村舍招谕，正辞等领兵直赴淯井。又言邛部蛮深愤泸州夷人相残，乞举兵助讨。上曰：「若邛部蛮成功，则过有觊望，不若令其自首也。」
　　辛丑，三司使丁谓等上泰山封禅朝觐祥瑞图百五十，昭宣使刘承珪上天书仪仗图一，召近臣观于滋福殿，俄又示百官于朝堂。
　　壬寅，赐戎、泸州巡检军士缗钱。
　　癸卯，命江州葺唐白居易旧第。上与辅臣言及居易，嘉其能保名节，故有是命。
　　契丹国母萧氏卒，年五十七，谥曰宣献。契丹主哭必呕血，遣天平节度使耶律信宁驰骑来告，涿州先牒雄州，雄州以闻。甲辰，诏废朝七日，令礼官详定服制，内出开宝礼为蕃国发哀仪，下辅臣使参择而行。复命太常博士直史馆王随、内殿承制合门祗候郭允恭为祭奠使，太常博士判三司催欠凭由司王曙、供奉合门祗候王承瑾为吊慰使，赙以衣五袭、绫罗帛万疋。乙巳，贺正使耶律突鲁姑初入见，既还馆，令客省使曹利用以涿州牒示之。戊申，告哀使耶律信宁至，合门使受书进内，诏突鲁姑等就开宝寺设位奠哭，中书门下、枢密院、三司使、学士、知制诰已上，诣都亭驿吊之。己酉，上于内东门制服发哀，召信宁入内，亲加□问，髃臣进名奉慰。
　　萧氏有机谋，善驭左右，大臣多得其死力。先是，蕃人殴汉人死者，偿以牛马，汉人则斩之，仍没其亲属为奴婢，萧氏一以汉法论。每戎马入寇，亲被甲督战。及通好，亦出其谋。然天性残忍，多杀戮。始归政于契丹主，未踰月而卒。无几何，耶律昌运【二九】亦卒。昌运，即韩德让也。内外制服与萧氏同，柩而葬。无子，以吴王隆裕子周王承业为后【三○】。
　　诏河北、河东缘边安抚司，应近边不逞之辈，有妄言以惑境外者，严加捕诘。
　　河北缘黄河先禁采鱼小舟，上闻细民颇赖以资给，诏弛其禁。
　　是冬，黎至忠卒，交趾乱。或云至忠为其下所杀。诏广西路转运使于缘海州军经度镇抚，时具事以闻。
　　是岁，天下户八百四十万二千五百三十七。（按每岁末，户口并载，此处疑脱口数。）
　　并左藏库钱、金银、丝绵三库为一库。（□化三年末可考。）
　　赵德明帅所部出侵回鹘。常星昼见，德明惧而还。（此据仁宗实录德明附传。他书无有【三一】，不知何时也，书之岁末，埙考。）
　　注　　释
　　【一】时黎州夷人斗婆行亦数出为寇「斗婆行」原作「斗婆」，据长编纪事本末卷二五泸蛮之叛、宋史卷四九六西南诸夷传及本编注文补。按「斗婆行」，宋会要蕃夷五之一四作「斗婆门」。
　　【二】上以部落安静「部落」，宋本、宋撮要本作「夷落」。
　　【三】在计省不能静畏自守「省」原作「者」，据阁本改。
　　【四】如未经科察陈诉「科察」，疑当作「纠察司」，阁本及宋会要职官一五之四五此句作「其未经本司陈诉」。
　　【五】今法官奏断案牍「今」原作「令」，据宋本、宋撮要本、阁本改。
　　【六】进止有度「止」原作「退」，据宋本、宋撮要本及续通鉴卷二八改。
　　【七】如显有诳妄「诳」原作「狂」，据宋本、宋撮要本、阁本改。
　　【八】令江太平润州遣官祭告「江」原作「法」，据阁本改。
　　【九】又诏边臣不得辄入溪洞「辄」原作「辍」，据阁本及宋会要蕃夷五之五八改。
　　【一○】京师四方所僟「僟」原作「奏」，据阁本改。
　　【一一】于洺州塞漳河水口「漳」原作「障」，据宋本、宋撮要本、阁本改。
　　【一二】望即授正任「任」原作「佐」，据同上书改。
　　【一三】见天福十二年「年」字原脱，据阁本补。
　　【一四】为束水鹿巷以均节壅溢「巷」原作「港」，据宋本、宋撮要本及宋会要方域一六之二三改。
　　【一五】亦止称阑遗牒送「遗」原作「遣」，据阁本及宋会要蕃夷二之二改。
　　【一六】而结宰相王旦弟旭「王旦」二字原阙，据宋本、宋撮要本、阁本及宋史卷二八七王嗣宗传补。
　　【一七】而嗣宗独谓曾诬陷冕「独」原作「诬」，据同上书改。「陷」，宋本、宋撮要本及上引宋史均作「构」。
　　【一八】非吏部令史陈首「史」原作「自」，据宋本、宋撮要本及上引宋史改。
　　【一九】王钦若曰「王」字原阙，据宋本、宋撮要本及本书文例补。
　　【二○】悉给贫老「老」原作「者」，据宋本、宋撮要本、阁本改。
　　【二一】干诖数人「干」原作「枉」，据宋本、宋撮要本及宋会要刑法四之八五、通考卷一六六刑考改。
　　【二二】其间州府不体朝旨「朝旨」原作「朝廷」，据宋本、宋撮要本、阁本及上引宋会要、通考改。
　　【二三】并须州司司理院倚郭县全无禁囚「州司司理院」原作「州司理院」，据同上书补「司」字。
　　【二四】上作文武敕七条宋本、宋撮要本及宋史卷七真宗纪、编年纲目卷七、十朝纲要卷三均省「敕」字，宋大诏令集卷一九一有文臣七条及武臣七条，亦无「敕」字。
　　【二五】若自相杀伤「相」字原脱，据宋会要蕃夷五之四三补。
　　【二六】与监司不能举察官吏事「监」原作「官」，据宋本、宋撮要本改。
　　【二七】赐宴常以冬至「常」原作「当」，据宋本、宋撮要本补。
　　【二八】因遣使抚问锡尔宁「使」字原脱，据文补。按正文「诏遣使抚问」可证。
　　【二九】耶律昌运契丹国志卷一八及辽史卷八二本传均作「耶律隆运」。
　　【三○】以□王隆裕子周王承业为后「周王」二字原脱，据宋本、宋撮要本及上引契丹国志补。
　　【三一】他书无有「无」字原脱，据各本补。
续资治通鉴长编
卷七十三
卷七十三
　　起讫时间 起真宗大中祥符三年正月尽是年六月
　　卷　　名 续资治通鉴长编卷七十三
　　帝　　号 宋真宗
　　年　　号 大中祥符三年（庚戌，1010）
　　全　　文
　　春正月癸丑，天庆节。诏两京诸路宫观道士每十人度一人，不及十人亦如之。
　　甲寅，赐戎、泸州巡检军士缗钱。
　　丁巳，边臣奏韩德让死。上曰：「德让颇有智谋，专任国事，今既丧国母，德让又死，臣佐中未闻有其比者。」王钦若曰：「国主懦弱，自今恐不能坚守和好。」上曰：「朝廷始终待以诚信，彼之部族，亦当顺从也。」（德让死，已见去年十二月。）
　　己未，两浙提点刑狱、太常博士皇甫选罚金三十斤，徙江南路。选以部内系囚悉寓禁他所，妄奏狱空，为知杭州王济所发，故有是责。（刘筠作选墓志，云：「职思其忧，席不暇暖。躬款圜土，每振滞系，评定拟法，覆视协中。罪有抵死，情实可矜，得以轻比而全活者三十余人。凡部下十三郡之治，迭奏圄空，积一千五百余日。繄公是赖，咸被诏銟。」独不载罚金事，盖讳之也。）
　　诏利州路转运司，自今命官、使臣欲修易栈阁者，须述经久利害待报，无得擅行。先是，川、峡多建议修路以邀恩銟，或经水潦，即坠石隔阂，旧路又随而废。至是，利州有以新改阁道请赏建议者，上知其弊，故条约之。
　　上闻泸州三月即苦瘴毒，诏孙正辞、侍其旭等及二月即领军马分屯近郡，如戎人尚敢抗拒，量留兵守要害以御之。
　　壬戌，诏自今谒启圣院太宗神御殿，如飨庙之礼，设褥位，西向再拜，升殿，酌酹毕，归位，俟宰相焚香讫，就位，复再拜，永为定式。
　　丙寅，赐辅臣御马十二匹。
　　己巳，内侍副都知阎承翰使夏州还，言赵德明于绥、夏州各建馆舍以待王人，望于浦洛峡置驿。上以其地荒敻，劳于役守，不许。
　　诏左右骐骥院诸坊、监官自今鎫以三年为满，如习知马事欲留者【一】，髃牧司保荐以闻，当徙騳他监。
　　壬申，权判吏部铨王嗣宗等言：「吉水县尉范世昌在任，户长彭昉告县典王雅受赃，世昌连杖昉三次致死，显庇下吏，不容论诉，吉州止坐公罪，赎铜九斤。望自今幕职、州县官非理决人致死，鎫具案奏裁，仍令本路转运、提点刑狱司察举，责惩残暴之吏。」诏可，世昌仍不得与官。
　　甲戌，入契丹使冯起等言所送国母礼物，本国以母亡恳让不受。
　　种放归终南山。有使来自秦雍者，得放答陈尧叟诗五章以闻，上嘉之，谓宰相曰：「放隐居力学，尝言古今殊时【二】，不当背时效古，此最近于理。」乃诏放赴阙。放表乞赐告，上许之，诏答云：「傥再召，勿复辞也。」又作歌以赐，并赉衣服、器币，令京兆府每季遣幕职就山存问。放为弟汶求官，即授秘书省正字。
　　同判太常礼院孙奭言：「释奠旧礼以祭酒、司业、博士为三献，新礼以三公行事。近年止命献官二员兼摄，伏恐未副崇祀向学之意。望自今备差太尉、太常、光禄卿以充三献。」诏可。
　　乙亥，减泸州淯井监盐课三之一。
　　丙子，诏京朝官换武职、诸司使以下换文资者鎫试时务策三道，不习文辞者许直述其事，其换武职问以边事。
　　又诏幕职、州县官须三任六考方得论奏。
　　丁丑，荆湖转运使奏举秘书丞、监瀛州酒税窦随，廉干可委繁重，上谓宰相曰：「近有言其贪浊者。」命察访之，王旦曰：「人固难知，苟有材行，宁不为人所忌。比令察访，正为此耳。」（窦随，未见。）
　　知天雄军寇准言：「振武军士援送契丹使过境，臣已各给装钱。」上谓辅臣曰：「寇准好收人情，以求虚誉，卿等今见之矣。」乃诏谕准不当擅有给赐，命备钱偿官。（实录又云王旦对上，以为此事忠臣必不为之。别一本乃无此语，恐旦果无此语也，今削去。）
　　是月，陕西民饥。
