<!-- { "loadSidebar": true } -->
　　司马光言：臣闻明主谋事于始，而虑患于微，是以用力不劳，而收功甚大。窃见国家所以御敌之道，似未尽其宜。当安靖附顺之时，则好与之计校末节，争竞细故；及其桀傲暴横之后，则又从而姑息，不能诛讨。是使敌人益有轻中国之心，皆厌于柔服而乐为背叛。近者西戎之祸生于高宜，北陲之隙起于赵滋，而朝廷至今终未省悟，犹以二人所为为是，而以循理守分者为非。是以边鄙武臣，皆锐意生事，或以开展荒弃之地十数里为功劳，或以杀略老弱之敌三五人为勇敢，朝廷辄称其才能，骤加擢用。既而敌心忿恨，遂来报复，屠翦熟户，钞劫边民，所丧失者动以千计。而朝廷但知惊骇，增兵聚粮，其致寇之人既不追究，而守边之臣亦无谴责。如此而望遐荒宾服，强埸无虞，是犹添薪扇火，而求汤之不沸也。臣愚窃惟真宗皇帝亲与契丹约为兄弟，仁宗皇帝赦赵元昊背叛之罪，册为国主，岁损百万之财，分遗二敌，岂乐此而为之哉？诚以屈己之愧小，爱民之仁大故也。今陛下嗣已成之业，守既安之基，而执事之臣数以争桑之忿心，不思灌瓜之大计，使边鄙之患纷纷不息，臣窃为陛下惜之。
　　近者闻契丹之民有于界河捕鱼及于白沟之南翦伐柳栽者，此乃边鄙之小事，何足介意？而朝廷以前知雄州李中佑不能禁御为不材，别选州将以代之。臣恐新将之至，必以中佑为戒，而以赵滋为法，妄杀敌人，则战斗之端，往来无穷矣。况今民力雕弊，仓库虚竭，将帅乏人，士卒不练。夏国既有愤怨，屡来侵寇【一一】，祸胎已成，若又加以契丹失欢，臣恐国力未易支也。伏望陛下严戒北边将吏，若契丹不循常例，小小相侵，如鱼船、柳栽之类，止可以文牒敕会，道理晓谕，使其官司自行禁约，不可以矢刃相加。若再三晓谕不听，则闻于朝廷，虽专遣使臣至其王廷，与之辨论曲直，亦无伤也。若又不听，则莫若博求贤才，增修政事，待公私富足，士马精强，然后奉辞以讨之，可以驱穹庐于漠北，复汉、唐之土宇，其与争渔柳之胜负，不亦远哉！
　　试校书郎孙侔、试将作监主簿常秩、前亳州卫真县主簿王回，皆为忠武军节度使推官；侔知来安县，秩知长社县，回知南顿县。侔等皆以文行知名，为知制诰沈遘、王陶等所荐，命下而回卒，侔、秩皆辞不赴。
　　回，侯官人，平子也。惇行孝友，质直平恕，造次必稽孔子、孟子所为，而不为小廉曲谨以求名誉于世，其学问所得，自汉以来列于儒林者罕及也。常举进士中第，任卫真主簿，于事有所不合，称病自免，退居颍州，久之不肯仕，在廷多荐者，故命以为县，会卒。弟向、冏亦以文学知名，善序事，皆蚤卒，仕止于县主簿，其母则曾公亮之姊也。
　　甲寅，刑部郎中张师颜同提举在京诸司库务。初，两浙转运使韩缜上言：「景德中，朝廷置提举诸司库务，以朝臣及诸司使、副二员领之，近年此局常用显官【一二】，词禁清华固非奔走之任，武臣内侍多是职位已高，虽欲躬亲，体亦未便。望循景德初置之意【一三】，及当时所定条约，俾复旧制，则觽务毕举。」诏增置当入职司朝臣一员，而有是命。
　　初，议崇奉濮安懿王典礼，翰林学士王珪等相顾不敢先发，天章阁待制司马光独奋笔立议，议成，珪即敕吏以光手□为案。其议曰：「臣等谨按仪礼丧服：『为人后者，传曰：何以三年也？受重者必以尊服服之』。『为所后者之祖父母妻，妻之父母昆弟，昆弟之子若子』。若子者皆如亲子也。又『为人后者为其父母报【一四】，传曰：何以期也？不二斩也【一五】。持重于大宗者【一六】，降其小宗也』。又『为人后者为其昆弟，传曰：何以大功也？为人后者降其昆弟也』。以此观之，为人后者为之子，不敢复顾私亲，圣人制礼，尊无二上，若恭爱之心分施于彼，则不得专壹于此故也。是以秦、汉以来，帝王有自旁支入承大统者，或推尊父母以为帝后，皆见非当时，取讥后世，臣等不敢引以为圣朝法。况前代之入继者，多宫车晏驾之后，援立之策或出母后，或出臣下。非如仁宗皇帝年龄未衰，深惟宗庙之重，祇承天地之意，于宗室觽多之中，简拔圣明，授以大业。陛下亲为先帝之子，然后继体承祧，光有天下。濮安懿王虽于陛下有天性之亲，顾复之恩，然陛下所以负扆端冕，富有四海，子子孙孙，万世相承者，皆先帝之德也。臣等愚浅，不达古今，窃谓今日所以崇奉濮安懿王典礼，宜准先朝封赠期亲尊属故事，高官大国，极其尊荣；谯国、襄国太夫人、仙游县君亦改封大国太夫人，考之古今，实为宜称。」
　　议上，中书奏：「王珪等议未见详定濮王当称何亲，名与不名。」珪等议：「濮王于仁宗为兄，于皇帝宜称皇伯而不名，如楚王，泾王故事。」议者或欲称皇伯考，天章阁待制吕公着曰：「真宗以太祖为皇伯考，非可加于濮王也。」是月己酉，中书又奏：「按仪礼『为人后者为其父母报』。及案令文与五服年月敕并云：『为人后者为其所后父母斩衰三年，为人后者为其父母齐衰期，即出继之子于所继【一七】、所生父母皆称父母。』又汉宣帝、光武皆称其父为皇考。今王珪等议称皇伯，于典礼未见明据，请下尚书省，集三省、御史台官议奏。」诏从之。执政意朝士必有迎合者，而台谏皆是王珪等，议论汹汹，未及上。太后闻之，辛亥，内出手书切责韩琦等以不当议称皇考，而琦等奏太后以珪等议称皇伯为无稽，且欲缓其事，须太后意解。
　　甲寅，降诏曰：「如闻集议议论不一【一八】，宜权罢议，当令有司博求典故【一九】，务合礼经以闻。」三年四月二十七日壬午始罢议，此须权罢耳【二○】。
　　翰林学士范镇时判太常寺，即率礼官上言：「汉宣帝于昭帝为孙，光武于平帝为祖，则其父容可以称皇考，然议者犹或非之，谓其以小宗而合大宗之统也。今陛下既考仁宗，又考濮安懿王，则其失非特汉宣、光武之比矣。凡称帝、称皇、若皇考，立寝庙，论昭穆，皆非是。」因具列仪礼及汉儒论议、魏明帝诏为五篇，奏之，执政得奏，怒，召镇责曰：「诏书云当令检详，奈何遽列上耶？」镇曰：「有司得诏书不敢稽留，即以闻，乃其职也，奈何更以为罪乎？」于是，台官自中丞贾黯以下各有奏，乞早从王珪等议【二一】。
　　侍御史知杂事吕诲言：「朝廷既知议论不一，当辨正是非，参合觽意，明所适从，岂可事有未定，遽罢集议，还付所司？诏命反复，非所以示至公于天下也，臣辄徇愚见，敢以闻上。臣谨按仪礼『为人后者为其父母报』。盖为大宗斩，还为小宗期【二二】，不二斩，明于彼而判于此也。又按令文与五服年月敕，出继之子于所生、所继皆称父母。称父母者所以别其本生于后也，在属籍当行除附，斯令之意可明也。如汉宣、光武皆称父为皇考者，二帝上承本宗，皆非旁继，于今事体略不相类。据王珪等议，濮安懿王于仁宗皇帝，其属为兄，于皇帝合称皇伯而不名，于礼得矣。及引元佐、元俨称皇兄、皇叔之类，皆本朝典礼，安得谓之无据。臣窃原敕意，直欲加濮安懿王为皇考，与仁庙同称，如是则尊有二上，服有二斩，礼律之文，皆相戾矣。臣恭以陛下龙跃藩邸，入继大统，南面尊临，皆先帝之德也。甫终祥禫，尚未遑庙谒，遽有斯议，搢绅之士皆未谓然。方陛下躬勤孝养，上奉慈闱，承颜犹惧其不足，矧复顾私恩，别亲疏，而忘大义哉？就如有司徇情酌礼，以安懿为考，仙游为妣，示于中外，得为安乎？臣窃惟兹事非出清衷，必佞臣建白，苟悦圣情，二三辅臣不能为陛下开陈正论，又将启其间隙，违背礼义，惑乱人情，忘先帝之眷倚，陷陛下于非正，得为忠乎？臣伏望陛下开广圣虑，精勤孝治，不作无益以害至公。既罢三省集议，当别降诏旨，以王珪等议为定，以前后所献不一论尽降出外，辨正是非，明其有罪，寘之于法。可以涣释髃疑，杜绝邪论。不然，何以明陛下之无私，剖中外之深惑？传之永久，所损不细。」
　　又言：「陛下天赋英睿，学通古今，经义粲然，不应有惑。礼所谓大宗者，收合乎宗族也，陛下继大宗而有天下，义之重恩不得掩，岂可复顾于小宗哉？人臣非不欲陛下尊显所生，褒崇封爵，极其美称，唯不过于典礼。矧至孝之道，不必徇于己、私于亲，唯其诚而已矣。在宸衷岂不是思？第为邪佞进说，惑乱人情。陛下何惜一幅之诏，推示信诚，以皇伯之称为定，追正封爵，以称典礼，则中外之心涣然释疑。不如是，则纷纷议论，有损圣明，不独贻讥于万世，将恐取轻于四夷。」
　　又言：「陛下践阼以来，克谨政理，继志述事，孝诚已至。唯濮安懿王一事，不合典礼，未副人心，甚为陛下惜之。事繇中书起请，两禁及礼官集议、台谏官章疏，俱未蒙施行。虽有权罢指挥，终未得了绝，议论纷纷，中外愈惑。宰相前请如是，必难复有开陈，人言不已，诚有累于圣躬。解天下之疑者，莫若发睿断，特以手诏自中而下，追封濮安懿王大国，诸夫人礼典称是。仍于郊礼前了毕，慰厌人心，于体为顺。」奏皆留中不行。诲前奏以六月二十九日丁卯上，后二奏不得其时，今并附六月末。
　　司马光又言：圣人举事，与觽同欲，故能下协人心，上顺天意。洪范曰：「三人占，从二人言。」盖国有大疑，则决之于觽，自上世而然矣。伏见乡者诏髃臣议濮安懿王合行典礼，翰林学士王珪等二十余人，皆以为宜准先朝封赠期亲尊属故事，凡两次会议，无一人异辞。所以然者【二三】，盖欲奉濮王以礼，辅陛下以义也。而政府之意，独欲尊濮王为皇考，巧饰辞说，误惑圣听，不顾先王之大典，蔑弃天下之公议，使宗室疏属皆已受封赠，而崇奉濮王之礼至今独未施行，此觽所以怫郁【二四】，而未为称惬者也。或恐陛下未能知二议是非，臣更请为陛下别白言之。
