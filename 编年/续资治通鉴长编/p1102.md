<!-- { "loadSidebar": true } -->
　　承议郎□安持等奏将来过界预备对答等事，诏：「如问及沈括，即答以见在外任；若问王徽，即云在阙下日，闻已亡殁。」（密记十六日事。）
　　己丑，诏：「尚书六曹簿书，令左右司郎官半年一次取摘点检。」
　　遣京西提举官孙览覆度湖南元议官修建堡寨等事，即以览试右司员外郎。
　　广南西路转运使、权经略司陈倩言：「所迁徙归明人并兑易旧省户熟田，其旧户所得田多不及旧业数目，并给还元屋宇钱亦不当其价，乞以官钱贴还。」从之。
　　诏：「岁给度僧牒五百，限五年止，为钱三十二万五千缗，付广南西路经略司应付宜州蛮事，以其余籴粮。」从知荆南谢麟所乞也。（八月十三日可考。）
　　诏：「近夏国遣使上表谢恩，及乞所克复城寨疆土，比已回诏不允。然虑别谋犯顺，可录回诏札下陕西、河东逐路经略制置使司，令常探伺，随宜备御。其诏本仍毋得下司。」
　　庚寅，手诏刘昌祚等曰：「永乐失律，贼气冯凌，凡有所求，意在必得。今答诏既拂其意，必无顺命之理，于大小迟速之间，须豕突作过。宜夙夜修严战守之具，俾随方有以待之。卿等各膺重寄，为国虎臣，当体诏告丁宁，寤寐勿怠，□我西顾，无为子羞。今特因录降赐夏国诏书，故有是诏。」
　　诏：「成都府、利州路缘边出马处，宜堪配军者，令知成都吕大防与两路转运司同经制画一以闻。」
　　补潭溪峒归明大首领杨晟想等二人为三班奉职，余补差使二人、下班殿侍九人、军将牙职二百九人，以荆湖北路转运司言，招纳晟想等千一百二十四户，献纳器械，乞岁入课米比三州、一镇也。后考其实，元无课米，乃于所给俸内，除留入官，为课米之直，使若归诚输力，而实以利诱致之。三州一镇亦皆类此。（朱本签贴云：以密院会到，为年岁深远，检寻不见，遂削去「后考其实【一一】」以下四十余字。今复存之。四月二日、三月十二日、又十一月三日。）
　　前权宁远寨主、东头供奉官翟士良免真决，刺面除名配沙门岛，坐挟恨加杖决弓箭手员僚李怀恭致死故也。
　　提举陕西买马司郭茂恂言：「制置牧马司于熙河买牝壮马【一二】，价高于本司所买年额。」诏马价令提举经度制置牧马司裁减以闻。（朱本云无施行，删去。今从新本。）
　　辛卯，工部郎中范子奇言：「昨判军器监创造床子大弓二张，强于神臂弓、独辕弩，较之九牛弩尤为轻便，用人至少，射远而深，可以御敌。」诏工部、军器监、管军官同比试以闻。（朱本削去，云无施行，今从新本。）
　　诏：「宜州监押、右侍禁陆厚【一三】贷命免真决，刺面除名配沙门岛；普义寨监押、三班借职何希古，权融州都巡检、内殿崇班李贯，除名，送千里外编管；通判、通直郎曹觏前坐它罪，候当叙日展三期；推官孙立节、司户张峒各冲替；土丁指挥使莫令顽、石聘，副指挥使陆计【一四】，宜州澄海十将谢进并特放罪。」初，安化州蛮贼千余人钞劫，厚等坐与蛮斗先退，觏征讨稽期，立节等失出令顽流罪；而令顽等以尝累白厚，欲出救应，故特贳之。（五年九月庚寅。）
　　权发遣秦凤等路提点刑狱、权管勾经略司吕温卿言：「昨点检汉蕃人马，秦州汉弓箭手比元额少八百四十三人、马三百六十五匹，取诸城寨弓箭手丁产簿，初无开收，不可钩考，经略司亦无文籍。勘会三阳寨主、内殿崇班杨应良【一五】到任三季，招汉蕃弓箭手五百三十二【一六】、马一百七十二；管勾治坊堡、供奉官王讷根括伏羌城等三寨荒田三百六十顷，以此见其余城寨隐陷荒闲必多。兼访闻甚有冒佃，及弓箭手占在名下不刺入丁。臣虽欲检举根究，立式置籍，若不以朝旨推行，恐即废格。乞降指挥令经略司遣官根究逐城寨弓箭手官田，置籍具佃人姓名、顷亩，一送经略司，一留本城寨开收。其前占佃户并免纳租释罪，止令增刺入。」从之。
　　癸巳，镇东军留后、会稽郡王、赠安化军节度使、开府仪同三司、追封虢王、谥恭安世清卒，车驾临奠之。（守巽子。）
　　赐应天府度僧牒四十，修外城门及西桥等，从知府孙觉请也。
　　录随军出界人承议郎王汲子忠嗣、婿康公孺并为郊社斋郎。
　　手诏同提举茶场陆师闵：「昨付以推广禁地，施行蜀茶，今据面陈，稍见次序。可召问大燍及所请职事，速议施行。」
　　诏给绛州垣曲盐息钱十二万缗，为河东路转运司籴本。
　　朝奉大夫、试户部侍郎蹇周辅降一官，长林县主簿蹇承辰除名，市易务下界监官宋乔年梁铸、内殿崇班符守规、借职史安世各冲替，三班借职宋仲约刺面配车营务，少府监修制官宋世隆刺面配沙门岛。周辅坐不觉察子贷官钱，然以措置江西、福建盐事有劳，特免废黜；承辰贷度僧牒钱，乔年、铸不觉察吏乞取世隆钱，余并以贷官钱连坐，会赦特断也。（八月庚辰，周辅子逢辰赊与汤七度牒，又称承辰贷世隆钱。逢辰系承务郎，承辰无官。今承辰乃以主簿见，又独被责，当考。）
　　又诏定、祁州官吏，资政殿学士、光禄大夫吕公着以下八人各降一官，坐违法差禁军防送罪人也。初，上患禁兵有防送之劳，乃定令凡罪人当配流者，皆就隶当州；其一条编管迁乡人，以递铺卒转送。至是，祁州得河埽重役人尚进等五人赃状，既断当迁之役所，祁以武卫卒护至定，定复以饶武卒送之。陆中素不快于公着，亟奏其事。李宁案鞫，即观望以为河埽重役人应即用编管人法，以递铺卒转送。既上于朝，大理亦附会以蔽罪，然理官自知其大谩，并引不应为律，公着与属官递减，当赎金三斤至一斤。执政请夺职，上以为太重，故有是命。（八月十三日，命李宁劾。）
　　礼部言：「亲祠仪注，南郊则先奏乐六变，升烟以降神，然后皇帝升坛奠镇圭，上香、奠玉币以礼神【一七】；太庙则皇帝先诣逐室奠镇圭、上香、祼鬯于地【一八】，奠币讫，退复位，然后作乐九变以降神。伏缘祭祀必先求神而后礼神，今仪注奠圭、币二事【一九】，俱在未作乐之前；且祼求诸阴，乐求诸阳，二者至于求神移祼作乐之前可也，圭、币则降神之后礼神者也，神未降而先礼焉，不近经意。乞止依旧仪，先奏乐，然后皇帝诣逐室上香、祼鬯，奠圭、币【二○】。或必欲先祼以合周人先求诸阴之义，即乞晨祼之时，先搢大圭，祼鬯，复位作乐馈食毕，再搢大圭，执镇圭奠于缫藉，次奠币，庶礼神并在降神之后，又于仪注别无所增。」从之。
　　提举茶场陆师闵言：「每岁所收息税，以百万缗为额，除应副别司年额外，并于陕西等路封桩，以待诏用。」从之。师闵又言：「运盐入蜀，见计置万三千席，约卖尽得二分五厘之息。」又言：「准朝旨增广茶法，自措置以来，以所起茶数及见卖价约息税钱，无虑四十万缗，而金州所置三场，收息亦当不下六七十万缗。」诏候及一年奏取指挥。
　　诏皇城使、惠州团练使李舜聪免勒停，降两官，展三期叙，坐提举开封府界贼盗巡检私使兵级，及事发自讼不实，会恩也。
　　庚子，赐高阳关路安抚司度僧牒百二十，修莫州城并筑炮台，开壕堑。
　　提举秦凤路刑狱、权知秦州吕温卿言：「鸡川、甘谷，地广百里，正当贼冲。鸡川虽有十井，沙浅无源；甘谷城草创二丈六尺。欲乞检计鸡川别修水寨，及增筑甘谷城高三丈五尺，其人工将来防春日就发两将下汉蕃弓箭手，材料、钱粮令转运司应副。」从之。
　　利州路提点刑狱司言：「茶场司运茶入诸场所历郡县，多不依法和雇脚乘。本司访问知利、兴州实曾截客人骡纲雇发，其兴州更籍定四等以上人户般运；兴元府【二一】、洋州等处，除应募人外，亦如兴州两处，并曾支雇钱。诸处见各如此施行。」诏茶场司改正，仍根究不当处行遣。
　　都提举汴河堤岸司言：「近为汴水添涨，京西四岗门分减不退，以致开决堤岸。今近京除孔固岗门减水不入黄河外，已下虽有孙贾岗门减水入广济河，然下尾窄狭，不能尽吞。伏乞欲于万胜镇旧减水河汴河北岸修立岗门，自第一铺下至第五铺合河处，开淘旧河，并自第十一铺创开生河一道，下合入刀马河，实役人夫一万三千六百四十三人，限一月毕工。乞下都水监于来年春夫内差发。」从之，仍作二年间修。
　　环庆路经略司言：「欲将蕃官首领因力战功酬奖酒肆，且令开沽，或无战功即停废。」从之。
　　尚书省成。（事具十二月甲申，新纪特书此，旧纪无之。）
　　是月，董毡死，阿里骨继立。阿里骨，于阗人，非唃氏后。其母章穆辖卜尝侍董毡，因养阿里骨为子。既而董毡得风痹病卧帐内，委政于阿里骨，甚亲信之。阿里骨又得幸于董毡妻乔氏，内外咸服，遂谋篡夺。董毡先有子奇鼎，夏人及回鹘皆以女妻焉。奇鼎性轻佻，好易服微行，阿里骨阴使人贼杀奇鼎。及董毡死，阿里骨与乔氏匿丧，出令如它日。悉召诸族首领至青唐城，矫董毡之命曰：「吾一子已死，惟阿里骨母尝事我，今当以种落付阿里骨。」仍厚赂大酋鬼章、温溪心等，于是诸族首领共立阿里骨为董毡嗣。阿里骨并取奇鼎二妻为己妻，以母事董毡妻契丹公主。其贡朝廷犹如董毡在日，未遽以丧告。（此据哲宗实录阿里骨传、汪藻青唐录、高永年陇右录增修。青唐录但云得幸于董毡妻，不指谁氏；陇右录称董毡妻乔氏，又称董毡妻契丹公主。苏辙元佑二年六月奏则云董毡妻即契丹公主。不知乔氏与契丹公主为同为异，当考。明年六月乙亥诏，并王巩甲申杂记可考。）
　　注　　释
　　【一】知归信容城县宋彦图「知」字原脱，据宋会要职官六○之二二补。
　　【二】六员分领六察原作「分察六案」，据宋会要职官一七之一三、宋史卷一六四职官志改。
　　【三】案察御史轮治「案察」二字原倒，据上引宋会要乙正。
　　【四】岁合收钱物色目万数不少「万」字原脱，据阁本补。
　　【五】尚书户部符「符」原作「行」，据阁本改。
　　【六】内酒坊「坊」原作「库」，据宋会要职官二一之四改。按：内酒坊与法酒库同属光禄寺，见宋史卷一六四职官志。
　　【七】既接取拨醅「既」字原脱，据上引宋会要补。
　　【八】春秋二十五日夏十五日外「夏十五日」四字原脱，据同上书补。
　　【九】赐绯章服「绯」字原脱，据宋会要选举三二之五补。
　　【一○】下广东湖南应副据文义，疑句首脱「乞」字。
　　【一一】后考其实「后」原作「复」，据阁本及上文改。
　　【一二】制置牧马司于熙河买牝壮马「壮」字原脱，据宋会要兵二二之一一补。
