<!-- { "loadSidebar": true } -->
　　至陕西，见鄜延、环庆路其地皆险固而易以守；惟泾原则不然，自汉、唐以来，为戎马之冲。汉武时匈奴入寇，烧回中宫，唐则吐蕃、回纥再至渭水便桥【一】，皆由此路。盖自镇戎军至渭州，沿泾河大川直抵泾、邠以来【二】，略无险阻。虽有城寨，多居平地，贼径交属，难以扞防，如郭子仪、浑瑊，常宿重兵守之。今贼昊尽有匈奴、吐蕃故地，自叛命数年，凡由此三入寇。今朝廷置帅府于泾州，为控扼关、陕之会，诚合事机。然频经败覆，边地空虚，士气不振。虽兵马新集，未全训练，将佐又多巽懦，观其事形固未可攻取，至于守御之具，益不及前。愿覆视往迹，深监近弊，选三路曾经战斗将佐三五员，及以见戍新兵换旧人五七指挥，于本路相兼训习。傥一路事力完实，则贼虽欲长驱入寇，必生顾虑之心。
　　臣□论一路五州军城寨控扼要害，及贼径交通之处，备御轻重之策，凡五事：其一，镇戎军接贼界天都山止百余里，西北则有三川、定川、刘璠等寨，与石门前后峡连接，皆汉萧关故地，最为贼马奔冲之路。内三川地势据险，可以保守，定川、刘璠二寨，新经修筑，而定川城壁不甚完，今再须增葺及添兵马粮草之备。其寨主、监押，当令本路主帅举辟材勇班行。朝廷若谓昨来怀敏之败，定川诸寨不足捍御，遂为弃地，则镇戎军西北两路，更无堡障，贼马可以直趋城下。弓箭手亦无依援，所给田土难以耕作。其东路缘边有天圣、干兴、东山、彭阳城四寨，与原州平安、开边等寨相接，近亦为贼马所扰，恐近界明珠、灭藏等族更为应援，此四寨亦当如三川等，常须择人备兵，以防入寇。其东南至渭州瓦亭寨有师子、拦马、平泉三堡。师子堡虽城壁隳颓，其间甚有居民。昨拦马为贼攻破城门，劫荡人户，栅垒多已平毁，惟山城仓草场仅存。平泉亦尝经贼火，城中之人盖十去八九。此三处俟春益当营筑，为泾、渭之屏蔽【三】，不尔，其势不攻而自下，一路隔绝，更无斥堠，镇戎遂为孤垒矣。其二，渭州笼竿、羊牧隆城、静边、得胜四寨，在六盘山外，内则为渭州藩篱，外则为秦、陇襟带，地土饶沃，生齿繁多。内笼竿城蕃汉交易，市邑富庶，全胜近边州郡，贼久有窥伺之意，盖距贼界则路甚平易，去内地则有山川之阻，万一为贼先据其要，以兵扼镇戎军三川、南谷并摧沙、木峡一带路口，则镇戎军、渭州难以出兵应援，四寨为贼攻胁，力不能支，则人心自溃。臣已请建置为军，择路分都监一员知军，按：「出兵」下原本脱二十八字，据宋史增入。专提举四寨，及令修浚城堑，添屯军马，及时聚蓄粮草，以为备御。又瓦亭寨，其西则居镇戎大路，其东则历弹筝峡、嵩店、安国镇至渭州，其东南控六盘来路，其南去制胜关、万岁寨二十里，与仪州相接，自唐以来，皆宿重兵，为控制之地，当四路走集，最为冲会，宜常置一将军马，以扞其奔轶。又州之北东有小芦新寨，耀武镇至潘原，近亦为贼骑所掠，全无备御之具，并须增葺之。其三，原州东南由罗交驿至泾州九十里，又西北由开边、平安、彭阳城、东山等寨至镇戎军一百八十里，其西有柳泉镇，路通佛空平、细腰城，至环州定边寨，与明珠、灭藏及环州苏家等族【四】一带蕃部相接，其首领至多，素无保聚，不相维统，向背离合，所守不常，须择武臣知环、原二州，相为表里，使招辑蕃部，但不为贼用，则庶几少减泾、原之患。其四，仪州地控山险，制胜关西五里【五】有流江口，东二十里至白岩河南有细巷口，又有安化峡一带，上隔陇山【六】，并通水洛城生户八王等族，即唐吐蕃出入之路。今逐处隘口虽有小寨栅控扼，然亦备御未至，近亦屡有生户入寇。又自黄石池【七】、弓门、诬穰、长山寨至秦州止二百余里，由赤城镇至陇州不及百里，或秦、陇有急，则地界为最近，若贼马引大觽旁纵侵掠，则仪州军马少，将佐未得人，御扞之计甚可忧也。又州城低薄，才周四里有余，壕堑浅狭，三分军民，二分在外，设若贼至瓦亭，南趋制胜关，或缘陇山假道水洛城，或由秦、陇州直抵州界，皆能入寇。至时虽能城守，居民必大遭剽掠，亦宜豫虑之。其五，泾州虽为次边，然缘泾河大川，道路平易，当贼骑之冲，西北八九十里是大虫、前后巉，其东北接原州彭阳县及本州岛长武寨，俱有径路与明珠、灭藏等族相通，此实近里控扼之会。其张村直入州路，宜营作关栅，或断为长堑，以遏奔冲。朝廷近差韩琦、范仲淹于此开置帅府，亦足以建威压敌也。
　　臣今来所请增葺要害城寨，若无丁夫可役处，许以省钱给带甲兵士，令番筑之，仍量添守兵，积蓄粮草，缮完器械。如西贼大段点集，其缘边属户各有骨肉在贼界居住，宜多与金帛探候，豫令蕃汉人户入保近里城寨，一则兵少处得人共守，二则免为驱掳，致边地空虚。仍先密谕诸寨官员，或遇围闭，各令坚守，本路将帅即未得出救兵，虑为贼诱，枉遭败覆。既未出兵，则可密于边人及诸军内，召募骁勇敢死之人，令伺隙夜挠贼营【八】，俟其溃动掩击之。其围闭之时，且令持重观衅，庶无速战之祸。议者或曰：「若尔，则必有深入之患，我师未出，寇必大获而去。」臣以谓昨定川之败，贼知近里城寨空虚，遂乘胜而入。今若城寨并益屯兵马，示有备御之具，须防后虞，未敢有长驱之计。纵其来攻，则各坚壁以守之，若散行剽掳，则其势自分，可以出奇邀击。况已经画诸路常置一将军马于近界上，缓急应接，贼果长驱而来，则选劲兵伏截险隘，又路有宽狭，必不能方行而前，首尾差远，难以相卫【九】，宜自取败覆也。其一路事形，臣熟与边臣计议，谓当如此豫备，望下韩琦、范仲淹相度施行。
　　从之。
　　鄂王之丧，会契丹使燕辞及休假，无废朝之日。丁丑，诏自今复三日不视朝。
　　戊寅，太子中允、直集贤院、通判秦州尹洙为太常丞、知泾州。
　　辛巳，诏三司下诸路转运司，具析诸州县差徭赋敛之数，委中书、枢密院议蠲减之。
　　枢密直学士杨偕言：「窃见新定行军约束，贪财物资畜而不赴杀贼者斩，又合战而争他人所获首级者斩。是知临战之际，恐其错乱行伍，故争财物与争首级者斩。然又有斩首级受赏之条，使其觽必争之。古者虽有斩首几千级，盖是燍觽斩获之数，非赏所获首级以诱士卒之乱也。自刘平、石元孙之败，多因争首级之故，请自今杀贼之后，计所获首级，本队论赏。」从之。
　　戊子，诏陕西诸军将校死事而无子孙者，其同居亲属亦录之。
　　庚寅，募关中流民补振武指挥。咸平中，选乡兵为振武，后益衰耗，至是岁数不登，因有是诏。
　　辛卯，诏陕西沿边招讨使韩琦、范仲淹、庞籍，凡军期申覆不及者，皆便宜从事。用安抚使王尧臣议也。此据刘敞所作王尧臣行状、欧阳修墓志铭。
　　建渭州笼竿城为德顺军，亦用王尧臣议也。初，曹玮开山外地，置笼竿等四寨，募弓箭手，给田，使耕战自守。其后将帅失抚御【一○】，稍侵夺之，觽遂怨怒，遂劫德胜寨【一一】主姚贵，闭城门叛。尧臣适过境上，作书射城中，谕以祸福，且发近兵讨之。吏白尧臣曰：「公奉使且还，归报天子耳。贵叛，非公事也。」尧臣曰：「贵土豪，颇得士心，然初非叛者。今不乘其未定，速招降之，后必生事，为朝廷患。」贵果出降。尧臣为申明约束，如玮之旧，乃归。赵滋传载姚贵叛事与尧臣传不同，今附见于后，当考。
　　初，姚贵杀监押崔绚，劫宣武、神骑卒千余人叛，攻羊牧隆城【一二】。泾原仪渭镇戎军都巡检赵滋驰往，谕降八百余人。贵穷，走出寨。招讨使令滋给赐降卒及迁补将吏，滋以为如是是诱其为乱，藏其牒不用，还，为招讨使所怒，故赏不行。滋，开封人也。滋，士隆子。士隆以邠宁环庆都监战没，录滋三班奉职，事在天圣三年，此据滋传。所称招讨使，不知谓谁。滋传又称范仲淹、韩琦经□陕西，举滋可将领，则招讨使非范、韩，或是王沿也。
　　壬辰，以华州明法狄国宾为本州岛助教。国宾，仁杰之后。分仁杰告身以与枢密直学士狄棐，棐因奏录国宾一官，而自称仁杰十四世孙。
　　癸巳，延州言，元昊遣伪六宅使、伊州刺史贺从勖来纳款。
　　先是，庞籍因李文贵还，再答旺荣等书，约以元昊自奉表削僭号，始敢闻于朝。于是文贵与从勖持元昊书至保安军。籍令保安军签书判官事邵良佐视其书，元昊自称「男邦泥定国兀卒曩霄上书父大宋皇帝」。从勖又言：「契丹使人至本国，称南朝遣梁适侍郎来言，南北修好已如旧，惟西界未宁，知北朝与彼为婚姻，请谕令早议通和。故本国遣从勖上书。缘本国自有国号，无奉表体式，其称兀卒，盖如古单于、可汗之类。若南朝使人至本国，坐蕃宰相上。兀卒见使人时，离云黙问圣躬万福。」而从勖亦自请诣阙，籍使谓之曰：「天子至尊，荆王，叔父也，犹奉表称臣。今名体未正，终不敢以闻。」从勖曰：「子事父，犹臣事君也。使从勖得至京师，而天子不许，请归更议之。」籍乃具以闻，且言：「敌自背叛以来，虽屡得胜，然丧和市之利，民甚愁困。今其辞稍顺，必诚有改事中国之心。愿听从勖诣阙，更选使者往其国申谕之，彼必称臣。凡名称礼数及求丐之物，当力加裁损，必不得已则少许之，若所求不违，恐豺狼之心，未易盈厌也。」此据庞籍附传、正传及司马光墓铭、王珪神道碑，并取实录所载贺从勖语增入之。但实录称梁适到延州，始令庞籍难从勖，及从勖请自赴阙，与本传、碑、铭□不同，今从本传、碑、铭所载。盖籍先尝问难从勖，及从勖请自赴阙，籍为请于朝廷，朝廷遣梁适来就籍议，遂听从勖赴阙。实录先后之序恐参差，未可信也。
　　甲午，录贺州巡检、左班殿直王明子成象为三班借职，成德为下班殿侍。先是荆湖南溪洞蛮猺侵扰连、贺、衡、永数州，明与贼格斗而死，故□及之。
　　乙未，诏河北转运、提点刑狱、安抚司提举修完城垒。
