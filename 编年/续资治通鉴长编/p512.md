<!-- { "loadSidebar": true } -->
　　【二○】习惯如自然「惯」原作「贯」，据宋本、宋撮要本、阁本及长编纪事本末卷二九讲筵、宋史全文卷八下改。
　　【二一】稽合礼法「合」原作「古」，据宋本、宋撮要本、阁本改。
　　【二二】因便令体探事宜阁本同。宋会要蕃夷六之三作「因便令体量探事宜」。
　　【二三】若人人召问之本句原不重「人」字，据宋本、宋撮要本及长编纪事本末卷三七深衔石介补。
　　【二四】上惑聪明「聪」原作「听」，据宋本、宋撮要本、阁本及同上长编纪事本末改。
续资治通鉴长编
卷一百六十一
卷一百六十一
　　起讫时间 起仁宗庆历七年七月尽是年十二月
　　卷　　名 续资治通鉴长编卷一百六十一
　　帝　　号 宋仁宗
　　年　　号 庆历七年（丁亥，1047）
　　全　　文
　　秋七月丙子，诏以冬至有事于南郊。
　　己卯，诏御史台，自今定夺公事，如有请求行用，许人陈告，赏钱二百千，从中丞鱼周询所请也。
　　辛巳，诏两制及太常礼院议增真宗谥。
　　壬午，户部副使、祠部郎中张尧佐为天章阁待制、河东都转运使。尧佐此除独无言者，当考。
　　癸未，奉安太祖、太宗、真宗御容于南京鸿庆宫。
　　甲申，德音：降南京畿内囚罪一等，徒以下释之；减夏税之半，除灾伤倚阁税及欠折官物非侵盗者；赐在京诸军将校特支钱。
　　壬辰，降知广州、右谏议大夫魏瓘知鄂州。临江军判官史沆性险诐，尝为瓘所劾免。会广州封送贡余椰子煎等饷京师，而沆辄邀留之，飞奏指以为珍货。诏遣内侍发验无有，沆坐不实废，瓘亦左降。
　　御史何郯因言：「天下州郡每岁有例以贡奉所余果实等物送遗臣僚之处，旧虽着条约不许，缘诸处相承久例，未全止绝。近知广州魏瓘坐此降黜，窃恐四方闻知，其间有险薄狡狯之人，望风相效，用是兴起词讼，中伤有位。臣欲乞下有司，申明旧制，断自今后诸处更不得以贡余为名，将果实等物送遗臣僚。其未经申明前，州郡有曾送遗处，即更不许人告讦。如此，则上可以存朝廷之体，下可以安臣庶之心。」从之。诏从郯言，其日辛酉，并书。
　　甲午，诏将来南郊迁章懿皇太后神主于后庙，或亲诣奉慈庙行飨礼，两制及太常礼院详定以闻。于是翰林学士张方平等言，章懿肇祀别宫，允为称礼，与孝惠、孝章、淑德、章怀义盖有殊，礼难同祔，请仍旧南郊荐飨，一如后庙。诏飨奉慈，朕今且亲行，后当遣宰相摄事。
　　南郊礼仪使杨察言，准景佑二年暣，禋祀天地，自今以太祖为定配，二宗为迭配，庆历四年南郊，已奉太祖、太宗配，今合以太祖、真宗配。诏恭依。
　　丁酉，奉宣祖皇帝、昭宪皇后御容于奉先资福禅院庆基殿，上亲行酌献之礼，以重修殿成也。
　　辛丑，新淮南江浙荆湖制置发运使、刑部郎中、直龙图阁王居白为天章阁待制、知广州。初，命司农少卿辛若渝代魏瓘，加若渝右谏议大夫，御史何郯等言，若渝虽号清谨，然年已七十，才力非长，不宜使知广州。遂改命居白，亦不拜若渝右谏议大夫。制置发运判官、主客员外郎许元迁制置发运副使，仍诏且未除正使。
　　八月癸卯朔，遣官祈晴。
　　甲辰，盐铁副使、主客郎中袁杭为司勋郎中、知宣州，御史言其年老不任事也。
　　丁未，赐汝州龙兴县处士孔旼粟帛。旼，孔子四十六代孙，隐居县之龙山滍阳城，性孤洁，喜读书。有田数百亩，赋税常为乡里先。遇岁饥，分所余周不足者，未尝计有无。闻人之善，若出于己。动止必依礼法。环所居百里，人皆爱慕之，见旼于路，辄敛囏以避。葬其父，庐墓三年，卧破棺中，日食米一溢，壁间生紫芝数十本。州以行义闻，故有是赐，又给复其家。
　　盗尝入旼家，发其廪粟，旼避之，纵其所取。尝逢羸弱者为盗掠夺其赀，旼追盗与语，责之以义，解金畀之，使归所掠。居山未尝逢毒蛇虎豹，或谓之曰：「子毋夜行，此亦可畏。」旼曰：「无心则无所畏。」晚年惟玩易、老诸书【一】，它书亦不复读。为太玄图张壁上，外列方州部家，而规其中心，空之无所书，曰：「易所谓寂然不动者，与此无以异也。」
　　戊申，知谏院王贽言，自今臣僚上殿，如亲闻德音，事干教化及礼乐刑政之类，为世典法者，并仰备录，关修起居注官，从之。
　　甲寅，诏：「自今使契丹，毋得用二府臣僚亲戚。其文臣，择有出身才望学问人；武臣，须达时务更职任者充。其引伴西人，亦选差使臣。」从御史何郯之言也。
　　丙辰，诏加真宗谥曰膺符稽古成功让德文明武定章圣元孝，从翰林学士张方平等议也。
　　刑部员外郎、知谏院□鼎臣为契丹国母生辰使，崇仪副使柴贻庆副之【二】。太常博士、集贤校理、同修起居注、判度支勾院韩综为契丹生辰使，供备库副使柳涉副之。户部判官、刑部郎中崔峄为契丹国母正旦使，内殿崇班、合门祗候侍其演副之。盐铁判官、司勋员外郎刘立之为契丹正旦使，内殿崇班李中佑副之。寻命内殿承制、合门祗候夏佺代柴贻庆。立之，式子。中佑，允则子。
　　降广西钤辖亓赟为邕州本城马步军都指挥使，永不叙用。转运司言赟在连州纵所部卒屠耕牛市之，及宋守信等入山讨徭贼，而赟逗遛不至也。
　　戊午，改文明殿学士为紫宸殿学士。文明殿，禁中已无之，学士自程羽、李昉后亦不以除授，而「文明」二字又出真宗谥，故改之。用参知政事宋庠议也。
　　初，置天章阁直学士，位在龙图阁直学士之下。实录于此月乙丑书析河北大名真定府、定州、高阳关为四路，每路各置都部署一员，钤辖二员，都监四员。如无事，只以河北安抚使总制诸路，或有警，即于大名置四路行营都部署，择尝任两府者为之。按八年四月辛卯，初置河北四路安抚使，命知大名真定府、瀛定州者领之，此时未也，盖竦实建此议。十年三月，竦入为枢密使，贾昌朝代竦判大名，是年八月，始下竦议，令昌朝详度，昌朝请如竦议，诏遂行之，实在八年四月。实录误以始下竦议为即施行，于七年八月先书此，与八年四月互见。今从本志并载八年四月，削实录七年八月所书。会要亦同实录，盖实录因会要致误也。
　　丙寅，召近臣崇政殿观御书真宗加谥版位，帝亲跪设，再拜涕泣。又观新作郊庙祭器，以景表尺较其制度之未合者，悉令改造之。
　　太常礼院请皇帝献天地【三】、配帝坐以匏爵，亚献以木爵；亲祠太庙，酌以玉斝，亚献以金斝；郊庙饮福，皇帝皆以玉斝。诏饮福惟用金斝，亚、终献酌银斝。此事附见。
　　丁卯，以加上真宗尊谥，命翰林学士钱明逸奏告永定陵。
　　诏以保州缘边巡检司隶定州路，雄、霸等州界河司隶高阳关路，其两司守捍之计，委逐路主将处置，仍分屯兵马控御贼盗，无令侵轶。
　　九月，滁州观察使、知磁州杨景宗为建宁军留后、知潞州，特给节度使俸。
　　癸酉，河北安抚使贾昌朝言，保州巡边司事，自今令与知州同议，毋得专行，从之。
　　甲戌，降引进使、眉州防御使、知渭州张亢领果州团练使、知磁州。时三司给郊赏，州库物良而估贱，三司所给物下而估高，亢命均其直以便军人。转运使奏亢擅减三司所估，枢密使夏竦挟故怨，因黜亢。御史宋禧继言亢尝以库银市易，复降为右领军卫大将军、知寿州。亢再降乃十月乙卯，今并书。
　　三司送特支下庆州，物恶而估高，军中语藉藉，优人因戏及之。知州孙沔曰：「此朝廷特赐，何敢妄言动觽。」命驱出，将斩之以徇。将佐争言，此特戏尔，不足深罪也。沔徐呼还，杖脊配岭南，谓之曰：「汝赖戏我前，即私议动觽，汝必死，而告者超迁矣。」明日给特支，士帖然无敢哗者。此事不得其时，今附见。张亢得罪之后，沔以是年三月自河东都漕改帅庆州，此时必在庆州。庆历四年五月，沔自庆州移渭州，寻复故。五年八月，乃移陕州。王珪墓铭以给特支事在前知庆州日，当更详考。
　　丁丑，判刑部金部员外郎、崇文馆检讨孙瑜，太常博士、秘阁校理晁仲衍，并冲替；都官员外郎高赋，特罚铜三十斤。初，赋为定州监当，尝以二月十九日，同州官令军士作砌台之戏，既坐罪十余年，始求雪于刑部，瑜等因为奏辨之。上以其日乃真宗大忌，怒而特责之。仲衍，宗□子。赋，中山人。
　　戊寅，罢秋燕，以郊礼期近也。
　　己卯，主客郎中王仪提点河北路刑狱。御史何郯言：「王仪顷岁已命为河北提刑，时都转运使张□之乞减削保州巡检下诸军请给，朝廷指挥下提刑司相度。王仪并不明陈利害，务与□之扶同，致启保州之乱。朝廷行罚，与□之等一例降官知小州。今□之等未离贬所，仪独复职司，于赏罚恐未为均。况仪之所坐，与臣僚常犯不同，若复进用，无以戒生事启乱之人。兼仪近来妄托神灵，乞于河北开致方田，其事蠹弊于民最切。朝廷不知其诡妄，即与施行，徒纷然烦扰，事卒不成。河北郡县官僚有爱惜民力，皆不为行。今既充本路职司，必是挟持前事，用为嫌隙，务欲中伤官属，或倚恃权势，却行方田之事，以遂前非，则河朔一方，从此骚动不安矣。伏乞特降圣旨，追罢前命，与一小处知州差遣。所冀退诈妄之人，不使为一方之患。」后七日，改命祠部员外郎田京提点河北刑狱【四】，仪徙它官。
　　庚辰，降新提点利州路刑狱、太常博士张肃知岳州。肃坐前为广东转运使，于所部过市物也。
　　洛苑使、嘉州团练使赵从约上太宗御制及书其祖普碑。丙戌，加从约眉州防御使。
　　癸巳，以北宅为广亲宅。先是，帝以秦王子孙觽多，而所居隘狭【五】，乃命修王钦若故第增益之。徐国公承简言于上曰：「陛下敦爱宗室，无簄近之间，既建睦亲宅，亦愿得美名，以榜秦王第。」遂赐今名。
　　丁酉，诏删定一州一县敕。
　　戊戌，遣官谢晴。
　　庚子，徙保安军榷场于顺宁寨。保安旧有榷场，自元昊叛命再请和，数使来乞增置之，朝廷为置榷场于保安、镇戎军。至是，又言驱马羊至无放牧之地，亦听保安场徙他处，然蕃商卒不至。
　　冬十月壬寅朔，工部郎中、集贤殿修撰张揆为天章阁待制兼侍读。揆上所著太玄集解，召见延和殿，令揲蓍，得断首，且言，断首，准易之夬卦，盖阳刚以决阴柔，君子进小人退之象也。帝悦，故有是命。揆，掞兄。
　　戊申，西蕃磨□角遣使来贡方物。
