<!-- { "loadSidebar": true } -->
　　中书言：「诸州流民虽愿归业，缘河北赈济粮数不多，欲令京西南、北路差去官详累降指挥存□，无令饥冻，如自愿归业者听之。南、北路各赐度僧牒二百、州助教敕告各二十，以助赈济。」从之。墨本便于此日载遣裴昱赐韩琦等诏及琦答疏，误也，朱本因之。今移入八年四月萧禧去时。
　　提举河北、河东路义勇、保甲沈括等言：「乞自京给例物赴逐司，准备支用；不足，以逐州军钱充，三司拨还。又准朝旨，命监司官分定州军提举义勇、保甲，乞应教阅月，令逐官往来提举。又义勇，乞委安抚司选兵官同本县官一员监教。河北义勇、保甲依陕西秦凤路例，别籍上等，立通选格，及参详未尽事理，条画以闻。欲乞遇所至州县见教民兵，即亲阅视，其余委监教官精选择。」并从之。
　　淮南等路发运司言：「真、扬、楚州运河久不浚，乞赐钱粮下两司，候纲运稍空，募人兴工。」从之，仍许截留上供钱米各五万四千贯石。
　　知荆南潘夙罚铜八斤，转运使孙构【二】、荆湖北路都监朱允中各七斤。坐妄奏权知懿州、左藏库使李浩斩军人及擅交割公事赴太原府新任不实故也。
　　丙子，卫州防御使冯行己权同勾当三班院，始自雄州还朝也。还朝，据本传。欲载乡巡弓手废复，故出此，不然削去。沿边旧有乡巡弓手，后悉废罢，而北界巡马如故，数渔界河，剽取舟船，行己请复置乡巡弓手以杜侵争之端，上手诏嘉纳。此据行己本传，不知端的月日，且附行己归朝堂三班后。王安石熙宁六年四月一日日录载行己不欲复乡弓手，与本传特异。行己旧传亦同新传，不知史官何故略不参照日录，当是日录不可信也。
　　皇城使、端州刺史、带御器械、同管勾外都水监丞、提举河北兴修水利程昉领达州团练使，永静军判官林伸、东光县令张言举各追一官勒停，权发遣转运副使陈知俭罚铜二十斤，转运判官黄好谦、提举河北东路常平赵偁、前权发遣东路提点刑狱段绎各十斤。初，昉开胡芦河，引水入新开故道，浸民田不可胜计，诏河北东路转运司遣官相视。本志云：葫芦河本西山水，自冀州新河镇入深州武强县，与滹沱河合流，其后变徙，入于大河。熙宁中，程昉请开引水新河故道，诏遣官按视云云。不记是熙宁几年，按日录七年正月二十六日有韩宗师劾程昉事，已附见本月日。转运司遣伸及言举，伸、言举奏：「新河身比旧河高一丈以来，致水逆行浸民田。宋要录云，知俭等凭之以奏。诏昉具析，昉反言引水通快，官私船□略无阻滞，及滹沱河下尾河塘通阔三十余步。」诏遣都水监丞刘璯、黄御等与催纲李直躬考验，而璯等奏如昉言，故昉迁官而黜伸、言举，知俭、偁、好谦皆以凭伸等奏故罚之。开河部役官吏，仍令昉等第保明。会要水利门：七年十月十三日，以皇城使、端州刺史程昉遥领达州团练使。昉治滹沱河，议者争出所见【三】，谓非利，昉确不移。既而水行，人便之，上嘉焉，进官以赏之。会要所书，盖专为昉地道，与元佑史官不同，当考。元佑史官载伸等言「致水逆行」，昉反言云云。绍圣史官乃削去「致」字、「反」字，此可见其意也。
　　御史盛陶尝论昉曰：盛陶论奏程昉，不得其时，今附此，更详之。陶以五年九月为御史，八年闰四月罢。「昉挟第五埽塞决河之功，专为己力，假朝廷威势，恐动州县，故纵壕寨，徒属骚扰不法。臣意其能为朝廷立事，不无小害，久之不敢轻言。今闻昉所开共城县御河，颇废人户水硙，多用民力，不见成功。又议开沁河【四】，因察访官案行，始知不当。漳河、滹沱河之役，臣不知用工几何，淤田若干，即今通流与否，而水占邢、洺、赵、深、祁之良田，民颇咨怨。王广廉、孔嗣宗、钱勰以至赵子几，皆有论列。采之谣言，至有魔王、金块之诮。其奸欺之状，则闻多置挞口，指决河所浸便为淤田；其事势之盛，则举官废吏，惟其所欲。无耻之徒，希合响附，道路厨传，与国信同，而监司不与焉。至其悖慢豪横，则受圣旨者三，受提点刑狱司牒者十二，故有违拒。朝廷假借任使，惟以水政，其如小人误当赏擢，骄暴自肆，盖其常态。今昉故违制书，已被勘劾，虽该恩宥，尚冀圣断施行。其它兴作，案近制开修河道之类，若相度利害不实，致沮废功利，枉用财力，不以赦降去官原减。乞先委官代还，乃行案验。」上曰：「王安石以昉知河事，且欲任使。开漳河七百万工，滹沱八九百万工，已议体量。」然朝廷讫不果根治也。陶论昉，不得其时，今附昉领达州团练使后。近旨枉费、不以赦原，盖是九月一日张琥奏案验水利不实、不当者。朱本云：盛陶、王广廉、孔嗣宗皆尝论奏，然朝廷皆不果根治也。共城【五】属卫州，河北西路；邢、洺、赵、深，并系西路。
　　丁丑，诏中书检正公事官、司门员外郎【六】依正提点刑狱例奏子孙。
　　赐检正中书孔目房公事许安世、权检正中书礼房公事叶适家钱各百千，以安世丁母忧，适卒故也。适事，见六月二十一日。
　　河北西路察访司言：「准朝旨，买饥民耕牛以备军行辎重，或候岁丰听民间请买，实为便利。」从之。
　　诏河北两路察访，所至案视教阅义勇、保甲，有武艺出伦，并第给例物；如案视不及处，委本司官或元分定监司提举管勾官施行。
　　成都府路转运司言：「本路年例移税往别路远仓输纳，今岁灾伤，乞止应副利、梓州一半估钱外，余正色乞权免支移。」诏免挠州秋税，其戎、泸、龙、剑州【七】，依例那移钱物，以办年计。
　　戊寅，诏两浙西路提举司出米三万石，赈济常、润州灾伤。
　　庚辰，遣太子中允、检正中书礼房公事曾伉察访荆湖路常平等事，伉辞不行，以检正户房公事蒲宗孟代之。
　　诏三司置会计司，以宰相韩绛提举。先是，绛奏：「三司总天下财赋，其出入之数并无总要、考校盈虚之法。欲选官置司，以天下户口、人丁、税赋及场务、坑冶、河渡、房园之类租额年课及一路钱谷出入之数，去其重复注籍，岁比较增亏及其废置钱物【八】、羡余、横费等数。或收多，则寻究因依，以当职之官能否为黜陟；若支不足，或有羡余，理当推移，使有无相济，如此则国计大纲，朝廷可以省察，议论正事，足□民力。仍乞臣绛提举。」而三司使章惇亦言：「天下财赋，帐籍汗漫，无以察其耗登之数，请选置才士，删修为策，每年校其增亏，以考验诸路当职之官能否，得以升黜。」故有是命。绛传云：继王安石之后，请置局中书，勾考用度，以均节邦计。滞留多不决，数月，以疾辞。新、旧录并同，当考。八年九月庚午，罢会计司。
　　京西南路流民置田、买耕牛权免税钱。
　　枢密院言，在京并诸路新招兵南郊赏给，恐难与旧人同例。诏应降御札后招禁军、厢军等，赏给并给旧人之半。
　　诏提举市易司岁举京官五员。
　　知谏院邓润甫言，闻开封府司、军巡院所禁罪人多久系不决，有自春夏迄今，犹未予夺。诏开封府具析以闻。
　　权发遣三司使章惇言：「三司焚毁，旧行公案全阙吏人，帐司吏多，乞选三十人分于逐案，却拨三司善算吏还帐司【九】。」诏差十五人。又奏：「乞从臣委官及选检法官一员，同取索在省主行文籍，逐一看详。素有令式者归有司，未有令式者立条例。」又奏：「乞三司僚属，从臣选举。外司之财，三司总领。如外司有不职、不奉法者，以时案举。」并从之。十一月戊戌，实录又书三司言：乞发运司市易财利，并归三司。从之。即此总领外司之财也。今存此去彼。
　　辛巳，诏成都府路茶本钱令转运司应副，如不足，即借兑提举司坊场剩钱；又不足，即借常平钱，令司农寺拘辖拨还。
　　诏开封府界诸县灾伤，权住聚教保甲一年。
　　司农寺【一○】乞废户长、坊正，其州县坊郭税赋、苗役钱，以邻近主户三二十家排成甲次，轮置甲头催纳，一税一替，逐甲置牌籍姓名，于替日自相交割，县毋得勾呼；衙集役使，除许催科外，毋得别承文字，违者许人告，以违制论，不以去官赦降原减。从之。八年闰四月乙巳、甲寅可考。
　　诏中书、枢密院案河北被灾至甚州军文武官职事，要切不可阙人管勾外，余相度裁省。
　　又诏淮南发运司，岁岁于两浙所买紬绢，许自来年以后，于出产州军置场和买，或预给价钱，毋得抑配民户。
　　上批：「宗室见补外官者，皆非近制所当出之人，宜依令宴例，仍旧与南郊赏给。」
　　诏义勇正身不许应募充刺【一一】，已应募者召人对替。
　　苏州人初士尧言，曹孝立乞修围本州岛五县田岸，有害无利，乞诸县修三等田岸，于春冬分两番修筑。诏转运司相度利害以闻。其后，转运副使张靓按孝立所议果非便，其总役检计官魏谔等并劾之。孝立，初见五年十一月。
　　癸未，河北西路转运司言：「自去秋至今年夏雨，蠲税及亏欠课利七十五万缗。已奉朝旨，令三司指挥提举河北籴便粮草李直躬辄移沿边钞与西路，令商人入中粮二十万石，及赐内藏库钱十万缗。缘本路连岁灾歉，乞更赐钱三十万缗资助经费，严约束东路依元定通融年额钱帛应副。」诏赐发运司市易务收管钱二十万缗。
　　乙酉，职方员外郎、权发遣江淮发运副使公事张颉升一任。时颉以秋运奏计至京，上令具罗拯、薛向等推恩例进呈。旧例，发运副使理三司副使资序者，除天章阁待制，时颉方权发遣，又理通判资序故也。上批：「今岁江、淮上供粮实至京师者，比元额不及三分之一。近又诸路屯兵归仓，计增廪给不少，不预处置，虑耗岁额，或致阙乏。宜督张颉奏事讫，速还本任，计置来年元额。」张颉附传云：为发运副使，诣阙奏事，六路财利蕃息，颉不自言，神考问其意，对以「不敢用是希赏，具数奏上，乞付中书，以避臣下私有贡献之嫌」。诏从之。按上批「今岁上供比元额不及三分之一」，则附传所称财利蕃息，恐饰说也，今不取。
　　诏管军臣僚毋得通婚，如未管军前已为亲属者，自陈。
　　丙戌，诏三司借上供粮十万石与淮南西路提举常平司，准备出粜或借支用。
