<!-- { "loadSidebar": true } -->
　　壬辰，两府及侍臣观新乐于紫宸殿。凡镈锺十二：黄锺高二尺二寸五分，于广一尺二寸【三六】，鼓六，钲四，舞六，甬、衡并旋虫共高八寸四分，遂径二寸二分【三七】，案宋史乐志作一寸二分。深一寸二厘，篆带每面纵者四、横者四，枚景侠鼓与舞【三八】，每处各有九，每面共三十六，两栾间一尺四寸，容九斗九升五合，重一百六斤；大吕以下十一锺并与黄锺同制，而两栾间递减半分【三九】，至应锺容九斗三升五合，而其重加至应锺，重一百四十八斤：并中新律本律。特磬十二：黄锺、大吕股长二尺，博一尺，鼓三尺，博六寸九分寸之六，弦三尺七寸五分；太簇以下股长尺八寸，博九寸，鼓二尺七寸，博六寸，弦三尺三寸七分半，其声各中本律。黄锺厚二寸一分，大吕以下递加其厚，至应锺，厚三寸五分。诏以其图送中书。议者以为周礼：「大锺十分其鼓间，以其一为之厚；小锺十分其钲间，以其一为之厚。」则是大锺宜厚，小锺宜薄。今大锺重一百六斤，小锺重一百四十八斤，则小锺厚，非也。又：「磬氏为磬，倨句一矩有半，博为一，股为二，鼓为三。三分其股博，去其一以为鼓博：三分其鼓博，以其一为之厚。」今磬无博厚、无长短，亦非也。锺磬非是，盖与范镇六月乙酉所上书略同，本志误载为二年十二月事，今从实录。按李兑明年五月奏称，议者以锺磬之制未中律度，遂斥而不用，复诏近侍详定。而实录阙之，今附此。
　　先是，迩英阁讲尚书无逸。帝曰：「朕深知享国之君宜戒逸豫。」杨安国言旧有无逸图，请列于屏间。帝曰：「朕不欲坐席背圣人之言，当别书置之左方。」因命丁度取孝经之天子、孝治、圣治、广要道四章对为右图。乃令王洙书无逸，知制诰蔡襄书孝经，又命翰林学士承旨王拱辰为二图序，而襄书之。甲午，洙、襄皆以所书来上。洙、襄书无逸、孝经，宝训、实录不同，今从宝训。
　　乙未，以台州司户参军颜似贤为婺州兰溪县尉。似贤，真卿裔孙也。
　　丙申，兵部郎中仲简责授刑部郎中。简既落职知筠州，而言者不已，遂再责之。
　　诏荆湖、江、淮等路倚阁四等以下户今年未输税。
　　丁酉，契丹国母遣保安节度使左领军卫上将军耶律元肃、宁州观察使刘需，契丹遣奉国节度使萧良德、卫尉卿陆孚来贺正旦。
　　庚子，谏官韩绛因对而言曰：「天子之柄不下移，事当简出睿断。」上曰：「朕固不惮自有处分，所虑未中于礼，而有司奉行，则其害已加乎人，故每欲先尽大臣之虑，而后行之。」绛又言林献可遣其子以书抵臣，多斥中外大臣过失，臣不敢不以闻【四○】。上曰：「朕不欲留中，恐开阴讦之路。第持归焚之。」林献可，景佑三年二月责漳州参军，不知今从何处与韩绛书，当考。
　　河北忠顺军，自太宗朝置，隶缘边战棹巡检司。庆历七年，夏竦建议与正兵参戍。八年，以水沴多逃亡者，权益正兵代其阙额。是岁，权放业农，候岁丰如故，自后遂不复补。
　　注　　释
　　【一】且断流水「水」字原脱，据宋本、宋撮要本及长编纪事本末卷五○广源蛮叛、太平治迹统类卷一○仁宗平侬智高补。
　　【二】刘文炳削五任官责授均州团练使「均州团练使」，宋会要职官六五之九作「筠州团练副使。」按宋制，黜降官无为团练使者；而均州又在京西路，其时为防御州，疑作「筠州团练副使」是。
　　【三】浚坐作诗刺讥时事。「刺」字原脱，据宋本、宋撮要本及续通鉴卷五二补。
　　【四】又奏请删康定行军约束及赏罚格颁下「奏」字原脱，据宋本、宋撮要本、阁本及治迹统类卷五○广源蛮叛补。
　　【五】智高乘飙锐窃发「飙」字原脱，据宋本、宋撮要本及同上治迹统类补。
　　【六】即领兵还入城为守御备「兵」字原脱，据同上诸本及宋会要职官六五之九补。
　　【七】西京留司御史台「司」原作「守」，按宋有三京留司御史台，西京其一也。今据宋史卷二九八、隆平集卷八、东都事略卷六三本传改。
　　【八】育传云河南「南」原作「阳」，据宋本、宋撮要本改。
　　【九】独武帅不知变之过尔「武」原作「我」，据宋本、宋撮要本及宋史卷三二八薛向传改。
　　【一○】帝以秦州事勉之「州」字原脱，据宋本、宋撮要本及宋史全文卷九上补。
　　【一一】沔以南方兵连为贼所破「沔」上原有「畤」字，据宋本、宋撮要本、阁本及编年纲目卷一四、同上宋史全文删。
　　【一二】供备库副使「副」字原脱，据长编纪事本末卷五○广源蛮叛及宋史卷四四六、东都事略卷一一○本传补。下文同改。
　　【一三】观察使「使」字原脱，据宋会要选举二七之二八补。
　　【一四】任边要者「要」字原脱，据宋会要选举二七之二九补。
　　【一五】见髃龙无首吉者「吉」原作「首」，据宋本、宋撮要本及宋史全文卷九上、周易干卦改。
　　【一六】此圣人后其身而身先也「先」原作「光」，据宋本及道德经第七章改。
　　【一七】经制贼盗「盗」下原有「事」字，据宋本、宋撮要本、阁本及长编纪事本末卷五○广源蛮叛、治迹统类卷一○仁宗平侬智高、宋史全文卷九上删。
　　【一八】师旦母长安县君王赐冠帔「君」下原有「妻」字，据宋本、宋撮要本及宋史卷四四六赵师旦传删。
　　【一九】提举广南东西路经制贼盗事「西」字原脱，据宋本、宋撮要本及长编纪事本末卷五。广源蛮叛、治迹统类卷一○仁宗平侬智高、宋文全文卷九上、宋史卷二九○狄青传补。
　　【二○】克隆承贼践蹂之后「承」原作「乘」，据宋本、宋撮要本、阁本及同上长编纪事本末、治迹统类改。
　　【二一】颇纵士卒下诸山寨「颇」字原脱，据宋本、宋撮要本及同上长编纪事本末、治迹统类补。
　　【二二】以为尝有功同上长编纪事本末作「以为赏有功」。
　　【二三】其下合门通进银台司「其下」二字原脱，据长编纪事本末卷三。仁宗圣德、宋会要帝系九之一三补。「进」原作「奏」，据宋本、宋撮要本及同上宋会要改。
　　【二四】仍置走马承受二员「仍」原作「乃」，据宋本、宋撮要本改。
　　【二五】算此月太阴真食及时辰分野「太阴真食」，宋本、宋撮要本及宋史全文卷九作「太阴直食」，宋会要运历一之七作「太阴蚀分」。
　　【二六】应天干元寅初一刻崇天寅初二刻此句同上宋会要作「应天干元崇天寅初一刻后」。
　　【二七】而崇天干元宣明不食「宣明」二字原脱，据宋本、宋撮要本及同上宋会要补。
　　【二八】至时皆不食「时」原作「日」，宋本、宋撮要本作「是」，据同上宋会要改。
　　【二九】岂不少有盈缩「缩」原作「全」，据宋本、宋撮要本及同上宋会要改。
　　【三○】历象必无全密「象」，各本同，同上宋会要作「家」，疑是。「全」原作「所」，据宋本、宋撮要本、阁本及同上宋会要改。
　　【三一】于正见前后十三刻半内候之「十三刻半」，隋书卷一八律历下及同上宋会要均作「十二刻半」。
　　【三二】赐故参知政事蔡齐墓次所建佛祠曰宝严「严」原作「岩」，据宋本、宋撮要本及续通鉴卷五二改。
　　【三三】白州长史徐噩死之「噩」原作「亟」，据宋本、宋撮要本、阁本及长编纪事本末卷五○广源蛮叛、治迹统类卷一○仁宗平侬智高、宋史全文卷九上改。
　　【三四】属侬智高叛「叛」字原无，据宋会要蕃夷四之三三补。
　　【三五】已于邕钦州备万人粮以待之「钦」字原脱，据宋本、宋撮要本及同上宋会要、宋史卷二九。狄青传补。
　　【三六】于广一尺二寸「于」字原脱，据宋本、宋撮要本及宋会要乐五之二、玉海卷一○九、宋史卷一二七乐志补。
　　【三七】遂径二寸二分「遂」，周礼冬官考工记、同上宋会要、玉海均作「隧」。
　　【三八】枚景侠鼓与舞「侠」原作「挟」，据宋本、宋撮要本及治迹同类卷七皇佑论乐同异、同上周礼、宋会要、玉海改。
　　【三九】而两栾间递减半分各本及长编纪事本末卷三一议乐、同上治迹同类、宋史卷一二七乐志二均同，同上宋会要此句下有「至黄锺一尺三寸四分半，容受递减」一十四字，疑原刊有脱文。
　　【四○】臣不敢不以闻上「不」字原脱，据宋本及宋史全文卷九上、续通鉴卷五三补。
续资治通鉴长编
卷一百七十四
卷一百七十四
　　起讫时间 起仁宗皇佑五年正月尽是年六月
　　卷　　名 续资治通鉴长编卷一百七十四
　　帝　　号 宋仁宗
　　年　　号 皇佑五年（癸巳，1053）
　　全　　文
　　春正月壬寅朔，御大庆殿受朝。初，连日阴雪，至是天气澄霁，契丹使人在廷下窃相语曰：「其圣德所感欤！」
　　丁未，诏广南西路转运司移文止交趾助兵，从狄青之请也。狄青合孙沔、余靖两将之兵，自桂州次宾州。青以张忠、蒋偕皆轻敌取死，军声大沮，前戒诸将无得妄与贼斗，听吾所为。陈曙恐狄青独有功，乘青未至，以步卒八千犯贼，溃于昆仑关，其下殿直袁用等皆遁。青曰：「令之不齐，兵所以败。」己酉，晨会诸将堂上，揖曙起，并召用等三十二人，按所以败亡状，驱出军门斩之，沔、靖相顾愕然。靖尝迫曙出战，因离席而拜曰：「曙失律，亦靖节制之罪。」青曰：「舍人文臣，军旅之责，非所任也。」诸将皆股栗。吕晦志陈曙墓铭，称曙先与孙抗有隙，抗时为广西漕，权桂州，与余靖秘狄青所下令，趣曙出战。曙遣其副苏缄诣靖，抗言不可，抗怒，趣战愈急，曙果战败。及狄青至桂州，抗悉以败军事归曙，故坐诛，与国史事异，当考。朱寿隆传云：寿隆为广西提刑，狄青杀裨将不用命者张愿数人，寿隆曰：「王师之来，凡以除民害也，愿等无罪不当死。」青感其言，皆释之。按实录乃无张愿等姓名。愿者忠弟，见八月丙戌，当考。
　　诏广南东西、湖南、江西路新置转运判官四员，盖缘岭表用兵，均漕挽之劳，非久制也，候在任满三年，具逐人劳绩取旨，罢不复置。寻又诏转运判官每因巡历，除本司牒委及依例点检刑狱钱谷盗贼等事外，如有废置利害及举劾移易官员，并与转运使同共施行。此据会要，去年六月始置运判。初诏正月八日，后诏乃四月九日，今并附此。
　　庚戌，诏馆阁官已尝为知州者，自今与提点刑狱。
　　又诏西川去朝廷远，州县官吏如有贪滥苛刻、庸懦疾病，以害民妨务者，其令转运、提点刑狱司体量以闻。
