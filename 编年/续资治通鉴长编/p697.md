<!-- { "loadSidebar": true } -->
　　是日，十七日甲辰，此据御集。诏执政官同诣韩绛第别绛，绛以翌日西征也。吕大防与绛建攻守二议：其一，止绝岁赐，以所费金帛及汰去疲兵衣粮分给诸帅，别募奇兵骁将，伺其闲择利深入，破荡城寨，招收部落。如西贼大举，众寡不敌，则勿与交战，俟贼退兵散，预约□□馽路，闲道设伏，邀其归路；其二，严为守备，贼至则坚壁清野，退则出奇兵邀击，或乘虚攻略以为牵制，速报□□馽路出兵救援以解敌围。又言：「兵不精，将不勇，求以胜敌，自古未有。为今计莫若选募兵将，尽其智力。汉之名将，多以良家子从军。晋马隆出救凉州，不用州郡旧兵，于京师立标简募，自旦至日中，得三千余人，深入转战千里之外，遂能破敌立功，此募兵之效也。汉鲁奇以偏将军应募先登，唐娄师德以御史应募为猛士，此募将之效也。」
　　及绛至陕西，即募强劫贼盗及亡命罪人为奇兵，又分番汉兵为七军，以知原州种古、知环州种诊、环庆路都监任怀政、知保安军景思立、知青涧城种谔、知德顺军周永清、秦凤路都钤辖向宝分领之。大防言：「自来屯兵不分战守，置将不别能否，一遇敌人入境，则帅臣往往自拥精兵，不问堪战与否，好功者惟知生事而不顾方略，偷安者惟务苟且而无节制。今定差七将，番汉军马，以行扰击牵制之策。用兵之始，诸帅尚循故态，则必致误事。乞惟听宣抚司统制，则事归一体矣。」又言：「诸帅臣偷安避事，咸乐招怀而惮攻讨，此特未之思耳。今朝廷已绝岁赐，又断和市，此二者是绝贼之大命，理须必争，我必先为之计以挫其谋。且星居鸟散，不能常聚，点兵数千，动须累日，敌之所短也；建营列戍，一二万之众旦夕可集者，我之所长也。分路置帅，举一路将兵，除防守外不满二万者，我之所短也；率数十万众专向一路，以多击少者，敌之所长也。异时尝以我之所短而抗敌之所长，所以屡败。今七将并出，伺其未集，便行扰击；彼若聚兵击我一处，则六处牵制，一处坚壁，使敌防救不暇。制敌之命，无出于此，然后招怀，无所不可矣。」吕大防建议，并据行状详录，当求韩绛别传及事迹参订删修。
　　乙巳，御崇政殿策贤良方正，又策试武举人。
　　诏曾公亮诸子依韩琦例推恩。遂以比部员外郎孝□为秘阁校理，殿中丞孝宗、右赞善大夫孝纯并迁官。
　　崇文院校书唐垧编修三司令式及诸司库务条例。
　　戊申，御崇政殿试武举人骑射。
　　遣殿中丞陈世修乘驿同京西、淮南农田水利司官经度陈、颍州八丈沟故迹以闻。初，世修言：「陈州项城县界蔡河东岸有八丈沟故迹，或断或续，迤逦东去，由颍及寿，绵□三百五十余里。乞因其故道量加浚治，完复大江、次河、射虎【六】、流龙、百尺等处陂塘，导水行沟中，棋布灌溉，俾数百里地复为稻田，则其利百倍。」乃画图来上。于是，上谕世修言：「陈、许闲地势正合作水田，甚善。」又令早应副世修事。王安石曰：「世修言引水事即可试，但言八丈沟新河事宜，俟一精于水事人同相度可也。向时八丈沟，止为邓艾当时不赖蔡河漕运，得并水东下，故能大兴水田。其后蔡河分其水漕运，水不可并，故沟未可议。今蔡河新修闸，无所用水，即水可并而沟可复古迹矣。」故有是命。河渠志无此事。
　　上批：「三司使未到阙；副使三人，一人差出，一人未到，止有傅尧俞一人。计省事遽，可速选差官权。」遂诏天章阁待制李师中兼权发遣三司使。
　　己酉，诏枢密都承旨、副都承旨见枢密使、副使如合门使礼，置治所，添给直兵，令枢密院条奏施行。先是，李评除承旨，文彦博不礼之，诏史院检讨故事，史院奏以止载班着职事，不见接遇仪范，故特有是诏。八月己卯、丙戌，九月乙未。
　　诏转对官所言有可行者，特加甄銟。此据司马光日记。
　　庚戌，司马光登对，乞许州及留台，上曰：「必得许州乎？」光曰：「臣安敢必，但稍便乡里，即臣之幸也。」上曰：「西京如何？」光曰：「恐非臣所能了，若朝廷差遣，又安敢辞。」因拜谢而退。先，命知河南府王陶知永兴军、知邓州吕诲知河南。诲敕既出，上收入禁中，盖将以河南授光也。
　　诏三司除在京合支用金帛外，应西川四路上供金帛及四路卖度僧牒钱所变转物，并截留陕西转运司，令相度于永兴或凤翔府桩以备边费，候见数可兑折，充将来起发往陕西银绢之数。
　　又诏开封府四厢许留使臣两员，分左右厢管勾，从韩维请也。先是，维奏近岁罢逐厢使臣四员，其浚渠、救火已委都水监等外，加检验钞札，打量界至、检定贼踪【七】及散贫民钱等劳冗事，若令所置京官躬亲，虑有妨阙，故有是诏。
　　辛亥，诏陕西宣抚使至本路，有吏民陈边防攻守利害、蕃夷情状可采用者，听施行讫奏。初八日诏可考。
　　枢密院言：「陕西诸路有投顺蕃汉人户，不以多少，宜令接纳【八】，厚加存恤，审辨奸诈，不令有复归之计。」从之，仍诏：「须耕种地土、赈济钱粮、犒赏之物，令宣抚使密戒诸路经度有备，先具可以安存之地以闻。河东路仿此。」
　　鄜延走马承受欧育言：「缘边监押官高，即寨主却为监押所压，人情不能相下，由是罕得和同。乞自今选有心力武干者充寨主，不以官资，并在监押之右。」从之。天圣四年二月可考。欧育已见八月一日。
　　壬子，太白昼见。
　　陕西宣抚判官、度支员外郎、直舍人院吕大防兼检正中书五房公事；太子中允、集贤校理曾布，宣抚司书写机密文字、秘书郎、集贤校理李清臣，大理寺丞李承之并充检正公事，布户房，清臣吏房，承之刑房，清臣、承之仍并改太子中允。布九月十四日除校理，四年二月八日都检正。
　　太常博士、集贤校理孙洙同知谏院。
　　诏贤良方正等科太常博士、通判蜀州吕陶升一任，与堂除；太庙斋郎张绘堂除判、司、主簿或尉。前台州司户参军孔文仲，令流内铨告示发赴单州团练推官本任。陶等皆中选而文仲策初在第三等。手诏：「制科『调』字号卷，详观其条对，大抵意尚流俗而后是非，又毁薄时政，援正先王之经而辄失义理。朝廷比设直言极谏之科，以开扩聪明来天下贤智之士者，岂非谓能以天下之情告上者谓之直言，人君有污德恶政而能忘其卑高之势以道争之谓之极谏者乎？以此人之学识恐不足收录以惑天下之观听，可再进呈。」而「调」字号乃文仲试卷也。于是，上读文仲试卷，至「专任德」，上曰：「德、刑不可偏，然救世亦有时而偏用，『乂用三德』是也。」王安石遂言周礼三典及伐管、蔡并商人髃饮事。上又读至「亨而后革」，安石曰：「革，巳日乃孚，革然后亨。若既亨，则安用革耶？」安石因言今文章之士不难得，有才智实识道理者至少。上以为识道理者殆未见其人。安石又论文仲，以为如范百禄以非濮王事合考官取高等尔。于是冯京意助文仲，上不听，故有是命。
　　是岁，举制科者五人，文仲所对策，指陈时病，语最切直。初考，宋敏求、蒲宗孟置第三等，上覆考，王珪、陈睦置第四等，详定韩维从初考。陶语亦稍直，绘记诵该博，钱勰文稍工，皆入第四等。侯溥称灾异皆天数，又用王安石洪范说，云：「肃时雨若非时雨顺之也，德如时雨耳。」觽皆恶其阿谀而黜之。维又奏勰文平缓，亦黜之。安石见文仲策，大恶之，密启于上，御批黜文仲。知通进银台司齐恢、孙固屡封还御批，维及陈荐、孙永皆求对，力言文仲不当黜，维章凡五上，略曰：「陛下无谓文仲一贱士耳黜之何伤，臣恐贤俊由此解体，忠良结舌，阿谀苟合之人将窥隙而进，为祸不细，愿改赐处分。」卒不听。文仲，延之子。陶及溥皆眉州人。勰，明逸从子也。张绘，不知何许人，登科记以为成都人，恐误。勰以国子博士举贤良，不中，除知尉氏县。此据本传，当考。
　　始，维等争言文仲不当黜，时会安石奉祠，上以手诏问之，安石答诏曰：「陛下患韩维辈出死力争文仲事，臣固疑其如此。文仲诬上不直以迎合考官不逞之意，若不如圣诏施行而用考官等第銟擢，则天下有识者必窃笑朝廷听察之不明，而疏远无知者谓陛下所为诚如文仲所言，而比周不逞之人更自以为得计，此臣不敢不奉行圣诏也。今韩维欲出死力争之，若陛下姑息从之，则人主之权坐为髃邪所夺，流俗更相扇动，后将无复可以施为。今流俗之人，务在朋党因循，而陛下每欲考功责实，考功责实，最害于朋党因循，则其欲挠陛下之权，固宜如此。陛下诚能深思熟计，以静重持之，俟其太甚，然后御之以典刑，则小人知畏而俗亦当渐变矣。其详，乞俟臣祠事罢入见奏论。」文仲竟坐黜。林希野史：「孔文仲对制策，悉及时事，切直无所回避，其语惊人。初考官宋敏求、蒲宗孟署三等上，覆考官王珪、陈睦畏避，止署四等，详定官王存、韩维定从初考。故事推恩当得京官签判，有怒其斥己者，自吕陶等皆推恩，惟文仲特黜，下流内铨遣还本任，中外大惊。既而召其弟武仲为直讲，辞不赴，怒者益甚；召其父延之为开封推官，畏不敢来，乞外郡，得越州。以盐课最亏，卢秉劾延之违背新法，已移宣州，特冲替。」按：希所云武仲、延之辞召事当考。
　　大理寺言，麟、府、丰州及堡寨官吏不申举修葺城橹、器甲及简选兵马等，当违制失公罪。诏知州、皇城使、嘉州防御使王庆民等管勾军马司，通判、寨主、监押凡四十人降官罚金有差。已而枢密副使冯京言：「臣昨为本路经略使，事无不总，而因循苟简，不能提振，以至上烦圣虑。望蚤降黜，使诸路帅臣明知朝廷重边事，虽一时无事罢去，后冒取名位者犹必行法，以厉偷堕不职之臣。」优诏释其罪。
　　癸丑，作东、西府以居执政官。此据新、旧记，当考详。四年九月二十六日府成。
　　翰林学士兼侍读学士、右谏议大夫、知制诰、史馆修撰司马光为端明殿学士兼翰林侍读学士、集贤殿修撰、知永兴军。先是，上欲以河南授光，王陶既有永兴之命，而薛向恶陶，乃荐光于上以代陶，陶为河南如故。及光辞，上谕光曰：光辞在十月十九日，今并书于此。「今委卿长安，边鄙动静皆以闻。」光曰：「臣守长安，安知边鄙？」上曰：「先帝时，王陶在长安，夏人犯大顺，赖陶得其实。」光曰：「陶耳目心力过人，臣不敢知职外事。」上曰：「本路民间利病当以闻。」光曰：「谨奉诏。」光言青苗、助役为陕西之患，上曰：「助役惟行京东、两浙耳。雇人充役，越州已行矣。」
