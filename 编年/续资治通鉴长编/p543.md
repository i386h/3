<!-- { "loadSidebar": true } -->
　　庚子，礼部尚书、平章事文彦博罢为吏部尚书、观文殿大学士、知许州。或言张尧佐，彦博父客也。彦博知益州贵妃有力焉，因风彦博织灯笼锦以进【二○】。贵妃服之，上惊顾曰：「何从得此？」妃正色曰：「文彦博所织也。彦博与妾父有旧，然妾乌能使之，特以陛下故尔。」上悦，自是意属彦博。及为参知政事，明镐讨王则未克，上甚忧之，语妃曰：「大臣无一人为国了事者【二一】，日日上殿何益。」妃密令人语彦博。翼日，彦博入对，乞身往破贼，上大喜。彦博至恩州十数日，贼果平，即军中拜相。议者谓彦博因镐以成功，其得相由妃力也。介既用是深诋彦博，虽坐远贬，彦博亦出。其事之有无，卒莫辨云。自张尧佐为彦博父客至彦博因明镐有功，皆据碧云騢。按邵氏见闻录云：仁宗尝幸贵妃合，见定州红萞器，怪问曰：「安得此？」妃以王拱辰所献为对。帝怒曰：「戒汝勿通臣僚馈遗，不听何也？」因击碎之【二二】。妃媿谢，良久乃已。妃又尝侍上元宴于端门，服所谓灯笼锦者，帝亦怪问，妃曰：「文彦博以陛下眷妾，故有是献。」上终不乐。其后唐介弹彦博，介虽以对上失礼远责，彦博亦出守，上盖两罢之也。或云：灯笼锦，乃彦博夫人遗妃，彦博不知也。介章及梅尧臣书窜诗过矣！
　　枢密使、户部侍郎庞籍，以本官为平章事、昭文馆大学士、监修国史。籍初入相，且独员，而遽为昭文馆大学士、监修国史，殊非故事也【二三】。户部侍郎、参知政事高若讷以本官充枢密使。按宋史宰相表作检校太傅、枢密使。
　　辛丑，枢密副使、给事中梁适为参知政事，翰林学士承旨兼端明殿学士、给事中、知诰制王尧臣为枢密副使。
　　起居舍人、知谏院□奎知密州。包拯奏乞留奎，且言唐介因弹大臣，并以中奎，诬惑天听。上曰：「介昨言奎、拯皆阴结文彦博，今观此奏，则非诬也。」
　　癸卯，赐郭固河役卒缗钱。
　　乙巳，上谓庞籍曰：「谏官、御史，必用忠厚淳直【二四】、通世务、明治体者，以革浮薄之弊。」籍既承圣谕，自是中书奉诏举台官，必以上语载敕中。
　　是月，史馆检讨司马光以时政记及起居注并不载元昊叛命、契丹遣使事，会庞籍监修国史，光请即枢密院追寻本末，自至史馆议之。修撰孙抃谓国恶不可书【二五】，其事遂寝。司马光以皇佑三年七月为史讨，十月改集校。此事不得其时，今附十月末。此据汪氏志。
　　十一月己酉，许州言保静节度使郭承佑卒。赠太尉，谥曰密。
　　辛亥，诏：「漳泉州、兴化军，自伪命以来，计丁出米甚重，或贫不能输，朕甚悯之。自今泉州、兴化军旧纳七斗五升者，主户与减二斗五升，客户减四斗五升；漳州纳八斗八升八合者，主户减三斗八升八合，客户减五斗八升八合，为定制。」初，庞籍为福建转运使，请罢漳、泉、兴化丁米、有司持不可。于是，籍为宰相，遂行之。
　　定州路安抚使司言，雄州、广信安肃军榷场北客市易【二六】，多私以铜钱出境，自今巡防人等，凡三告捕得所犯人者，并迁一资。从之。
　　壬子，诏文彦博遇大朝会许缀宰臣班。
　　乙丑，上谓宰臣曰：「诸路转运使、提点刑狱廨宇同在一州，非所以分部按举也。宜处别州，仍条巡察之令以付之。」
　　丙寅，诏翰林医官院，自今选年四十以上无过犯者，以三十二人为额，仍分三番入宿院中。寻又诏无得员外置医官。因谓辅臣曰：「医官愈人之疾，乃其职尔，而治后宫及宗室疾愈，辄侥幸以求迁，故条约之。」
　　置虔州安远、虔化县巡检各一员。
　　丁卯，判三司都磨勘司李徽之言，国家以火德王天下，火生于寅，王于午，太庙西向门宜毁去，以避申酉之位。上曰：「徽之家世儒臣，所言乃同巫祝，然事缘宗庙，亦当下太常、宗正寺详定以闻。」既而太常、宗正寺言，今太庙西偏门所以邀止车驾，而南向自有正门，徽之所请，事涉不经，不足采用。罢之。
　　辛未，李淑为龙图阁学士，落侍读。包拯言淑虽罢翰林学士，亦不可入侍经筵。故又黜之。
　　壬申，秦凤经略司言樊诸族首领阿裕尔等二十六人内附，并补本族指挥使。
　　乙亥，上谓辅臣曰：「江淮连年荒歉，如闻发运转运司惟务诛剥，以敷额为能，虽名和籴，实抑配尔。其减今年上供米百万。」因诏倚阁灾伤人户所输盐米。
　　知谏院包拯言：「臣闻天以五星为纬，人以五谷为命，五星紊于上，则灾异起于下，五谷绝于野，则盗贼兴于外。天之于人，上下相应，故天变于上，则人乱于下，是天人相与之际，甚可畏也。若变异上着，则恐惧修省以谢于下，年谷不登，则赈贷责己而恤其困，盖不使天有大变而民有饥色，则人获富寿而国享安宁矣。方今灾异之变尤甚，臣近已论列详矣。惟江、淮六路，连岁亢旱，民甚艰阻，流亡者比比皆是。朝廷昨遣使命安抚赈贷，以救其弊，而东南岁运上供米六百万石，近虽减一百万石，缘逐路租税尽已蠲复，则粮斛从何而出？未免州县配籴，以充其数，繇是民间所蓄悉输入官，民储已竭【二七】，配者未已，纵有米价，率无可籴。父子惶惶，相顾不救，老弱者死于沟壑，少壮者聚为强盗，不幸奸雄乘间而起，则不可制矣。当以何道而绥安之哉？且国家之患，未有不由此而致，可不熟虑乎！欲望圣慈特降指挥，应江、淮六路灾伤州县，凡是配籴及诸般科率，一切并与止绝，如敢故犯，并坐违制，庶几少释贫民倒垂之急。其上供米数若不敷原额，即候将来丰熟补填。仍令州县官吏多方擘画，赈济饥民，不得失所，兼委逐路提转专切提举，如不用心赈济，以致流亡及结成髃盗，即乞一例重行降黜。」
　　先是，河北饥，三司益增江、淮米以饷河北，及江、淮饥，有司责米数如常岁，度支副使梅挚奏裁之。挚五月癸酉已自度支副使除天章阁待制、陕西都漕，今附见。
　　十二月戊寅朔，诏环州向以风雹霜旱之灾，蕃部阙食，其贷弓箭手种粮。
　　庚辰，诏开封府，民有饥寒死于道路而无主者，官给钱葬之。
　　翰林天文院新作浑仪成，御撰浑仪总要十卷，论前代得失，已而留中不出。
　　戊子，中书言：「诸房人吏稽违案牒者，自来量行罚典，终未革心。欲籍其名氏，以轻重为差，其罚数多及情重者，取旨黜逐。」从之。堂吏上簿或始此。
　　庚寅，提点河北刑狱、祠部员外郎孙仲颖坐按部无状，降知登州。
　　癸巳，诏天下常平仓其依元籴价粜以济贫民，毋得收余利以希恩赏。
　　戊戌，资政殿学士□育知陕州。始，命育兼翰林侍读学士，育辞以疾，固请便郡。上谓近臣曰：「育刚正可用。但嫉恶太过耳，宜听其便。」因遣中使赐以禁中良药。不半岁，又徙汝州。实录作陕州。本传及欧阳修墓铭并作汝州。按育明年四月乃知汝州。今从实录。又按□育父待问，卒于皇佑二年十一月丙戌。此时才踰年。欧阳修墓铭云服除，误也。附传因之，正传已削去，今并不书。
　　先是，包拯还自陕西，言：「伏见近降敕命，陕西盐法【二八】且依范祥擘画通商放行【二九】，此诚国家大利。而中外臣僚不详本末，时有横议，所赖朝廷特与主张，兼祥见充本路提点刑狱，与转运司每常公事往来，或至违异，必恐不能协心以济，深属不便。欲望圣慈特许就除祥权本路转运副使，只理提点刑狱资序。所贵擘画盐法利害，计置沿边斛斗，事归一局，易为办集。」又言：「勘会祥新法，自皇佑元年正月至二年十二月终，共收见钱二百八十九万一千贯有零，比较旧法，二年计增钱五十一万六千贯有零。三年春季，又已收到见钱七十余万贯，兼籴到斛斗万数不少。缘陕西累岁丰熟，今秋又大稔，正当计置之际，况祥显著成效，可备驱策。欲望允臣前奏，特除祥本路转运副使，俾之一面制置解盐及将见钱收籴粮斛，庶沿边军储足备，又免向去入中，枉费榷货务见钱，经久之利，无便于此。」
　　而三司使田况亦请久任祥，使专其事。己亥，度支员外郎范祥为陕西转运副使，仍赐金紫服以宠之。赐服，据本志。
　　诏：「开封诸县，岁差八分人夫以开浚沟渠，颇为烦扰。自今凡有堙塞处，听所在人户自开浚，而官为检视之。」
　　庚子，诏文武官年七十已上未致仕者，更不考课迁官，其有功于国，有惠于民当加赏者勿拘。
　　辛丑，诏四方馆，自今减臣僚所进谢恩马价之半。又诏尚书刑部凡伪造公文，若印文已成而行用者，虽仿官司签押未圆，并依已成法罪之。
　　癸卯，契丹国母遣成德节度使左千牛卫上将军耶律照、卫尉卿荆诗言，契丹遣彰信节度使萧述、广州防御使□昌稷，来贺正旦。
　　甲辰，罢灾伤州军岁贡茶及果实诸物。
　　益州乡贡进士房庶为试校书郎。庶，成都人，宋祁尝上所著乐书补亡二卷，田况自蜀还，亦言其知音。既召赴阙，庶自言：「尝得古本汉志，云度起于黄钟之长，以子谷秬黍中者一黍之起，积一千二百黍之广，度之九十分，黄钟之长，一为一分。今文脱『之起积一千二百黍』八字，故自前世以来，累黍为尺以制律，是律生于尺，尺非起于黄钟也。且汉志『一为一分』者，盖九十分之一，后儒误以一黍为一分，其法非是。当以秬黍中者一千二百实管中，黍尽，得九十分，为黄钟之长，九寸加一以为尺，则律定矣。」
　　直秘阁范镇是之，乃为言曰：「李照以纵黍累尺【三○】，管空径三分，容黍千七百三十；胡瑗以横黍累尺，管容黍一千二百【三一】，而空径三分四厘六豪；是皆以尺生律，不合古法。今庶所言，实千二百黍于管，以为黄钟之长，就取三分以为空径，则无容受不合之差，校前二说为是【三二】。盖累黍为尺，始失之于隋书，当时议者以其容受不合，弃而不用。及隋平陈，得古乐器，高祖闻而叹曰：『华夏旧声也。』遂传用之。唐祖孝孙、张文收号称知音【三三】，亦不能更造尺律，止沿隋之古乐，制定声器。朝廷久以钟律未正，屡下诏书，博访髃议，冀有所获。今庶所言，以律生尺，诚觽论所不及，请如其法，试造尺律，更以古器参考，当得其真。」
　　乃诏王洙与镇同于修制所如庶说造律、尺、钥：律径三分，围九分，长九十分；钥径九分，深一寸；尺起黄钟之长加十分，而律容千二百黍。初，庶言太常乐高乐古乐五律，比律成，才下三律，以为今所用黍，非古所谓一稃二米黍也。尺比横黍所累者，长一寸四分。
