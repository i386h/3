<!-- { "loadSidebar": true } -->
　　甲寅，上谓辅臣曰：「卿等所上边防画一，先择可施行者十四事【五】，更与枢密院议之，恐事有未尽。」既而二府合奏可行之事凡十有四。其一，自来出战有功大小使臣未经升擢者，以功状次数稍多，或一次功状优异，及知名人作一等，余作一等，取旨升用，考其才实。二，停闲使臣、降配军员年六十以下，武艺及中等，精神不衰，令投状自陈，长吏试验，如堪战阵，保明以闻。三，令安抚、转运、提点刑狱、察访司各体验辖下将官人材智略，具缓急任驱策与否，内有才之人，差遣近下，可以升擢，及紧要闲慢合对换；文臣有勇略可为将官，不拘路分，并密以闻。四，近降度僧牒三百，与定州安抚司充训练义勇、保甲及募刺事人之费。其缘边州军宜并依定州例，量赐本钱出息，令钩致北人之能知其国事者，或质所爱，使探问敌中任事主兵人姓名、材能、性识、所管兵数、武艺强弱、屯泊处所、城垒大小、粮食多少及出兵道路，刺其的实，逐旋以闻。候到参互比较有实者，编类成书，准备照用。其边臣不能，使人到前后探事尤无实者，当移降。五，河阳别置水军五七指挥，造船习战，以备敌济渡者。六，既为坚壁之计，当有清野之法。逐县预以义勇、保甲附保甲丁口数，寓之籍中。本州岛密约计人数，至时，分入州城及大县，别为一籍，令司农寺依枢密院先降造丁产簿条约，一处编籍。七，北京城西偏带沙低薄，已检计立限修筑上下水关，其护关战桥并左右引手城未高坚，相度增筑，置楼橹守具。八，卫州大河之南，密接京畿，正当控御之地，其城至小，并黎阳城亦当要害，未能包山为固，并展拓修筑，缓急屯兵，防越轶之患。九，分屯兵马出战要害之处，并委察访使就与逐路安抚使等处置具防守事以闻。十，相度展拓城壕及增筑县城，缘城大人寡及城小人觽，于法皆在所不可守，宜先计度本州岛户口若干，除保县寨外，若干人保州；兵民除上城出战外，可容若干；若更外来人户，容之不尽，即展拓，毋令过大，致难防守。其当增筑县城等项，须逐州军更相照应，缘四路帅府分统州军，其势当如络桩之相通，缓急寇至，即候望相及，犄角相应，坚壁出战，皆合事机，而敌人腹背怀惧，其势自溃，如此修筑，即不枉用工力。十一，如遇有警，清野备敌，百姓般粮斛、薪刍、畜产，入保城垒，并合积畜守具及分擘部分。仓猝之际，常患措置无法，即须计度官私屋宇及空闲地，分配人户居住及安置所般之物，并内有人力不足，官为募人般运、寄纳、出给。如此之类，并应于守拒事件预为讲画，详古今法制，斟酌事宜，具条件以闻。十二，敌人出入道路，宜悉知之，先据地利安置营寨，开掘坑堑，示之以利，导令必趋。及可以设伏处，预知地形高下，水流所归，如壅决某水即可冲灌某处，若恐敌人用之，即就何处防守疏决或回避，并悉讲求画图以闻。十三，河北地利所出有限，从京那移钱物，多行籴买，即增起物价，而费本已多。宜拨粳米百万石封桩，每年于汴纲内支拨应副；仍令京东转运司据合上供或酒场剩钱，于有水路州军籴粟米、小豆，计舟车、步乘般往河北，合分往逐处收蓄。及于京西路沿蔡河州军亦赐籴本钱，计般运到京入汴，但算籴本、步乘，比本路常平籴价不贵即计置，□缘边籴买之数，可减扑物价，多蓄斛斗，以纾边计。其京东西路合计买事，专委官相度施行。诏皆行之。十四，河阳置水军不行，仍令枢密院于登州增招刀鱼战船兵，团结阅习，准备差使。
　　诏已选差教马军使臣，所有合教事艺，宜令曾孝□、张诚一同郝质、贾逵速详定闻奏。此据御集七十三卷七年九月十九日手札。教马军事自此始。实录不书，今追书之。熙宁十年九月庚午以后，至元丰六年二月戊申，并合参考。
　　诏置河东经略司勾当公事官一员，候边事宁息减罢，从经略使刘庠请也。庠又乞给钱二十万缗修缘边近里城及军器，诏察访司相度以闻。
　　检正中书五房公事李承之言：「三司帐案文字，焚烧几尽，外方人吏，因此折兑隐藏案检。乞下诸路，应熙宁五年后文帐案检，委州县画时监勒吏人检取，封印架阁，具道数申提举帐司。其吏人，各据所管主事文帐及案底簿书，开拆收拔名件，限三日。判使纽计分数，并具火势先后，申中书看详收救并烧失若干，量轻重赏罚；如敢隐藏，或故毁弃，即令点检申举，许人告，犯人以违制论，情理重者当刺配，告人给赏钱三百千。」从之。
　　诏：「三司点检编排帐目文字，具散失数及收救不足并申中书或枢密院，下诸司检录降下，中外奏闻。事关三司，未回报；并诸处承受三司指挥勘会事，未回申；虽已回申，未行下指挥，当结绝者：限五日申中书或枢密院，元申牒三司文字即一面申牒三司。以上并令本司置簿拘管，敢有隐落，以违制科罪。其应见行事，如未见条例，并审议施行。如事体稍大，申中书或枢密院。诸因三司火，文案不全，辄敢诈欺规图官私财物及增减功过，以违制论，计赃重者以枉法论。」
　　乙卯，知制诰、直学士院章惇权发遣三司使，诏惇选举判官，不为例。三司火，惇时判军器监，遽领所部兵役往救，上御楼问救火者谁，左右以惇对，上悦。
　　诏：「将作监检计三司地基，分布修盖，除副使、判官不置堂外，余修如故。买民居，增广地步。所用材木，令熙河采伐输运，委都转运使熊本、提点刑狱郑民宪管勾。」
　　诏权三司使、翰林学士兼侍读学士元绛落侍读学士，罢三司使；盐铁副使、户部郎中张问知虢州；判官、金部郎中李端卿，太常博士、秘阁校理韩忠彦，为军通判，并降一官；户部副使、太常少卿贾昌衡，度支副使、刑部郎中孙坦，其余判官、检法、提举帐、勾院等十二人，并罚铜三十斤；制置永兴秦凤路交子、司封郎中宋迪，监三司门、内侍殿头李世良，并夺两官勒停。初，迪来禀事于三司，而从者遗火于盐铁之废厅，遂燔三司，故迪坐免。绛等及责应救火官，令御史台劾罪以闻。
　　诏自今遇大燕，亲王、宗室、使相、枢密使副、宣徽使、三司使、驸马都尉，并于殿门外幕次赐酒食。旧制赐酒于集英殿后□廊，赐食于赐食厅，权发遣宣徽院□充奏其喧哗，故改之。
　　丙辰，知制诰沈括兼判军器监。代章惇也。
　　知同州、度支郎中赵瞻管勾陕西制置交子。瞻墓志可考。十八日宋迪制置，二十六日云不可行。
　　知潞州、雄武军留后郭逵知太原府。
　　清海军节度推官、监邕州填乃金坑邓辟为著作佐郎，以岁课得金为钱十万缗故也。后五年，又得金为钱十五万缗，迁太常博士。于是，广南西路经略安抚司言：「此坑产金至多，乞从本司举使臣二人为监押、巡检兼监坑，并先转一资。任满课额不亏，依横山寨使臣例。又增防守兵三百人。」从之。
　　募京西流民兴修功役，给钱粮，老、幼、疾病计口给米。
　　置熙州天庆观，岁度道士二人，给常住地三顷。
　　丁巳，诏职方员外郎、权发遣梓州路转运副使李竦与监当差遣；权知泸州、职方员外郎李曼勒停；梓夔路兵马钤辖、文思使张承佑，供备库副使孙仲达，各追两官勒停。坐泸州夷贼扰边，不能捍御也。六年四月六日，四人同勘。
　　己未，诏自今差武臣知州军，并降敕。
　　诏开封府界县灾伤及五分，权停睳阅保甲。
　　界河巡检都监、供备库副使郭寅降一官。寅应诏举习弓马使臣右班殿直张亮，亮自陈出于吏胥，素不习弓马，故责之。
　　辛酉，上批：「诸路常平钱谷，近年虽用陕西青苗法蕃息数不少，然七分以上，散在民间，若遇水旱须救济，及缓急朝廷移用，则卒难敛索。今诸路各灾伤，来年岁计极可虑，若不速处置，深恐州县不计已倚阁过数，接续不住给散，致令阙乏。宜速指挥诸路州县，据所管已支见在钱谷通数常留一半外，方得给散，其见有倚阁户，毋更给。」司马光记闻：苏□云：「内侍李宪既怨介甫罢其南征，乃言青苗钱为民害，上以内批罢之，介甫固执不可而止。先是，州县所敛青苗钱，使者督之，须散尽乃已，官无余蓄。至是，敕留五分，此宪发之也。」青苗止散一半【六】，乃七年九月二十六日指挥，与御集、实录同。记闻所记或误。当是李宪怒介甫沮其往熙州，故言此，介甫时去位，上因行宪言，苏□误以为罢南征也。南征乃介甫再入时事。本志云：上谓辅臣曰：「常平散钱收息，贱价粜谷【七】，各用其半，使二者如权衡之相依，不得偏重，则民受赐。」乃诏常平钱谷云云。此下与实录批语同，但甚略耳，今附注此。十七日上谕辅臣云云，可考。九年正月九日并二十二日及元丰元年闰正月【八】七日可参考。「常留一半」，九年正月二十二日又申言此，或司马光所闻「李宪发之」，实指此也。
　　诏置教阅武宁成都府、梓州路各两指挥，利州、夔州路各三指挥。时东兵之戍川峡者，已多还营故也。
　　诏永兴军路支折二钱二十万缗付秦凤等路转运司市粮草及推行交子本钱。既而交子无实钱，法不可行，遂罢。此墨本所书，朱本因之。九年正月【九】二十七日，乃罢行交子。今年六月二十六日，又九月十八日并二十一日，八年二月二十九日，九年正月二十七日，皆合参考。食货志云：既以皮公弼、熊本领交子事【一○】，又以内藏钱一百万缗【一一】假三司，遣市易吏行四路请买盐引，而三司又令秦凤、永兴盐钞骞以百八十万为额。并赵瞻墓志皆可考。
　　壬戌，赐皇第五子名□。
　　诏河北灾伤州军罢籴，仍令转运司具见管及所赐钱粮有无阙少以闻。先是，秦凤路转运司请于凤翔府斜谷置监，铸折二钱，都转运使蔡延庆言：「凤翔府郿县兼锡铜铸折二钱，皆脆恶，以铸当五、当十，宜可用。」诏皆罢之。此据食货志第六卷，不得其时，因本志附□中复、皮公弼等奏请前。按实录，八月戊辰，诏罢凤翔府郿县铸夹锡青铜折二钱，以钱成贯之辄碎也。今并入此。斜谷罢铸，或前已见，当存一去一。
