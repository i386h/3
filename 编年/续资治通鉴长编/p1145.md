<!-- { "loadSidebar": true } -->
　　诏科场推恩，依治平四年故事，正奏名进士诸科，吏部给敕诰优牒；特奏名，中书给敕诰优牒。熙宁中悉罢，今复之。
　　甲辰，诏门下侍郎章惇书受命宝，以「皇帝恭膺天命之宝」为文。
　　朝请郎、太府少卿宋彭年提点江南西路刑狱。
　　诏京东西路提点刑狱李宜之，体量都转运司收出剩减价、支预买钱及大秤炭亏、车户等。又诏□居厚、吕孝廉，并取勘。（二事并据政目，范纯粹奏议可考。）
　　诏御史中丞黄履，举堪充监察御史二员以闻。
　　河东节度使、守太师致仕文彦博言乞免两镇恩命，或以霈恩之行，止乞加臣食邑实封。从之。仍令学士院降诏。（四月十四日不许。）
　　诏：「知邵州关□保明到招纳芙蓉、石驿、浮诚等峒人户归明，其开路、采木、献田等有劳效者，凡三百三十二人，并转资赐钱帛有差。以新归顺蕃部伏哆为下班殿侍。」
　　丙午，资政殿大学士、兼侍读吕公着提举中太一宫兼集禧观。
　　河东转运提举司言，乞依威胜军奏，复置辽州，从之。
　　府界提点范峋、步军副都指挥使苗授、开封府推官王同老，坐京城西壁等壕河有开浅亏功，擅令人出备夫钱，等第罚金。（政目云：令开濠夫数工出钱三百文。）
　　是日酉时，地震，即止。
　　诏府界三路巡尉弓兵，并依保甲未行以前复置。（此据吕大防政目元年二月二日所书增入，乃八年五月十四日指挥也。）
　　戊申，诏：「举察福建路前差监察御史黄降，可改差比部员外郎宇文昌龄。其荆湖南路，就差举察江南西路监察御史陈次升兼领。」（四月十四日，差降及次升。五月四日，降改殿中。七月二日，张汝贤替昌龄。）
　　鄜延路经略司言擒获西界钤辖卧瓦哆，诏送江南羁管。
　　己酉，诏右仆射蔡确权领山陵使事，以王珪病故也【一三】。
　　庚戌，金紫光禄大夫、守尚书左仆射、兼门下侍郎岐国公王珪卒。辍视朝五日，初赠太尉，再赠太师，谥文恭。礼部言当举哀成服，诏以大行在殡，罢之。（罢成服在二十八日庚申，今并书。赐谥。孙觉有言，当检讨。）
　　珪自辅政至宰相，凡十六年，无所建明，守成而已。时号为「三旨宰相」，以其上殿进呈，云「取圣旨」；上可否讫，又云「领圣旨」；既退，谕禀事者，云「已得圣旨」故也。（旧传云：珪议论平恕，畏远权势，引拔贤俊，世莫知之。珪尝三荐张璪不用，珪曰：「璪果贤，陛下未尝用，以为不贤，谗也。臣恐士弗得进矣！臣为宰相，三荐贤，三不用，臣失职，请罢。」神宗喜曰：「宰相当如是，朕以试卿，卿德不回，朕复何虑？」珪为人□抑不忤，然至义理所在不可夺。神宗欲迁内侍李宪，珪奏：「非祖宗故事，陛下独不鉴汉、唐之乱乎？」神宗批旨付珪銟之，因令永为甲令，世世守之。自辅政至宰相十六年，终始不懈。旧传不知出谁手，盖多谀辞。新传虽削去「引拔贤俊，世莫知之」，犹存荐张璪事，不知珪果能办此否，已于璪参政时辨之。又削去「为人□抑不忤，然至义理所在不可夺」，犹存迁李宪事，不知神宗欲迁宪何官而珪争不可，永为甲令，又不知是何等事也。章惇作珪挽词，亦载罢宪内职，由珪及惇奏请，恐珪及惇未必敢拂神宗意，其后姑借此以迎合太皇太后耳！宪罢内职事，亦已辨之，当考。神宗亲札，御集又弗编入，不得不疑耳。三旨宰相，据鲜于绰传信记。绰又载珪数事，今附见于此，更俟参详修入。绰云：「二府中无土地祠，而每位有不动尊佛堂，盖天王也。大抵京师官府多塑天王，如开封□院之类皆如此。王禹玉在两府凡十余年薨，后有轻薄子戏为挽词，有『东府自来无土地，直须正授不须权』，盖谓此也。其全篇云：『太师赠诰子孙煎，身后无名只有钱。喏喏佞翻王特进，孜孜留得宋昭宣。栏干井上休言戏，政事堂中不记年。东府自来无土地，直须正授不须权。』太师，禹玉赠官。元丰末，经顾命，子孙陈乞，皆援韩忠献例，故有『子孙煎』之句。王特进，谓介甫；宋昭宣，用臣也。『栏干井戏』，传者谓亲党有劝乞出者，禹玉云：『井子上栏干，不是作剧处。』轻薄子为此诗，纳于献纸赠箱中，达之王氏子孙，追寻不复知其谁何。投牒开封，乞根治，府尹出榜，立赏告捉，竟不获。而诗因此大播。有疑『说诨话』张山人为之者，府尹呼诘之，山人□吟曰：『此非某所能。某寻常只是鼓合聚市井小人戏笑，那里做得他恁地鴲题。』府官为之哄笑。」又云：「禹玉自熙宁中拜相，神宗聪明睿智以临臣下，新法百度已就，禹玉无所建明，但守成而已。执政日久，人有干差遣者，每唯喏之而实无荐引也。时人为之语云：『禹玉禹玉！精神满腹。除却脱空，十相具足。』又谓之三旨宰相云。」）
　　诏奉议郎、吏部员外郎文及【一四】，直龙图阁、知同州。承事郎、将作监主簿文永世，候寺监丞有阙差。及、永世皆彦博子，以彦博乞免两镇节度使，故有是命。郎官除职自及始。
　　枢密院言：「中书省已得旨，应今年正月九日赦前冲替人，系事理重者减为稍重，稍重者减为稍轻，及差替者，便与差遣。本院欲应武臣任六等差遣见降者未牵复本等人，如该正月九日并三月一日赦，每赦与复一等，仍令刑部检举。」从之。
　　诏修京城使臣五十七员，可罢四十七员。（此据政目十八日事。）
　　癸丑，尚书省奏：「刑部言合叙用人年七十以上者，各乞除叙法所得名目致仕。内赃罪人仍不再叙，未复旧官人愿未叙者，听。」从之。
　　龙赐州及监州知州彭允宗等四人，各遣人修贡。
　　丙辰，正奏名进士刘逵等五百七十五人，特奏名八百四十七人，并释褐。武举进士三十九人，并赐袍笏银带。逵，随州人也。（政目于五月六日书「放进士焦蹈以下。」登科记焦蹈第一人，刘逵乃第二人，不知何故焦蹈独不释褐。逵与倪直候，注越州青州判官、推官，在七月二十三日，今并附此。）
　　刑部言赵喾等坐父世居尝谋不轨，除名、停降、锁闭，就增屋居之。
　　环庆路经略司蕃部巡检贝威等领兵入西界，至贺罗原与贼战，有蕃弓箭手岁尾、昌移，获西界宥州正监军、伪驸马□厥嵬名，其人乃任事酋首，乞优赏之。诏岁尾、昌移各转三资，赐绢五十匹。（四月甲申，当考。）
　　荆湖北路钤辖转运司言，辰州江外生蛮覃仕稳等，乞纳土归明，望许依辰州熊嚱所申事理招纳。诏荆湖北路不得妄有招纳，致生边事。
　　正议大夫新知杭州吕公孺为龙图阁直学士、知郓州。
　　正议大夫、户部侍郎李定，承议郎、给事中、兼侍讲蔡卞，奉议郎、起居舍人朱服，各降一官。坐知贡举日，开宝贡院遗火。权知开封府蔡京、判官胡及、推官李士良，各罚铜八斤。坐救火延烧寺，延及人口，虽会赦，特责之也。
　　戊午，通议大夫、尚书右仆射、兼中书侍郎蔡确守左仆射、兼门下侍郎。通议大夫、知枢密院事韩缜守右仆射兼中书侍郎。殿中侍御史黄降言缜不堪大用，乞罢之，不报。（降言据苏辙明年闰二月六日疏附见，当考。吕本中杂说：神宗上僊，王珪病薨，蔡确迁左仆射。宣仁问确：「右仆射阙，谁合做？确对曰：「以即今班序论之，即知枢密院事韩缜合做。若以祖宗故事论之，则东厅参政合做。」东厅参政，即今门下侍郎章惇也。宣仁识确语意主惇，因曰：「且只依今班序。」于是锁院宣制，知枢密院韩缜迁右仆射。神宗素轻韩缜，及签书枢密院曾孝□丁母忧，去位已久，孝□为安石所厚，上方恶安石，恐安石之党复挽孝□还旧物，遽从中批龙图阁直学士韩缜同知枢密院事。宣仁亦素不喜缜，及蔡确力主章惇，遂相缜矣。论者谓：「缜，神宗所不喜，而神宗时作执政，宣仁不喜，而宣仁时为宰相。通塞迟久，皆有命也。」）
　　通议大夫、门下侍郎章惇知枢密院。
　　资政殿学士、通议大夫司马光录门下侍郎。
