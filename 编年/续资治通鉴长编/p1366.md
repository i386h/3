<!-- { "loadSidebar": true } -->
　　臣窃观前史，伏见仁宗在位四十余年，屡下诏书，约束臣下干求内降【一四】，令中书、枢密院：「如内降与臣僚迁官及差遣者，并具条执奏以闻，推劾干请之人，明正其罪。下御史台、阁门牓谕，仍着为法。」丁宁恳至，出于诚心，当时髃臣，亦每以禁止内降为言，辄见纳用。故一时朝廷号为肃清，虽闲有干请而不能亏损圣政者，上下维持之力也。大抵人情苟务便私，乐于侥幸，此门一开，浸淫不止，始自一二，至于三四，至于五六，渐无纪极，则国家名器繇此轻矣，朝廷百度繇此隳矣。其源至小，流弊至大，此臣之所大惧，不得不为陛下极言之也。且朝廷爵禄有限，人之私欲无穷，苟不持之以公，因缘请托，将至于不胜其烦，陛下亦将厌之矣。
　　伏望圣明不以臣言为狂妄，试加省察。若有人材可用，或联近亲，出自圣意欲与恩泽者，自可明谕辅臣，度其所宜，公行除授。其余一切禁止，无得私请，仍诏辅臣：「如有内降与臣僚迁官及差遣者，并执奏以闻，推勘干请之人，明正其罪，下合门、御史台劾奏以闻。」常加觉察，牓谕朝堂，使人人明知上意如此，则圣德日新，朝无爉政，邪枉之门塞，公正之路开，远继祖宗之明，下为子孙之法，万世称颂，以为口实，岂惟天下幸甚，实社稷无疆之福也。臣备位侍从，以论思为职，窃有所怀，不敢隐默，谨并录上仁宗朝缘内降戒饬诏书事迹凡八条，别为一通，伏乞置座右，少助省览。僭易冒闻，或赦或诛，惟陛下裁择。（天圣九年十月，诏曰：「朕遵列圣之谋，荷慈宸之教，于兹八载。虽致小康，而缙绅之门，名节罔励，致台文之上奏，谓吏议之不容。矜劳者掠己以近名，希进者行险以徼宠，诋诬执政，干挠有司。分屏翰者，或奏请之靡厌；主按察者，或□纵之为德。贪而无耻，始务营私；老而非材，曾不知退。繇廉耻之未饬，致风化之靡醇。临朝以思，于朕何望？用稽彝训，申儆髃伦。苟少冒于官箴，将自投于公宪，布告遐迩，体朕意焉。」初，侍御史知杂事刘随言：「近年内外庶官多营求内降，公行请托，至有涕泗上前，以希恩泽者。请指其事，以申戒之。」故降是诏。明道二年四月，诏：「比来臣僚、宗室，外戚、命妇，多以进献为名，干祈恩泽。自今非旧例，一切罢之。凡表奏毋得缘亲戚投进禁中，或有传宣，令有司实封覆奏。内批改官及与差遣，未得即行，委中书、枢密院审取处分。天下毋得创修寺观。所进干元节香合及仙仪并停，惟功德表疏，听附驿以闻。例有赐者，令内东门司取旨。」康定元年十月，诏：「如内降指挥与臣僚迁官及差遣者，并令中书、枢密院具条执奏以闻。」庆历四年十二月，谏官余靖言：「太常博士王翼西京按事回，上殿求假章服，请自今臣僚入对，有辄求恩泽者，令有司劾其罪。」从之。庆历六年四月，权御史中丞张方平言：「中书、枢密院比岁以来除授，多预批圣旨【一五】，俟半年或一二年后与转官或改职。且迁除之体，率有常规，若因劳应赏，擢之不次，孰曰不然？事出侥幸，纵赊岁月，难厌髃议。譬之贾人交易于市，作为契券，立期待偿【一六】，非惟滋长滥恩，实亦有亏治体。请自今文武官辄援前比而希迁改者，并明行责降。」从之。皇佑二年九月，赐中书、门下诏曰：「朕躬庶政之机，持大公之柄，而比有憸幸，肆兴妄图，或违理觊恩，或负罪希贷，率求内出，闲亦奉行。蠹政亏风，莫斯为甚。虽屡颁于诏约，曾未绝于私祈。兼虑臣庶之家、贵要之列，交通请托，巧诈营为，阴致货赇，密输珍玩，夤缘结纳，侵挠权纲。矧宗祀之涓成，属祥厘之均被，嘉与中外，绌此非邪，勉于自新，以底至治。自今内降指挥，仰中书、枢密院并所承受官司执奏，毋得施行。敢以货赂结托贵近者，令谏官、御史劾奏之。」先是，上谓辅臣曰：「比有贵戚、近习夤缘请托，以图内降，虽颇抑绝，然未免时有侵挠。可于赦文中禁止之，庶澄清宿弊，示信天下。」辅臣等对曰：「陛下躬行大祀，以新庶政，开至公之路，杜私谒之蹊，实天下幸甚。然载之赦条，恐未尽圣意。」上乃别为手诏，与赦同降。嘉佑二年八月，知谏院陈升之言：「比日内降营求恩赏者多，虽许执奏，而有司时有奉行。自今请令中书、枢密院推劾，以正干请之罪。」从之。嘉佑二年十月【一七】，镇海军节度观察留后李璋罚铜二十斤【一八】。初，璋求内降转官，而为知谏院陈升之引近诏奏劾也。）
　　注　　释
　　【一】程颐原作「程顺熙」，据本书卷四一○五月丁未条、卷四一一五月丁巳条改。下同。
　　【二】杨国宝原作「杨国贤」，据阁本、本书同右诸条及本条下文改。
　　【三】赴环庆州界沿边城寨「寨」原作「塞」，据阁本改。
　　【四】兼曾选择骁勇蕃骑往西界收捉得生口「曾」原作「会」，据阁本改。
　　【五】又牧地久在民间耕佃「佃」原作「田」，据阁本改。
　　【六】程节为湖北运判在二年八月「运」原作「通」，据阁本及本条正文改。
　　【七】除在京通用法不以赦降原减条「降」原作「除」，据阁本改。
　　【八】在官乐于因循「在官」二字原倒，据阁本乙正。
　　【九】却恐诱引别生觊望「觊」原作「观」，据阁本及范忠宣公奏议卷下论不当授鬼章陪戎校尉改。
　　【一○】开封府界及三京准此「京」原作「省」，据阁本及宋会要刑法五之二八改。
　　【一一】杨绬宝「绬」原作「怀」，据阁本改。
　　【一二】马传正阁本作「马传庆」。
　　【一三】蒙陛下误加拔擢「拔」原作「披」，据阁本改。
　　【一四】约束臣下干求内降「臣」原作「三」，据阁本、活字本改。
　　【一五】多预批圣旨「预」原作「须」，据阁本及本书卷一五八四月己卯条改。
　　【一六】立期待偿「偿」原作「价」，据本书同右条改。
　　【一七】嘉佑二年十月「十」原作「正」，据本书卷一八六十月庚午条改。
　　【一八】镇海军节度观察留后李璋罚铜二十斤「二」原作「三」，据本书同右条改。
续资治通鉴长编
卷四百十四
卷四百十四
　　起讫时间 起哲宗元佑三年九月尽其月
　　卷　　名 续资治通鉴长编卷四百十四
　　帝　　号 宋哲宗
　　年　　号 元佑三年（戊辰，1088）
　　全　　文
　　九月丁未，给太医局教授杨文蔚假，令往南京视太子太保致仕张方平疾，中书侍郎刘挚为之请也。
　　枢密院言府界累年灾伤，夏田又多不熟，虽今方秋成，缘民力未甚□舒，乞诏开封府保甲特免今年秋冬教。从之。
　　户部言泸州江安县夷税户，自来不曾差役，自第三等以上愿依旧输役钱，仍从汉户单丁法减半，第四等以下并免。从之。
　　戊申，翰林学士兼侍读苏轼言：
　　臣今日迩英进读宝训，及雍熙、淳化闲事，太宗皇帝每见时和岁丰，雨雪应时，辄喜不自胜，举酒以属髃臣。又是日荧惑与日同度，太史奏言当旱，既而雨足岁丰。臣读至此，因进言水旱虽天数，然人君修德，可以转灾为福，故宋景公一言，荧惑退三舍。元丰八年荧惑守心，逆行犯房，又逆而西垂，欲犯氐，氐四星，后妃之象也。方是时，二圣在位，发政施仁，惟恐不及，臣视荧惑退舍甚速，如有所畏，不敢复西，以此知天人之应，捷于影响。太宗皇帝亲致太平，而每遇丰年，若获非常之福，喜乐如此，岂非水旱不作，自是朝廷难得之事乎？书曰：『天聪明自我民聪明。』匹夫匹妇有不获其所，犹能致水旱，而况政令之失，小及一方，大及四海，其为灾沴，理在不疑。自二圣嗣位，于今四年，恭俭慈孝，至仁至公，可谓尽矣。而四年之中，非水则旱，日月薄蚀，五星相凌，淫雨大雪，常寒久阴之类，殆无虚月，此岂盛德之报也哉！臣愚无知，窃谓陛下身修而政未修，故监司、守令多不得人，百姓失职而无所告诉，谣怨上达，以伤阴阳之和。所以致此者，皆由朝廷赏罚不明，举措不当之咎也。臣请略而言之：
　　去年熙河诸将力战以获鬼章，此奇功也，故增秩赐金。泾原诸将闭门自守，使贼大掠而去，若涉无人之境，此罪人也，亦增秩赐金。赏罚如此，何以使人？广东妖贼岑探反，围新州，差将官童政救之，政贼杀平民数千【一】，其害甚于岑探。朝廷使江西提刑傅燮体量其事，燮畏避权势，归罪于新州官吏，又言新州官吏却有守城之功，乞以功过相除。愚弄上下，有同儿戏，然卒不问。岑探聚众结谋，经年乃发，而所部官吏茫不觉知，使一方赤子肝脑涂地，然亦止于薄罚。童政凶狡贪残，非一日之积，而监司乃令将兵讨贼，以致数千人无辜就死，亦止降一差遣。（二月二十八日乙巳，童政坐擅杀六千余人处斩，不知轼何故云止降一差遣，当考。）近日温杲诱杀平民十九人，噃酷之状所不忍闻，而杲止于降官监当。蔡州捕盗吏卒亦杀平民一家五六人，皆妇女无辜，屠割形体以为丈夫首级，欲以请赏，而守倅不按，监司不问，以至臣僚上言，及行下本路，乃云杀时可与不可辨认。白日杀人，不辨男女，岂有此理？乃是预为凶人开苟免之路。事如此者非一，臣不敢尽言，特举其甚者耳。如此不过恩庇得无状小人十数人，正使此等歌咏爱戴，不知有何补益。而纪纲颓弛，偷惰成风，则千万人受其害，此得为仁乎？大抵为国要在分别是非，以行赏罚，然后善人有所恃赖，平人有所告诉。若不穷究曲直，惟务两平，则君子无告，小人得志，天下之乱可坐而待。此臣所谓赏罚不公之咎也。
