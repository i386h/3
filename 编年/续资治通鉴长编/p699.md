<!-- { "loadSidebar": true } -->
　　先是，绛欲就用铎为河东转运使，王安石不可。既而上亦欲用之，曰：「铎检点城壁器械事甚仔细。」安石曰：「朝廷遣铎往点检，仔细乃其职分。铎处置常平事极乖，见方被劾，岂可复迁擢。」上曰：「须以诸军通计【六】，岂可专为常平一事黜陟人？」安石曰：「臣但见铎处置常平事乖方可黜，即未见铎措诸它事可陟。陛下似未察臣用意，臣岂以议立常平法，遂欲端以常平事黜陟人？常平法于天下事特万分之一，臣所以事陛下，非以议立常平一法为事业也。陛下似未察臣用意。」安石尝进所著洪范传，上手诏答之，及奏事罢，因留身谢。上曰：「曾公亮年老且去，朕方以天下事倚卿，卿不得谓朕不知卿。」九月十三日，公亮已罢。安石复为上言铎事曰：「今内外同为苟且，慢法玩令，其治之不可不急【七】。若方以慢法玩令被劾即迁擢，人何所忌惮！为天下如医方，若寒时虽纯服乌头、附子、硫磺，不为过热；热时虽纯服大黄、朴硝不为过寒。陛下当察时病所在而劝沮，其缓急不可以不应病也。」上乃不用铎。于是绛出使陕西，因请徙铎，上既从绛请，又以手札促铎赴任。促铎赴任，按御集在三年十一月十二日；铎初以权知曹州除河东宪，在二年八月初八日，今并书。洪范传或于此附见一二，九月壬子亦可附。
　　知桂州潘夙言：「主管邕州溪峒文字蒋圣俞，近到任，即建白欲取交趾，恐致生事。乞改授圣俞广南东路差遣。」从之。三月末，王安石云云可考。
　　乙亥，韩绛乞差著作佐郎吕大忠等赴宣抚司，以备提举义勇。从之。绛乞差驾部员外郎马堒、秘书丞刘拱、殿中丞乐涣及大忠凡四人，据明年五月四日罢分教义勇所辟凡八人，此盖未全。今鎫削去，止存大忠姓名。明年五月四日鎫罢八人者。
　　绛又言：「今将义勇分为七路：鄜、延、丹、坊为一路【八】，邠、宁、环、庆为一路，泾、原、仪、渭为一路，秦、陇为一路，陕解同、河中府为一路，阶成凤州、凤翔府为一路，干耀华、永兴军为一路。逐年将一州之数，分为四番，缘边四路十四州，每年秋冬各用一番屯戍，近里三路十二州军，即令依此立定番次。未得逐年差发，遇本处阙少正兵，即得勾抽或那往次边守戍。」从之。当秋季者自八月一日，当冬季者自十月下旬，各须满三个月日放回，周则复始，仍将季分底换差发。时以西贼作过多在春、秋，当冬季者改作春季，自正月十五日至三月终放回。义勇分路，据会要在十二月，今并书，或移见十一月五日。七月八日，蔡挺五番事可考。
　　丙子，敕：「工部郎中、直龙图阁、知庆州李复圭，擅兴甲兵，讨荡羌境，致戎夷畔乱，扰我塞陲，种落凋荒，膏于原野。可责授检校工部郎中、保静军节度副使，不签书本州岛公事。」
　　先是，御史知杂事谢景温言：「西羌扰边，环庆城堡皆被其害，缘复圭邀功生事，致一路之人，坐受涂炭。窃闻复圭自为统帅以来，数行剽掠，偏师二十余出，遂使西人怨愤，举国内侵，士卒死伤，边民流离，皆复圭所致。昨诏鞫于河中府，既又闻贷其罪，如此则朝廷之法不行，边臣得以自恣，为生民之害，非细故也。夫王者之师，信义为本。向使复圭虽有克捷之功，而失信义，犹不足取，而况轻敌损威、伤财害民如此之甚乎！乞下宣抚使韩绛体量致寇之因，考核伤夷之数，重行黜责【九】，以警边藩。」时已下本路体量，既至而有是责。此据墨史。新、旧纪鎫书复圭以擅兴罢。
　　韩绛上章乞赦复圭，诏答曰：「复圭才智虽有足尚者，但此举类多欺诈，以致鱼肉生民，杀戮将校，职其从来，皆复圭之故。省所论奏，朕再三思之，未克从所请，深谅忠诚，当体朕意。」此据神宗宝训。
　　御史台言：「奉诏定夺秀州军事判官李定所生母亡，当与不当追服。看详：庶子为父后，如嫡母存，为所生母服缌麻三月，仍解官申心丧。若不为父后，为所生母持齐衰三年，正服而禫。今以流内铨并淮南转运司取定亲邻人状称：『定乃仇氏所生，仇氏亡日，定未尝申乞解官持心丧，止是当年称父八十九岁，迎侍不便，乞在家侍养。』即未见定为仇氏所生，解官持心丧。今定乃言：『仇氏亡日，有乡人私告曰定之所生母。定请于父，父曰非汝所生母。当日以不得父命，而又有乡人私告之语，缘此自疑，遂不欲仕，止解官侍养，名虽侍养，实行心丧之制。』然定复有此自疑为说，即是当日未有果决。缘心丧之制，本系孝子之情，若当日未明仇氏为所生，既无母子之恩，何缘乃行心制？今转运司据乡邻人称，定实仇氏所生，益明合依礼制，追服缌麻三月，解官心丧三年。如定称实非仇氏所生，牵合再有辞说，乞自朝廷别作施行。」诏：「定改太子中允。其邻人李肇等称仇氏是定所生母，令淮南转运司勒令分晰的确，照验以闻。」要录云：既而知杂谢景温言：「定常言李肇乃嘉佑七年僦居之邻，难以取信。检会定元状称，有乡人私告定是仇氏所生。但使定供乡人姓名，令转运司根究，必见情状。于是诏淮南转运使取问乡人的实事状以闻。」十一月五日，谢景温云云。
　　太常博士陈箴为西上合门副使、知钦州。续诏箴权广南西路钤辖，邕州驻札。续诏据会要。御集一百五十一卷，枢密院奏：差西上合门副使、知钦州陈箴往广南西路经略司，与潘夙及转运司同共体量相度公事了日，未审令自赍赴阙，为复商量了，且具状入递奏闻？御批：如有须合面陈说事件，即令赴阙。熙宁三年十一月十五日下。医学温杲奏处置交趾事，御批：所说极有可采，宜速相度闻奏。熙宁三年十一月十五日进呈讫，温杲差往广西同陈箴勾当公事，因甚至今未与付身文字【一○】，可只今勘会，仍札与令到彼每事与陈箴商议。熙宁三年十一月日下。司马光日记：十一月十三日，押班李若愚广西勾当公事，交趾叛将有率觽来降者，若愚曰：「此不可受，可以遥决，不必往彼也。」二十一日，太博陈箴换西合副使、知彬州【一一】，李若愚更不知广西，只令箴体量边事。四年三月二十二日，王安石日录：上不欲用陈箴为邕州，以与萧注不相下。余以为注陵之，故致此。上欲以箴知钦州。前一日，南厅议移桂州经略于邕州，恐交趾反侧，且俟交趾入贡，乃议移经略。今日以苏缄知邕州，上许之。按陈箴知钦州乃三年十月二十日，恐日录误编排，当考。
　　判延州郭逵言：「延州西路都巡检贾翊等入西界，与贼战有功，应赏。」诏：「优等使臣迁一官，仍减二年磨勘，第一等使臣并蕃官、副都军主、殿侍、大将军各迁一资；第二等、第三等减磨勘年有差。」
　　详定编敕所言：「嘉佑删定编敕官以二年为任，五年为两任。乞自今应删定官每月各修敕十条送详定官。如二年内了当，不计月日，鎫理两任。如有拖滞，虽过二年，亦理一任。」从之。此据会要三年十月十九日所书增入，二年五月十七日、三年七月二十二日可考。
　　戊寅，以宰臣陈升之母卒，辍视朝。诏升之母归葬润州，差内臣一员缘路管勾，归葬所须，鎫从官给。
　　韩绛言：「近诏陕西转运司体量本路通判、知县，若加精选，黜免必多；候朝廷差填，不惟阙官日久，兼恐常调未必得人。乞令监司于本路待阙得替，并近下资序官内择材连名奏举，便令权摄，支与本任俸给。到任治状可取，即充正官。」从之。
　　枢密院言，诸路走马承受、使臣，春秋赴阙，止于经略安抚司取索管下城寨平安状进呈。诏河东、陕西，令亲诣城寨取索，所至留一日，不得饮宴。着为令。
　　诏太平、常州茶盐酒税矾务，增京朝官一员同监。从发运司请也。
　　己卯，前知秦州、右司郎中、天章阁待制李师中落天章阁待制，降授度支郎中、知舒州；秦凤路都钤辖、皇城使、带御器械向宝落带御器械，为本路钤辖；著作佐郎王韶降授保平军节度推官，依旧提举秦州西路蕃部及市易司。
　　初，遣王克臣、李若愚按师中及韶所论市易利害及闲田顷亩，克臣等奏与师中协。朝廷疑其不然，复下沈起，起奏：「韶所说荒地，不见的实处，虽实有之，然于今未可检踏召人耕种，恐西蕃诸族见如此兴置，以为朝廷招安首领，各授以官职、料钱，令献纳地土。人情惊疑，则于招安之计，大有所害。欲乞权罢垦田之议，俟招安诸蕃各已信服，人情通顺，然后为之未晚。」于是侍御史知篮事谢景温言：「近闻起体量甘谷城弓箭手地稍多，乞候边事稍宁日根括施行。缘韶元奏，自渭源城至成纪县沿河良田不耕者万顷，乞择膏腴者千顷，岁取三十万斛济边储。今甘谷城去渭水远，非韶昔所指之处。乃以此为名，避当日欺妄之罪。昨克臣、若愚尝奏无此闲田，窦舜卿亦称但打量闲田一顷四十三亩，与起所奏，各有异同。而起亦徇韶之情，妄以它田为解，附下罔上。乞降韶元状，遣推直官一人往体量，就推劾如有矫伪，重行谴责。」御史薛昌朝亦言：「韶妄进狂谋，邀功生事。今起体量，多与克臣等不同，兼起妄指甘谷城地【一二】附会韶言，乞以师中前后所上文字【一三】，及克臣、起等节次体量事状，付有司推勘，各正其罪。」时中书谓起未尝指甘谷城地通作韶所言地之数，而师中、宝前在秦州【一四】，稽留朝旨，奏报反复。宝与韶更相论奏，各有曲直，韶以妄指闲田，特有是责。其后知秦州韩缜按视，乃言实有古渭寨弓箭手未请空地四千余顷，乃复韶官如故。复官在四年六月二十三日，其本末见彼。旧纪书：知秦州李师中奏报反复，害王韶功，落天章阁待制，以度支郎中知舒州。新纪削去，其削去，非也。
　　工部郎中、直史馆李寿朋，太常博士、集贤校理、同知谏院孙洙，鎫兼直舍人院。集贤校理邓绾同知谏院。
　　诏翰林学士、户部侍郎兼侍读、集贤殿修撰范镇落翰林学士，依前户部侍郎致仕。
　　先是，镇奏乞致仕曰：「臣近举苏轼谏官，蒙御史劾奏；又举孔文仲应制科，蒙下流内铨，告谕令归本任。职臣之故，上累圣德，下累贤才，臣无面颜复齿班列，望除臣致仕，仍不转官，以赎轼贩盐诬妄之罪，及文仲对策切直之过。」不报。
