<!-- { "loadSidebar": true } -->
　　丙辰，命马军副都指挥使、武安留后郭承佑为澶州修河部署。戊午，加建武节度使。庚申，即以承佑权知澶州，寻又加殿前副都指挥使。迁殿副乃是月癸未，今并书。
　　辛酉，权发遣户部判官、屯田员外郎燕度同知澶州、兼管勾修河事。
　　甲子，命翰林学士宋祁、入内都知张永和往商胡埽视决河及覆计工料。
　　注　　释
　　【一】度又素被轻□之名「轻□」原作「轻媚」，据宋本、宋撮要本及编年录卷五改。
　　【二】兼翰林侍读学士「翰林」下原有「院」字，据同上两本及宋史全文卷八下删。
　　【三】今秋赋有期「赋」原作「试」，据同上两本及宋会要选举三之三一改。
　　【四】苟试官别无请托「苟」原作「即」，据宋本、宋撮要本、阁本及同上宋会要改。
　　【五】唐人程试诗赋「试」原作「式」，据同上诸本及同上书改。
　　【六】实恐后来省试「实」原作「又」，据宋本、宋撮要本及同上宋会要改。
　　【七】镇定二路「镇」原作「真」，据阁本及宋史卷一九六兵志改。
　　【八】更置甫新「置」原作「制」，据阁本及同上宋史改。
　　【九】实录于七年八月乙丑先书析河北为四路「实」原作「宝」，据阁本、活字本改。
　　【一○】治与乱不相远「远」原作「进」，据宋本、宋撮要本、阁本改。
　　【一一】不无搜慝之臣「搜」原作「奸」，据宋本、宋撮要本改。
　　【一二】而使之不能害理者「使之不能」，原作「不能使之」，据同上二本乙正。
　　【一三】冒名教之所弃而无疑「无」原作「不」，据同上二本及长编纪事本末卷三七夏竦事迹、宋史全文卷八下改。
　　【一四】以逞贪恣「恣」原作「欲」，据宋本、宋撮要本、阁本改。
　　【一五】皆用清议改除「改」原作「收」，据同上诸本改。
　　【一六】故具载之「故」上原有「今」字，据同上诸本删。
　　【一七】刑部郎中向传式为太常少卿「传式」原作「傅式」。按宋史卷二八二向敏中传，子传正、传式、传亮、传师、传范，「傅」当为「传」之误，今据改。下文同改。
　　【一八】七月辛丑载河东议「丑」原作「酉」，据宋本、宋撮要本及本书上文小字注、长编纪事本末卷四五钱币改。
　　【一九】数十人邀走马承受诉「数十人」，宋史卷二九二郑戬传「十」作「千」，疑是。
续资治通鉴长编
卷一百六十五
卷一百六十五
　　起讫时间 起仁宗庆历八年八月尽是年十二月
　　卷　　名 续资治通鉴长编卷一百六十五
　　帝　　号 宋仁宗
　　年　　号 庆历八年（戊子，1048）
　　全　　文
　　八月壬申，宣政使、梓州观察使、入内都知王守忠为景福殿使，以修祭器有劳也，仍给两使留后俸。
　　御史何郯言：「今日伏闻降敕命以昭宣使王守忠修祭器劳效，特除景福殿使，仍赐节度观察留后月俸。臣始初风闻内批指挥，止授守忠宣庆使，次日闻授节度观察留后。今虽节度观察留后之命不行，仍以月给赐之，复迁改使名。劳浅赏重，中外之议，颇不为允。夫爵位之设，所以待劳臣而劝忠义，故赏之厚薄，视功之大小，归乎不虚授而已。至于举一职、领一事有所干济，盖人臣戮力之常分也。以常分而受赏典，已为过矣。赏又厚焉，适足以启侥幸之源也。且守忠之掌修祭器，亦人臣领一事戮力之常尔。然陛下重宗庙之事以报其劳，自昭宣使超授宣庆使，恩銟之行，不过不薄，适其中也。而守忠曾不满望，仍要君命。夫以小劳职分之常，而所求犹如此过当，则后来有冒矢石捍边鄙之臣，果有显效，则将何爵赏以称其意焉！况内臣领遥郡，祖宗之制，止于观察使。然非积劳，未尝妄授。今守忠虽不授两使留后，而得给其禄，人情所希，皆起于渐，既得其禄，必欲其官，若又从之，是何位之不可求也。夫事戒其始，末犹不禁，况不戒焉，则弊将横流矣，其王守忠欲乞只依元降指挥，授以宣庆使，所有两使留后俸料，亦乞罢给。陛下如欲优示宠待，则乞厚以金帛赐之，足为恩假。至于爵禄公器，不可轻授，授之不滥，则朝廷纪纲，庶可存焉。臣以空疏，获备耳目，遇事即言，固无忌讳，伏望圣明特赐省纳。」实录：庆历七年八月己巳，昭宣使、梓州观察使、入内都知王守忠为景福使。其年十二月壬子，又书昭宣使、梓州观察使、入内都知王守忠为宣政使。守忠八月已除景福殿使，不应十二月仍带昭宣使。然则八月之除必误。或盖尝命守忠而守忠不拜，故十二月更拜宣政使。守忠本传云：崇政殿卫士窃发，以捕贼功授景福殿使，固辞曰：「宫省慢防，罪在臣等，不敢承命。」明年，复以命之。然七年八月，卫士犹未窃发，本传误也。大率本传载守忠事殊不详，当以何郯奏议为正。
　　丁丑，殿前副都指挥使、宁远节度使许怀德知亳州，落管军。翰林学士、兼端明殿学士、右谏议大夫、知制诰、史馆修撰张方平，右谏议大夫、权御史中丞杨察，兵部员外郎、兼侍御史知杂事张□，祠部员外郎、集贤校理、知许州韩综，并落职。方平知滁州，察知信州，□知濠州，综知袁州。开封府判官、司勋员外郎种世材夺两官，勒停。户部判官、祠部员外郎、集贤校理杨仪夺三官，责授邵州别驾。仪之妻富氏，程文昌妻之从姊也，以故仪与文昌交私。文昌叔守顗为人讼冒名买中牟死马务，文昌请于仪，而持简者误达知开封县杨日就，日就告发之，命翰林学士钱明逸、知制诰吕公绰鞫其事。而怀德故从妹有别产在阳翟县，以无子，籍入官。怀德因文昌从仪乞书祷综，欲妄认同姓产【一】。书至而转运使已徙狱于他州【二】，综坐不时以闻。守顗尝詈人，而世材听仪之请，辄贷之。又□为判官日，文昌母诬家婢置药羹中【三】，而□未尝追辨其事。方平坐尝托仪市女口，察坐知开封失察举。然察、□皆去官，而方平法不应得罪，特贬之。方平不应得罪，此依实录本文。按何郯劾方平，则犹以此责为轻。今附郯奏议于后。
　　御史何郯独言：「方平顷为中丞，当纠正官邪，猥与仪交私，托市女仆，未尝与直。而女仆随身衣装，自直百千，皆仪所办。虽契约有三十千之数，而仪实未尝领，贪污情状，岂不晓然。今虽落职，独以谏议大夫知滁州，于方平何损？况方平资性奸回，附下罔上，其名又已着闻，不宜更为两省要官。欲乞改授一闲慢官，斥之远方，免污清近。」不报。
　　察为御史中丞，论事无所避。会诏举御史，建言：「台属供奉殿中，巡纠不法，必得通古今治乱良直之臣。今举格太密，公坐细故，皆置不取，恐英伟之士，或有所遗。」何郯以论事不得实，中书问状。察又言：「御史，故事许风闻，纵所言不当，自系朝廷采择。今以疑似之间，遽被诘问，臣恐台谏官畏懦缄默，非所以广言路也。」又数以言忤宰相陈执中【四】，故坐小法与□俱黜。
　　其后监察御史建阳陈旭数言□宜在朝廷，上曰：「吾非不知□贤，然言词不择轻重。」旭请其事，上曰：「顷论张尧佐事，云『陛下勤身克己，欲致太平，奈何以一妇人坏之乎？』」旭曰：「此乃忠直之言，人臣所难也。」上曰：「□又论杨怀敏，云怀敏苟得志，所为不减刘季述。何至于此！」旭曰：□志在去恶，言之不激，则圣意不回，亦不可深罪也。」此据司马光记闻，云□自知杂左迁润州，陈旭为言。按□初责濠州，明年八月，乃徙润州。又以旭为谏官。按旭以八年九月为御史，皇佑元年六月迁言事御史，十二月乃为司谏。当□徙润州时，旭但为言事御史，未为谏官也。□以皇佑元年八月即润州加集撰，二年六月，迁待制、知庆州。
　　资政殿学士、知陕州□育上言：「先王凝旒黈纩，不欲闻见人之过失。有犯宪典，即属之有司，按文处断，情可矜者，犹或特从□宥。如此，则恩归主上，而法在有司。人被诛殛，死亦无憾。祖宗以来，不许刑狱司状外求罪，是以人人自安。近传三司判官杨仪下狱，自御史台移劾都亭驿，械缚过市，万目随之，咸共惊骇，不测为何等大狱。及闻案具，乃止坐请求常事，非有枉法赃贿。又传所断罪名，法不至此，而出朝廷特旨。恐非恩归主上，法在有司之意也。且仪身预朝行，职居馆阁，任事省府，使有大罪，虽加诛斩，自有宪章。苟不然者，一旦至此，使士大夫不胜其辱，下民轻视其上，非所以养廉耻，示敦厚也。自古刑狱滋彰之时，诛家灭族，冤枉大半，大抵雷霆方震，人莫敢言，有司以深就深，各图自免，或因而为利，以希进取，使君恩不得下达，人情不得上通，感伤至和，灾变百出。陛下为四海爱戴之主，忽使道路之口，纷纷窃议，朝廷之士，人人自危，此臣所以深为陛下痛惜之也。若仪罪未断，臣不敢言，今事已往，且无救解之嫌，止祈圣神此后详审庶事，无轻置诏狱，具按之上，自非情涉巨蠹，且从有司论谳，不必法外重行。如此，足以安人心，静风俗，养廉耻，召和平，天下之幸也。」
　　戊寅，诏益、利、梓、夔四路钤辖并转运使察所部官吏弛慢贪虐者以闻。时枢密院言两川累岁丰稔，如闻官吏安此无事，怠于辑绥，恐奸民缘起而盗也。
　　庚辰，太常丞、直集贤院、同修起居注李绚为契丹国母生辰使，如京副使、兼合门通事舍人李珣副之。度支判官、太常博士、集贤校理何中立为契丹生辰使，内殿承制、合门祗候郑余懿副之。工部郎中、判度支勾院李仲偃为契丹国母正旦使，左侍禁、合门祗候孙世京副之。司勋郎中、判理欠凭由司李永德为契丹正旦使，左侍禁、合门祗候康遵度副之。既而绚辞不行，改命祠部员外郎、集贤校理、同修起居注胡宿。仲偃，景孙。
　　辛巳，盐铁副使、兵部员外郎仲简为工部郎中、河东转运使。简奉使过陕西，谒知州□育，御马者不由戟门而入，简怒，举马棰击之流血【五】。育具以奏，上面诘简，简不能对，故出之。简两为河东漕，前自陕州徙，后自省副出，传误以后事为前事，今改之。
　　判大名贾昌朝请下京东州军兴葺黄河旧堤，引水东流，渐复故道，然后并塞横□、商胡二口，永为大利。诏待制以上并台谏官亟详定利害以闻。
　　甲申，宋祁、张永和等言：商胡水口，见阔五百五十七步，用工一千四十一万六千八百日，役兵夫一十万四千一百六十八人，可百日而毕。诏付详定所。
　　乙酉，诏河北转运使及濒河诸州官未满三年者，毋得代移。
　　己丑，以河北、京东西水灾，罢秋燕。
