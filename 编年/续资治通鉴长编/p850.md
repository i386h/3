<!-- { "loadSidebar": true } -->
　　是月，诏张方平归宣徽院供职，罢知青州。先是，方平与滕甫易任，方平又辞。上问方平：「祖宗御敌之策孰长？」方平曰：「太祖不勤远略，如夏州李彝兴、灵武冯晖、河西折御卿，皆因其酋豪【三一】，许以世袭，故边圉无事。董遵诲捍环州，郭进守西山，李汉超保关南，皆十余年，优其禄赐，□其文法，而少遣兵。诸将财力丰而威令行，间谍精审，吏士用命，贼所入辄先知，并兵御之，战无不克，故以十五万人而获百万之用。终太祖之世，边鄙不耸，天下安乐。及太宗平并州，欲遂取燕蓟，自是岁有契丹之虞，曹彬、刘廷让【三二】、傅潜等数十战，各亡士卒十余万。又内徙李彝兴、冯晖之族。继迁之变，三边皆扰，而朝廷始旰食矣。真宗之初，赵德明纳款，及澶渊之克，遂与契丹盟，至今人不识兵革，可谓盛德大业。祖宗之事，大略如此，亦可以鉴矣。近岁边臣建开拓之议，皆行险徼幸之人，欲以天下安危，试之一掷，事成则身蒙其利，不成则陛下任其患，不可听也。」上曰：「庆历以来，卿知之乎？元昊初臣，何以待之？」方平曰：「臣时为学士，誓诏封册，皆臣所草。」具言本末，上惊曰：「尔时已为学士，可谓旧德矣。」因及契丹事，上问：「萧禧将复来，敌意安在？」方平曰：「敌自与中国通好，安于豢养，吏士骄惰，实不欲用兵。昔萧英、刘六符来，仁宗命二府置酒殿庐，与语，英颇泄其情，六符数目之，英归，竟以此得罪。今禧黠人，愿如故事，令大臣与议，无屈帝尊，与彼交口。」上曰：「朕念庆历再和之后，中国不复为善后之备，故修戎事为应兵耳。」方平曰：「应兵者，兵祸之已成者也。消变于未成，善之善者也。」又问河东地界，方平曰：「嘉佑二年，敌使萧扈尝言之，朝廷讨论之详，命馆伴王洙诘之，扈不能对，录其条目，付扈以归。」因以□上之。诏方平归宣徽院供职，实录无日月，苏轼铭方平墓云：方平每辞去，上辄迁延之，三易其期，遂诏方平归院。亦不记是何时。按御集，方平罢知青州，依旧宣徽使，乃八年正月二十二日事。又按方平新、旧传，因辞青州得对，面进英宗立神宗手诏十五字，遂有是命。今并附此。墓铭乃不载进手诏事，似为方平隐此，然本传载方平自陈徙南京过阙，上欲除方平宣徽使，留京师，王安石不可。按安石以七年四月罢相，方平十月徙南京过阙，此时安石不在相位，本传误也。安石言方平不可留京师，实三年正月未除陈州以前事。苏辙龙川略志云：予从张安道判南都【三三】，闻契丹遣泛使求河东界上地，宰相王安石谓咫尺地不足惜，朝廷方置河北诸将，后取之不难。及北使至，上亲临轩，谕之曰：「此小事，即指挥边吏分画。」使者大喜，出告人曰：「上许我矣。」有司欲与之辨，卒莫能得。予闻之，以问安道，安道曰：「昔在庆历中，契丹遣刘六符等来议和亲，未至。燕人有梁济世为雄州谍者，尝以诗书教契丹公卿子弟，先得其国书本以献。仁宗性畏慎【三四】。时吕许公为相【三五】，奏曰：『蕃国求和亲，汉、唐所不免，徐议定以答之者耳，无深忧也。』仁宗深以为然。及六符至殿，上读书如平时，无所问。六符失色，咨嗟出，至殿外幄次曰：『事已漏矣。』由此有司与之评议，无甚难也。今两朝地界，犬牙相入，非朝廷所详。若以实答之，一付边臣议定以闻，边臣以疆埸为职事，敢不尽力，而其可否尚在朝廷，事莫便于此，何必面与之决？」按萧禧初以七年三月十九日来，此时方平实在陈州，未除南京。禧再以八年三月八日来，此时方平实在宣徽院供职。与辙言此事，当是七年在陈州时；及是冬还朝，上闻禧当复来【三六】，因问方平，方平遂具以白上也。或方平既白上，后在南方更与辙追说旧事耳。方平所论，盖专与王安石相反，故详记之。陈师道谈丛云：故事，岁赐契丹金缯服器，召二府观焉。熙宁中，张文定公以宣徽使与召，觽谓天子修贡为辱，而陛下神武，可一战胜也。公独曰：「陛下谓宋与契丹凡几战，胜负几何，两府八公皆莫知也。」神宗以问公，公曰：「宋与契丹大小八十一战，惟张齐贤太原之战才一胜耳。陛下视和与战，孰便？」上善之。按师道所云当考，姑附注此，或当修入正文，更详之。
　　丙辰，知郢州、太常博士、监察御史里行唐淑问乞解官寻医，从之。此必有故，而淑问本传略不载此，当考。
　　以御侍朱氏为才人。
　　诏黄河向着堤岸榆柳，自今不许采伐。后又诏虽水退背堤岸，亦禁采伐。初，大名府修城，伐河堤林木为用，都水监丞程昉以为言，故禁之。
　　丁巳，诏大宗正司，具嘉佑七年自濮安懿王邸从先帝入内，不曾经治平二年特旨转官宗室人数以闻。于是，右羽林军大将军、卫州团练使仲騑领汝州防御使，汉州团练使仲伋领沂州防御使，昭州团练使仲浚领解州防御使，楚州团练使仲越领华州防御使，贺州团练使仲迁领登州防御使。仲騑等五人迁官，在二月十三日，今并书之。
　　权永兴军等路转运使皮公弼言：「交子之法，以方寸之纸飞钱致远，然不积钱为本，亦不能以空文行。今商、虢、鄜、耀、红崖、清远铁冶所收极广、苟即冶更铸折二钱，岁除工费外，可得百万缗为交子本。」并上可行十二事。上批：「可如所乞，委公弼总制营办。」二月二日、二十九日，三月五日可考。食货志第六卷载公弼此奏，与实录并同。
　　戊午，镇南节度推官、中书户房习学公事徐禧为太子中允、馆阁校勘、权监察御史里行。
　　诏：「方农作时，雨雪颇足，流民所在，令州县晓告丁壮各归乡土，并听结保。经所属给粮，每程人米豆共一升，幼者半之，妇人准此，州县毋辄驱逐。」
　　同管勾外都水监丞程昉言，开滹沱、葫卢河直河淤田、系浮桥、回闭水继等部役官吏劳绩，别为三等，乞推恩。从之。朱本签贴云：部役赏功常事，法不当书，遂削去。新本仍存之，此可见程昉邀功生事也。四月十七日，当考。
　　己未，洮西缘边安抚司言：「去岁夏秋旱，羌户殍死者觽。自收复洮、河，羌人止知畏威，而未识朝廷之惠。今此饥歉，若官为糜粥，赈其饥急，计米一升可给三人，则百石当济三千人矣。自二月尽五月，给米千五百石，费不多而惠极博。」上批：「依奏。速令经略安抚司指挥相度，于蕃市聚集之地给散，如数少即量增之。」
　　交趾郡王李干德表言，恩情州首领麻泰溢是本道定边州人，移住恩情，今改称侬善美，与其属七百余人逃过省地，乞根问。先是，广南西路经略使沈起言：「知恩情州侬善美与其家属等六百余人归明至七源州。臣勘会侬善美等，旧系省地七源州管下村峒，往年为交趾侵取，改为恩情州。以赋役诛求烦苦来归，不纳，必为交趾所戮。」诏听归明，厚加存恤。至是，干德以为言，乃诏广西路经略司勘会牒报，赐干德诏不许。赐诏语不许，据交趾王传。
　　又诏秦凤等路提举买马监牧司，相度起发马纲合住月及所住月如何养饲，具利害以闻。
　　又诏去年灾伤流移户请过常平钱谷，检按实系全户流移者，未得责同保人代输，候归业日取旨，仍总具诸县逃户数以闻。
　　庚申，诏前泉州惠安县主簿辛有仪与注合入官，管勾河南府中岳庙一任，仍给本官俸。以有仪罢任，至南剑州遇溪水涨，全家溺死故也。
　　权知睦州□安世言：「杭、苏、秀州发遣归顺下吉州蛮人商大、商九等十户于臣州，给以绝户田，五口者一顷。缘蛮人暴露寖久，多有寒饥，虽给山地使之开垦，未有地利，又无邻里借助，乞更给口食半年。仍乞诸路蛮人请佃，未系耕作收成之月，从给田后更支口食准此。」从之。
　　辛酉，诏大理寺丞景思谊免勒停，赎铜四十斤，不为例。思谊坐知春州失入人死，当赎铜三十斤、勒停，上以思谊两兄皆战没，母老无兼侍故也。
　　诏河北诸将下兵马见有差出在诸处屯驻守把者，可责立日限，令以不系将下人疾速代归本将训练。此据御集。
　　赐景灵宫使、昭德节度使、兼侍中曹佾朝阳门外飞猛第一空营修建佛寺。从所乞也。御集。
　　是月，雨木冰。实录系之乙卯。
　　注　　释
　　【一】春正月「正」字原脱，据阁本、活字本及宋史全文卷一二、编年纲目卷二○补。
　　【二】郴州「郴」原作「柳」，据阁本及长编纪事本末卷六五郑侠贬黜改。
　　【三】决配沙门岛「门」字原脱，据本书卷二七五熙宁九年五月戊午条补。
　　【四】侠事因琥案劾「案」原作「妄」，据阁本及长编纪事本末卷六五郑侠贬黜改。
　　【五】润甫「甫」字原脱，据同上书及涑水纪闻卷一六补。
　　【六】台官皆不得归家「家」字原脱，据同上二书补。
　　【七】朱本签贴云「云」下原衍「云」字，据阁本删。
　　【八】侠素师事王雱「师」字原脱，据涑水纪闻卷一六补。
　　【九】子必以其草示我「草」原作「章」，据同上书改。
　　【一○】延坐与啜茶「坐与」二字原倒，据同上书乙正。
　　【一一】克臣命长子公约「命」字原脱，据同上书及长编纪事本末卷六五郑侠贬黜补。
　　【一二】以三路流民之因「因」原作「困」，据阁本、活字本改。
　　【一三】臣乞问其人为学周公邪「人」原作「臣」，据阁本改。
　　【一四】治民祗惧「治民」与「祗惧」原倒，据尚书无逸乙正。
　　【一五】天灾地妖「妖」，西塘先生文集卷一十一月初一日状作「殃」。
　　【一六】忽见奉礼郎舒亶来搜衣橐「橐」原作「裳」，据阁本及下文改。
　　【一七】又得谏疏二帙「二」原作「乙」，据阁本及宋史卷三二一郑侠传改。
　　【一八】杨忠信郴州「杨」原作「阳」，「郴」原作「彬」，据阁本及长编纪事本末卷六五郑侠贬黜改。
　　【一九】灾伤五分以上「灾伤」二字原倒，据阁本及长编纪事本末卷七三手实乙正。
　　【二○】户令虽有手实之文「户令」原作「人户」，据阁本、活字本及宋史卷三三七范百禄传改。
　　【二一】据百禄旧传云「云」原作「又」，据阁本改。
　　【二二】早垂止罢「早」原作「旱」，据阁本、活字本及乐全集卷二六论手实状改。
　　【二三】乌蛮「乌」原作「鸟」，据阁本及宋史卷一九八兵志改。
　　【二四】今并入此「此」原作「上」，据阁本、活字本改。
　　【二五】王庭筠「庭」原作「廷」，据本书卷二六一熙宁八年三月丙申条、宋史卷二○○刑法志改。
　　【二六】仙游县君「仙」原作「山」，据阁本、活字本及涑水纪闻卷一六改。
