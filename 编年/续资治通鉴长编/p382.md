<!-- { "loadSidebar": true } -->
　　丙寅，诏转运使副、提点刑狱至所部百日，知州、通判一月，而部吏犯赃者，始坐失按举之罪。先是，监司、守倅亲事未浃日，而部吏犯赃者并连坐，故更着此条。
　　戊辰，秦凤部署司言，筚篥城蕃部唃畼波等内附，请补本族军主，从之。
　　知庆州、礼宾使张崇俊言：「知丰州王庆余之祖承美，本藏才族首领，自其归朝，于府州西北二百里建丰州，以承美为防御使，知蕃汉公事。藏才凡三十八族，在黑山前后，每岁自丰州赍锦袍、腰带、彩茶等往彼招诱，间将羊马入贡京师，其部族或有过则移报丰州，以蕃法处之。天圣初，承美死。其后，子孙虽相袭知丰州，然官不出侍禁、殿直，又多年少不习边事，而威望不振，以致藏才各置首领，而不常至丰州。且藏才族十余万觽，人马勇健，与昊贼世为仇。臣请选王氏族中有才干机略者优与除官，令知丰州，密遣人赍金帛并募斩昊贼敕，散与诸族，其势必能共力讨贼。又闻唃畼啰已发人马入西界，若更使藏才交攻之，是贼有腹背之患也。」从之。庆历元年七月，知丰州王余庆竟为元昊所杀，则是张崇俊之言讫不从也。实录云从之，恐误，当削此两字。
　　己巳，降武宁节度使王德用为右千牛卫上将军、知随州，仍特置判官一员。
　　初，德用既以孔道辅言罢知枢密院，而河东都转运使王沿又言德用尝令府州折继宣市马。至是，德用以马与券来上，乃市于商人，然犹用言者而再贬之。家人皆惶恐，而德用举止言色如平时，但不接宾客而已。
　　庚午，上谓宰臣张士逊曰：「帝王之明在择人，辨邪正，则天下无不治矣。」士逊对曰：「知人则哲，惟帝其难之。若选用得材，又邪正分别，尧、舜不易此道也。」
　　先是，盗杀其党，不自言而获者，旧止坐杖六十。时知庐州王质辄论杀之。大理寺援旧比，驳以为非是。质曰：「盗杀其徒，自首者原之。所以疑坏其党，且许之自新，此法意也。今杀人取赀，而捕获。贷之，岂法意乎？」数上疏，不报。判大理寺杜曾言：「髃盗自相屠害，初因并取其财，或以强凌弱，而罪止杖六十。故为盗者肆行剽劫，第杀其党一人，则虽就执，皆可以自免。惠养奸恶，恐非法意，请付有司议。」朝廷以方劾庐州官吏，曾不当因事请改法，降曾知密州。质寻亦罢庐州，监灵仙观。质监灵仙在十二月辛未。然论者以曾、质所言为得。
　　曾，雷泽人，尧臣子也。为吏，号知法，尝言：「国朝因唐大中制【二】：故杀，人虽已伤未死、已死更生，皆论如已杀。夫杀人者死，伤人者刑，先王不易之典。律惟谋杀已伤则绞，盖甚其处心积虑，阴致贼害尔。至于故杀，初无杀意，须其已死，乃有杀名。苟无杀名，而用杀法，则与谋杀孰辨？自大中之制行，不知杀几何人矣。请格勿用。」又言：「近世赦令，杀人已伤未死者，皆得原减，非律意。请伤者从律保辜法，死限内者论如已杀，勿赦。」皆着为令。
　　知原州、六宅使郭志高请部内募置弓箭手五千人，从之。
　　辛未，府州都孔目官、勾当府谷县折谏为三班借职。州境皆党项部落。故事，但以孔目官主县事，教练使为狱官。时知州折继宣所为多不法，谏又倚以为奸，转运司奏其事，朝廷不欲推罪，而补之以官。
　　甲戌，美人苗氏生皇子。
　　丙子，德音降三京囚罪一等，徒以下释之，赐诸军缗钱。
　　诏文武臣僚奏荐子孙授京官及补三班使臣者，年虽及格而未授差遣者毋得给俸。
　　又诏鄜延路骑兵阙马，听如广锐军例市之。
　　免河东、陕西流民所过渡钱。
　　丁丑，给皇子俸钱月二十万，春服绫绢各十匹，紫罗一匹、冬服绫十匹、挠五十两。
　　两川自夏至秋不雨，民大饥。庚辰，命起居舍人、知制诰韩琦为益利路体量安抚使，西染院副使、兼合门通事舍人王从益副之；户部副使、吏部员外郎蒋堂为梓夔路体量安抚使，左藏库副使、兼合门通事舍人夏元正副之。
　　初，帝用礼官议，祀高禖于郊，又以宋火德，制赤帝像于宫中，以祈皇子。已而苗美人有娠，见日在帐中，赤慐出于殿墀，又神光照庭。及皇子生，资质端硕，帝闻若神人告曰「最兴来」，因以为小字。辛巳，命参知政事王鬷以太牢报祠高禖。
　　乙酉，刑部员外郎、天章阁待制庞籍为契丹生辰使，内殿崇班、合门祗候杜赞副之；右正言、直集贤院、判都磨勘司王拱辰为正旦使，西京左藏库副使彭再问副之。
　　丙戌，诏后苑、龙图天章阁、延福宫等处，岁所收课利元系三司者，并还属之，仍出所贮金帛、缗钱各一万付左藏库。
　　九月甲午，以美人苗氏为昭容，俞氏为婕妤。
　　知府州、左藏库使、恩州刺史折继宣苛虐掊刻，种落嗟怨流移。乙未，责授继宣右监门卫将军、楚州都监，擢其弟继闵为西京作坊使、知府州。仍以敕牓慰谕军吏百姓，各令安集。已而复有讼继宣不法事者，再降为太子右清道率府副率。
　　御史中丞孔道辅性鲠挺特立，遇事弹劾无所阿避，出入风采肃然。及再执宪，权贵益惮之。
　　初，道辅迎其父里中，僦郭贽旧宅居之。有言于帝曰：「道辅家近太庙，出入传呼，非所以尊神。」即诏道辅它徙。殿中丞、集贤校理张宗古上言：「汉内史府在太庙堧中。国朝以来，庙垣下皆有官私第舍，请勿令道辅避。」帝曰：「若此，岂重宗庙乎！」丙申，诏宗古免劾，出通判莱州。道辅叹曰：「憸人之言入矣！」未几果出。宗古，宗彝弟也。
　　己亥，皇长女封福康公主，次女封崇庆公主，福康母曰苗昭容，崇庆母曰俞婕妤。初议封爵，下崇文院检讨典故，而王宗道、王洙等言：「唐制封公主，有以国名【三】，有以郡名，有以美名者。文皇女幼在宫中，已有晋阳之号，若明皇女封永穆、常芬、唐昌、太华，皆以美名。」乃诏用明皇故事。
　　诏益、梓、利、夔路募人入粟补三班借职及斋郎者，与免本户色役，其摄助教、长史、司马犯私罪杖，情轻者仍听赎。
　　壬寅，诏河北转运使自今并兼都大制置营田屯田事。
　　甲辰，斩伪环州刺史刘奇彻于都市。奇彻名重信，为元昊招诱延州属羌，而金明都监李士彬执送京师，遂斩之。
　　乙巳，上谕辅臣曰：「今言事者，或谮毁大臣，扬君过以钓虚名，不能补益时政，恐寖成俗，朕甚恶之。」张士逊对曰：「陛下洞察邪正，则憸讦之人宜自诫惧也。」
　　诏两川饥馑，百姓艰食，其盗贼劫廪谷非伤杀人者，并刺配五百里外牢城，为首及累犯盗者，配出川界，俟岁丰如旧。
　　庚戌，上谕辅臣曰：「京城比有古井，民间相传汲水可以愈疾，投纸可以验神。朕恶其惑觽，已令塞之。」张士逊对曰：「妖妄之事，诚不可滋长也。」
　　甲寅，秘书监、分司南京、管勾□州仙源县文宣王庙事孔勖为工部侍郎致仕，仍以其从孙国子监主簿、袭封文宣公、知仙源县宗愿兼管勾庙事。
　　丁巳，降知陇州、供备库使王守琪为潞州都监，坐擅配卒修城也。王守琪知陇州，不知在何时。据富弼疏云：河北巡检王守琪，捉杀得浊流寨溃散兵士三十人，自礼宾副使转供备库使，差知陇州。又按葛怀敏传云：怀敏知雄州，浊流寨兵叛，杀官吏溃去。怀敏发兵掩袭，尽诛其党。而怀敏以宝元二年五月自雍州徙仓州，然则王守琪差知陇州当在宝元元年或二年春也。
　　是月，太子中允、直集贤院富弼上疏曰：
　　窃闻去岁十二月赵元昊反，陛下召辅相于宴会，不容顷之间，辅相驰车马于康衢，殊乖坐镇之重。变起仓卒，事无准绳，觽皆谓之忽然，臣则知其有素。昔者元昊常劝德明勿事中朝，且谓所得俸赐只以自归，部落实繁，穷困颇甚，苟兹失觽，何以守邦，不若习练干戈，杜绝朝贡，小则恣行讨掠，大则侵夺封疆，上下俱丰，于我何恤。时德明以力未甚盛，不用其谋。岂有身自继立而不行其说邪！此元昊反状有素者一也。自与通好，略无猜情，门市不讥，商贩如织，纵其来往，盖示怀柔。然而迹稔则容奸，事久则生变。故我道路之出入，山川之险夷，邦政之臧否，国用之虚实，莫不周知而熟察。又比来放出宫女，任其所如，元昊重币市之，纳诸左右。不惟朝廷之事为其备详，至于宫禁之私亦所窥测。济以凶狡之性，贪欲之谋，岂顾守宗盟【四】，坐受羁制！此元昊反状有素者二也。西鄙地多带山，马能走险，瀚海弥远【五】，水泉不生，王旅欲征，军需不给。穷讨则遁匿，退保则袭追，以逗挠为困人之谋【六】，以迟久为匮财之计。元昊恃此艰险，得以猖狂。复知先朝加兵于我，而终弃灵、夏，况我强盛百倍往时，今若称兵，必能得志。此元昊反状有素者三也。朝廷累次遣使，元昊多不致恭，或故作滞留而不迎，或佯为□遽而见迫，或欲负扆而对，或欲专席而居。虽相见之初，暂御臣下之服，而送出之后，便具帝者之仪。盖久已称尊，成其骄态，忽下编于臣列，深耻见于国人，日讲异图，自求足志。此元昊反状有素者四也。顷年灵州屯戍军校郑美奔戎，德明用之持兵，朝廷终失灵武。元昊早蓄奸险，务收豪杰。故我举子不第，贫贱无归，如此数人，自投于彼。元昊或授以将帅，或任之公卿，推诚不疑，倚为谋主。彼数子者，既不得志于我，遂奔异域。观其决策背叛，发愤包藏，肯教元昊为顺乎，其效郑美必矣。此元昊反状有素者五也。西北相结，乱华为虞，自古闻之，于今见矣。顷者，元昊援契丹为亲，私自相通，共谋寇难，缓则指为声势，急则假其师徒，至有掎角为奇，首尾相应。彼若多作牵制，我则困于分张。盖先已结大敌之援，方敢立中原之敌。此元昊反状有素者六也。
　　是六者，岁月已久，中外共闻，而天子不得知，朝廷不为备，养成深患，遂至大骚。此乃两府大臣之罪也。臣今略举八条，止为戎事，未论其它。伏惟圣明详择。
