<!-- { "loadSidebar": true } -->
　　癸巳，诏河北东路转运司：「灾伤之民，失于披诉者，特于限外接状检放。河北义勇、保甲，以灾伤愿往他州、县逐熟者，以状言于县；丰岁关牒所往州、县令复业；其所过税钱，百以下并放。遣官于南熏、安上门置场，给流民米，人日二升，幼者半之。」时流民自北来者几三万人故也。
　　诏引进使、达州团练使王君万等十四人迁官有差。君万仍赐绢五百，官其亲属一人，例外加一资。皇城使、威州刺史康从领文州团练使，官其一子。内殿承制张之谏迁文思副使。赏讨荡洮州之功也。
　　右谏议大夫、集贤学士宋敏求上编修合门仪制十册。
　　签书镇宁军判官孙亶言：「真定府、邢洺磁相赵州流民经过澶州浮桥者日益多，其上三等户皆言惧为人攘夺，势不可居。欲令此数州通判、职官同令佐诣其乡，优加存□；如安存及千人以上，量赐奖擢。其第四等、五等欠青苗本息钱者，乞展限纳。流民所弃田，权召人佃，依逃田法以年分渐输纳。所欠青苗钱，候归集日施行。」从之，其安存流民酬奖，仍令立法以闻。
　　知延州赵□言：「奉诏以缘边旱灾，汉、蕃阙食，民将逃去，委臣劳徕，亟议安集之计。近缘边得雨，而民间阙种，汉、蕃弓箭手愿借官种者，各给小麦一石。及检视诸寨城壕不及丈尺者，和雇饥民兴修。边民所采木及卖牛马不售者，以官钱买之。汉、蕃户买马，可备战用者，优给其直。经略司、常平仓粮谷，并减价粜。」诏秦凤、熙河、泾原、环庆路经略司详□所奏，仿此措置，先具施行次第以闻。
　　永兴军路安抚司言，乞展限一月收诉灾伤状，河北东路提举司请除放第五等、中等以下役钱。并从之。
　　甲午，侍御史知杂事张琥言：「侯叔献乞不闭汴口，创筑横堤，并置稍继，修旧斗门，疏泄水势还河。万一深冬冰塞斗门，滀水冲溢新堰，大则都城可虞，小则沿汴居民被害，虽省一二十万物料，增置梢继，所费亦不少。乞依旧闭塞汴口。」不报。又言：「河北流民多往京西，虽已差官赈□，乞多给度僧牒并空名官告，召人入粟救济。」诏司农寺所差官计会转运司辍省仓谷赈济，如阙少，即计所用空名、补牒、敕告、度牒具数以闻。
　　并辰州麻阳、招谕二县隶沅州。实录云：并辰州麻阳县入锦州寨，隶沅州。今从九域志。志又云：八年，废锦州寨及招谕县麻阳。地理志亦云：八年，并锦州寨人户及废招谕县入麻阳，为一县。事在八年二月末。实录又云：省辰州招谕县入沅州。今并从九域志。又实录八年二月末、并十二月云云，已具注于彼。
　　注　　释
　　【一】仲理阁本作「仲瀮」，宋史卷二三三宗室世系表作「仲锽」。
　　【二】龙川略志「川」原作「州」，据阁本改。
　　【三】臣备侍从据文，疑「备」下脱「位」字。
　　【四】羊车「羊」原作「革」，据宋史卷一四五仪卫志、宋会要舆服一之一九改。
　　【五】二者谓宜省去同上二书无「谓」字。
续资治通鉴长编
卷二百五十六
卷二百五十六
　　起讫时间 起神宗熙宁七年九月尽其月
　　卷　　名 续资治通鉴长编卷二百五十六
　　帝　　号 宋神宗
　　年　　号 熙宁七年（甲寅，1074）
　　全　　文
　　九月丙申朔，遣官谢雨，命守臣谢岳渎。
　　诏司农寺籍所兴水利，自今朝廷遣使，即委以体访，其不实不当者案验以闻。用侍御史知杂事张琥请也。
　　赐右班殿直、同管勾修内司杨琰度牒三十，永不磨勘。琰本杭州木工，有巧思，宋用臣所领营造，琰必预其事，故得出入禁中。尝命修感慈塔，既成，自言贷修塔官司钱九千余贯以集事，乞纳出身宣札，求赐空名敕告以偿之。上令琰以支费历赴中书及旧掌修塔库、供备库副使黎永德保明所贷数以闻，故赐之。其后，琰用营造劳迁官未尝止也。朱史签贴云：杨琰何尝出入禁中，此言诬罔。己未，朝旨下逐官取会，并无照据，合删。又删「琰后用营造迁官未尝止」，却增「上于用人，虽微者必尽其所长，赐予纤悉，各当其分，不容侥幸如此。」新史悉依旧本，今从之。
　　丁酉，上谓辅臣曰：「昔汤至纣六百余年，民之戴商亦已久矣，同力度德，同德度义，武王以革车三百两、虎贲三千人而破纣如林之觽，其用兵行师，非有法制不能至此。」冯京曰：「纣虽有觽七十万，然天下之民，苦纣之虐政，归文、武之仁德，盖在德不在觽也。」
　　诏知成都府自今举文臣知戎州。
　　又诏河北西路转运司体量真定府、邢洺磁相赵州通判、知县，如不能安辑人民复业，并选所部官权代，仍速赈济；内义勇、保甲、保丁正名，更优以贷给。时上闻河北流民日过京师不绝，虽已谕澶州等处约回力及之人，令迁入城郭安泊，虑州县不能晓谕，即转徙未已，故有是命。约回力及人户，见庚子日，当在此丁酉日前。
　　知桂州刘彝乞募人耕旷土，中书户房言：「开封府界方召人开种稻田，及新置沅州，有屯田之法，与广西事体相类。欲各录其事付彝，令更参详立法以闻。」从之。四月十九日置沅州，所称屯田法未见。本志亦云：章惇初筑沅州，亦为屯田务。又元丰二年七月二十一日，罢沅州屯田务。
　　上批：「京师诸军阙马妨教阅，可令熙河路买马司，如买可配军马及三百匹，即遣官部送。」
　　戊戌，上以连日阴雨，喜谕辅臣曰：「朕宫中令人掘地及一尺五寸，土犹滋润，如此必可耕耨。」韩绛等言：「陛下悯忧元元，祷祠备至，精诚上达，旋获感通。臣等比预太一斋祠，窃观执事者踰旬未尝解带，可见圣意虔恭，左右之臣，亦不敢少怠也。」又谕及河北边备：「欲料简重兵于大名、高阳、真定等处顾不难，但统御者未见其人。昔曹公尝料袁绍兵多，适足为禽，卿等当深思之。」
　　知太原府、龙图阁直学士、起居舍人刘庠为礼部郎中，再任。庠寻以母丧去。
　　荆湖北路转运司言：「诸州军及川峡四路铁钱界罪人当配广南者，除情理凶恶州军，余并配沅州，候及五百人止。」诏沅州厢军五百人内，招本城三百人，以宣节为额；牢城二百人，许刺配诸处罪人，候足停配。
　　诏河北、京西、淮南、永兴、秦凤等路转运使：「比时雨屡降，可督当职官劝民趋耕。其灾伤农民，如因官私欠负及簿书有拘系者，并权放就农，候布种毕施行。」
　　岷州言已立解额，乞赐国子监书，许建州学。从之。
　　己亥，命岐王颢为南郊亚献，嘉王頵为终献。
　　环庆路安抚使楚建中言：「奉手诏，以缘边旱灾，汉、蕃阙食，夏人乘此荐饥，辄以赏物招诱熟户，至千百为髃，相结背逃。若不厚加拯接，或致窜逸，于边防障捍非便，委臣讲求安辑救接之法。臣自八月首，户支粮一斛五斗至二斛，今又是九月，户计口借助钱三百至五百，来年四月计十二万缗。」上批：「散粮又支钱，所费既多，当此灾伤之际，极边何以供办？其罢助钱。非缘边州军，仍募阙食户运米往缘边城寨，比原籴价不亏，官即出粜，本司无见粮即计会转运使兑籴。」
　　诏瀛州修城已毕，冀州方修，及深、赵、邢州委李稷，恩、滨州委陈知俭再检计；其余令察访司委官覆计，度州县界内外军民，如缓急入保合修展，具图以闻。知俭时为河北东路转运副使。
　　庚子，上与辅臣论河北守备【一】，韩绛等曰：「汉、唐重兵皆在京师，其边戍裁足守备而已。四方有警，则兵从之出，故边无横费，而强本弱末其势亦顺。开元以后，有事四夷，权臣皆节制一方，重兵悉在西北，天宝之乱，由京师空虚，贼臣得以肆志也。」上曰：「边有老人亦谓今之边兵过于昔时，其势如倒装浮图，朕亦每以此为念也。」兵志系此事于熙宁初，误也。
　　命太子中允、馆阁校勘、崇政殿说书吕升卿兼同修譔经义。
　　上批：「在京及河北禁军，常患役不足，府界及京东西、淮南先遣戍诸路禁军、厢军，节次抽减归营。诸路近年已增置就粮禁军并教阅厢军，其令经略安抚、钤辖司常务拣选填补，以足元额，训练精熟，以充防拓。」
　　召辅臣观稻于后苑。
　　上批：「近河北镇、赵、邢、洺、磁、相等流民过京师者，甚有力及户，闻非因灾伤乏食就谷，止缘客户多已逃移，富者独不敢安处田里。不速禁止边民流散，于守御之计极不便。可令澶州等处体量，如委是力及户，即计口给一去路粮，约回本贯，仍丁宁晓告，用心安辑。如在村野，难以独居处之人，多方开谕，暂迁就附近城郭安泊。」丁酉日已云约回力及人户，不应后四日乃降指挥，恐实录或失先后之次。
　　辛丑，诏真定府路出省仓粮十五万石减价粜，许民间用金银等物博买，户毋过两石。
　　又诏开封府界、河东灾伤州军，许于限外接诉状以闻。
　　遣比部员外郎王荀龙京东收籴，诏京东转运司徱刷上供钱帛，并留为籴本。
　　壬寅，户部侍郎致仕张掞卒。
　　甲辰，泾原路安抚使王广渊言：「民饥流徙，而仓储将阙，计一月所支凡四万七千石。乞降度僧牒五百，借封桩粟尽行赈济。」上曰：「泾原虽灾伤，然不如广渊所言之甚，岂有不问贫富一例赈济之乎？」遣太常博士刘定乘驿体量当赈济事，驰驿以闻。十一月一日，催定。
　　上批：「昨降指挥，在京诸行人岁输免行钱特与除放一万贯，据孙永已详定到，可速契勘施行。」此据御集。免行一万贯，至是乃除放也。
　　丙午，上与辅臣论战阵之法，因曰：「兵，阴事也，主杀尚右，而阳多者胜，如高者可以胜下，长者可以胜短是也。」
　　诏详定行户利害所，诸行应有不同者，定归一行供输，仍隶都提举市易司。
　　诏澶州具涉春以来南渡流民数以闻。时澶、邢等九州岛流民凡四万六千余人。
　　内出攻守图二十五部赐河北，又出敌楼样，送军器监颁降修制。
　　河南监牧使吕希道请募民于沙苑牧羊，诏皮公弼审问民愿否，并具利害以闻。公弼请拨牧羊地十顷，召人耕佃，每亩纳租钱百，本监封桩，余千顷令沙苑监牧马，从之。公弼又请募人于京畿入羊，每斤为钱百三十，诏罢之。八年闰四月十九日，公弼方有此请，朱史既载于此，又载于彼，误也。今止就此载之。范祖禹志希道墓云：希道初以奏课对，神宗谕以言者欲于沙苑牧羊，计纲入京。希道言：「此细务，臣不敢烦天听。」上曰：「有唐故事。」希道曰：「唐都雍，去沙苑近，今京师非雍比也。」条其利害，凡费缗钱数万，神宗释然纳之。按此，则希道乃不欲牧羊者，与实录异，当考。
