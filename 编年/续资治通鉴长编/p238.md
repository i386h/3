<!-- { "loadSidebar": true } -->
　　【一五】望署为弓弩手指挥宋会要兵四之一作「望补为弓弩手十指挥」，疑是。
　　【一六】勤政论原阙，据宋本、宋撮要本及续通鉴卷三○补。
　　【一七】二百四十卷原作「二百十四卷」，据各本改。
　　【一八】崇文院原作「崇文殿」，据宋本、宋撮要本改。
　　【一九】依格式解发「式」原作「敕」，据宋会要选举一四之二三改。
　　【二○】准备非时检阅「检」原作「旋」，据宋会要职官五五之六改。
　　【二一】贡院考试官前宁州司法参军国子监说书王世昌勒停「勒」原作「勤」，据阁本及宋会要选举一九之五改。
　　【二二】充枢密院使「院」字原脱，据宋本、宋撮要本及治迹统类卷二九官制沿革上、宋史全文卷六补。
　　【二三】儒臣领枢密兼使相「兼」字原脱，据同上书补。
　　【二四】望令鼓司勿受「鼓」原作「有」，据宋本、宋撮要本及宋会要刑法七之六改。
续资治通鉴长编
卷七十九
卷七十九
　　起讫时间 起真宗大中祥符五年十月尽是年十二月
　　卷　　名 续资治通鉴长编卷七十九
　　帝　　号 宋真宗
　　年　　号 大中祥符五年（壬子，1012）
　　全　　文
　　冬十月乙未朔，诏枢密使带检校官、平章事，不告引，止于本厅赞喝。时王钦若、陈尧叟上言请定常制。先是，魏仁浦以宰相兼枢密使，告引，曹彬以枢密使兼相，不告引，故止用彬例。
　　陕西转运使薛颜言：「诸州司理参军，朝廷谓其刑狱重难，与免选限，或任非其人，多致枉滥。请自今误入徒以上罪，令书历守选，冀有所惩沮，自求平允。」诏三次误失者如所请。
　　戊戌，诏銟知渭州曹玮，以修东关城壕毕也。
　　宜州言南丹州莫淮辿聚集诸蛮，阻富仁监道路。诏转运使乐黄目乘传往视，以理和断。黄目言知宜州信遂不谙溪峒事，即命供奉官、合门祗候曹永吉驰驿代之。既而黄目又言：「宜州驻泊监押、侍禁侯箉擅领兵入南丹州界白抗卓寨，取淮辿伏罪状以还，进退容易，恐生边隙。」箉亦诉转运司隐其绩状，不尽条奏。上廉知南丹州本非侵扰，第因接境逃民剽掠客旅，遂亡命山谷，蛮夷自相寇盗。即诏内殿崇班合门祗候郭盛、内供奉官江德明，驰往犒设峒溪首领，与黄目同抚劳之。且戒箉，自今戎事，皆禀所部。
　　庚子，遣使驰驿分诣广南、荆湖、福建、江南、京西诸路，与转运提点刑狱司、知州、通判、钤辖、都监，简选杂犯配军人，徙隶近地本城。老病不堪医治者，放从便。少壮者，部送赴阙，当寘上军；如不愿量移赴阙，亦听。
　　鄜延部署曹利用等言保安军蕃部请筑子城，望谕首领，俾竣农隙，从之。
　　同修玉清昭应宫使李宗谔，以丁谓参知政事，请差降等威。辛丑，改命宗谔为修宫副使。
　　甲辰，诏：「如闻建安军等处，自秋霖雨，颇妨农事，宜委转运、发运使，体量赈恤。」
　　乙巳，夔州路转运使言：「溪峒蛮人结集为乱，埙发兵讨捕，则归先所掠汉口，及五十人者【一】，承例特署职名，许令入贡。」上曰：「闻此亦非便。或因是辄掠边民充数邀利，所在宜辨察之。」转运使又言蛮愿入贡者千五百人。上以道途往来，公私劳费，不许，诏转运使定其当赴阙者，具名奏裁，余止就本路量行支赐遣还。
　　丁未，上以宗室所进和幸诸王宫赐宴诗示辅臣，因曰：「宗亲好学，大是美事。苟述作不已，自得指趣。得指趣，即忘倦矣。然当戒于好奇而尚浮靡，好奇则失实，尚浮靡则少理也。」
　　淮南比岁薄稔，上忧之，赈恤无所不至，而言事者以为流亡无算；及丁谓使建安军，因令校其实数。戊申，谓言转运司具析大中祥符三年四月十五州军逃民，数多者及百户，余止三十户，继有复业者。时起居舍人王随为转运使，戒所部出库钱贷民市粮种，岁终，约输绢以偿，故流亡者多复业云。
　　并、代州承受公事李宗政【二】言：「火山军南五七里，或掊地尺余则火山，盖火德之应，请建祠庙。」上曰：「此山有火，因山名军，其所由来旧矣。宗政妄言，不可从也。」
　　己酉，以主客郎中、知制诰王曾为契丹国主生辰使，宫苑使、荥州刺史高继勋副之；屯田郎中、兼侍御史知杂事李士龙为正旦使，内殿崇班、合门祗候李余懿副之。旧制，出使必假官，继勋本秩既崇，不复假官，自是为例。契丹使邢祥接伴，祥诧其国中亲贤赐铁券，曾折之曰：「铁券者，衰世以宠权臣，用安反侧，岂所以待亲贤耶？」祥媿不复语。
　　曾使还，言：
　　是岁契丹改统和三十一年为开泰元年，以幽州为析津府。国主弟隆裕卒；隆裕初封吴王，后封楚国王。
　　初，奉使者止达幽州，后至中京，又至上京，或西凉淀、北安州、炭山、长泊。自雄州白沟驿度河，四十里至新城县，古督亢亭之地。又七十里至涿州【三】。北度涿水、范水、刘李河，六十里至良乡县。度卢沟河，六十里至幽州，伪号燕京。子城就罗郭西南为之。正南曰启夏门，内有元和殿、洪政殿，东门曰宣和。城中坊门皆有楼。有闵忠寺，本唐太宗为征辽阵亡将士所造；又有开泰寺，魏王耶律汉宁造。皆邀朝使游观。城南门内有于越王廨【四】，为宴集之所。门外永平馆，旧名碣石馆，请和后易之。南即桑干河。
　　出北门，过古长城、延芳淀，四十里至孙侯馆【五】，后改为望京馆，稍移故处。望楮谷山、五龙池，过温余河、大夏坡，坡西北即凉淀，避暑之地。五十里至顺州。东北过白屿河，北望银冶山，又有黄罗、螺盘、牛阑山，七十里至檀州。自北渐入山【六】，五十里至金沟馆。将至馆，川原平广，谓之金沟淀，国主尝于此过冬。
　　自此入山，诘曲登陟，无复里堠，但以马行记日景而约其里数。过朝鲤河，亦名七度河，九十里至古北口。两旁峻崖，中有路，仅容车轨；口北有铺，彀弓连绳，本范阳防阨奚、契丹之所，最为隘束。然幽州东趋营、平州，路甚平坦，自顷犯边，多由斯出。又度德胜岭，盘道数层，俗名思乡岭，八十里至新馆。过雕窠岭【七】、偏枪岭，四十里至卧如来馆，盖山中有卧佛像故也。过乌滦河，东有滦州，因河为名。又过墨斗岭【八】，亦名渡云岭，长二十里许。又过芹菜岭，七十里至柳河馆。河在馆旁，西北有铁冶，多渤海人所居，就河漉沙石炼得铁。渤海俗，每岁时聚会作乐，先命善歌舞者数辈前行，士女相随，更相唱和，回旋宛转，号曰「踏锤」；所居屋，皆就山墙开门。过松亭岭，甚险峻，七十里至打造部落馆。有蕃户百余，编荆为篱，锻铁为兵器。东南行五十里至牛山馆。八十里至鹿儿峡馆。过虾蟆岭，九十里至铁浆馆【九】。
　　过石子岭，自此渐出山【一○】，七十里至富谷馆。居民多造车者，云渤海人。正东望马云山，山多鸟兽、林木【一一】，国主多于此打围。八十里至通天馆【一二】。二十里至中京大定府。城垣庳小，方圆纔四里许。门但重屋【一三】，无筑堵之制。南门曰朱夏，门内夹道步廊，多坊门。又有市楼四：曰天方、大衢、通阛、望阙。次至大同馆，其北门曰阳德、阊阖。城内西南隅冈上有寺。城南有园圃，宴射之所。
　　自过古北口，即蕃境。居人草庵板屋，亦务耕种，但无桑柘；所种皆从□上，盖虞吹沙所壅。山中长松郁然。深谷中多烧炭为业，时见畜牧牛马橐喰，尤多青羊黄豕。亦有挈车帐，逐水草射猎。食止麋粥、屦糒。
　　辛亥，上作为政歌赐辅臣。
　　诏诸路自今除常例合调民夫外，如别有工役须至差拨者，并取实役名数，调讫具事以闻，违者案其罪。先是，提点开封府界段惟几调中牟县夫二百人修淳泽监仓，髃牧制置使以□卒代之【一四】，因有是诏。
　　癸丑，诏京西市籴军粮，转运使止当劝诱，无得迫促。时转运使于西京市籴，条约过当，民不如约则杖之，故特示禁戒。
　　丁巳，以知制诰陈尧咨权同判吏部流内铨。旧制，选人皆用奏举乃得京官，而士有孤寒不为人知者，尧咨特为陈其功状而升擢之。
　　戊午，九天司命上卿保生天尊降于延恩殿。（按本志，九天司命上卿保生天尊，即圣祖也。实录于六年七月又书加上九天司命上卿保生天尊曰东岳司命上卿佑圣真君。初，封禅礼毕，诏上司命天尊之号。至是，以圣祖临降，名称相类，故改上焉。如此，则当别一司命矣。又据降圣记【一五】加上东岳司命上卿真君圣号敕但云东岳司命上卿真君，可加上东岳司命上卿佑圣真君，无「九天」及「保生天尊」字。然封禅记书元年十月壬子诏上卿九天司命真君增号九天司命保生天尊，实有此六字。二书皆丁谓所编，乃如此不同，当考。）
　　先是八日，上梦景德中所睹神人传玉皇之命云：「先令汝祖赵某授汝天书，将见汝，如唐朝恭奉玄元皇帝。」翌日夜，复梦神人传天尊言：「吾坐西，当斜设六位。」即于延恩殿设道场。是日，五鼓一筹，先闻异香，少顷，黄光自东南至，掩蔽灯烛。俄见灵仙仪卫，所执器物皆有光明，天尊至，冠服如元始天尊。又六人皆秉圭四人仙衣，二人通天冠、绛纱袍。上再拜于阶下。俄有黄雾起，须臾雾散，天尊与六人皆就坐，侍从在东阶。上升西阶，再拜。又欲拜六人，天尊令揖不拜。命设榻，召上坐，饮碧玉汤，甘白如乳。天尊曰：「吾人皇九人中一人也，是赵之始祖，再降，乃轩辕皇帝，凡世所知少典之子，非也。母感电梦天人，生于寿邱。后唐时，七月一日下降，总治下方，主赵氏之族，今已百年。皇帝善为抚育苍生，无怠前志。」即离坐，乘云而去。及曙，以语辅臣，即召至殿，历观临降之所，又召修玉清昭应宫副使李宗谔、刘承珪，都监蓝继宗同观。
　　己未，札示中外，大赦天下，常赦所不原者咸除之。两京来年夏税放十之二，诸路十之一。赐致仕官全俸一年，幕职、州县官先经省者权增五百员，任满即停。（宋朝要录，内外诸军将士，并与特支。）
　　命参知政事丁谓、翰林学士李宗谔、龙图阁直学士陈彭年与太常礼院检讨官详定崇奉天尊仪制以闻。
　　庚申，髃臣诣崇政殿称贺，因赐酒五行而罢。宴宗室诸亲于万岁殿。
