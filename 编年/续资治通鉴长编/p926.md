<!-- { "loadSidebar": true } -->
　　又言：「自北来者累有诣臣言，河北岁比不登，民散徙者觽；去秋旱，涉冬少雨雪，春夏之交，民必乏食。夫民无食，而有司不加恤焉，是弃而为寇资也。惟河北土地坚劲，风俗喜乱善盗，什伍千百不待号召，今其萌芽已不可斩绝矣。祸固有藏于隐微，而发于人之所忽，此不可不戒也。乞体量矜恤，稍□诸科率欠负，以安下户，使柔良怀恩，而无离叛之心，则奸凶寡耦，而有衰止之势矣。」
　　诏蕃巡检、殿直、合门祗候刘永年落合门祗候。坐不觉刘勃怡与夏作奸细也。
　　丁酉，诏：「诸州岁以十月差官检视内外老病贫乏不能自存者注籍，人日给米豆共一升，小儿半之。三日一给。自十一月朔始，止明年三月晦。」
　　诏差近上内臣一员管勾同文馆，遇高丽入贡，依都亭西驿例排办。从馆伴高丽使谢景温等请也。政和元年四月十日，可考。
　　己亥，枢密副使、礼部侍郎王韶为户部侍郎、观文殿学士、知洪州。韶时以母老□外，因抗疏言：「臣前日面论决里、广源州之事，以为大臣图国事，不当贪虚名而忘实祸，舍远业而先小数。执政乃疑臣有所讥刺，此臣之私意所以郁而未伸也。方安南举事之初，臣力争极论，欲□民力而省财用者多矣。但执政莫肯听用，每闻臣言，则必以熙河事折臣。然本欲不费于朝廷而可以至伊吾卢甘，初不欲遽令熙、河作路，河、岷作州，广费以自累也。臣昨屡与王安石争熙河劾狱，今重以决里事与执政异论，臣若不自求退，他日必致不容。」
　　又言：「李宪欲聚兵六万人为攻讨计，臣以为用觽不如用寡。兵多则与粮竞，兵少则与敌竞，愿悔安南之举，惩艾于河西。」
　　韶凿空开边，以军功至执政，乃专以勤兵费财归曲于朝廷，上不悦，故出之。魏泰东轩杂录云：熙宁十年，京师旱，上焦劳甚。枢密副使王韶言：「昔桑弘羊为汉武帝笼天下之利，是时卜式乞烹弘羊以致雨。今市易务裒剥民利，十倍弘羊，而此来官吏失于奉行者，多至黜免。今之大旱，皆由吕嘉问作法害人，以致和气不至。臣乞烹嘉问以谢天下，宜甘泽之可致也。」此事当考。京师旱，乃七年事，韶言烹吕嘉问乃雨，当考。
　　环庆路经略司言已差钤辖种古赴肃远寨，从便宜处置作过蕃官英博等。诏厚购赏捕为首之人，胁从蕃部并释之，经略司仍厚加招抚。
　　枢密院言：「安南病死士卒，其弟侄子孙尚幼者，给公据出营；俟十五岁以上，有司验公据合给廪食。」从之。
　　壬寅，侍御史周尹言：「荆湖南路转运副使朱初平与判官赵杨帅兵即杨光僭所居筑城寨，蛮人拒不听，杀伤官军，围初平等凡三数日乃得还，取轻外夷。乞先罢初平监司，委官体量，虚妄生事，重行黜降。」诏候入内供奉官张怀德使还取旨，既而初平奏：「因出巡抚，宿杨晟照家，蛮数百惊疑拥道，乞赦罪。寻已权宜安存，还武阳寨讫。」
　　诏鄜延路蕃汉弓箭手及募兵自安南回者，并许引见推恩。
　　诏广源知州、通判、签书判官、钤辖、都监、监押并迁一官，候及一年更迁一官，任满升一任。幕职官、录事参军、判、司、簿、尉、知县，候任满各推恩。户曹兼理法，以正摄官文学、长史等充，任满与令录，优其请给，更与驿券。以收复广源、机榔置郡县，人惮行故也。
　　诏永兴、秦凤等路转运使副、判官，并兼提举银铜坑冶铸钱，提点刑狱司更不兼领。
　　环庆路经略司奏：「准朝旨分析，已牒鄜延路经略司指挥保安军移牒宥州，问创修城寨因依。本司近为探得西界欲于嘉木、永宗广聚材木修置城寨，缘去本路边界咫尺，虑夏主愚幼不知誓诏明文，久远别致边患，遂不暇奏取朝旨。分析是实。」奉旨，范纯仁特放罪。此据密院时政记十一日事，今增入。
　　甲辰，侍御史知杂事蔡确言：「京东、河北盗贼结集，久未殄熄，乞自朝廷选官分往逐路，点检捕盗次第。」从之，委提举官点检。
　　前原州临泾县令张维除名，送康州编管；翰林医学赵涣勒停；西上合门使、知镇戎军张守约等九人并夺一官。以维受赵涣等赂，赊贷官钱帛与人，及守约等请求维赊借违法，已更赦，特有是命。九年四月，蔡确乘传勘狱。
　　诏河东转运司，本路堡寨并巡检要切去处阙官，许选择有心力材武使臣权管勾。
　　乙巳，诏自今虔州知州更不带安抚、钤辖，依旧令洪州知州兼领。
　　丙午，宰臣□充等上表贺安南平。
　　曲赦广南西路诸州军官吏起发及部押般运官物丁夫稽程，有所规避误师期者，具案奏裁，余罪咸赦除之。安南道经略招讨都总管、荆湖南路宣抚司并罢，行营军马除量留防守外，尽放归。本路经贼坊郭、乡村户，及避贼失业者，并被杀土丁之家，去年已放税者，更放，今年并二税、役钱已免两料者，更免两料。应经贼杀戮之家，见存丁口，孤贫不能自存者，所在州军日给口食米：十五岁以上一升半，以下一升，五岁以下半升，至二十岁止。应募弓箭手、民兵、义勇、土丁效用军前者，今日以前诸欠负并除放。
　　以广源州为顺州。旧纪书：丙午，郭逵败交趾于富良江，屯兵逗留不进，李干德奉表降，复广源州。赦湖南路囚罪一等，徒以下释之。民应征役者，优恤之。新纪书：以复广源、苏茂等州，髃臣表贺，赦广西囚罪一等，徒以下原之。赐行营诸军钱，民没征役者恤其家，以广源州为顺州，赦干德罪，许修贡如故。当从新也。河南程氏遗书，苏□云：正叔论安南事：「当初边上不使令逐近点集应急救援，其时虽将帅兵革冒涉炎瘴，朝廷以赤子为忧，亦有所不恤也。其时不救应，放令纵恣，战杀至数万。今既后时，又不候至秋凉，迄冬一直趋寇，亦可以前食岭北食积，于岭南般运。今乃正于七月过岭，以瘴死者自数分，及过境又粮不继。深至贼巢，以□度五百人过江，且斫且焚，破其竹寨几重不能得。复棹其空□，续以救兵，反为贼兵会合禽杀，吾觽无救，或死或逃，遂不成功，所争者二十五里耳。欲再往，又无舟可度，无粮可戍，此谬算未之有也。犹得贼辞差顺、遂得有词具承当了，若使其言犹未顺，如何处之？运粮者死八万，战兵瘴死十一万，余得二万八千人生还，尚多病者，又先为贼杀戮数万，都不下三十万口，其昏谬无谋如此甚也。」此段字有错误，姑附注此，当考详，或可增修。赐李干德诏，许依旧入贡，送还所掠省地人口。
　　是役也，上批令中书、枢密院具行营兵马数，兵四万九千五百六人，马四千六百九十匹，除病死及事故，见存二万三千四百人，马三千一百七十四匹。
　　安南道行营马步军都总管、经略招讨使、宣徽南院使郭逵判潭州，副使、天章阁待制赵□知桂州，起居舍人、知潭州曾布为集贤院学士、知广州，直昭文馆、知桂州石鉴知邕州。
　　诏河北、河东路，不许以铜及卢甘石博买，通入蕃界。
　　又诏自今成都府、梓利夔州路知州、通判，不得并差川峡人。
　　戊申，诏新通判澧州、比部郎中张淑与小处签判官。以审官院言淑人品凡陋不材也。
　　诏：「自今省、寺等处按劾府界诸县镇公事，并关牒开封府或提点、提举司施行。府界官如省、寺等处牒请入京及有公事取禀，并先申中书，候指挥，仍往京不得过十日。」
　　三司言：「奉诏同制置解盐使皮公弼详议中外所论陕西解盐钞法利害。去年十一月十一日诏也。会要载此诏，却无此利害，中书时政记载诏，并利害画一特详，今但依实录。盖盐法之弊，由熙河钞溢额；钞溢额，故钞价贱；钞价贱，故粮草贵。又东、西、南三路通商州县榷卖官盐，故商旅不行。如此，盐法不得不改，官卖不得不罢。今欲更张前弊，必先收旧钞，点印旧盐，行贴纳之法。然后自变法日为始，尽买旧钞入官，其已请出盐，立限许人自陈，准新价贴纳钱，印盐席，给公据。今条具所施行事【一○】：东南旧法：盐钞一席，毋过三千五百；西盐钞一席，毋过二千五百，尽买入官，先令商人以钞赴解州榷盐院并池场照对批凿，方许中卖。已请出盐，立限告赏。许商人自陈。东南盐一席贴纳钱二千五百；西盐一席贴纳三千，与换公据，立限出卖。罢两处禁榷官卖，其提举司出卖盐，并依客人贴纳价钱充买旧钞支用，取客人情愿对行算。请从省司降篆书盐席木印样，委逐州军雕造，付所差官点检印记，给与新引。将京西南北、秦凤河东路、在京开封府界应通商地分，各与官一员。其全席盐，限十日内经官自陈，点印贴纳；委所差官点数，用印号，毁抹旧引，给与新引。其贴纳钱许供通抵当。如商人愿以旧钞依估定价折会贴纳盐钱者听，从便于随处送纳，抹讫封印送制置司。若私盐衰息，官盐自可通行。民间请出两路盐无虑三十五万席，比候民间变转，约须期年。虑缘边未入新法盐钱，粮草有阙，乞权于去年折纳欠负谷粟计物价借充军粮，候入到盐钱，依数拨还。通商州、军、县、镇，岁终委转运、提点司，各以管下民户多少同者，将缴纳商人住卖盐引多少为准【一一】，比较增亏，依编敕江、淮等路卖盐酒，比较赏罚。」诏除提举出卖解盐司官卖地分别降指挥外，及市易司已买盐，亦依客人例贴纳价钱。余依所定。凡通商州军，在京西者为南盐，在陕西者为西盐。若禁盐地则为东盐【一二】，其详具天圣八年十月。司马记闻载皮公弼言「官卖盐无利」，此称「官卖不得不罢」，当改其事。然诏云「官卖地分，别降指挥」，则是官卖不全罢也。三月十六日指挥，当即是别降者，记又差误，具注八年闰四月十八日。御史劾额外盐钞，在九年二月六日。
　　沈括自志曰：
