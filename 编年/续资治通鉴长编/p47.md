<!-- { "loadSidebar": true } -->
　　庚申，知制诰、史馆修撰扈蒙上言：「昔唐文宗每开延英，召大臣论事，必命起居郎、舍人执笔螭蘷，以纪时政，故文宗实录今最详备。后唐明宗亦命端明殿学士及枢密直学士轮修日历送史馆。近朝以来，此事都废。每季虽有内廷日历，枢密院录送史馆，然所记者，不过对见辞谢而已，帝王言动，莫得而书。缘宰相以漏泄为虞，无因肯说；史官以疏远是隔，何由得闻！望自今凡有裁制之事，优恤之言，发自宸衷，可书简册者，并委宰臣及参知政事每月轮知钞录，以备史官撰集。」诏从之，命卢多逊专其职。
　　壬戌，曹彬等至当涂，雄远军判官婺源魏羽以城降。雄远，即当涂也，江南置军于其县。王师先拔芜湖，又克当涂，遂屯采石矶。
　　潭州岁贡新茶，斤片重厚，颇异他岁，有司请别定其价，上曰：「茶则善矣，无乃重困吾民乎！」癸亥，诏潭州依旧桊模制造【一一】，毋辄增改。
　　甲子，监修国史薛居正等上新修五代史百五十卷。明日，上谓宰相曰：「昨观新史，见梁太祖暴乱丑秽之迹，乃至如此，宜其旋被贼虐也。」
　　丁卯，曹彬等败江南二万余众于采石矶，生擒一千余人及马步军副都部署杨收【一二】、兵马都监孙震等，又获战马三百余匹。初，江南无战马，朝廷每岁赐与百匹，至是驱为前锋以拒王师，既获之，验其印记，皆朝廷所赐者也。
　　十一月乙亥朔，潭州兵入江南界，攻萍乡，为其制置使刘茂忠所败，国主即授茂忠袁州刺史。茂忠，安福人也。
　　通、泰盐户纳盐【一三】，旧以布帛茶米等折偿其直。庚辰，诏给以钱。
　　癸未，籍泰宁节度使李从善麾下及江南水军凡千三百余人为禁旅，号曰归圣。
　　甲申，省剑南道诸县主簿。
　　诏免蒲、陕、晋、绛、同、解等六州逋租，陕西诸州蠲其半。
　　诏移石牌镇浮梁于采石矶，系缆三日而成，不差尺寸，王师过之，如履平地。（移采石浮梁及新林寨之捷，据实录皆以二十日奏到。度其事势，当在初十或十一二间。奏既无的日，因附见于此，独取新林寨之捷，仍以奏到日书之，示疑也。）
　　初为浮梁，国主闻之，以语清辉殿学士张洎，洎对曰：「载籍以来，无有此事，此必不成。」国主曰：「吾亦谓此儿戏耳。」于是遣镇海节度使、同平章事郑彦华督水军万人，天德都虞候杜真领步军万人，同逆王师。将行，国主诫之曰：「两军水陆相济，无不捷矣。」（彦华，见显德三年，真，未见。」）
　　戊子，吴越王俶遣使修贡，谢招抚制置之命也。并上江南国主所遗书，其略云：「今日无我，明日岂有君！明天子一旦易地酬勋，王亦大梁一布衣耳。」
　　己丑，知汉阳军李恕败江南鄂州水军三千余人，获战舰四十余艘。（恕奏以二十二日到。）
　　甲午，曹彬等言败江南兵数千人于新林寨，（案宋史及薛应旗续通鉴皆作新竹寨，下同。）获战舰三十艘。（新林寨之捷与系采石浮桥同以二十日到，度其事势，当是初十或十一二间也。今从实录所书，不复改移。）
　　契丹涿州刺史耶律琮致书于权知雄州、内园使孙全兴，其略云：「两朝初无纤隙，若交驰一介之使，显布二君之心，用息疲民，长为邻国，不亦休哉！」辛丑，全兴以琮书来上，上命全兴答书，并修好焉。（全兴，未见。）
　　壬寅，大食国遣使来贡方物。
　　郑彦华、杜真与王师遇，真以所部先战，彦华拥兵不救，真众遂败。
　　十二月，金陵始戒严，下令去开宝之号【一四】，公私记籍但称甲戌岁。益募民为兵，民以财及粟献者官爵之。（杜真之败，据江南野录，王师犹在当涂，国史不记其处，实录、本纪并不书，不知即新林寨之捷否？新林所获又水军，恐非杜真所将也。今依野录，附见十二月。）
　　右补阙冯翊杨克让，先自西川转运副使代归，奏事称意，上命坐与语，且谕以将大用。左司员外郎、权判吏部流内铨侯陟，性险诐，觇知之，因对，上问识克让否，陟曰：「臣与克让游甚久，其为人有才智，诚佳士，不易得也。比闻其杜门谢绝宾客，多市白金作饮器，厚自奉，且言陛下将用之，臣私窃怪焉。」上怒，意遂中辍。丙午，命克让权知升州行府事。
　　以光禄寺丞崔宏、太仆寺丞徐元、少府监丞张□分领三司孔目官事，见判官如吏人之礼，踰年罢之。
　　丁未，汉阳兵马监押宁光祚【一五】败鄂州水军三千余人于江北岸。（光祚以此月初三日捷，初八日奏到。）
　　己未，护国节度使、赠侍中陈思让卒。遣中使护丧事，录其子钦祚为尚食副使。思让累历方面，无败政，然酷信释氏，所至禁屠宰，俸禄悉以饭僧，众号为「陈佛子」，身没之后，家无余财。
　　吴越王俶率兵围常州，俘其军二百五十人、马八十匹于常州城下。（明年正月初九日奏到。）癸亥，拔利城寨，破其军三千余众，生擒六百余人。
　　丙寅，曹彬等破江南兵于新林港口，斩首二千级，焚战舰六百余艘【一六】。（明年正月一日奏到。）
　　北汉主搜其军中子弟，自十七以上，皆籍为兵，尽括民马，遣代州刺史蔚进来寇平阳。权知晋州武守琦率众御之。庚午，与进遇于洪洞县界，击败北汉兵五千余人。（明年正月初四日奏到。）
　　辛未，吴越王俶破江南兵万余众于常州北境上。（明年正月二十一日奏到。）
　　是岁，始诏除授京官，差遣、勾当、黜陟令中书依朝官例降敕，御史台修写班簿，每十日一上中书。（此事据会要闰十月事，今附此，当考以前何独不降敕进班簿。）
　　北汉主改元广运。（天会凡十八年始改广运，或云十三年即改，盖误。今从资治通鉴考异，以刘继颙神道碑为正。）
　　契丹将通好于我，遣使谕北汉主以强弱势异，无妄侵伐。北汉主闻命恸哭，谋出兵攻契丹，宣徽使马槵固谏，乃止。（此据十国纪年。）
　　注　　释
　　【一】内外马步军副都统潘州团练使「统潘州团」四字原脱，据大典卷一二三○六补。按宋史卷二七一周广传，广于干德三年迁潘州团练使，开宝二年加内外马步军副都军头；江少虞皇宋事实类苑（以下简称类苑）卷一谓周广「开宝中为内外马步军都头」，或此时已迁为副都统。
　　【二】募告者赏钱三十万「三十」二字原脱，据大典卷一二三○六、通考卷一五征榷考补。
　　【三】妣皆封卫燕齐国太夫人「齐」字原脱，据大典卷一二三○六补。
　　【四】命蟠同知淮南诸州转运事「事」原作「使」，据宋本、宋撮要本、阁本及大典卷一二三○六改。
　　【五】岁时宴会皆罢「岁时」原作「是岁」，据阁本及大典卷一二三○六、长编纪事本末卷三改。
　　【六】福人黄夷简「福人」原作「福入」，据宋本、阁本及大典卷一二三○六、宋史卷四四一本传改。
　　【七】赐军人钱「军」原作「库」，据宋史卷三太祖纪、大典卷一二三○七改。
　　【八】与参知政事卢多逊同门生「生」字原脱，据宋本、宋撮要本及大典卷一二三○七、治迹统类卷一、宋史卷二六三李穆传补。
　　【九】江国公从镒「镒」原作「鉴」，据阁本及大典卷一二三○七、长编纪事本末卷三、编年纲目卷二、陆游南唐书卷三后主纪改。
　　【一○】水部郎中龚慎修各本及大典卷一二三○七、长编纪事本末卷三、治迹统类卷一均同。按陆游南唐书卷三后主纪、卷一六李从镒传，宋史卷二九六潘慎修传、卷四七八南唐世家，十国春秋卷一七后主纪、卷三○潘慎修传及本书卷一六七月壬午编，「龚慎修」当作「潘慎修」。
　　【一一】诏潭州依旧桊模制造「桊」原作「样」，据阁本及大典卷一二三○七、宋会要食货三○之一改。
　　【一二】马步军副都部署杨收「副都部署」原作「副都署」。按宋本、宋撮要本、阁本及大典卷一二三○七均作「副部署」，长编纪事本末卷三及治迹统类卷一并作「副都部署」，今据补「部」字。两称何者为是，待考。
　　【一三】通泰盐户纳盐「通泰」原作「通判」。按通考卷一五征榷考云：「通、泰亭户，每一石并耗三石，给钱五百文，以布帛茶米充直，民甚苦之。开宝七年，始诏并给实钱。」（参宋大诏令集卷一八三赐通州煮盐亭户暣榜）通考所记与本编为一事。通、泰两州并为淮南盐产地，「通判」误，今改正。
　　【一四】下令去开宝之号「令」原作「命」，据宋本、宋撮要本、阁本及长编纪事本末卷三、陆游南唐书卷三后主纪改。
　　【一五】汉阳兵马监押宁光祚「押」字原脱，「祚」原作「作」，据大典卷一二三○七、长编纪事本末卷三补、改。注文「祚」同。
　　【一六】焚战舰六百余艘阁本及大典卷一二三○七均作「六十余艘」。
续资治通鉴长编
卷十六
卷十六
　　起讫时间 起太祖开宝八年正月尽是年十二月
　　卷　　名 续资治通鉴长编卷十六
　　帝　　号 宋太祖
　　年　　号 开宝八年（乙亥，974）
　　全　　文
　　春正月丙子，权知池州樊若冰败江南兵四千人于州界。
　　初，曹彬等师未出，上命韶州刺史王明为黄州刺史，面授方略。明既视事，亟修葺城垒，训练士卒，觽莫谕其意。及彬等出师，即以明为池州至岳州江路巡检、战棹都部署。辛巳，明遣兵马都监武守谦等领兵渡江，败江南兵万余人于武昌，杀七百人，拔樊山寨。（十九日奏到。）
　　是日，行营左厢战棹都监田钦祚领兵败江南兵万余人于溧水，斩其都统使李雄。（十九日奏到。十国纪年李雄作张雄。）
　　甲申，王明言败鄂州兵三百余人于江南岸。（此但依实录，据奏到日书之，其捷时当在去年末或今年初拔樊山寨以前也。）
　　乙酉，上谓宰相曰：「古之为君，鲜能正身，自致无过之地。朕常夙夜畏惧，防非窒欲，庶几以德化人之义。如唐太宗受人谏疏，直诋其失，曾不愧耻，岂若不为之而使下无间言哉！为臣者，或不终其名节，而陷于不义。盖忠信之薄，而获福亦鲜，斯可戒矣。」
　　丙戌，樊若冰遣兵马监押王侁领兵败江南四千余觽于宣州界。侁，朴子也。
