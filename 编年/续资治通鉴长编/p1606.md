<!-- { "loadSidebar": true } -->
　　继又奏云：「臣窃闻有旨，令谏议大夫已上，各举可任监察御史官一员。如此，则是叶祖洽下，并范镗共合荐八人，臣昨荐邹余未到外，有一员未荐，共十员。故事，荐官二员取一员，今来只阙台官三员，合荐六人，外有四员，乃是滥数【六】。故事，翰林学士、御史中丞、侍御史遇台官阙，亦是同荐一人至两人。契勘今来除臣举邹余未到，仍有一员未荐外，只合更举四员。今范镗外使，中书门下省官三员，尚书试侍郎四员，欲乞令尚书侍郎同举两员，给事、谏议舍人且先同举一员，候范镗回，更令同举一员。不惟所举人数依得故事，不至冗滥，兼可以互相察制，别无私徇。如所举乖谬【七】，或别涉情弊，乞指挥下御史台觉察。如臣所荐人不当，亦乞即委三省长官劾奏。」恕自以任中丞，而章惇乃令他官荐御史，恨其侵己，故有言。（邹余除御史，在明年正月二十四日癸酉。）
　　上尝问恕：「外间议章惇如何？」恕曰：「惇在元丰未建储之际，则实力效忠，固不可掩。若论其资性，则所得者在于果敢，所失者在于专恣。其才可以济险，不可使之履平；可使自用，不可使之用觽。」又自解曰：「可使自用者，若使惇自任一职，则一职必举，如使之知开封府，则府事治，使之作帅，则亦足以抗方面之难，是也。不可使用觽者，宰相当用髃才，惇不能收人之长而专己自任，惟欲人之附己，士之贤者，岂肯一意随人？苟惟志在随人者与之，则小人进，君子退矣。陛下今日固宜自揽权纲，拣拔人才，使威福渐自己出，如惇者不可专信用也。」
　　惇既在相位久，所为不合物情，上渐不倚信，恕亦数倾之。上曰：「驾御着。」且使惇测知上待遇日薄，即欲张皇边事，以为自固之计。凡有言边事者，必面折靳侮，期使人不敢言，则已得以独擅其长。恕累章论列，最后言：「臣窃惟今日塞外进筑城寨，乃以大国侵小国，用实力为久计，以困贼尔。所谓用实力者，钱粮足备，民力有余，兵多可分是也。如此，则为有大国之实，磨以岁月，以久持之，贼固小国，安得不困？此非有诡谋秘计，以取奇功也。然则度吾力有余则进，不足则止，可急则急，可缓则缓，不必强其所不足，当缓而急也。章惇昔尝自言『今所谓边事者，可雕印板千百本以遗贼，亦不畏彼知。』惇此说诚是也，然则可为则为之，不患其无机会也，惟顾吾力何如耳！更望陛下以此斟酌，时其缓急，勿强其所不足，庶几不至败事，天下幸甚！」
　　诏自今有功该减年人，并令所属给据。
　　戊辰，麟、府都巡司、准备勾当西头供奉官折可大，迁一官，为合门祗候。以帅臣上战功也。
　　己巳，河北路转运东西路提举司言：「河北官卖盐，如依京西路盐法，实为便利，勾当官仍文武官内举差。」从之。（新无，当考。）
　　辛未，大理寺言：「制书应给借者，具状经郎官签押注籍，即日给付，限五日还纳。限满应留照用者，听量判展。若还纳违限，准官文书稽程律加二等。」从之。
　　诏陆师闵徱刷秦凤兵马，躬亲统领，赴熙河会合进筑，候成功，一例推恩。师闵以诸路出塞讨击、进筑数被赏，每怏怏于不得用，其将佐亦皆以为恨。而朝旨又数令调本路兵马应副泾原两路，师闵益怏怏。兼屡诉以兵马赴他路备御不足，曾布因建此议。师闵得诏，果踊跃，未旬日间，已奏徱刷到四万人骑，准备出入。前此，虽丁宁戒约，所辍不过万人尔。上亦称善。（十二月壬辰，可参考二十一日辛丑上功状。）
　　壬申，三省录事、都事已下功过，除尚书省已有条外，门下、中书省即未有法，理当一体，合行编修。诏给事中、中书舍人同编修【八】。
　　枢密院言：「旧制选诸路走马承受，吏部应选之人虽多，止依条选差使臣二人，赴枢密院审察，取旨定差，其间历任比较稍优而人才不称其任者，亦须于数内差定一名，未副朝廷选用之意。」诏诸路走马承受有阙，令尚书吏部将见在部合选差使臣，并依旧式开排脚色，申枢密院。先以人才，次以脚色铨量，取旨定差。仍于选限内各展限五日。（旧录五日下，又有：「其吏部条内，一阙，选二员，两阙，以第三人选。先阙第二第四人选，次阙第一，勿行。余依见行法。」新本削去。元符元年十月七日辛巳，当考。）
　　癸酉，御史中丞邢恕言：「谨按故宰臣王珪被遇先帝，自参知政事至宰相，备位政府，十有七年，其荷国恩，可谓至深且厚矣。一旦先帝寝疾，口不能言，陛下时方幼飻，名号未正，王珪为上宰，不能上请早定储贰【九】，为宗社至计，乃方乘时艰危，密召高遵裕之子士充，阴传言于遵裕，令伺禁奥意旨，内怀两端，其意不在正统。赖遵裕慷慨引义不答其言，且发其谋，以语当时一二大臣，遂亟协策，以定储贰之议。故使先帝之统业，获传于圣嗣，宗社安宁，以底今日。珪罪状既明白，已正典刑，然而君臣大义，不可不谨，赏罚二途，为国纲纪，不可偏废。且不忠于君者既罚，则忠于君者必赏。珪已殁于地下，既追贬，则遵裕虽死，当追赠。今止贬珪而遵裕不加追赠，无赏而有罚，犹之无春而有秋也，其可乎？臣窃见朝廷向赠范育以为宝文阁直学士，近又官其一子者。以罪元佑弃地而育独为国惜地不忍弃，故赏育，所以劝忠也。虽为国惜地，曷若忠爱其君者哉？惜地不弃者，犹加赠典，则忠爱其君者，朝廷其忍舍之？况遵裕之子士京，方珪未败已前【一○】，尝有请于朝，丐赠其父矣，前日所以不即行其言者，以珪之罪未贬也，今珪既贬，则士京之请可以伸矣。臣欲乞检会高士京前状，出自宸断，早赐指挥，依士京所乞施行，伸忠魂于九泉，示大义于臣子，以劝天下后世，不胜大愿。」诏高遵裕特与赠洺州防御使，高士京与转皇城副使。（新、旧录云：癸酉，御史中丞邢恕言：「故宰臣王珪为上相，不能建请早定储贰，密召高遵裕之子士充，阴传言于遵裕，赖遵裕慷慨引义不答。今珪罪状既白，已正典刑，则遵裕虽死，理当追赠。」诏高遵裕特赠洺州防御使，高士京特与转皇城副使。）
　　兵部言：「武举马射应法而三箭上垛者，于步射等第中递升一等。策义入平等者不升，至免递降。即骑步射绝伦而策议不入等者，不得奏裁。」从之。
　　御史中丞邢恕言：「刘奉世，当元佑间，先合刘挚阴为谋主，倾害策立顾命大臣，有不利王室之意。刘挚既去，即访吕大防、苏辙，内交陈衍，相为表里，遂登政府。宣仁圣烈皇后寝疾之际，奸谋逆计，皆奉世与大防、辙通同，其为恶不在大防、辙二人下。昨责郴州，阶官犹为中大夫，士论未免窃叹。近复堂除其弟当时知常州见阙。按当时年五十余，才智桀黠，有过人者。前此，其兄奉世同当时皆在京师，奉世阴谋密议，莫不通知。请罢当时常州，别除一宫庙差遣，听其自便。其兄奉世，亦乞更降授一散官，依旧郴州安置。」诏刘奉世责授隰州团练副使，郴州安置。刘当时差监南岳庙。（新录因旧录，但别书云：初上之嗣位，恕与蔡确自谓有定策功，既而确死贬所，恕亦斥不用，心恨之。其后恕帅中山，会高遵裕子士京为将官，士京庸暗，恕一日置酒，从容问士京曰：「公知元佑间独不与先丈推恩否？」士京曰：「不知。」又问「有兄弟无？」士京曰：「有兄士充，已死。」恕曰：「此乃传王珪语言之人也。当是时，王珪为相，欲立徐王，遣公兄士充传导语言于禁中知否？」士京曰：「不知。」恕因诱士京以官爵曰：「公不可言不知，当为公作此事，第勿以语人。」因令所亲信王棫崇饰诬辞，作奏而上之。王珪由是得罪。至是，恕为御史中丞，先上章乞追赠高遵裕，次乃以当元佑间附会刘挚，倾害策立大臣，论贬奉世云。」今移此段入四月二十三日，王珪贬时，邢恕未尝帅中山也，新录鴜误。吕大中杂说：绍圣中邢恕为中丞，弹刘当时云：「年踰五十，智虑过人，所以助奉世为不善者，皆当时计划也。」当时由是罢知常州。当时本常人，奉世弟也。恕欲深中奉世兄弟，故为此言。当时由是颇为世所知。）
　　三省、枢密院奏：「河北、河东、陕西三路相度保甲人才小弱不堪教武艺者，皆免教。」上许之。因问：「保甲几何？」曾布曰：「三路共八十万。」上曰：「如此当减三五十万。」章惇曰：「不至如此。」先是，裁定此令，即欲颁行，而蔡卞不以为然。故且令相度，而三路皆称免，遂使行之。（相度在正月二十九日甲寅。）
　　乙亥，御批：日近寒冱，京城细民累经存恤，诸军班直等，良亦艰苦，其令内库给薪炭钱有差。
　　丙子，江、淮、荆、浙等路发运副使、直龙图阁张商英为太常少卿。（前月十九日加直龙。）诸王府翊善韩宗古为秘书少监。
　　都大提举成都府、利州、陕西茶事司言：「应双员处监官，本场每年所收息，各分半受赏，至减三年磨勘。」上从之。
　　丁丑，诏放归田里人程颐送涪州编管。坐与司马光同恶相济也。先是，上与辅臣语及元佑政事，曰：「王岩叟、朱光庭辈凶慝自肆，无忌惮，如光庭尽散河北斛斗，先帝经营储蓄，一日而尽。岩叟尤凶肆，所言皆可怪，至谓『曾肇为奸臣之弟。』」又曰：「程颐妄自尊大，至欲于延和讲说，令太母同听。在经筵多不逊，虽已放归田里，可与编管。」辅臣因历数元佑言者议论过当，而上怒颐为甚。又曰：「便与编管。」章惇曰：「合羁管。」上曰：「只与编管。」再对，又及之，后一日，遂有涪州之命。颐素与邢恕善，而恕雅不乐林希，谋与谏官共攻之。颐编管，鴜希力。希意恕必救颐，则因以倾恕，恕语人曰：「便斩颐万段，恕亦不救。」闻者笑之。（恕不救颐，布录在明年正月丁卯。建宁朱熹年谱云：「谢良佐曰：『是行乃颐族子公孙与邢恕为之。』颐曰：『族子至愚，不为足责，故人情厚，不敢疑。孟子既知天，安用尤臧氏？』」）
　　诏京东西路提刑李昭□、检法官赵纮，各罚金二十斤。以申请刑名不当也。
　　大理寺言：「本寺官，岁终比较，失出死罪或徒流罪各三人，比失入一人。」从之。（元符三年正月戊辰改此【一一】。）
　　枢密院请立军人战殁听子孙与兄弟之子代充军及优恤禀假法。从之。（旧特详，今从新。）
　　雷州别驾化州安置梁焘卒。（十一月二十七日。化州属广西，至京师八十一程。十二月三日，刘挚亦卒于新州。）焘诸子援吕大防例，乞归葬，不许。家属寻徙昭州。（此据张舜民所作梁焘行状增入。徙昭州，在明年四月八日。行状云，六月，诸子移置昭州编管，特勒停，永不收□。勒停，乃五月四日指挥也。）
