<!-- { "loadSidebar": true } -->
　　壬戌，录故西京作坊使、滑州钤辖张君平子造为三班奉职，逊、达并为借职。君平有吏干，尤明于水利，自议塞河，而朝廷未尝不访以便宜。河既平，君平且死，论者惜之。
　　十二月辛未，加恩百官，赐定王元俨诏书不名。
　　甲戌，内降札子，辅臣经南郊奏荐恩例外，更与一子改官。
　　诏河东路强壮有物故及老疾者，许本家别丁代役，若无丁，听于本村别户选人补之。
　　戊辰，浚滑州鱼池埽减水河。
　　丁亥，诏：「凡文武臣僚及宗室奏荐恩泽，有受贿而冒为亲戚者，听人告，其得实者与一官；不愿官，给钱五百千。已奏荐者限半年自陈，限外虽会赦不以原。」
　　己丑，左正言、直史馆孔道辅为左司谏、龙图阁待制。时道辅使契丹，犹未还也。契丹燕使者，优人以文宣王为戏，道辅艴然径出。契丹主使主客者邀道辅还坐，且令谢，道辅正色曰：「中国与北朝通好，以礼文相接。今俳优之徒，侮慢先圣而不之禁，北朝之过也，道辅何谢？」契丹君臣默然，又酌大卮谓曰：「方天寒，饮此可以致和气。」道辅曰：「不和，固无害。」既还，言者以为生事，且开事端。上问其故，道辅曰：「契丹比为黑水所破，势甚蹙。每汉使至辄为侮慢，若不校，恐益易中国。」上然之。道辅本传云道辅受谏官之命，即日论曹利用、罗崇勋，考之不合，移见七年十二月。
　　庚寅，赐西头供奉官从质绢百疋。初，从质为其兄从谨病，割股肉疗之，上颇称其孝友，欲进以官。王曾曰：「此闾巷细民之所为，若奖及宗室，则恐浸以成俗而不可禁。」故止赐缣而已。从质，惟忠子【二○】，德昭孙也。两朝史载从质割股事，附传无之。又载从质请增置学官，附传亦无，其详具治平元年六月。
　　秘书监致仕胡旦复上其所撰演圣通论七十二卷、唐乘七十卷【二一】、五代史略四十三卷、将帅要略五十三卷。辛卯，以旦子彤为将作监主簿，仍诏襄州增旦月给米麦各三石【二二】。实录于八年壬午已书录彤，今又书，不知何故？或误也，止存其一。
　　壬辰，契丹遣奉先军节度使耶律宁、卫尉少卿元化来贺太后正旦。
　　甲午，契丹遣安东节度使耶律罕、大理少卿王用保来贺正旦。
　　开封府言试诸寺观童行合格者三百九十九人，诏止度二百人。
　　是岁，南郊肆赦，中外以为丁谓将复还，殿中侍御史陈琰上疏曰：「乱常肆逆，将而必诛，左道怀奸，有杀无赦。丁谓因缘憸佞，窃据公台，贿赂苞苴，盈于私室，威权请谒，行彼公朝。引巫师妖术，厌魅宫闱；易神寝龙岗，冀消王气。今禋柴展礼，涣汗推恩，必虑谓潜输琛货，私结要权，假息要荒，冀移善地。李德裕止因朋党，不获生还；卢多逊曲事王藩，卒无牵复。请更不原赦。」上然之。
　　注　　释
　　【一】遂极宠荣「遂」字原脱，据宋本、宋撮要本及长编纪事本末卷三六晏殊出知宣州、编年录卷四补。
　　【二】曾已监修而再授敕为提举「已」原作「以」，据宋本、宋撮要本及宋会要职官一八之七五改。
　　【三】凡三百四十二人「三百」原作「二百」，据宋本、宋撮要本、阁本及宋史全文卷七上改。
　　【四】宗室子弟特给式假七日宋史卷二四五汉王元佐传作「宗室子弟特给假七日」。
　　【五】本纪即于是日书罢诸营造之不急者「本纪」原作「本记」，据宋本、宋撮要本及宋史卷九仁宗纪改。
　　【六】秦州盐官镇「盐官镇」原作「监官镇」，据阁本及九域志卷三岷州长道县条改。按方舆纪要卷五九巩昌府西和县水南城条云：「盐官城在县东三十里。志云：有盐井，水与岸齐，味甘美。汉时尝置盐官于此，唐亦谓之盐官镇。」一统志卷二五六巩昌府盐官城条引元和志云，盐官城在长道县东三十里。
　　【七】颇为惠奸「惠奸」原作「伪奸」，据阁本及宋史卷二○一刑法志改。
　　【八】以翰林学士兼龙图阁学士权知开封府陈尧咨「龙图阁学士」，隆平集卷五、东都事略卷四四本传同，长编纪事本末卷三六尧咨出镇天雄、宋史卷二八四本传则作「龙图阁直学士」。
　　【九】特用只日召见「只日」原作「双日」，据宋本、宋撮要本，阁本及上引宋史本传改。
　　【一○】及岁增公使钱百万「使」原作「私」，据宋本、宋撮要本及上引长编纪事本末改。
　　【一一】令州民张文质绐为僧「绐」原作「给」，盖以形近致误，据文改。
　　【一二】凶年不涂塈「塈」原作「暨」，按尚书梓材：「惟其涂塈茨。」今据宋本、宋撮要本、阁本及宋史卷二九五谢绛传改。
　　【一三】按唐贞元六年「贞元」原作「贞观」，据阁本及宋会要礼三六之一五改。
　　【一四】依大理寺详断检法官岁满与家便知县一任「详断检法官」原作「详定断法官」，据阁本及宋会要职官一五之三八改。
　　【一五】琳上疏请罢诸土木营造「诸」字原脱，据宋本、宋撮要本及宋史卷二八八程琳传补。
　　【一六】岁终宋本及宋史卷二九四张锡传均作「岁中」。
　　【一七】亚献酌醴已「醴」原作「礼」，据宋会要乐三之七、宋史卷一二六乐志改。
　　【一八】时政记「记」字原脱，据宋本、宋撮要本补。
　　【一九】请节宫架之奏「请」原作「清」，据宋本、宋撮要本、阁本改。
　　【二○】惟忠子「惟忠」原作「惟中」，据同上书及宋史卷二四四燕王德昭传改。
　　【二一】唐乘七十卷「七十卷」原作「五十卷」，据宋本、宋撮要本、阁本及宋史卷二○三艺文志改。
　　【二二】仍诏襄州增旦月给米麦各三石「各三石」三字原脱，据宋本、宋撮要本补。
续资治通鉴长编
卷一百六
卷一百六
　　起讫时间 起仁宗天圣六年正月尽是年十二月
　　卷　　名 续资治通鉴长编卷一百六
　　帝　　号 宋仁宗
　　年　　号 天圣六年（戊辰，1028）
　　全　　文
　　春正月丁酉朔，马军副都指挥使、武昌节度使彭睿卒。上幸其第临奠，辍一日朝，赠侍中，遣官监护葬事。法当得谥，其家避都省集官之费而固辞之。庚子，上谓辅臣曰：「大臣之丧，遣官监护葬事，盖出于恩礼，而近岁丧家过有所费。况祥符诏书，自使相以下，皆有定数。今宜稍增其旧，踰者令合门、御史台、金吾街仗司纠之。其不愿敕葬者，亦听。」
　　诏合门祗候，自今经历边任及中外委使者，特与五年磨勘，余并具功过奏裁。
　　辛丑，契丹遣左千牛卫上将军耶律阿果、起居郎知制诰李奎来贺长宁节。
　　己酉，罢两川岁贡干元、长宁节织成佛。
　　诏自今南郊军赏有阙，其三司官吏并劾罪以闻。
　　先是，南郊赏赐军士，而汾州广勇军所得帛不逮他军，一军大噪，捽守佐堂下，劫之，约予善帛乃免。城中戒备，遣兵围广勇营，转运使孙飻适至，命解围弛备，置酒张乐，推首恶十六人斩之，遂定。初，守佐以乱军所约者上闻，诏给善帛。使者至潞，飻促之还，曰：「以乱而得所欲，是诱之乱也。」卒留不予。既而上以军赏事讯三司，三司言汾州旧以淮南紬绢比折给军士，紬绢不足，又令以土絁布代之，故广勇军作乱。首恶既坐诛，余悉配隶他州，而降是诏。实录载汾州事与孙飻传略不同，今从飻传。
　　甲寅，司天秋官正杨可言荧惑行近天街，当犯而不犯，请付史馆，从之。然议者谓：「五星凌犯，见于占测，非算数所知。今日官言当犯而不犯，非也。」
　　戊午，诏诸路提点刑狱朝臣、使臣，交割本职公事与转运使、副使，仍令转运司条所省事件以闻。或言提点刑狱官过为烦扰，无益于事故也。
　　庚申，上封者言：「三司判官、开封府推判官，近岁数迁易，又多权要陈乞，请自今并选有材干而尝更任使者为之，俟二年以上，方除外任监司。京朝官知县两任为通判，又两任为知州。三班使臣一任监当入监押、巡检，资任太速，请各增一任。若有显劾及累被荐举者，令审官、三班院以名闻。又进士及第，本以辞艺进，而比来多乞赐子孙科名。又合门祗候，太宗朝其员至少，真宗置提点刑狱副使，因诏近臣举历官有劳者授之，其后又益举者至七人，以艰其进。今权要之家，比援恩例，而滥进者多，请一切罢之。诸路走马承受，岁满当除合门祗候，止与迁一官。」并从之，仍着为令。
　　癸亥，免河北州军灾伤人户夏秋税，折变一年。
　　诏：「天下应在官物，令诸路转运使选所部同判或幕职官期三年内悉除之。百万以上岁中除十之八者升陟，不及百万而岁中悉除者录其劳，过期者劾罪以闻。」
　　甲子，建州观察使康继英，请以南郊所加恩回赠其祖再遇一官，诏优赠之。
　　二月辛未，以知扬州、祠部员外郎杜衍为刑部员外郎。先是，衍提点河东路刑狱，宁化军守将鞫人死罪不以实，衍复正之。守将不伏，诉于朝，诏为置狱，果不当死。于是有司言法当赏衍，特迁之。
　　宰臣王曾等言：「真宗忌，自大祥后，禁刑、不视事前后各三日，禁乐各五日。然岁月渐远，礼有可杀之文。」诏自今禁刑、不视事各两日，禁乐各三日。
　　诏太常寺，四郊斋宫，常行视完葺之。少府监祠服，遣吏赍赴祠所，以给祠官。光禄寺进服，令监祭使封题同进。
　　判太常寺孙奭言：「皇地祇等十八坛，皆有外壝，而南郊独无。樵牧之人，径至坛下，有□严恭。按图设三壝，今请筑外壝，仍于壝外筑短垣，四面各置棂星门。俟皇帝亲郊，则以青绳柱表其三壝，以合郊丘之制。」从之。
