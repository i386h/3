<!-- { "loadSidebar": true } -->
　　臣近蒙恩给假至陕州焚黄，窃见缘路诸州仓库钱粮，类皆阙绝，其官吏军人料钱、月粮，并须逐旋收拾，方能支给。窃料其余诸州，臣不到处，亦多如此。臣闻国无三年之蓄，曰国非其国。今窘竭如此，而朝廷曾不以为忧，若不幸有水旱蝗蝻方数千里，如明道、康定之时，加之边鄙有急，兴兵动觽，不知朝廷何以待之？臣伏见陈、许、颍、亳等州，止因去秋一次水灾，遂致骨肉相食，积尸满野。此非今日官吏之罪，乃乡时官吏之罪也。何则【四二】？乡时丰稔之岁，其人但务偷安，不为远虑，粟麦至贱，不能储蓄，及至凶荒之际，官私俱竭，上下狼狈，何由相救？虽使桑弘羊、刘晏复生，亦无如之何也。今春幸而得雨，麦田有望，朝廷已置饥馑之事于度外，不复以储蓄为意矣，万一天下州县复有灾伤，则何以异于陈、许、颍、亳之民？若饥馑相继，盗贼必兴，此岂可不早为之深虑乎？
　　臣愚伏望陛下于天下钱谷常留圣心，特降诏书，明谕中外，应文武臣僚有熟知天下钱谷利害，能使仓库充实，又不残民害物者，并许上书自言。陛下勿以其人官职之疏贱，文辞之鄙恶，一一略加省览，择其道理稍长者，皆赐召对，从容访问以方今食货俱乏，公私皆困，何故而然？如何擘画可使上下丰足？若其言无可取者，则罢遣而已，有可取者，即为施行。仍记录其姓名，置于左右，然后选其中材干出髃者以为转运使、副【四三】、判官及三司使、副、判官。
　　仍每至年终，命三司撮计在京、府界及十八路钱帛粮草见在都数闻奏，以之比较去年终见在都数，若增羡稍多，即令勘会，如别无奸巧欺谩及非理赋敛而致增羡【四四】，其当职之人宜量行褒赏，累经褒赏者，即别加进用。若减耗稍多，即令诘问，如别无大故灾伤及添屯军马而致减耗，其当职之人宜量行责罚，累经责罚者，即永从黜废。诚能如此持之不懈【四五】，数年之后，可使天下仓皆有余粟，库皆有余财，虽有水旱蝗蝻之灾及边鄙有急，皆不足忧也。此疏不得其时，附见春末，更须详考。
　　上尝问辅臣：「天下金谷几何？」韩琦等具以对，因问：「冗兵之费倍于曩时，何也？」欧阳修曰：「自西事以来，边城广为守备，既增置军额，则岁费益多。」上又问：「祖宗绥怀如此，尚有倔强者？」琦曰：「国家急于息民，故示大体含容之尔。边兵不战久矣，彼觽亦自骄惰，虽时有倔强，盖犬戎之态如此。」此据宝训附见，不审何时。
　　初，昭陵复土，韩琦引故事乞罢相守藩，上弗许。去冬托疾继请，上责以终丧，后三上章，诏须毕郊礼。于是，吕诲言：「臣窃惟君臣离合，系国休戚，前世已然之事可为近监。陛下亲政方及一年，二府大臣相继请去，惟衰老疾病不任于事者，容有进退之礼焉。如其封章朝上，诏使夕至，被恩宠而遽起，非要君而何？不惟轻朝廷之礼，适足取笑于天下也。元宰韩琦，辅翼圣躬，诚有勋效，自去冬累还印绶，经数月复又抗章，前章有云：『自谓孤忠之可立，岂知直道之难行。』盖有所忿激而言，陛下宜体其意也。君臣之义不当形于间隙，中外闻之，颇未为然。方今枢府乏人，兵防久弛，夏国不顺，边氓涂炭，茶法更变，商贾不行，经费日滋，财用日耗。多事之际，琦不思经画以济大务，委之而去，得谓之忠耶？为身谋则周，爱君之心则未至矣。臣欲乞特降诏旨，敦谕二府，俾务协心，各安厥位，尽忠体国，同底于道。唯衰疾老耄，勿强以事，听其罢去，以就颐养，乃至仁均爱始终之恩也。不然，大臣轻去就之分，其下何观？朝廷纪纲，从而隳矣。传闻四夷，亦有轻汉之心，所系诚重。数人者去留不宜持久，唯圣断无疑，天下幸甚。」「自谓孤忠之可立，岂知直道之难行。」乃琦甲辰冬乞罢相第一表也。诲此奏当在琦今夏乞罢后，今且先见于此。
　　知制诰祖无择言：「中书省不当在东，乞与门下省对移。且门下、中书与尚书号三省，其长官皆宰相之任，莫有高焉者也。今乃左省在西，右省在东，此不可不易也。唐龙朔中，尝改左右省为东西台，此又明不可不易也。」从之【四六】。会要以为三月十四日事，今附月末。
　　夏四月戊戌，诏礼官及待制以上，议崇奉濮安懿王典礼以闻。宰臣韩琦等以元年五月奏进呈故也。
　　辛丑，诏曰：「向命监司、知州荐所部吏，岁限定员，本防其滥；不问能否，一切取足，非诏意也。自今所举，务在得人，不必充所限之数。」先是，御史中丞贾黯言：「今京朝官至卿、监，凡二千八百余员，可谓多矣，而吏部奏举磨勘选人未引见者至二百五十余人。臣不敢远引前代，且以先朝事较之。方天圣中，法尚□，选人以四考改官，而诸路使者荐部吏数未有限【四七】，而在京台阁及常参官尝任知州、通判，虽非部吏皆得荐，时磨勘改官者，岁才数十人。后资考颇增，而知州荐吏，视属邑多少裁定其数，又常参官不许荐士，其条约比天圣渐繁，而改官者固已觽矣。然磨勘应格者犹不越旬日引对，未有待次者。皇佑中，始限监司奏举之数，其法益密，而磨勘待次者已不减六七十人。皇佑及今才十年尔，而猥多至于三倍。向也法疏而其数省，今也法密而其数增，此何故哉？正在荐吏者岁限定员，务充数而已。如一郡之守，岁许荐五人，而岁终不满其数，则人人以为遗己，当举者避谤畏讥，欲止不敢。此荐者所以多，而真才实廉，未免慁于无能也。谓宜明诏天下，使有人则荐，不必满所限之数。」帝纳其言，故降是诏。
　　丙午，奉安仁宗御容于景灵宫孝严殿。
　　注　　释
　　【一】广渊果曾以文章自达于左右「曾」字原脱，据宋撮要本及温国文正司马公文集卷三二王广渊札子补。
　　【二】弃瑕收使「收使」，宋本、宋撮要本及欧阳文忠公文集卷一一三乞奖用孙沔札子均作「使过」。
　　【三】臣伏见谅祚狂瞽「瞽」，宋本、宋撮要本、阁本及同上书卷一一四言西边事宜第一状均作「僭」。
　　【四】然而因敌制胜宋本、宋撮要本及同上书均作「然坐而制胜」。
　　【五】继迁始为边患「始」字原脱，据同上二本及同上书补。
　　【六】自真宗景德二年盟北虏于澶渊「北虏」二字原脱，据同上二本及同上书补。
　　【七】而勇夫锐将亦因战陈稍稍而出「稍稍」原作「稍习」，「出」字原脱，据同上二本及同上书改补。
　　【八】完葺「完」原作「莞」，据同上二本及同上书改。
　　【九】则我复出而彼又集「彼」字原脱，据同上书补。
　　【一○】则彼无不受其困矣同上二本及同上书均作「则无不困之虏矣」。
　　【一一】有不可先言者「言」原作「知」，据宋撮要本、阁本及同上书改。
　　【一二】付之将率「率」原作「卒」，据同上书改。
　　【一三】亦须先藉胜捷之威「捷」原作「健」，据同上书改。
　　【一四】及乞遣一重臣亲与边将议定攻守大计等事「乞」字原脱，据宋撮要本及欧阳文忠公文集卷一一四言西边事宜第二札子补。
　　【一五】二十万兵同上书作「万骑」。
　　【一六】亦未曾拟议「议」字原脱，据同上书补。
　　【一七】曲蒙圣恩「恩」原作「意」，据宋本、宋撮要本及同上书改。
　　【一八】尸禄厚颜「尸禄」下原衍「之」字，据同上书删。
　　【一九】丁丑按，宋本、宋撮要本及宋史全文卷一○上均作「辛巳」。
　　【二○】灿如指掌按，同上二本及温国文正司马公文集卷三三招军札子均作「有如黑白」。又阁本作「灿如黑白」。
　　【二一】专于精锐「于」，同上书作「取」。
　　【二二】何苦更复广招禁军「广」，宋本、宋撮要本及同上书均作「直」，较优。
　　【二三】非为朝廷深谋远虑建经久之画也「建」字原脱，据同上书补。
　　【二四】令于皇子两位供职「令」字原脱，据宋本、宋撮要本及长编纪事本末卷五六训导皇子补。
　　【二五】科买「买」原作「置」，据宋撮要本及温国文正司马公文集卷三三论修造札子改。
　　【二六】致粟帛之数大有损失「数」，宋本、宋撮要本及同上书均作「类」。
　　【二七】龙图阁直学士「直」字原脱，据长编纪事本末卷五六疑蔡襄、宋史卷三一一吕公弼传补。
　　【二八】公弼奏事毕「毕」字原脱，据宋本、宋撮要本及编年纲目卷一七、宋史全文卷一○上补。
　　【二九】乞于前任髃牧使合破兵级内权留十人「破」原作「被」，「人」原作「一」，据同上二本改。
　　【三○】案是时公弼以同髃牧使权三司使「同」原作「前」，据阁本及宋史卷三一一吕公弼传改。
　　【三一】赐白金三千两「三」原作「二」，据宋本、宋撮要本及宋宰辅编年录卷六、宋史卷二九一王畴传改。
　　【三二】文辞严整可喜「整」，宋本、宋撮要本、阁本及宋宰辅编年录卷六、宋史卷二九一王畴传均作「丽」。
　　【三三】刘几「几」原作「几」，据同上三本及温国文正司马公文集卷三二陈述古札子、宋史卷二六二刘几传改。下同。
　　【三四】请出兵防守「守」，宋本、宋撮要本及同上札子均作「托」。
　　【三五】生民「生」，宋撮要本及同上札子均作「王」。
　　【三六】陛下纵不欲明加斧钺以谢边民「明」字原脱，据同上本及同上札子补。
　　【三七】贡院「贡」原作「直」，据宋本、宋撮要本及宋史全文卷一○上改。
　　【三八】俊乂满朝「乂」原作「人」，据宋本、宋撮要本、阁本及宋史卷三○二贾黯传改。
　　【三九】嘉佑六年「六」原作「元」，据宋本、宋撮要本及文义改。
　　【四○】今不合格「今」原作「令」，据宋撮要本及宋会要选举三之三八改。
　　【四一】拥蔽其媪「媪」原作「妪」，据宋本、宋撮要本及上下文改。
　　【四二】乡时官吏之罪也何则此九字原脱，据温国文正司马公文集卷三三钱粮札子补。
　　【四三】转运使副「使」字原脱，据同上书补。
　　【四四】如别无奸巧欺谩及非理赋敛而致增羡「致」原作「置」，据同上书改。
　　【四五】诚能如此持之不懈「持」，宋撮要本及同上书均作「行」。
　　【四六】从之「从之」二字原脱，据宋本、宋撮要本及宋会要职官三之二补。
　　【四七】而诸路使者荐部吏数未有限「部吏」二字原倒，据同上二本及宋会要选举二八之三、文献通考卷三八、宋史卷一六○选举志乙正。下同。
续资治通鉴长编
卷二百五
卷二百五
　　起讫时间 起英宗治平二年五月尽是年七月
　　卷　　名 续资治通鉴长编卷二百五
