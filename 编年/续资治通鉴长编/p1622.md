<!-- { "loadSidebar": true } -->
　　先是，范镗使北朝，接伴问夏国事，且言夏人数遣使来彼求助，欲祈罢兵，仍云要地多为汉家所据，及云曾移牒。镗答以不知。是日进呈涿州牒，诏令以四月中旬回牒，而章惇言未可回牒，寻已之。
　　他日，上谕曾布曰：「北界又有牒催夏国文字。」曾布对曰：「此牒来日已久，不可以不答。」上亦以为然。曾布退以语章惇，章惇曰：「须十月乃可答。」布曰：「旧例皆实时答，若一向不答，万一欲遣泛使，何以拒之？」惇曰：「只消令雄州答以无例。」布曰：「终能遏之否？」惇曰：「若答速，见自家劳攘，往往便遣使。若不答，必不敢遣。若如子宣意，去年十二月已答了。」布曰：「答之何害！元丰中牒至便答，未尝闻遣使，此乃已试之效，何以知不答牒却不敢遣使之理？」惇曰：「正如萧禧争地界，只为应接太速。」布曰：「此事自有旧例，莫与争地界事不同。」惇勃然曰：「惇措置边事不错。」布曰：「安知不错！若误他边事，自家莫难更安位。」惇曰：「自家误他边事，不止不安位，当斩首以谢天下！」布曰：「教谁斩？」惇曰：「好，但任便。若误事，惇不管他。」布曰：「布不至不晓事，机权智略，亦不在人下。凡措置边事，一有过当，必加裁节，令就绳墨，不然疏脱多矣！」许将曰：「所言皆有理，且更商量。十月诚恐太缓。」蔡卞笑曰：「止，止！不许说！」布亦笑。既而吏检元丰五年正月牒，二月答，惇乃已。时六月壬寅也。
　　翌日，同呈牒本。旨以七月降牒本付雄州，令八月回北界。惇默然，布亦不复论。及再对，布因言：「北界回牒已缓。昨四月得旨，既而章惇又欲罢，今已得旨七月回，乞更不移易。缘朝廷待此北人，一饮食，一坐，一揖，皆有常数，以示无所轻重。至于相国寺与馆伴烧香先后，亦必争论，但事皆有常，故未尝不屈伏。今牒弥年不答，乃明示以忽慢之意，恐不便。」上曰：「是他无道理。」布曰：「元丰中牒一般。事已往，无可言者，但此回更不可移易尔！」上曰：「无！」退见许将，曰：「上对三省，亦深患远人不安静，当以理待之。盖闻昨日喧争之语也。（六月二十六日癸卯布录，今并入此。）
　　甲戌，定武军节度使、开府仪同三司、咸宁郡王俣改河阳三城雄武军节度使，进封莘王；集庆军节度使、开府仪同三司、普宁郡王似改横海镇海军节度使，进封简王；武成军节度使、开府仪同三司、祁国公偲改武安军节度使，进封永宁郡王。
　　中书舍人范镗试给事中，权户部侍郎杜常为集贤殿修撰、知青州。
　　权吏部尚书叶祖洽言：「伏见太常寺定到韩缜谥议，申尚书省部复议【二一】。按缜在先朝，擢于罪废之余，致位枢机之地，其受先帝恩德为不浅矣！然垂帘之初，内则交结张茂则、梁惟简以取宰相，外则附司马光辈逐蔡确为自安之计。至于更改法度，缜尝阴致其力，凶虐贪秽之迹，暴着中外，庄敏美谥，非缜所宜。」诏更不定谥。（邵伯温辨诬云：韩缜有心术，章惇畏之。凡元佑执政从官，惇必以事中之，不敢及缜。方迁谪诸公时，缜以节度使知颍昌府，观文殿大学士领宫祠，盖惇虑缜能害己也。至缜死，方使叶祖洽言不与赠谥而已。）
　　诏新除宥州刺史、充环庆路缘边兼横山寨至宥州一带蕃部都巡检使李讹哆别降宣命，降去环庆路缘边兼字【二二】，只充横山寨至宥州一带蕃部都巡检使。本路帅臣言讹□新附，未宜遽统诸蕃官，恐于蕃情未安，故有是命。（十一日李讹□来降。）
　　诏章楶候农事稍空，进筑没烟前峡。（此据布录。）
　　御批：「契勘京朝官以上，自合衣公裳出入。宣德郎司马宏、承务郎勾当染院李无咎不识分守，身服便衣，辄敢微行街市，杂与小人为伍，观看车马。士人立朝，全无廉耻，可送御史台疾速取勘，具案奏裁。」司马宏、李无咎并冲替。（五年三月二十五日事。）
　　乙亥，宝文阁待制、知桂州胡宗师知永兴军。朝散大夫、权广西转运副使程节为直秘阁、权知桂州。
　　诏辽使经过，如遇知州病患事故，差请到权迎送人使官，应本州岛接送人使有违慢阙误，许权官按举勘断。从接伴使韩粹彦请也。
　　户部言，乞河北、河东、陕西路除知州、通判外，其余当职官并不许入中及坐仓坐场，其粜俸余即不得过坐仓分数。从之。（新削，五月二日。）
　　刑部言，犯罪未□及已□未复旧官而再犯罪者，自后犯日别理期□。从之。
　　吏部言：「官员罢任或未罢任应关升者，并许所在州投状录白未经关升文字，差官点对，仍取家状一本，连申吏部。即愿赴部关升者，听。」从之。（新削，无。）
　　丙子，朝请郎李延贲守将作少监。诏少府、将作、军器少监杂压，并依元丰令，其元佑指挥，更不施行。（元佑指挥云何？玉牒云：复少府、将作、军器少监班序。）
　　熙河兰岷路经略司言，进筑颠耳关毕工。诏以通会关为名，除陆师闵、锺传已责降，其路分都监已下，各等第赐银合、茶药。（本纪书丙子筑会宁关。盖五月二十三日改通会为会宁也。）
　　枢密院言，京东、西路安抚提刑司奏，乞依元丰五年诏，巡检下全置土兵缉捕盗贼。从之。其所招土兵，仍须本州岛及邻州有户籍者。无户籍有主户一名委保者【二三】，亦听招刺。
　　诏今后在京禅僧寺院，士庶之家妇女除同本家男夫作斋会听人入外，余辄入者，并杖一百；夫子知而听行及主首不举，各一等科罪。先是，开封府奏请乞严行禁止，故有是诏。（新削。）
　　户部言，欲陕西路年额解盐钞只得赴池请盐，其泛给文钞，许赴京中卖请钱。从之。（新削。）
　　戊寅，枢密院言：「溪洞缘边寨铺，寨主、都监两员处，每半月一次，轮那一员逐日量带兵甲在外，夤夜于地分巡逻把截，仍本州岛给印历，付所管地分官司。寨铺候逐官巡历到彼，实时批上官位姓名月日，季终缴申本州岛点检，申都钤辖司。如巡历不到，虚上文历，以违制论，不以去官赦降原减。」从之。
　　朝请郎、集贤殿修撰、前知河中府韩宗师卒。
　　注　　释
　　【一】乞今后比附沿路州军条例「军」原作「将」，据阁本及上文「使人在路州军诸顿酒食料例」改。
　　【二】责监永州税「监」原作「降」，据宋史卷三四八锺传传改。
　　【三】于河南乡刘银村修造家舍「于」字原脱，据宋史卷一五四舆服志、宋会要舆服六之七补。
　　【四】背螭纽五盘纽闲有小窍「五盘纽」三字原脱，据同上书及下文「其背亦螭纽五盘」补。
　　【五】纽闲亦有贯组小窍「组」原作「纽」，据阁本及宋史卷一五四舆服志、宋会要舆服六之七改。
　　【六】至为服用「至」原作「主」，据阁本改。
　　【七】不见正议「议」原作「论」，据阁本改。
　　【八】论今之法「论」原作「议」，据阁本改。
　　【九】自九羊谷东至葫芦岸据下文「葫芦」下疑脱「河」字。
　　【一○】伏望圣慈深思详察「思」，阁本作「赐」，是。
　　【一一】如比较务岁终趁不及二分数目「比」原作「此」，据阁本改。
　　【一二】臣早来已曾面奏「臣」下原衍「除」字，据阁本删。
　　【一三】阶缘以至执政「至」下原衍「引」字，据阁本删。
　　【一四】依条比析「条」原作「保」，据阁本改。
　　【一五】鄜延路经略司言讨荡夏州族帐得功人「族」字原在「言」下，文不可通，据阁本改正。
　　【一六】诏转官减磨勘年赐物有差原作「诏磨勘年赐转官减物有差」，据阁本改正。
　　【一七】兼接纳李讹□一行归汉「接」原作「按」，据宋会要方域一八之二一改。
　　【一八】本路提点刑狱梁子美既与苏辙系婚姻之家「与」下原衍「停」字，据阁本删。
　　【一九】未可进筑「筑」字原脱，据阁本补。
　　【二○】诏陕西河东逐路帅臣「陕」字原脱，按宋无「西河东路」，意不可通，据上下文义补。
　　【二一】申尚书省部复议长编记事本末卷一○二逐元佑党人「省」作「吏」。
　　【二二】降去环庆路缘边兼字「降」，疑为「除」字之讹。
　　【二三】无户籍有主户一名委保者「主」原作「土」，据阁本改。
续资治通鉴长编
卷四百九十七
卷四百九十七
　　起讫时间 起哲宗元符元年四月尽其月
　　卷　　名 续资治通鉴长编卷四百九十七
　　帝　　号 宋哲宗
　　年　　号 元符元年（戊寅，1998）
　　全　　文
　　夏四月己卯朔，上批：宗室右侍禁士实修进艺业，可特授承务郎。
　　庚辰，鄜延路经略使吕惠卿言，修筑开光堡毕工，乞赐名。诏赐名开光堡。（三月十九日。）
　　奉国军留后安定郡王世开卒。辍朝，临奠，赠开府仪同三司，追封信王，谥献敏。
　　辛巳，三省言：宣州泾县主簿邱鄜，江宁府右司理参军吉观国，辰州司理参军王天倪，试宏词科中选。诏鄜循一资，观国教授河中府，天倪华州。鄜，和州人也。（布录辛巳，同呈环庆慕化获人畜数：斩首百级，驱牛三百。）
　　壬午，朝献景灵宫，至于癸未。
　　礼部尚书蹇序辰言：昨准朝旨，编类贬责司马光等事状，候编类毕，欲缮写一本进入，以备省览。从之。（此据元符三年四月二十七日徐铎奏请进书。序辰初乞编类，在绍圣四年三月二十五日。）
　　京西排岸司言：西河石炭纲有欠，请依西河柴炭纲欠法。从之。（新削。）
　　枢密院言请军营创立庙宇者徒一年，称灵异动觽者加二等，庙宇未立，各减二等，止坐为首之人。本辖将校、节级不止绝，与同罪。从之。
　　甲申，上幸东宫莘王府、简王府，因幸睿成宫。（二十二日推恩。）
　　乙酉，环庆路经略使孙路言，美利寨相近有之字平，可以建置城寨，乞从臣体度边情进筑。诏孙路审度，从长措置，无致轻易败事，仍节次具措置次第以闻。（曾布尔日录云：路言。自进筑以来，止用厢军[一]、保甲般运军器，不曾和雇车乘，觽莫不称之。附见，当考。）
　　枢密院言：鄜延路进筑罗密谷岭堡寨，河东路进筑榆木川寨。诏军兵等赐钱有差。（正月四日，奏乞城榆木川，四月十一日赐名；罗密谷岭堡，四月十二日毕工，十四日赐名。惠卿家传不载此。）
　　鄜延奏，已差王愍、苗履统制扰耕。泾原奏，进筑没烟前峡，乞秦凤、环庆兵各万人。从之。续令环庆辍骑兵五千，秦凤三千，仍选精锐。又令秦凤整龊其战士及余丁，以埙熙河会合。（两项并据布录乙酉日事附入，当考。）
