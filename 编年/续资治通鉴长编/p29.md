<!-- { "loadSidebar": true } -->
　　诏重□盐曲法，官盐阑入至百斤，煮□至五十斤；主吏贩易及阑入百斤以上，乃死。蚕盐入城市及商人阑入至三百斤以上，加役、流、杖、徒之等，亦从厘减。私造酒曲至城郭五十斤以上，乡闾一百斤以上；私酒入禁地二石三石以上，至有官署处四石五石以上者，乃死。法益轻，而犯者鲜矣。
　　十二月庚辰，斩妖人张龙儿等二十四人。龙儿有幻术，与卫士杨密刚又遇李丕聂赟刘晖马韬、承旨载章、百姓王裕等共图不轨事，事觉，伏诛。龙儿及密、丕、赟皆夷族。
　　上于后苑亲阅殿前诸武艺不中选者三百余人，悉授外职。（此据会要。）
　　是岁，于阗国王李圣天遣其子德从来贡方物。
　　蓬州请以租丝配民织绫，给其工直，诏不许。（此据本志。）
　　丁德裕与西川兵马都监潞城张延通同帅师擒贼都统康祚，磔于市。康延泽既城普州，王可僚复合数州兵来攻，延泽击走之，追奔至合州。全师雄病死金堂，其党推谢行本为主，罗七君为佐国令公。罗七君与宋威怀、唐陶肩等共据铜山之险为寨。延泽旋破谢行本，拔铜山，擒罗七君。德裕及王全斌等分兵招抚，贼觽悉平。（此等事，本纪及新、旧录并不详，不知的是何时，今并附之岁末。克雅州在闰八月，王全斌传载全师雄死，皆在克雅州后，其时盖可隐度也。独康祚被擒，刘泽、王可僚败走，按丁德裕及康延泽传，皆无踪迹可寻其日月耳。延泽传乃称王全斌已诛成都降卒，延泽俄出兵败刘泽、王可僚，盖误也。师雄既保灌口，刘泽始与吕翰合势，逐普州刺史刘楚信，而延泽追王可僚亦至合州。此必在延泽为普州刺史之后，非作西川兵马都监之前也。不然，延泽才出成都，安得便过普、合间耶？）
　　北汉主遣侍卫都虞候刘继钦等复取辽州。（此据九国志及十国纪年，他书皆无之。干德二年正月克辽州，乃不见新除守将，或果再失之。干德六年三月乙未，始书以齐州团练使李守节知辽州。）
　　南汉西北面招讨使吴怀恩为部下所杀。先是，南汉主命怀恩治战舰于桂州，怀恩督役严，材有良窳不等及制度疏略者，辄行捶挞，执役者皆怨之。于是，作龙舟成，怀恩躬自临视，以绵幂其手，篃扪钩楯，匠区彦希在侧，因运斤斫其首堕船中，左右惊散。后数日，乃擒彦希斩于市。怀恩为将数有功，及被害，国人愈恐。南汉主命潘崇彻代其任。（怀恩，初见天福八年。崇彻，见广顺二年，皆宦者也。九国志世家言怀恩被杀，在大宝三年。大宝三年，显德六年也。据怀恩传称，王师取郴、连后，怀恩乃死。又潘崇彻传云崇彻代怀恩岁余，罢兵柄，而世家载崇彻之罢，在大宝十二年春，则怀恩被杀，当附此年末也。王师取郴州后六年，乃取连州，今并言郴、连盖误耳。潘崇彻不知以何官代怀恩，当考。司马光朔记载此事于建隆元年四月，且云怀恩被害，乃是月庚辰，龙舟成之日也。盖用十国纪年，今不取。）
　　注　　释
　　【一】事犹未决「事」原作「报」，据阁本改。
　　【二】与判使通署「署」原作「置」，据阁本改。
　　【三】此苟非倍纳民租「倍」原作「掊」，据宋本、宋撮要本及宋会要食货六二之五三、通考卷四田赋考、宋史全文卷一改。
　　【四】西川幕职州县官料钱「料钱」原作「科钱」。按宋制百官俸禄中有料钱，今据阁本及宋会要职官五七之一八改。
　　【五】传置阙下「置」原作「至」，据阁本改。
　　【六】知杂侍御史「侍」字原脱，据宋本、宋撮要本及宋会要职官五九之二、宋大诏令集卷一六○补。
　　【七】边郡守将遣牙校赍信币入黔南并院「并院」，阁本作「井院」。
　　【八】初用雅乐登歌及文德武功二舞「文德」原作「文明」，据宋本、宋撮要本及玉海卷一○五、宋史卷一二六乐志改。
　　【九】高锡原作「高赐」，据宋本、宋撮要本、阁本及编年纲目卷一、宋史卷二六九陶谷传改。
续资治通鉴长编
卷八
卷八
　　起讫时间 起太祖干德五年正月尽是年十二月
　　卷　　名 续资治通鉴长编卷八
　　帝　　号 宋太祖
　　年　　号 干德五年（丁卯，967）
　　全　　文
　　春正月庚寅朔，御干元殿受朝，升节度使班在龙墀内金吾将军上。故事，节度使不带平章事者皆位在卿、监下，于是特改焉。
　　辛卯，令开封大名府、郓澶滑孟濮齐淄沧棣滨德怀博卫郑等州长吏，并兼本州岛河堤使。
　　甲午，供奉官王汉英决杖，配隶蔡州牙前，坐为新津监押日擅用官米也。
　　丁酉，诏吏部流内铨，干德五年正月一日以前罢任选人，并令赴阙，与免守选注官。
　　戊戌，分遣使者发畿县及近郡丁夫数万治河堤。自是岁以为常，皆用正月首事，季春而毕。
　　辛丑，赐西川诸州民今年夏租之半。
　　诏以时平年丰，增上元张灯为五夜。
　　初，吕余庆至成都，王全斌但典军旅，尝谓所亲曰：「我闻古将帅多不能保全功名，即欲称病东归，庶免悔咎。」或曰：「今寇盗充斥，非有诏旨不可轻去。」全斌乃止。既而伪蜀臣民往往诣阙，讼全斌及王仁赡、崔彦进等破蜀时豪夺子女玉帛，及擅发府库、隐没货财诸不法事。使者每自蜀至，上问之，尽得其状。于是与诸将同时召还，仁赡先入见，上诘之，仁赡历诋诸将过失，冀自解免，上曰：「纳李廷珪妓女，开丰德库取金贝，此岂诸将所为耶？」仁赡皇恐不能对。上以全斌等新有功，不欲付之狱吏，令中书门下逮仁赡及全斌、彦进与讼者质证。凡所取受、隐没，共为钱六十四万四千八百余贯，而蜀宫珍宝及外府他藏不着籍者【一】，又不与焉。并按以擅克削兵士装钱、杀降致寇之由，全斌、仁赡、彦进皆具伏。
　　壬子，令御史台集百官于朝堂，议全斌等罪。
　　癸丑，百官表言全斌、仁赡、彦进法当死，上特赦之。
　　甲寅，置崇义军于随州，昭化军于金州。以忠武节度使王全斌为崇义留后，武信节度使、侍卫步军都指挥使崔彦进为昭化留后。枢密副使、左卫大将军王仁赡（案宋史帝纪及宰相表，皆作右卫大将军。）罢为右卫大将军。
　　丙辰，诏全斌、仁赡、彦进三人元从军将等曾受伪蜀士庶子女、鞍马、金帛者，并实时给还其主；诸军将士有所受者，一切不问。
　　丁巳，以内客省使曹彬为宣徽南院使领义成节度，侍卫马军都指挥使、宁江节度刘光义改领镇安，龙捷左厢都指挥使张廷翰为侍卫马军都虞候领彰国节度，虎捷左厢都指挥使李进卿为步军都虞候领保顺节度。廷翰与进卿先为归州路行营马步军都指挥使，从光义平蜀，且军政不扰，故赏之。
　　王仁赡之历诋诸将，独曰：「清廉畏谨，不负陛下任使者，惟曹彬一人耳。」上固已知彬善于其职，于是赏彬特优。彬入辞曰：「诸将俱获罪，臣独受赏，何以自安？臣不敢奉诏。」上曰：「卿有功无过，又不自矜伐，苟负纤芥之累，仁赡岂为卿隐耶？惩劝，国之常典，无可辞也。」
　　进卿，晋阳人。上尝幸讲武池，临流观习水战。因谓左右曰：「人皆言忘身为国，然死者人所难，言之易耳。」进卿对曰：「如臣者，令死即死耳。」遂跃入池中。上急令水工数十人救之得免，几至委顿。上能得诸将死力，类此。
　　戊午，诏以粟帛赐王继涛及高彦晖家。继涛初与通事舍人田钦祚有隙，钦祚尝诬奏继涛以事，上驿召继涛，将面诘之，道病死。上始闻其先登击贼，身被重创，故与彦晖俱蒙死难之赏。
　　二月庚申朔，幸造船务，遂幸城西，观卫士骑射。
　　甲子，参知政事薛居正、吕余庆，并加吏部侍郎。
　　乙丑，以西川转运使、给事中沈义伦为户部侍郎，充枢密副使。初，义伦随军入成都，独居佛寺蔬食，伪蜀髃臣有以珍异奇巧之物为献者，皆却之。东归，箧中所有，纔图书数卷而已。上尝从容问曹彬以官吏善否，彬曰：「臣止监军旅，至于采察官吏，非所职也。」固问之，惟荐义伦可任。上闻义伦清节过人，因擢用之。
　　己巳，诏巡检、监押捕得贼盗及犯盐曲人，并送本属论如律，毋得率意擅断。
　　壬申，权知贡举卢多逊奏进士合格者十人。复诏参知政事薛居正于中书覆试，皆合格，乃赐及第。
　　癸酉，御史台上言：「伏见大理寺断徒罪人，非官当赎铜之外，送将作监役者【二】，其将作监旧兼充内作使【三】，又有左校、右校、中校署，比来工役，并在此司，今虽有其名，无复役使。或遇祠祭供水火，则有本司供官。欲望令大理寺依格式断遣徒罪人后【四】，并送付作坊应役。」从之。自后命官犯罪当配隶者，多于外州编管，或隶牙校。其坐死特贷者，多决杖黥面，配远州牢城，经恩量移，即免军籍。大凡命官犯罪，多有特旨，或勒停，或令厘务，赃私罪重，即有配隶；或处以散秩，自远移近者，经恩三四，或放任便，所以儆贪滥而肃流品也。
　　左监门卫大将军、权判三司赵玭，性狂躁讦直，多忤旨，上每优容之。又与宰相赵普不协，因称足病，求解职。甲戌，玭守本官，罢判。（传称玭廉得普私市秦、陇大木事，潜以闻。惧普知之，因求解职。按开宝四年，上始闻普私贩大木，即议逐普，岂得反令玭罢三司也。明年，雷德骧潜以奏，普被责，而玭独无他。此必未尝论及普，但以私怨忌普，自求解职耳。贩木事，凡后此五年，传误并言之也。）
　　是日，殿前都指挥使、义成节度使韩重赟罢军职，出为彰德节度使。先是，有谮重赟私取亲兵为腹心者。上怒，欲诛之，谋于赵普。普曰：「陛下必不自将亲兵，须择人付之。若重赟以谗诛，即人人惧罪，谁敢为陛下将者。」上怒犹未解，普开陈愈切，上纳其言。止命重赟出镇。重赟闻普救己，他日诣普称谢，普拒弗见。
　　甲申，诏庆州直隶京师。
　　己丑，幸教船池。
　　深州刺史陈达怒判官王皓，收系狱。因自疑惧，私蓄兵器，欲走契丹。皓家人上变，诏御史台鞫实，法当死，上特贷之。三月庚寅朔，达除名流海岛。（王皓，未见。）
