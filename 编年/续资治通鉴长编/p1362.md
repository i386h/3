<!-- { "loadSidebar": true } -->
　　癸巳，龙图阁待制、知越州熊本知杭州。寻罢之。（寻罢，据政目，当考。）
　　上批：「访闻见修黄河役兵死损逃亡不少，显是本处饮食、衣服、药医不至如法，当职官吏不切用心照管。及闻役兵患病稍重，多是作发遣归回本州岛名目，避免损折分数。当此暑热，道途转运，更多损失。可速降指挥，严与约束施行，仍勘会逐处所役人兵元初若干，自工役后来损失若干，其诣实闻奏。」（御集六月十七日手札。）
　　丁酉，龙图阁直学士、秘书监吕公孺为刑部侍郎，刑部侍郎孔宗翰为宝文阁待制、知徐州。宗翰以疾求补外也。翼日，宗翰卒。（旧录宗翰传：「上即位，知□州，道除司农少卿，未就职，迁鸿胪少卿。司马光方锐意纷更法度，宗翰曰：『新法便于民者，公勿遽也。』光默然。」新录辨曰：「宗翰徒为此言，无益于利害之数，今删去。」）
　　朝请郎林旦为右司郎中。
　　诏：「坤成节崇政殿上寿，文臣待制、武臣观察使、皇亲团练使以上鎫赴，百官表贺于内东门。」
　　诏邢、赵州知州，今后互差武臣，从安抚使滕元发请也。
　　朝奉郎、知徐州杜纯为淮南路转运使。寻诏纯依旧知徐州。（纯必有故，当考。十月十八日，改陕西运使。案：杜纯之移淮，当以孔宗翰外补之故，翼日而宗翰卒，仍诏纯知徐州，应非别有故也。）
　　己亥，侍御史盛陶言，责降官情理重检举者，请量所犯取旨。从之。
　　诏在京都商税院以天圣年所收岁课为额。元佑初，户部用五年并增法立新额，岁课不登，官吏多坐责罚，言者论之，而有是诏。
　　以夏热，权停在京工役三日。
　　中散大夫、少府少监锺离景伯知寿州。（案河渠志，回河之诏与范纯仁、王存皆系之是月戊戌、庚子两日，与此异。）
　　辛丑，夏人寇塞门寨。诏：「陕西、河东经略司严戒城寨当职官增完守备，如夏贼攻犯，非逼近城下，决可取中，勿多施行，自致阙误。」（夏人以四月二十四日寇塞门，不知此段所书果在何日，恐不应再寇，当考。）
　　朝散郎、吏部郎中彭次云为淮南转运使。（五月四日，除益漕，寻止。）
　　壬寅，龙图阁直学士、光禄大夫致仕韩贽卒。
　　癸卯，诏：「今后应除六曹郎中，选第二任知州以上资序实历知州，或曾任监司官、六曹员外郎、校理、台谏官、开封府推官鎫满二年人充。少监、员外郎、府推官，选第二任通判以上资序，或初任通判曾历外任亲民二年人充。寺、监丞，选第二任知县以上资序人充。」
　　右正言刘安世言：「臣昨自四月后来，三次论奏胡宗愈操行污下，毁灭廉耻，贪得患失，背公徇私，诚不足以辅佐人主，参预国论，欲乞出自圣断，特行罢免。今已两月，未蒙指挥。臣风闻宗愈任御史中丞日，税周氏之第以居，每月僦钱十八千，自去年七月二十一日后至今年二月终，止偿两月之直。其业主三班奉职周知哲累次令人乞请余缗，而宗愈每加辱骂，鎫不支给，遂于二月一日经官申诉，乞差人追索及发遣起离。开封官吏畏避权势，不为依公施行，而遽寝其事，中外传播，实骇耳目。臣闻中丞之任，纪纲所系，检察非违，纠正百辟，官之雄峻，莫与为比。宗愈既长宪台，不能正身以率下，而恃权贪利，罔顾义理，僦人之居，不给其直，行己无耻，辱国已甚。况宗愈更践华要，月俸至优，近尝奉使大辽，又经押赐亲王礼物，所获甚厚，加之乡里有高赀之名，非不足于财，乃敢挟风宪之威，肆贪鄙之行，辇毂之下，暴横自若，将以表率在位，风化四方，此而可赦，国法废矣。伏望陛下特降睿旨，以周知哲所陈文状付所司推究，明正典刑。其开封府官吏挟情违法之罪，亦乞特赐指挥施行。」
　　朝奉大夫、权开封府推官林邵提点河北西路刑狱。朝奉郎、江南西路转运判官田子谅为开封府推官。
　　秋七月
　　丙午，卫尉少卿、直龙图阁文及为光禄少卿【五】。（案文及即彦博子及甫。宝真斋法书赞载及甫盛暑帖，署名止称及，为避宣仁后父讳，今仍旧。）皇城使、知邠州张若讷为环庆路钤辖、知环州。
　　诏：「今后监司及带职人因罪追降官资、差遣或落职，并特旨责降人，鎫检举申都省。其不应取旨之人，若与应检举人同犯责降者依此。」
　　殿前都指挥使、武信军节度使燕达卒。（旧录燕达传：「元丰八年，神宗寝疾益甚，会蔡确母入禁中，皇后使谕确外托主兵官燕达等辅立皇太子。逮神考升遐，宿卫于内东门。百官朝晡临，繇垂拱殿入，皇族亲王繇内东门入。达谓人曰：『天子新即位，我坐甲于此，以备非常，万一有奸人随皇族而入，则事起不测，又岂能人人辨之？』将入上奏，人或止之曰：『皇族之事非所当言，言之恐被罪。』达曰：『我蒙先帝大恩，拔擢常在众先，言之苟当，虽死何憾。』遂奏上，因大嘉叹之。」新录辨曰：「蔡确诬谤事，朝廷已具正其罪。托燕达辅立皇太子事，合删去，移注立皇太子时。」）
　　丁未，诏有司检会元丰八年定皇太妃出入仪注以进。
　　戊申，皇叔荆王頵卒，年三十三。上为辍朝成服，再幸其第，赐钱三百万，赠太师、尚书令、荆徐二州牧，追封魏王，谥端献。（王暴得疾，左右不以闻，太皇太后不及问。及卒，口鼻流血，又或止之，亦不果临奠。此旧录所载，新录削去。旧录载：「方国危疑，頵独为宗社计。」此诬罔固不当存，如太皇太后不及问疾、临丧，岂可没其实也？须参考别修。旧录云：「当神宗疾，徐王颢有觊幸意，每侍疾，数褰幕直入，頵屡挽止之。遇蔡确，数以言促确曰：『延安郡王，太子也，不立何待？』确犹豫未决，頵曰【六】：『晚则他人是有。』神宗疾甚，颢欲留宿禁中，頵奏得弗宿。太子立，頵内助居多。逮元佑初，始赐第咸宜坊曰亲贤宅居之，仍赐国子监书。诸子自胜衣以上，趋拜应对甚谨，上皆命进官【七】。自太皇太后听政，頵非大朝会未尝进见。间遣使宣召，頵曰：『未复辟，不敢往。』暴得疾，左右不以闻，太皇太后不及问；至薨，口鼻皆流血，又或止之，亦不果临奠。方国危疑，皇嗣未立，頵能不负神考，奋不顾身，为宗社计，虽古之所谓临大节而不可夺者，何以加诸？」新录辨曰：「此正蔡确等傅会一时之说，谤诬宣仁圣德者。实录元丰八年三月上即位事，辨之详矣，此一节合删去。」蔡惇直笔：「宣仁谕范纯仁等：『一儿一女死，皆不得见。』」事在元丰八年，此可参考。六日，朱、梁追官。）
　　己酉，故大理寺丞王安国特追授宣德郎，仍复秘阁校理。
　　定州观察使、赠开府仪同三司、追封尹国公、谥恭孝克柔卒。
　　庚戌，诏以荆王丧，罢大宴。
　　贬榷易副使兼翰林医官副使熊日严而下六人，坐医治荆王不效。入内东头供奉官朱遘、梁和各追两官，坐荆王疾奏闻不以时，致太皇太后临问不及故也。
　　日至酉初一刻，赤如籆。
　　辛亥，赐阿里骨诏曰：「省所差人进奉及乞今后依旧差般擦上京进奉事，具悉。惟尔祖先，世笃忠孝，本与夏贼日寻干戈，亦惟恃我朝廷爵秩之隆，用能保尔子孙、黎民之众。肆朕命尔嗣长乃师，而自承袭以来，强酋外擅，尔弗能禁，恣其所为，遂据洮城，以犯王略，阴连夏贼，约日盗边。朕愍属羌之无辜，出偏师而问罪，元恶俘获，余党散亡，山后底平，河南绥服。朕惟率豪酋而捍疆埸，乃尔世功；叛君父而从仇雠，岂其本意？庶能改过，未忍加兵。今除已招纳依旧许般擦往来买卖及上京进奉，尔宜约束种类，共保边陲，期宠禄于有终，知大恩之难再，勿使来款复为虚言。卿所进真珠、生金、犀鎫各回赐钱银彩外，今特赐卿对衣、腰带、银器、衣着等，具如别录，至可领也。」
　　癸丑，辽主遣使长宁军节度使萧孝恭，副使、中大夫、守太常少卿、充干文阁待制刘庆孙，来贺坤成节。
　　太皇太后手诏：「皇帝嗣位，于兹四年，华夷来同，天地鎫应，而皇太妃以恭俭之德、鞠育之恩，虽典册以时奉行，而情文疑有未称。皇帝以祖考之奉，尊无二上，而吾惟春秋之义，母以子贵。其推天下之养，以慰人子之心。宜下礼部、太常寺讨论，如于典故有曪崇未尽事，令开具以闻。」（政目在八月。）
　　丙辰，左中散大夫、直秘阁、诸王府翊善王汾为秘书少监，朝奉郎、集贤校理杜常为左司郎中，国子司业盛侨为扬王府侍讲，朝请大夫、直集贤院、诸王府侍讲郑穆为扬王府翊善。考功郎中周尹知梓州。
　　皇城使、汉州刺史、广西路钤辖张整，内殿承制、合门祗候、知融州温暠，各降三官，张整就添差监江州税【八】，温暠就差监歙州茶盐酒税。右侍禁、权邵州临口寨主锺仲仁，左侍禁、管勾融州临溪堡事兼地分同巡检杜震各降两官冲替，仍今后各不得差充广南、荆湖路差遣。整、暠坐擅斩蛮人杨进新等十有九人，仲仁、震坐诱致进新等，以边事未宁，特免究治。
　　殿前都虞候、雄州团练使、权发遣泾原路经略安抚司公事刘昌祚为冀州观察使、步军副都指挥使，马军都虞候、宁州团练使、权发遣熙河兰会路经略安抚司公事刘舜卿为殿前都虞候、忠州防御使，太原府路副都总管李浩为马军都虞候，鎫差遣依旧。捧日天武四厢都指挥使、威州团练使兼权马步军司姚麟为侍卫亲军步军都虞候，东上合门使、荣州团练使、永兴军路马步军副总管和斌为康州团练使、龙神卫四厢都指挥使【九】。
　　丁巳，步军副都指挥使、威武军留后苗授为殿前副都指挥使、武泰军节度使。（六年六月二十六日纳节。）
　　戊午，承议郎、都官郎中邵龠□虒为驾部郎中。（刘安世云云或削去。）
　　庚申，坤成节，诏罢上寿，髃臣及辽使拜表称贺于内东门，以魏王頵在殡故也。
