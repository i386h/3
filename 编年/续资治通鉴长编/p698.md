<!-- { "loadSidebar": true } -->
　　诏环庆路，近有阵亡义勇，如本户尚有余丁当刺者，悉免之，其阙数取他户有丁者刺填。初，陕西刺义勇，户每三丁简一丁，六丁简二丁，九丁简三丁，虽多，至三丁止。至是，恤战死者，故特免焉。
　　诏应武举右侍禁康大同等三人各迁一官，余进士二十二人随试等补奉职、借职、茶酒班殿侍、三班借差、差使，仍并与三路缘边差遣。大同等试策艺中选故也。司马光日记：熙宁三年十月初九日，武举除奉职九人，借职七人，差遣殿侍四人，借职王褒迁右班殿直，康大同迁奉职，减三年磨勘者一人，黜者一人，傅义下吏者二人。时人言武举不合格，推恩优于贤良方正入第三等者。试法官，合格者五人皆选人，一人除详断官，四人候有阙与差。日记与实录所书有不同者，附注当考。
　　诏：「陕西用兵之际，全藉得人协力任使。本路知州、通判、知县、县令，委转运使体量能否以闻。」
　　丙辰，太常博士、集贤校理赵□检正中书礼房公事。寻诏中书，以韩绛辞日欲委□经营边事，今便押赴阙，恐乏人任使，且留告敕，候宣抚使回乃发付。御集留□差敕在十月一日，今并书。
　　赐陕西转运司内藏库绢百万，以其半分四路封桩，余令贸易收籴缘边军储。
　　泾原路安抚司言：「本路熟户蕃部阙食，乞降度僧牒百。」上批赐五百道，付陕西宣抚司易见钱籴谷赈接之。
　　诏自今妃嫔、公主以下，非有服亲之貋，并不得奏荐。会要以为三年九月事，今附此，当考。
　　废洺州曲周县。校勘记
　　注　　释
　　【一】主书以下不许接坐宋会要职官三之四六、职官分纪卷五均作「主书以下，签书呈覆，不许接坐」，且均在下文「不许出谒」（宋会要、职官分纪作「不许出入看谒」）之后。
　　【二】检正官「检」原作「校」，据阁本改。
　　【三】末称九月五日参知政事王安石札子「末」原作「未」，据活字本改。
　　【四】未知腹心所托「心」原作「小」，据活字本改。
　　【五】秦凤副总管窦舜卿改环庆副总管「窦舜卿」下原衍「死」字，据阁本删。
　　【六】射虎「虎」原作「完」，据阁本、活字本及宋史卷九五河渠志、读史方舆纪要卷四七百尺沟条引宋会要改。
　　【七】加检验钞札打量界至检定贼踪「界至」二字原脱，据宋会要职官三七之九补。又上引宋会要「加」作「惟」，疑是。
　　【八】宜令接纳「宜」原作「官」，据阁本、活字本改。
续资治通鉴长编
卷二百十六
卷二百十六
　　起讫时间 起神宗熙宁三年十月尽其月
　　卷　　名 续资治通鉴长编卷二百十六
　　帝　　号 宋神宗
　　年　　号 熙宁三年（庚戌，1070）
　　全　　文
　　冬十月戊午朔，命直史馆李寿朋详定百官转对封章。
　　辛酉，龙图阁直学士、知成德军□中复知成都府。
　　诏皇城使、端州团练使、枢密副都承旨李绶立班在都承旨之后、宫苑使之前。又诏枢密院诸房副承旨迁至第一名及三期，与左藏库副使补外官。旧例，诸房副承旨得第迁至都承旨。至是，副都承旨更用士人，故立是法。日录：九月一日，王安石、韩绎鎫荐李绶，除副承旨。当考绶邑里。
　　判延州郭逵言：「西界将来关报贺正旦使等牒至，未审许与不许收接。」诏逵作己意答，以为尝寇庆州，不敢收接引伴。旧纪书：以夏人寇环庆，诏延州毋纳其使【一】。新纪书：诏延州毋纳夏使。
　　集贤校理赵□言：「贼顷犯边，秉常子母无所利，特洪、宥州酋结明爱、旺莽额倡之，未能肆其恶而人畜疲敝，朝廷又绝岁赐，势力贫蹙，上下携贰。向以梁伊特迈计，絷送韩道喜，于是旺氏与梁氏交怨，正恐伊特迈谋中明爱。请令边吏谕他，如能禽致旺莽额、结明爱及同谋首领来者，朝廷赐予无所吝。如此则彼腹心暌离，虽有狡计，当不得发。若此二人至，厚宠之以示余酋，宜各解体，因而招横山之觽，不战而屈人兵也。」
　　陕西宣抚司言：官私比乏良马，盖以官价贱，乞应买马州军增价市之。于是诏：惟骒马不增外，其秦渭原州、德顺军见买大马，增价有差，如价高【二】，商人不愿中官者，听民间收买。
　　癸亥，工部郎中兼侍御史知篮事、知审官西院谢景温知东院，司封员外郎、直史馆、知东院蔡延庆知西院，以景温言「尝弹奏同知西院李寿朋之弟复圭知庆州，邀功生事，寿朋怀此怨嫌，数蒙侵怒，乞易地」故也。
　　职方员外郎邓绾为集贤校理，检正中书孔目房公事【三】。绾故名维清，双流人，举进士高第，累迁宁州通判，上书言：「陛下得伊、吕之佐，作青苗、免役钱等法，百姓无不歌舞圣泽。臣以所见宁州观之，知一路；一路观之，见天下皆然。此诚不世之良法，愿陛下坚守行之，勿移于浮议也。」又与王安石书及颂，安石大喜，白于上，使乘驲诣阙，又累诏趣之。比至，上使数人迎于中牟、八角、顺天门诇候之。抵暮，入门就舍。诇候者夜飞奏，于右掖门窍中进入。诘旦，召对。时庆州方有夏寇，绾进呈边事。上问：「识王安石否？」曰：「不识。」上曰：「今之古人也。」又问：「识吕惠卿否？」曰：「不识。」上曰：「今之贤人也。」绾退，见安石，欣然如旧交。安石问：「家属俱来乎？」绾曰：「承急召，未知所使，不敢俱来。」安石曰：「何不俱来，君不归故官矣。」后数日，值安石致斋，陈升之与冯京以绾知边事，奏除知宁州。绾闻大恨，公语朝士曰：「急召我来，乃使我还知宁州也！我已语介甫。」甚不平。朝士问曰：「君今当作何言？」绾曰：「我不失作馆职。」或问：「君得无为谏官乎？」绾曰：「正自可以为之。」明日，果有此命。绾自至京师，不敢与乡人相见，乡人皆笑骂，绾曰：「笑骂从汝笑骂，好官我须为之。」寻又命绾兼编修中书户房条例。此据司马光日记增入。兼编例在十月乙亥，今并书。
　　上批：「陕西一路就粮禁军，昨定十万人额。自今春令监司分简，至今未奏简退若干，见管若干。况今用兵之初，关中不稔，若当招简，不可后时。令陕西、河东诸路都总管司，据土兵额阙数，选兵官往诸州军速招简及额。」
　　诏国子监书库官差亲民及第二任监当人。以右司谏、直集贤院章衡言旧多权要子弟陈乞，职事不修故也。
　　甲子，雨木冰。
　　南康县尉李总为将作监主簿，赏捕盗功也。
　　诏发运转运司主管文字、诸路掌机宜官，听举当入川、广人。
　　京东路提举常平司言：「转运司有未偿内藏库绸绢十四万缗，乞借充青苗钱，候三年还内藏库。」从之。
　　是日，诏种谔赴阙。初，谔自随州安置复西京左藏库副使、商州都监。会谔丁母忧，谔初复官，已见元年十二月十二日。改秦州都监，泾原、秦凤帅又交辟之，皆不赴。韩绛宣抚陕西，召谔问计策，除知青涧城兼鄜延路钤辖，专管勾蕃部事。折继世言于谔，请筑啰兀城，且曰：「横山之觽，尽欲归汉。大兵出界，河南地可奄有。」谔遂与绛议，由绥德进兵取啰兀城，建六寨以通麟府，包地数百里，则鄜延、河东有辅车之势，足以制贼。上是其议，故令入见。召谔据御集，余则采谔传及墓志。十二月二十一日，免赴阙。
　　丙寅，庆州大顺城本路钤辖、供备库使梁从吉，蕃部巡检、供备库副使赵余德，知城、内殿承制郭需，都监、内殿承制雷嗣文，柔远寨北路都巡检、左藏库副使林广，蕃官都巡检、西京左藏库副使赵余庆，权驻泊都监、礼宾使李克忠，寨主、内殿承制孙宗信，监押、东头供奉官木信之，荔原堡东路都巡检兼权本堡都监、西京左藏库副使姚兕，权西谷寨主、西京左藏库副使张继凝，各迁一官；余转资、减磨勘年有差。夏人入寇，从吉等拒战有功故也。
　　夏人举国入寇，环庆堡障皆被围。姚兕驻荔原堡，引兵出据险要，又张疑兵诸山上，使贼不得散掠境内，间出奇兵击之，贼稍却。明日，益兵来攻甚急，兕乘马而射，凡三百余发，皆应弦而毙，指裂流血，而射不已。更遣其子雄率精骑出，自执旗从城上麾之，贼不敢当，即引而西，攻大顺城，兕复往援，城又获全。进文思副使。此据兕本传，附见。
　　赠环庆路都监、东头供奉官、合门祗候高敏嘉州刺史，封其妻旌德县君，录其子二人为左、右侍禁，一人为左班殿直。钤辖、皇城使郭庆子二人，鎫为右侍禁。指使魏庆宗、秦渤【四】子各一人，为茶酒殿侍。
　　戊辰，延福宫使、武信军留后石全彬卒，赠太尉、定武军节度使，谥恭僖。
　　己巳，右武卫大将军、昭州团练使克頠领解州防御使。克頠试诗、易大义及论于学士院，皆合格也。
　　提举陕西常平等事、太子中舍刘管为西京左藏库副使、环庆路都监。管以宣抚使韩绛荐其才，故命易官而擢之。管为陕西常平，在二年九月十二日。
　　庚午，判延州郭逵言，破西界新修堡寨毕，有保捷军士王青，以所获首级与副指挥使刘兴易取金钗，未得，自首。上批：「卖首级罪论如法，仍复与当得酬奖。」
　　敕赐同学究出身徐布言：「常平、义仓所畜，大约不过一千三百余万，则不及唐五分之一。陛下仁民爱物【五】，遂遣使者分诣天下，行春秋补助之法。而迂儒陋士，难与虑始。臣愚，愿得权轻重为散敛之法，以便贫民，而抑兼并。愿赐清闲之燕，得缕陈于前。」上批：「可召赴中书，子细质问。」是日，中书进呈，寝之。此据御集。所以寝之，当考。
　　辛未，诏中书检正官俸料如三司判官，都检正官益以傔二人。
　　三司言：「遇支军粮日，每仓选朝臣一员，同军职在仓门看验布袋。出戍军家粮，乞差内臣五员，分定指挥，觉察缘路侵欺，并日诣一两指挥检点。」从之。
　　壬申，诣景灵宫拜天兴殿，朝谒奉真、广孝、孝严、英德四殿。旧纪书朝谒景灵宫，新纪不书。今从实录详着之。
　　甲戌，提点陕西路刑狱高赋徙河东路；罢转运判官李师锡，令赴阙；提点河东路刑狱、屯田郎中韩铎，京西路转运判官、太常博士李南公，鎫徙陕西路；光禄寺丞吕大钧为宣抚司书写机宜文字，皆从宣抚使韩绛所请。绛言，赋非明干之才，师锡昏懦不职，故徙罢之。大钧，大防弟也。
