<!-- { "loadSidebar": true } -->
　　诏：「应不教阅路分保正、大小保长，并三年一替，不愿替者听。内都、副保正，如保内第三等以上无堪选户，许以次选差。」
　　乙丑，占城愿以兵助讨交贼，诏坐使人所乞，令学士院别降敕书【三】。
　　又诏安南宣抚、招讨、总管司：「应四路宣布德泽、安抚军民等事属宣抚司，谋猷机策等事属经略、招讨司，行营将校军马等事属都总管司，往来文字并相关牒。」上闻郭逵与赵焑不相能，故有是诏。实录云：「以职分不定或有相侵，故有是诏。」按所称「职分不定，或有相侵」，即郭逵与赵焑不相能也，今正言之。
　　丙寅，广西经略司言武候峒段惟诚归明，诏惟诚与三班借职。
　　赠皇城使、达州团练使【四】、带御器械程昉为耀州观察使，官其二子，赐宅一区。以昉任水事有功，特恩也。昉挟王安石势，多所陵慢，后安石觉其虚诞，疏之，昉以忧死。昉旧传云陵慢韩琦，今改云多所陵慢，旧传昉以忧死，新传削去，今存之。
　　丁卯，诏河北东路转运司：「民诉旱灾已出限，乞减放税。今既过时，何以体量，可见实灾伤分数，令具析以闻。」
　　戊辰，广南西路转运判官周沃乞令广东指挥舟船，回日于本路州军点检，催促径赴邕州计置粮草入峒。诏送粮草司相度施行以闻。
　　己巳，命权同判都水监刘璯提举卖修置清汴材木、兼卫州界运河同管勾，外都水监丞范子渊同提举卫州界运河、兼卖河北淤田及材木等事，都水监丞耿琬兼同都大提举京东、西淤田。明年六月十四日赏功。
　　中书言：「陕西官司所纳不堪用私铸钱百一十五万九千八百余缗。初言止有二十余万缗，一年可改铸毕，今其数乃如此，又称每年止铸大钱九千一百五十余缗。其违法纳私钱官司，欲令三司依法施行。」从之。后来如何行遣，六月二十五日周尹云云，七月二十二日【五】诏，可考。
　　诏：「自今枢密都承旨兼髃牧使，副都承旨兼副使，更不兼别差遣。」
　　庚午，枢密院言，安南诸将所召募人，缘路多不法，未有约束。诏令将官量人数权立人员管辖，有犯依阶级法至死者，奏裁。
　　辛未，中书言，市易务收息钱、市利钱总百三十三万二千余缗，法应酬銟。诏提举官、金部员外郎吕嘉问，太子中允□安持各迁一官，升一任，赐钱三百千，嘉问更减一年磨勘，余监官以下等第推恩，仍自今三年一比较。从之【六】。
　　壬申，中书言，欲令市易司发钱三万缗【七】，于鄜延、环庆两路同经略司籴谷封桩，其令本司指射拨还。从之，仍令市易司止于今次息钱内除破所支钱。
　　秦凤路经略司言，禽获擅入界蕃僧旺遵。诏：「经略司于质院监质，可更收捕密卜尊等三人，候捕获，如悉是旺遵同行人，即止作本司意放回，令报董毡：旺遵已收禁，若早遣般擦出汉，必放旺遵还。」后经略司言：「已依朝旨以旺遵付董毡、般擦首领，谕以两界通和，令归本道。乞下熙河路经略司译写蕃字谕董毡送还所略汉口，庶用命陷陈之人复得生还。」从之，仍令计议司译写。
　　甲戌，召辅臣观稻于后苑。
　　乙亥，河北西路转运司言，诸巡检下欲且拣留步兵二十、马军一十，相兼擒捕盗贼多处。依所奏施行。时以义勇、保甲方上番故也。
　　丙子，诏广南东路经略司指挥诸州长吏，如得西路关报，或探交趾事却当关报前路州军者，不得下司并亲书写，经略司即令管勾机宜官书写，毋得漏泄。仍关牒本路监司准此。
　　诏：「安南兵马非久出界，宜有以鼓作士气。昨任起等攻贼界玉山寨，功虽不大，然首能奋击，其得功人可倍推赏讫奏，仍布告将士使闻知。」郭逵墓志云：师次潭州，遣知钦州任起攻永安州，拔之。传又云：率郡兵、峒丁三道进讨永安州，拔之，左、右江悉效顺，门州首领黄金满、岑庆宾降永安州玉山寨。即七月九日事，其余当考。
　　上批：「闻秦州制勘院多逮系熙河路官员，今本路都、副总管既新移易，或方在道，万一有边事，乃是都无人倚托，必重贻朝廷忧顾，可速议指挥。」中书、枢密院请令制勘院见禁系熙河路官员，徒以下罪状已明，即发遣归本任，有因追禁阙官处，委转运司于本路及邻路选差得替待阙见任官权管勾。从之。
　　赐绫锦院堧地为枢密五房院。以都承旨司言「边奏有缓急而诸房吏散居旧城内外，往来回远，或漏泄事机，且不可以应猝」故也。
　　上批：「开封府界诸县遭旱人户所纳秋色苗税，可第等疾速量与蠲减。」此据御集。
　　丁丑，广南西路转运司言，大理评事勾当公事魏森遣募宣州土丁，以瘴疠死，乞录一子官。诏赐其家银四百两。
　　又诏：「大名府棣、洺州未获盗甚多，令河北路转运司体量不任事捕盗官以闻。」
　　戊寅，右监门率府率令始为太子中允，堂除监当。以学士院说诗中等也。七月丙寅可考。
　　熙河走马承受长孙良臣言，本路岁丰，乞支见钱以广籴。于是中书言，市易司见入中四十万缗，今欲更令市易司就支本路钱十万缗与秦凤等路转运司，计置熙河粮草，仍于息钱除破。从之。
　　诏前知虔州刘彝、知黄州路京等十五人，减磨勘年、升名次各有差；知池州郑雍、通判海州李清臣等十四人，降考、降名次各有差。以三司上比较诸路熙宁五年盐税增亏故也。
　　己卯，辽国回谢使长宁军节度使耶律英、太常少卿韩君仪见于紫宸殿，置酒垂拱殿。
　　诏：「宣抚司所至访求死事文武官家属流寓无归者，指挥州县安存，愿还本贯者差人津遣。其先遭寇略者，多方购求，有能获送赴官，并与优銟。忠义死节未甄录者，保明以闻。阵亡将士昨官为瘗埋，闻聚为坟垄，乃与侬智高逆党京观相杂，甚非所以旌别，可令别为表识，所过以官钱致祭。」
　　庚辰，枢密院言：「庄宅副使张守节昨以死事，朝廷厚加恩典，今逐处体量，守节军行挈娼妇与俱，临敌怯懦，不能使人，其下兵级又多降贼，教令作炮攻邕州，以至失守。已追还赠官，其子五人恩，乞止与二人。」诏子二人与奉职。
　　入内供奉官黄怀信等献修城飞土梯、运土车。诏将作监试验。
　　辛巳，前将作监丞苏子元为殿中丞，起复，权发遣通判邕州，仍赐绯章服。从知桂州石鉴所请也。
　　是秋，宣徽南院使、判应天府张方平上表乞致仕，诏答不允，方平因奏疏论率钱募役之害，曰：
　　臣窃惟天之生民，以衣食为命，故衣食者人事之确论，非高谈虚辞之可致者也。昔者圣人所以治民之道，别其四业，任之九职，农夫效稼穑之力，虞衡主山泽之利，百工饬庀八材，商贾阜通货贿，各率所事以奉其上。而上之所以取于民，惟田及山泽、关市，此财用之所出也。沿革损益，虽历代不同，要之必本于此，过是则非王制矣。
　　伏见近制募役之法，令人户等第输钱。夫钱者人君之所操，不与民共之者也，人君以之权轻重而御人事，以平准万货，故为国者必亲操其柄，官自冶铸，民盗铸者抵罪【八】，罪至死，示不得共其利也。夫钱者无益饥寒之实，而足以致衣食之资，是谓以无用而成有用，人君通变之神术也。本朝经国之制，县乡版籍，分户五等，以两税输谷帛，以丁口供力役，此所谓取于田者也。金、银、铜、铁、铅、锡、茶、盐、香、矾诸货物，则山海坑冶场监出焉，此所谓取于山泽者也。诸筦榷征算，斥卖百货之利，此所谓取于关市者也。惟钱一物，官自鼓铸。臣向者再总邦计，见诸炉岁课上下百万缗，天下岁入茶、盐、酒税、杂利仅五千万缗。公私流布，日用而不息，上自社稷百神之祀【九】，省御供奉，官吏廪禄，军师乘马，征戍聘赐，凡百用度，斯焉取给，出纳大计备于此矣。景德以前，天下财利所入，茶、盐、酒税，岁课一千五百余万缗。太宗以是料兵阅马，平河东，讨拓跋，岁有事于契丹；真宗以是东封岱宗，西祀汾脽，南幸亳、宋，未尝闻加赋于民，而调度克集。至仁宗朝，重熙累盛，生齿繁庶，食货滋殖，庆历以后财利之入，至三倍于景德之时，而国计之费，更称不赡，则是本末之原，盈虚之数，其疏□不侔久矣。
　　陛下悯时事之积敝，志在变而通之，以财成天下之务，故创立法制，所大措置事以十数，要在经国利民，崇德而广业也。其中率钱募役一法，为天下害实深，通都大邑要扼之地，以之并废；重镇将吏之伦，以之散遣。游民敝夫而委以仓库案牍之事，军员卒长而付以钱谷簿书之责，如此不便之事，因缘极多。至于五等版籍，万户之邑，大约三等以上户不满千，此旧制任差役者也。四等以下户不啻九千，此旧制不任差役者也。今令五等一概输钱，是率贫细不足之民，而资高强有余之户也。且举应天府为例，畿内七县，共主客六万七千有余户，夏秋米麦十五万二千有零石，绢四万七百有零匹，此乃田亩桑功之自出，是谓正税。外有沿纳诸色名目杂钱十一万三千有零贯，已是因循敝法，然虽有钱数，实不纳钱，并系折纳谷帛，惟屋税五千余贯，旧纳本色见钱。
　　大体古今赋役之制，自三代至于唐末、五代，未有输钱之法也。今乃岁纳役钱七万五千三百有零贯，又散青苗钱八万三千六百余贯，累计息钱一万六千六百有零贯，此乃岁输实钱九万三千余贯。每年两限，家至户到，科校督迫，无有已时，天下谓之钱荒，搜索殆尽。而又弛边关之禁，开卖铜之法，外则泄于四夷，内则恣行销毁。鼓铸有限，坏散无节，钱不可得，谷帛益贱。变转既难，民日益困，远方僻路，无所措其手足。臣故曰募役之法，为天下害实深。凡公私钱币之发敛，其则不远。百官、髃吏、三军之俸给，夏秋籴买谷帛、坑冶场监本价，此所以发之者也；田庐正税【一○】、茶盐酒税之课，此所以敛之者也。民间货布之丰寡，视官钱所出之少多，官钱出少，民用已乏，则是常赋之外，钱将安出？或曰：募钱输官，还以募役，钱既出入，非蓄聚也。臣对之曰：夫募钱者率之农民，散于惰游，市井自如，南亩空矣。或曰：四等以下率钱数少，民易输也。臣对之曰：彼穷乡荒野，下户细民，冬正节腊，荷薪刍入城市，往来数十里，得五七十钱，买葱、茄、盐、酰，老稚以为甘美，平日何尝识一钱？
