<!-- { "loadSidebar": true } -->
　　至如六塔不能容大河，横陇故道，本以高淤难行而商胡决，今复驱而注之，必横流而散溢，自澶至海二千余里，堤埽不可卒修，修之虽成，必不能捍水，如此等事甚多，士无愚智【三三】，皆所共知，不待臣言而后悉也。臣前未奉使契丹时，已尝具言故道、六塔皆不可为。且河水天灾，非人力可回，惟当治堤防顺水为得计。及奉使往来河北，询于知水者，其说皆然。而恩、冀之民今被水害者，亦皆知其不便，皆愿且治恩、冀堤防为是。下情如此，谁为上通，臣既知其详，岂敢自默。伏乞圣慈特谕宰臣，使审其利害，速罢六塔之役，差替李仲昌等不用，命一二精干之臣相度堤防，则河水不至为患，不必求奇策，立难必之功，以为小人侥幸冀恩赏之资也。惟朝廷熟计，亟罢六塔之役。
　　时宰相富弼尤主仲昌议，疏奏，亦不省。
　　壬子，新修醴泉观成，即祥源观也，因火更其名。
　　庆历初，淄、潍、青、齐、沂、密徐淮阳【三四】八州军既弛盐禁，□、郓亦相继许通海盐。自是诸州官不贮盐，而岁应授百姓蚕盐皆罢给，然百姓输蚕盐钱如故。是岁，始诏百姓输蚕盐钱以十分为率，听减三分云。此据食货志但云至和中【三五】，不得其时。实录、会要俱无之。今改「至和中」作「是岁」，附至和二年末，盖至和三年九月方改元嘉佑也。
　　注　　释
　　【一】盖由贾昌朝欲复故道「盖」原作「岂」，据长编纪事本末卷四七再修澶州决河、欧阳文忠公文集卷一○九论修河第二状改。
　　【二】且开六塔者既说云减得大河水势阁本无「既」字，同上长编纪事本末同。同上欧阳文忠公文集无「说」字。
　　【三】此则减水之利虚妄可知未见其利也阁本及同上长编纪事本末、宋史卷九一河渠志均作「此则减水未见其利也」。同上欧阳文忠公文集无「未见其利也」五字。
　　【四】止是分减之水别河下流无归阁本及同上长编纪事本末、宋史卷九一河渠志均作「止是别河下流」。同上欧阳文忠公文集无「别河」二字。
　　【五】及横陇既决「及」原作「今」，据阁本及同上长编纪事本末、欧阳文忠公文集、宋史改。
　　【六】乃决于上流之商胡口「决」下原有「又」字、「于」原作「游」，据阁本及同上长编纪事本末、宋史删改。同上欧阳文忠公文集作「乃又于上流商胡口决」。
　　【七】地势斗下「斗」原作「平」，据同上欧阳文忠公文集、宋史改，阁本作「陡」可证。
　　【八】至于开凿故道「于」字原脱，据阁本及同上长编纪事本末、欧阳文忠公文集、宋史补。
　　【九】暂塞复阁本同。同上欧阳文忠公文集作「暂塞暂复」。同上长编纪事本末、宋史无「复」字，疑脱。
　　【一○】言狂计过至伏候敕命按此四十一字同上长编纪事本末及宋史均无，同上欧阳文忠公文集有之。
　　【一一】愿下臣议裁取其当焉同上长编纪事本末「臣」作「髃臣」，疑是。此二句与上文「伏乞下臣之议，广谋于觽而裁择之」意有重复。
　　【一二】今文武官三司副使「副使」二字原互倒，据宋本、宋撮要本、阁本及长编纪事本末卷四二抑侥幸乙正。
　　【一三】御侮「侮」原作「武」，据宋本、宋撮要本改。
　　【一四】执守施行「守」原作「中」，据宋本、宋撮要本及宋会要职官六之四四改。
　　【一五】止令设版位祠之「令」原作「命」，据宋本、宋撮要本、阁本改。
　　【一六】乞开禁使接士如故「乞」原作「其」，据文改，自注谓「乃乞开两府私第见客之禁」可证。
　　【一七】先经义而后试策「试」原作「论」，据宋本、宋撮要本及宋史卷一五五选举志改。
　　【一八】巡铺官「铺」原作「捕」，据宋本、宋撮要本改。下同。
　　【一九】转运使李肃之「使」上原有「司」字，据阁本删。
　　【二○】革去三百万虚加之弊矣「三百万」，宋本、宋撮要本作「三说」；「加」，续通鉴卷五五作「估」。
　　【二一】河北都大提举便籴粮草「便」原作「使」，据宋本、宋撮要本及东都事略卷八二、宋史卷三二八薛向传改。
　　【二二】诸路转运副使宋会要选举二七之二九作「诸路转运使副使」。
　　【二三】开封府推判官「推」原作「权」，据同上宋会要改。
　　【二四】大两省官「大」字原脱，据宋本、宋撮要本补。
　　【二五】程戡「戡」原作「勘」，据阁本及宋史卷二九二本传改。
　　【二六】十万人之役「人」、「之」二字原互倒，据欧阳文忠公文集卷一○九论修河第三状乙正。
　　【二七】则又无奇策以取胜「又」字原无，据同上欧阳文忠公文集补。
　　【二八】亦未至大害「未至」，同上书作「不至」。
　　【二九】以试奇策而侥幸于有成者「于」字原无，据同上书补。
　　【三○】惟陛下计议之同上书作「惟陛下诏计议之臣择之」。
　　【三一】金堤益大加功「大」下原有「又」字，据阁本及同上书删。
　　【三二】令河下流淤塞「令」原作「今」，据同上书改。
　　【三三】士无愚智此句上原有「此」字，据同上书删。
　　【三四】淮阳「阳」原作「扬」，据宋本、宋撮要本及宋史卷八五地理志改。
　　【三五】但云至和中「但云」二字原脱，据宋本、宋撮要本、阁本补。
续资治通鉴长编
卷一百八十二
卷一百八十二
　　起讫时间 起仁宗嘉佑元年正月尽是年六月
　　卷　　名 续资治通鉴长编卷一百八十二
　　帝　　号 宋仁宗
　　年　　号 嘉佑元年（丙申，1056）
　　全　　文
　　春正月甲寅朔，上御大庆殿受朝。前一夕，大雪，至压宫架折。上在禁庭，跣足祷于天。及旦而霁。百官就列，既卷帘，上暴感风眩，冠冕欹侧，左右复下帘。或以指抉上口出涎，乃小愈，复卷帘，趣行礼而罢。
　　戊午，宴契丹使者于紫宸殿。宰相文彦博奉觞诣御榻上寿，上顾曰：「不乐邪？」彦博知上有疾，错愕无以对，然尚能终宴。
　　己未，契丹使者入辞，置酒紫宸殿，使者入至庭中，上疾呼曰：「趣召使者升殿，朕几不相见。」语言无次。左右知上疾作，遽扶入禁中。彦博以上旨谕契丹使者，云昨夕宫中饮酒稍多，今不能亲临宴，遣大臣就驿赐宴，仍授国书。
　　彦博与两府俟于殿合，久之，召入内副都知史志聪、邓保吉等问上至禁中起居状，志聪等对以禁中事严密，不敢泄，彦博怒，叱之曰：「主上暴得疾，系宗社安危，惟君辈得出入禁闼，岂可不令宰相知天子起居，欲何为耶？自今疾势小有增损，必一一见白。」仍命引至中书取军令状，志聪等素谨愿，皆听命。及夕，皇城诸门白当下锁，志聪曰：「汝自白宰相，我不任受其军令。」由是禁中事，宰相无不知者。
　　庚申，诣内东门小殿问起居【一】，上自禁中大呼而出，曰：「皇后与张茂则谋大逆。」语极纷错。宫人扶侍者皆随上而出，谓彦博等曰：「相公且为天子肆赦消灾。」彦博等退，始议降赦。茂则，内侍也，上素不之喜，闻上语即自缢，左右救解【二】，不死。彦博召茂则责之曰：「天子有疾，谵语尔，汝何遽如是！汝若死，使中宫何所自容耶？」戒令常侍上左右，无得辄离。皇后以是亦不敢辄至上前。诸女皆幼，福康公主稍长，时已病心，初不知上之有疾。侍上侧者，惟十合宫人而已。
　　上既不能省事【三】，两府但相与议定，称诏行之。两府谋以上躬不宁，欲留宿禁中而无名。辛酉，彦博与富弼建议设醮祈福于大庆殿，两府监之，昼夜焚香，设幄宿于殿之西庑。史志聪等白，故事两府无留宿殿中者，【四】彦博曰：「今日何论故事也。」遣近臣祷于在京寺观，天下长吏祷于岳渎诸祠。
　　壬戌，上疾小间，暂出御崇政殿以安觽心。
　　癸亥，赐在京诸军特支钱。
　　是日，两府求诣寝殿见上，史志聪难之。富弼责之曰：「宰相安可一日不见天子。」志聪等不敢违。两府始入福宁殿【五】卧内奏事，两制、近臣日诣内东门问起居，百官五日一入。
　　甲子，大赦，蠲被灾田租及倚阁税。
　　戊辰，罢上元张灯，自是上神思寖清宁，然始不语，辅臣奏事，大抵首肯而已。
　　己巳，命辅臣祷天地、宗庙、社稷。
　　壬申，罢醮，两府始分番归第，不归者各宿于其府。
　　知开封府王素尝夜叩宫门求见执政白事，彦博曰：「此际宫门何可夜开！」诘旦，素入白有禁卒告都虞候欲为变者，执政欲收捕按治。彦博曰：「如此，则张皇惊觽。」乃召殿前都指挥使许怀德问曰：「都虞候某甲者何如人？」怀德曰：「在军职中最为良谨。」彦博曰：「可保乎？」曰：「然。」彦博曰：「此卒必有怨于彼，诬之尔，当亟诛之以靖觽【六】。」觽以为然。时富弼以疾谒告【七】，彦博请刘沆判状尾，斩于军门。彦博初欲自判，王尧臣□其膝，彦博悟，因请沆判之。及上疾愈，沆谮彦博于上曰：「陛下违豫时，彦博斩告反者。」彦博以沆判呈上，上意乃解。苏颂作孙抃行状云：禁门不开几旬日，虽执政大臣不得进见，但通名于内东门候起居。抃率同列谓宰相不宜坐待，宰相用抃言，乃叩阍入禁中。按上以元日不安，初七日宰相即入禁中，此云禁门几旬日不开，误也。今不取。富弼责史志聪，此据范纯仁行状。弼以疾在告，王尧臣捏文彦博膝，皆从司马光记闻。弼责志聪，记闻亦有之。记闻又载枢密使王德用开便门入中书，彦博执守门亲事官送开封府挞之，明日谓同列曰，悔不斩守门者，天子违豫，禁中门户，岂得妄开乎！恐此事未必然，若然，则两府安得无隙，今不取。
　　壬午，大雨雪，木冰。
　　西蕃磨□角首领来贡方物。
　　二月甲午，诏两制以上日问候于内东门，余皆罢之。实录称两制以上，记闻称两府、近臣。今从实录。
　　丙申，广西安抚司言桂、容等州蛮人杨克端等一百三人内附。
　　甲辰，御延和殿，帝康复。
　　丙午，宰臣率百官拜表称贺。
　　辛亥，吏部流内铨请入令录选人，举主不犯赃滥及非致仕分司者听用之，奏可。
　　三月癸丑朔，盐铁副使、司勋郎中李参、文思副使窦舜卿为荆湖北路安抚使。初，以本路转运使李肃之及知辰州宋守信讨蛮人彭士羲，而知荆南王逵与肃之论事不合，互奏曲直，故遣参等体量。知谏院范镇言：「窃闻彭士羲父子相攻，边臣不奏，朝廷擅出兵助其子以攻其父，甚非王师问罪之体。欲根究从初生事之人，先正其罪，仍令李参一面招抚，免致荆湖虚被骚挠。」肃之与逵异论，肃之传终不详，逵又无传，据曾巩志铭亦阙此。
