<!-- { "loadSidebar": true } -->
　　诏皇城使、濮州刺史、环庆路铃辖张整为威州刺史、龙神卫四厢都指挥。先是，泾原乞差近上兵官。曾布为上言：「无人可差。泾原、熙河皆欲得王恩为总管，恩少壮，可驱策，兼颇得边人情，置之于此可惜。张整军政严明，可以管军，但恐以衰病。若召之一见，陛下自视其人才，可进则进，不可则却令归本任，似无所害。」上然之，遂召整。既对，论军政及职事，极有条理，上甚悦。翌日，谕二府曰：「整殊不类武人，语言皆有条理。当时丰稷、韩忠彦皆拒而不受，何也？」整先除镇、定钤辖，二师皆以为严酷失军情，不纳。布曰：「臣不敢过称道之，然其军政严明，实有过人者。奏对果称旨，然管军须三省同除。」上曰：「不须，待里面指挥。」即日批付二府除四厢。（二月五日，王恩除泾原副总管。布因言：「上频收揽威柄【一四】，侍从、台谏多出中批或面谕，至整亦欲从中批出，三省无复差除，右使阙已数月矣。」）
　　朝散郎、知润州王悆言：「吕城闸常切车水入澳【一五】，灌注闸身，应副官、私舟船行运。遇舟船拥并，人力不给，许于到闸船牵驾兵士内，量差二分，并力车水。即未应水则而辄开者，许人告，监官杖一百，不以失减。令佐失觉察，杖六十。若监官任内通及三次，展一任监。当满，运水委无走泄，升一年名次，令佐升半年，委知通监司常切觉察。」从之。（新无，合削。）
　　己卯，诏医官卓顺之、李士爽医治懿康公主四公主有劳【一六】，特各转一官。
　　吏部言：「近差鲍朝宾替提举两浙路常平等事，替张康国成资阙。所有降付张康国敕一道，为递铺兵士亡失。若依元佑式令，即未被受间亡失毁弃者自当别给；若依元丰式令，即当召保给公据。」诏令吏部出给公据，今后并依元丰令。
　　二月庚辰朔，朝请大夫、直龙图阁、权知桂州胡宗回为宝文阁待制再任。
　　三省言，殿中侍御史陈次升新权知永州。
　　鲍朝宾言，乞检详敕条，差官按察监司。诏左司员外郎孙杞察访河北路，户部员外郎孙杰淮南路。（十五日杰兼两浙。）章惇言：「前日得旨，遣使察访陕西，赈□饥馑。比闻关中流□渐复业，物价减，兼已令提举司赈济，今遣使恐妨边事。」因言曾布亦云不便。布曰：「初不知遣使之议，比方闻之，实于边事有害。缘察访之出，监司无不从行。今监司皆分定路分，应副边事，一日不可离。若欲遣使，即须罢边事；若欲作边事，则使未可遣，盖二者正相妨也。」蔡卞曰：「只销降一指挥，令监司不须随从。」布曰：「此尤不可。察访按察监司职事，监司岂可不从行？虽令不从，岂能安心应副边计。」上曰：「如此是不得遣使，昨来何以立法？」盖三省曾立法，云三年一遣郎官御史，察访监司等不职也。布曰：「立法亦非。朝廷遣使察访诸路，何须立法？先朝尝遣使诸路，或了当役书，或因干边事，或因灾伤，皆有为而遣，未尝三年一命使。兼先帝在位二十年，所遣使亦有数，未尝诸路皆遣也。」上又曰：「监司不职，如何却不得遣使按察？」布曰：「非不得遣，但适与边事相妨尔。若他路欲遣使，无不可也。」惇又曰：「陛下以赈济为忧，当深责监司，却遣左右亲信中人往察视不妨。」上默然。布曰：「此事臣不当与，然边事臣实任责。既于边事有害，臣不敢不言。」遂定议止遣使河北、淮南。先是，惇语布以已得旨遣使陕西，布固以为不可。殿庐中又及之，卞独以为不然，已乃正色云：「此事不出自他人，乃上意。」布曰：「此所不知，但论事理耳。」再对，布又陈适论遣使事：「臣心无他，但以害边事，不敢不陈。」上曰：「卿言须罢边事，莫过当？」布曰：「臣不过当，二者实不可并行。陛下欲遣使于他处，无不可。」上曰：「只为陕西灾伤，故欲遣人赈济。」布曰：「陛下自边事以来，每以忧民力为念，今此又以灾伤，欲遣使赈恤，此人主甚盛德之事，臣等所当将顺，但适与边事相妨尔。臣与职事，不敢雷同，望更赐审察。」上亦然之。布退见三省云：「上留意关中饥馑如此，公等于赈济之术，不可不留意督责监司，使推行惠泽，以称上意。以边事罢遣事，乃不得已，荒政何可忽也【一七】，况上留意若是乎？」
　　鄜延路经略使吕惠卿言，请修复米脂旧寨，及踏逐那娘山、白洛觜可筑堡寨。诏惠卿：「如米脂寨可复，即依累降指挥施行。其余合修护耕堡子与未合修，即随宜相度修筑措置，仍具事状闻奏。」（正月十六日附注。惠卿家传当考。五月四日那娘山、十三日白洛觜毕工。）
　　朝奉郎、权开封府推官王诏言：「差充兴龙节送伴辽国人使，欲乞依接伴到阙例，只于瑞圣园门设合子，令送伴使副伺候相见。如允，乞下有司着为令。」从之。仍令详定编修国信条例所于仪内修入。（旧本特详，今从新本。）
　　河北屯田司言，今后屯田务兵士犯罪，并依重役军人法施行。从之。（新无，可削。）
　　陕西制置解盐司言，永兴军渭河北高阳、栎阳、泾阳等三县【一八】，依同、华等六州军官自卖盐，应干合行事件，并依同、华等六州、军卖盐已得朝旨施行。从之。（新无，可削。）
　　辛巳，权吏部尚书邢恕言，乞八路知州、通判员阙，除广南东、西两路，并其它路有烟瘴，及边界蛮夷合得酬奖处依旧外，余并收还本部注拟。从之。（六月四日吏部言，当考。）
　　新权提举广南西路常平等事卢君佐言，京东、河北有山林陂泽，盗贼结集，乞置籍以记浮民。诏户部立法以闻。
　　陕西转运使张询言：「准朝旨令应副熙河等路边事。自来进筑人役兵夫等，多有和雇钱米，有厢军递铺之类。乞口食外，比修城兵夫雇钱减半支给。兼本司所管差押搬运钱粮官员，亦部押出界，往回折运，兼车乘数多，极为劳苦。体访得官员使臣以所得酬奖，与部役功赏不同，人多避逸。乞本司所差官，不许他司别有差使，仍候事毕，等第推恩。」诏泾原、熙河、秦凤路进筑处并依此。（新无。）
　　吏部言：「官员任满酬奖应保奏者，自得替日，本州岛限一月取会勘当全备申监司，本司限十日保明闻奏。内有缘故应展限申奏，即具事因与展限，不得过元限，仍报尚书吏部点检催促。」从之。（新无，可削。此月十二日吏部言，可考。）
　　壬午，三省言，新授瀛州防御推官、知晋州冀氏县尚洙状，准尚书省札子，令发来赴阙，今已到阙。诏三省于都堂召问。先是，蔡确母明氏言，梁焘尝与怀州致仕官、朝散郎李洵言，朝廷若存蔡确，则于徐邸安得稳便。洵愤疾之，具以告邢恕及洙。诏令恕详具以闻，仍召问洙及洵。洵辞疾不至，诏洵限指挥到日，画时供析诣实，仍结罪委无漏落，实封奏。（初四日事。）后十三日，三省言，据洵奏，与洙所供析大意不殊，惟小有差互，再审洙亦无异辞，虑洵以岁月久，记忆未真，诏以二状令洵审记因依，及有无往复语言奏。（三月十七日事。）洵寻以忧死，确母牒诉不已，恕实教之云。（尚洙、李洵事，实录先于绍圣四年八月十六日略见之。元符元年三月初三日、初四日、十一二日，凡三次备载，语意重复，今并入初三日。惟绍圣四年八月十六日，并元符元年五月四日，仍依实录，存其首尾。按王岩叟集有奏乞李洵落致仕云：「洵安恬以洁，端愿而文。守义不回，得古人之操；养心寡欲，有高士之风。退休已及七年，而今年未踰六十，闭门研经，愈久弥厉。」若如岩叟所荐，则洵安得与邢恕共为诬谤？实录云，洵忿梁焘言，故以告恕及尚洙，恐是明氏增饰之辞。洵辞疾不至，又以忧死，亦可见其情状也。邵伯温云，尝见王棫、尚洙、李洵于邢恕所，皆妄人也。棫则固然矣，洙未可知，洵更当考。）
　　御史邓棐言唐义问弃渠阳事。三省、枢密院同进呈，谓义问贬已累年，棐献谄不已，遂批进呈讫。（布录壬午日事。）
　　户部言：州县遇有灾伤，差官检放，乞自任受状至出榜，共不得过四十日。从之。乃于绍圣元年十月二十日条内，限三日内差定检官作当日。（新无。）
　　诏皇城使、本路都监、兼同总领岷州蕃兵将韦万身死，为系边人累立战功，特与男知几、知一三班差使。
　　刑部言：「纲运纲梢兵级雇到火儿，同于本纲仓库兵级，于本仓库谓无监官处，清酒务虽有监官亦同。犯笞罪，许押纲人及专副以小杖行决，不得过十五。过数者，依前人不合棰律。以故致死，或因公事殴致折伤以上者，奏裁。又纲运内雇夫违犯押纲官员，杖一百；詈者，徒一年。余押纲人，杖八十；詈者，杖一百。殴者，各徒二年。即殴官员至折伤者，徒三年，配五百里。」从之【一九】。
　　癸未，蕃官内殿崇班龙金为内殿承制。西南龙蕃进奉人奉化郎将龙延解为武宁郎将。安化郎将龙文涉等七人为奉化郎将。保顺郎将龙延丕等二十六人为安化郎将。龙延未等二十人为保顺郎将。龙以亮为归德将军。龙以谏等九人为宁远将军。龙以古等四人为安远将军。龙延金等十二人为怀化郎将。龙延明等九人为武宁郎将。龙延誾等十七人为奉化郎将。龙延信等十六人为安化郎将。龙延洪等五人为保顺郎将。（此可削。）
　　兵部言，仪鸾司乞置次供御人匠等。诏添供御工匠各十人。（新无，此当考。）
　　户部言：「河北措置籴便司状，赵州籴仓关到，措置司籴本文钞，每一十贯加饶钱三百文，转运司籴本文钞，每一十贯加饶钱七百文。加饶不同，便钱斛岗价亦高下不一。今相度，乞将本司文钞依转运司例，实一百贯文，并支加饶钱七贯文【二○】。本部相度，一州两司用钞加饶不同，终是未便，乞将今后立定加饶，每一百贯文支饶钱三贯文。」从之。（新本削去。）
　　甲申，权工部侍郎郭知章、员外郎梁铸进对，言和雇工匠雇直多不时给，乞立限支给。上曰：「细民仰以为生，不可缓也。」
　　宣德郎致仕周常落致仕，守宣义郎，为太常博士，用尚书右丞黄履荐也。
　　马军都虞候、信州团练使王恩为泾原路副都总管。（三年二月己酉，曾布云云，可考。）龙神卫四厢都指挥使张整权管勾马军司事。（王恩从泾原所乞，事具正月戊寅。）
　　鄜延路经略使吕惠卿言：「自来诸路出兵，不预先关报诸路照会。不惟西贼得以并兵一路，兼不系举动（原本缺八字。）为备。乞指挥诸路经略司，今后遇有出兵讨荡，或进筑城寨，并约远近，预先密切关报诸路经略司照会。」诏令逐路帅臣，应议定进筑讨荡之处，候举动有期，即密切互相关报。
