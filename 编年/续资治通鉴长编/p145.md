<!-- { "loadSidebar": true } -->
　　先是，上以西蜀辽隔，事有缓急，难于应援，故分四路，别置官属。又虑漕挽者各司其局，失均济之义，庚申，命知益州、右谏议大夫宋太初兼川峡四路都转运使。
　　上以朝臣外任代还，寓于逆旅，癸亥，置朝集院于朱雀门，凡百余区，寻复罢之。
　　王钦若等请川峡县五千户以上，并置簿、尉，自余仍旧以尉兼簿，从之。
　　丁卯，诏川峡幕职、州县官，并二年与替。
　　辛未，上御崇政殿试制举人，命翰林学士承旨宋白等充考官，得秘书丞查道、进士陈越入第四等，定国军节度推官王曙入次等。以道为左正言、直史馆，越将作监丞，曙著作佐郎。越，尉氏人。曙，河南人绩之后也。
　　五月壬申朔，御朝元殿受朝，德音降京畿流罪以下囚，杖罪释之。
　　癸酉，以曹国公元俨为平海节度使。
　　甲戌，诏定州都部署王显兼河北诸州都转运使，应供军金帛刍粮并同经度，其余刑狱公事，止令转运使、副施行。先是，转运使耿望行部至定州，显与宴，数劝望酒，望数有风裁，且不能多饮，固拒之。显不悦，徐曰：「它日望都自当饮耳。」望都，契丹兵冲也。凡元帅出军，转运使随军给馈饷，疾徐惟元帅之命，转运使往往得罪，故显语及之。望它日入奏，从容具白其事，上默然良久，曰：「卿第去，勿忧，朕自有处分。」于是，命显兼都转运使之职，显遂不能委罪于望云。（此据祖宗独断，然独断乃以此事为太宗所处，盖年月差误耳，今改之。按耿望以二年四月丙子为京西漕，是年五月甲午为河北漕，后甲戌盖二十日。先是固未尝行北边也，恐独断误。又六月庚辰，再命王显领都漕，王超副之，不知甲戌已命显，六月庚辰又命显，何故？或止一命，而实录误，故两出之，当考。耿望事姑载初命显时。）
　　庚辰，翰林学士、吏部郎中、知制诰朱昂罢为工部侍郎，致仕。昂有清节，澹于荣利，初为洗马，十五年不迁，不以屑意，及在内署，非公事不至两府。上知其素守，故骤加褒进，昂累章告老，上不得已从之，遣使就第赐器币。谓大臣曰：「昂侍朕左右，未尝以私事干朕，今其归老，可给全俸。」诏本府岁时省问，如有章奏，许附驿以闻。又命其子正辞知公安县【一二】，使得就养。旧制，致仕官止谢殿门外，于是，上特延见命坐，劳问久之，令候秋凉上道。复遣中使锡宴于玉津园，两制、三馆儒臣皆预，仍诏赋诗饯行。恩渥之盛，近代无比。
　　甲申，上览囚簿，自正月至三月，天下断死罪八百人，怃然动容，谓宰相曰：「杂犯死罪，条目至多，官吏傥不尽心，岂无枉滥！故事，死罪狱具，三覆奏，盖其重慎也，自何代罢之？」遂命检讨沿革，终虑淹系，亦不果行。
　　乙酉，诏三班，自今差使臣知县，勿以先为诸州牙吏及富民受职者充，从陕西转运使刘综之请也。
　　丙戌，御史台言：「曹州民苏庄出兵器，匿亡命，剽民财产，小不如意，必焚其庐舍，积赃计四十万，请籍其家。」上曰：「暴横之民，国有常法，籍之斯过矣，可论如律。」
　　高州蛮向君猛遣其弟君泰来贡方物。
　　戊子，以殿中侍御史卞笃为淮南转运使，仍命笃与本路转运副使刘师道领淮南、江、浙、荆湖制置茶盐矾税都大发运事。时王子舆上表求代，诏令自择其人，子舆以笃及师道名闻，故有是命。笃，震之子也。至道末罢发运使，及子舆兼淮南转运使，寻加都大，而不立使名。（发运使自后并淮南转运使兼领其务。省发运使在至道三年四月，子舆以制置茶盐兼淮南漕，在咸平三年八月，其加都大发运，不见于实录，据会要在四年，今附此。景德三年二月仍复使名。）
　　上以盐铁使张雍龊龊小心，三司事重，宜有裁制，庚寅，命户部使王嗣宗代为盐铁使。雍在三司置簿籍，有「案前急」，「马前急」，「急中急」之目，颇为时论所诮。其出典藩镇，务裁节宴犒，聚公钱为羡余，以输官帑，集会僚佐，粝食而已。
　　度支员外郎王子舆为右谏议大夫，充户部使。
　　上封者言：「三司官吏积习依违，天下文牒，有经五七岁不为裁决者，案牍凝滞，吏民抑塞，水旱灾沴，多由此致。自今请委逐部判官呈覆向来诸路州军所申请及本司所积滞事，疾速与夺，然后诣判使会议，别白施行。如更有稽滞，即许诸路转运使及本州岛军闻奏，命官推鞫，以警弛慢。」乃诏同知枢密院事冯拯、陈尧叟举常参官干敏者，与三司使议减□事，及参决滞务，拯等请以秘书丞、直史馆、判度支勾院孙冕同领其事。
　　诏陕西岁稔，谷价甚平，宜遣使市籴，务广边备，以息转饷。乃命兵部员外郎董龟正乘传与本路转运使经度之。
　　辛卯，以吏部侍郎陈恕知通进银台封驳司，恕言：「封驳之任，实给事中之职，隶于左曹，虽别建官局，不可失其故号，请为门下封驳司，隶银台司。」从之。
　　甲午，河北都转运使、光禄少卿刘锡卒。上曰：「锡居漕挽之职，以勤劬集事，而不任威刑，亦可嘉也。」录其长子为秘书省正字，赐其幼子出身。
　　注　　释
　　【一】先令具任内曾荐举才识者若干「具」原作「其」，据各本及编年纲目卷六、宋史全文卷五上改。
　　【二】又除属部旧逋官物二百余万「属」原作「蜀」，据宋本、宋撮要本及宋史卷二九八马亮传改。
　　【三】无益公方「公」原作「官」，据宋本、宋撮要本、阁本改。
　　【四】又臣本州岛洵阳县计主户一千一百「主」字原脱，据宋本、宋撮要本及下文补。
　　【五】汉阴县计主户六百有官二员上句十二字原脱，据同上书补。
　　【六】修历官迁秩「官」字原脱，据同上书及宋会要运历一之六补。
　　【七】以给事中同知枢密院事王旦为工部侍郎参知政事「院」字原脱，据宋本、宋撮要本补。
　　【八】至道三年四月「三年」原作「二年」，据宋本、宋撮要本及宋会要职官六之六五改。
　　【九】按映鼎皆召试「按」原作「据」，依文例改。
　　【一○】西州回鹘「州」原作「川」，据宋会要蕃夷四之一及四之一三、通考卷三三六四裔考、宋史卷四九○龟兹传改。
　　【一一】使得缚继迁以献「得」字原脱，据上引会要四之三及四之一三、宋史龟兹传补。
　　【一二】又命其子正辞知公安县「又」字原脱，据宋本、宋撮要本及编年纲目卷六、宋史全文卷五上补。
续资治通鉴长编
卷四十九
卷四十九
　　起讫时间 起真宗咸平四年六月尽是年十月
　　卷　　名 续资治通鉴长编卷四十九
　　帝　　号 宋真宗
　　年　　号 咸平四年（辛丑，1001）
　　全　　文
　　六月辛丑朔，诏以近畿数郡，春雪损桑，令京朝官分往察视，蠲其正税，其缘科等物，无令折纳丝帛。
　　壬寅，命知制诰梁颢、薛映共详中外章疏。
　　癸卯，太常丞、直集贤院梅询上言：「迩者朝廷遣使，减省天下冗吏。今三司总括诸路，计省十九万五千八百二人。惜费养民，足资治本，请付史馆。」从之。
　　己酉，殿中丞、直史馆乐黄目上言曰：「从政之源，州县为急，亲民之任，牧宰为先。今朝官以数任至知州，簿尉以两任入县令，虽功过易见，而能否难明。臣欲望自今审官院差知州，铨曹注县令，候各及三二十人，一次引见，依唐开元二年故事，于御前试时务策一道，察言观行，取其才识明于吏理，达于教化者充选。其有不分曲直，罔辨是非者，或黜之厘务，或退守旧资。如此，则官得其人，事无不治矣。」上颇嘉其好古，然不果行。黄目，史子也。
　　庚戌，上溪州刺史彭文庆等来贡方物。
　　先是，京朝官授远地及缘边知州、通判，朝辞日许升殿。时多有以细务干听览者，壬子，始令奏听朝旨，得报乃许升殿。
　　癸丑，以兵部郎中、史馆修撰韩援为秘书少监，知洛阳县。援擢置史馆才数月，自以年迫迟暮，乞知西京赤县，为归休之计，上怜而许焉。
　　甲寅，诏诸路转运使、副，自今荐举官属，当历任无赃私罪，及条其绩效以闻，异时擢用，不如举状者连坐之。
　　丁巳，诏东川民田先为江水所泛者，除其赋。从王钦若之请也。
　　初，黄州境二虎斗，其一死，食之殆半；髃鸡夜鸣，经月不止；仲冬，震雷暴作。知州、刑部郎中王禹偁手疏言之，且引史记天官书、洪范五行传为证。上亟命中使乘驿劳问，醮禳之。又询于日官，言守土者当其咎。上惜禹偁才名，即命徙知蕲州，至，未逾月卒。戊午，讣闻，上甚嗟悼之，厚赙其家，赐一子出身。
　　禹偁词学敏赡，时所推重，锋裁峻厉，以直躬行道为己任，遇事敢言，虽履危困，封奏无辍。尝云：「吾若生元和时，从事于李绛、崔髃间，斯无媿矣。」又为文著书，师慕古昔，多涉规讽，以是不容于流俗【一】，故累登文翰之职，寻即罢去焉。
　　庚申，上谓辅臣曰：「军国之事，无巨细必与卿等议之，朕未尝专断，卿等各宜无隐，以副朕意也。」
　　壬戌，停修江州庐山太平兴国观、常州张公山洞灵观，以旱故也。
　　丙寅，对兵部尚书张齐贤于崇政殿，凡数刻。
　　丁卯，诏诸路州县有学校聚徒讲诵之所，并赐九经。
　　戊辰，出阵图示宰相，上曰：「北戎寇边，常遣精悍为前锋，若扞御不及，即有侵轶之患。今盛选骁将统领，别为一队，遏其奔冲，彼既挫锐而退，余则望风不敢进矣。敌又好遣骑兵，出阵后断粮道，可别选将领数万骑殿后以备之。」
　　初，田锡知泰州，几三年不得代，锡乃上章自陈，即诏归阙。屡召对言事，尝奏曰：「陛下治天下以何道，臣愿以皇王之道治之。旧有御览，但记分门事类。臣愿钞略四部，别为御览三百六十卷，万几之暇，日览一卷。又采经史要切之言为御屏风十卷，寘扆坐之侧，则治乱兴衰之事常在目矣。」上善其言，诏史馆以髃书借之，仍免其集贤校雠之职，每成数卷，即先进内。锡言：「臣所撰书，每五日具草一卷，检讨舛互，写为净矒，已七八日，大率十年绝笔。臣虑朝廷俾臣騳事，或委一郡、授一职，不若使臣常以皇王之道致主于尧、舜也。陛下春秋鼎盛，好古不倦，若师皇王之道，日新厥德，十年之内，必致太平，臣虽衰迈，得见其时，私幸足矣。」即先上御览三十卷，御屏风五卷，手诏褒答之。（按田锡集五月八日召对，请修书，二十六日进草矒，降诏銟谕不得其时，今附见六月末。）
　　秋七月庚午朔，诏河朔馈运，劳民斯甚，令转运使差减徭役，勿致流徙。
