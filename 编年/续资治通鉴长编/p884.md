<!-- { "loadSidebar": true } -->
　　诏：「灾伤州军获强盗，该凌迟处斩。或杀人，或凶恶，或军人，或三犯行劫，并至死。或曾犯盗至徒，经断而又三人以上持杖行劫，至死。或在重法州县者，听用赏格。余降一等赏之，劫谷食者又降一等。」
　　军器监乞诏逐路转运司应副材物，于前五年取一年酌中钱数为额外收买，听于上供钱帛折除；非上供路，即朝廷降钱给还。从之。
　　庚戌，吏部侍郎、平章事、监修国史韩绛罢为礼部尚书、观文殿大学士、知许州，仍诏出入如二府仪，大朝会缀中书、门下班。绛居相位，数与吕惠卿异议，王安石复入，论政愈驳，数称疾，固求罢，而有是命。绛本传但云：绛继王安石为相，请置局中书，钩考用度，以均节邦计，事滞留多不决，数月，以疾辞。新、旧实录并如此，可谓疏略矣。今参取别修，存其梗概。邵伯温见闻录云：「韩绛初以论助役，与王安石同，复拜史馆相，为吕惠卿所不容，出知定州。」
　　诏蠲鄂州失催茶税钱岁二万五千七百余缗，仍令民自熙宁七年复认旧额输纳。以三司言，自嘉佑四年茶法通商，至熙宁六年，总十五年，失催钱至三十八万五千六百三十余缗故也。
　　中书言：「国学开封府诸科举人孙义等诉所问题，并挑摘三两字，至有重迭数十字者。试院亦奏义等尝于帘前言朝廷欲废诸科，乞预行晓示，免使孤寒虚习勤苦。」诏并驳放，内为首者殿一举。初，义等既就试，得所问义目，掷试卷于地，相率出外，遮宰相自诉。诏取义目进呈，而有是命。
　　上批：「都城久失修治，熙宁之初，虽尝设官缮完，费工以数十万计。今遣人视之，乃颓圮如故，若非选官总领，旷日持久，不能就绪，可差入内东头供奉官宋用臣提辖修完，有当申请事条具以闻。仍差河北、京东简中崇胜、奉化十指挥及废监牧军士五千人，专隶其役，军士仍隶步军司。应缘修城役使犯杖以下，令提选修城所决之，合干追照仍送步军司，每五百人许奏辖殿直以下至殿侍一人督役。」九月七日置广固等，地理志云：熙宁八年九月癸酉完都城，元丰元年十月丁未告毕。初修月日与实录不同，当考。
　　诏熙河及洮西缘边安抚司，自今月奏军民平安。初并旬奏，至是以边事平息也。
　　辛亥，诏籴买粮草违法致亏官甚者，监官及知州、通判并取旨降黜。
　　壬子，命池州司法参军孙谔编定省府寺监公使例册条贯，又命谔监制敕库。谔，邵武人，既举进士，试法中第一，故以此命之。制敕库用士人自谔始。监制敕库，以杨时墓志增入。九月二十四日为习学，元丰二年正月六日，可考。
　　又诏澶定州、北京军器什物各为九库。
　　司农寺言：「保甲之法，主客户五家相近者为小保，五小保为大保，十大保为都保，诸路皆准此行之。惟开封府界五路，则除客户独选主户有二丁者入正保，以故小保有至数十家，大保有至百余家，都保有至数百家，人数过多，地分阔远，一保有犯，连坐者觽。盖立法之初，有所未尽，欲令开封府界五路依诸路编排。」诏自今保甲三年一造簿编排，开封府界五路候造簿日，如所请施行。
　　权发遣盐铁判官、提举成都府、利州、秦凤、熙河等路茶场李杞言，卖茶、博马，乃是一事，乞同提举买马，岁以万千匹为额。诏杞兼提举买马，且以二万匹为额，二年取旨。
　　诏河东路民田蠲税及八分以上，并权倚阁。
　　司农寺言：「江东、淮、浙灾伤当赈粜，闻江南西路谷稍贱，乞遣知咸平县、殿中丞□居厚计置，及于荆湖路兑籴应副。」居厚，豫章人也。
　　又言：「本司点检诸路拘卖坊场、河渡、盐井、碾硙之类，簿书灭裂，欠失官钱。欲委提点刑狱司选官，取自拘卖以来，至今年终文案，并敕条驱磨申寺点检，校其驱磨精麤，案为赏罚。」从之。
　　河东路察访使李承之言：「太原府十二州军夏秋税外，有和籴粮草，最为弊法。以其量支价钱，虽遇荒歉，无例检放，纵许倚阁，亦次年催纳。虽官给钱布万数不少，而民所得微细，全无所济。若直减一分，而以钱布买一分粮草，自可得足。兼改为正额，即送纳割移，事之简便，遇灾伤，例得检放，不烦逐时奏请倚阁。」诏河东都转运司勘会以闻。其后，都转运司言无例除放，遂已。朱本削去，以为不曾施行，新本从之，今复存此。
　　癸丑，司农寺言：「开封县赊买粳米价钱六万缗，多失催理，无簿籍案验。又失催常平钱四万余缗，并所散坊场钱八千缗，及不开修紧急沟渎。知县胡宗尧乞差替。」诏宗尧冲替，令司农寺具前府界提点□审礼、刘淑、蔡确违法事以闻。后淑、审礼、确坐各有失点检诸县违法事，展磨勘二年。淑又坐不肯签书发摘祥符县违法申司农状，与堂除合入差遣，仍令件析违法事以闻。十二月十四日，展年，别与差遣，今并书。件析违法事，后无所见。
　　又言：「咸平、新郑、白马、酸枣等县推行簿法，均定役钱，牓示民户，并无辞诉。闻诸路官吏多未通晓，欲乞府界令佐造簿已毕，通晓法意者，从本寺遣句当公事，指教诸路造簿及推行常平给纳新法，催理旧欠常平、免役、坊场等钱谷，候一路指教推行毕，比较课最，量材擢用。」从之，仍候举到官，中书审察与差。
　　乙卯，诏司农寺支坊场钱三十万缗，为郓州市易本钱。
　　中书言：「审刑院详议官【六】、大理寺详断官皆亲书节案，乞止令圈节，付吏写录，并减详议官一员、断官二员。」从之。
　　审刑院、大理寺言，有荫人杨仲甫、百姓贾沆等十一人传谤讪时政文字，罪当徒。会赦，诏仲甫、沆刺配荆湖南路本城，余编管淮南、京西路。
　　丙辰，手诏：「先皇帝自齐州防御使入继大统，治平二年建为兴德军。今潜邸建佛寺，宜以本封之镇名之，可赐额『兴德禅院』，赐淤田三十顷。」
　　又诏自今在京及开封府界听行折二铜钱。
　　又诏绛州垣曲钱监，封桩三司铜锡本钱并龏钱内，以十万缗借河东转运司市粮草。
　　诏：「京朝官、选人、使臣等试经书、律令大义、断案等，上等第一人与循资，在京刑狱司差遣；中等堂除；下等注官。换官者准此。」
　　上批：「汴水涨甚，见深一丈二尺，可火急令都水监那官一员前去上流相度减放，须管旦暮退落。」已而中书进呈水寻退落讫。
　　丁巳，提辖修完京城宋用臣言：「护龙等河逼城，不可修筑，乞度地高下，开展河道。」从之。
　　诏：「初除团练使以上，许陈乞亲属一人优便合入差遣。迁节度观察留后以上，更陈乞一次。」
　　上批：「翌日教营阵，可令曾孝□暂往观视，其法有无未安便者以闻。」二十八日上批，要见后来如何。旧纪，丁巳阅八军于城南，实录亦在丁巳，今从上批，并入九月乙丑。
　　戊午，二十九日。上批：「问枢密院程昉见造车在何处？及已造成若干数目？令昉具奏。」
　　诏：「自今入内内侍省使臣寄崇班已上资序者，并不得本省一面勘罚。如禁中违犯，即按举具事状闻奏，送枢密院取旨施行。其有直奉旨，止令本省勘者，听临时指挥。」御集系八月，空日，今附此。
　　中书进呈，户房乞下两浙提举水利及转运司，各差官定验两浙兴修水利不当事。上曰：「沈括所差官，即运司管不得。运司所差官，即在安抚使辖下，可差侯叔献去否？」王珪曰：「侯叔献不可去。王古今在河南，乞就差古。」吕惠卿曰：「修堤岸极是好事，如民间盖屋，是要宏壮，是要低小。必宏壮，乃是堤岸，要筑得高，但须量人力以渐为之。苏州，臣等皆有田在，彼一贯钱典得一亩，岁收米四五六斗。然常有拖欠，如两岁一收，上田得米三斗，斗五十钱，不过百五十钱。而令一亩田率二百钱，有千亩即出钱二百千，如何拚得此钱！若兴工，当亦不为虚费。又以五等法定田土功之法，纔高低三五寸，便极争事。田土岂能尽如砥平？高田有低处，低田有高处，有取土远处，计料不尽，便须陪钱米始得。两浙要开泾洴，因取土为堤，最为便，昨来陈纳，乞如此立法。」沈括不以为然。上曰：「元立法诚有不尽处。」沈括言：「泾洴太深，则难车水。」佥曰：「沈括妄说。苏州田皆在水中，惟患水多，岂怕难车水！但开得深，则旱岁可以畜水，浅则易干。然开深最难，必取三两尺浮泥，然后可以取土。前日见括意便待与张靓做到底。大抵人言事，虽是一般违戾，有沮坏朝廷法者，不可一例看。」上曰：「入则无法家拂士者【七】，国常亡。」惠卿曰：「此事惟陛下深察之。」吕惠卿日录载此于八年八月二十九日，今附见。沈括体量安抚淮、浙在八年七月二十三日，张靓时为两浙运副，王古相度淮东役法，因体量淮东及两浙灾伤，在六月二十四日，不知竟差古定验水利否？陈纳事，当考。
　　是月，割昭州龙平县隶梧州，废永州零陵寨。
　　注　　释
　　【一】仅六七百里「仅」，阁本作「行」。
　　【二】乃为佐通好于束密王「通」原作「更」，据阁本改。
　　【三】牧养监「牧」原作「收」，据宋会要职官二三之一○改。
　　【四】御集四日事「日」原作「月」，据阁本改。按：熙宁八年八月庚寅朔，四日为癸巳。
　　【五】江淮等路发运使副并兼制置茶盐矾酒税「制」字原脱，据注文及宋会要职官四二之二五补。
　　【六】审刑院详议官「刑院」二字原脱，据宋史卷一六三职官志补。
　　【七】入则无法家拂士者「入」原作「出」，据阁本及孟子告子篇改。
续资治通鉴长编
卷二百六十八
卷二百六十八
　　起讫时间 起神宗熙宁八年九月尽其月
　　卷　　名 续资治通鉴长编卷二百六十八
　　帝　　号 宋神宗
　　年　　号 熙宁八年（乙卯，1075）
　　全　　文
　　九月庚申朔，命王安石兼监修国史。
　　检正中书刑房公事王震、中书户房习学公事练亨甫、池州司法参军孙谔同修贡举式。八月二十三日，谔编公使例册。
　　诏阵伤五十日内死者，依阵亡例推恩。前此以三十日为限，又有请限百日者，至是依律着为诸路法。
　　辛酉，诏并令式及内诸司敕式入一司敕令所。
　　都提举市易司乞借定州路安抚司封桩钱十万缗籴谷。从之。
　　熙河路经略司言，洮西山后羌谋因夏熟入寇，蕃官李奇崖等逆战却之，仍获首级。诏李奇崖迁一资，李龙罗与内殿崇班请受，余迁资有差。
　　诏内殿承制冯士安令寻医。初，审官西院差士安监密州板桥镇，引见，上察其病不任事故也。
