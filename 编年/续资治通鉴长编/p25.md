<!-- { "loadSidebar": true } -->
　　初，诏发蜀兵赴阙，并优给装钱，王全斌等擅减其数，仍纵部曲侵挠之【三】，蜀兵愤怨思乱。两路随军使臣，亡虑百数，全斌及王仁赡、崔彦进等共护恤之，不令部送，但分委诸州牙校。蜀兵至挠州，果劫属县以叛。会文州刺史全师雄挈其族趋京师，过挠州，师雄尝为蜀将，有威惠，恐叛兵胁之，乃弃其家自匿。后数日，叛兵搜得之江曲民舍，遂推以为帅，觽十余万，号兴国军。全斌遣马军都监朱光绪将七百骑往招抚之，光绪尽灭师雄之族，纳其爱女及□装。师雄怒，不复有归志，引觽急攻挠州，刺史成彦饶以同、华兵百余人守其城，横海指挥使下邳刘福、龙捷指挥使汾人田绍斌各以所部兵来援。绍斌自东山西北迎击贼，福由山南出贼之旁夹攻之，贼觽大溃，斩首万余级，拥入江水溺死者亦万计。绍斌又败龙州贼党千余人。
　　师雄去，攻彭州。刺史王继涛、都监李德荣拒之，都监战死，继涛身被八创，单骑走成都。师雄入据彭州，成都十县，皆起兵应师雄。师雄自号兴蜀大王，开幕府，置僚属，署节度使二十余人，令分据灌口、导江、郫、新繁、青城等县。彦进与步军都指挥使张万友、先锋都指挥使渔阳高彦晖、通事舍人田钦祚同计之。彦晖至导江，与贼遇，贼据隘路，设伏竹箐中，官军直进，箐中贼出，官军不利，彦晖谓钦祚曰：「贼势颇盛，日将暮，首尾不相应，盍收兵，诘朝与战。」钦祚将遁，虑贼踵其后，绐谓彦晖曰【四】：「公食重禄，见贼逗挠，何也？」彦晖即麾兵复进，钦祚乃潜去。彦晖独与部下十余骑力战，皆死之。贼觽益炽。全斌又遣马军都指挥使张廷翰、步军都监张煦（张煦，未见。）往击之，复失利，还。师雄分兵挠、汉州，断剑阁，缘江置寨，声言欲攻成都。自是邛、蜀、眉、陵、简、雅、嘉、东川、果、遂、渝、合、资、昌、普、戎、荣十七州并随师雄为乱，邮传不通者月余，全斌等惧。
　　时蜀兵几三万人屯城南教场，全斌虑其应贼，徙置夹城中，将尽杀之。康延泽请释其老幼疾病者七千人【五】，余则以兵护送，浮江而下，若贼果来劫夺，即杀之未晚也，全斌等不从。（据耆旧传则诛夹城降兵乃四月一日，而本纪、实录并载之二月末，不知何也？岂二月末诱致而未诛，四月初始诛之，实录、本纪因其诱致即并书其事乎？然事不容如此迟久，耆旧传当得其实也。光绪、彦饶、德荣未见。张煦有传，开封人，开宝末，为府中牙校，非此步军都监也。）
　　自唐天宝以来，方镇屯重兵，多以赋入自赡，名曰留使、留州，其上供殊鲜。五代方镇益强，率令部曲主场院，厚敛以自利。其属三司者，补大吏临之，输额之外辄入己，或私纳货赂，名曰贡奉，用冀恩赏。上始即位，犹循常制，牧守来朝，皆有贡奉。及赵普为相，劝上革去其弊。是月，申命诸州，度支经费外，凡金帛以助军实，悉送都下，无得占留。（去年已有此诏，故此云申命。）时方镇阙守帅，稍命文臣权知，所在场院，间遣京朝官廷臣监临，又置转运使通判【六】，为之条禁，文簿渐为精密，由是利归公上而外权削矣。
　　国初，贡赋悉入左藏库，及取荆、湖，下西蜀，储积充羡。上顾左右曰：「军旅饥馑，当预为之备，不可临事厚敛于民。」乃于讲武殿后别为内库，以贮金帛，号曰封桩库，凡岁终用度赢余之数皆入焉。（别置库，本志及他书皆云在干德初，未审何年，计必是平西川后也。因命诸州不得占留金帛，附见其事。）
　　夏四月辛丑朔，王全斌诱杀蜀兵二万七千人于夹城中。（此据康延泽平蜀实录，与耆旧传合。）
　　诏孟昶先代坟茔无得焚毁，复守冢户，官岁给粟帛充时享。
　　己巳，回鹘遣使来贡方物。
　　壬子，令京城夜漏未及三鼓，不得禁止行人。
　　癸丑，唐主遣使来修贡，贺平蜀也。
　　丙辰，改西川感化、耀武等军并为虎捷。王全斌奏诸军平草寇有功，请备禁旅故也。
　　癸亥，募诸军子弟导五丈河，贯宫城，历后苑，内庭池沼，水皆至焉。
　　乙丑，放洋州义军八百人归农。
　　赐西川行营将士姜茶。
　　五月辛未朔，诏诸道州、府先发遣前资幕职、令录等到阙，已经引对者各放还，去京二千里者魜一选，已上者减两选，无选可减者免取文解，便令赴集。
　　壬申，幸迎春苑宴射。
　　先是，上遣使以御府供帐迓孟昶于江陵，且命有司为昶官属治第，又遣使至江陵，分给鞍马车乘。乙酉，昶至近郊，皇弟开封尹光义劳之玉津园。丙戌，大陈诸军于阙前。昶与弟仁贽、子玄箉玄屷、（玄屷，初见干佑三年。）宰相李昊等三十三人素服待罪明德门外，诏释罪，赐昶等袭衣、冠带。上御崇元殿，备礼见之。礼毕，御明德门，观诸军按部还营。遂宴昶等于大明殿，赐物有差。
　　丁亥，赐侍卫诸军内库衣服钱帛有差。
　　戊子，赦天下死罪，降徒流，流以下释之，配役者免居作。
　　己丑，免孟昶三日朝参。
　　壬辰，复宴昶及其子弟于大明殿。
　　于阗国宰相因沙门善名等来京师，致书于枢密使李崇矩，愿结欢好。上令崇矩报书，赐以器币。
　　诏诸军小校以上，死者官给赙物，或嗣绝及孤幼不能申请者，令中使就赐之。
　　遣常参官十八人分往诸道受民租，虑州县官吏掊敛之害也。
　　伪蜀官仓纳给用斗有二等，受纳斗盛十升，出给斗盛八升七合。诏自今给纳并用十升斗。（本志：分遣常参官受民租，在干德二年五月，其下即言伪蜀用斗，按二年则犹未平，疑二年字当作三年，今移见此。）
　　是月，唐司空、平章事严续出为润州节度使。时机务多归枢密院，宰相备位而已。中书舍人、枢密副使豫章陈乔柔懦畏怯，吏潜结权幸，多为非法，皆不能制。乔累迁门下侍郎、枢密使。
　　六月甲辰，以孟昶为开府仪同三司、检校太师、兼中书令、秦国公。长子玄箉为泰宁节度使，伊审征为静难节度使。戊申，以昶弟仁贽为右神武统军，仁裕右监门卫上将军，仁操左监门卫上将军，次子玄屷为左千牛卫上将军【七】，李昊为工部尚书，欧阳炯为右散骑常侍。（仁裕、仁操，见干佑三年。）
　　庚戌，孟昶卒。上为辍五日朝，赠尚书令，追封楚王，谥恭孝，赙布帛千疋，葬事官给。初，昶母李氏随昶至京师，上屡命肩舆入宫，谓之曰：「国母善自爱，无戚戚怀乡土，异日当送母归。」李氏曰：「使妾安往？」上曰：「归蜀耳。」李氏曰：「妾家本太原，傥获归老并门，妾之愿也。」时上已有北征意，闻其言，喜曰：「俟平刘钧，即如母所愿。」因厚加赉赐。及昶卒，李氏不哭，举酒酹地曰：「汝不能死社稷，贪生至今日。吾所以忍死者，为汝在耳，今汝既死，吾安用生！」因不食，数日亦卒。
　　潞州言太原官吏将校多来归者，诏优给装钱，部送阙下。
　　初，南汉邵廷琄屯于洸口以待王师，会王师退舍，廷琄招辑亡叛，训士卒，修战备，国人赖以少安。有投匿名书谮廷琄将图不轨，南汉主信之，是月，遣使赐廷琄死。士卒排军门见使者，诉廷琄无反状，请加考验，弗许，乃相与立庙洸口祠之。
　　秋七月己巳，上泛舟于后苑新池，赐从官饮。
　　遣使犒西川行营将士。
　　乙亥，珍州刺史田景迁内附。
　　丁酉，幸教船池，遂幸玉津园宴射。
　　诏洽州复为懿州。时五溪团练使、洽州刺史田处崇言：「先是，湖南节度使马希范以□州潭阳县为懿州，命臣叔万盈为刺史。希范死，其弟希獭改为洽州，愿复旧名。」从之，仍铸印以赐处崇。
　　是月，始令诸州录参与司法掾同断狱，从宗正丞赵合之请也。（合，未见。）
　　上闻西川行营有大校割民妻乳而杀之者，亟召至阙，斩于都市。初，近臣营救颇切，上因流涕曰：「兴师吊伐，妇人何罪，而残忍至此。当速置法以偿其冤。」（二事并从国史志，未见他书。会要亦有同断狱事。）
　　八月戊戌朔，令天下长吏择本道兵骁勇者，籍其名送都下，以补禁旅之阙。又选强壮卒，定为兵样，分送诸道。其后又以木梃为高下之等，给散诸州军，委长吏、都监等召募教习，俟其精练，即送都下。上每御便殿亲临试之，用赵普之谋也。
　　癸卯，河决开封阳武县。
　　戊申，诏伪蜀将士妻子并发赴阙，官给舟乘，县次续食，有父母者别给钱五千。
　　殿直成德钧部送伪蜀军校，在路受赇，为人所告，戊申，斩德钧于□仁门外。
　　庚戌，修文明殿成。文明殿即端明殿也，国初改焉。
　　辛酉，以左散骑常侍欧阳炯为翰林学士。炯性坦率，无检束，雅喜长笛，上闻，召至便殿奏曲。御史中丞刘温叟闻之，叩殿门求见，谏曰：「禁署之职，典司诰命，不可作伶人事。」上曰：「朕顷闻孟昶君臣溺于声乐，炯至宰相，尚习此伎，故为我擒。所以召炯，欲验言者之不诬耳。」温叟谢曰：「臣愚不识陛下鉴戒之微旨。」自是亦不复召炯矣。温叟一日晚归，过明德门西阙前，上方与中黄门数人登楼，驺者潜知之，以白温叟，温叟令传呼依常而过。翌日，请对，具言【八】：「人主非时登楼，则近侍咸望恩宥，辇下诸军亦希赏给。臣所以呵导而过者，欲示觽以陛下非时不登楼也。」上善之。
　　甲子，南汉宦者莫少璘等七人来降。
　　九月己巳，上御讲武殿，阅诸道兵，得万余人，以马军为骁雄，步军为雄武，并属侍卫司。
　　壬申，命蜀部诸州，各置克宁兵五百人。
　　丙子，重阳，宴近臣于长春殿。
　　己卯，以度支郎中苏晓为淮南转运使。晓建议榷蕲、黄、舒、庐、寿五州茶，置十四场，笼其利，岁入百余万缗。
　　辛巳，权判三司赵玭坐军食损坏，失于检视，夺一季俸。（干德二年五月，玭权检点，此不当书判，会要亦但称权点检。）
　　河决澶州。
　　戊子，幸西水硙。
　　庚寅，侍御史苏善羁除名，流沙门岛，坐知陈州日不法也。
　　壬辰，始遣宫人诣安陵上冬服，岁以为常，自后清明亦往。
　　甲午，诏南州复为漳州。先是，王氏据闽中，董思安为漳州刺史，思安父讳章，故改为南州，至是复之。（董思安，初见开运元年。）
　　乙未，令中书门下、枢密院、三司使及台、省、寺、监、开封兴元尹，皆别铸新印，比旧制悉增大焉，革五代之敝陋也。
　　是月，唐光穆圣章后锺氏殂，江左笼山泽之利，国帑甚富。德昌宫，其外府也，簿籍淆乱，不可稽考。刘承勋掌宫事，盗用无算。后丧【九】，卫士当给服者皆无布，但赋以钱。其后德昌宫中屋坏，得布四十间，殆千万端，盖义祖相吴日所贮也。其无政事类此。
