<!-- { "loadSidebar": true } -->
　　罢扬楚州高邮军屯兵。先是，以宣武军分戍淮甸，至是军中有不逞辈谋杀校长，转运使请省去之故也。
　　壬戌，遣使赍御药赐景灵宫朝修使王旦。癸亥，旦入辞，又赐袭衣、金带、鞍勒马，仍赋诗以宠其行。诏自京至兖州【一七】，察吏治民隐，听以便宜从事。（十二日旦入内殿观天书摹本讫，乃上道。）
　　河北缘边安抚司，言民有自北界市马三匹至者，已牒送顺义军。上曰：「如闻彼国每擒获鬻马出界人，皆戮之，远配其家，甚可悯也。宜令安抚司，自今如有此类，俟夜遣人牵至境上，解羁纵之。」
　　诏自今唐龙镇来归人，委本路转运、安抚、钤辖司洎府州规画，于僻远处给闲田，勿复补署职名。时安抚司请于府州诸族收管，上以顷岁外浪族杜庆光等率部下来归【一八】，既授职名，复还唐龙，故有是命。
　　乙丑，河北缘边安抚司上制置缘边浚陂塘筑堤道条式、画图，请付屯田司提振遵守，从之。又言于缘边军城种柳莳麻，以备边用，诏銟之。
　　丙寅，诏天书刻玉使副等诣内殿观待诏盛亮摹写本三函，上皆跪受置案，向敏中、陈尧叟、丁谓、赵安仁捧持，王旦与王钦若对读，陈彭年详字体。初，有司具仪【一九】，上览之，增跪受、亲启封，又加上香者三、再拜者八。
　　戊辰，令诸军营在新城外者，所给衣俸钱，诸门勿禁之。时开封府以商贩例邀止之故也。
　　己巳，陕西转运使请于陇州西山、胡田、浇水等处置采木务以备边用，从之。（十二月甲戌张佶置采木场事，或与此相关【二○】。当参考。）
　　庚午夜，京师新作五岳观东北，黑云中见星如昼，有灵祇、旌纛、甲仗之状，睹者喧怖，修观使丁谓以闻。诏建道场。
　　以三班奉职郑检为邓城县主簿、国子监说书。检明经善讲，朝士以其名闻，试于国学而命焉。
　　壬申，封婉仪杨氏为淑妃。始，皇后为修仪，妃为婉仪，位几与后埒。上封泰山，祀后土，祠太清宫，凡巡幸皆从，荣宠莫比。妃通敏有智思，周旋奉顺后无所忤，后亲爱之，故妃虽贵幸，终不以为己间。及受册，上不欲令藩臣贡贺，不降制外庭，止命学士草制付中书。翼日，宰相言宫掖加恩，朝廷庆事，臣下不可阙礼，望令客省依例受贡贺。上勉从之。
　　癸酉，以内殿崇班、戎泸州都巡检使王怀信为供备库副使，又以侍禁、知江安县宋贲为合门祗候兼淯井监巡检使。自余进补有差。康训以战死，录其四子官。赏平蛮之功也。（实录于此始书怀信上平蛮功状，误甚矣。赏久不行，故枢臣俱罢。今削去。）
　　梓州路转运使寇瑊言：「泸州富顺监牙校赵继隆等部领白坠子弟，颇有勤效，请补摄州司马。知戎州马守遵防寇有劳，在官岁满，望迁秩留再任。泸州进士白固募乡丁随军，请试其词艺。」并从之。
　　诏除镇州元氏、获鹿二县亡失税赋。
　　甲戌，遣使以上所乘马三匹赐王旦。
　　乙亥，枢密使王钦若罢为吏部尚书，陈尧叟为户部尚书，副使马知节为颍州防御使。
　　钦若性倾巧，敢为矫诞，知节薄其为人，未尝诡随。上尝以喜雪诗赐近臣，而误用旁韵。王旦欲白上，钦若曰：「天子诗，岂当以礼部格校之！」旦遂止。钦若退，遽密以闻。已而上谕二府曰：「前所赐诗，微钦若言，几为觽笑。」旦唯唯，知节具斥其奸状，上亦不罪也。钦若每奏事，或怀数奏，但出其一二，其余皆匿之。既退，则以己意称上旨行之。知节尝于上前顾钦若曰：「怀中奏何不尽出？」钦若宠顾方深，知节愈不为之下，争于上前者数矣。
　　及王怀信等上平蛮功，枢密院议行赏，钦若、尧叟请转一资，知节云：「边臣久无立功者，请重赏以激其余。」议久不决。上趣之，知节忿恚，因面讦钦若之短。既而不暇奏礏，即超授怀信等官。上怒，谓向敏中等曰：「钦若等议怀信赏典，坚称与侍其旭例不同，当须加等。朕语之曰：『爵赏有劳，国家不惜。』盖怀信来告，枢密院略无酬銟，止望依侍其旭例为幸。钦若等奏，当具取进止。今乃并与所奏不同，不具札子，亦不进卷，便直札送中书，怀信与供备库副使。始则稽留不行，终又擅自超擢，敢以爵赏之柄高下为己任，近位如此，朕须束手也。」又曰：「钦若等异常不和，事无大小，动辄争竞。朕于臣下止可如此尔，其如事君之礼人所具瞻何！知节又历诋朝列，审刑、审官、两制、三馆、谏官，御史，都无其人，其薄人厚己也如此！」于是三人者俱罢。钦若、尧叟，各守本官。知节以检校太傅、宣徽北院使兼副使，但除防御使，寻出知潞州。（王旦遗事录载旦叱钦若及劝上还内事，与正史不同。按此时旦方出使兖州，若数月前，上初无罢钦若等意也。上所以罢钦若等，实缘不候奏礏擅除官耳【二一】，不专坐对上忿争也，恐遗事录未可全信，今不取，取西府拜罢录陈绎所载上语具书之。）
　　兵部尚书寇准为枢密使、同平章事，王旦荐之也。准未告谢，命向敏中权发遣枢密院公事。自是枢密皆罢，即命宰臣权发遣如敏中例。
　　驿召同州观察使、知镇州王嗣宗，内客省使、嘉州防御使、鄜延都部署曹利用赴阙。
　　丙子，诏棣州经水流民归业者给复三年。
　　丁丑，司空致仕张齐贤卒。上甚悼之，遣中使致祭，赙以布帛五百匹，粟麦称是。赠司徒，谥文定。齐贤四践两府，九居八座，晚岁以三公就第，康宁福寿，人罕其比。然不事仪矩，颇好治生，再入相，数起大狱，又与寇准相倾夺，人以此少之。（齐贤以咸平元年十月复相，三年十一月罢，传所言数起大狱，此固非小事，而实录、正史并不略见，不知何也？寇准时又在外，亦不知所称相倾夺者何事也？齐贤以右仆射奉朝请，与宰相向敏中争娶薛惟吉妻，敏中坐此罢绌，疑传所称相倾夺，盖指敏中也。当考。）
　　戊寅，秦州言定西寨山水暴涨，溺死者觽。诏遣使赐缗钱，死者官为瘗埋，仍诏祭奠。
　　庚辰，上作悯农歌，又作读十一经诗，赐近臣和。上每着歌诗，间命宰辅、宗室、两制、三馆、秘阁官属继和，而资政殿、龙图阁学士所和尤多。至是篃咏经史【二二】，三司、谏官、御史或预赓载。若大礼庆成及酺会，则百僚并赋。其后梅洵等以馆职居外任，表求次韵，诏写本附驿赐之。
　　注　　释
　　【一】令奉祀经度制置副使陈彭年「祀」原作「礼」，据本书卷八一大中祥符六年八月辛酉编及长编纪事本末卷二○谒太清宫改。
　　【二】元母用白「元」原作「李」，「用」字原脱，据上引长编纪事本末改补。按本编上文见「元母经师」。
　　【三】赐道士女官紫服师名各本同。寻文义，疑「女官」当作「女冠」。
　　【四】司马光记闻与国史不同「国」字原脱，据宋本、宋撮要本补。
　　【五】严警悉罢「罢」原作「备」，据宋本、宋撮要本及太常因革礼卷二一改。
　　【六】镇南宁国等军节度使太保兼中书令舒王元偁「镇南」原作「镇国」，据宋会要帝系一之三一、宋史卷二四五宗室传改。
　　【七】及上幸真源「上」字原脱，据宋本、宋撮要本补。
　　【八】赠太尉尚书令「太尉」原作「太保」，据宋本、宋撮要本及宋会要帝系一之三一、宋史卷二四五宗室传改。「尚书令」原作「中书令」，据上引宋会要及宋史改。
　　【九】委本院与带御器械官同验视「本院」原作「本县」，据宋会要选举二五之三改。
　　【一○】不过两三千「两」字原脱，据宋本、宋撮要本及宋会要职官三之二四补。
　　【一一】多是优转「是」原作「至」，据同上书改。
　　【一二】尽得其状「尽」原作「并」，据宋本、宋撮要本改。
　　【一三】或请驻师浃旬「驻师」原作「班师」，据宋本、宋撮要本及续通鉴卷三一改。
　　【一四】将卒前一日「前」字原脱，据宋本、宋撮要本补。
　　【一五】知秦州张佶「秦州」原作「泰州」，据本书卷八三大中祥符七年十一月己丑编、宋会要蕃夷六之一、宋史卷四九二吐蕃传改。
　　【一六】具事布告天下「具」原作「其」，据宋本、宋撮要本改。按本编参见宋会要职官一五之四。
　　【一七】诏自京至兖州「京」原作「今」，据宋本、宋撮要本及续通鉴卷三一改。
　　【一八】上以顷岁外浪族杜庆光等率部下来归「部下」原作「部目」，据阁本、活字本改。
　　【一九】有司具仪「仪」原作「议」，据宋本、宋撮要本、阁本及长编纪事本末卷一八建玉清昭应宫改。
　　【二○】或与此相关「与」原作「于」，据阁本改。
　　【二一】实缘不候奏禀擅除官耳「缘」原作「录」，据宋本、宋撮要本、阁本改。
　　【二二】至是篃咏经史「经」原作「继」，据同上书改。
续资治通鉴长编
卷八十三
卷八十三
　　起讫时间 起真宗大中祥符七年七月尽是年十二月
　　卷　　名 续资治通鉴长编卷八十三
　　帝　　号 宋真宗
　　年　　号 大中祥符七年（甲寅，1014）
　　全　　文
　　秋七月丁亥，泾原路都钤辖曹玮言：「昨镇戎军报北界万子集人马谋为钞掠，寻遣瓦亭寨驻泊都监、殿直、合门祗候张仲达，指挥使、御前忠佐马军都头张捷，殿直李道率兵屯石门。仲达洎捷擅过石门，与贼战于天麻川，道随觽策应，戎人乃遁，仲达中流矢死。」诏劾捷违命深入之罪，降隶军头司散指挥使。赐道銟诏。录仲达子为三班借职，赐名显忠。玮又言：「渭州广锐蕃落两指挥将士杀贼于天麻川，斩首数十级，割耳鼻百余，获其铠甲鞍马。又魏埋等族掩击戎寇，杀其酋帅，斩首千余级，获马八百匹，铠甲称是。」
　　戊子，知开封府王曙言：「本府解送举人，承前每场以姓名及奏牒送府印，颇涉漏泄。自今望给奉使一印。」从之。
　　己丑，有司言：「坊州轩辕庙，请约唐明皇帝之制用祝文，称圣祖号，自称嗣皇帝臣某敢昭告，礼料不用荤血【一】。」诏可。
　　庚寅，复以户部尚书陈尧叟为髃牧制置使。
　　以前望都县尉□致让知堂阳县，前池州司理参军徐待问知隰州，赐钱五万。致让等先陷契丹，自拔来归，故銟之。其后数有归者，皆授官赐物。
　　辛卯，以益州路转运使、兵部员外郎赵祯为工部郎中，梓州路转运使、殿中侍御史寇瑊为侍御史，仍加一阶，以馈运之勤也。
　　开封府考试举人，旧例试官更互封弥卷首，直集贤院杨侃等请别差官，从之。
