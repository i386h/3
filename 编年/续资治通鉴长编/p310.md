<!-- { "loadSidebar": true } -->
　　河东转运使言，岚石隰州缘边都巡检使、潍州团练使刁赞惜公使钱，不以犒士。癸丑，令赞与潞州兵马总管、冀州团练使许超易任。
　　夏四月辛酉，御史中丞刘筠为枢密直学士、礼部侍郎、知颍州，筠引疾求补外故也。
　　禁惠民、京、索河施罾网。
　　知池州李虚己言，州县春初豫支钱和买绸绢，民或不欲者，强之则为扰。乃诏三司谕州县毋得抑配，非土产者罢之。
　　天禧初，上乳母许氏为宫人所谗，出宫，嫁苗继宗。及是，邀驾自陈，丙寅，封临颍县君，以继宗为右班殿直，寻加许氏当阳郡夫人【七】，复入宫。
　　戊辰，契丹遣左监门卫上将军萧林、右监门卫上将军郑筠来贺干元节。
　　己卯，知成德军、永州团练使钱惟济加吉州防御使，留再任。有伪为白金以质取缗钱者，其家来告，惟济密谓曰：「第声言被盗，而示以重购，质者当来责余直，即得之。」已而果然。
　　鄜延路部署司言贼寇保安军，蕃族军主旺律等击走之。诏以旺律为三班借职，仍赐姓名曰刘汉忠。
　　庚辰，以特奏名进士李道宗等四十三人、诸科王播等七十七人为将作监主簿及诸州长史、文学、司士参军。道宗等皆年踰五十，尝应六举；王播等皆年踰六十，尝应八举，上因谓辅臣曰：「此虽举业非工，然闵其白首无成，故悉甄录之。」
　　乙酉，录晋氏后。
　　宰臣奏见阙堂后官一人。诏吏部铨于选人内拣有出身，好人材、书札【八】历任无过犯人，赴中书试验公事。自是多如此例，皆即授京官充职；或有由五房序迁者【九】，初命检校员外郎，经恩，乃迁京官充职。
　　集贤校理葛昂、张仲尹、黄弼、陈商、范说等各乞外任差遣，诏并与小处通判。太宗朝，凡带馆职出【一○】，皆知州。景德后，王昱、刘奭并以官卑，止与通判。至是，因用昱、奭例。
　　五月丁亥朔，司天监言日当食。已而不食，中书奉表称贺。
　　戊子，甘州回纥可汗王遣使来贡方物。
　　先是，诏议上皇太后礼服，太常礼院言：「开宝礼，皇太后当祎衣，革带、青蟱舄、白玉双佩、黑组、双大绶、素纱中单、蔽膝、大带，首饰花十二株，受册、亲蚕、朝会诸大事则服之。又隋制，后服四等，其四曰朱衣，以绯罗为之，宴见宾客则服之。今议每朝谒神御【一一】，往还乘辇，服朱衣，而蔽膝、革带、大带、宝装绶、佩、蟱、金饰履，悉如衣之色【一二】。常视事，去蔽膝、革带、佩、袜；或衣鞠衣，则以黄罗为之，亦用宝装绶、大带、履。」命内侍周文质如所议以制，至是，上之。
　　乙未，诏开封府诸县折变税赋，自今第三等户以下，于就近仓以贱色斛折纳之。
　　御崇政殿录系囚，杂犯死罪以下递降一等，杖罪释之。
　　丁酉，再幸资圣禅院，视申国大长公主报慈正觉大师疾。及不起，复临奠焉。在真宗禫，不制服【一三】，废五日朝，谥公主曰慈明。
　　庚子，诏百官遇起居、横行日辄请假者，并遣医官验视以闻。先是，右巡使张亿弹户部郎中、史馆修撰石中立等三十三员皆称疾不赴横行，故申警之。
　　壬寅，司天言月当食，而云阴不见，中书表称贺。
　　是月，流内铨言：「陈州文学王谏、单州文学严九龄各欠九选，年六十已上，敕旨『依例注江、浙、荆湖小处。』今检勘并无二千户以上主簿满阙，虽有小邑又多是兼尉，年六十者难以处之。欲自今选人得旨与小处令录及小处判司、簿尉者，如无二千户以下县，则不问户口多少，令录只于十贯料钱内注拟，判司、簿尉只于七贯料钱内注拟。」从之。
　　六月丁巳朔，河东转运使锺离瑾请罢便籴官，止从本司选通判或幕职官领之。上曰：边计至重，非朝廷遣官，则州县因循，籴不以时矣。」不许。
　　己未，百官表请听乐，不许。表五上，乃许之。因谕王钦若曰：「今虽勉从觽请，秋燕但当用乐之半，其请游幸则心所未忍。」钦若对曰：「陛下虽孝思过人，然先王制礼，亦不可踰也。」
　　赐马宗元三品服，以讲孝经彻也。
　　湖南转运使言澧州水南寨地多水弩射人，戍兵岁死者觽，请徙于台宜村。从之，仍改寨名曰台宜。
　　命官校勘南、北史。
　　诸州摄助教乐和等二十三人乞赴铨调官，甲子，并除参军。
　　京师民居侵占街衢者，令开封府牓示，限一岁依元立表木毁拆。
　　乙丑，权户部判官、殿中侍御史李孝若为祠部员外郎、同判郓州，坐接伴契丹使失仪检也。上谓辅臣曰：「比选近臣馆伴北使，颇难其人。」因叹才识之士为不易得。王钦若等对曰：「累朝文物之盛，人才固多。陛下推诚，孜孜奖拔，必有以副圣选。然高才当不次用之，乃克尽忠。」上深然之。此据宝训附见。
　　梓州路提点刑狱王继明言知梓州王世昌昏耄不治，诏即选人代之。以转运使江仲甫失于察举，戊辰，降仲甫知小州。继明、仲甫，未见。
　　辛未，河东缘边安抚司言府州五族、八族蕃部，先挈其属散耕河东诸州，欲遣还河西故地，从之。
　　壬申，罢天庆、天祺、天贶、先天、降圣节宫观然灯。王鮬文正公言行录云：司空王公召自江宁，再秉政，尝为宫观钦奉之礼，簄怠不若昔时，屡以为言，明肃依违未能决。一日，公于帘前奏曰：「天道远，人道迩。且天禧中灵文降，言先帝圣寿三万日，时钦若率先庆忭曰：三万日八十三岁。臣时忝预国政，太后必亦记之，后仍无验。则今但遵典礼，不须过当。」冀公赧然而退，自是不言。按王曾天禧元年八月罢政，以礼部侍郎归班，二年正月判都省，三月出知应天，九月徙天雄，四年八月复参政。而寇准奏天书降干佑山中，实三年三月，其年四月乃迎天书入内，此时曾罢政久矣。又其年八月以天书再降，大赦，时钦若亦先罢相矣。言行录所云「臣时忝预国政」，此必误，今不取。兼实录于三年六月甲午钦若罢相后，载钦若尝言周怀政妄造天书，则恐言行录所云「率先庆忭」，亦未必然，顾钦若必不能言怀政之妄于已罢政时辨之。今皆不取。
　　丁丑，夔州路转运使刁湛言：「云安军所管盐井，岁课甚多，而武臣知军，失于暴考簿书，积有所负。请自今选朝臣为知军。」从之。
　　戊寅，监察御史李纮言：「近年臣僚举奏幕职、州县官，例及五人以上及所举之人四考以上者，并得磨勘引见。其间有在任止一两人奏举，替后迁延，告属外任官论荐，或请托初得外处差遣臣僚发章奏举。欲望自今转运、制置发运、提点刑狱劝农使副使，知州军、通判，钤辖、都监崇班以上，并令奏举本部内幕职、州县官。在京大两省以上，并许举官。其常参官及馆阁曾任知州、通判升朝官，许依条奏举；余升朝官未经知州军、通判已上差遣者，不在举官之限。所举官须见在任者，举主但有转运、制置发运、提点刑狱劝农使副使两人，便与依例施行；若一名举到，别无本处知州军、通判，即更候常参官二人保举，并乞与磨勘。仍自今有犯罪至徒者，唯赃私踰滥、挟情故违不得奏举外，余因公致私【一四】，事理不重，亦许奏举。」从之。
　　上因谓辅臣曰：「日阅天下举官之奏，岂无缪者？」王钦若对曰：「从纮所请，亦可少革其滥。」纮，昌言从子也。实录载纮奏请甚略，今取会要并书之，以存事始。
　　诏三司检法官自今有阙，令流内铨依公拣选，保明以闻，其三司使副无得复举【一五】。
　　秋七月戊子，诏以冬至有事于南郊。
　　壬辰，遣殿中侍御史王硕、内殿承制朱绪点检山场所积茶。
　　初，朝廷既用李谘等贴射法，行之儙年，豪商大贾不能轩轾为轻重，而论者或谓边籴偿以见钱，恐京师府藏不足以继，争言其不便。会江、淮制置司言茶有滞积坏败者，请一切焚弃。朝廷疑变法之弊，下书责计置司，因令硕等行视。
　　既而谘等条上利害，且言：「尝遣官视陕西、河北，以镇戎军、定州为率，镇戎军入粟直二万八千【一六】，定州入粟直四万五千，给茶皆直十万。蕲州市茶本钱视镇戎军粟直，反亡本钱三之一，所得不偿【一七】，其弊在于茶与边籴相须为用，故更今法。以新旧二法较之【一八】。干兴元年用三说法，每券十万【一九】，茶售钱万一千至六万二千，香药、象齿售钱四万一千有奇，东南缗钱售钱八万三千，而京师实入缗钱七十五万有奇【二○】，边储刍二百五万余围，粟二百九十八万石。天圣元年用新法，二年，茶及香药、东南缗钱每给直十万，茶入实钱七万四千有奇至八万，香药、象齿入钱七万三千有奇，东南缗钱入钱十五万五百，而京师实入缗钱增一百四万有奇【二一】，边储刍增一千一百六十九万余围，粟增二百一十三万余石。旧以虚估给券者，至京师为出钱售之，或折为实钱给茶，贵贱从其市估。其先贱售于茶商者，券钱十万，使别输实钱五万，共给天禧五年茶直十五万。小商百万已下免输钱，每券十万，给茶直七万至七万五千，天禧茶尽则给干兴已后茶，仍增别输钱五万者皆为七万【二二】，并给耗如旧，俟旧券尽而止。如此，又省合给茶及香药、象齿、东南缗钱总直缗钱二百七十一万。」
　　二府大臣亦言：「所省及增收计为缗钱六百五十余万。异时边储有不足以给一岁者，至是，多者有四年，少者有二年之蓄，而东南茶亦无滞积之弊。其制置司请焚弃者，特累年坏败不可用者尔。」因言：「推行新法，功绪已见。盖积年侵蠹之源一朝闭塞，商贾利于复故，欲有以摇动，而论者不察其实，助为游说。愿力行之，无为流言所易。」于是，诏有司牓谕商贾以推行不变之意，赐典吏银绢有差。实录但于此记遣使视积茶，并四年三月甲辰附见赐典吏银绢事，余皆无之，今并从本志。会要亦无差使视积茶及李谘等条上利害、牓谕商贾、赐银绢事，不知何也。
　　戊戌，刑部郎中、侍御史知杂事姜遵言：「三司、开封府日接宾客，颇见废事。又带职文臣出节太远，过遏行人。技术官未升朝而赐绯紫者，多得佩鱼，浸紊朝政。此皆旧有着令，请行禁止。」从之。
　　己亥，以龙图阁待制、权知开封府薛奎为右谏议大夫、权御史中丞。奎上疏论择人、求治、崇节俭、屏声色，凡十数事。
　　监察御史张逸为益州路提点刑狱劝农使。上谓辅臣曰：「益部民物繁富，提案之任，尤须得人，逸堪其任否？」王钦若曰：「逸为御史，以清谨着，今此选委，必能称职也。」
