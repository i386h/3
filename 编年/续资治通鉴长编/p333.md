<!-- { "loadSidebar": true } -->
　　贾同，临淄人，初名罔【五】，字公缙，着山东野录七篇，年四十余，同进士出身。时大中祥符四年也。真宗命改今名。王钦若方贵盛，闻同名，欲致之，固谢不往。居八九年，始调历城主簿。张知白荐为大理评事，通判□州、绵州。天圣初，上书言：「自祥符已来，谏诤路塞，丁谓乘间造符瑞以欺先帝。今谓奸既白，宜明告天下，正符瑞之谬，罢宫观崇奉，归不急之卫兵，收无名之实费，使先帝免后世之议【六】，国家无因循之失。」又言：「寇准忠规亮节，疾恶摈邪，自其贬黜，天下之人弗见其罪，宜还之内地，以明忠邪善恶之分。」时太后临朝，而同言如此，人以为难，再迁殿中丞，知棣州，卒。措置藩校，已见祥符七年四月甲戌，此当削去，或两存之亦可。
　　内殿崇班张继恩遭父丧，请给假，下太常礼院，言：「斩齐三年并解官。后唐应顺元年敕内诸司使副带东西班正官及供奉官、殿直、承旨，卒哭举追。今武臣例不解官，又无给假日限。」乙亥，诏武臣父母丧，卒哭，听朝参。
　　丙子，前良山县令陈曜请于郓、滑州界疏黄河入糜邱河、赤河，以分水势，诏京东、河北转运使与韩亿等同规度之。
　　戊寅，遣礼宾副使江德源往澶州视古遥堤。
　　庚辰，诏河北水灾州军募人入粟，以赈贫民。
　　辛巳，作会圣宫【七】于永安县訾王山，仍更山名曰凤台。
　　殿中侍御史张存言：「比部员外郎知开封县刘汀、知祥符县李宗简各缘门地，遂煺郎曹，曾乏誉于中才，猥庇身于大邑。欲乞自今开封两赤知县，依旧差馆殿兼职及立朝知名者充。自余常流，不在除授。」诏刘汀、李宗简候成资替。刘汀、李宗简，未见。
　　集贤校理彭乘以亲在蜀，恳求便官。诏乘知普州。蜀人得乡郡，自乘始。普鲜知学者，乘为兴学，召其子弟为生员，教育之，俗遂变。此因乘迁校理，附见。知普州事，不必在此月也。
　　诏诸道守任臣僚，无得非时聚会饮燕，以妨公务，及假借民户什器，转运司谨察；其转运使副巡历所至，除遇公筵，方得赴坐。会要八年正月诏。
　　二月戊子，诏五代时官三品以上告身存者，子孙听用荫，仍须得保官三人。
　　复置韶州乐昌县银铅场。
　　庚寅，置彭州九陇县采金场。明道元年正月己丑，高觌责官，可参考。
　　丙申，上封者言，自今选补僧官，须经四十腊、二十夏以上，仍设六科考试。诏开封府下左右街，具奏以闻。而卒无应格者，乃命次补如旧。
　　乙巳，诏：「文武官当磨勘而隐落公罪者，以违制失论，赃私罪以违制论。公罪徒以上情重者，仍听奏裁。」先是，右班殿直张从恩当磨勘而隐落公罪，杖，坐徒二年，追两官勒停。上以所坐太重，特免追官，而更着此条。
　　三月庚申，诏选人因避亲成资放罢者，许令参选。
　　甲子，御崇政殿试礼部奏名进士。丙寅，试诸科【八】。丁卯，赐进士王拱寿等二百人及第，四十九人同出身。己巳，赐诸科及第、同出身者又五百七十三人。拱寿，咸平人也，诏更其名曰拱辰。
　　诏应制科自今听随礼部贡举施行。
　　废郑州新开索河斗门。
　　壬申，幸后苑赏花钓鱼，观唐明皇山水字石于清辉殿，命从官皆赋诗，遂燕太清楼。每岁赏花钓鱼所赋诗，或预备，及是出不意，坐多窘者，优人以为戏，左右皆大笑。翌日，尽取诗付中书，第其优劣。度支员外郎、秘阁校理韩羲所赋独鄙恶，落职，降司封员外郎，同判冀州。
　　乙亥，诏宗室嫁女，择士族之有行义者，敢以财冒为婚【九】，御史台、街司察举之。
　　己卯，盐铁副使、兵部郎中张若谷为右谏议大夫，知并州。先是，麟府岁以缯锦市蕃部马，前守辄罢之，若谷以谓互市所以利戎落而通变情，且中国得战马，亟罢之则猜阻不安，奏复市如故，而马入岁增。合见前守姓名。
　　度支副使、刑部郎中唐肃为龙图阁待制。肃清直廉俭，于仕进恬如也。在度支，会官籴麦京师，数且足，有豪姓欲入官者以数十万石，因权幸以干掖庭【一○】。太后面命肃，肃曰：「麦贮于仓率不过二岁，多则朽腐不可食，况挠法耶？」卒不受。尝知洪州，钝舟南康，不即赴。或问之，肃曰：「职田以四月为限，今遽往，得无趋利之讥乎！」踰月乃上。肃不受豪姓麦，正传削去，今追载之，不知正传何故也。肃与锺离瑾、梅询三人者共拜，今但记肃。
　　庚辰，诏河北被水州县毋税牛。
　　先是，诸州军遣承引官客司衙前赴三司补军大将者，例免里正之役。诏自今罢勿遣。
　　三司言方建太一宫及洪福等院，计须材木九万四千余条，乞下陕西市之。诏可。通判河中府范仲淹言：「昭应、寿宁，天戒不远，今复侈土木，破民产，非所以顺人心合天意也。宜罢修寺观，减定常岁市木之数，蠲除积负，以彰圣治。」寻徙陈州，又言恩幸多以内降除官，非太平之政，愿以上官、贺娄为戒。事虽不行，上以仲淹为忠。谏买木，据仲淹奏议，乃天圣八年三月末事。愿以上官、贺娄为戒，据富弼墓志，在徙陈州后，正传即系之河中府，误也。
　　夏四月癸未朔，复中书舍人宋绶翰林学士。绶前以昭应宫灾，落学士。绶时同修国史，诏免赴舍人院当直，于是复入翰林。
　　癸巳，契丹遣左千牛卫上将军耶律育、都官郎中知制诰□克荷来贺干元节。
　　甲午，徙京西转运使、工部郎中王彬为河北转运使。部吏马崇正，太后姻家，滑横不法，彬发其赃罪，下吏，忤太后意。复徙京东。徙京东，未得其时，附见。
　　丙申，礼部郎中，知制诰徐奭为翰林学士，权知开封府。奭俊迈有才，然锐于进取，在西掖几四年未迁，乃由内降入翰林，领开封，时议薄之。不半载，暴卒。
　　辛亥，武胜军节度使，同平章事、判许州钱惟演来朝。惟演以疾求赴京师也。
　　五月甲寅，赐信州龙虎山汉天师张道陵二十五世孙干曜号虚靖先生，按宋史本纪，赐号澄素先生。以其孙见素为试将作监主簿，仍令世袭先生号，蠲其租课。
　　乙卯，诏三班使臣本文吏子孙年二十五以上，许量试笔札读律，与换文资。
　　丙辰，大雷雹。
　　戊午，诏审官院，京朝官任广南、西川而当迁官者【一一】，文字已至院，虽罢任亦许磨勘以闻。先是，太子中舍、知太宁监尹仲宣，自陈改官自去秋已满三年，虽赍阀阅上有司，于今不报，如此则远方官吏俟代乃得考校，常引岁月与诏限不相应。因下此诏。
　　己未，选诸州鼓角匠置武严指挥，隶太常。
　　辛酉，御崇政殿录系囚。
　　六月癸未朔，命内侍、右班都知杨守珍试武举人弓马于军器库。
　　癸巳，监修国史吕夷简等上新修国史于崇政殿【一二】。初，太祖、太宗正史，帝纪六，志五十五【一三】，传五十九，凡一百二十卷。至是，修真宗史成，增纪为十，志为六十，传为八十，总百五十卷。故事，史成，由监修而下皆进秩，而夷简固辞之。甲午，修国史夏竦、同修国史宋绶冯元、编修官王举正谢绛李淑黄鉴、管勾内臣韩守英、承受蓝元用罗崇勋、供书皇甫继明并迁官职；龙图阁待制马季良专督三司应报文字，亦赐勋一转。又各赐衣物有差。鉴，浦城人也。
　　初，真宗以京师刑狱多滞噃，置纠察司，而御史台诏狱亦移报之。于是，御史言其非体，乃诏御史台狱自今勿复关纠察司。
　　乙巳，御崇政殿试书判拔萃科及武举人。戊申，以书判拔萃人宣州司理参军曲江余靖为将作监丞、知海阳县，安德节度推官河南尹洙为武胜节度掌书记、知河阳县，武举人张建侯等十二人补三班奉职、借职、差使、殿侍。
　　诏礼部贡院，治尚书、周易二经者，自今皆分场考试，明法以七同以上为合格。时言者谓书、易本两科，先朝并为一，每经各问义五道，举人或偏习一经，对及五同已为合格。又明法科所对，止取六同，书少而易习，请益以一经。故更定之。
　　赐和州刺史刘从德敕书奖谕。从德知卫州，辟屯田员外郎戴融为通判。融，楚人，善谄佞，因率州人以千数，妄言治有异状，乞刻碑记之，朝廷虽不许，以太后故，犹降褒诏。从德，美之子也。县吏李熙辅者，善事从德，乃荐熙辅于朝，太后喜曰：「儿能荐士，知所以为政矣。」即日擢熙辅京官。从事河南郑骧因缘从德，亦擢美官。时监司以太后故，多假借从德，独转运使王立按举无所容。
　　秋七月丙辰，诏以冬至有事于南郊。
　　丁巳，诏修史官修国朝会要。庆历四年四月，成书。
　　戊辰，髃臣请上皇帝尊号曰圣文睿武体天钦道仁明孝德，上皇太后尊号曰应元崇德显功隆运仁寿慈圣，皆不许。表三上，卒不许。又手诏赐辅臣，备述谦□之意。
　　癸酉，以盐铁判官、兵部员外郎、直史馆张宗象为契丹后生辰使，香药库使李渭副之。宗象，佶子也。
　　乙亥，命翰林学士宋绶、冯元为初考制策官，翰林学士章得象、御史中丞王随覆考，知制诰石中立、盐铁副使鞠咏编排。自是，御试制科人，率如此例。
　　丙子，御崇政殿策试贤良方正能直言极谏太常博士成都何咏、茂才异等富弼。咏、弼所对策，并入第四等。
　　丁丑，以咏为祠部员外郎，同判永兴军，赐五品服；弼为将作监丞，知长水县。咏邑里据登科记，当考。
　　诏开封府曹官取选人历任四考以上，方拣选奏举。
　　八月丙戌，诏翰林学士盛度、御史中丞王随与三司详定陕西两池盐法。
　　丁亥，召近臣及宗室观三圣御书于龙图、天章阁，又观瑞谷于元真殿【一四】，从臣赋诗，赐御飞白字各一轴，遂宴軇珠殿。
　　戊子，诏流人道死，其妻子愿还乡里者，所在给食送之，其不当还者勿遣。
　　癸巳，资政殿学士晏殊言：「唐明经并试策问，参其所习，以较才识短长。今诸科专取记诵，非取士之意也。请终场试策一篇。」诏近臣议可否，咸以诸科非素习，其议遂寝。
　　戊戌，诏京朝官自今得替前转官已及三年者，与磨勘；其任川、广替至阙而及三年者，亦许之；未及者，候次任满三年。
　　庚子，中书言：「近制知县入通判，通判入知州，不以有无过犯，并三任，其有五人保举者减一任。然则三任而无过，乃与有过者无异，徒长奔竞之风。请自今更不用举主，皆两任而升改之；其有私罪及三犯公罪若徒以上，仍旧三任。」从之。
