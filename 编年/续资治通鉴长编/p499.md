<!-- { "loadSidebar": true } -->
　　青涧城都巡检、内殿崇班马怀德为供备库副使兼合门通事舍人，西头供奉官、合门祗候折保忠为供备库副使。时枢密副使庞籍言，贼入青涧城，而怀德、保忠力战有功，虽已赏，然其人并有将帅之略，更宜旌用，故又迁之。马怀德，祥符人，或已见。
　　癸丑，河北都转运按察使欧阳修言：「转运使虽合专掌金谷，不与兵戎之事，然向被朝廷密旨，令熟图本道利害，阴为边备。今缘边知州，武臣不过诸司使、副，通判即是常参初入京朝官，并得尽闻机事，而臣之本司独不得与。非欲侵扰边臣之权，盖调用军储，须量边事之舒急，以至按察将吏，亦当知处事之当否，请自今许令本司与闻边事。」从之。
　　修尝奏疏言：
　　伏见北敌近于界首添建城寨，及拘囚定州巡兵汤则，侵过银坊、冶谷地界等事，臣窃闻朝廷至今未有分明严切指挥【三】，令边臣以理争辨。窃料朝廷之意，必谓争之恐有引惹之虞，此乃虑之过而计之失也。夫敌性刚劲，素称慓悍，欺弱畏强，难示以怯。今杜之以早，而力为拒绝，犹恐不能，若纵之不争，而诱其来侵，乃是引惹。况西山道路有三十余处【四】，皆可行兵，而其险要所扼，在于军城、银坊等路，为彼夺据而不争，则北寨、王柳等口，渐更来侵，岂能争矣！是则西山险要，尽为彼夺。一日使敌以大兵渡易水，由威虏之西平陆而来，以奇兵自飞狐出西山诸口而下，则我有腹背受敌之患，不知何以御之，此盖兵法必争之地也。
　　且与人为邻敌，而自弃险要，任彼夺据而不争，虽使我弱彼强，尚须勉强，何况势均力敌，又违誓约，而彼曲我直乎。臣谓朝廷所以然者，盖由未察敌中强弱之形，而不得其情伪之实也。臣又见朝廷常有惧敌之色，而无忧敌之心。夫忧之与惧，名近而意殊。忧者，深思极虑而不敢暂忘；惧者，临事惶惑而莫知所措【五】。今边防之事，措置多失其机者，惧敌之意过深也。若能察其强弱之形，得其情伪之实，则目今之事【六】，诚不足惧，而将来之患，深有可忧，奈何不忧其深可忧，而反惧其不足惧！
　　且北敌虽以战射为国，而耶律氏自幼承其父祖与中国通和之后，未尝躬战阵、遭勍敌，谋臣旧将又皆老死，今其臣下如贯宁者无三两人。宁材不及中人，已是彼之杰者，所以君臣计事，动多不臧。当初对梁适遣使河西，使与中国通好，及议和垂就，不能小忍，以邀中国厚利，乃与元昊争夹山小族，遂至交兵。而累战累败，亡失人马，国内疮痍，诛敛山前，汉人怨怒。往时北人杀汉人者罚，汉人杀北人者死。近闻反此二法，欲悦汉人，汉人未能收其心，而北人亦以怒矣。又闻今春女真、渤海之类，所在离叛攻劫，近才稍定。方且招缉败亡，修治器甲，内恐国中之复叛，外有西夏之为虞，心自怀疑，忧我乘虚而北袭。故于界上勉强虚张，囚我巡兵，侵我地界，盖其实弱而示强尔。实弱而示强者，用兵之诡计也。故臣谓苟能察其强弱，知其情伪，则无不争之理，何必惧其不足惧哉？
　　自国家困于西鄙用兵，常虑北人合谋，乘隙而动，及见二敌相失而交攻，议者皆云中国之福。夫幸其相攻为我之福，则不幸使其解仇而复合，岂不为我祸乎！臣谓北敌昨所以败于元昊者，亦其久不用兵，骤战而逢劲敌尔。闻其自败衄以来，君臣恐惧，日夜谋议，通招丁口【七】，简募甲兵，处处开教阅之场，家家括粮马之数。以其天姿骄劲之俗，加以日夜训练之勤，则其强难敌矣。今敌国虽未有人，然大抵为国者，久无事则人难见，因用兵则将自出。使其交战既频，而谋臣猛将争能并出，则是夹山一败，警其四十年因循之弊，变骄心而为愤志，化堕卒而为劲兵，因屡战而得骁将，此乃北敌之福，非中国之福也。此臣所谓将来之患者也。然二敌势非久相攻者也，一二年间不能相并，则必复合，使北敌驱新励之强兵，无西人之后害，而南向以窥河北，又将来之大患者也。
　　臣虽不知朝廷顾河北为如何【八】，但于本路之事，以今年较去年，则亦可见。去年以前，河北官吏无大小皆得举才而择能，急于用人如不及者，惟恐事之失计故也。自今春以来，差除渐循旧弊，凡干敏之吏、熟于北方事者，举留奏乞，百不一从。不惟使材臣、能吏不劝，而殆亦足见朝廷不忧河北之事办否也。至如废沿边久任之制【九】而徙刘贻孙，以王世文当冀州，李中吉当广信，王中庸当保州，刘忠顺当邢州，如此数人，于闲慢州军，尚忧败政，况于边要之任乎。然臣谓为国计者，若以北敌为忧，深思极虑而不敢暂忘，则其选材任将肯若是乎！臣愚以谓朝廷不以北事为忧，又怯惧如此，既曰惧矣，则于用人之际，又若忽而不忧，此臣之所未喻也。
　　臣闻敌人侵我冶谷，虽立寨屋三十余间，然尚迁延，未敢便贮兵甲，更伺我意紧慢。若不及早毁拆，而少缓纵之，使其以兵守之，则尤难争矣，此旦夕之间不可失也。至于汤则，亦闻囚而未敢杀，此亦不可不争。臣愿陛下但以将来之患为忧，不忘此事，用人之际，革去旧例，而惟材是择。勿听小人之缪谋，勿于忠良而疑贰，使得上下毕力。至于目今小事，未须过自怯惧。夫事之利害，激切而言，则议者以为太过，言不激切，则听者或未动心，此自古以为难也。况未形之事，虽曰必然，而敢冀尽信乎。伏望陛下留意听纳，不以人而废言，庶竭愚瞽，少裨万一。修疏不得其时，因修请兴边事附此【一○】。刘贻孙责官在七月壬子。银坊城本末，八月甲子，十月己巳，更当考详。
　　诏三司副使官至谏议大夫以上，立班次序从本官。庆历元年十月，以入省先后为序。
　　六月乙卯朔，诏司天监保章正至五官正，自今听十年一迁官。
　　丙辰，降前福建路转运按察使、金部员外郎高易简知衢州。福建伪命时行铁钱，本朝因之。时泉州青阳等场铁大发，易简遂置铁务于泉州，欲移铜钱于内地，初不以闻，坐是得罪。
　　丁巳，刑部郎中、天章阁待制、新知江州王素落待制。司勋员外郎刘京监利国监。秘书丞、监察御史里行阎询落里行，监河阳酒税。御史台主簿楚泰送流内铨注外任官。时御史台鞫素托京市木事既罢，而言者乃谓询、泰与素连姻，而初不以闻，故复责之。素兄雍，时为两浙转运使，寻卒于官。朝廷以故相旦之后，且恤其孤，特改命素知汝州。改知汝州，在八月庚午，今并书。
　　己未，复天庆、天祺、天贶、先天、降圣五节日休务，仍给辅臣私忌假如旧，西兵解严故也。
　　辛酉，罢军头司引不急公事。
　　壬戌，工部侍郎、知河阳任布为太子少傅致仕。
　　癸亥，以泽州进士刘羲叟为试大理评事。羲叟精算术，兼通大衍诸历，尝注司马迁天官书及着洪范灾异论，欧阳修荐之，召试学士院，而有是命。
　　乙丑，以定州北平军军城寨、真定府北寨及沧州并隶缘边安抚司。
　　丁卯，复减梓州路上供绢岁三之一，红锦、鹿胎半之。实录并及益州路，今从本志。
　　戊辰，以枢密使王贻永兼髃牧制置使。自王德用出镇徐州，枢密院不复兼领髃牧制置使，及是乃复之。德用出镇徐州，在宝元二年五月二十二日。
　　三班院言：「旧制，臣僚同罪奏举使臣，差遣虽不行，而他时或别预选擢，其举状却复用。请于所授宣敕，具载举主姓名，后或得罪，亦当连坐。」从之。
　　辛未，诏三班院，自今使臣参班，止令读律、写家状。
　　壬申，太常礼院言：「奉诏议升祔三后事。窃惟宗庙之位，所以奉先烈，配祔之礼，所以严时飨，典制具在，今昔所遵。谨按唐肃明皇后本中阃之正，昭成皇后缘帝母之尊，开元中并祔睿宗之室。国朝懿德、明德、元德三后，亦同祔太宗皇帝庙。恭惟章献明肃皇太后母仪天下，辅成丕业，章懿皇太后诞生圣躬，恩德溥大，伏请迁祔真宗皇帝庙，序于章穆皇后郭氏之次。章惠皇太后，虽先朝遗制，尝践太妃之贵，然至明道中始加懿号，与章怀皇后事体颇同，伏请迁于皇后庙，序于章怀之次。又『太』者，生事之礼，不当施于宗庙。至于章献明肃皇太后以顾托之重，着临御之劳【一一】，朝廷追遹丕德，崇尚徽称，若题之别庙，则义无所嫌，且属之配室，则礼或未顺，况太庙诸室，皇后并无四字之名，伏请改上章献明肃皇太后曰章献皇后刘氏，章懿皇太后曰章懿皇后李氏，章惠皇太后曰章惠皇后杨氏。如此，则协李唐之故事，孚本朝之正典。如允所陈，乞再行集议，以示奉先谨重之意。」诏两制至待制、御史中丞同议以闻。
　　癸酉，赐京城淘河渠役卒缗钱。
　　乙亥，以岢岚军都监、西京作坊副使冀兴为左藏库副使。
　　初，知并州明镐言：「修岢岚军城指挥使□式，因笞掠军士，其觽辄倡反，奔溃入城，而兴轮铁简击仆数卒。觽又欲奔西门，宣毅副都头樊显独仗剑御之。虎翼副都头季清从钤辖田朏招谕，觽乃定。乞加旌擢。」兴既蒙赏，显、清等亦迁一资【一二】。
　　丙子，诏自今京朝官须年及格，方得依例磨勘，陈乞差遣，并选人乞注官，如年未及格，不得施行。时监临王厚年未及格，从父素奏掌机宜三年为历任，乞磨勘。故有是诏。会要六月二十二日事，「监临」字当考。
　　丁丑，诏诸路兵马都监、监押、寨主并以防城战具批上历子，其未修完者，不得辄离任，如任内能尽葺旧损，与理为劳绩。
　　戊寅，诏诸军将士如经战斗敢伪入箭头在身，欲希功赏者，以违制论，军中失觉察者坐之。
　　诏文武臣僚曾任两地及节度使并丞郎以上，不曾贬黜，后来除致仕官，如章奏文字，并许通进司投下。
　　先是，右屯卫上将军致仕高化言：「每进文字，须诣登闻鼓院，与农民等。念臣尝事先朝为节度使，乞依杨崇勋例，每有章奏，许诣通进司投下。」因有是诏。会要以此为二十四日事，二十四日，戊寅也。
　　庚辰，赐黄河埽役卒缗钱。
　　辛巳，诏殿前马步军，今后所奏本司公事，除系常程依旧例转奏外，如有非泛擘划、急速公事，在后殿祗应，便令免杖子，窄衣上殿；若非本司公事，别陈利见，即关报合门，依例上殿，更不旋取旨。此据会要六月二十七日事。今三衙倚杖子奏事，始此。
　　壬午，诏殿前马步军司，自今内外禁军非武艺优者毋得入优轻差遣。
　　秋七月戊子，知大名府程琳兼河北安抚使。
　　壬辰，诏陕西四路依近降夏国誓诏，毋得招纳西界蕃户。
　　先是，环庆经略司诱西界作过蕃官朗干等七百六十二人，朝廷恐因而生事，故约束之。
