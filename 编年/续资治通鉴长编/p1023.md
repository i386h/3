<!-- { "loadSidebar": true } -->
　　权发遣髃牧判官郭茂恂言：「准诏以陕西博买蕃部马并粮草，所用钱物不一，不如蕃部所欲，致所买数不多，欲专以茶博买马，以彩帛博买粮谷，及以茶马并为一司，令臣具经久利害。臣窃闻昔时亦是以茶折马价，虽兼用金帛等，亦从其便。自事局既分【一】，近岁始专用银绢及钱钞等。况卖茶买马，事实相须，令提举买马官通管茶场，实为职务相济。」从之。仍以茂恂专提举买马监牧兼同提举茶场【二】，其雅州名山茶，令专用博马，候年额马数足，方许杂买。（六年六月二十一日可考。本志云：自是蕃部马至者稍觽。）
　　诏种谔速举可为出兵副贰者一人。寻以皇城使、康州刺史夏元象权鄜延路副总管。
　　庚寅，手诏：「鄜延、环庆、泾原、河东路进兵入界，可令依此画一指挥。一，军行有日，主将以赏罚申谕将士，能立大功，荡除贼巢穴，当比熙河赏功三倍；即临贼不用命，全家诛戮；卤获不以多寡，听自与，官不检校。一，应能擒戮拒命贼帅，并量大小与节度使以下至班行。一，今朝廷本以李氏世为藩臣，一朝为母党篡逆，兴师诛有罪之人，应先在国主左右，及嵬名诸部族，并同心为主者，并不诛杀，令展转告谕，与官军共力讨除国贼，当随功大小，各有爵命。一，贼廷府库所藏金帛，并主将亲检校，均给有功士卒。一，粮草数少，降附之觽或有畜藏【三】，与文记借给，候事定偿其价。一，诸路军马，势力相及，并须更互照应，即一路受敌，观望不即赴救，回日主将当处斩。一，应降附并边部族，其少壮驱以从军，老小遣使近城砦，给口食安存之。一，降附部族，诸将、士卒辄希功杀戮者，主将实时处斩。一，前后叛亡军民，明行告谕，令自拔归顺，即有能知贼中道路为官军乡道有功，当随轻重酬銟。一，应近上酋领能知祸福率先效顺者，优与赏赐，置之军中，常加羁察。一，大兵所过，有孔道通接契丹处，并选要害之地，分兵把截，严诫将士，不得辄令侵犯。一，主将敢以攻取近塞贼垒塞命，不加穷讨，辄议班师者，当行军法。一，诸路兵马会合，至贼大郡，或有守具须当攻击者，并分地分，不得辄以彼我争功。一，贼若穷蹙，当以选骑于要路伏截。一，获贼符印、文籍，并藏中军。一，河北州郡，须候抚定贼巢穴，然后分兵讨除，或招谕归降。以上进兵，并须明远斥堠，多设奇计，勿使贼得并力一面枝梧官军，仍切照管粮道，无令艰阻。余临敌措置【四】，非可豫为计者，并随宜经画，务在审中，毋得轻发。」（新纪：庚寅，以夏人囚其主秉常，令陕西、河东路伐罪。按实录，初发兵时未有此指挥，盖追书也，今不取。旧录书：庚戌，诏夏人囚其主秉常，陕西、河东路以九月丙午出师伐之，今亦不取。）
　　诏环庆、泾原路经略司支封桩钱十万缗，招纳蕃部。
　　辛卯，诏广州司法参军曾绪与堂除差遣，以琼管体量安抚朱初平言「琼管四州，自来官吏务为贪墨，独故知琼州曾楷廉洁自守，不犯秋毫。楷本摄官出身，尝任广西转运判官，乞录其子」故也。
　　上批：「鄜延路已有旨，阴遣人招怀横山部落，缘环庆事体相同，又正当山界之中，族帐尤更繁伙，宜令李稷依鄜延路已得指挥施行。泾原准此。」（李稷时权环庆路帅事。）
　　上批：「夏国泾原环庆熙河路对境图并说语付中书、枢密院，庶知贼中地形曲折，览毕可复进入。」
　　经制司走马承受麦文□言：「乞令曾经征讨将官，赴泸州与林广豫讲进兵次第。及乞梓、夔两路入蛮界人夫，令转运司刺其额，如诸将获首级，委官看验。并将来进兵，乞差使臣二人部辖士卒，其道病不能逐队者，近便寄留。」诏令将官与林广豫讲进兵次第，可即依奏，余令林广与转运司详酌施行。如有入蛮界杀人夫以充首级者，其主将当重行朝典。
　　提举河北路义勇、保甲兼提点刑狱狄谘言：「怀、卫、澶、恩、冀、相、洺、邢、瀛、赵州并北京教场所教义勇节级、保甲大保长等武艺，先奏乞于八、九月引见，令至磁州教场案试，已皆应法。」诏先引呈澶、泽州，其余州别听指挥。内澶州以八月中旬起发，令狄谘、刘定部领；泽州九月上旬起发，令王崇极部领赴阙。其所教人，自离场日，人日给食钱百。
　　壬辰，崇文院校书元耆宁为馆阁校勘、勾当洞霄宫，令随侍。耆宁校书未二年，以父绛致仕，特恩也。
　　上批：「麟府路最当契丹、夏人交通孔道，今大兵进讨，深虑贼势穷蹙，遣使求援。宜豫有措置。」遂诏河东第一副将张世矩与第六将高遵一对换；仍令世矩到任，与第七副将王愍将河外三州汉蕃军马，除量留城守人外，尽数团结，听种谔节制；其军须，令经略转运司应副。
　　前河北转运判官吕大忠言：「天下二税，有司检放灾伤，执守谬例，每岁侥幸而免者无虑三二百万，其余水旱蠲阁，类多失实。民投诉灾伤状，多不依公式【五】，诸县不点检。所差官不依编敕起离月日程限，托故辞避。乞详定立法。」中书户房【六】言：「熙宁编敕约束详尽，欲申明行下。」从之。（朱本削去。）
　　癸巳，诏：「熙河地形据贼上游，水陆皆可进讨，委李宪等广募乡导，多设奇计。今虽于河州界与董□攻取，仍相度置船□于洮水上流，或漕军食，或载战士，或备火攻。其所用材木，可于末邦山取办。其兵匠，宜取于凤翔府船务。即已有兵马分擘不足，更可发秦凤路四将相兼。如部分已定，即取日进约董□，同攻击贼界新修邈川地内城砦。如贼兵赴救，即遵守近降指挥，鼓励将士合力奋击。若大兵不至，则相度机便，率兵东下，径趋巢穴，或北取甘、骪，出贼之背，与诸道之师共力攻讨。其近降遣蕃弓箭手应副董□指挥，更不施行。余并依鄜延等路画一指挥。」
　　通直郎、直集贤院兼侍御史知杂事何正臣为宝文阁待制、权判刑部，通直郎、馆阁校勘、权监察御史里行满中行直集贤院兼侍御史知杂事。
　　甲午，鄜延、泾原、环庆、熙河、麟府路各赐金带一十五条，银带、锦袄七百，银器万两，交椅、水罐、手巾筒、水□五十副，鞍辔缨二十副，象笏三十面，仍计置轻疾步乘付逐路经略司，内麟府路付王中正。
　　御史朱服言：「判刑部陈睦举程伯孙为详议官，伯孙非试中刑法，于朝旨不应荐。闻程氏家富，与睦以货交，又为婚姻之家，阴相请托。昨章俞奏案，睦不躬亲约法，止令议官莫君陈书名，及章惇案上，又令断官李世南代书。且惇之父子有罪丽法，有司自应案文决正，而睦委曲回避如此，乞付有司根治。」诏除章惇案令断官代书已施行外，余送大理寺。
　　戊戌，诏自今汴河水涨及一丈四尺以上，即令于向上两堤相视地形低下可以纳水处决之。
　　己亥，诏陕西诸路运军须粮草部夫官违期致阙者，依乏军兴法，转运司、熙河路同经制马甲等一面施行讫奏，兵夫准此。又诏将来入界，陕西义勇、保甲除占使并应募人外，许差馈运粮草，如不足即差夫。
　　河东路都转运使陈安石言：「元丰元年闰正月奉诏干集本路盐事，臣自到任，推行新法，官场课办，私盐禁止，及召商人入中钱算请永利两监积盐，已通行，岁有羡余。及增收忻州咸地铛户、马城池【七】盐课，绛州曲沃金坑、泽州陵川锡窟【八】，各已措置讫。今保明官吏以闻【九】。」诏减磨勘年、循资有差：晏明减磨勘二年，孙宰、蔡砺各循一资，与堂除差遣，燕复减磨勘一年。
　　庚子，夔州路转运司言：「彭孙不取南平路入蛮界，已指挥所差顾夫及牛马于归、涪、忠等州。」上批：「近指挥彭孙，止令择便路进讨，南平可出贼不意，亦不失诏旨。未审转运司既未见彭孙指定进兵路分，凭何便称不由南平，仍擅放运粮人夫？足见鲜于师中畏怯避事，先令具析以闻。」仍令转运司，如彭孙止取南平路进讨，军须有阙，以乏军兴论。时彭孙所部兵皆龙猛指挥及降贼廖恩【一○】徒党，所至多不法，孙才涉夔境，即与师中不协云。（七月丁亥可并此。）
　　壬寅，诏：「已令泾原、环庆、熙河路约日出兵，其并边首领若有归顺之意，今拒而不纳，必为夏人迁徙拘质，至亲骨肉或遭屠戮，即将兵俱为死敌；若便招纳，又虑归附人觽，夏国必引兵追来理索，因而犯境。令高遵裕等相度，如逐路添差兵马虽未齐集，止据本路兵马足枝梧及保护归投之人，不致返遭杀戮，即审度机会招纳。」
　　甲辰，朝奉大夫、集贤校理郑穆为朝散大夫、知越州。穆任诸王府侍讲十二年，求补外，特迁之。
　　上批：「河北、陕西、河东三路见教民兵第一番，除澶、泽、陕州已有指挥外，据狄谘奏，并已教成，若久不案试，不惟枉费钱粮，兼防他处起发第二番【一一】，及转教之法卒不得颁降。宜差承议郎、天章阁待制、判兵部赵□，文思使、文州刺史、内侍押班李舜举，依开封府界已引见格，逐一案阅推赏。仍差入内东头供奉官宋鼎臣、高品刘友端充承受兼监视案阅。」（旧纪书：遣官按河北、陕西、河东路民兵。）
　　鄜延、环庆路经略司奏，乞差大小使臣应副军期。诏各选差有武勇使臣及军大将百人，不足即选散直以往。
　　诏斩四方馆使、忠州团练使韩存宝于泸州，入内东头供奉官韩永式除名，配沙门□，朝散郎、管勾机宜文字魏璋除名，编配贺州，梓州路转运副使董钺除名。先是，存宝经制泸州蛮贼无功，而永式照管军马，实同其事。朝廷遣侍御史知杂事何正臣鞫存宝等，与乞弟战，以累败怯避，乃止令裨将御敌，致贼酋走逸，反招谕乞弟投降，冀以回军；而晏州蛮人叛，以急欲回军故不讨；及疑底蓬褒、上下底行等村蛮为寇，因其勾点不齐，乃起兵讨荡，欲籍此以盖前过；并不依朝旨立城寨。余罪上言不实，魏璋为从。案既具，于是刑部奏存实逗遛不克，请如庚辰诏书行军法。知谏院蔡卞亦言乞正存宝军法，并寘永式典刑。而正臣又言：「董钺随军，亲见存宝等举事乖谬，罔上不忠，又教以防他人窥伺。检获钺贺纳元恶表，本称存宝功效，诬罔尤甚。□存宝、永式宜即重诛，而钺朋比诞谩，望特行窜斥。」朝廷惩安南无功，时方大举伐夏，故诛存宝，以令诸将。随军主簿鲜于溱、第二将吕真求合存宝意，虚作申报，诏提点刑狱司劾之。（朱本签贴云朝廷惩安南无功等语无出处，又云鲜于溱、吕真事小，削去。今复存之。存宝伏诛，在八月十二日丙寅【一二】。旧纪书存宝讨乞弟失律伏诛，新纪书存宝坐逗留伏诛，皆系七月十九日甲辰。盖七月十九日下诏，八月十二日乃伏法也，今从之。）
