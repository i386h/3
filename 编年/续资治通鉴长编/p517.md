<!-- { "loadSidebar": true } -->
　　丁酉，自万寿观迎宣祖、太祖御容奉安于睦亲宅，按宋史仁宗纪作「丁酉，奉安宣祖、太祖、太宗御容于睦亲宅」，今书中遗漏太宗，疑误。真宗御容于天章阁。
　　王则之乱，州郡大索妖党，被系者不可胜数。上恐滥及良民，三月壬寅，诏：「诸传习妖教，非情涉不顺者，毋得过有追捕。
　　时京师有告妖人千数聚蔡州之确山县，诏遣中使召捕者十人，至则请以巡检兵往索之，知州□育谓曰：「使者欲得妖人还报邪？」曰：「然。」曰：「育在此虽不敏，聚千人境内，无容不知。此特乡民用浮屠法相聚以利钱财尔，一弓手召之可致也。今以兵往，人必惊疑，请留无往。」中使听之。未几，召十人者果至，械送阙下，皆无罪，而告者伏辜。
　　甲辰，诏礼部贡举。
　　丙午，赠恩州通判、国子博士董元亨为太府少卿，录其子沂为太常寺太祝，孙尧咨、尧询为将作监主簿。判官李浩子偃为魏县尉，俅南和尉，侃衡水尉。司理参军王銟子规觐、清河令齐开子康民康功、主簿王□子安宁安世并为诸州司士参军，仍诏规等候年及格，于堂除万户县尉。又赠东头供奉官、合门祗候张絪为右领军卫将军。
　　辛亥，命盐铁副使、兵部员外郎仲简为陕西体量安抚使。
　　祠部员外郎任颛权判三司都理欠凭由司。
　　初，夏国遣吕你如来纳款，要请凡十一事，其尤者欲去臣称男。选颛押伴，一切折以义，辞屈而去。及孙延寿再使，虽上表已称臣，而犹欲以青盐通中国及自买卖，又乞增岁赐至三十万。诏惟许置榷场【六】，及添赐五万。其议多颛所陈者。曩霄既为其下所杀，遣杨守素来告哀，而守素乃康定中为曩霄谋不称臣，纳所赐节者也。颛适自京西转运使奏计京师【七】，上以颛尝屈你如，定延寿之议，留颛馆伴。颛问守素曩霄所以死，守素不能对，终其去，不敢桀骜。中书拟颛知凤翔府，上曰：「任颛应接杨守素事毕，宜备朝廷缓急委任，凤翔不难得人。」执政有不悦颛者，因命以此官。
　　甲寅，幸龙图、天章阁，召近臣、宗室观太宗游艺集、真宗幸澶渊诗碑及三朝瑞物。又出手诏赐辅臣曰：「朕承祖宗大业，赖文武荩臣，夙夜兢兢，期底于治。间者西陲御备，天下绎骚，趣募兵师，急调军食，虽常赋有增，而经用不给。累岁于兹，公私匮乏。加以承平寖久，仕进多门，人浮政滥，员多阙少。又，牧宰之职，以惠绥吾民，而罕闻奏最。将帅之任，以威制边防，而艰于称职。岂制度未立，不能变通于时邪？简擢靡臻【八】，不能劝励于下邪？西北多故，敌意难常。献奇谲空言者多，陈悠久实效者少。备豫不虞，理当先物，思济此务，罔知所从。悉为朕条画之。」
　　又诏翰林学士、三司使、知开封府、御史中丞曰：「欲闻朕躬阙失，左右朋邪，中外险诈，州郡暴虐，法令非便民者，及朝廷几事，其悉以陈。」皆给笔札，令即坐上对。而宰相陈执中固辞，上复敦谕，至于三四，乃听两府归而上之。时枢密使夏竦知执中不学少文，故为帝谋以策访大臣，面使条对【九】，竦意实欲困执中也。执中方力辞未许，参知政事宋庠进曰：「两汉对策，本延岩穴草莱之士，今备位政府而自比诸生，非所以尊朝廷，请至中书合议上对。」许之，论者以庠为知体【一○】。
　　是日，翰林学士张方平既退朝，会锁院草制，方平即条对所问。夜半，与制书俱上，曰：康定、庆历之间，朝廷议刺民兵【一一】，升厢军充禁旅。臣时任谏官，屡上章疏，极言其害。至于今日，事势果然。臣昨在三司，计会天下财用出入之籍，及建隆以来兵数，乞朝廷速加图议。盖太祖畜兵不及十五万人，太宗朝不过四十万人。章圣备御西北，兵籍颇增，祥符以后，住招募，斥疲老，以减□食。至于宝元，几四十年，天下可谓乂安【一二】。向因夏戎阻命，宰相非其人，虑害不深，事失几先，遂致大扰。陕西、河北、京东、京西增置保捷一百八十五指挥【一三】，武卫七十四指挥，宣毅一百六十四指挥。更于江、湖、淮、浙、福建诸路，又添宣毅一百二十四指挥。凡内外增置禁军约四十二万余人，通三朝旧兵且八九十万人，其乡军义勇、州郡厢军、诸军小分剩员等，不在此数。军人日多，农民日少【一四】，三边税赋，支赡不足，募人入中粮草，就京给还钱帛，加銽则例价率三倍。外则徱刷诸道之物，中则侵用内帑之财，厚赏聚敛之人，贱立鬻官之令，苟徇目前之急，莫为经久之虑。凡此□兵，非惟困天下之财用，方且成天下之祸阶，若不早图，后无及矣。
　　然兹事体实大，非君臣同心，而上下协济，则事必难成。伏望陛下先且将臣此言详问两府，若别有长策丰财足食，则非臣浅智所及。若量入为出，则乞严令天下禁止招募，命逐路转运使、提点刑狱分按所部，拣选疲老，便与放停，岁须三两次更互巡历，只依常程旋旋拣放，无得宣露密旨。若虽系禁军，其间羸弱惮于教阅，愿退就厢军者，亦听从便。委枢密院点勘军籍，其人数少者，即令团并；其马军无马，愿补填步人者，稍与补充近上衣粮优处军分；其有马者，即与团并足成指挥。仍诏诸路经略部署司，使知朝廷深意。有专愎自任无体国之心者，亦在陛下断自圣心，惩一足以警觽矣。皇佑元年十二月何郯云：昨诏诸路转运使选退州郡老弱兵。必是用方平此议也【一五】。
　　臣曾勾当三班院，在院使臣，景佑中约计四千余员，今六千五百余员。臣勘会学士院、两省以上官，景佑中四十余员，今六十余员。臣任御史中丞，将本台班簿点算，景佑中京朝官不及二千员，今二千八百员【一六】。臣判流内铨，取责在铨选人，毕竟不知数目，大约三员守一阙，略计万余人。十年之间，所增官数如此，若更五七年后，其将奈何！
　　今略数入仕之门，礼部贡院所放进士、明经外，近例率以举数编排别试，名恩泽人，每牓不下三数百人。文臣两制、两省少卿监以上，每岁奏荫子弟；方平论大卿监每年圣节陈乞恩泽，已附六年四月壬子。诸路转运司、提点刑狱、正郎及带职员外郎遇郊恩，子弟亦例得奏荫。武臣自诸司副使、军职大校以上，至于宫掖嫔御，内臣近职，每岁或遇郊恩，奏荫皆有常例。又文武官因职任或致仕、遗表及诸色特恩录用，又诸班殿侍、三司军大将、内外胥吏【一七】、牙校出职，如计会每岁入官之路，徼幸攀援，日生新例，不可胜数。澄源培本，在陛下命令而已。乞令中书、枢密院各具逐年诸色入仕名目及人数，取其徼幸弊滥尤甚者，逐色别立条约，稍加裁损。其属三司、殿前司、髃牧司等处酬銟条贯，亦乞重行详定。
　　臣闻先朝以前，虽将相大臣之家【一八】，子孙犹多白衣未仕者。今自少卿监以上，辄每岁任一人，不亦过乎。祖宗之时，文武官不立磨勘年岁，不为升迁资序。有才用名实之人，或从下位便见超擢；无才用名实之人，有守一官至十余年不改转者。其任监当或知县、通判、知州，有至数任不得迁者【一九】。故当时人皆自勉，非有劳效，知不得进。自祥符后，朝廷之议，益循□大。故令自监当入知县，知县入通判，通判入知州，皆以两任为限。又令守官及三年，即例得磨勘。先朝行之，人始知恩，未见有弊。及今岁年深久，习以为常，皆谓本分合得，无贤不肖，莫知所劝。愿陛下稍革此制【二○】，其应磨勘□迁者，必有劳绩可褒，或朝廷特敕择官保任者，即与转迁。如无劳绩，又不因保任者，更增展年考。其保任之法，不当一例，应选择清望有才识之人，即命举之。如此，则是委执政之臣举清望官，委清望官举亲民官，官有阙员，随员数令举，又足以见圣恩急才爱民之意也。
　　至于将帅之任，尤在驾驭得术，仍宜久于其职。祖宗任李汉超、郭进、贺惟忠、李谦溥、姚内斌、董遵诲、侯赟、杨延昭等，远或二十年，近犹八九年，假之事权，略其细故，不为闲言轻有移易，责其成效而已，又不与高官，常令其志有所未满，不怠于为善也。今则不然，武臣指边郡谓之边任，借之为发身之地。历边任者，曾无寸劳薄效，不数年径至横行刺史、防、团、廉察。能饰厨传熟于人事者，即以为才。而又移换改易，地形山川未及知，军员士伍未及识，吏民土俗未及谙，已复去矣。愿陛下鉴祖宗故事，重爵赏以待功劳，责久任以观能效，亦驭将帅之一节也。
　　臣顽疏不达治道，据诏问所及，谨以近事上对。其诏旨所不及者，亦不敢僭易有陈也。
　　帝览奏惊异，诘旦，更赐手札，问诏所不及者。方平即日复上对曰：
　　今兹圣心，因昨保州、恩州之变，得无常以河北为意者乎。自唐天宝之后，河北兵素以骄悍自处。又北接辽境，朝廷每加姑息，实难处置。欲选择军校以严整之，则其迁补皆不出本营，非若在京及诸道可以转员移易也。欲拣选上京别补军分，则子弟靗娅，蔓连根固，乐土重迁，非若在京及诸道可以选募转徙也。欲升迁军分，以利动之，则衣粮素厚，难以更行增给。臣曾勘会河北厢禁军仅二十万人，禁军五之四，然体问其中疲老不任征役者甚多。若朝廷密谕安抚部署司，及转运使、提点刑狱官，此后一切且住招填，令依常例旋行拣放，频作番次拣选，少作人数放停，使由之而不知，无得漏露朝旨。岁年后稍稍团并【二一】，据所阙指挥，发在京禁军就逐州驻札，使其势足与土兵相制，庶乎置器于安也。
　　今兹圣心，因昨卫士震惊宫省，得无以亲卫为意者乎。臣按周官，虎贲氏掌守王宫【二二】，皆士也。赵左师触龙托其子于太后，愿补黑衣之缺，以卫王宫。盖王宫之卫，兼用卿大夫之子弟也。秦、汉以来，宿卫之士，不惟选材武，必取驯□壮愿之人，以其近尊者，不可不审也。国初循周制，置诸班直备爪牙士，属殿前司，又置亲从官，属皇城司。其宿卫之法，殿外则相间设庐，更为防制，殿内则专用亲从，最为亲兵也。然募置之法，则异于古，皆惰游无根蒂，莫容其身者，乃来应募。前此变故，卒生意外，臣恐当有以惩创之。若于诸班直中选其年劳久次者，至于东西下班殿侍有门阀家业者，及诸军中死事者之孤稍有材力胜兵者，严立保委之法，选取千人，以充殿内之卫，仍领属皇城司。令枢密院、殿前司立定选补格式、岁月更代之法。岁满则优迁之，愿留者令皇城司保任，委是壮愿谨良，则听留。若其功过之准，教习之法，居处之制，颁给之例，即请自朝廷裁议。
