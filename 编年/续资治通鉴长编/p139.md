<!-- { "loadSidebar": true } -->
　　初，供备库副使李允则知潭州，将行，上召谓曰【三】：「朕在南衙，毕士安道卿家世，今以湖南属卿。」允则始至州，大火，民无居舍，多冻死。允则亟取官竹假民为屋，及春而偿，民无流徙，官用亦不乏。初，马氏暴敛，州人岁出绢，谓之地税。及潘美定湖南，计屋每间输绢丈三尺，谓之屋税。营田户给牛，岁输米四斛，牛死犹输，谓之枯骨税。民输茶，初以九斤为一大斤，后益至三十五斤。允则请除三税，茶以三十斤半为定制【四】。又山田可以莳禾，而民惰不耕，乃下令月给马刍皆输本色，由是山田悉垦。会岁饥，欲发官廪先赈而后奏，转运使以为不可，允则曰：「须报必踰月，则饥者无及矣。」不听。明年又饥，复欲先赈，转运使固执不可，允则请以家赀为质，乃得发廪贱粜。因募饥民堪征役者隶军籍，得万人，转运使请发所募兵御邵州蛮【五】，允则曰：「今蛮不扰，无名益戍，是长边患也。且兵皆新募，饥瘠未任出戍。」遂奏罢之。于是，民列允则治状，诣安抚使者请留，使者以闻，诏书嘉銟。及召还，连对三日，上曰：「毕士安不谬知人矣。」（本传谓安抚使乃陈尧叟，以咸平二年三月安抚广东、西，不及湖南，或是往还经湖南耳。又今年正月，尧叟方如陕西体量，恐此奏或非尧叟也。又按实录但称吏民请留允则及岚州张允正，不云安抚使奏，今姑从允则传，但没使者姓名。蠲牛税在四年八月丙午，今并书。允则召还，当考其年月。）
　　辛酉，上御便殿阅兵，神骑副兵马使焦握，自言盘铁槊十五斤，命试之。握舞于马上，往来如飞，擢为本军使。
　　壬戌，赐应制举人林陶同进士出身。陶就试学士院，不及格，上方欲求俊茂，故特銟之。
　　河东转运使范正辞言：「请自今幕职官到任半年，令长吏通判具能否以闻。」从之。
　　乙丑，命两制、馆阁详定武举、武选人入官资序故事，既而未尝行也。（去冬赵安仁疏称今武举已议复行，当指此也。）
　　戊辰，诏：「自今两京、诸路所解举人，宜先察访行实。或艺文可采而操履有亏，投书匿名，饰词讪上之类，并严加惩断，勒归乡县课役，永不得就举。如辄敢解送，所由官吏，必当论罪，仍令御史台纠之。」
　　太子少傅致仕、赠太子太保辛仲甫卒，谥康节。
　　己巳，以鲁山县令李旦为大理寺丞，赐绯。时县民刘用聚徒造符谶，谋作乱，旦知之，尽擒其党，部送至阙下，御史台鞫问得实，故旌赏焉。用等并磔于京城诸门，连逮者杖脊配流远恶处，其亲戚交旧不问。
　　庚午，知浚仪县樊证求外任，上谓宰臣曰：「京师浩穰，赤县最为要剧，官得其人，则民事皆理，宜择有操守不畏权豪者任之。」（证，陈州人。）
　　辛未，雷有终遣其侄奉礼郎孝先，赍所夺王均枪、伞入奏，上以示左右，因问孝先破贼之由，笑谓殿前都指挥使范廷召等曰：「此鼠窃耳，虽婴城自守，计日可禽矣。」（按雷孝先传：王均反，孝先随季父有终进讨，与贼战升仙桥，斩首数百，得均金枪、黄伞以献，改将作监丞。与此检合。但此编于三月甲午日已载遣子孝若驰奏等语，而宋史于雷孝若亦云改补供奉官，似有重复舛误之处。）
　　张思钧恃平贼功，颇骄恣。巴西尉傅鬏有善马，思钧求之，鬏不与，思钧怒，托以馈运稽期，辄斩之。鬏家诣阙诉噃，乃命供备库副使开封张煦为绵、汉等州都巡检，召思钧付御史台鞫治，罪当斩，特贷死，削籍，流封州。（思钧削籍，实录在十月壬子，今并书之。思钧召归下狱，则无其时，据续耆旧传及国史，皆系于四月，今因雷孝先奏捷，附见其事。）
　　壬申，以西京左藏库使郭崇信卒，不视朝，赠福州观察使，命中使护葬事。崇信，守文次子也。诸司无赠官、废朝之例，以后兄故恩礼优异焉。
　　右谏议大夫、知益州牛冕削籍，流儋州。西川转运使、祠部郎中、直集贤院张适削籍，授连州参军。初，冕、适奔东川，东川人弗纳，诏令赴阙，至长安，就令制劾，法官议冕当死，诏特贷焉。其通判以下，并就加贬黜。初，张咏自蜀还，闻冕代己，咏曰：「冕非抚觽才，其能绥辑乎！」既而果然。
　　癸酉，鲁山贼刘用等七人，与龙卫军使张能，坐共占星变，说谶纬，欲结觽为乱，并磔于京城诸门，缘坐如律，同谋者二人亦斩，连逮者杖脊，配流远恶。
　　乙亥，诏诸州毋得给公凭与僧，往缘边游礼。
　　诏川峡幕职、州县官并二年注替。
　　五月丁丑朔，德音：「降天下死罪囚，流以下释之，十恶至死、劫杀、故杀、谋杀、犯枉法赃，论如律。淮南、江、浙、荆湖等路及近京诸州民，曾经调发及新归业者，并除其去年逋税。天下逃田，乡县失于开破，均税在村保者，即与放免【六】。河北及淄、青、齐州举人，经蕃寇蹂践处，免取解。天下吏民，有武艺及材力过人者，令长吏荐送赴阙。益州乱军，除王均及其同谋人不赦外，应胁从军民，如能归顺，并当释之。」
　　川峡官吏将校请受铜钱，一准铁钱五者倍给。
　　先是，宰相张齐贤上言：「今之所患，钱货未多，望择使臣往逐处相度，添价及招诱人户淘采铅锡，仍按行铜山易得薪炭处，置监铸钱。如此，二年间可得百五十万贯。」即遣虞部员外郎冯亮【七】、（未见。）内供奉官白承睿往干其事。庚辰，亮等言饶、池、江、建州岁铸钱百三十五万贯，铜铅皆有余羡。乃以亮为江南转运副使兼都大提点江南、福建路铸钱事，承睿同提点焉。
　　李继迁寇麟州浊轮寨，钤辖、西京左藏库副使刘文质击走之，癸未，赐诏嘉銟。（文质本传，云文质为浊轮寨钤辖，蕃酋万宝移来寇，文质击走之，乘胜拔其寨，获牛羊、器甲万计，赐锦袍、金带，徙知庆州，不载其击李继迁事，与实录异，当考。）
　　郓州观察推官王瞻自言前任集州有御贼之劳，乙酉，以瞻为西头供奉官。
　　丁亥，徙知同州、工部侍郎寇准知凤翔府，准为通判刘拯所讼故也。（准本传：自同州朝京师，行次阌乡，又徙凤翔。与实录异，实录别本或云为通判刘拯从吏所讼，然载此事俱不详，当考。）
　　代州部署、昭化留后孔守正自言四任雁门，边亭久安，愿徙东北前锋，戊子，以守正为定州副部署。
　　辛卯，诏曰：「去岁天下举人，数踰万人，考核之际，缪滥居多。盖其荐送之时，辄容侥幸。合申典宪，以儆官司。又自前贡院举奏诸州不合格举人，朝廷每虑停殿人多，或与□宥。将惩前弊，再示明文。自今滥有解荐及遗落孤寒实艺之士，并从覆试，有不当者，悉论如律。」
　　壬辰，马步军副都指挥使、威塞节度使王汉忠自泾原来朝。
　　丙申，上御便殿，迁补军职，凡十一日而毕。自龙卫右第二军都指挥使、恩州刺史周训而下，递迁者千三十一人。（周训，未见。）
　　对礼部尚书温仲舒于崇政殿之北轩，凡五刻。
　　丁酉，右神武军将军钱惟演为太仆少卿。惟演，俶子也，幼好学，于是献所为文，召试学士院，而有是命。
　　戊戌，诏深滨博洺祁州、干宁军民，经蕃戎寇掠，不任耕稼者千三百九十八户，无出来岁租，官吏存抚之。
　　己亥，诏御史台狱流、死罪，令给、谏以上录问，开封府死罪，选朝官录问。初，宋覃、聂泳等坐私以铜钱易铁钱，下御史狱，并决杖配役。已而太宗知其噃，诏问覃，覃泣称：「台司不容辩说，必令如所讯招罪。」太宗悯之，乃诏自今御史台每奏狱具，差官诣台录问，其后废不举，至是复行焉。（覃杖脊，在太平兴国七年，实录景德三年独为覃隐，按此可见也。）
　　知福州、殿中侍御史冯伉卒，诏赐其家钱十万，伉子元应同学究出身。伉，谧之子也，历典藩郡，皆有政迹，故特褒□焉。
　　庚子，诏权罢贡举一年。
　　王均之乱，有亡命卒数百人，冒夜叩梓州城求入，知州、左谏议大夫冯起以其诚伪未可知，弗即纳，俄悉叛去。朝议谓起无方略，乃召还，至圃田。壬寅，复命知金州。居数月，起拜章自陈，乃徙襄州。
　　先是，诏都官郎中、直史馆刘蒙叟等试河北、青齐等州举人，得合格者五百八十二人，上亲试之，于是赐进士齐革等十三人、诸科三百四十五人及第、同出身。有下第求试武艺及量材录用者五百余人，各赐装钱慰遣之，命礼部□为一举，若能捍寇，即赏以官秩。
　　甲辰，河决郓州王陵埽，浮巨野入淮、泗，水势激悍，侵迫州城。命步军都虞候张进、内侍副都知阎承翰等率诸州丁夫三万人往塞之，又遣使存□灾伤之民，给以口粮。知州马襄、通判孔勖坐免官，巡堤、左藏库使李继元配隶许州。
　　福津尉刘莹携酒肴集僧舍，屠狗聚饮，杖一伶官，日三顿，因死。权判大理寺王济论以大辟，经德音从流。知审刑院王钦若素与济不相得，又以济尝忤宰相张齐贤持法尚□，钦若乃奏莹不当以德音原释。齐贤乘其事，断如钦若所启，济坐故入，停官。（此事不得其时，五月癸未王钦若始知审刑，因附见五月末。）
　　应川峡州军屯驻、巡检诸兵士及校师，凡请受当请铜钱一文折支铁钱五文者，并与支铁钱十文，及川峡州军诸色职官、使臣料钱并驿料内钱等亦如之。
　　保州民赵加超者，国之疏属，居保塞县丰归乡东安村，乃宣祖旧里也。上遣内殿崇班麦守恩召加超至阙，六月丙午朔，授左屯卫将军致仕，特给全俸绢缗，昆弟子侄并加宠秩，赐其妻女器币有差。
　　先是，上以两浙灾疫，深所轸念，命三馆检讨灵迹以闻，于是遣使遍祭其山川祠庙，为民祈福。
　　丁未，诏缘黄、汴河令佐常巡护堤岸，无得差出，有阙，流内铨实时注拟，勿使乏人。
　　己酉，免益州民今年夏税。
　　先是，河决，灌济、泗，郓州城中常苦水患，至是，大雨弥月，积潦益甚。乃命工部郎中陈若拙与阎承翰经度徙城。若拙等请徙于东南五十里汶阳乡之高原，诏可。若拙，思让之孙也。（思让，初见晋天福六年。）
　　辛亥，诏河北诸州军凡有科率，长吏当亲阅文簿均配，不得专委厢镇，违者罪之。
　　上以文思使李守恩久任边陲，颇着声绩，壬子，擢授陇州刺史、知灵州。守恩，汉超之子也。
　　乙卯，以荆湖艰食，令桂州以北勿禁人商贩粮斛，仍蠲其征算。
　　壬戌，诏缘边百姓，自今无得辄八北界劫掠，违者所在捕系具狱以闻。
　　丙寅，著作佐郎胡则上言，请课河北州县种榆柳以备材用，从之。
