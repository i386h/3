<!-- { "loadSidebar": true } -->
　　起讫时间 起神宗元丰元年九月尽其月
　　卷　　名 续资治通鉴长编卷二百九十二
　　帝　　号 宋神宗
　　年　　号 元丰元年（戊午，1078）
　　全　　文
　　九月壬申朔，提举成都府等路茶场李稷言：「近者，蒲宗闵乞于凤翔府民间买盐，限一万席，运转钱本入川中市易，迟疾不同，难足此数。乞令本司如商人例，买盐入川，变易本钱，岁无过万席。」从之，仍不得令州县出卖及有抑配。
　　以知江宁府吕嘉问知润州。江南东路转运司言，嘉问违法不公，乞移一郡，所贵易以根究，故有是命。于是嘉问亦言，欲案治都大巡检杨中庸等罪，而转运司辄谕令自陈首，乞差不干碍官吏推治，诏并送转运司。嘉问以熙宁十年十月二十一日知江宁。
　　陕西都转运司言，秦凤等路缘边籴场，积欠商人入中粮草钱五十九万缗。诏三司特于年额外，给盐钞三十万缗，以资次先后均二年印给。
　　诏：「诸路上供金银钱帛应副内藏库者，委提刑司督之；若三司、发运转运司擅折变、那移、截留致亏本库年额者，徒二年。」
　　癸酉，交址贡方物。两纪附年末。
　　甲戌，诏自今科场奏所试策问，并具撰人职位、姓名。先是，上以别头试官撰奏策问，辞意有不当者，莫知撰人为谁，故有是诏。
　　枢密院请非在京及将下禁军指挥旗头外，马步军并以十分为率，马军一分习枪刀，余习弓；步军二分习弓，二分习枪刀，余习弩；开封府界、京东西五路三百料钱军分，除已习枪刀外，见射第一等弓者，为弓箭手，余并新招刺人并为弩手。从之。兵志元丰元年诏，在京及将下禁军，以十分为率，马军一分习枪刀，余习弓；步军二分习弓，二分习枪刀，余习弩；五路军士受奉三百者，除已习枪刀外，见射第一等弓者，为弓箭手，余并新募兵并为弩手。
　　乙亥，诏：「管勾广西常平等事刘谊，根磨点检广西转运司及提举两浙常平事范珣，会计安南军事实费、见管不同因依，并具逐色桩管所在；内在边远无守备处，并移近里州；有不堪存留者，可即货易之；其军器即擘划拘收；其余路分，亦移牒取索勘会以闻。」
　　都提举市易司言，欲以市易务上界见欠内藏库盐引钱一百万缗，候本务补满本钱日，依朝旨作二年还足。诏许自来年为始。
　　丙子，诏江南东路转运、提点刑狱司同劾江宁府违法官吏以闻，其推官王觉、左司理参军关达仍先次冲替。先是，止令转运司按举，而吕嘉问继有论列，故令别司兼治之。
　　丁丑，诏州县官吏毋得迎送过客，即泛遣使命及太中大夫、观察使以上听如故。
　　又诏都水监相度沿河榆柳，令地分使臣兼管剥机，及委都大官提举，具利害以闻。
　　赐刑部郎中、都提举市易王居卿紫章服。
　　删定在京当直所修成敕式三卷，乞以元丰新定在京人从敕式为目颁降。从之。
　　戊寅，诏自今常平、免役、坊场等钱物，如诸处申奏移用，已得旨，并送司农寺指挥。
　　己卯，广西转运司言，自军兴增戍兵甚觽，又新创顺州，支用实繁，乞以见在军赏绢应副军衣及诸赏给。从之。
　　上批：「令殿前司、马步军司同提举教习马军王中正、狄谘，以常用白桦长弰弓随弓长箭，及新造黄桦阔闪弓随弓减指短箭，宜各取一石一斗力，试验遣箭劲缓、入物浅深、去步远近，保明以闻。」其后中正等保明奏至，乃诏自今用黄桦弓，令承旨司立法。承旨司奏，应诸军拣填上四军，上四军、亲从官、骑御马直小底拣填诸班直，及诸班直拣十将、将虞候、长入祗候并转班之人，欲自今引见呈试，并依旧条逐等斗力，用弓箭南库打硾黄桦阔闪弓、减指箭，弩并递加三斗。从之。
　　壬午，左班殿直成卓乞辞邕州提举右江兵马贼盗都巡检，止就英州清溪或韶州岑水场驻泊捉贼勾当。诏不许辞，依广南西路经略司奏就差，仍依条先与转官，候任满，与除合门祗候。
　　司农寺请诸路秋熟处，民户积欠常平、免役等钱谷，三分以上听量增钱折纳【一】，从之。
　　三司言：「河东都转运司，乞续支京钞见钞三十万缗计置军储。今欲依籴买封桩粮草例，于末盐钱内支钱一十万缗，换作本路交引，收附与转运司计置极边粮草，却以末盐钱拨归省司。」从之。
　　提举成都府等路茶场司请出茶州军，每岁晓示园户，如敢采造黄老秋茶中卖，不以多寡并没官，仍乞每岁别委官验视，已有纳到如此色样，并令烧毁。从之。
　　权发遣河北东路提点刑狱汪辅之言，近取索大名府公使例策照使，又有新置特送例一策，今监司吴审礼、高镈常受例外特送酒。其例策臣已带在本司，准备证验，所觊朝廷少知外臣贪洁之迹。诏辅之速以例策还大名府。邵伯温闻见录云：文彦博判大名。辅之初自河北西路【二】转运判官徙东路，谒彦博。方坐听事，阅谒，置案下不问，入宅，久之乃出。辅之已不堪，既见，彦博礼之甚简，谓曰：「家人顷令沐发【三】，忘见运判，勿讶。」辅之沮甚。旧例，监司至之三日，府必开筵，彦博故罢之。辅之移文刻日检按府库，通判以次白彦博，彦博不答。是日，与家人宴，内外事并不许通，匙钥不可请。辅之怒，破架阁库锁，亦无从检按也，密劾彦博不治。上批辅之所上奏付彦博，有「以侍中旧德，故烦卧护北门，细务不必劳心。辅之小臣，敢尔无礼，将别有处置」之语。彦博得之不言。一日会监司曰：「老谬无治状，幸诸君□之。」监司皆愧谢，因出御批以视辅之。辅之皇恐逃归，托按部以出。未几，辅之罢。案，辅之以熙宁十年四月，自河北西路运判改东路运判，元丰元年二月就迁提刑，三年六月除开封府推官。此云「未几，辅之罢」，误也。盖因诏令辅之还大名府例册，觽人讙洽，遂云辅之坐此得罪，其实不然也。
　　癸未，诏：「交址郡王李干德归所掠邕、钦、廉三州人户，则如所乞，以广源、苏茂门等州【四】，及机榔县还之。仍将造乱首领，就界首断遣。」旧纪载答诏甚详，新纪削去。
　　诏新差广南西路经略安抚使兼知桂州曾布，至桂州交割州事管勾，令赵焑依旧充经略安抚使。以枢密院言安南边事垂毕，须令赵焑首末专一措置故也。
　　入内副都知王中正乞马军选充上军、上军选充诸班，并马射一石弓。从之。
　　甲申，中书言，应诸县造乡村坊郭丁产等第簿，并录副本送州，印缝于州院架阁。从之。
　　乙酉，端明殿学士兼翰林侍读学士、宝文阁学士、户部侍郎吕公着，枢密直学士、工部侍郎薛向，并同知枢密院事。公着既就职，与同列奏事毕，独留谢，因言：「臣老于闲外，蒙陛下收之桑榆，惟知拳拳纳忠，以报恩遇。自熙宁以来，因朝廷论议不同，端人良士，例为小人排格，指为沮坏法度之人，不可复用，此非国家之利也，愿陛下加意省察。」上曰：「然，当以次收用之。」上初即位，韩绛即建议复肉刑，至是，复诏执政议。公着以为后世礼教未备，而刑狱繁，肉刑不可复，将有踊贵屦贱之讥。□充议复置圜土，觽以为难行。王珪欲取开封死囚罪，试以劓刖。公着曰：「刖而不死，则肉刑遂行矣。」议竟得寝。据时政记，公着以十七日戊子供职，向以二十二日癸巳供职。
　　详定礼文所言：「礼记曰『郊特牲而社稷太牢』，又曰『癸天地之牛角茧栗』，盖以覆载之功，无物可称，故用茧栗。犊取其诚□，以小为贵也；特牲而已，不及羊豕，以少为贵也；配坐以祖，祖远而尊，以天道事之，故亦特牲。书曰『用牲于郊，牛二』，春秋传曰『养牲养二卜』是也【五】。严父明堂，则有牛羊，以其祢近而亲，故以人道事之。诗曰『我将我享，惟羊惟牛』是也。本朝仪注，昊天上帝、皇地祗、太祖皇帝之座，各设三牲俎，不独配位误用羊豕，而正位亦不专用特，非尚质贵诚之义。伏请改亲祠圜丘、方泽正配位皆用犊，不设羊豕俎及鼎匕，有司摄事准此。」从之。新、旧纪并书诏祀天地及配帝用特牲。
　　又言：「正配位不当设簋、簠、尊、豆、请改用陶器，仍以樿为杓。」又言：「取火于日，当以照馔及共神厨之用。并请从本所访求鉴与方诸试验，以取明水。又下江南饶、信等州，采郁金香，冀得其真，以和鬯酒。」又言：「景灵宫、太庙，设洗于皇帝版位之西，非是，请设于阼阶下，当殿之东溜，仍罢景灵宫所设爟火。」并从之。郊庙礼文自有本文，今但举其要，而削其繁辞，他皆仿此。
　　司农寺请自今以存留一半钱所籴粮斛，别为一项，更不与常平旧管同估价。从之。
　　三班奉职罗昌皓言，昨差赍敕书、礼物往占城国，今画占城至交址地图以献。上批：「昌皓不惮难危，远使绝域，虽不能成元初受命之功，然勤劳海道，亦可矜銟，宜转一资。」又批：「自安南用兵，献议讨贼者以百数，其言水陆进师之道，往往不同，未知孰得。宜类觽说成书，各绘图附见，以备他日之用。」乃诏检详官王伯虎、梁焘编类。
　　丙戌，环庆路计议措置边防徐禧言，陕西路至并边，丰稔异常，物价至贱，乞以百万缗分借逐路经略司计置，异时复令转运司偿纳。诏提举成都府等路茶场司【六】，拨钱十万缗赐环庆路，四十万缗分赐秦凤、泾原路，并令经略司市粮封桩；仍令三司支解盐钞五十万缗，付陕西路转运司市粮草。
　　熙河路走马承受长孙良臣言，郎、珪两族共六百余人，虽从来借地耕种，终非己所有，乞于河州或南川寨侧近，根括空闲及弓箭手逃田内，标拨二十顷分给。从之。
　　丁亥，诏三司应系省及上供年额钱所买铜、铅、锡，其所费本钱【七】，令三司移用外，余并依条封桩。
　　中书检正吏房公事、祠部员外郎王陟臣权发遣两浙路提点刑狱，检正礼房公事、太子中允、集贤校理崔公度同知礼院、管勾国子监，检正刑房公事、太子中允、馆阁校勘范镗为利州路转运判官，枢密院检详刑房文字、太常博士李深权提点荆湖南路刑狱，检详吏房文字、秘书丞吕大忠为河北路转运判官，检详兵房文字，殿中丞薛昌朝知邠州。初，上以中书检正、枢密院检详官皆置员过多，至是，裁减陟臣等六人，而在职及二年并升一任。仍自今检正官以四员、检详官以三员为额。
　　诏：「占城与交址为仇国，其起居及内燕听回避，如愿赴燕，亦听。交人与占城使遇朔日并赴文德殿，分东西立；望日交州使、副入垂拱，而占城赴紫宸起居；大燕交人坐东□殿上，占城坐西庑。」时占城使、副乞避交人，客省以闻故也。
