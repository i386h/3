<!-- { "loadSidebar": true } -->
　　五等之有差役，一乡不过十人，其次七八人，在公者少而安居者多矣。议法之臣始曰：「助者取于官户、单丁、女户、寺观，未尝为役者出钱以助重役尔。」既而变法，不计贫富，以税钱为率而取之，谓之免役。凡军人代役，则取其钱以还三司，及贫民未尝为役，则又取之，何哉？臣尝为广西常平矣，广西凡为税钱一文者，出钱七八或五六。夫一年之间，出钱五六，若未病民也；然以五六钱所出，方夏秋农趋功时，两至官府公使，糜费又且数倍。古之养民，昼尔于茅，宵尔索绹」；今之贫民，以五六钱夺其时，甚可怜也！故宜、融之民逃入蛮峒，廉州之民燔屋而逋，亦可见矣。是谓下户出钱，害法三也。
　　朝廷以吏为贪墨，考古庶人在官之制而与之重禄，用河仓法决其贿狱，可谓美意矣。立法之初，盖当考事局之繁简，吏案之轻重，州县之大小，以差制禄可也。不论大小轻重之别，多者至七八千，州县常平两案或至六千，多者至八千；本朝簿、尉，下县或七八千，今之吏乃数倍于此，岂非庸钱太厚乎？其它容有徒费者矣，如前者既罢之帐司是也。是谓庸钱太厚，又有徒费，害法四也。
　　夫庸钱既厚，则取民不得不多。两浙之民，富溢其等者为无比户，多者七八百千，其次五百千。臣窃以旧法言之，役之重者为乡户衙前，其次盐秤子，其次酒务。使为上户者十年而一役，费钱百万，则是年百千矣。今上户富者出八百千，则是七倍昔日；以一户计之，十年之出已八百万矣。如此，则民家之钱安得不穷？天下财产安得不蹙？而法为利民，是谓出钱太重，害法五也。
　　法以役人有定数，而年岁有丰凶，故立□剩以备岁，与夫捕虎缓急之用，此良法也。然司农意规□剩，不立正法，行之数年，州县□剩刻纳减放不及之钱，贯已朽矣，役钱中又出杂支□剩，此为何名而取也？是谓□剩太多，害法六也。
　　夫男耕女桑，不给于买钱以输公家，其势不得无困穷矣。今不□，卒不幸有方二三千里之水旱，则将何以□之乎？陛下尝试以近事观之，前日明堂赦书，元丰元年以前赋税苗役逋负【一】一切放免，江西虽小，所蠲除数百万。一路如此，其它可知。臣以谓赋税者，朝廷正利，尺布、斗粟，何可不偿？今天下之民连年逋负，惟幸蠲放，一有饥馑，仰给于县官，其故何邪？盖役钱杂色，输官已多，虽乐岁无赢余，正税所以不入也。昔之人君鴜尝变法矣，然其君臣未尝不相为终始也。昔者，陛下以天下之法弊，故革而新之，则是变法者陛下也，承意而立法者王安石也，润色讨论之者吕惠卿、曾布之徒也，故重司农之权以颁法，又诏仓官以行法，可谓有序矣。然而造法之臣，不原陛下惠民本意，一切以利为本，于是患失之徒，争言新法之便，司农不问是否，随事立法，法未成全，而安石、惠卿有隙，曾布相继罢去，而新法一听于司农。主司农者，大抵妄意朝廷志在财用，希合而已。大臣袭故事，不敢复议利害，画而守之，行之数年，天下受其弊。是谓法未成而立法之臣去朝廷，害法七也。
　　然而上下相目而不言，是髃臣持禄养交，负陛下也。而今日定法之臣，又无一言救其弊，徒颁条式，以减淮、浙役人桩留为说，责诸路依式成书，移东就西，减五增十，固无毫发有补朝廷。所谓提举仓官，又不肯论列利害，意者欲继前轨，趣成书，总天下方数，见之空文，叨天下之功，以幸富贵。是谓司农不察法【二】，仓官不救弊，害法八也。
　　夫二浙之法，始于李承之，其次沈括，其次□雍，凡三遣使矣，屡变法矣；然民不知法之为利而日益贫者，徒知更出钱之法，而未尝减钱以利民也。是谓减役人而桩留其钱，害法九也。
　　自改法来，变圆融为和市，有司不为陛下惜，乃轻为价。上督责则下疾驱，为县令者，乃一科买于民。昔臣过淮南，淮南之民科黄河夫，夫钱十五千，上户有及六十夫者。湖南买弩桩，官估二十，百姓实费二千，户有及二十条者。近江西买军须衲袄，官估八百，实费三千。其它翎毛、竹箭无不数倍。夫县官缓急资于民，民出其余助公上，理固然也。然民已出役钱，又不免于科配，是谓百色配买，贱价伤民【三】，害法十也。
　　凡此数弊者，不见于上而见于民，民情壅于上闻，甚可痛也！传曰：「知予之为取，政之宝也。」今有司但知取民，甚无谓也。然救今日之弊，岂有难哉？陛下鉴害法者悉更之，民享大利矣【四】。伏惟陛下察臣之言不在于私，嘉听幸甚！谊又言：「巡历洪、筠等州，据百姓陈状，论诉州县抑令置铺卖盐【五】，已牒所属施行。臣窃详蹇周辅元立盐法，以救淡食之民，于今民间积盐不售，以致怨嗟，卖既不行，月钱欠负，追呼刑责，将满江西。其势若此，则安居之民转为盗贼，其将奈何！」上批：「刘谊职在奉行法度，既有所见，自合公心陈露。辄敢张皇上书，惟举一二偏僻不齐之事，意欲燍坏大法，公肆诞谩，上惑朝廷，外摇觽听，宜加显黜，以儆在位。特勒停。」（六月七日丁巳，范峋【六】言可考。刘谊始末当考。元丰七年正月，特授宣义郎；元佑元年六月，权发遣韶州。曾布志和斌墓云：「谊欲使斌将兵讨黎人，斌以为兵出无名必罢，既而果然。」当考。）
　　丙戌，赠司徒郭崇仁曾孙献卿为左领军卫大将军，尚冀国大长公主。
　　诏官制所检详文字刘赓、贾种民诣馆伴高丽国使所应答所问律令。从使人李子威请也。
　　权知开封府王安礼言：「应刑名疑虑及情理可悯公事，乞从本府录奏断遣；如得旨断死者，乃送纠察司审问。」从之。
　　诏：「肃州团练使阿里骨闻在羌中居鬼章之右，兰州之战，又能竭力督励诸羌【七】，坚约不回，可除本州岛防御使。」
　　己丑，诏泾原路经略司：「闻刘昌祚等出界回，随行旗鼓及招抚金帛、器用、笏带、银枪、战袍等物悉弃界外，可案实具数以闻。」
　　庚寅，诏河南府进士席旦特赴廷试。旦，汝明子，上书论事合意也。（此据席旦墓志增入，邓洵武作。）
　　壬辰，御集英殿策礼部奏名进士。（旧录具载策问。）
　　诏司农寺趣诸路提举司发常平并坊场积剩钱五百万缗，输元丰库。
　　诏武举人御试日马射。
　　重修编敕删定官、宣德郎王□为通直郎、权监察御史里行。
　　赐龙图阁直学士、知庆州曾布母仁寿郡太君朱氏冠帔。从布请也。
　　甲午，策特奏名进士，又策武举进士。（新纪书策武举，旧纪不书。）
　　诏：都大经制泸州夷贼林广、梓州路转运副使苗时中详度，以新修腹里武宁、大峒、开远、平夷四寨，约新修乐共、江门、镇溪、梅岭、大洲等五城对行毁废，城守之具皆可移用，可权留开封府界【八】第四将兵马防托；其义军弩手从军已久，并湖北雄略隔路，皆可遣归。
　　乙未，手诏沈括：「闻已遣曲珍部领兵马前讨近界屯聚贼党，珍系本路副帅，事体至重，非全师出境，不可容易轻发。宜速谕止，令董率将领于并塞遥为声援，止使裨将出界讨除，仍诫之伺便安稳取胜，勿得轻敌，有误国事。」（二十一日壬寅可并此。）
　　诏荆湖、广南、川峡、陕西、河东经略安抚钤辖司，具化外羁縻归明蛮、猺、夷、獠、熟户蕃部合补职名资级请授则例，及前后所补职名恩数异同以闻，按以置籍。
　　诏：「自今入内内侍省初除都知、押班，中书、枢密同进呈。」（七月庚子，又有诏。）
　　诏熙河路提点刑狱司：「河州官吏和雇守城义勇、保甲修城，特免取勘。」
　　手诏李宪：「裕勒藏喀木等送到蕃字，文颇陈情，甚有向顺之意，宜及今屯兵防，立堡障之便，速为经画应接。」（并十九日庚子。）
　　定州路安抚使章惇奏：「乞将本路团教场渐次营葺，责限至十月终以前了当，未奉朝旨。今保甲司将缘边未集教州军一例修制团教场，要一法兴修，三月终以前了当。事涉张皇，措置乖方，正是安抚司奉法守职所得关言，非为侵越。欲望下本路许将未集教州军团教场，并限十月终以前修置了当。」上批：「宜依惇奏，止作朝廷直降指挥，疾速行下。」（御集百二十一，元丰五年三月十四日下。）
　　丁酉，右侍禁张琦除名送江西编管。以纠合富民与右监门卫大将军世阐议婚也【九】。
　　戊戌，诏：「自今太庙祠祭：前庙初献，差亲王、宗室使相、节度使，郡王；后庙初献【一○】，差宗室节度观察使。岁以序差，不赴，罚俸一月。其余祠祭，敕差行事者准此。」
　　司天监言，四月朔，日当食于寅。诏自己亥易服避正殿，减常膳，其日百司守职。
　　秦凤等路提举保甲司言：「本路义勇并改为保甲，其间多有一家男夫五人以上成丁者，若排两丁或三丁充保丁【一一】，即难拘以五家为一小保。欲每五丁为一小保。」诏：「保甲以家联保，以丁联兵，小保长以上缘兵置【一二】，令三路依详施行。如于旧法有碍，条画以闻。」（六月戊午云云。）
　　熙河经略司言：「董毡、阿里骨使以蕃字来告曰：『夏人通好，已拒绝之，且训整兵马，以俟入讨。』」诏：「苗授、李宪师行有期，即预以告。」
　　己亥，德音：降天下死罪囚，流以下释之。为日将食故也。（旧纪书：诏以日将食正阳之月，为异尤大。自己亥避正殿，减常膳，赦天下囚罪一等，流以下释之。新纪书：以日将食，避殿，减膳，赦天下。）
　　侍御史知杂事满中行言：「昨以权知开封府王安礼任性破法，犯分干誉，欺罔圣德，乞正典刑；又牒取当察簿书，巧匿不遣，规紊纪纲，临事奏请，挟持主恩，御人以口。辇毂之下，当用正人，伏望察情议罪，断以至公。」上批：「令安礼具析元奏请改法利害，及取索簿书前后不同以闻。」
　　提举汴河堤岸宋用臣言：「面奉圣旨，金水河透水槽阻碍上下汴舟，令臣相度措置。已行按视，可以自汴河北岸超字坊开河一道，取水入内，径至咸丰门合金水河【一三】，将金水河自板桥石头门东修斗门开河一道，引水至金明池西北三家店湾，还入汴河。其旧透槽可废撤。」从之。（六月二十八日戊寅，赐名天源河。）
　　诏杭州以钱氏临安县田产课入，岁赐表忠观钱五百千，葺□越王坟庙。（新纪书：诏杭州岁葺□越王坟庙。旧纪不书。）
　　泾原路经略都总管司上诸将出界所部正兵、汉蕃弓箭手亡失分数。诏：「除刘昌祚、姚麟已降官外，赵定、高栋、种诊、孙咸宁、戴嗣良、贾办、李祥、刘玉各追一官，徐镇、任端、桑湜、贾德用各两官，俱千、刘珣各追四官、张免、成恭各五官。」
