<!-- { "loadSidebar": true } -->
　　诏泾原路经略司：「近西贼入隆德寨，老幼、牛羊横见剽掠，乃是寨官不禀戒敕，预为清野之计，可械系案罪以闻。」后寨主贾宗谅【二○】冲替，巡检张志等勒停，余监押，以次各赎铜、降官有差。
　　诏客省使王渊，入内东头供奉官、勾当御药院梁从政按阅开封府界第一、第二将兵。
　　庚子，枢密院上景福殿使、武信军留后、入内副都知李宪磨勘，诏：「宪昨作拘栏商人货榷买，报上不以实，虽该德音，可展磨勘一年。」
　　尚书省乞都司置御史房，主行弹纠御史察案失职并六察殿最簿，从之。（此年二月十八日甲子【二一】，并政和四年九月二十四日丙申并合参对。）
　　诏：「宗室非袒免亲荫补外官，父祖俱亡，年未及者，于合出官年限内减半支本官俸。」从宗室令埤请也。
　　诏京东转运副使□居厚，本路转运判官阙，宜具名以闻。（六月壬子，除马称【二二】。）
　　自今禁军马军保甲教阅隶枢密院。
　　辛丑，诏：「权京西路转运使向宗旦、权判官唐义问不能经营财利，每有费用，悉干朝廷，职事不修，各特冲替。」时上以□居厚使京东，财利丰羡，故宗旦、义问有是责。
　　诏广南西路提点刑狱司劾本路转运判官□潜以闻，潜妄奏交趾欲借米故也。
　　壬寅，户部言：「准朝旨，诸路提举官散敛常平物，可自行法至今，酌三年之中数，取一年立为额，岁终比较增亏。今以钱银谷帛贯、石、匹、两定年额：散一千一百三万七千七百七十二，敛一千三百九十六万五千四百五十九。元丰三年，散一千三百一十八万六千一百十四，敛一千五百万四百二十二，比较散增二百一十四万八千三百四十二，敛增一百三万四千九百六十三。元丰四年，散一千三百八十三万七千七百三十六，敛一千一百九十七万八千九百九十四，比较散增二百七十九万九千九百六十四，敛亏一百九十八万六千四百六十五【二三】。」诏：「三年、四年，散多敛少及散敛俱少处，户部下提举司分析以闻。」（食货志同，但增：「自熙宁立法之初至元丰末，凡水旱赈恤饥馑之财用取具，至今赖焉。」今不取。）
　　连州言军贼李小八等持兵行劫，诏委提点刑狱陈知和择使臣选募勇敢一百人督捕。
　　诏权开封府推官祖无颇、内东头供奉官甘师颜各减磨勘一年，以修治开封府界至滑州北使道路毕也。
　　诏：「广南西路转运判官许彦先、提举常平等事刘何【二四】，赴枢密承旨司讲议广西峒丁依开封府界保甲集教、团教法，所用钱粮，与经略、转运司计置【二五】。」
　　工部言：「据都大提举修护西京河阳黄河堤埽、内殿承制李崇道【二六】等言：『准都水使者范子渊牒：已得旨疏治广武埽对岸石叫渡大和坡旧河，分行水势，以舒南岸。今欲自温县大河港开鸡爪河，接续至大和坡下武陟县界，透入大河，分减得广武埽水势，用夫四万七千三百。』看详欲依崇道所乞。」从之。
　　诏官司如辖下有申请，并须明具合用条例行下，不可泛言依条施行。从提举京西常平等事黄定请也。
　　以听宣周氏为掌簿，管勾尚书内省公事。
　　门下省驳奏：「福州威果十将郑青以功转副都头，妻詈母，殴妻死。中书拟杖脊刺面，配五百里，情轻法重，不当舍功而端论其罪。」诏于副都头上降两资，仍杖之。
　　上批：「闻陕西永兴、秦凤两路人户，以连年薄收，加之军兴调发，人力不易，往往逃移转食者。若不多方存恤，必是转加流亡。及闻提举保甲司见点择团教及勾呼集教，百姓亦是以方近边事未息，转相惊疑艺成之后，分戍极塞，情尤不安。兼近以转运司未封桩阙额禁军衣粮，已降朝旨，第三番集教候封桩钱粮日施行讫。以此人情财用，目下皆施行未得。可速降指挥，仰提举保甲司将已选择在集教场见教人，依旧教阅，候事艺成就，听朝旨按试放散外，余应两路集教、团教并权罢，候边事了日施行。并合赈济逃亡事件，仰提举司疾速体量艰食去处，依条施行。并下提点刑狱司，遍巡辖下州军，体量见今强劫贼盗，除一面严紧捕捉外，其未获大数，疾速闻奏。」（此据御集正月二十六日事，今实录朱本乃于是日书云：「诏河北两路集教、团教权停，其艰食逃移户如法赈贷之。」朱本盖不详也。二十一日，范纯粹奏云云，此诏实施行之。）
　　癸卯，诏滑州通判苏汪修北使道路有劳，其先缘小□口决冲替，可特免。
　　施州言：「乞诏置勇敢注籍，依旧着业，习学武艺，应副缓急事宜。」从之。
　　太常博士何洵直言：「春秋遣官拜陵，用牲牢、俎豆，具祭服行事，殊不应礼。谨按：自秦、汉即陵所为寝殿，有事生之具。今四时孟月朝献景灵宫，纯用时王之制，则与陵寝义归一体。伏请自今朝拜诸陵，并荐牙盘食，献官常服行事。又仪制令，庙、社、宫门立戟二十四，六陵下宫乃藏衣冠之寝，请依令立戟。」从之。
　　荆湖南路提点刑狱司言：「被诏买修京城楠、桑、檀木等，欲依河防例，于民间等第科配。」上批：「只令于出产处采买，及置场募人结揽和买，不得配扰。」
　　乙巳，上御崇政殿，阅燕达所肄习殿侍七十人，各步射一石四岗弓。上问能加力否，皆曰：「愿射一石七岗弓。」上令易弓，皆引满，顾谓枢密都承旨张诚一曰：「人材事艺，大抵相若。教几多时？」诚一对曰：「半年。」上曰：「在教未久，首能应格，并与三班借职，各赐袍、笏、银带，沿边指使。」上又顾燕达曰：「殿侍教者几人？」达曰：「八十二人。」上曰：「在教者不独殿侍，八十二人中，几人为殿侍？」达不能对。
　　诏户部尚书安焘同本部郎官立省、曹、寺、监新旧吏禄法。
　　宣德郎、守大理正贾种民为吏部员外郎。给事中陆佃缴奏：「吏部郎官实与选事，非种民刑法之吏所宜冒处。」仍改驾部。
　　御史王桓、翟思、杨畏言：「前知沂州、朝请郎董扬休授臣文字一卷，指说京东路转运判官□居厚、提举常平等事彭持不公事，乞根治。」诏：「扬休本京东监司，案发冲替，其说事又非干己，可勿治。」
　　诏：「西贼渡河，直抵兰州城下，人数不少，本州岛并不预知，此乃候望之人全不得力，委李宪一面行遣讫奏。」
　　提举河北保甲司言：「乞义子孙、舍居貋、随母子孙、接龏夫等，见为保甲者，候分居日，比有分亲属给半。」诏着为令。
　　注　　释
　　【一】并案太仆寺殿宿官「太」原作「大」，据阁本、活字本及宋会要职官六六之二一改。
　　【二】旧无表辞「无」原作「有」，据阁本改。
　　【三】给事中陆佃「事中」二字原倒，据阁本乙正。
　　【四】坏头面「面」原作「而」，据阁本、活字本改。
　　【五】己卯原作「乙丑」，据阁本改。
　　【六】不隶御史工察「工」原作「上」，据宋会要职官一七之一一及一七之三五改。
　　【七】历代蜡祭「蜡祭」二字原倒，据阁本及宋史卷一○三礼志、长编纪事本末卷七九详定郊庙礼文下乙正。
　　【八】国城距海二十里「十」原作「千」，据宋史卷四九○外国传改。
　　【九】胡羊「胡」原作「羔」，据阁本及文献通考卷三三二四裔考改。
　　【一○】朱□等以赦原「赦」原作「郝」，据宋会要职官六六之二一改。
　　【一一】初谔及经略使沈括轻信汲光「初」字原脱，据同上书补。
　　【一二】继为光说所间「间」原作「闻」，据阁本改。
　　【一三】欲置之无疑「疑」原作「□」，据宋会要职官六六之二一改。
　　【一四】前知桂州张颉落职知均州「均」原作「筠」，据宋会要职官六六之二一及宋史卷三三一张颉传改。
　　【一五】月赴宜州恭参「恭」，阁本及长编纪事本末卷八九经制安化蛮事均作「公」。
　　【一六】去年九月庚寅可并此按本书卷三二九元丰五年九月庚子条记此事，疑此处「寅」为「子」之误。
　　【一七】因示弱以骄之「骄」原作「榸」，据阁本及长编纪事本末卷八九经制安化蛮事改。
　　【一八】会朝廷以斌同经制蛮事「蛮」字原脱，据同上书补。
　　【一九】胡孙孺「孙」，阁本作「僧」。
　　【二○】贾宗谅「谅」，宋会要职官六六之二一作「谔」。
　　【二一】此年二月十八日甲子「此」下原衍「二」字，「八」原作「六」，据阁本及本书卷三三三元丰六年二月甲子条、宋会要职官一七之一一删改。
　　【二二】六月壬子除马称「马称」，本书卷三三五元丰六年六月壬子条作「赵偁」。
　　【二三】敛亏一百九十八万六千四百六十五「四百六十五」，阁本、活字本及宋史卷一七六食货志、宋会要食货五三之一三皆作「五百一十五」。
　　【二四】提举常平等事刘何「刘何」二字原倒，据阁本及本书卷三三三元丰六年二月戊午条、宋会要兵四之三五乙正。
　　【二五】与经略转运司计置「略」原作「界」，据阁本及同上书改。
　　【二六】内殿承制李崇道「崇」原作「宗」，据阁本及下文改。
续资治通鉴长编
卷三百三十三
卷三百三十三
　　起讫时间 起神宗元丰六年二月尽其月
　　卷　　名 续资治通鉴长编卷三百三十三
　　帝　　号 宋神宗
　　年　　号 元丰六年（癸亥，1083）
　　全　　文
　　二月丁未朔，大理寺上两地供输人周辛祖、顺祖、六儿私过北界与崔学郎等觇事案，犯在赦前。诏周辛祖、顺祖、六儿各处斩。
　　赐熙河兰会路经略使苗授对衣、金带、银绢五百，同经制、通直郎赵济三百，马申【一】二百，余官吏有差，以筑通远军榆木岔、熨斗平，兰州胜如堡等劳也。（五年末，实录书废兰州胜如、质孤二堡；六年二月，苗授乃以筑胜如堡受赐，必有误，当考。此年五月戊子，追所赐。）
　　戊申，诏三省吏书功过，门下委给事中；中书，舍人；尚书，左右司。依旧中书、门下比较。
　　诏：「闻鄜延诸州昨走散兵卒，带官器械，私易于民间。委转运司立限首纳，量支价钱，即限满藏匿，依私有禁兵器告赏法。」
　　己酉，诏给度僧牒千，修京城水门。
　　诏：「诸将因调发在边，其将、副任满，训练精通，保明闻奏。可令权驻札路分具逐将、副功过事状，关住营处安抚、钤辖、监司勘会未差出以前、并军回驻札处治状及案试，保明以闻。」
　　诏燕达、王渊取一军合用人将案试营阵。先是，上亲以古兵法制九军营阵，凡出战、下营、互变、分合、作止、进退、方圆、尖直，肄习皆尽其妙。至是，命达等焉。
