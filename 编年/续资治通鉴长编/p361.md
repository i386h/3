<!-- { "loadSidebar": true } -->
　　丙子，诏入内内侍省同礼院裁定衮冕制度，仍先绘图以闻。以旧所服衮冕华饰太甚【一三】，欲从简质故也。
　　丁丑，内出景佑乐髓新经六篇赐髃臣。其一，释十二均；二，明所主事；三，辨音声；四，图律吕相生，并祭天地、宗庙所用律及阴阳数配；五，十二管之长短；六，历代度量衡。皆本之于阴阳，配之于四时，建之于日月，通之于鞮竺，演之于壬式遁甲之法。
　　戊寅，秘书监孔勖分司南京，专领文宣王祠庙，仍赐绢百匹、米五十斛，羊酒副之。
　　己卯，右谏议大夫、知兖州孔道辅为龙图阁直学士。时近臣有献诗百篇者，执政请除龙图阁直学士。上曰：「是诗虽多，不如孔道辅一言。」遂以命道辅。议者因是知前日之斥果非上意也。
　　初命朝臣为江浙【一四】、荆湖、福建、广南等路提点银铜坑冶铸钱公事，其俸赐恩例并与提点刑狱同。诏朝臣提点银铜坑冶，俸赐恩例，并与提点刑狱同，实录在十月乙丑，今并书。实录是月己卯书徙知楚州、屯田员外郎魏兼为江、浙、荆湖、福建、广南等路提点银铜坑冶铸钱公事，盖铸钱等事旧属发运使，既罢发运使，故别置官。然两朝国史志及会要职官部并不载提点坑冶铸钱，不知何故，姑存此，更俟考详【一五】。
　　九月辛巳朔，李照言：「今太常所用柷，其四面皆画时卉，未合古制。请易以青龙、朱雀、□虫、白虎、元龟，以配五方。」从之。照又与邓保信新作铜方响五架，诏教坊准声以授诸器。初，照既定雅乐而声极下，故又制燕乐之器，欲写其声。已而，乐工以为不可施用，罢之。
　　隋制，内宫县二十虡【一六】，以大磬代镈钟，而去建鼓。唐武后称制，改用镈，因而莫革。及是，诏访冯元等曰：「大磬应何法考击，何礼应用？」癸未，元等具言：「古者，特磬以代镈钟，本施内宫，遂及柔祀。隋、唐之代，继有因改。先皇帝东禅梁甫，西瘗汾壤，并仍旧章，陈于县奏。若其所用，吉礼则中宫之县，祀礼则皇地祇、神州地祇、先蚕、今之奉慈庙，皆应陈设。宫县则三十六虡，去四隅建鼓，如古便。若考击之法，谓宜同于镈钟。比缘诏旨，不俾循环互击，而立依均合曲之制，则特磬固应不出本均，与编磬相应，为乐之节也。」诏可。
　　乙酉，赐原武县修河役卒缗钱。
　　丙戌，兵部员外郎张锡为京东转运使。淄、青、齐、濮、济、郓六州民买耕河壖地，数起争讼，锡命籍其地，岁收租绢二十余万，而讼者亦息。
　　辛卯，诏员外郎以上知谏院，自今遇大礼，许任子一人。
　　壬辰，诏翰林学士张观等刊定前汉书，下国子监颁行。前代经史，皆以纸素传写，虽有舛误，然尚可参绚。至五代，官始用墨版摹印六经，诚欲一其文字，使学者不惑。太宗朝又摹印司马迁、班固、范蔚宗诸史，与六经皆传【一七】，于是世之写本悉不用。然墨版讹驳，初不是正，而后学者更无它本可以刊验。会秘书丞余靖进言，前汉书官本缪误，请行刊正。诏靖及国子监王洙进取秘阁古本对校。踰年乃上汉书刊误三十卷至是，改旧摹本以从新校，然犹有未尽，而司马迁、范蔚宗等史尤脱乱，惜其后不复有古本可是正也。
　　癸巳，大燕集英殿，午漏，以雨甚罢之。
　　乙未，诏司天监制百刻水秤，以测候昼夜。
　　丁酉，祠部员外郎、集贤校理李照为刑部员外郎，赐三品服；入内供奉官、勾当御药院邓保信为理宾副使，以造新乐成也。自余修制官属诸工凡七百余人，悉迁补有差。初，照谓旧乐声高，乃以太府尺为法，实比古一尺二寸有奇。照独任所见，更造新器。所定黄钟律，又声极下，乐工铈其韵，中无射倍声。又镵破旧钟磬，欲一用新器。上时博求知音者，听照所言。音官、乐工，虽知其不可，而不敢非之。又因入内都都知阎文应推言其功，故特改官。起五月造，止八月，成金石七县，而照自造新乐笙、竽、琴、瑟、笛、筚篥等十二种，皆不可施用。诏但存大笙、大竽二种而已。照谓：「今筚篥，乃豳诗所谓苇管也。诗云：『一之日觱发，二之日栗烈。』且今筚篥首，伶人谓之苇子，其名出此。」于是制大管筚篥为雅乐，议者嗤之。
　　赐虞部员外郎李思恭帛五十匹、米三十斛。思恭持母丧邢州，而庐墓三年，州上其状，故赐之。
　　工部郎中、天章阁待制刘随卒，擢待制未旬日也。随与孔道辅、曹修古同时为言事官，皆以清直闻。临事明锐敢行，蜀人以为「水晶灯笼」。始，使契丹还，会贬，而官收所得马十五乘。及是，帝怜其贫，赐其家钱六十万。
　　壬寅，御崇政殿，按视新乐，诏中书门下、枢密院大臣与观焉。
　　诏勾当御药院，自今选内臣入仕三十年以上，经十年不迁而累有劳者为之，候五年与迁一资，仍留在院；非过犯而三年替者，迁一资，自余不得辄乞改官；其内东门、龙图天章阁并入内内侍省选差人。
　　癸卯，诏内臣自今不得以历任劳绩投进文字，及御前陈乞非次改官。
　　甲辰，诏比劾广西转运使擅贷蛮贼及宜州巡检妄增贼数，并特释之。
　　赐郑州学田五顷。
　　戊申，诏三司使副以下，自今毋得辄进状自睳劳绩，求非次转官。
　　初，诸王邸散居都城，过从有禁，非朝谒从祠不得会见。己酉，诏即玉清昭应宫旧地建宫，合十位聚居，赐名睦亲宅，命三司使程琳总其事，入内都都知阎文应等典领工作。
　　参知政事宋绶上所编修中书总例四百一十九册，降诏褒谕，堂后官以下赐器币有差。先是吕夷简奏令绶为此，既而谓人曰：「自吾有此例，使一庸夫执之，皆可为宰相矣。」皇佑五年十二月续编。
　　翰林学士承旨章得象等言：「宋祁所上大乐图义，其论武舞所执九器，经礼但举其凡而不着言其用后先。故旅进辈作而无始终之别。且□者，所谓导舞也；铎者，所谓通鼓也；錞者，所谓和鼓也；铙者，所谓止鼓也；相者，所谓辅乐也；雅者，所谓陔步也。宁有导舞方始而参以止鼓，止鼓既摇而乱以通铎？臣谓当舞八之时，左执干，右执戚，离为八列，别使工人执旌最前，□、铎以发之，錞以和之，左执相以辅之，右执雅以节之。及舞之将成也，则鸣铙以退行列，筑雅以陔步武，□、铎、錞、相皆罢而不作。如此庶协舞仪。请如祁所论。」奏可。按得象等所言，乃祁大乐图义论武舞所执九器先后之一节耳，得象无所增益，但请如祁所论，固不及余论也。别本或有余字，恐误，今不取。
　　是月，诏今后内臣八仕三十年已上，累有劳效，经十年不曾迁转者，仰勘会保明取旨。
　　冬十月辛亥朔，复置朝集院，以待外官之还京师者。
　　先是，太子中舍陆东献文，得召试学士院，赐进士出身，改太子中允。而东性狷躁，意望帖职三馆，乃掷敕不受，坐停见任官，处州安置。
　　诏河北比岁大稔，谷贱伤农，其令转运司并以见钱于缘边平籴，如不足，三司助之。
　　壬子，许蔡州立学。
　　蔡州言左武卫大将军、分司西京石普卒。普倜傥有胆略，凡预讨伐，闻敌所在，即驰赴之。两平蜀盗，大小数百战，摧锋与贼角，觽推其勇。颇通兵书、阴阳、六甲【一八】、星历、推步之术。太宗尝曰：「普性刚骜，与诸将少合。」然藉其善战，每厚遇之。尝令善工制金带，普时带御器械，方侍立，辄进曰：「愿以赐臣。」帝即予之。既坐罪废，遇太宗忌日，必尽室诣佛寺斋荐，率以为常。
　　乙卯，诏为昭成太子元僖、邢王元杰、华王元偁立后。
　　丙辰，诏东西班殿侍，自今有逃亡，带甲五班，比禁军条听旨，不带甲七班，比厢军条，决讫，不刺面；其受命以出者，在官以无故亡律论，权管军籍者，从军分将校定罪，主管官物者，比三司大将条。
　　殿侍凡十二班。东第一第二班、西第一、弩手班、龙旗直，凡五班，月廪钱千五百，谓之「带甲」。西第二班、下茶酒新旧班凡二班，月廪钱千，东第三、西第三第四班，南班、北班，凡七班，月廪钱七百，谓之「不带甲」。
　　己未，省霸州永清县，徙文安治永清。
　　辛酉，重修后庙成。
　　礼院言：「周官朝日、祀五帝，则张大次、小次。说者以为祀昊天上帝亦然。大次在坛壝外，犹更衣幄殿；小次在坛侧，今所未行。案魏武帝祠庙令，降神讫，下蜯，就蕞而立，须奏乐毕，似若不愆，烈祖迟祭，不速讫也。故略坐【一九】，俟乐阕送神乃起尔。然则武帝坐俟，容须别设近次，与周官义符。请设小次于皇帝版位少东，每献毕，降坛若殿，就小次，至终献撤豆，复就版位。」从之。
　　诏举合门祗候，自今须尝经边任、有材武、善弓马者乃听之。
　　都大提举馆阁书籍所上校勘两库经史，凡八千四百三十五卷，赐校勘官以下器币有差。
　　癸亥，复置髃牧制置使，仍诏自今止以同知枢密院或副使兼领之。明道二年五月十二日罢，今复置；宝元二年五月二十三日又罢，寻复置。
　　甲子，诏民诉灾伤者，听留苗色根槎，以俟官司检覆，余即令改种。
　　礼院言：「春秋隐公五年【二○】：『考仲子之宫，初献六羽。』何休、范宁等咸谓不言佾者，明佾则干舞在其中，妇人无武事，独奏文乐也。江左宋建平王宏皆据以为说，故章太后庙独用文舞。至唐垂拱以来，中宫之县，既用镈钟，其后相承，故仪坤等庙献武舞，备金石之乐，尤为失礼。前诏议奉慈之乐，有司援旧典，已用特磬代镈钟，取阴教尚柔，以静为体。今乐去大钟而舞进干盾，颇戾经谊，请止用文德之舞。」奏可。
　　上封者言，诸路岁以缗钱输京师，致四方钱重而货轻。丁卯，诏江东五万缗，自今并市紬、绢、挠；福建、广东各十万，广西八万，并市银上供；淮南、湖北各五万，两浙五万五千，输缗钱如故。
　　己巳，出内藏库缗钱七十万、左藏五十万，下河北转运司市军储。
　　许苏州立学，仍给田五顷。
　　辛未，知枢密院王随上传灯玉英集，乞摹印颁行，从之。
　　癸酉，诏河北有塘泊处知州军并兼管勾屯田堤道事。景佑初，刘平去真定，杨怀敏领屯田司如故。塘泊日益广，至吞没民田、荡溺邱墓，百姓始告病，乃有盗决以去水患者。怀敏奏立法依盗决堤防律，于是知雄州葛怀敏请立木为水则，以限盈缩，从之。葛怀敏请立水则，实录在此年，刘平以景佑元年二月去真定，此皆据本志附见。
　　丙子，诏增诸州通判当直兵士，其命官所过，亦许量假人。
　　十一月辛巳朔，以应天府书院为府学，仍给田十顷。
　　癸未，秘书丞、国子监直讲林瑀勒停，坐谒告违诏限也。当考。
