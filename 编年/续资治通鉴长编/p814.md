<!-- { "loadSidebar": true } -->
　　修撰经义所检讨、洪州进士徐禧为镇南军节度推官、中书户房习学公事。禧与□着、陶临皆以白衣为修撰经义所检讨，至是，又以选人入中书习学行检正事。初，吕惠卿荐禧所为治策二十四篇，上善之，曰：「禧言朝廷以经术变士人，十已八九变矣，然盗袭人之语而不求心通者，亦十八九。此言是也。观禧文学，晓政事，宜试之于有用之地。」王安石曰：「中书检正官如章惇辈，朝廷当即有差除，后更用人，如有不称，难于退黜，欲置人为习学。」上以为然，于是以禧为之。中书五房习学公事自此始。
　　上复论司马、孙、□及李靖团力之法，王安石曰：「古论兵无如孙武者，以其粗见道故也。如日有长短，月有死生，五声之变不可胜听，五色之变不可胜观，奇正之变不可胜穷。盖粗能见道，故其言有及于此。」上曰：「能知奇正，乃用兵之要，奇者天道也，正者地道也，地道有常，天道则变而无常。至于能用奇正，以奇为正，以正为奇，则妙而神矣。」安石曰：「诚如此。天能天而不能地，地能地而不能天，能天能地，利用出入，则所谓神也。神故能以奇为正，以正为奇也。」王安石对，见日录十二月二十五日。
　　上善李靖结队法，召贾逵问之，逵以为非，诏中书、密院同议之，安石曰：「今但结三人为队，又结五人为伍，相搏执以观其孰胜，则其可用与不立见矣。」上乃令郭固与殿前司各为一法，试其可者。旧本十八日丁亥，又书诏贾逵、郭固教习比试队伍法，及令程昉于沿河采车材。按贾逵、郭固比试队伍法，已具此矣，今依朱本削去丁亥日所书。五月八日庚戌，已令诸路教三人为队，此又云云，当考。本志云：上患诸将军行无行阵之法，尝曰：「李靖结三人为队必有意。李靖深晓兵，星书，羽林皆以三人为队【一三】，靖非无据。」乃令贾逵、郭固试之。本志附之五年，当考。然以为靖能胜夷狄，又数称黄帝兵法，必晓古人伍法，其用三人为队，或必有意。安石曰：「后世无知兵者，靖能结三人为队，以当衰乱散斗之敌，宜其每胜，比之韩信则已不及。至于黄帝兵法，必非靖所能知，盖自黄帝以来即有伍法，岂容历代圣人智不及靖，而不能结三人为队也？」上曰：「韩信以数十万当项羽十万，靖以万人当颉利一国，靖未必不如信。」安石曰：「自蚩尤以来未有如项籍者，颉利乃衰乱之夷狄，李靖率习战之士，深入敌地而发其机，又乘其不戒，则其胜之固易。」上曰：「兵固欲措之于易胜。」安石曰：「措易胜与难胜乃为奇，措易胜与易胜不足为奇也。」
　　冯京曰：「陛下论兵高远，非髃臣所及。」安石曰：「天锡陛下圣质高远，与尧、舜、汤、武固无以异，论兵诚为高远，然先王虽曰『张皇六师』，克诘戎兵，其坐而论道，则未尝及战阵之事。盖以为三军五兵之运，德之末不足道也。孔子亦曰：『俎豆之事，则尝闻之矣；军旅之事，未之学也。』以为苟知本矣，末不足治也。」上曰：「事亦有趋时者，如宣王乃以北伐为先。」安石曰：「宣王所以北伐，乃以能分别君子小人，用吉甫、张仲故也。若十步之内，君子小人曾无所分别，不知如何能胜玁狁。然则宣王所务又有在北伐之先者。陛下修身齐家诚无愧于尧、舜、汤、武，臣若见陛下少有阙失，岂敢顾望不谏。然即位六七年，未能成尧、舜、武、汤功业，必有与尧、舜、武、汤不同处。诗曰：『思无疆，思马斯臧』，『思无邪，思马斯徂。』人君苟出于诚正，则马可使臧，可使徂，而况于人乎？然则无人为将率，非陛下所患，况今日四夷类皆非豪杰，无足以累圣虑者。」上以为然。已上并见日录十二月二十二日。
　　上又论兵，以为能知阴阳五行之理而役使之，则尽矣，要在通理而已。安石曰：「天地乃为阴阳五行所使，通阴阳五行之理，是所谓精义入神以致用，所为无不可者，何但兵而已。」亦见二十三日。上又言符坚以百万之师为晋所败。安石曰：「坚号为英主，然其实簄暗。王猛、符融苦谏，以为慕容垂常幸国家之灾，腹心之患也。不知虑此而远勤□会，此乃自败，非晋能败之也。」上曰：「垂必有以中其心。」安石曰：「坚欲平晋，垂劝之平晋然后封禅，此乃坚所欲，故为垂所惑也。」上曰：「此在人君听纳明与不明耳。符融、王猛以晋为不可伐，而坚不听，故败。晋武帝欲平□，而一国之人皆以为不可，独用张华、羊、杜三数人之言，故胜。然则听纳之际，可不审乎。」
　　辛巳，睦州军事推官叶适、平舆县令编修三司令式删定官张元方、兴平县尉王震，并为中书习学公事，适礼房，元方吏房，震刑房。叶适，七年六月丁亥检正，十月丁丑死。张元方，未详。王震，开封人。
　　荆湖北路转运使孙构【一四】言，招谕北江下溪州刺史彭师晏内附，录其地里四至、户口以数闻，诏章惇详度处置。
　　壬午，提举印造编敕所言，新敕刊本将毕，虑中书、枢密院更有合入条约及续降条约，乞候至来年颁降，从之。
　　熙河路经略司言，熙州西罗城已置蕃学，晓谕蕃官子弟入学。朱史载王安石云云，乃通远军事，已见彼时，今删去。又言固密族首领六人助包顺、瞎□叱等战有功，诏各转一资，余获级、重伤者转资赐帛有差；纳克通身死，其子结斡沁兼本族巡检。
　　诏知桂州沈起，融州抚纳蛮人，本以裁省烦费，今乃创建城寨，其支费比旧孰多，各具利害以闻。时起欲于新地内创建五七寨，大者屯兵六七百人，小者三五百人故也。可并十月庚午。
　　癸未，熙河路经略司言，岷州入买粮草，商人多愿请见钱京钞，乞依熙河通远军例，付见钱钞三十万缗，诏给钞十万缗，乃令三司立加饶钱数以闻。
　　诏在京纳免行钱，如有诉未便者，都提举市易司受理以闻。
　　赐淮南西路转运司常平米三万石，募饥民兴修水利。
　　甲申，遣职方员外郎林积监疏汴河噎凌。
　　京东西路安抚司言：「郓州旱，民输常税不办，乞权倚阁见欠赊籴斛斗。」从之。
　　乙酉，大理寺丞知光化县叶康直、前权庐州观察推官江衍、雍邱县尉时孝孙、秀州司户参军袁默并为司农寺勾当事，以司农寺所总事目颇繁，间遣属官出视诸路常平等事，故增员，并从判寺曾布辟也。
　　中书言：「增开封府等处吏禄，以行重法。」上曰：「异时吏不赋禄，而受赇辄被重劾，今朝廷赋禄而责人，可谓忠恕矣。」它日，上又称禄法忠恕，冯京曰：「天下无事乃可以行此。太宗时尝宣谕州县官，有道理少取訾钱，无道理莫取。」上曰：「当是时接五代财用不足。」王安石曰：「纵财用不足，吏亦人，非不衣不食而治公事，既衣食即必有所出，自可以法收敛，以此赋给。」上曰：「当是时亦自未可正法也。」
　　三司言：「陕西边谷踊贵，请责转运司裁损其直。」上曰：「穷吾国用者兵冗耳，不思议此，而止于粮草校计毫厘，失其要也。宜与枢密院同议移军近里就食，以省边费。」
　　诏诸路安抚司，依转运、提点刑狱、提举司，随本路分定州军提举教阅义勇、保甲。
　　入内西头供奉官黄怀仁昨修金明池御座龙船，乞赐度僧牒酬赏，诏三司赐钱十万。
　　丁亥，秘书丞吕大忠检详枢密院兵房文字。
　　都水监丞王令图减磨勘二年，以本监言令图创白马县界锯牙，免河势暴溢之患也。
　　同管勾外都水监丞程昉言：「国家三骞一祠圜丘，斋宿之地常用帟幕，创成帷宫，谓之青城，彩内颇为劳费。若因彩内材本量椽栱瓦箔等，及以作彩内一次役兵，并借年例上河客军，为宫室以备斋宿，可期年而就，此暂劳永逸之利也。」不报。朱本削去。新本谓：不从内臣所请，可见圣政，复存之。此固当存也。
　　诏程昉于沿河采车材三千两，下军器监定样制造战车。上修严武备，既采唐李靖三人队法，欲试行之，且以北边地平，可用车为营卫，因内出手诏，令三府讲求，而有是诏。明年二月十二日上言论民车，八月二十二日沈括云云，可考。兵志云：六年五月诏诸路经略司结队并依李靖法，三人为一小队，九人为一中队，赏罚俟成序日取裁。其队伍及器甲之数，依泾原路牙教法。按今日录附此事于五月八日庚戌。
　　戊子，命检正中书户房公事张谔讯决三司、开封府见禁罪人。
　　同判都水监李立之言：「雍邱县界噎凌沬岸漫流，并入白沟河。及检视水口以东，汴身填淤，高水面四尺，已计功修塞。」诏赐塞决口兵缗钱，筑孔固斗门堰役兵准此。明年二月六日，王庠等勒停。
　　辛卯，诏流内铨，前湖州观察推官邵光与循二资，注家便官，以两浙转运司言光根括温、台等九县沙涂田千一百余顷故也。
　　淮南东路转运司言：「体量前江淮发运副使、度支郎中皮公弼开真州黄池河，除元定差雇夫外，有三县各曾贴夫，并死损逃亡兵夫等，仍曾委责降及别路官勾干差破人船供给，及以矾盐等钱为公用，得替乘船五只送还入京。又借发运司纸库钱三百缗，候得职田钱偿之，而权发运万颐判押给借者已还十七千，余未偿。」诏皮公弼令永兴军路提点刑狱司、万颐令淮南东路转运司劾罪以闻。后公弼坐降一官，颐听德音释之。
　　军器监乞差左藏库副使蓝惟永等点检军器，编定御览目录，从之。
　　熊本言，泸州纳溪寨，乌蛮出入道路，乞增戍兵及徙置路分都监，从之。
　　壬辰，权发遣京东路转运判官、太子中允、馆阁校勘吕升卿徙淮南东路。
　　军器监言，弓匠李文应、箭匠王成伎皆精巧，诏补三司守阙军将，以教工匠。
　　带御器械郑德诚乞权差官轮宿直，诏令真定府路总管向宝宿直。旧制，外任带御器械过阙朝见，不宿卫，时宝过京师，特命之。上与王安石言：「向宝善战，好将也，与薛仁贵何异？」王安石曰：「恐不同。」上曰：「仁贵更有机略，如宝已难得。」安石曰：「向宝但能使马精熟而已，其于西市一带山川最其所谙熟，然西市之战几败事，如此将率要不难得。」安石以为宝既贪恣，又西市之战狼狈，徒以西府赖其沮坏王韶，故称誉于上前尔。
　　癸巳，诏京外城二十门监门，自今更不管认课利，但随闲要以透漏捕获出入商税钱数，立为赏罚，凡五等，从都商税院请也。郑侠事，当考。明年二月二十七日张谔减定税额，可考。
　　诏梓夔路察访司准备差遣蒲宗闵、新知永嘉县沈逵，同成都府路转运司相度成都府置市易务利害以闻。蒲宗闵、沈逵此段，日录在七年二月二十三日遣李杞时，朱本先附于此，今从之。冯京云云，仍见本月日。
