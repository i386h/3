<!-- { "loadSidebar": true } -->
　　判大理寺司徒昌运言：「本寺详断大事二十日，小事十日，审刑详议各减半，而不以案内有无系囚。恐炎暍之际，待报淹久，请自四月至六月，案有系囚者，减日之半。两川、广南、福建、湖南，如急案例断奏。」从之。
　　癸巳，后苑新作观稼殿成。
　　甲午，广南东、西路并言妖獠寇边，高、窦、雷、化等州巡检许政死之。遣左侍禁桑怿会广、桂二州都监讨捕。怿前尉郏城，会河南诸县多盗，转运使奏移怿渑池。髃盗保青灰山，时出剽攘，道路患之。有宿盗王伯，久不获，朝廷每授巡检使，必疏姓名使捕之。怿至官，巡检出伪宣头示怿，谋招致之。怿不知其为伪也，挺身入贼中，与伯同卧起十余日，伯遂与怿出，至山口，为巡检伏兵所执，怿几不免。怿曰：「巡检惧无功耳。」即以伯与巡检，使自以为功，械伯送京师，而怿不复自言。朝廷知之，为黜巡检使，擢怿右班殿直、永安县巡检。
　　明道末，京西旱蝗，有恶贼二十三人，枢密院召怿至京师，授以贼姓名，使往捕【一九】。怿曰：「盗畏吾名，必溃，溃则难得矣，宜先示之以怯。」至则闭栅，戒军吏不得一人辄出。居数日，其下不知所为，请出自暛，辄不许。夜与数卒服盗服，迹盗所尝行处，入民家，老小皆走，独一媪留，为具饮食，如事髃盗。怿归，闭栅三日，复往，自携具就媪馔，而以余遗媪。媪以为真盗，乃稍就，与语及髃盗。媪曰：「彼闻桑殿直来，皆遁去。近闻闭营不出，知其不足畏，今皆还矣，某在某处。」怿又三日往，厚遗之，遂以实告曰：「我桑殿直也，为我察其实，勿泄。」后三日，复来，于是媪尽得居处之实以告。怿明日部分军士，尽擒诸盗。其尤强梁者，怿自驰马取之。还京师，枢密吏求银，为致合门祗候，怿不应。吏匿其功状，止免短使而已。
　　乙未，省德州安陵县。
　　丙申，御崇政殿录系囚。
　　己亥，诏尝任二府而为知州者，辟通判、幕职官一员，大两省以上知天雄成德军、益州泰州，并许辟通判一员，其永兴军、河南府、延杭广梓州通判，并令审官院选差人。
　　赐天雄军金堤、澶州横陇埽役卒缗钱。
　　庚子，太常礼院言：「王者建庙祏之严，合昭穆之缀。祖一而已，始受命也。宗无豫数，待有德也。由宗而下，等谓之疏戚【二○】，以为迭毁之制。后世虽有显扬褒大，犹不得与祖宗并列，所以一统乎尊古之道也【二一】。皇帝陛下躬孝治，发德音，永惟三后之盛烈，际天接地，而推奉之礼，有所未称【二二】，明发悼惧，图维厥衷，使有司稽旧章，开髃议，摅懿铄，阐孙谋，将检合灵心，垂荣无极，非浅学之臣所能及已。窃以太祖皇帝诞受宝命，付畀四海，铺敦燮伐，潜黜不端，夷泽、潞之畔，兼淮海之昧，东焚□舆，右困蜀垒，湘、楚、闽、禺，请吏入朝。当此之时，天下之人，去大残，蒙更生，此万世之业也。太宗皇帝提神略，席下武，龚行天讨，底定太原，由是谨九刑之辟【二三】，艺四方之贡，信赏类能，重食劝分【二四】，官无烦苛，人无恫怨。又引搢绅诸儒，讲道兴学，炳然与三代同风矣。真宗皇帝干粹日昭【二五】，执竞维烈，重威抚和，休宁北方，顺斗布度，先天作圣，遂考夏谚，绍虞巡，秘牒岱宗，育谷冀壤【二六】，翕受瑞福，普浸黎元，肖翘跂行，罔有不宁，百度已备，眷授明辟。洪惟一祖二宗之烈，历选坟诰，未有高焉者也。昔成汤为商之祖，太甲、太戊、武丁实号三宗。后稷为周之祖，文王、武王庸建二祧。高帝为汉之祖，孝武特崇二庙【二七】。皆子孙世世奉承不绝。我太祖经纶草昧，遂有天下，功宜为帝者祖，太宗勤劳制作，真宗财成治定，德宜为帝者宗【二八】，三庙并万世不迁，宣布天下，以示后世。至于升侑上帝，裒对先谟，本之周道，克厌典礼。昔太宗亲郊【二九】，奉宣祖、太祖配，真宗肇祀，奉太祖、太宗配。今二宗同跻不祧之位，则礼无异等，伏请自今以太祖为定配，二宗为迭配。称情适事，理实无嫌。其将来皇帝亲祀，且请以三圣皆侑【三○】，上显对越之盛，次申遹追之感，圣人之能事，髃臣之大愿。此后迭配，还如前议。昔唐高宗之上封也，以太武皇帝，文皇帝配昊天。明皇之封也，以高祖配天，睿宗配地。开元之着礼也，以高祖配方丘，太宗配神州。此二宗迭配之前比。垂拱、开元之间，高祖、太宗、高宗同配昊天。真宗登介丘，降社首，并以太祖、太宗崇配天地。此三圣皆侑之明准。其岁时常祀，则至日圜丘、仲夏皇地祇配以太祖，孟春祈谷、夏雩祀、冬祭神州配以太宗，孟春感生帝配以宣祖，季秋大飨配以真宗，伏请皆如礼便。」中书门下言：「伏以礼之为大，则必以宗祏居先，德之所尊，则不随昭穆而毁，此有国之丕律，而飨亲之通义。是以严父配天，实因心之本，惟圣飨帝，乃至孝之宗，非夫睿哲聪明【三一】，曷能举百王之阙逸。恭惟陛下膺神明之器，冯积厚之基，明发孝思，周咨旧史，仍俾丞疑之列，重详今古之变。若是则七世之庙，咸一德而可观，三后在天，虽百代而不毁。至于配侑之则，并申寅奉之崇，远以袭商、周之仪，近以沿汉、唐之制，广矣，大矣，无得而名，真百王之盛举也。请如礼官所议，付外施行。」诏恭依。要见当时礼官姓名。今宋祁集有此奏议，与实录同，必祁主此也。
　　癸卯，诏大两省以上，自今满四年与改官，其有殿罚者增一年。又诏常参官毋得辄上章及诣中书妄求选任，令御史台纠劾之。
　　又诏：「施州义军，如闻多雇人代戍，既不时教阅，复私加役使。其令监司察视，违者以私役防兵论。」
　　甲辰，赐博州修金堤役卒缗钱。
　　戊申，以大暑，降天下囚罪一等，杖以下释之。诸路令转运使、提点刑狱，开封府界遣殿中侍御史里行高若讷、萧定基疏决之。定基，庐陵人也。
　　丁未，东头供奉官、合门祗候、知桂州田丙【三二】言，得宜、融、柳州同巡检麦仲舒报，宜州管下镇宁州蛮莫陵等七百余人内寇，遣西京作坊使郭志高、东头供奉官合门祗候梁绍熙捕讨之。
　　庚戌，诏知广州兼广东路钤辖，知桂州兼广西路钤辖，及权增置东路驻泊都监一员，西路钤辖一员。时高、窦、雷、化四州蛮獠寇边，去朝廷远，事不可申覆，故令广、桂知州兼钤辖，以便宜从事也。
　　开封主簿乐诰，宰相王曾外孙也。或讽同提点府界符惟忠使荐之，惟忠不从，曰：「诰无善状，安可以势使我！」既而诰果以赃败。是月壬辰，惟忠除府界提点，因附此事。惟忠传又称□奎为长垣尉，惟忠厚遇之，奎白府共荐之。按奎传未尝历长垣尉，或恐传略之，今亦不取。
　　六月癸丑朔，诏澶州输梢芟授官者免本户徭役，物故者勿免，其迁至七品，自如旧制。
　　丁巳，诏幕职、州县官初任未成考者，毋得奏举。先是，侍御史知杂事郭劝，言睦州团练推官柳三变释褐到官，才踰月，未有善状，而知州吕蔚遽荐之，鴜私之也，故降是诏。
　　广西提刑司又言，高、窦妖獠陈友明等寇海上，遣左侍禁合门祗候侍其洙、右侍禁朱光浚讨捕之。
　　辛酉，以亲郊，并侑三圣及真宗为不迁之主，遣官告于太庙。
　　左司谏姚仲孙言：「伏闻议者欲改制雅乐，俾协纯音，谓旧律太高，裁之就下，以高形下，人固知之。然或制之未得其精，损之必差其度。臣鴜不知其得于何道，而辄变更，闻其所为，率多诡异。至如炼白石以为磬【三三】，范中金以作钟，又欲以三辰、五灵、二十四孝为乐器之饰【三四】，臣虽愚昧，窃有所疑。自祖宗以来，考正大乐，荐之郊庙，垂八十年。洪惟先朝备行盛礼，燔柴岱岳，瘗玉汾脽，振前王久坠之风，举历代难行之典，蒇事之际，斯乐具陈，用以格明神，昭景贶，先儒审议，曾靡间言。若一旦轻用新规，全黜旧制，臣窃以为不可。望特诏罢之，止用旧乐。」时，帝既许照制器【三五】，业已为之，且欲究其术之是非，故仲孙之章卒不下有司焉。仲孙上言，据会要，乃六月九日，今附见辛酉。
　　癸亥，诏诸路走马承受公事毋得受州郡馈遗，违者以赃论。寻有诏，若馈遗饮食者，听受之。
　　先是，太常钟磬每十六枚为一虡，而四清声相承不击。乙丑，李照言：「十二律声已备，余四清声乃郑、卫之乐，请于编县止留十二中声，去四清声，则哀思邪僻之声无由而起也。」冯元等驳之曰：「前圣制乐，取法非一，故有十三管之和，十九管之巢，三十六簧之竽，二十五弦之瑟，十三弦之筝，九弦七弦之琴，十六枚之钟磬，各自取义【三六】，宁有一之于律吕【三七】，专为十二之数也？且钟磬八音之首，丝竹以下，受而为均，故圣人尤所用心焉。春秋号乐，总言金奏，诗颂称美，实依磬声，此二器非可轻改。今照欲损为十二，不得其法，稽诸古制，臣等以为不可。且圣人既以十二律各配一钟，又设黄钟至夹钟四清声以附正声之次。原其四清之意，鴜为夷则至应钟四宫而设也。夫五音，宫为君，商为臣，角为民，征为事，羽为物。不相凌谓之正，迭相凌谓之慢，百王所不易也。声重大者为尊【三八】，轻清者为卑，卑者不可加于尊，古今之所同也。故列声之尊卑者，事与物不与焉。何则？事为君治，物为君用，不能尊于君故也。惟君臣民三者，则自有上下之分，不得相越，故四清声之设，正为臣民相避，以为尊卑也。今若止用十二钟，旋相考击，至夷则以下四管为宫之时，臣民相越，上下交戾，则凌犯之音作矣，此甚不可者也。其钟磬十六，皆本周、汉诸儒之说，及唐家典法所载，欲损为十二，惟照独见，臣以为且如旧制便。」帝令权用十二枚为一格，且诏曰：「俟有知音者，能考四钟，协调清浊，有司别议以闻。」
　　广西转运司言，儋州获妖獠百余人，其余党方会兵掩捕之。乃诏贼中有能斩首来降者除其罪。仍遣内侍史志聪、张德明分赐讨贼军士、土丁缗钱。
　　丁卯，出内藏紬绢一百万，下三司市籴军储。
　　己巳，以都官员外郎曹修睦为侍御史。修睦，修古弟，用中丞杜衍之荐也。
　　复太常博士、知临江军庞籍为祠部员外郎、福建转运使。
　　罢秦州所造上供弓弩三年。
