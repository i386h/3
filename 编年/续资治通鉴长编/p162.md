<!-- { "loadSidebar": true } -->
　　知节在成都，有讼龙骑卒谋变者，支引千数，知节密捕其党，按实，止诛为魁者七人，余悉不问。自干德平蜀，每岁上供纨绮，动踰万计，籍里民补牙校，部舟运，由嘉陵抵荆渚，沈覆殆半，破产以偿者甚觽，州民患之。知节请择廷臣省吏二十人，凡舟十二艘为一纲【二三】，以二人主之，三岁一代而较其课，自是鲜有败者。承寇乱之后，戢兵抚俗，甚着威惠。然嫉恶太过，兵民有犯，多徙配它境，人颇怨惧。朝议务安远俗，恐知节不睰蜀人之情，以其素有武干，故移守西边，仍手诏谕以委属之意。
　　荆湖北路转运使王挺与夔州路转运使丁谓同规度蛮洞事，互相违戾，朝议从谓之请。先是，殿中侍御史任中正按盛梁狱，梁坐窜流。既而有与梁善者不喜也，时中正判三司凭由司，于是命中正出使，代挺西路。
　　旧制，士庶家僮仆有犯，或私黥其面。上以今之僮使本佣雇良民，癸酉，诏有盗主财者，五贯以上，杖脊、黥面、配牢城，十贯以上奏裁，而勿得私黥□之。（禁私□面，实录在后月。今从本志。）
　　先是，潘啰支屡请王师助击贼。时议以西凉去渭州限河路远，不可预约师期。于是啰支复遣使铎论来贡，且言六谷聚兵，愿会王师讨继迁，仍请授次首领兀佐等七人官。上曰：「继迁常在地巾三山之东，每来寇边，及官军出，则已遁去。使六谷部族近塞捍御，与官军合势，亦国家之利。苟以为难，必不敢复有陈请，将失其欢心矣。」乃诏兀佐等七人并授怀化郎将，所请会兵，如至乌白池、盐州以来，即为进师。
　　甲戌，给西凉州印，从知州、侍禁丁惟清所请也。
　　乙亥，参知政事王钦若上言：「桂州通判、太常博士王佑之，近丁母忧，纔踰月【二四】，连进五状，请除广南西路商税分配河北补填，没纳私下罗锦，权罢上供金银，述荆南课额逋亏，言陕西递铺请受。凡兹陈露，皆匪机宜，殊忘哀戚之容，苟怀进动之意。陛下方施孝治，以厚民风，望加黜责，以勖有位。」诏削佑之三任【二五】，配隶郴州，仍令御史台牓朝堂告谕。
　　丙子，契丹入寇，定州行营都部署王超遣使召镇州桑赞、高阳关周莹各以所部军来援。超先发步兵千五百人逆战于望都县，翌日，至县南六里，与敌遇，杀戮甚觽。副部署、殿前都虞候、云州观察使王继忠常以契遇深厚，思戮力自暛，与敌战康村，自日昳至乙夜，敌势稍却。迟明复战，敌悉觽攻东偏【二六】，出阵后焚绝粮道。继忠率麾下跃马驰赴，素衒仪服，敌识之，围数十重，士皆重创。殊死战，且战且行，旁西山而北，至白城，陷于敌。超等即引兵还定州，遣使入奏。
　　辛巳，上始闻继忠败，诏发河东广锐兵一万五千，由土门趋镇、定以援之，赐望都战伤军士缗帛。
　　左卫上将军、信国公玄佑，孝恪敏悟，上所钟爱。及被病，司天言月犯前星庶子星，上忧之，屡设斋醮祈禳。是日，卒，纔九岁，追封周王，谥悼献。后十五日，王子生两月者亦不育，上乃取宗室子养之宫中。（周王既薨，真宗取宗室子养之宫中。范镇云当考。）
　　成都阙守，朝议难其人，上以工部侍郎、知永兴军府张咏前在蜀为政明肃，勤于安集，远民便之。甲申，加咏刑部侍郎、充枢密直学士、知益州。民闻咏再至，皆鼓舞自庆。
　　戊子，河西内属勒厥麻等三族请以兵千人、马三百备征讨，诏岚州抚谕之。
　　己丑，广南西路转运使冯连言，交州民四百余户来投钦州，至海岸，即准诏慰谕，遣还本道。
　　诏文武官以孙侄为子求荫叔者坐之，仍许诸色人告。
　　先是，邓州观察使、判并州钱若水被病。会有机事，当至府州，若水将力疾以往。上闻，亟止之，遣中使领太医往视。俄小瘳，遂羸瘵，上手诏谕使勉近药物，且曰：「岂止朝望所属，抑亦慰母氏之心也。」
　　五月庚寅朔，召钱若水归京师，命兵马钤辖李允正权知州事。
　　诏在京官物可备二年者勿收市【二七】，以息劳扰。仍命吏部侍郎陈恕裁其数。
　　河东转运副使郑文宝上言管内广锐兵万余，难得资粮，请徙置近南诸州，又欲令强壮户市马以备征役。诏中书、枢密院参议。李沆等以为广锐皆州兵，本州岛置营，必虑安土重迁，徙之即致纷扰；又强壮散处村落，无所拘辖，勒其市马，亦恐非便。上复令文宝条对，文宝固执前奏，且言土人久留，恐或生事。上曰：「前令团并军伍，改创营壁，欲其互移本贯。行之已久，而文宝确陈其利。」因命钱若水详度以闻。若水所对，与沆等同，遂罢之。
　　辛卯，定州部署王超言契丹出境。先是，诏高阳关部署周莹率全军寨于宁边军。及莹至，则虏已退。莹即还屯所。上曰：「莹为大将，何不持重少留，使虏无以窥测乎？」
　　时王超兼总北面三路兵，诸将皆受节度。莹独贻超书，言本路甲马，非诏旨不可兴发。超虑报以公牒，则失辑睦之义，因表上其事。上嘉超忧边思职，手札褒谕之。
　　癸巳，诏权停贡举。
　　甲午，遣使安抚河北。
　　荆湖北路转运使王贽言：「近溪洞田，先以蛮人侵扰，禁其垦植。今边境安静，民复耕莳，已遣官检括置籍，请令依旧输租。」诏蠲常赋之半。贽，华阳人也。
　　乙未，以吏部郎中、兼侍御史知杂事田锡为左谏议大夫，太常博士刘综为工部员外郎、兼侍御史知杂事。仍遣中使谕锡曰：「第安心著述，必无差出，欲升殿者听先奏。」寻又命锡兼史馆修撰。
　　综尝言：「天下州郡长吏，审官皆据资例而授，未为得人。自今西川、荆湖、两浙、福建、广南知州，或地居津要，或户口繁庶之处，望亲加选任。其执政旧臣及给、舍以上知州处，亦择通判。又京朝官当任远官者，率以父母未葬为名，妄为规免。请自今如父母实未经葬者，许请告营办。审官投状，并明言父母已葬，即许依例考课。敢诈妄及违者，并罢其官。」从之。
　　丙申，罢雄州榷场。时敌数入寇，或言谍者以互市为名，公行侦伺，故罢之。
　　先是，吕蒙正暴中风眩，上即临问【二八】，赐白金五十两。既逾浃旬，疾未愈，蒙正表求罢相，诏不许。
　　上以王继忠实战死，丁酉，赠继忠大同节度使、兼侍中。录其子怀节为崇仪使，怀敏为崇仪副使，怀德为内殿崇班，怀政为供奉官。又赠定州路承受、殿直尹能为如京使，望都县监押、殿直李勋为供备库使，县尉□让为太子中舍，余死事者第追赠焉。
　　唐龙镇上言，镇有贸易于府州者，为州人邀杀，尽夺赀畜。庚子，诏府州自今许令唐龙镇民互市，常加存抚。
　　环州白马族与李继迁拒斗，族帐屡徙，乏食。丙午，诏以禾粟赐之。又徙洪德寨内属蕃部于宁州界。
　　刑部侍郎魏庠，坐丝知河南州断狱失入，责授卫尉卿。
　　西面部署司言李继迁与其子阿克伊聚兵浦洛河，声言入寇。命诸路严斥堠，整军旅，如寇至镇戎军，则环、庆出兵，深入以挠其势，至洪德寨，则环、庆出兵亦如之。（会要在八月，今从实录。）
　　壬子，录望都战没将士子孙，仍厚赐其家。
　　环州虎翼军士魏琼等四人，前为李继迁所掠，至是遁归，且言：「继迁在灵州东三十里东关镇，树栅居之，所部人骑约三万。去岁伤旱，禾麦不登，又引河水溉田，功毕而防决。凡执役者，有小过则系头投于河，令人就下流接视，蕃人则援以出，汉人则否。银、夏州民衣食稍丰者，并西徙。蕃落数年荐饥，道殣相望，下多咨怨。」诏赐琼等袍带、缗钱，第补小校、队长。
　　望都失利，上语近臣曰：「用兵固有胜败，然此战颇闻有临阵公然不护主帅，引觽先遁者。今未能偃兵，若不推穷，将何以惩后！苟尽置于法，人必怀惧，当治其情理难恕者三二十人，或得中道。」乃命宫苑使刘承珪、供备库副使李允则驰驿按问。上曰：「承珪峻急，允则和易，朕欲其□猛相济耳。」
　　癸丑，霸州防御使、镇州副部署李福坐削籍流封州，拱圣都指挥使王升【二九】，嘊杖配隶琼州。因降诏戒励诸路将帅。
　　甲寅，度支使、陕西制置使、右谏议大夫梁鼎，坐改作非便，诏书切责，罢守本官。从张咏等议，解盐复许商贩如旧。
　　吕蒙正再表求罢，诏不允，命李沆谕旨。翼日，蒙正复上书，优诏止之，遣内侍张景宗赍手札劳问，及以名药、上尊酒赐焉。
　　乙卯，邠宁环庆部署言：「准诏，筑大落门干川寨毕功，赐名肃远。
　　知广州凌策献海外诸蕃地理图。
　　京城疫，分遣内臣赐药。
　　自望都之失利也，上日访御戎之策。或言杨嗣、杨延朗久戍边，练武事，遂询以谋略。而所上不适机要，因命两府会议，各以状闻。或请合镇、定、高阳三路兵据冲要【三○】，或请令三路分兵扞御，或请以镇、定两路兵陈于定州之北，又徙高阳兵于宁边军，仍别设奇兵于顺安军控扼，发强壮备城【三一】，弥缝其阙。上总览而裁定之。
　　六月己未朔，御便殿，内出阵图示辅臣，曰：「今敌势未辑，尤须防遏。屯兵虽多，必择精锐先据要害以制之。凡镇、定、高阳三路兵悉会定州，夹唐河为大阵。量寇远近，出军树栅。寇来坚守勿逐，俟信宿寇疲，则鸣鼓挑战，勿离队伍，令先锋策先锋，诱逼大阵，则以骑卒居中，步卒环之，短兵接战，亦勿离队，伍贵持重，而敌骑无以驰突也。又分兵出三路，以六千骑屯威虏军，魏能、白守素、（守素，开封人。）张锐领之；（张锐，未见。）五千骑屯保州，杨延朗、张延禧、李怀岊（李怀岊，神佑子。）领之；五千骑屯北平寨，田敏、张凝、石延福（延福，未见。）领之，以当敌锋。始至，勿与斗，待其气衰，背城诱战，使其奔命不暇。若敌南越保州，与大军遇，则令威虏之师与延朗会，使其腹背受敌，乘便掩杀。若敌不攻定州，纵轶南侵，则复会北平田敏，合势入北界邀其辎重，令雄霸、破虏以来互为应援【三二】。又命孙全照、王德钧、（德钧，未见。）裴自荣（自荣，未见。）领兵八千屯宁边军，李重贵、赵守伦、张继旻（继旻，未见。）领兵五千屯邢州，扼东西路，敌将遁，则令定州大军与三路骑兵会击之。又令石普统兵万人于莫州，卢文寿、（文寿，未见。）王守俊（守俊，附王继忠传。）监之。俟敌北去，则西趋顺安军袭击，断其西山之路。如河冰已合，贼由东路，则命刘用、刘汉凝、（汉凝，祥符人，平父也。）田思明（思明，未见。）领兵五千会石普、孙全照犄角攻之。自余重兵，悉屯天雄，命石保吉领之，以张军势。朕虽画此成谋，以授将帅，尚恐有所未便，卿等审观可否，更共商搉。」
