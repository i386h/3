<!-- { "loadSidebar": true } -->
　　七曰求谏诤。先帝设谏官、御史，以司君上之过，纠臣下之罪。陛下增其员数，甚盛德也。然不务规正【三一】，专为伺察，掎摭纤微之衅，讦扬幽昧之私，取悦闻听，弥缝非职。上之所宜言，不献其可；上之所过作，不替其否。夫明四目，达四聪，所以广视听于天下，黈纩充耳，冕而前旒，不欲窥人之私如是，岂诤臣皆非其人，所以咨询之义未当也。
　　八曰延讲诵。王者必延学古之士，以备顾访，及于宴间。先帝时得邢昺、杜镐、孙奭、冯元，犹有正议闻于上，明节着于朝。汉家宰相，精通一经，天下大事，据之以决。夫帝王治经，与品庶异，不独玩空文，占古语也，天下无事，右文之治于是在；天下有事，经武之图于是出。沈滞僻老、孤陋鄙生，使之坐乡塾、训民士者，非帝王经意也。今方外小有事，臣等不复进见二年矣，苟不足奉大问、发大对，虽屏斥之，无足惜者；以为先王之遗籍，古人之陈篇，可以讲无事之朝，不足赞有为之世，臣愚以为过矣。
　　九曰革贡举。汉有贤良方正、孝弟力田、敦朴茂异，既举而升诸朝，然后考以古学，询之世务，本行试言，得人为盛。今欲先策论以近古，后诗赋以救弊，而华伪滋久，淆滥者觽，文或代作，言或预储，不若还乡举里选，复庠序升黜，以教育而察纠之也。
　　十曰久官政。顷年守吏，烦于数易，虽有共治之志，莫之或暇，上多苟且，下鲜畏忌。屡变而启浮伪，数徙而无根据；浮伪生则易淆乱，根据浅则轻动摇，官不及事，民不安教，欲物俗归厚，难矣。
　　十一曰谨财用。兵兴以来，招募尤广，县官所养，浮□者觽，皆不业之徒【三二】，无所教之法，可战之士，十无二三。诸路本城，复非战卒，虚设班行，亦数十万。仰费公廪，坐殚国财，文武官吏，增倍前朝，此永久之斁也。臣以为不在于厚招收，在于简费用而已。
　　十二曰不遗年。古者七十致仕，非告之使休也，臣请老于下，君加惠于上，进退以礼，其来有旧。若老悖人无善可师，贪得居位，自可推择，归之田里，未闻一切降诏，为百官之制，既弃其人，复官其子，子或不教，而使从政，以为私惠，非理之得者也。
　　十三曰容诽谤。近者无名人为诽谤者明旨购捕，此诚厚大臣之义，然臣以为宜但勿惑而已。尧、舜在上，设诽谤之木。传有士传言庶人谤【三三】、风听胪言于市、谤议于市朝受下赏，皆盛世之所为也。
　　十四曰除忌讳。古之人君不讳所恶，唐德宗中才之主，逊于畿甸，一诏罪己，天下知其中兴。近者诏书之下，先自称美；其有灾咎，又为文饰，士民识者，岂无观笑？陛下帝迹多绪，未尽省阅，代言之臣，非皆求媚，习使然尔。去春侍于迩英，陛下谓太宗似好名者，此尚实德、简虚名之至。既议名之华【三四】，当务道之实，五帝、三王之名至于今者，有其实故也。
　　十五曰慎出令【三五】。每下诏命，或有驳议，朝行夕改，迁流莫已，怯懦者图身福而请留中，浅薄者扬主失而使闻外，皆为臣之敝也。书曰：「慎乃出令【三六】，令出惟行。」必先求诸正道，考之古法，既有所下，莫之能改。苟有狂夫妄议，虽重诛之可也；若利不补害，正人尽言，何惮改哉？
　　因献劝讲箴。至是，复命讲读经史。
　　录达州巡检、左班殿直颜吉子庶几为三班奉职，以吉与蛮贼战死也。
　　丁巳，开封府推官、殿中丞张庚为荆湖南路体量安抚兼提举捉贼，庚既受命，乃求为御史，坐降知虢州。
　　范仲淹言：「臣窃见审官、三班院并铨曹，自祖宗以来，条贯极多，逐旋冲改，久不删定。主判臣僚，卒难详悉，官员使臣，莫知涯涘，故司属高下，颇害至公。欲乞特降指挥，选差臣僚，就审官、三班院并铨曹，取索前后条例，与主判官员，同共看详，重行删定，画一闻奏。付中书、枢密院，参酌进呈。别降敕命，各令编成例策施行。」诏天章阁侍讲曾公亮删定审官、三班院、流内铨条贯。又至和二年十一月。
　　注　　释
　　【一】乞圣慈差官根勘逐一且与辩明此句范文正公集奏议卷下再奏辩滕宗谅张亢作「乞圣慈差官勘逐具与辩明」。
　　【二】为有前项条贯「项」原作「顷」，据宋撮要本、阁本及同上范文正公集改。
　　【三】其三曰「其」字原脱，据同上范文正公集及长编纪事本末卷三五荆王元俨补。
　　【四】止两次而迁官赐恩已数重「而」字原脱，据欧阳文忠公文集卷一○四论张子奭恩赏太频札子补。
　　【五】后行祠部为名曹「名」原作「各」，据宋本、宋撮要本、阁本及同上欧阳文忠公文集改。
　　【六】合作知县而作签判「作」字原脱，据同上欧阳文忠公文集补。
　　【七】鞋斜谷阁本作「实实谷」，宋史卷二五五王凯传作「鞋邪谷」。
　　【八】牯囵川阁本作「牡牯川」，同上宋史作「杜囵川」。
　　【九】欲不取败得乎「得」字原脱，据宋本、宋撮要本、阁本补。
　　【一○】其承平长宁安南等寨「安南」，宋本、宋撮要本作「南安」。
　　【一一】今只以解盐半价约之「解」原作「斛」，据宋本、宋撮要本、阁本改。
　　【一二】尽食西界所贩青盐「青盐」二字原脱，据宋本、宋撮要本补。
　　【一三】当臣建议之际「建」原作「谏」，据宋本、宋撮要本及欧阳文忠公文集卷一○四论乞与元昊约不攻唃畼啰札子改。
　　【一四】且攻此数族此五字原脱，据同上书补。
　　【一五】左班殿直杨能为东头供奉官「官」原作「宫」，据宋本、宋撮要本、阁本改。
　　【一六】无由行事「由」原作「中」，据宋本、宋撮要本及欧阳文忠公文集卷一○二论体量官吏酷虐札子改。
　　【一七】古人于作事之初「古」原作「后」，据宋本、宋撮要本、阁本及欧阳文忠公文集卷一○一再论陈洎等札子改。
　　【一八】受诏半年「半」原作「三」，据宋本、宋撮要本及同上欧阳文忠公文集改。
　　【一九】范仲淹宣抚河东「抚」原作「府」，据阁本及宋史卷三一四范仲淹传改。
　　【二○】领思恩都亳二县「都亳」，阁本同，宋本、宋撮要本、活字本、太平治迹统类卷九仁宗平欧希范、长编纪事本末卷四九广蛮区希范内寇作「都毫」，太平寰宇记卷一六八、元丰九域志卷一○作「都亮」。
　　【二一】又以区丕续为宰相「区丕续」，宋会要蕃夷五之八三、同上长编纪事本末同，宋本、宋撮要本、阁本、宋史卷四九五蛮夷传均作「区丕绩」。
　　【二二】自今磨勘转运使提点刑狱朝臣更不限举主人数宋会要职官一一之一四此句作「自今磨勘发运、转运、提刑朝臣更不限举主人数」。
　　【二三】又间以馈遗游士故人「故人」二字原脱，据宋本、宋撮要本、阁本补。
　　【二四】台官执坚奏劾宗谅不已「执」原作「报」，据宋本、宋撮要本、阁本及长编纪事本末卷四○梁坚等劾滕宗谅改。
　　【二五】只此一端「端」原作「时」，据欧阳文忠公文集卷九七论罢郑戬四路都部署札子及续资治通鉴卷四六改。
　　【二六】使戬一一处分合宜「分」原作「公」，据宋本、宋撮要本、阁本及同上欧阳文忠公文集改。
　　【二七】反不得节制四路「得」字原脱，据宋本及同上欧阳文忠公文集补。
　　【二八】其出如风雨「雨」原作「云」，据宋本、宋撮要本、阁本改。
　　【二九】徒取矢道齐发战胜之格「矢道」原作「天道」，据同上诸本改。
　　【三○】滨塞数千里「塞」原作「寨」，据同上诸本改。
　　【三一】然不务规正「然」字原脱，据同上诸本补。
　　【三二】皆不业之徒「业」原作「弃」，据同上诸本改。
　　【三三】传有士传言庶人谤「有」原作「曰」，据同上诸本改。
　　【三四】既议名之华「议」，同上书作「讥」。
　　【三五】慎出令「慎」原作「谨」，系避宋孝宗讳，现据宋史卷二四九赵师民传回改。
　　【三六】慎乃出令「慎」原作「谨」，系避宋孝宗讳，现据尚书周书回改。
续资治通鉴长编
卷一百四十七
卷一百四十七
　　起讫时间 起仁宗庆历四年三月尽其月
　　卷　　名 续资治通鉴长编卷一百四十七
　　帝　　号 宋仁宗
　　年　　号 庆历四年（甲申，1044）
　　全　　文
　　三月乙丑，以殿中侍御史会稽王丝为荆湖南路体量安抚、提举捉贼，代张庚也。
　　谏官欧阳修言：「臣伏见近出内库金帛，赐陕西以救饥民。风闻江、淮以南，今春大旱，至有井泉枯竭、牛畜瘴死、鸡犬不存之处，九农失业，民庶嗷嗷，然未闻朝廷有所存□。陛下至仁至圣，忧民爱物之心，靡所不致，但患远方疾苦，未达天聪，苟有所闻，必须留意。下民疾苦，臣职当言。昨江、淮之间，去年王伦蹂践之后，人户不安生业，伦贼纔灭，疮痍未复，而继以飞蝗，自秋至春，三时亢旱。今东作已动，而雨泽未沾，此月不雨，则终岁无望。加又近年以来，省司屡于南方敛率钱货，而转运使等多方刻剥，以贡羡余。江、淮之民，上被天灾，下苦盗贼，内应省司之重敛，外遭转运之诛求，比于他方，被苦尤甚。今若不加存□，将来继以凶荒，则饥民之与疲怨者相呼而起，其患害不比王伦等偶然狂叛之贼也。臣谓民怨已久，民疲可哀，因其困时，宜速施惠，不惟消弭盗贼之患，兼可以悦其疲怨之心。伏望圣慈特遣一二使臣，分诣江、淮名山，祈祷雨泽，仍下转运司并州县，各令具逐处亢旱次第奏闻，及一面多方擘画，赈济穷民，无至失时以生后患。」
　　丙寅，遣内侍诣两浙、江、淮祠庙祈雨。
　　丁卯，金部员外郎、天章阁侍讲杨安国为直龙图阁，赐三品服；宗正丞、崇文院检讨、崇政殿说书赵师民为天章阁侍讲，赐五品服。初，上谓辅臣曰：「安国、师民久侍经筵，其行义淳质，乃先朝崔尊度之比。」因以曪擢之。
