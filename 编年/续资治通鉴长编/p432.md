<!-- { "loadSidebar": true } -->
　　癸亥，弼与茂实再以二事往，于是吕夷简传帝旨，令弼草答契丹书并誓书，凡为国书二，誓书三。议婚则无金帛。若契丹能令夏国复纳款，则岁增金帛二十万，否则十万。弼奏于誓书内创增三事：一，两界塘淀毋得开展；二，各不得无故添屯兵马；三，不得停留逃亡诸色人。弼因请录副以行。中使夜赍誓书五函并副，追及弼于武强，授之。弼行至乐寿，自念所增三事皆与契丹前约，万一书词异同，则敌必疑，乃密启副封观之，果如弼所料，即奏疏待报。又遣其属前陵州团练推官宋城蔡挺诣中书白执政。上欲知敌中事，亟召挺问，挺时有父丧，听服衫帽对便殿，此据蔡挺传增入。乃诏弼三事但可口陈。弼知此谋必执政欲变己所与北朝初议者【一九】，乃以礼物属茂实，疾驰至京师，日欲晡，叩合门求对。合门吏拘以旧制，当先进名，对仍翌日。弼责之，遂急奏，得入见，曰：「执政固为此，欲致臣于死，臣死不足惜，奈国事何？」上急召吕夷简等问之，夷简从容曰：「此误尔，当改正。」弼语益侵夷简，晏殊言夷简决不肯为此，真恐误尔。弼怒曰：「殊奸邪，党夷简以欺陛下。」遂诏王拱辰易书。其夕，弼宿学士院，明日乃行。
　　乙丑，枢密院奏乞分屯澶州军马于曹、濮等州就粮，从之。朔历
　　诏京师朝官以病乞寻医者，须一年方听朝参。
　　己巳，以泉州民邵保为下班殿侍、三班差使、监南剑州昌顺县酒税。保本海商，尝至占城国，见军贼鄂邻，归而言之，及朝廷命使臣赍诏赴占城，保与俱往，获邻等还，故录之。
　　庚午，诏大宗正司：「自今皇亲婚姻具依律令外，若父母亲姊妹及父母之亲姑为妯娌【二○】，或相与为妇姑行，而尊卑差互者，不得为婚姻。其服纪疏远而房分不同祖者，并许通嫁娶，仍不系夫之长少，各□本族之尊卑，又所与系亲之家【二一】，若见任文武、升朝官，虽三代不尽食禄，但非工商伎术及恶逆之族，有朝臣委保者，听之。」初，大宗正司言：「今宗族蕃盛，多于勋旧之门迭为婚姻，其服纪尊卑虽于礼律无嫌，而终为有司所拘，至诸宫院，难以求亲。」下太常礼院议，而降是诏。
　　八月壬申朔，皇第六女卒，母御侍杨氏也，生才六日。
　　诏河南府、孟郑滑陈许颍蔡邓唐隋等州发常平仓粟以赈贫民。
　　丁丑，御崇政殿，策试才识兼茂明于体用科。殿中丞钱明逸，所对策入第四等次【二二】，以为太常博士、通判庐州。明逸，易子也。
　　戊寅，策试武举人。
　　辛巳，知大名府、尚书左丞程琳加资政殿学士。
　　壬午，资政殿大学士、吏部侍郎李若谷为太子少傅致仕。
　　乙酉，诏河北诸路州军，自修城籍强壮、刺义勇，颇妨农时，应见役去处，并令放免。朔历。
　　戊子，出内藏库缗钱十万修北京行宫。时任中师奏行宫大抵摧圯，请更新之。上令创修寝殿及角楼，余皆完补而已，其自京至德清军行宫、馆驿、廨署，亦量加葺治。
　　刑部检法官杨中正言，在京命官、使臣、本司吏人犯杖罪已下，听决罚，从之。
　　庚寅，赐陕西缘边戍卒缗钱。
　　壬辰，以兵部员外郎、兼侍御史知杂事程戡为契丹国母生辰使，西上合门副使张得一副之；太常丞、直集贤院张方平为国主生辰使，东头供奉官、合门祗候刘舜臣副之；兵部员外郎、集贤校理、判三司开拆司杨伟为国母正旦使，礼宾副使王仁旭副之；盐铁判官、兵部员外郎方偕为国主正旦使，礼宾副使王易副之。伟，亿从弟也，尝通判单州，会巡检部卒合州卒二百余人谋杀巡检使，入鼓角门，州将不敢出。伟挺身往问曰：「若属何苦而反【二三】？」咸曰【二四】：「将有诉于州，非反也。」伟曰：「持兵来，非反而何？若属皆有父母妻子，以一朝忿而欲鱼肉之乎？」悉令投兵坐，籍首恶十余人斩之。伟事，据本传当在明道间，今附于此。仁旭，显孙。
　　诏：河北秋稼丰稔，宜令三司计度收籴。此据朔历。
　　己亥，命侍御史仲简、崇仪副使王整为京东路体量安抚，兼催捉盗贼。
　　权御史中丞贾昌朝言，臣僚起居失仪，请依唐例参列为八节，分十六事，从之。
　　九月辛丑朔，太常博士孙甫为秘阁校理，枢密副使杜衍所荐也。甫，阳翟人，衍守京兆，辟知府司录事，吏职纤末皆倚办。甫曰：「待我如此，可以去矣。」衍闻之，不复以小事属甫。衍与语，必引经以对，言天下贤俊，历评其才性所长。衍曰：「吾辟属官，得益友。」尝监益州交子务，转运使以伪造交子多犯法，废不用。甫曰：「交子可以伪造，铁钱可以私铸，有犯私铸，钱可废乎？但严治之，不当以小害废大利【二五】。」交子卒不废。甫与秘书丞杨孜并为校理，孜事无所见，今不书。
　　诏幕职州县官，旧制须三考以上许应制举，自今勿拘。
　　癸卯，环庆路部署司言西界伪团练使马都来降，诏除右班殿直。此据实录，五月庚午谱罗来降，实录乃无之，疑马都即谱罗，当考之。
　　乙巳，诏：「河东本城兵士系教阅者，并升为禁军。其招收一十七指挥，列无敌之下，保州威边之上。内定州并军城寨四指挥以隶定州路，顺安军一指挥隶真定府路，保州、广信安肃军六指挥隶沿边巡检司，霸州、信安军指挥隶高阳关路【二六】。
　　初，命宰臣吕夷简判枢密院事，既宣制，黄雾四塞，风霾终日，朝论甚喧。参知政事王举正言二府体均，判名太重，不可不避也。右正言田况复以为言，夷简亦不敢当。黄雾、风霾，据御史台记。
　　丙午，夷简改兼枢密使。
　　辛亥，录砀山尉董祺子中孚为砀山县尉，仍免持服，中立补郊社斋郎，以祺捕盗斗死也。
　　壬子，置福建、广南东西路诸州教阅澄海军各两指挥。
　　乙卯，以陕西缘边制置青白盐使、秘书丞蒋偕为北作坊副使，环庆路都监范仲淹、庞籍荐之也。
　　赐秦州小洛门采造务役卒缗钱。
　　己未，赐陕西缘边就粮禁军缗钱。
　　癸亥，秦凤路管勾机宜文字、太子中允冯诰换崇仪副使，为本路都监。
　　陕西转运司言近添就粮兵士七万人，粮赐几三百万缗，乞加详议。诏三司擘画以闻。知谏院张方平言：「臣近因减省，见边戍供输之劳、天下物力之困，今虽峻行裁节，精为鸠集，若会所得，冀充诸费，是犹益之以畎浍，泄之以尾闾，量入为出，非所以持久者也。伏请选择近臣，令奉明诏，分使诸道，就诸边臣，与之深议所以丰财啬用、守备经远之计，内外相应，本末同体，庶几乎功利之可举。即如缘边骑兵，计畜一骑，可以赡卒五人。西戎出善马，地形险隘，我骑诚不得与较走集也。多留军马，既不足用，徒索刍粟。今方北备契丹，乃是用骑之地，乞以陕西新团士兵【二七】，多换马军东归，一以省关中之挽输，一以备河北之战守。」张方平奏附见，初不与此相关也。
　　富弼、张茂实以八月乙未至契丹清泉淀金□馆，持国书二、誓书三，以语馆伴耶律仁先、刘六符，仁先、六符问所以然者，弼曰：「姻事合则以姻事盟，能令夏国复归款，则岁入金帛增二十万，否则十万，国书所以有二，誓书所以有三也。」翌日，引弼等见契丹国主，太弟宗元子梁王洪基侍，萧孝思孝穆、马保忠、杜防分立帐外【二八】。国主曰：「姻事使南朝骨肉暌离，或公主与梁王不相悦，则将奈何？固不若岁增金帛，但无名尔，须于誓书中加一『献』字乃可。」弼曰：「『献』字乃下奉上之辞，非可施于敌国。况南朝为兄，岂有兄献于弟乎？」国主曰：「南朝以厚币遗我，是惧我也，『献』字何惜？」弼曰：「南朝皇帝守祖宗之土宇，继先皇之盟好，故致币帛以代干戈，盖惜生灵也，岂惧北朝哉？今陛下忽发此言，正欲弃绝旧好，以必不可冀相要尔，则南朝亦何暇顾生灵哉？」国主曰：「改为『纳』字如何？」弼曰：「亦不可。」国主曰：「誓书何在？取二十万者来。」弼既与之，国主曰：「必与寡人加一『纳』字，卿无固执，恐败乃主事。我若拥兵南下，岂不祸乃国乎？」弼曰：「陛下用兵，能保其必胜否？」国主曰：「不能。」弼曰：「胜未可必，安知其不败邪？」国主曰：「南朝既以厚币与我，『纳』字何惜，况古有之。」弼曰：「自古惟唐高祖借兵于突厥，故臣事之。当时所遗，或称『献』、『纳』，亦不可知。其后颉利为太宗所擒，岂复更有此理【二九】？」国主默然，见弼词色俱厉，度不可夺，曰：「我自遣使与南朝皇帝议之，若南朝许我，卿将何如？」弼曰：「若南朝许陛下，请陛下与南朝书【三○】，具言臣等于此妄有争执，请加之罪，臣等不敢辞。」国主曰：「此乃卿等忠孝为国之事，岂可罪乎！」弼退而与刘六符言，指帐前高山曰：「此尚可踰，若欲『献』、『纳』二字，则如天不可得而升也。使臣颈可断，此议决不敢诺。」于是敌留所许岁增金帛二十万誓书，复遣耶律仁先、刘六符赍其国誓书以来，仍求「纳」字，二十万誓书盖明着令夏国纳款事。国主不悦，欲令弼改之，弼不可，敌亦卒不肯报其事于誓书，但于国书中□述耳。
　　是月乙巳，弼等还至雄州，诏即以弼为接伴使【三一】，有朝廷合先知者急置以闻。弼奏曰：「彼求『献』、『纳』二字【三二】，臣既以死拒之，敌气折矣，可勿复许。」然朝廷竟从晏殊议，许称「纳」字，弼不预也。
　　乙丑，契丹枢密副使保大节度使耶律仁先、枢密使礼部侍郎同修国史刘六符入见，其誓书曰：
　　维重熙十一年，岁次壬午，八月壬申朔，二十九日庚子，弟大契丹皇帝谨致书于兄大宋皇帝阙下：来书云：谨按景德元年十二月七日，章圣皇帝与昭圣皇帝誓曰：「共遵成约，虔守欢盟，以风土之仪物，备军旅之费用，每岁以绢二十万匹、银一十万两，更不差使臣专往北朝，只令三司差人般送至雄州交割。沿边州军各守疆界，两地人户不得交侵，或有盗贼逋逃，彼此勿令停匿。至于陇亩稼穑，南北勿纵骚扰。所有两朝城池，并各依旧存守，淘壕完葺，一切如常，即不得创筑城隍，开决河道。誓书之外，一无所求，各务协心，庶同悠久。自此保安黎庶，谨守封疆，质于天地神祇，告于宗庙社稷，子孙共守，传之无穷，有渝此盟，不克享国，昭昭天鉴，当共殛之【三三】。」昭圣皇帝复答云：「孤虽不才，敢遵此约。谨当告于天地，誓之子孙，神明具知。呜呼！此盟可改，后嗣何述！」
