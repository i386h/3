<!-- { "loadSidebar": true } -->
　　中书舍人曾肇言于中书省曰：「检会元佑二年十一月顾临、谢卿材、王孝先、唐义问、陈佑之、张景先同共议讲河事，称：『王令图、张问相度开河，取水孙村口还复故道处，打量得流分尺寸，取引不过，委是难以还复故道。』至十二月，景先却奏：『诸人献陈文字，莫如张问之说，利害已尽。臣伏读问之语，至于再三，以谓方今论河，不出于此，淆乱之言，可以折衷。朝廷不议还河则已，若议还河，须自北京以上，滑州以下，仍须先自孙村口而下，浚治旧河横堤。臣更不敢张皇，上烦朝廷添差兵夫、物料，只乞各用本埽人兵、物料及合得年例春夫、客军变料应副，且渐为回河之计。』朝廷采景先及王孝先等之言，自京东移景先于河北，命同王孝先提举修河。兴役一年，论者纷然，朝廷以为疑，乃召景先等赴阙，使之条陈利害。景先与孝先、俞瑾同状称：『除第四铺外【一】，更无可复故道去处，仍须先治旧堤故道，豫作枝梧，乞更展一年，所贵期限稍□，易为应办。』既而景先自画两说：一言故道复还之义，未易可已；一言便议闭塞北流，未知所以为利，决知所以为害。及朝廷画六事使之条对，复与孝先等别议，且言：『限以二岁之中，与大河角力，窃谓未能详尽。』按：景先初谓开孙村口难复故道，寻却奏『张问之说，利害已尽』；初乞展限一年，寻却奏『二岁之中，未能详尽』。前后反复，左右依违，当官论事，岂容若此！今王孝先自都水使者罢知濮州，俞瑾自监丞罢为莫州通判，而景先不失为监司，仍在三路。罪同罚异，恐无以示天下。若谓景先不专主回河之议，与孝先等不同，何缘景先同为提举，兴役一年，曾无异议？及朝廷诘问，乃持两端，意在免责，观望怀奸，尤为可罪。使为监司者皆效景先用心，朝廷何所赖乎？伏望取景先前后所陈，更加考究，便见反复依违观望之状，重行降黜，以正典刑。」
　　诏：「应进士不兼试诗赋人，许依旧法取，应于本经外增治一经，增试一场，论语、孟子分两场试。合格人将解额与兼试诗赋人各解五分，令礼部立法以闻。」（十八日，礼部建请，政目乃先此段。）
　　诏罢明堂五使及大礼前奏告郊庙等执政官加赐，从三省、枢密院请也。
　　己酉，诏大食麻啰拔国贡使加立特授保顺郎将。
　　辛亥，荆湖南路安抚、钤辖谢麟言，临口寨将官成赟、雷瑜等六人御蛮寇有功。诏各升一资，余减二年磨勘、给赐有差。
　　壬子，诏陕西、河东经略司修葺并边将下及城寨器甲。
　　先是，朝散郎、知汉阳军吴处厚言：
　　伏见朝廷牵复知邓州蔡确观文殿学士，此则朝廷念旧推恩，无负于确矣。然确昨谪安州，不自循省，包蓄怨心，实有负于朝廷，而朝廷不知也。故在安州时，作夏中登车盖亭绝句十篇，内五篇皆涉讥讪，而二篇讥讪尤甚，上及君亲，非所宜言，实大不恭。臣以食君之禄，义切于己，虽不在言责之地，忠愤所激，须至冒昧万死，仰□天听。缘其诗皆有微意，确欲使读者不知，臣谨一一笺释，使义理明白。内五篇不涉讥讪，亦一例写录连粘投进，所贵知臣言之不妄。
　　其诗云：「公事无多客亦稀，朱衣小吏不须随。溪潭直上虚亭里，卧展柴桑处士诗。」「一川佳景簄帘外，四面凉风曲槛头。绿野平流来远棹，青天白雨起灵湫。」右以上二篇，别无讥谤。「静中自足胜炎蒸，入眼兼无俗物憎。何处机心惊白鸟，谁人怒剑逐青蝇？」右此一篇，只是讥刺执政，即不谤及君亲。「纸屏、石枕、竹方黙，手倦抛书午梦长。睡起莞然成独笑，数声渔唱在沧浪。」右此一篇，称莞然独笑，亦含微意。况今朝政清明，上下和乐，即不知蔡确独笑为何事。「西山髣□见松筠，日日来看色转新。闻说桃花岩石畔，读书曾有谪僊人。」右此一篇，亦别无讥谤。「风摇熟果时闻落，雨折幽花亦自香。叶底出巢黄口闹，波间逐伴小鱼忙。」右此一篇，只是讥刺昨来言事者，及朝廷近日擢用臣僚【二】，亦不曾谤及君亲。
　　「矫矫名臣郝甑山，忠言直节上元间。钓台芜没知何处？叹息思公俯碧湾。」右此一篇，讥谤朝廷【三】，情理切害，臣今笺释之。按：唐郝处俊封甑山公，上元初，曾仕高宗。时高宗多疾，欲逊位武后，处俊谏曰：「天子治阳道，后治阴德，然帝与后犹日之与月、阴之与阳，各有所主，不相夺也。若失其序，上谪见于天，下降灾于人。昔魏文帝着令，不许皇后临朝，今陛下奈何欲身传位天后乎？天下者，高祖、太宗之天下，非陛下之天下，正应谨守宗庙，传之子孙，不宜持国与人，以丧厥家。」由是事沮。臣窃以太皇太后垂帘听政，尽用仁宗朝章献明肃皇太后故事【四】，而主上奉事太母，莫非尽极孝道，太母保圣躬，莫非尽极慈爱，不似前朝荒乱之政。而蔡确谪守安州，便怀怨恨，公肆讥谤，形于篇什。处今之世，思古之人，不思于它，而思处俊，此其意何也？借曰处俊安陆人，故思之，然安陆图经更有古迹可思，而独思处俊，又寻访处俊钓台，再三叹息，此其情可见也。臣尝读诗邶风绿衣【五】，卫庄姜嫉州吁之母上僭，其卒章曰：「我思古人，实获我心。」释者谓此思古之圣人制礼者，使妻妾贵贱有序，故得我之心也。今确之思处俊，微意如此。
　　「溪中曾有划船士，溪上今无佩犊人。病守翛然唯坐啸，白鸥红鹤伴闲身。」右此一篇，亦无讥谤。「未结茅庐向翠微，且持杯酒对清辉。水趋梦泽悠悠过，云抱西山冉冉飞。」右此一篇，亦无讥谤。「喧豗六月浩无津，行见沙洲束两滨。如带溪流何足道，沉沉沧海会扬尘。」右此一篇，称「沉沉沧海会扬尘」，言海会有扬尘时，人寿几何，尤非佳语。处厚又奏：「昨为蔡确安州诗讥讪朝廷，上及君亲，遂有状缴奏。窃虑确妄有分析，称所思郝处俊不为此事，臣今以旧唐书考之：处俊所进谏者数事，或有在咸亨初，或有在咸亨间，或在上元初，唯进谏此事，乃在上元三年，即上元间也。故确诗云『忠言直节上元间』，则正思此也。又最后一篇云：『喧豗六月浩无津，行见沙洲束两滨。』今闻得安州城下有涢河【六】，每六七月大雨，即河水暴涨，若无津涯；不数日晴明，即涸而成洲，故确因此托意，言此小河之涨溢能得几时，沧海会有扬尘时。又『沧海扬尘』，事出葛洪神僊传，此乃时运之大变，寻常诗中多不敢即使，不知确在迁谪中，因观涢河暴涨暴涸，吟诗托意如何？」
　　翼日，（据王岩叟所记，□处厚以四月五日缴奏确诗，□安诗以六日上疏。）右司谏□安诗【七】上疏论确讥讪。后二日，进呈安诗疏，太皇太后宣谕：「安诗论确谤讪，却不见确文字。」勘会得□处厚缴奏，乃是通封，只作常程，便降付尚书省，令再进入要看。遂同后疏进入，寻复降出。时左谏议大夫梁焘、右正言刘安世各已两上疏。（据王岩叟所记，安世及焘自七日后各上两疏，今并附此。焘疏年月日、安世疏月日仍存之。王巩随手杂录云：「初，□处厚笺蔡持正诗进于朝，邸官已全本报之，凡进入三日，而寂无闻。执政因奏事，禀于帘前，宣仁云：『甚诗？未尝见也。』执政云：『已进入，未降出。』帘中云：『待取看。』至午间，遣中使语执政曰：『已降出矣。』三省皆云不曾承领，上下疑之。明日，乃在章奏房【八】，与通封常程文字共为一复，盖初进入亦通封。明日进呈，殊不怒，但云：『执政自商量。』既而处厚复有疏，执政请送蔡确分析。谏官□安诗【九】、刘安世论列，而分析未上闻。会梁焘自潞州召为谏议大夫，至京日，北过河阳，邢恕极论蔡确有策立勋，社稷臣也。谏官以恕之言论之，日益切。宣仁始怒焉，泣谕执政曰：『当时谁曾有异议【一○】，官家岂不记得？但问太妃。』遂促蔡相谪命。」巩所录与王岩叟稍不同，今但从岩叟。若梁焘言邢恕称蔡确有社稷功，则具之五月二十八日丁酉【一一】。）
　　焘言：「臣风闻□处厚缴进蔡确诗十首，其间怨望之语，臣子所不忍闻者。伏乞圣慈指挥，付外施行。」贴黄：「士民愤疾，清议沸腾，一日之间，传满都下，不敬不道，自有典刑。」又言：「臣近以蔡确怨望，见于诗章，包藏祸心，合党诞妄，上欲离间两宫，下欲破灭忠义，清议沸腾，中外骇惧，以为确不道不敬，罪状明白，朝廷不当有疑而犹豫未断。缘确党与之人牵连中外，恐有专以私匿为心，出力救解，阴启邪说，眩惑聪明。其说若行，则君威不振，国法遂废矣。臣不胜激切纳忠之至，伏望睿慈早赐指挥，付有司施行。」贴黄：「吴处厚孤寒小官，不畏大奸，独以君臣大义，纳忠朝廷，是能不亏臣子之节。窃恐党人反谓处厚险薄，而以为罪，如此，则是朋奸罔上。伏望圣慈深察其言，以辨邪正。」
　　焘又别状言：「臣伏以事系君亲，臣子有不能自已；义干社稷，人主有不得自私。伏见蔡确以前宰相，怨望谤讟，词意切害，臣会奏乞早正其罪，事有未尽，合更论列。臣闻当时先帝登遐，大臣力请太皇同听政，太皇再三辞避，曰：『妇人岂能了天下事？况官家聪明，大臣辅佐，自可为治，何必垂帘也？』当时大臣以章献明肃故事奏陈，乞为社稷计，暂同听政。皇帝自谓幼年，未历军国之务，愿太皇太后上体国家，同治天下。太皇累拒不得辞。当时，确备位宰相，亲见本末，岂不知垂帘临朝，非太皇本意，盖以保护皇帝圣躬为切，又以安定大业为虑，事不得已，乃从权宜。今确乃思慕处俊，自见其意，以谓太皇不当临朝听政，作为流言，惑乱髃听，阴怀奸宄，动摇人心，以为异日诬诞之基。其为悖逆，无甚于此。虽欲示太皇之仁德，深恐损皇帝之圣孝，天下之人，所宜共弃，朝廷之士，不可并立，此臣所谓『臣子不能自已』者也。大臣者，同国休戚，以安社稷，福生民，措当世长久为心者也。身虽在外，乃心无不在王室。蔡确身为大臣，弟硕之罪，确既不能救正，反故纵之。圣慈特□其刑，不能省躬自责，乃以责降为恨，而轻绝事君之义，有幸沧海扬尘之志。两宫何负于确，而确忍为此言？其包藏岂易窥测？夫为人臣幸国家之变，以逞其忿，而不顾四海生灵之患，其为悖逆，无甚于此。陛下所当尊隆太皇之慈爱，行天下之公议，谨用祖宗之法，快慰臣民之心，此臣所谓『人主有不得自私』者也。伏望圣慈以其事下有司，议正其罪，以尊主威，以严国典，为今日戒，为后日训，不胜激切忠愤之至！」
