<!-- { "loadSidebar": true } -->
　　癸巳，以及第进士徐铎为大理评事，签书越州判官王任为漖州判官，陈师锡为昭庆军节度掌书记。任，成都；师锡，建州人也。
　　诏安南道招讨司、荆湖广南宣抚使司，令随军转运司官多赍金帛随军，遇有降附州峒，即优价博籴粮草。
　　甲午，熙河走马承受长孙良臣乞给钱帛，及时博籴夏麦。
　　中书户房言：「近提举市易司已发物货十五万缗，为熙河市易本钱，今欲令市易司增五万缗，以十万输熙河，十万令在京市易司入中本路粮草。」从之。
　　乙未，同天节以辽国母之丧，辍上寿，髃臣及辽使诣合门拜表称贺。
　　丁酉，诏：「春铨试中，稍优二人与堂除差遣；中等二十一人，京官与先次差遣，选人不依名次注官；下等五十人与注官换官者，准此。」
　　诏：「右千牛卫将军叔谆贷死，免除名，夺一官勒停。」坐杖杀直兵也。
　　夔州路转运副使董钺【六】乞于施、黔二州募义军千人赴安南。从之，仍令人给路费钱十千，以盐折之。可并二月十六日。
　　诏：「丁忧人枢密直学士孙永，朕藩邸旧臣，家贫族觽，今又罢俸，可特给月俸添支。」
　　诏：「闻交贼多遣奸人侦事于二广，令宣抚司指挥将官，所至审察教阅，无听人纵观，免窥觇击敌进退之法。」
　　诏河东、河北、陕西等路奏举武举，并须土著人。
　　戊戌，勾当三班院、右谏议大夫程师孟为给事中、集贤院修撰。以知广州代还推恩也。
　　诏广济河依旧行运，复置京北排岸司官。天圣六年七月，熙宁七年十月，八年十二月，可考。
　　荆湖等路察访蒲宗孟言：「湖北路保甲，无一县稍遵条诏，应排保甲村趰，并以大保、都保，止于逐村编排，更不通入别村，全不依元降指挥，其监司违法官乞施行。」诏编排保甲不当职官并提举官并上簿。
　　成都府、利州路钤辖司言，已遣挠州都监王庆、蜀州都监孙青等率兵讨茂州蕃贼。诏钤辖司体量入寇因依以闻。茂州旧领羁縻九州岛，皆蕃部也，蕃自推一人为州将，常在茂州受处分。茂州旧无城，惟植鹿角，蕃以昏夜入州，剽掠民家六畜。及入茂州，辄取货于民家，遣州将往赎之，与之讲和而誓，习以为常，民甚苦之。及李琪知茂州，民投牒请筑城绕民居，凡八百余步，琪请于朝，上是琪议，下都钤辖司相度。会琪罢去，琪奏在八年七月二十二日。大理寺丞范百常代之，百常谓城可筑，蔡延庆以闻，诏令筑之。既而蕃部髃诉于百常，称城基侵我地，乞罢筑。百常不许，诉者不已，百常以梃驱出。三月己卯始兴工，而静州将杨文绪结连蕃部，以叛觽数百奄至。茂州兵才二百人，百常帅以捍击，蕃觽死者数人，遂散去。百常迁民入牙城。明日，蕃数千觽四面大至，悉焚鹿角及民庐舍，引梯冲攻牙城，矢石如雨，百常乘城拒守。后五日，其酋长二人为櫑木所毙，觽乃退。既而屡来攻城，皆不克，然游骑犹绕四山，城中人不敢出。茂州南有鸡宗关，路通永康军；北有陇东，路通挠州，皆为蕃所据。百常募人间道诣成都，及书木牌数百投江中，告急求援，于是延庆遣将分路以讨之。熊本云云，附此月二十六日王庆等败时。
　　庚子，大理评事、同提举秦凤等路常平事马瑊为太子中舍、权发遣江南西路转运判官。王韶言瑊捃拾熙河官吏，故徙之。八年十二月九日，王韶言瑊捃拾熙河官吏，瑊徙江西或由此，五月十四日王安石云云可证据也。
　　壬寅，上批：「宗室女前洞真宫道士赵道深，昨以罪降送瑶华宫，近经赦，已许依旧。其兄随州团练使克淑本缘道深致罪，尚挂吏议，当展年磨勘，宜特与除落。」先是，道深私祷宫官及赂吏，求与克淑相见，故皆得罪，至是原之。
　　宣徽使王拱辰言：「乞凡仪制，视签书枢密院裁定。」诏令合门详定取旨。已而合门请宣徽使、侍殿直、中书、密院合班问圣体及非次庆贺，并预乞修为令，从之。
　　同判都水监刘璯兼都大提举、制置淮南运河，知都水监丞耿琬兼同提举。
　　癸卯，诏广南陈亡及陷贼士卒居民为交贼破荡杀戮，见存人户，令广西转运、安抚司同具户口数及议所以赈恤之以闻。
　　都水监丞司言：「相度于许村港连接鱼肋河筑堤，委是利便，见已兴修。」
　　甲辰，令官告院给空名国子博士、殿中丞、卫尉寺丞、大理评事、内殿崇班、供备库副使告身各九十二道付安南，以招降赏功。
　　诏：「闻交趾频出省地，揭牓逼胁溪峒之民令归附，其有迫近外界无从逃避者，令宣抚司差使臣密谕首领，如大军未至，势力不加，但外从贼党，阴为间牒，既可以保全老幼，亦足为官军内应，候招讨一行至彼，共力破贼，朝廷爵赏，必不吝惜。」据六月三日附日录六月八日事，则且令溪峒附贼，乃温杲之谋也，当考。四月十九日可并考【七】。
　　宣抚司【八】言：「已发经略司右第一将兵邕州驻札，以备缓急。」诏：「邕州城垒未完，粮道未备，今正霖雨鞕瘴之时，贼若再来，一将军马或未能当，即更致堕贼奸计，令宣抚司再审度指挥。」
　　丙午，户部副使、度支郎中王克臣为辽国母祭奠使，西上合门副使张山甫副之；太常丞、集贤校理蒲宗孟为辽国母吊慰使，西上合门副使王渊副之。
　　屯田员外郎、知彭州吕陶言：「交趾寇广西，若外结南诏为党，深可忧虑，乞黎、雅、戎、泸、施、黔等州皆预为之防。又乞广招土军，藩镇三千，防御、团练州三千，余皆千人，精训练以备吐蕃。成都路每一州或一县，有钱数万缗，米粮万斛，年年滋息，不可胜计。州有城有兵，深藏固守，县既无城垒，又少兵屯，万一盗贼乘而取之，其何以御？今欲皆为之城，乞委转运、提举司会逐县钱谷，支一年外，余悉归之州郡，倍增弓手，每万户置百人，以防盗贼。今若招土兵数未足，则莫若多募弓手，阅习既久，籍而为卒，彼亦愿从。况月募之直，人不过四千，比之养兵，费亦相称。」诏：「所言常平钱谷归州郡，令司农寺详议，修入一路常平敕，余不行。」其后，诏诸边远及荒僻县、镇、城、寨常平钱，委提举司除留给散外，余悉送州。
　　广南西路转运使李平一言：「安南宣抚司牒臣随行饷军，乞下湖南、广东发平底船千只，雇水手运载钱谷，及乞先发兵控扼太平、永平寨，所贵运粮无虞。」从之，其发兵令经略司相度施行。
　　诏省永兴军掌机宜官。先是，知永兴军罗拯奏乞范育充职，而上以永兴内地，既无边事，又军马不多，故有是诏。时育已从郭逵辟为安南道掌机宜官，至潭州奏论交趾事势，略曰：「朝廷宜讲所以轻治缓救之策【九】，制胜于万全，不当为重且急之谋。」又曰：「治大以重，虽无事不可缓者，西北守边是也。救缓以轻，虽有警不可急者，征讨安南是也。」遂辞疾归。御集九年四月二十一日，永兴军路安抚使罗拯奏辟殿中丞薛昌朝充本路安抚都总管司机宜文字，昌朝已差充安南道都总管司机宜文字，患未得安，难为远去，欲乞降指挥充本路掌机宜文字。御批：「永兴军系近里，既无边事，又军马不多，机宜官可减罢，更不差人。」据御集则薛昌朝实先差充安南机宜，非范育也。而实录乃以薛昌朝为范育，昌朝墓表育所作，载昌朝先从郭逵辟，掌永兴机宜相机事，曾公亮、□中复又从逵辟于太原，以葬告归。逵南征，又辟掌机宜，昌朝病不能赴，后乃从李承之于鄜延，初不载昌朝为罗拯所辟。而育集又有到潭州论安南用兵状，行次长沙，辞疾北归。是则实录亦必非误，或郭逵俱辟昌朝及育，但昌朝不行，育既行又归耳。御集与实录皆当不误，今两存之。旧录云中书奏罢之，盖昌朝及育皆为王安石所恶故也，今但存诏语。
　　诏赐通远军钱万缗，令回易收息，以助公使。
　　又诏福建转运、常平司于年计及役剩等钱内支拨筑泉州外城。
　　丁未，体量成都府等路茶场利害刘佐言：「商人贩解盐入川买茶至陕西，获利甚厚，欲依商人例，岁以盐十万席易茶六万马□犬，约用本钱二百一万缗，比商贾取利皆酌中之数，禁商人私贩。」从之。仍以佐提举成都府、利州、秦凤、熙河等路茶场，兼熙河路市易司，寻又以佐兼提举买马。兼买马乃二十五日事，今并书。
　　戊申，都提举熙河路买马司言：「监牧司阙乏，见欠市易司钱物，而市易司欲俟还足方肯应副买马，递相推倚，实误博马日用。欲乞马价尽用茶货折之，若马客愿贴钱就整请茶者亦听，候所贴见钱数多，即许与茶兼支，庶几公私两便。其年额博马茶货，乞令茶场相度合用数支拨与四场【一○】，候数足，然后以剩数拨与转运司籴买粮草。」从之。仍指挥以川路应付京西绸绢纲内所截留充本路买马十万匹支费，尽拨与熙河路添助买马，如川路阙钱买马，却令支成都府路坊场剩钱添助。
　　资政殿学士、知渭州冯京知成都府，龙图阁直学士、知成都府蔡延庆知渭州。先是，延庆一日三奏茂州蕃部千数把截官路，已三遣将官分领人兵讨杀。诏以延庆奏陈措置前后，已似惶扰，中书、枢密院宜同议可与不可倚仗了此边事，无或转致乖错，别生巨患。故以京代之，仍兼成都府、利州路安抚使。
　　罢比部员外郎汲逢提举熙河路蕃部，依旧同提举成都府、利州、秦凤、熙河等路茶场。
　　中书言：「川路买马既少且弱，兼据诸路官司言，榷茶、修路等事，于边计蛮情皆不便，欲罢提举买马官，其累降买马、榷茶指挥更不行。」从之。八年正月十二日余延庆云云，八月一日诏云云。
　　知成都府蔡延庆言：「乞发陕西兵五千援茂州，候兵马集，欲自将以往，令转运使摄府事。」诏：「朝廷已遣将部兵策应，令延庆务在持重，毋得轻出。」是日，诏梓州路发兵千五百人赴成都。此据御集。
　　鄜延路经略司言，西人侵耕绥德城生地。诏：「绥德城本以界堠与西人分定疆至，今所耕地既在本界堠之外，自不合争，仍具因何有两不耕生地以闻。」五月十五日可参考。
　　己酉，复导江县为永康军，以武臣为军使，兼知县事，仍属彭州。以上批「永康军正控西山六州军隘口，昨据张商英奏请废为导江县，若非军官实不足弹压，可令复旧」故也。
　　诏：「应朝省寺监遣官出外安抚、体量、察访及勾当公事等，如有措置乖方及违法等，所在监司、州郡长吏并密具以闻，如有隐庇别致发露，量事轻重取旨。」
　　措置熙河财利孙迥乞移通远军市易务于秦州，罢秦州、通远军、永宁寨【一一】市易三外场，熙河、通远三茶场，可省官吏五十余人。诏刘佐相度以闻。
