<!-- { "loadSidebar": true } -->
　　起讫时间 起真宗咸平四年十一月尽是年闰十二月
　　卷　　名 续资治通鉴长编卷五十
　　帝　　号 宋真宗
　　年　　号 咸平四年（辛丑，1001）
　　全　　文
　　十一月壬申，知阶州窦玭献白鹰，诏还之。
　　诏诸司非言要切事，无得升殿，当取旨者具状以闻。时诸司事无巨细，悉升殿取旨，上以为臣僚自有职分，不当如是。会秘书丞孙冕上章极论其不可，故降是诏。
　　上谓侍臣曰：「昔汉武事边，逞一时之志，不顾中国疲敝，诚不足慕。然讫孝宣世，天下无事，四夷请吏，亦其余威之所及也。」
　　丙子，王显遣寄班夏守赟驰骑入奏：「前军与契丹战，大破之，戮二万余人，获其伪署大王、统军、铁林、相公等十五人首级并甲马甚觽，余皆奔北，号恸满野。」（按张斌长城口之捷，乃十月十六日甲寅，其二十三日辛酉，斌奏始到，其二十五日癸亥，何承矩又奏侦得契丹自威虏军为王师所败，杀伪署大王、统军二人，蕃军仅二万人，余觽号恸于野。按此即长城口之捷也。其十一月九日丙子，王显又奏十月十六日前军与契丹战，大破之，戮二万余人，获其伪署大王、统军、铁林、相公等一十五人首级，得伪印二，以「羽林军」为文，收甲马甚觽，首领遁去。按显称十月十六日，其日则甲寅也。所称前军，则张斌实前阵钤辖。所称杀戮二万人，又与何承矩所奏数同，伪署大王、统军名号亦同。但显奏称获十五人首级，承矩止二，人数特异，承矩得于传闻，或未详尽，理无足怪。独疑张斌先巳奏捷，而王显又别奏，且月日太辽缓，当时必有故，惜乎史不能载耳。是役也，王显全师实屯中山，未尝出，显奏十月十六日之捷，亦专指前军。据本传，显又上表待罪，此可见破敌者非显全师，明矣。契丹传既于十月载长城口之捷，又于十一月载王显等全师至，大破敌，恐缘捷奏两上，故误分为两事，今不取。）
　　先是，保州团练使杨嗣、莫州团练使杨延朗、西上合门使李继宣、入内副都知秦翰，并为前阵、前锋钤辖，分屯静戎、威虏军，及是，会师于威虏。延朗、嗣轻骑先赴羊山，继宣与翰分左右队，各整所部，翰全军亦往。继宣留壁齐罗，止以二骑继进，至则延朗、嗣适为敌所乘，继宣即召齐罗之觽，与翰军合势大战，敌走上羊山，继宣逐之，环山麓至其阴，继宣马中矢毙，凡三易乘，进至牟山谷，大破之。延朗、嗣初顿齐罗，既而退保威虏，继宣独与敌角，薄暮始至威虏。（按此则张斌既捷于长城口，继宣等又捷于羊山，王显所奏，岂专指此乎？然亦与张斌同日，此可疑也，故附见显捷奏后，更徐考之。杨延朗传以羊山之捷为三年冬，则其误审矣，辩载四月初。）
　　戊寅，宰相率百官称贺。（捷奏以初九日到，髃臣后两日乃称贺，当由旬假，故稍迟一日耳。）
　　上与宰相议威虏功状，吕蒙正曰：「昨日止前阵与前锋血战而退。始陛下庙算防秋，于前阵之后，排先锋策先锋，乃布大阵，犄角而进。苟边臣侦候无差，遵守成算，则王师克敌，必倍往古。属大阵犹在中山，前阵先锋巳至威虏，秦翰等闻寇在西山，勇于先登，率兵而出，遇戎首偕来，杀戮虽多，然违陛下本旨。臣等觽议，望未行赏典。」上曰：「见寇不俟大阵，前驱陷敌，亦可赏也。」诏北面阵亡军士，官为收瘗，仍厚□其家。
　　王显上言：「先奉诏令于近边布阵，及应援北平控扼之路，无何，敌骑已越亭障，今前阵虽有□捷，恐未赎违诏之罪。」上虑显忧惧，即降手札慰銟之。
　　己卯，秘书丞、直史馆孙冕上言：「茶盐之制，利害相须，若令江南、荆湖通商卖盐【一】，缘边折中粮草，在京纳金银钱帛，则公私皆便，为利实多。今若便施行，即南中州军且令官卖。商人既已入中，候其换交引，往亭场，川路修遐，风波阻滞，计须二年以上方到江、潭。未到间，则官卖盐课已倍获利，及其坌集，稍侵官卖之额，然以增补亏，于官无损。况三路官卖，旧额止百三十万贯，臣计在北所入已多，在南所亏至少，旧额钱数必至增盈。其淮南禁盐，有长江之限，但严切警巡，明立赏丝，则官卖盐课，必不亏悬。设使淮南因江南、荆湖通商之后【二】，官吏怠慢，或至年额稍亏，则国家以折中粮草赡得边兵，以中纳金银实之官库，且免和雇车乘，差扰民户，冒涉□□礏寒，经历遐远。借如荆湖运钱万贯，淮南运米千石，以地里斤龏送至穷边【三】，则官费民劳，何啻数倍。」
　　又言：「臣所上通商放盐，为公私之利者有十，而横生疑沮者有三。」诏吏部侍郎陈恕等议其事。恕等上议曰：「江、湖之地，素来官自卖盐，禁绝私商，良亦有以。盖由近□海之地，息犯禁之人，官得缗钱，颇资经费。且江、湖之壤，租赋之中，谷帛虽多，钱刀盖寡，每岁买茶入榷，市铜铸钱，准粮斛以益运输，平金银以充贡入。乃至京师便易，南土支还，赡用之名，实藉盐钱以助，居常广费，犹或间阙。今若悉许通商，则必顿无储拟，未有别钱备用，盐法讵可更张？且变制改图【四】，事非细故。若匪官盐住卖，则又私商不行，即令住卖官盐，立乏一年课额。骮行商算画，必务十全，岂有江、湖官犹卖盐，边塞私肯入粟？假令敢入私物，获请官盐，首初运到江、湖，必须官私竞贸。既而官价高大，私价低平，多粜商盐则官盐不售，并依官价则私价太高。公私两途，矛盾不已，则官利失而私商困矣。骮不住卖而望商人入中矒粟者，未之有也，既入中矒粟而望课利不亏者，亦未之有也。向者淮南通商，亦于边上折中，一岁之内，入数甚微，粮则不及万锺，草则都无一束。近者陕西盐法，亦令纳秸资边，一年之间，数亦无几。全亡实验，但有虚名。江、湖若放通商，淮南亦须撤禁，三处既私商杂扰，两浙必官盐流离，透漏浸淫，禁不可止。乍变易则江、湖为首，终紊乱则淮、浙相兼，大失公储，莫救边备，施于今日，恐未睰宜。」从之。
　　先是，职方员外郎、秘阁校理吴淑上疏，请复古车战之法。辛巳，淑又言：
　　臣以车战之利，自古有之，故卫青、李陵、田豫【五】、马隆及汉光武与敌战，皆用车而胜，近事符彦卿破敌阳城，亦以拒马为行寨，因大风出不意，开拒马、出骑兵掩击之。惟天宝禄山之乱，房管于潼关陈车以战，遂致败绩，盖狭隘之地非用车之所也。夫匈奴所长者骑兵也，必须平远广野，云布雾散，驰逐往来。士卒前无所依，后无所据，故戎骑雷动蹒至，易致退缩，苟非联车以制之，则何以御其奔突哉？故用车战为便。其制，取常用车，接其衡扼，驾以牛，布为方阵，四面皆然，东西鳞次，前后栉比，车上置枪，以刃外向，又垂皮革以防火攻。列士卒于车外，前行持枪楯，后行持弓弩，贼至令兵士上车，每车载四人，皆持弩，车之内数十步间，连六车或四车，上为重楼，施强弩，贼至击鼓为节以射之，敌不能犯，必当散去，乃出骑兵击之，此中国制敌之要术也。
　　夫人平居，犹复谨藩篱，固关键，以备不虞，何骮当强敌之战阵，御突骑之轻剽，而无所蔽护哉？夫人之被甲铠，所以蔽护其身也【六】，而战之用车，亦一阵之铠甲也。夫鳞介之虫，肌肉在内，鳞介在外，所以自蔽，岂可使肌肉居外而鳞介反在内乎？夫用车以战，亦一阵之鳞介也。故可以行止为营阵，贼至则敛兵附车以拒之【七】，贼退则乘胜出兵以击之，用奇掩袭，见可而进。故出则藉此为所归之地，入则以此为所居之宅，故人心有依据，不惧敌骑之陵突也。
　　旧有兵寨，守其险阻，不必增备。狼山以东至于海，不过数百里，皆须防御。然自易、定以东，有界河为阻，未易涉渡。独界河以西，狼山以东，不过百余里，最为要害，戎人所入，常在此矣。臣向曾上书，请于此地筑城以备戎，今城不可卒致，且于其地连车横绝之，列兵守御最便。度百车可占一里，以万车相次，则百里之地结而无隙矣。界河以东，积水之地，冬中冰合，须为之备，亦宜列兵车防守之。
　　又臣以为大河之北，民性劲勇，皆习武技，国家若蠲其租赋，令尽力于耕战，可以灭匈奴矣。河北之民，每为戎人所困者，有土地不暇耕凿，有稼穑不暇收获，杀戮俘虏，其辱已甚，兄弟父子，流离绝域，人人于敌，有不共戴天之仇，但无路自奋耳。今国家若除其户税，使专耕战以自给，藉其防守，假以甲兵，下一制以喻其意云：「戎人残暴甚矣，今使汝执兵守御，自防其家。」则人必感悦，思自为战。如此，则勇气必倍，而强寇可平矣。戍兵既多，则可减官军，西讨继迁，诸道并进，穷其巢穴，可一举而定。则边境以安，天下无事矣。
　　近者北狄折耱，天兵振扬【八】，匈奴必当逃遁，继迁必当沮丧，以此取之，计之上也。若继迁退伏沙漠，穷追不获，游魂假息，犹为后患。臣谓宜通西域之地，以助灵武之势，可以掩其不意，以诛黠寇；宜遣使喻秦陇以西诸戎【九】，结其欢心，令为前驱指导，斯不难矣。夫蕃戎靡不贪慕财贿，国家诚不爱重币珍玩以啖之，爵赏荣耀以诱之，则西戎宜其为用矣。古人云：「以蛮夷伐蛮夷。」计之上者也。宜示之以中国强盛，喻之以中国富厚，待之以至诚，临之以威重【一○】，夷落岂敢不从服哉。其有善水草之地，或开屯田，或置城邑，若汉之置都护，所谓断匈奴之右臂。如此，则灵武不忧匮乏，继迁不足殄灭。抚诸戎而启西夏，以平荡逋寇，此亦帝王之美□。若臣所献车战，但平易之地则可为之，不独北边也。疏奏，上称其博赡，甚嘉纳之。
　　命西上合门使孙全照、太子中舍判盐铁勾院张舒往河北计度公事。（全照，方进子。方进，见建隆二年。）
　　癸未，开封府言民张永清，自济源诣京师市药，至圃田东，有老人付以书，倏忽不见，启视乃得金牌，有「赵为君万年」字。上疑其诈，令询所献之由。永清贫窭，一山叟耳，□无所求，即遣还乡里。
　　甲申，抚水蛮酋蒙顶等六十五人来朝，输兵器百七十事，赐赉有差。
　　丁亥，幸龙图阁，召近臣观太宗御书及古今名画。御崇和殿，阅张去华所著元元论及国田图，谓近臣曰：「经国之道，必以养民务穑为先，朕尝冀边鄙稍宁，兵革粗足【一一】，则可以力行其事，使吾民富庶也。」
　　庚寅，上畋于近郊。
　　癸巳，抚水蛮酋蒙虔玮等来朝，输兵器四百事。
　　甲午，诏西番诸族有能生禽李继迁者，当授节度使，赐银彩茶六万；斩首来献者，授观察使，赐物有差。
