<!-- { "loadSidebar": true } -->
　　辛丑，帝疾增剧，辅臣问起居罢，琦复奏曰：「陛下久不视朝，中外忧惶，宜早立皇太子，以安觽心。」帝颔之，琦请帝亲笔指挥，帝乃书曰：「立大王为皇太子。」琦曰：「必颍王也，烦圣躬更亲书之。」帝又批于后曰：「颍王顼。」琦即召内侍高居简授以御札，命翰林学士草制。学士承旨张方平至榻前礏命，帝凭几出数语，方平不能辨，帝以手指画几，方平因请进笔书所谕，遂进笔，帝书「来日降制，立某为皇太子」十字，所书名不甚明，方平又进笔请之，帝再书「颍王」二字，又书「大大王」三字，方平退而草制。
　　壬寅，立皇子颍王顼为皇太子。帝既用辅臣议立皇太子【三九】，因泫然下泪【四○】。文彦博退谓韩琦曰：「见上颜色否？人生至此，虽父子亦不能无动也。」琦曰：「国事当如此，可奈何！」皇子始闻命，辞于榻前者久之。
　　癸卯，大赦，赐文武官子为父后者勋一转。
　　乙巳，诏以来年正月十九日册皇太子【四一】，翰林学士承旨张方平为礼仪使，翰林学士王珪撰册文，钱明逸书册，知制诰宋敏求书宝。
　　是岁户一千二百九十一万七千二百二十一，丁二千九百九万二千一百八十五。夏秋税二千四十二万一千四百七十石，以灾伤放二百一十万二千七百四十六石。断大辟一千八百三十二人。
　　注　　释
　　【一】徐去其土「其」字原脱，据宋本、宋撮要本补。
　　【二】其余浮冗之文「冗」原作「沉」，据同上二本、阁本及长编纪事本末卷五三编修通鉴改。
　　【三】而令接所进书八卷编集「进」字原脱，据宋撮要本及同上书补。
　　【四】恕筠州人「筠」原作「均」，据范祖禹范太史集卷三八秘书丞刘君墓碣、宋史卷四四四刘恕传改。
　　【五】残人矜才「人」原作「忍」，据宋本、宋撮要本、阁本及宋史全文卷一○上、宋史卷二八四宋庠传改。
　　【六】吾终身弗为也「身」字原脱，据宋本、宋撮要本及同上宋史补。
　　【七】祖宗朝枢府参用武臣「枢府」原作「枢密府」，据宋本、宋撮要本、阁本及宋宰辅编年录卷六删。
　　【八】宋史为二年事「宋」原作「朱」，阁本作「宋」，宋史卷二九○郭逵传系此事于治平二年，因据改。
　　【九】令任还无赃私罪「令」，宋本、宋撮要本、阁本及宋会要选举二八之三均作「今」。
　　【一○】岁举选人充京官者「举」字原脱，据宋本、宋撮要本及同上书补。
　　【一一】与注合入职官「官」字原脱，据同上二本及同上书补。
　　【一二】候次引对选人二百五十人上「人」字原脱，据同上二本补。
　　【一三】八月己亥「己」原作「乙」，按本月癸未朔，不值乙亥。据同上二本、阁本及宋史全文一○上改。
　　【一四】最初刊去姓名此六字，宋本、宋撮要本均作大字单行。
　　【一五】外任者不俟替归「不」原作「以」，据宋本、阁本及长编纪事本末卷五六去冗官、宋会要职官一一之一六改。
　　【一六】欲乞「欲」原作「敬」，据宋本及同上二书改。
　　【一七】欲乞两制亦依京朝官例「例」原作「制」，据宋本及同上二书改。
　　【一八】比于祖宗之制「比」原作「此」，据长编纪事本末卷五六去冗官、宋会要职官一一之一七改。
　　【一九】定员「员」字原脱，据宋本及同上二书补。
　　【二○】大辟皆录问然后斩「斩」，宋本作「断」。
　　【二一】无以示天下「示」原作「法」，据宋本、阁本及宋史卷三三○窦卞传改。
　　【二二】且非祖宗立法禁之意宋本「禁」下有「民」字。
　　【二三】裹银甲□帽以督战「裹」原作「衷」，据太平治迹统类卷一一治平西夏扰边改。
　　【二四】礼部奏名进士「名」原作「召」，据宋本、阁本改。
　　【二五】同签书枢密院事郭逵「事」字原脱，据宋本及宋史全文卷一○上、宋宰辅编年录卷六补。
　　【二六】往重使权「往」原作「任」，据阁本及范太史集卷四○郭逵墓志铭、编年纲目卷一七改。
　　【二七】朕当亲阅可否「亲」字原脱，据宋本补。
　　【二八】清臣子「清」原作「青」，据宋本及宋史卷二九五叶清臣传改。
　　【二九】执政即召试「执政」二字原脱，据宋本补。
　　【三○】体干膺历文武圣孝皇帝「膺」原作「应」，据宋本、阁本及宋史卷一三英宗纪改。
　　【三一】岂可谓之漠然无知「然」下原衍「而」字，据宋本及司马光温国文正司马公文集卷三五请不受尊号札子删。
　　【三二】光炎隆炽「光炎」原作「天灾」，据宋本及同上书改。
　　【三三】以消变咎以延嘉祥宋本及同上书均作「以消复变咎，延致善祥」。
　　【三四】诬罔四海「四海」，宋本及同上书均作「海内」。
　　【三五】终无一人为陛下正言其不可者「其」字原脱，据宋本及同上书补。
　　【三六】苟渝此约「渝」原作「沦」，据宋本、阁本改。
　　【三七】皇太子「太」字原脱，据宋本及长编纪事本末卷五六训导皇子补。
　　【三八】奈何「奈」原作「如」，据宋本及编年纲目卷一七、同上长编纪事本末、宋史全文卷一○上改。
　　【三九】帝既用辅臣议立皇太子「议」字原脱，据宋本及同上长编纪事本末、宋史全文补。
　　【四○】因泫然下泪「因」字原脱，据宋本及同上长编纪事本末补。
　　【四一】皇太子「太」字原脱，据宋本及同上书补。
续资治通鉴长编
卷二百九
卷二百九
　　起讫时间 起英宗治平四年正月尽是年闰三月
　　卷　　名 续资治通鉴长编卷二百九
　　帝　　号 宋英宗
　　年　　号 治平四年（丁未，1067）
　　全　　文
　　春正月庚戌朔，髃臣上尊号册于大庆殿，太尉奉册授合门使转授内常侍，由垂拱殿以进。
　　是日，大风霾。
　　契丹贺正使在馆，故事，赐宴紫宸殿，时上不豫，命宰臣就馆宴之，使者以非故事，不即席。曾公亮责以：「赐宴不赴，是不虔君命也。人主不便，必待亲临，非体国也。」使者乃即席。
　　丁巳，帝崩于福宁殿。神宗即位，时年二十。百官入福宁殿，发哀，听遗制，见上于东楹，皆如嘉佑之仪。惟入垂拱殿后门乃哭，为异。
　　戊午，大赦，除常赦所不原者。案宋史作：「赦天下常赦所不原者。」百官进官一等，优赏诸军，悉如嘉佑故事。惟百官拜赦不舞蹈，舞蹈者，嘉佑之失也。
　　己未，尊皇太后为太皇太后，皇后为皇太后。
　　以宰臣韩琦为山陵使【一】。
　　御史刘庠言：「礼，居丧不饮酒食肉。仁宗之丧，百官及诸军朝晡皆给酒肉，京师羊为之竭。请给百官素食。」礼官以为然，执政不从。此据刘庠墓铭及司马光日记。
　　庚申，髃臣拜表请听政。不允。表三上，乃从之。
　　枢密院召礼官问遗契丹母书当何称，欲自称重侄，称彼为太母。判太常寺李柬之、同判太常寺宋敏求等以为当称侄孙、叔祖母。从之。
　　三司使韩绛、翰林学士承旨张方平奏疏曰：「天下不幸，大行皇帝奄弃。仁宗升遐，及今未满四年，大祸仍臻，内外公私，财费不赡，再颁优赏，府藏虚散。深惟方今至要，莫先财用。财用者，生民之命，为国之本，散之甚易，聚之实难。财用不足，生民无以为命，国非其国也。祖宗平天下，收敛其金帛，纳之内帑诸库，其所以遗后世之业厚矣。自康定、庆历以来，发诸宿藏以助兴发，百年之积，惟存空簿。窃见赦书，其诸军将校赏给已行支散外，至于文武百官，既迁官加职，其诸赐赉，若更循嘉佑近例，窃虑国家财力不堪供给。伏乞检会真宗上仙及仁宗即位旧事施行，此乃先朝体例，非自今日裁损。所有山陵制度，遗诏戒从省约。窃闻永昭陵修奉之时，有司不能恭遵先志，张皇劳扰，费损不赀，供索烦多，半成弃物。乞下三司及经由州县，凡系科率所及路分，当职官吏各据的确数目，明立期会，务在爱惜官私物力，今日月犹赊，足以办集。至于诸色用度非所急者，不以小啬为无益而弗为，不以小费为无伤而不节，深虑经远之计，以底烝民之生。方今之切务，莫先于此矣。臣等被遇先庙，叨处近列，身同国之休戚，目睹民之利病，不敢循默，少裨涓尘。」
　　太子右庶子韩维言：「臣窃闻故事，大行皇帝当有遗留物公赐臣下。臣伏思承平日久，用度无节，以致公私财利匮乏。又国家不幸，四年之内，两遭大故，营造山陵，又支士卒优赏，所费不可胜计。今之府库，比于仁宗晚年，又益朘削，若用嘉佑之例，厚行赐赉，臣恐为损不少。陛下若以为奉承先帝之志，加惠髃臣，不可罢之，则望阅诸府库，取服用玩好物以充用，才足将意便可，不须过为丰侈，所有金帛诸物可以赡兵恤民者，愿赐爱惜，以救当世之急弊。」又言：「陛下于此时即位，正当躬行节俭，帅先天下，以强国阜民为意。若以臣言为然，则请从此一事为始。况遗留之赐，自台谏官以上方始有之，此等皆是朝廷近臣，义当体国，虽至薄约，万无不足之理。若事关众多为陛下怨者，臣必不敢妄言。」
　　诏遗赐令内侍省取旨裁减，山陵制度令三司奉行遗制。初议山陵，上以手诏赐执政于资善堂曰：「国家多难，四年之中，连遭大丧，公私困竭。宜令王陶减节冗费。」且谓执政曰：「仁宗之丧，先帝远嫌，不敢裁减，今则无嫌也。」
　　癸亥，内出遗留物赐宗室近臣有差。上谓执政曰：「仁宗御天下四十余年，宫中富饶，故遗留特厚。先帝御天下才四年，固不可比仁宗，然亦不可无也。」故所赐皆减嘉佑三分之一。
　　丙寅，始御迎阳门幄殿听政，见百官。三司乞内藏钱三十万缗助山陵支费。从之。初，真宗即位，听政于便殿，宰臣等加恩，宣制于崇政殿门外。及仁宗、英宗，听政、宣制于文德殿庭。至是复用至道故事。
　　山陵使言：「嘉佑八年山陵所役卒四万六千四百余人，今止乞差三万五千人【二】，诸路转运司和雇石匠四千人。」从之。
　　癸酉，髃臣拜表请御正殿，不许，表三上，乃许之。上初欲遣王陶往河南府，赐手诏曰：「朕深惟山陵所费浩大，方今府库空竭，民力凋敝，正当扶危拯溺之际，而国家四岁两遭巨祸，志虽切于简省，又虑有司不能遵奉从约之旨，今遣卿往河南府计置【三】，凡事须节省，有切时先务者，亦宜奏闻。」又赐诏曰：「朕前欲遣卿往河南府计置节省山陵浮费，庶遵遗旨。反复思之，山陵所用皆总于三司、少府监，欲令与卿同议节减，已谕辅臣降敕。而朕又以卿在东宫，推诚辅朕，方即政之初，正赖卿与朕戮力图治，故不遽遣也。」
