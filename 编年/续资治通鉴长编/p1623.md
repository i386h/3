<!-- { "loadSidebar": true } -->
　　丙戌，修国史提举官、尚书左仆射兼门下侍郎章惇等进神宗皇帝正史纪二册。
　　诏化州安置梁焘卒，不许归葬，家属令昭州居住。（四年八月十六日，绍圣四年十一月二十七日梁焘卒于化州，州属广西，距京八十一程，卒既百日，朝廷乃知也。五月四日，诸子并勒停。）
　　礼部、太常寺言：「奉诏详定沿宝法物礼仪。谨按国朝会要，元日、五月朔、冬至，并行大朝会仪。今奉上传国宝，欲用五月朔朝会行受宝之礼。沿宝仪物各依上尊号宝册仪，为祗受之礼。兼按淳化元年因元会而行册礼，今五月朔，于故事当大朝会，乞就大朝会日，以礼祗受。前期，有司豫行制造沿宝法物，并宝进纳入内，俟降出，权于宝堂安奉【二】。前三日，差官奏告天地、宗庙，社稷，前一日，上斋于内殿，上服通天冠【三】，御太庆殿，降坐受宝，髃臣上寿称贺」。从之。
　　鄜延路走马郝平言，塞门北有故芦关，乞修复作守御堡寨。平以为西贼入汉界，至芦关百三十里乃有水，水源在芦关。若据之，则西贼往还二百六十里无水。诏经略司详定、保明以闻。（布录云：鄜延走马郝平奏乞进筑芦关，云羌中人马入汉界，至芦关百三十里乃有水，水源在芦关。若据之，则西人往还二百六十里无水。诏令鄜延相度闻奏。先是，孙路言：「鄜延进筑芦关、乌延口，环庆筑盠□、定边，则横山非贼所能有矣」。颇与平所陈合。上亦称平晓事，已移熙河走马。）
　　诏：「府界、京东、京西、河北东南路将下押队，依元丰旧制差置。押队人数，令本将依材武格踏逐，委本路经略安抚钤辖司、府界委提举将兵所，审察、保明以闻，下吏部勘当，申枢密院铨量施行」。从韩忠彦请也。
　　户、兵部言请：「监司官出外，合破担擎人，先差厢军，不足，差递铺。若本处实无人可差，欲比附绍圣免役令，和雇施行。其雇钱即于封桩厢军或马递铺阙额请给内支，仍每季申提刑司，差不干碍官点检。如有人可差，却支雇钱者，依封桩厢军请给条内别将移用法。」从之。（新削。）
　　是日，利珣奏：「熙秦路兵马至浅井以来，虽无水而适有雪，以此无渴死者。然水，每担七百，雪，半袋四五百。而战马以附粮及器械太多，脊背多创损。」诏令将佐如法疗治，具因此死损数申密院。（布录。要见后来如何。）
　　又诏吕惠卿孙览于葭芦、榆木川、米脂中路修堡障，以通两路声援【四】。
　　丁亥，三省言：周国大长公主奏：男，西染院使钱忱，年十六，乞除一使领，赴朝参。诏特迁庄宅使、文州刺史。
　　诏重修熙宁日历官周穜，所进熙宁夏季日历差错重复，罚金八斤。
　　枢密院言：「故自毁伤而诈称伤中，或无功而诈称杂功，如『率先入贼』、『冲阵破贼』、『苦战力敌』之类，冒求恩赏者，罪有差，保榸官司从坐，不以荫论，命官比类取旨。告者有赏」。从之。
　　详定一司敕令所言，擅借转运司钱物及借之者干系官吏，各徒二年。从之。
　　己丑，诏：「京西路官自卖盐及应缘申请指挥勿行。其借过盐钞及见任钱物，并令本路提刑司拘收封桩。内已般到盐数，令提刑司变易见钱封桩」。
　　枢密院言，河东路进筑榆木川寨毕工。诏孙览已下赐物有差。览言：凿井有青蛇，如金色，水甘泉源壮，乞赐名【五】。诏赐名神泉寨。（三月四日奏请，四月七日进筑，六月二十一日赏功。玉牒既于此书筑神泉寨，六月二十一日又书，误也。可考。）
　　庚寅，枢密院言，鄜延路进筑罗窟谷城寨毕工。诏统制官刘安已下赐物有差。（三月四日、四月七日进筑，十四日赐名。）
　　枢密院言，河东路兵马出界讨荡回，又就便修筑第九寨工役，暴露日久。诏入役军兵各赐钱有差【六】。（三月九日修筑府州第九寨。）
　　西上合门使、枢密副都承旨、同管勾客省四方馆、提举中太一宫兼集禧观宋球卒。赙赠外，特赐绢二百疋。
　　福州观察使、赠开府仪同三司、追封滕国公、谥温仲翩卒。
　　辛卯，泸南安抚司言：「泸州义军，乞于冬十月农闲之际，各赴所属犒设，以便夷觽，应逐县寨推排到旧，新添义军职级人数，亦乞委自本司出帖收补。其每年合支衣物，乞据数品量给与逐处所管义军职级，庶系籍夷人，均沾恩赐。从之。
　　壬辰，诏中大夫、同知枢密院事林希，罢同知枢密院事，知亳州。御史中丞兼侍读邢恕【七】，罢御史中丞兼侍读，知汝州。以希私积怨愤，密较口语，回互轻重，志在中伤；恕阴怀怨憎，扬言排击，妄意进用，不计后先。故并黜之。
　　先是，恕以三月戊辰劾希，希入朝如故，恕继奏疏曰：「臣昨蒙恩除御史中丞，臣自知此官若不上负陛下寄委，则必下犯专权结党大臣之怒，所以臣尝面辞，至于再三。（时未有除命前，因对，先蒙宣谕除目，所以面辞。）仰蒙圣训宣谕，（时蒙宣谕以「朕必主张」也。）不敢固辞，遂勉就职。孤立一意，惟知事君而已，故不量其孱弱，欲为圣朝一清奸党。而弹林希章疏纔上，已为希妄造平日对客常谈，欲以因说命数亿度之言，诬为差除事实之语。是非之理，灿然可见。中外传播，共知希之矫诬。而宰臣章惇阴主林希，助其声势。臣非有罪隔朝参之人，但以既蒙根治所牒讯，不可身为御史中丞，安坐台中，腼颜应答。恐亏国体，故权引疾居家。而希乃妄造事端之人，又已有台谏官章疏弹击，而外挟章惇等奥助，上欲欺罔圣明，下以镇压人情，公然造朝，殊无忌惮，朝列骇笑。而臣日因根治所牒讯，沮辱不少。苏駉与臣供析，大意略同，已节次具解析，一一奏知。而数月已前，对客闲谈，窃不经意【八】，又大旨已同【九】，其余皆是小节。两下供析，并是逐旋省记，初无文簿笔记，何由字字合同？若必求字字符同，则不免傅会，却非实情。欲望圣慈念臣效忠有素，今来所治语言，又已见得别无情意，乃为林希不忠、诬欺之人所见困辱，而又俗吏之所顿挫，诚宜在所矜怜。兼臣职为御史中丞，又出于陛下之所亲擢，今为林希合宰相大臣为党共见挤陷，则惟特望圣慈主张而已。欲望特降睿旨，付根治所，若大意已同，止于小节不圆，即令疾速结绝。所有臣弹林希罪恶，与今来所治事全不相干，亦望早赐施行。如臣言无理，亦乞便行罢黜」。
　　贴黄称：「林希日日造朝，盖要与其朋党相见，合为奸谋，上惑圣听，下胁人情。若更稽留，必有奇巧，非臣一身绵力所当。今来治希事，只乞以希第一次文字为据，后来若别入文字，即出于章惇等觽人为谋，躀覆之辞，不足为凭。希实倾险小人，前后党附不忠之迹，当已不逃圣鉴，知臣言为不诬矣」。
　　又贴黄：「臣今为御史中丞，欲为朝廷破私党；而宰相大臣合为私党，欲倾天子执法近臣，其事乃上系国家安危，非独臣之私计也。伏望圣慈详赐披览」。
　　既而林希以私忌不入，（三月二十七日丙子。）上谓曾布曰：「林希不入，渠前日所陈，邢恕云：『无此言』。非病心安得有此？」又云：「希言恕以撰公着贬辞，故报怨。恕云：『张商英攻公着，臣乃举自代』。此可见其妄。」又云：「恕言久欲击希适下手迟尔。恕并两御史，已有文字攻希甚急，云『希是王珪门下士，尝对黄履云朝廷行遣珪太过』。又云『先帝所不喜』。皆有之否？」又曰：「希此举非大臣体。」布曰：「游珪门下，熙宁、元丰中已有此谤。黄履所言，臣实不知。」上曰：「莫是不乐行遣珪否？」布曰：「亦恐有之。先帝曾召对，不用，其后又尝遣使高丽不愿行，贬杭州粮料院【一○】，则不喜亦可知也。」上曰：「贬楼店务。」又问：「先帝初何以不喜？」布曰：「臣尝见王安石言，希乃陈升之所荐，及奏对，所言多与升之同。先帝顾升之云：『林希昨日对，是卿所荐』。但冷笑而已【一一】。升之色变，然不知希所言何也。」上曰：「人言希出珪门下，珪与□充不睰，希欲谒□充，先造珪，出东府北门，却从南门入谒，是否？」布曰：「此亦臣所不知。希附珪则有之。绍圣初亦附章惇，觽论所不与。然自在政府，议论无不向正，未见其有阙失，士类亦共称之。更望圣慈采察主张。此事要之出于两人不相得，故尔纷纷」。上曰：「但恐言者不已」。又曰：「章惇深主林希」。布曰：「惇于恕亦不薄，方恕之初除待制及召还，孰以为可者？非惇力引，何以至此？」上深然之。又曰：「希此举非大臣体。希为大臣，若构造语言，欲罔圣听，其罪固不容诛。然身为大臣，日侍清光，以人情言之，度不至如此。若恕无此言，则苏駉诞妄尔。此事全系狱官，愿更赐戒饬，勿令变乱事实，庶不误朝廷施行」。上曰：「好！好！先戒谕，待更戒饬。」时三月丙子也。
　　是日，丁亥，安惇等以根治所职事上殿，林希不入。上因谓曾布曰：「希今日不入。又言台中击之甚急，且言其方根治及闻台章，皆不顾，造朝治事如常。」上又曰：「辅臣自来稍有人言，便当家居听命。」布曰：「台章不出，希无繇得知，兼此事他人难言，须自处乃可。」上曰：「李清臣当时亦如此，卿等谕之，乃不供职。」布曰：「臣初亦不敢言，而章惇以为不可不告，遂共以语之。清臣已封印，闻此遂上马。当时文字，皆在中书。而清臣独员，不可不避，与希亦少异。」上曰：「家居听命乃是。」布曰：「希今日闻根治官上殿，遂不敢入。」上曰：「言者又云希为旦作墓志，有怏怏于先帝不用之语。」布曰：「臣不曾见。」上曰：「刻石人往往有本。」布曰：「墓志无不刻石，石本亦必有之，但臣不曾见尔。」上曰：「希附王珪必有之。」布曰：「此恐不免也。」上又曰：「恕轻率多言，章惇云以针线缝却口，亦须喋喋。」布曰：「恕每于人前有欲击希之语，又欲劫之，令自图去就。希不能平，故得此言，遂以上闻。」上曰：「大臣岂当如此？」布曰：「觽议亦讶其轻发，然方今政府阙人，其下人材未见可继者。」上又曰：「恕言久欲击希，只是下手迟。」布曰：「此言亦未为可。」上曰：「此言诚非理。」上又曰：「不知根治虚实果如何？恕坚云无此语，若与希语果不同，须取问。」布曰：「执政官，自来恐无此故事。」上曰：「略问，莫不妨？」布唯唯，未敢力陈。
