<!-- { "loadSidebar": true } -->
　　翰林学士承旨张方平又奏疏论国计曰：「天之生民，以衣食为命，圣人因而均节之，立君臣贵贱等威之分，以止其争且乱。故礼也者，文饰此者也，刑也者，防禁此者也，凡谓赏罚法令仁义廉鯭，皆缘此而后立者也。衣食不足，何礼刑之有哉？故食货者，人事之确论，非高谈虚辞之可致者也。今京师砥平冲会之地，连营设卫以当山河之险，则国依兵而立，兵待食货而后可聚，此今天下之大势也。臣在仁宗朝庆历中充三司使，嘉佑初再领邦计，尝为朝廷精言此事，累有奏议，所陈利害安危之体，究其本原，冗兵最为大患。略计中等禁军一卒，岁给约五十千，十万人岁费五百万缗。臣前在三司勘会庆历五年禁军之数，比景佑以前增置八百六十余指挥，四十余万人，是岁增费二千万缗也。太祖皇帝制折杖法，免天下徒，初置壮城、牢城，备诸役使，谓之厢军，后乃展转增创军额，今遂与禁军数目几等，其岁增衣粮几何，是皆出于民力，则天下安得不困？臣庆历五年取诸路盐酒商税岁课，比景德计会录皆增及三数倍以上，景佑中收商税四百五十余万贯，庆历中一千九百七十五万余贯；景德中收酒课四百二十八万余贯，庆历中收一千七百一十万余贯；景德中收盐税课三百五十五万余贯，庆历中收七百一十五万余贯，但茶亦有增而不多尔。天下和买紬绢，本以利民，初行于河北，但资本路军衣，遂通其法以及京东、淮南、江、浙，景佑中诸路所买不及二百万匹，庆历中乃三百万匹，自尔时及今二十年，但闻比较督责，不闻有所□减也。如此朘取，天下岂复有遗利？自古有国者，货利之入，无若是之多，其费用亦无若是之广也。昔唐自天宝之乱，肃、代之后，国力大窘，禁卫乏饷，畿甸百姓，至挼穗以供兵食，登城门以望四方贡奉之至，可谓危蹙矣。然患难既平，则兵有时而解，兵解则民力纾矣。今中外诸军，坐而衣食，无有解期，天下困敝已如此，而恬然不图营救。宝元、康定中，夏寇阻命，西师在野，既聚军马，即须入中粮草，在京支还交钞银钱物帛，一岁约支一千万贯以上，三司无以计置，即须内帑供给。庆历二年、三年，连年支拨内库银紬绢，只此两次六百万匹两，三司以补不足，寻即支尽。西事已定，二纪于兹，中间亦不闻有所处置者。邦家不幸，大变仍臻，颁赉之余，府库虚匮，宿藏旧积，盖无余几【二二】。万一因之以饥馑，加之以寇患，臣恐智者难以善于后矣。夫苟且者，臣下及身之谋，远虑者，陛下家国之计，兹事重大，在陛下所忧，无先于此。计财之任，虽三司之职，日生烦务，常程计度，簿书期会，则在有司。至于议有系于军国之体，事有关于安危之机，其根本在于中书、枢密院，非有司可得而预也。今夫赋敛必降敕，支给必降宣，是祖宗规条，二府共司邦计之出入也。今欲保泰丰财，安民固本，当自中书、枢密院同心协力，修明祖宗已前旧典，先由兵籍减省，以次举其为弊之大，若宗室之制，官人之法，诸生事造端非简便者，裁而正之。至于微末细故，于国计盈虚不足为损益，属之有司可矣。提其纲则觽目张，澄其源则下流清，易曰：『穷则变，变则通，通则久。』又曰：『变而通之以尽利。』节卦之辞曰：『节以制度，不伤财，不害民。』故伤财害民之事，当为制度以节之尔。若但遵常守故，龊龊细文，避猜嫌，顾形迹，恤近议而废远图，忽人谋而徼天幸，『日月逝矣，岁不我与』，后虽噬脐，何嗟及矣！臣叨在近列，荷恩三朝，窃见时事日以迫急，不胜忧愤，辄罄狂瞽，惟陛下留神省察！」
　　注　　释
　　【一】以宰臣韩琦为山陵使「以」字原脱，据宋本、阁本补。
　　【二】今止乞差三万五千人「止」字原脱，据宋本补。宋会要礼二九之四九「止」作「只」。
　　【三】今遣卿往河南府计置「置」字原脱，据宋本及下文补。
　　【四】不得其日「得」原作「传」，据宋本改。
　　【五】可中书门下议原作「中书门下可议」，据宋本及宋会要帝系八之二六乙正。
　　【六】以手诏密问天章阁待制孙思恭「手」字原脱，据宋本及长编纪事本末卷五八欧阳修诬谤补。
　　【七】因而罪之「罪」原作「罢」，据宋本及同上书改。
　　【八】具传达人姓名并所闻因依「具」原作「其」，据宋本、阁本及同上长编纪事本末、编年纲目卷一七改。
　　【九】朱史以为言者攻修「朱」原作「宋」，据宋本、阁本及同上长编纪事本末改；「为」下原衍一「为」字，据宋本及同上长编纪事本末删。
　　【一○】安世及第三等三人「第三等」疑当作「第一等」。
　　【一一】陈汝羲「羲」原作「义」，据宋本及宋会要职官一八三之改，下同。
　　【一二】三司都磨勘司下「司」字原作「同」，据文义改。
　　【一三】僖祖在七世之外「世」原作「室」，据上文「定太庙七世八室之制」，自英宗上溯至僖祖为八世，礼当祧迁，「世」「室」音近而误，故改。
　　【一四】乙亥原作「己丑」。按三月己酉朔，是月不值己丑。宋本及宋史卷一四神宗纪作「乙亥」，为是月二十七日，据改。
　　【一五】管军三分给一「一」原作「之」，据宋本改。
　　【一六】安石历先帝一朝「历」下原衍一「事」字，据宋本及长编纪事本末卷五九王安石事迹上、编年纲目卷一七、宋史全文卷一○下、宋史卷三二七王安石传删。
　　【一七】必于此理粲然不惑「必」原作「心」，据宋本、阁本及同上长编纪事本末改。
　　【一八】辄掷□于廷「□」原作「劾」，据宋本改。
　　【一九】惇得象族子已见治平三年十月此十三字注文原脱，据宋本补。又「得」原作「德」，据宋史卷三一一章得象传改。
　　【二○】宜同枢密使陈执中参议「执」原作「报」，「中」下原衍一「书」字，据宋本及宋史全文卷一○下改删。按此句文字疑有脱误。
　　【二一】又员外郎例不为校勘「又」原作「入」，据宋本改。
　　【二二】盖无余几「盖」原作「尽」，据宋本及张方平乐全集卷二四论国计事改。
续资治通鉴长编
卷二百十
卷二百十
　　起讫时间 起神宗熙宁三年四月尽其月
　　卷　　名 续资治通鉴长编卷二百十
　　帝　　号 宋神宗（案：自英宗治平四年四月至神宗熙宁三年三月，原本并阙，今仍其旧。）
　　年　　号 熙宁三年（庚戌，1070）
　　全　　文
　　夏四月癸亥，幸金明池观水嬉，燕射琼林苑。旧纪书幸西池、苑，新纪不书。
　　乙丑，命知制诰宋敏求，看详减省银台司文字、都官员外郎王庭筠，太常博士、集贤校理刘瑾，殿中丞宋温其，著作佐郎钱长卿、曾布，前河西县令杜纯，并为编敕删定官。庭筠尝奏疏称颂王安石所定谋杀刑名，而温其素为王安石检法，赞成其事者也。此据司马光日记。温其，介休人。布，巩弟。纯，甄城人。庭筠、长卿未详，曾布八月二十三日编中书例。
　　给度僧牒五百，付秦凤路。经略使李师中言制置招纳蕃部及募敢死士，须金帛以备支费。三司乞赐银绢各五千。上批银绢必不免科散坊郭户，乃以度僧牒赐之。
　　丙寅，辽主遣永州观察使耶律宽、卫尉少卿程冀，其母遣怀德军节度使萧禧、太常少卿张冀来贺同天节。
　　丁卯，以新及第进士叶祖洽为大理评事，上官均、陆佃为两使职官，张中、程尧佐为初等职官，第六人以下为判、司、主簿或尉，第三甲并诸科同出身并守选，仍命翰林学士范镇、龙图阁直学士张掞同吏部流内铨注拟。张中，开封人。程尧佐，丹陵人。
　　罢全州岁贡班竹帘。
　　给度僧牒五百，付两浙转运司，分赐经水灾及民田薄收州军，召人纳米或钱赈济饥民。
　　国信所言：「贺同天节辽使至临清驿，有契丹迪列子夷离根夜刺同宿契丹，死者四人，伤者十二人，除孝赠钱绢外，余未敢支赐。」诏：「伤死者更给对见生饩节衣、朝辞例物等，如病死者例。其迪列子夷离根亦准此给，如死，亦以孝赠赐之。」
　　戊辰，诏：「御史中丞吕公着，比大臣之抗章，因便坐之与对，乃诬方镇有除恶之谋，深骇予闻，乖事理之实，可翰林侍读学士、知颍州；权知开封府、翰林学士兼侍读韩维权御史中丞；知太原府、端明殿学士兼翰林侍读学士冯京为翰林学士兼端明殿学士、知开封府。」
　　公着在言职，累奏乞罢制置三司条例司及提举常平官，最后言：「祖宗承五季之乱，法度草□，固亦未尽及古，至于临下以简，御觽以宽，好生之德，洽于民心，则汉、唐之盛无以加也。是以有国百年，民心欣戴，虽凶年饥岁，流离至死，而无有背叛之心者，良以仁恩厚泽足以深结之也。惟是日月既久，事或有弊，此陛下所以临朝奋然，思欲惩革。然而设施措置未得其术，才及一二末事，颇已咈戾觽心，是以内外乖离，人人危惧。窃以祖宗以来，所以深得人心者，艰难积累，固非一日，今岂可以一二末事轻失其心？人心一摇，未易复收，后虽有善政，亦难行矣。况上下危疑之际，难安易动，此臣所以为寒心也。伏望陛下仰思先烈，俯察物情，凡所施为，务在仁厚，无致近薄，以敛觽怨，则人心悦而天意得矣。」又言：「『名不正，则言不顺；言不顺，则事不成』。今制置一司，上既不关政府，下又不委有司，是以从初置局，人心莫不疑眩，及见乎行事，物论日益腾沸。盖朝廷大事，无不出于二府，惟是制置条例，实系国家安危，生民休戚，而宰相不得与闻。若宰相以为可，自宜与之共论；以为不可，亦不当坐观成败，但书敕尾而已。至于仓、场、库、务琐细利害，又恐不必执政大臣然后能集。臣又闻，圣人之政，贵乎显仁藏用。管仲，霸者之佐耳，及其为寓令，犹曰法成而邻国不知。今朝廷处置，实未能有利及民。然而先置一司，使天下疑惑愁怨，至今不定，恐非策之得者也。乞检会臣前奏施行。」皆不听。乃求罢职，家居俟命。是月乙丑，诏复除公着旧职、同提举诸司库务，韩维为中丞【一】，李中师权知开封府。命且下，复留之。至是乃黜公着，且以冯京代中师。
