<!-- { "loadSidebar": true } -->
　　臣近奉朝旨，相度准备来年赈济阙食人户，寻具画一事件闻奏，内多籴常平以备来年出粜平准市价一事，最为要切。见今浙西诸郡米价虽贵，然不过七十文足，窃度来年青黄不交之际，米价必无一百以下。至时若依元价出粜，犹可以平压翔踊之患，终胜于官无斛斗。坐视流殍。而提刑司专务靳惜两三钱，遍行文字，减勒官估。臣已指麾杭州不得减价，依旧作七十收籴，见今亦不过籴得三万余石。其余诸郡，不敢有违。访闻苏、秀最系出米地分【一六】，见今不过籴得二三万石。而湖州一处灾伤为甚，提刑司以指挥本司住籴，却令苏州拨常平米五万石与湖州，又令秀州拨十万石与杭州。若湖州得五万石，犹恐未足于用，而苏、秀拨十五万石，深虑逐州不免妨阙。若所籴不多，即是两头阙事，而般运水脚兵稍有偷盗耗失之费，亦与所减两三钱不争。若使来年官米数少【一七】，不能平压市价，致有流殍，更烦朝廷截拨斛斗，散与饥民，则为十倍之费。乃是所减毫毛，而所损邱山，大为非策。访闻诸郡富民，皆知来年必是米贵，各欲广行收籴，以规厚利。若官估稍优，则农民米货尽归于官【一八】，此等无由乘时射利，吞并贫弱，故造作言语，以摇官吏，皆言多破官钱，深为可惜，若便为减价住籴，正堕其计。况今来已是十月下旬，不过更一二十日，即无收籴，纵令添价，亦不及事，恐有误来年出粜大事，所以须至别作擘画，仰诉朝廷。缘臣先于九月十七日，曾奏乞下发运司，于丰熟近便州军和籴五十万石，以备常平米不足，般取出粜，却以本路常平钱还发运司【一九】；若常平米足用，即充本路转运司上供米，仍以额斛钱拨还【二○】。兼勘会淮南大熟，扬州、高邮军米价甚平，若行此策，显无妨害。伏望圣慈检会前奏，速赐施行，与此一方连年被灾之民，广作准备。是月壬午，轼又言：「臣勘会今年本路风水之灾，倍于去年，本司累具合行救济事件闻奏，伏料仁圣在上，必已矜察。见今苏、湖、杭、秀等州，米价日长，杭州所籴粗米【二一】，以备出粜，每斗不下六十七至七十足钱，犹自收籴不行【二二】，恐须至更添钱招买，方稍足用。窃计开春米价必是翔涌，若依条不亏元价出粜，则官本已重，小民难于收籴，无以救济贫下，平准市价；若奏乞减价出粜，又恐耗失常平官本，亦非长策。贴黄称：『常平钱米，丰凶之际，平准物价，以救民命，系利害至重。本司已累奏乞指挥诸路专行粜籴，不得别将他用，如召募饥民兴土功水利之类，有出无入，即渐耗散。伏望朝廷留意。』杭州里外见管义仓米四万余石，准条灾伤之年并许俵散赈济。本司相度若待饥馑已成，方将上件义仓米尽行俵散，亦未能尽济饥民。惟是开春已后，纔见在市米价增长，即便将义仓，常平米贱价出粜，但市价不长，则一郡之民人人受赐。今来奏请欲乞将常平米，除三年以上依条合减价外，其余并每斗减五文，内系今年贵价收籴者，每斗减二十文出粜；仍将义仓米随色额估定贱价，一处出粜，所收钱并用填还常平所亏官本钱。如填还足外尚有剩数，亦许拨填本路别州常平所亏官本钱，仍下浙西诸郡，依此体例施行。所贵本路明年饥民，普得贱米吃用【二三】，全活亿万性命，其利至博。而其实止于耗却义仓元不破官本米货十余万石【二四】，况自来有条，灾伤之岁许将义仓米俵散，但俵散之所及者狭，不如出粜之利所及者广。伏望圣慈特出宸断，早赐施行。」贴黄：「本司相度来年艰食之势，深可忧畏，若候饥馑已成，疾疫已作，仁圣在上，必须广作擘画钱米救济，其费必相倍蓰。若行本司所奏，开春便行出粜，则米价不长，亿万生聚，人人蒙赐。缘今年已是十一月末，乞速赐施行，所贵正月内便得开仓出粜。」
　　久之，乃有诏发运司兑拨合起上供并封桩等钱一百万贯，趁时籴买斛斗封桩，准备移用，余依浙西钤辖司所奏施行。（此据六年三月二十三日罢杭州后再乞发运司应付浙西米状，诏下当在六年春。初，轼奏浙西灾伤前后凡七章，今悉编入十一月末。轼坐此为贾易等弹劾，赖范祖禹封驳乃已，事见六年七月二十八日、八月四日轼自辩札子。欲究此事本末，故详载之，或删取其要。）
　　注　　释
　　【一】仍召本土有物力户三人委保不夹带兵器「召」原作「诏」，据注文及宋会要职官四四之八改。
　　【二】仍召本土有物力户三人「仍」原作「为」，据阁本及苏东坡集奏议集卷八乞禁商旅过外国状改。
　　【三】及往高丽新罗登莱州界者「往」原作「住」，「莱」字原脱，据同上书及宋会要职官四四之八改补。
　　【四】往北界者「往」原作「住」，据上引宋会要改。
　　【五】皆美太姒也案：范太史集卷二○论立后上太皇太后疏作「皆美太任、太姒也。」
　　【六】懿安郭后「安」原作「文」，据同上书及新唐书卷七七后妃传改。
　　【七】礼曰二字原脱，据范太史集卷二○论立后上太皇太后疏及礼记昏义补。
　　【八】外内和顺「外内」二字原倒，据上引礼记乙正。
　　【九】所以治爱人「治」字原脱，据范太史集卷二○论立后上太皇太后疏及礼记哀公问补。
　　【一○】则用物博而所及微「物」字原脱，据上文及苏东坡集奏议集卷七奏浙西灾伤补
　　【一一】其心诚恐客散而田荒「心诚」二字原倒，据活字本及同上书乙正。
　　【一二】及至灾伤「及」原作「不」，据阁本、活字本及同上书改。
　　【一三】所以须奏乞□减一半「半」原作「年」，据阁本及苏东坡集奏议集卷八相度准备赈济改。
　　【一四】苏州同上书作「苏、秀州」。
　　【一五】又勘会提刑司官今年诸州粜常平米至多「粜」原作「籴」，据同上书改。
　　【一六】访闻苏秀最系出米地分「分」原作「方」，据阁本及同上书改。
　　【一七】若使来年官米数少「少」原作「多」，据同上书改。
　　【一八】则农民米货尽归于官「货」原作「价」，据阁本及同上书改。
　　【一九】却以本路常平钱还发运司「发」原作「转」，据阁本及同上书改。
　　【二○】仍以额斛钱拨还「斛」字原脱，据同上书补。
　　【二一】杭州所籴粗米「粗」原作「租」，据阁本及同上书改。
　　【二二】犹自收籴不行「自」原作「日」，据阁本及同上书改。
　　【二三】普得贱米吃用「普」原作「并」，「贱」原作「钱」，据同上书改。
　　【二四】耗却义仓元不破官本米货十余万石「货」原作「价」，据阁本及同上书改。「石」字原脱，据同上书补。
续资治通鉴长编
卷四百五十二
卷四百五十二
　　起讫时间 起哲宗元佑五年十二月辛卯尽是月甲辰
　　卷　　名 续资治通鉴长编卷四百五十二
　　帝　　号 宋哲宗
　　年　　号 元佑五年（庚午，1090）
　　全　　文
　　十二月辛卯朔，保信军节度使、开府仪同三司、安康郡王宗隐卒。辍视朝三日，车驾临奠，成服苑中。赠太师，追封润王，谥僖惠。（濮安懿王第十五子。或可削去，更参前例。）
　　彰德军节度使、知大名府冯京【一】知河阳。（六年正月十二日为中太一使。）
　　资政殿学士、知定州张璪知大名府。
　　中大夫、守尚书右丞许将为太中大夫、资政殿学士、知定州。御史中丞苏辙等屡言将过失，而将亦累表陈乞外任。上批：「可特除资政殿学士，转一官知定州，所命词作自请均劳逸之意。」（十四日上官均罢殿院。均言苏辙、孙升皆有章劾将，而实录但云将自乞出，其所录殆非实也。新录因旧，但削去「命词作均劳逸意」，今具存之。）
　　先是，十一月丙子，（十六日。）殿中侍御史上官均、监察御史徐君平进对。（此据刘挚日记乃十一月十六日事，然挚先于十三日已语韩忠彦云云，疑日记传写或差错，今移十三日云云附此后。）刘挚谓韩忠彦曰：「闻均及君平有章，皆为许将声冤，谓中司不当摇大臣。」忠彦曰：「将自言亦若此，然止称均，不及君平。」挚曰：「前此闻杨康国、刘唐老为傅尧俞辨诉，台谏官与大臣为地，前未之有，殆出于近世，非公道也。党与根株，其将奈何？挚自谓于用言未尝不恳恳于诸公，天实知之。」既而吕大防亦为挚言声冤事，如挚所闻，又曰：「常疑人分别南北似非理，今观之，岂不可骇？」（此并挚十一月十三日所记，今移入此。）挚又曰：「君平江南人，尝从王安石学，苏辙举为御史。昨闻均语于人，颇愠。辙寻常多召君平及岑象求议事，彼不知君平异趣，故不疑尔。今日之对，必有异论。盖自邓温伯来，梁焘等去，近又召彭汝砺，至今言路复有君平辈，挚每以告大防，而大防顾疑挚分别南北，此深可虑也。」会秦观准敕书御史台碑，适自彼来，为挚言：「闻均等对以许将细故，不可动。」又言：「君平与辙无异意，虽与均同对，必不助其语。」又言：「辙及孙升前对，谕语甚温，但颇然许将争利一事，云：『若非将言，几误此事也。』」
　　及是踰半月矣，乃有内降付三省云：「许将近累上表乞除外任，可资政殿，转官知定州。」翼日，（十二月二日。）以内降进呈，谕曰：「许将自昨来事后，言者章疏攻弹不已，今令补外，然别无事。」吕大防奏曰：「近时外补少迁官者，今将转官拜职，又得帅府重地，圣恩优厚，臣子之幸。」又谕曰：「昨来韩枢密、傅侍郎事过后便定夺，更无人言，独有右丞被言文字甚多，不可不如此也。」挚私谓：「将所争利一事诚细故，未足以为去留，但将自初入以来，人望不快。昨宣押之后，论者不肯止。上既以利一事为将之是，故言者置其事，止以人物不可在政路为说，是以天意顾公议，不能主之也。人不素修，欲信于士大夫，其可得哉！将性敏惠，明见事理，而所趋甚异。喜圆机，薄节行，持『言不必信，行不必果』之论，好『宁我负人，无人负我』之事，此其大失也。措之于政事，岂非为害？此人情所以欲去之尔。前日陈衍至大防府第，必以此询决之，然将忤物不一，孤立亦可怜。」是日，范纯礼过都堂，谓挚曰：「继将者当用邓温伯。」又曰：「八座当用范百禄，补鳌当用范祖禹，补掖当用彭汝砺。」又谓将之去非是。挚与纯礼雅善，故于挚无隐，然昔者议论不如是之私，今听其言，不敢以为当。傅尧俞多为其所惑，皆类此也。（此并用挚日记所载修入，可见当时议论各有党，不可略也。）
