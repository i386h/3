<!-- { "loadSidebar": true } -->
　　庚寅，诣慈孝寺神御殿恭谢，遂幸中太一宫、集禧观、大相国寺。
　　癸巳，德州防御使李珣为宣州观察使、知相州。以上批：「珣自改防御使，及今已二十年，宜以章懿太后近戚之故，特迁一官。」
　　韩缜等上与辽人往复公移及相见语录并地图，诏缜同吕大忠以耶律荣等赍来文字、馆伴所语录、及刘忱等案视疆埸与北人论议、及朝廷前后指挥，分门编录以闻。大忠服阕，判兵部，迁密院检详，不知当此时任何官。
　　泾原路经略司言，镇戎军熙宁寨经久可守御，乞且存留，从之。
　　以皇城使、登州防御使赵令晏提举在京诸司库务。此据朱本。宗室书姓，与常例不同，当考。
　　甲午，知谏院黄履言：「近因陪侍郊祭，窃观礼乐之用，以今准古，有未合者。盖自秦至于周，文章残缺，有不可考故也。然臣闻礼者，义之实也。协诸义而协，则礼虽先王未之有，犹可以义起，况因其有而正之乎？伏望命有司并髃祀考正其大略，而归之情文相称。」诏履与礼院官讲求以闻。明年二月戊午，置详定所。
　　右正言、直集贤院兼侍御史知杂事蔡确知制诰，以上批确可召试故也。
　　知桂州赵□言：「邕、钦州峒丁训练未至，欲先委安抚都监刘初因提举团练，往逐寨镇选武艺精强上等人籍姓名外，其中、下等人，委逐州峒知州等训练，至岁终教习，增及三分，本州岛峒首领各置所管人数与转资、减磨勘年等第给赐。」从之。
　　诏：「近下经制熙河路财用司画一治田等事，闻所降指挥已入递付熙州治所。缘本司官李宪见在京师，宜别录本速札下【五】，庶令及时早得行遣。」八月六日。经制熙河路边防财用司李宪言：「奉敕差专切经制熙河路经久边防及财用条陈置司事：一曰，备战蕃兵春秋逐族番休，勾抽点阅犒设；二曰，弓箭手以万人，马以六千匹为额，以渐减戍兵，于要害处筑护耕堡，农隙委官点阅；三曰，熙河、岷州、通远军各置榷场，贸易百货，以来远人，获利助边；四曰，一路城垒依缓急先后兴功修筑，以简中保宁指挥充役；五曰，于本路择水草便利处，约以古法，置监牧养牛羊等。」诏榷场以市易司为名，余令立法以闻。
　　丁酉，龙神卫四厢都指挥使、昌州团练使、知河州苗授知雄州，西上合门使、果州【六】团练使，秦凤路钤辖刘昌祚知河州。刘昌祚知河州，朱本乃于明年正月九日别书，今止从墨本。
　　知制诰、知审官西院蔡确知谏院兼判司农寺。
　　诏三司于永兴、秦凤两路支年额盐钞钱三十万缗，付髃牧司买马。
　　知桂州赵□乞专委横山寨主、监押招诱蛮人买特磨道等战马，从之。
　　辛丑，辽主遣贺正旦国信使、长宁军节度使耶律孝淳，副使、太常少卿、史馆修撰李俨来贺正旦。
　　客省使、达州刺史、熙河路钤辖王君万兼同管勾经制本路边防财用事。君万言：「乞推示恩信，诱结董□等部族首领。」诏熙河路经略司：「应董□般擦到本路，即令开谕首领，有愿补汉官者，保明以闻。」君万兼经制财用，朱本乃于明年正月九日别书，今止从墨本。
　　枢密院言：「东作坊使、知干宁军向绰上签书枢密院事曾孝□问候书，不合叙说到恩州故城村有一贾家系保正【七】，在村恣横，号『截道虎』，州县回避保甲作贼因依。已差替。」诏与驻泊或州都监差遣。此据枢密院时政记。
　　以诸路禁军阙额数多，遣大使臣七员，于开封府界、京东西、陕西、荆湖路与长吏及当职官招简填补。
　　增徐州彭城县丞一员于利国监。
　　又诏：「经制熙河路边防财用司兼秦凤路财利事，及置市易务，不隶都提举市易司。其熙河、秦凤路市易务并罢【八】。」明年正月癸亥，当考。
　　癸卯，河北路体量安抚安焘言：「乞河北两路被水灾户第四等以下放税及七分者，望许赴常平仓借请粮，以口率为差。又流民所至，当行赈救，宜许于常平省仓或封桩粮借，以支度僧牒所兑米数拨还，如不足，则劝诱力及之家出备，即毋得于数外掊敛。」从之。
　　河北东路经略使韩绛言：「殿中丞、权通判代州赵咸根括地毕，乞推恩。」诏赵咸迁一官，升一任。
　　经制熙河路边防财用司言：「州、军、城、寨各有蕃部弓箭手官庄，营田水利等事务繁多，乞依常平司逐州军差通判或职官一员，逐城寨选使臣一员充管勾官。」从之。
　　诏南剑、汀、建、邵武四州军自今为重法地，从转运使蹇周辅请也。元丰元年六月二十九日可考。
　　宣政使李宪为宣庆使。
　　诏：「彭汝砺所言俞充事，访闻系虞部员外郎宋均国说与台官，令均国分析闻奏。」时政记十二月二十七日事，明年正月二十三日，均国分析到讫，无行遣。
　　甲辰，诏铸钱司并以「元丰通宝」为文。
　　又诏礼院讲求亲祠太庙而不及配享功臣礼例以闻。明年闰正月壬午配享。
　　是岁，宗室子赐名授官者五十四人；断大辟三百八十九人；天下主客户一千四百二十四万五千二百七十，口三千八十万七千二百一十一。此据王珪会要增入，实录无之。
　　司马光以书与□充言：
　　光愚戆迂僻，自知于世无所堪可，以是退伏散地，苟窃微禄，以庇身保家而已。近闻道路之人自京师来者，多云相公时语及姓名，或云亦常有所荐引，未知虚实。光自居洛以来，仕宦之心久已杜绝，在少壮之时，犹不如人，况年垂六十，须发皓然，视昏听重，齿落七八，精神衰耗，岂复容有干进之心？但以从游之久，今日特蒙齿记，感荷知己之恩，终身岂敢忘哉？顾惟相公富贵显荣，丰备已极，光疏冗之人，无一物可以为报，惟忠信之言，庶几仰酬盛德之万一耳。
　　伏惟明主历选周行，登用人杰，以毗元化，以光不敢忘知己之心，知相公必不轻孤于明主也。窃见国家自行新法以来，中外恟恟，人无愚智，咸知其非。州县之吏困于烦苛，夜以继昼，弃置实务，崇饰空文，以刻意为能，以欺诬为才。闾阎之民，迫于诛敛，人无贫富，咸失作业，愁怨流离，转死沟壑，聚为盗贼，日夜引领，冀朝廷之觉寤，弊法之变更，凡几年于兹矣。相公聪明，岂得不闻之邪？今府库之实耗费殆竭，仓廪之储仅支数月，民间赀产朝不谋夕，而用度日广，掊敛日急。河北、京东、淮南窎起之盗，攻剽城邑，杀掠官吏，官军已不能制矣，若不幸复有方二三千里之水旱霜蝗，所在如是，其为忧患，岂可胜讳哉！此得谓之细事，保其必无，而恬然不以为意乎？贾谊当汉文之世，以为譬如抱火厝之积薪之下，而寝其上，火未及然，因谓之安。若当今日，必谓之火已然，而安寝自若者也。
　　若周公勤劳王家，坐以待旦，跋胡疐尾，羽敝口瘏，终能为周家成太平之业，立八百之祚，身为太师，名播无穷，子孙奄有龟、蒙，与周升降。王夷甫位居宰辅，不思经国，专欲自全，置二弟于方镇，以为三窟，及晋室阽危，身亦不免。然则圣贤之心，岂皆忘身徇物，不自为谋哉？盖以国家兴隆，则身未有不预其福者也。顾觽人之识近，而圣贤之虑远耳。如相公之用心，固周公之用心也。今若法弊而不更，民疲而不恤，万一鼠窃益多，窎虿有毒，则窃恐庙堂之位亦未易安居，虽复委远机柄，均逸外藩，外藩固非息肩之处，乃至投簪解绂，啸傲东山，东山亦非高枕之地也。然则相公今日救天下之急，保国家之安，更无所与让矣。
　　救急保安之道，苟不罢青苗、免役、保甲、市易之息、征伐之谋，而欲求其成效，是犹恶汤之沸而益薪鼓橐，欲适鄢郢而北辕疾驱也，所求必不果矣。欲去此五者，而不先别利害，以寤人主之心，则五者不可得而去矣。欲寤人主之心，而不先开言路，则人主之心不可得而寤矣。所谓开言路者，非如乡时徒下诏书，使臣民言得失，既而所言当者一无所施行，又取其稍讦直者随而罪之，此乃塞言路，非开之也。为今之要，在于辅佐之臣，朝夕启沃，惟以亲忠直、纳谏诤、广聪明、去壅蔽为先务，如是，政令之得失、下民之疾苦，粲然无所隐矣。以圣主睿明之资，有贤相公忠信之助，使谠言日进，下情上通，则至治可指期而致，弊法何难去哉？夫难得而易失者，时也。今病虽已深，犹未至膏肓，苟制治于未乱，保邦于未危，尚有反掌之易。失今不治，遂为痼疾，虽丙、魏、姚、宋之佐，将莫如之何，必有噬脐之悔矣。相公读书从仕，位至首相，展志行道，正在此时。苟志无所屈，道无所失，其合则利泽施于四海，其不合则令名高于千古，丈夫立身事君，始终如此，亦可以为无负矣。
　　充代王安石为相，知天下不便新法，欲有所变更，尝乞召还光及吕公着、韩维、苏颂，又荐孙觉、李常、程颢等十数人，皆安石所斥退者，故光遗以此书。而充不能用，光亦卒不起。光与充书，不知何时。据光书云「年垂六十」，充以熙宁九年十月代王安石为相，光是年五十八，其明年当熙宁十年，光年五十九，因收光书附十年末。
　　张方平上书言：
　　臣闻好兵犹好色也。伤生之事非一，而好色者必死；贼民之事非一，而好兵者必亡。此理之必然者也。夫惟圣人之兵皆出于不得已，故其胜也，享安全之福；其不胜也，必无意外之患。后世用兵皆得已而不已，故其胜也，则变迟而祸大；其不胜也，则变速而祸小。是以圣人不计胜负之功，而深戒用兵之祸。何者？兴师十万，日费千金，内外骚动，殆于道路者七十万家。内则府库空虚，外则百姓穷匮。饥寒逼迫，其后必有盗贼之忧；死伤愁怨，其终必致水旱之报。上则将帅拥觽，有跋扈之心；下则士觽久役，有溃叛之志。变故百出，皆由用兵。至于兴事首议之人，冥谪尤重，盖以平民无故缘兵而死，怨气充积，必有任其咎者。是以圣人畏之重之，非不得已不敢用也。
