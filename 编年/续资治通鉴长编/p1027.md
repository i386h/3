<!-- { "loadSidebar": true } -->
　　手诏沈括：「近据本路及诸路探报，贼人聚兵在缘边对垒。今诸将以种谔驱迫，使不量觽寡，直入贼境招纳，既不能招致，又甚亏损威重，致贼测知汉兵浅深。赖今诸将稍知形便，不致冒险深去。可速料事机，如未可前，宜且迤逦还据汉地，庶谙知山川道径曲折，晓夜易为斥堠控御。」初，种谔以鄜延兵先招纳夏人，是月丙辰，次绥德城，壬戌，分遣诸将出界，遇贼破之。朝廷以谔轻出，遂命谔听王中正节制。（此实录二十五日所书，因诏谔完养士气，依王中正议定期日，与诸路协力进讨，遂附此。今移入十八日诏沈括以「谔不能招致，亏损威重」之后。鴜十八日诏犹有责谔轻出意【八】，至二十五日并二十六日，则已称谔未为失谋。既称谔未为失谋，则令谔听中正节制，必在十八日，非二十五日以后也。故自二十五日移入十八日，更须详考之。）
　　癸酉，诏马申、胡宗哲兼权管勾熙河、秦凤路转运判官公事，其行移文字，并以熙河、秦凤路转运司为名。
　　乙亥，鄜延路经略司言：「保安军遣人赍牒宥州，据顺宁寨申，西界驿路自界首把口人及民户尽起发赴近里，公牒无凭交割。」诏鄜延路经略司更不移牒。（六月二十七日，令保安军牒宥州。）
　　林广言，乞指挥彭孙且在南平军枝梧即日边事。诏：「近彭孙奏，欲取泸州合江路讨贼，缘本路已属林广进兵路分，今以彭孙权泾原路钤辖，速领本军赴渭州【九】，听高遵裕节制。」（事在十一月乙丑。）
　　丙子，诏中书降敕牓曰：「西南番罗氏鬼主下蛮首领沙取省：都大经制泸州蛮贼公事林广奏『沙取令赵二以状来言，今落莫部已与沙取议乞弟投降事，其有都掌已遣人往谕，降人称我止依十州例与我税赋，更不以兵随乞弟。及沙取令蒲成等密来言，若乞弟不降，即领都掌等往掩杀。』今沙取若能谕乞弟早降，朝廷当厚加爵赏，如有未肯降，沙取能掩杀赴官，即赏真金五百两、银五千两、锦帛五百匹、彩绢五千匹，更当优加官爵。其下得力蛮兵，赏盐万斤、牛百头。如杀到乞弟以下蛮兵，每级赏绢二十匹，夷兵十五匹，小首领三十匹，大首领六十匹。其逐处部族都大头领亦重赏。委沙取抚谕都掌等部族头领早出投降，即依十州例令输税赋，及厚赏锦袍银彩等。」
　　泾原路经略司言，将来如尽出境，即本路守御人至少，乞于近里发三两将赴本路。诏高遵裕详酌，除先分画定守御人外，更量留兵马防托，具所留数以闻。
　　丁丑，河东路经略司言，丰州弓箭手沈兴等二人为西人所执，已牒理索。诏诸路已议进兵攻讨，其严饬边备，如有掳去人口，更勿行牒。
　　沈括奏，曲珍言西贼拦截粮草，杀获首级。上批：「鄜延路近边诸将出界，今已渐抽回，其有斩获贼首及中伤之人，宜速推赏，以伸信士卒。可下经略司并下种谔，候诸将回入汉地，即从行司专差官，厚以酒食犒赏汉蕃将士。所招头首，如当补授，即书填空名宣札给付。河东依此。」
　　上批：「近差措置麟府路军马王中正兼管鄜延、环庆、泾原军马，止谓未出界已前，与逐路帅臣、将官议定进兵月日及军行所向，其出界后，王中正止令遵禀宣命，节制鄜延一路诸将兵。其环庆、泾原，朝廷自专委高遵裕节制，中正更不当干预。虑中正未审宣命，出界之后，犹欲节制泾原、环庆之师，致分画责任，临时搀抢，令王中正细详宣命施行，毋得侵越。俟先下兴、灵，方依画一总六路军马节制。」（近差中正兼管延、庆、原三路【一○】，要见的日，或止缘种谔先出，故有此指挥。此在二十五日己卯。）
　　是日，李宪总领七军至西市新城，遇贼约二万余骑，官军掩击败之，擒首领三人，杀获首领二十余人，斩首二千余级，夺马五百余匹。（是日丁丑，八月二十三日也。自九月五日戊子移入此，要见诸路降兵先后耳。）
　　戊寅，诏泾原路经略司：「本路兵悉出界，更不赴泾原。其本路兵当用粮草、丁夫，令高遵裕牒泾原转运司照会。」
　　诏：「已指挥将来出界泾原兵听高遵裕节制。缘泾原广阔，利进大兵，本路止是团结诸将，未尝益兵出战，军马不多，虑出界遇贼难驱逐，令遵裕相度，以环庆兵取泾原路会合，或以泾原兵从环庆路会合出界进讨？所贵气势益壮，易以破贼。所当用丁夫、粮饷，计会两路转运司应副。」
　　己卯，诏给度僧牒千买木，修景灵宫诸神御殿。
　　种谔为诸将已有功还，乞早降朝旨，同日进师。诏：「昨降指挥合诸路期约进兵，一举扑灭贼巢。近种谔先行招纳，遣诸将浅攻，各有斩获之劳，未为失谋。今师期不远，其务完养士气，依王中正议定期日，与诸路协力进讨。」（实录于此又书：「初，种谔以鄜延兵先招纳夏人，是月丙辰，次绶德城；壬戌，分遣诸将出界，遇贼破之。朝廷以谔轻出，遂命谔受王中正节制。」今移入十八日壬申，削此不书。）
　　鄜延路经略使沈括言：「乞明立约束，画定人马，留本路防守，不许差出外，别乞差准备应援军马。」诏令沈括留两将军马防托。或种谔出界未见次第，即不许追呼；如已捷，须兵马分头讨定部族，若来勾抽，不得占留。
　　庚辰，诏：「鄜延、麟府兵出界招纳已回，斩获有劳，并赐特支钱。」上批：「据种谔奏：『分遣出界浅攻诸将皆会，已追兵回驻，并遣诸寨。』朝廷昨于诸路大发师徒，本候齐集，与逐路遣兵并力，择时鼓行，覆贼巢穴，不为焚荡塞上微小族帐、驱略瓯脱守望羌人，所以近累丁宁诫敕，俾遵已定师期。今浅攻之兵既量有应接降人，凡战又能小捷，及斩获贼庭酋长，即敛兵归，亦未失计。仰种谔更推明朝廷赏罚，鼓励士心，全养气力，以俟师期，成就大功。」
　　诏：「熙河路李宪等八月辛未与董□人马期会攻讨夏贼，缘鄜延路师期尚在九月下旬之初，今李宪等如兵马出界遇贼，已见克捷，即进兵深讨。若贼兵阻遏，未可长驱，即择控要便，于馈运之所，权立营寨，以伺诸路师期，首尾相应。」
　　又诏李宪：「今来举动，不同凡敌，图人百年一国，甚非细事，苟非上下毕力，将士协心，曷以共济？须不惜爵赏，鼓励三军之气，使冒锋摧敌。若能初战取功，则其它迎刃而解矣。且勿吝金帛，旌拊战士，苟有以激发觽心，皆可便宜从事，朝廷惟务灭贼，其它固无爱惜。」
　　王中正、种谔奏：「泾原、环庆会兵取灵州渡，讨定兴州；麟府、鄜延先会夏州，候兵合齐，进取怀州渡，讨定兴州。乞下泾原、环庆遵守。」从之。
　　是日，李宪驻兵女遮谷。（九月十二日乙未奏。）
　　辛巳，修国史院编修官赵彦若言，与司马光同修百官公卿年表，成十卷，并臣修成宗室世表三卷。诏进入。后并送编修院，赐银绢有差，光仍降诏銟谕。
　　夔州路转运司言：「准提举捉杀司送到射杀魏从革獠贼木八等，已付南平军根治。」诏转运判官席汝明考实以闻。
　　壬午，权判都水监李立之言：「准朝旨，小□决口不闭，令臣经画。臣自决口相视河流，至干宁军分入东、西两塘【一一】，次入界河，于劈地口入海，通流无阻。今检计当修立东西堤防，计役三百十四万四千工【一二】。」诏知制诰、知谏院舒亶、度支副使、直史馆蹇周辅，再相视检计。
　　诏升南京、青登邓郓曹济洺濮州有马教阅厢军【一三】，及真定府北寨劲勇、环州下番落未排定指挥并为禁军。
　　佛泥国遣使入贡。佛泥不入贡者九百余年矣。（两纪并附年末。明年十二月二日，使人乃归。旧纪既于此年末书佛泥入贡，明年年末又书，盖重出也。新纪已削去。）
　　注　　释
　　【一】荆湖北路昨应副沅州谢麟于归明蛮界置堡塞「昨」原作「作」，据宋会要方域二○之二○改。
　　【二】恣j颀「颀」原作「顺」，据同上书改。
　　【三】三年二月二十四日「二月」二字原脱，据下文己巳条李焘注补。
　　【四】所有边近北界州军「北」原作「地」，据宋会要兵二八之二四改。
　　【五】令仆射尚书侍郎郎中员外郎「令」原作「今」，据下文改。
　　【六】二年十月四日「二」原作「三」，据上文辛酉条及宋史卷一八六食货志改。
　　【七】承之坐报上不实及遣吏诇狱事「诇」原作「按」，据阁本改。
　　【八】盖十八日诏犹有责谔轻出意「盖」原作「益」，据阁本改。
　　【九】速领本军赴渭州「速」原作「连」，据阁本改。
　　【一○】近差中正兼管延庆原三路「原」原作「渭」，据正文及此处路名简称例改。
　　【一一】至干宁军分入东西两塘「两」原作「南」，据宋史卷九二河渠志改。
　　【一二】计役三百十四万四千工「三」，阁本作「二」。
　　【一三】有马教阅厢军「马」下原衍「军」字，据宋史卷一八九兵志、通考卷一五六兵考删。
续资治通鉴长编
卷三百十六
卷三百十六
　　起讫时间 起神宗元丰四年九月尽其月
　　卷　　名 续资治通鉴长编卷三百十六
　　帝　　号 宋神宗
　　年　　号 元丰四年（辛酉，1081）
　　全　　文
　　九月甲申朔，知镇戎军种诊言：「兴、灵州等处多旧汉人，皆元昊所掳致者，常有思汉之心。乞明降指挥，言梁氏残害其主，使觽心解离，如有首领来归，特与官爵。」诏送高遵裕，降暣牓二十道付熙河都大经制司，令广募闲人，传示贼界。
　　李宪言：「已遣使臣史诚赍书与鬼章约会兵之所，仍伺蕃兵所向。」
　　乙酉，上批：「陕西、河东用兵，虽已有漏泄禁约，近多已传达委曲至河北缘边州军，显是方今预事文武官以私书漏露其事。其令河东、陕西诸路转运、经略等司，遍约束辖下文武官，不得与河北及四方亲识通书说边事，若有彰露，当械送下狱，终身废弃。」
　　熙河路经略司言：「董□首领李叱纳钦等入贡，称董□遣首领洛施军笃乔阿公及亲兵首领抹征遵等，以七月辛丑部三万余人赴党龙耳江籛南及陇、朱、珂诺等处击夏国。」（七月辛丑，十六日。）
　　是日，李宪入兰州。（是日乙酉，九月二日也，据丙申十三日奏。新纪系之乙酉，旧纪系之乙未，旧纪误也。新纪云：「乙酉，熙河经制李宪复兰州。」）
　　丙戌，澶州言浮桥坏。（十二月戊辰系桥毕。）鄜延路转运司言，乞候出界，专责总领兵官照应防护粮草。诏兵与粮相须一体，令常相依附。权发遣环庆路经略安抚司高遵裕乞诏缘边诸路毋得妄称西贼犯境，多务杀戮，恐致生羌惊疑，有误招纳。诏札下送王中正。
