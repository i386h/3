<!-- { "loadSidebar": true } -->
　　御史翟思言：「唐州旧以土地瘠薄【一八】，人不耕佃。往年高赋知州，招集流民，自便请射【一九】，依乡原例起税，凡百亩之田，以四亩出赋，自是稍稍垦治，殆无旷土。闻转运司近以土辟民庶，百亩之赋增至二十亩，民情骚然。且流民披榛开荒，乐于安土者，特幸税轻，有足自养。今土虽稍辟而利薄，民虽差庶而未富。官既多取【二○】，则私养不足，其势恐至于转徙。如是，则不惟所增之赋为虚额，亦恐失当入之数。伏望申敕使者，如合增税，即量加分数，庶使新集之民得以安业。」户部乞下转运司相度以闻，从之。
　　诏河东路提举保甲、客省副使王崇拯，同提举、承议郎、集贤校理黄廉，勾当公事、供备库副使宋宣及监教使臣九人，各迁一资，以集教保甲武艺及九分故也。
　　知渭州卢秉言：「昨遣兵出界，供奉官姚雄往来计会张世矩等攻讨次第，致获全胜，乞与迁一官。」从之。雄，兕子也。
　　上批：「夏国请睦使还，未逾旬日，复差使、副谢恩。观其意颇急遽，必有奸谋。可令陕西、河东经略安抚司指挥缘边官守，远设斥候，勿令少失枝梧。」
　　壬申，知延州刘昌祚言：「乞量减监牧司年额马数【二一】，增买四尺四寸以上堪披甲马，增置马军蕃落。」从之，仍于河中府第八将下左右蕃增置马军三指挥，于本将步军额除之。
　　昌祚言：「军事之先，莫如马政。人虽千百，可招呼而集；马虽十数，宁可容易而得？须是素养有备，乃可应敌。加以鄜延比之诸路非产马之地，难以蓄牧【二二】，永乐一日失六十匹，不知平时力用几日，费用几何，能集是数。以累不赀之财力，失于顷刻之间，宁不惜哉！俗谓『人强马壮』，若能如此，可谓两全，倘若强弱不齐，适足为累。故驰逐应急取胜，非马不能。今监牧司所赋率低小病患，不应格式，乞豫支缗钱，委逐将自置，仍增直至四五十千。」得旨：特许行鄜延一路。昌祚以鄜延边面，东自义合，西至德静，绵亘七百里，堡寨大小五十余，簄密紧慢不齐，烽燧不相应，乃立为定式，凡耕垦、训练、战守、屯戍，度强弱，分地望，图山川形势上之。上嘉纳。（兵志云：「七月【二三】，知延州刘昌祚请减监牧司年额马，增直市四尺四寸以上堪披甲马，增置马军蕃落，留沙苑监捧日马为马种，从之。」留马种在九月十三日。）
　　注　　释
　　【一】乞移北丞司于恩州「恩」原作「惠」，据阁本改。
　　【二】除牧地租课外「牧」原作「收」，据阁本改。
　　【三】不得侵越「得」字原脱，据阁本补。
　　【四】闰六月三日十一日「闰」字原脱，按本书卷三三五元丰六年六月三日、十一日未见，此事载于本书卷三三六元丰六年闰六月三日丁丑条及十一日乙酉条，据补。
　　【五】虚称夏国与董毡书「与」原作「兴」，据阁本、活字本及宋会要蕃夷六之一八改。
　　【六】乃令序位「位」字原脱，据阁本、活字本补。
　　【七】刘威「威」原作「成」，据阁本及宋会要职官六六之二四改。
　　【八】世矩告论不干己事「论」原作「谕」，据阁本及宋会要选举二八之一四改。
　　【九】三十二万八千七百六十一贯五百四十一文五分五厘「三十二万」原作「一十二万」，按下文封桩二十九万八千五百一十五贯九百二十五文五分五厘，加费用三万二百四十五贯六百一十六文，合计三十二万八千七百六十一贯五百四十一文五分五厘，据改。
　　【一○】副保正「正」原作「长」，据本条文例改。
　　【一一】遇出战即别为一队「队」原作「流」，据注文改。
　　【一二】依正兵队将获级分数论赏「将」原作「兵」，据阁本改。
　　【一三】都同总领将别置籍「都」上原衍「统」字，据阁本及上文删。
　　【一四】诸都同总领蕃兵将「都」原作「部」，据阁本及上文改。
　　【一五】以千人为率「千」原作「十」，据阁本及上文改。
　　【一六】于蕃兵籍内别收「收」原作「到」，据阁本及上文改。
　　【一七】知噃句县「噃」原作「宛」，据宋会要兵一二之十及元丰九域志卷一京东路、宋史卷八五地理志改。
　　【一八】唐州旧以土地瘠薄「唐」原作「康」，据宋会要食货七○之一五、宋史卷一七四食货志改。
　　【一九】自便请射「便」原作「更」，据上引宋会要改。
　　【二○】官既多取「取」原作「收」，据上引宋会要改。
　　【二一】乞量减监牧司年额马数「监」原作「盐」，据下文及长编纪事本末卷七五马政改。
　　【二二】比之诸路非产马之地难以畜牧「难以畜牧」原在「非产马之地」前，据同上书乙正。
　　【二三】七月「七」原作「十」，据同上书改。
续资治通鉴长编
卷三百三十八
卷三百三十八
　　起讫时间 起神宗元丰六年八月尽其月
　　卷　　名 续资治通鉴长编卷三百三十八
　　帝　　号 宋神宗
　　年　　号 元丰六年【一】（癸亥，1083）
　　全　　文
　　八月甲戌朔，永兴等路提举司言：「安抚司近出公据钱二十万缗，召人入便，每百缗贴纳钱十千。本司相度，除缘边州军外，欲依安抚司例施行。」从之。
　　户部言：「开封府界诸县积欠坊场钱，虽令卖产抵当，累岁无买者。乞拘收见欠及三分以上产业，估价折纳入官。」从之。
　　陕西转运司言：「同州韩城县山铁矿苗脉深厚，可置钱监；及渭州华亭县博济监因循废罢，欲于黄石河铸冶务复置监，废秦、陇州铁监。」从之。
　　嘉州刺史任泽卒。上幸其第奠之，赠崇信军节度使【二】，谥恭僖。后又赐泽坟寺为旌孝禅院，岁度僧二人、紫衣或师号一人。
　　乙亥，知桂州熊本言：「提点刑狱彭次云所乞禁马战之术，不使入外域，及招马军责保询乡贯，并乞令邕州马军于桂州习学，轮赴邕州防拓。窃详马战之法，所从来远，交趾界有马可用，未禁以前，应用马战；桂州至邕州十八驿，不惟道途往复劳费，南方夏秋毒暑鞕瘴，使之涉历山川，人马俱敝，恐不可施行。乞自今本路招刺马军，依近降五路招军法。」从之。（六月戊申，七月辛亥。）
　　诏：「今后执政官除拜，赴景灵宫恭谢，差合门祗候或看班祗候一员、礼直官一名随逐入殿，引揖祗应。」（密记八月二日诏。）
　　丙子，诏：「开封府界、河北东西、河东路团教保甲，宜自来年为首，依番次遣官案阅。仍每至正月，具当案州县都保，先下提举保甲司专责文臣豫约所用银绢【三】，以备行赏，不得临时乞于他司假借。」
　　水部员外郎王谔言：「滑州河水正向南岸鱼池埽，所以每岁危急。乞于北岸开展签堤，于河道使阔，则水势顺。」诏都水监丞陈佑甫相视以闻。已而佑甫言：「开展签堤，马头地步稍阔，即难系浮梁。今埽后旧有直堤一道，若就来岁春天修筑，使加高阔，以御向着水势，实为长利。」从之。
　　权发遣鄜延路经略安抚司公事刘昌祚言：「比有寨主、部将等阙，无得力官可差。乞下吏部选差曾经边事使臣三十人至本司，许量人材次第奏差。」从之。
　　诏：「御史勘公事，权罢本职，不得与在外官吏往还。」从中丞黄履奏也。履言：「本台推鞫公事，至有逾年而后毕者，迂为行遣，以致淹久。欲自今本台独勘或外官同勘，并令宿直，仍罢本职，不与在外官吏交往；而吏人食直，随狱大小，立以三等，为之给式：大者三十日，中者二十日，小者一十日。过此，虽狱毕亦不给，而官员食缗亦少裁损。」诏尚书省立法，送中书省取旨。（食直，当考行否。）
　　又诏：以四后升祔礼毕，赐陪祠髃臣宴于尚书省。（新纪于丙子日书：宴升祔陪祠官。旧纪不书。）
　　己卯，太白昼见。（两纪并书此。）
　　知河阳、太中大夫张问言齿发迟暮，乞提举崇福宫。上批：「如藩郡见今无阙，即依所请。」乃徙之潞州。
　　诏：「定州新仓，月籴粮数甚多，恐推行籴法未至，及监籴官非其人。可速下本司检案。」
　　诏：「闻契丹遣人使夏国及宗哥，虑是西人干求契丹，欲因和解董毡。可下李宪，选使臣开谕董毡、阿里骨，以契丹与宗哥相去极远，利害不能相及，令监守前后要约，协力出兵，攻讨西贼。」
　　江淮等路发运副使蒋之奇言长淮、洪泽河实可开治，愿亟兴工，诏陈佑甫相视以闻。（十一月己巳，佑甫云云。）
　　陕西路转运副使范纯粹奏：「准朝旨指挥，令河东路转运判官蔡烨，每年入中或移税籴，从便计置粗细色斛斗一十万石，于□堡寨、永宁关桩积。今转运司计置龏乘津般前去米脂寨等处，□堡僻在河外，又深近贼界，往来虽远未便，今永宁关自开拓边面已来，却在近里，本关自有桥渡，与河东晋、绛、石、隰州相望。若令河东转运司于石、隰、晋、绛等州择与本路顺便处，就近支拨斛斗，除五万石依旧永宁关纳外，将合赴□堡寨纳五万石，由永宁关赴青涧城纳，一则免侵近贼界，一则免雇龏般运之费。」上批：「纯粹奏请允当，宜火急与指挥。」（此据御集，九月七日己卯更详之。）
　　庚辰，上批：「闻有百姓朱六言：『河北转运使蹇周辅建议于河北借支元丰库官钱修仓，却于在京降度僧牒拨还。其管勾官先以牒赊卖于贾人汤七，而周辅子承务郎逢辰乃与汤七以官钱为子本贩易。』令御史台照会施行。」先是，少府监修制官宋世隆揽载定州籴买粮草钱，辄移易自用，而逢辰复私贷钱于世隆，有旨送大理寺推勘。寻以狱官妨碍，移御史台。及是，复有言逢辰贷度牒事者，故就令劾之。（十月丁丑，翟思劾周辅二子，禁锢。癸巳，独逢辰责，当考。自「先是」以下，朱本增入，新本削去。）
　　两浙转运司言：「犯盗徒五百里外州军，无放还法，乞比移乡人例放从便【四】。」从之。
　　上批：「鄜延路第七将李师古奏『出师城筑山界，有大害者三，乞赴阙面论事。』其状已降付三省、枢密院，宜速处分，令其所欲论事状亲书入急递闻奏。」（此据御集，要见竟如何。）
　　湖北转运、都钤辖司奏：「为权知诚州周士隆乞先且钞札新割过地林、大由、杨溪、古铁、乌耳等处户口，别作一等，量行犒赏外，其西道，候乌耳等处了当，方行钞札抚纳。两司保明，委是利便。」从之。（密记七日事，要见乌耳西道经始，附此。乌耳西道已见五年十一月。）
　　辛巳，将作监丞宋彭年为将作少监。上以彭年能发蒲宗孟修西府事，特擢之。
