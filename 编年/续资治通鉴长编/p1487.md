<!-- { "loadSidebar": true } -->
　　近日差除户部尚书以下十余人，其间人材粗允公议者不过二三人，其它多老病之余及执政所厚善耳。臣与僚佐共议，以为不可胜言，是以置而不论，独取其尤不可者杜常、王子韶二人论之，然皆不蒙施行。夫杜常在熙宁间谄事吕惠卿兄弟，注解惠卿所撰手实文字，分配五常，比之经典，及其所至谬妄，取笑四方。其在都司，希合时忱、任永寿等旨意、施之政事，前后屡为台官所劾。兼其人物凡猥，学术荒谬，而置之太常礼乐之地，命下之日，士人无不掩口窃笑。此无功而受赏者一也。王子韶昔在三司条例司，谄事王安石，创立青苗、助役之法，臣时与之共事，实所亲见。及吕公着为御史中丞，举为台官，公着以言新政罢去，而子韶隐忍不言。先帝觉其奸佞，亲批圣语，指其罪状。自是以来，士人不复比数，但以善事权要子弟，故前后多得美官。今又擢之秘书，指日循例当得侍从，公论所惜，实在于此。此无功而受赏者二也。张淳资才凡下，从第二任知县擢为开封司录，曾未数月，厌其繁剧，求为寺监丞，即得将作，又不数月，令权开封推官，意欲因权即真，迤逦迁上。此无功而受赏者三也。丁恂罢少府簿，经年不得差遣，一为韩维女貋，实时擢为将作监丞。此无功而受赏者四也。其因缘亲旧，驰骛请谒，特从常调，与之堂除，以至除目猥多，待阙久远，孤寒失望，中外嗟怨者，尚不可胜数。
　　凡上件事，皆刑政不修，纪纲败坏之实也。大率近岁所为，类多如此，譬如天时有春夏而无秋冬，万物虽得生育而不坚成。天之应人，颇以类至。宜指挥大臣，今已行者即加改正，未行者无踵前失【一】，勉强修饰，以答天变。臣伏见去年岁在庚午，世俗所传本非善岁，徒以二圣至仁无私，德及上下，故此凶岁化为有年。然事有过差，犹不免常燠无冰之异。由此观之，天地虽远，得失之应，无一可欺，若更能恐惧修省，戒饬在位相勉为善，则太平之功庶几可致也。臣备位执法，实欲使陛下比隆尧、舜，无缺可指，无灾可救，是以区区献言，不觉烦多，死罪死罪。（陆宇无罪、石麟之除郎官，政目六月二十一日；麟之□州、张亚之除真州，政目去年十八日；亚之知泗州，今年六月十九日自真州改府推；孙述罢长垣；嘉兴诉灾死者四十余人；张淳权府推，六年十月一日，将作监丞张淳为府推；丁恂除监丞：七事当考。杜常正月二十二日壬午自少常改太仆，此云不蒙施行，然则辙奏此必在二十二日壬午前也，合依刘挚日记附正月七日。案：「十八日」上原本误脱月分。）
　　己巳，命翰林学士兼侍郎范百禄权知贡举。天章阁待制、吏部侍郎兼侍读顾临，国子司业兼侍讲孔武仲同权知贡举。执政聚议，始欲用侍御史孙升同知，刘挚谓无旧比，乃止。挚意谓邓温伯必进补许将阙，其党疑升必论列，故谋以此五十日拘之也。（此据刘挚日记增入。二十二日升改左史。）
　　诏五路进士及诸科明法人就试终场，零分不满十人许解一人，仍取文理优长者。以尚书省言通利军等处将终场，十人以下零数添解一人，不应元佑贡举敕，故有是诏。
　　辛未，朝献景灵宫。
　　彰德军节度使、知河阳冯京告老。徙知陈州，令入见。过国门，辞疾甚。壬申，改左银青光禄大夫、观文殿学士兼侍读、充中太一宫使。（职官志云：元佑间，冯京以观文殿学士、梁焘以资政殿学士，为中太一宫、醴泉观使。焘事在八年六月。）
　　鄜延路经□使赵□言：「熙河路所占西人良田极多，乞朝廷酌中处置。」枢密院议：「夏国见通常贡，岁时恩赐一切如旧，止是分画封疆未毕。如□所陈是实，西人观望，难于驯服。」诏□详累降朝旨及赵伋开谕，悉心讲究，候西人再来界首，即尽理折难，务令听伏。伋先被诏持地图去延安议分画事，□长子也。（伋为太仆寺丞当考，此时无有在寺差出者。三月十六日，伋赴三省、枢密院禀议。刘挚日记：五年十月二十七日，集都堂议遣赵伋至熙河，挚以谓不当遣伋，伋乃□之子也。据此，则竟遣伋行，不用挚议，伋实以寺丞出。）
　　殿中侍御史岑象求言：「长垣令孙述决无罪被水灾百姓柳闰限内死，有司按治得实，述避罪翻异。请再鞫，无差，即遇赦不原。」从之。
　　监察御史徐君平言：「知真州孙贲除开封府推官，闻贲傲虐不检，秽迹甚着。」诏罢贲新除。
　　权知开封府王岩叟言：「左右厅隶推官各二员，公事词状初无通管分治明文。请除事系朝省及奏请逐厅通管外，其余公事词状并据号分治【二】，庶无留壅。」从之。
　　通州团练使、环庆路总管姚兕徙泾原路。
　　先是，台谏官并言冬温，乞修政事，因及差除。是日，（正月十二日。）辅臣进呈，刘挚奏曰：「人才难于求备。性忠实而有才，此上等人也；虽无才而忠实，其次也；小人有才而可藉以集事者，又其次也。若乃怀二心，有所观望，背公立党，此为下矣，不可用也。今臣等用人，亦随其所能而已，然亦须辨得此数等人才，则安排得方稳。」谕曰：「极是，极是。知人甚难。」挚又曰：「古之圣人如尧、舜，犹以此事为难。臣等亦晓夕思念，务合人情，以答天戒。」吕大防曰：「臣等不敢不恐惧修省。」（冬温乞修政事并论差除不当苏辙疏，今附月末，要合移见十日。） 
　　癸酉，诏自今祠祭、游幸毋用羔羊。从礼部请也。
　　甲戌，上诣凝祥池、中太一宫、集禧观、醴泉观、大相国寺、宣德门，召从臣观灯。
　　戊寅，京东转运司言：「宣德郎赵竦请修徐州百步、吕梁，乞徐州知、通衔内并带『兼提举堤闸』，彭城令、佐衔内并带『同管当堤闸』等字；仍差小使臣一员专监河税兼管堤闸公事，立课程留滞约束损坏决溢之法。」从之。
　　右朝议大夫、鸿胪卿韩正彦为河东路转运使，右朝奉郎杜纯为鸿胪卿，左朝请大夫、梓州路转运副使井亮采为度支员外郎，左朝请大夫、两浙路转运副使叶温叟为主客郎中，左朝请郎、直秘阁、太仆卿林旦为河东路转运使，左朝散郎、度支员外郎郭茂恂为河北东路提点刑狱，（八年四月二日为户中。）左朝奉大夫、集贤校理、知和州刘定为提点京西南路刑狱。（三月二日朱光庭有言，十六日改命。）右承议郎王巩用苏辙、谢景温荐，除知宿州。（刘挚十八日戊寅事。）
　　己卯，资政殿学士、知蔡州王安礼知舒州。以开封勘到安礼知青州日赃污不法，下京东转运提刑司体量得实，故有是命。（二十六日又落职。）
　　金州观察使冯行己卒。
　　壬午，左朝奉大夫、集贤校理、太常少卿杜常为太仆卿，左朝奉大夫、秘阁校理、徐王府记室参军盛桥【三】为太常少卿，左朝议大夫、直龙图阁、河东路都转运使范子奇为集贤殿修撰、知河阳，侍御史孙升为起居郎。刘挚谓执政欲为邓温伯地，念独升在言路，必争论，久欲移升。挚持其议。既而升连击范纯礼，益犯党意，滋欲移升甚。挚坚守之，至欲禁升以知举，其意类此。于是升竟有此除，觽议云西省阙人故也。挚即漏舍谓吕大防曰：「若西省阙人才，则刘安世岂不可用【四】？」大防曰：「诺。今日当先奏知。」既对，因论人才，大防曰：「方今人才难得。」挚曰：「守节持正，终始不变者，诚难得也。」帘中再三曰：「诚是。不变者少。」挚遂言：「若刘安世、朱光庭二三人颇有节行，可谓不变者。」大防曰：「光庭欲还其给事中，安世欲还其西掖，皆是旧职位。」谕曰：「安世除甚？」挚曰：「中书舍人。系昨来已曾除者【五】。」「可除之人奏知。范纯礼须与移动。」挚曰：「候二十四日一齐进呈。」（丙戌二十六日乃还朱、刘旧职，此二十二日壬午所议。）
　　左中散大夫、主客郎中晏知止知蔡州。（三月二十二日为少府监。）
　　左朝奉郎、集贤校理、荆湖北路转运使唐义问为直龙图阁、知荆南，左朝议大夫、直龙图阁、知潭州谢麟知江宁府。（龙川别志云罢麟潭州，李湜代之【六】。按：湜知潭州乃六月四日，然五月十三日【七】湜先以湖北漕权湖南帅。盖麟去潭州，湜即权帅，六月乃为真帅耳【八】。别志附六月四日。）
　　左朝议大夫、直秘阁、河东路转运使谢卿材直龙图阁，为京东路都转运使。右朝奉郎、京西路转运判官张景先为陕西路转运判官。
　　左武卫将军郭逵遗表乞男恩。旧制，上将军四人降官职而未复，乞致仕及遗表奏补，并取奏裁。有司以逵尝任同签书枢密院事及宣徽南院使，诏依见任官条推恩。
　　湖南安抚钤辖谢麟言：「措置到莳竹县合付杨光衔，乞依湖北例与转近上正使，仍带遥郡知溪洞徽州名目。上里堡合付杨昌岳，下里堡合付杨晟圆，并转资。其武阳、关峡、城步等寨皆系极边，乞逐寨各添屯兵戍守。」从之。（五年十二月十六日，当考。今年正月二十八日，乃授光衔徽州使。）
　　癸未，诏以雪寒，给在京工役假三日。
　　甲申，熙河兰岷路经□安抚使范育言，阿里骨逼逐温溪心父子上青唐。枢密院议以阿里骨男溪邦贝昌除团练使，就除巴温刺史，官号与溪心同，管当邈川一带部族，明示朝廷恩顾，以羁縻之。诏育密相度以闻。（六月相度当考。二月二十八日乃除二人。）
　　大理司直窦苹等言：「按元佑大理寺令，断案若定夺事正、少卿应避者，断议两司自来互送，卿应避者止免签书，均是有避而立法不一。乞并免签书，更不互送。」从之。
