<!-- { "loadSidebar": true } -->
　　年　　号 元佑五年（庚午，1090）
　　全　　文
　　十二月十六日丙午【一】，辅臣面奏：「乞以湖北之渠阳寨复溪洞之诚州，补其旧族杨光潜之子昌达为刺史，先奏知，续入状，画一行之。」
　　刘挚自叙其本末云：「渠阳旧属溪猺，熙宁、元丰间取其地，自是蛮酋岁出侵扰。元佑三年，（元佑三年当作二年，事在七月辛酉。三年十一月辛酉、十二月丁酉，四年五月辛卯，当并此五年十二月丙午考详。）议者争言欲弃其地，朝廷重其事，故废诚州为军，余裁废有差。而侵啮出没犹不已，乃以知荆南唐义问为转运使，专措置之，驻于黔阳县。选人余卞前为澧州推官，上书请废其地与蛮，以息边患。至是，义问辟以为勾当官。二人意主于弃地，朝廷固亦久以是为议，但今方其跳梁为患，宜先有所痛惩艾，然后许之。于是发京西将兵并土兵殆万觽，益以黔南兵丁，给钱二十万缗，责以讨扑。自十月后，兵数进，焚荡庐屋禾仓等，夺其兵械甚多。但以溪洞地险，有林箐岩穴之阻，官军不可以深入，多隔溪水林薄相射，其杀伤甚觽而不能得其级，故八战皆胜，级纔得二百余。朝廷不欲专责以级，盖数级以为功，惧其反害平民。从来将兵者欲多级者，数杀良民老小或运粮人夫，斩其首，议者所痛叹久矣。及义问奏捷，（奏捷见十一月十八日戊寅。）亦略足以申威灵。其酋曰杨晟秀，既逃遁藏于飞山，故近日官军围其巢。今穷迫，与其族数十人作状请命，义问连上之。朝廷遂欲息民，竟其事，故议如义问所画如此。其间奏请疑不能无小谩，然包之以就大计尔。」（复以渠阳寨为溪洞之诚州，且命杨昌达为刺史，实录俱不载，今用刘挚日记增入，要须别加考详。五年七月六日己巳，始命唐义问为湖北漕措置边事，六年正月二十一日，谢麟云云，当考。二月二十二日，杨昌达乃授诚州，绍圣元年七月壬戌、丙寅，九月甲寅，当考。）
　　御批：「十一月二十八日夜，太史局等处奏：『有客星初出在参宿度。参宿属晋分，今河东是也。窃恐昨者夏贼打劫麟府路，杀害人民，虏掠人口、孳畜不少，朝廷虽体量赈济，亦虑体量不实，赈济未得子细，及将来本路粮食别致阙乏。』三省、枢密院与商量合如何施行，此亦应天一端也。如合施行，即以寻常意度行遣。上件星变事，因更不出行。」（御集，六年十二月十六日，三省、枢密院同进呈，今附此。）
　　丁未，龙图阁直学士、朝散郎、御史中丞苏辙加龙图阁学士。
　　戊申，吏部侍郎刘奉世权户部尚书，户部侍郎李之纯为吏部侍郎，（实录误以之纯为尚书，今改之。）权工部侍郎马默权户部侍郎，权兵部侍郎彭汝砺权礼部侍郎，秘书监王汾为兵部侍郎，太常少卿李周权工部侍郎，（六年闰八月十六日出。）秘书少监王钦臣为秘书监。知沧州王子韶为秘书少监，左司郎中杜常为太常少卿，（苏辙明年正月末论差除奉世等十余人，因具载之。明年正月壬午，改太仆卿。）奉议郎杨国宝为秘书郎，判登闻鼓院时彦为正字，（时彦阶官当检，或与国宝同。）校书郎晁补之通判扬州。（此据刘挚日记增入，当考其故。）
　　初议除目，吕大防欲以杜纯为侍御史，孙升为起居郎，刘挚曰：「纯向以无科第及朋事诸韩，自南黙为中司所劾，罢去为相州，今如何复除此官？兼纯兄弟与今中司兄弟不相与，恐成纷纷。若孙升，不知彼文学何如？」大防曰：「然以其久于此矣，自与公同时在台，当少迁。若以文行，则谁不为之？待更熟论。」挚度大防欲用纯者，盖范纯礼所属；用升者，自许将之去，傅尧俞及纯礼之党数数延誉邓温伯，冀引补其阙，而患升之在言路，故先欲动升以待之。升前与梁、刘辈力论温伯【二】，故朋党架造如此。已而纯礼过都堂，语挚以王汾不当直为真侍郎，彭汝砺尝为中书舍人，反为权摄。挚告以王尝除谏大夫、馆阁二三十年矣，彭谪籍新复，集撰两月即召来，料须有渐也。又云杜常□俗，不宜典礼乐；王钦臣不乐为大蓬，是欲他日除真侍郎尔，故先以汾立例也。挚谓纯礼平日恬默，不意其开口如此有所偏系故也。（此据挚二十日所记增入。）
　　御史中丞苏辙言：（此亦得之汪应辰。辙札子称十六日，盖明年正月十六日也，今与王子韶并附初除时，明年正月七日可考。）「臣闻明君用人，必须先辨人材之精粗与官曹之清浊，若举粗才俗吏而置之清华之地，则士心不服，取笑四方，不可不慎也。况太常卿者，礼乐所寄，古者伯夷、后夔之职，前世桓荣、杨绾居其任。自二圣临御，亦重其选，盖尝用鲜于侁、赵君锡矣。虽其才未及古人，然或以博学守正，或以孝弟笃行，率皆可称述。自是以来，用人颇轻，然亦未有若杜常人材猥下，不学无术，而加以邪谄好利，顽弊无耻者也。臣昔为齐州职官，吕升卿等察访京东，辟常自随。常遂注解惠卿手实文字，所至州郡，公然为官吏讲说，其意以求悦媚，自是遂蒙进用。及在都司，侮慢士人而畏惮尚书省胥吏，以至奉行其意，不顾条例，遂为言事官所劾。此二事者，皆臣所亲见也。若其它暗塞乖谬，士大夫以为口实者，臣不敢一一仰烦圣听【三】。伏乞圣慈特赐追夺，无使匪人窃据，传播四方，以谓陛下不惜名器一至于此。臣昨与属官已有文字论列，未蒙采纳，伏乞指挥检会，早赐施行。」
　　又言：「臣闻尧、舜之治，以难任人为先；孔子论为邦，以远佞人为戒。佞人之不可用，大则乱国，小则害政。是以古之明君，去之惟恐不速，屏之惟恐不远。今二圣为治，方选用忠良，斥远邪佞，而王子韶者屡进被劾，今遂擢为秘书少监，甚可怪也。昔熙宁之初，臣与子韶同在制置三司条例司。是时王安石、吕惠卿方欲变乱法度，子韶与程颢阴赞其事，朝夕谄事王、吕，惟恐不及。及吕公着为御史中丞，并荐二人以为属官。公着既言新法不便，程颢革面从之，而子韶脂韦其间，阴助安石，既为同列所鄙，复为先帝所照，御批降黜，天下莫不称快。徒以面柔无耻，善事权要子弟，复以字书小学缘饰鄙陋，以侥幸进取。当今士大夫凡言佞人，子韶为首，顷者曾被进擢，以此屡为言者所劾而罢。昨者命下之日，御史岑象求、孙升皆言其不可，臣复继以为言矣【四】，皆不蒙省录。虽由臣等才望不及前人，言不见信，而朝廷屏黜奸佞，前后不曾有异。伏乞检会臣等前奏，速赐施行，以厌公议。」
　　辙又言：（辙札子称二十四日，当是明年正月，今并附初除时。据刘挚日记，则论子韶「衙内钻」乃殿中侍御史岑象求章，系十二月二十日降出。）「臣近奏乞罢王子韶秘书少监，不蒙施行。臣窃谓朝廷用人，必不得已将舍短取长，要须心迹无邪，于事不害，然后为可也。今子韶资性便僻，柔佞无耻，奉上媚下，觽为指笑，依势行私，贼害良善，皆有实状。只缘邪谄，善事贵权，故大臣不察，拔擢至此。然每有进用，必致人言。自元佑以来，初进被劾，出知曹州，再进被劾，出知沧州，及今三进，臣与僚属言之者不一，岂言者皆妄而子韶皆冤乎？陛下试以此察之，则得失可见矣。子韶昔为小官，专事权要子弟，以侥幸恩宠于时，士人指目髃佞，号之『十钻』，子韶则『衙内钻』也，自此渐进为监察里行。王安石初用事，遣子韶出按淮、浙，子韶妻父沈扶闲居杭州，方谋造宅舍，每于本州岛干借捍行役兵，知州祖无择守法不与，子韶挟此私恨，诬谤百端，遂起大狱，然卒无事实。无择缘此得罪，至今天下冤之。其在台中，中丞吕公着方言安石更法令不便等事，子韶每见公着，则左右其说，及至上前，辄称新法之善。先帝深知其诈，降诏逐之，其略曰：『外要谠正之名，内怀朋奸之实。』天下闻者莫不称当。自此稍被簄外，故其害物之心包藏不见，而专以邪佞要结为事。前年除太常少卿，为谏官刘安世所劾而罢。今秘书少监与太常少卿均为清选，子韶才行与昔无异，执政大半犹是旧人，而用舍顿殊，理不可晓。然臣闻安世所言，前后凡十余上，然后从。昔刘向讥汉元帝有『用贤则如转石，去佞则如拔山』之言，后世犹且羞之。今大臣独于子韶迟迟不忍，臣恐拔山之诮，咎有所归。臣与子韶初无仇怨，独为朝廷惜此过举，惟陛下察之。」
　　侍御史孙升言：「伏见左司郎中杜常近除太常少卿，士论喧然，以谓杜常人材阘□，知识庸下，太常号为清列，论议皆集髃英，如常者岂足以为之长？杜常昔从吕升卿之辟，是时吕惠卿方为手实法以扰天下，独杜常附会惠卿，希求进用，笺注手实，谓其法五常皆备，有识之士至今鄙之。杜常在都司与狡吏时忱、任永寿相为党与，过于交游，欺罔朝廷，违条冒赏，紊乱纪纲，常为首恶。仁圣□容，未加诛责，已为优幸，岂可迁奉常之清列，辱圣朝之名器？伏望圣慈详察，特降指挥，追寝太常之命，别与差遣，以允公议。」贴黄称：「近来皆自太常迁谏议、侍郎，若杜常人材猥下如此，苟缘是迁擢，岂不辱圣朝之名器也？伏望自出圣断，特行追寝。」
　　又言：「窃以名器之重，为天下之砥砺；君子之进，作邦家之光辉。苟轻名器以假人，不独不足以砺世，且所进非人，则为邦家之污也。杜常人品猥下，中外莫不鄙之，若遂进擢清列，跻升侍从，臣恐非二圣贵重名器，光辉朝廷之意也。伏望圣慈详察，检会臣前奏，早赐指挥。」贴黄：「杜常在都司日，与狡吏时忱、任永寿相为表里，欺罔朝廷，违条冒赏，紊乱纪纲。臣与贾易论列杜常罪恶甚详，二圣必能记省。今日若容常贪窃名器，玷污近班，岂不为圣政之累也！」（贾易论杜常在都司时奏章检附。）
　　殿中侍御史岑象求言：「近岁南省考试，分卷取人；又五路别立额，奏名颇滥。」诏礼部详定以闻。
　　又言：「近岁太学诸生无叩问师资之益，学官不以训导为己任，秘书省则多务燕间，少亲绚校。请立训导之法，定校绚之课。及闻太学补试，伺察不严，有假手之弊。」诏令礼部、秘书省长贰详度以闻。
