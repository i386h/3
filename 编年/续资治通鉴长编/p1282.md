<!-- { "loadSidebar": true } -->
　　准诏【二○】：「诸路探报，自秉常身死，梁氏族人侵擅国事，遂致诸部酋豪往往不服，变乱交攻，日相屠害。虽不住据逐处奏报，终未见的确事情。缘自来体察贼中事宜，多是归顺人口通说，颇得真实。虑西界近上酋首因此变乱离析，各怀去就。或欲据元有州城自守，遥托朝廷应援；或欲率其部族直谋归汉，愿为近塞藩篱。若从而开纳，即虑展转生事，难保成功【二一】；若一切拒之，又虑反为他国所有，为患转甚。未审于当今边情合如何处置，致不失事机【二二】。令河东、鄜延、环庆、泾原、秦凤、熙河兰会路帅臣密切指挥沿边官吏，若有投来西人，如审验得委知贼中次第，即仰相度可否收留，仍更切厚与赏物，募人远探。所有西界首领，若谋归向中国，仰详前项所问，各以目今边情向去利害缕细详究【二三】，措置条画，实封入急递闻奏，亲自收掌，不得下司。」臣除已依朝命施行外，伏详诏旨所问，盖边防机事，而系中外安危之本者，如臣之愚，顾何足以语此！然臣蚤膺使任，久在边徼，采摭审料，粗若有得。
　　伏见陕西诸边，自元丰用兵之后，未即解严。乃者秉常失职，诸酋鎫奋，相与吞噬，未有宁日。方其自顾之不暇，尚能为中国患耶？在朝廷正宜安静不妄动，用观成败之变。今诏旨以谓近上酋首或欲据元有州城自守，遥托朝廷应援。夫羌人蚁聚乌散，盛衰无常，先王列于荒服之外，弃而不援，縻而弗绝。御戎之策，无以过此。今彼酋豪于变乱艰危之时，欲以内附为名，而请朝廷遥为应援，苟可而许之，臣不知一日急难有请，则朝廷将真应而援之乎？应援之举，名正而理胜乎？边兵之觽，乐从而悦行乎？不为之援，则无乃害大信乎？凡此数者，皆不可不虑也。圣朝方以安静治天下，息兵止杀，重农务本，太平之迹始于今日，尚何此策之议哉？
　　又诏旨以谓或欲率其部族直谋归汉，愿为藩篱。昔汉武帝时，降胡数万，仰给县官，天子出御府禁藏以赡之，后日之害，大不可救。是知边人为款附之名，则中国受劳弊之实也。今沿边诸路，自元丰以来，所纳降羌无虑二万口，而老稚无用者十有七八，增耗边廪，为害已大。其心之向背，盖未可知，故平日间有引而去者，则警急之际，安知其非谋也？然则降羌之无益于中国，亦已明矣。况彼之存亡兴衰，有未可知者，异时彼事既定，复有君长，必曰：「前日某部某族某人之亡归中国者，我国叛人也，奈何受之？我今请得之。」则朝廷将若为答乎？将若为处乎？岂不理屈而势沮乎？此又不可不虑也。
　　或谓彼既附我，奈何不受？何辞以却之？臣谓不然。彼之部酋，若有以梁氏之祸来告者【二四】，若请兵于朝者，若据地而愿附者，若挺身以降者，朝廷当使边臣谕之曰：「若主不幸，尔乃臣子，当尽死节之义，善为若主讨贼而已，尚何来告耶？何但欲脱身而内附耶？我之边兵方备他盗，不为尔捕寇也。」夫如是，则中国岂不甚尊，而名体岂不甚正乎？如此，则彼于异时必曰：「我变乱患祸之中，朝廷不弃我之不幸，而存我有德，接我有道，我尚得志而负之乎？」夫如是，则朝廷之义岂不甚胜，而彼之德我岂不甚重欤！
　　又诏旨以谓若一切拒之，虑为他国所有。臣观边人之性，以种族为贵贱，故部酋之死，其后世之继袭者，虽雏稚之子，亦足以服老长之觽。何哉？风俗使之然也。秉常父子有国绵久，国人归心焉。今诸路谍者之言，虽曰秉常之死不明，梁氏之族侵擅国事，此特目今之势然耳。若得遂能灭李氏之宗而有其国，则臣未之信也。盖一国之觽，岂无豪杰推李氏族子以主其国者乎？岂遂甘心为梁氏臣属乎？臣以谓借李氏遂有绝灭之祸，尚当争夺反复，屠戮相仍，旷日持久然后定也。夫困兽犹斗者，冀其或生也。彼有力者方互为争夺，各将以觽自守，乘隙而奋，观衅而动，大必并小，强必吞弱，纵未能统一诸部，岂不能据一隅以自全，宁愿束手为他国臣乎？固知他国未能遽有者，断可识也。借有亡命避患而他附者，不过逋逃之余种耳，顾何足道哉？
　　夫边人内相吞鎫者，中国之利也。若天佑圣世，遂死此羌，卒至离析【二五】，凡力等而势均者，各据土地自为一部，则于是时庶几有思附大国者矣。虽然，大河之南，横山之地必附于中国；大河之北，贺兰之封必附于契丹；酒泉、武威之地必牵于西域。盖势力远迩之异也。昔呼韩裂为五单于，匈奴分为南北庭，自是汉之边堠遂无匹马之踪。我之所利，正愿如此。故臣所谓在朝廷今日惟宜安静不妄动，用观成败之变者，盖此也。
　　中国者，礼义之所由出也。臣愿朝廷静占往鉴，处以礼义，参稽古昔，无蹈后患，深暣诸边将吏，使积粟养士，励兵戒严，从容无为，坐观其变。应夏国酋领及部族生口有欲归汉者，鎫依前降诏旨，一切约回，决无收受，以全中国尊大之体，以破边人反复之谋。如此，则诏旨所谓目今边情向去利害，臣愚妄意窃以为尽之矣。若夫一得一失、小利小权、私己害公、为国生事者，非臣所知也。伏惟圣慈深赐省察。
　　注　　释
　　【一】苏辙论楚潜「辙」原作「轼」，「论」原作「轮」，据阁本改。按：苏辙论楚潜事见本书卷三八四元佑元年八月丁亥条、宋史卷三三九苏辙传。
　　【二】又以特旨转供备库使「特」原作「持」，据阁本改。
　　【三】虔州原作「处州」，据宋会要兵五之一一、宋史卷一九六兵志改。
　　【四】即轮出将兵不隶将兵路分「即轮出」原作「内」，据上引宋会要改。
　　【五】德顺原作「顺德」，据注文及宋会要食货二二之三、二四之二七，宋史卷一八一食货志乙正。
　　【六】依旧于在京都盐院置库收纳盐钱「盐钱」二字原倒，据上引宋史乙正。
　　【七】盐钞「钞」原作「钱」，据阁本改。
　　【八】许雇曾募充弓手得力之人「曾」字原脱，据下文补。
　　【九】则不独有家丁子弟之助「有」原作「在」，据宋史卷一七八食货志改。
　　【一○】今月六日指挥「六」原作「七」，据上下文改。
　　【一一】止行差补「补」原作「捕」，据文义改。
　　【一二】正身弓手人人自爱惜「身」原作「为」，据阁本改。
　　【一三】明年正月九日「日」原作「月」，据阁本改。
　　【一四】亦依此关所属点检讫报本部「讫」原作「乞」，据阁本、活字本及宋会要食货五六之二六改。
　　【一五】诏今后郎官与寺监官互轮季点「诏」原作「照」，据同上书改。
　　【一六】乞罢进纳人出官「人」原作「入」，据阁本改。
　　【一七】而所系者朝廷大体也「体」原作「礼」，据阁本、活字本改。
　　【一八】陕西西路按：宋无此路名，疑为陕府西路之误。
　　【一九】澄清根本为心「本」原作「木」，据阁本改。
　　【二○】准诏「诏」原作「照」，据范忠宣公文集范侍郎公遗文答诏论边情乞不妄动以观成败之变改。
　　【二一】难保成功「保」原作「系」，据同上书改。
　　【二二】致不失事机「机」字原脱，据同上书补。
　　【二三】各以目今边情向去利害缕细详究「目」原作「自」，据同上书改。
　　【二四】若有以梁氏之祸来告者「以」字原脱，据同上书补。
　　【二五】卒至离析「至」原作「在」，据阁本及同上书改。
续资治通鉴长编
卷三百九十
卷三百九十
　　起讫时间 起哲宗元佑元年十月己亥尽其月
　　卷　　名 续资治通鉴长编卷三百九十
　　帝　　号 宋哲宗
　　年　　号 元佑元年（丙寅，1086）
　　全　　文
　　十月己亥，礼部言：「占城国进奉大使布灵息弛琴蒲麻勿等乞续进方物。」从之。
　　户部言：「京都商税务取酌中元丰八年钱五十五万二千二百六十一贯七百二十八文立为新额，自元佑二年为始。」从之。
　　河东路转运司言：「上供钱物，惟三路不起发，盖沿边费用常自朝廷应副，比之自京支降，可免往回船运之费。今本路封桩禁军阙额请受，请立法止于逐路桩管，如有不可停贮物，即令提刑司变转见钱封桩。」从之。
　　庚子，端明殿学士、光禄大夫范镇落致仕，提举中太一宫兼集禧观公事，兼侍读。（镇加端明在二月十日己巳，此十月二十一日乙巳又降诏【一】。）
　　大理寺言：「被旨根究军器监先乞市军器物料度僧牒，为钱计一十三万缗，而所差变买奉议郎刘仲昕等贩易欺弊，事连前军器少监蔡硕，请摄仲昕、硕等参对。」从之。（二年二月十六日断。）
　　金部员外郎穆衍充夏国祭奠使，诏曰：「故夏国主嗣子干顺，维尔先人，世修职贡，讣音忽至，愍悼良深，相与诸臣，同增悲慕。惟忠可以保国，惟孝可以得民，各祗乃心，以服朕命。」（嗣子干顺，政目于十月十六日书故夏国主秉常奏，又于七月十日薨，十一月十四日并二十四日可考。）
　　辛丑，都大提举成都府等路榷茶兼陕西等路买马黄廉言：「按元丰六年闰六月十三日并八年十二月七日朝旨，应缘茶事，于他司非相干者，不得关预。设使缘茶事有侵损违法或措置未当，即未有许令他司受理关送明文，深恐民间屈抑无由申诉。乞止依海行元丰令，监司巡历所至，明见违法及有辞讼事在本司者，听关送。应缘马事，亦乞依此。」从之。
　　荆湖北路转运司言：「准暣，刑狱、兵甲、贼盗事悉委提刑司；又准朝旨，诸路转运司兼管贼盗。本司如巡所部有器械损坏，合行修整，以致盗贼缓急差拨兵甲，若须候移文提刑司，恐后时别致败事。欲乞兵甲许本司通管，及遇巡按应甲仗库军器亦许点检施行。」从之。（新削去。）
