<!-- { "loadSidebar": true } -->
　　知谏院舒亶言：「中书检正官张商英与臣手简，并以其婿王沩之所业示臣，臣职在言路，事涉干请，不敢隐默。其商英手简二纸，并沩之所业一册，今缴进。」诏商英落馆阁校勘，监江陵府江陵县税。
　　初，亶为县尉，坐手杀人停废累年，商英为御史，言其才可用，乃得改官。至是反陷商英，士论恶之。
　　太常博士、集贤校理、新权知湖州陈侗言：「伏见陛下若稽古先，修饰万事，而崇奉郊庙百神之祀，考求典礼，尤为严备。惟五岳、四渎之兆未设，谨按周礼小宗伯之职：『兆五帝于四郊，四望、四类亦如之。』郑氏注四望，谓五岳、四渎也。四类，日、月、星、辰也。今四郊有五帝及日、月、星、辰之坛，而独四望之坛不建，或遇朝廷有祈焉，则设位皇地祇坛下，甚非古制。欲乞依周礼建四望坛于四郊，以祭五岳、四镇、四渎，庶合于经，而且以称陛下奉祀之意。」诏送详定礼文所。详定所【四】「请以国朝祠令所载岳、镇、海、渎兆四望于四郊。岱山、沂山、东海、大淮于东郊，衡山、会稽山、南海、大江、嵩山、霍山于南郊，华山、□山、西海、大河于西郊，常山、医巫闾山、北海、大济于北郊。每方岳镇则共为一坛，海渎则共为一坎，以五时迎气日祭之，皆用血祭瘗埋，有事则请祷之。又以四方山川各附于当方岳、镇、海、渎之下，别为一坛一坎。山共一坛，川共一坎，水旱则祷之。其北郊从祀及诸州县就祭如故。」诏四方岳镇共为一坛望祭，余依奏。（元丰三年九月十一日庚午依奏。）
　　壬申，以右正言、直龙图阁赵济为右司谏，仍升一任；故引进使王君万迁一子官，驾部员外郎霍翔为主客郎中，入内副都知李宪赐城北园一所，权发遣永兴军等路提点刑狱叶康直减磨勘二年。皆以经制熙河边财用司奏收课利功也。
　　癸酉，以知同州、右谏议大夫、集贤殿修撰张景宪尝举知襄城县于石，犯入己赃。刑部奏景宪合徒二年，勒停。中书言景宪合依刘庠例追一官，免勒停，移小郡，缘两省官例进呈取旨。上批：「可依庠例。」乃降一官，知房州。知保州、西上合门使、嘉州团练使张利一亦坐举石，当徒二年，追团练使一官，免勒停，仍冲替。枢密使言利一系极边职任，取旨。上批：「依断免冲替勒停，与展一儙睳。」（五月乙亥于石除名。）
　　乙亥，知谏院舒亶言：「开封府界提举官陈向近于枢密院议养马事，知枢密院薛向等论议諠悖，中外传播嚣然。臣窃以养马之法乃自本院行下，其利害本末，向等所尝与议。苟以为便，当身先推行，使人趋赴。岂宜倡为浮说，摇动流俗。如曰不然，则议法之初，宜有建明，不应今日始为此纷纷也。大臣谋国如是，其意必有所在，乞令陈向具向等语辨治施行。」诏陈向具析。（司马光记陈向事具注薛向罢枢密时。向罢枢密，在此月二十七日丙戌，后此十一日。）
　　详定官制所上以阶易官寄禄新格：「中书令、侍中、同平章事为开府仪同三司，左、右仆射为特进，吏部尚书为金紫光禄大夫，五曹尚书为银青光禄大夫，左、右丞为光禄大夫，六曹侍郎为正议大夫，给事中为通议大夫，左、右谏议为太中大夫，秘书监为中大夫，光禄卿至少府监为中散大夫，太常至司农少卿为朝议大夫；六曹郎中为朝请、朝散、朝奉大夫，凡三等；员外郎为朝请、朝散、朝奉郎，凡三等；起居舍人为朝散郎，司谏为朝奉郎，正言、太常、国子博士为承议郎，太常、秘书、殿中丞为奉议郎，太子中允、赞善大夫、中舍、洗马为通直郎，著作佐郎、大理寺丞为宣德郎，光禄、卫尉、将作监丞为宣议郎，大理评事为承事郎，太常寺太祝、奉礼郎为承奉郎，秘书省校书郎、正字、将作监主簿为承务郎。」
　　又言：「开府仪同三司至通议大夫以上无磨勘法，太中大夫至承务郎应磨勘。待制以上六年迁两官，至太中大夫止。承务郎以上，四年迁一官，至朝请大夫止，候朝议大夫有阙次补，其朝议大夫以七十员为额。选人磨勘，并依尚书吏部法，迁京朝官者，依今新定官。其禄令并以职事官俸赐禄料旧数与今新定官请给对拟定。」并从之。（十二月十六日，当考。新纪书乙亥正官名，以侍中、中书令、同平章事为开府仪同三司，左、右仆射为特进，吏部尚书至将作监主簿为寄禄官，检校仆射以下及阶、散、宪衔并罢。旧纪但书颁以阶易官寄禄格。选举志，元丰三年修定官制，开府仪同三司至通议大夫无磨勘法，太中大夫至承务郎应磨勘，待制以上六年迁两官，至太中大夫止；承务郎以上，四年迁一官，至朝请大夫止；历中散大夫，则七岁乃迁；朝议大夫以七十员为额，有阙则以次补。又诏应迁官除授者并即寄禄。自官制行，以旧少卿监为朝散大夫，诸卿监为中散大夫，秘书监为中大夫。故事，两制不转卿监官，前行郎中即超转谏议大夫。前行郎中于阶官为朝请大夫，谏议大夫于阶官为太中大夫。上以为磨勘者，古考绩之法，所与百执事共之，而禁近独超转，非法也。于是下诏：待制以下并三年一迁，仍转朝议大夫、中散大夫、中大夫三官，所以正名，实抑侥幸云。诏在十二月六日。）
　　丙子，诏：「开府仪同三司为使相，不系大敕衔。见任宰相、使相，食邑实封通及万户，前任宰相，食邑及万户，并封国公。宗室如旧例。」又诏：「臣僚加恩，并依旧。勋已至上柱国即并加食邑实封，给、谏、待制许加实封，省副、知杂许并加勋，勋已至上柱国，食邑自今当加，食邑减数令中书本房立法。」本房寻奏：「自来大礼加功臣阶、勋，食邑实封凡五等。今已罢功臣及以阶易官即止有勋，及食邑实封凡三等，勋上柱国而食邑当依旧法，自三百、四百、五百、七百至一千户，实封自一百、二百、三百至四百户。仍乞各于旧条官序上递减一等加之，如食邑合加千户【五】，止加七百户之类。其实封亦以此为率，即食实封一百户并初封实邑三百户仍不减。欲乞先行下，候成书日别删定【六】。」从之。
　　中书言：「近朝旨，馆阁、台谏、两省、两制官不拘常制，各举教授，不以在任不在任，令给驿券，并乘驿赴阙，差官于秘阁试经义三道。今上项朝旨，见系诸路学制所修立。欲乞不候学制颁行，先以朝廷见取索及臣僚举到并得替学官类聚，候及十员以上，令国子监主判考试，其所宿等，并依贡举条施行。」从之。
　　又言：「据官告院状，诸班直都知、押班、长行等，诸军使、副，都兵马使、都头、副都头，如未曾授加恩者，遇大礼，授银青光禄大夫，检校国子祭酒、兼监察御史武骑尉。缘见今台、省、寺、监之官，易之以阶，则所授银青光禄大夫为阶，而国子祭酒、监察御史乃职事官，皆不合用为加恩。今明堂诸如此类未加恩者，并乞加武骑尉，欲送官告院照会施行。」从之。
　　又奏：「官制所申，朝旨除三公、三师外，余检校官并阶、散并罢。所有宗室及武臣正任至内常侍以上，内臣供奉官以下，选人、伎术官、将校、中书、枢密院主事以下，及诸司吏人所授勒留官、衙校等【七】，各有见带文散阶、检校官及宪衔，欲并除去。其僧官并溪峒蛮人知州镇及化外蕃官所带散官等，合自朝廷指挥。」从之。其后遂诏文武散阶，除化外人依旧除授外，余并罢。（化外人依旧除散阶，在五年正月二十六日戊申，今并书之。）
　　沅州奏：「乞下湖南密计置，候本州岛修筑托口等寨毕，同时创筑古诚州贯保寨。」诏令湖南钤辖司【八】、沅州，依近降朝旨，指定合修城寨处，各随便宜建置。其古诚州扬晟坚等依察访司指挥，割属湖北路。
　　详定礼文所言：「南郊式尚衣库供拂翟，内侍省差内侍二员执之。各公服系□，每大庆殿宿斋，景灵宫、太庙、南郊自大次至小次，皆用以前导。原其所出，乃汉干佑宫中所用，其制不经，伏请除去。」从之。（礼文元年九月十七日依奏，十七日丙子也。）
　　戊寅，斋于文德殿，百官斋于明堂。
　　己卯，荐飨景灵宫，斋于太庙。
　　庚辰，朝飨于八室，斋于文德殿。
　　辛巳，大飨于明堂，（纲要以英宗配。）御紫宸殿，髃臣称贺，御宣德门。大赦，民欠元年以前二税、免役、常平息钱及在京免行月纳百钱以下者，皆除之。
　　癸未，尚书礼部侍郎、平章事王珪换正议大夫，右谏议大夫、参知政事章惇、蔡确并换太中大夫。工部侍郎、同知枢密院薛向换正议大夫，右谏议大夫、同知枢密院孙固换太中大夫，并枢密副使。
　　乙酉，诏即景灵宫作十一殿，以时王礼祀祖宗。（新、旧纪并如此书，会要有合删取增入者。）
　　遣勾当御医院窦仕宣往北京，勾当内东门司阎安往澶州编排、点检、封桩两九军军器什物，具析依样与否及可用不可用以闻。仍下军器监给元样。
　　观文殿大学士、集禧观使、左仆射、舒国公王安石为特进，改封荆国公。宣徽南院使、检校太尉、西太一宫使王拱辰落开府仪同三司。并以官制行正名故也。诏拱辰判大名府，拱辰辞曰：「臣老矣，不足以任事。」上曰：「北门重地，卿旧治也，勉为朕行。」（刘挚作拱辰行状云：时三路籍民为保甲，下户皆不免，日聚教之。提举官禁令苛急，河北保甲往往为盗贼，百十为髃，州县不敢以闻。拱辰极论其弊，谓非止困其财力，害其农桑，所以使为不良者，法驱之也。将恐浸淫为大盗，可忧，愿蠲裁下户。于是主者指拱辰沮法异论，拱辰曰：「此老臣所以报国也。」章入不已，天子始悟保甲之为盗也。按今年二月十八日，令诸路坊郭物力户养马，盖因拱辰建议，而挚不书，独书拱辰论保甲为盗，不知果有是否。本传但云，三路初籍民兵，拱辰谓稍蠲下户。亦不如挚所书也。当考。蠲下户事，在七年二月十二日。）
　　知河南府、翰林侍读学士、给事中王陶为正议大夫、观文殿学士，知汝州。端明殿学士、兼翰林侍读学士、龙图阁学士、右谏议大夫韩维，宝文阁学士、右谏议大夫、兼侍读陈荐并为通议大夫、资政殿学士。枢密直学士、兵部郎中孙永为太中大夫、端明殿学士。陶等以东宫旧臣，因换官特迁之。
　　罢议乐修乐局。其范镇令降敕銟谕，仍赐银绢各一百匹、两，杨杰五十匹、两，刘几【九】许特用明堂恩，奏子若孙一人。镇初召对，为上言：「定乐当先正律。」上曰：「然，虽有师旷之聪，不以六律不能正五音。」镇作律、尺、龠、合、升、豆、区、□、斛，欲图上之，又乞访求真黍，以定黄锺。而几即用李照乐加四清声，而奏乐成。及是，镇谢曰：「此刘几乐也，臣何与焉。」（六月庚子初召镇。）
