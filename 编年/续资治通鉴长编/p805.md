<!-- { "loadSidebar": true } -->
　　己卯，诏：「自今察访诸路回，条具所至知州、通判治状。其转运、提点刑狱、提举司，每知州、通判得替前一月，亦具治状上中书，委检正官注籍。待制以上不用此令。」八年正月乙卯，申明此令。
　　王安石进呈河北谋变事，上以为河北人愚，东南人即难诱合以此事。立保甲后，此事或少可绝。安石曰：「民所以多僻，以散故也。故曰：『上失其道，民散久矣。』保甲立，则亦所以使民不散，不散，则奸宄固宜少。」志有。
　　庚辰，翰林学士陈绎为翰林侍读学士、知邓州，绎以疾自请也。
　　癸未，权户部副使、太常少卿贾昌衡为辽国主生辰使，左藏库使许咸吉副之；太子中允、权监察御史里行蔡确为正旦使，供镝库使李谅副之；龙图阁直学士张焘为辽国母生辰使，西上合门使种古副之；金部员外郎、判将作监范子奇为正旦使，文思使夏元象副之。
　　诏永兴军等路提点刑狱司劾鄜州违法截栏商农车乘骆驼，般运米麦官吏以闻。后会赦，释之。七月二十八日，鄜延买驼事当考。
　　甲申，翰林学士、判司农寺曾布兼详定编修三司令式敕、诸司库务条例。
　　诏罢简州岁贡绵紬二十匹。上曰：「此亦何用，但扰民尔。」故罢之。
　　乙酉，诏开封府陈留、雍邱、襄邑、尉氏、咸平、中牟七县【一七】各增丞二员。
　　诏辅臣观谷于后苑。
　　辅臣进呈保甲条贯，□充言：「先臣墓在郭店镇，有一户但两丁，一丁又病目，乃令四十里外教阅，甚苦之。此法当改。」王安石曰：「郭店事果违法，自当推究。臣每有所闻，辄谕司农，令推究施行，此事亦不可但已也。」上即令安石谕司农推究。
　　丙戌，知海州、太常少卿胡揆赎铜十斤；知真州、比部郎中江□，知宿州、比部郎中陈称，知舒州、屯田郎中石牧之，知寿州、太常丞、集贤校理鞫真卿各展磨勘一年。皆坐违法折纳紬绢本色，大估价钱，亏损百姓故也。
　　三司言：「淮南发运司岁冬乘北风以汴纲输盐于湖北，春乘南风发上供粮入汴。闻去冬今春风不顺，发盐百二十纲，而风水坏五百余艘，兵工水死甚觽。」诏蒋之奇根究以闻。后之奇言汴船出江，覆溺人船，实比递年数多，诏皮公弼、罗拯具析以闻。
　　丁亥，诏将作监度增左右军巡院屋。军巡狱房狭隘，上以暑溽，系囚不便，故令详度增展，或别移宽闲之地。其后增展共百余间。王居卿申请。
　　广南西路经略司言，已遣澧州司法参军谢延甫往融州溪□抚谕蛮部【一八】。诏沈起追还延甫，盖融、辰州界连溪峒甚广，上恐其因缘生事也。
　　管勾都水监丞侯叔献言：叔献检计白沟在五月十二日。「近准诏从所请开白沟等河，欲白沟为清汴【一九】储三十六陂及京、索二水为源，仿真、楚州开平河置鰯，四时行舟，因罢汴渠。」上曰：「叔献开白沟河功料未易办，乃欲来年即废汴渠，更宜遣官覆验。且汴渠岁运甚广，河北、陕西资焉；又都畿公私所用良材，皆自汴口而至，何可遽废？」王安石曰：「此役若成，盖无穷之利，当别为漕河，用黄河一支，乃为经久耳。」冯京曰：「若白沟成，与汴、蔡皆通输，为利诚大。臣恐汴河终不可废。」上然之，诏刘璯同叔献覆视以闻。后璯等言：「白沟、濉河签直至淮八百里，乞分三年兴修【二○】。其废汴河行运，候白沟功毕，别相度。」从之。上曰：「璯详审，此必璯所议，意谓叔献大促遽也。」仍诏作三年兴修。叔献寻除河北转运副使，上欲留叔献，令与璯了白沟事，乃命叔献同判都水监。叔献同判都水监，乃十月二十一日，不知除河北副漕是何时，实录无之，当考。上谓刘璯详审，据十月二十二日日录，刘璯四月二十四日以监簿提举淤田。十月十九日戊子，都水监言：欲自白沟、濉河签直至淮八百余里，乞分二年兴功。其废罢汴河行运，候白沟功毕相度。从之，仍作三年兴修。今并入此。明年正月二十七日，罢役。京又言叔献所开河多浸人墓庄宅，安石以为不然，既而上问叔献，乃言若浸人坟庄，当伏军令。此据日录十五日事，当考。
　　登州申：「沙门□见管罪人六百五十人。」上批：「已经赦者，据赦次数及情犯轻重，量移内地；其未经赦者，改配广南，仍令登州节次发遣。」
　　己丑，管勾外都水监丞程昉请于保定军东旧滹沱河南岸台山口东南疏一川，行七十里至干宁界，会于御河，可无塘泺填淤之患。诏李南公与昉及屯田司同详度置堰限，如无妨碍，即令昉计开河功料，仍令屯田司检视今塘泺有无泄涨水处以闻。及检视，竟不行。「不行」，据朱史签贴云检视以为便，恐饰说也，今不取。五月二十二日日录：又同进呈程昉开滹沱河事，便欲从程昉、孔嗣宗等所奏，余白上：「恐须候程昉到，议定别取旨。」上以程昉不计淤塘泊卤莽，余曰：「要存塘泊利害，臣所不知，若言淤却此一处塘泊为不利，即边□淀亦淤却一处塘泊，岂边□淀淤却便过戎马不得？」上曰：「边□已是坏却。」余曰：「见韩缜说边□见今有水不少，若存得边□淀，又更引河从台山路入御河，即是两塘泊皆存得，岂不善？」八月十六日，同密院进呈程昉言滹沱河事。初，密院令孔嗣宗、刘舜卿等共相度，奏称所闭蔡家门口等外皆深渊，若开作堰限，即不可复闭。昉以为若令不可复闭，即二年前如何闭得，嗣宗等又以为对敌境非便，昉以为二年前有数十道堰限，如何敌境不以为言？昉又言：「自密院闭此诸堰限，凡浸民田二十村七八十里，然此方无一人以为言。」上乃始言嗣宗所奏皆妄，然亦不以为可罪也。上令程昉便计度功料，又令计会屯田司相度开堰限，余曰：「须令先与屯田司相度开堰限，无妨碍乃计功料。」上以为然，而密院欲差官同往相度，拟差蔡天申。天申，挺子，余明言其不可，乃差李南公。五月二十二日又有一段，当删取并此。
　　详定行户利害条贯所言：「据米麦等行状，岁供稌禾、荞麦等荐新，皆有陪费。缘祠祭重事，自今欲乞荐新并令后苑及田园苑供应。」从之。
　　庚寅，判军器监吕惠卿言：「乞拨三司曹案吏赴本监，及东西八作司广镝指挥兵级，本监与提举司、将作监等同统领。」从之，仍诏广镝指挥专隶军器。六月二十七日己亥可考。
　　权永兴军等路转运使皮公弼言：「沿边城寨粮草多寡不均，少者支数月，不免贵籴或费官钱般运，多者及数年，往往陈腐。乞下诸路帅臣，候见本司关报多寡处，即度城寨紧慢，移军马赴宽剩所就粮。」从之。
　　高阳关路走马承受克基言：「市易司指使冯崇与北人卖买，不依资次，非便。」上曰：「崇不忠信，无行，可令亟还。彼自有官司，交易悉存旧规。」王安石曰：「崇一百姓牙人耳，安足责？陛下左右前后所亲信，孰为忠信，孰为有行，窃恐有未察者。」上曰：「审是非，察忠邪，今若所难，然不忠信之人迹状着显者，未尝不行法，其未显者，吾取其洁，不保其往也。如昨知泸州李曼，可谓有过矣，而党庇者至多。范百禄受命体量，独排髃议而奏其实，此可褒进矣，而近臣亦有言百禄不当得馆职者，此不可不察也。」安石又具道曼事本末，曰：「不知何人庇曼。」因言：「士大夫君子固有不为功名爵禄，事陛下徒以致君臣之义者。陛下似于君子小人未察也。」上曰：「如卿无利、欲，无适、莫，非特朕知，人亦俱知之。至于他人，则岂可保哉？」冯京曰：「君子小人固难知。」安石曰：「人人为君子之容，而内或怀小人之情，则君子诚未可知；若小人情状已露，则小人决矣，尚复何疑？尧询事、考言三载，则知舜。今陛下即位六七载，询事、考言，于髃臣情伪是非宜略可言，乃尚以君子小人为难知，恐由小人欺罔，尚未惩创，故令聪明自蔽尔。」上曰：「御史无一人言曼者。」安石曰：「御史不能弹治奸邪，令陛下聪明有所蔽塞，虽流放不足以称其罪。如李曼事，自须明白，何足道？」上又言李曼事必须究见是非，安石曰：「陛下若不以有浸润故增损好恶，必令是非之情见于上，即天下平治久矣，政恐未能如此。」后安石又为上辩，上意终不以为然也。
　　新权发遣梓州路转运使陈忱言：「泸州昨以夷贼扰边，屯戍稍广，配率飞挽，数州为之骚然。乞计会熊本以所赐夔路度僧牒二百，于淯井监安夷、宁远二寨募人入中粮斛，以镝军储。」从之。
　　是日，熙河路走马承受李元凯奏：「王韶自露骨山过，一日至五七下马步行。」上不知韶路径所趣，甚忧之。前此，王安石荅韶书云：「以万人为景思立后继，甚善，想当以其间攻洮、岷所不戒也。」上再三言：「韶不当如此罢敝兵甲。」安石曰：「韶颇有计虑，举动必不妄。」退召问习知路径者，乃言如此出师大善。安石翌日白上，且曰：「韶为大将，以万人暴露原野，若收成之功全在思立，即韶下将佐无功，将佐无功，即怨且怠矣。臣恐其思虑或有一不及，故因书微发其思虑，非敢辄然明劝喻之也。军如奕棋，若一着只应得一着，即无胜理，须一着应三两着，乃可胜敌。今韶因援河州，略定南山一带，乃是奕棋一着应三两着之类也。」陈寇记云：韶以八月甲戌领兵自熙之东南踰露骨山，入洮州界，至香子城山中，与泾原兵合，壬午，分兵趋河州，败木征于古河州城下，河州平。
　　壬辰，命权御史中丞邓绾、直舍人院许将、集贤校理刘邠、馆阁校勘黄履为考试制科武举官，龙图阁直学士张焘、权枢密副都丞旨张诚一同军器监官考试武举武艺，武举合格所取毋过三十人。九月十一日御试场。
　　甲午，赐熙河路讨蕃部常家族及泾原路会合禁军等特支钱有差。十五日日录：上见王韶去常家族，曰：「韶被将佐煎迫得去。」翊日，余得韶书，将佐乃皆不欲往，韶独决计，以书白上曰：「谁以为韶将佐煎迫？」上曰：「王珪言此。」珪心只是料其如此，余见珪但随上语，非珪唱为此言也。
　　乙未，诏通远军修盐井城毕功，防拓功役兵并与特支钱。
　　诏：「将作监岁用兵匠，并于秋季下诸路徱刷，明年春首起发，约夏季皆集，千里内七月终，千里外六月终。虽有替换补填，更不起发。」先是，将作取外州兵匠，并于二月下诸路，官司因循，有至放冻后乃至，故有是诏。
　　丙申，诏自今文武臣僚特迁官者，不隔勘。二年七月八日黄汾事，可考。
