<!-- { "loadSidebar": true } -->
　　又言：「风闻湖南蛮贼，攻烧城郭，为害不止者。窃以贼本山獠，居在岩险，啸聚亡命，出行钞掠。数年以来，未甚为害，去冬今春，气焰渐盛。其故何也？盖缘官军枉杀良民，以贪厚赏，近山百姓，皆入贼中。杨畋等攻贼巢穴，意在荡除，由是贼出攻城，以争死命。虽闻朝廷屡令招抚，而杨畋鸷勇，但欲净尽贼徒。臣愚以为凭朝廷之力，取数千之贼，胜之未足为武，不胜适足为羞。今来民皆逃亡，贼无蓄积，必须急战，乃见胜负，若能尽贼，但恐百姓亦尽。臣窃料贼势已穷，欲降久矣，但缘杨畋固执前议，贼亦恨之，畋不罢去，贼必疑贰。臣谓宜因杨畋待罪之际，杨畋待罪，或因孤浆峒之败也，当考败在何时。别与差遣。假此为说，招谕蛮人，但言畋不晓朝廷素来招纳之意，多行杀戮，今专委良将，惠怀吾民。百姓因此可以复归，山獠因此可以绥抚。事定之后，用畋不迟。臣累奏官军枉杀平民，朝廷未信，今来广南东路亦奏连州土丁因备湖贼事，枉杀盐商四十余人，推此可知湖南之害。伏乞朝廷详酌大计，不可重惜杨畋而轻荆南一路百姓。」
　　范仲淹等意欲复古劝学，数言兴学校，本行实。诏近臣议。于是翰林学士宋祁，御史中丞王拱辰，知制诰张方平、欧阳修，殿中侍御史梅挚，天章阁侍讲曾公亮、王洙，右正言孙甫、监察御史刘湜此八人姓名【五】，据李清臣史稿。等合奏曰：「伏奉诏书议，夫取士当求其实，用人当尽其才。今教不本于学校，士不察于乡里，则不能核名实；有司束以声病，学者专于记诵，则不足尽人材。此献议者所共以为言也。谨参考觽说，择其便于今者，莫若使士皆土著而教之于学校，然后州县察其履行，则学者修饬矣。故为设立学舍，保明举送之法【六】。夫上之所好，下之所趋也。今先策论，则文词者留心于治乱矣；简程序，则闳博者得以驰骋矣；问大义，则执经者不专于记诵矣。其诗赋之未能自肆者杂用今体，经术之未能亟通者尚如旧科，则中常之人，皆可勉及矣。此所谓尽人之材者也。故为先策论过落，简诗赋考式【七】，问诸科大义之法，此数者其大要也。其州郡弥封誊录，进士、诸科贴经之类，皆苛细而无益，一切罢之。法行则申之以赏罚。如此，养士有本，取才不遗，为治之本也。」
　　乙亥，诏曰：
　　儒者通天地人之理，明古今治乱之源，可谓博矣。然学者不得骋其说，而有司务先声病章句以拘牵之，则夫英俊奇伟之士，何以奋焉？士有纯明朴茂之美，而无□学养成之法，其饬身励节者，使与不肖之人杂而并进，则夫懿德敏行之贤，何以见焉？此取士之甚弊，而学者自以为患，议者屡以为言。比令详酌，仍诏政事府参定。皆谓本学校以教之，然后可求其行实；先策论，则辨理者得尽其说；简程序，则闳博者可见其才。至于经术之家，稍增新制【八】，兼行旧式，以勉中人。烦法细文，一皆罢去。明其赏罚，俾各劝焉。如此，则待才之意周，取人之道广。夫遇人以薄者，不可责其厚也。今朕建学兴善，以尊子大夫之行；而更制革弊，以尽学者之才。教育之方，勤亦至矣。有司其务严训导，精察举，以称朕意。学者其进德修业，无失其时。凡所科条，可为永式。
　　其令曰：
　　州若县皆立学，本道使者选属部官为教授，三年而代；选于吏员不足，取于乡里宿学有道业者，三年无私谴，以名闻。士须在学习业三百日，乃听预秋赋【九】；旧尝充赋者，百日而止。亲老无兼侍，取保任，听学于家，而令试于州者相保任。所禁有七：曰隐忧匿服；曰尝犯刑责；曰行亏孝弟，有状可指；曰明触宪法，两经赎罚【一○】，或不经赎罚，而为害乡党；曰籍非本土，假户冒名；曰父祖干十恶四等以上罪；曰工商杂类，或尝为僧道。皆不得预。
　　进士试三场，先策，次论，次诗赋，通考为去取，而罢帖经墨义。又以旧制用词赋，声病偶切，立为考式，一字违忤，已在黜格，使博识之士，临文拘忌，俯就规检，美文善意，郁而不伸。如白居易性习相近远赋、独孤绶放驯象赋，皆当时试礼部，对偶之外，自有义意可观，宜许仿唐体，使驰骋于其间。士子通经术，愿对大义者，试十道，以晓析意义为通，五通为中格；三史科取其明史意，而文理可采者；明法科试断案，假立甲乙罪，合律令，知法意，文理优，为上等。此即仲淹等十事，其三曰精贡举也，略已见三年九月丁卯。
　　戊寅，延州蕃官巡检、右班殿直折保忠为右侍禁。保忠，旧名马山，赐今名。庞籍在延州，委之防拓青涧川，用其部族为蕃捉生，即绥德废县置营居之，累以功补殿直。时西贼数百骑突境上，保忠率兵拒斗，获其首级、器甲甚觽，特迁之。寻又封其母李氏为福昌县太君，籍言李氏颇知义训故也。封李氏乃七月庚辰，今附见。
　　诏开封府吏受贿，虽会疏决，毋以例原。
　　己卯，上于迩英阁出御书十三轴，凡三十五事：一曰遵祖宗训，二曰奉真考业，三曰祖宗艰难，不敢有坠，四曰真宗爱民，孝思感噎，五曰守信义，六曰不巧诈，七曰好硕学，八曰精六艺，九曰谨言语，十曰待耆老，十一曰进静退【一一】，十二曰求忠正，十三曰惧贵极，十四曰保勇将，十五曰尚儒籍，十六曰议释老，十七曰重良臣，十八曰广视听，十九曰功无迹，二十曰戒喜怒，二十一曰明巧媚，二十二曰分希旨，二十三曰从民欲，二十四曰戒满盈，二十五曰伤暴露兵，二十六曰哀鳏寡民，二十七曰访屠钓臣，二十八曰讲远图术，二十九曰辨朋比，三十曰斥谄佞，三十一曰察小忠，三十二曰监迎合，三十三曰罪己为民，三十四曰损躬抚军，三十五曰一善可求，小瑕不废。顾丁度等曰：「朕观书之暇，取臣僚上言及进对事目可施于治者，书以分赐卿等。」度及曾公亮、杨安国、王洙等拜赐，因请注释其义，帝许之。
　　庚辰，降知颍州、翰林侍读学士、给事中柳植为右谏议大夫、知黄州，坐不能察军贼张海发所部也。
　　录唐尚父郭子仪裔孙元亨为永兴军助教。
　　壬午，太子中允、国子监直讲石介直集贤院兼国子监直讲，枢密副使韩琦乞召试，特除之。
　　癸未，诏禁军料钱满五百有犯阶级者，自今毋得作情理可闵奏听裁。
　　甲申，免衡道州、桂阳监民经蛮劫掠并土兵入山捕蛮者赋役一年。两朝史诸蛮传云：时蛮所至，杀掠居民，纵火劫财物，被害者甚觽。诏被害者并入山捕蛮土兵，蠲复有差。余靖等疏或附此。
　　乙酉，上问辅臣春秋三传异同之义，贾昌朝对曰：「左氏多记事，公羊、谷梁专解经旨【一二】，大抵皆以尊王室、正赏罚为意，然三传异同，考之亦各有得失也。」上然之。
　　丙戌，丁度等上答迩英圣问一卷。帝览之终篇，指其中体大者六事，付中书、枢密院令奉行之【一三】。答圣问者，即所释前赐三十五事也。其序曰：「伏奉宣示御书文字十三轴。仰窥圣旨，皆陛下上念祖宗，下思政治，述安危成败，忠邪善恶之事，询谋下臣，使进裨补，敢不竭愚？窃思自古求治之主，靡不欲兴理道、安邦国，纳忠正、退奸邪，广聪明、致功业。然行此数事，在明与威断尔。明则不惑，威则善柄，断则能行。总是三者，守而勿失，非圣人孰能为之？臣等尝读唐书，见宪宗英悟，留心庶政，宰臣陈说政要【一四】，必往复诘问。既尽其理，则曰：『凡好事，口说则易，躬行则难；卿等既为朕言之，当须行之，非空陈而已。』李绛对曰：『非知之艰，行之惟艰，陛下今日处分，可谓至言。然臣绛亦以天下之人，从陛下所行，不从陛下所言，唯愿每言之则必行之。』宪宗深所嘉纳。今臣等亲承圣谕，敷明治要，亦愿陛下日与辅臣举此事目，推而行之，无使唐之君臣，专美前代也。」
　　是日，五台山寺火。
　　丁亥，帝谓辅臣曰【一五】：「朕每令讲读官敷经义于前，未尝令有讳避。近讲诗国风，多刺讥乱世之事，殊得以为监戒。」章得象对曰：「陛下留思六经，能远监前代兴亡之迹，此诚图治之要也。」
　　江西转运使移属州，凡市末盐钞，每百缗贴纳钱三之一。通判吉州李虞卿受赇免贴纳，事觉，大理将以枉法论。知审刑院丁度曰：「枉法，谓于典宪有所阿曲。虞卿所违者，转运使移文耳。」遂贷虞卿死。
　　度喜论事，旧制，转运使及藩镇之臣辞谒，皆赐对。上初即位，诏中书、枢密院附奏之。度言：「臣下出外，必有所陈。今一切令附奏，非所以防壅蔽也。」又以内臣治诏狱为不可，因援唐制三司参按故事，请任御史，罢内臣。丁度以此月辛巳知审刑院，此事不得其时，附见此月末。赐对、治狱二事，亦附见。其行与否，当考。李虞卿，神录一百十四卷有传，亦说及贴纳，但未尝倅吉，当别一人也。
　　谏官余靖上疏曰：
　　伏见陛下屡降手诏，令两府大臣条举当今可行急务。此盖陛下久厌因循之言，思乐兴起之治，所以频回清问，用伫嘉谋，固欲极意更张，大去颓弊。大臣虽时进谋画，未副陛下之虚怀，或烦为条目，徒取觽人之忿怒，宁且顾虑而不敢作事者，其故何哉？臣窃思自古帝王，必因大灾变、大患难，然后明君侧身、贤辅协力，增修治道，以拯时危。既有非常之才，亦因可为之势，此皆虑始最难之事也。以今之天下事势，今之大臣所蕴，今之觽贤所议，臣料必不能副陛下之望。何者？自宝元之初，元昊僭拟，契丹骄骜，当此之时，汹汹惟忧陨越，而不能得非常之才，因可为之势，以修国度，以兴治道，人皆归过于张士逊、吕夷简，责其惟能私徇，不识权变。自夷简病去，陛下取章得象、晏殊而任之，又不能因此时修举法度，以副天下具瞻。今既逾年，人心无所冀矣。若元昊既和之后，犹有可因之势，宽民役、完国用，最其先也。臣以为国家之务，京城择诸司之长，边鄙择将帅之材，牧民选循良之官，理财委明察之吏，则兵农刑政，庶职皆修矣。去□兵，惜□费，谨山海之禁，则国用足矣。省配率，恤有无，去侵渔之吏，则民力完矣。常谨此事，民可致于小康，皆当因事行之，不必日陈细碎之务以取讥诮也。
