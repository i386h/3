<!-- { "loadSidebar": true } -->
　　庚辰，诏沧州钤辖、洛苑使、普州刺史杨怀敏，只以巡堤为名，权住莫州，与知雄州、六宅使、忠州刺史杜惟序等同管勾机宜司事。此据朔历。
　　诏秦州：「自今唃厮啰及外国进奉人并约定人数，令赴阙。其所进方物，以本城军士传送之，勿令自雇佣人。」
　　尝有诏于永宁寨以官屋五十间给唃厮啰收贮财物。韩琦奏曰：「使外蕃居边城非便，未敢奉诏。」诏曰：「唃氏已有谢表，不可失信生事，自应与屋宇【一九】，亦不绝秦州往来。可于闲慢处修盖，常关防觉察之。」琦曰：「秦州居常盖暂往来，今既许置屋贮财，必留人主守，岂能旦夕伺察，使朝廷举动皆知？况契丹、元昊亦未曾缘边给屋。昨杨勤至龟兹一行皆□之于馆，我使至唃氏，在驿亦禁出入。远蕃于中国尚备虑如此，防微杜渐，不可忽也。臣以为勿给便。」从之。此据韩琦家传，附见。
　　旧制，诸州荐贡者，既试礼部，则引试崇政殿。而知制诰富弼言曰：「国家沿隋、唐，设进士科。自咸平、景德已来，为法尤密，踰于前代，而得人之道，或有未至。夫省试有三长，殿试有三短。主文衡者四五人，皆一时词学之选，又选命馆阁才臣数人，以助考校，复有监守、巡察、糊名、誊录，上下相警，不容毫厘之私，一长也。引试三日，诗、赋所以见才艺，策、论所以观才识，四方之士得以尽其所蕴，二长也。贡院凡两月余，研究差次，可以穷功悉力，三长也。殿试考官泛取而不择，一短也。一日试诗、赋、论三篇，不能尽人之才，二短也。考校不过十日，不暇研究差次，三短也。若曰礼部放牓，则权归有司，临轩唱第，则恩出主上，则是忘取士之本，而务收恩之末也。且历代取士，悉委有司，独后汉文吏课笺奏，副上端门，亦未闻天子亲试也。至唐武后载初之年，始有殿试，此何足法哉！必虑恩归有司，则宜使礼部次高下以奏，而引诸殿庭，唱名赐第，则与殿试无所异矣。」
　　辛巳，诏罢殿试，而翰林学士王尧臣、同修起居注梁适，皆以为祖宗故事，不可遽废。越三日，癸未，诏复殿试如旧。
　　诏陕西兵官不带路分及知州者，无得给亲兵。
　　知延州庞籍言：「近奉诏详范仲淹所上攻守之策【二○】，及仲淹近遣本州岛推官张问至，具述延、庆之间合力出兵之议。臣窃惟敌觽之举，赍粮不过十日，而利于速战，短于攻城。彼攻我城，则常多死伤，我速与战，则屡成剉衄。若诸城寨有楼橹、矢石、刍粮、水泉之具，即委之使攻，既赍无久粮，野无所掠，就使十日不退，我以重兵乘之，观衅而动，诚得全御戎之体。万一它路力不能支，须至用仲淹之策，然由德靖出师，路缘洛河，涉春泥泞，步骑难进。若久留贼界，人心多摇，川谷之险，皆可以邀击我军，意外之虞，恐不能尽如豫算。或寇深患大，亦不免与仲淹合谋而入，择地而攻也。仲淹所陈守用土兵则安，用东兵则危。今土兵之数无多，而难于招募，东兵亦未可去也。且当抚驭训练，兴营田，减冗费，为持久宽民之计，贼来则力御之，有隙则间谍之，以俟其弊。且西羌之俗，岁时以耕稼为事，略与汉同。近年屡有点集，人多失业，每入寇边郡，计其掠获未足偿其所费，人尚不乐。若坚壁清野使无所得，则势必益穷，心必益怨，岁月之间，衅变必生，心危势动，然后招纳之策始可行焉。仰料朝廷固不吝财货以安方隅，但深思极虑，体有大于此者矣。」
　　知秦州韩琦言：「范仲淹议进兵修水洛城，通秦、渭道路【二一】，穿蓦生户几二百里，计其土工亦数百万，止可通二州援兵，亦未能断绝西贼往来。近筑秦州关城方毕工，尚有冲要城寨，当修治者甚多，未敢再劳人力。」诏从琦请勿修。此据琦家传，附见庞籍疏后。
　　乙酉，诏陕西缘边经略招讨司，战兵身无它伤，而被馘劓耳鼻、或遗失器甲、剥去衣服者斩。
　　中书、枢密院奏言，谍报夏虏破荡瞎□族帐，欲与唃厮啰相攻，请令韩琦遣人谕唃厮啰多方捍御之，奏可。
　　丙戌，太常博士、天章阁侍讲林瑀，落职通判饶州。先是，瑀奉诏撰周易天人会元纪，其说用天子即位年月日辰，占所直卦以推吉凶。且言自古圣王即位，必直干卦，若汉高祖及太祖皇帝皆是也。书成上之，诏学士院看详，皆言瑀所编纂事涉图纬，乞藏秘阁。诏赐瑀银、绢各五十两、匹。御史中丞贾昌朝，尝面折瑀所言不经，瑀与昌朝辨于上前，由是与昌朝迕。及是，瑀又言：「上即位，其卦直需，其象曰：『云上于天，需君子以饮食燕乐。』臣愿陛下频出宴游，极水陆玩好之美，则合卦体，当天心矣。」上骇其言，因问太宗即位直何卦，瑀对非干卦，问真宗，对亦然。上始厌瑀之迂诞。昌朝即劾奏瑀儒士，不师圣人之言，专挟邪说罔上听，不宜在经筵。上乃谓辅臣曰：「人臣虽有材学，若过为巧伪，终涉形迹。」遂罢黜瑀，而命著作佐郎、崇文院检讨赵师民为崇政殿说书。
　　师民，临淄人也。八岁丧父，哀恸如成人。九岁能属文，家贫，借书读已辄还，人怪其速，叩问皆已成诵。举进士时，曹玮、李迪在青州，闻师民名，遣人敦请，乃见。就试礼部，四方士环观通衢中。刘筠知举，独置坐席于都堂前，诸生皆阁笔从之。天圣末，考中一等。或曰：「师民乃青州大姓麻氏甥。麻氏坐豪侈踰制、贼杀亲属诛，师民不可以先多士。」遂降等及第。孙奭辟□州说书，领诸城主簿。师民学问精博，奭自以为不及。夏竦尤所奇重，称为盛德君子，论其文行，乞回两子恩，授以京秩。除齐州推官、青州教授，更天平军节度推官。年五十来京师，近臣张观、宋庠、王尧臣、庞籍、韩琦、明镐列荐，为国子监直讲，兼润、冀二王宫教授。改著作佐郎、宗正寺主簿，加崇文院检讨。林瑀既逐，师民遂代其任。实录载林瑀事不详，取司马光记闻及朔历、魏泰东轩录并王安石、王珪所作贾昌朝墓志、神道碑增修。赵师民事，记闻又与正传别，今从正传。
　　诏陕西转运司，自今无得差知县出外。仍遣大理寺丞安保衡等五人往本司，以备差使。余靖谏草有此请，然靖此时未复馆职，恐不缘靖也。
　　戊子，诏尝历省府推判官、转运使副、提点刑狱朝臣及少卿监以上物故者，十年内与其亲弟、子、侄、孙一人家便官。
　　升泾原路静边等寨新置蕃落指挥隶禁军。
　　己丑，崇仪副使王整同提点河北刑狱。诏整尝假六宅使奉使北朝，今北使过境，恐讶其官名不同，特与改此使额。知谏院张方平言：「伏以崇仪、六宅，颇为超越。北使之来，提点刑狱，不豫宾主之事。整虽在职，使人岂知！即恐以假官为嫌，自应改授别路。每岁所遣使介，例皆假官以行，回而效整之行，遂成真拜之例。今政之大弊在多幸人，塞其蹊隧，犹不可遏，若又启之，何以为政？如整诚有是请，原情深涉欺诬，必朝廷惩沮纤邪，修明法度，不惟宜停恩旨，顾当下从吏议，别行谴斥，以戒为臣。」整寻徙它官。整徙它官，不见于实录。但十二日除整，十八日又除王仪，必以方平之言故也。然仪文臣，整则武臣，又恐非代整者。但八月己亥，整又安抚京东，则亦徙它官矣。方平称假洛苑使，按整去年实假六宅使，今从实录。
　　辛卯，知秦州韩琦请罢本州岛所招护塞军，增置蕃落二指挥，从之。
　　壬辰，赐太子中舍陆秉进士出身，仍改太子中允。秉，即东也。先召试学士院赐出身，辄拒不受，坐责，至是更赦，乃复予之。
　　贷开封府诸县贫民常平粟，人三斗，户不得过二石。
　　乙未，诏真定府、定州、天雄军、澶州各备兵马十万人刍粮二年，及器甲五万副。
　　又诏河北路提点刑狱，视所部州军城隍应修者悉修之。
　　又诏河北诸州强壮【二二】，自三月后并赴州阅习，委知州择其强劲者，刺手背为义勇军【二三】；不愿者释之而存其籍，以备守葺城池。自是强壮寖废矣。诏始下，人情巙巙，河北转运使李昭述乘疾置日行数驿，开谕父老，觽始安。河北强壮自三月【二四】后赴州教阅，委知州拣刺义勇及提刑按视城隍，并据朔历增修，实录不详也。不愿者释之及强壮自此废矣据两朝兵志【二五】。李昭述事今附见。熊克九朝通略：昭述，宗锷子也。
　　河北安抚使请令缘边都巡检司潜益兵马及诏河北管军臣僚密作备御，从之。此亦据朔历。
　　丙申，赐麟府路修筑堡寨役卒缗钱。
　　徙真定府定州路都部署、宣徽南院使、天平节度使夏守赟为高阳关都部署。守赟自言高阳关路乃在真定府、定州下，寻命守赟兼判瀛州。
　　丁酉，升河北厅子马及无敌、招收军并隶禁军。仍诏辇致本路诸县镇粮草入州城。
　　河北安抚司请下缘河州军密造战船【二六】。诏京东、西路造五百只赴河北。
　　戊戌，诏知陈州、河阳三城节度使杨崇勋赴阙。此据朔历。
　　己亥，中书、枢密院言，徱刷到外处就粮马步军六十四指挥一万三千八百四十人，欲并遣赴澶州驻泊，从之。
　　辛丑，以新知澶州、保静军留后王德用为保静军节度使。契丹将渝盟，上起德用于曹州，复留后、知青州，不数日改澶州，入见上，流涕言臣前被大罪，陛下幸赦而不诛，今不足辱命。上尉劳曰：「河北方警，藉卿威名镇抚尔。」又赐手诏以遣之，即拜节度使。
　　衣库使、知保州王果领贺州刺史兼高阳关钤辖。
　　诏殿前、马步军司给衣甲，教阅在京诸军，仍差近上内臣二人提举之。
　　三月甲辰朔，兵部员外郎、集贤校理张□之为直史馆、河北路转运使，从三司使姚仲孙所举也。
　　复太常博士余靖为集贤校理。
　　诏殿前副都指挥使高化、马军副都指挥使李用和、步军副都指挥使曹琮举诸军指挥使以上有胆勇方略堪任将领者各二人；入内都知张永和、内侍都知王守忠举武臣各二人，诸路转运使、副使各一人。
　　乙卯，诏河北比岁积雨坏道涂，其堑官路两旁阔五尺深七尺，民田各于封界阔三尺深五尺，以泄水潦【二七】，限半年毕工。
　　中书、枢密院奏，乞简河东弓手有武勇者不刺面为义勇指挥，陕西弓手刺面为保捷指挥，从之。实录不云保捷刺面，此从朔历。
　　丙辰，复河阳三城节度使杨崇勋同平章事、判定州、兼真定府定州路都部署。
　　丁巳，命枢密使杜衍为河东宣抚使，翰林学士承旨丁度副之，诸州军刑狱罪疑可悯者，并从轻决，无令淹系。本路诸军各赐缗钱【二八】，其屯兵多处加燕犒之。王益柔传：杜衍宣抚河东，益柔寓书言河外兵饷无法，非易帅臣与转运使，则边鄙不宁。因条其可任者，与衍意合。此事当考。庆历四年五月，益柔始除集校。
