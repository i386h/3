<!-- { "loadSidebar": true } -->
　　详定行户利害所言：「乞约诸行利入厚薄纳免行钱，以禄吏与免行户祗应。自今禁中卖买，并下杂卖场、杂买务，仍置市司估市物之低昂，凡内外官司欲占物价，则取办焉。」皆从之。上曰：「此固便于民，然须严立防禁觉察，毋使堕废。如天下百姓纳曲钱、盐钱，异时盐酒既榷，其钱不能免也。」
　　中书言：「王韶、景思立入河州，诸羌皆降。」王安石等请率百官称贺，上曰：「河州前已收复，但未城守，此亦庙堂之谋、将帅之功，于朕何有？」安石等再三陈请，以为：「熙河之功近时少比，陛下神算前定，举无不克，祖宗以来，每下州郡例皆称庆。」上犹不允，安石曰：「中外传河州事多端，称贺则人情释然。请俟修河州城毕入庆。」从之。初，王韶自以兵穿露骨山南入洮州界，破木征弟巴毡角，尽逐南山诸羌。木征震恐，留其党守河州，自将精锐尾官军伺击。诸将皆欲直走河州，韶独私念：兵抵城下，木征必为外应，而四山蕃部得气，且复坌集，则大事去矣。乃密分兵遣景思立攻河州，而特踪迹木征所在，与战，破走之，然后抵城下。时守者犹以木征至，已而知其非是，乃出降，遂城之。
　　丁酉，鄜延路经略司乞自十月以后，无大段边事城寨，兵有马者，移半赴鄜延就食，输汉蕃弓箭手相兼戍守。诏赵□体量：汉蕃弓箭手如将来阙食，即详度赈贷，或给借助钱谷及募人浚修城堑，给口食，多方存恤之。□初有是请，上即欲从之，王安石以为□私憾杨蟠多点检鄜延不法事，故为此以困转运司，白上曰：「鄜延路粮草已不足，更创添此弓箭手，粮草恐愈不足，且鄜延如此，即它路援例，如何不从？从之，则转运司如何应副粮草？」上曰：「如保甲、义勇，将来岂不费粮草？」安石曰：「保甲、义勇，乃须计置减募兵，以其粮米供之，如府界罢四千兵，所供保甲之费，才养兵所费之十三。」上曰：「府界募兵亦未减得。」安石曰：「既有保甲代其窠坐，即不要此四千募兵。可指合要兵数，减此四千。今京师募兵，逃死放停一季，亦须及数千。但勿招填，即是减得。」三年三月十七日，安石已有此言。上又曰：「弓箭手饥馑，若不如此，恐流散、饿殍。」安石请令依近降指挥，募人修筑城池之类，或借助免息，或赈济。上乃从安石议。九月五日，又诏□详度。本志云：□言新募弓箭手颇习武技，请更番代正兵归京师。诏审度之。或即此事，当考。审度事已别见。
　　赐收复河州将士、弓箭手、寨户、蕃勇敢等特支钱有差。
　　戊戌，诏宰臣、亲王、使相、执政、宣徽使，许于枢密院第二门外上下马。先是，宣徽使以上出入皇城门，上下马与百官有差等，惟至枢密院门，与使臣无异。至是，正之。
　　翰林学士曾布等言：「近司农寺请巡检置指使，保甲置契，罢巡宿等条约，奉旨令司农寺、兵部检正检详立法，臣等今修成义勇、保甲及养马条三卷。」诏兵部行之。保甲惟开封府界以都保置木契，左留司农寺，右付其县，差官阅试、农隙讲习，皆出左契。巡检司给厢、禁军白直，余以保丁番上，比旧兵级三分之一，代更以十日。遇追捕髃盗，听抽上下番，县尉留弓手白直外，余如巡检法。河北、河东、陕西五路并排定保甲，劝诱习武艺，听旨阅试，未得上番。余路止排定保甲，免习武艺。其荆湖、川、广被边州军，如当习武艺，委监司提举司详度以闻。本志云：后惟全、邵土丁【二一】、邕钦洞丁、广东枪手改为保甲者则隶焉。今附注此，十一月十九日可考。新纪云：戊戌，复比闾族党之法，诏河东北、陕西保甲隶以武事。旧纪云：戊戌，上以募兵费大，骄不可用，追比闾族党之制，诏河北、陕西、河东路保甲隶以武事。兵志第二卷保甲篇：自三代比闾族党之法废更，五季以来，竭邦财以养士卒，国以耗蠹，而骄堕悖慢，世常患之。若寓兵于农【二二】，稍习以武事，先于畿甸，次逮河北，不耗于国，得胜兵数十万，夷狄望风震恐，骄兵悉有臱色，国势以强。然立法之初，故老、大臣相与沮议，谣惑髃听，上重其事，驯致以渐，数与执政大臣论难。今着其略，与其忧勤艰难之际，使来者见德意之所在焉。上尝论租庸调法，善之，王安石对曰：「此法近于井田。后世立事，粗得先王遗意则无不善，今亦无不可为者，顾难以速成尔。」上问其故，安石对曰：「今百姓占田或连阡陌，顾不可夺之，使如租庸调法，授田有限。然世主诚能知天下利害，以其所谓害者制法，而加于兼并之人，则人自不敢保过限之田；以其所谓利者制法，而加于力耕之人，则人自劝于力耕，而授田不能过限。然此须渐乃能成法。夫人主诚能知利害之权，因以好恶加之，则所好何患人之不从，所恶何患之人不避？然利害之情难识，非学问不足以尽之。流俗之人罕能学问，故多不识利害之情，而于君子立法之意有所不思，而好为异论。若人主无道以揆之，则必为异议所夺，虽有善法，何由立哉？」
　　养马法：凡五路义保愿养马者，户一匹，有物力养马二匹者听，以监牧见马给之，或官与其直使自市，毋或强与。府界毋过三千匹，五路毋过五千匹。马除袭逐盗贼外，不得乘越三百里。在府界者，岁免体量草二百五十束，先给以钱布【二三】；在五路者，岁免折变缘纳钱。三等已上，十户为一保；四等、五等，十户为一社，以待死病补偿者。保甲马毙【二四】，即马主独偿之；社户马毙【二五】，半使社人偿之。岁一阅其瘠肥，禁苛留者。凡十有四条，先自府界颁行焉。在五路者，委监司、经略司、州县更度之。此据本志，因八月二十七日曾布上养马条三卷附见，其日更须考详。
　　己亥，枢密副使□充言：「朝廷开广言路，微至于庶人皁隶，苟有可言，皆得上闻，此至公之谊也。而比来士大夫辄以书启或家信投有位，其间排诋营救，增饰事情，嫌爱在心，言无忌惮，因缘闻达，以快私欲。虽朝廷必加审核，至蒙原察，则被诬之人亦已困辱。且排诋者既难于反坐，营救者又阴以为德，含沙射人，束缊还妇，怀阴害以中良善，托公谊以售私恩，此风浸成，实黯圣政。乞有司申严法禁，庶惩薄俗。」诏中书、枢密院自今并遵立条制。既而王安石白上曰：「尧、舜所以治人，但辨察君子小人明白，使人不敢诞谩，自不须多立法禁。」上曰：「要审察。」安石曰：「陛下每如此，即尽善也。」
　　戎、泸州江安县各置武宁军人指挥，以四百人为额。七月十六日。
　　秘阁考试所言：「应制科陈彦古所试六论，不识题，及字数皆不足准式，不考。」盖自秘阁试制科以来，空簄未有如彦古者。自是，制科亦罢矣。
　　中书以两浙提点刑狱卢秉书奏御，言：「杭州奏巡检孙日用捕盗贼不如格，乞冲替。日用在职颇有劳，宜蒙矜免。」王安石曰：「近浙路盐额大增，然州郡尚有不欲严禁者，故巡捕官未敢竭力。且人谁无过，陛下若知其可任，有违犯且少□之，则能吏奋矣。」上曰：「太宰以八柄御髃臣，谓宜如此，正宰相之任也。州郡但能依法案劾，行否去留在朝廷耳。然少知此体者，卿言甚善。」
　　是月，置明州昌国县。废澶州顿邱县入清丰【二六】；莫州长丰县为镇，并废莫县【二七】；春州为阳春县【二八】，及以铜陵县隶南恩州。
　　注　　释
　　【一】诏京西淮南两浙江西荆湖五路「五」原作「六」，据宋史卷一八○食货志改。
　　【二】荆湖南路提刑馆阁校勘朱初平「提刑」原作「提点」。按：宋官名无简称「提点」者，据本书卷二四五熙宁六年五月癸亥条，章惇言权发遣荆湖南路转运副使蔡烨云云，当时朱初平为权发遣提点刑狱，此处「提点」显为「提刑」之误，故改。
　　【三】监官面奏毕「面」原作「而」，据阁本改。
　　【四】编挨甲宋史卷一九七兵志、本书卷二四六注引国史兵志同。髃书考索后集卷四三及本书卷三三九、三四二都作「偏挨甲」。
　　【五】遂增一百贯料钱「料」原作「科」。按宋制，文武官于俸禄外，另有料钱。据宋史卷一七二职官志、通考卷六五职官考，团练使料钱一百五十贯，诸州刺史料钱一百贯，此处「科」显为「料」之误，故改。
　　【六】当附八月二十日「十」字原脱，据活字本及下文八月庚寅条「王韶自露骨山过，一日至五七下马步行」句补。庚寅，即二十日。
　　【七】监牧司「牧」原作「放」，据阁本改。
　　【八】棣原作「隶」。据阁本及九域志卷二、宋史卷八六地理志，河北东路有棣州而无隶州，「隶」盖形近而讹，故改。
　　【九】保定原作「保安」，据同上二书改。
　　【一○】是月十二日「二」，阁本、活字本作「三」。
　　【一一】八月十二日「十二」原作「十三」，据阁本改。按：「十二」方与下文八月癸未李焘注鄜延买驼事合。癸未，即十二日。
　　【一二】共二十八县「八」原作「七」。据注文，各月所省县数总计二十八，与正文合，「七」误，故改。
　　【一三】有二说焉「焉」原作「为」，据阁本改。
　　【一四】束城「束」原作「东」，据宋史卷八六地理志、九域志卷二改。
　　【一五】杨从先「从」字原脱，据宋史卷一九一兵志、长编纪事本末卷七一保甲补。
　　【一六】曾布亲嫌故也「亲」原作「新」，据阁本改。
　　【一七】七县上列县名只有六县。疑此处「七」误，或上列县名有脱漏。
　　【一八】抚谕蛮部「蛮部」，阁本作「蛮酋」。
　　【一九】清汴「清」原作「济」，据阁本及宋史卷九四河渠志、宋会要方域一七之一七改。
　　【二○】乞分三年兴修「三」原作「二」，据下文及同上书改。
　　【二一】全邵土丁「全」原作「余」，据宋史卷一九二兵志、长编纪事本末卷七一保甲改。
　　【二二】若寓兵于农「若」原作「上」，据阁本改。
　　【二三】先给以钱布「布」字原脱，据宋史卷一九八兵志、长编纪事本末卷七五马政补。「先」，宋史作「加」。
　　【二四】保甲马毙「毙」字原脱，据上引宋史补。
　　【二五】社户马毙「毙」字原脱，据同上书补。
　　【二六】清丰「清」原作「青」，据宋史卷八六地理志、九域志卷二、通考卷三一七舆地考改。
　　【二七】莫县「莫」原作「鄚」，据宋史卷八六地理志、九域志卷二、舆地广记卷一○改。
　　【二八】阳春县「阳」字原脱，据宋史卷九○地理志、通考卷三二三舆地考、长编纪事本末卷七七州县废复补。
续资治通鉴长编
卷二百四十七
卷二百四十七
