<!-- { "loadSidebar": true } -->
　　然自西北宿兵既多，馈饷不足，因募商人入中刍粟，度地里远近，增其虚估，给券，以茶偿之。后又益以东南缗钱、香药、象齿，谓之三税【一四】。而塞下急于兵食，欲广储峙，不受虚估，入中者以虚钱得实利，人竞趋焉。及其法既弊，则虚估日益高，茶日益贱，入实钱、金帛日益寡，而入中者非尽行商，多其土人，既不知茶利厚薄，且急于售钱，得券则转鬻于茶商或京师坐贾号交引铺者，获利无几。茶商及交引铺，或以券取茶，或收蓄贸易，以射厚利，由是虚估之利皆入豪商巨贾，券之滞积，虽二三年茶不足以偿，而入中者以利薄不趋，边备日蹙，茶法大坏。景德中，丁谓为三司使，尝计其得失，以为边籴纔及五十万，而东南三百六十余万茶利尽归商贾，当时以为至论。厥后虽屡变以救之，然不能无弊。已上据本志。
　　丁亥，诏曰：「三路军储，出于山泽之利。比闻移用不足，二府大臣，其经度之。」乃命三司使李谘、御史中丞刘筠、入内副都知周文质、提举诸司库务王臻薛贻廓及三部副使较茶、盐、矾税岁入登耗，更定其法。遂置计置司，实录丁亥日同。以枢密副使张士逊、参知政事吕夷简鲁宗道总之。
　　计置司首考茶法利害，奏言：「十三场茶，岁课缗钱五十万，天禧五年纔及缗钱二十三万。每券直钱十万，鬻之，售钱五万五千，总为缗钱实十三万，除九万缗为本钱，岁纔得息钱三万余缗，而官吏廪给不与焉。是则虚数虽多，实用殊寡。」因请罢三税，行贴射之法。其法以十三场茶买卖本息并计其数，罢官给本钱，使商人与园户自相交易，一切定为中估，而官收其息。如鬻舒州罗源场茶，斤售钱五十有六，其本二十有五，官不复给，但使商人输息钱三十有一而已。实录三月辛卯，会要同。然必辇茶入官，随商人所指而予之，给券为验，以防私售，故有贴射之名。若岁课贴射不尽【一五】，则官市之如旧。园户过期而输不足者，计所负数如商人入息。会要。旧输茶百斤，益以二十斤至三十五斤，谓之耗茶，亦皆罢之。实录二月。其入钱以射六务茶者，如旧制。
　　先是，天禧中，诏京师入钱八万给海州、荆南茶，入钱七万四千有奇给真州、无为、蕲口、汉阳，并十三场茶，皆直十万，所以饶裕商人；而海州、荆南茶善而易售，商人愿得之，故入钱之数厚于他州。其入钱者，听输金帛十之六。至是，既更十三场法，又募入钱六务，而海州、荆南增为八万六千，真州、无为、蕲口、汉阳增为八万。会要三年五月。商人入刍粟塞下者，随所在实估，度地里远近增其直。以钱一万为率，远者增至七百，近者三百，给券，至京师，一切以缗钱偿之，谓之见钱法；愿得金帛若他州钱，或茶盐、香药之类者听。实录五月甲子。大率使茶与边籴，各以实钱出纳，不得相为轻重，以绝虚估之弊。朝廷皆用其说。李谘等新立见钱法，实录分载数处，今悉从本志，就正月癸未初命官日并书之。朝廷用其说，乃三月辛卯，今亦并书。实录分载，有详有略，今参以会要，则本志所去取盖得之，不可不从也。
　　戊子，遣盐铁判官张传、合门祗候张永德安抚京东、淮南诸州，水灾故也。
　　改施州暗利寨为宁边寨。初为蛮寇所焚，既葺之，因易其名。
　　庚寅，赠侍中刘美妻□兴郡夫人钱氏封越国夫人。钱氏，惟演妹也，及卒，辍视朝三日。卒在五月乙丑，今并书。
　　二月丙申，铸「天圣元宝」钱。
　　景灵宫有真宗御容，将奉安于西京应天院。丁酉，命冯拯为礼仪使。凡奉安御容，多以宰相或近臣为礼仪使，入内都知押班、御药管勾仪卫。先迎御容至文德殿，或会庆、长春殿，宿斋奉辞，辅臣、宗室前导，既而酌献，出则百官辞于近郊。
　　戊戌，御承明殿阅试卫士，迁补有差。
　　许宗哥唃畼啰、立遵岁一入贡。
　　太常博士丁诵、大理寺丞丁说、合门祗候丁谏并与在外监当，皆谓之弟也。
　　庚子，发卒增筑京城【一六】。案此条原本误写于正月庚寅后，今改正。
　　甲辰，蠲畿内民所逋体量草。畿内体量买草凡千万束，输未及半，而雨久不止。上曰：「霖雨逾旬，草价腾踊，四等以下户悉蠲之。」
　　丁巳，命知制诰张师德奉安太祖、太宗御容于南京鸿庆宫，神御殿新成也。
　　枢密直学士、刑部侍郎、知并州马元方乞除代，上以太原重镇，戊午，加元方兵部侍郎，留再任，赐白金五百两，谕以委属之意。
　　太常少卿、知光州周起为秘书监、知扬州，郢州团练副使王曙为光禄卿、知襄州。
　　庚申，补西界内附万子苏渴嵬三班奉职，仍赐姓名李文顺，令居陈州。
　　初，自祥符天书既降，始建天庆、天祺、天贶、先天降圣节，及真宗诞节，本命三元，用道家法，内外为斋醮，京城之内【一七】，一夕数处。帝即位，并太后诞节亦如之，糜费甚重。至是或以为言，而宰相冯拯因奏海内久安，用度宜有节。帝及太后曰：「此先帝意也，会寝疾，不果行。」即诏礼仪院裁定。礼仪院请帝及太后诞节本命宜如旧，他节命八宫观迭醮。旧一岁醮四十九，请损为二十，大醮二千四百分，请损为五百，斋官第给汤茗。诏增醮分为千二百，余悉可。既而拯又请天庆等节，应天、河南、大名、河中、凤翔、江陵、兴元、江宁、□、并、亳、舒、洪、杭、潭、福、益、梓、夔、广、桂二十一州府醮如旧，青、徐、曹、郓、密、陈、许、孟、滑、襄、邓、真定【一八】、澶、邢、相、沧、贝、定、潞、晋、代、京兆、陕、同、华、邠、泾、鄜、延、耀、庆、成、杨、庐、寿、宿、真、宣、虔、苏、润、婺、明、越、泉、建、彭、绵、汉、邛、蜀、嘉、眉、遂、利、阆、连、贺、潮、韶、惠、邕、容、宜六十四州府醮用香灯、花果、山泉、药苗，余小州悉罢。诏亦可之。
　　枢密使钱惟演言：「真宗皇帝将祔太庙，有司议以功臣配享，臣先臣尚父秦国忠懿王俶勋隆奕叶，位重累朝。亲率王徒，平百年之僭伪，躬持国籍，献千里之封疆。忠诚格于皇天，茂绩昭于惇史，所以太祖、太宗命无下拜，赐以不名。自先圣之纂承，念遗勋而益厚，举诸殊渥，萃此一门，在乎皇朝，诚居第一。伏望依体降诏，配享祖宗庙庭。」诏两制与崇文院检讨，礼官同共详议以闻。翰林学士承旨利瓦伊等奏议请钱俶配享太宗庙庭。奏入，不下。此据会要。
　　三月己巳，礼仪院又请罢天庆等五节天下赐宴，诏新定设醮州府，赐燕如旧，余悉罢。
　　甲戌，奉真宗御容于西京应天院。
　　丙子，降西京囚罪一等，徒以下释之。城内民八十以上，免其家徭役，赐茶人三斤，帛一疋。
　　辛巳，罢在京竹木场入中。
　　甲申，诏自今传宣营造屋宇，并先下三司计度实用功料，然后给以官物。时上与皇太后宣谕辅臣曰：「比来诸处营造，内侍直省宣谕，不由三司，而广有支费。且闻伐材采木，山谷渐深，辇致劳苦，宜检约之。」乃降是诏。
　　减玉清昭应宫、景灵宫、会灵观、祥源观清卫卒，以分配诸军，其工役送八作司。□州景灵宫、太极观清卫准此。
　　旧殿直以上，虽幼未任朝谒，遇干元、长宁节皆赐服，至是罢给。
　　以镇州人侯日用为三班奉职，睦化元、张归正、王令从为定城、望江、来安县主簿。日用等顷陷契丹，尝补伪官，至是来归，特录之。归明人后无他，并可削，前卷当准此。
　　三司减省所言，在京四宫观，岁入钱帛贯疋六万七千二百有余，皆本处使臣专其出纳，恐有侵弊。乙酉，以权户部判官王鬷、合门祗候刘怀德同主其事。刘怀德，未见。
　　判大理寺张师德言：「详断官误引刑名而改正者，自来更不坐罪。请自今凡失出入徒以上罪，虽改正，亦奏劾听裁。」又言：「本寺定夺公事，多致稽留。请如断大中小事公案立限。」又言：「选人试律断案，其元断刑名皆为府吏预知【一九】。请自今下御史台考试。」并从之。诏试法官日，仍令知审刑院或判寺官与断狱官同诣御史台。
　　辰州言，下溪州刺史彭儒猛子右侍禁仕汉状称，向以父老兄亡，遽留家属西京，潜归本道，与父钤束溪民，欲乞放还家属。诏河南府遣人部送赴阙，以官舍居之。
　　丙戌，再责祖士衡监江州税，言者以士衡在吉州不能修饰，前责尚轻故也。
　　己丑，诏审官院，契丹使所过州郡通判选差人。
　　辛卯，始行淮南十三山场贴射茶法。茶法已具正月癸未初命官时，今从本纪特书此，以表事始。
　　司天监上新历，赐名崇天，保章正张奎、灵台郎楚衍等所造也。命翰林学士晏殊为历序。衍，开封人；奎，未详。
　　诏京朝官未历任而因祠祭行事给俸者，其见钱并折支三之二。
　　夏四月乙未，诏审官院，监在京诸库务并选尝历任京朝官；其补荫子弟，虽经监临而失陷官物者毋得差。又诏自诸行郎中至京官，以出身、历任功过具为班簿进内。
　　己亥，以吏部郎中、龙图阁待制薛奎权知开封府。奎为政严敏，击断无所贷【二○】，人相与畏惮，至私与俚语，目为「薛出油。」语上达，帝因问，奎谢曰：「臣知击奸，安避此？」上益加重。
　　辛丑，中书言诸路转运使副，河东、河北、陕西部署、钤辖、都监，并奉使契丹臣僚辞见，请并许上殿奏事，从之。初，有诏但令两府大臣附奏。太常丞、直集贤院、判吏部南曹丁度，言臣下出外，必有所陈，今一切令附奏，非所以防壅蔽也。故中书为言，卒得请。上初即位，度上书论六事：一增劝讲官，二增谏员，三补荫用大功以上亲，四选河北、河东役兵补禁军，五籍令佐垦田为殿最，六凡缘公事坐私罪杖者听保任迁官。又尝献王凤论于皇太后，以戒外戚云。
　　罢礼仪院，从枢密副使张士逊等所请也。以知礼仪院翰林学士晏殊、龙图阁直学士冯元为判太常礼院，同判太常礼院官为同知院【二一】。太常礼院，典礼所出，大中祥符中，又增置礼仪院，以辅臣领其事，于是始罢。礼仪院占公人二十二人【二二】，岁费钱千七百余贯，非泛行礼支给在外【二三】，日逐行遣祇应不多。详定仪制，久来属太常寺及礼院管勾，今请停罢所有承受宣敕、行遣公案诸般文字，并付本院。
　　壬寅，诏徐州仍岁水灾，民颇艰食，已尝发常平仓及以种粮贷中下户，又罢散蚕盐，常虑或致流徙，其令京东体量安抚臣僚倍加拯□。
　　甲辰，契丹遣彰武节度使耶律唐古特、宁州防御使成昭文来贺干元节。
　　丁未，干元节，百官及契丹使初上寿于崇德殿。
