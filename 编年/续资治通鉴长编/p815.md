<!-- { "loadSidebar": true } -->
　　又诏借大名府提点刑狱司封桩茶税钱八万七千缗，付河北东路都转运司籴边储。
　　夏国主秉常进马赎大藏经，诏特赐之，而还其马。
　　乙未，岷州都首领瞎□叱【一五】、洮州都首领巴□角并为崇仪副使，董古为礼宾副使，并蕃部钤辖，瞎□叱岷州，巴□角洮州，董古河州。古等皆木征弟也，王韶招之内附，至是，引见于延和殿，而有是命。既又诏董古迁一资，亦为崇仪副使。董古虽非首领，以在纳克垒城与其母郢成简先其兄诣景思立前锋乞降故也。
　　河北西路转运、提点刑狱、提举司言：「参定真定府路义勇、保甲新法，旧管强壮人皆系乡兵及缘边州军弓箭社，亦藉姓名巡防把截，乞并行废罢，依义勇、保甲编排。」从之。明年正月十九日可考。兵志云：罢河北西路强壮、缘边弓箭社，当系籍番上巡守者。即此事。苏轼奏议乞复置弓箭社，合参考。
　　丙申，诏市易司，市例钱除量留支用外，并送抵当所，出以给吏禄，隶都提举市易司，仍令举勾当公事官二员专检估。
　　是月，废金州平利、洺州临洺、顺安军高阳、大名府大名洹水经城县并为镇，渭州置制胜关及安化县，以旧县为镇。
　　辽主遣益州观察留后耶律洞、崇禄少卿窦景庸，其母遣左千牛卫上将军耶律荣，太常少卿、干文阁待制梁授来贺正旦。贺正旦使、副四人，实录失不记，今以国信名衔补书。
　　是岁，宗室子赐名授官者五十九人，断大辟二千九百五十一人。
　　注　　释
　　【一】旧尚书省都堂壁记云「云」字原脱，据笔谈卷二五杂志二补。
　　【二】自汴堤下瞰民居「民」原作「汴」，据同上书改。
　　【三】候水平「候水」二字原脱，据同上书补。
　　【四】丙午原作「丙子」，据阁本改。按：本月庚子朔，无丙子日，丙午与上下文合。
　　【五】同察访京东路常平等事「事」字原脱。按：宋会要职官四三之二至三载，熙宁三年遣使察访淮南、两浙常平及农田水利差役事，其后诸路陆续命官察访，同书职官四二之六二载，熙宁六年五月，命馆阁校勘吕升卿察访京东路。吕升卿为馆阁校勘见本书卷二四三熙宁六年三月庚午条。据此，「等」下显脱「事」字，故补。
　　【六】殿前马军司「马」原作「为」，据长编纪事本末卷七五军器监及本卷下文改。
　　【七】牛车宋史卷九二河渠志作「滑车」。
　　【八】上许依怀信所擘画「许」原作「计」，据阁本、活字本改。
　　【九】王安石为上言用杷浚二股河及闭塞鱼肋河之利曰「曰」原作「目」，据文义及本书卷二五一熙宁七年三月戊申条李焘注改。
　　【一○】杂犯死罪从流「从」原作「徒」，据阁本改。
　　【一一】且彼受坐厚赂「受坐」二字难解，据文义，疑为「坐受」之误。
　　【一二】及半阙从人者「半」原作「牛」，据阁本改。
　　【一三】皆以三人为队按武经总要后集卷一七诸星占条：「羽林四十五星，三三而聚，散在垒壁之南，主天军营阵翊卫之象。」「羽林」即此羽林星座，「三人」，疑当作「三星」。
　　【一四】荆湖北路转运使孙构「构」原作「桷」，据宋史卷三三一孙构传改。
　　【一五】岷州都首领瞎□叱「首」原作「守」，据阁本及本书卷二四九熙宁七年正月甲辰条及宋会要蕃夷六之九改。
续资治通鉴长编
卷二百四十九
卷二百四十九
　　起讫时间 起神宗熙宁七年正月尽其月
　　卷　　名 续资治通鉴长编卷二百四十九
　　帝　　号 宋神宗
　　年　　号 熙宁七年（甲寅，1074）
　　全　　文
　　春正月己亥朔，不受朝。
　　诏诸州自来不造酒处，许以公使钱造，每百贯造十石，额外造者以违制论。见会要七年正月一日。
　　颁诸班直禁军名额。会要具载名额资次，或并附此。
　　癸卯，定教阅诸军，其创教战法，委主将度地之形，随宜施行。
　　甲辰，将作监主簿、书写熙河路经略司机宜文字王夏为大理寺丞，赐绯章服。夏管押蕃部都首领瞎□叱等及赍贺表至阙，上特引对，故有是命。
　　乙巳，诏诸路应灾伤至甚州军合发春夫，委转运司相度减免以闻。
　　丁未，司农寺言，诸路义勇、保甲，令逐州管勾常平官兼管勾点检，从之。
　　诏知忻州萧士元、秘书丞吕大忠与北界差来人议定岢岚军地界。上批：「北使耶律洞在馆屡生事，可令曾孝□等具析移文诫敕之。」于是备录馆伴所文字下雄州移牒涿州。萧士元六年二月一日罚铜，时任太原代州都监。耶律洞乃贺正旦使，去年十二月，实录三本并脱此段，已追书讫。
　　庚戌，永兴、秦凤路察访李承之言：「中书下杨蟠奏，诸县并无百姓经察访司陈诉用税敷钱不等。臣初入境，见百姓经提点刑狱司陈状者千八百余人，即申司农寺。近再过华州，又有郑县百姓七百余人赴本司陈诉，皆蟠诈妄不实。」诏永兴军路安抚司关送推勘院。蟠初以同管勾陕西制置解盐兼常平等事，擢永兴军等路转运判官。五年十一月蟠权运判。承之出使，即按蟠不法，诏罢蟠转运判官，令安抚司鞫其事。蟠数自辨，王安石又主之，竟免它责。蟠被按及罢，不得其详。承之本传云：蟠倚势不法。所谓势，则指安石也。六年十二月二十六日录，安石云：昨杨蟠不待劾而罢。则其罢运判当在六年冬，今附见。朱史削去此段，签贴云：只关送制院【一】，别无施行。盖蟠卒免重责耳，当考日录。六年九月初五日、二十三日，十一月初一日、初七日，十二月初九日、二十二日，七年正月二十八日，二月九日，凡八处，日录皆有杨蟠事。
　　判军器监吕惠卿等上裁定中外所献枪刀样，诏送殿前、马步军司定夺，又上编成弓式。初，在京及诸路造军器多杂恶，河北尤甚。至是，所制兵械皆精利，其后遂诏赍新造军器付诸路作院为式，遣官分谕之。
　　已而惠卿言：「朝廷必以武人习用器械，故谋及殿前、马步军司，然臣体问得逐司每准朝旨送下定夺事件，只是取责军校文状闻奏，非独务持旧说不肯改更，又其知虑未必能知作器之意。故凡外人所陈非己出者，少肯言是，朝廷亦未尝考其说之当否，遂从而寝。荀卿以为工精于器，而不可以为工师。有人也不能此技，可使治其官，惟精于道者为然。今陛下置监以除戎器，不属之介冑之武夫，斧斤之巧匠，而使臣等领其事，则岂以臣尝能此技而使之乎？殆将以其薄烛道理，而可使治其官者也。而臣辞不获命，遂受其职，苟或自度不足以毕事，则亦岂敢。故其器械必尽观中外之所藏，其法度必尽考古今之所说，其制作必究良匠之所编，其施用必问边臣之所以试，而臣之愚虑亦以为可，然后上闻。而朝廷乃下此属议之，如闻前所定弓箭等，习用故态，亦只聚集军校、曹司，其执旧说，未知实否。今军器式样又从本监赍送往逐司定夺，则是使臣等营之，而其是否乃取决于此属也，非独谋及之而已。臣以从官预典监事，于陛下则为论思谋画之臣，朝廷一日有四方之事，若幸得使令于前，当使此属奔走以听事。今乃以其悉心并智之所为，而使之议可否，于今日之间，臣固不敢自爱，深恐武夫健卒辈有以窥朝廷之心膂，其智虑乃决于我也。以理言之，窃恐为倒。盖此属既多出于行伍，则其底里浅深，其下之所熟知也。而臣等虽不肖，然上托陛下名器宠任之，故犹宜见慑。今又使有以窥之，则不特于朝廷之体为轻，而非所以崇堂陛之势。而陛下经营四方，又未能舍文臣而用此属，则其名分之实岂可无素？虽政事之臣不虑及此，而陛下岂不自爱国体也？臣以朝廷已行之命，不敢言改，乞从本监奏，乞就一司同议。」上由是遣管军郝质赴监定夺，皆以为便而施行焉。此据惠卿家传增入。九年四月二日当考。五月十七日卫端之得罪，惠卿家传乃以遣郝质诣监【二】在端之得罪后，当考。
　　诏诸军十将以下至长行，遇有功及呈试武艺当转资不愿转者，每一资，有功人赐绢十五疋，呈试人十疋。
　　辛亥，赏收复洮、岷等州功，西京左藏库使桑湜等八人各迁三资，蕃官李蔺□讷支、温王等十一人各迁两资，蕃僧马遵九人给奉职至指挥使俸，余补下班殿侍至承局，及减年磨勘、支赐各有差。既而湜独辞所迁官，曰：「羌人畏国威灵，不战而降，臣何功而迁官？」执政曰：「觽人皆受，独君不受，何也？」湜对曰：「觽人皆受，必有功也，湜自知无功，故不受。」卒辞之，时人重其知耻。湜，怿子也。司马记闻云：王韶开熙河，诸将皆迁官，皇城使、知原州桑湜独不受。今附其事于此。湜知原州及为皇城使，未见除用月日，当考。
　　司农寺请下广西安抚司依泾原等五路置常平仓，从之。
　　诏：「两浙察访、转运、提点刑狱、提举司同相度，第五等户所出役钱至少，今若减放，以□剩钱补充，如支用得足，即尽蠲之【三】。其以家产或以税钱均出而不分等处，即截自若干贯百以下放免以闻。」舒亶传觽轻易举，当考。已附五年八月二十五日、四年四月二日、五月十六日，又十月九日。去年十二月陈枢云云【四】，当考。
　　乙卯，皇第三子俊为彰信军节度使、永国公。
　　丙辰，龙图阁直学士、同提举在京诸司库务、兼同判太常寺张焘知河中府，寻改邓州。当是缘刘季孙去年三月辛酉所言。
　　诏自今诸州具属县旬申雨雪尺寸上提点刑狱司，本司类聚上司农寺类聚月奏，有稽违者纠之。先是，雨雪状诸州径奏，朝廷以为繁，故改法令司农寺编排缴进，而司农亦以为疲于省览，又从其请而降是诏。
　　河东经略、都转运司言，同相度乞罢创置□堡，其宁星、和市依旧开通，从之。
　　丁巳，诏河北西路两地供输户旧有弓箭社、强壮、义勇之类并存留外，更不编排保甲。去年十二月二十六日。
　　又诏荆湖路察访章惇具建懿州四至地里、所管户口、置官屯兵次第以闻。时惇言南江州峒悉已平定，请建州县城寨故也。四月十九日建沅州。
　　知大名府韩绛言，本路安抚司累岁封桩紬绢，或致陈腐，乞下转运司用新紬绢或钱银对易，或依市易法令民户入抵出息，其余经略安抚司对桩物亦乞依此，从之。
　　己未，永兴、秦凤等路察访李承之言：「通远军，渭水所出，即古渭州；镇戎军本高平郡，即古原州。盖昔以陷没，故取州名建于他郡，民间呼今原州为底原州，呼镇戎军为故原州，盖不忘本也。今疆土如旧，理宜改正，欲乞以原、渭州名还赐镇戎、通远军，其二州别赐名额。」不报。
