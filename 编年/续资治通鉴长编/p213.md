<!-- { "loadSidebar": true } -->
　　【二八】阮曰世宗「阮」原作「璟」，据辽史卷五世宗纪改。
　　【二九】又赠东丹人皇王倍为让国皇帝「王」字原脱，「让」原作「护」，据契丹国志卷一四东丹王传及辽史卷三太宗纪上、卷一四圣宗纪、卷六四皇子表、卷七二义宗倍传分别改补。
续资治通鉴长编
卷七十一
卷七十一
　　起讫时间 起真宗大中祥符二年正月尽是年六月
　　卷　　名 续资治通鉴长编卷七十一
　　帝　　号 宋真宗
　　年　　号 大中祥符二年（己酉，1009）
　　全　　文
　　春正月丁巳朔，召辅臣至内殿朝拜天书。自是，岁以为常。因观殿庭假花树，上曰：「此花旧多翦缯彩为之【一】，今止用草。自今郊禋，青城园苑，亦令准例。」
　　癸亥，以封禅庆成，召宗室、辅臣宴射苑中，赐袭衣、金带、器币。
　　乙丑，置内殿承制，在崇班上，秩视殿中丞。
　　改浚仪县为祥符县。
　　诏天庆节宴会、上元张灯所须什物，令三司制造给用。先是，开封府于坊市假借，或因缘扰人，或至隐没，故有是诏。
　　赐甘州回鹘可汗夜落纥介冑，从所乞也。
　　西南夷巩州内属，诏铸印给之。
　　申镕金以饰器之禁。
　　戊辰，诏：「自今开封府、殿前、侍卫司奏断大辟案，经裁决后，百姓即付中书，军人付枢密院，更参酌审定进入，俟画出，乃赴本司。其虽已批断，情尚可恕者，亦须覆奏。其逐处录问罪人，并当别差人吏，不得令元推典祗应【二】。」
　　又诏：「自今有诱人子弟，不问尊长，求析家产，或潜举息钱，辄坏坟域者，令所在擒捕，议从流配。」
　　己巳，封皇姊晋国长公主为大长公主，皇妹鲁国长公主为韩国长公主，寿昌长公主为陈国长公主。先是，上谓宰相曰：「先帝时，公主初降，月俸百五十千，其后稍增至二百千。至道中，先帝尝许诸主增俸，明德皇太后为朕道先帝语，始增及三百千，此不可复增矣。今初出降者，亦求此数，曾未喻诸主初给俸时俱未得此也。东封行庆，朕欲但加美号尔。」汉制，天子之女称公主，姊妹称长公主，姑称大长公主。后汉皇女皆封县公主，其尊崇者亦加号长公主。唐制，有以国名、郡名或美名者，而皇姊无大长之称。今有是命，缘后汉尊崇故事也。
　　封禅经度制置使王钦若等上祗应祀事京朝官、使臣、艺术官功次，诏第一等优与改转，其次迁官，仍加阶勋，艺术人第改章服。
　　御史中丞王嗣宗言：「翰林学士杨亿、知制诰钱惟演、秘阁校理刘筠，唱和宣曲诗，述前代掖庭事，词涉浮靡。」上曰：「词臣，学者宗师也，安可不戒其流宕！」乃下诏风励学者：「自今有属词浮靡，不遵典式者，当加严谴。其雕印文集，令转运使择部内官看详，以可者录奏。」（江休复云：上在南衙，尝召散乐伶丁香画承恩幸，杨、刘在禁林作宣曲诗。王钦若密奏以为寓讽，遂着令戒僻文字。今但从国史。）
　　上自东封还，髃臣献颂称贺功德者相继，惟进士孙籍献书，言封禅帝王之盛事，然愿陛下谨于盈成【三】，不可遂自满假。上善其言，即召试中书，庚午，赐同进士出身。（孙籍，未见。）
　　时知制诰周起亦上言：「天下之势，常患恬于安逸而忽于兢畏，愿毋以告成为恃。」上深纳之。
　　初，乐善州蛮寇融州之罗城及武阳，武阳主簿杨奭募丁男与州兵捕逐，为贼所伤，殁于任。壬申，赐奭子汝贤同学究出身。
　　甲戌，诏丰州防御使王承美月增俸钱五万。自承美内属，禄赐止同蕃官例，至是特给焉。（本传以增俸即在景德初迁防御使时，今从实录。）
　　乙亥，诏诸军将校百夫长以上至崇政殿，阅履历而第迁之，凡四日乃毕。
　　去冬，有诏京师赐酺五日，以二月五日为始。于是久旱，右仆射张齐贤言：「宴乐，阳事也。甫经上元，又将酺饮，恐非所以答天意。请俟雨足，乃如诏旨。」从之。
　　先是，髃臣奏：「诸军校御觽严紧者，至迁改日，所部兵即慢易，不与同力般移。其□弛贪黩者，乃共津送，馈遗钱物。军政如此，无所惩劝。乞自今厢主以下至指挥使，员僚或转补出营者，并量定般移人数，敢慢易则严断之，仍禁止其馈遗【四】。」丁丑，诏殿前、侍卫、军头司，宣徽院，并依奏施行。
　　捧日左右厢都指挥使蒋信、王瑀等八人，并罢军职，正授诸州团练使。寻命知濮、单、洺、泽、卫、莫、济、唐等州，仍择官通判州事。
　　己卯，诏龙图阁待制班视知制诰，在其下。于是，龙图阁待制、户部郎中、直昭文馆戚纶，工部郎中、直史馆陈彭年，并兼集贤殿修譔。上既升待制之秩，以馆职弗称，又不欲罢纶等兼俸，故有此授。
　　初，苏州僧道元缵佛祖讫近世名僧襌语，为传灯录三十卷以献【五】。诏翰林学士杨亿、知制诰利瓦伊、太常丞王曙刊定，昭宣使刘承珪领护其事。庚辰，亿等上其书，命刻板宣布。
　　诏左降官遇恩不迁者，月增俸钱。
　　上闻京师有壮年为盗被黥者，多纵不逞，令开封府具名捉搦，配隶外州。
　　职方员外郎、秘阁校理舒雅，前知舒州秩满，请监州之灵僊观，许之。雅常荐王钦若，至是，钦若言其淡于荣利，癸未，命雅直昭文馆。（雅，□人，未详州邑。）
　　令知府州折惟昌出兵护麟州所运刍粮，以驰毛川路乃戎人蹊径也。
　　金部员外郎马元方知郓州，标牧地数千顷，不侵民而集事。甲申，命为京东转运副使，寻迁转运使。
　　以孔宜子殿中丞勖知曲阜县，兼检校先圣庙，赐绯鱼。辞日赐帛，月给如通判例。
　　东封谒庙，勖兄冕先掌庙事，素不谨。勖时通判广州，王钦若言其治行，召而命焉。勖在广州以清洁闻，及被召，番酋争持宝货献，皆慰遣之。勖请就宣圣庙创立学舍及于斋厅讲说，皆许之。勖、冕皆宜子也。
　　改军头司伴饮指挥使为散指挥使。五代已来，军校立功无阙可置者，第令诸校同其饮膳，因以为名。是后目为冗秩，唯被谴者处之。上以其名品非正，故改焉。
　　乙酉，命户部尚书温仲舒、右丞向敏中与吏部流内铨注拟选人。先是，上谓辅臣曰：「吏部铨引对髃吏，或经旬不入，何也？」陈尧叟曰：「选人甚多，极闻稽滞。」因言旧有□铨之制，上曰：「今员多阙少，四时许选犹虑壅塞，况□铨乎？」尧叟又请取旧省员，复置如六曹官，凡百州，乃得六百员。王旦曰：「今选集待阙者二千余人，纵增二三百员亦无益也。」乃诏仲舒等同领选事以督之。
　　命右司谏、直史馆张知白按巡陕西路。去冬，华、解少雪，谷价腾贵，流民入唐、邓州。转运使言濒河仓庾止有二年之蓄，故遣使视之。
　　诏天下宫观各度道士一人，寺院僧尼满百人度二人，不满百人亦如之。
　　丙戌，张知白言：「先诏郡国有祥瑞，不得以闻，止报礼部。封禅以来，珍符骈集，今郡国悉以上闻。望申明前制。」从之。
　　监察御史俞献可言：「请天下瑞物不在图牒者，毋得以闻。」（献可，歙州人，为御史在景德四年三月，王嗣宗荐也。所言不得其时，附张知白后。）
　　髃牧制置使陈尧叟言：「京东西、河北、陕西路除系官牧地外，有逃土闲田可以放牧，而与民家接者，请官和市之，或易以沃壤，无妨其农种，仍遣官巡视标定。」诏从其请。
　　是月，以美人刘氏为修仪，才人杨氏为婕妤。（此据会要，当考。）
　　诏诸路转运使副、提点刑狱朝臣使臣许荫子，愿荫弟侄孙者从其请。
　　二月戊子，诏：「如闻近岁命官祈雨，有司第给祝板，不设酒、脯。按令文，凡祈以酒及脯、醢，报准常祀。宜令有司自今祈、报，虔遵礼令，务在蠲洁。」
　　己丑，改入内内侍省内侍供奉官为内东、西头供奉官，殿头高品为内侍殿头【六】，高品为内侍高品【七】，高班内品为内侍高班，黄门为内侍黄门，凡六等，并冠本省之号。其初补者曰小黄门，经恩迁补则为黄门。其内侍省供奉官、殿头、高品、高班、黄门，准此。
　　庚寅，入内内侍省都知、南作坊使李神佑，内园使石知颙，副都知、西京左藏库使张景宗，供备库使蓝继宗，并罢职。时东封行庆，内臣有扈从升山，或不升山及不在从祀之列者，命神佑等第其劳暛而□迁之。入内供奉官范守逊、皇甫文、史崇贵、张廷训等皆尝有谴累，而互陈劳暛，且言神佑等品第非常，泣诉之于上，上止之，止而复来者数四。守逊等初并改内常侍，上怒，悉停其官，神佑等亦坐责焉。
　　诏内臣任诸司副使，有子隶入内内侍省经恩未迁者，并特迁补一人。
　　先是，诏吏部铨取常调选人通经者为南宫、北宅侍教。铨司以新东关县令李颂、前武进县尉时大雅名闻，令中书召问，经义皆通，于是擢授大理、卫尉寺丞充职。（李颂、时大雅伴读，俱注咸平元年正月癸酉，盖自此始用京官。）
　　陕西旱，令发廪赈粜。
　　先是，有汀州人王捷者，咸平初贾贩至南康军，于逆旅遇道人，自言姓赵氏。是冬再见于茅山，命捷市铅汞炼之【八】，少顷成金。捷即随至和州诸山，得其术，又授以小镮神剑，密缄之，戒曰：「非遇人主，切勿轻言。」捷诣阙求见不得，乃谋以罪名自达。至信州，佯狂大呼，遂坐配隶岭南。未几，逃至京师，官司捕系，合门祗候谢德权尝为岭南巡检，知捷有异术，为奏请得释，乃解军籍。刘承珪闻其事，为改名中正，得对龙图阁，且陈灵应，特授许州参军，留止皇城廨舍，时出游□市。常有道人偶语云：「即授中正法者，司命真君也。」承珪遂筑新堂，乃以景德四年五月十三日降堂之纱帱中【九】，戴冠佩剑，服皆青色，自是屡降。中正常达其言，既得天书，遂东封，加号司命天尊，是为圣祖。凡瑞异，中正必先以告。辛卯，授中正左武卫将军致仕，给全俸，赐第通济坊，恩遇甚厚。（司命加号，当考。）
　　诏诸军校准赦当迁者，所在□其劳暛及询其所欲以闻。上以诸军增俸，有元给不及千洎二千者，例加至三千，颇为不等，乃令枢密院取有劳者，旌别之。
　　赐大食国王银饰绳黙、水罐、鞍勒马、器械、旗帜等，从其请也。
　　壬辰，禁诸州马监牧卒扰村民。
　　甲午，赐衡州刺史陈文灏内地刺史俸料。文灏知濮州，有置顿之劳，自康州迁衡州，又增俸以銟之。
　　令礼宾院勾当官递宿本院，诸蕃贡奉人忿争者，就和理之。
　　乙未，诏河北诸州强壮，自今每岁十月至正月以旬休日召集校阅【一○】，免夺农时。
　　丁酉，免文武官所市食羊算钱。
　　罢诸路部署司取箭镞医人，悉遣赴阙。
　　登州言东封已来，海不扬波。
