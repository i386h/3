<!-- { "loadSidebar": true } -->
　　丙子，谏官包拯、陈旭、□奎等言：实录云知谏院包拯、陈旭、□奎。按陈、□此时实为右司谏，十月壬申，乃以起居舍人知谏院，今但云谏官，庶不失事实。「比年以来，阴沴过甚，水坏城郭，地复震动，大河决溢，沈溺者觽，是皆髃小之道盛也。虽陛下精诚感发，未能遽然消伏，何者？天道福善祸淫，与觽同欲则依，从己之欲则违。今亿兆之觽，谓三司使张尧佐凡庸之人，徒缘宠私，骤阶显列，是非倒置，职业都忘，诸路不胜其诛求，内帑亦烦于借助。法制刓弊，商旅阻行，而尧佐洋洋自得，不知羞辱，召来灾沴，实自斯人。臣等窃以任用尧佐以来，百怪渐露，是上违天意也。万口交讥，是下咈人情也。违天意，则善应差殊，虽禳祈祷祀，无以益也。咈人情，则治风颓弊，虽督率纠摄【二一】，无以拯也。陛下何庇一尧佐，上违天意，下咈人情，而稔成危机者乎？实为陛下痛之！亲昵之私，圣人不免，但处之有道，进之合宜【二二】，使不践于危机，而常保于安地，斯为得矣。若不恤人言，罔顾天戒，祸不止其人，又贻患于国家。前古得丧之迹甚多，愿陛下留神究观焉。」
　　包拯又言：「臣近以天下财用，公私匮竭，而主计之吏，内则三司使，外则转运使，乞精加选擢，委任能臣，免致将来败事。兼□奎、陈旭等累曾论列，终未蒙施行。窃缘三司使张尧佐，早缘恩泽，骤陟华显，任之会府，委以大计，而本职隳废，利权反复【二三】，公私困敝，中外危惧。且历代后妃之族，虽有才者，未尝假以事权，又况庸常不才者乎？但富贵保全之，则无所害矣。臣伏见国朝自祖宗以来，当帑廪丰盈、用度充足之际，尚乃精选计臣如陈恕、魏羽等辈用之，其余亦尽一时之选。况今上下窘迫如是，岂可专任此人，久居是职，失天下之望，误天下之事，臣实为陛下痛惜之。伏望特出宸断，授尧佐以他职，别求才杰之士，委而任之，责以实效，一二年间，庶几可济。不然，则惧贻陛下之深忧也。且宗社至重，财用至急，而安危系焉，惟陛下特留圣意。」
　　庚辰，特封贵妃张氏第八妹为清河郡君。
　　辛巳，屯田员外郎吕公着同判吏部南曹。公着，夷简之子也。尝召试馆职，不就。于是上谕曰：「知卿有恬退之节。」因赐五品服。
　　癸未，御崇政殿录系囚，杂犯死罪以下第降一等【二四】，杖以下释之。
　　乙酉，同提点荆湖南路刑狱、内殿崇班、合门祗候刘舜臣上明堂议并图一卷。此据明堂记及会要。
　　是月，上讲书迩英阁，因谓侍臣曰：「古有迁民于□闲之地，今闽、蜀地狭，其民亦可迁乎？」丁度对曰：「律令故在，但有司不能举行尔。太祖尝徙太原民千余家于山东，太宗又徙云、应、寰、朔之民于京西诸州。西北之人，勤力谨俭，今以富称于乡里者，多当时所徙之民也。民固安土重迁，若地利既尽，要无可恋之理。蜀民岁增，旷土尽辟，下户才有田三五十亩，或五七亩而赡一家十数口，一不熟，即转死沟壑，诚可矜恻。臣以谓不但蜀民，凡似此狭乡，皆宜徙之□乡，计口给田，复其家如律令，实利农积谷之本也。」上纳其言，乃诏京西转运司晓告益、梓、利、夔、福建路，民愿徙者听之。此据会要稍删润之。
　　秋七月丁亥，赠美人尚氏为充仪【二五】。此可见复召尚氏入宫事迹也。
　　戊子，出御撰明堂无射宫乐曲谱三，皆五十七字。五音一曲，奉俎用之；二变七律一曲，饮福用之；七律相生一曲，退文舞、迎武舞及亚献、终献、彻豆用之。此段恐与六月己未相重，当考。据本志，果不相重。
　　丙申，幸彰信节度使、兼侍中李用和第问疾，入见于卧内。擢其次子西上合门副使珣为合门使，以所居第赐之，并日给官舍僦钱五千【二六】。及卒，又临奠，哭之恸。赠太师、中书令、陇西郡王。特辍视朝五日，制服苑中。谥恭僖，御撰神道碑，仍篆曰：「亲贤之碑。」及其妻卒，亦辍朝成服。上以章懿太后不逮养，故褒宠外家，皆轶常等。用和缘帝舅起民间，位将相，而能小心静默，推远权势，阖门谢客，亦其所长也。
　　壬寅，曹州言太子少师致仕任中师卒。赠太子太保，谥安惠。
　　丁未，上封者言：「明堂酌献五帝精安之曲，并用黄钟一均声，此乃国朝常祀、五时迎气所用旧法。若于亲行大飨，即所未安。且明堂之位，木室在寅，火室在巳，金室在申，水室在亥，盖木、火、金、水之始也。土室在西南，盖土，王之次也。既皆用五行本始所王之次，则献神之乐，亦当用五行本始月律，各从其音以为曲。其精安五曲，宜以无射之均。太簇为角，献青帝；仲吕为征，献赤帝；林锺为宫，献黄帝；夷则为商，献白帝；应锺为羽，献黑帝。」诏两制官同太常议，而王尧臣等言大飨日迫，事难猝更，且俟过大礼，详定以闻。
　　注　　释
　　【一】出入之数以闻「之」字原脱，据宋本、宋撮要本及治迹统类卷二九祖宗用度损益补。
　　【二】盐八百斤旧售钱十万「八百斤」，同上治迹统类、编年纲目卷一四宋史全文卷九上并同，宋本、宋撮要本及宋史卷一八二食货志均作「百八斤」。
　　【三】商人以贱估受券取盐编年纲目卷一四同，宋本、宋撮要本及同上治迹统类、宋史全文均无「受」字，宋史卷一八二食货志「受」作「售」。
　　【四】文彦博对曰「曰」字原无，据宋会要礼二四之一补。
　　【五】盖妄也「盖」原作「益」，据宋本、宋撮要本、阁本改。
　　【六】后不得复取「得」原作「能」，据宋本、宋撮要本及宋史全文卷九上改。
　　【七】盖九月二十七日也「日」字原脱，据宋本、宋撮要本及宋会要礼二四之五补。
　　【八】诏河北转运司「河」原作「江」，据阁本改。
　　【九】日月原作「月日」，据宋会要礼二四之八、宋史卷一○一礼志乙正。
　　【一○】第二第三龛者设于左右夹庑及龙墀上「设」下原有「位」字，据宋本、宋撮要本及宋会要礼二四之八、宋史卷一○一礼志删。
　　【一一】乃云浮屠全大道「乃」字原脱，据宋本、宋撮要本补。
　　【一二】本志取明堂记仪注「仪注」，宋本、宋撮要本作「义注」。
　　【一三】五帝宋会要礼二四之三作「五方帝」，疑是。
　　【一四】在三月甲辰「甲」原作「日」，据宋本、宋撮要本、阁本、活字本改。
　　【一五】朕奉事天地祖宗「奉事」，原作「事奉」，据宋本、宋撮要本、阁本及宋会要礼二四之一一乙正。
　　【一六】自契丹通好「好」原作「使」，据宋本、宋撮要本及续通鉴卷五一改。
　　【一七】并令沿路州军官自办之「办」原作「辨」，据宋本、宋撮要本、阁本及续通鉴卷五一改。
　　【一八】以子母相生「子母」原作「母子」，据宋本、宋撮要本、阁本及宋会要礼二四之一四、宋史卷一二七乐志乙正。
　　【一九】故国语所谓度律均钟者也「谓」原作「语」，据宋本、宋撮要本及宋会要礼二四之一五、同上宋史改。
　　【二○】令随钟石教习「教」原作「数」，据宋本、宋撮要本、阁本及同上宋会要、宋史改。
　　【二一】虽督率纠摄「摄」原作「正」，据宋本、宋撮要本改。
　　【二二】进之合宜「之」原作「入」，据宋本、宋撮要本改。
　　【二三】利权反复「反」原作「私」，据宋本、宋撮要本、阁本及宋包孝肃公奏议卷三请选内外计臣改。
　　【二四】杂犯死罪以下第降一等「下」字原脱，据宋会要刑法五之七补。
　　【二五】赠美人尚氏为充仪「充仪」，宋本、宋撮要本作「婉仪」。
　　【二六】并日给官舍僦钱五千「日」字原脱，据宋本、宋撮要本及宋史卷四六四李用和传补。
续资治通鉴长编
卷一百六十九
卷一百六十九
　　起讫时间 起仁宗皇佑二年八月尽是年十二月
　　卷　　名 续资治通鉴长编卷一百六十九
　　帝　　号 宋仁宗
　　年　　号 皇佑二年（庚寅，1050）
　　全　　文
　　八月乙卯朔，诏罢祀前一夕警场。先是，帝谓辅臣曰：「明堂直端门，而致斋于内，奏严于外，恐失静恭之意。」下礼院议曰：「警场本古之鼓鼜，所谓夜戒守鼓者也。故王者师行、吉行皆用之。乘舆宿斋，仪卫本缘祀事，则警场亦因以警觽，非徒取观听之盛。若以奏严之音去明堂近，则请列于宣德门百步外，俟行礼时罢奏一严，亦足以虔恭祀事。」帝曰：「既不可废，则祀前一夕，迩于接神，宜罢之。」
　　丁巳，再降知亳州、建武节度使郭承佑为许州部署。承佑既落宣徽使，言者谓不当更令知亳州，故再降之。
　　戊午，录权邕州同巡检、右侍禁李江子得用为三班借职。以江与蛮贼战没也。
　　己未，礼部员外郎、兼侍御史知杂事何郯为吏部员外郎、直龙图阁、知汉州。郯以母老请之，将行，上疏曰：
　　臣伏见三司使、礼部侍郎张尧佐，庆历三年冬，从开州来，是时犹作南宫散郎。自顷至今，不五六年间，遂历尽要近，乃尹京邑，乃司计籍。缘尧佐虽由进士登第，历官无他过，然骤被宠用，人情皆以止缘后宫之亲，不复以才能许之。况三司使位望任使，为二府之亚，跂步便至。今尧佐充三司使已踰年，若大飨讫事，觽议谓陛下以酬劳为名，必当进用尧佐在两府。果如觽议，命行之日，言事之臣必以死争。当是之时，陛下欲决用尧佐，则当黜言者；若听用言者，即须罢尧佐。酌之两途，必难并立。然用尧佐而黜言者则累德，用言者而罢尧佐则伤恩【一】。累德则损归圣躬，伤恩则怨起近戚。欲圣躬无所损，外戚无所怨，莫若富贵尧佐而不假之以权，如李用和处之，正得宜也。前古外戚成败之间，其鉴不远，崇宠过当，则不免祸咎；抑损得所，则必能安全。祸咎安全，不惟其家系之，抑亦国随而兴衰也。此书传所载，不可悉数。陛下聪明，固宜监观往事，以为社稷之计。
