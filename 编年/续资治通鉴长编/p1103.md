<!-- { "loadSidebar": true } -->
　　【一三】陆厚宋会要职官六六之二六作「陆原」。
　　【一四】副指挥使陆计同上书无「副」字。
　　【一五】杨应良宋会要兵四之一二作「杨应辰」。
　　【一六】招汉蕃弓箭手五百三十二「二」，同上书作「三」。
　　【一七】皇帝升坛奠镇圭上香奠玉币以礼神「上香奠」三字原脱，据宋会要礼一七之一四补。
　　【一八】上香祼鬯于地「上香」二字原脱，据同上书补。
　　【一九】今仪注奠圭币二事「二」原作「一」，据同上书改。
　　【二○】然后皇帝诣逐室上香祼鬯奠圭币「皇帝」与「上香」四字原脱，据同上书补。
　　【二一】兴元府「元」原作「化」，据阁本改。按：宋无「兴化府」，兴元府与洋州同属利州路，见宋史卷八九地理志。
续资治通鉴长编
卷三百四十一
卷三百四十一
　　起讫时间 起神宗元丰六年十一月尽是年十二月
　　卷　　名 续资治通鉴长编卷三百四十一
　　帝　　号 宋神宗
　　年　　号 元丰六年（癸亥，1083）
　　全　　文
　　冬十一月壬寅朔，上斋于大庆殿。
　　癸卯，奉仁宗、英宗徽号册宝于太庙。（两纪于癸卯乃书上仁宗谥云云、英宗谥云云。）
　　甲辰，荐享于景灵宫。
　　乙巳，朝享七室，斋于南郊之青城。
　　丙午，冬至，祭昊天上帝于圜丘，以太祖配，始罢合祭天地也。还御宣德门，大赦天下。故事，将郊，服通天冠、绛纱袍，乘辂以出；至景灵宫，止大次，衮冕而行事；至太庙、圜丘亦然。还则御太平辇，冠袍如初。至是，始自大次加服大裘，而被以衮冕行事。（朱本又云：稽合古义，君子韪之。）
　　提举导洛通汴司宋用臣言：「被旨岁运粮百万石赴西京，见今洛水安流，诚可漕运。已计置截拨东河粮纲至洛口，以浅船对装，计会本路转运司下卸。」从之，仍候来岁终一全年，见利害别议废置。
　　熙河兰会路经略安抚制置使司言：「本路今岁蒙差发三路团结厢军，修筑新境一带州城、堡、寨。缘所役工极觽，今止约胜灵、西关、临洮、嚱兰四堡，尚役五六十万工，若止用保宁六指挥兵兴筑，必难完就。如来春接续兴筑，乞量赐钱帛，乘时计置钱物，仍乞于河东、陕西近里团结役兵，每路差一千五百人相兼工役。」诏：「熙河兰会路见在军须钱物内那拨一十五万贯、石、疋、两【一】，如不足，即据数于邻近路分军须内取拨。余并如所奏。」
　　己酉，上批：「都大提举成都府等路茶场：朝廷特以增广榷卖路分，所以改置司名，其将事之人资任虽浅，不可不随，宜令与转运使叙官。」后诏：「都大提举视转运使，同管勾视转运判官。经制熙河兰会边防财用官准此。」
　　都大提举成都府、永兴军等路榷茶公事陆师闵言：「欲乞于两处各置管勾文字官一员，许不依常制奏差承务郎以上或选人充。其勾当公事官见七员，内二员系奏差，五员选于吏部，今乞并许本司不依常制奏差。指使五员，内有吏部所差不得力之人，今乞指名奏易。每年举选人改官，今以旧条通计，当举九人，欲乞特添三人。外有县令、小使臣升陟数，止依旧条并举【二】。本司旧支头子钱七百缗充公使，今乞特添三百缗。公使合用酒，欲乞随所至州郡兑那支用，以米曲工价算还。」并从之。
　　入内供奉官、勾当龙图天章宝文阁冯景言：「被旨为已差高丽国信使令排办修补过河船，及案视近便海道。今至登州、密州问知得两处海道并可发船至高丽，比明州实近便。」诏景同密州官吏募商人赍牒试探海道以闻。
　　庚戌，陕府西路转运副使李察乞极边、次边提举司籴买场据所有籴本并拨与本司，共作一场，以盐钞、钱帛通籴，候罢，籴本分牔封桩。」从之。
　　癸丑，中书舍人兼侍讲蔡卞乞叙班于兄京之下，从之。（京除中书舍人，在十月五日丁丑。）
　　赵□乞便宜处置边事，诏：「边鄙有警，事有奏禀不及者，帅臣自当便宜施行。」秉常兄嵬名济使人以书抵诸帅倨嫚，他部或拒不受之，或受而谕以当奏朝廷。□得书，语其使曰：「尔归谕酋领：国主世受爵命，何故擅行黜废？朝廷问罪，犹敢倔强，今又狂悖妄作，灭亡无日矣。」叱去之。（此据□神道碑，或附卢秉奏书时，更详之。）
　　甲寅，河东节度使、守太尉、开府仪同三司、判河南府、潞国公文彦博为河东永兴节度使、守太师、开府仪同三司致仕。于是彦博乞免守太师及两镇节度，上批：「许罢兼永兴军，止以河东旧镇、守太师致仕，仍贴麻行下。」（据御集，许彦博免两镇乃十二月七日指挥，今依旧录并书。哲宗录：元丰八年四月十三日，又诏不许彦博免两镇，当考，或以覃恩申命故也。新纪并书彦博为太师致仕。）
　　文武官并以南郊赦书加恩。
　　御史中丞黄履言：「准诏具前任礼部尚书不当发头子追太常寺吏事，今内外官司亦通用此例，与刑部用帖子下所属不同。」诏履办事不直，罚铜二十斤。（十二月丙戌，赵彦若云云。）
　　乙卯，西太一宫使、观文殿大学士、金紫光禄大夫韩绛复为建雄军节度使、知河南府。
　　入内供奉官、寄皇城使、登州防御使、勾当内东门司宋用臣勾当御药院。（此据御集增入。）
　　丙辰，国子司业朱服言：「承诏校定孙子、□子、司马兵法、卫公问对、三略、六韬。诸家所注孙子互有得失，未能去取，它书虽有注解，浅陋无足采者。臣谓宜去注，行本书，以待学者之自得。」诏：「孙子止用魏武帝注，余不用注。」卫公问对【三】者，出阮逸家，盖逸仿杜氏所载靖兵法为之，非靖全书也。
　　知秦州刘瑾言：「本州岛仓草场人粮、马料仅可支三五月，草支不及半月。转运司收粮价小，无人肯入中，必致有误岁计。」诏，转运司全失计置，宜下王钦臣分析。钦臣言，瑾始至，不知本末，故有此奏。户部言：「详瑾、钦臣所奏不同，乞令钦臣往秦凤路措置，令瑾协力应办，如有阙，即一等论罪。」从之。
　　丁巳，朝奉郎钱长卿为校书郎。上批「长卿献文颇有辞采」故也。
　　开封府言：「据司录司、抵当免行所言，熙宁十年始立年额，其赏罚条约，依三万缗以上场务法。自元丰元年至五年并增，当立新额。」户部详度欲酌中用元丰二年三万九千七百缗为新额，从之。
　　戊午，枢密都承旨、客省使、秀州防御使张诚一为明州观察使。
　　朝请郎蒲宗闵为都官郎中。以上批「张汝贤定夺宗闵与郭茂恂互奏事多不当。以茶法推行之初，宗闵能协力职事，不为异论所摇，可免劾，特除郎官」故也。
　　给事中韩忠彦言：「奉议郎蔡延嗣除蔡河拨发纲运。按：延嗣形质怪恶，每于班列之中，人多指为戏笑，有玷朝选。」诏罢之。
　　知密州范锷言：「辖下板桥镇隶高密县，正居大海之滨，其人烟市井交易繁伙，商贾所聚，东则二广、福建、淮、浙之人，西则京东、河北三路之觽，络绎往来。然海商至者，类不过数月即谋还归，而其物货间有未售，则富家大姓往往乘其急而以贱价买之。在海商者十止得其四五之直，而富姓乃居积俟时，以邀倍称之利。欲乞于本州岛置市舶司，于板桥镇置抽解务，笼贾人专利之权，以归之公上，其利有六：使商贾入粟塞下，以佐边费，于本州岛请香药、杂物与免路税，必有奔走应募者，一也；凡抽买犀角、象牙、乳香及诸宝货，每岁上供者既无道涂劳费之役，又无舟行侵盗倾覆之弊，二也；抽解香药、杂物，每遇大礼，内可以助京师，外可以助京东、河北数路赏给之费，三也；有余则以时变易，不数月坐有倍称之息，四也；商旅乐于负贩，往来不绝，则京东、河北数路郡县税额增倍，五也；海道既通，则诸蕃宝货源源而来，每岁上供，必数倍于明、广二州，六也。有是六利，而官无横费难集之功，庶可必行而无疑。况本州岛及四县常平库钱不下数十万缗，乞借为官本，限五年拨还。」诏都转运使□居厚悉意斟酌，条析以闻。居厚言：「其取予轻重之权，较然可见，于今无不可推行之理。欲稍出钱帛，议其取舍之便，考其赢缩之归，仍上置榷易务，差官吏牙保法，请自七年三月推行。」居厚又言：「先准御前札子，欲置板桥镇榷易务，与蕃汉商贾交易，与明、广州市舶实不相妨。复准朝旨，欲依范锷奏请，置抽解务。如此，则牵制明、广二州已成之法，非浙、广、江、淮数路公私之便。海道至南蕃极远，登、莱东北【四】，密迩辽人，虽立透漏法，势自不可拘拦；而板桥又非商贾辐僟之地，恐不可施行。」（元佑二年十月，行锷言。）
　　诏中书省置点检房，令舍人通领。
　　乙未，恭谢景灵宫。
　　资政殿学士、降授正议大夫吕公着知扬州，从所乞也。
　　通议大夫、知单州吕惠卿为资政殿学士、知定州。（十二月二十二日，改太原。）
　　庚申，恭谢万寿观，回幸尚书省，驻辇令厅，上顾谓执政曰【五】：「新省宏壮，甚与官制相称。」王珪等对：「规摹制作，皆出圣谟。」次至仆射厅，又曰：「新省制作，非苟而已，卿等宜率励官属，勉修职事。」既又召尚书、侍郎以下，随其曹问以所掌职事甚悉，因戒敕曰：「朕所以待遇、责任非轻，宜各思自勉，尽心职事。」乃传诏：「尚书省执政官与五服内未仕者一人承务郎，六曹都司、吏部尚书至员外郎迁寄禄官一等，赐吏史有差。」遂幸凝祥池、中太一宫、集禧观。（新纪但书幸尚书省，官仆射、丞家一人，进尚书以下官一等。旧纪并书诏语。）
　　辛酉，通远军齐玛克堡故弓箭手指挥使李清弟忠为三班借职。初，清为西贼所虏，故官其父用为奉职致仕。已而用自陈乞纳官以与忠，故有是命。
　　甲子，诏给末盐钱二十万缗付陕西转运司，市刍粮封桩。
　　京东路转运司言：「问得泉州知海道商人言，两番奉使，若至楚州僦船，泛海至密州板桥镇，不过三二日。」诏：「新差津致两番国信等物内臣，速治舟依此路起发，仍令转运司那官缘路照管。」
　　提点京西北路刑狱公事梁焘【六】言：「西京伊阳县、汝州鲁山县买制造军器所木植结缆，中卖数多。今冬农隙，入山事材，来春水开，乘水起运，其间民力盖少暇日。乞免两县来年夫役。」从之。
　　陕西转运司言：「乞下户部右曹，于元赐鄜延路入便钱一百万贯数内，金部于元丰六年额钞公据内，并重别印给公据各一十万贯。其公据每道作钱五贯及十贯，差使臣主掌，赴延州交纳，兑换京师所给公据，赴省毁抹，所贵乘时籴买。」从之，仍令印给公据限五日，使臣限十日至延州。
　　乙丑，分命辅臣祈雪。
