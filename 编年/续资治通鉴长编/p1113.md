<!-- { "loadSidebar": true } -->
　　诏河东路经略司：「臣僚初奏斩获西贼一人，仍体量西贼入寇及城寨、使臣等应敌次第，并杀获人畜，烧荡邑居，诣实以闻。」（朱本以为事小削去，当考其故。四月七日丙子，朱本所增书，或即此事。）
　　天章阁待制、提举仙源县景灵宫王居卿卒。居卿麤俗吏，特以言利至从官云。
　　丙寅，广西安抚使走马承受薛元方乞买荆湖北路鼎、澧、潭郡等州土产良马【一五】，诏荆湖路转运司详度。
　　诚州言：「右司员外郎孙览建议于新开路多星、收溪置二寨堡【一六】，已遣侍禁刘诏以兵往护役。」诏赐多星堡公使钱，岁百五十千；土丁月给钱，人三百。（毕仲游云云当其览使归时。）
　　戊辰，诏：「河北瀛、定二州元丰五、六年及接今岁提举籴买封桩粮草司所籴粮，数以巨万，而散于诸处寄籴，缓急屯集大军，远近不相及。兼新仓殆为虚设，又兼籴处多无守具，若令渐运入新仓，则其费不赀，不若致商人自运为便。未知必须寄籴利害，宜下本司具析。」李南公、王子渊言：「寄籴法行之已久。如保州、广信安肃北平等军在定州之北，系极边要切储蓄之地，真定府、祁州、永宁军亦系次边，合行计置军储处，与都仓相去皆近便，缓急般取，□日可到。或容本司计置兑移，即可以并归都仓。瀛州都仓寄籴利害如此。今若使客人尽知官中必于都仓收籴，非得高价，未肯入中，则必为之增价。寄籴之利，不唯于都仓无所嫌，兼亦平准物价，使轻重之权不为兼并所制。」从之。（要见都仓凡几所，在甚州，自何年立，何年成。）
　　己巳，知相州满中行言：「林虑县南修合涧河水，以济民用，功既及人【一七】；又有孟儿等村凿井取水十年，百八十尺不及泉，民以为劳而无功，宁远行汲水。以初奉朝旨，未敢罢。」诏罢之。
　　广南西路经略司言：「准转运司牒，阙钱支遣，遂急借里衣等钱；及相度诸州以五等户正丁买盐，已三申尚书省，不报。今边防军费阙绝，牒请同详定敷奏。」上批：「许彦先举止狂躁，辄以本职事妄移他司，肆为张皇，諠言阙乏，内摇士卒之心，外示弱羌蛮，有亏边备。虽已差替，可改为冲替、事理重。」（许彦先缘何已差替，当考。）
　　注　　释
　　【一】部j于此使彼效之之谓式下「之」字原脱，据宋史卷一九九刑法志补。
　　【二】自名例以下至断狱凡十有二门「名」原作「各」，据同上书改。
　　【三】自品官以下至断狱凡三十五门「品官」原作「官品」，据同上书及容斋三笔卷一六敕令格式条乙正。
　　【四】诏诸路知州选在任官可为州学教授者「在」原作「官」，据宋会要崇儒二之五改。
　　【五】红线勒巾「巾」原作「刀」，据长编纪事本末卷八九徐禧永乐之败改。
　　【六】余减磨勘年「余」原作「吏」，据注文及宋会要食货四三之三改。又同上书「年」上有「三」字。
　　【七】而风浪之险止百里长淮「止」原作「上」，据宋史卷九六河渠志改。
　　【八】提举京东路常平等事「事」原作「司」，据宋会要食货五三之一三改。
　　【九】上又谕王珪等复前长编纪事本末卷九○蔡确邢恕邪谋作「上又谕王与王珪等相见，珪等复前」。疑本刊有脱文。
　　【一○】马军诸指挥及诸班直「直」字原脱，据宋史卷一九六兵志补。
　　【一一】今转员约至军使「军」原作「运」，据同上书改。
　　【一二】权置下名军使二百四十员「四」原作「三」，据同上书改。
　　【一三】永安县「安」字原脱，据宋会要礼三七之三四、宋史卷八三地理志补。
　　【一四】论如擅去官守法「论」字原脱，据宋会要礼三七之三四补。
　　【一五】乞买荆湖北路鼎澧潭郡等州土产良马按：宋荆湖北路无「潭郡」，沅州又称潭阳郡，见宋史卷八八地理志、元丰九域志卷六，此处有误。
　　【一六】于新开路多星收溪置二寨堡「收」原作「牧」。按：宋荆湖北路诚州无「牧溪」而有收溪寨，见同上二书，「牧」显为「收」之误，故改。
　　【一七】功既及人「及人」原作「久」，据宋会要食货六一之一○三改。
续资治通鉴长编
卷三百四十五
卷三百四十五
　　起讫时间 起神宗元丰七年四月尽是年五月
　　卷　　名 续资治通鉴长编卷三百四十五
　　帝　　号 宋神宗
　　年　　号 元丰七年（甲子，1084）
　　全　　文
　　夏四月辛未，大食贡方物。
　　西上合门使、宁州刺史王湛领成州团练使，蕃官皇城使卢凌领忠州刺史，如京副使解政为庄宅副使，西京左藏库副使李仪为文思副使，并兼合门通事舍人，论出界功也。
　　河东经略司言，蕃官三班借职屈德宜获级。诏以一级迁奉职，其一级充本族巡检。
　　秀州军事推官桑景、彝侔皆博徒，以功胜陟钱，（案：原本有脱误。）并坐污滥也。
　　澶州观城县保甲三百余人，持梃入旧县镇夺攘民财，命吕公雅赴澶州监劾。诏为首人郭万领赴元作过处特处斩，吕皓依法决讫，特刺配本州岛禁军指挥杂役。（二月一日、十四日、十六日，并四月二日、十二日，可参考别修。）
　　壬申，权提点河北东路刑狱李仲甫言：「两浙路岁散和买紬绢钱，乞依江东例，止用旧十分之三给盐。」下本路转运盐事司相度。
　　诏：「开封府界三路提举教阅保甲官并本司勾当公事官、指使，每再遣官教阅，通比三等：武艺及五分，与减磨勘三年；六分，减四年；七分，迁一官。以上每加一分【一】，更减一年，至十分取旨。如止及三分，展磨勘二年；二分，展三年；一分以下，降一官。」
　　甲戌，陕西转运副使叶康直言：「准朝旨应副秦凤路军器什物，本路见阙，若尽制造，十二年可了。欲除本路应副外，更乞给赐。」诏据所乞三分给一。
　　乙亥，辽主遣归州观察使萧浃，太常少卿、干文阁待制侯庠，来贺同天节。
　　福建转运使贾青【二】言：「昨提点江西刑狱，编排虔州诸县枪杖手立额，依保甲为法，岁一案阅，民以为便。江西一路可以推行。」诏下本路，依虔抚州、建昌军等处见行法。
　　丙子，户部言：「本曹每岁收支常平、免役、场务、义仓金帛米数，及田产已佃未佃、已卖未卖，水利或增或废，前此未有以勾考。乞从本部立法。」从之。
　　河东经略司言，三月中旬，西贼夜入安丰寨境，焚民居杀掠。诏遭爇毙者依例支赐。（三月甲子墨本所书，当参考。）
　　提举府界保甲司括畿内马，凡得三千四百七十六匹。诏刘管以给教骑人。
　　丁丑，京东都转运使□居厚言：「去年收息钱内，以七万三千缗余给河东保甲司赏赐支用。」诏黄廉据数交割。
　　石得一奏，接伴辽使下亲从官随行亏法【三】，欲乞令过位觉察。诏许之，其入位与北人私相交易，及转达事情者察之，余勿举。（朱本。）
　　陕西转运副使叶康直专计置鄜延路粮草。
　　京东东路提举常平等事燕若古言：「沂、登、密、青州人田讼最多，乞择三五县先方田。」诏候丰岁推行。（八年十月二十五日，罢方田。）
　　赐饶州童子朱天锡五经出身。天锡年九岁，礼部试诵七经皆通。上召入禁中，取诸经试之，随问即诵，叹曰：「此童诵书不遗一字，又无所畏惧，乃天禀也！」延安郡王时在旁，上指天锡而抚王曰：「汝能如彼诵书乎？」面赐钱五万，使买书以归，戒以后无废学。（天锡后无闻，或当削去，并十月庚辰其弟天申。上指天锡云云，据林希野史增入。希时任礼部郎中，实主试事。元丰七年甲子四月，番阳人朱拟携其子天锡年十有一，能诵五经、语、孟凡百卷，诣登闻自陈。有旨送礼部试验。即召天锡诣部，试以五经各五篇，语、孟各三篇，应声如流。又使秉笔自书其乡里、姓名。部为保明作奏。神宗召赴睿思殿，亲试易干卦、礼乐记、周礼考工记，皆全篇百余通。宫人环视，天锡殊不慑。哲宗时九岁，为延安郡王，侍膝下，神宗指天锡而抚之曰：「汝能如彼诵书乎？」面赐天锡五经出身，仍赐钱五十千，使买书以归，再三戒以不要废学。）
　　戊寅，客省副使曹诱言，乞本省治事毕，候三省、枢密院出，方许出局。诏：「客省、四方馆所治职事全简少，徒糜占人吏，端坐无补，可令治务罢即出。」
　　上第六女卒。辍视朝三日，追封莘国公主。年才五岁，母德妃朱氏也。
　　庚辰，罢集英殿大燕，命宰臣赐辽使御宴于都亭驿。（旧纪云以莘国公主【四】丧，罢同天节燕。新纪不书。）
　　陕西转运副使、奉议郎范纯粹为左司员外郎。（除郎不必书，因欲载范纯仁知河中，故书。事在五月辛酉。）
　　辛巳，手诏李宪：「每年两番西使到来，常求市行牛角甚急。若不与一二，聊慰其意，则情色怏怏，颇伤朝廷待遇远人之厚，故岁岁常与之三两对，乃可厌其奇好。即今有司与禁中见阙，可广收市五七对以进。每岁准此。」
　　京东西路转运判官沈希颜言：「西京创盖仓敖，其费无虑五万缗，先给到度僧牒百道，不足支用。」诏再给五十道。
　　提举河北东路保甲司言：「大名府朝城、澶州观城等县、相州临漳县保甲百姓等，髃以解质为名，公行强取钱物。乞严立约束，内未获人每名赏钱二百千，募诸色人告捉。自今保甲辄敢如此，并乞依此立赏。」诏从之。（此据御集，附奏裁前。二月一日、十四日、十六日，四月二日，并此十二日【五】，当考。）
　　诏：「河北保甲司以保甲买卖、质借、投托为名，状实强盗，应在各所粉壁晓示。犯者情涉凶恶，罪不至死，奏裁。」
　　诏：「诸将官差经亲民两任人，副将差经一任人，升一任为『权』，升两任为『权发遣。』」
　　户部乞改市易下界依旧为榷货务，上界为市易务。从之。
　　广南西路【六】经略司言：「已自融口通开石门溪洞路，欲与新路侧创僧寺，化谕蛮人。乞给度僧牒五道及降御书，岁度僧一人。」从之。
　　壬午，诏陕西路提举保甲、东上合门使狄咏，朝奉郎胡宗回，各迁一官；勾当使臣雷胜等七人减磨勘年有差。以按阅集教官奏论也。
　　鄜延经略司言：「新复四寨深在生界，未有堡障应接。若遣人牛耕种，或恐见侵略，势不万全。乞候地界了日施行。」（三月庚申及七月丁未当考。）
　　诏四方馆使、荣州团练使、知兰州王文郁子右班殿直师古，三班奉职师鲁、师孟，各迁一资。以熙河兰会路制置司言，昨夏贼围兰州，师古等皆守城，昼夜力战也。
