<!-- { "loadSidebar": true } -->
　　向者契丹猖狂，寇掠边郡。戎狄为患，上古而然。陛下念边民之失业，闵士卒之暴露，不恃万乘之尊，不深九重之居，冒犯严凝，亲幸河朔。选将训师，应机料敌，虽北面沿边戎兵已觽，而复以禁军张其声援。蠢彼契丹，曷当天威，杀戮之余，逃窜无地。曾未再月，埽清边陲，中外欢呼，大小同庆。臣目睹凯旋，鼓舞增气，有以见陛下英断睿谋，天资成算者也。
　　臣又伏睹去春陛下以时雨稍愆，屡轸圣念，遽下明诏，许中外之臣、隐沦之士，各尽所见，直言得失。其后上书挠天听者虽多，合圣谟者盖寡，何哉？臣以为陛下求之者，不在货利，不在词华，不在诡辩，在乎敦教化，厚风俗，和庶政，安百姓焉。而上言者或以小利，或以聚敛，多尚词华，多近谲怪，则是陛下之所求欲公于天下也，彼应诏者不出乎进身窃禄而已。如此，则君臣道合诚难矣。因进其刍荛说五篇。上览而嘉之，命入院召试，赐同三礼出身。翊，偁从子也。（窦翊所上疏，实录载之咸平二年二月。案二年十二月始幸大名，三年正月还京，翊此疏已有「冒犯严凝」及「亲矩凯旋」等语，不知实录何为乃尔误也。然则他事虽系日者，抑未可全信耳。翊疏，当删修而存之。）
　　三月戊寅朔，日有食之。
　　诏礼部所试合格举人有权要亲族者，具名以闻。
　　时以边境未宁，议修天雄军城垒，遣度支使、刑部侍郎张雍，北作坊使、胜州刺史刘成珪，乘传经度。
　　上之在大名也，有诏调丁夫十五万修黄、汴河。盐铁判官、监察御史王济以为劳民，请徐图之，乃命济驰往经度，还奏，省其十之七【一○】。宰相张齐贤以河决为忧，因对，并召济入见。齐贤请令济署状保河不决【一一】，济曰：「河决亦阴阳灾沴所致，宰相若能和阴阳，弭灾沴，为国家致太平，河之不决，臣亦可保。」齐贤曰：「若是，则今非太平邪？」济曰：「北有契丹，西有继迁，两河、关右，岁被侵扰。以陛下神武英略，苟用得其人，可以驯致，今则未也。」上动容，留济问以边事，济曰：「陛下承二圣之基，拥万方之觽，维兹契丹，敢尔凭陵，盖谋谟当位之臣，未有如昔人者。觽皆谓国家所恃，独一洪河耳。此诚急贤之秋，不然，臣惧戎人将饮马于河渚矣。」退而着备边策十五条以献。
　　于是，选官判大理寺，上曰：「法寺宜择当官不回者，苟非其人，或有噃滥，即感伤和气。王济近数言事，似有特操，可试之。」甲申，以济权判大理寺。
　　礼部上合格举人。
　　甲午，上御崇政殿亲试，命翰林学士承旨宋白等与馆阁、王府、三司官二十一人于殿后西阁考覆，国子博士雷说、（说，见开宝八年。）著作佐郎梅询【一二】封印卷首。亲览入等者，赐陈尧咨以下二百七十一人进士及第，一百四十三人同本科及三传学究出身。尧咨，尧叟之弟也。又命翰林侍讲学士邢昺等十五人，考校诸科得四百三十二人，赐及第、同出身。又试进士五举、诸科八举及尝经御试或年踰五十者论一篇，得进士二百六十人，诸科六百九十七人，赐同出身及试校书郎、将作监主簿。赐宴日，以御诗褒宠之。以尧咨等五人，并为将作监丞、通判。第一等并九经为大理评事，知大县，第二等为节、察、防、团推官，余为判、司、簿、尉，试衔者守选。上连三日临轩，初无倦怠之色。所擢凡千八百余人，其中有自晋天福中随计者，校艺之详，推恩之广，近代所未有也。
　　雷有终等复自汉州进兵，列寨弥牟镇，贼党来攻，有终击败之，斩首千余级。遣其子奉礼郎孝若驰奏，丙午，对于便殿，孝若愿改职自效，诏补西头供奉官。（按宋史雷有终传，三月进攻弥牟砦，为贼所拒，四月率兵逆击于升仙桥，大败之，杀千余人，夺其伞盖、金枪等物。有终遣子奉礼郎孝若驰奏，上问败贼之由，笑谓左右曰：「均鼠窃尔，虽婴城自守，计日可擒矣。」孝若因言尝习武艺，愿改职自效，即补供奉官。此编于弥牟砦后即载遣子孝若驰奏，召对改职等语，又于后四月辛未日载遣侄孝先赍夺王均枪、伞入奏，上问破贼之由一段。事同而载互异。）
　　丁未，免通州蔡港渡钱，从制置茶盐王子舆之请也。子舆久掌茶盐，又兼淮南转运使，周知利害，裁量经度，公私便之。所至州县，以公事申请者，文牒纷委，顷刻待报，子舆皆实时决遣，不少凝滞。
　　是春，上以手诏访知开封府钱若水备御边寇、翦灭蕃戎之策，若水上言曰：
　　臣闻唐室三百余祀，魏博一镇，当日戍兵少于今时，而夷狄未尝侵境者，何也？盖当日幽蓟为唐北门，命帅屯兵，扼其险阻，是以戎马不敢南牧。由晋祖割地之后，朝廷自定州西山东至沧海，千里之地，皆须应敌。是以设三关，分重兵以镇之，少失堤防，则戎人内侵。晋末直渡长河，汉初屡侵边徼，周祖在位，复扰中山，世宗临朝，来寇上党，此皆见于史氏，陛下之所明知也。
　　今御札云翦灭蕃戎，臣愚以为不得幽州城，契丹不可灭，今若有陈翦敌之策者，诚可斩也。何以明之？臣以为后唐庄宗善用兵者也，在河北时，先令周德威攻取幽州，及得其地，知戎人不足虑，然后南面争天下。向使幽州未下，安得决渡河之计乎！臣闻前代翦戎之策，不可恃兵强，皆须逢衅隙。单于争立，宣帝所以得志，颉利纵欲，太宗所以成功。若恃兵强，则高祖有长平之围是也。臣不敢为陛下陈翦戎之略，直以今之急务，陈备边之要，望陛下开怀而纳之。夫备边之要有五，一曰择郡守，二曰募乡兵，三曰积刍粟，四曰革将帅，五曰明赏罚。
　　何谓择郡守？夫今之所患，患在战守不同心。望陛下选沈厚有谋、谙边事者，任为边郡刺史，令兼缘边巡检，任其召武勇之人为随身部曲，虑赡给不充，则官为廪赐可也。然后严亭障，明斥堠，每得事宜，密相报示。寇来则互为救应，齐出讨除，去则不令远追，各务安静。苟无大过，勿为替移，傥立微功，就加爵赏。如此，则战守必同心。苟战守同心，则戎人不敢近塞。
　　何谓募乡兵？夫今之所患，在不知敌情。望陛下召边民为招收军，给与粮赐，蠲其赋租。彼缘两地之中，各有亲族，使其怀惠，来布心腹。彼若举兵，此必预知之，事苟预知，则百战百胜矣。
　　何谓积刍粟？夫今之所患，患在困民力。望陛下令缘边各广营田，以州郡长官兼其使额。每岁秋夏，较其课程，立旗鼓以齐之，行赏罚以劝之，仍纵商人缘边入粟。傥镇戍有三年之备，则匈奴不敢动矣。
　　何谓革将帅？夫今之所患，患在重兵在外，轻兵在里，去岁傅潜以八万骑屯中山，博、魏之间，镇兵全少，非銮辂亲征，则城邑危矣。愿陛下遴选将臣，任河北近镇，仍依旧事节制边兵，恐未能削部署之名，且望减行营之号。遇举动则暂巡边徼，当事平则却复旧藩。岂独不启戎心，况复待劳以逸。如此，则不失备边之要，又无举兵之名，且使重兵不屯一处。此实机事，言难尽陈，望陛下细而详之。
　　何谓明赏罚？夫今之所患，患在士卒骄惰。臣自知府以来，见侍卫、殿前两司送到自边亡命军卒，人数甚多。臣试讯之，皆以思亲为言，此盖令之不严也。平时尚敢如此，况临大敌乎？望陛下特以此言示将帅，俾申严军令，务戒其徒。古人云：「赏不劝谓之止善，罚不惩谓之纵恶。」又曰：「法不可离，令不可违。」臣尝预修国书，见太祖用郭进在西山【一三】，每遣戍卒，则必谕之曰：「汝等谨奉法，我犹赦汝，郭进杀汝矣。」其假借臣下如此。故郭进所至，兵未尝小衄，望陛下鉴前事之不忘，即后事之元龟也。
　　臣今举此五事，皆是略陈大纲，如可施行，则当详具条奏。
　　臣又闻匈奴用兵，惟视太白与月耳。按天文志，太白者将军也，辰星者廷尉也，合则有战。合于东则主胜，合于西则客胜。不合则无战。臣以此推之，狄人一二年间未敢深入。陛下若用臣言，年岁之内，则边鄙不耸矣，边鄙不耸，则匈奴不召而自来矣。太祖临御十七年间，未尝令疆埸生事，故匈奴先遣使上书乞和，此明验也，安在举兵翦灭哉？臣望陛下思兵者凶器、战者危事，不可倒持镆邪，授人以柄。自五代以来，为将北征者，大则跋扈，小则丧师，皆布于旧史，陛下之所知，不可不慎之，不可不戒之。臣尝见严尤论自古御戎无得上策，臣窃笑之，以为王者守在四夷，常获静胜，此上策也。曷谓无哉？
　　吏部郎中、直集贤院、知泰州田锡上疏曰：
　　臣伏见去年十一月十四日赦文，欲兴行武举，令所司条奏以闻。今年二月一日，又见转运司行下御史台牒，限五日内举员外郎以下见任京朝官有武勇才器堪任武职，安排充沿边亲民差遣者。以臣所见，若为边上要人，访求有武勇才器者，急速如此，窃虑未得尽理。盖见往年朝臣中求武勇者，得刘墀、郑宣等数人，刘墀以易州陷没契丹，郑宣卒无劳效。今又朝臣中求人，臣虑朝臣中武勇者少，设使有武勇，多不愿在武职。况限之以五日奏举，若非相谙识，岂易得人？臣恐举非其人，有误陛下任使也。
　　今日是陛下注意于良将之时，是选求文武材干为沿边刺史之际。夫理乱必有渐，而安危必先见。臣曾上章，为关西地震是下动之象。奏状进入后，降在中书，寻却奉圣旨取索入内。相次，近京诸处，多报军贼逃背，沿黄河劫掠军县，后来驱除，虽稍宁息，昨契丹犯境，闻龙猛兵士三二千人诈作契丹，掳劫河北，今闻散在□州山林间。又近日西川驻泊神卫军都虞候王均作乱，奔冲剑门，寻已杀戮。近又访闻河东州郡泽、潞间亦有盗贼。此实下动之萌也。昨李继迁虽授夏州节度使，在彼自称西平王，岂不为将来边患。国家积储粮草，缮完甲兵，尚要素有其备，岂得良将谋臣，料敌制胜，国家却素无备。若求骑射之艺，勇猛之人，兵法中自有选求之法，便求得人，但要有智谋者指使之而已。所谓获兔者犬，指踪者人也。况善用兵者，人无勇怯，以智略使之，则怯者有勇。今若限以五日举有武勇才器者，臣实虑怀才抱器者未尽得，奇谋远见未易知。愿陛下于宰相近密商量，别画选求之策也。若且于见今节度、防、团、刺史、诸司使副中，有智见勋劳者，选择使用，在陛下以赏罚二柄使之而已。往年杨业击契丹，侯延广守灵州，人多称许。若见今节度、防、团、刺史、诸司使副中，因赏罚激励，岂无杨业、侯延广辈为国家立功勋也。
