<!-- { "loadSidebar": true } -->
　　臣窃观朝廷未修东京，而先修北都，臣谓东京根本也，北都枝叶也，虽先朝曾有北都之行，当时有宿将旧兵，尝经大敌，然犹上下忧疑，盘桓而进。今太平已久，人情易动，又无宿将旧兵，不可不过虑也。臣见边上将佐军旅，耻言不武，争先效命，及其临敌，十无一勇。臣恐驾前诸班武士，矜夸胆勇，有误陛下。昔汉樊哙对上曰：「臣愿得十万觽，横行外域。季布叱曰：「哙可斩也！昔高帝受围于平城，汉兵三十二万【五一】，哙时为上将军，不能解围，今言以十万人【五二】，是面谩也。」今陛下自观左右将军有如樊哙者乎？臣昨上言请修京城宜持重而不动者，盖为此也。若将巡幸北都，臣谓有可虑之事者五，愿陛下思之。臣三四年来，闻人所传，契丹造舟安轮，过陆可载，过川可济【五三】。如南牧而来，于沧、德之间，先渡黄河，取郓、濮而袭我京师，陛下虚往北京而寇入东路，此可虑之一也。又宗庙社稷、皇宗戚里，千官百辟、六军万民之家，尽在京师，而城池无备，寇贼大至，将何保守？此可虑之二也。若巡幸北京，六军尽出，回顾京师，亿万之中，或奸凶窃发为乱，陛下之心能安于外乎？此可虑之三也。假使銮舆未出，寇逼澶渊，声言向阙，有割地之请，既京师无备，朝廷能拒其请乎？此可虑之四也。又敌骑之来必数十万，其河朔之兵当须持重，如京师无备，畏彼深入，必促重兵与之决战，万一有哥舒之败，则社稷为忧，此可虑之五也。愿陛下必修京城，可御大患。况天子之城，古有九重之号，未闻以不严不固而为国体也。能严且固，则上自宗庙社稷，下及百万之觽，可安堵矣；陛下乘舆不烦顺动矣；虽敌入东路，不得而袭矣；彼如澶渊【五四】，有割地之请，可拒而弗许矣；彼来决战，可戒诸将持重而勿出矣；彼知京师有备，大军持重，则南牧之志不得而纵，足以伐其谋矣。而复锐则避之，困则扰之，夜则惊之，去则蹑之，因其隙而图焉，皆须京师大固，然后能行其策。近代外蕃为京都之祸者数四矣，不可不大为之防。易曰：「王公设险以守其国」，此先圣之训，非臣之所能言也。仲淹知有北京之役，方请修京城，非先请也。龙川别志误以仲淹为先请。检仲淹集所载札子，则别志误可知。夷简本传称夷简以城洛阳为子囊城郢之计，亦误也。盖缘仲淹请修京城，故云尔。若洛阳则非郢类，今略加删润，使不相抵牾。本传又误以囊瓦为子囊，今亦改正。「识者韪之」，别志本语。然仲淹忧深思远，其言要不可忽，今具列于后。
　　是日，崇庆公主薨，追封楚国公主。
　　己未，以知天雄军程琳知大名府，兼北京留守司。恐此时琳即兼河北安抚使，但实录不详。五年五月加大资政，琳传始云兼河北安抚使，而实录亦殊不载。六年二月，因夏竦判大名，制乃书河北安抚使，当考。
　　庚申，置京东两路安抚使，以知青州陈执中兼青、淄、潍等州安抚使，知郓州张观兼郓、齐、濮等州安抚使，并兼提举兵马巡检盗贼事。时契丹虽通使，而所征兵始大集于幽州，故河北、京东益为守备也。
　　环庆都监、左藏库副使王遇为供备库使，都巡检使、右骐骥副使范全为宫苑副使，柔远寨主、内殿承制谭加震为供备库副使，权庆州都监、西头供奉官张继勋为东头供奉官、合门祗候，赏大顺城却敌之功也。
　　庆之西北马铺寨，当后桥川口，深在贼腹中，范仲淹欲城之，度贼必争，密遣子纯佑与蕃将赵明先据其地，引兵随其后。诸将初不知所向，行至柔远，始号令之，版筑毕具，旬日城成，是岁三月也，寻赐名大顺。贼觉，以骑三万来战，佯北，仲淹戒勿追，已而果有伏。大顺既城，白豹、金汤皆截然不敢动，环庆自是寇益少。按范仲淹奏议，仲淹欲城大顺，以三月十三日往柔远寨驻札，遣将密行占得寨地。又仲淹集有三月二十七日自大顺回见桃花诗，四月三日奏乞以寨为城，名曰大顺，今因行赏，乃着其事。
　　大顺城、西谷寨有强人弓手，天禧间募置，番戍为巡徼斥候，日给粮，人赋田八十亩，能自备马者益赋四十亩。遇防秋，官给器甲，下番随军训练。及是为指挥六。此据本志，附见。
　　癸亥，新知邠州观察使【五五】范仲淹复为龙图阁直学士、左司郎中，鄜州观察使庞籍复为龙图阁直学士，吏部郎中，并从所请也。初，仲淹上表，言观察使班待制下，臣守边数年，羌胡颇亲爱臣，呼臣为龙图老子，今改观察使，则与诸族首领名号相乱，恐为贼所轻，且无功，不应更增厚禄。辞甚切，至表三上，乃从之。仲淹正传，云退而与王兴、朱观为伍。按范仲淹集所载表，乃云居方荣、刘兴下。盖此二人并为留后故也。王兴、朱观卒不为观察使，传盖误改，今但从集表所载。
　　以西界伪侍中埋移香为顺德军节度使，封顺德郡王赐姓名白守忠；口□散嵬为会州防御使；保德遇王□褱为□州防御使，仍并赐对衣金带。埋移香管宥州兵马，庞籍使归娘族军主阿讹入西界伺事，埋移香言元昊以所掠缘边人马送契丹，请助兵入汉界，宜预为之备，续遣人赍伪补文字求封。既而口□散嵬等亦求内附。命虽下，然其后俱不至。口□散嵬、保德遇王□褱二人，不知何官。
　　甲子，召江南东路转运使、太常博士、直集贤院杨察入为左正言、知制诰。察在部专以举官为急务，人或讥之。察曰：「此按察职也，苟掎拾羡余【五六】，则俗吏能之，何必我哉。」
　　又诏干宁军独流寨、钓台寨，沧州官盐醦、甜水涡并置烽堠。
　　乙丑，罢左藏库月进钱千二百缗。上语辅臣曰：「此周官所谓供王之好用者，朕宫中无所费，其斥以助县官。」
　　诏开封府界盗贼未捕获者六百九十余人，其非伤杀事主及元谋之人【五七】，听百日归业，除其罪。
　　置信安军兵马都监，监押各一员。
　　丙寅，御崇政殿阅诸军转员，凡三日。
　　真定府定州路都部署、保静节度使王德用入朝奏事，命为宣徽南院使、判成德军，未行，改判定州兼三路都部署。徙判定州杨崇勋判成德军，崇勋老不任事，故徙之。
　　德用至定州，日教士卒习战，顷之，皆可用。契丹使人来觇，或请捕杀之。德用曰：「彼得其实以告，是服人之兵以不战也。」明日，大阅于郊，提桴鼓誓师，进退坐作，终日不戮一人。乃下令，具糗粮，听吾鼓声，视吾旗所乡。觇者归告契丹，谓汉兵将大入，既而复议和，兵乃解。时朝廷发兵屯定州几六万人，皆寓居逆旅及民间，阗塞城市，未尝有一人敢喧呼暴横者。将校相戒曰：「吾辈各务敛士卒，勿令扰我菩萨。」一旦，仓中给军粮，军士以所给米黑，諠哗纷扰，监官惧，逃匿。有四卒以米见德用。德用曰：「汝从我，当自入仓视之」【五八】。乃往召专副，问曰：「昨日我不令汝给二分黑米、八分白米乎？」曰：「然。」「然则汝何不先给白米，后给黑米？此辈见所得米腐黑，以为所给尽如是，故諠哗耳。」专副对曰：「然，某之罪也。」德用叱从者杖专副人二十。又呼四卒谓曰：「黑米亦公家物，不给与汝曹，当弃之乎？汝何敢乃尔諠哗！」四卒相顾曰：「向者不知有八分白米故耳，某等死罪。」德用又叱从者，亦人杖之二十【五九】。召指挥使□曰：「衙官，汝何敢如此，欲求决配乎？」指挥使百拜流汗，乃舍之。仓中肃然，僚伍皆服其能处事。此据司马光记闻。
　　西上合门使、果州团练使、高阳关路钤辖张亢权知瀛州兼本路部署司事，夏守赟疾故也。亢去高阳，每遣谍者，辄厚与金帛，无所吝。亢间处便坐，有弟子行首入曰：「愿屏人白事。」亢慢□久之，其人曰：「所白机事也。」不肯去，亢为屏人，乃曰：「合使使钱如粪土。」曰：「何故？」曰：「合使所与非其人，如我乃可与耳。」亢复□久之，曰：「我非与合使剧，我外甥女子，自小教歌舞，甚妙丽，为敌骑掠去，今幸与敌主日夜居帐中，将相皆事之。今遣人有所市，合使善结之，敌中情伪如指掌也。」亢曰：「所市何物？」曰：「某大王纳女貋，须紫竹鞭，合使所执可与也，及余所市物非一。」亢皆从之，自是敌中动静必告。时边城多警【六○】，每一挂搭【六一】，费甚厚，惟高阳独否。弟子行首事据龙川别志。
　　沧州钤辖、沿界河同都巡检使及管勾河北屯田事、洛苑使、普州刺史、入内押班杨怀敏为真定府、定州路钤辖，兼保州、广信安肃军缘边都巡检使，依旧界河同都巡检使及管勾屯田司事。知顺安军刘宗言上书言屯田司浚塘水漂招贤乡六千户，事下转运使及屯田司，怀敏挟势卒窘宗言。挟势窘宗言据河渠志在此年，今附见。志载此事不详，当考。边臣畏怀敏，多巧事之，高阳关钤辖王果独不屈，数言水浸民田，无益边备。怀敏怒，诉果以不法，左迁青州都监。王果事据本传附见。果二月初除高阳钤辖，不知何时责青州，十一月乃自青州改永兴。又□奎传云奎为广信军判官，宦者杨怀敏增广北边屯田，至夺民谷地，无敢与抗者，奎上书论其不便，知保州王果亦屡争之，怀敏使人讼果他事，诏置狱推劾，奎为力辨得免。按果以庆历二年二月自保州擢领贺州刺史，兼高阳关钤辖，与怀敏争屯田事坐责，当在高阳关，不在保州矣。今止从果传。
　　诏河北居民遇有边警，其蓄积许辇至城邑中，欲居官舍寺院者亦听之。
　　丁卯，徙知成德军、龙图阁直学士、兵部郎中张存为河北转运使。先是，存上言：「契丹与元昊为婚，恐阴相首尾，河北城久不治，宜留意无忽。」于是悉城河北诸州，俾存督察之。
　　诏管军臣僚非干元节及大礼【六二】不得非次陈乞亲属恩泽。
　　戊辰，诏有司申明前后条约，禁以销金、贴金、缕金、间金、蹙金、圈金、剔金、陷金、明金、泥金、楞金、背金、阑金、盘金、织金、线金、捻金为服饰，自宫庭始，民庶犯者必致之法。
　　庚午，环庆招讨司言西界伪团练使闹罗来降，乞补班行，诏除右班殿直。此据朔历九月癸卯马都来降，实录有之，朔历乃无，疑即此事。
　　注　　释
　　【一】诸道阁本同。宋本、宋撮要本作「诸路」。
　　【二】斩首六万余级各本及治迹统类卷七康定元昊扰边同。宋史卷三二四张亢传作「斩首六百余级」，疑是。
　　【三】相蹂躏赴崖谷死者「赴」字原无，据同上宋史补。
　　【四】亢以大阵抗贼「抗」原作「折」，据宋本、宋撮要本、大典本、阁本及同上治迹统类、宋史改。
　　【五】莫原作「郑」，据大典本改。阁本作「鄚」。按河北路有莫州，原称鄚州，以「鄚」「郑」相类，改「鄚」为「莫」。
