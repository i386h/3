<!-- { "loadSidebar": true } -->
　　辛亥，观文殿学士兼翰林侍读学士、尚书右丞丁度卒。是日旬休，上趣驾临奠，赠吏部尚书，谥文简。
　　度性纯质，不为威仪，居一室十余年，左右无姬侍，尝语诸子曰：「王旦为宰相十五年，卒之日，子犹为布衣。汝曹宜自力，吾不复有请矣。」
　　癸丑，翰林学士承旨、兼侍读学士王拱辰权知贡举。
　　丙辰，以广南用兵，罢上元张灯。
　　丁巳，会灵观火。道士饮酒殿庐，既醉而火发。居宇神像悉被焚，独三圣御容得存，乃诏权奉安于景灵宫。谏官贾黯言天意所欲废，当罢营缮，赦守卫者罪，以示儆惧修省之意。
　　狄青既诛陈曙，乃按军不动，更令调十日粮，觽莫测。贼觇者还，以为军未即进也。翼日，遂进军，青将前阵，孙沔将次陈，余靖将后阵，夕次昆仑关，黎明，整大将旗鼓，诸将环立帐前，待令乃发。而青以微服与先锋度关，趣诸将会食关外，即归仁铺为阵。戊午，贼率其觽，列三锐阵以拒官军，执大盾、标枪，衣绛衣，望之如火。及战，前军稍却，右将开封孙节死之。按武贵传称前军孙节，贾逵传称右将孙节，而狄青传乃称前锋孙节，盖为前军之右将，当军锋最前尔。张玉实将先锋，实录即称节为先锋，恐误，玉传可考也。今于此削先锋字，仍详列先锋左右将于后。贼气锐甚，沔等俱失色。青起，自执白旗麾蕃落骑兵，张左右翼，出贼后交击，左者右，右者左，已而右者复左，左者复右，贼觽不知所为，大败走。侬智高复趋邕州，王师追奔五十里，捕斩二千二百级，其党黄师宓、侬建中智忠并伪官属死者五十七人，生禽贼五百余人。智高夜纵火烧城遁，由合江入大理国。
　　迟明，青按兵入城，获金帛巨万，杂畜数千，招复老壮七千二百尝为贼所俘胁者，慰遣使归。枭师宓等首于邕州城下，得尸五千三百四十一，筑京观于城北隅。时有贼尸衣金龙衣，觽以为智高已死，欲具奏，青曰：「安知非诈耶！宁失智高，不敢诬朝廷以贪功也。」
　　青始至邕州，会瘴雾昏塞，或谓贼毒水上流，士卒饮者多死，青甚忧之。一夕，有泉涌寨下，汲之甘，觽遂以济。智高自起至平，几一年，暴残一方，如行无人之境，吏民不胜其毒。先是谣言「农家种，籴家收」，而智高为青所破，皆如其谣。
　　其战于归仁也，右班殿直张玉为先锋，如京副使贾逵将左，西京左藏库副使孙节将右。既阵，青誓曰：「不待令而举者斩。」及节搏贼死山下，逵私念所部忠敢、澄海皆土兵，数困而心慑易耱，苟待令必为贼所薄，且兵法先据高者胜，乃引兵疾趋山，立始定而贼至。逵拥觽而下，挥剑大呼，断贼阵为二，玉以先锋突出阵前，而青麾蕃落骑兵出贼后，贼遂大溃。逵乃诣青帐下请罪，青拊逵背曰：「违令而胜，权也，何罪之有！」玉，保定人。逵，矒城人也。
　　庚申，降广南东路钤辖、文思使王锴为文思副使、建州都监。
　　初，侬智高自邕州顺流趋广州，仲简令锴领兵扼端州。乃留市舶亭不行，欲还守城，简不许，锴自还。翌日，海上巡检、右侍禁王世宁请分兵以往，锴惧，不从。及贼抵城下，又促世宁入城。世宁至南门，引大义责锴，稽留不进，锴怒，以世宁违军令斩之。朝廷下广州体量，而魏瓘言世宁为海上巡检，若令领兵城中，则舟船为贼有，锴令非也。世宁有胆略敢战，且能守职，其死甚噃，于是降锴，而令访世宁子以闻。
　　壬戌，观文殿学士、吏部侍郎、知定州韩琦为武康节度使、知并州，徙判并州李昭亮判成德军，知成德军宋祁知定州。
　　琦至并州，首罢昭亮所兴不急之役，奏逐走马承受廖浩然。浩然宦者，怙势，尝诬奏昭亮，昭亮所以徙，浩然力也。琦言：「臣熟察浩然所奏多不实。朝廷近差侍禁冯靖同承受，浩然忌其廉洁，无名奏纳【一】，亦移靖他路。既诬逐一大帅，又望风诬逐一同职官，朝廷略不辨证，皆从其请，官吏皆忧叹不安。且浩然性贪恣，不法状甚多，愿召还使保全，不然，臣将行法矣。」上俾浩然代归，敕本省鞭之。
　　宁化军天池显应庙在禁地中，久不葺，契丹冒有之。琦遣钤辖苏安静抵境上，召其酋豪谕曰：「尔尝求我修池神庙，得尔国移文固在，今曷为见侵也？」契丹无以对，遂归我冷泉村。代州阳武寨地，旧用黄嵬山麓为界，契丹侵耕不已。琦又遣安静堑地立石限之，自此不敢耕山上。黄嵬山，据行状及家传即六蕃岭也。
　　祁在成德，请弛河东、陕西马禁，听蕃落民间自相卖买，民养马者勿升户等。又请复唐□幕之制。居三月，徙定州，又上言：
　　天下根本在河北，河北根本在镇、定，以其扼贼冲，为国门户。且契丹摇尾五十年，习不畏人，狼态猘心，不能无动。今舐腭垂涎欲肆囓者惟定与镇，二军不战，则进薄深、赵、邢、洺【二】，咋脆撞虚，血吻婪婪，无有患矣。案原本作「血吻婪进无所顾」【三】，疑有脱误，今据历代名臣奏议改正。臣所以日夜深计者，以为欲兵之强，莫如多谷与财；欲士训练，莫如善择将；欲人乐斗，莫如赏重而罚严；欲贼顾望不敢前【四】，莫如使镇重而定强【五】。夫鯭怯尚勇，好论事，甘得而忘死，河北之人，殆天性然。陛下少励之，不忧不战。以欲战之士，不得善将，虽斗犹负。无谷与财，虽镇金城、定汤壕，势必轻。
　　今朝廷择将练卒，制财积粮【六】，反以陕西、河东为先，河北为后，非计也。夫西贼兵锐士寡，不能深入，河东天险，敌惮为寇。惟河北不然，失长城之防，自蓟而南，直视千里，贼鼓而前，如莞囏上行。故曰谋契丹患【七】，不得不先河北，谋河北，舍定与镇无可议矣。故臣愿先入谷镇、定，镇、定已充，可入谷余州。列将在陕西、河东有功状者得迁镇、定，则镇、定重。天下久平，马益少，臣请多用步兵。夫哄然聚，霍然去，云奔蹒驰，抄后掠前，此马之长也；强弩巨挺，长枪利刃，什什相联，伍伍相遮，大呼薄战，此步之长也。臣料朝廷与敌相攻，必不深入穷追，驱而去之，及境则止，然则不待马而步可用矣【八】。臣请损马而益步，故马少则骑精，步多则斗健，我能用步所长，虽契丹多马，无所用之。
　　夫镇、定一体也，自先帝以来为一道，帅专而兵不分，故定揕其胸，则镇掎其胁，势自然尔。今判而为二，其显显有害者【九】，北寨山川要险之地裂而有之【一○】，平时号令文移不能一，贼脱叩营垒，则彼此不相谋，谁肯任责耶！臣请合镇、定为一路，愿以将相大臣领之，无事时以镇为治所，有事则迁治定，指授诸将，权一而责有归，士无苟且之意，策之上也。惟陛下当居安思危【一一】，熟计所长。必待事至而后图之，殆矣。
　　河东马强，士习善驰突，与镇、定若表里然，东下井陉，不百里入镇、定矣。贼若深走，以河东健马佐镇、定兵，掩其惰若归者【一二】，万出万全，此一奇也。臣闻事切于用者【一三】，不可以文陈，臣所论件目繁碎，要待刀笔吏委曲可晓，臣以便俗言之，辄别上择将畜财一封，乞下枢密院、三司裁制之。臣一书生，不知军旅事，偶有所见，不敢隐，特以受大恩，思亟报也，恐议涉迂暗，有司疑诘，更乞下臣，令悉意条陈，然后施行。又上御戎论七篇。
　　命知制诰王洙修纂地理书。
　　甲子，内出手诏遣内侍抚问广南将校，仍赐军士特支钱。
　　屯田员外郎、直史馆、知鄂州杨畋责授太常博士、知光化军。
　　庚午，降西京左藏库使、康州刺史沈惟恭为供备库使、监蔡州税，西染院副使兼合门通事舍人张承衍为供备库副使、监汝州税，并坐勾当会灵观遗火故也。惟恭，德妃弟。承衍，乐安郡主貋。命既下，妃主皆为上章乞留京师，上曰：「已行之命，为国戚所回，则法徒设矣。」
　　二月壬申朔，诏开封府促惟恭、承衍之任。乐安郡主，章懿太后养女，命为昭成太子元僖女焉。
　　丙子，上谓辅臣曰：「狄青已破贼，立功将士宜速议赏【一四】，缓则不足以劝。」因言：「朕常观魏太祖雄才大略，然多谲诈。唐庄宗亦豪杰，行兵用师，动无失策，及即位，游猎无节，赏罚不时。此二主者，特将帅之才，而无人君之量，惜哉。」
　　初，殿中丞、通判滁州王靖言，太祖禽皇甫晖于滁州，太宗下刘继元于并州，真宗御契丹于澶州，是三州皆宜立庙以昭遗烈。于是即芳林园命工写三圣御容，宰相庞籍为奉安使，权奉安于万寿观。庚辰，车驾诣观，行酌献之礼。
　　癸未，宣徽南院使、彰化节度使狄青为护国节度使、案宋史宰相表作护国节度、检校太尉、河中尹、兼御史大夫。枢密副使、依前宣徽南院使。初，广南捷书至，上大喜，谓宰相庞籍曰：「青破贼，卿执议之力也。」遂欲擢青枢密使【一五】、同平章事。籍以为不可，力争之，乃罢。刘敞曰：初讨智高，使杨畋以起居舍人行，其后两将败没，贼势益炽，畋以故谪守鄂州。及狄青率诸军至邕，一战破之，议者以为文士不足用，而宿儒伟贤亦不能自解，非知言者也。杨畋之官素微，又其行以使者往，而所与俱者蒋偕、张忠之徒，官皆在畋右，或宿将自负，颉颃作气，招之不来，麾之不往，且安得有功？青两府，本起行阵，能得士卒心，其势固重，而朝廷亦深借以权，州郡得擅调发，幕府得擅辟置，将校得擅诛赏，以此督战，亦安得无功？使两人易地而处，巧拙等耳。」又曰：「初议发蕃落部马击侬贼，殊怪之，何则？自古诗书所载，皆云华夏异宜，水陆异习，步骑异便。以曹操之善将，蹶于乌林，故不得不怪也。何意以此取胜哉？骠骑将军所将常选，然亦有天幸，未尝败耱、近之矣。」青破贼时，但为宣徽南院使，敞云两府，似误也。岂宣徽使亚二府，当时委任青已与执政均乎【一六】？
　　诏太常寺置丞一员，以近上知礼院官兼之，专检视乐器，巡省坛壝。即命屯田员外郎、集贤校理、同知礼院冯诰兼本寺丞。
　　初，侍御史□秘言：「四郊坛外，步亩之内多被侵耕，坛陛棱角甚有破裂，或潴水不通道路，或剥林木以取课利。兼太常寺乐器堆积厅壁之下，全无主职之严，甚非圣朝崇礼乐之本意也。臣以九寺之设，惟大理有正员，而他皆兼领，岂至明之代惟重刑法而轻礼乐也？今请选差一人为丞，专任其事，得以修补为业，秩满以能否升降之。」诏从秘言。太常有丞，自此始也。冯诰兼太常丞，乃此月己丑，今并书之。
　　甲申，赦广南。凡战没者，给槥椟护送还家，无主者葬祭之。免贼所过州县田赋一年、死事科徭二年；贡举人免解至礼部，不预奏名者亦以名闻。
