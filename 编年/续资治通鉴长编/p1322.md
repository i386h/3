<!-- { "loadSidebar": true } -->
　　户部言：「河东经略安抚使吕惠卿奏：『本路太原、汾等一十四州军正税外，别有和籴，据其田亩，视其苗稼，等第科籴，而未尝用钱。请委监司体访州县民情，别议立法。』又臣僚上言：『请委官讲议，除河外三州理为边州不和籴外，有十一州军于理合一概均上件和籴【五】，或请将和籴四色都大石、束数目减三分，于自来不着和籴处收籴。』诏令河东转运、提点刑狱、提举常平司与经略安抚司同相度立法以闻。本部欲请应和籴并于见纳年额十分中取八分为额，各随户色分数减定，更不给钱。遇灾伤，随秋税分数减放，以转运司应给价钱补之。其以四色粮草互相折纳、及折纳黍、秫、米，并仍旧。如本户灾伤不及五分，听依久例支移，不得创有科折，及请易和籴之名为助军粮草【六】。」从之。（惠卿家传载惠卿元奏，合附元丰八年六月八日，新录削去「吕惠卿奏请委监司体访州县民情，别议立法」等字，今仍旧本。吕惠卿家传，元丰八年事：河东和籴之弊，盖已百年，惠卿始至，既以其事上闻，乞蠲久负，犹以元丰四年以前为限。及是，大赦，应二税沿纳钱将自来倚阁者，并与除放，而和籴不预。惠卿乃上疏曰：「本路太原汾等十三州军正税之外，别有和籴。体问得始据田亩，视其苗稼，等第科籴，米每斗钱三十文，粟十六文，大豆二十二文，草每束十文。虽估价颇贱，而民于登稔之际，先期得钱，未以为病。中间有司弥失其指，四分中一分见钱、三分折茶，而又以一时科籴之数立为定法，遇有典卖推割，一如正税；而夏秋灾伤，乃执和籴之虚名，不得与正税检放，于是民始病之。至嘉佑中，有司又以折色之物虚估非实，复裁定米每斗一十二文五分，粟十文，大豆九文五分，草每束四文，并支见钱。则其价又减大半矣。至熙宁以来，复以盐布见钱中半支给。至元丰元年，有司复请和籴价钱更不支与人户。今转运司趁时赴沿边州军籴买粮草封桩，如遇灾伤，据籴买下数□折充人户纳数，如无灾伤，三年一次充折茶。于是和籴始不用钱。契勘本路积欠和籴，推嘉佑四年十月祫享赦恩及七年九月明堂赦恩，并截定年分，特与除放。及治平二年十一月、熙宁元年十一月郊赦恩，又只除放第四等已下，其余赦恩并不开说，以此至今所在积欠，万数不少。则是虽有和籴之名，而人户未尝得钱，乃不得与灾伤检放倚阁，及不得随赦恩蠲。而近上人户，又支移于边上送纳【七】，每斗米卖钱有三百文者，则比之税租，尤为可矜。今论者不过以谓河东边储实赖和籴，虽有积欠，不可蠲免。臣以为不然。今本路岁额和籴约计八十二万四千余石，虽遇丰稔，所纳不过七分。使民力更可催促，即无积欠，已自足支年计。如不可催，即当年正额尚不能足，何能远及积欠？纵令有司鞭扑督趣，使之输纳，必却欠下当年正数，则朝廷虽不蠲放，徒令有司用督趣之虚文，胥吏因缘为奸，终无补于国用之实也。伏惟皇帝陛下新登宝位，太皇太后陛下出护听断，赋正之初，方以深仁恩泽大赉于万方。于此之时，若不特与蠲免，则一路之弊无时而苏。况河东人户自军兴以来，科率调发，其为雕敝，朝廷所知，而又赋税困于支移之远，耕夫分于武事之习，去秋复遭水灾为患，则其为疾苦尤所宜恤。而积欠与年额正数，事不两集，其理灼然，诚罢之则是损簿籍之虚数，而为朝廷之实惠也。」从之。惠卿复以谓虽放其积欠，而不正其根本，则是凶年取盈，使民流离之患犹存，而不知数年之后，积欠之弊复如前日。乃请据逐户所认和籴数目、官中合支价钱□除分数外，其余并割充秋税正额送纳。遇灾伤，合行检放倚阁，并如税法。元丰八年六月八日可考。）
　　编类神宗皇帝御制所言，中外臣僚之家，有赐到御批诏札，除涉边机外，余若意在严奉，不欲令官司校对者，请令实封送所在官司缴纳。从之。
　　丙辰，宣议郎邓忠臣为正字。
　　丁巳，中书省言：「河北、陕西、京东、京西、淮南，旧分东西、南北两路，每路置提点刑狱官一员，近已并路，以二员共领。州县阔远，遇有盗贼刑狱公事，公移稽滞，督捕巡察不得专一。」诏分路差官及逐司差官检法仍旧制。
　　诏故参知政事□奎特与一子占射差遣一次。以中书侍郎吕大防、同知枢密院范纯仁言，奎在仁宗朝为知制诰，于嘉佑元年尝上言请立英宗为皇嗣故也。
　　诏：「应官员缘市易增羡酬銟，惟身亡、致仕及得减一年以下磨勘人并免，其余转官、升任、减年磨勘得资者，并各追夺一半，循一资、升一任以磨勘年数比类减之。选人俟改之后，展其循资；已改官并减年磨勘不成一资者，并以磨勘年限对展。内吕嘉问追三官、展四年磨勘，□安持追两官，贾昌衡追一官。」先是，右司谏王觌乞并行追夺冒赏，诏户部具其事。户部列上姓名，当追夺者凡一百余员。侍御史王岩叟言：「臣窃以黜陟审，则劝沮明，劝沮明，则天下之事省而治道清。一失其当，则欲用以劝沮者，反所以启人心而生祸端也。臣闻罚当罪则奸邪止，赏当贤则臣下劝。不当其罪，适启其所以为奸邪也。故一与一夺，不可以不审。今冒赏之人虽为非义则均，然即而考之，任责有重轻，用事有深浅，为害有多寡，不可不别。前日之赏已为滥矣，今正其罚而复滥焉，则犹为失也。乞免一概镌减施行。」于是尚书省拟定取旨，故有是诏。（去年十一月四日戊午，用王觌言，令户部具冒赏者姓名。王岩叟章，据本集附见。旧录云市易计息旌其劳能，先帝已行赏久矣，至是，乃以为滥，追之。新录辨曰市易之法，缘吕嘉问等奉行失当，为患尤甚。至是，变法追赏，犹为轻典。今删去四十八字。）
　　己未，诏坤成节听臣僚进奉，如兴龙节例。
　　又诏内藏库应内降兑换疋帛等，依左藏库已得旨，估见卖值价供纳。从户部请也。
　　御史中丞傅尧俞、谏议大夫梁焘、侍御史王岩叟、司谏朱光庭王觌、御史孙升韩川，论张舜民不当罢御史，累奏不绝。庚申，诏三省、枢密院召台谏官赴都堂宣谕曰：「朝廷选任卿等为耳目之官，正要别白是非，视听无惑，故自来章奏多所允从。今张舜民所言不当，岂止言文彦博主张刘奉世一事？且如建言乞问罪夏国事，或从其言，岂不为国生事？乃只令解罢言职，盖恐将来更有论奏，难于取信；若复留在言职，恐误视听。今将舜民元奏示卿等，宜详悉之。」
　　尧俞等皆不受命，退而奏疏言：「臣等仰认圣怀，不胜感惧。此非陛下亮舜民之志本在尽忠，而察臣等之心主于惜体，则何以慰藉若此？臣等幸甚！欲报至恩，莫知死所。圣谕谓：『且如建言乞问罪夏国事，或从其言，岂不为国生事？』臣等详阅舜民章奏云：『今臣所奏请，不是欲兴师问罪，亦非要终了不封，祇乞止使人，不必如此遄速。』此语甚明，别无他意，惟欲朝廷审慎而已。伏望圣慈更加省览，则舜民之过宜蒙恕矣。既罪之之实不见于文，又罢之之名有伤于体，臣等所以不得不言。愿陛下开达聪明，尽四方之闻见，言责之臣事虽过计，无惜采收，语或小差，亦皆包纳，使人人敢展四体以事君，倾腹心而报国，则臣等之愿也。伏乞降臣等前后章疏付三省公议，早赐施行。」
　　又言：「臣前日蒙圣恩召赴都堂，令执政宣谕张舜民罢职事，已具别章论奏。臣有亲闻于都堂上与外议所传相契之事，不敢不尽以告陛下。臣之愚忠，以谓有隐而偷荣，不若尽言而得罪。韩维自言，舜民之责是维于帘前奏乞施行，仍云：『权重权轻，难惜一新进御史。』此维误陛下之听也。若论张舜民则轻，若御史天子耳目之官，朝廷纪纲之任，则不为轻矣。今黜耳目之官，是将塞人主之聪明；隳纪纲之任，是将乱国家之法制。究观历代，惟有蔽言路则启祸源，不闻抑权臣而生后患也。然则师垣之有无，未比宪司之兴废，而维以御史为轻，臣不知其可也。又范纯仁语虽喋喋，不切义理。臣谓韩维所论，岂不上负陛下之望，下失士大夫之心哉？朝廷慰安老臣，当自有道，必使上下无损，老臣可安，乃善谋也。今为之摧风宪，坏纪纲，动天下之心，伤国家之体，而欲以安老臣，使老臣而少知义，其能安乎？陛下意欲安之，不知反所以使之不安也。幸陛下降意思之，恐不若改之为便也。圣人之所以成圣人，由改过不吝尔。吝而不改，恐德日益亏；改而勿惮，则美日益全，惟陛下择之。自古正人端士，谁不欲尽忠于人主，人主亦岂不欲闻尽言，常患执政大臣离闲于中，使明主之初心遂移，忠臣之雅怀不尽，以为痛恨尔。执政之蔽，惟欲人主不信言事官，则得以行其私，陛下不可不知也。舜民一贱士，不能为祸福于臣，臣何苦上违陛下之情，下忤权臣之意，而言之不已？此陛下所当察也。陛下博通书史，观古今治乱之迹熟矣。国家之事，有臣力诤则善耶，无人诤则善耶？臣以言为职，言而不用，亦何面目出入朝廷间哉？愿蒙窜黜，以谢无功。」贴黄：「按舜民本疏论册封夏国主事，但有移文致诘之言，元无兴师问罪之语，而左右之臣便以移文为兴师，诳惑陛下，殊不言边上移文往来，自是常事，安有兴师之理？至如雄州与北人，事无大小，亦朝夕文字相问，何尝有他虞？盖不言用兵，则不足动陛下之心，而激怒圣意，此权臣陷害忠良之深计也。陛下信之，正落其计耳。」
