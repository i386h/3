<!-- { "loadSidebar": true } -->
　　臣近者累具章疏，乞赐圣断罢黜宰臣蔡确，至今未蒙指挥施行。臣本以奸邪在朝，豺狼当路，故不避祸患以尽言责，而陛下曾不省察，岂微贱之臣，区区之琐说，不足以感悟天听乎！然臣之所言，皆天下安危、生民祸福大计，非臣之利也。今理难缄默，伏望圣明略垂顾省，无以臣之贱而废其言，天下幸甚。谨按确本无学术，又无德望，因缘遭遇，惟以锻炼大狱、排斥善良、聚敛民财、阿谀苟合致身执政，仍以深中不测为履行，附会取容为事业，引置私党相为表里，此天下之所共知也。
　　昨者神宗灵驾发引，公然违敕不赴内宿。及山陵使回，略不依故事辞位，而使其门下之人，扬言于觽，谓己有定策大勋，嗣皇倚赖。贪天之功以固权位，欺上罔下更无廉耻，至于假朝廷政事，以行私意，因王珪薨殁，递迁门下，方兼三省。蹇周辅父子明有罪恶，但以周辅在开封日，曾勘蔡硕欠钱两事，周辅皆为曲法平掩，报其私恩，不使罢任。如此之类亦中外之所共知，臣已于前章论列其详矣。
　　今自去冬以来，都无雨雪，畿甸及京东、西近而易知也，陕西、河北、江、淮之远，有人来者，臣每询访，皆云「大旱」。则被灾之地，可谓广阔，百姓一岁之命，惟赖麦尔，麦不登则民饥，民饥则盗贼必起，又疾疫相承而作，天下之势，诚可大忧，非小小灾异，乃上帝警告以动圣虑也。汉世水旱灾变，必策免三公，而三公以灾异引咎自杀者，比比有之。又曰：『烹弘羊，天乃雨。』夫烹人非致雨之道，而雨必可致者，盖桑弘羊聚敛奸臣也，以谓烹是人则民心悦，民心悦，则天怒解而和气应也。前世及本朝凡遇水旱变异，则执政之臣必须引咎自劾，惶恐畏天，恳求去位，以避贤路，以谢天谴，盖身为公卿，职在燮理阴阳故也。确位居上相，正任其责，而恬然不以为意，前日山陵使还不去，今日大旱不去。中外士论莫不惊怪，谓确贪固宠禄，实有轻朝廷之心，将谓皇帝陛下春秋富盛，太皇太后陛下垂帘之际，或未能尽知大臣充山陵使及遇灾异，明有辞任典故，所以幸于不悟而都不备礼自言，傲然安倨，蔑视公议。今旱势累月，已涉春矣，生民嗷嗷，惊骇狼顾，正是大臣恐惧待罪之日，又是陛下思答天戒、更张政事、变置大臣之时也。
　　确窃据日久，奸险阴害，不忠于国，无心于民，与章惇死党相结，同力护持敝法，沮排同列，以隔塞陛下善政，谁不愤疾？而陛下覆之如天，容之如地，不判其邪正，不辨其公私，此中外士大夫，未见其是非成败之所在，所以怀疑观望，未敢尽心展意于国家者也。伏望悯此旱虐，早发睿断，明以故事罢职任，使之外补，则天下必安，人心必悦。天下人心既安既悦，而天地之和不应，臣当被欺罔之诛所不敢避。然则陛下何惜去确以救四海之命，较其利害，孰轻重哉！陛下若以临御未久，恩遇执政，不欲遽有去留，今来听政已逾年，又改元矣，尚待何时也？若以皇帝陛下盛年，左右须人辅导，则自有二三老成道德之人，何赖确哉！确奸险刻薄不可使，久在陛下左右，朝廷终无所益。伏乞速赐指挥，将臣前后论确章疏，付外施行，臣不胜爱国爱人区区之心。
　　贴黄：「若不早罢确职事，则善人终不可立，邪党终不可辨，敝法终不可改，善政终不可行，疲民终不可安，士大夫终怀畏贰不得尽心于朝廷。所系甚大，伏望圣听无疑，早赐施行。」又贴黄：臣昨亦论章惇，乞行黜降，今来未敢并烦圣听，候罢确日，别具弹奏。」
　　又贴黄：「水旱罢免宰相，古今明有故事。确位上相，罪恶不少，今止以旱灾去位而免其贬窜，掩其奸邪，已足为幸，于国体无伤，臣独区区如此者，亦非狂妄自弃也。盖天赋愚直，心嫉奸恶，出于孤远，蒙置之言路，见确无礼骄慢，为天下之害，所以尽言以报恩遇，伏望早赐指挥，为岁首发政之美。」（挚遗□以此为第六疏，正月空日上。按是年正月十三日立春，此云「今旱势累月，已涉春矣」，或恐在二十一日第五疏前，编遗□者偶失之，今仍附二十一日【二五】。）
　　挚又言：
　　臣自去年十一月后来累具章疏，弹奏蔡确，乞赐罢免，至今未蒙施行。伏见祖宗以来，执政臣僚苟犯公议，一有台谏论列，则未有得安其位而不去者。其所弹击，又不过一二小事，或发其阴私隐昧之故，然章疏入，即日施行。盖去留大臣，一切付之公议，虽人主不得以私意加也。今臣所论确之罪，非一二也，非小事也，又非讦人之私过隐慝也，皆是欺君罔上、不恭不忠、贪功怙权、无廉耻、立朋党，极人臣之大恶，并有实迹，天下之所共知，而王法之所不容者也。臣言屡进，极于忠愤矣，而天听愈高，莫能感动。今上天儆告，旱灾已成，二麦已干，疾疫已作，饥馑时至，民将流亡，盗贼将至，髃情惊惧，大命近止。累月以来，日眚亡光，风埃昏塞，此何时也，而陛下曾不以为虑，天戒如此，岂可不畏？夫欲转祸为福甚无难，缘今日灾变，本非人君有失德所召也，又非朝廷无仁政所致也，止以今日政在大臣，而大奸杂处、忠邪混淆，无燮理阴阳之德，无厌服中外之望，害流生民，人情愤郁之所致也。陛下专务包容，使天下受其患，而独幸此一二奸人，何谓也！邪正不辨，是非不分，如黑白冰炭之不可同也，宜早分辨之，则忠义之士知所向，而善政立矣。臣又窃料圣慈不欲伤恩，欲待其自请而后以礼数去之耶。确之无廉隅、贪权势也久矣，自去年已来，百术千虑，为安身不可动之计，则今日安肯以水旱故事自请哉？若或陛下疑臣排击大臣，有挟私之意，伏望降臣前后章疏，付三省辨正是非，早赐圣断，罢确职任以答天戒。中外之心既安以悦，则天变必回，和气应而时雨降，尚可救枯槁灾厉万分之一，伏乞速赐处分。
　　贴黄：「古者水旱，策免三公。及本朝以来，大臣以灾异，未有不自请罢免、阖门待罪者。今大旱如此，确位上相，安然自处，略不备礼，足以知其轻视朝廷，蔑无公议。」
　　又贴黄：「陛下自去年以来，凡政令未便于民者，略已更改，虽未能尽去其根本大害，然节次所改者不少，皆是确久来护持以为善法者也，而今合同觽改之。前日不以为非，今日不以为是，则尚可以为大臣而责其事君之义哉！兼议者又以谓确深险而多谋，今肯依从改为，非诚心也，盖阳欲自托于正人，以为安身之计，俟他时复肆其志，则今日善政却须变更。臣观确处心已见反复，则议者之语不可不察也。惟望早赐罢确，专任正人，使善政毕立，则后日不可摇矣。」（挚遗□以此为第七疏，系之正月而无其日。）
　　挚又言：
　　臣近具状，乞罢宰相蔡确，至今未蒙施行。缘臣备员御史，以触邪指佞为职，今宰相奸险，有犯公议，臣若失职，谁敢言者？伏见祖宗以来所用相，考遴选择，必取天下有德有望之人，故内则庙社安，外则夷夏畏，下则觽庶伏，其功名事业，昭于天下，至今称之；未尝有法狱之吏，聚敛之臣，诡谲之才，阴贼之行，天下所嫉而使在相位如确者也。
　　臣所以不避再三，干冒天听。确之当去，其罪非一：公违陛下敕命，不赴神宗发引内宿，为大不恭，其当去者一也【二六】；山陵使回，明有历代及国朝故事，而略不引罢，废礼贪位，其当去者二也；皇帝陛下之立，乃天人之所助，而太皇太后之德也，确辄自称定策，贪天之功，其当去者三也；在中书二年，不将差除与三省合奏，及身迁门下，阴使言者申请，招权营私，其当去者四也；其弟犯法，蹇周辅承勘两次，皆灭裂平治其事，故今日周辅父子有罪，言路累有弹奏，而确力主之不罢其任，屈公法，报私恩，其当去者五也；执政臣僚，已经覃恩迁转，无故又进一官，妄引嘉佑、治平不可用之故事，欺谩圣聪，不顾廉耻，其当去者六也；与章惇死党相结，一柔一刚，一合一离，欲其销磨同列，牵制善政，中外皆知其术，其当去者七也；去年十月至今，并愆雨雪，骄阳肆虐，天下大旱，民情惶惶，实由确奸邪所召，况位居上相，正任其责，其当去者八也；确在熙宁、元丰间，锻炼噃狱，排逐善良，引荐奸伪，变更祖宗政令，诛求民财【二七】。确在言路、在司农、在执政，首尾身任其事，见法令未便，何尝闻有一言论列裨补，惟是阿谀护持，以谋进用。及至今日，自见其非，乃稍稍语于人曰：『在当时岂敢言也！』此确之意，欲于今日固其名位，故反归曲先帝，是可谓大不忠矣，朝廷以高爵重禄，尊养辅臣，欲何用哉？岂有见可言而不言也？假如言之而不听，当以死继之，假如畏惧而不敢言，则当辞事而去，乃臣子之常分也。当时诡随，及时移事改，方为自全之计而卖过归咎，是可谓大不忠矣。事先帝不忠，则安肯尽忠于陛下也哉？此其罪恶尤大，其当去者九也；近者奉使山陵回，陵行属官【二八】，故事自皆推恩，而确乃特荐高遵惠、张琎、韩宗文，乞从优恩，上欲以悦圣意，下欲以饵同列，赖陛下至公，照其狡计而议遂不行。中外闻之，莫不欣快，陛下观此用心，则确之邪正不难知也。此一事尤喧物论而罪尤大者，其当去者十也。
　　确之罪恶如此【二九】，髃议沸腾，臣愚区区之言，略已自竭，而圣度包容，一切不以为意，在圣慈不失恩于确则可也，其如朝廷之轻重、天下之安危、生民之祸福、人情之去就，在确之罢尔，则所系岂不大乎！今忠义之士当盛明之时，人人皆愿自效，而确犹在位，谁敢明目张胆尽心于朝廷哉？正人不得立，则陛下之善政不得行，天下之敝法不得改。今大旱累月，燥风惨日，自冬入春，宿麦已槁，疾疫将作，内外之情，惊惶不安，皆由大奸在朝，天示谴告。伏望圣慈，深察事势，以天下为念，早发圣断，罢确职任，使之外补【三○】，以答天变，以召和气，以慰公议，以新改元之政，天下幸甚！（挚言确十当去事，与八年七月六日戊戌、九月十四日乙巳并此年闰二月五日甲午苏辙所言，须并考。此章挚集有之，遗□独无，当考。）
　　辛亥，诏以时雨稍愆，今月二十四日太皇太后躬诣中太一宫集禧观祈祷。
　　诏寺、监阙官，并依在京通用令六曹寺、监官在假奉使听以本处官兼外，其主簿亦许权丞，从礼部所请也。（新录削去。）
　　又诏：「改府界第十一将充京西第七将，训练郑、滑州军马，依旧滑州驻札。以府界第十一将下郑州步军三指挥，隶属京西第十将下【三一】；京西第七将下阳武县步军三指挥，隶属府界第七将下。其开封府界第十将，训练尉氏、阳武县军马，依旧尉氏县驻札。」以郑州复故也。（新录削去。）
