<!-- { "loadSidebar": true } -->
　　【七】户一百四十余万「一」原作「二」，据同上书、长编纪事本末卷七○役法及下文文意改。
　　【八】然畿内募役之余亦无几矣宋会要食货六五之一○：「是两浙所输盖半于畿内，募役之余亦无几矣。」宋史卷一七七食货志：「是两浙所输纔半畿内，然畿内用以募役，所余亦自无几。」疑此两句应在「是两浙所输盖半于几内」之下。
　　【九】谁敢尔者「敢」原作「收」，据阁本、活字本改。
　　【一○】京又言绘挚近日别无文字「别」原作「则」，据阁本、活字本及长编纪事本末卷七○役法改。
　　【一一】漂溺「漂」原作「剽」，据阁本、活字本及宋史卷九二河渠志改。
　　【一二】保塞「塞」原作「寨」，据阁本改。
　　【一三】转运使「使」原作「司」，据琬琰集下编卷一八蔡忠怀公确传及宋史卷四七一蔡确传改。
　　【一四】承议「承」原作「丞」，据阁本及宋史卷一六九职官志改。下同。
　　【一五】曾布专筦助役文字「筦」原作「完」，据编年纲目卷一九改。
　　【一六】有大臣之亲忠肃集卷三论助役法分析疏无此数字。
　　【一七】而下有中外之公议「外」原作「丞」，据同上书改。
　　【一八】实不敢隐情自为己讳阁本、活字本均同。同上书「己讳」作「忌讳」。
　　【一九】得君专政者是也阁本、活字本及长编纪事本末卷七○役法、宋史全文卷一一下均同。同上忠肃集「者」作「安石」。
　　【二○】属掾「掾」原作「椽」，据阁本及同上忠肃集、长编纪事本末改。
　　【二一】镌刻鄙弃「刻」原作「劾」，据同上忠肃集、长编纪事本末及宋史全文改。
　　【二二】何不止之「止」原作「正」，据同上忠肃集改。
　　【二三】婞婞然原脱一「婞」字，据同上书补。
　　【二四】分析之事「分析」二字原脱，据同上书补。
　　【二五】此所以发臣之狂言而不能默也「言」字原脱，据同上书补。
　　【二六】臣不胜惓惓愤懑爱君待罪之至「惓惓」二字原脱，据同上书补。
　　【二七】所背者私「背」原作「肯」，据阁本及上文、长编纪事本末卷七○役法改。
　　【二八】朱史原作「宋史」，据阁本、活字本改。
　　【二九】或差两员者鎫不带同字「者」字原脱，据宋会要职官五之一○补。
　　【三○】以为事可归有司者归之「者」字原脱，据阁本及宋会要职官五之一一补。
　　【三一】淮南「淮」原作「湖」，按宋史卷八八地理志载真州属淮南路，因改。
　　【三二】其令入内副都知张茂则乘驿当职官吏相度以闻阁本、活字本均同。疑「乘驿」下脱字。
　　【三三】控南路「控」原作「按」，据宋会要兵二八之一○改。
　　【三四】易臧川「川」原作「州」，据阁本、活字本及同上书改。
　　【三五】渭州只以一将兼义勇防守「一」字原脱，据同上书补。
　　【三六】贼若自华池川路深入宋会要兵二八之一○无「川」字。武经总要前集卷一八上载有华池镇，属庆州。
　　【三七】扼奔冲原作「守古渭」，疑涉下文而衍。宋会要兵二八之一一作「扼奔冲」，因据改。
　　【三八】安塞「塞」原作「寨」，据宋会要兵二八之一一、宋史卷八七地理志改。
　　【三九】胡李二族「二」原作「一」，据同上宋会要改。
　　【四○】可即赴万安同上书「即」作「那」。
　　【四一】或西北两路并兵而来「兵」字原脱，据同上书补。
续资治通鉴长编
卷二百二十六
卷二百二十六
　　起讫时间 起神宗熙宁四年八月尽是年九月
　　卷　　名 续资治通鉴长编卷二百二十六
　　帝　　号 宋神宗
　　年　　号 熙宁四年（辛亥，1071）
　　全　　文
　　八月癸丑朔，御文德殿视朝。高丽使民官侍郎金悌至自通州。
　　甲寅，诏：「自今保甲与贼斗死者，给其家钱五十千；有户税者，仍免三年科配。因致废疾者，给钱三十千。折伤者，二十千。被伤者，五千。」以开封府界提点司言，新籍畿县民为保甲有奋不顾身捕盗者，愿优□之，故有是诏。去年十二月乙丑，初立保甲法。又九月二十四日。
　　丁巳，入内副都知张茂则言：「奉敕相度二股决河利害，乞以开封府判官宋昌言，都水监丞、河北兴修水利程昉同领役事。」从之，仍以宋昌言同判都水监。
　　辛酉，权发遣户部判官、司门郎中张觐权发遣荆湖南路转运副使，虞部员外郎、权发遣荆湖南路转运副使范子奇权发遣户部判官。
　　上谓王安石曰：「数易职司不便，范子奇才到又替。」安石曰：「子奇与潭州之提点刑狱交争不已，势须移立；且先儒言射礼，以为始取苟能有功，终用成法。今天下职司多未能得人，所用者皆取苟能而已。方且课其功状，其称职者，乃可久任。若见其不称职已明，而久留之，适足隳败一路，如何不早移免？久任诚善，然在于用成法之时，今则未可也。即如陈知俭在京西，则可以留久任矣。」知俭初除提举常平、广惠仓，三年十月权发遣运判，四年十月权发遣运副。因请具可用者姓名，召对试令作提举官，果可用，乃以为监司。上曰：「马珫可黜。」安石曰：「臣不敢为己甚。」上曰：「不才罢去，非己甚。」安石唯唯退，乃言：「上于贵近殊宽，中书安得独急！」珫先以河西县令编修中书条例，安石所荐也。会要云：马珫以河西县令为编修中书条例。未见年月。曾布制集有「校书郎、河西县令、编修中书条例马珫，以编修及一年，迁著作郎。」
　　上又以曾布司农寺事多，欲用曾孝宽为五房检正，安石言其不可，遂寝之。
　　著作佐郎、同提举秦州西路蕃部及市易王韶为太子中允、秘阁校理、兼管勾秦凤路缘边安抚司、兼营田市易。西京左藏库副使、兼合门通事舍人高遵裕权秦凤路钤辖、同管勾安抚司、兼营田市易。录效用人黄察为成州司户参军、管勾秦凤路缘边安抚司机宜等事。秦州衙前王惟新，弓箭手指挥使杨英，并为下班殿侍、缘边安抚司准备差使。遣僧智缘乘驿随王韶驱使，仍赐银三百两。置洮河安抚司，自古渭寨接青唐武胜军应招纳蕃部、市易、募人营田等事，并令韶主之。调发军马及计置粮草，即令秦凤经略司应副。韶以董□、木征多与僧亲善，而僧结□叱腊主部帐甚觽，故请与智缘俱至边。
　　初，韶言：「措置洮河事，止用回易息钱给招降羌人，未尝辄费官本。」文彦博曰：「工师造屋，初必小计，冀人易于动功。及既兴作，知不可已，乃方增多。」上曰：「屋坏，岂可不修？」王安石曰：「主者善计，则自有忖度，岂至为工师所欺？」【一】上曰：「郭逵亦不肯为此事。」彦博曰：「西蕃脆弱，不足收。」安石曰：「星罗结等作过，秦州乃不能捕，况有豪杰能作文法，连结党与者哉！亦岂得言其脆弱也？」彦博曰：「西人不能立文法。」安石曰：「唃畼啰、鱼角蝉乃能立文法，此已然之效也。非徒如此，若为夏人所收，则为患大矣！」彦博曰：「西蕃不愿归夏国。」安石曰：「裕勒藏哈木见归夏国。若不愿归，则向宝之往，宜即倒戈，今乃不肯内附，何也？」彦博曰：「纵能使之内附，亦何所补？」安石曰：「以哈木归夏国，故哈木地便为生地，向宝不能深入，以扰夏人。然则西蕃属我，与属夏人，不得言无利害也。」彦博曰：「既收为内属，彼有警急，恐须中国救援。」安石曰：「彼今不能合为一，尚能自守，不为西人所□。今既连结，则自可相捄援，不必待官兵矣。若能为我屏捍【二】，则虽以官兵援之，亦所不计，况又无此理。」上曰：「班超不用中国兵，而自发蛮夷相救。今韶所谋正如此。」彦博曰：「如曩时西事，初不谓劳费如此，后乃旋生。」上曰：「西事本不令如此，后违本指，所以烦费。」安石曰：「如起兵事【三】，则诚难保其无后患。若但和附戎狄，岂有劳费在后之理？」冯京、□充皆曰：「此事未经延州相度。」上曰：「延州必不乐如此，不须行下。今当如何措置？」安石曰：「恐须别为一路，如麟府军马司。」上曰：「须如此令得专达。」安石曰：「仍当捐十万缗钱委之市易，令兵马事则取经略司节制，抚纳蕃部及市易司则一面施行。」上曰：「恐不须分定事任，但令专达足矣。」安石曰：「譬如州县，杖以下委县，徒以上送州。既有成法，乃可遵守。」上曰：「善。」令差韶及遵裕，充问：「孰为长？」安石曰：「王韶文官。」上曰：「当以文官为长。」安石又奏：「宜与韶职名，韶材亦宜称。今招纳到生羌虽未为用，然亦不为无利。西人不能交通生羌，又如康蒙等皆不烦官兵捕获，结□叱腊亦已报可擒之计，此皆招纳之效。若此三叛不获，秦州岂得无虞？如其连结不已，其为患大小，又未可知。但如目前固已有利，况尽如韶本谋哉！」上令与钱如安石言。安石曰：「此钱必无陷失。就令收息不多，亦必可足生羌禀给、犒赏之费。」上曰：「且当极力主张，待其成效。异时朝廷作事未见成效，一有人言，辄为之沮废。尧之用鲧亦须九年，绩用不成，然后加罪。若未见成效，辄以浮言沮废，则人何由自竭？」安石曰：「诚如圣谕。」
　　智缘者，善医察脉，知人贵贱、祸福、休咎，言辄验。京师士大夫争造之，或诊父之脉而知其子祸福，所言若神。安石尤信之，王珪疑古无此，安石曰：「昔秦医和诊晋侯之脉，而知其良臣将死。夫良臣之命乃见于晋侯之脉，则诊父知子，又何足怪哉！」上初欲与智缘僧职，安石以为不须与，且言：「尝谕智缘，以为今事未效，遽蒙恩泽，恐致人言，智缘亦以为然。第令市易司优给，俟有功与官可也。」上用安石言，更加白金之赐。神宗史智缘本传云，智缘有口辩，径入蕃族，说结□叱腊等归汉，而瞎药、俞龙珂、裕勒藏、纳克凌结与巴勒凌结等族帐，皆因智缘以蕃字来输款。五年，以挠王韶事召还，为右街首座。七年，卒。当考。旧纪书置洮河缘边安抚司，新纪削去。其削去实非也。
　　癸亥，赠庆州蕃落卒张吉内殿崇班，录其子超尔为三班借职，赐名忠。初，吉为淮安军镇和诺克烽子，西贼虏至东谷城下，劫之以兵，使呼城中曰：「淮安等寨已破，宜速降。」吉反其辞曰：「努力！淮安等寨无虞，贼粮尽且去，切勿降贼。」因被害，经略司以闻，故有是命。
　　权发遣开封府推官晁端彦言：「畿内诸县，或遇春夏灾伤，旧自中书差官检覆，不得亟至。欲乞自今本府奏闻日，直牒审官东院差官检覆，免烦中书降札子，所请被差官速至逐县。」从之。
