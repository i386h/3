<!-- { "loadSidebar": true } -->
　　福建路监司上斩获康诜人功状，诏：「东南第十将下押队散直程建为首功，授右班殿直、合门祗候、剑州都巡检使，宜州使唤。刘福、黄周垒各迁二资，□谷迁一资，李士昌、李庆与下班殿侍。获首级人全支赏钱外，每级更迁一资。其杀获康诜妻男及掳略去人，依正贼例推恩。助手兵级每获一级，助手人赏钱百千，累获并累赏。伤中水手依正兵例。」（康诜事始，当考详附见。）
　　辛丑，诏：「详定官制所罢局，六曹等条贯送编敕所，其未了事，限十日结绝，先罢官吏请给。」
　　入内供奉官冯宗道上景灵宫供奉敕令格式六十卷。
　　押赐董毡官告使种谊等上讨夏国有功首领，诏上等十三人与本族都军主，岁给茶、彩有差。
　　诏：应缘义勇、保甲事并隶枢密院，其余民兵悉隶兵部。
　　壬寅，诏应沿黄河神济夫人并称显灵神妃，以灵津庙为额。
　　诏河东路提举常平等事赵咸，权转运判官、奉议郎庄公岳各降一官。坐大军出塞，粮馈不继，人夫亡者过半，而报上不实，御史王桓奏论故也。
　　癸卯，种谔言：「奉诏援永乐城，未知延州守御大计所付。」诏胡宗回权管勾延州事，候沈括至交割，仍诏沈括止带衙兵回延州。
　　诏司农少卿廉正臣减磨勘一年，以提举籴在京封桩粮，收钱百万缗也。
　　滑州言：「刀马河水泛溢，韦城以南至长垣人马不通。」诏：「开封府界并滑州信使所行道，专委通判滑州苏注管勾。」（新纪书：「癸卯，滑州河水溢。」旧纪不书。）
　　广南西路提举司言：「准诏依朱初平、刘谊所乞，琼州、昌化、万安、朱崖四州军不行役法，依旧差役人。今欲以海北诸州□剩役钱充海南州军雇役。」从之。
　　修定景灵宫仪注所言：「仪制令：诸庙社门、宫门各二十四戟，唐太清宫九门亦设画戟。窃惟景灵宫天兴门及宫外门本以钦奉天神，不应立戟。神御诸殿，既缘生礼以事祖宗，谓宜依仪制令宫门之制，每门立戟二十四。」从之。又言：「旧制：国忌无神御殿者，赴佛寺行香。今诸神御殿皆在景灵宫，忌日并赴本殿，僖祖、翼祖请设位于天兴殿，文懿、简穆皇后请设位于保宁阁，忌日并张次于天兴殿前之左，宫官先迁神位于次，事毕而复。」从之。
　　诏枢密院：「龙猛、龙骑指挥虽已令简填，其阙数尚多，可差曹诏、彭铎分往开封府界、京东、京西、江淮、荆湖路简填，令满足额。」
　　乙巳，上再御崇政殿，宣宰臣已下至中书舍人、观察使以上，观景灵宫御书十一殿额。
　　皇第十子薨，母淮阳郡君郭氏生，次日失之，不及赐名、封爵。（后赐名伟。旧纪书：「甲辰，皇子伟生；乙巳，卒。」新纪但书：「乙巳，皇子伟薨。」）
　　丙午，诏司农少卿廉正臣、董诜并理提刑资序。
　　是秋，判河南府文彦博言：「臣去岁冬，辄率愚瞽，累奏陈陕西边事。今春，蒙差臣男贻庆特赐臣二月二十五日手诏抚谕，后蒙圣慈矜□，不责狂易。恭读诏旨曰：『六军还寨，将士已殚劳，黎民已告病，今日之势，岂可复远举深入哉？惟固境自备而已。近命泾原制置城寨亭障，制敌冲轶，非有前日图也。』臣仰味圣言，伏增欣忭，有以见陛下推尧、舜之心，□生灵之困，罄兹溥率，广被涵育，幸甚幸甚！然自今秋以来，复有遣戍开疆，运粮深入，此必是边臣希功，规为侥幸，开陈端绪，诳惑朝廷，料敌不精，至见挠败。进此计者，陛下必知其人，乞行显诛，以戒今后干赏蹈利之辈，免致向去更误朝廷大事。望以今年二月二十五日诏书大旨，密谕边臣，严设备预，固境自全，来则御之，去则勿逐。更年岁间，士气复振，民力复苏，足食足兵，何求不可？丑羌闻之，自当屈服。臣又闻谋攻料敌，老将所难，不当与新进白面书生惟务高谈虚论，容易而计划之。今以天下之大，士人之觽，岂无深识远虑、怀忠守正、更事历试之人？愿陛下详求而审用之，如祖宗朝所用扞边守塞宿将名臣，见于国史者多矣，乞详察之。臣之此言，非不知触犯时怒，盖耄耋之年，被三朝重任，蒙陛下眷銟尤深，乃心本朝，义均休戚，岂当随例缄默，上负圣明？伏望天慈谅其区区竭尽之诚。」（此据文彦博集增入，附五年九月末。纲要云：是月，淮西路【二九】始推行蹇周辅盐法。）
　　注　　释
　　【一】都事「事」原作「司」，按：都司即左右司，显误。宋史卷一六一职官志，尚书省以都事为吏之首，其下有主事、令史等，据改。
　　【二】酒行下户倍罚曲钱「倍」原作「部」，据阁本及宋会要食货七○之一七三、二○之一○改。
　　【三】候教过年分实费钱粮「候」原作「后」，据宋会要兵二之二四改。
　　【四】臣蒙恩薄责「薄」，阁本、活字本及宋会要兵一八之一一均作「簿」。
　　【五】令使臣入蕃告谕「蕃」字原脱，据阁本补。
　　【六】冈之上多民庶坟墓「上」原作「山」，据阁本及下文改。
　　【七】死气浸灌冈桩「浸」原作「津」，据阁本、活字本改。
　　【八】诏鄜延路计招纳归顺蕃部壮人十人「计」原作「诸」，据阁本改。
　　【九】每人赏钱三十千至百千止「百千」原作「百人」，据宋会要刑法七之一九改。
　　【一○】诏岁以四孟月朝献景灵宫「孟月」二字原倒，据阁本及宋史卷一六神宗纪乙正。
　　【一一】每岁永兴军五百千「军」原作「兵」，据阁本改。
　　【一二】河中府陕「府陕」二字原倒，按：四千缗按下文分配各州府，自河中府至商州只可分六州府，府州在河东路，显属不合，「陕府」二字颠倒无疑，据改。
　　【一三】己巳加大资政殿「己巳」原作「乙巳」，据阁本改。按：宋资政殿大学士常简称「大资」或「大资政」，此处「殿」字疑衍。
　　【一四】城之必败败则死原脱一「败」字，据阁本、长编纪事本末卷八九徐禧永乐之败补。
　　【一五】及不讨荡左厢地分贼党「厢」原作「相」，「分」原作「方」，据宋会要职官六六之一九改。
　　【一六】至四五月防河拆去「拆」原作「折」，据阁本及宋会要方域一三之六改。
　　【一七】及下荆湖南路安抚转运司「荆」原作「湖」，据宋会要方域一九之八、蕃夷五之八七改。
　　【一八】稷除吏部「吏部」原作「御史」，据阁本及上文改。
　　【一九】江南东路将兵一千五百人「路」，阁本及宋会要蕃夷五之七均作「西」。
　　【二○】五月五日本书卷三四四元丰七年三月壬戌（二十三日）条李焘注同。阁本及本卷元丰五年八月丙辰（七日）条李焘注均作「二月五日」。
　　【二一】定西城遣译语彭保六人入界刺事得实「译」原作「驿」，据阁本及宋会要兵一八之一一改。
　　【二二】诏内弓箭南外两库军器什物止供御宝帐及本库帐「南」下原衍「内」字，按宋史卷一六四职官志及宋会要职官二二之一，卫尉寺有内弓箭库、南外库，无南内库，下文指明「两库」，则「内」字衍，据删。「什」原作「法」，「止」原作「上」，「御宝」二字原倒，据宋会要职官二二之四改正。
　　【二三】以所持耰锸掘垒为蹬道「掘」原作「握」，据阁本、活字本及长编纪事本末卷八九徐禧永乐之败改。
　　【二四】贼蚁附登城者「城」字原脱，据阁本补。
　　【二五】不若尽库币以募死士「库」原作「运」，据长编纪事本末卷八九徐禧永乐之败改。
　　【二六】舜民小史「史」原作「吏」，按本书卷三三○元丰五年十月壬申条注有张舜民小史，据改。
　　【二七】其钱已尽用「尽」原作「进」，据阁本及宋会要食货五四之五、六二之五七改。
　　【二八】如堪充职委长二保明「明」字原脱，据宋会要选举一三之二一补。
　　【二九】淮西路「淮」原作「准」，据皇宋十朝纲要卷一○下元丰五年九月条改。
续资治通鉴长编
卷三百三十
卷三百三十
　　起讫时间 起神宗元丰五年十月尽其月
　　卷　　名 续资治通鉴长编卷三百三十
　　帝　　号 宋神宗
　　年　　号 元丰五年（壬戌，1082）
　　全　　文
　　冬十月戊申朔，李秬、种谔、沈括奏：「永乐城陷，蕃汉官二百三十人、兵万二千三百余人皆没。」先是，沈括奏：「敌兵来逼城，见官军整，故还。」上览奏忧之，曰：「括料敌簄矣！彼来未战，岂肯遽退耶？必有大兵在后。」已而果然。及闻城陷，涕泣悲愤，为之不食。早朝，对辅臣恸哭，莫敢仰视，既而叹息曰：「永乐之举，无一人言其不可者。」右丞蒲宗孟进曰：「臣尝言之。」上正色曰：「何尝有言？在内惟吕公着、在外惟赵□尝言用兵不是好事耳。」（「恸哭」以下，据邵伯温闻见录，余据徐禧传。）
　　徙新知太原府、资政殿学士吕惠卿知延州，天章阁待制王居卿依旧知太原府，知淮阳军、降授奉议郎赵□复天章阁待制、知庆州。
　　己酉，罢冬至御殿。
　　太仆寺言：「御马每三匹给卒一名，常马千给卒二百饲养。」从之。
　　沈括言：「援兵皆属李宪、种谔节制，欲望许臣参豫军事，同力破贼。」又言：「已遣蕃捉生马，乞赍所降密谕徐禧圣旨，先给银、绢，许以殿直，往永乐讫。」
　　种谔言：「永乐城已不守，西贼进退殊未可测，已牒沈括依诏坚壁清野。」
　　提举河北路保甲司言：「见任巡检多不晓教阅新法，欲望许本司选差人代。其十三场监教使臣，候案阅罢，权留本司，遇有不得力巡检，补填讫奏。」从之。
　　知单州、天章阁待制王克臣试工部侍郎。克臣奏事殿中，上慰谕曰：「单州之行，宁介意乎？自不害进用也。」
　　辛亥，提举汴河堤岸司言：「洛口广武埽大河水涨，沦塌堤岸，坏下鰯斗门。万一入汴，人力无以枝梧，密迩都城，不可不深虑。」诏都水监官速往照管。
　　都水使者范子渊言：「阳武等数埽正居京邑之上，自秋积雨，南堤受害，特异常岁。先是，广武危急，继啮原武之堤，国财民力，殚耗无穷。苟于此时不究经久之策，岁或如此，未易御捍。窃见卫州王供埽北堤之外，比之堤内地形低下，北带山冈，可以吞伏巨流。乞自王供埽决全河灌堤北，俾东出卫州及黎阳县北，又东达澶州之境，或至大名府界，与见行河合，相距约四百余里；兼王供而下，逐埽间有重复古堤，概计其功，不至浩大。如此，则南岸自荥泽至迎阳十一埽，北堤自获嘉至苏村七埽，并远大河。所决河经由州县止三四处，可豫作堤防，或徙避之，较之水逼南堤，治堤岁费，利害相万。」上批：「三省可速审议。」乃诏蹇周辅、范子渊、陈佑甫同相度可否利害以闻。
