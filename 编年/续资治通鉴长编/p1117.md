<!-- { "loadSidebar": true } -->
　　【三二】正臣载坐互论奏以不实也「臣」字原脱，据阁本及上文补。
　　【三三】正议大夫知筠州滕甫「知」字原脱，据宋会要兵一之一○补。
　　【三四】提举京东保甲马霍翔「甲」字原脱，据宋会要兵二之三○、二二之四及宋史卷一九八兵志补。
　　【三五】及单丁女户见与保甲同等第人自三等以上推排主养「自」原作「等」，据宋会要兵二之三○改。
　　【三六】晋州州学教授陆长愈「教」字原脱，按：宋各州州学有教授官，见宋史卷一六七职官志。此处「教」字显脱，故补。
　　【三七】高堂生「堂」原作「唐」，据阁本及汉书卷八八高堂生传改。
　　【三八】当在颜回之列长编纪事本末卷八二孔子庙庭配飨于本句下有「至于荀况、扬雄、韩愈皆发明先圣之道，有益学者」十九字，此脱。
　　【三九】比祖额多者「祖」原作「租」。按宋制，各州军所收盐课，各有定额，称为祖额，朝廷即以其递年增亏为赏罚。宋会要食货二四之二四所载江、淮等路发运使蒋之奇奏「知州、通判与盐事官未有赏罚，请以祖额递年增亏，从制置司比较闻奏」可证。此处「租」显为「祖」之误，故改。
　　【四○】军贼蓝载「蓝」原作「兰」，据阁本及宋会要兵一二之一○改。
　　【四一】福建路提点刑狱司「刑」上原衍「提」字，「狱」字原脱，据同上书删补。
　　【四二】半年出息一分「年」原作「夏」，据宋会要食货三七之三一改。
　　【四三】所在州县物价不同「在」原作「有」，据阁本及同上书改。
　　【四四】提举司报辖下州「提举司」三字原脱，「州」下衍「军」字，据同上书删改。
　　【四五】但不亏元价亦许卖「许」字原脱，据宋会要食货三七之三一补。
　　【四六】寺监于所隶司局「所」字原脱，据上文及宋会要职官二三之四补。
　　【四七】翩j迟者称事书罚或上簿「上簿」二字原脱，据阁本及同上书补。
　　【四八】赐绫锦院营御□营地修三省六房院「地」字原脱，据宋会要职官三之二七补。
续资治通鉴长编
卷三百四十六
卷三百四十六
　　起讫时间 起神宗元丰七年六月尽其月
　　卷　　名 续资治通鉴长编卷三百四十六
　　帝　　号 宋神宗
　　年　　号 元丰七年（甲子，1084）
　　全　　文
　　六月己巳朔，诏御史中丞、侍御史、殿中侍御史就台劾右班殿直皇甫旦，仍命中书舍人蔡京、右司员外郎路昌衡同治。
　　上初手诏李宪曰：「回鹘与吐蕃，近世以来，代为亲家，而回鹘东境与鞑靼相连，近日诸路探报多称夏人苦被侵扰。若因二国姻亲之故，乘汉蕃连和之际，假道通信，厚以金帛抚结，俾为我用，则亦可争张彼之兵力，不得悉觽南下，不为无助。况闻鞑靼之俗，犷悍喜斗，轻死好利，素不为夏人所屈。若不吝金缯，厚加恩意，势或可动。尔宜选择深晓蕃情及善羌语使臣三两人，计会阿里骨，令选遣二三亲信首领，同谕彼令多发劲兵，深入夏境讨之，仍邀彼首领入汉受赏，宜详度以闻。」又诏曰：「昔吐蕃当唐至德以后，其强若不可向迩。以蜀地远绝，其民绵懦，疑无可经营之理。而韦鮧在成都，乃能以知暌南诏之好，使离彼亲我，卒收功西境，东得城盐之利，吐蕃缘此其势日蹙。况今鞑靼之强，仇彼如此，与异牟寻岂同日语哉【一】？宜力经营之。」
　　宪奏：「自古控驭戎夷，使其左枝右梧，为备不暇，盖由首先结其旁国，绝其外交，然后连横之势常在中国，彼有犄角之患。昔南诏之盛，韦鮧驭得其术，故西复巂州，自是吐蕃日加穷蹙。以今夏贼之强固不逮吐蕃，若以青唐、回鹘、鞑靼连横之势，岂易枝梧？况鞑靼人马犷悍，过于西戎，兼于夏人仇怨已深，万一使为我用，不独争张夏人兵力，不得悉觽南下，兼可以伺其间隙，使为捣虚之计，如去岁举国啸聚于天都，则河西贼觽为之一空。若以青唐、回鹘、鞑靼三国人马并攻其背，就使未能远趋贺兰，其甘、凉、瓜、沙必可荡尽。臣仰奉睿训，审究利害，惟患将命未有可副遣使之人。缘深入绝域，经涉三国，万一疏虞，适以为累。夙夜思虑，致力经营。」于是宪选旦押回鹘、鞑靼首领赴阙。上复命赍诏还谕董毡阿里骨出兵。宪恚事不出己，使其属锺傅、李宇【二】作奏，言旦难以集事，必无可为之理，与初奏不同。旦入蕃，为首领经沁伊达木凌节、萨卜塞罝木沁等所绐，止冢山寺不得前，又妄奏获贼功状。上察之，故命追旦等付狱。（御集：四月二十八日，入蕃勾当回使臣皇甫旦可令乘递马赴阙。）
　　太中大夫、龙图阁待制、知江宁府陈绎免除名勒停，追太中大夫，落龙图阁待制，知建昌军；子承务郎彦辅冲替。绎坐前知广州作木观音易公使库檀像，私用市舶乳香三十斤买羊，亏价为绢二十八匹，上言诈不实；彦辅坐役禁军织木绵，非例受公使库馈送及报上不实也。（旧纪书：知江宁府陈绎以赃落龙图阁待制，知建昌军。新纪削去。）
　　户部言：「准批状，提举汴河司言：畿内诸县民间茶铺，亦乞请买水磨官茶。其法施于京师，觽以为便。府界宜与辇毂下不殊。」从之，候二年立法。（实录载此事不详。「乞请买官茶」，今用绍圣编录策增入「水磨」二字，庶易晓。水磨茶法何年始，要见实月日。六年二月二十七日、八月十二日可考，似初置水磨时，更详之。绍圣元年九月二十八日敕：「中书省送到户部状：『准敕勘会元丰中尝置水磨茶出卖与在京铺户，故京师求食茶无夹杂之弊，而茶商无留滞之患，官岁收息计二十余万贯。元佑中悉皆罢废。臣等欲乞参酌旧制，重行兴复。』三省同奉圣旨：『水磨茶应兴复合行事件，令户部疾速先具措置，申尚书省。』九月二十八日，三省同奉圣旨：『并依户部所申，差孙迥提举。』检会旧行水磨日前后条制，参酌今来合行及改到分项内，一、检准元丰七年六月一日敕：中书省、尚书省送到左部状，准都省批下，都提举汴河堤岸司奏：勘会本司近准朝旨，在京卖茶人户不许擅磨末茶，并令赴本司水磨请买斤茶，归铺货卖。本司已依朝旨施行。近日据府界诸县茶铺等人户赴司陈状，为见在京茶铺之家请买水磨末茶货卖，别无头畜之费，坐获厚利。其府界茶铺系与在京铺户事体一般，乞依在京师茶铺人户例，赴水磨请输，归逐县货卖，及依在京茶法【三】，禁止私磨茶货。本司今勘会自兴置水磨后，其内外茶铺人户各家，免雇召人工养饲头口诸般浮费，及不入末豆、荷叶杂物之类和茶，委有利息。其民间皆得真茶食用，若比自来所买铺户私磨绞和伪茶，其价亦贱。兼贩茶客人亦免民间赊欠钱物，赴本司入中茶货，便请见钱，再行兴贩，甚有利润。沿路往来所收商税不少。今来已准朝旨，并依本司奏请立法。自推行以来，其铺户例各比元供请买茶数外，甚添斤重请输，盖为获利极多。故府界诸县茶铺等人户有伏乞依在京例，请买水磨茶货，禁绝私磨。本司看详：若依逐县人户所陈，即委是止绝外县添和茶法，及免经久却生弊幸，并侵在官茶法，诚为利便。如赐施行，即乞依下项约束，令取进止。后批五月八日送户部勘当，并小贴子称：勘会客人贩到茶货，指往府界诸县贩卖，今来既已立限陈首，给引入京赴水磨场中卖，其到京合纳税钱，亦乞依自来条例勾收，送纳入户部，勘会下项事，仍连元状。六月一日，奉圣旨，并依。请一依敕命指挥施行，仍关合属去处牒件如前，请详前项尚书户部牒内圣旨指挥施行，仍关牒应干合属去处者。一、客人兴贩茶货，系于诸路外，应系往府界及在京者，委产茶山场州军出引，并皆赴京官场中卖，即不得沿路及府界地分货易。如违，告首罪赏并依私殒茶法。一、诸路末茶不得入府界地分货卖，如违，即依本司印出在京茶法施行。依上本部勘当欲依本司奏乞事理施行。」）
　　诏：「河东路销废五指挥禁军钱粮，即非一路兵额，偶有阙数衣粮之比，并封桩以给提举保甲司起教之费。」（御集载此尤详，今附见。提举河东路保甲司奏：「并废禁军五指挥，岁省衣粮、料钱、郊赏、草料等，本司即未审依今来转运司牒，支充额外招添兵士请受，为复只依先降朝旨，充起教保甲支用？」上批：「勘会上项销废五指挥兵员桩管衣粮之比，显是转运司未能如此分别晓悉缕细，再三申明行下，仰疾速支拨付提举保甲依旧桩管。」）
　　诏：「五路提举保甲司已拨常平粮准备赈济，令相度保甲遇灾伤不及五分，当如何等第赈济条具以闻。」其后提举河东路保甲王崇拯言：「赈济灾伤保丁四等以下，本户灾伤及五分以上，即依常平司七分以上法。」从之。河北、陕西、开封府界准此。
　　辛未，朝议大夫、知荆南孙颀直龙图阁、知广州。初，除朝奉大夫、鸿胪少卿陈睦为宝文阁待制，知广州，给事中韩忠彦言：「睦性行贪猥，才识昏短，偶缘泛海之劳，侥幸至此，擢置侍从，实玷清班。」诏罢睦以命颀。
　　赐董毡、阿里骨所部人伤中绢千匹。
　　御史蹇序辰言：「去年五月，举行大理寺长贰亲讯狱及十日虑囚格，闻长贰并不亲虑，望更案实。」诏大理寺分析。（朱本削去。）
　　壬申，朝散郎、龙图阁待制熊本试吏部侍郎。初，宜州蛮扰边，以本知桂州【四】。始至，即戒边吏毋辄生事，劳问溪峒酋长，人人得其心。乃请选将练土兵以代戍卒，益市马以足骑兵，宜州遂无事，而朱崖黎人之围解。土人蔡宝珍导隆蕃引兵与熟户讼【五】，欲取以为功。本问之，色动【六】，缚宝珍投海上，夷人以为神。谍者云交人将以明年入寇，使者实其言，诏问本，曰：「安南使人在道，不应有此。籍令有谋，不应先使人知。」后果妄。初，郭逵宣抚安南刘九，以广源郡建为顺州。朝廷以为不足守，诏给赐李干德。疆画未明，而交人狃窥宜州之隙，欲并取侬智会勿阳地，捣虚掠归化，逐智会。智会窜右江乞师，本遣使问状，交人为敛兵，干德谢罪，本请赐以宿桑八峒不毛之地，岭表为安。（六月四日，已书本试吏侍；七月二十八日，又诏本措置交趾边防；八月九日，又书本试吏侍，盖六月四日既除吏侍，寻以边事留桂州，八月九日又申命耳。八月二十一日戊子、十月二十二日戊子可考。五年七月八日，本以龙制知桂州；今年五月庚戌，赐銟谕。）
　　诏知滑州俞希旦、通判苏注各减磨勘二年，赐银、绢百。造浮桥成，赏之也。
　　御史蹇序辰言：「畿内县民相继被强盗，畏惮无敢发告。乞案验巡捕官旷慢不职，重加黜责。」诏开封府界提点司究实以闻。
