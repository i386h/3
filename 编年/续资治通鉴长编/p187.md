<!-- { "loadSidebar": true } -->
　　【四】除三泉县东西及青乌嘉陵四津渡年额钱「四」原作「西」，据宋会要方域一三之四改。
　　【五】未尝闻达于王故也「王」原作「主」，据宋本、宋撮要本改。
　　【六】监仓场库务「库」原作「榷」，据宋本及宋会要仪制二之八改。
　　【七】不本于法则刑黩而政暴「政」原作「致」，据宋本、宋撮要本改。下同改。
　　【八】故四方长吏益残暴不已「暴」原作「虐」，据宋本、宋撮要本、阁本及宋史卷三一七钱易传改。
　　【九】自今遇有赦文颁下「自今」原作「目今」，据文改。
　　【一○】仍有沮议「沮」原作「注」，据阁本改。
　　【一一】张绩原作「张缵」，据阁本、本编注文、本卷九月甲午注文及宋会要方域一三之四改。
　　【一二】能啖肉至数斤「肉」上原衍「腐」字，据宋本、宋撮要本及宋史卷四六二贺兰栖真传删。
　　【一三】非带职不当给实俸者特给之「实」字原脱，据宋本、宋撮要本、阁本及长编纪事本末卷一六王钦若等编修册府元龟事迹补。
　　【一四】稽古录原作「稽故录」，据各本改。
　　【一五】乃授邓州长史「长史」原作「长吏」，据阁本改。
　　【一六】银器二十件「二」原作「三」，据宋本及宋会要蕃夷一之三七改。
　　【一七】干果三十笼「干果」原作「花果」，据同上书改。
　　【一八】则遗以金花银器白银器各二十件「白银器」三字原脱，据宋本、宋撮要本及上引宋会要改。
　　【一九】掌举察京城储蓄受给监官能否「监官」原作「监生」，据宋会要职官二七之四一改。
　　【二○】言榷场商旅「旅」原作「族」，据阁本改。
　　【二一】东上阁门使忠州刺史曹利用「忠州」原作「宗州」，据阁本、活字本及宋史卷二九○本传改。
　　【二二】锦缘帛皱皮鹷「帛」原作「皂」，据宋本、宋撮要本及宋会要蕃夷一之三六改。
　　【二三】蜜晒山果十梀棂曂「蜜」原作「密」，据宋撮要本、阁本及上引宋会要改。
　　【二四】蜜渍山果十梀棂「蜜」字同上改。
　　【二五】又致御衣缀珠貂裘「又」字原脱，据宋本、宋撮要本、阁本及宋会要一之三六补。
　　【二六】国主或致戎器宾铁刀「或」字原脱，据同上书补。
　　【二七】以刑部侍郎资政殿学士王钦若为兵部侍郎资政殿大学士「资政殿学士」原作「资政殿大学士」，据宋本、宋撮要本、阁本及宋会要职官七之二○、编年录卷三删「大」字。
　　【二八】臣前自翰林学士为参知政事「自」原作「在」，据宋本、宋撮要本、阁本改。
　　【二九】诸班直十年者出补军校「直」原作「真」，据阁本及宋史卷二八九高琼传改。
　　【三○】诏授文绾检校官知忠彭州事「忠彭州」原作「彰忠州」，据阁本及武经总要前集卷二○改。按宋会要蕃夷五之七六、宋史卷四九三西南溪峒诸蛮上均作「中彭州」。
续资治通鉴长编
卷六十二
卷六十二
　　起讫时间 起真宗景德三年正月尽是年四月
　　卷　　名 续资治通鉴长编卷六十二
　　帝　　号 宋真宗
　　年　　号 景德三年（丙午，1006）
　　全　　文
　　正月甲辰朔，上不受朝，宰臣率文武百官、内职、将校、契丹使诣阙，拜表称贺。旧制，诸军将校与枢密使以下【一】，诣长春殿拜表。是岁，以戎使在列，故悉就文武班焉。
　　丁未，罢近京诸州官市刍□，以农事将兴，虑扰民也。
　　倚阁京东西、淮南水灾州军逋租。
　　己酉，诏河南流民至河北者，听请佃荒田。
　　诸陵地形污下积水，始议修塞之，壬子，命武胜节度使、驸马都尉吴元扆为监修诸陵涧道都部署，内侍左班副都知阎承翰副焉。先遣工部尚书王化基往告。既而从元扆等请，禁民开掘近陵地，令本镇增植嘉木，其北域内民居官厂□解，徙置三百步外，三月而毕功。又遣使告三陵及嵩岳。
　　太常礼院言：「孟飨太庙，准诏用乙卯，伏缘其日郓王迁殡，吉凶异道，在礼不得相干，请改日。」诏改期辛酉。
　　甲寅，以契丹屡遣使修好，命近臣告诸陵。
　　丁巳，遣使诣畿县发廪赈贫民，收瘗四郊遗骸，亲释逋负系囚六十余人。用郊祀赦恩也。上虑有司稽滞，故御便殿射放之，余令准此。
　　庚申，令京西转运司出仓粟赈贫民，又遣诣汝州赈贷。
　　丁卯，遣使料简诸军，枢密都承旨韩崇训等诣殿前、侍卫司，供备库使、带御器械綦政敏等分往京东、西诸州。
　　诏缘边归民给复三年。
　　初，仇象先等之削夺也，开封府法官实定其罪，于是，象先等诣登闻诉理，诏工部尚书王化基、枢密直学士李浚、御史中丞吕文仲、给事中董俨、知杂御史王济【二】覆视之。皆言象先等事虽有失，而法不至追官。戊辰，诏各复旧职，而罪开封府官属焉。
　　青、齐、淄、潍、登、莱等州民饥，己巳，诏京东转运司赈之。又遣屯田郎中杨覃乘驿与河北转运司赈澶、滨、德、隶、博州饥民。
　　辛未，以工部员外郎兼侍御史知杂事王济、比部员外郎孙崇谏权判司农寺，崇谏给本官食俸，月赐添支钱七千。始置常平仓也。先是，言事者以为水旱灾沴，有备无患，古有常平仓，今可复置。请于京东西、河东、陕西、江淮、两浙计户口多少【三】，量留上供钱，自千贯至二万贯，令转运使每州择清干官主之，专委司农寺总领，三司无得辄用。每岁夏秋，准市估加钱收籴，贵则减价出粜，俟十年有增羡，则以本钱还三司。诏三司集议，请如所奏，而缘边不增置。于是，司农官吏创厂□解舍，藏籍帐，度支别置常平仓案。大率万户岁余万石【四】，止于五万石。或三年以上不经粜【五】，则回充粮廪，别以新粟补之。其后，有诏灾伤州军粜粟，斗勿过百钱。
　　诏陕西转运司视管内乏食处，即赈给之。
　　癸酉，赐编修君臣事迹官太仆少卿、直秘阁钱惟演等苁蓉。旧制，方物之赐止及近臣，至是，优礼此职故也。
　　是月，诏以者龙族合穷波、党宗族业罗等为本族首领，检校太子宾客，皆厮铎督之外姻也。
　　五溪都防御使向通汉表求追赠父母，从之。
　　二月甲戌朔，上溪州刺史彭文庆率溪洞蛮六十二人来朝，且献方物。上顾谓文庆曰：「尔善于统辖，益宜尽心。」又谓髃蛮曰：「自今勿复为过，犯者不赦。」各赐锦袍、银带有差。
　　初，开宝中，文武官郎中、刺史、将军以上，私忌日给假，其后，编敕者失不载，有司第相缘遵用。乙亥，始诏髃臣自今私忌日并给假一日，忌前之夕，听还私第。
　　诏京东西、淮南、河北赈给客户乏食者。
　　丙子，权三司使丁谓等言：「唐宇文融置劝农判官，检户口田土伪滥等事，今欲别置，虑益烦扰。而诸州长吏，职当劝农，乃请少卿监、刺史、合门使已上知州者，并兼管内劝农使，余及通判并兼劝农事，诸路转运使、副并兼本路劝农使。」诏可。劝农使八衔自此始。
　　诏节度、观察、防御、团练、刺史所领郡在广南、川峡者，无得抽取公人以隶给使。
　　戊寅，代州言大石寨得契丹伊实南大王府牒，欲自大石谷至境上深山打围，已命本寨及缘边巡检报牒禁止。诏自今本州岛移文告谕，无使诸寨互行报牒，虑其不一故也。
　　诏中书及诸司人吏犯赃，□理在诸司者，永不与外官。
　　己卯，谒明德皇后攒宫，如二年之仪。
　　庚辰，诏诸行尚书、文明殿学士、资政殿大学士，给从人十人，学士、丞郎六人，给谏、舍人五人，诸司三品四人，于开封府金吾差借，每季代之。中书先差金吾从人，自今亦令参用开封府散从官。
　　诏贡举人因事殿举及永不得入科场，非被杖者，并许复应举。
　　辛巳，命知制诰天长朱巽、直史馆开封张复，取太祖、太宗两朝史馆日历、时政记、起居注、行状，编次以闻，仍令资政殿大学士王钦若总之。诏中书、枢密院、三司检两朝宣敕圣旨文字进内【六】，将修国史故也。
　　壬午，诏西京留守司诸司人，非经考试补正名者，不得□考出官。时特敕补御史台守阙驱使官李守正为正名，因条约之。
　　癸未，武昌县民闻人若拙遣其甥韩宁伐登闻鼓，告永兴民李琬结党三十余人，谋杀官吏据城叛。诏度支判官李应机、合门祗候侍其旭乘传按问，并其党皆伏诛。琬辞连己所不快者数十人，一切不问。旭先领东西排岸司，与谢德权提点在京仓草场，尝于仓隙地牧牛羊，为德权所讼，上问德权曰：「牛羊食仓粟邪？」旭闻而自劾，上勉谕之【七】。他日诏问旭：「汝才孰与德权优？」对曰：「德权畏法谨事【八】，臣乃敢于官仓牧牛羊，是不及也。」人多称之。（旭，左监门卫上将军稹之子，不记邑里。）
　　甲申，以宋州为应天府。
　　丙戌，以唐张九龄九世孙元吉为韶州文学。元吉诣阙献明皇墨迹及九龄真图告身，故录之。
　　丁亥，枢密使、检校太傅王继英卒，上即临哭久之，赐白金五千两。谓宰相曰：「继英久在左右，小心畏谨，奄忽沦逝，良可念也。」赠太尉、侍中，谥恭懿。遣内侍护丧，并为葬其祖父。又赠其妻贾氏长乐郡夫人，录其子及诸貋、门人、亲吏数十人。初，继英幼孤，寄育外王父，诸舅有旅殡者，时方奏遣其子营葬，会继英卒，特诏有司给办。
　　己丑，诏河北诸州民陷契丹而归者，旧住庄产，勿限编敕年岁，并给之。
　　癸巳，诏河西军营在府州者，所给刍粮，自今增置渡船，仍旧于保德军请领。如水涨冰合，即听随处给遣，或预令辇载以往，委转运使专提赈之。先是，河东民常赋及和市刍粮，并输府州，而涉河阻山，颇为劳苦。寻诏徙屯河东保德军，其营在府州者，听量留之，而刍粟之资并给于保德军。条约以来，公私为便，至是，上封者言【九】：「虑水涨冰结，则军士涉河，往来艰阻。」上志在爱民，故特申前诏。
　　虞部员外郎冯亮为度支员外郎、淮南江浙荆湖制置茶盐兼都大发运使。都大发运使自至道末省之，及是复置。
　　丙申，令开封府应制举人投牒者，并待以客礼。
　　资政殿大学士王钦若上疏，请复先蚕之祀。诏礼官详考故事以闻。于是，从礼官议，每岁春蚕生，遣官摄祭于东郊，如先农例。
　　丁酉，诏曰：「比者，入内内侍班院分遣使臣于内东门等处，勾当署置，名目细而甚详，其所掌极有可省去，其内东门取索司可并隶内东门司，余入都知司；内东门都知司、内侍省入内内侍班院并为入内内侍省，旧领事务咸隶焉。」寻又改内侍班院为内侍省。
　　诏幕职、州县官有曾任京朝官，准赦当□迁及奏举当磨勘者，流内铨不得就移。
