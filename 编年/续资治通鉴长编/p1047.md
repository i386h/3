<!-- { "loadSidebar": true } -->
　　二月癸丑朔，诏：「中书省面奉宣旨事，别以黄纸书，中书令、侍郎、舍人宣奉行讫，录送门下省为画黄；受批降若覆请得旨，及入熟状得画事，别以黄纸亦书，宣奉行讫，录送门下省为录黄。枢密院准此，惟以白纸录送，面得旨者为录白，批奏得画者为画旨。门下省被受录黄、画黄、录白、画旨，皆留为底，详校无舛，缴奏得画，以黄纸书，侍中、侍郎、给事中省审读讫，录送尚书省施行。三省被受敕旨，及内降实封文书，并注籍。门下、中书省执政官兼领尚书省者【一】，先赴本省视事，退赴尚书省。申明及立条法，并送尚书省议定，上中书省，半年一进，颁下应速者先行。应功赏并送所属，无定法者送司勋。枢密院军功不在此限【二】。文武官，三省、枢密院各置具员【三】。中书省非本省事，舍人不书。吏部拟注官【四】，过门下省，并侍中、侍郎引验讫奏，候降送尚书省【五】；若老疾不任事，及于法有违者，退送改注，仍于奏钞内贴事因进入。六曹诸司官，非议事不诣都省【六】及过别曹。应立法事，本曹议定，关刑部覆定，干酬赏者送司勋，如无异议，还送本曹，赴都省议，体大者集议，议定上中书省，枢密院事上本院。吏部差注官团甲，由都省上门下省，有违法者退吏部，以事因帖奏。诸称奏者：有法式，上门下省；无法式，上中书省；有别条者，依本法。边防、禁军事，并上枢密院。应分六曹寺、监者为格，候正官名日施行。」（旧纪书：厘正三省、枢密院、六曹、寺监职事。新纪书：颁三省、枢密院、六曹条例。）
　　诏：「陕西诸路应经出界死亡义勇、保甲、人夫，系本户正身者，与免夏秋二税两料【七】。」
　　提点开封府界诸县镇公事叶温叟言：「诸县夏税输纳有期，方行倚阁，续有旨令上三等纳本色。缘本色多丝、绵、紬、绢，今已过时，虽法许纳钱，而官估物价几倍，殆成空文。」诏诸租丝、绵、布、帛折纳，并依实直上价。
　　泾原路经略司乞下买马司买四千匹赴本路，许买民马相兼，给诸军。从之。
　　诏庆州礓诈寨以安疆为名。
　　诏鄜延路转运司，诸军病羸随军出而不能归者，赐其家绢十匹。
　　甲寅，诏环庆路经略司：「昨出界将领官所部兵，除死事及因伤而死外，会计亡失数，如及二分，追一官；二分半，二官；三分半，四官；四分，五官；四分半，六官。免勒停，差遣依旧。其降官至奉职，各罢将、副差遣。令曾布据出界时分隶将领官所部及失亡数，并应夺官人名位以闻。其鄜延、泾原、秦凤、熙河、河东路取会亡失数，准此。」
　　诏熙河路洮河与黄河通接，如可作蒙冲战舰运粮济兵，令李宪计度。
　　两浙路转运司言：「知润州鞠真卿侮法专威，寮属不得豫议；及私遣衙校过扬州问市价，谕市司增价粜职田米；纳本州岛衙前李诚妹，踰法先支重难钱与李诚，已遣官推治。而真卿高亢苛暴【八】，吏民承其积威莫敢诉；仍恃年老，意行不顾。欲望罢真卿劾罪。」从之，仍冲替。上曰：「刺史、县令治民为最近，汉自刺史有入为三公者，盖重其任尔。今之藩郡不过数十，往往多不得人，则县令可知也。自今更宜谨择。」
　　乙卯，诏：「行营诸军病死，许子孙承填名粮。军员下当直长行曾经行营，准此。其人员，安排子孙补本指挥右将虞候。」
　　诏泾原路转运司：「筑城及军须，并先本路计置，阙或非所产，令都转运使应副。」
　　李宪言：「准敕差权泾原路经略制置使，其熙河路都大经制并节制秦凤路军马，合与不合依旧兼领？陕西诸经略、转运使合应副本路兵马军须、粮草，其经略司、监司乞许臣弹劾，以次当职官，乞许臣一面遣官劾罪。陕西、河东见任文武官乞许臣不拘常制选委应副，虽有违碍，并即发遣，如敢占留，并科违制。乞差近上禁军一指挥为牙队。」诏：「熙河经制并节制秦凤路依旧兼领，乞牙队差神卫，余并依奏。」
　　诏借拨茶场司钱四十万缗，付秦凤经略司市粮草。
　　裁造院言，绣造仪鸾司什物，欲依文思院绣扇例，均与在京诸尼寺宫院。诏三司：除三院及下西川绣造外，募人承揽。
　　丙辰，文思使、文州刺史、内侍押班李舜举为照管泾原路经略制置司一行军马兼参议军吏大事。
　　权知开封府王安礼言：「本府奏断公案，御史台一例取索。窃以公事已奉旨断，方更点检，于体不顺。欲乞自今不许取索。」从之。（并十五日。）
　　诏：「殿前、马步军司，军前逃回首身人免决。尝出界，降料钱，填开封府界、京东西将下，节级降长行，仍押赴军前宣效；六军分配车营、致远务、东西薼务。未尝出界人，并分配陕西五百里外，内禁军充本城宣效，六军充牢城。」
　　诏：「昨兴师诛乞弟，今既荡平巢穴，即与禽捕乞弟同功。其使臣、军兵等，除留戍守外，余各遣归。林广候措置新立堡寨毕，回本任。」
　　初，广失乞弟于纳江，去年十二月辛未也。众十万皆无人色，官吏噎嘿不能食，乃令进寨追贼。越七日，次白崖；（二十五日丙子，师次白崖。）又五日壬午晦，次老大人山，山形皆刀剑立。正月癸未朔，上老大人山；乙酉，次黑崖；丙戌，过□飞不到山；己丑，乃至归徕州。大小茅屋才百余间，乞弟所居则以木为之，亦百余间。自发纳江，即入丛箐，无日不雨雪，兵夫冻堕指者十二三，疾病死亡不可胜数，往往取僵尸脔割食之。留归徕州四日，求乞弟不获。麦文□问广：「军事当何如？」广曰：「已如朝旨荡贼巢穴，虽不获元恶，亦当班师待罪。」文□乃出去年六月所受密诏云：「将来大兵深入讨贼，期在枭获元恶；如已能破其巢穴及城守要害，虽未得乞弟，万一粮道不继，亦听班师。」军中皆呼万岁，曰：「天子在九重，明见万里外。」乃定计班师。癸巳，发归徕州，循旧寨而还。是月癸丑朔，次江门，广与苗时中、麦文□轻骑同往乐共等处相视要害，修筑堡寨，乃以乐共为城，江门为寨，梅令山、席帽溪皆为堡，西通淯井【九】、宁远、安溪，以达江门，东于大洲坝置堡，以通纳溪，包括上、下底蓬曪等村，悉居腹内：皆时中及程之才初为韩存宝先事经画者也。广之进寨追贼，中军皆四出，独留疲老三百余人在寨，暮夜刁岗无声。时中问广何如，广曰：「既失贼，当就死，不暇恤此耳。」时中曰：「公误矣朝廷付公以十万众，岂可同偏裨暛一死为勇耶？」广乃命止追者，整军而进。又欲移兵讨落母部，索乞弟，时中曰：「公帅十万众深入死地，元恶既失，岂可妄加无罪族帐，为朝廷更生事耶？要当图此十万众生还计耳。」广从其言。自纳江至归徕州，暴师四十余日，粮道不至乏绝，时中之力居多。（时中事或移见六月十五日时中迁官时【一○】。上老大人山，平蛮录在正月一日癸未；次老大人山，乃去年十二月壬午晦也。实录以次老大人山在十二月二十八日庚辰。旧纪书丙辰，林广平乞弟巢穴，乞弟走，军不能前。广受密诏许班师，三军欢呼曰：「天子明见万里之外！」广全师以还。新纪削去。）
　　诏给泾原路经略制置司空名诸司使至内殿崇班敕告百，东头供奉官至三班奉职二百，三班借职至殿侍、军大将札子三百，度僧牒紫衣师名敕百，三司银器二万两，陕西买马司马千匹，其应给辎重、骡、橐驼，令致远等务尽数起发。少府监铸蕃部本族巡检铜朱记、蕃部本族巡检印，□帐、锦袍、金银带应赐物，并豫给。仍给兵幕千、枪五千、弓三千、箭二十万。诏李宪以十三日进发。
　　丁巳，命内藏库使、庆州团练使宋用臣都大提举修尚书省。（五月十三日癸巳，新、旧纪并书作尚书省，当考。）
　　开封府言：「令文：诸老幼疾病犯罪应罚铜而孤贫无以入赎者【一一】，取保矜放。本府日决狱讼，应赎者多孤独贫穷，又无邻保，不免责厢巡状，以便取保之文。自今乞从本府审察，贫乏直行放免。」从之。
　　开封府言：「左右厢收留罪人数多，狴牢窄隘，欲乞相度增展狱房，添置□押，下将作监责限一月了毕。」从之。
　　敕榜晓谕陕西百姓等：「访闻昨经西讨调发丁夫，随军极为不易，尔后边事更不差夫出界，令各安农业。」（此据朱本，以中书御笔修入。墨本无之，新本已修入，六月五日乙卯合参照。）
　　戊午，上批：「方今西边用师未已，其境内灵祠宜谨修崇，以迎福佑。西岳庙簄弊，及熙州东岳庙昨官军之出，若有灵助，可下吕大防、苗授各选官增缮。」
　　诏殿前、马军司，限外首身逃亡兵级，其所亡衣甲并冒请食钱、口食，更不根究，只劾逃亡罪以闻。
　　河东经略司言：「代州闻立壕堠约用役兵五百，与北界分定地分。若北界人夫数多，自合对行差拨，一发开立；若数少，合用役兵比北界人数差，仍只于代州县、寨徱刷应副。」（正月十二日、二十五日。）
　　己未，上批：「叶康直计定运粮厢兵亡虑数十万，诸处役兵并权罢，令诸路转运使徱刷厢军：京东六千人，京西三千人，河北八千人，河东五千人，淮南六千人。并令都水监刷黄、汴河河清及客军共万三千人，赴陕西团结。厢军、河清等并隶泾原路制置司。」
　　诏承议郎、天章阁待制、河东都转运使赵□落天章阁待制，追两官，免勒停，知淮阳军。坐应副馈挽不如法及稽违朝旨也。□出知相州【一二】，寻即潞州置劾，还至隰州，遇将赵宗本、尚德、王从伓，其下冻馁，闻再戍鄜延，皆讙叛，有弃甲而遁者。自隰至潞，三奏请亟存恤，言尤危切。所亲忧之，□曰：「吾寒生，上擢近侍，典方面，当以死报。若匿情逭谴，可谓忠乎？」在河东上章凡二十四，皆以兵扰民为言，上意卒悟，故责淮阳才半岁复起。（旧纪书：己未，河东都转运使赵□稽违朝命，乏军兴，落天章阁待制，知淮阳军。新纪不书。）
　　提举河北东、西路保甲司言，被水保甲乞候归业点择。诏：「隔水之人，仍求近附教，勿令往来费力，饮食失时。」
　　庚申，朝奉郎、宝文阁待制李承之，承议郎董唐臣，上编排盐法。承之赐银、绢各五十，唐臣减磨勘一年。
　　辛酉，上批：「新判刑部何正臣自擢置朝廷以来，未尝践履刑狱职任，可改差判兵部兼知审官东院。」
　　诏：「董毡首领结凌死，其朝辞物给其子董纳芝临占，增赐绢百匹。」
