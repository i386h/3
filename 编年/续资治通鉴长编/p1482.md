<!-- { "loadSidebar": true } -->
　　壬辰，龙图阁学士、知河阳曾布知青州。右千牛卫上将军、分司南京李宪为延福宫使、宣州观察使、提举明道宫。（李宪睳官必以法，实录旧例自今着所因，今乃略不及之，不知何故，当考。政目全阙此月事。）
　　枢密院言：「熙河兰岷路经略司奏，十月内西贼累犯胜如、质孤堡，纵火穿城【二】。虽无所伤，缘夏国见商量分画地界，今乃不遵诏命，先起事端。乞朝廷定牒本下鄜延路经略司，移牒宥州诘问。」诏令本路经略司移鄜州问故，定牒本降下。
　　知熙州范育言：
　　臣勘会昨夏国纳□之初，曾具奏陈乞先议画疆，后给四寨。续准朝差官按视【三】，及依绥州体例分画。本路以新边疆界有难依绥州去处，乞兰州以黄河外二十里为界，其余城寨，于见今弓箭手已开崖巉口铺耕种地土外，以二十里为界。续准朝旨，于定西城以北二十里，相照拶边堡寨接连取直，合立界至；兼蒙降到甲、乙、丙、丁图子，及回答夏国诏书，许一抹取直，内定西城以东，合与秦州隆诺特堡一抹取直。本路已依准朝旨条画逐件利害及彩画地图，奏闻去讫。（定西城外直打量二十里为界，乃五年三月十八日诏书。）昨于今年十一月二十一日，有西人首领允棱举特且来本路石硖子计会说话，寻差第五副将李中与西人说话，并不依应将近降朝旨，却执宥州牒要逐城壕外打量。已依准朝旨说谕，令计会鄜延路界首商量去讫。
　　臣窃以夏人纳□之初，幸朝廷之从请，其欲休兵讲和之意，非不诚且至也。及与之分画，则顿兵境上，踰年未决。托言邀请无厌，使朝廷诏令与外夷往来为空文，其终必将至于争夺而后已。求好之诚，乃因疆理之议且复至于用兵，非善计也。凡疆埸之事，皆在边臣处画，今纷纷每至紊烦朝廷，由臣知识鄙浅，未能悉应事机。臣愚伏思，恐上不能副朝廷安边息兵，休养元元之意，次辜所以付畀重任，防患御戎之至计。夙夜讲求本路利害，及察西人情状，以图疆事可成之策，反复念虑至熟也，愿深计而极陈之。
　　臣再察西人力争地界之意，非以尺寸之壤为彼利也，盖以熙河形势控其右胁，临制其国，尝欲削吾边而毁吾藩篱，使吾边常危，则彼有常安之计。今按本路地形，其质孤、胜如、努扎，实为控扼西人咽喉之地，我得之则足以制贼，彼得之则足以困我。故无质孤、胜如则兰州必危，无努扎则定西必危。兰州、定西危，则熙河常有动摇之忧，而贼势益强，可以肆为边患。故其力争者，盖以此也。昨宥州牒称，纳叶经且将克节【四】修筑堡子，有耕种处并屯驻人骑，乞权行毁废。由此观之，其窥伺三堡非一日计也。又以朝廷有二十里指挥，欲起自东关，至龛谷、定西以北各二十里为界，即三堡皆在西人熟地之内；及要自定西熨斗平第三寨接连取直，即蟾羊山、吥口□累州，聚卜结隆一带亦为西人所有矣。臣观夏人所恃以争者，盖自输□以来，朝廷每徇其情，既锡之岁赂，复与之四寨，乞以二十里为界则从之，请留生地十里亦从之。求无不得，谋无不遂，谓朝廷惮于用兵，必将勉从其欲，悉行割弃，足以肆其无厌之求，故旷日怀奸，力争而不已也。
　　臣伏睹近日累降指挥，朝廷持议皆坚，更无移易。臣谓西人亦必察见朝廷爱惜本路边面形势之意，退而悛惧矣。臣又探伺得西贼连年点集，人马羸弱，粮食乏绝，上下恣怨，焉能久抗中国而肆其争夺之心乎？为今日分画之计，莫若断之以理，使直在我为上策。臣乞朝廷将先降二十里及一抹取直指挥，在本路难行处随宜处分。臣契勘二十里指挥，行于延安、河东与本路智固、胜如则可，行于定西城则不可。弃努扎之形势与迁九巉二千有余之觽，其害不细，西人且欲持此。于通西、熨斗平等处分画，则废地迁民又多，而定西形势孤绝难守，害亦大矣。然努扎，吾边之故地；九巉，吾民之旧居。与之不足以为德，而于边防有大害；不与则于理为顺，而于边防有大利。此不可不随宜而处之也。臣又契勘一抹取直，今自定西城至秦州隆诺特堡东西一百六十余里，侵占西界生地三十里或四十里。今因分画而多取其地，则于理为不顺，彼将有辞，则曲在我。此不可不随宜而处之也。
　　臣窃闻朝廷近诏延安委官于境上与西人会议。臣欲乞朝廷特诏夏人，指言今来分画事理，许从一路利害施行，将应通远界城寨，并据见今坐团口铺及弓箭手崖巉耕种地土之外，别留十里或七里生地为界。其质孤、胜如二堡外，打量二十里或十五里，一半为熟地，其中修建堡铺；一半为生地，其边卓立封堠。如此，则隆诺特以西悉依旧界，更不侵占西界生地，定西以北，努扎川谷不毁，却已修崖巉，及不迁动见住户，又不退缩着汉界土，彼我各守自来界至，其存留生地更不耕种，止为两界隔限。质孤、胜如系自来城堡，亦据可守之地分画。仍乞朝廷丁宁降诏，以旧疆之外不合侵占，旧堡之外随宜分画，示朝廷之德意，则理顺而辞直，可以破其奸谋，抑其邀求。庶几分画早见了当，颁诏讲和，永息兵革，又使边徼不生异日之患，天下幸甚。所有努扎子细利害，言具王箴、姚雄申陈事状，及前来孙路、刘舜卿相度事理，更乞朝廷检会参酌。臣不胜忧国惓惓之诚，伏望朝廷早赐裁夺指挥。（王箴、姚雄申陈事状，孙路、刘舜卿相度事理，当考。）御史中丞苏辙言：
　　臣闻善为国者，贵义而不尚功，敦信而不求利。非不欲功利也，以为弃义与信，虽一快于目前，而岁月之后，其害将有不可胜言者矣。昔晋文公围原，命三日之粮，原不降，命去之，谍出曰：「原将降矣。」军吏曰：「请待之。」公曰：「信，国之宝也，民之所庇也。得原失信，何以庇民？所亡滋多。」退一舍而原降。晋荀吴围鼓，鼓人或请以城叛，□弗许。左右曰：「师徒不勤而可以获城，何故弗为？」□曰：「吾闻诸叔向曰；『好恶不愆，民知所适，事无不济。』或以吾城叛，吾所甚恶也，人以城来，吾独何好焉？」使鼓人杀叛人而缮守备。三月鼓人请降，使其民见，曰：「犹有食色，姑修而城。」军吏曰：「获城而弗取，勤民而顿兵，何以事君？」□曰：「吾以事君也。获一邑而教民怠，将焉用邑？」鼓人告食竭力尽，而后取之。克鼓而反，不戮一人。以世俗言之，此二人者，可谓簄于事情而怠于功利矣。然要其终，文公以霸天下，荀□以强晋国，则信义之效见于久远如此。
　　臣窃观朝廷之所以御西夏者，可谓异矣。方元佑三年，夏人既受册命，不肯入谢，再以大兵蹂践泾原，大臣畏之。明年，遣使请以所许四寨易兰州塞门，朝廷虽不许，而大臣务行姑息，不俟其请而以岁赐等事许之。一岁所赐凡二十万，夏人仰以为命。虽以一岁之入易兰州塞门可也，而奈何与之？盖自失岁赐以来，朝廷荡然无复可以要结夏人者。然此既往之事，臣不复追咎矣。顷者夏人既得岁赐，始议地界【五】，朝旨许以见今州、城、堡、塞，依绥德城例，以二十里为界，十里外量置堡铺，其余十里为两不耕地，约束既定，大臣中悔，又欲堡寨相照取直。议犹未定，而熙河将佐范育、种谊欲于见今城堡之外，更占质孤、胜如二堡。大臣侥幸拓土之功，不以育等为非，从而助之。寻为夏人所破，所杀兵民，皆不敢以实闻。继修城门，再被焚毁，其事至今未定。然夏迫于内患，不敢坚抗朝命，许以照直为界。其言犹未绝口，而大臣又悔【六】，欲于堡铺之外对留十里，通前共计三十里。此命既出，有识之士以为失信太甚，非中国之体。若使边臣稍知义理，必不忍自出反复之言，以彰不信。幸而夏人终以内患未解，不欲违拒，黾勉见从。十里之地，得之不足以为强，失之不足以为弱，虽小人以为得计，而君子为之失策。何者？要约未定，今岁已添屯重兵，前后十将有余。十将之觽凡五万人，使五万人西食贵粟，其费已不赀，而夏人顺否又未可必，虽复暂顺，要之久远，不信朝廷，为患何所不至？然此亦既往之事，臣复何言哉！
　　臣之所忧，但恐大臣狃于小利，睥睨夏国便利田地，贪求不已。访闻近遣穆衍与边臣计议，既欲取质孤、胜如一带良田凡数十里，又欲与秦凤路隆诺特城与熙河路定西城照直，地仅一百里，规画极大，闻者惊愕。（穆衍以八月二日使陕西。）若此谋复作，夏人不堪其忿，窃出作过，我曲彼直，何以御之？且先朝用兵所得四寨，朝廷犹务姑息，弃而不惜，况于其余，何足计较？在兵法有之曰：「有其有者安，贪人有者残。」又曰：「利人土地宝货者谓之贪兵，兵贪者破。」今之所为，正犯此禁。臣窃怪大臣皆一时儒者，而背弃所学，贪求苟得，为国生事，一至于此。外人皆言前后计划皆出种谊，谊本小人，安知大虑，而举朝廷以从之乎？要之，不出数年，此患必见，患至而后言，言虽易信而已无及矣。伏乞陛下以社稷生民为念，断之于心，止其妄作，则天下幸甚。贴黄称：「臣见陕西转运使李南公【七】言添屯兵数如此。」又称：「自元佑以来，朝廷不起边事，凡自前边臣欺罔，累杀熟户，计级受赏，掳掠财物，私自润入，及边民幸于扰攘，买贱卖贵，如此等事，皆不得为，故上下鼓倡，愿有边衅。凡此皆奸人自作身计，非国之利也。今质孤、胜如等处良田，实西边第一等膏腴，岂我独知以为利，而夏人不知耶？彼知爱之，则不免于争，争端一起，则兵革不息。此正堕边臣之奸计，而大臣不察，过矣。臣访闻夏国柄臣梁乙逋者，内有篡国之心，然其为人狡而多算，□而得觽，方欲内安酋豪，外结朝廷，埙内外无患，然后徐篡取之，所以朝廷近者商量地界，虽前后要求反复，而乙逋一一听从。盖见议地界止于二三十里之间，于彼国不深系利害故也。今朝廷若见其易与，因而别有大段求索，使彼不能堪忍，或至忿争，兵难一交，必非朝廷所愿，至此而反欲求和，则所丧多矣。」
　　诏成都府、利夔路转运司，知州、军、监阙官并依差权繁难县指挥施行。从夔州路转运司请也。
　　癸巳，三省言：「专切提举措置东南诸路船买盐事所请依元丰条，于卖盐息条内豫桩州三百缗、县二百缗，充捕获私盐赏。」从之。（新无。）
　　甲午，辽国遣使崇义军节度使萧固，副使朝议大夫、守太常少卿、充史馆修撰阎之翰来贺兴龙节。
　　乙未，夏国遣使贺兴龙节。
　　高丽国、三佛齐国遣使入贡。（李侩十朝纲要云：「高丽王名颙。」王云鸡林志云：「自元佑五年、元符元年贡使再至【八】。」然则其它使至者，盖非贡也。当考。）
