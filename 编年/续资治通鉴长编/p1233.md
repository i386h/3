<!-- { "loadSidebar": true } -->
　　又言：「提举官累年积贮钱物，委提点刑狱司主之，依旧常平仓法。其常平仓春秋敛散，及岁成收籴，岁饥出粜，以陈易新，与省谷交兑，及饥馑赈贷【一一】，主司并合依法推行。元降贷常平钱、谷，丝、麦丰熟，许随夏税先纳所输之半，愿并纳者止出息一分。」从之。（刘摰七月二十一日奏云：「四月二十八日中书省指执依旧常平法为青苗法。」恐即二十六日，误以「六」为「八」也。按四月己丑，韩缜已罢右相，吕公着以右相兼侍中，实在五月丁巳朔，此时中书省止张璪一人为侍郎，岂璪尝别有申明乎？又据四年五月刘安世劾范纯仁章，则复散青苗乃纯仁建议，此但云三省，不及密院，不知何故。又元年八月四日，司马光乞约束抑配札子，载四月二十六日敕文，此亦无之。并当考详。）
　　又言：「旧例，误断罪致降特旨，后来理雪改正者，并理元断月日。今诉理所看详到情实可矜、理当亏除之人，合依今来特旨施行，欲更不理元断月日。」从之。
　　诏逐路转运判官许互差副使。
　　知江宁府王安礼言：「蒙恩移知青州，缘兄安石丧亡【一二】，见谋葬事，无得力子弟营办，乞终满此任。」诏如其请，仍上新差知青州告毁之。（四月四日，安礼除青州。）
　　中书舍人苏轼、范百禄等言：「吏部房送到词头，内知建昌军陈绎差知□州。按绎资性倾险，士行鄙恶，当时所犯，自合除名。建昌之命，已犯公议，岂宜收录，复典大邦！非惟必致人言，亦恐奸邪复用，其渐可畏。所有告命，不敢依例撰词。」诏罢之。
　　殿中侍御史林旦言：「都城比来米麦价长，若翔踊不已，恐细民蒙害。望下户部，依条通计米麦元价，令司农寺止以逐仓官吏代管勾，置四场出粜，以济阙乏。」从之，仍令户部差官置场。
　　左司谏王岩叟言：「乞将军营致远务及东西薼务管辖使臣以所管兵士作贼多寡立殿最法【一三】，每岁终考较上下人员，亦等第立赏罚格。其因差出在外作过者，不置数中。」诏刑部立法以闻。
　　又言：「观察使、知潞州张诚一，前为枢密院都承旨。有发其父墓，诚一托修墓告归，即圹中取其父所系犀带服之。又诚一初闻发墓，殊不惊怛，既易其带，又剥取母之首饰，尽劫柩中珠玉以归。其不葬所生母，固无足怪。乞追诚一所劫圹中物，付其家庙拘管，给限令葬其母，然后终废之。」诏本路提刑司体量验实，内不葬母事，令开封府体量实状以闻。
　　右司谏苏辙言：「访闻河东除晋、绛、慈、隰州旧卖解盐外，其余州县尽只卖永利东西两监盐【一四】，民间未尝阙盐食用。自元丰三年后来，前宰相蔡确兄砺等，始议创添河东卖忻州马城池盐。其盐夹硝，味苦，民不愿买。转运司申乞住收，而虞部李闶曲为问难【一五】，不肯依实定夺。乞下河东转运司保明，如无妨碍，即依所请住收。仍取问蔡砺等建议害民、虞部官吏希合权要，故作留滞。」诏建议等官并虞部行遣留滞，令大理寺根究以闻。（二月二十四日辙上言，至今方行出。）
　　尚书省言：「远方奏谳待报者甚觽，动经岁月，淹禁罪人，极为不便。欲川、广、福建、荆湖南路罪人系情轻法重合奏断者，申安抚或钤辖司酌情决断讫奏。」从之。
　　陵井监进士黄迁上言：山泽之利，莫过盐井，向者有司于课税之外，更使一井岁输五十缗，谓之官溪钱，愿蠲除之。诏黄廉体量以闻。
　　按察成都府路茶事司言：「续准朝旨，令一就按察河州通判章讽乞罢陕西零出卖芽茶等事。今先次按察得州县卖茶场，除已令铺户收卖外【一六】，逐务又自变磨零细出卖，虽云招诱，其实抑配。欲望指挥，应榷茶路分变磨芽茶货卖处，先次住罢。」从之。
　　朝奉郎、守起居郎满中行为直龙图阁、知明州。
　　先是，监察御史孙升言：「臣窃观昔人谓王者正心以正朝廷，正朝廷以正百官，正百官以正万民，正万民以正四方。然则万民、四方之正，自朝廷与百官始，而百官之正，必自朝廷始。朝廷之上，左右之臣，侍从之列，皆端良忠直之士，则百官其有不正者乎？盖今日之大臣，乃前时之侍从；今日之侍从，乃异时之大臣矣。侍从之选，可不谨哉？且侍从之臣，以论思献替为职，以述作润色为业。端良忠直，兹为本务；文藻辞华，乃其余事。欲清其流，必澄其源。苟非其人，窃是名器，小任之，则比奸党而蔽聪明；巨用之，则迪人主不以道而害天下。前世用人之失，其渐良由于此。陛下临御以来，虚心听纳，登用正人；指奸触邪，臣实其职。中行器识浅陋，性质奸险，顷在先朝，尝自御史进擢台端，既无忠言谠议切救时病，惟务从谀承意阴附柄臣。如王安礼尝上书论中书不公，宰相深衔之，中行乃力为排诋，以附其意，竟坐欺罔。中行居朝廷耳目之任，不达人主之聪明，而为宰相之鹰犬，则其人之贤否，不待论而可知矣。臣愿陛下于选任之际，更赐详择，不独愚臣塞先事建言之责，庶几朝廷收澄源清流之功。」于是中行出守【一七】。
　　左司谏王岩叟言：
　　理天下者必以孝为先，正天下者必自近为始。方陛下清明之初，隆大孝以风化四方之时，而文武近班乃有大不孝之人，污清明，乱风化，公议岂可容乎？伏见观察使、知潞州张诚一，前为枢密院都承旨日，有盗发其父墓，诚一以修墓为名，谒告自往，因于圹中取其父所系黑犀排方带以归，易衬而自腰之。此真宗皇帝以赐其父耆，耆宝爱之，故家人以随葬。今诚一乃忍因盗发墓，利而取之，复不自知此事为大恶，而有德色以夸于人，人无不知者，皆曰诚一无嫉盗劫圹之心，而有喜盗为地之意，其与同劫父墓无以异。盗可容也，诚一不可容也。族人无不愤怒，而欲朝廷正其罪者，方畏诚一怙宠弄权，威福在口，不敢发之【一八】。又其所生母死，岁月已深，无故不葬，尚委之城北寺中。诚一既富贵，又居京师之日久，非力未可营也，非时未可举也，盖贪嗜荣利，不肯辍数日之暇，以藏其母尔。省墓之行，倘非其中有可取，计亦不复谒告一往。推此心以事君，其何恶不可为，此天下之所以恨不得而诛之也。
　　龙图阁直学士、新知江宁府李定，既仕宦之久，见避持服，明知仇氏其母而不认。及致人言，乃归过其父，而左右反复，巧为疑辞，以欺其心，而背其亲，遂若平生无母者。熙宁中，知制诰与谏官、御史交章论奏，有司考核，迹状明甚，天下无不憎其恶，而宰相王安石曲法枉道，独为主张，恣其阴肆奸回，显行诬陷，盗窃名器，致身及今。
　　按诚一与定大逆不孝，天理之所不容，人伦之所共弃，而各以荣阶贵秩，典领大藩，为千里之长，其何以顺天理，明人伦，正朝廷之治，厚四方之风？伏望睿明并行放弃，勿齿于朝，以为天下万世不孝者之戒。
　　贴黄：「臣谨按诚一与定大不孝，丧坏礼法，伤败风俗，非他罪比，望宸衷断然不疑，特行窜殛，以开释公议积年之愤郁，且使天下后世知为恶者终得祸，以扶世教。」
　　又言：「诚一初闻盗发其父墓，殊不惊怛，犹雍容出入禁闼者弥旬，待结装严整而后行。既临圹，曾无戚容而有德色。盗之所发，纔及棺外物，而仓皇不暇破其棺，诚一优游，遂发棺而取之。既易其父之腰带，又剥其母之首饰，并尽劫柩中珠玉以归。虽黄巾、赤眉之暴，不闻施之于其父母也。诚一尚欲攫金于亡人，安肯费财于死者，则不葬所生母，无足怪耳。又诚一族大，骨肉之丧，岁不下数人，诚一为承旨日久，岁积所得赙绢甚厚，而未尝分一缣以及丧者之房，又未尝出一缣为亡者享祠资荐之用，一皆入其室。故其族人为之语曰：『承旨利我曹死耳！』非虚语也。臣乞追诚一圹中所劫物，付本家正位影堂，系觽拘管，及给限令葬其母。仍计自受赙以来所得赙绢，勒令分给亡者逐房，然后弃之终身。臣窃以禽犊皆知有所生，而李定因避持服，遂不认母，曾禽犊之不若。自秀州军事判官事发，是时便合放斥【一九】，今日名位，皆是合放斥后来侥幸所得，臣乞削夺讫，勒令追服，以正典刑，以服公论。使天下明知陛下好恶，以为沮劝，大法幸甚！」
