<!-- { "loadSidebar": true } -->
　　太子太傅致仕李迪既归濮州，其子柬之为侍御史知杂事，奉迪来京师。帝数遣使劳问，欲召见，以羸疾辞。壬子，迪卒，赠司空、侍中，谥文定。帝篆其墓碑曰「遗直之碑」，又改迪所葬鄄城之邓乡曰遗直乡。
　　庚戌，三司言：「准诏，今后每有传宣及内降指挥，须候面奏讫，方得施行。缘有系急速合实时应副者，虑面奏不及，亦有体例分明者。今相度，除系入纳钱物并生事，须候面奏施行外，其余体例分明及急速事，乞依旧实封覆奏。」从之。
　　戊午，诏判大名府贾昌朝、判邠州程琳、知秦州梁适、知永兴军叶清臣、知渭州田况，各举京朝官一人换右职。
　　甲子，辛广亲宅，谒太祖、太宗神御殿，宴宗室，赐器币有差。
　　乙丑，孟州、许州地震。
　　丙寅，诏辅臣观太庙七室题榜于御药院。
　　十一月辛未朔，判大名府贾昌朝、河北转运使皇甫泌等，乞募人于澶、贝、德、博、沧、大名、通利、永静八州军进纳修河物料，等第与恩泽，从之。诏开封府、河北、京东、京西转运司遍行告谕。
　　丙子，诏河北诸路钤辖、都监，每遇秋冬，分往逐州军提举教阅【六】。
　　己卯，追复故崇信节度使钱惟演为泰宁节度使、同平章事。
　　壬午，湖南猺贼平。
　　甲申，降兵部员外郎张铸通判太平州。铸前为京东转运使，有告孔直温谋反者，铸疑其妄，置不问。直温既被诛，御史何郯言铸不可赦，故有是命。吕居简事在五年十一月，可考。
　　丙戌，诏非沿边州军，毋得以公使钱回易。
　　乙未，加上真宗谥。
　　丙申，朝飨景灵宫。
　　丁酉，飨太庙、奉慈庙。
　　戊戌，祀天地于圜丘，大赦。
　　是日，贝州宣毅卒王则据城反。则本涿州人，岁饥，流至贝州，自卖为人牧羊，后隶宣毅军为小校。贝、冀俗妖幻，相与习五龙滴泪等经及图谶诸书，言释迦佛衰谢，弥勒佛当持世。初，则去涿，母与之诀别，刺「福」字于其背以为记，妖人因妄传「福」字隐起，争信事之。而州吏张峦、卜吉主其谋，党连德、齐诸州，约以明年正旦断澶州浮梁，乱河北。
　　会党人潘方净怀刃以书谒北京留守贾昌朝，事觉被执，不待期亟叛。时知州张得一方与官属谒天庆观，则率其徒劫库兵，得一走保骁捷营。贼焚门，执得一，囚之。兵马都监田斌以从卒巷斗，不胜而出。城扉阖，提点刑狱田京、任黄裳持印弃其家缒城出，保南关。贼从通判董元亨取军资库钥，元亨拒之，杀元亨。又出狱囚，囚有憾司理参军王銟者，遂杀銟。既而节度判官李浩、清河令齐开、主簿王□皆被害。
　　则僭号东平郡王，以张峦为宰相，卜吉为枢密使，建国曰安阳【七】，榜所居门曰中京，居室厩库皆立名号，改元曰得圣【八】，以十二月为正月。百姓年十二以上，七十以下，皆涅其面曰「义军破赵得胜」。旗帜号令，率以佛为称。城以一楼为一州，书州名，补其徒为知州，每面置一总管。然缒城下者日觽，于是令守者伍伍为保，一人缒，余悉斩。
　　初，变起仓卒，觽莫知所为，元亨自天庆观促马驰还坐厅事，贼党十余人，擐甲露刃，排闼而入，左右皆奔溃。贼胁元亨曰：「大王遣我来索库钥。」元亨据案叱之曰：「大王谁也？妖贼乃敢弄兵乎！我有死尔，钥不可得也。」贼将郝用继来，索愈急，曰：「库帑，今日大王所有也，可不上钥乎？」元亨厉声张目骂贼，用遂杀之，贼争携钥去。及城破获用，斩以祭元亨。元亨，束鹿人也。
　　贾昌朝遣大名府钤辖、内殿承制郝质将兵趋贝州。
　　十二月辛丑朔，昌朝以贝州反书闻。内出札子下中书、枢密院，亟择将领往扑灭之，仍令澶州、孟州、定州、真定府豫设守备，毋致奔逸。其契丹贺正旦使，当由他道至京师。
　　壬寅，遣宫苑使、象州团练使、入内押班麦允言，西京作坊使、资州团练使王凯，往贝州捕杀军贼，仍诏贾昌朝发精兵卫之。
　　高阳关都部署、马军都虞候、象州防御使王信，闻贝州乱，亟领本路兵傅城下【九】。甲辰，即以信为贝州城下招捉都部署。
　　丙午，河北转运使言贝州军民降者六百余人。诏王信等，军营在关城内而与为乱者，家属并羁管之，非为乱者，常加晓谕，勿令忧疑。
　　是夜，有星大如缶，坠贼城中。
　　丁未，诏：「诸道兵马已会贝州城下，令王信、麦允言、王凯、郝质速行攻讨。其转运使、提点刑狱官，毋得与攻取事。」
　　戊申，加恩百官，枢密使王贻永封遂国公，夏竦英国公，镇安节度使、同平章事章得象郇国公，保静节度使、同平章事王德用祁国公。旧制，将相食邑万户，即封国公。王旦为相，过万户，而谦抑不封。是岁南郊，中外将相唯竦满万户，中书请封英国。因诏节度使带平章事未满万户皆得封，于是贻永、得象、德用皆封国公，其后遂以封邑合万户者彻国。
　　庚戌，权知开封府、枢密直学士、左谏议大夫明镐为河北体量安抚使。
　　壬子，诏：「访闻贝州来投军民，多致杀戮，以邀功赏。其令贾昌朝、王信等严切约束，违者以军法从事。」
　　癸丑，诏贝州有能缒索引官军致得城者，与诸卫上将军，赏钱二千贯。
　　知郓州韩琦徙成德军。
　　甲寅，知沧州、西上合门使、荣州刺史高继隆为东上合门使、知贝州。
　　诏陈留、雍邱、襄邑、尉氏、咸平、阳武等六县兵马都监，自今令开封府及府界提点司更举合门祗候曾经外任者为之。
　　遣内侍何诚用赍敕榜招安贝州军贼。御史中丞高若讷言，河朔重兵所积处，今释贝州不讨，后且启乱阶，为敌国笑，不听。
　　丁巳，赐贝州城下军士特支钱。
　　乙丑，契丹国母遣安福军留后耶律寿、西上合门使郑全节，契丹遣左千牛卫上将军耶律防、右谏议大夫知制诰韩迥，来贺正旦。
　　庚午，诏自今策试武举人毋得问阴符诸禁书【一○】。
　　知谏院王贽言，谏官例不与臣僚过从，今请除二府不听谒外，其两制官并许往还，从之。无其日，今附月末，会要十二月事。
　　景佑南郊，礼仪使言：「天圣五年敕，礼仪院奏，宰臣、参知政事摄事宗庙，如有服制，即奏改差别官，多致妨阙。礼院检讨，按律称如有缌麻以上丧，遣充职事者，笞五十，陪从者，笞三十。皆唐初所定。贞元六年，吏部起请，凡有惨服既葬公除，及闻哀假告满，许吉服赴宗庙之祭。同宫未葬，虽公除，依前禁之。奉诏百官有私丧公除者，听赴宗庙之祭。后王泾着郊祀录称一时之事，非旧典也。又别无诏敕改更，是以历代施行。至大中祥符中，详定所乞依郊祀录，缌麻以上丧，不预宗庙之祭，当时诏可。自后有缌麻以上服者，虽是公除，不差预祭宗庙，参详唐吏部起请，证据甚明。王泾所说，别无典故，乞准贞元诏书预备祠官。」
　　是岁，礼官邵必言：「古之臣子未言居父母丧而辄与国家大祭，今制但不许入宗庙，至于南郊坛、景灵宫皆许行事。唐金吾将军沈房有弟丧，公除，衣惨服入内阁门，上问宰相董晋，对有准式，朝官有周以下丧者，禁惨服朝会。则当时周以下丧，虽已公除，尚有惨服，至是乃禁。故前吏部所请惨服既葬公除者，谓周以下也。前后相承，误以为三年丧得吉服从祭，失之甚也。又据律文，诸庙享有缌麻以上丧，不许执事，祭天地社稷不禁，此唐之定律者不详经典意也。王制曰：『丧三年不祭，唯天地社稷，为越绋以行事。』注：『不敢以卑废尊也。』是指言王者不敢以私亲之丧，废天地社稷之祭，非谓臣下有父母丧，而得从祀天地社稷也。兼律文所不禁者，亦止谓缌麻以上周以下丧故也，南郊太庙为吉祭，奉承之意，无容异礼。今居父母丧不得入太庙，至于南郊，则愈为重。朝廷每因大礼，侍祠之官普有沾赉，使居丧之人，得预祠事，是不欲庆泽之行有所不被，柰何以小惠而伤大礼？近岁两制以上并许终丧，唯于武臣尚仍旧制，是亦取古之墨衰从事金革无避之意也。然于郊社吉礼则为不可。」下礼院言：「郊祀大礼，国之重事，有司联职，仅取齐集。若居丧被起之官咸不与事，则或有妨阙。但不以惨麤之容接于祭次，则亦可行。请依太常新礼，宗室及文武官有遭丧被起及卒哭赴朝参者，遇大朝会，听不入。若缘郊祀大礼，唯不入宗庙。其郊祀坛景灵宫，得权从吉服陪位，或差摄陪位。」诏可。
　　三司使张方平言：自庆历二年六月至七年六月，通计五年，方平疏称未满五年，则此疏必在六月以前上矣，今附见年末。
　　勘会陕西用兵以来，内外所增置禁军八百六十余指挥，约四十有余万人，通人员长行用中等例，每人约料钱五百，月粮两石五斗，春冬衣紬绢六匹，挠一十二两，随衣钱三千。计每年共支料钱二百四十万缗，粮一千二百万石，准例六折，米计七百二十万石，紬绢二百四十万匹，挠四百八十万两，随衣钱一百二十万缗。每次南郊赏给六百万缗。内马军一百二十余指挥，若马数全足，计六万有余匹，每年支草一千五百一十二万束，料一百五十一万二千石。其系三路保捷、振武、宣毅、武卫、清边、蕃落等指挥并本道土兵，连营仰给约二十余万人，比屯驻戍兵当四十万人。本道财赋支赡不足，募商人入中粮草，度支给还钱帛，加銽则例价率三倍，茶盐矾缘此法贱，货利流散，弊悉归官。又自庆历三年以后，增添给送西北银绢，内外文武□官，日更增广，以此三司经用不赡。庆历二年六月，圣恩特赐内藏银一百万两，绢二百万匹，仍尽放免日前所贷内库钱帛。庆历二年八月，又蒙恩赐内藏紬绢三百万匹【一一】。据此银绢六百万匹、两【一二】，为钱一千二百万缗。庆历五年，又赐江南所铸到大铜钱十一万，当小钱一百一十万缗。及今未满五年，相添费用已尽，乃是每年常将内藏银绢近三百万缗，供助三司经费，仍复调发诸路钱物应副，方始得足。即日外州府库搜徱亡余，不知内藏蓄积几何，可供今后支拨？天下山泽之利，茶盐酒税诸色课入，比之先朝以前，例皆大有增剩，可谓无遗利也。若据国家天下之广，岁入之数，自古无此之多者。然有司调度，交见匮乏，直以支费数广，不量入以为出所致尔。
