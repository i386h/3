<!-- { "loadSidebar": true } -->
　　癸亥，诏沈括：「闻本路近奏功状，第四将下颇有漏落有功之人，人情甚不允贴。今正用人之际，功罪如此不明，何以使人尽力？前以种谔庇护初奏，本将不敢申明，今谔既离本路，可以尽情伸吐。卿可体问的确有功，恩赏未当之人，保明奏闻，不得少有稽滞。」
　　罢广济河辇运司及京北排岸司，移上供物于淮阳军界计置入汴，以清河辇运司为名，命朝奉郎张士澄都大提举。先是，京东路转运使言：「广济河用无源陂水，常置坝以通漕，岁上供六十二万石。间一岁旱，底着不行，欲移人船于淮阳军界上吴镇、下清河及南京谷孰、宁陵，会亭，临汴水共为仓三百楹，从本司计置七十万石上供；置辇运使，隶转运司，岁减船三百五十、兵工二千七百、纲官典三十三、使臣十一，为钱八万二千缗。」下提点刑狱司案实，以为如转运司言。京北排岸司沿广济河置，故并罢之。（七月二十日，七年八月十九日，元佑元年三月十九日。）
　　崇信军节度使、开府仪同三司、华阴郡王宗旦卒。车驾临奠，辍视朝二日，赠太尉、滕王，谥恭孝，听以旌节、牌印葬。及葬，又为辍朝。丧终，又诏曰：「宗旦尝侍仁宗讲读，其后典司宗籍，十有六年，畏法寡过。已推恩诸子，幼子右内率府副率仲暧可迁右监门卫率府率。」（新纪书华阴郡王宗旦薨。旧纪不书。）
　　李宪奏：「姚麟久更边任，兼有材武，乞除熙河兰会路钤辖，于兰州驻札。如知兰州李浩赴制置司，即令麟权知兰州。」从之。（密记十一日事。麟改泾原钤辖，在正月二十二日。）
　　乙丑，诏熙河路经略都总管司至路分都监，并加「兰会」二字。（元佑四年八月己亥，改「会」字为「岷」。）
　　诏李宪看详军中功优赏轻者以闻。
　　熙河经略安抚司言：「定西城不住有贼马杀略商人、巡逻戍卒，并闻衙头指挥任入汉界【一三】，任便劫盗。」诏李宪：「羌人之性畏强凌弱，若不令守将相度机便却往酬杀，将为惮怯，启侮不已，则贼计得逞，道路愈致艰虞。可速与指挥。」
　　丙寅，知延州、龙图阁待制沈括，知永兴军、龙图阁待制吕大防并为龙图阁直学士。括本路出兵守安疆界，应副边事有劳；大防以镇安所部协力边事故也。
　　诏河北缘边州军保甲与两输户连接者，更不起教，虽缘边而无两输户处，不用此令。
　　诏兴州防御使仲騑罚俸一季，坐非理燔灼人面也。仲騑有妾骞，始售，其直数十万，间被酒灼败其面，因斥于官，督归其直。知开封府王安礼曰：「妾之所以直数十万者，以善姿首也。今灼败之，则无能自鬻，此与炮烙何异？」乃奏于上，请勿复其直，并厚谴之以为戒。上曰：「仲騑，鲁王之裔，席宠怙势，鲜克由礼，朕以近戚故，每优假之。比闻被按，踧踖如不容，且相戒毋敢犯卿。今朕为卿罚其俸，则过于受谴矣。」（此据王安礼行状增入。行状以「仲騑」为「令騑」，误也。十一月二日当并此。）
　　丁卯，诏武昌军留后、同知大宗正宗惠进封江夏郡王、知大宗正，武胜军留后宗晟同知大宗正。（新纪书封宗惠为郡王，旧纪不书。）
　　诏：「昨遣师问罪夏国，其西蕃董毡亦遣亲信首领部勒兵马，来济军威，事功可纪。董毡见议策勋，其立功首领亦当推赏。委苗授遣人因般次告谕董毡、阿里骨、鬼章。」
　　诏提举熙河等路弓箭手营田蕃部共为一司，隶泾原路制置司，许奏举勾当公事官一员、准备差使使臣三员，给公使钱千缗。
　　诏官品卑而任职事官品高，若议请减，隔一等者，听从高品；隔二品以上，应议者请，应请者减。
　　史馆修撰曾巩言：「窃考旧史，高句骊自朱蒙得纥升骨城居焉，号曰高句骊，因以高为氏。历汉至唐高宗时，其王高藏失国内徙。圣历中，藏子德武，安东都督，其后稍自为国。元和之末，尝献乐工，自此不复见于中国。五代同光、天成之际，高丽主高氏复来贡，而失其名。长兴三年，乃称权知国事王建，遣使奉贡，因以建为王。建子武，武子昭，昭子□，□弟治，治弟诵，诵弟询，相继而立。盖自朱蒙至藏，可考者一姓九百年，传二十一君而失国，其后复自为国，而名及世次兴废之本末与夫王建之所始【一四】，皆不可考。王氏自建至□，四王皆传子，自治至询，三王皆传弟。询自天圣八年来贡，至熙宁三年今王徽来贡，其不见于中国者，盖四十有三年。今陛下仁圣文武，声教之盛，东渐海外，徽所遣使方集阙下。盖高句骊文字之国，其使者宜知其国之君长兴坏本末、名及世次，欲乞诏谕典客之臣，问：『自德武之东也，其后何以能复其国？何以复失之？尝传几君？其名及世次可数否？王建之所以兴者何繇？其兴也自建始欤？建之先已有兴者欤？自天圣至熙宁四十三年之间【一五】，而徽复见于中国，其继询而立者欤？岂其中间复自有继询者欤？徽于询为何属？』如其言可论次，足以补旧史之阙，明陛下德及万里，殊方绝域，前世有不能致者，慕义来廷，故能究知四夷之事，非声教之所被者远不能及此。」诏下毕仲衍【一六】。仲衍以所与使人崔思齐，李子威语来上，其所知不详于巩所论著也。所可纪者：新罗、百济内乱，王建遂合三韩，易高氏姓；诵于治为远宗，王徽，询之子【一七】丑j。又云：「高氏圣历、元和间事，皆有纪录，三韩自有史。元和中，献乐两部，盖唐乐、乡乐也。」上曰：「蛮夷归附中国者固亦不少，如高丽其俗尚文，其国主颇识礼义，虽远在海外，尊事中朝，未尝少懈，朝廷赐予礼遇，皆在诸国之右。近日进伶人十数辈，且云夷乐无足取者，止欲润色国史尔。」安焘等出使其国中，馆伴乃与上节人从庭下相揖，盖以其国主与焘均礼故也。
　　御史台言：「刑察案于开封府取索公案，本府称已准朝旨，奏决公案不许御史台取索。看详公事未结案，虽有人论诉，不许取索；已结案系奏断，本府又奏乞不许取索公案，则是事在官司，而所行稽违，许人赴台理诉，乃为空文。若访闻官司锻炼人罪，出入刑名，既无案卷，则无从考察，深恐六察之法文具实隳。」诏令开封府送公案与御史台。
　　秦凤路提点刑狱康识言：「熙河路四州军弓箭手，开拓之初，所借牛、种借助等钱及承地认欠之数，近诸州军依例检举督索。缘逐人久在军前【一八】，方此休养，望令倚阁，候岁丰日依料次送纳。」诏与展限二年。
　　己巳，诏开封府六曹官任满，减磨勘一年。
　　详定编修诸司敕式所言：「国家大礼，曰南郊，曰明堂，曰祫飨，曰恭谢，曰籍田，曰上庙号。今若止以明堂、祫飨、南郊三事共为大礼式，则恐包举未尽，兼明堂、祫飨、南郊，虽以并合一名，须用旧文离修为式。恭谢、籍田，历年不讲，诸司案检散亡，今若比类大礼斟酌修定，又缘典礼至重，品式或有未具，则奉行之际，恐致废阙抵牾，以此未敢修拟。」诏恭谢、籍田，据文字可推考者修定。
　　详定编修诸司敕式所言：「本朝每遇大礼，皆循故事，分使典领。宰臣为大礼使，两制、两省分领四使。今朝廷正官皆备，乞更不差五使。」从之。（旧纪书：己巳，厘大礼事于有司，各共其职，罢五使。）
　　上批：「诸保丁合给弓弩，未得周遍，致萃于保正家，看守妨占人丁，闻甚苦之。其团教保丁弓、弩、弦、箭，令军器监依数疾速支足。」
　　诏陕西弓箭手阙额人数，疾速以本家少壮余丁补填；如无，即于客户内拣选刺充。其阵亡该承替，自如法。
　　近臣有言朝廷当力行节俭者，上曰：「为政有道，顾理财何如尔。节俭非帝王之事也。俭者，家行而已。故禹克勤于邦，克俭于家。诸侯俭不中礼，犹见刺于诗。为天下者，岂以节俭为能事哉？」（此据朱史。朱史自注云以中书时政记修入。不知近臣是何姓名，当考。）
　　庚午，诏沈括：「方用兵未艾，正当爱惜财用，其新复城寨，尤宜百端省费，乃可万全，保据无虞。当无事时，切勿妄增戍守兵马，一则伤财，一则疲力。今一方边计悉责在卿，一有阙误，必正典刑，凡事恻怛，勿为推责便文之计。」
　　诏：「朱崖军生黎户乞归顺，其令张颉审计所宜，不得生事。」
　　诏鄜延路经略司：「闻缘边防拓将下士卒颇有逃归者，勘会是实，严行收捕，为首人凌迟处斩，余并斩讫，具人数以闻。」
　　提举汴河堤岸司言：「下水空船私载，大理寺引律不坐，有害本司课利。乞自今下水船私载者，并依私载法。」从之。（朱本削去，云事小不书。）
　　癸酉，曲赦梓州路诸州军。应缘泸州军事厢、禁军，并与特支钱；缘军事工役人夫，并放今年夏秋税及一料役钱，死事之家量与给赐。本路及邻路缘军事被差及科配将佐士卒有功者，及文武随军应副军期有劳，并保明以闻。其因伤不任征役者，衣粮并全给；若因战亡没及病死之家，正兵及召募人有借请受并欠负，主典少欠损坏随军官物，非侵盗并除放。（十月丙寅可考。旧纪书赦梓州路，缘军事被役者，蠲其税赋。新纪同。）
　　诏：「西蕃邈川首领、西平军节度押蕃落等使董毡封武威郡王，赐金束带一、银器二千两、色绢紬三千疋，岁增赐大彩五百匹、角茶五千斤；阿里骨为肃州团练使，鬼章甘州团练使，心牟钦毡伊州刺史，各赐金束带一、银器二百两、彩绢三百；进奉使李叱腊钦廓州刺史，增岁赐茶彩有差。青宜结鬼章止称鬼章，阿令骨称阿里骨。」（新纪书封董毡为武威郡王。旧纪不书。）
　　诏知枢密院、门下中书侍郎、同知枢密院、尚书左右丞为定班，班次以是为差。
　　诏河东路提点刑狱、承议郎、集贤校理黄廉降一官。坐不按省本路诸司及朝廷所赐金帛数，言去岁出界所亡财用、军器、兵夫不可胜计，增事张皇，奏乞降进纳宣敕及令民纳粟释罪也。（四年十月十二日，廉奏请云云。廉行状，庭坚作，更当考详增入。）
　　开封府言：「永兴、秦凤等路当行方田，准朝廷取税赋最不均县先行，岁不过一县，若一州及五县，不得过两县。缘府界十九县，比一州事体不同，似此推行，十年乃定。请自今年岁方五县。」送司农寺，以为便民，遂从之。
　　乙亥，分命辅臣祈雨。
　　诏：「闻京西路多有河东、陕西亡卒，州县官司皆不谁何。可委本路监司专提举所在搜捕，依在京已断法配本路。开封府界差王得臣，京西差马琉，仍降在京断配指挥。」
