<!-- { "loadSidebar": true } -->
　　九月庚子朔，夏国遣使谢罪，见于崇政殿。其表辞曰：「伏念臣国起祸之基，由祖母之世。盖大臣专僭窃之事，故中朝兴吊伐之师。因旷日以寻戈，致弥年而造隙。寻当飻幼，继袭弓裘，未任国政之繁难，又恐慈亲之裁制。始则凶舅擅其命，频生衅端；况复奸臣固其权，妄行兵战。致贻上怒，更用穷征，久绝岁币之常仪，增削祖先之故地。咎归有所，理尚可伸。今又母氏薨殂，奸人诛窜，故得因驰哀使，附上谢章。矧惟前咎之所由，蒙睿聪之已察；亦或孤臣之是累，冀宝慈之垂矜。特纳赤诚，许修前约。念赦西陲之弊国，得反政之初；愿追烈祖之前猷，赐曲全之造。俾通常贡，获绍先盟，则质之神灵，更无于背德。而竭乎忠荩，永用于尊王。」（夏国主表辞，据高永年陇右录增入，实录初不载也。初七日答诏「可」。考永年云，九月，帅司以夏国主干顺所进表腾告诸将。自注云：「王师既下青唐【一】，夏国遽有是表，盖自伐其功也。」十二月五日誓表，实录乃具载。）
　　会州进筑毕工，赐苗履以下银合、茶药。（布录又云帅孙路已替，胡宗回未到，五月十三日限八月以前了当。）
　　宣庆使、忻州防御使、入内押班冯世宁为明州观察使。宣庆使、邵州防御使、入内押班蓝从熙为密州观察使。先是，上批世宁、从熙各与迁遥郡观察使，曾布曰：「都知皆遥防，押班遥察恐不顺。」上曰：「此两人在朕产合祗应，与他人不同。刘瑗已寄皇城使，与遥刺。郝随已迁遥刺，更与减三年磨勘。韩济与通事舍人。余各转一官，诸色人转一资。亡殁者冯宗道，与有服亲转一官。刘惟简与白身人一资恩泽，余各赐绢。石、璘、武、球、老、弼等六人更不推恩。」又令检会刘惟简已赠官取旨，于是世宁、从熙并除遥察。（上批，先在八月二十五日乙未【二】，今并入此。）
　　辛丑，宰臣章惇等上表言：「中宫虚位，历载于兹，宜有建立，协修阴教。望于定省两宫之暇，祗禀慈训，登崇贤淑，正位内治。备举典册之盛，俯慰中外之望。」诏答曰：「后听内治，以风四方，昔之盛王，茂建贤德。朕若古明训，慎于拣求，卿等职在秉钧，诚深体国。以长秋之虚位，援故实而有言。当禀两宫，即颁礼命，用承天佑，俯慰髃情。所请宜允。」
　　先是，惇不与同列谋，连日留身奏事。八月丙申，又有三札子留御榻上。曾布再对，上顾布曰：「满月在近。」布未谕旨，但称庆而已。又问以「何日为满月」？上曰：「用七日。」布退询两省曰：「惇连日留身，今日又留三札子，何也？」许将笑曰：「必是大差除。」布曰：「莫是荐士否？」蔡卞曰：「非也。」布徐悟惇乃建中宫议，故上有满月之问。翌日，布白上：「昨日蒙宣谕皇子满月，臣仓卒间奏对，有所未尽。皇子降生，嫔御例有恩命，圣意必已素定。」上笑曰：「已令三省检故事。」布曰：「陛下欲有所建立，当从中出。不知所检故事如何？」上曰：「须上表。」布曰：「宰臣率百官上表乞立后，此自有典故，不须检。陛下若以元子故加册命，则春秋之义，母以子贵。又祖宗故事，章献皇后以仁宗为己出，亦遂建立。」上曰：「章献乃是假托真庙，以故册立，仁宗亦不自知。」布曰：「章献上仙，仁宗年二十四，尚未知非其所出。今日于义理典故，皆无不可。然出自中诏，或出两宫，或付外施行，皆须素议。以臣观之，不若禀两宫，降手诏以告示中外，于理为顺。」上曰：「卿之言大是。」又曰：「真庙当日无母后可禀。」布曰：「臣亦尝再三思之，非禀两宫不可。」上曰：「极是。」布又曰：「臣尝言祖宗逮事皇太后无几，若逮事皇太妃，乃近世所未有，此皆朝廷盛事也。」上又问：「真宗母是元德皇后。」布曰：「元德上仙时，事亦草草。初矒殡于普安，及真庙登极，方设幄殿，岁时遣中人行祭享之礼。及祔定陵，启殡宫，而中有紫藤缠绕梓宫，去地一二尺，此神物护助也。至庆历中乃克祔庙。」上甚悦。退见许将，因言大差除已行矣。寻问将当以何日上表，将曰：「惇数日空劳攘，上乃云自有故事。惇却令中书检故事，答以不敢，且令惇自检亦不可，说与实录中事稍不当，即相诬赖也。」布曰：「上表乞立后，无所指名，有何不可！惇不惟劳攘，兼秘密不肯使他人与闻尤可笑，不知他人已先闻之矣。」蔡卞初不平惇，许将谓卞曰：「何可得渠如此。」卞亦释然。是日，三省遂上表。将谓惇曰：「此大事，盍与西府同之？」惇不听。后二日，布言：「昨见三省答诏，臣初以为宰臣当率百官上表，既而密院亦不与闻。」上曰：「三省云故事如此。」布曰：「此事断自圣意所欲，三省无敢不奉行之理。若非圣意，岂三省所可议及。」上曰：「此固非大臣所可建议。」布曰：「然则三省亦不足为功。」上笑。
　　诏：「禁军犯罪，除班直外，枢密院批降指挥，移降特配，更不取旨。」（布录辛丑。）
　　封磁州护国显应公为护国显应王。
　　左司谏王祖道言：「请先正□安持【三】、郑佑、李仲、李伟之罪，投之远方，以明先帝北流之志。」诏令工部检详东流建议及董役之人，以名闻奏。（十月二十六日，安持等责。张商英奏或附此。）
　　癸卯，御史中丞安惇言：「元丰法，每半年轮台官就三省点检，各有日限。又恐文簿未明，须呼吏指说，难于限内详究，诏许展日。元佑大臣不务悉心政事，遂改元条，听于限内了毕。被差御史观望，阅三四日便称别无稽滞差失，窃恐因此浸失先朝遣官检察之意。」诏并依元丰法。（此据职官志增入。实录但云惇请今后轮御史点检三省、枢密院日限，并依元丰旧例，从之。并此。）
　　太常少卿刘拯权礼部侍郎，左司员外郎曾旼为太常少卿，宣德郎毕渐为吏部员外郎。（十九日戊午，渐乞毁元佑碑刻。）
　　甲辰，幸上清储祥宫行恭谢礼。
　　乙巳，幸醴泉观。
　　枢密院言：「因战陈斗敌被伤、杀、掳人，如元管押官并部押引战拥队及本辖将校节级敢减落人数，或妄作逃走申报者，以违制论。十人已上取旨，并不以赦降原减，许人告，每名赏钱五十贯，仍委监司常切觉察。」从之。
　　右朝议大夫致仕盛陶卒。
　　丙午，赐章惇诏曰：「朕以卿等上表请建中宫事，禀于两宫，皆以为莫宜于贤妃刘氏。柔明懿淑，德冠后宫，诞育元良，为宗庙万世之庆。中宫将建，非斯人其谁敢当。所宜备举典册，以正位号，恭依慈训，即颁礼命。」（皇子八月八日生。）
　　丁未，诏立贤妃刘氏为皇后。诏：「已降制贤妃刘氏立为皇后，今月二十七日行册礼，以尚书左仆射兼门下侍郎章惇摄太尉，充册礼使；中书侍郎许将摄司徒，充册礼副使；尚书左丞蔡卞撰册，并书册宝文。」
　　先是，将立后，内出皇太后手诏曰：「非此人其谁可当。」翰林学士蒋之奇载其语于白麻，故有「谅非斯人，谁可为后」之语。其后，皇太后临朝，以瑶华无辜被废，追治元符立后之因，诏之奇进所奉手诏，验其字画，乃刘友端所书。之奇帘前奏曰：「当时降制用手诏，谓皆得旨，不谓皇太后不知也。」皇太后谕曰：「当时实未尝见。惟九月二日，先帝来殿中，云章惇等乞立中宫，议已定，欲初七日降制。自后文字皆不曾见。友端、郝随辈误先帝多矣。」他日，曾布问惇：「立元符手诏是刘友端书，外间有人进入文字，皇太后未尝见闻，何也？」惇遽曰：「是惇进入内。先帝云已得两宫旨令撰此诏意。」于是二府以惇语奏徽宗及皇太后，曰：「惇罪诚不可贷，然不可暴扬者，正为先帝尔。」是时，章惇专制，结内侍郝随以固权宠，刘友端助之，三人凶狡相济，故长乐手札惇撰定进入，友端矫制书之。宫禁事秘，人莫得而辨也。（曾布尔日录：元符三年四月庚戌，上问蒋之奇元符事，令取所受皇太后手书进入，蒋遂留身。然上对布询问无所隐。布以其欲留，遂先退。及至帘前，蒋具道其事。太母云当时所降文字乃刘友端所书，太母未曾见，如绍圣初增崇圣瑞礼数，乃本殿人书写，此书未尝见也。是时九月二日，先帝来殿中，云章惇等乞立中宫。答云：「此事官家更子细。」先帝云宰臣等议已定，欲以初七日降制，若如此，如何了得。太母云且更相度。自后文字皆不曾见。刘友端、郝随误先帝处多。蒋云当时降制用手诏，谓皆是得旨，郄不知皇太后不知。太母云从初废瑶华时，亦来商量，亦答他云此大事不可不谨。先帝云避不得。亦已怒【四】。蒋云从初所受文字，并已于上前纳下。太母云已见。当时实不曾见，并不知。布云：如此诚可骇也。臣于绍圣初议圣瑞建宫，安焘云，除是教皇太后降一手诏。先帝正色折之云，皇太后怎生教皇太后？手诏皆是本殿中人书写，如何教得。臣闻德音，称叹不已。今日所闻，则异于此。如此是刘友端等所误。内外之人误先帝如此，诚可罪也。）
　　赐夏国主干顺诏曰：「省所上表，具悉尔国乱常，历年于此。迨尔母氏，复听奸谋，屡兴甲兵，扰我疆埸，天讨有罪，义何可容。今凶党歼除，尔既亲事，而能抗章引慝，冀得自新。朕喜尔改图，姑从矜贷。已指挥诸路经略司，令各据巡绰所至处，明立界至，并约束城寨兵将官，如西人不来侵犯，即不得出兵过界。尔亦当严戒缘边首领，毋得侵犯边境。候施行讫，遣使进纳誓表，当议许令收接。」上谓曾布曰：「西人未尝如此逊顺。」布曰：「诚如圣谕。元佑中固不论，元丰中表章极不逊，未尝如今日屈服也。」（布录：丁未，令许几答西人，以回诏中已有指挥，候施行讫，令进誓表。又令鄜延依诏旨回牒宥州，照会当考。）
　　赐河东转运司官银合、茶药，以修八寨堡毕工也。（布录庚戌，今附此，嫌与青唐事相乱也。后二事同此。）
　　鄜延奏：「乞废丹头寨。」从之。（布录庚戌。）
