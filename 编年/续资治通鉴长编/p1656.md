<!-- { "loadSidebar": true } -->
　　先是，曾布累乞罢，上不许，既复就职，因言：「臣衰老空虚，无补国事，实有避贤路归休之意，非敢矫情饰辞，欺罔圣听。但以恩礼优异，不免寻复旧职，在臣举措，实有愧士论。兼臣自得侍清光，论议与觽不同，常恐有中伤谗毁之语，上累圣听，臣亦无缘自知。」上曰：「却无此。」布曰：「近日以来，小人侧目者愈觽，窥伺衅隙，搜抉瑕疵，无所不至。然臣于职事，不敢不尽心，鲜有阙谬；至于私事，亦不敢不兢畏，故未有以发。若臣于公私之闲小有不至，尚何可容？臣以此弥不自安。然臣以直道事君，乃其素守，亦不敢畏忌小人，妄为之屈，更赖睿明每加照察。况臣前后累曾开陈，以为善恶邪正、君子小人之分不可变易。为国之道，但能分别邪正，处君子小人各得其所，则天下不足为也。然邪正混殽，自古之公患，非独今日。盖君子小人各自言有忧国爱君之心，故人君于听纳之际，有所难察。然小人怀奸，变乱是非，若以理察之，亦不难见。舜典云：『而难壬人，蛮夷率服。』人主能远壬佞之人，则蛮夷率服，况中国乎？人主所务，无大于此。人固难知，善恶邪正诚不易分别，若以类观，亦不难晓。且以闾巷小人言之，爱吃酒者须与吃酒者相等，赌钱者须与赌钱者相得，以至屠沽负贩盗贼之类，莫不皆然。士大夫所趣善恶不同，其党类亦正如此，以此观之，岂难分别？」上欣然曰：「善恶各自有类。」布曰：「陛下知此【一二】，则人何难知之有。臣固以赤心事陛下，然有所欲陈，欲启口而隐忍不敢言者十有八九，今日言及于此【一三】，不敢不尽。为陛下区别邪正，进君子而退小人，乃宰相之职。宰相得人，则陛下何所用心。章惇作相，举措乖错，不为人所服，自士大夫至闾巷小人，无不倡言慢骂，故于此一切不能弹压觽论【一四】。陛下分别贤愚善恶，使陛下不得不劳心于此，以至刑政失当，致天下论议。如元佑之人，罪戾深重者，悉已贬窜；其它扳联之人，亦皆已黜责。但有过当，无不及者。自绍圣至今五六年闲，累更赦宥，至今施行未已，方且更于章疏中穷治语言。缘诋訾先朝，觽所共怒者，皆已行法。其闲一言之差，一向搜求，有何穷尽？又如看详诉理事，臣亦尝言，刑部厘为两司，一则断刑，一则雪罪。熙宁得罪之人，亦有曾于元丰中得雪理者，何独于元佑中一切不许雪？况自祖宗以来，以至今日，被罪之人，鲜有不乞□雪者，今日断遣，明日诉雪者，比比皆是。兼今日来看详所，近上臣僚，悉已行遣。执政中唯臣与蔡卞不豫，章惇而下皆不免指陈，侍从、言事官、监司亦多已被责。今所余者不过班行、州县官之类，何足穷治？臣常以为人主当恩德结天下心，不当与在下为仇敌。盖人主当以天地为度，岂可孜孜与匹夫争较语言，与人为仇敌？人臣事君，亦不当为国敛怨，事在已往，无可言者，然其余尚可阔略，兼趣令结绝，以安天下反侧之心。」上曰：「待催令结绝。」后数日遂谕三省，令阔略在下者。而三省批旨，但云公人、军人、百姓更不看详而已。
　　高丽国进奉使尹瓘等言，乞赐太平御览等书。诏，所乞太平御览并神医普救方见校定，俟后次使人到阙给赐。
　　礼部言，今后诸陵岁时，合系内人朝拜，因而不赴者，于酌献日辰，本陵官一面恭谨排设酌献。从之。
　　诏朝奉大夫降授宝文阁待制、河东路经略安抚使孙览特降一官，以上章言语失当故也。览所上章乞宫观，有云：「陛下既未能照察臣区区之私，而臣不自披露，则终莫能动陛下之听。」及先谢降职并属郡官吏降官，词颇躁忿。上初令罚金，或云太轻，遂得旨降一官。既而御史有言，遂有旨夺职，候林希到，行下。（四月二十五日落职奉祠。墓志云：以功进枢密直学士，而以扰夺二职，为宝文阁待制，犹守太原。公上表谢，又曰：「谢语不虔，可责也。」复褫待制，提举崇禧。按览先以谢语不虔降一官，寻褫职奉祠，墓志略降一官不书。谢表当检。）
　　秦凤路经略司言：「西界钤辖□名革等三百九十二人投汉，并无田土给与耕种。体访得南厮罗川接巴经谷至甘谷城约四十里，地土肥美，水草饶衍，川谷平漫，可以摽拨，招刺弓箭手，及令归顺西人耕种。并□名革称有弟□名山于泾原路出汉，乞发遣一处住坐，已牒泾原路经略司发遣前来。」诏秦凤路经略司，如沿边城寨侧近别无地土摽拨，即相度将新归顺人部族于甘谷城西堡之外摽拨住坐，仍量远近修置护耕堡，及展筑烽台遮护耕种。（布录：二月乙亥，□名革特与承制，赐银绢各五百，三月十四日可考。）
　　东上合门使、文州刺史、定州路都钤辖曹诱为本路副总管。初，诱求于上，乞升总管。有旨：候诱按阅回日与升。诱又自言于密院，曾布不诺。既而上谕布以慈圣故令契勘资任【一五】，布具白上，上笑曰：「此辈不知义理，不足责。」遂与之。
　　耀州观察使世逸卒，赠开府仪同三司，追封曹国公。先是，楚王孙从式以艺祖之后最长，特封郡王。从式既卒，宗室推世逸为首，未报而卒。
　　乙丑，朝散郎、知海州陆佃为集贤殿修撰、知蔡州。诏以佃系元佑余党，于同时人中情实有异，褫职已久故也。（此据邸报增入。）
　　承议郎、京西路转运判官周纯降授奉议郎。（周纯降官当考，王巩杂见可参照。）
　　右中散大夫、集贤殿修撰、知郓州王宗望提举崇福宫，从其请也。宗望寻卒。（二月五日卒，今附此。）
　　丙寅，朝奉大夫、知曹州吕孝廉为京东转运副使。（绍圣四年正月十一日，叶祖洽缴曹州敕。）京东转运副使王瑜知亳州。
　　先是，辽使萧昭彦谓接伴刘逵曰：「北朝遣泛使，只为西人煎迫，住不得。若南朝肯相顺，甚善。」逵曰：「事但顺理无顺情。」是日辅臣进呈逵语录，觽皆称之，上问曾布何如，布亦称善。
　　泾原乞王舜臣准备使唤。从之。（元符元年九月十七日，秦州制勘所乞追王舜臣，二年三月二十二日除名勒停准备。）
　　丁卯，看详诉理文字所言：「元佑诉理所公案，前知徐州赵鼎，在任于官船附带私物，及以买绢为名，差破人船附载骨肉，各坐私罪徒，特冲替勒停。元佑二年敕，前断私罪徒，该赦，负犯特与除落。本所看详，诉理所附会权臣，将违法附带私物并称情实可矜，不论轻重，尽与诉雪，显属观望，乞详酌施行。及吏部供元佑四年吕大防等札子，陛下临御之初，察鼎非辜，移知晋州，未到任身亡，其家无人食禄，深可矜悯，子景先推恩补郊社斋郎。」诏元佑二年指挥更不施行，仍夺赵景先元授恩泽。
　　朝散郎、知吉州周邠送吏部与合入差遣，以诉理不当故也。（邹浩云云。）
　　诏：「鄜延、泾原、熙河、环庆路见管军赏银绢不多，虑缓急阙用，特于内藏库支发银绢共二百万匹两，赴逐路经略司封桩，专充准备边事及招纳之用。内鄜延、泾原路各六十万匹两，熙河、环庆路各四十万匹两，仰户部交割计纲，起发前去。」既而内藏库阙银，以绢七十万匹贴支，上止令应副五十万，以封桩夏国岁赐绢二十万贴支，因谕曾布等曰：「内藏绢才百万，已辍其半。」布曰：「公私匮乏如此，边事何可不收敛？关中民力困惫已甚，泾原与熙河通接边面，便须为休息计。」上欣纳之。（此据布录二月甲戌并辛巳。）
　　泾原路经略使章楶言，乞降赐度僧牒五十付本司，分擘与逐州军及县镇、城寨、堡子置楼橹、炮架、木植及修筑城壁砖椽。从之。
　　戊辰，诏翰林学士承旨蔡京馆伴北阙泛使。
　　初，三省、密院同呈除目，章惇曰：「密院不曾具除目，吏人当罚。」曾布曰：「三省罢帅及帅臣辞恩命，多不与密院同呈，吏人亦当罚。」惇曰：「此却当理会改正。」布曰：「甚善。」遂取索。及再对，上又欲用范镗，布曰：「泛使乃两府，镗官轻，恐须用京。」上然之。布又言：「熙宁中，泛使萧禧来，先帝因集英春宴，遂宴泛使。百官军校皆赴坐，与宴紫宸事体不同。辽使以为非常待遇，然实不为禧设。今泛使来，政在三月，亦可以春宴劳之。」上欣纳。（宴泛使，布录在二月丙子，今附此。）
　　己巳，诏解州盐池昨经霖雨冲坏，差太常博士一员往彼致祭。（去年十月乙亥朔云云。）
　　宗正寺丞陈觉民言，乞将先帝玉牒内圣政，令本寺修玉牒官抄写，封送国史院。从之。
　　泾原路经略使章楶言，秋苇川至荡羌并南牟会正据要害，并合于没烟峗头修通过堡子。诏令章楶相度的确要便合进筑去处，次第进筑，不得迂回枉费财力，及分擘诸路将兵务均当。（分擘将兵以布录丁卯所书增入【一六】。）
　　庚午，熙州奏，乞以空闲地给新招蕃弓箭手。从之。
　　环庆奏，乞增置敢勇二百人，从之。
　　鄜延奏，夏人欲遣使来驿路说话。诏帅臣面谕边吏，如有文字，密录奏，未得收接，但云见申取保安军指挥，仍奏听朝旨。曾布以西人方干求北敌乞和，又议扣关请命，然亦未审虚实，故有是诏。
　　章楶言「郭成、折可适荐其子綡，乞取勘」。上令罚铜二十斤。李譓亦坐荐綡，罚铜如成、可适之数。
　　赐故相王安石宅一区。（元年九月十八日就京赐第【一七】，今又赐，当考。陈瓘云云。）
　　命前信州司法参军□良辅太常寺按协雅乐。（杨时中立墓志可考，张商英云云。）
　　诏贾青罢知河中府，以御史邓棐论列青罪状故也。（元年十二月十八日，邓棐云云。）
　　朝请大夫、荆湖北路转运副使莫君陈提举洞霄宫，从其请也。
　　辛未，诏张舜民、毕仲游、孙朴、赵叡、梅灏、陈察、李昭□并罢馆职。（此当考详，毕仲游墓志云，自礼部郎中出为秦凤提刑，又移永兴路，改秘阁校理、知虢州，未行，改耀州，坐党与落校理。张舜民传云，罢馆职送吏部。实录乃不书送部，当考。仲游墓志亦云送部。张舜民元佑十一月除秘阁校理【一八】，绍圣二年八月改直秘阁，元符元年三月十二日自秘阁加直龙图【一九】，秘阁寻罢。毕仲游元佑元年十二月除集贤校理，孙朴元佑元年十二月除秘阁校理，赵叡元佑元年十二月除秘阁校理，梅灏元佑元年十二月除秘阁校理，陈察元佑元年十二月除集贤校理，绍圣二年四月改秘阁校理。李昭□绍圣元年四月以秘阁校理为秘丞，未见初除秘校时。昭堒但落职，仍为京东提刑。）
　　朝奉郎谭掞为户部员外郎。（曾布云云，当检附或削去。四月四日降官。）
　　壬申，泾原乞守御人与进筑者一等推恩。从之。
　　诏河北安抚司督责修沿边城壁军器等。（布录壬申，二月二十二日密院奏，可考。）
