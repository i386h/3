<!-- { "loadSidebar": true } -->
　　诏许枢密院依旧制开便门，与中书省相通，赴都堂议事。（旧录云：先帝设官分职，各有分守，不可紊也。时欲同恶相济，故有是诏。新录辩曰：密院、中书事均一体，便门相通，祖宗旧制也，与先帝设官分职，各有分守，理不相妨，「同恶相济」，鄙陋无稽。自「先帝设官」至「有是诏」二十四字并删去。密记十四日：自来枢密院与三省议事，并会于南厅，欲依例开便门，与中书省相通，赴都堂议事，如遇上马，仍依左右丞例，同三省，奉旨依。）
　　御史中丞黄履言：「福建路盐法，惟邵武军、汀州受数为重。邵武县近以盐多民匮，难于出粜，遂以人户产钱纽定卖盐，不循朝旨乡铺之法。至于建宁、光泽等县，其弊亦然。汀、剑、建三州亦有抑勒，乞差官体量。」监察御史安惇言：「福建转运副使王子京擘画官买腊茶岁三百万斤、访闻抑认，乞委官采访。」遂诏：「昨先帝以诸路监司责任不轻，朝廷当加考核，其烦急掊克与旷弛不职者，当有所惩。去岁已诏修立分遣郎官御史察举之法，可依先帝诏旨施行。江南西路遣监察御史陈次升，福建路遣监察御史黄降。」（新录但书遣次升及降察举诏，削去黄履、安惇所言。今依旧录并书之，五月十六日改差。）
　　诏殿前马步军司：「凡前后新招拣禁军兵士，先令在营指教百日，不及第二等，再限两月，限满又未及，即于教场再教两月，候又限满，不入等人，马军改充步军，步军改充厢军。仍令枢密院召管军臣僚说论。」
　　左侍禁权融州王口寨监押杜临、左班殿直权诚州渠阳县尉杜震弟遘为三班借职。先是，临、震乞以招安及战功转官减年，回授遘官，而朝廷委本路转运司审问，乃知遘昭宪皇后亲弟审进之后，故有是命。
　　戊寅，录故赠文思副使韦定女夫左班殿直向达为右侍禁，蒋沂、仇宗亮并为三班借职，以定死事故也。
　　庚辰，知太原府吕惠卿遣兵入西界【一三】，破六寨，斩首六百余级。（元佑元年六月八日，刘挚、王岩叟、苏辙、王觌皆有言责惠卿以四月十七日并十九日出兵，此据言章增入。五月二日赏功。吕惠卿家传云：初，惠卿至河东管勾麟府路军马公事，燕复屡乞以兵入界讨荡，为倏往忽来之计，使贼不得安居。惠卿使诸将会议，皆以谓夏人数遭掩击，族帐远徙，而斥候严警，间谍莫知其详，浅攻无利，深入可虑，惠卿以为然，遂令诸将分地弛守备，务耕牧，以疑贼计。八年四月，朝廷以国恤，敌谋入寇，诏惠卿出师先之。惠卿牒知屯聚所在，遣将邢佐臣、折克行、訾虎以蕃、汉步骑二万二千出左厢，至聚星泊、满朗、嘉伊、革罗朗、三角等处，破贼六寨，斩首六百余级，凡首领十三人，获铜印十四颗，骆驼牛马以万计，追奔数十里，振旅而归。刘挚劾吕惠卿擅兴兵，西人复仇，以五月犯塞，疆臣战没，士卒陷亡。当检详追附。今五月实录不载西人复仇事。王觌云，供奉官王英以战死，兵士陷没者六千余人。挚、觌所云，今附五月末，王岩叟等元佑元年六月二十日奏，乃云惠卿以八年四月二十一日遣兵出界。）
　　辛巳，奉议郎、职方员外郎邢恕为右司员外郎。蔡确初未知恕，文彦博之归洛阳也，恕有诗送行，神宗尝对确称焉，且谓恕久在馆下，当迁。确曰：「熙宁变法之初，恕有异议，不可用。」神宗不答。确退朝，即召恕告之。恕寻迁著作佐郎。（元丰七年五月一日。）不半岁，又迁职方员外郎。（七年十一月九日。）恕雅善司马光、吕公着，确度光及公着必复用，遂深交恕，意欲因恕以结二人也。然恕倾险，乃更与确阴谋，谓确有定策功，于是骤迁都司。（此据邵伯温邢恕传，然伯温谓恕为都司，荐刘挚等于蔡确，确不能用。挚等既攻确并及恕，恕怒，遂以谋废立事报挚等。按恕与确画策，欲倾王珪，盖二月末间，今迁都司，盖确藉其画策耳，不缘欲因恕结司马光等也，今删取之。）
　　承议郎、试中书舍人王震为大行皇帝遗留北朝礼信使，内殿承制骞育副之。
　　诏太皇太后母鲁国夫人李氏进封韩、赵国太夫人。
　　遣承议郎、左司郎中满中行充皇帝登宝位北朝国信使、左班殿直合门祗候焦颜叔副之。诏中行等到辽国谕其馆伴，以大行皇帝遗制尊皇太后为太皇太后，同处分军国事，典礼并依章献太后垂帘故事，两朝合通信使，令具此闻于北朝。
　　壬午，诏先帝昔降指挥，诸军月粮足给斗数，分遣使臣诸营检察，自今凡月粮，务遵先降指挥，令入内内侍省所遣官检察。
　　礼部言：「高鲁王名正字并回避有难。回避者，空点画，仍以黄纸覆之，嫌名于礼不讳，亦无回避故事。」诏：「可。」仍自今进呈并入奏文字，虽嫌名亦覆之。
　　癸未，东染院使王殊为皇城使、成州团练使，六宅副使王殖为六宅使、利州团练使。殊、殖以故燕国大长公主子也。（殊、殖已见。林希野史云：元丰七年元日，王师约之长子庄宅使殖十五岁裹头入禁中见，自真宗时李端懿兄弟以长公主子入见，仁宗、英宗两朝无帝甥，英宗三主下降，师约子首得进见，戚里皆荣之。师约次子，又许尚淑寿公主，朱妃出也。按七年春不见王殖入见事，八年夏，殖尚为六宅副使，则希所称庄宅使必误也。附注当考。）
　　左司郎中满中行言，内外官司供申朝省旬月季岁帐状，其间多有久例，名件参错，所承管司，往往别无照用，乞行废罢。从之。（此用崇宁四年九月六日报状增入。）
　　甲申，奉议郎、权河北路转运判官张适通判莱州。（张适必有言者，故责，当考。元丰七年八月三日，推行适所上河朔盐利，今责官必坐此。）
　　诏水部员外郎王谔，特罚铜三十斤。谔言京东两路保马乞令有司奉行朝廷元立条限，及乞增置太学春秋博士。缘保马年限系朝廷先已处分，并春秋博士亦非本职所当论列，故罚之。
　　环庆路经略司言：蕃官贝威等讨西贼，获宥州正监军伪驸马拽厥嵬名。诏具功状以闻，拽厥嵬名仍押赴阙。（五月二十四日丙辰，当考。此月二十二日乙酉，赵□赏功。赵□传：元丰八年四月，夏人拽厥嵬名宿重兵于贺兰原，时出盗边，□遣将李照用【一四】、蕃官归仁，各领兵三千左右分击，与耿端彦兵四千趣贺兰原，戒端彦曰：「贺兰险要，过岭，则沙碛也，使贼入平夏，无繇破之。」复选蕃官二【一五】，悉嵬名属族，各与轻兵五百，使从间道出贼砦后，邀归路。是月，与贼战贺罗平，贼败，果趣平夏。千兵伏发，贼骇溃，斩馘首千，生擒嵬名，斩首领六，获战马七百，牛羊、老幼三万。五月，迁龙图直学士、朝奉大夫，复帅延安。盖传全因范百禄所作神道碑。）
　　刑部言：「叙用人连遇三赦，合叙三官，惟遇第一赦人，多赦前已历岁月，及赦文内称特理三期，而文武臣僚叙法乃有一期二期一叙者，欲应赦前合叙，期限已满之人，偶未投状，该前项第一赦者，先具期限，次具赦恩，各与叙用。若该第一次赦恩所叙期限未满，即以赦恩叙讫，仍留实历过年月后叙收使，并文武臣僚合一期二期一叙者，赦文虽称与理三期，止合每赦与叙一官，即不在收留赦文内剩期之限。」从之。
　　司马光上疏曰：
　　臣闻本固则末茂，源浊则流浑。昔仁宗皇帝擢臣知谏院，臣初上殿，即言人君之德三：曰仁，曰明，曰武；致治之道三：曰任官，曰信赏，曰必罚。英宗皇帝时，臣曾进历年图，其后序曰：「人君之道一，其德有三。」其志亦犹所以事仁宗也。大行皇帝新即位，擢臣为御史中丞，臣初上殿，言人君修心治国之要，其志亦犹所以事英宗也。今上天降灾，大行皇帝奄弃天下，皇帝陛下新承大统，太皇太后同听万几，不知臣愚，猥蒙访落，且愧且惧，无以塞责，谨复以人君修身治国之要为献，其志亦犹所以事大行皇帝也。所以然者，臣历观古今之行事，竭尽平生思虑，质诸圣贤之格言，治乱安危存亡之道，举在于是，不可移易，是以区区首为累朝言之。不知臣者，以臣为进迂阔陈熟之语；知臣者，以臣为识天下之本源也。
　　夫治乱安危存亡之本源，皆在人君之心。仁、明、武，所出于内者也，用人、赏功、罚罪，所施于外者也。出于内者，虽有厚有薄，有多有寡，禀之自天。然好学则知所宜从，力行则光美日新矣。施于外者，施之当则保其治、保其安、保其存，不当则至于乱、至于危、至于亡，行之由己者也。所以能当，在于至明，所以能明，在于至公。是以明君善用人者，博访远举，拔其殊尤。德行高人为之贤，知勇出觽为之能。贤不必能，能不必贤，各随所长，授以位任。有功则赏，有罪则罚，其人苟贤能，虽雠必用，其人苟庸愚，虽亲必弃。赏必有所劝，罚必有所惩，赏不以喜，罚不以怒，赏不厚于所爱，罚不重于所憎，必与一国之人同其好恶。是以古者，爵人于朝，与士共之，刑人于市，与觽弃之，如此安有不当者乎？臣故曰：所以能当，在于至明，所以能明，在于至公也。
　　昔齐桓公置射钩，而使管仲相。汉高祖知人善任使，苟为不才，虽见喜，亦弃之，苟才矣，虽负贩、酒徒、亡将、戍卒亦用之，此所以能奋布衣取天下也。馆陶公主为子求郎，明帝不许，而赐钱千万。郎，贱官也，犹惜之，况其贵者乎？故永平之治，至今称之。宋高祖事萧太后甚孝，太后欲以子道怜为扬州刺史，高祖以其贪愚不许，故功业之高，冠于南朝。唐太宗杀建成、元吉，而用其官属魏郑公、王珪等，与房、杜无异，卒得其效。宣宗事郑太后甚谨，问舅郑光以政事，不能对，罢其方镇，故时人称美，谓之「小太宗」。此用人之公明者也。韩昭侯惜敝囐，不以赐左右之无功者；汉高祖深怨雍齿，而不忘其功；魏太祖勋劳宜赏，不吝千金，无功望施，分毫不与；唐宣宗重惜服章，故当时得绯紫者以为荣。此赏功之公明者也。鞧牛杀孟丙、仲壬、立叔孙昭子，昭子数其罪而杀之，孔子善其不劳。丁公脱汉高祖于阨，高祖以为不忠而斩之。武帝妹隆虑公主且死，属其子昭平君，昭平君杀人，武帝流涕而诛之。唐明皇弄臣黄□掀捕盗官坠马，明皇杖杀之。宣宗谓乐工：「汝惜罗、程艺，我惜高祖「太宗法」。此罚罪之公明者也。臣略举此数者，以为明验，其余在陛下博览载籍以考之，知臣所言不为谬妄。
　　臣一夫之愚，不能周知天下之务，近曾上奏，乞下诏书，开言路，伏望圣慈早赐施行。并治平四年五月三日上殿札子具录进呈，乞陛下留神幸察。（此疏以四月二十一日上，二十一日甲申也。）
