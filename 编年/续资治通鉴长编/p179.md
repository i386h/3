<!-- { "loadSidebar": true } -->
　　先是，寇所至，潜寘毒于瓶罂，投之井中，遗害居民，永静军得之以献，令布告河朔，使知其事。
　　雄州言契丹新城都监令拒马河南百姓以獐鹿来献，不欲却之，报以醪酒。上曰：「疆吏自相问遗，固亦无嫌，厚其酬答可也。」
　　甲辰，徙瀛州团练使李延渥知邢州，西上合门副使、知雄州李允则知瀛州，引进使、华州团练使何承矩知雄州。（承矩知雄州，实录在癸卯，李允则徙瀛州，实录不书，今并附此。）允则言：「朝廷不欲困军民，故屈己议和，虽国费甚多，较之用兵，其利固不侔也。但择边将谨守誓约，有言和好非利者，请一切斥去。」上曰：「兹朕意也，边将皆如是，朕岂复有北顾之忧乎。」（据允则本传，此言在徙瀛州后，今附见。）
　　乙巳，步军副都指挥使、河西节度使桑赞罢军职，判颍州。赞副王超，总戎御敌，逗挠无功故也。上不欲暴其过，止以足疾罢之。
　　太子太师吕蒙正请归西京养疾，诏许之。丁未，召见，听肩舆至殿门外，命二子光禄寺丞从简、校书郎知简掖以升殿，劳问累刻，因言：「北戎请和，从古以为上策。今先启诚意，继好息民，天下无事，惟愿以百姓为念。」上甚嘉赏之，其二子皆迁官。
　　诏缘边诸州军，如擒获北界奸人，可诘其事状，部送阙下，当释其罪，縻置内地。先是，上曰：「朝廷虽与彼通好，减去边备，彼之动静，亦不可不知，间谍侦候，宜循旧制。又虑为其所获，归曲于我，朕熟思之，彼固遣人南来伺察，自今擒获，当赦勿诛，但羁留之，待彼有词，则以此报答可也。」
　　是月，有司以常选人判词来上。上阅之，有前饶阳主簿张上达所试荒缪，因谓宰相曰：「似此者岂可以治民？」乃诏有司申明太平兴国中四等判格，令幕职官判上者超一资，判中应循资者，具历任及所试引对。凡引选人，对日，方以历任功过之状奏裁。至是，诏有司令先一日进内，上亲阅而升黜之，无不详允。其后，审官、三班院亦如之。（此据本志，实录但于九月甲子书令吏部流内铨依审官院例，前一日具选人历任进内，次日引对，然不着审官例始何日。又于三年丁未始书诏流内铨，自今幕职官赴调，判上者超一资，判中当循资者，具历任功过并试判引对，皆与本志不同，今从本志。）
　　三月己酉朔，诏河北诸州，牧马凉棚材木官自计度，不足，以公钱市之，勿得扰民。
　　屯田员外郎潘华，佑之子也，先以疾致仕，于是有瘳，上书阙下，求复朝列。上悯佑之忠鲠，庚戌，诏复授华故官。
　　辛亥，宁州团练使张凝为本州岛防御使【七】，充殿前都虞候，单州刺史田敏为本州岛团练使，康州刺史白守素为合州团练使，皆赏劳也。
　　文州请许缘边诸寨守把人丁，置木弓箭以备戎寇，从之。
　　甲寅，上御崇政殿亲试礼部奏名举人，得进士李迪以下二百四十六人，第为五等，第一、第二、第三等赐及第【八】，第四、第五等同出身。又得特奏名五举以上一百十一人【九】，第为三等，并赐同进士、三传、学究出身。翌日，试诸科，得九经以下五百七十人，第为三等，并赐本科及第、出身、同出身。又得特奏名诸科三礼以下七十五人，第为三等，赐同学究出身，授试衔官【一○】。（此据会要，与实录数略不同。按七月戚纶奏，是年诸道进士仅三千人，诸科万余人。）上谓宰相曰：「昨亲阅考官所定试卷，意其入末等者过多，即别令详考，往往合格。比缘临试多士，糊名校覆，务于精当，而考官不谕朕意，过抑等第，欲自明绝私，甚无谓也。迪所试最优。李谘亦有可观，闻其幼年，母为父所弃，归舅族，谘日夕号泣，求还其母，乃至绝荤茹素以祷祈【一一】；又能刻苦为学，自取名级，亦可嘉也。」以迪为将作监丞，谘及夏侯麟为大理评事，通判诸州。进士第一等为试校书郎、知令录，余为判司、簿尉。迪，濮州人；谘，新喻人也。先是，迪与贾边皆有声场屋，及礼部奏名，而两人皆不与，考官取其文观之，迪赋落韵，边论「当仁不让于师」，以师为觽，与注疏异，特奏令就御试。参知政事王旦议落韵者，失于不详审耳；舍注疏而立异论，辄不可许，恐士子从今放荡无所准的。遂取迪而黜边。当时朝论，大率如此。
　　初，安阳人陈贯喜言兵，咸平中，大将杨琼、王荣丧师，贯上书言：「前日不斩傅潜、张昭允【一二】，使琼辈畏死不畏法，今不严其制，后当益弛。请立法，凡合战而奔者，主校皆斩。大将战死，裨校无伤而还，与奔军同。军衄城围，别部力足救而不至者，以逗遛论。如此，罚明而士卒厉矣。」上嘉纳之，将召试学士院，执政谓琼等已即罪，议遂格。
　　又尝上形势、选将、练兵论三篇，大略言：「地有六害【一三】，今北边既失古北之险，然自威虏城东距海三百里，其地沮泽硗埆，所谓天隙天陷，非敌所能轻入。由威虏西极狼山不百里，地广平，利驰突，此必争之地，先居则佚，后趋则劳，宜有以待之。昔李汉超守瀛州，敌不敢视关南尺寸地，今将帅大概用恩泽进，虽谨重可信，然卒与敌遇，不知所以为方略，故敌势益张，兵折于外者二十年，此选将得失之效也。国家收天下材勇以备禁旅，赖赐予廪给而已，恬于休息，久不识战，当以卫京师，不当以戍边。莫若募土人隶本军，又籍民丁为府兵，使北兵捍狄【一四】，西兵捍戎，不独审练敌情，熟习地形，且皆乐战斗，无骄心。」
　　契丹请盟，复上言：「寇数犯塞，驱掠良民数十万，今乘其初通，宜出内府金帛以赎之，彼嗜利，必归吾民，自河之北戴德泽无穷矣。」
　　于是，贯举进士，试殿廷，得同出身，上识其姓名，曰：「是数言边事者。」擢置第二等，赐及第。虞部员外郎、知郑州王矩上书自荐，求科名，上以矩自燕蓟归化，效官清白，而自强学业，特赐进士及第，仍附新牓。（至道二年五月，王矩通判宋州。）
　　都官员外郎孔揆言：「贝州自节度孟元箉令民输税物，先出算，规其余羡以备留使之用，相袭不改。」亟诏除之。
　　戊午，郑州防御使魏能责授右羽林将军。契丹之出境也，北面将帅各以师还，萃于大名，能时与王能、曹璨同抵城下，钤辖孙全照遣璨师由北门分道整队伍先入，而能师继之，能怒全照之后己，即疾驱争先，全照坐城楼引弓射之，能嚄唶不堪其裁量，夺全照弓以去。翌日，见判府事王钦若，且诬全照射伤押队、合门祗候杨凝，词颇纷竞。全照密疏论能退缩逗遛及归师不整之状，上初闻能失期不进，颇怒之，会全照奏至，遂质于张凝、白守素等，得其实，故责焉。
　　三班奉职李晏先给使广信军，数与敌战，有功，身被重创而死，诏赠晏内殿崇班，仍优恤其家。（去年七月可考。）
　　礼部贡院以新及第进士车马服从踰制，请申约束，第一人听一节呵导，余皆双控马首，遇常参官并敛马侧立，从之。
　　庚申，禁边民入敌界掠夺赀畜，犯者捕系，罪至死者论如法，流以下部送赴阙。
　　辛酉，诏诸王、公主、近臣无得以下第亲族宾客求赐科名。时毕士安、寇准各以所亲为请，上不得已而从之，因有是诏。
　　丙寅，以殿直、知雄州机宜司赵延祚为侍禁、雄州北阙城巡检【一五】，赐白金三百两。延祚，州之大姓，自太宗朝尝出家财交结彼处豪杰，得其动静，即具白州将，因授官任。于是，年七十余，召赴阙，询以边事，且言：「今之修和北戎，先启诚意，国家动守恩信，理必长久。」又言：「国母之妹曰齐妃，与其姊不协，国家所遗金帛，皆归于国主及母，其下悉无所及，望自今榷场贸易稍优假之，则其下获利，必倍欣慰。」又历陈其风俗，山川曲折，地理远近，及晋、汉时事，历历有据。上诘其所欲，但云：「衰朽不堪使用，有家属寓居青州，愿便道得往省之。」上许焉，且以契丹通好，不可复置机宜司，故命为巡检。
　　上虑河北诸州缘兵罢遂弛备，诏敌楼、战棚有隳坏者即葺之。
　　诏缘边诸州军，应北界移牒事，理无疑者即报之，关机要者疾置以闻，待报而答，亦勿令知之。时安肃军奏北界移牒寻捕所失牛畜，本军报已具闻奏，上以小事不必尔，又虑事有非顺，难于施行者，不欲出自朝议，故有是诏。
　　丁卯，雄州言，容城县状称戎人大驱马越拒马河放之，其长遣人持雉兔来问遗，求假草地。上曰：「拒马河去雄州四十余里，颇有两地输租民户，然其河桥乃雄州所造，标立疆界素定，岂得辄渡河畜牧，此盖恃已通和，谓无间阻，可亟令边臣具牒，列誓书之言，使闻于首领，严加惩戒。况今欢好之始，尤宜执守，不可缓也。」
　　戊辰，令雄州勿以锦绮绫帛付榷场贸易，上虑戎心无厌，若开其端，则求市无已故也。
　　己巳，补神勇员僚刘超为本军都虞候。超前戍瀛州，敌之急攻也，超部城一角，躬冒锋刃，运矢石以授壮勇者，督令拒敌。敌既解去，主将录其劳，赉以束帛，超再拜曰：「非超之功，乃觽之力，愿以分赐。」上闻之，嘉其忠勇而让，故特銟焉。他日，上谓辅臣曰：「近者诸州立功指挥使，未可别加迁擢，皆特补本军都虞候。旧无此职名，盖权宜加置，若后有阙，不可复补。」
　　将作监丞王曾为著作郎、直史馆，赐绯。旧制，试文当属学士、舍人院，宰相寇准雅知曾，特召试政事堂。
　　诏自今所举大理寺详断官、刑部详覆官上试断案五道，差官与二司互考。
　　壬申，大名府饥，命转运司发仓赈救。时边城颇乏兵食，有司请下转运司经度，上曰：「戎人出境，民初复业，若责成外计，不免役民飞挽，将何以堪之。」乃命祠部郎中乐和乘驿与转运使同为规画，还，奏请依三司议，有输□入官者，准便籴粟麦例，给八分缗钱，二分象牙、香药，其广信安肃军、北平寨粟麦，悉以香药博籴。乃诏出内帑香药有利于人者贸易之，以实边备。（乐和，未见。）
　　旧制，弓矢兵器不入外夷，时西凉样丹族上表求市弓矢，上以样丹宣力西陲，委之捍蔽，特令渭州给赐，因别赐厮铎督，以示恩意焉。厮铎督又贡马，求易金彩等修佛寺，甲戌，诏如所求赐之，还其马直。
　　是月，诏缘边诸州岁贡御马【一六】，自今止目为第一等马，至阙下阅视，其堪充御马多者，乃论赏。先是，诸州买马，先取高大者别遣使臣部送，目为御马，及阅视，率皆常品，盖部送者假其名，在道求索供给，颇为烦扰，故条约之。（此据会要。）
　　京东转运使副厂□解，皆在广济军，诏以青州裨海敻远，符牒或致淹缓，徙一人厂□解于青州。
