<!-- { "loadSidebar": true } -->
　　建州布衣徐复赐号冲晦处士。复初游京师【四一】，举进士不中。退而学易，通流衍卦气法，自筮知无禄，遂亡进取意。游淮、浙闲，以学易为事，凡数年，益通阴阳、天文、地理、遁甲、占射诸家之说。他日，听其乡人林鸿范说诗，且言诗之所用于乐者，忽若有得。因以声器求之，遂悟大乐，于七音、十二律清浊次序及钟磬侈弇、匏竹高下制度皆洞达。上方留意于乐，诏天下求知乐者，大臣荐胡瑗，瑗作钟磬，大变古法。复笑曰：「圣人寓器以声，今不先求其声而更其器，其可用乎！」后瑗制作皆不效。范仲淹过润州，见复，问曰：「今以衍卦占之，四方无异变乎？」复对西方当用兵【四二】，推其月日，后无少差。于是，与郭京俱召见，帝问天时人事，复对曰：「以京房易卦推之，今年所配年月日，当小过也。刚失位而不中，其在强君德乎？」帝又问变故与前世何若，复对曰：「如唐德宗居奉天时。」帝惊曰：「何至此！」复曰：「虽然，君德不同，陛下无深虑也。」帝问何故，复曰：「德宗性忌刻，好功利，欲以兵伏天下，其德与凶运会，故奔走失国，仅乃能免。陛下恭俭仁恕，不难屈己容纳，西羌之变，起自元昊，陛下不得已应之，虽兵连不解，而神人知非陛下本心，时与德宗同而德与之异，卦气虽不祥，无他也，不久定矣。」帝称善。又问明年主何卦，复曰：「干卦用事。」说至九五尽而止。帝又问前年京师黑风何所应，复曰：「其兆在内，豫王丧，其应也。」命为大理评事，固以疾辞，乃赐处士号，补其子发试校书郎。复性高洁，而处世未尝自异，后居杭州十数年，卒。曾巩集有徐复传，与实录、正史略不同，今但从实录、正史，取龙川别志附益之。
　　录故庆州西谷寨【四三】主，左班殿直赵福子大有为左班殿直，以福与西贼战没也。
　　以安州复隶荆湖北路。
　　诏致仕官之子孙授试衔斋郎年及格者与免选，除近便官。
　　注　　释
　　【一】一举克之「克」字原脱，据阁本补。
　　【二】间谍阻绝至去春此二十七字原脱，据宋本、宋撮要本补。
　　【三】不若淮阴之益善「益善」，宋本及宋史卷二九二田况传均作「益办」。
　　【四】两路八十余万人各本同。宋史田况传作「两路之人，觽十余万。」按本书卷一二九欧阳修上书论西事，一再言「四五十万之觽，连年仰食，而国力未有不困者」，卷一三○载范仲淹与元昊书，也说「招讨司先以边兵五十万，约诸路入界」，疑「两路八十余万人」之数有误。
　　【五】况或别堕奸计「或」原作「我」，据宋本及宋史卷二九二田况传改。
　　【六】深绝沙碛「深」、「绝」原互倒，据阁本及同上书乙正。
　　【七】丑类「丑」原作「配」，据阁本改。
　　【八】防守二字原互倒，据阁本乙正。
　　【九】今臣方归本司「臣」原作「日」，据同上书改。
　　【一○】攻刺韩魏公集卷一一家传作「攻讨」，疑是。
　　【一一】城寨原作「戍寨」，据同上书改。
　　【一二】丝绢原作「西绢」，据同上书改。
　　【一三】万八千人「万」字原无，据同上书补。
　　【一四】觽遂大奔「遂」原作「随」，据宋撮要本、阁本及治迹统类卷七康定元昊扰边改。
　　【一五】陕西原作「陕酒」，据同上书改。
　　【一六】最后得其下马同上治迹统类作「最后乃自下马」。
　　【一七】身被数枪「枪」原作「创」，据宋本、宋撮要本及治迹统类卷七康定元昊扰边改。
　　【一八】具白琦「具」原作「共」，据宋本、宋撮要本改。治迹统类卷七康定元昊扰边作「以」。
　　【一九】其实「实」原作「传」，据宋本、宋撮要本及续通鉴卷四三改。
　　【二○】此云「此」原作「比」，据宋撮要本、阁本改。
　　【二一】招置宣毅军「置」原作「军」，据宋本、宋撮要本、阁本及长编纪事本末卷四三募兵、治迹统类卷三○兵制损益、宋史全文卷八上改。
　　【二二】常所据用「据」原作「切」，据宋本、宋撮要本及同上长编纪事本末、乐全集卷二一论天下州县新添置弓手事宜改。
　　【二三】漤充弓手「漤」原作「即」，据同上书改。
　　【二四】贫弱原作「平弱」，据同上长编纪事本末、乐全集改。
　　【二五】置办原作「置用」据宋本、宋撮要本、阁本及同上长编纪事本末改。
　　【二六】当时「当」字原脱，据宋本、宋撮要本补。同上乐全集作「当教习时」。
　　【二七】粮给之费「给」原作「食」，据宋本、宋撮要本、阁本及同上乐全集改。
　　【二八】财力相雄「雄」原作「维」，据同上乐全集改。
　　【二九】兹事体大「体」字原脱，据同上书补。
　　【三○】不必具载「不」字原脱，据阁本补。
　　【三一】宜于延辑南岸「宜」原作「直」，据阁本改。
　　【三二】转运司「司」原作「使」，据宋会要方域一四之一六改。
　　【三三】知天雄军李迪权利害「天雄军」原作「天津军」，据同上书及宋史卷三一○本传改。
　　【三四】决河「河」字原无，据宋史卷三○○姚仲孙传补。
　　【三五】大略原作「大约」，据宋本、阁本及治迹统类卷八仁宗经制西夏要略改。
　　【三六】节度原作「制度」，据宋撮要本、阁本及编年纲目卷一一、同上治迹统类改。
　　【三七】辄焚其报「辄」字原脱，据宋本、宋撮要本及同上治迹统类补。
　　【三八】监通州税「通州」，宋本、宋撮要本及续通鉴卷四三均作「道州」。
　　【三九】与延德俱「与」字原脱，据阁本补。
　　【四○】料简乡弓手「料」原作「科」，据宋本、宋撮要本、阁本及宋史卷二五八曹琮传改。
　　【四一】初游京师「游」字原脱，据宋本、宋撮要本及宋史卷四五七本传补。阁本作「初赴京」。
　　【四二】复对西方当用兵「对」，宋本及同上宋史均作「□」。
　　【四三】西谷寨「寨」原作「塞」，据阁本及九域志卷三、宋史卷八七地理志改。
续资治通鉴长编
卷一百三十二
卷一百三十二
　　起讫时间 起仁宗庆历元年五月尽是年七月
　　卷　　名 续资治通鉴长编卷一百三十二
　　帝　　号 宋仁宗
　　年　　号 庆历元年（辛巳，1041）
　　全　　文
　　五月己酉朔，诏诸路各置招抚蕃落司，以知州、通判或主兵官兼领之。此事实录殊不记，惟此月朔书命知麟州苗继宣管勾招抚属户事。因采田况奏议，特书之。
　　辛亥，诏陕西经略安抚缘边招讨使、判永兴军夏竦候陈执中至，领兵出巡边。
　　乙卯，诏：「以铜钱出外界，一贯以上，为首者处死；其为从，若不及一贯，河东、河北、京西、陕西人决配广南远恶州军本城，广南、两浙、福建人配陕西。其居停资给者，与同罪，如捕到蕃人，亦决配荆湖、江南编管。仍许诸色人告捉，给以所告之物。其经地分不觉察，官吏减二等坐之。」初，权三司使公事叶清臣，言朝廷务怀来四夷，通缘边互市，而边吏习于久安，约束宽弛，致中国宝货钱币，日流于外界。比年县官用度既广，而民间货易不通，方羌戎为叛，指日待诛，奸人出入边关，荡然无禁，故于旧条第加其罪。
　　丁巳，御崇政殿，录系囚，杂犯死罪以下递降一等，杖以下释之。
　　戊午，以右班殿直、合门祗候赵珣为合门通事舍人、陕西经略安抚招讨都监。珣初随其父振在西边，访得五路徼外山川邑居道里，凡地之利害，究其实，作聚米图经五卷。韩琦言于帝，诏取其书，并召珣，至，又上五阵图、兵事十余篇。帝给步骑，使按阵，既成，临观之。于是陈执中荐珣为缘边巡检使。吕夷简、宋庠共奏曰：「用兵以来，策士之言以万数，无如珣者。」即擢任之。
　　珣自以年少新进，未有功，辞都监。授兵万人，赐御铠仗，令自择偏裨参佐，居泾原，兼治笼竿城。麻毡、党留百余帐处近塞为暴，珣白府，引兵二万，自静边历揆□抵木宁袭贼，俘获数千计【一】。静边【二】将刘沪殿后，为贼所掩。珣登阪望见，从骑数百复入，拔沪之觽以出，士皆叹服。瞎毡居龛谷无所属，珣与书招之，遗以绨锦，瞎毡听命。数事附见，恐别有日月，则当追改。本传云珣辞都监。按此月丁卯即罢都监，不缘珣辞也，不知珣不为都监后，以何官治笼竿城。据仲淹奏议，庆历二年二月五日奏看详珣所上札子，犹带都监，且云去年十一月赴笼竿城驻札，则是珣未尝辞都监，都监亦未尝罢也。当考。
　　己未，代州言：「阳武寨有北界人侵耕禁地，盖由前寨主弥文宝等失巡防所致。请自今缘边诸寨有失巡防致北界侵耕者，准透漏贼盗条论罪。」从之。
　　壬戌，诏：「入内内侍省都都知【三】、内侍省左右班都知，比景福殿使。入内内侍省都知，内侍省左班都知、右班都知，比宣庆使。入内内侍省副都知、内侍省左右班副都知，比宣政使。入内内侍省押班，如本官诸司使以上者，比昭宣使；诸司副使以上，并班皇城使之上。」从合门所奏也。吕夷简初入相，即升都知、押班班次。天圣七年九月。于是三入，又降此诏，然未尝关报御史台，故当时任都知、押班者，每迁官则必奏免正衙，议者非之。
　　先是，左正言孙沔奏：「太宗初置京朝官考课院，即今审官院是也。凡中外官任【四】，咸给印纸历子，或功绩可纪，清白有守，过犯度数，举主姓名，尽得书之无所遗，俾至阙下赴院磨勘，第其等而升黜之，此朝家激励贤才、驱策驽蹇之至术也。自后因循，咸以磨勘为转官之阶梯，不复有尚功之志节，但居官三周，例迁一级，虽数有失，亦不退覆，故士大夫以无过犯为能。是使庸愚不肖之人，晏然自得，不十年间，坐致员外郎。是以居常则朱紫相随，应用则玉石难辨，苟不更张弊辙，必恐寖废政纲。臣欲乞今后应京官、升朝官并依旧许三周年一次磨勘，如明有理迹廉名者即与转官，有公私罪者等第降黜，无功过者且守旧资。如此，足以旌别贤愚，永着甲令【五】，廉勤公干之士闻之，必激节顾行者觽矣。更乞差近上臣僚列定格式，亦一时之懿范也。」
