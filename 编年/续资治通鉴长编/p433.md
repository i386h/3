<!-- { "loadSidebar": true } -->
　　窃以两朝修睦，三纪于兹，边鄙用宁，干戈载偃，追怀先约，炳若日星。今挠哓已深【三四】，敦好如故，如关南县邑，本朝传守，惧难依从，别纳金帛之仪，用代赋税之物，每年增绢一十万匹，银一十万两。前来银绢，般至雄州白沟交割。两界溏淀已前开畎者并依旧外，自今已后不得添展。其见堤堰水口，逐时决泄壅塞，量差兵夫取便修垒疏导，非时霖潦别至，大段涨溢，并不在关报之限。南朝河北沿边州军，北朝自古北口以南沿边军民，除见管数目依常教阅，无故不得大段添屯兵马。如有事故添屯，即令逐州军移牒关报。两界所属之处，其自来乘例更替及本路移易，并不在关报之限【三五】。两界逃走作过诸色人并依先朝誓书外，更不得似日前停留容纵。恭惟二圣威灵在天，顾兹纂承，各当遵奉，共循大体，无介小嫌。且夫守约为信，善邻为义，二者缺一，罔以守国，皇天厚地，实闻此盟。文藏宗庙，副在有司。余并依景德、统和两朝盟书。顾惟不德，必敦大信，苟有食言，必如前誓。
　　时契丹实固惜盟好，特为虚声以动中国，中国方困西兵，宰相吕夷简等持之不坚，许与过厚，遂为无穷之害。敌既岁得金帛五十万，因勒碑纪功，擢刘六符极汉官之贵，子孙重于国中。
　　戊辰，以真定府定州路钤辖、洛苑使、普州刺史、入内押班杨怀敏为高阳关路钤辖，军沧州。
　　闰九月辛未朔，诏比建北京，以备巡幸，其供拟之物，宜令有司置办，毋或扰民。
　　壬申，诏河北路义勇乡兵死而其家有丁壮者，令逐处选补之。
　　赐延州通判、国子博士马端同进士出身，枢密直学士韩琦、范仲淹荐端材，免试命之。此据会要，当考。
　　癸酉，赠郇国公允成第三子为左卫率府率，赐名宗颉。初，左屯卫大将军、封州刺史宗颜言其弟伴叔，幼尝侍上东宫，未及赐名而卒，故特赐赠之。允成，元佐第三子；宗颜，允成长子也。
　　丙子，高阳关钤辖、兼知瀛州、西上合门使、果州团练使张亢权本路副都部署。
　　赐开封府太康县义居民周秘家米五十斛、绢五十匹，仍令岁时存抚之。秘年八十五，其家五世不异爨故也。
　　庚辰，复命右正言、知制诰、史馆修撰富弼为吏部郎中、枢密直学士，弼又固辞。先是，吕夷简当国，人莫敢抗，弼既数论事侵之，及堂吏以伪署度僧牒诛，夷简益恨，因荐弼使契丹，变易国书，欲因事罪之。馆阁校勘欧阳修上书，引颜真卿使李希烈事留之，不报。而弼受命不少辞，自初奉使，闻一女卒，再奉使，闻一男生，皆不顾而行，得家书，不发而焚之，曰：「徒乱人意尔。」
　　壬午，太子中允、集贤校理、通判秦州尹洙直集贤院。洙上奏曰：
　　孝文帝盛德之主，贾谊论当时事势，犹云可为痛哭。孝武帝外制远国，以强主威，徐乐、严安尚以陈胜亡秦、六卿篡晋为戒。二帝不以危乱灭亡为讳，故子孙保天下者十余世。秦二世时【三六】，关东盗起，或以反者闻。二世怒，下吏或曰逐捕今尽，不足忧，乃悦。隋炀帝时，四方兵兴，左右近臣皆隐贼数，不以实闻，或言贼多者，辄被诘。二帝以危乱灭亡为讳，故秦、隋宗社数年为邱墟。陛下视今日天下之治，孰与汉文？威制远国，孰与汉武？国家基本仁德，陛下慈孝爱民，诚万万于秦、隋矣。至于西有不臣之夏，北有强大之邻，非特闾巷盗贼之势也。
　　自西夏叛命四年，旁塞苦数扰，内地疲远输。兵久于外而休息无期，卒有乘弊而起，兵法所谓「虽有智者不能善其后」。当此之时，陛下宜夙夜忧惧，所以虑事变而塞乱源也。陛下延访边事，容纳直言，前世人主【三七】，勤劳宽大，未有能远过者。然未闻以宗庙为忧、危亡为惧，此贱臣所以感愤于邑而不已也。何者？今命令数更，恩宠过溢，赐予不节。此三者，戒之谨之，在陛下所行耳，非有难动之势也。而因循不革，敝坏日甚。臣是以谓陛下未以宗庙为忧、危亡为惧者，以此。
　　夫命令者，人主所以取信于下也。异时民间【三八】，朝廷降一命令，皆竦视之，今则不然，相与窃语，以为不久当更，既而信然，此命令日轻于下也。命令轻，则朝廷不尊矣。又闻髃臣有献忠谋者，陛下始甚听之，后复一人沮之，则意移矣【三九】。忠言者以信之不能终，颇自诎其谋【四○】，以为无益，此命令数更之弊也。
　　夫爵赏，陛下所持之柄也。近时贵戚、内臣以及士人，或因缘以求恩泽，从中而下，谓之「内降」。臣闻唐氏衰政，或母后专制，或妃主擅朝，结恩私党，名为「斜封」。今陛下威柄自出，外戚、内臣贤而才者，当与大臣公议而进之，何必袭「斜封」之弊哉。且使大臣从之，则坏陛下纲纪；不从，则沮陛下德音。坏纲纪则忠臣所不忍为，沮德音则威柄日轻。且尽公不阿，朝廷所以责大臣。今乃自以私昵挠之，而欲责大臣之不私，难矣。此恩宠过滥之弊也。
　　夫赐予者，国家所以劝功也【四一】。比年以来，嫔御及伶官、太医之属，赐予过厚。人间传言，内帑金帛，皆祖宗累朝积聚，陛下用之不甚爱惜，今之所存无几。疏远之人诚不能知内府丰匮之数，但见取于民者日烦，即知蓄于公帑者不厚。臣亦知国家自西方宿兵，用度寖广，帑藏之积，未必悉为赐予所费，然下民不可家至而户晓，独见陛下行事感动耳。往岁闻边将王珪以力战赐金，则无不悦服【四二】，或见优人所得过厚，则往往愤叹。人情不可不察，此赐予不节之弊也。
　　臣所论三事，皆人人所共知，近臣从谀而不言，以至今日。方今非独外藩之为患，朝政日敝而陛下不寤，人心日危而陛下不知。臣愿陛下先正于内，以正于外，然后忠谋渐进，纲纪渐举，国用渐足，士心渐奋，外藩之患庶乎息矣。惟深察秦、隋恶闻忠言所以亡，远法汉主不讳危乱所以存，日新盛德，与民更始，则天下幸甚。
　　诏寒食十月朔，宗室遥郡刺史以下，听更往朝陵。
　　知谏院张方平言：「臣伏见朝廷近以北敌有渝盟之渐，缘边急奏继来，车驾声言亲征，有司各为备拟，抽换陕西兵马待河北事宜。又闻诸路帅臣，或有不时发遣，至烦敕使从而告谕。若使敌人遂至冲突，銮舆果或顺动【四三】，仓卒之际，兵卫未集，而又召发莫赴，则大事去矣。历观古今之变，为国理乱之形，敌国交侵，无代不有，惟是人主威命不行，朝廷政令不举，乱危之兆，必从此始。揆今事势，夫何如哉！猛不济宽，威不克爱，朝廷命令，边臣易于违戾，边臣奏覆，朝廷难于执持。原此恣慢之端，悉由姑息之过。即如昨者除四帅观察【四四】，故事，尚书丞郎之带职者得换廉察，钱若水罢枢密副使，徐乃授之，马知节罢枢密副使，止除防御使，陛下优矜边寄【四五】，特示恩荣。今四人者，职皆直学士，官即员外郎，而乃正其名使之总戎，厚其禄使之抚下，本朝之意，夫岂为薄？诰命已颁，章奏沓至，妄生意见，过为猜嫌。就或强拜，乃怀大慊，甚焉者至欲系狱请罪，当之者犹以班□为辞。朝廷一切含容，君命益成轻削。臣诚愚褊，窃独愤然。倘陛下之威命行，朝廷之政令举，罚戮在后，爵赏在前，必信如春秋，不测如雷霆，使中外僚寀震慑奔走，则天下之智力不胜其用矣。何故屈大公之法，伸髃下之私，如是之惴惴为哉？昔有志于尊主庇民者，遭世多难，感慨投袂，徒激大义，外平远国，内宁社稷。若据土宇，握士觽，闻国有急，观望晏然，乃心王家，夫岂如此？儒臣犹尔，使武人暴夫顾望仿效，则履霜坚冰，渐不可长也。此臣所以窃怀愤惋，实为宗庙深虑。若中使回奏，其诸路有不奉诏，伏望圣断，特遣朝臣之通识理体者按问其状，严行责削，以谨下之衔勒，以正国之纲纪。思患豫防，古之善戒，惟陛下亮察。方平所言抽换陕西兵马待河北事宜，不见于实录，要不可不书。但不知何时，今附闰九月癸未罢北京供顿前，更竣考详。其劾四帅恣慢，疑方平实吕夷简党人私作好恶，赖仁宗弗听也。不然，岂不坏国事乎！故具载之。
　　癸未，诏自陈桥至北京，凡有司供顿调度悉罢。朔历。
　　先是，营建北京内侍皇甫继明主营宫室，欲侈大其制以要赏。知大名府程琳以为方事边，又欲事土木以困民，不可。既而继明数有论奏。上遣侍御史鱼周询按视，罢继明归阙，命琳独主其事。
　　赠修媛张氏曾祖东头供奉官文渐为宁州刺史，祖试校书郎隶为光禄少卿，外祖应天府助教曹简为秘书省著作佐郎。修媛追赠三世，前此未有也。
　　除诸州军天庆观所赐田税。
　　辛卯，罢澶州等处浮梁算缗。
　　癸巳，泾原副都部署葛怀敏与元昊战没于定川寨。
　　先是，元昊声言入寇，是月辛未朔，王沿命怀敏将兵御之。己卯，至瓦亭寨，遣本寨都监许思纯、新环庆都监刘贺以蕃兵五千余人为左翼、天圣寨主张贵为殿后。戊子，进屯五谷口。知镇戎军曹英、泾原路都监赵珣、西路都巡检李良臣、孟渊，皆自山外来会，沿边都巡检使向进、刘湛为先锋，赵瑜总奇兵为援。
　　及大军次安边寨，给刍秣未绝，怀敏即离军，夜至安远堡北一里而舍。庚寅，领大军自镇戎军西南，又先引从骑百余以前。走马承受赵政以为距贼近，不可轻进，怀敏乃少止。晚，趋养马城。曹英及泾原都监李知和王保王文、镇戎都监李岳、西路都巡检赵麟等分兵屯镇戎城西六里，夜则入城自守，凡三日，至是亦趋养马城，见怀敏，闻元昊徙军新壕外，乃议质明掩袭。赵珣谓怀敏曰：「贼远来，利速战，其觽数倍，锐甚。为今之计，且以奇制之，宜依马栏城布栅，扼贼归路，固守镇戎以便饷道，竣其衰击之，可必胜。不然，必为贼所屠【四六】。」怀敏不听，命诸将分四路趣定川寨，刘湛、向进出西水口，赵珣出莲华堡，曹英、李知和出刘璠堡，怀敏出定西堡。
　　既而知和与英督军夜发。辛卯，刘湛、向进行次赵福新堡，遇贼，战不胜，保向家峡，而赵珣、曹英、李良臣、孟渊等将趋定川，怀敏且令援赵福堡。未行，谍言贼已屯边壕上，复召珣等入定川。会李知和麾下蕃落将报贼五千人列定川寨北，顷之，王文、李知和、定川寨主郭纶又报已拔栅踰壕【四七】。怀敏命赵珣与其子宗晟先行，日几午，怀敏入保定川寨。贼毁版桥，断其归路，别为二十四道以过军【四八】环围之。又绝定川水泉上流，以饥渴其觽。刘贺帅蕃兵斗于河西，不胜，余觽溃去。
