<!-- { "loadSidebar": true } -->
　　臣闻太祖训齐诸军，法制甚严。军人不得衣皁，但许衣褐，其制不得过膝，岂有红紫之服，鳂蠄不得入营门，岂知鱼肉之味。每请月粮时，营在城西者，即于城东支，营在城东者，即于城西给，不许雇车乘，须令自负以劳役之。令行禁止，军士亦以足用。今则异矣。臣尝入朝，见诸军帅从卒，一例新紫罗衫、红罗抱肚【二三】、白绫囐、丝鞋，戴青纱帽，拖长绅带，鲜华烂然，其服装少敝，固已耻于觽也。一青纱帽，市估千钱，至于衫囐，盖一身之服，不啻万钱。今之上四军请给，比诸军为至厚，然月受千钱，正可买得一帽尔。度所戴帽，岁须二枚，补染服装，须要鲜洁，则于诸事略称此也。计其所受廪给，不足一身之费，若有妻子，安得不饥冻，妻子既不免饥冻，小人之情，岂能不归怨于上。此军情所以易动也。至于常程特支，例只对料钱勘请，朝廷一次特支，在京约用钱三十万贯，及入军人之手，何足为用，是朝廷不胜其困，军中殊未有济。所以致此者何，由乎习为侈汰之弊也。愿陛下清闲之余，试召军帅如此问之，便可密令条陈以何术可以革今日之奢靡，以何道可以复昔时之朴素。如帅臣能自节约，以身率之，则军人庶乎可以存济矣。
　　臣窃惟陛下御极，于今且三十年，甚盛之事，所以感格天地、结洽人心之深者，以其至仁慈厚、好生恶杀，急深故之罪【二四】，□纵出之罚，哀矜庶狱，惟刑之恤也。近因贝贼挟妖为乱，朝廷又追劾李昙之狱，张存等例蒙重罚。州郡承风，觉发妖事，至于诵经供佛，符咒禁术，尽遭捕系，蔓延平民，岂无奸人乘便创造疑似，或挟雠怨更相攀引，榜掠之下，何求不获。臣见判审刑院奏案七十余道，内二十余道系是妖事。虽近降朝旨严加止绝，但恐官吏指李昙为鉴戒，无复更用平恕之心。臣闻赏罚犹风也，人情犹草也，草上之风必偃，人情随赏罚而迁矣。臣惜陛下三十年甚盛功德亏于一篑。宝元之后，国家多故，边陲绎骚，人事纷纭，灾异屡见，中外属任之官，鲜着事效，推诸人事，势可忧已。圣心焦劳，寅畏祗厉，日谨一日，迄此乂宁，独赖陛下至仁慈厚之德，所以感格天地、结洽人心之深者也。奈何轻用刑狱以危天下，招致沴气，以速民怨者乎【二五】！
　　凡臣所陈，实时要务，然皆事之一节尔。至于天下大势，臣请为陛下言之。臣观古今治乱之变，不在其它【二六】，只在上下之势离合而已。上下之势合，事无大不成；上下之势离，事无小不败。比年以来，朝廷颇引轻险之人，布之言路，违道干誉，利口为贤，天下承风，靡然一变。又外人议论，展转缘饰，沽激仿效，惟恐不及，败坏雅俗，遂成险薄。内则言事官，外则按察官，多发人闺门暧昧，年岁深远累经赦宥之事。而又诸色小人，下至吏胥僮仆【二七】，观时得逞，敢于犯上，创造词说，朝廷便行，济以爱憎，何所不至。故自将相而下，至于卿大夫士，惴惴危恐，莫有泰然而自安者。一动一为，辄曰恐致人言。更相姑息，专避嫌疑，苟且因循，求免谤咎，何暇展布心体，为国立事者哉。臣窃详圣意，岂欲人情风俗之如此欤，但以其所由来者渐矣。自上及下，无不知此者，但莫肯为陛下深切开陈之也。理道之壅，无大于此，上下之势，离阻若是，则谁与陛下同心一德，而深谋远虑者哉。既无同心一德之人，深谋远虑之士【二八】，则天下之务，何以致治？愿陛下深为留神，务在通上下之情，欲上下之情合，在审于听受而已。
　　上览奏，益异之，书「文儒」二字以赐方平。国史载甲寅诏问近臣，对者独称鱼周询详敏，盖未及知方平所对尤敏且详也。方平本传因神道碑，但举大略。今从方平集掇取附见。仍列周询所对于后。方平神道碑又云：上御迎阳门，召两制近侍复赐问目【二九】，独引方平近御榻密访之。方平曰：「暴人之私，迫人于险而攘之，我不为也。」终无所言。按正史，方平与李淑【三○】、梁适、苏绅同时好倾陷人者，神道碑恐饰说，今不取。
　　御史中丞鱼周询答手诏所问曰：
　　陛下患西陲御备，天下驿骚，趣募兵士，急调军食，虽常赋有增，而经用不给。臣以谓唐季及五代，强臣专地，中国所制，疆域非广。及祖宗有天下，俘□、楚、蜀、晋，北捍獯鬻，西服羌戎，所用甲兵，所入租赋，比之于今，其数尚寡。然而摧坚震敌，府库无空虚之弊，县官无烦费之劳，盖赏信罚必，将选兵精之效也。
　　近元昊背惠，西边宿师，朝廷用空疏阘茸者为偏裨，募游惰怯懦者备行伍，故大举即大败，小战辄小奔。徒日费千金，度支不给，卖官鬻爵，淆杂仕流，以铁为钱，隳坏圜法【三一】。而又官立盐禁，驱民赍辇，荡析常产，怨咨盈路。去秋水旱继作，今春饥馑相属，生灵重困，于兹为剧。今元昊幼子新立，乃朝廷□财用、惜民力之时也。速宜经制，以纾匮乏。愿委安抚使与本路守边掌计臣寮同议，裁减□兵，节抑浮费，禁止横敛，廪假贫民，去武臣之庸懦，出守宰之贪残。仍冀特发宸断，出内帑钱助关陕经费，使通盐商之利，改钱币之法，宣布德泽，与民休息。然后劝勉农桑，隐括税籍，笼遗利，抑兼并，则公有羡财，私有余力矣。
　　陛下患承平寖久，仕进多门，人浮政滥，员多阙少，滋长奔竞，麋费廪禄。臣以谓国家于制举、进士、明经之外，岁有任子、流外之补，负瑕衅、服舆台者，又置于班列。历年既久，纷猥塞路，周行之内，大半非才，求人之际，鲜堪适用。而又亟更数易，交错道涂，员数有定，诏除无限，凡守一阙，动踰再岁。其预阃籍、服武弁者，按薛应旗续通鉴作「预阃籍服武弁者」此云「闺籍」，误，今改正。坐费水衡之给，虚计岁考之期；赴铨调、守选格者，居有困穷之叹，多隳廉耻之行。官□之弊，一至于此。愿陛下特诏进士先取策论，诸科兼通经义，中第释褐，无令过多。其文武班奏荐，并流外出官者，权停五七年。自然名器无滥，奔竞衰息矣。
　　陛下患牧守之职，罕闻奏最。臣闻汉宣帝勉励二千石，有治效者增秩赐金，或爵至关内侯，公卿阙，则以次用之，故良吏为盛。国家鉴诸侯专地之患，一切用郡守治之。而朝班寖□，序迁者觽。乃有地处蕃宣，秩为卿监，而未历省府提转，则为沈抑。内重外轻，何以求治？改弦易辙，正在此时。愿诏两府大臣，选委两制、台谏官参举，如两任通判可充知州军京朝官【三二】，依次除补。若治状尤异，即升省府提转。其常例入知州及大敕举提刑，并一切停罢，则进擢得人，牧守重矣。
　　陛下患将帅之任，艰于称职。臣闻晏子荐司马穰苴曰：「文能附觽，武能威敌。」是知将帅之才，非备文武，则不可为也。我朝自二边款附，久不用兵。近岁有西北之警，补授帅臣，出于遽猝，非自卒伍，即恩泽侯。无信义以结士心，无庄严以正师律。退则奔北，进则被擒，亏损威灵，取侮外域。命将之失，未有若今之甚也。谓宜择名臣，选举深博有谋、知兵练武之士，不限资级，试以边任，临轩敦遣，假以威权，如祖宗朝任郭进、李汉超辈，阃外之事，俾得专之无以谤谗轻有迁徙，使其足以取重，则安有不称职之忧乎？
　　陛下患西北多故，敌态难常，献奇谲空言者多，陈悠久实效者少，备豫不虞，理当先物。臣闻国家和约北辽，爵命西夏，偃革止戈，踰四十载。而守边多任庸人，不讲武备，因循姑息，惟冀升迁。羌人野心，窥见表里，故景佑之末，元昊猖狂，庆历之初，耶律悖慢。覆军杀将，以疲关陕之民；厚币卑辞，而解幽燕之敌。皆用苟安之谋，无经远之策。此班固所谓「不选武略之臣，恃吾所以待寇而行货赂，割剥百姓以奉寇雠」者也。愿陛下特议于三路减兵马之驽□者，以纾经费，以息科敛。然后选将帅，择偏裨，使戢肃骄兵，饬利戎器，识山川形胜，用兵奇正。河朔旷平，可施车阵，亦宜讲求其法。虽二敌变生，异时侵轶，恃有所待，庶几无患矣。
　　居数日，复上对曰：
　　臣已奉诏条画时务，而陛下复躬亲访逮。盖以诸臣所对，未究根本，故求可行之策，臣不敢为文辞，辄布愚直，窃冀有所补焉。所谓今之阙失者，陛下聪睿高出前古，然圣虑所未至，臣下所难言者，惟责任不专、用人猜疑为大也。自昔年二府大臣及台谏官有互为表里者，圣聪觉悟，已行黜典，二府及台谏互为表里，已行黜典，周询盖指范仲淹、欧阳修等也。遂以谓人皆朋比，无复忠信。今中外之臣，每进对于前，但敢攻人过失，即为公论。若言及忠良材能，云可任用，则虑圣意疑为朋党。故使忠邪未尽分，善恶未尽闻也。所谓责任不专者，今执政大臣，心知某事可行，某法可罢，但拱默自安，不肯为朝廷当事，致文武大政，因循弛废，此又阙失之大者。臣愿陛下听政之外，选材识之臣，独对便殿，访诸臣能否，曰某人宜何用，某人不足用。然后广询博采，参验异同，俟其得实，则行进退。或上承圣问，而情有诈欺憎恶，则屏之远方，终身不齿。何人更敢朋党。又任用之际，责其成效【三三】。果敢当事者，则优与进擢，因循形迹者，则黜居散地。何人敢不尽其心乎。
　　诏又患文武奸回，中外险诈者。臣闻易曰：「拔茅茹，以其汇征，吉。」言君子小人，道同性合，相引翼而进也。今朝廷根本，陛下股肱者，二府大臣也。安危治乱，系此数人。在祖宗用吕端、李沆、王旦、马知节，及陛下即位之初，用张知白、王曾、鲁宗道辈，持重处正，深博有谋，当时引荐擢任，不闻有朋邪险诈者。今陛下知二府或非其人，不能奋然黜逐，使汇征之势来者未已。自古天子择宰相，宰相择百官，欲矫革此风，不先正大臣，则所谓形未端而求影之直，源未澄而欲流之清也。
　　诏患州县暴虐，法令更张者。祖宗积德，陛下好生，失出者不为深罪，失入者终身负责，宜长人之吏，上体□仁，爱育黎庶。而或有暴虐者，盖公家急于赋敛，以严集事，贪吏因缘生奸，以威动觽，使之然也。夫法令者，治世之衔勒，宜守而勿失。若祖宗法令可以经久者，不宜无名更易。近枢密院改内省条令，似与曩者负罪之人，预易复进之地。中外喧然，以为不可。况内省者，左右之近密；朝廷者，四方之根本。倘不能坚守法令，则天下何以取信乎？愿遴选刺史、县令，谕以爱民之意，则州县无暴虐之患矣。裁抑权贵，无使轻易条宪，则法令无更张之失矣。密院改内省条令，不见于实录，当考。
　　乙卯，镇安节度使、同平章事郇国公章得象守司空致仕，遇大朝会，许缀中书门下班，月给见俸，春冬衣，比太子太师。给衣俸在四月戊申，今并书。
