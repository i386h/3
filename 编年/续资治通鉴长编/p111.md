<!-- { "loadSidebar": true } -->
　　【二六】继恩既分兵四出「既」原作「即」，据宋本、宋撮要本及上引长编纪事本末改。
　　【二七】因令劝继恩分屯兵「劝」字原脱，据宋本、宋撮要本补。
　　【二八】继恩即自分兵屯羁州「自」原作「日」，据同上书改。
　　【二九】且见琦载咏在蜀事「且」原作「及」，据同上书改。
　　【三○】比于其中求一材中转运使三司判官者「比」字原脱，据同上书及治迹统类卷三太宗圣政补。
　　【三一】人心不同如其面宋本、宋撮要本、阁本均作：「人心不同，如其面焉，使（宋撮要本无此字）卿等何由尽知。朕常谓求贤之要，莫若责举主。」原刊当脱「焉」以下二十字。
　　【三二】至是阴雪蒙蔽「雪」原作「云」，据宋本、宋撮要本、阁本改。
　　【三三】贺日不食盖始此「贺」字原脱，据同上书补。
　　【三四】牧龙坊原作「牧马坊」，据宋本、宋撮要本及职官分纪卷一九诸州马监各条、宋会要兵二一之四改。
续资治通鉴长编
卷三十七
卷三十七
　　起讫时间 起太宗至道元年正月尽是年五月
　　卷　　名 续资治通鉴长编卷三十七
　　帝　　号 宋太宗
　　年　　号 至道元年（乙未，995）
　　全　　文
　　正月戊申朔，德音改元。
　　端拱初，诏于昭阳门内道北建上清宫，谓左右曰：「朕在藩时，太祖特锺友爱，赏赉不可胜纪，因悉贸易以作此宫，为百姓请福，不用库钱也。」时王沔参知机务，奏曰：「土木之工，必有劳费，不免取百姓脂膏尔。」上默然。数年功不就，言事者多指之，有诏中辍。后岁余，内设道场，与道士言及之。乃复出南宫旧金银器，用数万两鬻于市，以给工钱讫其役。丙辰，宫成，总千二百四十二区，上亲为书额，车驾即日往谒焉。
　　度支判官陈尧叟、梁鼎上言：「唐季以来，农政多废，民率弃本，不务力田，是以家鲜余粮，地有遗利。臣等每于农亩之业，精求利害之理，必在乎修垦田之制，建用水之法，讨论典籍，备穷本末。自汉、魏、晋、唐以来，于陈、许、邓、颍暨蔡、宿、亳至于寿春，用水利垦田，陈迹具在。望选稽古通方之士，分为诸州长吏，兼管农事，大开公田，以通水利，发江、淮下军散卒及募民以充役。每千人人给牛一头，治田五万亩，虽古制一夫百亩，今且垦其半，俟久而古制可复也。亩约收三斛，岁可得十五万斛，凡七州之间，置二十屯【一】，岁可得三百万斛，因而益之，不知其极矣，行之二三年，必可致仓廪充实，省江、淮漕运。其民田之未辟者，官为种植，公田之未垦者，募民垦之，岁登所取，其数如民间主客之例，此又敦本劝农之要道也。傅子曰『命县于天，人力虽修，苟水旱之不时，则一年之功弃矣。水田之制由人力，人力苟修，则地利可尽也。』且虫灾之害又少于陆，水田既修，其利兼倍，与陆田不侔矣。」上览奏嘉之，即遣大理寺丞皇甫选、光禄寺丞何亮驰传往诸州按视，经度其事。选，庐江人；亮，南充人也。
　　始命司门员外郎开封孙蠙为皇侄、皇孙教授。时中书言：「唐文宗朝，宰臣李石奏：『太子有侍读，诸王亦有侍读，无降杀之礼，请改为奉诸王讲读。』今皇侄、皇孙皆列职环卫，请以教授为名。」从之。故涪陵悼王廷美诸子之在京者，皆令肄业焉。
　　契丹大将韩德威，率数万骑诱党项勒浪嵬族十六府大首领马尾等自振武入寇，永安节度使折御卿率轻骑邀击之，大败其觽于子河窼。勒浪等族乘契丹之乱，诈为府州兵蹑其后，敌大惊扰，死者十六七，悉委其辎重涉河而遁。敌将号突厥太尉、司徒、舍利死者二十余人，生擒吐浑首领一人，德威仅以身免。甲子，御卿遣使奏捷，上召见便殿，问破敌之状。笑谓左右曰：「契丹小丑，轻进易退。朕常诫边将勿与争锋，待其深入，则分奇兵以断其归路，从而击之，必无遗类也，今果如吾言。」左右皆呼万岁。初，并代都部署张永德闻贼入寇，以太白万胜诀占之，语其僚佐曰：「贼虽以年月便利，乘金而来，反值岁星对逆，兵家大忌。彼当自败，不足虑也。」坐客皆怃然，及是，乃叹服。
　　端拱末，诏以兴道坊宣祖旧第建道宫，乙丑成，凡二百六十五区，赐名曰洞真。选京师诸州女冠，得胡又玄等三十一人使居焉。
　　初，赵赞自京兆罢归，纔数月，上复令赞专勾校三司簿领。会改创三司官属，以赞为西京作坊副使、度支都监。有郑昌嗣者，亦起三司走吏，与赞亲比，互相表里，累迁至西上合门副使、盐铁都监。二人既得联职，由是益横恣，所为皆不法。丁卯，诏削夺赞官爵，并一家配隶房州，昌嗣责授唐州团练副使。既行数日，并于所在赐死，中外莫不称快。上因谓近臣曰：「君子小人，如芝兰荆棘，不能绝其类，在人甄别尔。苟尽君子，则何用刑罚焉。」参知政事寇准对曰：「帝尧之时，四凶在廷，则三代以上，世质民淳，已有小人矣。今之衣儒服、居清列者，亦颇朋附小人，为自安之计，如昌嗣辈，奔走贱吏，不足言也。」
　　诸州奏案频有官典盗用库物者。上谓近臣曰：「夫人之善恶，在乎原情。假如官典私窃库物，虽至巨万，止一盗尔，亦何害于民政哉。若党庇憸人，稔成奸恶，以兹蠹政，其为盗大矣。」
　　诏诸处长吏无得擅断，徒、杖刑以下，听与通判官等量罪区分。
　　二月甲申，命宰相及髃臣分于京城寺观、祠庙祷雨。又命中使分祀五岳，故事，御署祝版以遣之。翰林学士王禹偁上言：「准礼，五岳视三公，今虽加王爵，犹人臣尔。天子称名，恐非古制。请自今更不御署，庶尊卑适序，典礼无差。」上亲批其纸尾曰：「昔唐德宗犹屈拜风雨，且国朝典礼素定，岂可废也。朕为万民祈福，桑林之祷，犹无所惮，至于亲署，又何损焉。」
　　初，将作少监索湘为河北转运使，有讼其擅用库缣者，坐责膳部员外郎、知相州。时有髃盗聚西山下，谋断澶州河桥入攻磁、相，白昼辄援旗伐鼓，钞劫闾里。邻郡发兵千人捕逐，无敢近。湘择州军之劲锐者得三百人，侦其入境，即掩击，尽擒而戮之。河北转运使王嗣宗以其状闻，诏复前官，为河东转运使。
　　丁酉，诏除□州岁课民输黄□□陪、荆子、茭芟十六万四千八百围。因令诸路转运使，检按部内无名配率如此类者以闻，当悉蠲之。
　　三月丁未朔，诏以官仓菽数十万石【二】贷京畿及内郡民为种。有司请量留以供国马，上曰：「时雨既降，土膏初起，民无种则不能尽地利，但竭廪以给之，至秋有百倍之获。国马食以刍矒，可矣。」
　　庚申，诏诸路转运司告谕部下幕职、州县官等，应公私利害并许上言，附传置以闻，送中书舍人阅视可否。
　　己巳，上令卫士数百辈射于崇政殿庭，召张浦观之。先是李延信还，上赐李继迁劲弓三，皆力及一石六斗，继迁意上欲威示戎狄，非有人能挽也。至是，士皆引满平射，有余力，浦大骇。上笑问浦：「戎人敢敌否？」浦曰：「蕃部弓弱矢短，但见此长大，人固已逃遁，况敢拒敌乎！」上因谓浦曰：「戎人皆贫窭，饮食被服粗恶，无可恋者。继迁何不束身自归，永保富贵？」
　　流内铨引见选人，内秦可观者，常负微谴，占对之际【三】，词气慷慨，帝目之数四；又陈廉者，自陈前任冀州属邑簿，防援城垒有劳：诏并补右班殿直，授监押差遣，各赐紫袍靴笏、银百两。帝谓之曰：「汝等苟能副吾任使，朕固不惜恩泽，他年勤干有劳，愿复文资者亦听。」（会要三月事，今附月末。）
　　诏权停贡举。
　　夏四月癸未，吏部尚书、平章事吕蒙正罢为右仆射，参知政事吕端为户部侍郎、平章事。上谓蒙正曰：「仆射，师长百僚，朕以中书多务，与卿均劳逸尔。」又谓端曰：「庙堂之上，固无虚授，但能进贤退不肖，便为称职矣，卿宜勉之。」先是，上作钓鱼诗，断章云：「欲饵金暴深未达，磻溪须问钓鱼人。」意以属端也。后数日，遂罢蒙正而相端。
　　端历官仅四十年，至是骤被銟遇，上常恨任用之晚。为相持重，识大体，以清静简易为务。奏事上前，同列多异议，端罕所建明。一日，内出手札戒谕：「自今中书事必经吕端详酌【四】，乃得闻奏。」端谦让不敢当。（吕诲补正惠公传，改本史语「罕所建明」作「端笏却立俟顾问」，盖饰辞。今但用本语。）
　　参知政事苏易简罢为礼部侍郎。翰林学士张洎为给事中、参知政事。洎与易简尝同在翰林，尤不协。及易简迁中书，洎多攻其失，易简去位，洎因代之。
　　初，寇准知吏部选事，洎掌考功，考功为吏部官属。准年少，新进气锐，思欲老儒附己。洎夙夜坐曹视事，每冠带候准出入于省门，揖而退，不交一谈。准益重焉，因延与语。洎捷给，善持论，多为准心伏，乃兄事之，极口荐洎于上。上亦欲用洎，又知其在江表日多谗毁良善，李煜杀潘佑，洎尝预谋，心疑焉。翰林待诏尹熙古等皆江表人，洎尝善待之。上一夕召熙古等侍书禁中，（记闻作琴棋待诏，今从国史。）因从容问以佑得罪之故。熙古言：「李煜忿佑谏说太直尔，非洎谋也。」自是遂洗然，而准又数荐洎不已。既同执政，洎奉准愈谨，事一决于准，无所预，专修时政记，甘言善柔而已。
　　戊子，诏自今参知政事宜与宰相分日知印、押正衙班，其位盨先异位，宜合而为一，遇宰相、使相视事及议军国大政，并得升都堂。先是赵普独相，太祖特置参知政事以佐之，其后普恩替，始均其任，既而复有厘革。吕端初与寇准同列，及先任宰相，虑准不平，乃上言：「臣兄余庆任参知政事日，悉与宰相同，愿复故事。」上特从其请，亦以慰准意云。（实录云：初，宰相赵普初议置参知政事，与宰相异等。按太祖置参知政事，实用陶谷议，非普所建白也，今不取。）
　　庚寅，诏御史台告谕内外文武髃官，应父母在川峡、漳泉、福建、岭南等处，并令迎侍就养。
　　专纠察违诏者，重寘其罪。
　　丙申，赐布衣潘阆进士及第。未几，追还诏书，以阆所为狂妄故也。
　　辛丑，上谓宰相曰：「自春不雨至今，并走髃望而未获嘉应，岂狱犴之中颇有噃系乎？」即日命侍御史元□等十四人，乘传分往诸道案察刑狱。除十恶、劫杀、故杀、汩沙、官典犯赃及损败官物外，其劫杀止除为首者，余悉减死配本城，流以下递减一等。翌日御崇政殿【五】，亲决京城诸司系囚，获宥原者数百人，因谓宰相曰：「刑罚者，不得已而用之，能不失有罪而得中道者，斯为难矣。东汉刘□止用蒲鞭，人知耻格，所谓威而不猛，足以辅成德化也。」后三日，大雷雨，街中水深数尺。
