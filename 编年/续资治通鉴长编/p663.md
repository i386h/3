<!-- { "loadSidebar": true } -->
　　戊申，都官员外郎、权发遣三司开拆司【四三】孙永为诸王府侍读，案永由太常博士贾黯荐为御史，不就。韩琦读其诗，叹异之，引为诸王府侍读，未尝为都官员外郎也。此所载与宋史异。屯田员外郎、编排中书文字孙固为诸王府侍讲。案宋史，固由审刑详议官韩琦引为编修中书诸房文字，至神宗即位，擢工部郎中。与此亦异。永，冲孙；固，管城人也。御史吕诲，范纯仁等言固非其任，上谓辅臣曰：「固文辞亦有可取，若必求卓绝之才，恐未易得。」赵燍曰：「孔子称『才难不其然乎』？」韩琦曰：「孔子称『唐、虞之际，于斯为盛』。又称『舜有臣五人而天下治』。则虽治世未尝不以贤者为难得，陛下既用固矣，望徐察其人，果不称职，罢之可也。」他日又谓辅臣曰：「固颇长于讲说。」固由是得不罢。此据宝训。有颍昌史源者，记崔立与孙固善，立常为韩琦道固之贤，琦欲固来见，立初不敢与固言，第问固曾见执政否，固遽责立非所宜言，立媿谢。他日琦怪固不来，立具道所以【四四】，琦重之。及颍王出阁，琦遂进拟固为宫僚，同列以未识疑之，琦曰：「琦亦未识，但闻其贤，欲见之，讫不肯来，调护官宜用操守人也。」源所记甚详，然据固本传，固已先为琦荐编排中书文字矣，治平二年十月，乃自编排中书文字除王府侍讲，不如源所记也。固编排中书文字不知何时。嘉佑六年【四五】，八月，王广渊【四六】、李立之初编排中书文字，固当在广渊、立之之后。或琦缘固不肯求见，先奏令编排中书文字，后遂用为王府侍讲，其除王府侍讲，则固已识琦矣。源所记偶失先后次序，姑存之，待考。
　　颍王好学不倦，一日出新录韩非子属府僚绚校，永曰：「韩非险薄无足观。」王曰：「录此备藏书之数，非所好也。」
　　壬子，龙图阁直学士兼侍讲卢士宗知青州。士宗入辞，上谓曰：「朕素知卿忠纯之操，岂当久处于外？」因命再对。及复进见，论知人安民之要，愿守祖宗之法不数变也。士宗再对，墨史有之，朱史削去，今仍附见。
　　甲寅，吕公着编仁宗御集成一百卷以进，上御延和殿，服鹷袍观之，两府皆侍。
　　翰林学士冯京为南郊礼仪使，阙御史中丞故也。即日更命给事中、天章阁待制彭思永权御史中丞。司马光言：「臣以驽朽，得侍劝讲，窃见陛下天性好学，孜孜不倦，然于经席之中，未尝发言有所询问。臣愚意陛下欲护髃臣之短，恐于应对之际，仓卒失据，不能开陈，稠人之中受其媿耻，此诚圣心仁恕之极，髃臣捐躯无以报塞。然臣闻易曰：『君子学以聚之，问以辨之。』论语曰：『疑思问。』中庸曰：『有弗问，问之弗得弗措也；有弗辨，辨之弗明弗措也。』以此言之，学非问辨无由发明。今陛下若皆默而识之，不加询访，虽为臣等疏浅之幸，窃恐无以宣畅经旨，裨助圣明【四七】。伏望陛下自今讲筵或有臣等讲解未尽之处，乞赐诘问，或虑一时记忆不能备者，许令退归讨论，次日别具札子敷奏。庶几可以补稽古之志，成日新之益。」
　　十一月己未，吕诲言：「国朝故事【四八】，亲民官通判以上拟任，先引见，仍于中书呈身，替还知州许上殿陈利便三事。比来引见、呈身如故，但当宁未尝亲问，中书不复阅实，利便三事亦皆罢陈。天下郡守不得其人者十五六，岂圣朝求治之意哉？疏远之臣有终身不得近清光、伸一言以纾素蕴者，欲君臣之道相属，上下之诚相接，难矣。臣欲乞凡除拟知州人引见日，令上殿亲有所问，又使中书阅其可否，然后授之，替还依旧许陈利便三事。」诏自今郑、□【四九】、曹、蔡、相、邢、同、晋、寿、湖、明、宣、河中等知州府辞见，许上殿。
　　庚午，朝飨景灵宫。
　　辛未，飨太庙。
　　壬申，祀天地于圜丘，以太祖配，大赦。故事，亲祠，皇帝将就版位，祠官皆回班向上【五○】，须就位乃复，侍臣跪读册至御名则兴。至是，始诏以专奉祠事，勿回班，读册至御名勿兴。先是，以久阴雨晦，及车驾赴青城，中道开霁，人心大悦。御文德殿，发宝册上皇太后，又册皇后。百官自文德殿移班合门，表贺皇太后于内东门。勿回班，勿兴，恐此非事始也，或郊祀始，此前未有，当考【五一】。
　　建齐州为兴德军。
　　龙图阁直学士吕公着摄太仆卿，参乘。故事，参乘皆以翰林学士，知杂学士参乘自公着始【五二】。帝问：「今之郊何如？」对曰：「古之郊也贵诚而尚质，今之郊也盛仪卫而已。」因言仁宗亲祠，撤黄道以登虚，小次不入。帝皆循用之。
　　先是，百官习仪尚书省，赐酒食，郎官王易知醉饱呕吐，御史前劾失仪，及是，宰相韩琦以闻。上曰：「已赦罪也。」琦言：「故事，失仪不以赦原。」上曰：「失仪，薄罚也，然使士大夫以酒食得过，难施面目矣。」卒赦之。
　　十二月壬寅，礼院奏：「准画旨，来年正月上辛祈谷，祀昊天上帝，同日祀感生帝。准合门仪制，祀天地致斋，则皇帝不游幸作乐，缘正月三日寿圣节在致斋之中，若用庆历元年、嘉佑七年正月受贺例，改用中辛，即当在十六日，又缘十四日，其日例当诣慈孝寺、集禧观行礼，作乐观灯。按祭统，君子将祭乃斋。斋者不敢散其志也。然则君子所以斋者，为将接神，故不以声音荡其志意。若遣官摄事，则于礼无不听乐之文。元日朝会及寿圣节，多上辛日辰相近，若常改用中辛，即非事天神之意，嘉会合礼，又不宜彻乐。今请每遇元正御殿，圣节上寿，虽在上辛祠官致斋日，亦用乐，其大宴即移日或就赐。」从之。
　　御史范纯仁言：「祀天致斋，行自古昔，诞辰上寿，起于近朝，以礼较之，祀天为重。昨者郊祀，小次黄褥，皆是有司于礼合陈，而陛下虚次撤褥，以示至恭，臣民欢然，歌颂圣德。今若于致斋之内，却许用乐，则恐前后之礼不侔。伏望指挥将来上寿以致斋之日【五三】权不用乐，则不惟合于典礼，亦使中国四夷知陛下克己奉天，尊礼化民之意。」不报。
　　甲辰，夏国主谅祚使人来贺正旦，丁未，使人来贺寿圣节。司马光言：窃见近年以来，赵谅祚虽外遣使人，称臣入贡【五四】，而内蓄奸谋，窥伺边境。阴以官爵金帛，招诱中国不逞之人及熟户蕃部，闻其亡命叛去及潜与交通者，已为不少，而朝廷不能一一尽知也。其熟户蕃部有违拒不从者，谅祚辄发兵马公行杀掠。弓箭手有住在沿边者【五五】，谅祚皆迫逐使入内地。将帅之臣但坐而视，不能救援，遂使其余熟户皆畏惮凶威，怨愤中国，人人各有离叛之心。及朝廷遣使赍诏责问，则谅祚拒而不纳，纵有所答，皆侮慢欺冒之辞，朝廷亦隐忍含容，不复致诘。谅祚又数扬虚声，以惊动边鄙，而将帅之臣率多懦怯，别无才谋以折冲御侮，只知多聚兵马以自卫其身。一路有警则三路皆耸【五六】，尽抽腹内州军下番兵士，署在麾下，使之虚食粮草。数月之后，寂无影响，然后遣来【五七】，未及休息，忽闻有警，又复回去【五八】。如此往还，疲于道路，讫无是事，曾何施为？
　　臣虽愚驽，不习边事，窃私意料之，谅祚所以依旧遣使称臣奉贡者【五九】，一则利于每岁所赐金帛二十余万，二则利于入京贩易，三则欲朝廷不为之备也。其所以招诱不逞之人者【六○】，欲以采访中国虚实之事【六一】，平居则用为谋主，入寇则用为乡导也。其所以诱黢熟户、迫逐弓箭手者，其意以为东方客军皆不足畏，唯熟户、弓箭手生长极边，勇悍善斗，若先事翦去，则边人失其所恃【六二】，入寇之时可以通行无碍也。所以数扬虚声、惊动边鄙者，欲使中国之兵疲于奔命，耗散诸蕃，公私贫困，既而边吏习以为常，不复设备，然后乘虚入寇也。凡此诸事，若不早为之虑，使奸谋得成，窃恐其为国家之患不可忽也【六三】。臣谓朝廷宜宵衣旰食，以为深忧，而但见其遣使奉贡，即以为臣节未亏，得其侮玩之语，以为恭顺，得其欺慢之语，以为诚实。盖朝廷非不知其本心，且欲其未发，止求目前之暂安，不顾异时之深患。臣日夜思之，不胜愤悒，何敌人为谋之深，而中国虑事之浅也。
　　臣愚伏望陛下于边鄙之事，常留圣心，特降诏书，明谕中外，一应文武臣僚【六四】，有久历边任，或曾经战阵知军中利害及敌人情伪者，并许上书自言【六五】。惟陛下勿以其人官职之疏贱及文辞之鄙恶【六六】，一一略加省览，择其理道稍长者，皆赐召对，从容访问以即日治兵御戎之策何得何失，如何处置即得其宜。若其言无可取者，则罢遣而已，有可取者即为施行，仍记录其姓名置于左右，然后选其中勇略殊觽者，擢为将帅。若能称职有功，则劝之以爵赏，□懦败事，则威之以刑诛。加以选练士卒，留精去冗，申明阶级之法，抑扬骄惰之气。诚能行之不懈，数年之后，俟将帅得人，士卒用命，然后惟陛下之所欲为，虽北取幽、蓟，西讨银、夏，恢复汉、唐之疆土，亦不足为难，况但守今日之封界，制戎狄之侵侮，岂不沛然有余裕哉！
　　郊祀既毕，侍御史知杂事吕诲复申前议，乞早正濮安懿王崇奉之礼，且言：「国家承五代余弊，文武之政，二府分领，然而军国大计，皆得合议。今议崇奉濮安懿王【六七】，此事体至大者，而终不谋于枢府，臣所未喻。两制及台谏论列者半年，外臣抗疏言者不一，而枢府大臣恬然自安，如不闻知，以道事君者固如是耶？今佞人进说，惑乱宸听，中书遂非，执政邪论，当有以发明经义，解释髃疑。臣欲乞中旨下枢密院及后来进任两制臣僚【六八】，同共详定典礼，以正是非。久而不决，非所以示至公于天下也。」
　　诲寻进对延和殿，开陈恳切，上谕诲曰：「髃臣虑本宫兄弟觽多，将过有封爵，故为此言。」诲即辨其不然。退又言：「臣窃思仁宗于堂兄弟辈尚隆封爵，况陛下濮宫之亲，其谁敢问？近日中宫与皇太后受策，内外欢庆。必若恩及天伦，乃为盛美【六九】，虽甚愚者不应献此言，如果有献此言者，乞宣示姓名，与觽共罚，不宜宽容，以启谗慝。」诲前后凡七奏，不从。因乞免台职补外，又四奏，亦不从。遂劾韩琦曰：
