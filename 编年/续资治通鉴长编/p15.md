<!-- { "loadSidebar": true } -->
　　庚子，有司上捕贼条，诏颁行之：「给以三限，限各二十日。第一限内获者，令尉各减一选，获踰半者，减两选。第二限内获者，各超一资，踰半，超两资。第三限内获者，令尉各加一阶，踰半，加两阶。过三限不获，尉罚一月俸，令半之。尉三罚，令四罚，皆殿一选；三殿，停官。令尉与贼斗而尽获者，并赐绯，尉除令，仍超两资，令别加升擢。」
　　甲辰，遣中使赵璲等赍诏宣谕潭、朗，听张文表归阙，且命荆南发兵助周保权。
　　上以西鄙羌戎屡为寇钞，选授虢州刺史姚内赟为庆州刺史。内赟，平州人也。（内赟，初见显德六年四月。）
　　上谓近臣曰：「安边御觽，须是得人。若分边寄者能禀朕意，则必优恤其家属，厚其爵禄，多与公钱及属州课利，使之回图，特免税算【一七】，听其召募骁勇，以为爪牙。苟财用丰盈，必能集事，朕虽减后宫之数，极于俭约，以备边费，亦无所惜也。」（据经武圣略，建隆三年，太祖有是言，因姚内赟捍西边，附见此。）
　　是岁，周郑王出居房州。（新、旧录并称郑王以建隆三年出居房州【一八】。王皞唐余录乃云郑王以开宝三年自西宫出。恐误也，今不取。）
　　河北、陕西、京东诸州旱、蝗，河北尤甚，悉蠲其租。
　　蜀主命官磨勘四镇、十六州逋税，自广政十五年至二十年，别行追督。龙游令成都田淳上疏谏，其略曰：「今甲子欲交，阴阳变动，天运人事，合有改更。如采厚敛之末议，必乱经国之大伦，此犯天意者一也。太一所行，将离分野，初来为福，末去为谴，转灾作福，是宜早图。若更倍赋加租，则将有不测之祸，此犯天意者二也。四海财货，尽属至尊，散在民间，积为赀产，或有科索，谁敢抵拒，陛下何不舍其小畜以成大有乎？此损君道者一也。夫百姓，六军之主也，百姓足则军莫不足，百姓不足，军孰与足？务夺百姓，专赡六军，此其损君道者二也。」蜀主不能用。淳每谓所亲曰：「吾观僭伪改厅堂为宫殿，改紫绶为黄服，改前驱为警跸，改僚佐为卿相，改妻妾为妃后，何如常称成都尹，乃无灭族之祸乎。」闻者皆为之恐，淳论议自若。或谓淳曰：「如君之才，固堪重寄，宜稍低抑，便至金銮玉堂。」淳曰：「吾安能附狗鼠哉。」盖指枢密使王昭远辈也。（王昭远，初见干佑元年。）
　　南汉许彦真既杀锺允章，益恣横，恶龚澄枢等居己上，颇侵其权，澄枢怒。会有告彦真与先主丽妃私通者，澄枢发其事。彦真惧，与其子谋杀澄枢。澄枢遣西班将军王仁遇告彦真父子谋反，下狱，族诛之。（锺允章，见干佑元年。许彦真，见显德六年。）
　　南汉主纳李托二女，长为贵妃，次为美人，皆有宠。拜托为内太师，政事必先禀托而后行。（李托，见显德六年。）
　　注　　释
　　【一】举主坐之「主」字原脱，据宋本、活字本补。
　　【二】仍须直书其事「仍」原作「乃」，据宋本、宋撮要本、阁本及治迹统类卷二九改。宋会要职官六○之一作「仍许直书其事」。
　　【三】诏自今宰相枢密使带平章事兼侍中中书令节度使者宋本、阁本同。按孙逢吉职官分纪卷三作「诏今后宰相，枢密使、节度使带平章事，兼侍中、中书令者」，疑「节度使」三字应在「枢密使」下。
　　【四】决大辟讫「大辟」原作「人辟」，据各本改。
　　【五】八品押南省五品各本同。按编年纲目卷一、宋朝事实卷一二，此句均作「六品押南省五品」。寻文义，疑「八品」应作「六品」。
　　【六】节度使在诸司三品下各本同。按编年纲目卷一、治迹统类卷二九，「三品」均作「二品」。
　　【七】甚愆典礼「甚」原作「其」，据阁本及东都事略卷一改。
　　【八】己为副使「己」原作「以」，据宋本、阁本及长编纪事本末卷一、十朝纲要卷一改。
　　【九】仍以内殿直都指挥使杨光美为军使「都」原作「督」，据宋本、阁本改。
　　【一○】检察差役「差役」原作「差使」，据宋本及编年纲目卷一、通考卷一二职役考改。
　　【一一】具所见民间利病以闻「具」原作「其」，据宋本、阁本及宋史全文卷一改。
　　【一二】诏开封府捕蔡河务纲官王训等四人「蔡河务」原作「察河务」，据宋本、阁本及宋史卷一太祖纪改。
　　【一三】武安节度使宋本、阁本及长编纪事本末卷一同。按旧五代史卷一一六周书世宗纪、卷一三三刘言传均载：显德三年七月，以周行逢为朗州大都督，充武平军节度使。路振九国志卷一一周行逢传、宋史卷四八三湖南周氏传俱作「武平军节度使」。武平军，周广顺三年以朗州升，在武安军之上。疑此处「武安」当作「武平」。
　　【一四】文表必叛「叛」原作「判」，据各本改。
　　【一五】且来乞师「且」原作「其」，据宋本、阁本及长编纪事本末卷一、宋史全文卷一改。
　　【一六】且谕密旨「且」原作「但」，据宋本、阁本改。宋史卷二七八马全义传作「仍谕密旨」。
　　【一七】使之回图特免税算「回图」原作「固圉」，据宋本、宋撮要本改。按编年纲目卷一载，姚内斌为庆州刺史，「郡中筦榷之利悉与之，恣其图回贸易，免所过征税。」通鉴卷二八三后晋纪：天福八年九月，契丹以乔荣为回图使，胡三省注云：「凡外国与中国贸易者，置回图务，犹今之回易场也。」本书卷一七开宝九年十一月庚午编载：太祖对控御西、北将帅，「所部州县筦榷之利悉与之，资其回图贸易，免所过征税。」卷六○景德二年六月甲午亦有听西夏「回图往来」之文。本编此处以作「回图」为是。
　　【一八】出居房州「出居」原作「北居」，据各本改。
续资治通鉴长编
卷四
卷四
　　起讫时间 起太祖干德元年正月尽是年闰十二月
　　卷　　名 续资治通鉴长编卷四
　　帝　　号 宋太祖
　　年　　号 干德元年（癸亥，963）
　　全　　文
　　春正月乙卯，遣使九人发关西道乡兵赴庆州。
　　丁巳，发近甸丁夫数万，修筑河堤，左神武统军陈承昭护其役。
　　戊午，遣酒坊副使河间卢怀忠、□毯使洛阳张勋、（实录称张继勋，国史无「继」字，今从国史。）染坊副使康延泽等率步骑数千人并赴襄州。延泽，福之子也。（福，初见天成四年。）
　　己未，赐江南及吴越战马、驼、羊有差。
　　庚申，以山南东道节度使、兼侍中慕容延钊为湖南道行营都部署，枢密副使李处耘为都监，遣使十一人，发安、复、郢、陈、澶、孟、宋、亳、颍、光等州兵会襄阳，以讨张文表。
　　先是卢怀忠使荆南，上谓曰：「江陵人情去就，山川向背，我尽欲知之。」怀忠使还，报曰：「高继冲甲兵虽整，而控弦不过三万，年谷虽登，而民困于暴敛。南通长沙，东距建康，西迫巴蜀，北奉朝廷，观其形势，盖日不暇给，取之易耳【一】。」于是上召宰相范质等谓曰：「江陵四分五裂之国，今假道出师，因而下之，蔑不济矣。」壬戌，李处耘辞，上遂以成算授之。
　　癸亥，命太常卿边光范权知襄州，户部判官滕白为南面军前水陆转运使。（滕白，未见。）
　　乙丑，幸造船务观造战船。
　　丙寅，以张勋为南面行营马军都监，卢怀忠为步军都监。
　　丙子，诏荆南发水兵三千人赴潭州。
　　己卯，女真国遣使来贡方物。
　　庚辰，以荆南节度副使、权知军府事高继冲为荆南节度使。
　　杨师璠之讨张文表也，兵稍失利。相持既久，文表出战，师璠大败之，遂取潭州，执文表。
　　初，文表闻王师来伐，潜送款于赵璲，具言奔丧朗州，为廖简所薄，因即私斗，实无反心。璲自以奉诏谕文表，得其归顺，甚喜，即遣使抚慰之。师璠兵既入城，纵火大掠，而璲亦继至。明日，飨将吏于延昭门，指挥使高超语其觽曰：「观中使之意，必活文表。若文表至阙，图害朗州，我辈无遗类矣。」乃斩文表于市，尽脔食其肉。及宴罢，璲召文表，超曰：「文表复谋为乱，已斩之矣。」璲太息久之。（杨师璠以三年十月出师，四年正月张文表乃成擒，其间必有相持守处，而史及杂记传皆不载。五代史称师璠至平津亭，文表出战，即败之。大定录亦称未逾月，师璠遂斩文表。而九国志则载师璠始为文表所败，王师将至，文表乃送款，朗兵因得入城，竟不载师璠胜负何如。并疑未得其实。五代史及大定录日月太迫，与事不合。而九国志所云朗兵因王师得入城，亦必差错。恐师璠初为文表所败，已而相持守，后乃得胜于平津亭，因破潭州。而文表盖尝遣使诣赵璲乞降，潭州既破，璲适至耳，非因璲至潭州始破也。）
　　是月，诏无得追县吏会州。五代以来，收税毕，州符追县吏，谓之「会州」。县吏厚敛于里胥，以赂州吏，里胥复率于民，民甚苦之也。（此据本志在此年此月。）
　　二月甲申朔，翰林学士、中书舍人王着，责授比部员外郎。着嗜酒，不拘细行。尝乘醉夜宿娼家，为巡吏所执，既知而释之，密以事闻，上置不问。于是，宿直禁中，夜叩滋德殿求见。上令中使引升殿，近烛视着，发倒垂被面，乃大醉矣。上怒，发前事黜之。御史中丞刘温叟等并坐失于弹劾，夺两月俸。
　　上闻高继冲托以供亿王师，贷民钱帛，下诏止之。
　　丙戌，天雄节度使符彦卿来朝，对于广政殿，赐袭衣、玉带。上欲使彦卿典兵，枢密使赵普以为彦卿名位已盛，不可复委以兵柄，屡谏，不听。宣已出，普复怀之请见，上迎谓曰：「岂非符彦卿事耶？」对曰：「非也。」因别以事奏，既罢，乃出彦卿宣进之。上曰：「果然，宣何得在卿所？」普曰：「臣托以处分之语有未备者，复留之，惟陛下深思利害，勿复悔。」上曰：「卿苦疑彦卿，何也？朕待彦卿至厚，彦卿岂能负朕耶？」普曰：「陛下何以能负周世宗？」上默然，事遂中止。
　　高继冲自以年幼，未知民事，刑政、赋役委节度判官孙光宪，军旅、调度委衙内指挥使梁延嗣，谓曰：「使事事得中，人无间言，吾何忧也。」
