<!-- { "loadSidebar": true } -->
　　己巳，策制举人曰：「朕享国日浅，永惟任大而守重，欲闻谠直之言，以鉴不逮，而未始云获。夫天人之际，灾祥各缘类而至也。朕即位以来，非有歌钟狗马之娱，与夫外家女宠、爵位赏罚之过，乃二月甲辰，大风昼冥；四月丁未，气起西方；七月丁丑，太白经天；八月庚辰，大雨注京师，半年之间，巨异四发。岂朕不共、不忱、不决、不达之致欤？是以顾省厥违，夙夜靡宁。矧今吏治未醇，民风未厚。官溢，而滥入之源未塞；兵觽，而选用之法未精；田野虽辟，而农不免饥寒；关市虽弛禁，而商不通有无；欲人蹈名节，而廉耻常不立；欲人远刑罚，而抵冒常不止。宋璟一言而胜妖眚，朕下罪己之诏，甚祗惧也，而未有转祸之感。汉宣终世以核名实，朕发责吏之书，甚丁宁也，而未有饬职之应。远监百王兴坏之所由，近慕四圣功业之所就，何行而适世变，何修而当天心，子大夫其悉心以陈。」又策武举人【三四】。
　　甲戌，以制科入等著作佐郎范百禄为秘书丞，升一任；前和川县令李清臣为著作佐郎。
　　百禄所对策言：五行传曰：「简宗庙，案宋史俱作简宗室，当以此为是，后皆放此。废祭祀，则水不润下。」鲁庄公丹桓宫楹，又刻其桷，以自夸大，天应时而水。夫傅饰非典，犹不卑其先君，其变且若是，况今朝廷陈奏，显言欲为两统、贰父之举，简宗庙者岂有愈于斯邪？昔汉孝哀尊共皇，而河南颍川大水；孝安尊德皇，而京师及郡国二十九大水；孝桓尊崇皇，而六郡地裂、水涌、井溢，又明年以平原王奉崇皇祀【三五】、尊马氏为崇园贵人【三六】，而京师雨水；孝灵尊仁皇而京师大水。历考数者之异，若有期会而至，异世同验，密如符节。彼衰世之主，岂足为昭代之所取而复道之哉！然足以明天心之不易也。今之为异，先事而发，有以见上天开佑有道之意，岂不昭昭欤？
　　陛下之于濮安懿王，情可以杀而礼不可加也，恩可以断而义不可以降也。礼，为人后者为之子。陛下父事先帝，而继体承祧。古者特重大宗，则降其私亲，大宗隆也，小宗杀也，天地、宗庙、社稷之祀重也，门内之儙轻也。宜杀而隆之，宜轻而重之，则不得于先王之礼矣。不得于先王之礼，则不得于人心，不得于人心，则不得于天意，此变异之所从来也。
　　陛下明诏罪己，以求直言，冀以答塞天变，今踰月矣，然未闻朝廷有所改修。将有司之未尝言耶？抑言之而朝廷弗之行耶？有司而不言，则是有司不良以负陛下，言之而朝廷弗行，则是朝廷之不畏天变也。有司负陛下则有责，朝廷不畏天变，则天之责将何以复之耶？臣窃以是为过矣，朝廷无艰乎改之而已。古之圣帝明王未尝无过，然而贵乎能改，是其所以为圣帝明王也。商汤之过以旱灾而改，中宗之过以拱木而改，高宗之过以雊雉而改，成王之过以雷风而改，宣王之过以云汉而改。此五帝王者皆不能无过，然而或致太平，或为中兴，荣华迄今，歌颂不已，惟其能改过也。
　　夫今之过特有司过言，而陛下未有过行也，是非世俗之所谓过也，盖仁者之情尔。孔子曰：「观过知仁。」今而改之，深诏有司勿复议追尊事，以礼言之，上不失尊天地、社稷、宗庙、一统之大义，以仁言之，则不失思慕闺门、顾复罔极之厚恩。臣愚请因濮安懿王建国，为之立长以为嗣王，世世奉祀安懿王，永为一国太祖，则神灵享于礼义，人心悦而天意解矣。大雨之眚，何用禳哉？
　　百禄，镇从子也。
　　清臣，安阳人，韩琦妻以其兄之子。欧阳修奇其文，以为似苏轼，及试秘阁，试文至中书，未发也，修迎语曰：「考官不置清臣第一，则缪矣」。发视，果第一。时同发策者四人，或谓清臣当以五行传对所问灾变，当复得第一。清臣曰：「此汉儒说，以某异应某事，清臣不能知，民间得无疾痛不乐可上者乎？」因言：「天地之大，譬之于人，腹心肺腑有所攻塞，则五官不宁。民人生聚，天地之腹心肺腑也，日月辰宿，天地之五官也。善止天地之异者，不止其异，止民之疾痛不乐者而已。」清臣竟在次等。
　　武举入等人右班殿直康修【三七】为左侍禁，余五人授官有差。
　　丙子，给事中、权御史中丞贾黯为翰林院侍读学士、知陈州，从所乞也。先是，黯与两制合议，请以濮王为皇伯，执政弗从，数诣中书争论。会大雨水，时黯已被疾，疏言：「简宗庙，逆天时，则水不润下。今二三执政，知陛下为先帝后，乃阿谀容说，违背经义，建两统、贰父之说，故七庙神灵震怒，天降雨水，流杀人民。」于是，引疾求出，而有是命。后十二日卒，口占遗奏数百言，犹以濮王议为请。故事，常侍经筵者乃赠官，黯未及谢，上特赠礼部侍郎。案宋史作赠尚书礼部侍郎。初，黯母陈归宗，继母史在堂，后迎陈归，二母不相善，黯能安以事之。黯修洁自喜，在朝数言事，或从或否，人称其介直。贾黯卒在十月戊子，赠官在丁酉，今并书。
　　龙图阁直学士、判都水监韩贽知河南府，坐都城内外沟洫久不治故也。
　　先是，吕诲言：「窃以天地灾变，古今时有，如一二日内，大雨毁坏公私庐舍万余间，未尝闻矣。今复逾月阴霪不解，诸军营垒类皆暴露，愁痛呻吟，夜以继晨，殆无生意。朝廷方置司局总领修造，西川召提举官，淮、浙抽丁匠，猝未有安处之望，诚可忧也。臣向来请朝廷修人事，责吏职；又请募兵愿自备工力修盖屋宇，瓦木外量支笆箔之费，及存抚出军营女口，俾戍兵闻之少安。数事得于公论，谓可稍慰人情。乃一切置而勿用，臣当言责，目睹无聊之状，耳闻愁怨之声，缄默自为，得以安乎？愿陛下少留听焉。今都城之内沟渠遏塞，郊封之外畎浍堙塞，水道决溢，蔡河断流，市无薪刍，人艰食用，此非水官之职耶？仓廪颓坏，粮储腐烂，东南诸郡头会箕敛，转漕数千里，人被刑者岁有百万，聚之艰辛，而弃之如泥土，非庾氏之职耶？宗庙八室，兴役方及二年，已各疏漏，神主不安，陛下得以安乎？条法有八年之限，二年者理当何如【三八】，此非匠氏之职耶？凡如此类，不可悉举，罪之诚无益于今日，犹足戒于将来。必曰天灾非人事，则舜不当殛鲧，汉不当免三公矣。臣所忧者灾沴非止于此。陛下以臣言是，在英断必行，以臣言非，当置之典刑。不宜优游阔略，以为无事。执政者终不归咎于有司，其必有以滋时政之深病，误天下之大者，不可不察也。」
　　辛巳，命主客郎中、权发遣开封府判官王靖复提举捉杀开封府界【三九】及曹、濮、澶、滑州未获盗贼。靖既受命，所捕获十八九，因言盗贼不戢，由大姓为囊橐，请以重法坐匿者。着为令。
　　同知礼院李育言：「南郊、太庙二舞郎总六十八，文舞罢，舍羽钥，执戈戚，就为武舞。臣谨案旧典，文武二舞各用八佾，凡祀圜丘，祭宗庙，太乐令率工人以入就位，文舞入陈于架北，武舞立于架南。又文舞出，武舞入，有送迎之曲，名曰舒和，亦曰同和，凡三十一章，止用一曲。是进退同时，行缀先定，步武容体，各应乐节。夫至德升闻之舞象揖让，天下大定之舞象征伐，柔毅舒急不侔，而所法所习亦异，不当中易也。窃惟天神皆降，地祇皆出，八音克谐，祖考来格，天子亲执珪币，相维辟公，严恭寅畏，可谓极矣。而舞者纷纷旁午纵横于下，进退取舍蹙迫如是，岂明有德、象有功之谊哉？国家三年而躬一郊，同殿而享八室，而舞者阙如，名曰二舞，实一舞也。且如大朝会所以燕臣下，而舞者备其数，郊庙所以事天地祖考，而舞者减其半，殊未为称。事有近而不可忽【四○】，礼有繁而不可省，所系者大，而有司之职不敢废也。伏请南郊、太庙，文武二舞各用六十四人，以备帝王之礼乐，以明祖宗之功德。」奏可。
　　先是，僧官有阙，多因权要请谒，内降补人。当时谏官御史累有论列，仁宗深悟其事，因着令僧官有阙，命两街各选一人，较艺而补。至是，鉴义有缺，中书已下两街选人，不上，而内臣陈承礼以宝相院僧庆辅为请，内降令与鉴义。中书执奏不可，韩琦、曾公亮极保其事。欧阳修奏曰：「补一僧官，当与不当，至为小事，何系利害？但中书事已施行，而用内降冲改先朝着令，则是内臣干挠朝政，此事何可启其渐？」又启曰：「宫女近习，自前世常患难于防制【四一】，今小事若蒙听许，后有大事，陛下必以害政不从，是初欲姑息而反成怨望，不若绝之于渐。此一小事，陛下不以为意而从之，彼必自张于外，以谓为上亲信【四二】，朝政可回。在陛下目前似一闲事，外边威势不小矣。」上遽可中书所奏，令只依条例选试。修又奏曰：「事既不行，彼必有言云，万事只由中书，官家岂得自由行一事？陛下试思，从私请与从公议，孰为得失。」而琦及公亮亦所陈甚多，上皆嘉纳。欧阳私记以为九月十九日事，今附月末。
　　冬十月庚寅，天章阁待制吕公着、司马光为龙图阁直学士兼侍读。光自言：「在谏职凡五年，前未有如此之久者。惟知竭忠报国，与人立敌甚觽，四海之内触处相逢，常恐异日身及子孙无容足之地。然不敢无故求出，不意朝廷更加奖擢，仍居旧任，既荷宠禄，则卒无得出之期，祸败罪诛，必不可免。愿赐哀矜，收还新命，许臣以待制知河中府，或襄、虢、晋、绛一州。」诏不许，但免光谏职而已。
　　甲午，复以王安石为工部郎中、知制诰，母丧除故也。
　　癸卯，宰臣曾公亮奏：「先朝枢密使兼侍中，在平章事、集贤殿大学士之上，今文彦博至，乞班序如故事。」合门奏：「天圣中，两府领宫观，枢密使兼侍中曹利用领景灵宫使，宰臣王曾领会灵宫使，改利用在曾上，其后枢密使兼侍中，不领宫观，则宰臣在其上。」从之。
　　吕诲言：「台谏者人主之耳目，中外事皆得风闻，盖补益聪明以防壅蔽。臣观天圣、景佑间，三院御史常有二十员，其后益衰减，盖执政者不欲主上闻中外之阙失，然犹不下十数员。今御史台阙中丞者累月，御史五员差出者三人，唯臣与范纯仁、吕大防供职。封章十上，报罢者八九。谏官二员，司马光迁领他职，傅尧俞出使敌廷。诤臣仅同废置，自古言路壅塞，未有如今日之甚也，臣窃为圣朝羞之。下情何以得上通？天听何因而远及？伏乞圣衷监斯流獘，特为振起，添置言事官员数，以广闻见，实求治道之大要也。」
　　乙巳，命知制诰邵必权知谏院。
