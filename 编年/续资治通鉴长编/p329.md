<!-- { "loadSidebar": true } -->
　　祠部员外郎、秘阁校理陈诂知祥符县，治严急，吏欲动朝廷使罪诂，乃空一县逃去，太后果怒。而诂妻，宰相吕夷简妹也，执政以嫌不敢辨。事下枢密院，副使陈尧佐独曰：「罪诂则奸吏得计，后谁敢复绳吏者。」诂由是获免，徙知开封县。诂辞，乃命权判吏部南曹。
　　庚辰，诏自今召试人，令学士、舍人院试诗赋如旧制。以近岁所试论策，其文汗漫难考也。天禧元年九月可考。
　　命西染院使卢鉴往陕西缘边计置粮草。
　　河北转运使言契丹岁大饥，民流过界河。上谓辅臣曰：「虽境外，皆吾赤子也，可不赈救之！」乃诏转运司分送唐、邓、襄、汝州，处以闲田，所过州县给食，人二升。
　　审官院请京官到院，各具所欲入路分状一本，愿入远及折资者听。凡经再问阙不就，即依名次硬差。丁忧服阕及自不般家处代还，许至三问。从之。
　　壬午，上谓监修国史王曾曰：「先朝美政甚多，可谕史官详载之。」因言两汉书文辞温雅，唐书殆不能及也。王曾退，相谓曰：「上日省四方封奏，间阅经史，见前代述作之体，且善评之，自昔好文之主，亦未尝留意及此。」
　　癸未，诏百官转对，极言时政阙失如旧仪，在外者实封以闻。既而上谓辅臣曰【二二】：「所下诏，宜增朋党之戒。」景德三年四月，诏髃臣转对，不知何时罢，今又复之。王称东都事略诏曰：「国家设制策之科，将慱询于鲠议，有能规朕躬之过失，陈宰相之阙遗，纠中外之奸回，斥左右之明比，述未明之机事，贡无隐之密谋，以至台省之官，阿私而罔上【二三】，郡国之吏，专恣以滥刑；或通受货财，潜行请托；或恃凭权势，敢事贪残；并许极言，朕当亲览。其令百官遇起居日转对，在外臣僚，亦许具实封以闻。」
　　髃牧判官庞籍因转对，言：「旧制，不以国马假臣下，重武备也。枢密院以带甲马二借内侍杨怀敏，髃牧覆奏，乃赐一马。三日而复借之，数日而复罢。枢密掌机命，反复如此！平时百官奏事上前，不自批章，止得送中书、枢密院，盖防偏请，以启幸门。近岁传宣内降，寖多于旧，臣恐法度自是隳也。往者王世融以公主子殴府吏，法当赎金，特停任。近作坊料物库主吏，宫掖之亲，盗三物，辄自逃，三司捕未获，遽罢追究。今日圣断乃异于昔，臣窃惑焉。又祥符令检吏稍严，胥吏相率空县而去，令坐罢免。若是则姑息者获安【二四】，而清强者沮矣。」籍，成武人也【二五】。初，髃牧判官阙，以内降求之者凡十数人，执政患之，相与谋曰：「得孤寒中有声望、才节可服人者与之，则中旨可塞矣。」乃以籍姓名进，诏遂用籍。
　　髃牧判官司马池因转对，言：「唐制，门下省，诏书出有不便者，得以封还。今门下虽有封驳之名，而诏书一切自中书下，非所以防过举也。」内侍皇甫继明等三人给事太后合，兼领估马，自言估马有羡利，乞迁官。事下髃牧司，阅实，无羡利。继明方用事，自制置使以下，皆欲附会为奏，池独不可，吏拜曰：「三中贵人不可忤也。」池不听。继明等怒甚。会除开封推官，敕至合门，为继明党所沮罢，乃以屯田员外郎出知耀州。池转对附此。出知耀州，当考其时。
　　甲申，上封者言天下茶盐课亏，请更议其法。帝以问三司使寇瑊，瑊曰：「议者未知其要尔。河北入中兵食，皆仰给于商旅，若官尽其利，则商旅不行，而边民困于馈运矣。法岂可数更？」帝然之，因谓辅臣曰：「茶盐民所食，而强设法以禁之，致犯法者觽。但缘经费尚广【二六】，未能弛之【二七】，又安可数更其法也。」
　　泰州盐课亏缗钱数十万，事连十一州，诏殿中丞张奎往按之。还，奏三司发钞稽缓，非诸州罪。因言：「盐法所以足军费，非仁政所宜行。若不得已，令商人转贸流通，独关市收其征，则上下皆利，孰与设重禁壅阏之为民病【二八】。」有诏悉除所负。奎，临濮人，全义七世孙也。奎事不得其时，附茶盐课亏后，当考。
　　增置潭州通判一员，从太常少卿李若谷请也。
　　诏广西转运司选曾亲民政、谙练边事、强干使臣知融州。
　　丙戌，遣官祈晴。上因谓辅臣曰【二九】：「昨令视四郊，而麦已损腐，民何望焉！此必政事未当天心也。古者大辟，外州三覆奏，京师五覆奏，盖重人命如此。其戒有司，审狱议罪，毋或枉滥。」又曰：「赦不欲数，然舍是无以召和气。」
　　夏四月庚寅，赦天下，免河北被水民赋租。京师自三月朔雨不止，前赦一夕而霁。
　　辛卯，遣官谢晴。殿中侍御史张逸言：「庚寅赦书，十恶与四杀连文，并为已杀人者不赦。然则十恶非杀人者，亦得赦矣，恐非诏意，请明示有司。」遂诏十恶罪，无轻重皆不赦。
　　壬辰，置石州定胡县兵马监押一员。
　　三司发运使言，黄河挽舟卒不习湍险，多溺死。诏中书召三司使议之，乃于河阴募置水军二千人。
　　乙未，置莱州莱阳县采金场。
　　己亥，契丹遣兴国节度使耶律笃、大理少卿张震来贺干元节。
　　庚子，诏天下税务，毋得渍坏商人物帛。初，内出蜀罗一疋，为印朱渍，坏者数重，故条约之。
　　己酉，贝州言：「民之析居者，例皆加税，谓之罚税，惟其家长得免。清河、清阳、历亭三县，户罚丝五分、盐五升、钱五十，武城县复增钱五十，漳南县又增蜀黍八升，而他州悉无此例，请除之。」诏可。
　　李公蕴之子德政自称权知安南静海军留后事，遣使来告哀。辛亥，赠公蕴侍中、南越王，命广南西路转运使王惟正为祭奠使，又为赐官告使。除德政检校太尉、静海军节度使、南安都护、交趾郡王。
　　乙卯，开封府推官、屯田员外郎李昭述知常州。昭述，宗谔子也，尝为曹利用所荐，故出之。
　　丙辰，诏邓州赐契丹归明人李美田十顷。美自言旧籍邢州之内邱，祖绍温陷契丹，距今八十年。比岁因饥，挈族来归，祖庄尚在，且有祖永安侍中告身四通。尝诉于县，而村保房从莫肯认者。乃诏赐田于邓州，仍令长吏善抚之。
　　诏进奏院，自今诸道州府更有附递到三班使臣、幕职州县官等实封奏章，并令收接进纳。
　　注　　释
　　【一】凡内降恩「内降」原作「中降」。按下文两出「内降」，宋本、宋撮要本及长编纪事本末卷三六曹利用罢枢密使、编年纲目卷九、宋史全文卷七上、宋史卷二九○曹利用传、续通鉴卷三七均作「内降」，为上下同文相应，今改。
　　【二】其必可得矣「矣」原作「使」，据宋本、宋撮要本、阁本及上引长编纪事本末、编年纲目、宋史全文、续通鉴改。
　　【三】室家不和「和」原作「知」，据宋本、宋撮要本、阁本及上引长编纪事本末改。
　　【四】宗道独曰不可「独」原作「乃」，据宋本、宋撮要本及上引宋史全文改。
　　【五】江宁府原作「江陵府」。按宋本、宋撮要本及编年纲目卷九、宋史全文卷七上、长编纪事本末卷三六曹利用罢枢密使、续通鉴卷三七、东都事略卷五二并宋史卷三一一张士逊传均作江宁府，本卷正月癸卯编注引王陶谈渊，今据改。
　　【六】士逊得宰相曹利用之荐也「荐」原作「力」，据宋本、宋撮要本及上引编年纲目、宋史全文、长编纪事本末并编年录卷四改。
　　【七】有老贾人识之「贾」原作「估」，据、宋本、宋撮要本及上引长编纪事本末改。
　　【八】侍中败官「败」原作「改」，据宋本、宋撮要本、阁本及上引长编纪事本末改。
　　【九】以户部副使度支员外郎王鬷为司封员外郎知湖州「王鬷」原作「王鬃」，「王鬃」未见。按隆平集卷七、东都事略卷五五、宋史卷二九一均着王鬷传，宋史本传并云鬷任三司户部副使，枢密使曹利用得罪，鬷以同里为利用所厚，出知湖州。「王鬃」显为「王鬷」之讹，今据上列各书及宋会要职官六四之三○改。「湖州」原作「潮州」，并据上引宋会要、宋史改。
　　【一○】韩琚原作「韩璩」，上引宋会要作「韩琚」。按宋史卷二七七韩国华传，琚、璩并国华子。据韩琦安阳集卷四六三兄司封行状及五兄著作墓志铭、尹洙河南先生文集卷一六故两浙转运使朝命郎尚书司封员外郎护军赐紫金鱼袋韩公墓志铭，坐为曹利用所举出通判濠州者，乃韩琚而非韩璩，今改。下同改。
　　【一一】曾被荐举及尝亲昵之人「及」字原脱，据僧文莹湘山野录卷上补。
　　【一二】毋得于京师广置物业「物业」，宋会要刑法二之一七作「屋」，疑是。
　　【一三】力靳其数「靳」原作「勒」，据宋本、宋撮要本及编年纲目卷四、长编纪事本末卷三六曹利用罢枢密使改。
　　【一四】其法原作「其注」，据宋本、宋撮要本、宋会要选举一○之一七、编年纲目卷九、治迹统类卷二七、通考卷三三选举考、宋史卷一五六选举志及续通鉴卷三七改。
　　【一五】有司较之「有司」二字原脱，据同上书补。
　　【一六】然后试秘阁「试」下原有「之于」二字，盖活字本所加，据同上书删。
　　【一七】建议复贤良方正科「复」字原脱，据宋本、宋撮要本及隆平集卷七、东都事略卷五五、宋史卷二九二盛度传补。
　　【一八】度又请建四科「四科」原作「六科」。按上引隆平集、东都事略及宋史盛度传均作「四科」，而本编正文亦作「四科」。「六科」盖涉下而误，今据改。
　　【一九】陈越原作「陈茂」。按宋本、宋撮要本及宋会要选举一○之七——八均作「陈越」，陈越宋史卷四四一有传，咸平中诏举贤良，刑部侍郎郭贽荐之，策入第四等，与上引宋会要及本注所载者合，今据改。
　　【二○】并许诣理检使审问以闻「诣」原作「指」，据宋会要职官三之六六、编年纲目卷九、宋史全文卷七上改。
　　【二一】其失官物三二分者「三二分」，宋会要食货四六之二作「三五分」，疑是。
　　【二二】既而上谓辅臣曰「上」字原脱，据宋本、宋撮要本及编年纲目卷九、宋史全文卷七上补。
　　【二三】阿私而罔上「阿」原作「陈」，据阁本及东都事略卷五仁宗纪改。
　　【二四】则姑息者获安「则」字原脱，据宋本、宋撮要本补。
　　【二五】籍成武人也「成武」原作「武城」，宋撮要本，阁本同；宋本则作「武成」。按隆平集卷五、东都事略卷六六及宋史卷三一一庞籍传均谓籍为单州人，单州有「成武」而无「武城」或「武成」，今据司马光温国文正司马公文集（以下简称司马光文集）卷七六太子太保庞公墓志铭、王珪华阳集卷三五庞庄敏公籍神道碑、寰宇记卷一四、欧阳忞舆地广记卷七及宋史卷八五单州条改。
