<!-- { "loadSidebar": true } -->
　　臣又以江南、两浙，自去年至今，民饿者十八九，未见国家精求救疗之术。初闻遣使煮粥俵给，后来更不闻别行轸□。今月十二日，有杭州差人赍牒泰州会问公事，臣问彼处米价，每升六十五文足，彼中难得钱。又问疾疫死者多少人，称饿死者不少，无人收拾，沟渠中皆是死人，却有一僧收拾埋葬，有一千人作一坑处，有五百人作一窖处。臣又问有无得雨，称春来亦少雨泽。臣问既少雨泽，麦苗应损，称彼处种麦稀少。又问饥馑疾疫去处，称越州最甚，萧山县三千余家逃亡，死损并尽，今并无人，其余明、杭、苏、秀等州积尸在外沙及运河两岸不少。虽未审虚实，然屡有听闻；兼闻常、润等州死损之人，村保各随地分埋瘗。况掩骼埋胔，是国家所行之事，文王葬枯骨而天下归心，今积尸暴骨如是，而使僧人收藏，村保埋瘗，甚无谓也。伏乞陛下命使吊奠，以慰幽魂，遣人掩藏，免伤和气。所贵王者，德泽及于存亡。然后访有兼并之家，能出财助国者优銟之；有储蓄之家，能发廪救民者旌酬之。又宜放一二年税赋，免三二年徭役，非富商大贾之税不用税，非摘山煮海之货不用征，用此以安民心【一四】，以防盗起也。
　　去年淮南地震，臣已画时奏讫，又闻江南地震尤甚，望陛下宣御札、降德音以禳灾异，访问枢相以放税赋、减课利。若不可减，臣请以近事比。臣读五代史，梁朝、后唐、晋、汉及周，封疆不及千里，江南、两川、两浙、荆湖、广南，各有主帅。当时中国多事，尚欲制御蕃戎。自太祖平吴、取蜀、下广南，太宗平河东，吴越王举国归朝廷，此国家封疆万里，税赋课利百倍于前。除边上所费外，但减省不急之用，则仓廪府库自然盈余，何必于江、浙饥馑疾疫之后，籍其所出税赋课利，以赡军国。今江南二十七州军，两浙一十六州军，宜知若干州是饥馑疾疫之处，若干不是饥馑疾疫之处。其地无灾沴、人无疾疫处，依每年上供钱帛粮草外，余系灾沴处，朝廷早行指挥，以有均无，以多济寡，以安民生，以防盗起也。
　　臣又访闻江、淮每年漕运五百六十万硕米。今年春运不如常年。其江、浙共四十四州军，上供钱帛之数，臣即不知，亦不知朝廷今春规画之计。臣但以四十四州军有饿死疾疫处，州军放税赋、减课利、免徭役，是国家安民生、防盗起也。易不云乎：「君子以思患而预防之。」又兵法曰：「攻其东南，备其西北。」谓敌若攻城之东南，当先防备其西北，虑敌人出其不意也。今若西北沿边未息侵扰，东南沿海复有骚动，则临时制御必费力，临时筹度难成功。今虽差杨允恭等江、淮、两浙巡检，屏除盗贼，朝廷已有此指挥，然于防盗起之萌，致民安之渐，未见朝廷经度也。
　　况所求武勇才器者，要沿边任使。又以所举三班使臣，如犯入己赃，即连坐举主。若三班中求廉谨、有行止者，岂得无人，其实亦难得人。若连坐举主，则举者必少。又所举员外郎见任京朝官，不如举状，责在举主。如此求人，虑难得人，如此求沿边任使，虑未副圣旨。夫事有本末，理有远近，今不急求谋臣而先求武勇，不思将来之患而务目前之事。易曰：「王公设险，以守其国。」汉书有盗卒起杀长吏、取库兵、放禁囚、驱人民作乱者。今诸处城池多不修筑，坏垣填堑，往来如平地，万一卒有盗起，逐处官吏何以固守？加以在营兵士多非精锐，在库甲仗少有坚完，道路出入之要冲，山川险阻之形胜，有不相统摄之处，有不相睰同之人。况太平既久，士卒不惯行阵，将帅不知战守，加以士卒骄而将帅鄙，致昨来傅潜辈临事而苟且，遇敌而进退。伏望陛下以选求将帅为急务，以博访谋猷为上策。若止三班中求任使，文班中求武勇，臣窃惧失朝廷大计，失国家大事也。
　　臣读汉书，见日蚀、地震，必降诏书，求直言极谏之士；必降德音，复赦宥复除之令。自去年九月八日淮南地震，九月十六日夜月食，未见降御札、下德音。夫至大者天地之变，知几者圣哲之心。乞陛下以圣哲知几之心，答天地示变之异，经心于远者大者，图事于未萌未兆，覃恩于饥馑疾疫之处，布德于月食、地震之后。况臣忧国之心非今日，言事之疏非一章，自前年将赴任泰州蒙宣召时，后殿面奉圣旨，令臣今后有事入递奏来。今具实封进呈，伏乞圣慈特赐留在禁中披览，可行可止，断在宸衷。（锡自注云咸平三年三月一日奏此。今附月末。）
　　注　　释
　　【一】盍自往招安「自」字原阙，据长编纪事本末卷二五王均之变，治迹统类卷五真宗平王均补。
　　【二】署置官称设贡举上引长编纪事本末作「署置官称，设乘舆」，上引治迹统类则作「置官称帝，设乘舆」，疑「设贡举」应作「设乘舆」。
　　【三】余三子及孙「三子」原作「五子」，据宋本、宋撮要本及宋史卷四四六康保裔传改。
　　【四】余觽遁逃出境「境」字原脱，据宋本、宋撮要本补。按治迹统类卷四真宗经制契丹「出境」作「出塞」。
　　【五】而怀忠再攻益州实在上旬「而怀忠再攻益州」七字原阙，句不可读，今据长编纪事本末卷二五王均之变补。
　　【六】始葬靖陵后附葬崇陵「靖陵，后附葬」五字原阙，据旧唐书卷五二、新唐书卷七七后妃下德宗昭德皇后王氏传补。
　　【七】汉吕后陵在长陵西百余步「西」下原衍「有」字，据宋本、宋撮要本、阁本及宋会要礼三七之五○删。
　　【八】举员外郎以下京朝官有武勇材器堪边任者「举」字原脱，据宋本、宋撮要本及本卷末编田锡疏及宋会要选举二七之八补。
　　【九】树机石设笓篱以拒之「机」原作「矶」，据宋本、宋撮要本、阁本及长编纪事本末卷二五王均之变改。
　　【一○】省其十之七「之」原作「六」，据宋本、宋撮要本及宋史全文卷五上改。
　　【一一】齐贤请令济署状保河不决「河」原作「结」，据宋本、宋撮要本、阁本及编年纲目卷六、宋史全文卷五上改。
　　【一二】著作佐郎梅询「梅询」原作「杨询」，据宋本、宋撮要本及宋会要选举七之六、治迹统类卷二八改。按梅询宋史卷三○一有传，曾为秘书省著作佐郎。
　　【一三】见太祖用郭进在西山「太祖」原作「太宗」，据隆平集卷一六郭进传、宋史卷二六六钱若水传及卷二七三郭进传改。「西山」原作「山西」，据宋本、宋撮要本及同上书乙正。
　　【一四】用此以安民心「心」原作「生」，据各本改。
续资治通鉴长编
卷四十七
卷四十七
　　起讫时间 起真宗咸平三年四月尽是年十二月
　　卷　　名 续资治通鉴长编卷四十七
　　帝　　号 宋真宗
　　年　　号 咸平三年（庚子，1000）
　　全　　文
　　夏四月庚戌，徙知镇州、客省使、蔚州刺史慕容德丰知沧州。先是，戎马南牧，德丰缮兵固守，饷道无阻，诏书嘉銟焉。德丰轻财好施，宴享将士，必极丰饫。母留京师，妻孥寓长安，甚匮乏，上闻而悯之，特诏给团练使俸。
　　太子太保、赠司空、谥正惠吕端疾甚，上再亲临问焉。是日，卒。中使护丧事，追封其亡妻李氏为泾国夫人，四子并迁官。
　　先是，诏知雄州何承矩入朝，州民百余诣阙贡马，求承矩再任。壬子，复遣承矩知雄州，还民所贡马。承矩上言曰：
　　臣闻兵家有三阵：日月风云，天阵也；山陵水泉，地阵也；兵车士卒，人阵也。今用地阵而设险，以水泉而作固，建为陂塘，亘连沧海，纵有敌骑，何惧奔冲。昨者，戎人犯边，高阳一路，东负海，西抵顺安，士庶安居，即屯田之利也。今顺安西至西山，地虽数军，路才百里，纵有邱陵冈阜，亦多川渎泉源，傥因而广之，制为塘埭，则可戢敌骑、息边患矣。
　　今缘边守将，多非其才，心不知书【一】，耳不闻善，不守疆界，动误国家，虽提貔虎之师，莫遏鲸鲵之觽。伏望遴择疆吏，出牧边民，厚之以俸禄，使充其心，借之以威权，使严其令。然后深沟高垒，秣马厉兵，为战守之备。修仁立德，布政行惠，广安辑之道。训士卒，开田畴，劝农耕，畜刍粟，以备凶年。完长戟，修劲弩，谨烽燧，缮堡戍，以防外患。来则御之，去则备之。如此，则边城安堵矣。
　　且边鄙之人，多负壮勇，识羌戎之情伪，知山川之形势【二】。望于边郡置营召募，不须等其人才，止求少壮武力，令及万人，俟契丹有警，任智勇将统而用之，乃中国之长算也。（承矩正传便于此下称又上疏论榷场，按事当在五年春后，今移见五年四月。）
　　癸丑，殿前都指挥使、河西节度使范廷召自定州来朝。
　　甲寅，河北守城举人康克勤等三十人对于便殿，上亲阅，试以强弓劲弩。克勤善左右射，击剑。擢中选者十八人，并补三班借职。
　　赠故西京左藏库使刘绍荣为左神武大将军、诚州团练使，故西京作坊副使李守伦为崇仪使、武州刺史，皆死于王均之乱者也。
　　乙卯，改葬元德皇太后于永熙陵侧，奉神主祔享别庙。有司言八庙卤簿当减陵之半，诏勿减。（勿减卤簿，实录在丁卯，今附见。）
　　丙辰，禁黄河私渡船，从转运使刘综之请也。
　　太子中书舍人王俨言：「前知赵州，契丹游骑至城下，有学究米着，勇而善射，命召募壮士百人守捉南门，讫敌退，无敢窥其门者。」上命召对，试以劲弓，补三班借职。（王白□嚱百一编云：虞曹外郎王俨，吴越故臣，时方入贡，至都下，具所闻以达钱氏，冀申儆戒。后归朝，任太子中允，知赵州，遇契丹入寇，河朔诸郡皆闭壁自守，俨独启城门以示之，敌骑往复不敢窥。讫事，朝廷嘉之，迁守济州，寿九十三岁。实录独不载俨事，当考。）
　　是日，王均自升仙桥分路来袭，官军聚兵于东偏，雷有终率觽逆击，大败之，杀千余人，夺其伞盖、金枪等物，均单骑还城。
　　丁巳，徙天雄军都部署、殿前副都指挥、保顺节度使葛霸为邠宁环庆都部署，徙镇州路副部署杨琼副之。
　　诏诸州行军司马、节度防御团练副使、上佐司士文学参军，非特许签署，不得掌事。
　　己未，下诏戒敕朝士，使各务进修，毋得自弃怠。
