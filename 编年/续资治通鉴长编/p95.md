<!-- { "loadSidebar": true } -->
　　先是，上遣使取杭州释迦佛舍利塔置阙下，度开宝寺西北隅地，造浮图十一级以藏之，上下三百六十尺，所费亿万计，前后踰八年。癸亥，工毕，巨丽精巧，近代所无。知制诰田锡尝上疏谏，其言有切直者，则曰「觽以为金碧荧煌，臣以为涂膏衅血」，上亦不怒。（锡此疏必可观，惜其不载于史，奏议亦无。）
　　丙子，上谓宰相曰：「为君为臣，作一恶事，简册所载，万祀不泯，可不戒耶。自古未尝不欲进君子，退小人。然君子常少，小人常多。」吕蒙正曰：「此系时运盛衰。国家兴隆，则君子道长，其晦堕邱园，盖畏小人用事尔【三二】。有国家者，尤宜早辨。」上深然之。
　　九月戊子，以驾部员外郎、知制诰王化基为右谏议大夫、权御史中丞。上尝召至便殿，侍坐甚久，属盛暑，令搢笏挥扇，问以边事，化基曰：「治天下犹植树焉，所患根本未固，根本固则枝干不足忧。今朝廷治，边鄙何患乎不安。」上然其言。
　　诏京朝官有明于律令格式者，许上书自陈，当加试问，以补刑部、大理寺官属，三岁迁其秩。
　　自河北用兵，切于馈饷，始令商人输刍粮塞下，酌地之远近而优为其直，执文券至京师，偿以缗钱，或移文江、淮给茶盐，谓之折中。有言商人所输多敝滥者，因罢之，岁损国用殆百万计。冬十月癸酉，复令折中如旧。又置折中仓，听商人输粟京师而请茶盐于江、淮，膳部员外郎范正辞、洛苑副使綦仁泽、作坊副使尹崇谔同掌其出纳。每一百万石为一界，禄仕之家及形势户不得辄入粟，御史台纠之。会岁旱，罢。（塞下纳刍粮，京师纳粟，皆谓之折中，其实两事。塞下折中自雍熙始，既罢复行。京师折中，今始行之，又以旱罢。实录与范正辞传并两事为一事，故载其行罢辄差谬，取本志删修，庶不失实云。淳化二年五月，复置折博仓，即此折中仓也【三三】。）
　　上以岁旱减膳，遍走髃望【三四】，皆弗应。是夕，手诏赐宰相赵普等曰：「万方有罪，罪在朕躬。自星文变见以来，久愆雨雪。朕为人父母，心不遑宁，直以身为牺牲，焚于烈火，亦足以答谢天谴。当与卿等审刑政之阙失，念稼穑之艰难，恤物安民，庶祈眷佑。」时普被疾请告，即以授吕蒙正等。壬申，蒙正等诣长春殿谢曰：「陛下临御以来，躬亲万机，勤恤民隐，未尝有纤微之失。盖臣等调燮无状，致此愆尤。汉制，水旱策免三公，臣等实任其责，愿上印绶【三五】，避贤者路。」上慰勉之。
　　知制诰王禹偁上疏曰：「臣尝读墨子有七患一篇，言岁旱凶饥之事。虽本小说，似有裨于时政。大抵一谷不收谓之馑，二谷不收谓之旱，三谷不收谓之凶，四谷不收谓之馈，五谷不收谓之饥。馑则大夫以下皆损其禄五分之一，旱则损其二，凶则损其三，馈则损其四，饥则尽无禄，廪食而已。今旱云不沾，宿麦未茁，既无九年之蓄，可忧百姓之饥，望陛下特降诏书，直云君臣之间【三六】，政教有阙，自乘舆服御以下【三七】至百官奉料，非宿卫军士、边庭将帅，悉第减之，上答天谴，下厌人心，候雨足如故。臣朝行中家最贫，奉最薄，亦愿首减奉【三八】以赎耗蠹之咎。外州岁市紫茜、皮翎、蔲角之类【三九】，亦望权停一年；事材八作，文思紫云工巧之技，亦罢其作。近城掘土侵墓者瘗之，外州配隶之觽非赃盗者释之。然后戒州县吏以古昔猛虎渡河、飞蝗越境之事，境内山川灵庙，并委祈祷。其余军民刑政之弊，非臣所知者，望委宰相裁议颁行。但感人心，召和气，变灾为福，惟圣人行之。」
　　知制诰田锡言：
　　臣今奉诏，差在太一宫用青词致醮祈雨者。窃以时雨愆亢，圣虑焦劳，自秋涉冬，祠祷皆遍，陛下亲降乘舆，躬谒寺观，有以见仁主忧民之旨，圣人恤物之心。虽灾沴流行，何代蔑有，而帑廪储积，可备不虞。然自今岁以来，天见星妖，秋深雷震，继以旱暵之沴，可虞饥馑之灾。此实阴阳失和，调燮倒置，上侵下之职而烛理未尽，下知上之失而规过未能，所以成兹咎征，彰乎降鉴，或干文示变，或沴气生妖。昨陛下以上天垂谪告之文，御楼行赦，德音朝发，妖彗夕消。天不言而感报昭彰，神幽赞而应答遄速【四○】。今以宿麦未种，甘雨未零，人心不宁，农望已失。或闻小小寇盗，聚散靡常，嗷嗷蒸黎，忧畏实甚。愆阳既戾于寒冱，厥疾乃生于疠疵，民或流亡，谷必翔贵。尚赖陛下圣德，宗庙庆灵，蠢兹獯戎，骚边顿息，惠然诸国，底贡交修。不然，则人心一摇，盗计斯得，何以静潢池弄兵之啸聚，何以御戎马南牧之奔冲。惟是秋冬，又无雨雪，此乃天意尚欲垂诫，圣心谅亦深思。岂刑系之间，尚未平允，法令之设，尚尔烦苛。或力役未悉矜蠲，或奢靡未尽撙节。言路虽启，蹇谔者未必一一听从，王道虽行，孤苦者未必人人受赐。或刑赏过于常理，因喜怒失于厥中。嘉言纳忠，或见破于横议，任贤待下，或鲜终于至诚。若然，则虽旰食疚怀，宵衣轸念，孜孜万务，适足劳于圣躬，翼翼小心，尚未臻于至化。今举大略，上犯宸严。
　　礼曰：「王言如丝，其出如纶。」书曰：「谨乃出令，令出惟行。」今朝廷所行，或异于是。谋始稍亏于审谨，令出无愧于改更，有□下方用，寻即罢方用，御札谒清庙，寻罢谒清庙，以是知急速机务，宁无错行。臣之愚蒙，岂敢逭于诛戮，臣之遭遇安忍负于圣明，是以因事上言，庶裨万一。伏望陛下因此时旱，更降诏书，引咎责躬，以答天诫，布德覃庆，以安民心。蠲减征徭，简约科禁【四一】，搜察淹滞，登进才良。猛士守方，无使黩邻召怨，朝臣典郡，正宜选廉任能。或旌别勤劳，或省阅浮泛，振廪通货以救饿殍，加估收储以备阙乏【四二】。蕃戎蹂践之处，士庶陷殁之家，哀亡恤存，悯其余苦，掩骼置奠，慰彼沈冤，闾里再命于复除，孤寡量优其给赐，俭约奉己以合礼，谨静息民以安边。详延忠鲠之臣，询究灾祥之理，弭灾求理，正在此时，变沴致祥，属当今日。若旱沴不已，岁歉相仍，盗聚苇蒲【四三】，伺隙而动，狄乘馑塞【四四】，幸灾为虞，是则国家之虑实深，朝廷之忧非浅也。疏奏，上不悦，宰相亦怒锡疏有「潆调倒置」等语，寻罢知制诰，以户部郎中出知陈州。
　　中书门下言：「所录时政记，缘皇帝每御前殿，枢密院已下先上，宰相未上，所有宣谕圣语，裁制嘉言，无由闻知，虑成漏略。欲望自今差枢密副使二人逐旋抄录，送中书。」遂诏枢密副使张宏、张齐贤同共抄录，自后枢密院事皆送中书，同修为一书而授史官，副使或知院二员同掌之【四五】。（枢密院时政记盖始此。）
　　十一月辛丑，镇州都部署、宣徽南院使、赠侍中郭守文卒。守文沈静有谋略，知书，善笔札，恭谨自处，与人无忤，历事累朝，始终如一。先是，将臣以重兵戍边者，多生事致寇，以邀战功，河朔诸州，曾无宁岁。及曹彬等败，敌乘胜长驱深入，乃命守文以内职总禁卫，镇常山以经略之。守文既卒，有中使适从北边来，言守文之卒也，武夫悍卒，咸为流涕。上曰：「何以致此？」对曰：「守文得俸禄，皆市牛酒以犒军士，卒之日，家无余财。」上闻，嗟惜良久，即赐其家钱五百万，仍录其子为五品正员官。其后，上追念旧勋，复纳守文次女为襄王夫人。
　　上择将帅，可使代守文镇常山者。侍臣奏边防重寄，不宜轻授，上默然良久，乃曰：「刘廷翰其人也。」是日晚，召廷翰与语，甚悦，即命以殿前都指挥使、武成节度使出为镇州都部署。（廷翰出将，本纪实录不书，不知即此月或他月矣。今附见。）
　　十二月辛亥，诏置三司都磨勘司，以左赞善大夫刘式主之。式，袁州人也。
　　庚申，诏曰：「古先哲王，托居人上，盖务求于至治，岂有尚于虚名。矧乃帝皇之称【四六】，已极崇大，爰自唐室，始加美号，儬臣子之爱戴，着方策之典常，踵事增华，积习无改。朕亦博考载籍，追法古道，既异三五之旧制，深惧宾实之有踰，怃然自思，不遑宁处。自今四方所上表，宜只称皇帝。」辛酉，吕蒙正等奏曰：「陛下功德茂盛，但可增益尊名，今忽省去，髃情莫不震骇。」上曰：「皇帝二字，亦不可兼称。盖起秦始皇，后代因之不改。朕比欲止称王，属以诸子封王，为不便耳。朕志已定，卿等毋劳再奏。」甲子，赵普率百官上表，请复尊号，表凡再上，皆不许。戊辰，又上「法天崇道文武」六字【四七】，诏去「文武」二字，余许之。
　　上谓宰相曰：「国家取士，历级而升，下位韬晦才行者多矣，当勿以此为限，庶成朕急贤之志。」因言：「为人臣者，治平之代，功效难见。若乱世则止用其才，不顾其行，如陈平、韩信顷刻能立勋业，当治平即无所施其谋略。故孔子四科，以德行为长。」又言：「下位卑秩，不可谓无良士。大凡君子含章守道，难进易退，不求闻达【四八】，故常患其不能知也。」吕蒙正曰：「迭试事任，则能否洞分。」上曰：「性之善恶，何由知之？」蒙正曰：「人之为善，终不能揜，久则弥着，至于为恶亦然。苟暂闻善恶，或涉爱憎，恐篅任使，必久而察之，则赏罚无滥。」上善其言。
　　国初，有楼店务，太平兴国中改为左右厢店宅务。是岁，并为都店宅务，以所收钱，供禁中脂泽之用，日百千。明年复分两厢，寻又并之，仍号左右厢店宅务。
　　注　　释
　　【一】裁及白登而止「裁」原作「俄」，据宋撮要本改。
　　【二】咸浚隍筑垒「隍」原作「湟」，据宋本、宋撮要本改。
　　【三】于缘边建三大镇「大」原作「王」，据同上书改。
　　【四】虽有百万之师「师」原作「觽」，据同上书及阁本改。
　　【五】箭如山积原作「箭积如山」，据宋本、宋撮要本改。
　　【六】桓文攘漤四夷「桓」原改作「威」，盖避宋钦宗嫌名，今改回。
　　【七】陛下惩覆车于既往「车」原作「军」，据宋本、宋撮要本改。
　　【八】申命虎臣「命」原作「令」，据宋撮要本、阁本改。
　　【九】因衅隙以取之「衅」原作「觽」，据宋本、宋撮要本改。
　　【一○】因可取也「因」原作「固」，据各本改。
　　【一一】得酋帅者与之散官「帅」原作「长」，据宋本、宋撮要本、阁本改。
　　【一二】职名无减「减」原作「损」，据宋本、宋撮要本改。
　　【一三】清介者止于奉料「料」原作「科」，据同上书改。
　　【一四】振古以求「求」原作「来」，据同上书改。
　　【一五】郭伋原作「郭攸」，据宋本、宋撮要本及咸平集卷一上太宗答诏论边事改。
