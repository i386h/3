<!-- { "loadSidebar": true } -->
　　己未，泾原路经略安抚使、知渭州卢秉，以父老乞浙西一郡。上批：「秉久官塞上，甚得静重制贼方略，昨静边之捷，多有经画【一四】。」降诏不允。
　　秦凤路经略司言：「吕温卿乞本州岛鸡川寨外置水寨。今相度，若就下修筑【一五】，增置楼橹、防守人兵器具，遇贼围闭，外乘高险，下瞰水寨，不利守御，欲止开水渠，引水入城，凿池贮之，省功而可守。」从之。
　　辛酉，木工杨琪为三班借职，以修大相国寺西浮图及延春阁毕功。琪，琰之弟也。（朱本签贴云：「补一借职，法不当书，前史官书此，意在谤讪，遂削去。」今从新本。绍圣元年六月壬辰，蔡卞云云，可考。）
　　泾原路总管姚麟乞特给公使钱。诏如更有边事出入，给千缗。
　　诏河北、河东、陕西路见在粮草，每季于次季孟月具约支年月数上户部。
　　壬戌，诏新除吏部侍郎领左选熊本与吏部侍郎领右选陈安石两易其职。以本目疾，引见选人不能读奏也。
　　仓部郎中韩正彦言，河北、河东各止有铜钱一监，乞两路各增置一监，岁铸折二钱各十万缗封桩。诏转运司相度以闻。转运司言其不便，遂寝之。
　　癸亥，诏：「太原府封桩二十将器甲什物，未有官专提举，致经略司时有假借出入。宜差提点刑狱官提举，即非奉朝命支借者，依擅支封桩钱物法。」
　　京西转运司言：「每岁于京西河阳差刈芟梢草夫，纳免夫钱应副洛口买梢草。南路八州【一六】，随、唐，房州【一七】旧不差夫，金、均、郢、襄州丁多夫少，欲敷纳免夫钱于河北州、军兑还。」从之。
　　甲子，蕃官供备库使兴迈、朗额依并为西京左藏库副使、河东第三将，以出界遇敌获级也。
　　乙丑，以供备库使颖沁萨勒为皇城使，文思副使结博约特为西左藏库副使，韩绪、坚多克并为皇城副使，西头供奉官遵博纳芝为内殿承制，以贼入定西城，颖沁萨勒等清野力战，坚多克战重伤故也【一八】。
　　十二月丙寅朔，分命辅臣祈雪。
　　三班奉职李概贷死，免除名，追二官勒停【一九】，坐殴盗囐递卒死。大理寺当概公罪绞，特贷之。诏应台察事已奏，虽经恩不原。
　　丁卯，环庆路经略司言，蕃官朗布以功迁四官，乞换本族巡检。诏朗布为本族巡检，当一资，余依格推赏。
　　戊辰，端明殿学士兼翰林侍读学士、太中大夫、提举崇福宫司马光为资政殿学士，降诏銟谕，赐银、绢、衣带、马；奉议郎范祖禹为秘书省正字；并以修资治通鉴书成也。资治通鉴自治平三年置局，光乞以韶州翁源县令刘恕、将作监主簿赵君锡同修。君锡以父丧不赴，太常博士国子监直讲刘攽代之。攽在局五年，通判泰州【二○】，知资州龙水县范祖禹代之。每修一代史毕，上之，至是上五代纪三十卷，总二百九十四卷，目录、考异各三十卷。时攽出监衡州盐酒务而恕已前卒。上谕辅臣曰：「前代未尝有此书，过荀悦汉纪远矣。」辅臣请观之，遂命付三省，仍令速进入。
　　初，元丰五年，将行官制，上于禁中自为图，帖定未出，先谓辅臣曰：「官制将行，欲取新旧人两用之。」又曰：「御史大夫非司马光不可。」蔡确进曰：「国是方定，愿少迟之。」王珪亦助确，乃已。及除光第四任提举崇福宫，诏满三十个月，即不候替人，发来赴阙，（「不候替人，发来赴阙」，此据光乞留台状。）盖将复用光也。
　　是岁，秋宴，上感疾，始有建储意。又谓辅臣曰：「来春建储，其以司马光及吕公着为师保。」（此据邵伯温元佑辨诬。及吕大防所为吕公着墓碑，大防止称公着，不及光。当考。）蔡确知光必复用，欲自托于光，乃谓职方员外郎邢恕曰：「上以君实为资政殿学士，异礼也。君实好辞官，确晚进，不敢通书，和叔门下士，宜以书言不可辞之故。」恕但与光之子康书，致确语，康以白光，光笑而不答，亦再辞而后受之。（此亦据邵伯温辨诬。恕除职方在十一月乙巳，新纪特书，戊辰，司马光上资治通鉴。吕本中杂说：元丰中，□充既相，复召邢恕为馆职。恕复为校书，在熙宁十年三月。元丰初，为馆阁校勘，四年八月兼史馆检讨，五年四月为校书郎，七年五月为小着，十一月为职方。充去位，蔡确颇喜，恕因乘间说确曰：「天下士人所以屈节降志以干权贵者，相公以为何求也？」确曰：「此无他，为欲富贵尔。」恕曰：「相公之言，尽得天下士人情实矣。然有富贵已得，名位已极，而犹不改前日所为者何也？」确知恕言中己，因曰：「此确所不识也。」恕曰：「富贵已得，名位已极，而犹不改前日所为者，恕以为此乃愚人习常安故，无远志而然耳。使明智者当此，则必有以善其后矣。恕窃以为相公自徒步结人主，取宰相，固有不尽合天下公论者。然今名位已极，富贵已久，而犹不尽改前日施设，以相公明智如此，而习于常人之情，恕也疑之。」确徐曰：「奈何？」恕曰：「名位已极，富贵已久，世人之情所深望者，欲其位之益安，誉之益崇，为长久之计耳。若以今日施设，而求位之益安，誉之益崇，犹倒行却走而及前景也。其不曳地而死者，幸也。」确曰：「子将何以教我，愿卒受命。」恕曰：「自熙宁以来，改法更制，不合人心者甚觽，而所用于时者，皆一切小人也。而相公欲望以此等人行今日之政，望位之益安，誉之益崇，难矣！夫难得而易失者，时也；自古圣贤才智所望而不可得者【二一】，权也。今相公既有时与权矣，何不乘此势，稍收用旧人及更改政事之甚不便者，以合人心而固公位乎？何为汲汲而但随觽人已也？」确曰「善。」于是与恕情分日笃，有意改更政事，收用旧人矣。及神宗升遐，宣仁听政，锐意改作，而恕助确，犹欲渐渐改更，乞元丰旧人不可多逐，由此邪正遂分。元丰末，刘挚、梁焘、孙觉、李常以次收用，皆恕劝确为此。刘挚，元丰六年四月二十四日以右司郎中冲替，八年四月十四日自滑州召为吏部郎中。梁焘，元丰八年四月十四日自京西北路提刑召为工部郎中。孙觉，元丰六年六月自南京【二二】留守召为太常少卿。李常，元丰五年四月自淮西提刑召为太常少卿，六年六月，迁礼部侍郎。）
　　吏部言，故参知政事陈彭年孙喜昌与弟素各乞祖绘像恩。喜昌坐盗发彭年冢，杖脊刺配。诏推恩其弟素。
　　己巳，诏自今祠官致斋，非行事官不通谒。（前因黄履申请，已有此禁，当考。）
　　庚午，皇第十二子似为集庆军节度使、和国公。（新纪不书节度使。）
　　辛未，诏来年正月上辛祈谷，罢庚子紫宸殿燕。（治平二年可考。）
　　夔州路转运判官宋构言，本路盐井未尝榷课，利不均及，乞榷买达州茶，许商人出引行梓州路。诏转运及榷茶司详度。（朱史签贴云元佑元年，逐司相度到别无利息，进呈讫不行，合删去。今复存之。）
　　诏闻新广西钤辖张整驭军太急，委知桂州苗时中觉察，无致生事。（十一月初三日。）
　　枢密院言，西贼近寇诸路，方戒严时，虑边民私博易，或漏边机。诏陕西、河东经略司严加约束。
　　手诏李宪：「得来奏，以河北贼聚，有利可乘，欲量发兵马讨袭事。将帅能尔，朕复何忧？贼之灭亡，想无日矣。披阅再三，不忘嘉叹【二三】。惟更加详审布置，但举无虚发，大歼丑类，俾汉威远畅，羌人震迭，乃所望也。其骑兵须用二万以上，步人称是，仍作家计，勿得远行，但使劲骑四散，取利抄掠，或选健将部而东上，逼贼枭巢，使上下震恐奔骇【二四】，则不世之功【二五】，庶几可立矣！今制狱虽未结案，其犯者，朝廷必止于凭律用法，不至于异常加典，尔宜安心展布四体经营。缘今来所为，至重至大，非平常边事之比，其审念之！敬之重之，勿亏损前绩，启侮羌人。」（朱本增入，新本削去。墨本书：御史台制勘公事所言：李宪三问不承，即乞追摄。诏用觽证结案。朱本削去，新本复存之。今依朱本移入断罪处。）
　　又诏许四选命官通算学者，依参选人赴吏部就试，合格人，上等除博士，中、下等为学谕。（元佑元年六月二十八日，罢算学。）
　　癸酉，中散大夫、前成都府路转运使李之纯为右司郎中。之纯在蜀三任，至是代还，上劳之曰：「远方不欲数易大吏，剑外边夷安静，年谷屡丰【二六】，始见朝廷绥远之意也【二七】。」因有是命。
　　御史翟思言，乞自今在京发解礼部试进士，据入试人数，以解额随所治经十分数均取，有余不足相补，各无过三分。从之。
　　甲戌，诏陕西买马隶经制熙河兰会路边防财用司。
　　通直郎李孝谨贷死除名，配南雄州牢城，免决刺。坐前知齐州禹城县受金钱，大理寺当孝谨罪绞，特贷之。
　　丁丑，权提点开封府界诸县镇公事范峋言：「前此三年，本司岁计，乞朝廷特赐，及借支钱四十万缗才以充用。今诸县夏秋所收颇有足额，比旧增六十余万，乞以所余二十万缗佐他司之用。」诏予熙河兰会路修汝遮城，令户部印给公据，经制司召人入便。又乞再展限一年带纳诸积欠税课。从之。
　　戊寅，同管勾京西路保马吕公雅言：「有官之家，守官在外，止出助钱，不均，乞令养马。兵部欲令有同居亲属自佃田产者，依余户养马。」从之。
　　庚辰，分命辅臣谢雪。
　　诏户部尚书王存、侍郎杨汲各展磨勘二年，郎中晁端彦展三年。坐言乞复铜禁，不知增钱监用铜多也。（此事当考，实录殊不了了。）
　　辛巳，诏朝廷封桩钱物，令尚书省岁终具旁通册进入。
　　诏诸军虽非出戍，因差使不宿于家，其妻犯奸，许邻人告。司立限移于帅臣所在及边要州封桩。
　　董□、阿里骨差首领赍蕃字并捉到夏国蕃部二人至熙州。诏蕃部依蕃丁例刺配。
　　湖南北、福建路本城所乞买铜及制造火珠二枚。从之。（此据御集。）
　　壬午，龙图阁直学士曾布为翰林学士，布方免丧也。
　　诏黎、茂、威【二八】三州知州，委钤辖转运使，依选格奉差。又诏川峡四路诸州录事、司理参军，毋得并差川人。皆从前成都府转运使李之纯请也。
　　癸未，董□进奉大首领萨卜赛死于都亭驿。诏赙绢百匹，仍与朝辞例物，附给其家。
　　丁亥，礼部言：「钱勰等昨在高丽国闻女真四十余人在彼，尝密谕泉州商人郭敌往招诱首领，令入贡及与中国贸易。仍谕敌：如得女真语言，即至明州知州马珫处传达。乞下珫候招诱到女真言语，即具以闻。」诏从之。其后女真卒不至。
