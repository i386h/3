<!-- { "loadSidebar": true } -->
　　是岁，成卓、邓辟乃与南平使黎文盛、阮陪定议，如十月己巳诏书。而黎文盛寓书熊本曰：「成卓言：上电、下雷、温、润、英、遥、勿阳、勿恶、计、城、贡、渌、频、任峒、景思、苛纪县十八处【一○】，从南画界，以为省地。陪臣小子惟命是听，不敢争执。然侬氏所纳土，皆广源之属也。幸遇圣朝【一一】，万政更张，何爱此硗确瘴疠之地，不以回赐本道，存庇外臣？或曰：『昨王师所取者当还，其守吏挈而归明者难复也。』文盛以为土有主属，守吏挈而逃去，盗主之物也。主守自盗不赦之赃，盗物寄赃，法亦不许，况可污于省籍乎？」而本及卓以文盛虽有求地之言，然又言「惟命是听，不敢争执」，以为大意已定，故降诏焉。（六月四日壬申、八月二十一日可考。旧纪书：戊子，诏：安南地瘴疠，戍守者多死，其分画交趾界，以六县、二峒赐之。新纪但书「诏分画」云云。密院时政记有辩正事四段，今附此。七年八月七日，令熊本勒成卓等供析：黎文盛等公牒及面议，并不曾言侬宗旦所纳州峒等更不敢争占，今来便称各得归鴲了当，有何照据？及因何便乞降诏并恩锡？具诣实闻奏。八月十七日，熊本奏：成卓申：「黎文盛牒内称些小溪峒，若系省地，请供申经略使衙闻奏朝廷，惟听回诏指挥等事拟定。」欲令熊本子细看详成卓等前后所申，或本官已到本司，即当司审问，及详黎文盛累次公牒并对答词意，如有可执据，委是分明交人将来得诏不致反复，即具结状保明闻奏。八月二十日，熊本奏：成卓等申：「黎文盛将出公状，于勾阳、顺安等处从南画断地界等事。」同奉旨拟定将隘外八处县峒给赐交趾诏书，并赐黎文盛、阮陪物色敕书进呈。八月二十三日，昨为归化、顺安州峒本道未悉本末因依，令经略司差官辩正，及诏干德遣人分画。今据广西经略司奏：差成卓与交趾差来官黎文盛等辩析指谕，已见本末，乞降诏。今已安南恭顺，分画已定，其叫兵隘外，保乐练苗丁放近六县、宿桑二峒共八处，特赐交趾主领，依此降诏开谕等事。同三省奉旨，令学士院依此草词，候广西经略司勘会到隘名修写；其黎文盛等并赐紬衣着，文盛二百匹，阮陪一百匹。）
　　诏：「宗室孀妇与子孙，于所请俸料从一多给，子孙二人以上者通此。」
　　泾原路经略司言：「今月壬申，西贼犯境，烧柴草积，民多火死者。」诏给死者男丁绢七匹，小儿五匹。
　　诏：「诸路兵官、缘边都监武臣、知城县堡寨主，如尚书在左司禁谒法。」
　　己丑，手诏李宪：「累得奏，以夏贼大入定西城地分，攻围城垒，及分兵龛谷，烧毁族帐事。继闻羌觽并已遁散，其御贼得功伤中汉、番兵民，已下本司保明，及已差内侍刘友端乘骑往本路支散茶药，及喝赐银绢去讫。宜契勘赐人预准拟合用之数，于侧近排办，无令乏少。有轻重伤中等，于格该别赏之人，可依详之降朝旨，取近日随功状轻重大小保明闻奏，勿令差漏遗落。」（朱本。）
　　庚寅，中书省言：「枢密承旨司传宣事已得旨，如别无奏禀，合作录黄过门下省覆奏【一二】，本省更不入进文字。」从之。
　　泰宁军节度推官、知大名府莘县晁端礼追三任官，罚铜二十斤，勒停，千里外编管。坐以官钱贷进士阎师道，及师道请求豫借保甲钱买弓箭，为提举保甲司所劾也。
　　辛卯，枢密院奏，乞以自来御前批降指挥，备载于册，以为枢密府龟鉴。从之。
　　癸巳，手诏李宪：「得所论夏贼即今国中虚实、形势强弱、用事首领举动妄谬之状，甚善。贼情大概其尽于此矣。然夏国自祖宗以来，为西方巨患，历八十年。朝廷倾天下之力，竭四方财用，以供馈饷，尚日夜惴惴然，惟恐其盗边也。若不乘此机隙，朝廷内外并力一意，多方为谋经略，除此祸孽，则祖宗大耻，无日可雪；四方生灵赋役，无日可□；一时主边将帅得罪天下后世，无时可除。俯仰思之，所以今日有此申谕。昨得泾原奏，体访去兴、灵州迂直道径，方知兰州渡河去贼巢甚迩。今若于四五月间，乘贼人马未健，加之无点集备我之际，预于黄河西上，以兰州营造为名，广置排□，□期放下，造成浮桥，以本路预集选士、健骑数万人，一发前去荡除枭穴，纵不能擒戮大憝，亦足以残破其国，使终不能自立。未知其计如何，宜密谋于心，具可否，令至亲谨密之人亲书奏来，无或少有泄露。昔王浚取□，高颎平陈，曹彬等下江南，莫不出此计，卒皆能立奇功，除一时巨患。尔宜亲阅其实，加意潜谋审念之。又得译录到温锡心等蕃字，及遣来蕃僧禄尊口陈边谋，甚悉。苟真如来约，实大利也。不知羌酋信诞所在，尔更宜加意置心经营。盖时者难得而易失，古今通患。其人多埚丁若委如所谋，从中而起，外以汉兵，如今月二十一日所谕【一三】，合势而东，则大事成矣。惟在尔多方以智图之，则巨患可除，国愤纾有日矣。」（朱本有此，墨本无之。今月二十一日所谕，当考。）
　　熙河兰会路制置司言：「九月乙丑，西贼围定西城等，五副将秦贵等奋死御敌，乞推恩。」第上蕃官左藏库使坚多克等杂功六百二十三人。诏：「秦贵照管定西城，迁一官，赐绢三十匹，贵子赐绢十五匹；内殿崇班韦万等十八人，分地救护南北门钓桥，韦万、崔纲、李忠、寇士元各迁一官，阎倍等十人各减磨勘二年，陈临等四人各减一年，余赐有差。」
　　甲午，户部言：「广西转运判官刘何乞榷买桂州修仁县等处茶。前此官司未尝经画，欲且施行，候及一年就绪，令提举官立法。所乞借常平钱及差官一员提举，当候诏旨。」诏提举官差刘何【一四】，其借提举司钱，限三年还。（元佑元年闰二月二十二日，罢此。）
　　诏：「枢密院说与陈睦：如到北界，见高丽旧曾相接或祗应人等，若俯近，可以语言相通，即与问劳。」（密记二十八日。）
　　乙未，御史中丞黄履言：「御史黄降弹察编敕所受朝旨两项不依条录报【一五】，其编敕所称一时所受事不为条贯，开封府定夺乃以为当。臣伏详若以一时指挥为暂行事，诚有未安。」诏门下外省定夺。（竟如何，当考。）
　　泾原路经略使卢秉言：「西贼入静边寨，攻第十六堡，彭孙等并兵败贼，无所伤折，杀其首领人多埚丁，乞加倍赏。彭孙、郭振总领将兵，出塞遇贼，邀逐有序，措置精审；姚麟等虽不见贼，总兵张大声援；杂功将副十五人、部将等三百七十九人。」诏：「彭孙通磨勘并先出界未赏功，除果州团练使、本路都钤辖；郭振迁三官，就差本路都监；杂功下卢秉委彭孙分三等以闻。」（两纪并书：乙未，夏人寇静边寨，泾原路钤辖彭孙败之。蔡绦丛说云：西羌唃氏久盗有古凉州地，号青唐，传子董□死，其子弱而髃下争强，遂大患边。一曰人多埚丁，一曰青宜结鬼章，而人多埚丁最黠，鬼章其亚也。元丰末，神庙诏诸将：「人多埚丁俶扰王土，既擅其国，则彼用兵之际，若旌麾之属，岂无独异其状者？宜募猛士，如能杀之或生捕得，若有官，虽白衣并拜观察使。」不半岁，有皨将彭孙者，果临阵踊跃而斩人多埚丁，以其首献，诏封彭孙观察使。于是鬼章之势孤【一六】，未几，又生得之，属元佑初也，遂以其事奏告佑陵焉。擒鬼章之功，盖多得一时名臣、文士歌咏，因大流播，然世独不知杀人多埚丁，此青唐所以亡。通略：臣克谨据神宗国史【一七】，人多埚丁乃西夏首领，而绦以为青唐将，恐误。按绦所云彭孙杀人多埚丁事，在七年十月乙未。自元丰四年十二月丁卯，责金州监当；五年七月甲辰，权泾原钤辖、知钦州；七年六月辛巳，以从姚麟出塞归，自内藏库使、忠州刺史迁皇城使；十月乙未，通磨勘并先出界功，除果州团练使。初未赏除观察使，不知绦何所据，殆妄说也。其意似欲抹杀元佑擒鬼章之功。贼子敢尔，姑具注此。）
　　故供备库副使致仕翟仪子元建言：「父任澶州巡检，元丰四年十二月乞致仕。澶州失盗，乃五年三月。转运使蹇周辅奏父仪避责罚乞致仕，朝旨依冲替人例，乞定夺。」刑部考实如元建所言。诏翟仪落冲替，周辅罚铜十斤。
　　成都府、利州路经制买马司奏请：「雅州碉门、灵关，嘉州中镇等寨，各选委官置场，买四尺二寸以上堪配军马。其茶马禁法，并依元奏施行。所有逐州蕃蛮因来卖马将到物货，并乞依黎州所得朝旨博马。」从之。（此据嘉州编录册增入，乃七年十月二十九日敕也。九月二十八日，王存云云。元佑元年七月二十一日罢。提举陕西等路买马监牧公事陆师闵奏：「勘会成都府、利州路经制买马司昨准朝旨，于雅州灵关、嘉州中镇等寨置场买马数内，雅州灵关寨并无蕃蛮马，元未曾置场外，其嘉州中镇寨虽曾置场，亦无买到马数，今来未敢废罢。奉旨令成都府、利州路钤辖司相度闻奏。本司今相度雅州灵关、嘉州中镇等寨置场买马并废罢。」从之。乃元佑元年七月二十一日圣旨。此据嘉州编录册，今依本月日增入。初置场在元丰七年十月二十九日。）
　　注　　释
　　【一】诏湖南邵州武岗县减将下防拓弩手二百「弩」原作「等」。按：宋荆湖南路全、邵、道、永四州皆置弩手，番戍砦栅，见宋史卷一九一兵志，此处「等」显为「弩」之误，据改。
　　【二】右侍禁杨嵩「右」原作「又」，据上文改。
　　【三】禁军七百文「禁」原作「楚」，据阁本改。
　　【四】二百三十二万缗「三」，宋会要食货五三之一三作「九」。
　　【五】连州军事推官「事」原作「州」。按宋制，各州有推官、判官，小州或不并置，见宋史卷一六七职官志，连州为军事州，见宋史卷九○地理志，此处「州」显为「事」之误，故改。
　　【六】度逐州军民户多少及约邻路民用之数计置「用」字原脱，据宋会要食货三六之三三补。
　　【七】乞借丰国监钱十万缗为本「乞」字原脱，据同上书补。
　　【八】诏惟畿南陕西路通商「畿南」，宋会要食货三○之二五作「在京及开封府界」。
　　【九】制御交趾大理九道白衣诸蛮之要路「道」原作「路」，据长编纪事本末卷八七讨交趾改。
　　【一○】十八处上列地名不足十八处，疑有误。
　　【一一】幸遇圣朝「朝」，长编纪事本末卷八七讨交趾作「明」，义长。
　　【一二】合作录黄过门下省覆奏「合」原作「令」，据阁本及宋会要职官一之二二改。
　　【一三】如今月二十一日所谕「谕」原作「论」，据阁本改。
　　【一四】诏提举官差刘何「诏」字原脱，据宋会要食货三○之二四补。
