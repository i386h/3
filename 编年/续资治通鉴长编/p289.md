<!-- { "loadSidebar": true } -->
　　戊午，开封府请撤民舍侵街陌者，上以劳扰不许。
　　将作监丞、通判果州张观上言：「父居业见任越州支使，年踰耳顺，犹滞选门。臣今蒙恩授秘书郎，愿回授父。」诏流内铨召居业考课引对，其秘书郎告仍以付观。
　　己未，益梓路安抚吕夷简，言秦、陇、利等州饥民稍多，望令逐处募充本城诸军，从之。
　　初，感德军节度使、知陕州王嗣宗以老病再表愿入朝，且言得一见即归田里，优诏召还。会郊祀，改静难节度使，留京师累月，竟以足疾不任朝谒。复上表求再知许州，宰相寇准素恶其为人，庚申，特命以左屯卫上将军致仕。嗣宗乃请面辞，诏免舞蹈，许其子扶掖之，对数刻，赐钱百万。及准罢相，又特从其请，令月给实俸五十千。
　　嗣宗历事三朝，最为宿旧，所至以严明御下。尤傲狠，务以丑言凌挫髃类。家有恩仇簿，已报者即勾之，晚年交游，皆入仇簿。为中丞日，尝忿宋白、郭贽、邢昺七十不请老，屡言于上，请敕其休致，又遣亲属讽激之。及嗣宗眷厚禄不忍去，尝谓人曰：「仆惟此一事，未能免物议尔。」觽皆嗤焉。雅好为文，而朴缪尤甚。奉祀岁，近臣皆令为颂记，宰相以嗣宗所撰不足发挥盛德，虑为后所诮，乃不许刻石。然敦睦宗族，待诸侄如己子。临终，着遗戒，训子孙毋析居，又令以孝经、弓剑、笔砚置圹中云。
　　壬戌，广南东路转运、劝农司言：「准诏，计度徙春州于古城。请依例于土人内注无赃罪幕职、州县官充通判兼知州，量与恩赐，支录事参军俸给。满日，依漳州龙岩等县例优銟【二六】。」从之。（据本志，景德元年移治阳春界明石津古城，大中祥符九年又并入新州，天禧四年复置。）
　　甲子，环州界熟户七臼族军主近腻纳质归化。以近腻领顺州刺史，首领惹都等十五人补蕃官有差。
　　丙寅，诏：「自今天下犯十恶、劫杀、谋杀、故杀、斗杀、放火、强劫贼、官典正枉法赃、伪造符印、厌魅□诅、造妖言、传妖术、合造毒药、禁军诸军逃亡为盗罪至死者，每至十二月权住区断，过天庆节决之；余犯至死者，十二月内及春夏未得断遣，禁锢奏裁。」又诏大辟有先准诏即行处斩者，自今除恶逆四等准律用刑，自余斩刑遇春夏止决重杖处死，俟秋分如故。以上封者言皇帝诞月及春夏长育之时，宜贷严科故也。（张知白、赵湘奏议可考。知白见咸平五年十一月，湘见景德四年九月。）
　　丁卯，两浙、淮南劝农使王贯之等导海州界石闼堰水入涟水军溉民田，知定远县江择、知江阴军崔立率部民修废塘、浚石沟，以灌高仰之田。诏并銟之，仍令代还日考课引对，因谕诸路劝农司应塘堰可以利民者，准此缮修。（崔立事在明年六月，今从本志，并书于此。）
　　甲戌，以时雨沾洽，遣官谢庙社、宫观、寺院。
　　保安军小湖族【二七】都虞候喏嵬、巡检胡怀节等击贼有劳，并进秩。
　　己卯，诏应缘河州军，自今每岁令长吏等与巡河及本地使臣躬亲检视堤岸，当浚筑者，联署以闻，勿复减省功料，以图恩銟，违者重置其罪。
　　光禄寺丞谢绛上言：「帝王之兴，必推五行之盛德，所以配天地、符阴阳也。神农氏以火德，有火星之瑞。圣祖以土德，黄龙地螾见【二八】。夏以木德，青龙止于郊。商以金德，山泽自溢。周以火德，有赤乌之符。国家膺开先之庆，宜黜五代，绍唐土德，以继圣祖，犹汉之黜秦，兴周火德，以继尧也。臣闻太祖生而包络惟黄【二九】，及受命，五纬聚于奎，而镇星是主。陛下升中泰山，日抱黄珥；朝祀太清宫，有星曰含誉，其色黄而润泽；其余神龟珍兽【三○】，自远至者，或毳或介，佥有厥应，非土德之验乎？兹事体大，惟陛下勿以变古为疑。且汉兴至武帝，越九十年，始寖寻于火德，至光武盖二百载，方习定乎正运。国家受祚，犹在五纪。陛下谦而弗答，气壅未宣，河决遂溃，岂不神哉。考六府之厌镇，验五行之胜□，亦宜兴土之运，御时之灾，不可因循旧典，废天人之休也。其度量律历之则，车服衣冠之法，圜丘方泽之事，明堂辟雍之制，宗庙荐飨之序，方国朝贡之典，政教礼乐，文质增杀，愿下搢绅鸿硕之士，参议条奏。然后升中嵩，告上帝，循五载，见髃后，以示中方之位，以符用五之数。」
　　时大理寺丞董行父请用天为统，以金为德。诏两制议，皆言用土德则当越唐上承于隋，用金德则当越五代绍唐，而太祖实受终周室，岂可弗遵传继之序。绛、行父议皆黜不用。绛，涛子也。（行父，未见。）
　　六月甲申，右谏议大夫李应机言，岭南惠州河源、韶州翁源、循州兴宁锡场、梅州管界县分，属岚瘴多处，其令佐及梅州知州、监押，望并用广南人充，所冀习其风土，从之。
　　乙酉，陕西转运使刘楚言：「自今阳武埽逃亡军士，有亲属在营者，望令同、华州依滑州修河例，给三月钱粮。有子愿充军，量材质录之。」诏可。
　　己丑，上御崇政殿亲虑庶狱，徒流递减，杖以下原之。
　　壬辰，诏通、泰、楚等州煎盐亭户，因灾沴乏食，预请钱粮，逋欠者悉蠲之。
　　审刑院言：「详刑之官，虽各勤尽，然阅实之际，不无缪误。一有差舛，即行勘劾，颇塞自新之路，虑增巧诋之文。请自今每大理寺封草检至院，有以杖从徒，以徒从杖，以流入死，以死入流之类，即札还本寺。如断官显知误失，自首改正，则更不奏劾。如其不然，致再下诘问，显章错误，则具名奏劾。」从之。
　　殿中侍御史王博文言：「密州民有经大中祥符九年后累岁灾沴饥乏，亲属散在民间，为人所收养及充奴婢、妻口，本无契券离书者，望令画时放还。如有诉认，官司不为理者，并论违制罪。」从之。
　　癸巳，三班院言，自今内地驻泊捉贼使臣，请以合任远地监押、巡检殿直以下习戎事者充，仍支监押例添给【三一】，代还日复任远地，从之。
　　甲午，以太常少卿、直史馆陈靖为太仆卿、集贤院学士、知建州。靖，丁谓所善也。
　　诏从翰林学士杨亿等所请，选官笺注御制文集、仍令宰相等参详。
　　丙申，以右仆射、兼中书侍郎、平章事寇准为太子太傅、莱国公。先是，准为枢密使，曹利用副之，准素轻利用，议事有不合者，准辄曰：「君一夫尔【三二】，岂解此国家大体耶。」利用由是衔之。而丁谓以拂须故，亦恨准，及同为枢密使，遂合谋欲排准。翰林学士钱惟演见谓权盛，附离之，与讲姻好。而惟演女弟实为马军都虞候刘美妻。时上不豫，艰于语言，政事多中宫所决，谓等交通诡秘，其党日固。刘氏宗人横于蜀，夺民盐井，上以皇后故，欲赦其罪，准必请行法，重失皇后意，谓等因媒孽之【三三】。准尝独请间曰：「皇太子人望所属，愿陛下思宗庙之重，传以神器，以固万世基本。丁谓，佞人也，不可以辅少主，愿择方正大臣为羽翼。」上然之。（正传云：丁谓、钱惟演，佞人也，不可辅少主。按此时惟演但为翰林学士，不当便与丁谓同日而语，附传亦不载惟演，恐正传误增之，今不取。张唐英仁宗政要，又载准言丁谓恃才挟奸，曹利用恃权使气。恐唐英所载亦不得实。利用恃权使气，当在太后垂帘时，今犹未也。陈绎拜罢录亦止称丁谓。）
　　准乃属翰林学士杨亿草表，请太子监国，且欲援亿以代谓。亿畏事泄，夜屏左右为之辞，至自起剪烛跋，中外无知者。既而准被酒，漏所谋。（亿自起剪烛，此据附传，今正传削去。龙川别志乃云亿私语其妻弟张演曰：「数日之后，事当一新。」语稍泄，丁谓夜乘妇人车，与曹利用谋之。不知别志何所据。然别志所称立太子、废刘后，则是准罢相后周怀政之谋，而亿所草乃太子监国表尔。虽附传亦以为微服过利用为在此时，盖误也。拜罢录与附传同，今正传已改之。附传及拜罢录并云草制，正传但云草表，今从正传。）谓等益惧，力谮准，请罢准政事。上不记与准初有成言，诺其请。会日暮，召知制诰晏殊入禁中，示以除目，殊曰：「臣掌外制，此非臣职也。」乃召惟演，须臾，惟演至，极论准专恣，请深责。上曰：「当与何官？」惟演请用王钦若例，授准太子太保。上曰：「与太子太傅。」又曰：「更与加优礼。」惟演请封国公，出袖中具员册以进，上于小国中指莱字，惟演曰：「如此，则中书但有李迪，恐须别命相。」上曰：「姑徐之【三四】。」殊既误召，因言恐泄机事，臣不敢复出。遂宿于学士院。及宣制，则非殊畴昔所见者，不知殊所见除目又何等也？殊不以告人，故亦莫得其详云。（仁宗实录寇准附传、陈绎拜罢录、司马光记闻、张唐英政要、曾氏隆平集、苏氏龙川别志，并误以准初罢相时事，即周怀政所谋，盖不考其月日故也。国史正传已略正之，但不详耳，今取钱惟演日记及江休复杂志附益之。请太子监国，准奏也；传位太子、废皇后，周怀政谋也。准以监国奏泄罢相，以怀政谋泄远贬，二事初不同。诸书见准坐怀政出，即谓准本谋如此。其实谋出怀政，准未必知尔。仁宗景佑元年四月，以王曙言追谥杨亿，亦但云草奏请太子亲政，不云草制也。龙川别志又云：使亿草诏书，遣曙出使，诛异己者，曙藏去之，恐实不然，今止从实录。）
　　监察御史章频尝受诏，鞫漖州【三五】牙校讼盐井事，刘美依倚后家受赇，使人市其狱。频请捕系，上以后故不问，出频知宣州。（频事因寇准请治刘氏附见，不得其时也。钱惟演日记：五月二日，寇公将制院文字上，事连刘马军，寇请赴台勘，上怒曰：「管军自前岂有此例，卿要送台，但送下。」寇惶恐而退。曹、丁并奏：「天旱不宜更起噃狱，中伤平人，乞罢之。」上云：「便罢，便罢！」寇又上殿，上甚不悦。其日，寇沮丧甚。惟演所言虽未可尽信，章频出知宣州必在此时，今附见，当考。）
　　吕夷简言：「淳化末，蜀民或从草寇，刺面为应运雄军。今请择其情罪重者，分配潼关已东州府牢城。」从之。
