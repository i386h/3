<!-- { "loadSidebar": true } -->
　　【三】然不言鼓之制是非「是非」原作「非是」，据阁本及上引长编纪事本末乙正。
　　【四】斩齐三年并解官「斩齐」原作「斩衰」。按宋史卷一二五礼志作「斩、齐三年，并解官」；宋会要礼三六之一○则作：「斩衰三年、齐衰三年，并解官。」今据改「斩、衰」为「斩齐」。
　　【五】再详格令「再」原作「载」，据宋会要礼三六之一一改。
　　【六】释服从吉及忘丧作乐「忘丧」，同上书及宋史卷一二五礼志均作「忘哀」，今据改。
　　【七】据外祖异族「族」原作「宗」，据阁本及上引宋史改。
　　【八】则与仪礼礼记正义通典通礼五服年月敕为父后者为出母嫁母无服之言不相远也「与」原作「于」，据阁本、宋会要礼三六之一二及上引宋史改。
　　【九】则与通礼五服制度「与」原作「于」，据同上书改。
　　【一○】尽与古之正礼相合「与」原作「于」，据阁本及上引会要改。
　　【一一】诏勾当皇城司五员自今遇车驾行幸常留在内按宋会要职官三四之二二载：「景佑二年八月十三日，诏勾当皇城司李用和五人，每车驾行幸，常令二人在内依例管勾。」文义较明。
　　【一二】而一旦与砖甓同「与」原作「于」，据阁本改。
　　【一三】以旧所服衮冕华饰太甚「以旧」二字原脱，据宋本、宋撮要本补。
　　【一四】江浙原倒作「浙江」，据宋本、宋撮要本及编年纲目卷一○、宋史全文卷七下乙正。注同改。
　　【一五】更俟考详「俟」原作「加」，据宋本、宋撮要本改。按宋本，此句下有：「会要，景佑五年八月，诏复置江、淮发运；以兵部郎中、直史馆杨日严，淮南转运使、度支郎中杨告，为淮南、江、浙、荆湖制置茶盐矾税都大发运使，提点铸钱事。其提典铸钱魏兼、转运判官周陵令赴阙。合行事件，三司限十日擘画条奏以闻。先是，诏罢制置发运铸钱公事，淮南转运兼领发运，茶盐矾税各归逐路转运司，复置判官一员，铸钱亦别设官。上言者屡称不便，故复置焉。」原刊省去。
　　【一六】内宫县二十虡「二十」下原衍「四」字，据宋本及长编纪事本末卷三一议乐、治迹统类卷六景佑君臣议乐、宋史卷一二六乐志删。
　　【一七】与六经皆传「与」原作「于」，据阁本改。
　　【一八】六甲原作「方甲」，据宋本、宋撮要本、阁本及宋史卷三二四石普传改。
　　【一九】故略坐阁本及太常因革礼卷三一均作「故吾坐」。
　　【二○】春秋隐公五年「隐公」二字原阙，据宋会要乐三之一二、宋史卷一二六乐志及上引太常因革礼补。
　　【二一】且为阎文应所谮「为」原作「以」，据宋本、宋撮要本及长编纪事本末卷三三废皇后郭氏改。
　　【二二】其兄西京左藏库使宋本、宋撮要本「使」上有「副」字。
　　【二三】永利监原作「水利监」，据阁本及九域志卷四、宋史卷八六太原府条改。按本书卷一二六康定元年二月己亥编出并州永利东监，可证。
　　【二四】安化留后允让为宁江节度使「宁江」原作「江宁」，据宋本、宋撮要本及宋会要帝系一之三四、宋史卷二四五本传改。
　　【二五】凡自正刺史以上迁改者「凡」原作「元」，据长编纪事本末卷三五宗室迁官改。
　　【二六】后约见宰相王沂公「约」字原阙，据笔谈卷二故事二补。
　　【二七】实录会要正史「会要」原阙，据长编纪事本末卷三五宗室迁官补。
　　【二八】独出南班官「出」字原阙，据同上书补。
　　【二九】改宜桂州巡检都监「都监」原作「诸监」。按宋会要职官四八之一二二称沿边有巡检都监，今据改。
　　【三○】仲孙复论奏「奏」字原脱，据宋本、宋撮要本补。
　　【三一】三百余日宋本及宋史卷四八五夏国传均作「二百余日」。
　　【三二】马衔山原作「马衡山」，据十朝纲要卷五及上引宋史改。
　　【三三】真可谓正直刚明「真」原作「正」，据宋本、宋撮要本及编年纲目卷一○改。
　　【三四】长吏原作「长史」，据文改。
续资治通鉴长编
卷一百十八
卷一百十八
　　起讫时间 起仁宗景佑三年正月尽是年六月
　　卷　　名 续资治通鉴长编卷一百十八
　　帝　　号 宋仁宗
　　年　　号 景佑三年（丙子，1036）
　　全　　文
　　春正月丙戌，诏刑部，自今臣僚雪罪经它司覆视而不当者，其元奏断及检书官毋得以赦原。
　　戊子，命知枢密院事李谘、参知政事蔡齐、三司使程琳、御史中丞杜衍、知制诰丁度同议茶法。谘以前坐变法得罪，固辞，不许。时三司吏孙居中等言，自天圣三年变法，而河北入中虚估之弊，复类干兴以前，蠹耗县官，请复行见钱法。度支副使杨偕亦陈三说法十二害，见钱法十二利，以谓止用三说所支一分缗钱，足以赡一岁边计。故命谘等更议，仍令召商人至三司访以利害。杨偕以此月壬寅始自度支副使除河北都漕，今未也，本志即称都漕，盖误矣。
　　翰林学士承旨章得象等上所定王公国名，请自今封建王公，自小国升次国，次国升大国，其宋、赵、梁、寿如旧制，不以封，从之。
　　辛卯，降前知大名府、龙图阁直学士、给事中狄棐知随州，钤辖、六宅使朱允中为齐州都监，通判都官员外郎张周物、比部员外郎宋纯并与监当。先是南郊给赏库帛不善，骁武卒李玉等十人辄哗噪诣宋纯求换易，既不得，乃以瓦甓投廨舍中，棐不时治。事闻，命侍御史刘夔按视，未及境，觽不自安，棐驰骑白夔，请绐以行他事。夔至，与都转运使李纮诛其首恶。棐坐罢懦，与允中等皆坐责。
　　西天僧善称等九人贡梵经、佛骨及铜牙菩萨像。崇政殿说书贾昌朝请加赐束帛遣还，无以所献示外，从之。
　　壬辰，追册故金庭教主、冲静元师郭氏为皇后，命知制诰丁度、内侍押班蓝元用同护葬事。寻诏中书门下停其谥册，祔庙。丁酉，葬于奉先资福院侧，卤簿、仪物并用孝章皇后故事。时上元节有司张灯，俟乘舆出，右正言王尧臣言，后复位号，今方在殡，不当游幸，同知礼院王拱辰亦以为言。帝为罢葬日张灯。
　　录屯田员外郎李宏子允为郊社斋郎。三司举宏监在京榷货务，未赴而卒，三司使程琳言其家素清贫，而长子因宏病割股中风卒，特□之。
　　乙巳，贾昌朝言：「臣幸得侍经禁中，陛下每以清燕之闲，向学稽古，征言善道，取高前圣，事在双日，杳隔严宸，时政记、史馆日历及起居注莫得纂述。臣自景佑元年春迄二年冬，凡书筵侍臣出处升黜、封章进对、燕会赐与，皆用存记，列为二卷，乞送史馆。」诏以迩英、延义二合记注为名，命章得象等接续修纂。
　　丙午，四方馆使、荣州刺史夏元亨言，合门仪制，自大中祥符中陈彭年详定后，续降诏敕，或有重复，请复编次之。命学士承旨章得象、知制诰李淑同详定。康定元年四月，修成合门仪制十二卷，客省条例七卷，四方馆条例一卷。
　　戊申，置荆王府翊善一员。
　　己酉，许洪州、密州立学，仍各赐田五顷。
　　纠察刑狱胥偃言，权知开封府范仲淹判异，阿朱刑名不当，乞下法寺详定。诏仲淹自今似此情轻者，毋得改断，并奏裁。初，偃爱欧阳修有文名，置门下，妻以女。及偃数纠仲淹立异不循法，修乃善仲淹，因与偃有隙。偃纠仲淹，史不得其时，会要在此月十三日，今附见。史称数纠，此但其一尔。
　　二月庚戌朔，诏宗室诸卫大将军领刺史者，其妻遇南郊，许奏亲兄弟及兄弟之子，与茶酒班殿侍；未领刺史者，止许奏兄弟，与下班殿侍。
　　复置杭、秀二州盐场。
　　壬子，赠许国、郑国、曹国长公主并为大长公主。
　　甲寅，置代州五台山勾当寺务司及真容院兼兴善镇烟火巡检事，京朝官、使臣各一员。
　　诏广、桂、荆、潭、鼎、澧六州各增置雄略一指挥，与归远军更戍广南州军。
　　先是，上以三司胥吏猥多，或老疾不知书计，诏御史中丞杜衍、入内押班岑守素与本司差择之。事在去年九月己酉，今并书此。已而，三司后行朱正、周贵、李逢吉等数百人，辄相率诣宰相吕夷简第喧诉，夷简拒不见。又诣王曾第，曾以美言谕之，因使列状自陈。既又诣衍第投瓦砾，且言因衍上言，致朝廷议欲拣汰，又各持料钱历，欲自毁裂，肆丑言乃去。明日，衍对，请下有司推究，而曾具得其姓名。乙卯，正、贵杖脊，配沙门岛，逢吉等二十二人决配远恶州军牢城，其为从者皆勒停。连去年九月及今年三月事并书。
　　诏三司、御史台、开封府，旧制不得接见宾客，其申明之。
　　丙辰，诏翰林学士冯元、礼宾副使邓保信与镇江节度推官阮逸、湖州乡贡进士胡瑗，较定旧钟律。瑗，海陵人，以经术教授□中。范仲淹前知苏州，荐瑗知音，白衣召对崇政殿，与逸俱命。
　　又命章得象等复位刻漏水秤。既而得象等言，水行有迟速，请增置平水壶一、渴乌二、昼夜箭二十一【一】，从之。
　　太常少卿、直昭文馆开封扈偁言：「京师，天下之本。而士民僭侈无法，室居服玩，竞为华靡，珠玑金翠，照耀路衢，一袭衣其直不翅千万，请条约之。」壬戌，诏两制与礼院同详定制度以闻。
　　以校勘史记、汉书官秘书丞余靖为集贤校理，大理评事、国子监直讲王洙为史馆检讨，赐详定官翰林学士张观、知制诰李淑宋郊器币有差。
　　省安肃县主簿，令尉兼之。
　　甲子，命崇政殿说书贾昌朝、王宗道同编次太宗尹京日押字。时范仲淹权知开封府，上太宗所判案牍，故令昌朝等编次。四年十一月，昌朝编次成书，凡七百一十卷。
　　诏广南地多瘴雾之毒，凡军民有疾者，给官钱市药瘳治之。
　　陕西都转运使王沿言：「白渠自汉溉田四万顷，唐永徽中亦溉田万顷，今裁及三千余顷。盖官司因循，浸致堙废，请调兵夫修复之。」丙寅，诏从沿请。
　　戊辰，审官院言，见在院待阙官凡九十二人，员多阙少，欲并以到任一年半使阙，候见任官满三十月，许赴任交替，从之。
　　壬申，广西转运使言，邕州甲峒蛮掠思陵州凭详□生口及杀登琬镇将，已会兵追击之。交趾附传云：三年，其甲峒及谅州【二】、门州、苏茂州、广源州、大发峒、丹波县蛮寇邕州之思陵州、西平州、石西州及诸峒【三】，掠居人马牛，焚室庐而去。下诏责问之，且令捕酋首正其罪以闻。正传同此。今但从实录。
　　癸酉，免八品以下官物故者子孙色役【四】。
