<!-- { "loadSidebar": true } -->
　　己未，降内侍副都知、昭宣使、果州防御使武继隆为单州都监，寻改海州都监，坐故出内侍省吏阑入御在所死罪，及私役兵匠计庸至百二十二匹，及受洪福寺僧馈遗事，为谏官所奏，此据英宗实录八年七月继隆复嘉防日所书。仁宗实录但云私役兵葺园亭，然英录乃云责单州都监，与仁录不同。盖先责单州，寻改海州，百官表并陈旭传可考。陈旭传云：继隆擅役官兵匠治圃舍，内侍省吏人阑入，罪当死，杖而纵之，旭劾奏，继隆坐追官为单州都监。当追一官勒停，特免之。
　　翰林学士、兼侍读学士赵燍同继隆提举诸司库务，继隆既被劾，燍亦为御史所弹。庚申，燍罚铜三十斤。时燍已罢翰林学士出知郓州，未行也。
　　癸亥诏河北诸州军坊郭客户干食盐钱，令坊正陪纳者，特除之。
　　甲子，提点江南东路刑狱、祠部员外郎王安石为度支判官。安石献书万言，极陈当世之务，其略曰：「今天下之财力日以困穷，而风俗日以衰坏，患在不知法度故也。」又曰：「今之失，患在不法先王之政，法先王之政者，当法其意而已；法其意，则吾所改易更革，不至乎倾骇天下之耳目【一○】，嚣天下之口，而固已合乎先王之政矣。」又曰：「方今天下之才不足，岂非陶冶而成之者非其道而然乎？」又曰：「方今之急在于人才而已。」又曰：「人之才未尝不自人主陶冶而成之，所谓陶冶而成之者，亦教之、养之、取之、任之有其道而已。」又曰：「今之教者，非特不能成人之才，又从而困苦毁坏之，使不能成才。」又曰：「因天下之力以生天下之财，取天下之财以供天下之费。自古治世未尝以不足为天下之公患也，患在治财无其道尔。」又曰：「在位之人才既不足矣，而闾巷草野之间，亦少可用之才，则非特行先王之政而不得也，社稷之托，封疆之守，陛下其能久以天幸为常，而无一旦之忧乎？臣愿陛下鉴汉、唐、五代之所以乱亡，惩晋武苟且因循之祸，明诏大臣，思所以陶成天下之才，虑之以谋，计之以数，为之以渐，期为合于当世之变，而无负于先王之意，则天下之人才不胜用矣。」又曰：「陛下诚有意成天下之才，则臣愿陛下勉之而已，又愿陛下断之而已。」又曰：「臣之所称，流俗之所不讲，而今之议者以谓迂阔而熟烂者也，惟陛下留神而察之！」
　　诏淮南、江、浙、荆湖制置发运使孙长卿理三司副使资序，令久任。长卿，扬州人。
　　是月，诏于景灵宫建郭皇后影殿。翰林学士欧阳修言：「景灵宫自先朝以来崇奉圣祖，陛下又建真宗皇帝、章懿太后神御殿于其间，天下之人皆知陛下奉先广孝之意，然则此宫乃陛下奉亲之所。今乃欲以后宫已废追复之后【一一】，建殿与先帝、太后并列，□神违礼，莫此之甚【一二】，伏乞特赐寝罢，以全典礼。」诏送礼院详定。礼院言：「臣等看详，诸寺观建立神御殿，已非古礼。先朝崇奉先帝、太后，示广孝思，犹依仿西汉原庙故事。今议立郭皇后影殿，于礼无据，难以奉行。」其事遂寝。按太常因革礼云嘉佑三年十月二十二日，敕于景灵宫建郭皇后影殿，欧阳修等言其不可，而实录不书。二年八月书诏修郭皇后影殿于洪福禅院，其令太常礼院参定典礼以闻。又于三年十二月壬辰书礼院言奉敕修郭皇后影殿于洪福院，今详景佑追册诏书，已停谥册祔庙之礼，其修影殿又于典礼无文，伏请寝罢。诏两制同礼官检详祔庙典礼以闻。据会要，请建影殿于洪福院乃杨安国，事在四年七月，不知实录何故乃于二年八月及三年十二月书之，今不取。实录又于四年八月书知制诰刘敞言礼官倡议欲祔郭后于庙。礼官倡议祔庙，实录亦不载缘由，按因革礼则事固有次第，大抵实录书此事太簄略，固当以因革礼为正，会要但能记洪福影殿由杨安国建议，若祔庙又止称诏书，亦未详尽也。司马光日记云：先是，诏为郭后于寺观立影殿，都官员外郎、权发遣修造案陈昭素以其劳费，乃上言神御殿非古法，按礼当祔于祖姑，乞祔淑德皇后庙，诏从之。按因革礼，则祔庙之议实出礼官，不录昭素。司马记当时事不应误，然国史不载，今亦止从因革礼。孙抃行状、苏颂传当考，已附四年八月。
　　十一月辛未，太常博士、秘阁校理、知滨州王起，著作佐郎、签书判官厅事宋定国，各追一官勒停。初，本州岛牙前刘玉经转运使李参讼私船侵夺官渡课利。而起等常以私船回易官盐益公用，故主私船户而不直玉。及转运使劾其事，辄上奏论辨。至是，遣职方员外郎李真卿就州置狱，皆以上书诈不实罪坐之。
　　壬申，知谏院陈旭言有司断狱而事连权幸者，多缘中旨得释，自今乞劾其干请之罪，以违制论，从之。
　　癸酉，命翰林学士韩绛、谏官陈旭、御史吕景初同三司详定省减冗费。初，枢密副使张□请罢民间科率及营造不急之务，其诸场库务物之阙供者，令所在以官钱收市之。于是置省减司于三司，自是多所裁损云。多所裁损，据本志。
　　甲戌，诏诸路转运及开封府界提点司体量牙前之役，有重为民害者，条奏之，能件析便利，大去劳敝者，议赏。此据本志，议赏则会要无之。
　　乙亥，命入内副都知邓保吉提点修南郊、太庙祭器。
　　己丑，诏曰：「天下利害，系于水为深，自禹制横溃，功施于三代，而汉用平当领河堤，刘向护都水，皆当时名儒，风迹可观。近世以来，水官失职，稽诸令甲，品秩犹存。今大河屡决，遂失故常，百川惊流，或致冲冒，害既交至，而利多放遗，此议者宜为朝廷讲图之也。朕念夫设官之本，因时有造，救弊求当，不常其制。然非专置职守，则无以责其任，非遴择才能，则无以成其效，宜修旧制，庶以利民。其置在京都水监，凡内外河渠之事，悉以委之，应官属及本司合行条制，中书门下裁处以闻。其罢三司河渠司，以御史知杂吕景初判监盐铁判官，领河渠司事杨佐同判，河渠司勾当公事孙琳、王叔夏知监丞事。」
　　江、湖上供米，旧转运使以本路纲输真、楚、泗州转般仓，载盐以归，舟还其郡，卒还其家。而汴舟诣转般仓漕米输京师，岁折运者四。河冬涸，舟卒亦还营，至春复集【一三】，名曰放冻。卒得番休，逃亡者少，而汴船不涉江路，无风波沉溺之患。其后发运使权益重，六路上供米团纲发船，不复委本路，独发运使专其任。文移坌并，事目繁伙，有不能检察，则吏胥可以用意于其间，操舟者赇诸吏，辄得诣富饶郡市贱贸贵，以趋京师【一四】。自是江、汴之舟，合杂混转而无辨矣，挽舟卒有终身不还其家，而老死河路者，籍多空名，漕事大敝。皇佑中，发运使许元奏：「近岁诸路因循，粮纲法坏，遂令汴纲至冬出江，为它路转漕，兵不得息。宜敕诸路增船载米，输转般仓充岁计【一五】，如故事。」于是言利者多以元说为然，朝廷为下诏如元奏，会元去，不果行。既而诸路纲不集，庚寅，复下诏切责有司以格诏不行，及发运使不能总纲条，转运使不能干岁入预敕江湖、两浙转运司【一六】，以儙年功各造船补卒，团本路纲，期自嘉佑五年汴纲不得复出江。
　　十二月壬寅，京东转运使王举元言：「登州沙门岛每年约收罪人二三百人，并无衣粮，只在岛户八十余家佣作，若不逐旋去除，即岛户难为赡养。兼是诸州军不体认条法，将罪人一例刺面配海岛，内亦有情不深重者，如计每年配到三百人，十年约有三千人，内除一分死亡，合有二千人见管，今只及一百八十人，足见其弊。盖无衣粮，须至逐旋去除，有足伤悯。望严戒诸路州军，除依编敕合配海岛外，余罪不得配往，登州年终具收配到沙门岛罪人元犯因依，开项申奏，委刑部检点，如不系编敕合该刺配往彼者【一七】，具事由以闻。」从之。此据会要增入，五年三月二十五日可考，治平四年六月二十五日李庆奏，可并考。
　　甲辰，枢密院上端拱以来宣敕札子六十卷，以一本留中，一本送龙图阁。初，韩琦为枢密副使，言尝任河北，见祖宗所下诏令，皆契丹未讲和以前经武御戎之事，请下本院编录而上之。
　　乙巳，诏三司每岁上天下岁赋之数，自今三岁一会其亏赢以闻。【一八】
　　又诏陕西转运司，本路诸军衣装绸绢挠皆出益梓利路，今边事久宁，而戍兵不减，宜□三路之所输，若支军衣而愿回卖者，官以中估收市之。此据张方平之议也，杨畋正传云畋为户部副使，河北旧以土绢给军装，三司使张方平易以杂州绢，畋既同书奏闻，外议藉藉，又密陈其不可。此事当考。
　　两川和买绢以给陕西戍兵，而蜀人苦于重敛，都转运使曹颖叔为岁出本路缗钱五十万以易军衣之余，遂纾两川之扰。自庆历铸大铁钱行陕西，而民间盗铸不已，三司请榷铁，颖叔谓铁钱轻而货重，不可久行，骮官自榷铁乎？请罢诸州铸铁钱，而以三当铜钱之一，从之。此据颖叔传，铁钱三当铜钱之一，当考明年二月癸卯所书。
　　己酉，诏吏部流内铨，自今选人磨勘，毋得□劳绩求先次截甲引见，若劳绩重于改京官【一九】，朝廷自赏擢之。时铨格繁密，吏所以为奸，其绪尤多，案牍及书课历疑误仅若毛发，比辄行下【二○】，推原数四犹不释，以邀赇请。故磨勘者类皆待次外州，或至吏部二三岁乃得改官，多因缘薄劳求截甲引见，故降是诏。
　　辛亥，光禄卿、直秘阁张子宪为秘书监，罢职。
　　翰林学士韩绛言：「中书门下，宰相所职，而以他官判省，名不相称，请更定其制。百司常务【二一】，多白二府，请详其轻重，移付于下，使大臣不为细故撄虑，得以专讲政事。又章服所以别尊卑，今走吏与公卿不殊，请依唐制以品数为等。其因年考【二二】及阶品合服者，须未尝犯徒罪乃听。又台阁省寺，典章所由出也，今独存敕条文案而已。本朝故事，名臣遗范，无所传录，请依周礼、唐六典着为一书。」诏翰林学士胡宿、知制诰刘敞详定以闻。王安石日录可考。
