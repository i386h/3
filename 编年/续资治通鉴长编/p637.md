<!-- { "loadSidebar": true } -->
　　【二八】讲论道义「论」原作「谕」，据宋本、宋撮要本、阁本及同上书改。
　　【二九】提举觉察若有佞邪谗巧之人诱导皇子为非礼之事者委伴读官二十六字原脱，据同上书补。
　　【三○】如此则必进德修业「必」字原脱，据宋本、宋撮要本、阁本及同上书补。
　　【三一】春秋公羊说读诔制谥于南郊若云受之于天然据礼记曾子问，此系上文所引曾子问之郑注文字，「春秋公羊说」下尚有「以为」二字。
　　【三二】商祖丁之子曰阳甲「之」字原脱，据宋撮要本、阁本及宋会要礼一五之三五补。
　　【三三】有太宗有中宗二「有」字原脱，据同上二本及同上书、宋史卷一○六礼志补。
　　【三四】则小乙之祭不及其父祖丁「祭」下原衍「庙」字，据宋本、宋撮要本、阁本及上引宋会要、宋史删。
　　【三五】故汉元帝之世「帝」字原脱，据宋本、宋撮要本及上引宋会要、温国文正司马公文集卷二六祔庙议补。
　　【三六】故止祀三昭三穆「祀三昭三穆」原作「祀一昭二穆」，宋本、宋撮要本俱作「祀三穆」，阁本作「祀一昭一穆」，宋会要礼一五之三五、编年纲目卷一六、文献通考卷九三宗庙考三及同上祔庙议均作「祀三昭三穆」。以宋会要等为是，据改。
　　【三七】故有天下者事七世有一国者事五世「事七世有一国者」七字原脱，据上引宋会要补。
　　【三八】自唐至周「唐」上原衍「汉」字，据宋本、宋撮要本及上引宋会要、文献通考卷九三宗庙考三、宋史卷一○六礼志、编年纲目卷一六删。
　　【三九】傅说原作「传说」，据阁本改。
　　【四○】申敕二府「敕」原作「致」，据宋本、宋撮要本改。
　　【四一】自闻于上「自」，同上二本作「日」。
　　【四二】则如夏卿议「议」字原脱，据同上二本及宋会要礼一五之三六补。
　　【四三】然焑系邛州依政人「焑」原作「为」，「邛」原作「卬」，据阁本改。
　　【四四】以傅法意「傅」原作「传」，据宋史卷三○○陈太素传改。
　　【四五】沿宝法物「沿」原作「公」，据宋本、宋撮要本改。宋史卷一五四舆服志作「缘」。
　　【四六】其于慈孝之美「于」原作「余」，据温国文正司马公文集卷二六上两宫疏改。
　　【四七】已然后得奋其诈谋「奋」原作「夺」，据宋本、宋撮要本、阁本及同上书改。
　　【四八】止当以恩意相厚「止」原作「正」，据宋本、宋撮要本及同上书改。
　　【四九】万一奸人欲有关说「关」原作「开」，据宋撮要本及同上书改。
　　【五○】则天地鬼神得以歆其禋祀「禋」原作「礼」，据同上书改。
　　【五一】臣等只在外见得官家「只」字原脱，据宋本、宋撮要本及编年纲目卷一六、宋史全文卷九下补。
续资治通鉴长编
卷一百九十九
卷一百九十九
　　起讫时间 起仁宗嘉佑八年七月尽是年十二月
　　卷　　名 续资治通鉴长编卷一百九十九
　　帝　　号 宋仁宗
　　年　　号 嘉佑八年（癸卯，1063）
　　全　　文
　　秋七月乙巳，侍御史吕诲为起居舍人、同知谏院。
　　辛亥，诏：「诸道押即位进奉人各与官，有官者与推恩，勿试。」以干兴押进奉人皆试诗于学士院，已而不合格者，例与官，故有是诏。
　　知谏院司马光奏：「窃见诸路转运使、提点刑狱、知州军等，各遣亲属进奉贺登极表至京师，朝廷不问官职高下、亲属远近，一例推恩，乃至班行幕职、权知州军，或所遣之人非亲属者，亦除斋郎及差使、殿侍。此盖国初承五代姑息藩镇之弊，故有此例。后来人主嗣位之初，大臣因循故事，不能革正。国家爵禄，本待天下贤才及有功效之人，今使此等无故受官，诚为太滥。况近年官吏繁冗，十倍于国初之时，朝廷深知其弊，所以数年前别定制条，减省诸色奏荫之数。若进表之人皆得一官，则又并增数百入仕之人，自乡来减省悉为虚设【一】。今纵不能尽罢此等恩泽，其进表人若五服内亲者，或乞等第受一官，其无服非亲属者，并量赐金帛罢去，庶几少救滥官之失。」
　　同修起居注郑獬亦以为言，且曰：「昔真宗初即位，有事于南郊，旧例髃臣皆得迁职，而真宗以为侥幸太甚，遂命止加勋阶。真宗已常革滥赏于南郊之初，则陛下亦宜绝缪恩于登极之后也。」执政谓已行之诏，难于复改，遂寝其议。
　　壬子，初御紫宸殿，退御垂拱殿，中书、枢密奏事。帝自六月癸酉不御殿，至是始见百官，感恸者久之。其后只日御前殿，双日御后殿，惟朔望则前后殿皆不御，至祔庙，如故。
　　丙辰，夏国主谅祚遣使来吊慰，见于皇仪殿门外。其使者固求入对，弗许。谅祚所上表辄改姓李，赐诏诘之，令守旧约。诏书见王珪集，司马光日记亦具载之。
　　司马光言：「伏闻夏国所遣使人，前日不肯门见，固求入对，朝廷不许，勒归馆舍。臣愚窃以陛下继统之初，四夷皆欲瞻望天表，窃觇圣德，又闻向曾不安，意谓未能视朝，所以戎人之心，敢尔桀黠。今若深闭固拒，不听入见，则必疑有所隐避，益足使之骄慢。况即日陛下已御正殿，臣谓何惜紫庭数步之地，使之稽首拜伏，瞻仰清光，庶几得识陛下神武之姿，知必能镇服四夷，归至其国，转相告语，使其蜂蚁之觽心服气沮，不敢窥边。此所谓上兵伐谋，不待战而屈敌者也。」
　　丁巳，契丹使祭大行皇帝于皇仪殿，遂见上于东厢。上恸哭久之，使人言及大行，辄出涕。
　　庚申，诏：前敕有司，自四月壬午，放髃臣正衙见，谢、辞宜如故。
　　癸亥，契丹使辞于紫宸殿，命坐赐茶。故事，当赐酒五行，自是终谅闇，皆赐茶而已。
　　丁卯，诏髃臣当上殿者，今如故。
　　戊辰，百官请大行皇帝谥于南郊，用王珪议也。
　　初，契丹主宗真母萧氏爱少子宗元，欲以为嗣。宗真之重熙二十三年，王拱辰报聘，宗真常为拱辰言之。其明年，宗真死，洪基嗣立，以宗元为皇太叔。洪基之清宁三年，萧氏卒，宗元怙宠，益骄恣，与其相某谋作乱。及相某以贪暴黜，宗元惧，谋愈急。洪基知其谋，阴为之备。是月戊午，宗元从洪基猎于凉淀。洪基让宗元先行，宗元不可，洪基先行，依山而左。宗元之子楚王洪孝以百余骑直前，射洪基，伤臂，又伤洪基马。马仆，其太师某下马掖洪基，使乘己马。殿前都点检萧福美引兵遮洪基，与洪孝战，射杀之。洪基兵与宗元战，宗元不胜而遁，南趣幽州，一日行五百里，明日自杀。燕京留守耶律明与宗元通谋，闻其败，领奚兵入城，授甲欲应之，副留守某将汉兵距焉。会使者以金牌至，遂擒斩明。洪基寻亦至。陈王萧孝友等皆坐诛。先遣来使者数人，悉宗元之党也，过白沟，并以槛车载去诛之，独萧福延以兄福美有功得免。时清宁九年也。此据司马光日记，其称相某及太师某、副留守某，皆不得其名故也，当考。
　　八月庚辰，王珪议上大行皇帝谥曰神文圣武明孝，庙号仁宗。
　　辛巳，诏军头司引见公事如故。
　　司马光言：「人君之职，有三而已：量材而授官，一也；度功而加赏，二也；审罪而刑罚，三也。材有短长，故官有能否；功有高下，故赏有厚薄；罪有小大，故罚有轻重。此三者，人君所当用心，其余皆不足言也。臣伏见国家旧制，百司细事，如三司鞭一胥吏，开封府补一厢镇之类，往往皆须奏闻。崇政殿所引公事，有军人武艺、国马刍秣之类，皆躬亲阅视。此盖国初艰难，权时之制，施于今日，颇伤烦碎。陛下龙兴抚运，圣政惟新，臣愚以为宜令中书、枢密院，检详中外百司自来公事须申奏取旨及后殿所引公事，其间不系大体，非人君所宜躬亲者，悉从简省，委之有司。陛下养性安身，专念人君之三职，足以法天地之易简【二】，致虞舜之无为，诚天下幸甚！」
　　光又言：「陛下践祚以来，于今五月，深执谦巽，端拱渊默，髃臣奏事，一无可否，中外之情，深为郁郁。向者犹谓圣体不安，今御殿听政，已遵旧式，出入起居，皆复常度，而独于万机，未加裁决，臣窃惑之。臣愚伏望陛下凡两府及髃臣奏事，稍留神省察，询访利害，议论是非，可则行之，否则却之，使四方翕然瞻仰圣德。亿兆髃生【三】，不任大庆！」光上殿札子二道，不得其日，今附见军头司引见公事之后。
　　是月，司马光言：「伏见医官宋安道等四人，昨以侍先帝医药无状，降授诸州散官，寻以陛下圣体不安，大臣忧恐，权留安道等诊候御脉。今已及百余日，圣体终未平复，安道等方术无验，较然可知。且其人皆得罪于先帝，臣谓陛下不宜赦其罪戾，留在京师，并乞发遣，令赴贬所。僧智缘本不晓医，但以妖妄惑觽于江、淮间，自云诊脉能知灾福，今亦出入禁庭，叨忝章服，察其疗疾，实无所益，伏乞夺去紫衣，放归本州岛。凡用医之道，在谨择其人而专任之，然后良工得尽其术而功效可见。今闻诊御脉者常以十数，工拙相杂，是非混淆，发言进药，更相倚伏，虽有俞、扁之术，将安所施？于是强者自专，弱者附会，雷同比周，共为诳罔。不顾圣体，务为身谋，但云脉气平和，脏腑无疾。然而傍侧之人，窃观形证，岂得为安宁复旧，如医官所言哉！日月益深，根底益固，四海忧畏，焦心坠胆。臣愚伏望陛下思一身之安危，系髃生之祸福，深自重惜，不可因循，博访京邑四方通医术者，精择一人，使之专诊御脉，听用其言，服食其药。若旬日之间，全无应暛，则斥去不用，别更择人。如此必遇良医，痊复有日。臣不胜区区，惟圣慈少加采察。」
　　九月庚戌，诏以皇子位为兴庆宫。既而知谏院吕诲言唐有此宫名，改曰庆宁。
　　辛亥，皇子、光国公仲针为忠武军节度使、同平章事、淮阳郡王，改赐名顼；乐安郡公仲纠为明州观察使、祁国公赐名颢【四】；大宁郡公仲恪【五】为耀州观察使、鄠国公，赐名頵。
　　己未，永昌郡夫人翁氏削一资。翁氏位有私身韩虫儿者，自言常汲水，仁宗见小龙□其汲绠而出【六】，左右皆莫见，因召幸焉。留其金钏以为验，仍遗之物，虫儿遂有娠。于是，踰十月不产，按问乃虫儿之诈，得金钏于佛阁土中，乃虫儿自埋之也。太后以谕辅臣，命杖虫儿，配尼寺为长发，而翁氏坐贬。辅臣皆请诛虫儿，太后曰：「置虫儿于尼寺，所以释中外之疑也。若诛虫儿，则不知者必谓虫儿实生子矣。」欧阳修私记载此事尤详，独以虫儿乃宫正柳摇真【七】之私身，与司马光记不同，今从日记。
