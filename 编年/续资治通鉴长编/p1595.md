<!-- { "loadSidebar": true } -->
　　翰林学士兼侍读蒋之奇言：「次当转对，伏以官制之弊久矣，名秩舛迕，位序颠倒，在汉何武，尝请建三公而不能定；在周卢辩【三】，尝述着六官而不能久。先帝元丰之间，慨然一变，以阶寓禄，虽用旧文，而傅以新意，可谓尽善矣。然有所未安者，试守之谓也。盖所谓试，则非正官也。今为尚书侍郎者，皆正官也，而谓之试，此失之矣。本其始所谓试者，为其阶之卑也，如以其阶卑，则谓之守可也。臣按贞观令，以职事尊者为守，职事卑者为行。旧制，阶尊职卑为行，阶卑职尊为守，阶与职等者不行不守，此三者足以该之矣，其不必谓之试亦明矣。何以知阶卑职尊可以谓之守也？守者，非真也。臣按李固传注：『汉故事，先守一岁，然后为真。』又马援传注曰：『守者，一岁乃为真，食其全俸。』故薛宣入守左冯翊，满岁称职为真；张敞守太原，满岁为真；王尊守京兆尹，后为真。又茂陵守令尹公注云：『守茂陵令，未真为之。』以此考之，则阶卑职尊者谓之守足矣，是不必试也。且如正议大夫视六曹侍郎，光禄大夫视左右丞，通议大夫视给事中，今六曹侍郎自正议大夫除，则官与阶等，不守不行也；自光禄大夫以上除，则阶尊官卑，谓之行可也；自通议大夫以下除，则阶卑官尊，谓之守可也，何必云试哉！凡此三等者皆古之制也【四】。今中大夫为尚书侍郎则称试，为左右丞则称守，且新制左右丞为辅臣，在尚书之上，岂有中大夫可以守左右丞，而不可以守尚书侍郎乎！此可谓倒置也。臣请参酌典故，特为厘改，凡为正官者，皆改试为守，庶几协于名义，成一代之盛典。议者谓以试为守，如制禄之差何？臣应之曰：『定制禄之差，使守如试，无不可者。』臣闻明圣润色祖业，传之无穷。先帝考复官名，规模宏远，则修饰而润色之，正在陛下，惟留神裁幸！」
　　河东经略司言：「闰二月十五日，西贼六万侵犯神堂等堡，第三将内殿丞制李偀能以少击觽，第一将宫苑使贾嵒冒犯锋镝，致西贼仓卒首尾不救，斩获近上首领七人，因此贼气沮丧，号哭遁去。王师乘胜修葭芦【五】，所向讨荡，无不克捷，望格外重行赏典。」诏李偀斩获三厘已上，依格合减二年磨勘，特转两官；贾嵒特转一官，更减三年磨勘；其余部队将等第推恩。
　　乙酉，湖州观察使世开为奉国留后，封安定郡王。司农少卿、朝散大夫杜绅知沧州。承议郎、御史台主簿谢文瓘为正字。
　　丙戌，鄜延路经略使吕惠卿言，差将官王愍破荡宥州，并烧毁族帐等不可胜计，斩获五百余级，牛羊以万数。诏赐出界军兵特支有差。（惠卿家传云：七月遣副总管王愍统制诸将入界，二十九日至宥州，其洪、宥、韦三州总都统军贺浪啰率觽迎战。愍等击，大破之，追奔二十余里，斩首五百余级。入宥州，焚其官廨、仓场、刑狱、民居五十余间，并伪行宫军司簿书案籍等，发窖藏，践禾稼、荡族帐不可胜计。愍据淖河，贺浪啰率其觽来袭，而首领移卜淖、凌吉讹遇以数千骑出，半入鸡川，将邀官军。愍率诸将掩击，复破之，斩首二百余级。转战而南七十余里，壁于秦王井。贼复来攻，愍使以神臂弓射却之，全师振旅还，贼登高不敢追，获器械五十余件，牛羊万五千余头。八月，复遣兵马都监刘安攻夏州，至浪沁沙与贼遇，破其觽，斩首五百余级。事见八月二十五日。）
　　丁亥，朝请大夫邵材为刑部员外郎。（九月末李深云云。）朝请郎黄敏用同管勾成都府、利州、陕西等路茶事兼提举陕西等路买马公事。
　　己丑，诏复神臂弓射法。旧射一百二十步，元佑中减为八十步，今复如旧。
　　御批：「大理寺官吏勘断内中作贼修内司雄武兵士邱安，本寺并不奏裁，止以京城内窃盗条断决讫。缘本人所犯事理重轻自与常法不同，不惟断遣失当，亦无以惩诫。除别作施行外，其本寺官李孝博特罚铜二十斤，朱牧、蒋之美、杜宗旦、滕友各罚铜三十斤，推法司等当行人吏，送开封府各决臀杖二十放。」
　　辛卯，户部状：「元降朝旨，同管勾陕西路银铜坑冶铸钱许天启，铜苗兴发如在京西、川路，许前去检踏。止为京西及川路与陕西相连接，取令本司委官乃至泸州界以来检踏。缘非陕西相连接处，又系靠边，虑致引惹，乞申明行下，应非与陕西接界州军，不许前去。」从之。（四年八月十日圣旨，二年十一月二十三日许检踏。）
　　壬辰，泾原路经略安抚使章楶言：「伏见故范育任熙河经略使日，于元佑弃地画疆之时，独能抗朝廷意指，反复敷陈利害；又尝陈进筑之策，持论坚确，人莫能夺，特赠宝文阁直学士。恭惟神宗皇帝以范祥兴筑古渭寨身死，赠秘书监，又官其一孙。祥、育，父子也，皆以进筑成功，而被赏乃异，望更录育之子孙一名。」诏范育特与子或孙一名郊社斋郎。
　　先是，蔡硕女貋文康世尝与硕言刘唐老谓文及甫曰：「时事中变，上台当赤族，其它执政奉行者枭首，从官当窜岭南。」又曰：「吕大防已死，刘挚及梁焘老病，苏辙、范祖禹、刘安世、韩川等当还为执政。」盖辛未诏牓五月十八日有「幸时事中变」之语，故唐老云云。硕既闻康世言，遽令康世录之，特示蔡京，京具以白上。或又告唐老与及甫共谋为变，欲诛章惇、蔡卞等，仍密结岭南责降元佑人。事连知河南府李清臣、京西转运判官周纯。（此据王巩甲申杂见删修，附京言后。）上疑其事，问三省当何如？时淮南转运副使周秩徙京西路未至也。（秩自淮南改京西，乃六月十六日。）秩尝攻文彦博，不入元佑党，三省因请委秩体量得实即付狱。（周秩体量，据曾布尔日录在八月十三日甲午，今附本日。）寻有诏令秩乘驿赴阙上殿讫之任。（秩赴阙，布录在八月十三日，与体量同书。）后数日，同知枢密院林希对，上及唐老事，谓希曰：「卿以撰制词，亦在诛戮中。」希曰：「臣与曾布但剽闻而已，未尝敢询三省也。」（布录在八月二十三日。）希退，为布言之。布他日见邢恕，恕曰：「体量唐老事盍且已？」布曰：「此长者之言也。唐老虽谤讪，然不及君上，所诮大臣尔！政当函容。」恕曰：「奴婢为主所笞挞，亦必怨詈，怨詈之人，谅何止唐老？唐老有此语，岂可胜校也！」布曰：「事已然，但能小了则庶几矣。」（此据布录在十月十一日辛卯。）恕深然之。时章惇方欲引恕为中丞，使排击元佑责降人，而恕与布言乃如此，唐老竟得轻置。（恕与布言，在十月十一日辛卯，为中丞在十月二十一日壬寅，唐老落职监当，在十二月十七日丁酉。王巩甲申杂见云：周秩重实，大观元年九月得吉州守，过高邮，言绍圣中，有洛人告言，文及甫、刘唐老与李邦直等将生变，诛章子厚、蔡元度诸人，下至两制，侍从，皆及之。召重实为京西转运使推治之，以其尝攻文潞公也。朝旨令先推究体访，候有状即治之。又以运判周纯为知情不告，云将引用岭南谪降元佑人同力为之【六】。哲宗召重实对，曰：「欲尽诛族大臣已下，则将致朕于何地？」又召吕升卿令国门听旨【七】，俟有其实，即遣诛诸人于岭南【八】。重实既至西京，捕文、刘置运司别听，且辟程公孙事管勾察访于外【九】。久之无状，而诛大臣之语则有之，凡三请自裁【一○】。未几，罢邦直留守，知成都府，且密谕重实，令有实则就摄。久之，公孙忽得二张秀才密语云：「元谋云候上意变，必用元佑人。」乃有族诛之举。重实即具奏，且言不及乘舆。不数日，令文、刘逐便【一一】，各还朔部【一二】，并更不推治。哲宗之明之仁，今世无知者，以元旨极密公案一宗并元状【一三】，悉不在有司，虽朝廷悉无知者，公案藏其家，终当上之，乞实录书之。公孙，喜刺人事者也。周秩四年正月二十四日，先自浙宪除京西漕，闰二月十七日改淮南，六月十六日又自淮南改京西。吕升卿四年十一月十五日，自京东运副改河北，元符元年二月十七日与董必察访广南，三月四日罢察访。董必四年十一月二十九日，先以湖南提仓往广西体量苏轼等。周纯三年十一月以江西提举为京西运判，元符二年五月犹在任。李清臣四年正月二十五日，自中侍出知河南，四年十二月三日改成都，明年正月九日复知河南。刘跂辨谤录载，刘唐老说靖国元年三月七日，跂就唐老家见唐老，说丁丑年六月中，文康世告妻父蔡硕，言及甫与唐老密谤时事，言不久必变，惇必族灭，余执政必窜；又云康世见刘唐老，亲说硕使康世形于手笔，携往见蔡卞，遂有旨下监司周秩根究。此事未了，九月中同文事又大作，遂先摄及甫下同文狱，后来方兴洛狱。跂见曾右相，说先因刘唐老事，后有文及甫事，与此相符。然不曾问得洛狱后有如何结绝，必有知之者，当问。）
　　殿中侍御史陈次升言：「窃以乘舆所在，有司供具最宜全固。访闻籍田司思文殿修盖曾未数月，而前檐今已坠垫。虽陛下圣德巍巍，天地佑护，行幸之际，必无忧虑，万一惊恐，其当如何？董役官司，若无显责，虑创造北郊宫，亦复弛慢，望特赐惩戒。」诏礼部郎官一员同入内侍省使臣一员前去相验，诣实以闻。
　　乙未，奉议郎、校书郎商倚权通判保州，从其请也。
　　丙申，诏罢赐夏国历日。（三年十月辛酉，布录可考。）
　　朝奉大夫许介卿为刑部员外郎。右朝议大夫、知常州吕公雅为少府少监。（十月五日以新除提钱改知齐州，陈次升云云；又九月十五日朱彦传除提钱，蔡蹈云云可考。）
　　丁酉，诏赠太师蔡确无辜贬死，弟除名勒停；又前朝奉郎硕，特与□换内殿崇班。
　　承奉郎、少府监主簿蔡渭奏：「臣叔父硕，曩于邢恕处见文及甫元佑中所寄恕书，具述奸臣大逆不道之谋。及甫乃文彦博爱子，必知当时奸状。」诏翰林学士承旨蔡京、同权吏部侍郎安惇即同文馆究问。
