<!-- { "loadSidebar": true } -->
　　时知江州吕诲亦上言曰：
　　臣窃闻中外臣僚，屡有密疏，以圣嗣未立，请择旁继，指斥祖宗，分别裔绪。臣子之心，讵当如是？盖忧惧陨获，发于忠诚，而不虞机会之失也。虽然，宗属有亲簄，天资有贤愚，委付亲贤，当出圣虑，人臣安得陈露事机，以萌非冀。唯陛下思忠言，奋独断，遏未然之乱【一四】，无使后时，此防微之深虑也。
　　又闻日官近奏彗星躔心宿，请备西北。谨按天文志，三星天王之正位，中曰「明堂」，前为「太子」，后为「庶子」。星直则失势，明则见祥。质之知星者，以谓既直且闇，而妖星所犯，变见之验恐不在西北。
　　臣又闻自夏及秋，京师淫雨，诸路水潦，数州地震，江河泛溢，民户垫溺。斯阴盛之征【一五】，固有冥符。唐神龙初，洛水暴盛，宋务光曰：「自登皇极，未建元良【一六】，非所以守器承祧，养德赞业。姻戚之间，谤议所集，积疑成灾。」厥罚斯至，乃已然之明验。有以知皇天爱陛下之深，数以灾异感动，若尚不加警悟，殆非畏天保国之深虑也。
　　臣又闻，近宗室中讹言事露，流传四方，人心惊疑，是以阴沴之应、窥觎之心，不可不知其渐。伏望陛下念根本之重，为宗庙之计，检会前后臣僚奏议，延对大臣，周爰忠谠，审择宫邸，以亲以贤，稽合天意。况宗枝蕃茂，岂无贤德上副圣念？脱或宸谋已定，当使天下共知，以安久系。万一奸臣阴有附会【一七】，阳为忠实，以缓上心，此最为患之大者，不可不察也。汉成帝惑王根邪说，舍中山而立定陶。及孝冲之际【一八】，梁冀奸谋，贪乐安冲幼而畏清河严明，卒至于乱。向用正人谠论，则东西二京基祚何可量哉！惟陛下思祖宗造宋之艰难，监成、冲隳汉之基祚，窒奸臣附会之渐，绝后世窥觎之患，早为定断，慰安人心，天下大幸！按神宗【一九】朱墨二录、诲附传，并云诲上疏请早建皇嗣，韩琦以诲及司马光疏，遂立议，用英宗知宗正寺【二○】，而司马光墓志铭独不载其事，诲奏议又不存，不知何也。诲之孙谨尝为诲补传，乃有此疏，亦不知何从得之，今拟取，附见九月末。
　　右监门卫大将军、文州刺史叔韶进所业，召试学士院，中格。迁领辰州团练使。叔韶，见皇佑元年六月。
　　冬十月庚辰朔，驸马都尉李玮言：「奉诏举官为将领，而臣家有宾客之禁，无由与士人相亲。闻柴宗庆等当时得禁近往还，辄援例而请之。」诏具凡所接宾客以闻。
　　辛巳，赠故客省使、眉州防御使张亢为遂州观察使，故兵部郎中张夏为太常少卿。先是，权御史中丞王畴言：「朝廷新考课之法，将视州郡守长之能否而升降之。尽力之吏，苟于职有所施设，虽没而其劳绩因事以见，亦宜少追录之。顷张夏守泗州，取土石为城堤以拒长淮之暴，又为堰岸以防汴水之入。其补坏增旧之制，则又着为条令而刻之于石，使后人遵而不敢废。其后淮水屡涨，而常赖以无虞。又尝为两浙转运使，作石堤以防浙江之流，杭人怀夏之功，庙而祭之堤上，至今思之。又张亢在河东，以麟州远于水泉，向时寇至，民几不能自存，乃筑月城以包有之。又瀛州之城，虽坚而小，缓急不足以守，亢因旧基而增大其制。异日或有风尘之警，民得以清野入堡者，非此曷恃乎！亢勤职备患，实惠二州之人。今夏与亢既死，愿陛下特加褒赠，或录其子孙，以劝官吏之尽心，而使知朝廷察臣下之勤劳，死而不忘其功，亦用人之术也。」故恤及之。
　　壬午，枢密院请自今前后省内臣入仕，并理三十年磨勘；已经磨勘者，理二十年；其以劳得减年者，毋得过五年。从之。
　　自祖宗以来，内臣未尝磨勘转官，唯有功乃迁。至景佑二年九月，诏内臣入仕三十年，累有功勤，经十年未尝迁者，奏听旨【二一】。盖犹未有磨勘定格。庆历以后，其制渐隳，黄门有劳至减十五年，而入仕才五七年，有迁至高品以上者。两省因着十年磨勘之制，而减年复在其中。至是，患其幸进者不已，故厘革之。知谏院杨畋独言：「文臣七迁而内臣始得一磨勘，其法不均。宜如文武官例，增其岁考。」乃诏：「入内高班以上，仍旧理十年磨勘；其无劳绩有赃私罪，若公罪徒已上者，倍之。」畋为言事官，顾以士人比阉寺，议者讥其失职。景佑二年九月指挥，实录无之，会要具有畋言，乃十一月乙丑，今并书。
　　初，沙苑阙马，秦州置场，以券市之。内侍李继和领其职，不数月得马千数，梁适荐之，诏减磨勘三年。旧制，内侍入仕至二十年始得磨勘；自是有以劳进官者，皆引继和为例。继和事附见，梁适以至和元年八月知秦州，嘉佑二年八月徙永兴。其荐继和，当在至和、嘉佑间也。
　　诏太常礼院修谥法。初，本院言：「今所用谥法，乃雍熙年中所定，其间字数，比贺琛、沈约、王彦威所录多舛误，请别编修。」从之。
　　甲申，河中府进士南宫鲁为试将作监主簿，以都转运使彭思永言其文行推于乡里也。
　　丙戌，诏京东西、淮南、江、浙、荆湖南北路：「比年水灾，盗贼仍起，其令逐路安抚、转运、提点刑狱、钤辖司，于控扼之地，相度增置都巡检以闻。」
　　壬辰，起复前右卫大将军【二二】、岳州团练使宗实为泰州防御使、知宗正寺。按宋史，宗实为泰州防御使、知宗正寺，书于七年正月辛未，与此互异。初，司马光既以所上章送中书，内复出知江州吕诲章。宰相韩琦等与同列奏事垂拱殿，读光、诲二章，未及有所启，上遽曰：「朕有此意多时矣，但未得其人。」因左右顾曰：「宗室中谁可者？」琦曰：「此事非臣下敢议，当出自圣择。」上曰：「宫中尝养子二人，小者甚纯，然不慧；大者可也。」琦请其名，上曰：「宗实者，今三十许岁矣。」议定将退，琦复奏曰：「此事至大，臣等未敢施行。陛下今夕更思之，来日取旨。」明日奏事垂拱殿，又启之，上曰：「决无疑也。」琦曰：「事当有渐，容臣等商量所除官。」时宗实犹居父丧，乃议起复泰州防御使、知宗正寺。上喜曰：「如此甚好。」琦又曰：「此事若行，不可中止。陛下断以不疑，乞从内批出。」上曰：「此岂可使妇人知之，只中书行可也。」遂降此诏。
　　至和末，上得疾，文彦博、富弼、刘沆与王尧臣劝上早立嗣，上许之。会疾愈，寝其奏。既而言者相继，范镇【二三】、司马光所言尤激切，其余不为外知者不可胜数也。包拯为御史中丞，又力言之，上未许。如是五六年，言者亦稍怠。琦独尝请建学内中，择宗室之谨厚好学者升于内学，冀得亲贤，可属大事，欲以此感动上意，乘间即言宜早立嗣。上曰：「后宫一二将就馆，卿且待之。」后皆生皇女。一日，琦取汉书孔光传怀之以进，曰：「汉成帝即位二十五年无嗣，立弟之子定陶王为太子。成帝中才之主，犹能之，以陛下之圣，何难哉！太祖为天下长虑，福流至今，况宗子入继，则陛下真有子矣，盛德大庆，传之万古，孰有踰陛下者！愿陛下以太祖之心为心，则无不可者。」于是因光等言，卒成上初意，然宗实犹固辞之。韩琦新、旧传云：包拯、范镇交章论述，每辄留中。按嘉佑元年，范镇最先建议，司马光次之，包拯此时犹在江宁【二四】，十二月召为开封，拯本传亦不云与镇交章论述。及拯自开封迁御史中丞，始乞豫建太子，盖嘉佑三年六月事矣。今略加删润，使不失事实。又韩琦传称：诲疏与司马光疏同自内出。然光疏则光自纳于中书矣，若谓同日进呈则可也。今亦略加删润，更俟考详。
　　癸巳，诸王宫侍讲、屯田员外郎、编校书籍王猎为宗正寺伴读。猎为宫僚凡十三年，于宗实有辅导功，故首用之。
　　初，□奎在翰林，荐猎可任经筵文馆之职，宰相韩琦指猎名谓执政曰：「惟此人与孟恂不通私谒，足见其有守。」猎，长垣人也。恂时为都官郎中，遂与猎并除编校书籍。孟恂邑里未详。
　　乙未，枢密院言：「勘会两省使臣磨勘条例，欲除景佑二年九月诏并入内省自来黄门转高班例依旧外，并依今年十月三日指挥，其余条例，更不施行。」诏：「合该改转高班已上，内元因劳绩者及无劳绩有公罪杖已下者，并理十年磨勘；无劳绩有赃私及公罪徒已上者，并理二十年磨勘；内私罪情理轻者取旨。余并从之。」
　　丙申，诏知宗正寺即管勾本司事，遇祠祭许见官属。
　　马军司言：「正平县【二五】就粮武骑带甲剩员四指挥，共管一百二十人，不成队伍，虚占营垒，欲乞并为一指挥。」从之。
　　丁酉，诏：「磨勘选人历任曾失入死罪未决者，俟再任举主应格，听引见；其已决者，三次乃许之；若失入二人以上者，虽得旨改官，仍与次等京官。」
　　戊戌，以太庙南旧府司为知宗正寺廨宇。
　　十一月丁巳，起复右卫大将军、泰州防御使、知宗正寺宗实上表请终丧。帝以问韩琦，琦曰：「陛下既知其贤而选之，今不敢遽当者，盖器识远大，兹所以为贤也。愿固起之。」宗实表四上，乃从其请。
　　戊午，环州蕃官右侍禁苏恩，贷命送湖南编管，仍分所管蕃部为八族，各推首领以主之。
　　恩本为五门蕃部巡检，领各道镇。定边、平远二寨，部族为最盛。初，渭州遣指使沿边市羊，为密觉族邀射，夺其所乘银鞍。既而指使告于平远寨官，系其族二十余人，蕃觽遂围寨。恩言其族愿得放所系人。本寨既听还，而经略使韩绛令恩复追。恩止推其首为过者六人至庆州，绛不许，遣部署马怀德领兵随恩大索，其族皆叛去。未几，复出降。绛因奏恐其后难制，遂夷密觉族。恩既坐窜，而五门蕃部巡检自兹废矣。寇平远寨在七月戊戌。
　　庚申，左骐骥使、嘉州防御使、入内都知史志聪落都知，提点集禧观。
　　志聪市后苑枯木，私役亲从官，木仆，折足而死。殿中侍御史韩缜言：「亲从布列宿卫，所以奉至尊，戒不虞也。使主者为私役，则禁卫之严弛矣。」事下开封府。故事，府有狱，司录参军必白知府，乃敢鞫治，于是，多为志聪地者。司录参军吕籂独穷竟之，志聪坐此黜。籂，南安人也。
　　癸亥，以寿星观新作真宗神御殿为永崇殿。先是，上清宫灾而寿星殿独存，遂建为寿星观。或言寿星殿像则真宗御容也，于是别建神御殿。天章阁侍讲吕公着【二六】言：「都城中真宗既有三神御殿矣，营创不已，非祀无丰昵之义，请罢其役。」不许。江休复杂志云：寿星观塑像，内官以肖圣容，后差省判范□之相度，别建一殿，谓之寿星神御殿，明年九月改名崇先殿。
　　己巳，夏国主谅祚言：「本国窃慕汉衣冠，今国人皆不用蕃礼。明年欲以汉仪迎待朝廷使人。」许之。
