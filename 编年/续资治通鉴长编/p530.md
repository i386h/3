<!-- { "loadSidebar": true } -->
　　拯还自陕西，又言：「今天下财用所以窘乏，盖自西事以来，三路并仰给三司逐路岁入粮草，支榷货务见钱、银绢、香茶等，约数千万贯。是所入有限而出无限，安得不窘乏也。方今边防无事，亦当以国家大计为先，若不锐意而远图之，臣恐日削月朘，为害不浅。万一小有警急，何以取济。臣固谓致朝廷窘乏如是者，三路使之然也。但令三路各自足用，则帑廪何患不实哉？只如陕西自有解盐之利，若尽以付与，令计置粮草【一四】，一二年后，可全减榷货务每岁见钱银绢等五七百万贯。其河北、河东虽无解盐【一五】，缘出产丝蚕米麦最多，兼诸般课利不少，河北只以连值灾伤，朝省权且以一切应副。若将来丰稔，逐路稍减□官，或移那军马近南就食，令转运司多方擘画，计置粮草，渐减入中见钱，以□县官经费，不逾三五年，则东南财货尽聚京师，帑廪必有丰盈之望。若乃轻信横议，不究本末，图目前之小利，忽经久之大计，窃恐难以善其后也。惟陛下留神省察。」沈括笔谈云，陕西颗盐【一六】，旧法，官自般运，置务拘卖。兵部员外郎范祥始为钞法，令商人就边郡入钱四贯八百，售一钞，至解池请盐二百觔，任其私卖，得钱以实塞下，省数十郡般运之劳。异日辇车牛驴以盐役死者，岁以万计，冒禁抵罪者不可胜数，自此悉免。行之既久，盐价时有低昂，又于京师置都盐院，陕西转运司自遣官主之。京师食盐，斤不足三十五钱，则敛而不发，以长盐价。过四十，则大发库盐，以压商利。使盐价有常，而钞法有定数【一七】。行之数十年，至今以为利。
　　录故内殿崇班、大名府路都监吕渭子亿为下班殿侍。渭，冀州人，尝举进士，尤长于论兵。康定初，吕夷简荐之，召试策，入高等。补官，累迁大理寺丞，换武，从贾昌朝辟，平恩州有功，未及赏而卒，故□之。渭、亿俱无闻，可削。
　　丁丑，诏妇人所服冠，高无得过四寸，广无得踰一尺，梳长无得踰四寸，仍无得以角为之，犯者重致于法，仍听人告。
　　先是，宫中尚白角冠梳，人争效之，谓之内样。其冠名曰垂肩，至有长三尺者。梳长亦踰尺。御史刘元瑜以为服妖，故请禁止之，妇人多被罪者。御史记云刘元瑜乞禁止，重赏告讦者，妇人多被刑责。大为识者所嗤，都下作歌辞以嘲之。
　　戊寅，河北缘边安抚司请自保州以西无塘水处，广植林木，异时以限敌马，从之。
　　壬午，诏马铺以昼夜行四百里，急脚递五百里。
　　初，龙图阁直学士、给事中刘沆自洪州还，知审刑院。居五月，改知永兴军。命下七日，沆因对自陈为宰相摈相抑，久补外，今复亟去从班，乃诏复知审刑院。
　　乙酉，以淮南、江、浙、荆湖制置发运副使、主客员外郎许元为制置发运使。
　　丙戌，诏夔州路溱、南州蕃落素盛，自今岁令走马承受传诏抚问之。
　　侍御史知杂事何郯言：「臣伏见陕西路顷岁边鄙用兵之际，朝廷指挥以诸州新弓手刺面充保捷指挥，用备战守。一路之兵，仅增十万。缘当时仓卒，不暇精择，其间甚有疲弱不堪征役之人，驱之行阵，固难得力。自休兵至今，岁月已久，尚未闻一加选汰，所费廪食，不可胜计。况其人并是郡县等第之家，系在军籍，甚非所愿。伏望敕本路诸州，令告谕应系新置保捷兵士【一八】，除人员节级外，其余年五十以上及短弱不及等之人，如不愿在军者，许令自陈，委监司长吏相度，减放归农。此等久习武艺，今若放罢，亦须置籍拘管。仍乞以所居乡社相近处，如河北义勇，团作指挥，置人员节级管辖。其边郡每岁以此军番递防守处，亦令比旧减数。非时边上或有警急，其罢放之人，尚可追集守城，却代精兵出战，于事又无废阙。方今财力大屈，所患在于兵□，竭天下所出之物，仅能供亿。陛下幸听臣言，特行处置，一路之内可减三数万人，此亦省费之一端也。近包拯被命往陕西制置解盐，伏乞下臣此议，使其就近覆验，所冀审择利害，然后施行。枢密使□籍独以郯所言为是，壬戌诏旨，实自郯发之。十二月壬戌，始听保捷不任役者归农。此据鲜于侁所为何郯墓志
　　十一月庚寅朔，御崇政殿，召近臣、台谏官及宗室观三朝训鉴图。
　　丙申，加赠虢州刺史种世衡为成州团练使。
　　先是，世衡之长子古慕其从祖放为人，抗志不仕，于是诣阙自言：「父世衡在青涧城尝遣王嵩入夏国反间，其用事臣野利、旺荣兄弟皆被诛。元昊由是势衰，纳款称臣。经略使□籍掩父功，自取两府。」籍时在枢密院，具言：「嵩入夏国即被囚，元昊委任旺荣如故。元昊欲和，先令旺荣为书遗边将，元昊妻即旺荣妹，元昊黜其妻【一九】，旺荣兄弟怨望。元昊既称臣，后二年，旺荣谋杀元昊，事觉夷族，非因嵩反间。臣与范仲淹、韩琦皆预受中书札子，候西事平除两府。既而仲淹、琦先除，臣次之，非专以招怀之功，文书具在可验。」朝廷虽知古妄言，犹念世衡旧劳，自东染院使赠刺史，录其子之未仕者。古复上书诉赏薄，于是，加赠团练使，特授古天兴尉，令御史台押出城，趣使之官。及籍罢，古复辨理，下御史考实，以籍前奏王嵩疏为定。诏以其事付史官，听古徙官便郡。实录载种古讼其父功本末殊不详，今专从记闻。仍参取世衡正传「诏流内铨授古大县簿尉，押还本贯。」盖与记闻不同，今亦从记闻。正传又云，籍既罢，古复辩理，下御史考验，以籍前奏王嵩疏为定，诏付史官，听古徙官便郡。今从之。须更检详听古徙官便郡月日附此。王嵩事在庆历五年五月。熙宁四年十一月癸未王元规，乞追赠父嵩官，可参考。
　　诏河北被灾州军民年八十以上及笃疾贫不能自存者，即其家人赐米一石，酒一斗，毋得呼扰。
　　庚子，诏昭宣使、眉州防御使杨怀敏为内侍副都知。五月壬辰朔，更详之。
　　辛丑，诏民有冤，贫不能诣阙者，听诉于监司，以其状闻。
　　壬寅，并州言宣徽北院使、奉国节度使郑戬卒。赠太尉，谥文肃。戬遇事果敢必行，然凭气近侠，用刑峻深，士民多怨之。
　　壬子，定州路安抚使韩琦请自今契丹过界劫掠居民，听边吏以时掩杀，从之。
　　乙卯，诏江南、荆湖、福建、广南等路提点铸钱事与提点刑狱朝臣，以官高下序之。
　　丁巳，诏陕西路诸经略司，蕃官能统所部，自今满七年，与转一官。
　　戊午，昭宣使、眉州防御使、内侍副都知杨怀敏领梓州观察使，为三陵副使，罢副都知。
　　初，怀敏自高阳关钤辖入奏事，除副都知，知制诰胡宿当制，因言：「怀敏先为入内副都知、管勾皇城司，以宿卫不谨，致逆徒窃入宫闱，其士卒又不能生致之，议者谓其欲灭奸人之口，罪在怀敏及杨景宗二人，而陛下不忍加诛，止黜于外。况旧制，内臣都知、副都知以过罢去者，不许再除。今中书送到词头，臣不敢草制，辄封还以闻。」上疑宿职不当言，翌日，谓宰相曰：「前代有此故事否？」文彦博对曰：「唐给事中袁高不草卢杞制书，近来富弼亦曾封还词头。」上意解。谏官钱彦远谓宿曰：「仁者必有勇，于公见之矣。」既而他舍人为怀敏草制，彦远及台官论列不已，踰半月，卒罢之。宿闻怀敏除三陵副使，谓人曰：「怀敏必死矣，祖宗神灵所在，大奸岂能逃乎？」未几，怀敏果卒。不知他舍人草制者姓名，当考。钱彦远传云：杨怀敏妄言契丹宗真死【二○】，乃除入内副都知。按五月初，张硕赐三品服，盖缘辨宗真实不死也。不应十一月怀敏又妄言宗真死，朝廷方信之。彦远传必误。敏所以复除副都知，当别有故。彦远并怀敏妄言论列尔，今不取。
　　诏外任观察使已上，给随行指使使臣二人，刺史以上一人，每五岁代之。
　　十二月庚申朔，崇仪副使阎士良权高阳关钤辖兼管勾河北屯田司事。
　　壬戌，诏陕西保捷兵年五十以上及短弱不任役者听归农，若无田园可归者，减为小分。凡放归者三万五千余人，皆讙呼反其家。在籍者尚五万余人，皆悲涕，恨己不得去。陕西缘边，计一岁费缗钱七十千养一保捷兵，自是岁省缗钱二百四十五万【二一】，陕西之民力稍苏。减放保捷诏，实录有之。其余悉从记闻所载傅永之言，永时将漕陕西也。
　　初，枢密使□籍与宰相文彦博以国用不足，建议省兵，觽纷然陈其不可【二二】。缘边诸将争之尤力，且言兵皆习弓刀，不乐归农，一旦失衣粮，必散之闾阎，相聚为盗贼。上亦疑焉。彦博与籍共奏：「今公私困竭，上下皇皇，其故非他，正由养兵太多尔。若不减放，无由苏息，万一果聚为盗贼，二臣请死之。」上意乃决。于是简汰陕西及河北、河东、京东西等路羸兵，无虑八万有余人。其六万有余，悉放归农。其二万有余，各减衣粮之半。既而判延州李昭亮复奏陕西所免保捷特多，往往缩颈曲腘，诈为短小，以欺官司。籍因言兵苟不乐归农，何为诈欺若此乎，上益信焉。其后王德用为枢密使，许怀德为殿前都指挥使，始复奏选厢军以补禁军。议者非之。简汰羸兵无虑八万余人，此据稽古录。放归农者六万余，衣粮减半者二万余，及文彦博、□籍首议并奏对，并据记闻。记闻又云施昌言、李昭亮言不可尤甚。按昌言此年正月自河北漕徙为江、淮发运，恐不复言及三路事。而昭亮此年三月方以北宣徽、武宁节判延州，四月改天平节，仍判延州。今削去昌言姓名，但着昭亮。实录、正史载省兵事极不详，本志云：皇佑元年拣河北、河东、陕西、京东西禁厢诸军，退其罢癃，为半分，甚者给粮遣还乡里，系化外【二三】若以罪隶军或尝有战功者，悉以剩员处之。记闻惟不载剩员，然减衣粮之半，即剩员居其间矣。【二四】今悉用记闻，稍删润之。本志所云，更不别出，但取「京东西、河东北、陕西」等路字，改稽古录所称「天下」字。王德用、许怀德奏选厢军补禁军，当考。至和元年十月，范镇言「大臣以募兵塞责」，或指此也。
