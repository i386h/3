<!-- { "loadSidebar": true } -->
　　夫民可安而不可动，财可通而不可竭，以臣之浅闻寡见而所列如此，其沸于民口有大于此而臣未敢言者，其又何穷！然臣亦尝为陛下博访而深计之。盖天下差役莫重于衙前，今司农新法一项云，乡户衙前，更不抽差，其长名人等，并听依旧，以天下官自卖到酒税坊场并州县坊郭人户助役钱数，酬其重难。臣谓此法有若可行，然坊郭十等户自来已是承应官中配买之物，及饥馑、盗贼、河防、城垒缓急科率，郡县赖之，今亦难为使之均出助钱。旧来官以场务给衙前，对折役过分数，然多估价不尽，亏官实数，今既官自拘收，用私价召卖，则所入固多。又应系衙前当役事件【二二】，官为裁省，使无旧日糜费而支酬稍优，则人情必当乐为，可宽乡户重役而似无害民之事。臣乞陛下将此一法，诏有司讲求其详，若逐路场坊钱数可以了本路召雇衙前酬銟，则乞详具条目，行而观之，以三二年闲，若见其利，则其它役法更革无难矣。惟是助钱之法，伏望早赐睿断，一切寝议，以幸天下。夫更令创制，可以渐而不可以暴，况欲内自畿甸，外至海隅，一概率钱，可谓重敛，又欲急迫而成之，使生灵何以自全，陛下安得不谨重其事哉！本志但云绘言助役之难有五，挚言役法之害有十，请一切罢之，余并不书。
　　辛酉，同提举在京诸司库务、度支郎中王克臣兼同知审官西院。上谓王安石，枢密院不留意西审官，欲差克臣同知，安石以为当然，故有是命。
　　壬戌，诏河东经略司相度，如贼重兵犯境，即依前后约束，令缘边城寨专为守计，约合留守兵外，余悉团结为一军，以备御贼，勿令兵势分，致失枝梧。
　　中书刑房言：「刑部详覆官如疏驳得诸处断遣不当，大辟罪每一人与减一年磨勘；如失覆上件公事，每一人即展磨勘一年，累及四人即冲替。」从之。
　　甲子，观文殿学士、兵部尚书、知蔡州欧阳修为太子少师、观文殿学士致仕。修以老病数上章乞骸骨，冯京固请留之，上不许。王安石曰：「修附丽韩琦，以琦为社稷臣，尤恶纲纪立、风俗变。」上曰：「修为言事官，独能言事。」安石曰：「以其后日所为，考其前日用心，则恐与近日言事官用心未有异。」王珪曰：「修若去位，觽必藉以为说。」上曰：「罔违道以干百姓之誉，觽说何足恤？修顷知青州殊不佳。」安石曰：「如此人，与一州则坏一州，留在朝廷则附流俗，坏朝廷，必令留之何所用？」上以为然。
　　杨绘言：「今旧臣告归或屏于外者，悉未老，范镇年六十三，吕诲五十八，欧阳修六十五而致仕，富弼六十八被劾引疾，司马光、王陶皆五十而求闲散，陛下可不思其故耶？」又言：「两制多阙员，堂陛相承，不可少。」觽皆以绘言为然。王安石曰：「诚如此。然要须基能承础，础能承梁，梁能承栋，乃成室。以粪壤为基，烂石为础，朽木为柱与梁，则室坏矣！」上笑。
　　参知政事王珪言：「臣前为南郊礼仪使，窃见乘舆所过必勘箭，然后出入，此盖天子师行故事，大驾既动，礼无不备。及入景灵宫太庙门，恐不当行勘箭之礼，请下礼官考详。」诏礼院详定以闻。于是礼院言：「皇帝亲行大祠，所过宣德门、景灵宫太庙门，出入勘箭；南熏门入则勘、出则否；至于文德殿门并亲郊出入朱雀门，则勘契。考详勘契之制，即唐交鱼符、开闭符之比，用之车驾所过宫殿城门，所以严至尊备非常也。惟勘箭不见所起之因，当是师行所用，施于宫庙，似非所宜，诚可废罢。其宫殿城门并太庙车驾斋宿，请并勘契。至于景灵宫，止少留荐享，亦乞不用勘契。」从之。
　　宣抚司言：「昨西城贼攻围柔远寨，都巡检林广与李克忠开城纳蕃兵，并力坚守【二三】，都监任怀政、郝惟立，走马李元凯募人守寨，西谷寨主张继凝斩获首级。」诏：「林广赐银二百两，任怀政、郝惟立各减二年磨勘，李元凯减四年，张继凝减一年，李克忠候奏案到取旨。」克忠时坐取蕃官所夺西贼甲，不还其直，方被劾也。克忠事在七月二十八日，并六年四月二十二日。
　　左骐骥使、邵州团练使、许州兵马都监令宴言：「今后每有差遣辞见并因事到阙，并乞上殿，或遇大礼，亦乞陪位。」从之。自后宗室领外任者悉用此例。此据会要十一日事，今附见。
　　盐铁副使、工部郎中、直史馆李寿朋簄俊任侠，不惮繁剧，祠西太一，饮酒茹荤，暴中风，卒。上遣中使抚其家，赐银三百两。
　　乙丑，审官东院主簿、大理评事蔡晔为太子中允、荆湖南路转运判官、兼提举常平等。上谓王安石曰：「晔可留。」安石曰：「已令为监司，且试其实。如此人他时自当为朝廷用。」晔，挺子也。上曰：「人材绝少，宜务搜拔。」安石曰：「人材须銟成，若趣赴朝廷法令，欲立事功，辄为人所攻沮。附同流俗，虽有过恶【二四】，髃邪共相推荐容护，则中材已下孰敢正论直行，此人材所以坏而可使者少也，若不能改此，恐无由得人材觽。为天下，要以定取舍、变风俗为先务，若不如此，而乃区区劳心于细故，适足以疲耗聪明为乱而已。且以近事验之，边事之兴，陛下一日至十数批降指挥，城寨粮草多少，使臣、将校能否，髃臣所不能知，陛下无所不察。然边事更大坏，不若未经营时，此乃陛下于一切小事劳心，于一切大事独误。今日国事，亦犹前日边事，陛下不可不察。今日之患，正为君子道不长，小人道不消。所以然者，由陛下察君子、小人情状不尽，若陛下能明道以御觽，如日之在天，则小人如雨雪之自消，诗曰：『雨雪浮浮，见晛曰流。』此之谓也。若不然，则小人道长，无义何所不至！宗庙社稷之计，臣诚为陛下忧之。诗曰：『如蛮如髦，我是用忧。』此之谓也。」上以为极然。陈瓘尊尧集边机门论，安石归过宗庙，今并附五年六月二十七日。又四年五月二十日、二十六日，六月十二日；五年正月九日，又六月二十七日，凡五段皆合参考。
　　司农寺言：「河北提点刑狱王广廉请以广惠仓钱斛并入常平。」从之。
　　诏赏捕杀庆州叛军者，索忠授右班殿直，赐钱五百千；余转资，赐钱银有差。
　　丙寅，录系囚，杂犯死罪以下第降一等，杖以下释之。时雨愆亢故也。时雨愆亢，据御集。林希野史云：赵子几以司农旨谕诸县升降等第，以就助役。东明民二百诣丞相诉，又诉御史。上闻之惊，安石亦惶恐。上手批付中书：「民之不愿出钱者仍旧供役。」内外欢然，以此解诉者。中丞绘、谏官洙【二五】犹以为非便，而助役之议直可罢也。而布、绾言于安石曰：「助役为觽所摇，不可成矣。」安石悔，又纳御批而不行，疑东明令贾蕃诱民来诉。蕃已移官，乃遣子几至邑询其升降民户，因捃蕃尝以同天节宴取外界，犹如此者数事。子几奏之，安石大喜，置狱劾之。言者以为诉而发其事非体当然。又蕃已去官，上亦寝，又批付中书：「但案其升降不当，余皆勿问。」中外闻之，庆上之仁圣。安石不悦，又怀于上前纳之。又辛亥六月十三日，上御崇政殿决罪人，曹佾家奴盗金当徒二年半，降从杖，上目冯京曰：「横门决杖二十，已宣合门使。」安石曰：「不可，但当决十八。」再三言之，上终不能遏。自四年以来，手批多不行矣。按希云安石屡纳御批，今附注此，当考。孙洙自谏院出知海州，在五月二十二日，盖从洙所乞，不闻洙论助役当罢，并合考详。
　　己巳，保平军节度推官、同提举秦州西路蕃部及市易司王韶言：「昨经略司令韶【二六】招纳近边生户入居汉界，今韶已奉诏赴阙，恐离任后来生户或与夏国连结，别为边患。其生户入居汉界见给粮者，非韶所招，如养饲充饱，或连结夏国度为寇害，实非招纳所致，乞赐详察。」韶先坐妄指闲田责官【二七】，及再打量，乃云实有田四千余顷，于是召对。王安石白上曰：「王韶为陛下尽力，臣不知陛下尚夺其官何意。」因言石显事。上曰：「元帝不能诛有罪。」安石曰：「显有何罪？不过害刘向之徒而已。今之为奸者，特才不如显尔，其罪非与显有异也。石显尚须因忠良有衅，然后敢攻，今之害忠良则未尝伺其有衅，此乃过于石显，陛下何尝能诛？」冯京曰：「李师中降官，故韶须降官。」安石曰：「师中附下罔上，坏陛下所欲为，陛下不得不责降，然内批特与舒州，宠以善地。韶无罪乃亦降官，好恶赏罚如此，君子何所恃赖，小人何所畏惧！」京曰：「今日人已震慑，如此足矣，尚欲如何？」安石曰：「臣所论者，陛下威福，非臣私计也。」
　　上论民兵，因称府界保甲未善【二八】。安石曰：「保甲事多沮坏，安得善？陛下欲为民兵诚善，然驱民为兵，岂皆尽愿？使吏措置，岂能尽当人心？陛下为保甲，一为人言，即纷纷自沮挠其事，则欲为民兵，未易就也。大抵修立法度以便民，于大利中不能无小害。若欲人人皆悦，但有利无害【二九】，虽圣人不能如此；非特圣人，天地亦不能如此。以时雨之于民岂可以无，然不能不妨市井贩卖及道涂行役，亦不能使墙屋无浸漏之患也。」
　　壬申，以岐王颢为明堂亚献，嘉王頵为三献，不摄上将军。以礼仪使司言「至道二年南郊，皇太子为亚献，越王为终献，不摄官。而近岁献官，虽品秩已高，犹摄上将军。今明堂亚献已差皇弟，不当更摄官也。」
　　赐邠州修城官吏银绢有差。先是，麟府官吏坐守备颓弛被责，诏缘边各加整治，而邠州首能奉法，故优赉之。
　　岐国贤寿夫人朱氏言：「昨以老病恩许开圣尼院养疾，今得安全复见宫省，本位使臣、祇应人等乞赐推恩。」上语枢密院曰：「此真宗子周王乳母也，百岁而耳目聪明，宫中无出其右者，可特听许。」先是，宫人有疾甚者出之尼寺，十亡八九，上悯其然，着为条约，使太医治病，岁终稽其全、失而诛赏之，自是全活者多，朱氏其一也，后一年乃卒。上批：「朱氏入宫八十余年，可特追封魏国夫人。」
