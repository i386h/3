<!-- { "loadSidebar": true } -->
　　初，太宗有畜犬甚驯，常在乘舆左右，及上仙，犬辄号叫不食，因送永熙寝宫。李至尝作歌纪其事以遗若水，其断章云：「白麟朱雁且勿书，劝君书此惩浮俗。」而若水不为载。吕端虽为监修，而未尝聭局，书成不署端名，至抉其事以为专美。若水称诏旨专修，不隶史局，又援唐朝故事若此者甚觽，时议不能夺。
　　己酉，上谓辅臣曰：「朕观士大夫中，多有名无实，何言行之相违也！」对曰：「君子之道闇然而日章，历试既久，自当见矣。」上然之。
　　癸丑，诏监仓京朝官，无得以羡余为课。
　　九月己未，秦国延寿保圣夫人刘氏卒，上实时临丧，辍朝三日，亲奠哭，遣东宫旧给使辈素服申哀，改号曰成圣继明。上以乳保之恩，事之如母，自被疾，亲调药饵者逾月。既终，将举哀，以太宗丧始期，颇疑其事，令礼官定议，遂发哀于苑中，髃臣奉慰。葬日，给卤簿，前一日，又临奠焉。
　　钱若水受诏修太宗实录，引左正言、直集贤院杨亿参其事，亿所独草凡五十六卷，故奏篇最速。亿自言母老，求出守就养，命知处州。既而上以亿有史才，留不遣。亿固请往，甲子，召对，加赐而遣之。
　　先是，太宗命张洎重修太祖实录，其书未成，会洎死，己巳，诏宰相吕端、集贤院学士钱若水同领其事。若水恳辞，上曰：「卿新修太宗实录，甚为周备。太祖事多漏落，故再命卿，毋多让也。」
　　豹林谷隐士种放母死，贫不克葬，遣僮奴告于翰林学士宋湜等，湜与钱若水、王禹偁同上言：「放先帝尝加召命【一三】，今无以葬母，欲行私觌，是掠朝廷之美也。」壬申，优诏赐放粟帛、缗钱。
　　丁丑，上谓宰相曰：「转运使按察官吏，事权甚重，任非其人，则州县受弊。近地犹易为听察，远方固难便闻知。太□则弛慢，太猛则苛刻，必须廉平之吏，□猛适中。卿等其谨择之。」
　　绫锦院有锦绮机四百余，上谓左右曰：「锦绮非军国常须，可令悉改织绢。」甲申，始以新织绢进御。
　　旧制，国子监、开封府举人有与发解官亲戚者，止两司更互考试。上虑涉私徇，是秋，特选官别试。
　　冬十月，宰相吕端久被病，诏免朝谒，就中书视事，累上疏求解，戊子，罢为太子太保。初，李惟清自知枢密院左迁御史中丞，意端抑己，及端免朝谒，乃弹奏常参官有疾告逾年受俸者，又教人讼堂吏过失，欲以累端。端曰：「吾直道而行，无所媿，风波之言，不足虑也。」（按本传，端自今夏始被病，诏免朝谒，而实录于三月辛酉已书李惟清卒，然则惟清弹奏常参官时，端尚未移病也，恐此传或误。又按百官表载惟清卒于今年八月，实录当误，此传不误也。）
　　户部尚书张齐贤加兵部尚书，与户部侍郎、参知政事李沆并平章事。
　　工部尚书、参知政事李至罢为武胜节度使。至以目疾解机务，及授旄钺，入见垦辞。上曰：「此唐朝故事，废之久矣，特命振举，示优贤也。」又赐御制诗宠其行。
　　己丑，吏部侍郎、参知政事温仲舒罢为礼部尚书，枢密副使、给事中夏侯峤罢为户部侍郎。枢密副使、户部侍郎向敏中加兵部侍郎、参知政事。翰林学士杨砺为工部侍郎，宋湜为给事中，并为枢密副使。
　　先是，有攀附居近职者，乘宠放恣，民家子既定昏，强取之，其家诣开封诉焉。知府事毕士安即请对，白其事，卒得民家子还其父母，使成昏。攀附者日夜诉士安于上前，士安因求解府事，上许之，复入翰林为学士。翰林学士承旨宋白尝献拟陆贽牓子集，上察其意欲干事任，乃命白权知开封府。既而白自倦于听断，不半岁，亦丐罢云。（毕仲游文简公事迹，载文简白上，卒得民家子还其父母，使成昏。今从之。仲游又载：文简之请对也，事连王禹偁，故其人日夜诉文简及禹偁于上前，久之，文简罢开封，复入翰林，请出，遂知潞州，禹偁亦责黄州。按士安明年四月乃出知潞州，禹偁事在今年十二月，亦与本史不合。今不取。）
　　诏县尉司无得置狱。
　　庚寅，上谓辅臣曰：「髃臣中有谤言达于朕听者，询之于觽，似得其实。然人谁无过，但能循省迁革，则为善矣。朕固不以一眚废终身之用也。」
　　乙未，宰相张齐贤、李沆入对，上谕之曰：「上下和睦，同济王事，忠孝之诚，始终如一。」齐贤曰：「君为元首，臣为股肱，上下一体，岂有不同其心而能济国家政事者哉。」上曰：「推其公共，思而后行，惟宜谨审，无至差失，况先朝皆有成宪，但与卿等遵守，期致和平尔。」
　　先是，朝议以淳化后尽至道末续降宣敕颇为繁密。张齐贤时为户部尚书，诏齐贤专知删定，监察御史王济等同知删定。旧条，持仗行劫，不计有赃无赃，悉抵死。齐贤议贷不得财者，济曰：「刑期于无刑，以死惧之尚不畏，可缓其死乎？」因与齐贤廷诤数四。济词气甚厉，手疏言齐贤腐儒，不知适时之要。齐贤复表陈济当同议定，而复有异论。上问辅臣：「孰可从者？」吕端对曰：「立法尚□，忌于严急。周官『刑平国，用中典』，此经制也。然利不百，不变法。当改革者，宜从觽议。」乃诏尚书省集百官议之，并劾济。未几，齐贤入相。丁酉，齐贤奏：「臣今在中书，不欲与庶寮争较曲直，愿收前诏。」上欣然嘉其容物，遂罢集议，济得免劾，而刑名卒如齐贤之请。自是，犯盗者岁亦不增。先是，三班不免杖罚，齐贤请以赎论，遂为定制，论者称其平允。
　　时戚里有争分财不均者，更相诉讼，又因入宫自理于上前，更十余断不服。齐贤曰：「是非台府所能决也，臣请自治之。」上许焉。齐贤坐相府，召讼者问曰：「汝非以彼所分财多，汝所分财少乎？」皆曰：「然。」乃命各署状结实，即遣两吏送甲入乙家，乙入甲家，赀财皆按堵如故，分书则交易之，讼者遂止。明日以闻，上大悦曰：「朕固知非卿莫能定者。」
　　己酉，崇政殿视事，至午而罢。上自即位，每旦御前殿，中书、枢密院、三司、开封府、审刑院及请对官以次奏事，至辰后还宫进食。少时，复出御后殿视诸司事，或阅军士校试武艺，日中而罢。夜则召儒臣询问得失，或至夜分还宫。其后率以为常。（圣政录云召侍讲读学士。按二年七月初置侍讲学士【一四】，此时未有，今改为儒臣，庶不相妨。）
　　癸丑，命修太祖实录官钱若水等覆考开封府得解进士试卷。
　　故事，京府解十人已上谓之等甲，非文业优赡有名称者不取。时以高辅尧为首，钱易次之。易颇为流辈所推许，辄不平，遂上书指陈发解官所试朽索驭六马赋及诗、论、策题【一五】，意涉讥讪。又进士数百辈诣府讼荐送不当，辅尧亦投牒逊避，请以易为首。开封府以闻，故有是命，仍令两制议所讼题。
　　时翰林学士承旨宋白深右易，考官度支员外郎冯拯奏易与白交结状，上大怒，遣中使下拯御史狱。拯力言易无行，不可冠天府多士，上亦以为士流纷竞，不可启其端，且欲镇压浮俗，乃诏释拯，罢两制议及覆考，止令若水等擢文行兼著者一人为首。乃以孙暨为第一，辅尧第二，易第三，余并如旧。暨，开封人，宾之孙。辅尧，保寅之子也。
　　易初以轻俊被黜，既而太宗与苏易简论唐时文人，且叹不与李白同时，易简言：「易能为歌诗，殆不下李白」，太宗惊喜曰：「诚如是，吾当白衣召置禁林。」会盗起剑南，事乃止。
　　是月，诏以缘边屯戍之兵日劳馈饷，令三司议定经久之制【一六】，无致扰民，仍令盐铁使陈恕监议。（此据本志，实录无之。）
　　十一月丙辰朔，河西军右厢副使，归德将军折逋游龙明来朝。河西军即西凉府也。游龙明四世受朝命为酋长，虽贡方物，未尝自行，今始至，献马二千余匹。游龙明自言：「河西军东至故原州一千五百里，南至雪山、吐谷浑、兰州界三百五十里，西至甘州同城界六百里，北至部落三百里。周回平川二千里【一七】。旧领姑臧、神乌、番禾、昌松、嘉麟五县，户二万五千六百九十三，口十二万八千一百九十二，今但有汉民三百户。城周回五十里，如凤形，相传李轨旧治也。」加游龙勨安远大将军。（游龙明疑即逾龙波也，但诸书皆不正言，当考之。）
　　戊午，上谓辅臣曰：「国家所谨，俭约为先，节用爱人，民俗自化。」张齐贤曰：「书称大禹克俭于家，老氏三宝，俭居其一。上之所好，下必从之，上好俭则国有余财，下不僭则家有余赀，自然廉让兴行，盗贼鲜少，蚩蚩之觽，登于富寿也，臣等恭闻圣训，期共遵守。」
　　三司上经费之数，上曰：「先帝以财赋国之大本，莫不求诸中道而为其永制。」辅臣曰：「先帝非止爱人啬费，至于节损服用，躬御澣濯之衣，盖前古哲王莫能偕也。」上初命三司具中外钱谷大数以闻，盐铁使陈恕久而不进，上命辅臣诘之，恕曰：「天子富于春秋，若知府库充羡，恐生侈心，故不敢进也。」上闻而善之。（此事不得其时，因三司上经费数并书之。）
　　内侍裴愈【一八】监三馆、秘阁书籍，岁久不治，命内品刘崇超代之，寻诏知制诰朱昂【一九】与秘阁校理杜镐、庄宅使刘承珪排整，着为目录。
　　戊辰，西京左藏库使杨允恭言：「准诏估蕃部及诸色进贡马价，请铸印。」诏以「估马司印」为文。置估马司始此。凡市马之处，河东则府州、岢岚军，陕西则秦渭泾原仪环庆阶文州、镇戎军，川峡则益黎戎茂雅夔州、永康军，皆置务，遣官以主之，岁得五千余匹，以布帛茶他物准其直。招马之处，秦、渭、阶、文之吐蕃、回纥，麟、府之党项，丰州之藏才族，环州之白马、鼻家、保家、名市族，泾仪延鄜、火山保德保安军、唐龙镇、制胜关之诸蕃。每岁皆给以空名敕书，委缘边长吏择牙吏入蕃招募诣京师，至则估马司定其直，三十五千至八千凡二十三等。其蕃部又有直进者，自七十五千至二十七千凡三等，有献尚乘者，自百一十千至六十千亦三等。
