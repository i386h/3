<!-- { "loadSidebar": true } -->
　　【三】请于京东西河东陕西江淮两浙计户口多少各本同。按宋会要食货五三之六、通考卷二一市籴考、宋史卷一七六食货志于「河东」上均有「河北」二字。
　　【四】大率万户岁余万石各本同。按上引通考、宋史，「岁余万石」均作「岁籴万石」。上引宋会要并云：「（天禧）二年正月，诏诸州常平仓斛岗，其不满万人处，许籴万硕，……四万户已上籴五万硕。」
　　【五】或三年以上不经粜「粜」原作「籴」，据宋本、宋撮要本、阁本及上引宋史改。
　　【六】诏中书枢密院三司检两朝宣敕圣旨文字进内「宣敕」原作「宣教」，据宋本、宋撮要本改。
　　【七】上勉谕之「勉」原作「免」，据阁本及宋史卷三二六侍其曙传改。
　　【八】德权畏法谨事「法」原作「上」，据同上书改。
　　【九】上封者言「封」原作「对」，据阁本及宋会要食货四六之三改。
　　【一○】又近日多有发文字不由当司按宋会要职官二之四三作「又近日多有直发文字，不由当司」，「直发」义优。
　　【一一】多致面从之谀「致」原作「置」，据宋本、宋撮要本及续通鉴卷二六改。
　　【一二】赏丝之典「赏」原作「尝」，据宋本、宋撮要本、阁本及治迹统类卷五真宗圣政改。
　　【一三】王钦若杨亿悉以条对「条对」原作「条约」，据阁本及长编纪事本末卷一六王钦若等编修册府元龟事迹改。
　　【一四】其在外京朝官内殿崇班已上「官」字原脱，据宋撮要本补。
　　【一五】命维德为汝州司士参军「维德」原作「惟德」，据阁本及上文改。
续资治通鉴长编
卷六十三
卷六十三
　　起讫时间 起真宗景德三年五月尽是年八月
　　卷　　名 续资治通鉴长编卷六十三
　　帝　　号 宋真宗
　　年　　号 景德三年（丙午，1006）
　　全　　文
　　五月壬寅朔，司天言日当食，上避正殿，不视事，百官各守其司。既而阴翳不见，上语宰相曰：「此非朕德所致，但喜分野之民不被其醔耳。」
　　司天奏周伯星见，髃臣上表称贺。知杂御史王济乘间言于上曰：「瑞星实符圣德，然唐太宗以家给人足丰年为上瑞。臣愿陛下日谨一日，居安虑危，则天下幸甚。」上嘉纳之。（会要四月二日周伯星见，及是，司天乃奏，今从实录。祥符九年四月庚辰事，当参考。）
　　畼铎督遣其安化郎将路黎奴来贡。路黎奴病于馆，特诏尚医视疗，及卒，上怜之，厚加赠给。
　　赵德明遣其兵马使贺永珍来贡马。甲辰，德明又遣其兵马使贺守文来贡。
　　先是，向敏中及张崇贵与德明议立誓约，久未决。德明虽数遣使修贡，然于七事讫莫承顺，累表但云乞先赐恩命，徐议之。时已有诏许德明毋纳灵州，既又赐敏中等诏，谕德明止遣子弟入宿卫【一】，及毋得攻劫西路进奉蕃部，纵有争竞，并取朝廷和断，他约悉除之，然亦不听回图往来及放行青盐之禁。乙巳，敏中等言二事苟不如约，恐乖前议。请皆与之。上以德明变诈难信，傥务姑息，必贻后患，复赐敏中等诏，令熟计复奏。
　　丙午，命知枢密院王钦若、陈尧叟同修时政记，每次月十五日送中书。
　　度支副使李士衡，言关右自不禁解盐已来，计司以卖盐年额钱分配永兴、同、华、耀四州军【二】，而永兴最多，于民不便，请减十分之四。诏悉除之。
　　先是，内帑岁出缗钱三十万助陕西军费，及士衡为转运使，言岁计可自办，遂罢给。上将幸洛，士衡献粟五十万斛，又以三十万斛馈京西，朝廷以为材，故召令佐三司。（士衡传云：上谒陵寝，因幸洛。士衡献粟五十万斛，又以三十万斛助京西，故得度支副使。按士衡除度支副使乃景德三年三月丙申，谒陵寝、幸洛实四年正月二日事，本传误矣。今略加删润，使不相抵牾。）
　　有王太飻者，初以专经中第，罢宜黄主簿，赴选调，命为流内铨主事，擢授大理评事。时知制诰杨亿知通进银台司兼门下封驳事，即封还诏书，以为丞史之贱不宜任清官，不听。既而太飻居职累岁，无是裨赞，丁未，送审官院，令厘务外州。（杨亿本传载太飻事与实录小不同，今参取删修。）
　　初，润州造罗务工人旧限十二日成一匹，及王子舆为江、淮制置使，勒减一日。日限既促，工人不能充课，岁终颇多笞棰。上闻之，谓左右曰：「贪功邀进之人，为国生事，岂可长也。」乃诏复依旧限。仍命刘承珪察京师库务，有类此不便事，条列以闻。
　　莱芜监判官欧阳冕求应贤良方正，而大言自荐，以姬旦、皋、夔为比，且云：「使臣日试万言，一字不改，日览千字，一句不遗。」由是促召赴阙，令中书试五论、三颂、诸诗四十首，共限万言。题既出，冕惶骇，自陈止应贤良，不应万言，幸假贷。乃以所上表示之。冕不敢复言，至晡但成五论、一颂，共三千字。既奏御，上令问表中所陈条目，冕伏躁妄之罪，责授连州司户参军。冕，庐陵人也。
　　左谏议大夫陈省华卒。省华辩智有吏干，妻冯氏性严，训诸子尤力。尧叟既贵，孝谨益不衰。本富家，禄赐且厚，然不许诸子事华侈。尧叟掌枢密时，弟尧佐直史馆，尧咨知制诰，与省华同在北省，诸孙任官者十数人，宗亲登科者又数人，荣盛无比。客至，尧叟等皆侍立其侧，客多不遑，引去。旧制，登枢近者，母、妻即封郡夫人。尧叟初拜，以父在朝，止封其妻，而母但从夫邑封。尧叟表让，朝廷以彝制，不听。省华卒既逾年，上欲褒封其母，以问王旦，旦曰：「虽私门礼制未阕【三】，公朝降命，亦无嫌也。」乃封为上党郡太夫人，后进封滕国，年八十余尚无恙。 
　　戊申，诏河北转运司及诸州军，每诏敕事关机宜者【四】，谨密行之，勿付胥吏，致其漏泄。
　　虎翼军使李绪屯青州，御下素严。所部卒□德自以多过，惮其痛绳，乃诣阙诬绪令小校缮兵器，访山川道路，谋为寇盗。上疑其诈，遣合门祇候侍其旭械德至青州，与通判魏升鞫之，且戒旭事如不实，即斩德以闻。至则具伏矫妄，且言本谓朝廷不复穷诘。绪亦云部下所告罪名至重，非圣上明察，使得详辨，则绪岂全要领，感慨雨泣。旭具以闻，上谓左右曰：「大凡狱讼，无小大须为明辨，免及无辜也。」又以绪治军严整，即擢为本军都虞候。知青州张齐贤奏旭擅戮人，上曰：「不尔，无以安被告者。」
　　辛亥，诏髃臣上殿奏事，日不得过五班，如事干急速者诣崇政殿。寻又诏合门祇候以上任西北缘边、川峡、广南监军者听上殿，自余有公事，令实封以闻。（合门诏在八月十三日，今联书之。）
　　京东颇有髃盗，依阻山河为民患。遣使与转运使张知白等相视所部州军，分为五路，各置巡检司，令督捕之。
　　府州折惟昌言，兀泥族大首领名崖从父盛佶族，先为李继迁所掳【五】，授白池军主。近密遣使谕名崖，云德明虽外托修贡之名，而点阅兵马尤急，必恐劫掠山界，名崖以告。上嘉之，降诏抚谕，就赐锦袍、银带【六】，仍令本路常加守备。
　　泾原仪渭都钤辖秦翰、知镇戎军曹玮等各请出兵讨贼，上以德明累遣使修贡，虑失诚信，不许。德明初请命于朝，玮言：「继迁擅河南地二十年，边不解甲，使中国西顾而忧。今方其国危子弱，不即擒灭，后更盛强难制。愿假臣精兵，出不意，捕德明送阙下，复以河南为郡县，时不可失。」朝廷方欲以恩致德明，寝其书不报。
　　癸丑，诏国子监学官月俸，自今并给见钱。
　　丙辰，诏东京赤、畿知县令审择其人，月给宜从优厚，各增其俸有差。
　　诏以画龙祈雨法付有司镂板颁下。又诏自今每遣使祈报，悉给南海上等香，以致精意。（给香前此矣，今附见。）
　　戊午，知枢密院事陈尧叟起复故官。尧叟表请终丧，不允。
　　上封者言：「诸路巡检当择武勇、心力强明者，乞不用福建、荆湖、江、浙、川峡及衙前、省职文资出身人领其事。」上谓王钦若曰：「人之勇怯，岂限南北。若此区别，非任人之道也。」（会要以事系十七日。）
　　衡州防御使、乐平郡公德恭被疾，上再临视，见其羸瘵，忧形于色。其子承庆割股肉以食焉。己未，德恭卒，上临哭之恸。赠保信节度使，封申国公。
　　庚申，西凉府龛谷、懒家、宗家、者龙、当宗、章迷等十族来贡。
　　向敏中等言：「德明终未推诚，恐难使尽副元约【七】，但令遣长子、亲弟宿卫京师，【八】及贡结誓表章，自今毋得攻却内属蕃部，纵有争竞，亦当奏裁，如诏书所指三事，颇为要切。候其亲弟到阙，并得誓章，则先许五事悉愿与之，姑务羁縻，以缓争战可也。」上意许焉，又虑德明空接续进奉，肆其徼求，在彼固无亏损，而我渐失机会，复赐敏中等诏，令亟图之；并以边臣及蕃部所奏德明迭喧攻劫事状付敏中等【九】，且言所掠去蕃口纵不能给还，亦当重作要约，绝其后犯。因促贺守文等入辞，往诣敏中等面受诏书，归谕德明。
　　辛酉，抚州献白乌，诏还之，给其道里之费。
　　壬戌，诏从行为盗，非元谋造意巨蠹者，并奏裁。
　　癸亥，畼铎督遣使言蕃部多疾，乞赐白龙脑【一○】、犀角、硫黄、安息香、白紫石英等药，并求弓矢，皆可之。药同而名异者，令驿人辨说给付，使者感悦而去。乙丑，又以畼铎督所奏族帐李波逋等四十九人为检校官，充本族首领及郎将有差。
　　戊辰，三司言富商大贾自江、淮贱市繥稻，转至京师，坐邀厚利，请官籴十之三，不许。
　　先是，三馆职事官多不时进用，及上即位，郊祀止加阶勋，故有累年官不迁者。己巳，诏京朝官任馆职，自至道三年至今不迁官及衣绿二十年者，悉以闻。于是，直集贤院宋皋赐绯、鱼，直昭文馆陈充、直史馆张复、直集贤院季建中石中立皆以久次□迁。皋，平棘人，绶之父。充，成都人。建中，洛阳人也。
　　渭州言妙娥、延家、熟嵬等族率三千余帐、万七千余人及牛马数万□塞内附。诏遣使抚劳之，赐以袍、带、茶、彩，仍授折平族首领撒逋格顺州刺史，充本族都军主。先是，数大族者遣使诣镇戎求援，将拔其部人来归，诸将皆犹豫不敢应，知军曹玮曰：「德明野心，今不折其羽翼而长养之，其飞必矣。」即日领骑士出石门，薄天都山，凡再宿，悉徙其族帐以还。都钤辖秦翰疏论玮功，有诏嘉銟。
