<!-- { "loadSidebar": true } -->
　　臣闻士不忘身，不为忠信；言不逆耳，不为谏诤。故臣不避髃邪切齿之祸，敢冒一人难犯之颜，惟赖圣慈幸加省察。臣伏见杜衍、韩琦、范仲淹、富弼等皆是陛下素所委任之臣，一旦相继而罢，天下士皆素知其可用之贤，而不闻其可罢之罪。臣职虽在外，事不审知，然臣窃见自古小人谗害忠贤，其识不远，欲广陷良善，则不过指为朋党，欲摇动大臣，则必须诬以专权。其故何也？夫去一善人而觽善人尚在【一三】，则未为小人之利，欲尽去之，则善人少过，难为一二求瑕，惟指以为朋党，则可以一时尽逐。至如大臣已被知遇而蒙信任者，则不可以他事动摇，惟有专权是人主之所恶，故须此说，方可倾之。臣料杜衍等四人各无大过，而一时尽逐，富弼与仲淹委任尤深，而忽遭离间，必有朋党、专权之说，上惑圣聪。臣请详言之。
　　昔年仲淹初以忠信谠论闻于中外，天下贤士争相称慕，当时奸臣诬作朋党，犹难辨明。自近日陛下擢此数人，并在两府，察其临事，可以辨也。盖杜衍为人清审而谨守规矩，仲淹则恢廓自信而不疑，韩琦则纯正而质直，富弼则明敏而果锐，四人为性，既各不同，虽皆归于尽忠【一四】，而其所见各异，故于议事，多不相从。至如杜衍欲深罪滕宗谅，仲淹力争而□之。仲淹谓契丹必攻河东，请急修边备，富弼料九事，力言契丹必不来。至如尹洙，亦号仲淹之党，及争水洛城事，韩琦则是尹洙而非刘沪，仲淹则是刘沪而非尹洙。此数事尤为彰着，陛下素已知者。此四人者，可谓至公之贤也。平日闲居，则相称美之不暇，为国议事，则公言廷争而无私。以此而言，臣见杜衍等真得汉史所谓「忠臣有不和之节」，而小人谗为朋党，可谓诬矣。
　　臣闻有国之权，诚非臣下所得专也。臣窃思仲淹等自入两府以来，不见其专权之迹，而但见其善避权也。夫权得名位则可行【一五】，故行权之臣，必贪名位。自陛下召琦与仲淹于陕西，琦等让至五六，陛下亦五六召之。至如富弼三命学士，两命枢密副使，每一命，未尝不恳让愈切，而陛下用之愈坚，固天下之人所共知。臣但见避让太繁，不见其专权贪位也。及陛下坚不许辞，方敢受命，然犹未敢别有所为。陛下欲其作事，乃开天章召而赐坐【一六】，授以纸笔，使其条列。然觽人避让不敢下笔，弼等亦不敢独有所建。因此又烦圣慈出手诏，指定姓名，专责其条列大事，而行之以久【一七】，冀皆有效【一八】。弼性虽锐，然亦不敢自出意见，但举祖宗故事，请陛下择而行之。自古君臣相得，一言道合，遇事而行，更无推避。弼等蒙陛下圣意委任，督责丁宁，而犹迟缓自疑，作事不果，然小人巧谮，而曰专权者，岂不诬哉。
　　至如两路宣抚，国朝累遣大臣，况自中国之威，近年不振，故元昊叛逆一方，而劳困及于天下，北敌乘衅，违盟而动，其书辞侮慢，至有责祖宗之言。陛下愤耻虽深，但以边防无备，未可与争，屈志买和，莫大之辱。弼等见中国累年侵陵之患，感陛下不次进用之恩，故各自请行，力思雪耻，沿山傍海，不惮勤劳，欲使武备再修，国威复振。臣见弼等用心，本欲尊陛下威权，以御四夷，未见其侵权而作过也。伏惟陛下睿哲聪明，有知人之圣，臣下能否，洞达不遗，故于千官百辟之中，亲选得此数人，一旦罢去，而使髃邪相贺于内，四夷相贺于外，此臣所以为陛下惜也。
　　陛下圣德仁慈，保全忠善，退去之际，恩礼各优，今仲淹四路之任，亦不轻矣，愿陛下拒绝髃谤，委信不疑，使尽其所为，犹有裨补。方今西北二敌，交争未已，正是天与陛下经营之时，而弼与琦岂可置之闲处？伏望早辨谗巧，特加图任，则不胜幸甚。
　　臣自前岁召入谏院，十月之内，七受圣恩，而致身两制【一九】，常思荣宠至深，未知报效之所，髃邪争进谗巧，而正士继去朝廷，乃臣忘身报国之时，岂可缄言而避罪！
　　疏入不报，指修为朋党者益恶焉。修疏附见，时月更须考详。为党类者益恶修，此据墨史。
　　夏四月丁亥朔，司天言日当食，而阴晦不见，宰臣率从臣称贺。
　　是日，御崇政殿，录系囚，遣监察御史刘元瑜等往三京疏决。御史李京言：「陛下因天之戒，恐惧修省，避正殿，减常膳，故精意感格，日当食而阴云蔽亏。虽宋景公之荧惑退舍，商大戊之桑谷并枯，无以异也。然臣区区窃有所疑者，自宝元初定襄地震，坏城郭，覆庐舍，压死者以数万人，殆今十年，震动不已，岂非西北二敌有窥中国之意乎！二月震雷发声，在易为豫，言万物出地皆悦豫也。八月收声，在易为归妹，言雷复入地，避髃阴之害也。今孟夏雷未发声，岂非号令之不信乎！愿陛下饬边臣备夷狄，戒辅臣谨出命，以厌祸于未形。又尚美人弃外馆多年，比闻复召入，臣虑假媚道以为蛊惑，宜亟绝之。苗继宗嫔御子弟，乃缘恩私，为府界提点，宜割帷薄之爱，重名器之分，庶几不累圣政。」上嘉纳之。闰五月戊戌，张尧佐始自府界提点为户部判官，向传师代之【二○】。不知苗继宗是何时除授，当考。二月丙申，资州刺史苗继宣为并代钤辖，兼知忻州，不知继宗于继宣是兄弟否？
　　戊子，左龙武军大将军、温州团练使从谠坐射杀亲事官，削除官爵，仍锁于别宅。从谠，惟正子也。
　　知谏院余靖言：「书称尧之盛德，则曰睦九族，史称汉之懿事，则曰继绝世，所以厚仁义之本，茂宗枝之祥。陛下绍尧之明，度汉之美，敦□宗族，意爱博厚，有司不能奉承睿旨，深可惜焉。窃闻从谠顷因忿殴伤监门使臣，有司奏为风狂，禁锁空宅。臣窃为朝廷本意，以惟正无子，遂取惟忠之子为其后，凡言为后者，盖使主其闺门，奉其祭祀尔。今因躁忿小过，遽此幽闭，俾其闺门无托，祭祀乏人，甚非陛下敦□之意也。外议往往言从谠好学尚气，不能恬退，轻忿致过，恐非狂疾，就令实有狂疾，当使国医攻理，以表涣恩。若或只因轻肆，则谓宜天慈含怒，放还本宅，俾其上奉朝廷睦九族、继绝世之仁，下遂皇宗主闺门、奉祭祀之事，又所以承陛下笃亲审罚之德也。」不报。从谠寻自刭死，上甚悼之，追复故官，仍赠济州防御使、济南侯。明年正月丁未，乃遣复故官，又加赠典，不知何时自刭。今附见。
　　己丑，徙知渭州、刑部郎中、天章阁待制王素知华州。
　　先是，范仲淹宣抚河东，劾转运使刘京在所部市私物扰民。诏罢京，仍自今勿复委以均输之任，复下并州明镐体量。于是又得素为谏官时尝托京市木，而京委文水令董望市之，亏所僦车直及谩税钱四十千。诏御史台鞫其事，素坐是徙。京上素书，故复劾素，事具王平家谱。闰五月丁酉实录云京坐市物，罢转运使，为知州，独不书京罢时。据会要四年十月二十五日，诏今后勿复更以均输之任委京，即其事也。
　　辛卯，封皇第八女保慈崇佑大师幼悟为邓国公主，师号如故。寻又进封齐国，落师号。是月薨，追封韩国。
　　夏国主曩霄初遣素赍酿布移则、张文显来贺干元节，自是岁以为常。
　　壬辰，迩英阁讲诗小旻篇曰「如彼泉流，无沦胥以败。」帝谓赵师民曰：「以水谕政【二一】，其有指哉？」对曰：「水性顺，故通，通则清。逆故壅，壅则败。喻用贤则王政通而世清，用邪则王泽壅而世浊。幽王失道，绌正用邪，正不胜邪，虽有善人，不能为治，亦将相牵以沦于污败也。」
　　以环州苏家族巡检、三班奉职实吉为左班殿直。实吉获西界伪团练使鄂特结，又尝捍贼于细腰城有功，特迁之。
　　癸巳，诏广西转运使：怀远军带溪寨、天河寨，富仁监普义寨，镇宁州，环州思立寨，智州德谨寨，皆鞕瘴之地，其使臣在任物故者，录其子若孙一人。
　　丙申，以章懿皇太后侄西头供奉官李瑛卒，特辍视朝。赠瑛如京使、荣州刺史。
　　丁酉，契丹国母遣右监门卫大将军耶律佑、崇禄卿刘积善，契丹主遣临海节度使耶律运、少府监扬哲，来贺干元节。
　　丙午，西界内附伪太尉兴博为太子左清道率府率，余十八人各补三班奉职。
　　丁未，讲诗至巷伯篇，注有鲁男子独处之事。帝曰：「嫌疑之际，古人所谨，此不着鲁人姓氏，岂圣人特以设教耶。」
　　戊申，工部尚书、平章事、兼枢密使章得象罢为镇安节度使、同平章事、判陈州。得象在中书八年，畏远名势，宗党亲戚，一切抑而不进。方陕西用兵，上锐意天下事，进用韩琦、范仲淹、富弼，使同得象经画当世急务，得象无所建明，琦等皆去，得象居位自若。监察御史里行孙抗数以为言，而得象亦十上章请罢【二二】，上不得已，乃许之。孙抗去年十二月癸丑乃自太常博士为监察御史里行，其言得象，当是韩琦等去后。传云得象无所建明，抗数以为言，得象居位自若。恐误。今稍颠倒其辞。
　　工部侍郎、平章事、兼枢密使贾昌朝加昭文馆大学士，监修国史。
　　工部侍郎、参知政事陈执中依前官平章事，兼枢密使。
　　庚戌，枢密副使、右谏议大夫□育为参知政事。
　　翰林学士承旨、端明殿学士、兼翰林侍读学士、中书舍人丁度为工部侍郎、枢密副使。度在枢密，建言：「周世宗募骁健，有朝出髃盗，夕补宿卫者。太祖阅猛士，实骑军【二三】。请择河北、河东、陕西就粮禁军，以补禁旅之缺。」又言契丹尝渝盟，备预不可忽。因上庆历兵录五卷，赡边录一卷。此据丁度本传，附见。
　　辛亥，诏保州、广信安肃军巡检、都监，仍旧每月轮一员出巡边。
　　癸丑，徙知陈州、资政殿学士、吏部侍郎任中师知曹州。中师自言臣老矣，家本曹人，愿得守曹，营归休之计。上怜而许焉。中师兄中正历守并、益、曹三州，又尝为枢密副使，而中师皆继践之，人以为宠。
　　五月丙辰朔，祠部员外郎张子奭为刑部员外郎，仍赐三品服，东头供奉官、合门祗候张士元为内殿崇班，左侍禁，合门祗候王正伦为东头供奉官，以封册夏国回也。
　　丁巳，光禄卿□待问为秘书监，以其子育参政，例得推恩，而待问辞不拜。
　　己未，翰林学士、兼龙图阁学士、判集贤院王尧臣，翰林学士、史馆修撰张方平，侍读学士、兼龙图阁学士、判史馆修撰余靖，并同刊修唐书。春明录可考，嘉佑五年七月上所修唐书，欲详载本末，当在此时。
　　辛酉，赐在京开浚城壕役卒特支钱。开浚城壕，当求事始。
　　壬戌，资政殿学士、工部尚书、知大名府程琳为资政殿大学士。琳兼河北安抚使，在七月戊子，本传即于加大学士并言之，误也。今从实录，仍见本日。
