<!-- { "loadSidebar": true } -->
　　臣窃料沿边诸郡，最富实者【三三】秦州尔，贼所以盘桓未敢攻秦州者三焉：邈川尚强，杂羌未附，而韩琦为守也。此贼昊之所畏，朝廷之所恃也。今可忧者邈川唃族为贼所侵，渐已低折【三四】，一恃去矣。其余杂羌，附汉者未必全，归贼者未必诛，向我坚者往往族灭而不能救。今虽受我封拜，贼兵若至，其肯出死力而援我乎？此二恃去矣。若使韩琦且守秦州，招怀种落，抚以恩信，训励士卒，耸以忠果，犹须精择材勇以为斗将，庶几完辑三恃，使贼有所畏可也。今乃专委文彦博、许怀德守此一路，臣深为朝廷忧之。
　　臣亦非敢横议沮事，但以三军所恃者将耳。韩琦数年在边，虽未成功，羌贼知名，士卒信服。今一旦使文彦博代之，恩信未洽，缓急有难，兵将肯用其命乎？且彦博新进，怀德无闻，羌贼固轻之矣。今虽以韩琦、范仲淹在泾原遥制诸路，以为声援，但益秦州之忧耳。贼若出其上策，以一军守瓦亭，则泾渭之师不得南矣；以一军趋陇坻，则岐陇之兵不复西矣；以一军直捣秦州，而援军不至，杂羌外附，则秦州非我之有也。贼若出其下策，前驱杂羌，志在掠夺，则吾之救兵可至，胜负未可知也。若谓贼轻去巢穴以为不然，此所以出我不意也。
　　臣以为当今之计，不若急遣韩琦兼领大帅，归镇秦州，增兵故关，以扼冲要，诸路有急，不妨应援，此最安危之机也。益泾州之戍，以当兵冲，以成辅车之势，一大将居之足矣。更宜选擢材勇，以代怀德，亦最急也。贼自倔强以来，未尝挫折，若得勇将以摧其锋，则庶可屈伏矣。朝廷处置大事，臣妄言其间，甘俟鼎镬。
　　不报。
　　壬午，供备库使、恩州团练使、知贝州张茂实为西上合门使、知瀛州。茂实副富弼再使契丹，议论虽出弼，然茂实亦安重习事，故特迁之。
　　诏文武臣僚授边任而辄辞者，令御史台举劾之。
　　甲申，以泰山处士孙复为试校书郎、国子监直讲。复，平阳人，举进士不中，退居泰山，学春秋，着尊王发微十二篇，大约本于陆淳，而增新意。石介有名山东，自介而下皆以先生事复。年四十不娶，李迪知其贤，以其弟之子妻之。复初犹豫，石介与诸弟子谓：「公卿不下士久矣，今丞相不以先生贫贱，欲托以子，宜因以成丞相之贤名。」复乃听。孔道辅闻复之贤，就见之。介执杖屦立侍复左右，升降拜则扶之，其往谢亦然。介既为学官，语人曰：「孙先生非隐者也。」于是范仲淹、富弼皆言复有经术，宜在朝廷，故召用之。
　　乙酉，命枢密直学士杨偕，龙图阁直学士、权三司使姚仲孙，殿前副指挥使李用和，马军副都指挥使曹琮并管勾制置军器司；盐铁副使林潍，盐铁判官方偕，入内副使知岑守素同管勾。
　　丙戌，占城国主刑卜施离值星霞拂遣使献驯象三。
　　己丑，降石州刺史向进为崇仪使，梧州刺史、西京左藏库副使高惟和为供备库副使，李禹珪、□从周并为内殿承制，合门祗候郝从政、内殿崇班合门只候赵瑜并落职，坐定川之败也。高惟和、李禹珪、□从周，当败时不见此三人官职名姓。孟渊、郭纶二人不死，亦不见责降。韩质、胡恩与郝从政俱不赴援，质、恩独不责降。刘湛与向进俱不赴援，湛独免责降，当考。
　　辛卯，诏知永兴军郑戬兼管勾陕西转运司【三五】，计度粮草公事。戬建言：「凡军行所须，愿下有司，相援急析为三等，非急切者罢去。」先是，衙吏输木京师，浮渭泛河，多漂没，既至，则斥不中程，往往破家不能偿。戬奏岁减三十余万，又奏罢括籴，以劝民积粟。长安故都，衣冠子弟多豪恶，戬治之颇严，甚至黥窜法外，人皆惕息。
　　诏陕西见屯军马，宜令四路都部署司相度，分其半屯次边。
　　又诏京朝官请侍养而亲疾愈者，须一年方听朝参。
　　诏以河中府、同华耀商虢解陕、庆成军并隶永兴军都转运司。
　　甲午，以泸州乌蛮王子得盖所居为姚州，仍令有司铸印给之。初，本州岛言：「管下溪洞巩州、定州、高州、奉州、淯州、宋州、纳州、晏州、浙州、长宁州十州，皆自唐以来及本朝所赐州额，今乌蛮所居族盛，旁有旧姚州，废已久，乌蛮累使人诣州，愿得州名，以长夷落。」故许之。其后，得盖又请降黄暣，亦许焉。乞降黄暣，乃四年五月事，今并书。余靖奏议云：朝廷与得盖州印，而不与官，得盖遂作过。此事当考。
　　乙未，贬知邠州、东上合门使马崇政为衡州司马，坐违经略使范仲淹约束也。
　　丁酉，徙通判雄州、太常博士梁蒨通判德州。初，契丹使萧偕入境，而接伴未至，蒨遂引至京师，知谏院田骮劾其不俟命，故徙之。知雄州、六宅使、忠州刺史杜惟序寻亦徙知沧州，坐专遣蒨也。及知谏院张方平使契丹还，言：「雄州守将，委任甚重。惟序虽未能有长才远略，察其识用，颇为通审。去春已来，值边圉多事，随宜应副，无大旷失。臣比在朝，闻议者多以萧偕之来，惟序不合专遣通判接伴入界。盖其时北戎已释兵，闻朝廷未弛备，戎帐不自安于燕京，故遣偕走马来使。又涿州谍报，先约定过界日辰。详此事理，惟序仓卒处置，盖虑止之，别召疑生事尔。臣窃观河北中路武臣守郡者，悉出惟序之下，其于崇饰□传，惟序实不足。向来雄州守将如葛怀敏辈，皆以善承迎得虚誉，误蒙采擢【三六】，终败大事。若惟序守分务实，今乃左迁，恐非所以劝边臣也。王克基前在沧州以贿闻，顾擢引进使、知定州。张茂实徒以出使道途之劳，自供备库使授东上合门使、知瀛州。王克忠无他勤效，近得遥刺、知贝州。惟序当边事纷纭之际，应接一年，事已定而更被责去郡。朝廷赏罚旌别，于兹有累。伏乞录惟序用心之实，不使废于悠悠之毁，得比茂实授一横行，在臣观之，谅未为忝。至于任用之间，亦望使之以器，令得尽其才。」不报。蒨，郓人也。
　　录填县尉贾从政子靖，为蕲县尉，荀，为郊社斋郎，仍赐钱五万，以从政与盗力斗而死也。
　　戊戌，诏凡有劫盗入州县城，其长吏、都监、巡检、令长并劾罪以闻。
　　又诏河北见教习义勇，宜并放归田里，俟来岁正旦，分作四番，勾集训练。
　　徙青州都监、衣库使、贺州刺史王果为永兴军钤辖。
　　十二月庚子朔，泾原路安抚使王尧臣言：「今体量定川之败，其失有四：不住瓦亭，奔五谷口，一失也。离开远堡北，不入镇戎军，由西南直移养马城，二失也。自养马城越长城壕赴定川，三失也。定川见贼不能尽死，四失也。其长城壕深阔各五七丈，最为险固，旧有板桥，为贼毁去，断官军归路，别筑道二十四自行，贼马壅定川水泉上流，将佐无觉知者。而怀敏素强愎，其属谏止，多不听，始则贪功轻敌，至定川，贼觽四集，仓皇不知所从，遂议南遁，使数万之觽投于死地，劲兵利器如委沟壑，用兵以来，无辱于此。望暣边臣，自今深鉴前弊，不可更驱士旅以陷败机也。」
　　河北都转运使、龙图阁直学士、右谏议大夫张存，言河北幸无事，愿以故官留成德。辛丑，诏存复为兵部郎中、知成德军。
　　徙判成德军杨崇勋判郑州【三七】。
　　壬寅，诏两制举文武官各一员为武学教授，从御史中丞贾昌朝之言也。
　　乙巳，赐渭州崆峒山慧明院主赐紫僧法淳号志护大师，法涣、法深、法汾并赐紫衣，行者云来等悉度为僧。初，法淳率其徒与西贼战，能护守御书院及保蕃汉老幼孳畜数万计，故赏之。
　　壬戌，诏韩琦、范仲淹、庞籍已带四路招讨使，其诸路招讨使副并罢【三八】，从知庆州滕宗谅之言也。宗谅言，自定川丧师，朝廷命韩琦等都统四路，则逐路帅臣当禀节制，其官号不可同称也。
　　癸亥，降秦凤都监、崇仪副使冯诰为礼宾副使。初，诰与都监齐再升同路进兵，攻蕃部李宫家族，分两阵斗敌，而不知再升战没。至是，经略司言诰焚荡族帐甚觽，蕃部畏服，而再升之死，实不相从，又无退怯之状，然师出无功，故降之。诰，明年六月复故官。
　　乙丑，契丹国母遣林牙、河西节度使耶律庶成，崇禄卿赵成；契丹主【三九】遣定难节度使耶律宁、少府监张旦等来贺正旦。
　　是冬，宰相吕夷简感风眩不能朝，上忧之，手诏拜司空、平章军国重事，俟疾损，三五日一入中书。夷简力辞，复降手诏曰：「古谓髭可疗病，今翦以赐卿。」又问髃臣可任两府者。其宠遇如此。夷简平生朝会，出入进止，皆有常处，不差尺寸。一日见上，误忘一拜而起，外间讙言吕相失仪。汉州人张纮，时举制科在京师，闻之曰：「吕公为相久，非不详审者，今大朝会而失仪，是天夺之魄，殆将亡矣。」后旬余，遂感风眩云。是年冬至不受朝，不知所指何日也。此据司马光记闻，当考。夷简得疾，实录并不书，此据本传。按朔历丙辰，夷简以疾请告，上许之。癸亥，夷简又以久疾辞中书、枢密商量文字，诏有大事即与夷简议之，然不载中书、枢密商量文字元降指挥是何日，又不载拜司空、平章重事及剪髭以赐，不知何也。今但从本传称是冬，而略其月日，须细考之。会要：十二月二十六日，宰臣吕夷简言所患未痊，右手尚难举，忝居重任，深不遑安，乞罢政事，未赐俞允，切虑中书、枢密院公事稽滞，已面说与章得象、晏殊等，两府事并请一面商量进呈施行，乞特降指挥。诏答依奏，如有大事，即与卿同共商量。又云庆历三年正月制，宰臣吕夷简进司空、平章军国重事，候疾损，三五日一入中书。夷简累以疾求罢，朝廷异数留之也。所称正月与本传不同，当考。
　　是岁，天下上户部，主户六百六十七万一千三百九十二，口一千四百八十三万一千九百二；客户三百七十六万四千六百二十六【四○】，口六百二十九万二千八百三十三【四一】。
