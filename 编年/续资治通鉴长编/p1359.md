<!-- { "loadSidebar": true } -->
　　朝奉郎李察知淮阳军。（此据曾肇制集。制词云：「察赋性倾邪，急于聚敛，以丧去位，适复周行，而论议纷然，指其宿负。稍从薄责，以厌舆情。」）察先除知济州，（政目在六月二十六日。）右正言刘安世言：「考之公议，皆谓不可。盖以察顷在京东，尝总漕计，专务掊克，希望进用。及移陕西，□居厚实继其事，凡所规画，多察始谋。洎闻居厚擢为待制，数对宾佐矜其才能，以为用我计策，遂有成效，彼蒙恩命，己独不赏，扼腕愤怒，形于辞色。陛下即政之初，以居厚刻剥太甚，特行窜责，察遂杜口不复论功。究其本末，乃阴险祸贼，奸邪趋利，荐绅之闲，鲜有伦比。昨以忧制去官，未即显黜，中外之人，指为幸免。今朝廷敦尚仁厚，登进贤能，苟容刻剥之徒，尚叨民社之寄，非所以明好恶于天下，表劝沮于公朝。伏望圣慈特留宸虑，纵未能投于荒裔，岂复可委以麾符？宜徇佥言，重行降黜，庶使聚敛酷暴之吏有所戒惧。」于是改知淮阳军。
　　诏赠太师富弼神道碑额许御篆，从弼子绍庭请也【一】。
　　诏新除著作郎黄庭坚依旧著作佐郎。以御史赵挺之论其质性奸回，操行邪秽，罪恶尤大，故有是命。
　　右正言刘安世言：「近闻朝廷除黄庭坚为著作郎，继有臣僚言其缺行，寻蒙指挥，已令追寝。然臣闻御史赵挺之历疏其恶，以为先帝遏密之初，庭坚在德州外邑，恣行淫秽，无所顾惮。窃谓挺之德州守官，耳目相接，不应妄缪。审如其言，则闾巷之人有所不忍，而庭坚为之自若，亏损名教，绝灭人理，岂可尚居华冑，污辱荐绅？伏望陛下以挺之所奏付外施行，庶使是非明辨，众听不惑。」又言：「臣窃谓庭坚所犯，若果得实，则名教之所不齿，岂宜尚居清要，污辱荐绅？若或无有，而不加考质，则庭坚虚蒙恶声，将遂□废。是非交错，有害政体。伏望圣慈特降睿旨，以台谏官所言庭坚事状，委逐路监司依公体量以闻，庶使枉直昭晰，中外厌服。」
　　诏：「提举教习马军所昨因教习在京马军置局，许臣僚等子弟赴所习学武艺，每年呈试推恩。后来罢教习在京马军，止有臣僚等子弟在所，人数不多，兼习学武艺之人，自依编敕春秋解发，其马军所子弟亦可依敕呈试。罢提举教习马军所【二】，已应法子弟关殿前司，候将来冬季时，依旧条拣试。」
　　戊午，太中大夫致仕巩甲卒。（可削。）
　　庚申，诏改邕州怀化峒为州。先是，知峒零崇燍纳土，自顺州废，即弃巢穴归省地，朝廷录其功，授以使额，而有是诏。
　　户部言：「三司事务分隶六曹、寺、监，昨虽将钱谷事收归户部，缘止是出纳。今来除左右曹、度支、仓部见今所主事务应缘公事并随事勘断外，他曹公事若皆承勘，于理未便。况今钱帛、粮草，除系本部诸案及部辖寺、监库务外，别部所领，已系支付之物，如令推治，自当送开封府。」从之。
　　辛酉，降授四方馆使、嘉州团练使、提举崇福宫狄谘为永兴军路钤辖，皇城使、果州防御使、带御器械吕寘为鄜延路副总管。
　　新知荆南、承议郎唐义问除集贤校理，东上阁门使、鄜延路副总管张守约领康州刺史、充秦凤路副总管。文彦博言：「义问只以近下散官知荆南，恐事体不重。兼近有谢麟自知邠州移知潭州，带直秘阁；叶均以秘书少监知荆南，带直龙图阁。乞加义问馆阁职名，所贵夷夏称呼，增重方面事体。」又言：「守约进身不苟，年过七十，精力甚强，而官止横行使额。乞察其人材履历，擢充正任。」故二人有是命。
　　朝议大夫、权河北路转运使范子奇权河东路转运使，朝请大夫、权河东路转运使马默知□州。（默传云：「为河东路转运使，时议弃葭芦、□堡二寨，默奏控扼险阻，敌不可攻，弃之不便。朝廷从之，二寨得不弃。移知□州。」此事当考。）
　　诏太常、太仆、大理、司农、太府寺、国子监置长贰，余寺、监长贰并互置，省军器监丞、太仆寺主簿各一员。（刘安世、苏辙先有言。）
　　诏赐熙河兰会路银、绢各五万，鄜延路绢八万，泾原路绢七万，环庆路绢五万，秦凤路绢五万，并以防秋备军赏也。又赐陕西路转运司银、绢共四十万，乘时收籴，以广蓄积。
　　银青光禄大夫致仕章俞卒。（可削。）
　　壬戌，诏府界、诸路封桩禁军阙额钱帛，后来创置过禁军指挥，并先据数除出，候不及旧额之数，方依条封桩，仍着为令。（苏辙五月一日转对。）
　　癸亥，诏以治平臣僚所上互进方略授逐路帅臣，讲求困贼之策，选定持重将佐，阅精锐兵马，先募闲谍者深入探候，要知贼众聚落所在。审无伏兵，参验符合，密为期约，出其不意，要在使贼莫测，疲于奔命，方为得计。仍先具经画措置事件，及夏贼相抗如何防遏，条析以闻。（治平臣僚所上互进方略，当考。）
　　环庆路经略使范纯粹言：「窃详治平年臣僚所上困贼方略，固为精尽，施之于今，亦无不可。然兵马数目以至将佐头项、遣应次第，即与目今全然不同。臣仰悉朝旨，密作经营，但不失今降朝旨大意而已。须诸路动息相闻，首尾相照，互相为力，使西贼于逐路山界各有所畏，分兵待敌，不敢并兵一路，则我计方行，不至重困。自余亦不须合治平之意。所有朝旨内先令具经画措置事件闻奏，缘边机务难以预定，贵在临时处决，即先事无可预陈。所有准备西贼防庇边民一节，即不异见今备□□□（元□女）□之策。」（三年六月十日，纯粹奏此，今即附诏旨下。）
　　昭信军节度使、开府仪同三司、赠太师、崇国孝温王宗瑗卒。诏特辍视朝三日，车驾临奠，诣后苑举哀成服。（濮安懿王第十三子。）
　　初，胡宗愈除尚书右丞，谏议大夫王觌疏：「宗愈自为御史中丞，论事建言多出私意，与苏轼、孔文仲各以亲旧相为比周，力排不附己者，而深结同于己者。操心颇僻如此，岂可以执政？」内批：「王觌论列不当，落谏议大夫，与外任差遣，仍不得带职。」其日，戊午也。（十三日也。觌奏当求全本增入。觌有章疏，乃独无此，当考。）翌日，吕公着言：「臣与王觌旧不相识，在前朝及陛下临政之初，并不曾举荐，但见觌自任言责以来，凡所言事，最为稳审，今来若止为论列胡宗愈，便行责降，未必协众情。其内降指挥，臣与吕大防、范纯仁等商量，未敢行下。伏乞陛下特与包容，更加圣虑裁酌。」后二日，公着与大防、纯仁再论于帘前，太皇太后曰：「胡宗愈有何罪？司空与司马丞相皆亲尝荐之。」公着曰：「宗愈在先朝诚有直声，然自任中执法，颇为浮议所惑，所言事多不协众望。」刘挚进说甚力，太皇太后厉声曰：「若有以门下侍郎为奸邪，甘受之否？」挚顿首谢曰：「陛下审察毁誉每如此，天下幸甚。然朝廷当顾大体，胡宗愈进用自有公议，必致陛下贬谏官而后进用，恐胡宗愈亦非所愿。」文彦博曰：「刘挚言是，愿赐采纳。」太皇太后意犹未解。是日，公着又与文彦博及大防、纯仁等面论，纯仁退而上疏曰：「臣昨与吕公着等，并今日与文彦博等，两次帘前奏陈，乞□王觌之罪，盖欲假借台谏，使人人敢言。其闲即有不当，亦须稍垂□宥，以彰朝廷容谏之美。况陛下临御以来，未尝严责谏臣，一旦行之，恐伤仁化。又虑来者或多，若一一窜逐，寖失朝廷清净之体【三】。其心止于如此，更无他意。侧闻圣训，以谓『朋党甚多，宜早施行，恐于卿等不便。』以臣愚见，朝廷本无朋党，只是善恶、邪正，各以类分。陛下既用善人，则匪人皆忧难进，遂以善人之相称举者，皆指以为朋党。所以臣等不避违忤，缕缕开陈。罄竭愚诚，莫回天意，臣若面从顺旨，则是苟容之臣，何足以副陛下简求？何面目处髃臣之右？又况彦博、公着等皆是累朝旧人，陛下留在左右，已二三年，辅翊皇猷，未尝有阙，今日岂有雷同罔上，庇护党人？盖其爱君之心，与臣无异，惟在陛下深加采纳。所有先降贬谪王觌文字，臣未敢签书，更乞圣心熟虑。臣自先朝言事不合，遽斥处外，几二十年。遭遇陛下一新庶政，从谏任贤，夷夏欢呼，古今无比，皆圣心所悉，非愚臣独敢妄言。而一旦拔臣于疏远之中，骤置于丞弼之位，故臣夙宵尽瘁，恐负圣知，岂有容庇朋党，自损声名，玷辱家声，取笑千古？盖是爱惜圣政，思报大恩，蝼蚁之诚，惓惓不已。今若陛下决以臣言无取，即乞谪臣补外，彼指为朋党者自明。臣虽一身斥远，若遂决朝廷大疑，则是犹有所补，不辜简拔，则臣死之日，犹生之年矣。」又奏：「臣曲谢日，已曾奏闻，昔先臣与韩琦、富弼，蒙仁皇同时用为执政，三人各举所知，引用忠良。有匪人之不得进者，遂构造谤语，指为朋党，先臣与韩琦、富弼皆得补外，所用之人类遭贬逐。当时造谤之人皆欣快相贺，曰：『且得一网打尽。』此事未远，众人犹知，亦可以为朝廷深戒。」因录进欧阳修朋党论。（此据曾肇墓志。）
