<!-- { "loadSidebar": true } -->
　　【一六】何以料安危「料」原作「利」，据同上书改。
　　【一七】遂分南河水添注汴河以通漕运「遂」原作「若」，据上引咸平集改。
　　【一八】稽古暛官之意「暛」原作「服」，据各本改。
　　【一九】皆有旨趣「旨」字原阙，据宋会要选举七之五补。
　　【二○】泝汴流「泝」原作「沂」，据宋本、宋撮要本、阁本改。
　　【二一】每期会赋役「期」原作「朝」，据宋本、宋撮要本及隆平集卷四寇准传改。
　　【二二】则齐贤前在枢府「前在枢府」原作「在枢府前」，据宋本、宋撮要本改。
　　【二三】南出而捷「南」原作「倘」，据各本改。
　　【二四】唐筑受降临泾等城「临泾」原作「临溜」，据宋本、宋撮要本及旧唐书卷一五二、新唐书卷一七○郝玭传改。
　　【二五】坐薪待燃「燃」原作「灯」，据宋本、宋撮要本改。
　　【二六】最负深过「过」原作「遇」，据宋本、宋撮要本及吕祖谦宋文鉴卷四一论彗星改。
　　【二七】聊证顺情之说「证」原作「正」，据同上书改。
　　【二八】窃闻陛下自矩星文「自」原作「目」，据同上书改。
　　【二九】思覃及物之恩「思」原作「恩」，据同上书改。
　　【三○】殷忧启圣「殷」原作「隐」，盖避赵弘殷讳改，今据上引宋文鉴改回。
　　【三一】贵将微细「贵」原作「巳」，据各本改。
　　【三二】盖畏小人用事尔「尔」原作「而」，据宋本、宋撮要本改。
　　【三三】即此折中仓也「此」原作「其」，据宋本、宋撮要本改。
　　【三四】遍走髃望「走」原作「祀」，据各本及治迹统类卷三太宗圣政改。
　　【三五】愿上印绶「上」原作「解」，据宋本、宋撮要本、阁本及上引治迹统类改。
　　【三六】直云君臣之间「直云」原作「上下」，据宋本、宋撮要本及宋史卷二九三王禹偁传改。
　　【三七】自乘舆服御以下「御」原作「命」，据同上书改。
　　【三八】亦愿首减奉「亦」原作「然」，据同上书改。
　　【三九】外州岁市紫茜皮翎蔲角之类「蔲角之类」原作「觔骨之数」，据宋本、宋撮要本改。
　　【四○】神幽赞而应答遄速「答」原作「德」，据宋本、宋撮要本、阁本改。
　　【四一】简约科禁「科」原作「刑」，据宋本、宋撮要本改。
　　【四二】加估收储以备阙乏「估」原作「倍」，据宋本、宋撮要本、阁本改。
　　【四三】盗聚苇蒲「苇蒲」原作「萑蒲」，据各本改。
　　【四四】狄乘馑塞「塞」原作「寒」，据各本改。
　　【四五】副使或知院二员同掌之「或」字原阙，据宋会要职官六之三○、编年纲目卷四补。
　　【四六】矧乃帝皇之称「皇」原作「王」，据宋本、宋撮要本改。
　　【四七】又上法天崇道文武六字「六」原作「二」，据宋本、宋撮要本改。
　　【四八】不求闻达「闻」上原衍「于」字，据宋本、宋撮要本删。
续资治通鉴长编
卷三十一
卷三十一
　　起讫时间 起太宗淳化元年正月尽是年十二月
　　卷　　名 续资治通鉴长编卷三十一
　　帝　　号 宋太宗
　　年　　号 淳化元年（庚寅，990）
　　全　　文
　　春正月戊寅朔，御朝元殿受册尊号，曲赦京城系囚，改元。
　　己卯，改干明节为寿宁节。
　　丁亥，建虔州大庾县为南安军。
　　太保、兼侍中赵普，自去秋以病免朝谒，止日赴中书视事，有大政则召对。及冬，病益甚，乃请告。车驾屡幸其第省问，赐予加等。普遂称疾笃，三上表致政。上不得已，戊子，以普为西京留守、兼中书令。
　　庚寅，令户部郎中柴成务、兵部员外郎赵化成使高丽，左正言宋镐、右正言王世则使交州，以加恩制书赐王治及黎桓也。
　　高丽国俗信阴阳鬼神之事，颇多拘忌，每朝廷使至，治必择良月吉日，方具礼受诏。成务在馆逾月，乃贻治书，责其「牵于禁忌，泥于小数，眩惑日者之浮说，稽缓天子之命书。惟典册之垂文，非巫祝之能晓，书称上日，不推六甲之元辰，礼载仲冬，但取一阳之嘉会，灿然古训，足以明稽。所宜改图，速拜君赐」。治览书臱惧，会霖雨不止，乃请俟晴霁。成务复贻书开谕，治即出拜命。
　　宋镐等抵交州境，黎桓遣衙内都指挥使丁承正等以船卒三百人至太平军来迎，由海口入大海，冒涉风涛，颇历危险，经半月至白藤泾，入海窼，乘潮而行。凡宿泊之所，皆有茅舍三间，营葺尚新，目为馆驿【一】。至长州，渐近本国，桓张皇虚诞，务为夸诧，尽出舟师战棹，谓之耀军。
　　自是宵征抵海岸，至交州仅十五里，有茅亭五间，题曰柔征驿。至城一百里，驱部民畜产，妄称官牛，数不满千，扬言千万。又广率其民混于军旅，衣以篮色之衣，乘舡鼓噪，近城之山虚张白旗，以为陈兵之象。俄而拥从桓至，展郊迎之礼，桓敛马侧身，问皇帝起居毕，按辔偕行，时以槟榔相遗，马上食之，此风俗待宾之厚意也。城中无居民，止有茅竹屋数十百区，以为军营，而府署湫隘，题其门曰明德门。
　　桓质陋而目眇，自言近岁与蛮寇接战【二】，坠马伤足，受诏不拜，信宿之后，乃张筵饮宴。又出临海窼，以为娱宾之游，桓跣足持竿，入水标鱼，得一鱼，左右皆叫噪欢跃。凡有宴会，预坐之人悉令解带，冠以帽子，桓多衣花缬及红色之衣，帽以真珠为饰，或自歌劝酒【三】，莫能晓其词。常令数十人扛大蛇长数丈，馈于使馆，且曰：「若能食此，当治之为馔以献焉。」又羁送二虎，以备纵观。皆却之不受。卒三千人，悉黥其额曰「天子军」，粮以禾穗，月给，令自舂为食，其兵器止有弓弩、木牌、梭枪、竹枪，弱不可用。
　　桓轻脱残忍，昵比小人，腹心阉竖五七辈错立其侧。好狎饮，以手令为乐，凡官属善其事者，擢居亲近。左右有小过，即杀之，或鞭其背一百至二百。宾佐小不如意，亦棰之三十至五十，黜为门吏，怒息，乃召复其位。有木塔，其制朴陋，桓请同登游览，乃相顾而言曰：「中朝有此塔否？」地无寒气，十一月犹衣夹衣挥扇。
　　镐等明年六月归阙，上令条列山川形势及桓事迹，镐等自□云尔。
　　初，殿中丞清丰晁迥通判鄂州，坐失入囚死罪，削三任，有司以殿中丞、右赞善大夫并上柱国通计之。丙申，诏自今免官者，并以职事官，不得以勋、散、试官之类。旧制，勋官自上柱国至武骑尉凡十二等，五代以来，初□勋即授柱国。于是诏京官、幕职、州县官始武骑尉，朝官始骑都尉，历级而升【四】。又诏：「古之勋爵，悉有职奉，以之荫赎，宜矣。今之所授，与散官等，不得用以荫赎。」
　　二月己酉，改大明殿为含光殿。
　　辛酉，诏自今游宴，宣召馆职，其集贤、秘阁校理等并令预会。先是，上宴射苑中，三馆学士悉预，李宗谔任集贤校理，阁门吏拒之，不得入。宗谔献诗述其事，故有是诏。
　　国家因唐制，建昭文、史馆、集贤院于禁中。昭文、集贤置大学士、直学士；史馆置监修国史、修撰、直馆，昭文亦置直馆，集贤又有修撰、校理之职，名数虽异，而职务略同。合门拒校理不得预宴，盖吏失之也。
　　夏四月，上以寺监副贰品秩素高，旧制自郎吏迁授，颇闻缙绅之流以台阁自许，目为散地，欲振起之。乙未，以兵部郎中孔承恭为太常少卿【五】，魏羽为秘书少监，户部郎中柴成务为光禄少卿，魏庠为卫尉少卿，张洎为太常少卿，吕端为大理少卿，臧丙为司农少卿，袁廓为鸿胪少卿，工部郎中张雍为太府少卿，屯田郎中雷有终为少府少监，虞部郎中索湘为将作少监。有终，德骧子也。
　　癸丑，江州言德安县民陈兢十四世同居，老幼千二百余口，常苦食不足。令岁贷官米二千石。
　　甲寅，诏尚书省四品、两省五品以上，每二人共举常参官一人充转运使；员外郎以上二人于京朝官内举一人充知州、通判。
　　自赵普罢，吕蒙正以□简居相位，辛仲甫从容其间，政事多决于王沔。沔聪察敏辩，善敷奏，有适时材用。然性苛刻，不以至诚待人，髃官谒见，必甘言以啖之，皆喜过望，既而进退非允，人胥怨矣。
　　乙巳，赐太子中允陈省华及其子光禄寺丞、直史馆尧叟五品服。先是，尧叟举进士，中甲科，占谢，词气明辨。上问宰相：「此谁子？」吕蒙正等以省华对。省华时为楼烦令，即召见，擢太子中允，于是父子又同日面赐章服【六】。
　　五月辛卯，令刑部置详覆官六员，专阅天下所上案牍，勿复遣鞫狱。置御史台推勘官二十人，并以京朝官充，若诸州有大狱，则乘传就鞫。辞日，上必临遣，谕旨曰：「无滋蔓，无留滞。」咸赐以装钱。还必召见，问以所推事状，着为彝制。凡满三岁，考其殿最而黜陟之。
　　甲午，诏致仕官有曾历中外职任者，给半俸，以他物充。
　　国初，钱文曰「宋元通宝」，乙未，又改铸「淳化元宝」钱，上亲书其文，作真、草、行三体。自后，每改元必更铸，以年号元宝为文。
　　六月丙午，罢中元、下元张灯。
　　太仆少卿张洎上疏言边防曰：
　　夫御戎之道有三策焉，前代圣贤论之详矣。缮修城垒，依凭险阻，训戎，聚谷，分屯塞下，来则备御，去则勿追，策之上也。偃革櫜弓，卑辞厚礼，降王姬而通其好，输国货以结其心，虽屈万乘之尊，暂息三边之戍，策之次也。练兵选将，长驱深入，拥戈鋋而肆战，决胜负于一时，策之下也。
　　国家自戎马生郊，边防受敌，兵连祸结，属载于兹。邯郸致蹂践之虞，上谷失藩篱之固。飞刍挽粟，千里而遥，丁壮毙于转输，膏血涂于原野。尚赖圣君宵旰，广运神谋，自今夏以来，方隅稍定，糇粮以济，城邑粗安。然而敌人之情，变诈难测。或虑朔风渐劲，塞草具腓，乘大漠之苦寒，率穹庐之族类，南下燕、赵，复恣凭陵，则善败之机，未可量也。况河朔之地，杼柚其空，邑里邱墟，黎元荡析，倘后日之战，复有杀将覆军之祸，则赵、魏、镇、定，畴能守之？人心一摇，天下事去矣。国家素失蓟北之险，亡控守之处，是上策不举也；屯兵平原，与匈奴转战，劳弊已甚，胜负未定，是下策不足恃也。审矩天下之形势，忧患未已，唯与之通好，或可解纷。今山东诸侯，近不交战，访闻匈奴已还其庭，宜因此举通和之策。
