<!-- { "loadSidebar": true } -->
　　且如国家募人入粟，偿以十倍之直，发卒转送，涉兹不毛之地。此古之所谓率二十锺而致一石，驱民于死者也。今弃之，即可以岁省戍卒，分守内郡。一卒之费，可给十夫，国家无飞刍挽粟之劳，士卒免暴露流离之苦。必谓废之则亏失土地，伤损威重，且如尧、舜、夏禹，圣之盛者也，地不过数千里，而明德格天，四门穆穆。武丁、成王，商、周之明主也，地东不过江、淮，西不过氐、羌，南不过荆蛮，北不过太原，而颂声并作，号为至治。及秦、汉拓土，穷兵远□，虽疆理益广，而干戈日寻，府库之资屡空，生灵肝脑涂地，校功比德，岂可同年而语哉。夫蝮蛇螫手，壮士断腕，蚁壤不塞，将漏江河。今灵武之存，为害甚于蝮蛇，供馈之费，为蠹逾于蚁壤。无鸿毛之益，有太山之损，岂可忽远大之□，信悠悠之谈。昔西汉贾捐之尝建议弃珠崖，当时公卿亦有异论，元帝能排觽多之说，奋独见之明，下诏废之，人怀其德。元帝之意，宁欲自弃其地，当其内属为郡，固巳置吏而抚循，及其称兵构乱，岂可劳民而征戍。故其诏书曰：「议者以弃珠崖，羞威令不行。夫通乎时变，则忧万民。万民之饥饿，危孰甚焉。且宗庙之祭【二三】，凶年不备，况乎避不嫌之辱哉。」臣以正与今日灵武之事相类。必以失地为言，即幽蓟八州，河湟五都，所失多矣，何必此为！
　　议者又以西北诸蕃，戎马是产，资其控制，以通贸易；环、庆诸州，内附蕃落，藉其屏翰，以免绎骚。此迂阔之甚。且戎人为利所诱，故互市于边关，蕃部之属自强，故能庇于种类，必来寇于环、庆，固无隔于藩篱。百雉危城，千里阻隔，自救不暇，岂及于他。
　　议者又谓其土田沃饶，有汉陂之利，恐贼迁因而播殖，益以富强。夫戎人但以攻剽为能，罔知耕稼之事。河、陇之外，弃地甚多，延袤百城，提封万井。西汉屯田之所【二四】，疆畔犹存，傥事力耕，可以积谷，何必独耕灵武，乃能足食。若灵武于贼有大利，即是必争之地，当朝夕攻取，岂至于今。皆为孟浪之谈，殊非经久之计。况岁有调发，动致寇攘，借寇兵而资盗粮，竭民力而耗国用，为患之大，无出于斯，虽庸人竖子，亦知其可弃也。若或遴选单介，间道而行，赍持诏书，宣布王命，令其尽焚庐舍，自拔而归，丁壮悉令持兵，老弱以之襁负。古称「归师不可遏。」又曰「置之死地而后生。」当此之时，人百其勇，临难思免，其锋莫当。又须申命偏师，扬言出塞，军声既振，贼势自分，即灵州迁民，不虞邀击之患，虽有剽□，易为枝梧。且国所惜者士民，所急者财用，岂可以骁果之旅，委馁虎之蹊，府藏之殖，弃卢山之壑。今弃去灵武，退守环、庆，卒免戍于绝域，民斯保其室家，供馈不出于郊圻，恩泽自沦于骨髓。民力不竭，士气益扬，何敌不摧，何戎不克。
　　陛下又愤兹黠寇，志欲翦除，臣以为不可黩武以穷兵，止可伐谋而制胜。臣料贼迁睢盱边塞之外【二五】，倔强沙漠之中，胁制诸羌，啸聚不逞，无耕农之业，无蚕织之功，为鼠窃之谋以资衣食，聚乌合之觽以挠塞垣，致蕃夷之服从，用凶威而驰迫，非有厚利，能诱其人。废弃灵州，每岁更无馈运，绝其觊望，何所窥图。平夏之西，盐池斯在。先是，贸易粟麦，用资糇粮，今条禁甚严，法网尤密，无敢逾越，渐致携离，皆困贼迁之术也。
　　臣窃见太祖朝姚内斌领庆州，董遵诲领环州，二人所统之兵，才五六千而巳，阃外事一以付之，军市之租，不从中覆，用能士卒致命，羌戎畏威，朝廷无旰食之忧，疆埸无羽书之警。臣欲望于武臣中选有将帅之才、知边鄙之事者三数人，各布诸郡【二六】，量其所将兵多少，除廪禄之外，赐一大县租赋，恣其犒设。令开幕府，召髦俊为僚佐，咨以策略，勇力之士，禀其指踪之用，军旅之政，许以便宜而行。傥贼迁侵边郡军城，扰内属蕃部，并唇齿相援，腹背夹攻。或战马正肥，戎士思奋，即召发内属，讨虏生羌，俘获之余，尽分麾下。且戎人利于降附，明立赏格，厚答战功，即迁贼腹心，稍稍奔溃，亲离觽叛，事去运乖，茕居独行，谁与为伍，但塞外一戎人耳，安能与大邦为绚哉。若欲谋成庙堂，功在漏刻【二七】，臣以为此贼方强，其财犹丰，桀黠之髃，如臂使指，未可以岁月破也。直须废弃灵州，退保环、庆【二八】，然后以计困之尔。如臣之策，祗得三两骁将，付三万精卒，以数县租赋，给其用度，分守边郡，贼迁便可计日成擒，朝廷可以高枕无事矣。
　　陕西转运使刘综闻朝议欲弃灵州，奏疏曰：「国家财力雄富，士卒精锐，而未能翦除凶恶者，诚以赏罚未行，而所任非其才故也。今或轻从髃议，遂弃灵州，是纵贼之奸计矣。且灵州民淳土沃，为西陲巨屏，所宜固守，以为扞蔽，然后于浦洛河建军城，屯兵积粮，为之应援，此暂劳永逸之势也。况镇戎军与灵州相接，今若弃之，则原、渭等州益须设备，较其劳费，十倍而多，则利害之理昭然可验矣。」上访于左右辅臣，咸以为灵州乃必争之地，苟失之，则缘边诸州亦不可保。上颇然之。宰相李沆奏曰：「若迁贼不死，灵州必非朝廷所有。」上愕然曰：「卿何独与觽异也？」沆曰：「臣谓莫若发单车之使，召州将部分戍卒、居民，委其空垒而归。如此，则关右之民息肩矣。」
　　上又出手札访于兵部尚书张齐贤，齐贤献疏曰：「迁贼包藏凶逆，招纳叛亡，建立州城，创置军额，有归明、归顺之号，且耕且战之基。仍闻潜设中官，全异羌夷之体，曲延儒士，渐行中国之风。睹此作为，志实非小。况灵州自迁贼为逆以来，危困弥甚，五镇连陷，奸威益张，道路阻艰，音耗迨绝。当城镇完全之日，碛路未梗之时，大凡中外常人言合弃者巳觽，矧清远军近遭攻陷，青岗寨辄自焚烧，兵势人心，伤沮数倍，即今来所议弃者益多。灵州斗绝一隅，旁无援助，南去镇戎约五百余里，东去环州仅六七日程，如此畏途，不须攻夺，则城中之民何由出，城中之兵何以归。欲全军民，理须应接，少发兵则复虞邀□，多发兵则广费资粮，与其应接以出兵【二九】，曷若用奇而取胜。小胜则军民可出，大胜则形势复全，匪惟禽讨之有方，抑亦进退而获利。与其虚劳甲卒，枉役齐民，示恶稔奸，万万相远也。果能更益精兵，合西边现屯田卒，杂以对替之觽，使其兵力有余，量分师徒与原、渭、镇戎，合彼中与山西熟户，从东亦择稔便处入界。若严约师期，两路齐进，苟或继迁敢来援助，彼则分兵而应敌，我则乘势而易攻。且奔命道途，首尾难卫，千里趋利，不遁则禽。臣谓兵锋未交，灵州之危自解矣。因取灵州军民置于萧关武延以来，据险就水建一寨，侨置灵州，羁系蕃汉土人之心，裁候平宁，却归旧贯【三○】。然后纵蕃汉之兵，伺便奋击，我则按重兵而观利，度贼势以设谋。臣谓破贼成功，十有八九矣。」
　　闰十二月戊辰朔，诏镇、定、高阳关副都部署、兼镇州都部署王超赴阙，命莫州都部署桑赞代之，将议西讨也。
　　杨琼等狱具，罪当死。诏五品以上集议，兵部尚书张齐贤等请如律，上特赦之。丁丑，并除名，琼流崖州，潘璘康州，李让、冯守规琼州，张继能儋州，刘文质雷州，王怀普贺州，仍籍其田宅。
　　戊寅，延州言李继迁蕃部阿约勒等百户来降，诏给田、赐帛，长吏常存抚之。
　　潘罗支贻书李继和，言将发兵讨李继迁，愿闻朝廷出师之期。继和具奏，诏继和谕潘罗支宜整旅以埙，师出即往报。
　　壬午，灵州言河外寨主李琼等以城降贼，其亲属当缘坐。上曰：「穷边孤垒，又无救助，力屈就擒，此可悯也，并释之。」
　　乙酉，延州言继迁蕃部明叶示、扑咩讹劕等首领率属归附。诏择善地处之，常切存抚。
　　洪湛等使还，言城绥州，其利有七而害有二。丙戌，诏筑绥州城。
　　丁亥，以六宅使、顺州刺史康延英为永兴军钤辖，率禁军步骑五千屯于京兆，令知军府事雷有终同主之。将大举援灵州，故益兵为声势也。
　　契丹合门使寇卿子用和、继忠来降，以用和为三班奉职，继忠补外州镇将。时又有李绍隆者来降，亦授三班奉职。
　　御史台上言：「旧例假三日，髃官并赴文德殿横行朝参，近日多以内殿起居不赴，望申旧制，以肃朝仪。」诏自今并许弹奏。
　　戊子，镇戎军言凉州卑宁族首领喝邻半祝归附，仍贡名马，自称有精骑三万，愿备驱策。有诏慰銟，厚偿其马直。
　　知静戎军王能言：「本军鲍河，自姜女庙以东，水极深阔，其狭处不过三四里，今岁敌骑不能踰越而南侵者，亦限此水故也。今请于本军之西，姜女庙东，决北流入阎台淀，复于军东塞之，使北流三台小李村，其水溢入长城口而南流，若发二三千人塞其口，俾自长城北而东入于雄州，则犹可以隔限敌骑，计其功五日可毕。」上曰：「朕观人画图，鲍河之北至阎台淀，地形稍高，必通流不远。」同知枢密院事冯拯、陈尧叟曰：「臣尝奉使至彼，目验地形，实同圣旨。」乃诏除阎台淀地高不可决北流外，余从所请。（景德元年六月耿斌所言，与此同。）
　　庚寅，上以河北饥，豆粟踊贵，出麻滓、蓬实示宰相曰：「民食此矣，即今蠲秋赋，罢官籴。」又手诏停三路排阵、押阵使，减戎马馈饷之役，分遣知制诰梁颢、薛映，供备库副使潘惟吉，西京左藏库副使李汉赟等，往西路发仓廪，赈流民，以便宜从事。汉赟，汉琼弟也。又诏河北富人能发私廪救饥民者，第加恩銟。
　　甲午，以马步军都虞候王超为西面行营都部署，环庆路部署张凝副之，入内副都知秦翰为钤辖，领步骑六万以援灵州。上问超计策，超上二图，其一置资粮在军中，布兵周防，贼无以钞略，其一遇贼即变而为方阵，阵形之外【三一】，分列游兵，持劲弩，贼至则易聚而并力。图颇采李靖辎重法，上甚銟之。（明年正月己未，超乃赴屯所。）时宋沆等未行，上谓宰相曰：「朕观盟会图，颇记土蕃反复狼子野心之事，今已命王超等出师，若难为追袭，即灵州便可制置，沆等不须遣，止走一使以会兵告潘罗支可也。」
　　是岁，募河北民谙契丹道路、勇锐可为间伺者，充疆人，置都头、指挥使，无事散处田野，遇敌入寇，追集，给器甲口粮，加以食钱，遣出塞偷斫贼垒，能斩首级、夺马者，如赏格，虏获财畜皆畀之。（此据两朝兵志。）
　　注　　释
　　【一】若令江南荆湖通商卖盐「荆湖」二字原阙，据宋会要食货二三之二四、通考卷一五征榷考及本编下文文义补。
