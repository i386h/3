<!-- { "loadSidebar": true } -->
　　王珪等言：「车驾幸尚书省，自尚书以下并迁职秩。臣等职在近辅，岂可复与诸曹例沾圣泽？窃不自安，乞寝罢。」上曰：「君臣之际，惟义而已。尚书以下既已推恩，卿等义所当得，毋固辞也。」
　　通直郎、都大提举成都府等路茶场陆师闵言：「比者，贾种民重立茶场法，并用年终额外增剩，依江、湖、淮、浙六路卖盐条支赏，其立额并其余增亏比较赏罚，并依课利场务法，茶场司专条更不用。管勾官赏罚减监官之半，而不给赏之法。切详本司与天下课利场务不同，如盐、酒之类皆以本息通立额，而本司但以净利为额。今用种民之法，须当用本息别立祖额【七】。如用本多，收息薄，通比祖额增则受赏；用本少，收息多，以息填本，通比不及祖额，则受罚。深害茶法，不可施行。」诏：「茶场司并用旧条。其户部议法不当，尚书李承之、侍郎蹇周辅各罚铜六斤，金部郎中晁端彦、员外郎井亮采各罚铜八斤，户部及都省吏各罚铜有差。」（师闵云贾种民立法，而种民独免罚，当考。）
　　丙寅，赠西头供奉官郭世及为皇城副使，以与西贼战死故也。
　　丁卯，枢密都承旨、明州观察使张诚一提举经度制置牧马。
　　三班奉职皇甫旦言：「初为三班借职，累立战功。至如京副使、秦州第四将。驻阶州时，将下兵级孙化等谋叛，臣于将司劾实斩之，亦自劾专杀之罪。有司论臣虽为监临主司，于法不应决狱，以斗杀论当杖死。蒙恩贷配沙门岛，复蒙恩许臣效用立功，然累从偏师，不得一当阵敌。今李宪遣臣将命董毡、阿里骨，呼致达靼等赴阙，乞赐叙理。」诏特以远使干办，迁一官。
　　诏步军弩手第一等令兼习神臂弓，从郭忠绍请也。（本志有此，但不载请人。）
　　上批：「故宗室显官尊属旅殡京师僧寺，凡数丧未举葬，欲因虢王世清新丧卜日西行，宜令相度可否以闻。」于是太史言，岁中已无大葬日，来岁甲子乃皇帝行年，不可用。
　　戊辰，诏陕西、河东路转运司祈雪于名山大川。
　　己巳，都水监丞陈佑甫言：「田棐任淮南提刑，尝言开河，其后淮阴至洪泽，讫成厥功，独洪泽以上未克兴役【八】。臣今相度，既不用鰯蓄水，惟随淮面高下，开深河底，引淮水通流，则于势至易，其便甚明。计行地五十七里，赋工二百五十九万七千，役民夫九万二千一月、兵夫二千九百两月，支麦米十一万斛、钱十一万缗，限二年开修。」从之，仍止限一年，令蒋之奇、陈佑甫同提举。先是，之奇言，长淮洪泽河实可开治，愿亟兴功，诏佑甫相视，故有是诏。（旧纪书：作洪泽河。新纪不书。明年三月十八日，赏功。佑甫相视在八月己卯。）
　　熙河兰会路经略安抚制置使李宪奏：「臣僚奏：『兰州守御须及一万人，今在州总计六千六百余人，临事旋乞益兵，窃虑误事。』本司契勘兰州依百步法，止合用六千四百五十六人，本州岛通计仅及八千人，自可有备。走马承受阎仁武合守季兰州，亦复畏怯，不免牒梁安礼前去。尚虑仁武素无心胆，自为张皇不敢，一面勾回熙州，兼臣已遣弟宇往兰州照管。伏望下入内省，严责臣男彀蹉程前来。」上批：「李彀已出门，更不须指挥。梁安礼既随将官往兰州，其阎仁武仰却归熙州守季。」（此据御集。要见兰州守城人数，故附此。）
　　十二月辛未朔，诏赠太尉富弼负进马价，其除之。
　　升朝官加勋，依宗室法，并自武骑尉始。旧法，升朝官加勋，内殿崇班、内常侍赐勋，并自骑都尉始也。（朱本签贴云：此条未经删定，合削去。今复存之。）
　　提举熙河等路弓箭手营田蕃部司言：「新复境土城寨渐修筑毕，可兴置营田。内定西城、通西寨、龛谷寨、榆木坌堡四处营田，见阙农作厢军二百人、部辖人员军典十六人【九】。乞依熙河路修城、凤翔府简中保宁指挥简填阙额法，许本司于秦凤、泾原、熙河三路厢军及马递铺卒选募，人给装钱二千。」从之。
　　手诏李宪：「近据诸边盛报夏贼点集，称欲入寇；及正旦进奉使人逼期不见入界，必缘有请不售，理须豕突为患。尔宜深以大寇为念，寅夜广思追逐计策，勿使枝备小大失称，以误国重事。」
　　壬申，诏监察御史陈师锡送吏部。师锡乞罢贡举及太学试律义，使学者得专意经术。上批「朝廷比年修广学校，训迪士类，兼用经术、法令，长育人材，俾之成就，以充任使。从政以法令为本，师锡不达朝廷造法大意，乃欲罢诸生习律，倡为诐说，惑乱士听」故也。（师锡事更须考详。苏轼元佑初荐师锡清要侍从，奏云：「神宗擢师锡第三人及第，有意大用。后为台官，因论举人试律则害道德之教，不合时议，遂出补外。寻罢试律，先帝首与牵复，大用之意愈坚。」当考。）
　　诏：「配沙门岛人前入内东头供奉官、勾当内东门韩永式配隶日久，近经大宥，可送唐州牢城，免刺面。」
　　上批：「祭奠高丽国使杨景□等奏辟李之仪书状官，闻之仪虽谙达吏方，随器可使，然文章之称，不着士论。缘高丽俗喜文，中夏词格乃彼所视效，宜得问学博洽，用字整秀者乃称兹选。可诏赴中书试拟用书状进呈，吊慰蕃辟官准此。」
　　癸酉，诏李宪：「夏人已肆陆梁，时贡不至。近赍去赐董毡阿里骨诏敕书，尔宜深加体量。如董毡委未与夏贼打和，即诏书、国信、物色令今来先发去鞑靼、回鹘四部首领，赐与董毡、阿里骨，并委曲晓谕，早令遣四部首领归族下点集兵马，前去御贼。候大段立功，斩到贼首万数已上，至时亦有恩命与董毡、阿里骨。余更缕细开谕之，勿令信贼诈诞，以坏汉蕃两家深重□誓。仍赐董毡杂花晕锦、旋栏金束带、银器、衣着等有差。」
　　录潭溪归明人杨晟象为右班殿直，杨晟向为三班奉职，杨昌卑为三班借职。后湖北转运司言，晟向大首领，桀黠，能用其觽，又以为左班殿直。（四月二日、三日、十一日，十月十八日。）
　　诏六曹尚书、侍郎累奏吏史当汰，宜令速立选试法。
　　诏寺、监官杂压在寄禄官通直郎上者，经恩许封赠。
　　手诏李宪：「得录奏董毡阿里骨蕃字，观其情辞，忠智兼尽，顾中国食禄士大夫存心公家者，不过如此。紬绎再三，嘉美无已。兼尔所回，委曲颇中事情，甚得朝廷欲命之缘。今夏贼奸谋不小，直欲并亡一路，深入腹里，袭我之虚，切不可以平日抄掠千百骑待之也。宜大为经□，广作枝梧，勿令得志，贻患异日。昔六谷首领潘罗支输忠朝廷，协力击贼，后成奇功，杀李继迁于三十九井，当时朝廷报赏甚厚。今董毡阿里骨既效诚如此，宜更激勉，使深入贼土，求如上功，以称朝廷抚厚之意。」
　　诏：「马军兵级年五十以下，武艺生疏，给限教习不成，或体肥及指臂有病，可以教习步军武艺者，并改刺步军。」
　　鄜延路经略司上有战功人，诏：「蕃官左侍禁朱泥埚迁四资，赐绢五十疋；悖乜癿尾迁三资，绢三十疋；乙麦乙埚迁两资，绢二十疋。轻重伤并依格。夺得马，给马外赐绢十疋。」
　　手诏李宪：「西贼首领最为凶黠者惟人多埚丁，而自来多于本国西南边出入，料彼方蕃部必有能识其状貌者。宜多方选委将佐，广募蕃兵有能别识之人，令密结敢死侪类，遇事谋生擒致之；不然，斩首前来，以团练蕃部钤辖及皇城使蕃兵将官酬之。」
　　乙亥，分命辅臣祈雪。
　　手诏李宪：「近麟府、鄜延、环庆、泾原路探事人言，西贼点集河南、河北诸监军司人马，或称十分中五，或称九分，并要于十二月十五日葫芦河取齐。虽作过路分未知其的，然聚兵去处，必是委实，不可不广为枝备。仍付熙河兰会路经略司，宜同思为备，勿误朝廷重事。」
　　诏：「开封府界保甲余丁，投军更不会问、即断罪放停已及一年者，听充军。父母愿放停者【一○】，勿限年。三路准此。」
　　命给事中韩忠彦馆伴辽使。初，命礼部侍郎李常，上批「西边事未定，北人至阙，须语及之，恐常不知西事本末，缓急难酬对」故也。
　　补回鹘、鞑靼首领五人鎫为军主，岁支大彩二十匹。
　　枢密院言：「准诏，董毡所遣引伴回鹘、鞑靼首领李察尔节可迁一资。李察尔节见为都军主，蕃官职次以上无可转。」诏都军主上增置副都指挥使、都指挥使两阶。
　　丙子，董毡、回鹘、鞑靼进奉人辞，上顾回鹘首领曰：「汝等种落生齿凡几何？」对曰：「约及三十余万。」「壮可用者几何？」曰：「约二十万余。」上又顾董毡首领曰：「自归属本朝后，常与夏国通好乎？」对曰：「昨夏国屡来言：『若归我，即官爵恩好如所欲。』臣等拒之曰：『自属圣朝，荷国厚恩，义不敢负。』」上曰：「尝与夏国战否？」对曰：「西人寇边，曾率觽出战，夺得其城堡，及获首级甚多。」上曰：「归报董毡，令尽心守圉。」各赐器币分物有差，首领尝与夏国杀敌有功者，赐枪旗、器甲。
　　奉议郎、编修军器什物法制蔡硕为军器少监。上批：「硕于器械工作程序极为究心，颇臻智巧。」故有是命。
　　戊寅，内殿承制、合门祗候温从吉为礼宾副使。从吉尝有边功，乞罢合门祗候，故迁。
　　承议郎、权提点开封府界诸县镇公事范峋言：「检会府界诸县秋夏之赋，收敛多不以时，而酒税课利习为亏欠，故本司五年间蒙朝廷赐六十余万缗，不足以应用。臣自被命以来，钩考督责，遂稍增集，而今岁之费粗为充给，若非诸色官吏畏法致力，何以有此？臣昨尝奏乞差勾当公事官一员，或未许添置，则乞以提举司管勾官兼充。」上批：「宜特创添差与本司勾当公事官一员，令自选奏差。」
　　右谏议大夫赵彦若言：「王事之本，阴阳为先。月令，孟春之月，命相布德和令，行庆施惠，下及兆民，所以致驩声而达阳气。是以王者游豫燕饮，与觽人同乐，为天下自娱，感召和气之端，赞化育而参天地也。伏缘正月陛下尝谒景灵宫，臣比陪从至继仁殿，窃见圣情思慕犹如前时，公卿侍臣无不恻楚。伏惟孝治之至，大舜何以加？臣敢过计豫言者，以庆寿变除，岁月渐远，而少阳用事，生气尚微。若孝思发中，或复感动，虑于时令有所未顺。虽上圣至德，非可以常经格之，然屈己从人，亦明主之所不违。欲望将来继仁殿所陈服玩，酌献之初，蹔从隐蔽，抑忍圣意，奉承天时，无亏孝慕之诚，以顺阳和之令。」自景灵新宫十一殿成【一一】，上每行朝献之礼，凡百余拜，及继仁殿，必哀恸良久。礼毕进汤，又哭，宣曹评、曹诱行家人礼。至是彦若以为言，上深嘉奖，然犹不听。
