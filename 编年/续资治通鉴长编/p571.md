<!-- { "loadSidebar": true } -->
　　宰相陈执中，初，为御史所劾，即家居待罪，不敢出。庚戌，复入中书视事。此据赵抃奏矒。
　　辛亥，罢诸路里正衙前。先是，知并州韩琦言：「州县生民之苦，无重于里正衙前。自兵兴以来，残剥尤甚，至有孀母改嫁，亲族分居，或弃田与人以免上等，或非命求死以就单丁，规图百端，苟脱沟壑之患，殊可痛伤。国朝置里正，主催税及预县差役之事【一二】，号为脂膏，遂令役满更入重难衙前。承平以来，科禁渐密，凡差户役，皆令佐亲阅簿书，里正代纳逃户税租及应无名科率，亦有未曾催纳，已勾集上州主管纲运。又每乡被差簄密【一三】，与物力高下不均。假有一县甲乙二乡，甲乡有第一等十五户，每户物力及三千贯，乙乡有第一等五户，每户物力及五百贯，即甲乡十五年一役，乙乡五年一役。富者休息有余，贫者败亡相继，岂朝廷为民父母之意乎？请自今罢差里正衙前，只差乡户衙前，令转运司将逐州军见勾到里正衙前人数立为定额，令本县令佐将五等簿于一县诸乡中第一等，选一户物力最高者为之，如更差人亦仿此。若甲县户少而役繁，即权许于乙县户多而役稀处差，簿书未尽实而愿抉取他户者亦听。其税赋只令户长催输，以三年一替【一四】。」于是下京畿、河北、河东、陕西、京西转运司相度利害，而皆谓如琦所议便【一五】。又知制诰韩绛言，臣尝安抚江南东西路，见两路衙前应役不均，请行乡户五则之法。又知制诰蔡襄言，臣尝为福建路转运使【一六】，见一县之中所差里正衙前，各于逐县有三四年【一七】或五七年轮差一次者，有一百贯至十贯皆入十分重难者，请止以产钱多少定其所入重难之等。乃命韩绛、蔡襄与三司使副、判官置司同定夺，遣都官员外郎□几复往江东，殿中丞蔡禀往江西，与本路长吏、转运使相度。因请行五则法，凡差诸州军乡户衙前，以产钱与物力从多至少置簿，排定户数，分为五则。其重难差遣亦分等第准此，若第一等重难十处，合用十人，即排定第一等一百户；若有第二等五处，即排定第二等五十户，以备十次之役，其里正更不差人。所置簿封在通判厅，每遇差人，即长吏以下同按视之。转运使、提点刑狱巡历至州，即取簿点检，仍察其违失者施行。遂更着淮南、两浙【一八】、荆湖、福建之法，下三司颁行之。其法虽逐路小有不同，然大率得免里正衙前之役，民甚便之。
　　甲寅，并代钤辖苏安静上八阵图，降敕奖谕。
　　录郑戬孙伋为试将作监主簿，以献其祖所著文集也。
　　乙卯，诏三司出米，京城诸门裁其价以济流民。
　　知谏院范镇言：「伏见今岁无麦苗，朝廷放税免役，及以常平仓、军食拯贷存□之，恩不为不至矣。然而人民流离，父母妻子不能相保者，平居无事时，不少□其力役，轻其租赋，岁虽大熟，使民不得终岁之饱，及少歉，虽加重施，固已不及事矣。此无他，重敛之政在前也。今特一谷不熟尔，而流民如此，设使九谷皆不熟，朝廷将如之何？臣窃以水旱之作，由民之不足而怨；民之不足而怨，由有司之重敛；有司之重敛，由官□兵多与土木之费广而经制不立也。又闻许、汝、郑等处，蝗蝻复生，亦由贪政之所感也。天意以为贪政之取民，犹蝗蝻之食苗，故频年生蝗蝻以觉悟陛下也。春秋书「秋，初履亩；冬，蝝生。」说者以为缘履亩而生，此所谓贪政之感也。国家自陕西用兵、增兵以来，赋役烦重。及近年，不惜高爵重禄，假借匪人，转运使复于常赋外进羡钱以助南郊，其余无名敛率，不可胜计。此皆贪政也。贪政之发，发于掊克暴虐，此民所以怨也，所以干天地之和也，水旱之所以作也。臣前此言官□兵多民困者屡矣，未蒙报下。伏乞陛下敕大臣检臣前所上章，考今官数、兵数与赋入之数，立为经制。又，罢土木之费，使民得足食而少休息，则天地之和至矣。古之言太平者，止于使民之足食也。今诚能立经制，省官与兵，节土木之费，使民足食，陛下高拱深居而太平可坐致，顾陛下责任大臣何如尔！」
　　翼日，镇又言：「伏见周制，冢宰制国用，唐宰相兼盐铁转运，或判户部，或判度支，然则宰相制国用，从古然也。今中书主民，枢密院主兵，三司主财，各不相知，故财已匮而枢密院益兵不已【一九】，民已困而三司取财不已。中书视民之困，而不知使枢密减兵、三司□财以救民困者，制国用之职不在中书也。而欲阴阳和，风雨时，家给人足，天下安治，不可得也。欲乞使中书、枢密院通知兵民财利大计，与三司量其出入，制为国用，则天下民力庶几少□，以副陛下忧劳之心。此非使中书、枢密大臣躬亲繁务如三司使之比，直欲令知一岁之计以制国用尔。真宗时，内外兵九十一万二千【二○】，宗室、吏员受禄者，九千七百八十五。宝元以后，募兵益广，宗室蕃衍，吏员岁增。至是，兵百二十五万九千，宗室、吏员受禄者万五千四百四十三，禄廪俸赐从而增广。又景德中，祀南郊，内外赏赉缗钱、金帛总六百一万，及飨明堂，增至一千二百余万，故用度不得不缺。自天圣以来，帝每以经费为虑，命官裁节者数矣，臣下亦屡以为言，而有司不能承上之意，牵于习俗，卒无所建明，议者以为恨焉。此据食货志，附见。
　　丙辰，殿中侍御史赵抃言：「臣昨自二月二十日以前，累上章疏，乞正宰相陈执中之罪，又条奏执中可罢免者八事，伏蒙陛下省纳开悟，宣付政府施行。执中退处私第，不赴朝请，前后数月，虽两次大宴并干元圣节，亦免上寿赴会。外议以谓陛下礼貌大臣，虽执中罪恶彰着，不即降黜，是欲使全而退之。故臣不敢再三论列，惧成喋喋，烦黩宸听也。此月二十二日，执中遽然趋朝，再入中书，供职如旧，中外惊骇，未测圣情，臣虽至愚，不能无惑。臣固不知陛下以臣向来之言为是耶，为非耶，复不知陛下以执中之罪为有耶，为无耶！陛下若以臣言为是，而以执中为有罪，即乞陛下早正朝廷之法，而罢免相位，以从天下之公议。陛下若以臣言为非，而以执中为无罪，亦乞陛下正朝廷之法，而窜臣远方，宣布中外以诫后来。臣孤危朴忠，不识忌讳，伏望陛下将臣前来累上章疏再赐观览，则臣之言是非，执中之罪有与无，岂逃圣断也。」
　　是月，殿中侍御史赵抃又言：「王拱辰报聘契丹，行及鹷淀，未致君命。契丹置宴饯，宋选、王士全、拱辰等遂窄衣与会，自以随行京酒换所设酒，痛饮深夜，席上联句，语同俳优。选及士全因醉，与敌使争，及契丹主自弹琴以劝拱辰酒，拱辰既不能辞，又求私书为己救解。失礼违命，损体生事，乞加黜降。」宋选寻坐罪，责通判宿州，朝廷独不问拱辰。
　　抃又言：「拱辰比□奎罪恶为大，两府恶奎，即逐之，乃阴庇拱辰，不顾邦典。顷年韩综坐私劝契丹主酒，落职知许州。去年契丹遣泛使，欲援综例上寿，赖接伴杨察以朝廷曾黜综以告之，敌使乃止。拱辰既辄当契丹主弹琴送酒之礼，今若不责拱辰，异时敌使妄欲援拱辰例，则朝廷将何辞拒之？」诏拱辰罚金二十斤，放。此据赵抃奏□追书。宋选责宿倅，选传有之，实录及略去。
　　五月戊午朔，汝南郡王允让子右领军卫大将军宗师为康州刺史，北海郡王允弼子右监门卫将军宗乔为右领军卫大将军，皆以父领大宗正久，因干元节推恩特迁之，后毋得为例。会要云：今知大宗正司每岁有与子减磨勘恩例，乃缘其例也。允让、允弼初领宗正，在景佑三年七月。
　　己未，御崇政殿录系囚，死罪以下递降一等，流以下释之。
　　庚申，雨，赐喜雨宴于中书。
　　辛酉，诏中书公事，自今并用祖宗故事施行。初，宰相刘沆建言中书不用例，而议者皆以为非便，左司谏贾黯奏罢之。二月丙午，沆初建言。
　　癸亥，右屯卫大将军叔韶领贺州刺史，上书求试繁剧，特迁之。叔韶赐第，皇佑元年六月已见。
　　先是，久不雨，帝问翰林侍读学士吕公绰何以致雨，公绰曰：「狱久系则旱。」帝亲虑狱，已而大雨。时公绰受命知河阳既数月，乙丑，诏留侍经筵。
　　知谏院范镇言：
　　比奉使河北还，伏见河北连岁招兵未已，皆是坊市无赖及陇亩力田之人，冒为军营子弟。诚是军营子弟，则今日诏下，明日自当投牒，岂有及今一年尚未尽至，其为坊市无赖、陇亩力田之人明矣。况今田甚旷，民甚稀，赋役甚重，国用甚不足，所以然者，正由兵多也。
　　先朝用兵时，兵才四十余万，今不用兵，而兵已倍之。臣不知大臣以何见而为此议也，必以为备契丹也？今塘水东西三百余里，多于先朝也。岁予金缯五十万，礼聘又十余万，亦多于先朝也。以多于先朝之塘水，多于先朝之金缯，以备契丹而与之和也，宜省兵以息民，而反多兵以困民者，臣所以深惑也。
　　契丹自知顾塘水之限，贪金缯之利，而不敢动者，五十年于今矣。方契丹贪利而不敢动之时，其民宜富实，而反日以困，国用宜饶足，而反日以蹙。此无他，兵多而民稀，田旷而赋役重也。使契丹而有一日之警，将何以继之哉。大臣终不知念此，而但以多兵为有备，此臣所以深惑也。
　　今契丹五十年不敢南入为寇者，贪金缯之利厚也。就使弃利为寇，则大河以北，妇人女子皆是乘城之人，其坊市无赖、陇亩力田者，又将焉往？况契丹贪利而不敢动，而预畜养之以困斯民乎【二一】？夫取兵于民则民稀，民稀则田旷，田旷则赋役重，赋役重则民心离。寓兵于民则民稠，民稠则田辟，田辟则赋役轻，赋役轻则民心固。与其离民之心以备契丹，契丹未至，而民力先已困，国用先已匮，孰若固民之心以备契丹，契丹虽至而民力有余，国用有备？其利害若视白黑，若数一二，而大臣以为难者，臣所以深惑也。
