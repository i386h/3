<!-- { "loadSidebar": true } -->
　　丁巳，荐飨景灵宫，幸集禧观、中太一宫，为民祈祥。先是，有旨行幸，差殿内亲从五十人翼左右而行。上自东阶降，赴西廊，宰臣、亲王、执政官皆为内侍所约出外，上宣令于围子内行。
　　己未，军头司引见殿前马军司拣试到散祗候等殿侍长行共八十人试艺，上亲阅人材，呼出散祗候王贵、陈达，问所射弓，更可加斗力否？皆愿射两石力弓。令再射，各应法，并换左班殿直，更减三年磨勘，面赐袍带。贵自陈：「曾随军入西界，眼下中箭，得轻伤酬銟，乞改作重伤。」上谓权承旨李宪等曰：「眼下中箭，何得为轻伤邪？」宪等奏以未经官司勘验。诏送枢密院改正。
　　右正言邹浩奏：「伏睹近降指挥【四】，令郑佑等相度燕家河，若开浚后不能行，夺北流，虚费人工物料，逐官并重行朝典。自非圣明照见本末，岂及于此？不胜幸甚。然今来所用水官，尽是主张东流。缘此转官、擢任之人，虽已重行朝典，豫严戒敕，窃虑各官，势须力护前失，规为身谋，不免虚费人工、物料等事。待其事败然后黜谪，则人工、物料之费，其害已不赀矣。伏望圣慈，特降指挥，令条具内外官曾任水事而不专主东流之议者，选用其人，使与见今水官相参，措置施行。庶几利害得实，不至重有劳民蠹国之弊。（浩奏，附遣曾孝广前。）
　　诏水部员外郎曾孝广诣河北路相度措置河事。孝广尝为南外都水丞，迁都水监丞，不主东流之议。及是河决内黄，故使孝广按行，因得申其素志。（此据曾孝广传。九月十九日，乞罢外都水丞。）
　　前知颍昌府□安持请罢河北都转运使新命。从之。（安持六月二十六日除河北都漕。）
　　鄜延奏西使过界，乞发遣赴阙。从之，令以二十三日以下。（布录己未。）
　　环庆进筑萌门、三岔，河东进筑岚石、麟府八寨堡，并赐将士特支。
　　庚申，刑部言，承受制书官文书及为人掌寄制书官文书，在赦前亡失，不曾经官司自陈而赦后事发者，不以赦原。从之。（新无。）
　　辛酉，太中大夫、提举崇福宫郑雍卒。
　　癸亥，殿前副指挥使姚麟，乞免与马、步帅同拣人，从之。上曰：「若拣选不当，自可按举。」曾布曰：「近闻多差中使同拣【五】，则两帅亦自无用。」上曰：「中使亦间差尔。麟曲奉中使，拣人之际，升黜惟命，麟唯诺而已。而独指二帅同拣为侵官，且云愧耻，殊不以中使为言。」步军都虞候曹诵曰：「麟鴜欲因此以交结也。」（布录。）
　　甲子，环庆路经略司言：「知环州种朴领兵至赤羊川，收接到赏啰讹乞家属共一百五十余口，孳畜五千。夏贼千余骑来追，与战，生擒监军讹勃啰并首领泪丁讹裕。」
　　先是，赏啰讹乞遣纳木乞僧报欲归汉，朴以兵迎接。是日，值监军点检野寨，鄂济尔与首领辈皆往候之，朴乃获其骨肉及首领扎实等数家以归。诏环庆经略司更切体问，讹勃啰如委是西界监军，即取问在西界日，所管地分、人马数目及彼界有何家属并见闻事，速具状以闻；仍管押赴阙。所有赏啰讹乞之家属，即多方存恤【六】，无令少有失所；及选差信实之人，通达本家信号，前去招诱鄂济尔，令早出汉。（玉牒云：知环州种朴讨夏贼，俘监军讹勃啰首领泪丁讹裕。）
　　提点河北路刑狱王震知邠州，权提点江南西路刑狱程筠知鄂州。（震、筠必有故，当考。）
　　丙寅，泾原路安抚使章楶言，于减猥川择地进筑为寨，本处附近有盐池，周围约及十里，所产红、白盐二色。诏李譓相度措置以闻。（十一月二十八日。）
　　熙河兰会路经略使孙路言：「新归顺西蕃大证见边厮波结，使首领钦彪阿成将文字投汉，愿将部族地土，献与汉家。所管地分，西至黄河，北至克鲁克、丹巴国，南至隆科尔结一带，东至庸咙城、额勒济格城。当标城至斯丹南一带，甚有部族人户，见管蕃兵六千一百四十人。其边厮波结，系西蕃近上酋首，世族名望，所管部族人马强盛。今来率领本家人户归汉及献纳地土、部族人户，显见忠白，望优与推恩。其男侄女貋，亦望等第补授名目。」诏令路详上项事理，据投来部族人户，斟酌在蕃日所管职事，并事力次第，具合补名目以闻。（此月七日云云可考【七】，又八月九日玉牒云：吐蕃大酋边厮波结内附，以其部族土地来献。新纪云：洮西安抚使王赡复邈川城，西蕃首领钦彪阿成以地降。新录删修云：熙河兰会路经略使孙路言：「新归顺西蕃大证见边厮波结，使首领钦彪阿成将到文字，以部族地土来献。见管蕃兵六千一百四十人。其边厮波结，西蕃近上酋首，乞优与推恩。其子侄及貋，亦望等第补官。」诏本路据投来部族地土多少，详察在蕃职任并事力次第【八】，具合补名目保奏【九】。）
　　初边厮波结既以讲朱等四城来降，邈川诸酋相继亦求内附。时方进筑会州，工未毕，乃诏中分其兵【一○】，令孙路驻河州，王赡将河州军兵为先锋，总管王愍将岷州及熙州军马策应，以抚纳邈川诸部。是月己未，诏下；甲子，师发河州，次安乡城，赡以先锋自密章渡过河，有素相结纳密戬等三人背盟旅拒。赡宵济，夺其隘，擒密戬斩之。丙寅，遂克邈川，即日以捷书闻。孙路怒赡径上捷书，不复由帅府，谗间自此作矣。（此据汪、高二录。）
　　戊辰，熙河路经略司言：「会州城去大河不远，与兰州事体一般，可系桥于河外，建立关城，实为经久之利。」诏孙路相度事力可为及材料已备，即一面从长施行。曾布因言：「孙路此谋甚善【一一】。若渡河置关，即正如兰州金城关之北【一二】，兰州未有金城以前，每岁河冻，非用兵马防托，不敢开城门。然此事亦大，既不奏，又不申密院，但只以私书白章惇，臣等皆素不与闻。昨日章惇以此书示臣，臣亦以为当。然素无奏报，欲未施行，又虑西夏入贡后，异时不复可为，故须作访闻行下。孙路措置边事，前后只以私书往还，似此非一。」上曰：「如此事何故不奏？青唐事，尚云经画未定未敢奏，此不奏何也？」觽亦曰：「此事不当不奏。」上曰：「前后事且未论，此事当诘问何以不奏？」遂批旨云：「孙路既有上件条画，因何不具奏陈？令具析闻奏。」惇亦答书行下。（二十四日甲午，布录云：苗履奏：「会州城去河三百余步，矢石不及，不可系桥。又河中有滩碛，自中滩至河北岸，悬崖陡岸，无可置关之地。」）
　　户兵部言：「泾原路新建城寨西安州，未限定驿程。经略司相度，自镇戎军至平夏城为一程，自平夏城至临羌寨为一程，自临羌寨至西安州为一程。仍乞平夏城驿以石门为名，临羌寨驿以秋苇为名，西安州驿以南牟为名。」从之。
　　己巳，洮西缘边安抚司言：「带领河州汉、蕃兵下密章堡、结宗城、齐暖城、策凌城、鼐宗堡、罗格堡又名干布城。其新据城堡内，有王子并不附顺首领。仓库物料已封闭，备将来军储支遣。」诏孙路：「依详累降朝旨，应所招纳河南邈川等处愿投汉部族首领，更切体度蕃情，务先以恩信抚纳，毋专以兵迭喧，并合措置应接溪巴温等，务为边鄙经久安便之计，不得过有所图，别生边患。其所得城寨内合只以心白向汉、有力量首领，住坐守把；或系要害，须合差兵马戍守之处，子细审度经久利害，务从简便，无令广有增费财用兵力。」（十一月二十五日当并考。）
　　孙路又以书抵章惇云：「且留溪巴温以持瞎征，若捐数十万缣，招巴温新附之觽归汉，则巴温一孤雏尔。」曾布因草诏戒孙路，惇初不从，纷争久之乃定。蔡卞以布理胜，乃云：「大事且□曲商量，不须争喧，恐观听不便。」布曰：「当如何？」觽皆云：「约束路不妨。」惇稍屈，布因言：「公多以声色加人，布褊衷亦不能忍，故往往纷争。然亦当量国事所系，不敢苟且。」惇曰：「公不容人说，何尝不婉顺？马上与公言，莫且更商量，公便怒。」布曰：「公不自觉，因何士大夫人人皆言为公所慢骂。」惇曰：「何尝骂他，但言甚道理须要堂除、差遣之类。」布曰：「若但如此婉顺晓之，人亦不怒，盖声色厉不自知尔。」惇曰：「公言惇心风，岂不是骂？」布曰：「公言布欲与西人画河为界，乃云是杂赁院里妇人言语，莫亦是骂否？布无他，所争者皆国事，不敢误朝廷措置尔。」惇曰：「惇岂是为家事？」布曰：「公固亦是为国事，但须要是尔。如孙路欲逐溪巴温而夺青唐为州郡，则布死不敢从也。」既对，亦为上陈其略，上亦以所草诏为然，遂行下。
　　布再对，又言：「章惇近于边事，凡有所欲为，知同列必不合，则必阴以书谕诸帅，令如其旨意经营奏请。如近日环庆置烽台、堡铺及巡绰处太远于诸路，亦是惇以书谕胡宗回，令如此措置。既于清平关外，以大寨泉为巡绰之处，已过清远军十里；又令宗回更展至大寨泉北，欲于此筑城；又令展至曲律六掌之外巡绰，要于曲律六掌作寨，宗回皆不敢从，并封惇书相示，因亦进呈。」上皆详览再三。又封折可适书与宗回，其言皆不可用。布对三省，又与惇言：「公多以书与兵官，如折可适、王赡辈，皆蕃夷之人，何可与书？一有败事，恐未免为累。」惇曰：「昔王荆公与王韶书，言边事无数。」布曰：「荆公但发书与韶及公，何尝以书与兵官？荆公是时于布无间，日见荆公发书与公，但以妄杀为戒尔！」
　　河东路经略使林希言：「北界沿边都巡检、管勾朔州同知多造事端。自六月十三日驱拥人夫侵越取水，除已为巡检何灌约回，经一月有余不至；今月十八日，复来取水。其同知往来戎帐，节次已具奏闻，缘北人自前岁改移东偏头税场，去岁拆石墙，今岁不受牒，便于贾胡趰兴建场屋，又过天涧取水及有分水为界之语，蓄谋三年，发于今日。窃恐其势未已，除已牒折克行选差使臣前来，依朝旨随宜应接外，缘方当进筑之际，正藉克行及其子可大带领兵马在北界防扼。深虑那移兵马前来，其本地分巡检兵数又少，如北人再领人马数多，过来陵犯，何灌等便若行应接，深虑兵力不敌，兼恐别生事端。已密谕何灌等及折克行所差使臣，但严勒兵马、把截取水道路，过作堤备，不得轻易便行斗敌。其北人所创税场，本为私相买卖，既严禁互市，自足以破其谋。今若更来取水，亦不必与之力竞，俟进筑了日，军马各归，沿边有备，至时尚来取水不已，即别有措置，随宜应接，亦未为迟。」从之。（何灌，祥符人，墓志云三年为河东第九副将兼沿边同都巡检使。此二年已称巡检，恐墓志或误。）
　　注　　释
　　【一】虽日日有奏阁本「虽」上有「路」字。
　　【二】如何原作「何如」，据阁本乙正。
