<!-- { "loadSidebar": true } -->
　　自熙宁三年始制天下吏禄，而设重法以绝请托之弊。其年京师诸司支吏禄钱凡三千八百三十四贯有奇。及沈括为三司使，当熙宁八年，其年支吏禄凡三十七万一千五百三十三贯有奇，京师旧有吏禄者及天下吏禄，皆不预此数云。此据沈括笔谈，附见年末，当考。
　　注　　释
　　【一】愿罢司农官「农」下原衍「司」字，据阁本及上文删。
　　【二】澶州刍豆内免役□剩钱「钱」字原脱，据阁本补。
　　【三】十年十二月二十三日除集贤院学士「十年」原作「十二年」，据琬琰集删存卷三曾文肃公布传改。
　　【四】殿前都指挥使郝质「殿」原作「诏」，据东都事略卷八四、宋史卷三四九本传改。
　　【五】河北河东三路义勇保甲上蕃「上」原作「土」，据阁本、活字本改。又「蕃」疑当作「番」。
　　【六】取料钱历批上克折「折」原作「析」，据阁本改。
　　【七】合削去「合」原作「今」，据阁本改。
　　【八】枢密院言「言」字原脱，据阁本补。
　　【九】其自京并他路差往屯泊军马「路」字原脱，据阁本补。
　　【一○】荆湖北路转运使孙构「荆」下原衍「南」字，「构」原作「桷」，据宋史卷三三一本传删改。下同。
　　【一一】古诚州「诚」原作「城」，据宋会要蛮夷五之八六改。下文注同。
　　【一二】杨昌衔原作「杨昌御」，据阁本及上引宋会要改。下同。
　　【一三】根究施行据上下文，疑当作「乞根究施行」。
　　【一四】七年三月三日「三日」原作「一日」，据阁本及本书卷二五一熙宁七年三月庚子条改。
　　【一五】遣使臣分诸州军本句难解，疑「诸」为「诣」之误。
　　【一六】上批令焑交职事与皮公弼「职」原作「战」，据下文改。
　　【一七】辽主遣安东军节度司耶律世通按：辽官有节度使而无「节度司」，疑此处「司」为「使」之误。
　　【一八】多重迭放债「债」原作「积」，据阁本改。
　　【一九】余配近里州军近上本城「近里」二字原倒，据阁本乙正。
　　【二○】河北诸将下马步军元额「元」原作「死」，据阁本改。
　　【二一】废锦州寨「锦」原作「挠」，据宋会要方域六之三六、元丰九域志卷六改。
续资治通鉴长编
卷二百七十二
卷二百七十二
　　起讫时间 起神宗熙宁九年正月尽其月
　　卷　　名 续资治通鉴长编卷二百七十二
　　帝　　号 宋神宗
　　年　　号 熙宁九年（丙辰，1076）
　　全　　文
　　春正月戊午朔，不视朝。
　　己未，广南西路转运司言交贼攻邕州，效用人御敌，杀伤贼颇觽。诏降东头供奉官空名宣与经略司书填，以赏获首级及别有功之人，余优与支赐。
　　辛酉，广南西路都监张守节为交贼所败于昆仑关。先是，苏缄遣使诣桂州请救【一】，刘彝遣守节往援，守节闻贼觽十倍，逗留不即行，复迂取贵州路，驻兵康和驿以观胜负。缄又遣使持蜡书告急于提点刑狱宋球，球得书惊且泣，以便宜督守节进兵。守节惶遽不知所为，移屯火夹岭，回保昆仑关，猝遇贼，不及阵，一军皆覆，守节死之。
　　癸亥，诏广南西路经略、转运司，应控扼州军并修城处土丁并给钱米，修城者分番赴役，非控扼处教阅满一月罢。
　　上批：「自广南西路有边事【二】，东路并不闻设备。其令监司分定州军，严修守备，遍作防御。」
　　是日，六日癸亥。上批：「河东分画地界公事韩缜、李评，候北使辞讫，可降与今来合分画去处文字，仰遵守施行，仍早令起发。」此据御集熙宁九年正月六日下：「去年十二月二十九日有御批云：『韩缜等见看详文字处，闲杂人不令放入。』」又「今年正四月御批云【三】：『见议代北疆事文字【四】，甚时可了？存此要见。』缜时在京师，去年十二月二十六日，缜除都承。」
　　乙丑，雨木冰。
　　翰林学士、权御史中丞邓绾权知贡举；知制诰邓润甫，集贤校理、同修起居注、直舍人院蒲宗孟并权同知贡举。实录于去年十二月辛卯书此，恐误也。
　　丙寅，遣著作佐郎陈大顺计置广南西路刍粟。试将作监主簿欧阳济言：「乞于京西沿江州县辍谷二十万石应副广南西路，不足，即籴于民。」从之，仍遣济计置。
　　诏安南招讨司同石鉴、周沃体量沈起、刘彝妄生边事，具实以闻。先是，手诏中书：「沈起昨在广西，妄传密受朝廷意旨，经略讨交州；又不俟诏，擅委边吏，招接恩、靖州侬善美；及于融、宜州溪峒强置营寨，虚奏言蛮觽同附。既兴版筑，果致叛扰，杀土丁、兵校、官吏以千数。今交贼犯顺，宜獠内侵，使一道生灵横遭屠戮，职其致寇，罪悉在起，了无疑者。朕为人父母，视此远方无辜之民横罹灾害，深所哀悼。沈起可贷死，削夺在身官爵，送远恶州军编管。」未行，而中书、枢密院言：「刘彝亦相继生事，请罢屯札兵，致所招之人未堪使；并造战船，止绝交趾人卖买；不许与苏缄相见商量边事，及不为收接文字，令疑惧为变。事恐不独起，而亦有可疑者。」乃并下招讨司更访其实焉。去年十二月二十四日付周沃等，二月四日起、彝俱责。
　　司农寺言：「熙宁七年九月诏，民两经倚阁常平钱者罢支。十一月诏改『两经』为『已经』。畿内去年灾伤已经倚阁，于法当罢矣，然今春雨雪应时，宿麦皆茂，乏困之民，若不赈贷，则殆将失所。请依前诏再倚阁者乃罢支。」上批：「今天下常平钱谷十常七八散在民间。又连岁灾伤，倚阁迨半。若止务多给计息为功，不计督索艰难，岂惟官物亏失，兼百姓被鞭挞必觽。可且依后诏行之。」七年九月二十六日云云，又此年正月二十三日云云，合并参考。
　　殿前、侍卫马步军司言，诸班人员经安南招讨司乞效用非便。诏招讨司召募三班使臣、差使、借差，并殿侍、卫军大将及诸色人等充效用，其诸军班人员兵士别听旨。
　　熙河路经略使司奏：「河州山后首领结□、鬼驴、叱逋巴角言，鬼章令结□等攻河州，结□等心欲内附，与甥欺巴温同谋杀鬼章，未发而鬼章觉，走归塔南城，结□率本族首领百二十一人来降。」上批：「结□等相率出降，仍斩不顺蕃部首级，及同谋杀鬼章不克，河州虽已犒赏，恐未足酬劳思顺归附觽心。可优与官资，庶山后诸羌，闻风相率内附，河州边备稍得解严【五】。」乃以结□为内殿承制，其余首领补班行及蕃官有差。
　　己巳，同管勾都水监公事范子渊言：「北京第六埽许村港连二股河，恐向去涨水，复致漫溢为患。今欲自南岸鱼肋埽接治水埽增筑一堤。」从之。
　　诏罢检计清汴。
　　庚午，命皇城使、泾原路钤辖姚兕，引进副使、熙河路钤辖李浩，右骐骥副使、秦凤路都监、兼知甘谷城、兼第三将张之谏，内藏库副使、权发遣通远军杨万，左藏库副使、权环庆路都监、兼第三将雷嗣文，鄜延路都监、兼副将吕真，供备库副使、环庆路都监、兼第四将李孝孙，内殿承制、鄜延路都监、兼副将曲珍，合门祗候、权发遣丰州张世矩，内殿承制、河北第二十将狄详，西头供奉官、合门祗候、京西第四副将管伟，河东第七副将王愍，并充安南行营将副，仍令招讨司以见今差定军马分擘统领，其旧将副且于驻兵州军管勾训练。兕本传：兕将中军。珍本传：珍为第一将。六月三日实录乃以珍为左第二副将。
　　置熙河岷州、通远军、永宁寨买马场。
　　诏江、池等州铸钱监于合入内藏库钱八十六万三千五百，赐三十万缗付安南招讨司充军赏，余付广南西路应副军兴。
　　新知广州刘瑾言：「乞于江西及本路募射生户及勇力亡命者军前效用，所过州军亦许选募强勇以行。」诏送安南招讨司，仍令瑾不依常制举将官、文臣共十人。
　　宣徽北院使王拱辰上平蛮杂议十篇，诏送安南招讨司。
　　是日，诏苏缄兼广南西路经制贼盗溪峒公事，温杲同经制，种谔添差广南西路钤辖。谔寻以主帅嫌隙不行，改知岷州。缄死于邕州，杲亦罢经制。此据正月十三日，又三月五日，又三月三十日御集并种鄂传。
　　辛未，幸集禧观、中太一宫，燕从臣，幸大相国寺，御宣德门召从臣观灯。是日，上虽游幸，犹御便坐宣辅臣奏事，以化外蛮知苏茂州韦守安、知门州黄金满侬顺零并为供备库副使，刘纪为左藏库副使，岑庆宾为内殿崇班。此条当考，盖先出官告以招纳之，彼未尝来也。郭逵传云：逵至长沙，督诸路进兵复邕州，遣钦州将任起率郡兵、峒丁三道进讨永安州，拔之，左、右江悉暛顺。门州首领黄金满、岑庆宾降。按黄金满、岑庆宾降当在八月九日间，今姑存此，仍于二月十一日攻拔门州下具注。案：今二月十一日丁酉下无攻门州条，疑有脱误。
　　赐空名告四十，内殿崇班、大理寺丞评事、将作监主簿告各十，付安南招讨司。
　　壬申，上批：「闻代州城壕干浅，可浚令深三十尺、阔二十五尺。以皇城副使、兼合门通事舍人刘舜卿为西上合门副使、知代州。舜卿知代州乃十七日，御集即以浚壕事付舜卿，今附见。
　　编修贡举敕式练亨甫言：「京东、陕西、河北、河东、京西到省举人并府监诸路诸科改应进士人，欲各作一项考校，以分数均取。」从之。
　　诏判都水监、工部郎中侯叔献减磨勘二年。以开引扬州陈公塘放水拨出淮南重纲之劳也。其元失擘画官，令转运使奏劾以闻。
　　癸酉，诏赵焑且交割延州事与以次官，速来赴阙。皮公弼病故也。此据御集。
　　甲戌，右千牛卫将军令扁、令志并为右监门卫大将军。令扁等以学士院试文论合格也。
　　诏河北路市粮草于定州百里内纳。
　　赐安南行营副都总管燕达公使钱千五百缗，八军将副逐军五百缗。
　　乙亥，中书言：「中书主事以下，三年一次，许与试刑法官，同试刑法。第一等升一资，第二等升四名，第三等两名，无名可升者，候有正官，比附减半磨勘，余并比附试刑法官条例。」从之。
　　诏：「赴安南行营诸军过岭者，禁军人特支钱千，厢军七百；不过者，禁军七百，厢军五百。九将军马除三将已行，三将令随招讨司往，三将令招讨司至谭州度远近追呼。」司马记闻云：交趾正月二十一日焚邕州，二十三日回本峒。今王师前军三将已达桂林，一将暂戍长沙，置局。后军三将分屯荆、鼎、澧三州，一将辰州【六】。不知是何月事，今附注此，当考。
　　丙子，诏：「安南招讨已差定马步禁军，其在京虎翼即未尝依队法团结，兼恐河东、陕西应募兵拆洗元结队伍，可并令依队法团结闻奏，内军员系都虞候已上者，更不团结，并选充队将。」
