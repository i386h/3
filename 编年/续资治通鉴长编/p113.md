<!-- { "loadSidebar": true } -->
　　九月，先是，汴河岁运江、淮米三百万石，菽一百万石；黄河粟五十万石，菽三十万石【六】，以给京师兵食，非水旱蠲放民租，未尝不及其数。是岁，汴河运米至五百八十万石。丁未，上因问近臣汴河疏凿之由，参知政事张洎退而讲求其事以奏，且曰：「今带甲数十万，战骑称是，萃于京师，仍以亡国之士民集于辇下，比汉、唐京邑民庶【七】，十倍其人矣。甸服时有水旱，而不至艰歉者，有惠民、金水、五丈、汴水等四渠，派引脉分，会于天邑，舳舻相接，赡足京师，以无匮乏也。唯汴之水横亘中国，首承大河，漕引江、湖，利尽南海，半天下之财赋并山泽之百货，悉由此路而进。然则大禹疏凿以分水势，炀帝开甽以奉巡游，虽数保废，而通流不绝于百代之下，终为国家之用者，其上天之意乎。」（汴渠派分黄河，自唐迄今，皆以为莫大之利。然迹其事实，抑有深害，何哉？凡梁、宋之地，畎浍之水，凑流此渠以成其深。至隋炀帝将幸江都【八】，遂析黄河之流【九】，筑左右堤三百余里，旧所凑水悉为横绝，散漫无所【一○】，故宋、亳之地，遂成沮洳卑湿。且昔之安流，今乃湍悍，覆舟之患，十有二三。昔之漕运，冬夏无阻，今则春开秋闭，终岁漕运，止得半载。昔之泝沿，两无难阻，今则逆上，乃重载而行，其为难也甚矣。沿流而下，则虚舟而往，其为利也背矣。矧自天子建都而汴水贯都东下，每岁霖澍决溢为虑。由斯观之，其利安在？然历世寖远，讵可猝图，异日明哲之士，开悟积惑，言复曩迹，始信兹言之不谬。此王曾笔录语【一一】，今附张洎奏下。）
　　丁卯，上御朝元殿，册皇太子，陈列如元会之仪。皇太子自东宫常服乘马，赴朝元门外幄次，改服远游冠、朱明衣，三师、三少导从入殿，受册、宝，太尉率百官奉贺。皇太子易服乘马还宫，百官常服诣宫参贺，自枢密使内职、诸王宗室、师保宾客宫臣等毕集，皆序班于宫门之外。庶子版奏外备，内臣褰帘，皇太子常服出次就坐，诸王宗室参贺再拜讫，垂帘。皇太子降坐还次，中书门下文武百官、枢密使内职、师保宾客而下以次参贺，皆降阶答拜，讫，升坐，受文武百官、宫臣三品以下参贺。庚午，具卤簿，谒太庙五室，常服乘马出东华门，升辂。
　　冬十月乙亥，皇太子让宫僚称臣，许之。
　　上尝谓舜作五弦之琴以歌南风，后王因之，复加文武二弦。乃增作九弦琴，五弦阮，别造新谱三十七卷【一二】，俾太常乐工肄习之以备登荐。乙酉，出琴阮示近臣，且谓之曰：「雅正之音，可以治心。古人之意，或有未尽。琴七弦，今增为九弦，曰君、臣、文、武、礼、乐、正、民、心，则九奏克谐而不乱矣。阮四弦，今增为五，曰金、木、水、火、土，则五材并用而不悖矣。」因命待诏朱文济、蔡裔赍琴阮诣中书弹新声，诏宰相以下皆听。由是中外献歌诗颂者数十人。上谓宰相曰：「朝廷文物之盛，前代所不及也。髃臣所献歌颂，朕再三览之，校其工拙，唯李宗谔、赵安仁、杨亿词理精惬，有老成风，可召至中书銟谕。」又曰：「吴淑、安德裕、胡旦，或词采古雅，或学问优博，抑又其次矣。」安仁，孚子。淑，丹阳人也。
　　朱文济者，金陵人，专以丝桐自娱，不好荣利。上初欲增琴阮弦，文济以为不可增，蔡裔以为增之善。上曰：「古琴五弦，而文武增之，今何不可增也？」文济曰：「五弦尚有遗音，而益以二弦斯足矣。」上不悦而罢。及新增琴阮成，召文济抚之，辞以不能。上怒而赐蔡裔绯衣，文济班裔前，独衣绿，欲以此激文济。又遣裔使剑南，获数千缗，裔甚富足；而文济蓝缕贫困，殊不以为念。上又尝置新琴阮于前，旁设绯衣、金帛赏赉等物诱文济，文济终守前说。及遣中使押送中书，文济不得已，取琴中七弦抚之。宰相问曰：「此新曲何名？」文济曰：「古曲风入松也。」上嘉其有守，亦赐绯衣。文济风骨清秀若神仙，上令供奉僧元蔼画其像留禁中。
　　十一月己未，上阅武于便殿，卫士挽弓有及一石五斗者，矢二十发而绰有余力，因谓近臣曰：「事有奇异惊听者，此是也。方今寰海无事，美才间出，悉在吾彀中矣。朕向于行伍中选气质端谨、勇而知礼、进退有度者，授以挽强之法，俾相讲教，所以弧矢之妙，敻无伦比。」又令骑兵步兵各数百，东西列阵，挽强彀弩，视其进退，发矢如一，容止中节。上曰：「此殿廷间数百人尔，犹兵威可观，况堂堂之阵，数万成列者乎！」
　　初，梁氏建都草创，闾巷皆因旧号。丁卯，诏参知政事张洎，改撰京城内外坊名八十余。由是分定布列，始有雍洛之制云。
　　十二月癸酉，上以时和年丰，寇盗翦灭，顾谓宰相曰：「国家自近岁以来，锺兹艰运，水旱作沴，连年不稔【一三】。河西、蜀川，相继叛乱，飞刍挽粟，千里骚然。而又京邑之中，霖雨弥月，百物涌贵，道殣相望。于兹时也，百姓嗷嗷然。朕为其父母，居亿兆之上，位尊责重，莫遑宁处。每日与卿等相见，虽不形于颜色，然而中心忧念，无须臾之安。由是内修政纪，救万民之愁疾，外勤戎略，定三边之狂孽。以至有司常职，米盐细事，朕亦不惮劳苦，并躬亲裁断。遂致上天悔祸，否极斯泰。巴蜀余妖，窜伏黔水，继迁丑类穷蹙沙漠。而又普天之下【一四】，九谷咸登，塞北江南，红粟流衍。朕岂望纔经灾歉之后，便矩兹开泰，深自庆慰也！」吕端等相率称贺。
　　先是，司天秋官正韩显符请造铜浑仪、候仪【一五】。诏给用度，俾显符择工铸焉。庚辰，浑仪成，诏于司天监筑台置之。（张思训及显符并有浑仪，本志但记思训所作，而显符所作则略之，独着其候仪法，不知何也。）
　　丙申，上顾侍臣曰：「自晋、汉以来，朝廷削弱，主暗臣强，纪纲大坏，仅成邦国。朕承丧乱之后，君临大宝。即位之始，览前王令典，矩五代弊政，以其习俗既久，乃革故鼎新，别作朝廷法度。于是远近腾口，咸以为非，至于二三大臣，皆旧德耆年，亦不能无异。朕执心坚固，靡与动摇，昼夜孜孜，勤行不怠，于今二十载矣。卿等以朕今日为治如何也？虽未能上比三皇，至于寰海宴清；法令明着，四表遵朝化，百司绝奸幸，固亦无惭于前代矣。」上又曰：「近代诚为乱世，岂有中书布政之地，天下除授，皆出堂后官之手？卖官鬻爵，习以为常，中外官吏，贤愚善恶，无所分别，时政如此，安得不乱也。」上又曰：「当此之时，诸侯各据方面，威福由己。世宗自淮甸回，有许州百姓于驾前讼节度使向训，世宗遽械此人付向训，令自鞫问。训得之，即活沈于水。其轻蔑宪章，恣横不法也如此。今日天下，即昔时天下也，今日人民，即昔时人民也。朕自君临，未尝一日不鸡鸣而起，听四方之政，至于百司庶务，虽微细者，朕亦常与询访，所以周知利害，深究安危之理，故无壅蔽陵替之事。」吕端等对曰：「臣等待罪庙堂【一六】，曾无裨益。」拜谢而退。
　　永安节度使折御卿被病，敌谍知之，韩德威复为李继迁所诱，遂率觽入寇，以报子河窼之役。御卿舆疾而行，德威闻其至，顿兵不敢进。会疾甚，其母遣亲信召御卿归就医药，御卿曰：「家世受国恩，敌寇未灭，御卿之罪也，今临敌，安可弃士卒自便！死于军中，盖其分耳。为白太夫人，无念我，忠孝岂得两全。」言讫，泣下。翊日，卒。丁酉，上闻御卿之丧，痛悼久之，赠侍中，以其子供奉官惟正为洛苑使，知府州事。御卿累世边将，习知蕃夷情状，忠勇感慨，常欲立功以报恩，朝廷亦以麟、府逼近夏国【一七】，倚为一面捍蔽，自子河窼一战，夏人丧气，不敢深入为寇矣。
　　戊戌，斩马步军都军头、澄州刺史孙赞，坐护石堡戍兵擅率兵入敌境失利故也。上因谓宰相曰：「军旅情状，朕尽识之，但信赏必罚，人自知劝。赞近请往河西效用，及与蕃贼接战，违主帅号令，陷却百余人，朕已遣使臣就斩之。似兹将领稍失律不与□贷，则偏裨行伍，安敢更不用命也！」
　　是日，诏内外文武臣僚及诸色人，自今起请制置事，须有益于国，无损于民，乃得闻奏。如施行后显有利济，当议旌赏，如亏损公私，亦重行朝典。
　　注　　释
　　【一】排行实写「实」原作「□」，据宋本、宋撮要本、阁本及宋会要食货七○之五改。
　　【二】选为导吏「吏」原作「史」，据宋本及编年纲目卷五、宋史卷二六八王继英传改。
　　【三】汝昔事赵普「昔」原作「始」，据宋本及上引宋史改。
　　【四】宣令奉行书按画日「书按画日」四字原脱，据宋本、宋撮要本及长编纪事本末卷九立太子补。
　　【五】伏缘皇太子兼判开封府「伏」原作「又」，据同上书改。
　　【六】菽三十万石按宋本、宋撮要本及长编纪事本末卷一四政迹总类，句下有「惠民河粟四十万石，菽二十万石；广济河粟十二万石；凡五百五十万石。」二十八字，本编当系脱落。
　　【七】比汉唐京邑民庶「民」原作「繁」，据同上书改。
　　【八】至隋炀帝将幸江都「至」字原脱，据宋本、宋撮要本及左氏百川学海己集王文正公笔录（以下简称王曾笔录）补。
　　【九】遂析黄河之流「析」原作「将」，「流」原作「派」，据王曾笔录改。
　　【一○】散漫无所「所」下原有「归」字，据宋本、宋撮要本及王曾笔录删。
　　【一一】此王曾笔录语「笔录」原作「等」。按宋本作「笔」，夺「录」字，今参宋本及王曾笔录改补。
　　【一二】别造新谱三十七卷「三」原作「二」，据宋本及玉海卷七、宋史卷一二六乐志改。
　　【一三】连年不稔「稔」原作「顺」，据宋本、宋撮要本及治迹统类卷三太宗圣政改。
　　【一四】普天之下「之」字原脱，据宋本及上引治迹统类补。
　　【一五】司天秋官正韩显符请造铜浑仪候仪「候仪」二字原脱，据宋本、宋撮要本并参编年纲目卷五及本编注文补。
　　【一六】臣等待罪朝堂「等」下原有「得」字，据宋本、宋撮要本、阁本删。
　　【一七】朝廷亦以麟府逼近夏国「亦」字原脱，据同上书补。
续资治通鉴长编
卷三十九
卷三十九
　　起讫时间 起太宗至道二年正月尽是年五月
　　卷　　名 续资治通鉴长编卷三十九
　　帝　　号 宋太宗
　　年　　号 至道二年（丙申，996）
　　全　　文
