<!-- { "loadSidebar": true } -->
　　太常博士、审刑院详议官□及上疏，推言奄寺以及继嗣，曰：「臣闻官师相规，工执艺事以谏。臣幸得待罪法吏，劶原刑法之本【三四】，以暛愚忠。窃惟前世肉刑之设【三五】，断支体，刻肌肤，使终身不息。汉文感缇萦之言，易之鞭棰，然已死而笞未止，外有轻刑之意，其实杀人。祖宗鉴既往之弊，损除烦苛，始用折杖之法，新天下耳目，兹盖旷世圣贤恩所未至【三六】。陛下深恻民隐，亲览庶狱。历世用刑，无如本朝之平恕，宜乎天降之祥，而方当隆盛之际，未享继嗣之庆，臣窃惑焉。意者宦官太多，而陛下未悟也。何则？肉刑之五，一曰宫，古人除之，重绝人之世。今则宦官之家，竞求他子，剿绝人理，希求爵命。童幼何罪，陷于刀锯，因而夭死，未易可数。夫有疾而夭，治世所羞，况无疾乎？有罪而宫，前王不忍，况无罪乎？臣闻汉永平之际，中常侍四员，小黄门十人尔。唐太宗定制，无得踰百员。且以祖宗近事较之，祖宗时宦官凡几何人，今凡几何人【三七】？臣愚以为胎卵伤而凤凰不至，宦官多而继嗣未育也。伏望顺阳春生育之令【三八】，浚发德音，详为条禁。进献宦官，一切权罢，擅宫童幼，寘以重法。若然，则天心感应，圣嗣必广，召福祥、安宗庙之策，无先于此。」书奏，帝异其言，欲用为谏官，而及以父忧去。及，静海人也。及此疏恐以皇佑五年上。是年闰七月戊申朔，诏内侍省，自今内侍禁供奉官至黄门以百八十人为额。或缘及疏也，当考。及除谏官，在嘉佑三年二月。
　　注　　释
　　【一】三司义当论列「义」原作「议」，据宋本、宋撮要本及续通鉴卷五四改。
　　【二】下中书枢密大臣详正是非「中书」二字原脱，据同上书补。
　　【三】周礼器图阁本及宋会要崇儒五之二三同。宋本、宋撮要本作「周礼礼器图」，编年纲目卷一五作「礼器图」。
　　【四】已赐师号者与僧官「师」字原脱，据宋本、宋撮要本补。
　　【五】以臣班观文资政殿学士之上「以」原作「在」，据宋会要仪制三之二三改。
　　【六】既为宰相「既」字原脱，据宋本、宋撮要本及长编纪事本末卷三四贵妃张氏宠幸补。
　　【七】令宗正寺官行事「正」字原脱，据同上长编纪事本末补。
　　【八】上御西楼「上」字原脱，据宋本、宋撮要本补。
　　【九】敌才遣一介之使宋蜀文辑存卷八录名臣奏议卷二一九论益兵疏，「使」下有「至」字。
　　【一○】例皆有百日公除「有」字原脱，据宋本、宋撮要本及刘敞公是集卷四一奔丧议补。
　　【一一】遂以当丧墨缞为荣「遂」原作「则」，据同上书改。
　　【一二】闻哀不举「哀」原作「丧」，据宋本、宋撮要本、阁本及同上公是集改。
　　【一三】太薄宋本、宋撮要本及同上公是集均作「太确」。
　　【一四】圣训原作「圣谕」，据宋本、宋撮要本、阁本及宋史卷三○○周湛传改。
　　【一五】通进施行「进」原作「奏」，据宋本、宋撮要本及宋史全文卷九上改。
　　【一六】判寺王洙兼判少府监「寺」原作「司」。按宋会要职官六五之一三、编年纲目卷一五均谓王洙判太常寺，据改。
　　【一七】以为充因祠祭教抃上言「为」字原脱，据宋本、宋撮要本及宋史全文卷九上补。
　　【一八】台谏官「台」字原脱，据同上书补。
　　【一九】即小官惸独「即」字原脱，据同上书补。
　　【二○】鄙贱原作「鄙浅」，据宋本、宋撮要本、阁本及公是集卷三三上仁宗论石全彬不当除入内副都知改。
　　【二一】自永兴军至益州递铺卒「军」原作「州」，据宋会要方域一○之二二改。
　　【二二】振职原作「尽职」，据宋本、宋撮要本及公是集卷三二上仁宗论大臣不当排言者、编年纲目卷一五、宋史全文卷九上改。
　　【二三】心所不怒同上公是集作「心所必恕」。
　　【二四】依势作威惊动朝觽阁本同。宋本、宋撮要本作「苟要作威，惊动朝觽」，同上公是集与宋本略同，惟「觽」作「望」。
　　【二五】今后虽有不公不直「今」以下四字原脱，据宋本、宋撮要本及同上公是集补。
　　【二六】宜深究天地之意「宜」原作「且」，据同上公是集改。
　　【二七】再述所闻句上宋本及同上公是集都有「故敢」二字，义优。
　　【二八】掌禹锡「掌」原作「王」，据宋本、宋撮要本改，宋史卷二九四本传亦谓尝预修皇佑方域图志可证。
　　【二九】或明年二月初今载附此宋本、宋撮要本作「当在明年今并附此」。
　　【三○】臣位于朝长编纪事本末卷五一英宗册立始末作「臣仕于朝」。
　　【三一】不能蚤为陛下建长世之策「能」，宋本、宋撮要本作「敢」。「建」以下文，同上长编纪事本末作「万世之长策」。
　　【三二】离为日原作「夫日」，据宋本、宋撮要本及同上长编纪事本末、宋史卷三○三张述传改。
　　【三三】朝议恬不为计「恬」字原脱，据宋本、宋撮要本及同上长编纪事本末补。宋史卷三○二□及传作「朝议恬然曾不为计」。
　　【三四】劶原刑法之本「劶」原作「得」，据宋本、宋撮要本及同上宋史改。
　　【三五】窃惟前世肉刑之设「惟」字原脱，据同上书补。
　　【三六】恩所未至同上宋史作「思所未至」。
　　【三七】今凡几何人「凡」字原脱，据宋本、宋撮要本及同上宋史补。
　　【三八】生育之令宋本、宋撮要本作「生育之意」。
续资治通鉴长编
卷一百七十八
卷一百七十八
　　起讫时间 起仁宗至和二年正月尽是年二月
　　卷　　名 续资治通鉴长编卷一百七十八
　　帝　　号 宋仁宗
　　年　　号 至和二年（甲午，1055）
　　全　　文
　　春正月丁卯，奉安真宗金像于万寿观。初，以神御帐损，徙别殿。及是帐成，奉安如故。
　　德音降畿内、辅郡囚罪一等，徒以下释之；赐诸军缗钱。
　　戊辰，荆湖北路钤辖、转运司【一】言，知龙赐州彭师党以其族来归。诏本路常加存抚之，仍议所与官及所居处与授田顷亩之数以闻。师党，师宝子也。师宝父仕羲夺师宝之妻，师宝忿恚，故与师党皆叛。事具嘉佑二年九月乙亥。
　　邕州言苏茂州蛮内寇，命广南西路经略司发兵捕击之，仍令三班院武勇使臣七员为指挥。
　　辛未，幸奉先资福禅院，朝谒宣祖神御殿。先是，议者谓上特行此礼，因欲致奠温成陵庙。御史中丞孙抃言，陛下临御已来，未尝朝谒祖宗山陵，今若以温成故特行此礼【二】，亏损圣德，莫此为大。翰林学士欧阳修亦论谏，上从之，不复至温成陵庙。刘攽作韩绛行状，云绛尝言此，李清臣神道碑亦云，而传不载。今但记抃。
　　丙子，徙知吉州、司封员外郎萧固为广东转运使。
　　庚辰，威武节度推官刘抃为司天监丞。抃尝挟术数言人祸福，多游公卿之门。于是当改官，判流内铨贾黯以为言，故有是命。韩绛传亦称绛之请，盖因刘攽行状，然李清臣神道碑不载。今但存贾黯姓名。
　　北京留守推官周豫为馆阁校勘，宰臣陈执中所荐也。
　　定州乡贡进士赵肃上兵民总论十卷，诏特免将来文解，省试虽不合格，令贡院特以名闻。
　　丁亥，观文殿大学士、兵部尚书晏殊卒。始，殊病寖剧【三】，乘舆将往视之，即驰奏曰：「臣老病，行愈矣，不足为陛下忧。」已而卒。帝虽临奠，以不视疾为恨，特罢朝二日，赠司空、兼侍中，谥元献。既葬，篆其碑首曰「旧学之碑」。殊刚峻简率，盗入其第，执而搒之，既委顿，以送官，扶至开封府门即死。虽早贵，然奉养清俭。累典州，吏民颇畏其狷急。善知人，如孔道辅、范仲淹皆出其门，而富弼、杨察皆其貋也。
　　初，命张方平知益州，未行，而程戡已先入为参知政事，转运使高良夫摄守事。西南夷有邛部川案宋史蛮夷传作邛部州。首领者，妄言蛮贼侬智高在南诏，欲来寇蜀。良夫闻之大惊，移兵屯边郡，益调额外弓手，发民筑城，日夜不得休息。民大惊扰，争迁居城中。男女婚会，不复以年，贱鬻谷帛市金银，埋之地中。朝廷闻之，发陜西步骑戍蜀，兵仗络绎，相望于道。
　　诏促方平行，且许以便宜从事。方平言：「南诏去蜀二千余里，道险不通，其间皆杂种，不相役属，安能举大兵为智高寇我哉！此必妄也。臣当以静镇之。」道遇戍卒兵仗，辄遣还。入境，下令邛部川曰：「寇来，吾自当之，妄言者斩！」悉归屯边兵，散遣弓手，罢筑城之役。会上元观灯，城门皆通夕不闭，蜀人遂安。已而得邛部川之译人始为此谋者斩之，枭首境上，而配流其余党于湖南，西南夷大震。方平以去年七月甲戌除。
　　二月己丑朔，增置益州外城巡检一员，专管勾城池。
　　壬辰汾州团练推官郭固为卫尉寺丞。初，知并州韩琦言：「固尝造车陈法【四】。今以固所说，就民车约古制为之，临陈遇敌【五】，缓急易集。其车前锐后方，上置七枪以为前后二拒。此马燧战车，以刺戟于后【六】，行载兵甲，止为营陈者也。古者鹿角车，以戈戟在前，故有鹿角之号。今前后俱插枪者拟此。又以民车之箱，增为重箱，高四尺四寸，前后二户，高与箱等，用革挽之。□起所谓『革车掩户，挽轮笼毂』是也。箱置黙子弩一，车上容五人，弓二弩二，其一人击金鼓，以为一车进止。前辕置蒙针一，以障牵车者，古所谓陷车也。其车周回悉覆以毡，以备矢石火箭也。凡一车二十五人，车上五人，前挽后推十四人，执器械六人。凡车十乘【七】，均以步骑多少随之。三军所止，横列直布，以为寨脚。夜则联制铁索，以撅陷地，制其两轮【八】。两车之间，用人五十，其车相去不过五尺。行止挟辕以为驻队，所谓伍承弥缝也。唐李靖尝引汉、魏之法，五车为队【九】，仆射一人；十车为帅，率长一人；凡车十乘，将吏二人。以今法准之【一○】，则跳荡为骑兵也；战锋队步骑相半也，驻队【一一】兼车乘而出也。臣琦以为可用于平川之地，一则临陈以抑奔冲，二则下营以为寨脚【一二】。今令固自赍车式诣阙进呈。」既试用之，而有是命。
　　广州司理参军陈仲约误入人死罪，有司当仲约公罪应赎。帝谓知审刑院张揆曰：「死者不可复生，而狱吏虽暂废，他日复得睳官，可不重其罚耶【一三】！」癸巳，诏仲约特勒停，会赦未许睳用。
