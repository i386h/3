<!-- { "loadSidebar": true } -->
　　癸巳，户部副使、兵部郎中傅永为契丹国母生辰使，文思副使潘永嗣副之。礼部员外郎兼侍御史知杂事张择行为契丹生辰使，西染院副使兼合门通事舍人夏偁副之。权盐铁判官、都官员外郎蒋贲为契丹国母正旦使，内殿承制、合门祇候李中谨副之。太常博士、直集贤院、同修起居注、判盐铁勾院韩绛为契丹正旦使，东头供奉官、合门祇候王易副之。
　　乙未，降提点广南西路刑狱、职方员外郎李上交为太常博士，坐失御贼也。
　　丙申，诏文臣御史知杂事以上，武臣观察使以上，举诸司副使至合门祇候，堪提点刑狱任使者各一人。
　　诏孙沔等，若军中须人任使，听于江南东路抽差。
　　诏川、峡四路配军元犯情轻合拣放者，押送本营，其不愿者亦听之。
　　己亥，诏待制、观察使【一三】以上，举文武官任边要者【一四】各一人，其已在边及历路分都监者勿举。
　　庚子，诏倚阁中牟县民所贷粮，候岁稔起催。
　　兵部员外郎、直史馆田京为工部郎中。京前知沧州，转运使言京能招辑流民，给田除税租，增户万七千，特迁之。然传者谓流民之数多不实，又强予人田非所乐，侵民税地，放古屯田法，其后法不成，所给种钱牛价，民多不偿，后守鞭笞督责，至累改不能平，为公私患。此据京本传。实录云招户八千二百九十一，与本传亦不同。至和元年，九月甲戌，诏沧州田税复如旧式，与此相关，当考。
　　九月甲辰，诏：「今后文武臣僚每遇干元节合奏得亲属者，除儙亲依旧外，大功亲候遇郊禋许奏一名，小功已下再遇郊禋许奏一名。其每遇郊禋合奏得亲属者，除子孙依旧外，其余儙亲候再遇郊禋许奏一名，其大功已下三遇郊禋许奏一名。」从御史中丞王举正与两制、台谏等所定夺也。此据成都府编录条贯册，附见。何郯皇佑二年八月奏疏，可考。
　　内殿承制、合门祗候孙宗旦为荆湖南路、江南西路都监。
　　遣内侍谕中书：「鄜州大水，而知州薛向不能捍城，至坏仓廪及军民庐舍，今虽力能修完，止可免责，不当更议酬庸。」八月庚寅所书上嘉叹之，与此颇异，当考。
　　诏文武官磨勘，私罪杖以下增一年，徒以上二年，虽犯杖而情重者奏听裁赃罪杖以下增二年，徒以上三年。
　　戊申，诏镇、定等路水灾，其除积年欠负；今年秋税仍令转运司差官减放以闻。
　　是日，侬智高杀广南钤辖蒋偕于贺州太平场，庄宅副使何宗古、右侍禁张达、三班奉职唐岘皆没。
　　偕始受命讨蛮贼，驰驿十七日，至广州城下，入城，揖州官未定，数知州仲简曰：「君留兵自守，不袭贼，又纵部兵馘平民以幸赏，可斩也！」简曰：「安有团练使欲斩侍从官」偕曰：「斩诸侯剑在吾手，何论侍从！」左右解之，乃止。及贼去广州，杨畋檄偕焚储粮，退保韶州。军次贺州，贼夜入其营，袭杀之。偕举动轻肆，卒坐此败。
　　甲寅，桂宜柳州巡检、三班借职李贵，击侬智高于龙岫峒，兵败，死之。
　　知制诰胡宿言：「近命臣充翰林院侍读学士，臣未宜当此职，不敢入谢。」时宿居纶阁久次，执政以禁林员足，未议迁补，又逼于物议，因以金华处之。而谏官李充、韩质指言其失，故宿恳辞，然卒不许。
　　山南东道节度使、同平章事贾昌朝初除母丧，乙卯，召赴迩英阁讲干卦，帝曰：「将相侍讲，天下盛事。」昌朝稽首谢，翼日手奏曰：「干之上九称『亢龙有悔』，悔者凶灾之萌，爻在亢极，必有凶灾。不即言凶而言悔者，以悔有可凶可吉之义；若修德则免悔而获吉，故但言悔。『用九，见髃龙无首，吉』者【一五】，圣人用刚健之德，乃可决万务。当天下久盛，柔不可以济，然亢而过刚，又不能久。惟圣人外以刚健决事，内以谦恭应物，不敢自矜为天下首，乃获吉也。」手诏褒答，仍以所陈卦义付史馆。寻命昌朝判许州，将行，诏讲读官饯于资善堂。判许州，其日戊午，今并书。吕氏家塾记云：昌朝讲「髃龙无首，吉」曰：「此圣人后其身而身先也【一六】。」
　　丙辰，降广南东西路体量安抚经制贼盗、起居舍人、直史馆、同知谏院杨畋知鄂州，落知谏院；同体量安抚经制贼盗、西上合门副使曹修为荆南都监；广南东路钤辖兼捉杀蛮贼、宫苑使、韶州团练使蒋偕为潭州都监。
　　初，畋与修闻智高徙军沙头，将济江，即命偕弃英州，焚储粮，及召内殿承制亓赟岑宗闵、西头供奉官合门祗候王从政退保韶州，仍移文御史台及谏院，故并责之。时偕死既九日矣。从政，开封人也。
　　供备库副使苏缄、礼宾副使萧注，并为广南东路都监兼管勾东西两路贼盗事。
　　马军副都指挥使、耀州观察使周美卒。车驾临奠，辍视朝一日，赠忠武节度使，谥忠毅。
　　自陕西用兵，诸将多不利，美前后十余战，平族帐二百，焚寨二十一，招种落内附者十一族，复故城堡甚觽，所得俸禄赏赐，多分其麾下，有余，悉以飨劳之。及死，家无余赀。
　　丁巳，命知桂州余靖提举广南东路兵甲按宋史作提举广南兵甲。经制贼盗【一七】。
　　再降起居舍人、直史馆杨畋为屯田员外郎，西上合门副使曹修为洛苑使兼合门通事舍人，宫苑使、韶州团练使蒋偕为北作坊使、忠州刺史。又降内殿承制亓赟为内殿崇班。
　　戊午，赐自京至广南西路马递铺卒缗钱。
　　己未，赠岭南诸州死事者官有差：知封州曹觐为太常少卿，知康州赵师旦为光禄少卿。觐妻刘，避贼死于林峒，追封彭城郡君，加赐冠帔，官其子四人，追赠觐父修古工部侍郎，修古妻陈颍川郡君。师旦母长安县君，王赐冠帔【一八】，录其子弟并从子三人。妻王生女才数日，遇贼弃草中，后三日取之，犹存。始，师旦尝知江山县，断治出己，当于民心，而吏不能得民一钱，弃物道上，无敢取。及是，丧过江山，江山之人迎哭祭于路，络绎数百里不绝，康州人立庙祭之。及田瑜安抚广南，亦为觐立庙封州。
　　庚申，侬智高破昭州，知州柳应辰弃城，洛苑使、广西钤辖王正伦与贼斗于馆门驿，死之。东头供奉官、合门祗候王从政，三班奉职徐守一，借职文海皆被害。州之山有数穴，可容数百人，民闻贼至，走匿其中，悉为贼所焚。贼始执从政，骂贼不绝口，至以汤沃之，终不屈而死。
　　辛酉，太常博士、直集贤院、同修起居注韩绛为右正言。上面谕曰：「卿，朕所选用，凡所言事不宜沽激，当存朝廷事体，务在可行，毋使朕为不听谏者。」
　　绛前使江南，所□减财力、赈救全活十数事；创为五则，以均衙前役；斥陂湖利，夺其锢者予贫民；罢信州民运盐，趣发运司以时输送；宣州守奸贿不法，收以付狱，州人欢贺。使还称旨，故有此命。八月已差绛使北，今又有此除，当考。
　　癸亥，诏外官有所陈事，并附递闻朝廷，毋得申御史台。时州郡多以状申御史台，欲其缴奏而必行之。
　　杨畋、曹修经制蛮事，既无功，改命孙沔及余靖等，上犹以为忧。或言智高欲得邕、桂七州节度使即降，枢密副使梁适曰：「若尔，二广非朝廷有矣！」
　　上问宰相庞籍谁可将者，籍荐枢密副使狄青，青亦上表请行，翌日入对，自言臣起行伍，非战伐无以报国，愿得蕃落骑数百，益以禁兵，羁贼首至阙下。上壮其言，庚午，改宣徽南院使、荆湖北路宣抚使、提举广南东、西路经制贼盗事【一九】。初欲用入内都知任守忠为青副，谏官李兑言，唐失其政，以宦者观军容，致主将掣肘，是不足法。遂罢守忠。
　　冬十月甲戌，殿中丞胡瑗落致仕，为光禄寺丞、国子监直讲，同议大乐。
　　丙子，诏鄜延、环庆、泾原路择蕃落、广锐军曾经战斗者各五千人，仍逐路遣使臣一员，押赴广南行营，从狄青之请也。青言贼便于乘高履险，步兵力不能抗，故每战必败，愿得西边蕃落兵自从。或谓南方非骑兵所宜，枢密使高若讷言，蕃落善射，耐艰苦，上下山如平地，当瘴未发时，疾驰破之，必胜之道也。青卒用骑兵破贼。
　　丁丑，侬智高入宾州，知州、国子监博士程东美弃城。
　　己卯，降空名宣头、札子各一百道，锦袄子、金银带各二百，下狄青，以备赏军功。
　　兵部郎中、天章阁待制仲简，落职知筠州。
　　庚辰，狄青辞，置酒垂拱殿。青既行，上谓辅臣曰：「青有威名，贼必畏其来，左右使令，非亲信不可，虽饮食卧起，皆宜防窃发。」因驰使以戒之。
　　辛巳，内降手诏付狄青：「应避贼在山林者，速招令复业。其乘贼势为盗，但非杀人，及贼所胁从能逃归者，并释其罪。已尝刺面，令取字，给公凭自便。若为人所杀，而冒称贼首级，令识验，给钱米赒之。其被焚□者，权免户下差役；见役，仍□与假，使营葺室居。凡城壁尝经焚毁，若初无城及虽有城而不固，并加完筑。器甲朽敝不可用者，缮治之。」
　　右正言韩绛言狄青武人，不可独任，帝以问庞籍，籍曰：「青起行伍，若用文臣副之，必为所制，而号令不专，不如不遣。」乃诏广南将佐皆禀青节制；若孙沔、余靖分路讨击，亦各听沔等指挥。
　　癸未，诏河北、江南东西、荆湖南北、淮南、两浙路应灾伤军州，委长吏募人输米，官为作糜粥以饭饥民，其能用心救存者，当议甄奖。
　　甲申，沙州遣使来贡方物。
　　诏广南东路应□掠州县，已放今年夏税，其秋税亦未得催理。
　　是日，侬智高复入邕州，知州、礼宾使宋克隆弃城。
　　克隆承贼践蹂之后【二○】，不能营葺守备，颇纵士卒下诸山寨【二一】，杀逃民，诈为获贼，一级赏钱十千，又诈给亲兵帖以为尝有功【二二】。及智高再至，克隆无以御贼，遂遁去。
　　丁亥，诏曰：「比诸路饥疫相仍，朕念徭赋科调之烦，百姓未获休息，庐巷疾苦，或不得闻，转运、提点刑狱亲民之官，其思所以救治之术，条列以闻。」
　　庚寅，上谓辅臣曰：「比日上封言政事得失者少，岂非言路壅塞所致乎？其下合门、通进银台司【二三】、登闻理检院、进奏院，自今州县奏请及臣僚表疏，毋得辄有阻留。」
　　辛卯，诏三司：「凡岁下诸路科调，若不先期而暴率之，则恐物价翔贵而重伤民。其约民力所堪，预令输辨。若府库有备，则勿复收市。」
　　赐广东西行营军士特支钱。
