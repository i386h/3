<!-- { "loadSidebar": true } -->
　　【二八】惟此敕则陡徇私请「陡」，宋本、宋撮要本作「许」，上引欧阳文忠公文集作「顿」，按陡有顿义，仍依原刊。
　　【二九】则是三人共一举主同上诸本及欧阳文忠公文集均作「即纔各是一人举主」。
　　【三○】政令原作「政命」，据同上欧阳文忠公文集改。
　　【三一】当时臣僚并不论议「论议」原作「议论」，据宋本、宋撮要本、阁本、活字本及同上欧阳文忠公文集乙正。
　　【三二】政令法度改更「政令」原作「故今」，据宋本、宋撮要本及同上欧阳文忠公文集改。
　　【三三】辨其虚实之说「说」原作「设」，据宋本、宋撮要本、阁本、活字本及同上欧阳文忠公文集改。
　　【三四】更慎改张「慎」原作「审」，据同上诸本及同上书改。
　　【三五】今上言者漤云因谏官论列「漤」原作「即」，据同上欧阳文忠公文集改。
　　【三六】不能自劾「劾」原作「效」，据宋本、宋撮要本及同上欧阳文忠公文集改。
续资治通鉴长编
卷一百五十五
卷一百五十五
　　起讫时间 起仁宗庆历五年三月尽是年五月
　　卷　　名 续资治通鉴长编卷一百五十五
　　帝　　号 宋仁宗
　　年　　号 庆历五年（乙酉，1045）
　　全　　文
　　三月戊午，迩英阁讲诗匪风篇曰「谁能烹鱼，溉之釜鬵。」帝曰：「老子谓『治大国若烹小鲜』，义与此同否？」丁度对曰：「烹鱼烦则碎，治民烦则散，非圣学深远，何以见古人求治之意乎。」
　　诏赐曲江进士李访粟十石、帛十匹，仍令州县常存问之。
　　初，访父母卒，庐于墓侧，有虎暴伤旁人而不近访庐。又有白乌数百【一】，集墓上。韶州表其事，故赐之。
　　己未，诏大宗正司帅诸宗子勉励学业，睦亲宅北宅诸院教授官常具听习经典或文词书翰功课以闻。东都事略，诏大宗正寺曰：「朕思古之人君，莫不厚亲戚以辅王室，始邦家而化天下，宋兴八十余载，宗室蕃衍，宜令睦亲宅诸院教授官课经典文词以闻。」
　　杜衍、范仲淹、富弼既罢，枢密副使、右谏议大夫韩琦上疏言：
　　陛下用杜衍为宰相，方及一百二十日而罢，必陛下见其过失，非臣敢议。范仲淹以夏人初附，自乞保边，朝廷因而命之，固亦有名。至于富弼之出，则所损甚大，臣始不敢容易奏陈，虑言事臣僚与搢绅高识之士，必有为陛下别白论列者。数日观听，略无一人启口，得非惜身畏祸，人之常情！臣受国重恩、备位枢辅，若事有干国家之大计【二】，惑天下之耳目，岂可偷安固禄，隐而不言？
　　窃见富弼大节难夺，天与忠义。昨契丹领大兵压境，致慢书于朝廷，仓卒之间，命弼使敌。弼割老母之爱，蹈不测之祸，以正辨屈强敌，卒复和议，忘身立事，古人所难。故近者李良臣自北来归，盛言北方自主而下，皆称重之。陛下两命弼为枢密副使，皆弗有其功，辞避不受。逮抑令赴上，则不顾毁誉，动思振缉纪纲，其志欲为陛下立万世之业耳。
　　去年秋，北人点集大兵，声言讨伐元昊，朝廷未测虚实，弼以河朔边备未完，又自请行。于今在外已是半年，经久御戎之术，固已畜于匤中。事毕还朝，甫及都门，未得一陈于陛下之前，而责补闲郡，中外不知得罪之因，臣亦痛弼有何负于朝廷而黜辱至此！臣恐自此天下忠臣义士指弼为诫【三】，孰肯为国家之用，所损岂细哉。臣固知朝廷成命不可追改，然尚有一策可救其失，愿陛下试加详择。臣窃见近日李用和多疾，陛下欲召李昭亮赴阙管殿前司事，而武臣中求一代昭亮者。皆难中选。臣谓陛下不若因此改弼知定州，仍兼部署之职，遣一中使宣谕，令赴阙奏覆河北公事毕赴任。俟其陛对，慰而遣之。弼素禀忠义，又感此恩，唯思效死，岂敢更以内外职任为意，别有论列。如此，则是朝廷以北事专委富弼，以西事专委范仲淹，使朝夕经营，以防二敌之变，朝廷实有所倚。
　　又北敌素知弼之威望，亦可以杜其轻发之意。若无事则弃于闲郡，有事则责令扞边，不惟措置后时，亦是国家失体【四】。臣所以不避朋党之疑，思一悟于圣聪者，盖以臣下朋党，本求进身，今臣叨窃宠任，班着已优，不能惜事寡言，随觽上下，渐图进用，而救辨得罪之臣，自取祸患为朋党，不亦拙乎？愿陛下察臣此心，则朋党之疑自解。兼近日臣僚多务攻击忠良，取快私忿，非是国家之福，唯陛下久而察之。
　　疏入不报，而董士廉又诣阙讼水洛城事，辅臣多主之，琦不自安，恳求补外。辛酉，琦罢枢密副使，加资政殿学士，知扬州。
　　壬戌，知潭州刘沆兼荆湖南路安抚使。沆传于三年十月除知潭州时，即云兼安抚使。按实录乃在此时，今从实录。然会要亦载三年十月初置湖南安抚使，与沆传合，当更考详。
　　癸亥，诏礼部贡举。
　　甲子，广西转运使杜杞言宜州蛮贼平。
　　杞初行至真州【五】，先遣急递以檄谕蛮贼，听其自新，比至宜州，蛮无至者。杞得州校□香及狱囚区世宏，脱其械，与衣带，使入峒说谕，不听。乃勒兵攻破白崖、黄泥、九居山寨及五峒，焚毁积聚，斩首百余级，复环州。区希范与蒙赶散走，杞使香招赶出降。杞谓将佐曰：「蛮依险阻，威不足制，则恩不能怀，所以数叛。今特以穷蹙来降，后必复动，莫如尽杀之，以绝后患。」乃击牛马，为蔓汣罗酒，大会环州，坐中伏兵发，擒诛七十余人，画五藏为图。释尪病、被胁与非因败而降者百余人。后三日，又得希范，醢以遗诸溪洞。初，区希范入保荔波洞，间出与官军斗。及杞至环州，使摄官区晔、进士曾子华、宜州押司官□香诱其党六百余人【六】，始与之盟，置蔓陀罗酒中，既昏醉，稍呼起问劳，至则推仆后庑下。比暮，觽始觉，惊走，而门有守兵不得出，遂尽禽杀之。后三日，得蒙赶、区希范、区丕续等十数人，割其腹，缋为五藏图，仍醢之以赐诸溪洞。此实录所书也。今从杞本传。
　　辛未，诏曰：「顷者尝诏方州增置学官，而吏贪崇儒之虚名，务增室屋，使四方游士竞起而趋之，轻去乡闾，浸不可止。自今有学州县，毋得辄容非本土人入居听习。」
　　甲戌，诏诸路转运提点刑狱司，自今按察官吏，毋得差官体量，以致生事。考当时献议者。
　　乙亥，昭宣使、眉州防御使、入内都知张永和为宣庆使，皇城使、梓州观察使、内侍都知王守忠为昭宣使，内藏库使、荣州团练使、入内副都知刘从愿为皇城使。自西夏议和，遣使五至阙下，而永和等主辩有劳，特迁之。
　　丙子，诏礼部贡院增天下解额。贡院请以景佑四年、庆历元年科场取解进士人数内，择一年多者令解及二分为率。就试人虽多，所增人数各不过元额之半。其陕西路惟永兴、凤翔两处就试人多，解额尚少，用庆历四年赦恩已增分数，自余州军所增未□，今欲每州各增一名，保安、镇戎【七】、德顺三军本无解额，今各许解一名。其河东缘边州军【八】，自来少人取解，解额已□，难议复增。总诸州军，凡增三百五十九人。诏遂为定额。
　　己卯，迩英阁讲诗六月篇，上曰：「此序自鹿鸣至菁菁者莪，皆帝王常行之道，或止当时事耶？」杨安国对曰：「昔幽王失道，小雅尽废，四夷交侵，中国道微，先儒所以作此序，为万世监也。」于是上再令讲之。
　　诏礼部贡院进士所试诗赋，诸科所对经义，并如旧制考校。先是，知制诰杨察言前所更令不便者甚觽，其略以诗赋声病易考，而策论汗漫难知，故祖宗莫能改也。且异时尝得人矣，今乃释前日之利，而为此纷纷，非计之得，宜如故便。上下其议于有司，而有司请今者考校，宜且如旧制。遂降此诏。实录但云上封者言其非便，不出主名。此从本志。按杨察本传亦具载，然实录于八年四月始具载贡院所申请，不出主名。按本传则察实权判贡院，所云上封者，盖指察也。本志所云后四岁，贡院复以为言，则此言及八年二诏，皆察发之。
　　又诏补荫选人，自今止令吏部流内铨候该参选日量试所习艺业注官，其庆历三年十一月条制勿行。会要系此语于二月二十二日【九】。
　　监察御史包拯言：「臣伏睹先降敕节文：应奏荫选人年二十五以上，遇南郊大礼，限半年内许令赴铨投状，京官每年春季赴国子监投状。并差两制官于逐处考试，内习词业者或论或诗赋、习经业者各专一经试墨义等及格者，与放选注官及差遣。自敕下之后，天下士大夫之子弟莫不靡然向风，笃于为学。诏书所谓『非惟为国造士，是乃为臣立家』，实诲人育材之本也。近闻有臣僚上言，欲议罢去，是未之熟思尔。且国家推恩之典，其弊尤甚，因循日久，训择未精，今诏命方行，遽欲厘革，则务学者日以怠惰，一旦俾临民莅政，懵然于其间，不知治道之所出，犹未能操刀而使之割也。或前条制有未尽事件，欲望只令有司再加详定，依旧施行。」
　　枢密副使庞籍言，曩霄已受封册，望早令延州、保安军立定封界。
　　壬午，录周世宗曾侄孙柴揆为三班奉职。
　　谏官钱明逸言，中书五房提点、堂后官【一○】，枢密院诸房副承旨、主事、令史而下，请自今毋得与臣僚往还，从之。
　　三班院言自今使臣除丧者，望比京朝官例，特免短使，升半年与家便差遣，从之。
　　赐陕西缘边诸军特支钱。
　　癸未，诏荆湖南路安抚转运、提点刑狱司，应蛮事申覆不及者，听便宜从事。
　　甲申，诏曰：「朕以元元之故，已赦曩霄罪【一一】，许复为藩臣，纳誓寝兵，与之更始。朕念师兴以来，陕西士暴露良苦，民疲转饷。其降系囚罪一等，杖笞释之；边兵赐缗钱；民去年逋负皆勿责，蠲其租税之半。麟、府州尝为羌所寇掠，除逋负视此。进士一举、诸科两举，并与免今年取解。」
　　迩英阁读汉书高祖封韩信为齐王事，上曰：「高祖之从谏、善用人不疑如此【一二】。」丁度对曰：「高祖聪明大度，故臣下得尽其诚。不然，何以基帝业也？」
　　乙酉，诏枢密院，凡言边防利害，更改兵器、军阵、乡军、牧马事，并付详定编敕所，酌其经久可行者具为令。
　　丙戌，罢入粟授官。会要云从殿中丞张庚所请。
　　是月，欧阳修上疏曰：
