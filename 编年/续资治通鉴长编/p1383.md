<!-- { "loadSidebar": true } -->
　　又言：「臣自四月后来，凡十六次奏疏论列胡宗愈罪状，乞行罢免，至今未奉指挥。臣迫于公议，不敢中辍，频烦天听，宜被谴逐，陛下曲示兼容，未加窜斥。臣若知难而止，不复尽言，则上可以结执政之驩，下可以图一身之利，何独自苦，力犯大奸？臣虽甚愚，窃亦有说，辄倾丹恳，再冒圣聪，仰冀睿慈留神听纳。臣闻圣人之治天下，有礼义廉耻之教，有刑罚诛殛之威，礼义廉耻所以待天下之君子，刑罚诛殛所以待天下之小人。非圣人有厚薄之私，盖礼义廉耻由贤者出，则不可以治小人者待之也。伏惟陛下恭己于岩廊之上，而听政于万里之外，所与朝夕图讲天下之事者，执政数人而已。若得当世之贤者而任之，则朝廷尊严，四方率服；苟非其人，则堂陛陵夷，取轻中外，不可不谨也。今宗愈匿宰相之亲嫌，盗中司之要任，欺罔人主之听，隳废祖宗之法，立朝有朋党之实，行己多贪浊之恶。自叨大任，台谏官前后论列，不知其数，而宗愈偃然自若，殊无愧心，礼义廉耻固已埽地。陛下犹以治君子之道而待之，望宗愈之自引以全体貌，臣窃以为过矣。管仲有曰：『礼义廉耻，是谓四维，四维不张，国乃灭亡。』古之善观人国者，惟以此道而逆知其盛衰。今宗愈犯义如此，岂能为陛下设张四维，以致天下之治乎？臣闻十人之聚无不公，盖以其好恶是非，难蔽于一偏之说，而觽心之所服者，惟理而已。臣向者尝言宗愈十二事，皆搢绅士大夫之公言，明有按据，惟陛下虚心澄虑，详绎庶言【一】，以臣章疏付之外司，特令推究。如稍涉虚诞，臣甘受罔上之戮，或皆有实状，即乞早罢宗愈，以慰天下之望，臣无任局蹐俟命之至。」
　　御史中丞李常、侍御史盛陶、殿中侍御史翟思、监察御史赵挺之、王彭年言：臣等近者累次论奏，乞以经义别为一科，令与诗赋科并行均取者，盖以见行科场诏条称，将来一次科场，如有未习诗赋举人，许依旧法取，应解发合格人，不得过解额三分之一。以此观之，则是朝廷更无用经术设科取人之理，止以旧人未习诗赋，且于将来一次科场，量以分数收取，而欲阴消之故也。臣等所以区区者，非特为旧习经义举人顿然失业为言，直以上之好恶不可不谨。以义理论之，则以经术劝士为先，声律为下；以教化言之，则通经术者为利博，事声律者为害大。通经术则天下之士知道德之奥，讲礼义之要，修身治性，乃能履忠厚，崇廉耻，其磨坛成就，十有八九必为良士。异日择取以为公卿，相与修明政刑，宣扬教化，其为利顾不博哉！事声律则涉猎浮靡，讲习浅近，所谓道德之奥，礼义之要，弗学可也，而欲望其成忠厚廉耻之风则末矣。凡劝厉士人，而礼义廉耻之风不立，则中上之才，巧佞奸慝无不为矣，为害顾不大耶？臣等采之公议，且愿以经义与诗赋各设一科，材性自有所长，谓经义盖非止以一经，而又示之以新意之谓也，其详今附之于后。臣等承乏言责，固不敢以苛末小故及自执鄙见，屡□天听。重念设科取士，其是非得失，实系时政之盛衰，今朝廷立法，黜抑经术，崇尚声律，天下皆知其非者，以干治乱之体为不细也。臣等若缄默不言，虽或言之不能详尽，是谓失职，惓惓之诚，所以屡献而未已也。
　　臣等窃闻今太学举人与四方之士，观望朝廷意旨，已皆不复治经旨，凡干义理之书，一皆斥而不谈。博士所讲，与其父兄之训，不复更及高远。髃居切磨，惟是论声韵，调平仄，事属对，校比拟，以轻巧靡丽为务。此臣等所以虑道术日衰，以就废绝，将复如唐末、五代时学子志识浅陋，此有志之士每多太息而流涕也。熙宁中改科场，乃欲以经术消诗赋，于道则顺，言理则直，所不善者以私意教人耳。今也欲以诗赋消经术，于道不顺，为理不直。孟子曰：「吾闻用夏变夷，未闻变于夷者也。」今施设乖戾，义理舛忒，亦何以异于斯耶？今将忘所以赞教化，成人材之大义而变之，于理安乎？倘以人材性有工于辞华，而或有可用也，莫如并取之为至当。臣等辄冒斧钺之诛，博采舆言，妄条具设科取士之所宜【二】，以俟圣鉴而裁择焉。臣等今采之舆议，欲以经义、诗赋各设为一科：
　　一、经义进士科。欲试四场：第一场试经义六道，每经二道：（欲于易、书、诗、春秋、礼记内【三】，第一场各出题二道，人许占对三经，以古今注疏及己见所长，文理通赡者为合格，不得如旧日止记诵一家之义。）第二场试经义三道，每经一道，论语、孟子各一道，共五道；第三场试论一首；第四场试策三道，并问子史时务。
　　一、诗赋进士科。四场：第一场试诗赋各一首；第二场试经义四道，出题同第一场，人许占对一经，试本经三道，论语、孟子一道；第三场试论一首；第四场试策三道，并问子史时务。
　　右伏望圣慈深惟国家教化之大，陶冶人物之重，四海执经之士七八万人，仰俟命令之所向，诏以臣等愚瞽之言付之有司，如或不谬，特降指挥，不胜幸甚。又言：
　　伏闻外论纷纷，以科场之议至今未定，举人惶惑，莫知所向。臣等以谓诗赋既已复用，而经义一科岂可辄废？盖以士人操术趣向，皆视朝廷好恶，今于诗赋科内虽曰量留一经，若废经义本科，则天下学者必谓朝廷好声律，恶经义，不复更为根抵义理之学。相师浮薄，靡然成风，则人材自此坏矣。朝廷立法，本欲兴治救弊，乃于科场之中立破坏人材之法，此岂为社稷万世之利哉？
　　今之毁经义，崇诗赋者，以谓国朝以来，名卿贤相事业着于世者，皆自诗赋科举得之。盖不知学士大夫有闻者，由素讲经术义理，决科之后，进学不已，发其聪明，乃能自立，非由辞赋之技所能成也。或者又谓诗赋有章句平侧，于有司考校为易，经义汗漫，于有司考校为难。此则尤为偏蔽不尊经术之论。且六经之有义理，其简易如天地，昭明如日月，用以取人，犹权衡规矩诚陈，而方圆轻重不可欺也。议者不能深考，乃谓六经之义高远而难通，渊奥而难明，因欲以私意曲学谋渐废之，是将聋瞽天下之士，使不知道也。士不知道，则不能诚于身，信于朋友，孝于其亲，忠于其君，无施而可也。孟子谓陈相：「吾闻出于幽谷迁于乔木，未闻下乔木而入于幽谷者。」今科举之法，贵于诱进，成就人材，乃抑经术，重声律，是使学者下乔木而入于幽谷，岂不陋乎！
　　况王者之政，务顺人心。朝廷不以声律取士近二十年，略计天下言之，挟经应举者凡七八万人。一旦使之弃其所学而习其所不学，捐其所能而强其所不能，则皆颠沛失业，因有终身不复更望仕进者。事虽有系天下之大利害，亦不当矫革遽暴如此，况有害而无利乎！恭惟陛下遵迪祖宗之遗训，务以顺人，岂欲拂天下之士心至于此哉？议者又谓诗赋之法一定，岂必更恤士人之不能为者。是劝朝廷以不仁为政，推此心也，亦将何所不至？伏望陛下深加省察，必存经义一科，令与诗赋并行均取，以为万世之利。
　　又言：
　　臣等伏以设科取士，系天下利害为不细，前后臣僚累有奏请，乞留经义与诗赋各为一科，而均取其人。臣等近亦别状奏闻，区区之诚，未能上悟圣心，臣等夙夜不遑安处。臣等窃闻论者以科场之设，为取士一术，其人材美恶与得人失人，不系于此，经义诗赋又何择也？今朝廷遂黜经义，存诗赋，则是必用诗赋乃为得人矣，不尔，安肯拂天下之士心而力为之哉？此议论之臣特欲行其私意，而不知坏天下人材始于今日，臣等极为陛下惜之。
　　朝廷设法本于忠厚，而其弊犹或至于凉薄，设法于凉薄，而其弊反归于忠厚者，自古未之有也。今以经义设科，是朝廷率人以知礼义，其有不知礼义者，非经术之罪，而士之罪也。今以诗赋设科，是朝廷率人以浮靡，其相率为浮靡者，非士之罪，而诗赋之罪也。倡率天下学士大夫趋向操术，不为礼义而为浮靡，可以谓之良法哉？浮靡成俗，则士无操行，士无操行，则回邪奸慝无所不为已。且朝廷公卿百执事皆由此涂而进，今设科育材取士以为公卿百执事，将不谨其初耶？
　　夫尧、舜、三代之治迹，诗、书存焉；赏罚褒贬之大法，春秋存；焉礼以治其显，易以治其微。道德性命之理，人情事物之变，立身行己，仁民爱物之术，无不备载。先王用之训迪天下士，犹有学而不知道者，又况绝之以为无用哉？虽今诗赋举人，兼治一经，或并设而不均，以分数取之，则名存而实亡，以多而诱其寡。盖学者晓然知科举虽存经义，其去取升降皆不在是，尚复留意讲习耶？异时不过如昔日帖经，为一场之数，此与不令治经何以异也？又以多而诱其寡，度不数年，经义之学绝矣。古之为赋者亦有法度与规讽，其言又多绬奇美丽，扬雄犹鄙之以为雕虫篆刻，而谓文丽用寡者相如也。如王褒、张子侨辈作为歌颂词赋，其才固美矣，武帝止以为贤于倡优博弈。然则文章之不主于义理者，历世之所不贵，况如今日之赋，文章义理两皆失之，徒为残毁经义，破坏道德之一术尔，校其得失，何啻倍蓰千万也。
　　臣等所言，盖非出于私意。自有诗赋以来，名卿巨儒深排力诋，不可胜数，伏望圣慈特加省察。如诗赋未即废罢，伏乞存留经义一科，并行均取。不及十年，当见磨坛成俗，必有通今博古，殊才异行之人间出，以资公卿辅佐之选。书之史策，则以为美谈，行之天下，则以为美政矣。（李常前二奏，据本集不得其时，后一奏元佑杂录有之，具列台官姓名，称闰十二月上，今因此并附前二奏。明年四月八日，诏应进士不兼诗赋人，许依旧法取，应增治一经，增试一场。常等此奏乞存留经义一科，并行均取，岂朝廷果尝欲废经义科耶？当考。元佑元年四月三日，苏辙、上官均议可参考。）
