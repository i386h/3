<!-- { "loadSidebar": true } -->
　　手诏李宪：「赵□上章祈免易守平凉，朝廷以其情辞迫切，已可其奏。又内外在位近臣勘有练达边务，宜膺是选者，不得已始令卢秉复还旧任，尔宜照会近日处分施行。」（朱本增入，新本削去。）
　　上批：「据刘定言，澶、魏保甲初无凶恶迹状，乃是素怀不忠，异议之人，张大扇摇，破坏保甲成法，以至上达，朝廷为之动心，差官穷治其事，骇闻四方。可下刘定密切具析元初张皇官司以闻，无得避忌不尽。仍下李宜之、王子渊见鞫保甲事，限十日结绝。杖以下勿禁。」（下刘定，据御集在二月八日；又十七日，令王子渊、李宜之归本任，只委刘定结绝。所有限十日令李宜之、王子渊结绝，御集乃无之。四月十二日。）
　　徙知秦州、天章阁待制刘瑾知应天府。以御史朱京言，瑾很愎傲虐，乞选忠厚可属任者代之故也。
　　责授昭化军节度行军司马、均州安置王诜为诸卫将军、颍州安置。
　　丙戌，诏：「高丽王子僧统从其徒三十人来游学，非入贡也。其令礼部别定傧劳之仪。」吏部乞于四选补算学博士阙，从之。（御集二事今附此。明州奏：「高丽国发礼部侍郎崔思贤前去告哀，及有国王子僧统大师领僧约三十来人，欲同告哀使来本朝作功德。本州岛未有高丽告哀使及王子僧统到州迎送馆设等仪式，安泊差人引伴、沿路驿程供给并未有定式。」御批：「宜令本州岛通判引伴赴阙，其待遇礼数，专下马珫依仿王子赴阙已定式，令从僧俗权宜裁定，一面施行讫奏。即不得稍有削薄，亏损朝廷待遇恩意。其安下去处，即合火急选择本州岛将好僧院一所并治整洁，仍令差下引伴赴阙通判官同在本院筵伴上宿，仍随所阙器用诸般物色逐旋差僧一一毕备齐足，不可小有阙误。仍从急递中指挥，更不送门下省。其僧统左右得亲近者三两人，比附上节例施行。」元丰七年二月十七日下。奉国军奏：「入高丽国温式船回到定海县，称新国王亦是身亡，见今国主是前国王第三子，及称欲遣僧来作功德，呼为『僧统。』」御批：「除迎候王子僧统自从别降朝旨外，余并依常使例，惟不用花乐。仍仰转牒缘路州军准此。」元丰七年二月十七日下。）
　　李宪乞遣李浩出兵伪示取灵州。诏宪只依先降挠耕指挥及行招纳新格。
　　又诏：「御史台以侍御史知杂事为侍御史，不带知杂事；以言事官为殿中侍御史；六察官为监察御史。侍御史恩数并如知杂事，左右巡使及监察使名并罢。左右巡案令本台随事并入朝堂百司案，驱使官仍除去四『团』字，主簿、检法官仍旧各一人。」
　　文彦博言：「先准敕立家庙，岁八祭用酒以臣随行公使酒供办【一一】。今臣致仕，不欲沽酒以祭，乞于河南府公使库逐祭寄造酒十石。」从之。
　　诏：「陕西、河东沿边旧城寨见阙官处，委经略司选才力使臣。自今见任官毋得移近里及别委勾当，违者监司体量以闻。」
　　丁亥，步军副都指挥使、邕州观察使刘永年卒，辍视朝临奠之，赠崇信军节度使，谥壮恪。后诏弟永寿迁遥郡防御使，更官其亲戚一人。
　　戊子，手诏李宪：「得回奏，浅攻扰贼春耕，若如所画，理固甚善。所未可知者：我兵出境，非十余万众果可以致倾国点集否？又天都老小苟闻大兵之出，果不震惊奔骇渡河【一二】，而肯置之会州之侧，使我得以招携否？使上件聚落，如我所料，团聚不散，则所谓二十二钤辖者，果可以一呼使之改怀内附否？此事首尾恐未详密，则不若且如去年三月中及暮秋李浩、苗履、杨吉等出塞已见事验，为忽往焂归之计甚便，宜审图之。」（朱本增入，新本并削去。）
　　庚寅，左班殿直马诚自言：「本德顺军弓箭手，迁官皆以战功。吏部右选有德顺军巡检阙，以臣土人，法碍差注，欲望以战功差授。」上批：「吏部虽当用常格，缘边寨主兵官正要得生长彼方，谙习山川迂直向背之人，乃可缓急将兵出入，不失地利。宜依所乞。」
　　癸巳，李宪言：「子彀渐可驱使，乞一随行差遣，庶得倚信。」上批：「特差彀充熙河兰会经略安抚制置司勾当公事。」
　　又诏宪：「近据具析到熙河岷州、通远军及河州拟修三关堡，合用守御器具万数，非本路可办。令择其紧急要用者：黄桦神臂弓、黄桦乌梢金线弓各三千张，斩马刀、臂阵刀各一万柄，新样齐头刀一万五千口，黑漆独辕弩二千枝，黑漆黙座一千副，竹手牌五千面，起节长弰弩五千枝，锥鎗一万条，□二万领，黑漆栾竹长牌一千面，躬甲弓长箭二十万只，神臂弓箭三万只，独辕弓箭二十万只，马黄弩箭五十万只，神臂弓火箭十万只，火药弓箭二万只，铁甲三千领，皮笠子一万顶，火药火炮箭二千只，火弹二千枚，铁额子五千枚，先次发去。仍令宪督促役兵，修治城堡。去大河结冻时月，空隙无逾百十日，寸阴至为可惜，理须上下竭力，俾工作日见程绪，乃所望也。」（朱本增入，新本削去。大河结冻，恐非二月末所云，当更详之。）
　　甲午，熙河兰会路经略司言，虎翼卒郝贵等捕获逃亡未获，守城有功。诏，依例给赐银、绢，以守城功除其罪。
　　丙申，陕西路转运副使王钦臣言：「近准朝旨，军须经费令经略、转运使通管。臣见范纯粹，说昨入奏，尝乞用王震会定法。臣窃以『出纳之吝，谓之有司』，不变财用者将帅之事。两者得其人，则交济；若合为一职，则势有所不行。而帅臣是费用之地，虽使之通同聚敛，所入不补所出，唯倍责财本，虽王震会定之法亦未可行。然亦不须改法，候边事少息，物价复常，乃申前制。伏望且使仍旧，则有司不失其守。」诏转运使官合议以闻。既而叶康直、李察皆言：「沿边籴买事，乞依会定法施行；军须经费，难令经略司通管。」诏依康直、察所奏，其正月己未指挥勿行。（正月己未，十九日也。又六月二十七日乙未当考。自「既而」以下，朱本增入，却删六月二十七日墨本。）
　　知河南府韩绛言：「故宰臣张知白止有一子，早卒，无人承继蒙恩。欲望于其本宗择一子承知白后。」从之。其家举故虞部员外郎昭立子敷继知白。下礼部，言：「敷，昭立嫡子，不当为人后。」又故虞部郎中张珣妻高氏言：「第三子沂属尊且长，乞以为知白后，不受所赐官。」诏河南府令知白族人依世次推择有行谊一人以闻。
　　殿前都虞候、沂州防御使苗授为容州观察使、步军副都指挥使。
　　丁酉，以蕃官如京副使高永坚为庄宅副使、统领官，副总管曲珍、知环州张守约降敕銟谕，各赐银绢二百，将官杜绍、折可适、刘甫、张诚各迁一官，蕃官吹罗以下功次，迁官、减磨勘年有差。环庆路经略司上珍等出界功也。（永坚或与曲珍、张守约同功赏，但实录不详耳，当考。）
　　诏鄜延、环庆、熙河兰会路经略司：「西贼昨经兰州伤败，又向夏暑，非举动之时，颇留戍边兵马，虚食边粟。可相度依差去先后，减遣归营。」
　　户部言：「见缗不多，请发东南诸路积剩钱百万缗，置物货输元丰库，变易见钱，以备支用。」从之。
　　诏：「开封府界户马，并以家产盐税为定。」（五年五月五日霍翔云，已移入。七年二月八日，又五年八月七日，并七年二月八日及此日，又三月二十三日，皆合参考。）
　　戊戌，诏门下、中书外省立三省、枢密院吏不通转额法。
　　注　　释
　　【一】以劝才吏「吏」原作「使」，据宋史全文卷一二下改。
　　【二】李宪上兰州城守追败西贼功状「功」原作「公」，据宋会要兵一八之一三改。
　　【三】熙河路勾当公事「熙」原作「西」，据下文癸巳条改。
　　【四】今年正月二十三日范纯粹奏「三」，阁本作「八」。
　　【五】每疋给价钱十千「每疋」二字原脱，据宋会要兵二之二九、宋史卷一九八兵志补。
　　【六】其余约束一依朝廷近降民马指挥「一」字原脱，据阁本补。
　　【七】上特御延和殿「特」原作「时」，据宋会要仪制六之一八改。
　　【八】新令已赋马于京东西诸都保内均养「都」原作「郡」，据阁本及上文改。
　　【九】多为首人倡率「首」字原脱，据宋会要兵二之二九补。
　　【一○】元丰七年二月六日下「七」原作「六」，据阁本及下文改。
　　【一一】岁八祭用酒以臣随行公使酒供办「八」原作「入」，据宋会要礼一二之二、通考卷一○四宗庙考改。
　　【一二】果不震惊奔骇渡河「不」字原在「惊」字下，据长编纪事本末卷八六取洮河兰会下乙正。
续资治通鉴长编
卷三百四十四
卷三百四十四
　　起讫时间 起神宗元丰七年三月尽其月
　　卷　　名 续资治通鉴长编卷三百四十四
　　帝　　号 宋神宗
　　年　　号 元丰七年（甲子，1084）
　　全　　文
　　三月庚子朔，以董毡为进奉使，廓州刺史李叱纳钦为胜州团练使。
　　辛丑，赐文彦博燕于琼林苑，上制诗以赐之。
　　刘昌祚乞于米脂寨中路置堡。枢密院言：「米脂寨去绥德差远，然自收复以来，虽有贼马钞略，不为深患。兰州贼马近遭伤阻，恐怀愤激，若兴役之际，万一举觽奔冲，小失枝梧，增长贼气。」诏刘昌祚候地界了日，别降指挥。
　　癸未，诏知延州刘昌祚罚铜十斤，坐擅牒本将改刺蕃落兵也。
　　甲辰，赐司农少卿廉正臣、董诜紫章服。正臣自言：「先提点在京仓场，首尾六年，收出剩粮三十四万石、草二百五十九万束。」故銟之。
