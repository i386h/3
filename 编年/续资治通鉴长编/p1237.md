<!-- { "loadSidebar": true } -->
　　臣伏睹除文及右司郎官、韩宗师直秘阁，命下之初，搢绅士大夫无不偶语窃议，相顾而非之。以谓陛下尊礼老成，优异故相，诚盛德之事，然不可不重者名器，不可不畏者公言。今公言皆曰：「都司天下之要权，非以待便亲之儿曹；秘阁天下之清资，非以宠家居之子弟。」此必执政大臣迎陛下贵老之心，而进说于前，以为此举上以取悦陛下，下以结媚老臣，非用意奸邪，何以及此？陛下延登彦博，遇之以天下绝礼，倚之以天下重事，尚未受命，而执政大臣首进其子以据要地。天下闻之，谓朝廷以人情用公器，姑息待元臣，反累圣君之美，不为大老之光，而老臣体国之心，亦必不以此为安也。陛下以绛旧相，付之北门，宗师彩衣就养，不出私庭，而坐理转运使资任，国恩深厚谁可拟伦，岂宜无名更加馆职？于绛父子隆矣，而不知为陛下宣劳于四方之士，将何以劝？宠一人而使觽人解体，非忠于陛下之谋也。臣诚不忍奸臣窃主上之恩以立党，借朝廷之势以买交，使天下之人致疑于吾君也。此议若出于公着，则公着为改节，若出于璪，则璪为纵奸。清臣柔而无执，固不足望。然大防亦失于不争矣。臣以谏名官，以言为责，既闻公议，不敢不以告陛下，惟陛下聪明裁察。
　　贴黄称：祖宗朝，父兄在两府则子弟未有居要职，以示天下至公。自王安石专权用事，不□公议而明进子弟，布在要津，当时言路皆其门下之人，故公议不闻于上。今陛下大开公道以厉朝廷，必革此风，乃成清明之政，天下之人见陛下以非常之礼召元老入朝，莫不延颈以观其举动，今未见他事而首用其子在清要，天下之人不知出于奸臣之计，必有妄议元老者矣。此奸臣之于元老，既欲悦之以结其心，又欲污之以钳其口，皆将倚其重以用事，此陛下不可不察也。及与宗师畏多士清议，必不敢便当新命，俟来辞免，陛下因銟其意，从之以成其美，上下之善全矣。
　　岩叟又言：「臣近言执政差除文及为右司郎官、韩宗师为直秘阁不允公议。今体访得初四日差除专出张璪，臣固疑其人，既而果然，奸邪之难防，乃如此哉！此古之明王所以不以防奸邪为美，而以远奸邪为美也。忠臣不以击奸邪为能，而以去奸邪为效也。奸邪之人尽是私意，乘间投隙则发矣，发不徒然，必有所取。蔡确、章惇之次莫如张璪。奸邪之在国朝，犹若盗贼兵火之在其家，而未出其人，不得安枕而卧。唐穆宗时，河北藩镇跋扈，为朝廷之患，命贤相裴度讨之，而翰林学士元稹，日在左右，沮害其事，度不得已，上论奏云：『去河北贼易，去禁中贼难。』穆宗为出稹，河北遂平。臣窃以璪亦今日禁中贼也，愿陛下早去之，庶几朝廷早得清净。」（二十二日吕陶云云今并入此。）
　　殿中侍御史吕陶言：「伏见文彦博降麻后辞免次，其子及除右司郎中，韩维授门下侍郎未供职间，其侄宗师除直秘阁，士论喧沸，皆谓张璪佞邪巧媚，不为陛下惜重名器，欲结文彦博，故任及以都司，欲附韩维，故迁宗师以美职。臣愚亦深疑之。若二人之除，尽出圣意，不过为彦博勋德元老，今既委以重事，故召及在侍从，以示优礼为韩绛辅相旧臣，今既劳以方面，故加宗师职名，以慰其心。然皆未协于理。盖文及年少不学，犹有童心，践历甚浅，殊无治状，右司之任，都省枢要，事权烦重，涂辙清峻，当选高才，责求成效，不当以恩眷辄假也。韩宗师虽生显家，素乏雅望，以提刑资序，日奉亲庭，不领官事，恩禄之重，无所亏薄，况未尝在文馆，何必更以直阁宠之？若此除果出于璪之意，则私曲附会不复忌惮，借陛下官爵交大臣之父子，甚可骇也。况嗣君冲幼，大母保佑，帘外之事，有所不知，而执政植私恩，废公议，乃至于此。伏望圣慈详察奸伪，参究名实，因文及、韩宗师辞免新命，遂从其请，庶允佥议。」
　　又言：「朝廷差除虽云三省同奉圣旨，其根本次序拟议进呈皆出中书，所以士论归咎张璪。传者又云此二人是吕公着不入而璪独差除。若果如此，其阿附之迹愈更明白，不可不察。又如近日特起张诜知苏州，却迁韩维之貋杨景略知扬州，亦此类也。臣不敢喋喋论奏，恐浼圣听。韩宗师秘阁之除若出自圣意，则罢与不罢更乞睿断，文及右司之命则不可不罢，盖非其人，难处此位，伏请除一少卿，使侍其父，恩礼亦不为薄。」
　　诏刑部郎中杜纮同黄廉按察成都府等路茶事。（四月二十五日苏辙有议。）
　　又诏提举陕西等路买马监牧司，以川买马支陕西马军，据数兑陕西所买马纳京师。
　　录职方员外郎张述男申伯为太庙斋郎，以述在仁宗朝尝上建储议故也。（政目与述一子官，在二月二日。）
　　诏扬王、荆王外第赐各监书一本【八】。
　　福州闽清县令徐寿改宣义郎，以张汝贤言寿行盐法之初，不使民多受故也。
　　辛酉，司马光言：「臣今月二日闻有圣旨令臣不候参假，特放正谢，仍权免赴前后殿起居，许乘轿子三日一至都堂聚议，或门下尚书省治事。臣以恩礼太优，不敢辄当，寻具札子辞免。今月四日，又睹中书省录黄【九】，奉圣旨依前降指挥不许辞免，仍令合门告示，许肩舆至内东门外，令男康扶掖至小殿引对，特免起居，令引见前一日闻奏。如此则礼数愈重，尤不敢当。臣窃惟富弼三世辅臣，德高望重，神宗皇帝想见其人，故特制此礼，乃自古所无，顾臣何人敢与为比？况亲屈乘舆，特御小殿，以臣勤君，其罪至大。纵陛下优惜，而天威咫尺，恐陨越随之。似此异数，臣决不敢受。乞只候垂帘日于延和殿引见，并乞上殿【一○】。然事有不得已者，虽知僭越，不得不承顺圣恩，臣即日上下马未得，及足上有疮，深恶马汗，欲乞如今来圣旨，权许乘轿入内，至常时下马处下轿。又臣两足无力，若无人扶掖，委实全拜起不得，欲乞今来入见及将来每遇入对，并权许令臣男康入殿，遇拜时扶掖，候痊安日，皆复旧规。如此则曲成之仁已踰于天地，非臣陨身丧元所能报塞。所有其余恩礼，并乞寝罢。」诏令乘轿子至崇政殿门外，于延和殿垂帘日引对，余并依前降指挥。（吕公着家传云：司马光病足疮甚久，未克入谢。至是诏特免正谢及起居，三五日一赴都堂或门下尚书省治事。三日己未，公着上奏曰：「光久病在假，未克陛见，虽被优礼，恐须蹴踖不遑，未敢祗命。兼闻光亦愿扶持入对，然后供职。况熙宁初，左仆射富弼徙判汝州，仍诏入觐，以足疾许肩舆至崇政门，令男绍隆扶掖入对。又以殿门至延和尚远，先帝特为御内东门小殿以见之，自存故事，更乞圣慈详酌。」上乃尽从公着所奏，而光不欲诣小殿。十二日戊辰，以男康扶掖入对延和殿。）
　　壬戌，尚书左仆射兼门下侍郎司马光为明堂大礼使，尚书右仆射兼中书侍郎吕公着为礼仪使，门下侍郎、韩维为仪仗使，中书侍郎张璪为卤簿使，同知枢密院事安焘为桥道顿递使。
　　诏太师、平章军国重事文彦博，令赴大朝会庆贺，其筵宴临时有司取旨，国忌、六参、行香、奉慰、宣德音麻制、从驾并免。
　　诏：自今监司落「权」及「权发遣」字毋给告。从中书省言也。
　　太常寺言：「季秋择日有事于明堂，其朝献景灵宫，亲飨太庙，当用三年不祭之礼，遣大臣摄事。」礼部言：「景灵宫天兴殿皆用天地之礼，即非庙飨，于典礼无违。」诏：「恭依。明堂前二日朝飨景灵宫天兴殿。」
　　殿中侍御史林旦言：「近弹奏王中正及李宪、宋用臣、石得一，欲再列闻，已行薄责。窃谓元恶大憝，实天下之所共弃。今纵未加显戮，自当编置。李宪、宋用臣已赐园宅，亦宜追还。其得一所任肘腋之人，如翟勍、郭勍之类，有自亲事官用诬罔之劳至御前忠佐者，乞行追夺编配。」旦又言：「向探报公事，大理、开封累囚相继，自去年以来，囹圄顿清。可见罗织撰造无所不至。如翟勍，郭勍之类，乞追夺编配。」诏翟勍、郭勍、郭鉴并特降充支郡本城内，翟勍步军副都指挥使，郭勍步军副指挥使，郭鉴依旧职名。（郭鉴依旧职名当考。旧录云：旦诬罔先帝，诋毁无所忌惮，既纵其诋毁，又行其言。新录辨曰：翟勍、郭勍得罪，乃坐其探报失实，不得谓之诋訿，今删去「旦诬罔先帝」至「行其言」二十字。旧录于此月六日书，三省言：尚书侍郎、内外学士、待制、两省台官、左右司郎中、诸路监司限一月举公明廉干，才堪治剧，仍系合入知县或县令一员，令吏部不依名次，差重法地分知县、县令，次差贼盗多处万户以上县。」从之。新录因旧。按此事当在十一月二十二日，两录皆误，今不取。仍附注于此，其详见七月二十二日。）
　　梓州路转运副使李琮知吉州。
　　先是，监察御史孙升言：「臣窃以力本厚农，为治所先，圣朝于劝农之令，尤所丁宁。比年以来，掊克之吏，徒知侵渔剥削以幸进，而于勤恤之法，曾不加省。弊日益重，谷岁益贱，力本愈堕，逐末愈多。而掊克之害，于农尤甚，且常赋之外，诛求无名。故丰年则力不足以偿宿负，俭岁则身无以逃鞭棰，甚可哀也。陛下方以惠养元元，便安公私为意，故于无名之敛，一切罢去，仁厚之泽，海内倾心。
　　臣伏见梓州路转运副使李琮，昨于江南、两浙、淮南以根究逃绝为名，于常赋之外，增添贯石万数不少，三路之民实被其患。盖当时各于逐县委官以贯石万数等第立赏，所委之官意在幸赏，或因缘为奸，其增添税数，多在三等已下人户，物产素薄，税赋加重，一遇歉岁，遂复逃移，则所得不足以偿所失。何则，挑买膏腴者有力之家，而多存瘠薄者例皆下户？李琮既请以贯石万数立赏，又欲以此为功以希进用，所委非其人，则奸弊随生，既欲幸赏，又缘为奸。膏腴之家，往往幸免，瘠薄下户，率增常税，力有不足，欠负在身，鞭棰肌肤，室家愁怨，是宜圣政之所深恤也。 
　　臣愚欲望圣慈特降睿旨，下逐路提举司分诣州县，躬亲取责昨因李琮根究增添第三等以下人户税数，诣实保明闻奏，并与蠲除，以称陛下惠养元元之意。」
　　至是，诸路言琮多以远年开阁税数，均令人户认纳，故有是命。
