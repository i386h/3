<!-- { "loadSidebar": true } -->
　　壬申，丹流眉国主多预机遣使打古马、副使打腊、判官札皮泥等九人来贡方物。其国东北距广州百三十五程，自是始通也。
　　甲戌，以左侍禁、合门祗候焦守节为合门通事舍人。故事，合门无通事舍人，通事舍人隶中书省，其长一人，判四方馆，谓之馆老，如抽赴合门祗应者，则兼称合门祗候，今直授合门通事舍人，始更旧制矣。（天禧二年十二月可考。）
　　丙子，封剑州梓潼神济顺王为英显王。初，王均反，王师攻成都，忽有人登梯冲呼曰：「梓潼神遣我来，九月二十日城陷，尔辈悉当夷戮。」贼觽射之，倏忽不见。果及期而克。于是，守臣以其状闻，故有是命。
　　己卯，边臣言契丹谋入寇，以山南东道节度使、同平章事王显为镇、定、高阳关三路都部署，天平节度使、马步军都虞候王超为副都部署，殿前副都指挥使、保静节度使王汉忠为都排阵使，殿前都虞候、云州观察使王继忠为都钤辖，西上合门使韩崇训为钤辖，显仍兼定州，超镇州，汉忠高阳关都部署。
　　庚辰，诏王显领河北都转运使，王超副之，王继忠、韩崇训同其事。超初赴行营，显候于郊外，超下马望拜，上闻之，以为将帅有让，甚嘉焉。
　　乙酉，申命诸州禁竞渡。
　　令太常礼院定禡祭仪付王显等。
　　戊子，知审刑院赵安仁、判大理寺韩国华议刑失中，命户部侍郎张雍、知制诰梁颢代之。
　　甲午，契丹王子耶律隆庆下内四友班首兼北宫都博田凤容及其弟从寿来降，补凤容为三班奉职，恩赐有差。
　　戊戌，斩三司军将赵永昌。永昌素凶狠无行，督运江南，所为多不法，知饶州韩昌龄廉得其赃状及违禁事，移于转运使冯亮，坐决杖停职。遂挝登闻鼓讼昌龄与亮讪谤朝政，仍伪刻印作亮等求解之状。诏下御史台鞫问，上察其诈，引于便殿临讯之，仍召前饶州录事参军杨杰证其事，永昌屈服，遂戮之。释亮不问，而昌龄以他过贬郢州团练副使。中外之人仰上明断，罔不相贺。（韩昌龄、杨杰，未见。）
　　己亥，以会州刺史癿遇为保顺郎将，苏家族屈尾、白马族埋香、韦移族都香并为安化郎将。
　　诏淄、青、齐州及河北经蕃寇蹂践处，贡举人许免取解。
　　先是，江、浙、荆湖、广南远地，应强盗及持仗不死者，□部其属至京师，多陨于道路，是月，诏自今止决杖黥面，配所在五百里外本城。
　　八月庚子朔，蠲陵州崇杨等六井逋盐三万四千斤。
　　李继迁遣其牙将来贡马，犹称所赐姓名，然抄劫边部益甚。上以边臣玩寇，朔方饷道愈艰，辛丑，命兵部尚书张齐贤为泾、原、仪、渭、邠、宁、环、庆【二】、鄜、延、保安、镇戎、清远等州军安抚经略使，知制诰梁颢副之，即日驰骑而往。（齐贤本传云清远军陷，乃命齐贤出使，盖误矣，贼陷清远在九月二十，此时未也。）
　　石、隰州副都部署、唐州刺史王杲受诏步军储赴河西，逗挠不进，壬寅，责授千牛卫将军。
　　丙午，大风，上遣健步于近郊取禾穗视之，皆无所伤。（实录载是日蠲潭州民所负牛租，已并书在三年李允则被銟语时，今不复出。）
　　戊申，上出环庆、清远军至灵州地图，指示辅臣曰：「一昨戎人所掠部族，边臣奏不以实。」又指灵州西榆林、大定曰：「戎人多据此路，凭高以瞰王师，盖恃敻远，难于追袭。」复指天涧路曰：「杨琼尝言此路往灵州，险而有水，可保无患，然将帅顾方略如何耳。」又曰：「边臣奏粮储刍粟大有备。」吕蒙正曰：「国家贸易商赀以实边，农人不扰，而西鄙足用，盖上策也。」
　　己酉，复亲试制举人，得成安县主簿丁逊、舒州团练推官孙仅入第四等，并为光禄寺丞、直集贤院，秘书丞何亮、怀州防御推官孙暨入第四次等，以亮为太常博士，暨为光禄寺丞。逊，湖州人也。（逊，湖州人，据登科记。）
　　壬子，上观稼北郊，宴射于含芳园，都人望见乘舆，忭跃称万岁。吕蒙正曰：「车驾游幸，百姓欢呼如此，物情不可强致，盖陛下临御五年，务行仁□，所以中外感悦。」上曰：「下民但不扰之，自然快乐。」蒙正又曰：「今秋大稔，太平有象，时和年丰，即为上瑞。」上曰：「朕以边事未宁，劳民供馈，盖不获已也，苟能选将练兵，驱攘戎寇，使不敢侵掠，则近边之民亦获安泰矣。」
　　咸平初，太常丞陈尧佐为开封府推官，坐言事切直，贬潮州通判。潮去京七千里，民俗鄙陋，尧佐至州，修孔子庙，作韩愈祠堂，率其民之秀者使就学。时张氏子年十六，与其母濯于恶溪，为鳄鱼所噬，尧佐以谓昔韩愈患鳄之害【三】，以文投溪中，而鳄为远去，今复害人，不可不除。卒使捕得，更为文，鸣鼓于市而戮之，潮人以比韩愈。三岁召还，献诗数百篇，大臣亦称其文学，于是，命直史馆。（欧阳修墓碑云：尧佐贬潮，其所言事，盖人臣所难言者。不知何事，当考。据尧佐集，戊戌冬贬潮州，戊戌，咸平元年也。）
　　甲寅，御史中丞赵昌言奏：「近者审刑院、大理寺断事乖当，其主判既已罢黜，详断官亦宜别加慎择。自今复然者，请严示惩罚，授以远官。又天下大辟，断讫，皆录款闻奏，付刑部详覆，用刑乖当者并加按劾。惟开封府未尝奏案，或断狱有失，止罪原勘官吏，而知府、判官、推官、检法官皆不及责，则何以辨明枉滥，表则方夏。望自今如外州例施行。」从之。昌言又请凡有罪被问不即引伏者，许令追摄。诏先以闻。
　　己未，直史馆刘蒙叟献宋都赋，述国家受命建号之地，宜建都立祖宗之庙。上嘉纳焉，命史馆检讨故事以闻。
　　甲子，职方员外郎、秘阁校理丹阳吴淑上言：「诸路所纳闰年图，当在职方收掌，近者并纳仪鸾司。伏以天下山川险要，皆王室之秘奥，国家之急务，故周礼职方氏掌天下图籍，又诏土训以夹王车。汉祖入关中，萧何独收秦图籍，由是周知险要。岂可忽而不顾哉！请令以今闰所纳图并上职方。又州郡地理，犬牙相入，向者独画一州地形，则何以傅合他郡，望令诸路转运使每十年各画本路图一，上职方。所冀天下险要，不窥牖而可知，九州岛轮广，如指掌而斯在。」从之。
　　丙寅，李继迁率觽攻清远军，知军刘隐、监押丁赞等分兵拒守。（隐、赞，俱未见。）
　　上以巴蜀遐远，时有寇盗，丁卯，命户部员外郎直史馆曾致尧、太常博士王勖、供备库使潘惟吉、通事舍人焦守节分往川、峡诸州，提举军器，察官吏之能否。致尧误留诏书于家，惟吉教致尧上言「渡吉柏江舟破，亡之」以自解。致尧曰：「为臣而欺其君，吾不忍为也。」乃上书自劾，释不问。其后，惟吉入见禁中，道蜀事，具言致尧所以自劾者，上嗟叹久之。惟吉，美弟之子也。（王勖，未见。王巩杂记云：潘惟吉乃周世宗子，太祖不杀，令美养之。此事甚美，当考详附载。）
　　是月，陕西转运使刘综请于浦洛河建城为军，上曰：「比亦有献此议者，然既立城郭，又须屯兵，屯兵不多，寇来不可出战，止于闭壁自守，则军城之立未见其利也。」宰臣吕蒙正曰：「圣虑所及，深得理要，愿罢其请。」从之。
　　三司置拘收司，以判磨勘司官兼领之。
　　九月己巳朔，诏镇、定兵马分屯近地，以省粮运。时谍者言敌犹在炭山，未遽南牧故也。
　　知封驳司陈恕请铸本司印，诏如有封驳事，取门下省印用之。因遂改知封驳司为兼门下封驳事。
　　庚午，清远军都监段义踰城叛降于李继迁。（段义，未见。）
　　癸酉，环州言蕃族嵬逋等先为李继迁所掠，今徙帐来归。诏给近地闲田处之。
　　庆州言地再震。
　　太子中舍张宗诲献屯田论三篇，召试舍人院，赐进士及第。宗诲，齐贤子也。
　　先是，上遣使谕旨于灵、环、清远十州军驻泊副都部署、鄜州观察使杨琼曰：「贼若寇清远及青岗、白马寨，即合军与战。」于是，继迁顿积石河，长围清远，清远屡走间使诣琼请济师，琼将悉出兵为援，钤辖、内园使冯守规，都监、崇仪使太原张继能曰：「敌近，重兵在前，则后无以继，不可毕往。」乃止命副部署、海州团练使潘璘，都监、西京左藏库副使刘文质率兵六千人赴之，且曰：「伺我之继至。」琼顿庆州，逗留不行。乙亥，继迁亲鼓其觽攻清远南门，其子阿移攻北门，堙壕断桥以进【四】，城遂陷。时琼又遣钤辖、尚食使严州刺史李让（李让，未见。）领精卒六百人赴之，已不及矣。贼踰支子平，泊青岗城下【五】，琼与守规、继能始出师，其行甚缓，及闻清远陷，益怯。贼进至望梅原，知环州、西京左藏库副使、顺州刺史王怀普（怀普，未见。）巡青岗寨，谓琼曰：「此寨水泉远，不可多屯师，师少即不可守，愿弃之。」琼等相与合谋，焚粮廪、刍积、兵仗，驱寨中老幼以出。琼既退师，保洪德寨，贼势浸盛，未尝与交锋也。（清远军陷是此月七日，其它皆附见，盖不得其的日故也。）
　　或言永兴军副部署、齐州团练使、濮人钱守俊老病不任职，壬午，召为左领军卫大将军。
　　以国子监校勘官、前知永年县刘士玄为大理寺丞、南宫侍教。南宫北宅有侍教自此始。（本志云大中祥符二年又有侍教之名，按刘士玄已见于咸平四年九月矣，本志或误也。大中祥符二年二月又命李颂、时大雅为南北宅侍教，非事始矣。刘士玄，未详邑里。）
　　丙戌，翰林学士承旨宋白等上新修续通典二百卷，诏付秘阁，仍赐宴以劳之，赐器币有差。其书重复隈杂，大为时论所非，卒不传布，上寻欲改作，亦弗果也。
　　先是，诏国子祭酒邢昺等校订周礼、仪礼、公羊、谷梁传正义，丁亥，昺等上其书，凡一百六十五卷，命模印颁行，赐宴国子监，并加阶勋。于是九经疏义悉具矣。
　　江南转运使冯亮言：「旧敕犯铜禁者，七斤而上并处极法，奏取敕裁，多蒙减断。然待报踰时，颇成淹缓，请别定刑名，以为永制。」诏自今满五十斤以上奏裁，余递减之。
　　戊子，以除名人胡旦为通州团练副使。旦自流所遇赦至阙下，颇不检慎，故授以冗秩。
　　己丑，知宁州石熙政上言：「昨清远军失守，盖朝廷素不留意。」因请授兵三五万。上曰：「西北边事，朕何尝一日忘之。今熙政所言，盖外任不知耳，宜赐诏銟其敢言。」知枢密院事周莹等曰：「陛下求理从谏，忧边□民之心，虽童耭亦当知之。至于城垒失守，乃将帅非才耳，熙政岂得如此悖慢。」上曰：「傥罪之，则人谁敢言矣。」
