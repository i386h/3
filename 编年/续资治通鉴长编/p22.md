<!-- { "loadSidebar": true } -->
　　己丑，诏阶、成二州并直隶京师。
　　庚寅，中书门下上重详定翰林学士承旨陶谷所议少尹幕职官参选条件：「应拔萃判超及进士、九经判中者，并入初等职事，判下者依常选。初入防御团练军事推官、军事判官者，并授将仕郎，试校书郎。满三周年得资，即入留守两府节度推官、军事判官，并授承奉郎，试大理评事。又三周年得资，即入掌书记、防御团练判官，并授宣德郎，试大理评事兼监察御史。满二年得资，即入留守、两府、节度、观察判官，并授朝散大夫，试大理司直兼监察御史。满一周年，入同类职事、诸府少尹。又一周年，送名中书门下，仍各依官阶分四等。已至两使判官以上，次任即入同类职事者，加检校官，或转宪衔。观察判官着绯十五年者，赐紫。每任以三周年为限，闰月不在其内。每一周年，校成一考。其常考，并依令录例，书「中」、「上」，如经殿罚，即降考一等，若校成殊考，南曹上其功绩，请行酬奖。或考满未代，更一周年与成第四考，随府罢者不在赴集【一八】。其奏授职事，书校考第，出给解由，并准新条，以备他年参选。若两任以上不成资，但通计月日及二周年，许折一任成资，及敕替省员，则取本任解由赴上，不得即给以公凭，并非时赴集。其自以事故不得资，停罢及违程不请告身，一任者二周年赴集，并两任加一周年，并三任者不在赴集限。若今任有下考者，殿一年入同类官，如经恩得雪者免殿。如罢任后出给解由，每违一季殿一年，违两季以上者殿二年。丁忧服阕及非考满去任者，并同罢任。如无解由或省校考牒，并殿一年。或失坠文书而给得格式公验者，免殿降。准格停及使阙人三周年赴集【一九】。其特敕停任【二○】及削官人曾经徒、流不以官当者，并经恩后本职年限赴集，仍于刑部请雪牒。如无员阙愿入州县官者，将一周年月俸比校，如有不同，即上下不过十贯者，听与注拟。至防、团判官以上入州县官，罢任后止理本职事年限赴集。其诸府少尹考第，亦以三周年为限。」从之。自是铨选渐有伦矣。
　　辛卯，诏翰林学士承旨陶谷及殿中侍御史内黄师颂等四十三人，各举才任藩镇通判者一人。
　　甲午，令藩镇无以初官为掌书记，须历两任有文学者乃许奏辟。
　　乙未，幸北郊观稼。
　　始于江北置折博务，禁商旅过江。诏谕唐主，恐其挟中国之势，有所侵扰也。（国史李煜传乃云今年以江南洊饥，始开过江折博樵采之禁。与实录异，盖误也。）
　　是月，唐主封长子仲寓为清源公，次子仲宜为宣城公。
　　诏吏部南曹，自今常调赴集选人，取历任多课绩而无阙失，其人材可副升擢者，具名送中书门下引验以闻，当与量材甄奖。上虑铨衡止凭资历，英俊或沈于下僚故也。（选举志在四年，今从故事，新、旧录并无之。）
　　八月戊申，诏百官内殿起居日，两省、御史台官分班于殿庭东西，相向而立，金吾将军各在本班之上。故事，台省官、金吾将军俱为侍从班，每内殿起居，横行立于一品之前。上因见太子太保王溥在拾遗、补阙之后，谓左右曰：「溥，故相也，那得尔。」遽命分之。
　　乙卯，幸造船务，又幸玉津园。
　　庚申，以迎銮镇为建安军。
　　辛酉，初令京师、建安、汉阳、蕲口并置场榷茶。自唐武宗始禁民私卖茶，自十斤至三百斤，定纳钱决杖之法。于是令民茶折税外悉官买，民敢藏匿而不送官及私贩鬻者，没入之。计其直百钱以上者，杖七十，八贯加役流。主吏以官茶贸易者，计其直五百钱，流二千里，一贯五百及持仗贩易私茶为官司擒捕者，皆死。（自唐武宗以下至皆死，并据本志，当在此年，今附见榷茶后。）
　　先是，文武官辞见及谢正衙，御史台报合门，方许诣内殿。是月，上召关南兵马部署燕人张仁谦访边事，连值正衙无班，未得入对。上怪问之，有司以故事对，上意不平，因诏自今见谢辞，先赴内殿对，后赴正衙，受使急速者免衙辞。
　　初，库部员外郎王贻孙、周易博士奚屿同考试品官子弟，翰林学士承旨陶谷属其子戬于屿，戬诵书不通，屿以合格闻，补殿中省进马。俄为人所发，下御史府按之。九月甲戌朔，屿坐受请求，责干州司户参军。贻孙不知觉，责赞善大夫。谷夺两月俸。贻孙，溥子也。
　　癸未，权知贡举卢多逊言诸州所荐士数益多，乃约周显德之制，定发解条例及殿罚之式，以惩滥进，诏颁行之。（显德二年诏书，旧史有之，通鉴弗着。）
　　戊子，南面兵马都监、引进使丁德裕与潭州防御使潘美、朗州团练使尹崇珂、衡州刺史张勋帅兵攻郴州，克之，杀其刺史陆光图及招讨使暨彦赟，余觽退保韶州。崇珂，相州人也。初，内常侍、禹余宫使邵廷琄累言于南汉主曰：「汉承唐乱，居此五十余年，幸中国多故，干戈不及，而汉益骄于无事，今兵不识旗鼓，而人主不知存亡。夫天下乱久矣，乱久必治，今闻真主已出，将尽有海内，其势非一天下不能已，请饬兵备，不然，悉内府琛宝遣使通好也。」南汉主懵然莫以为虑，恶廷琄言直，深恨之。及是始惧，思廷琄言，乃以廷琄为招讨使，领舟师屯洸口。廷琄，循州人也。（九国志廷琄传言王师乘胜克连州，刘鋹惧，始用廷琄。按他书皆不然，今不取。）
　　永安节度使、赠侍中折德扆卒。丙申，以其子御勋为本州岛团练使，权知府州。
　　太子太傅、鲁国公范质寝疾，上数幸其第临视，恐益为劳，乃令内夫人问讯。质家迎奉器皿不具，内夫人奏之，上即命翰林司赐以果黙、酒器，复幸其第，谓曰：「卿为宰相，何自苦如此？」质对曰：「臣曩在中书，门无私谒，所与饮酌，皆贫贱时亲戚，安用器皿！因循不置，非力不及也。」质性卞急，以廉介自持，好面折人，不能容人之短。尝谓同列曰：「人能鼻吸三斗醋，斯可为宰相矣。」五代以来，宰相多取给于方镇，质始绝之。所得禄赐，篃及孤遗，食未尝有异品。疾革，戒其子旻以毋请谥，毋刻墓碑。辛丑，卒。上甚悼惜之，赠中书令，赙绢五百匹，粟麦各百石。后因讲求辅弼，谓左右曰：「朕闻范质居第之外，不植资产，真宰相也。」太宗亦素重质，尝对近臣称累朝宰相，以为循规矩、重名器、持廉节，无出质之右者，其所不足，但欠世宗一死耳。
　　冬十月癸卯朔，以张勋为郴州刺史【二一】。勋性残忍好杀，每攻城邑，但扬言曰：「且斩！」颇有横罹锋刃者。初赴衡州，州民皆涕泣相谓曰：「张且斩至矣，吾属何以安乎？」
　　戊申，周纪王希谨卒，世宗之第三子也。（希谨，初见显德末。）
　　有司言十道图无全、邵二州名及其望。壬戌，诏并为中州。
　　改广德殿为崇政殿。
　　是月，唐宣城公仲宜卒，封岐王，谥怀献。仲宜早慧，昭惠后周氏甚爱之，因伤悲得疾。
　　十一月，唐昭惠后殂。
　　先是，蜀山南节度使判官张廷伟（廷伟，未见。）说通奏使、知枢密院事王昭远曰：「公素无勋业，一旦位至枢近，不自建立大功，何以塞时论？莫若遣使通好□门，令其发兵南下，我即自黄花、子午谷出兵应之，使中原表里受敌，则关右之地，可抚而有也。」昭远然其言，劝蜀主遣枢密院大程官孙遇、兴州军校赵彦韬及杨蠲等以蜡弹帛书间行遗北汉主【二二】，言已于褒、汉增兵，约北汉济河同举。遇等至都下，彦韬潜取其书以献。有穆昭嗣（昭嗣，未见。）者，初以方伎事高氏，于是为翰林医官，上数召见，问蜀中地理，昭嗣曰：「荆南即西川、江南、广南都会也。今已克此，则水陆皆可趋蜀。」上大悦。后数日，上得彦韬所献书，览之笑曰：「吾西讨有名矣。」乃并赦遇、蠲，使指陈山川形势、戍守处所、道里远近，画以为图。（五代史、实录皆言孙遇为边吏所获，盖因诏书也，其实不然。）
　　甲戌，命忠武节度使王全斌为西川行营凤州路都部署，（按宋史作西川行营前军兵马都部署。）武信节度使、侍卫步军都指挥使大名崔彦进副之，枢密副使王仁赡为都监；宁江（案宋史作江宁）节度使、侍卫马军都指挥使刘光义为归州路副都部署，（案宋史作西川行营前军兵马都部署。）内客省使、枢密承旨曹彬为都监。合步骑六万，分路进讨。给事中沈义伦为随军转运使，均州刺史大名曹翰为西南面转运使。（翰，初见显德元年。王仁赡以枢密副使为行营都监，在节度使下，盖此时西府品秩殊未崇也。）上以西川将校多北人，赐诏谕令转祸为福，有能乡导大军，供饩兵食，率觽归顺，举城来降者，当议优赏。行营所至，毋得焚荡庐舍，殴掠吏民，开发邱坟，剪伐桑柘，违者以军法从事。命八作司度右掖门，南临汴水，为蜀主治第，凡五百余间，供帐什物皆具，以待其至。
　　乙亥，全斌等辞，宴于崇德殿，赐金玉带、衣帛、鞍马、戎器有差。上出画图授全斌等，因谓曰：「西川可取否？」全斌等对曰：「臣等仗天威，遵妙算，克日可定也。」龙捷右厢都指挥使史延德（延德，未见。）前奏曰：「西川若在天上，固不可到，在地上到即平矣。」上嘉其果敢，慰勉之。又谓全斌等曰：「凡克城寨，止藉其器甲、刍粮，悉以钱帛分给战士，吾所欲得者，其土地耳。」
　　甲申，文思使常岑决杖黥面，配沙门岛，副使宋延思决杖，配隶陈州，坐监主自盗，为部曲所告也。
　　壬辰，畋近郊。
　　丁酉，太常礼院言：「上辛，祀昊天上帝，五方帝从祀。伏缘明诏别祀赤帝为感生，用符火德。一日之内，两处俱祀，且祭有烦数之禁，况同时并祀，在礼非宜。其昊天从祀神位，请不设赤帝坐。」从之。又言：「周文王庙旧以师鬻熊、太公望并配。今太公别封武成王，春秋行释奠之礼，但请以师鬻熊配。」从之。
　　壬寅，遣作坊副使魏丕如江南吊祭。
　　蜀主闻有北师，以王昭远为北面行营都统，左右卫圣马步军都指挥使赵崇韬（崇韬，初见显德二年，庭隐子，庭隐见长兴二年。）为都监，山南节度使韩保正（保正，初见干佑元年。）为招讨使，洋州节度使李进（进，初见显德二年。）为副招讨使，帅兵拒战。蜀主谓昭远曰：「今日之师，卿所召也，勉为朕立功。」昭远好读兵书，颇以方略自任，始发成都，蜀主命宰相李昊等饯之城外。昭远手执铁如意指挥军事，自比诸葛亮，酒酣，攘臂谓昊曰：「吾此行何止克敌，当领此二三万雕面恶小儿，取中原如反掌耳。」
　　十二月癸卯朔，泉州陈洪进遣使朝贡。
　　庚戌，畋阳武县。
