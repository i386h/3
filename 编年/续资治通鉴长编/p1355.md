<!-- { "loadSidebar": true } -->
　　又论言事之臣，或稍迁其任，实夺言责；或略行其言，而退予善地；或两全并立，而苟从和解；或置不问，而外示并容，使忠鲠之士包羞而艰退，此朝廷所宜深察也。又论宗女不宜与工商之有官者为婚，三班使臣不当以麤习经律而试换文资，取士当先经义而后诗赋，郎官、监司宜使迭为出入，使无内重外轻之弊。（「屼又论」以下据徽宗实录，屼原传盖因许将墓志也。宗女婚，见于三月十七日，并此月二十七日。）又论近岁常赋之外，悉罢利入之路，国用向去必至不足，乞裁减宗室赐予及人吏俸禄。（此据编类章疏三年四月十八日所奏，今附见于罢时。）
　　司空、同平章军国事吕公着免册礼【一○】，令学士院降诏，从之。旧制，将相皆以阶官守三师或三公，元丰改官制，文彦博尝以河东节度使守太师，王安石以观文殿大学士守司空。元佑初，彦博罢节度使，入为平章军国重事，即去「守」字。及公着为司空，学士院草制，误存「守」字，是日，三省被旨贴麻改正。
　　癸巳，诏定职事官岁举升陟人数。
　　甲午，朝献景灵宫。（正月十一日、又七月二十三日、又十月十五日。）
　　丁酉，阿里骨遣人入贡。
　　诏：「江南东西、荆湖南北、福建、成都府、梓、利、夔路，元佑二年以前朝廷封桩钱物、紬绢绵，并旧在京召人入便及计置紬绢绵，并罢，听逐路提刑司兑便；或起赴要便及沿流州军，仍旧封桩。」
　　监察御史赵屼言：「元丰敕，重法地分凡劫盗者，妻子编管；元佑新敕，一切削去。则前此编管者宜不少，请令从便。」从之。其窝藏人缘坐妻子准此。（旧录云：「初，京东诸路有人习为盗处，虽上等税户，在于丰岁，寇攘剽劫，无所畏惮，而侪类相与为之囊橐【一一】，故刑名视他路加重，以惩其心。及除缘坐法，故屼有是请。新录削去，今从新录。」
　　兵部状：
　　勘会自来所管牧租钱物，并卖不堪马、死马肉脏、户绝、券马糜费等钱物，系牧司管勾；及后来有封桩保马户赎铜钱，及废监省费等钱物文帐，本部依元丰七年七月二十日朝旨，缴申都省。及检会元佑元年十二月十四日圣旨：「应缘内外马事，旧系髃牧司管勾者，专隶太仆寺，直达枢密院，更不缴申尚书省及驾部。」本部未审上件封桩文帐，合隶属太仆寺，或复是本部缴申都省？正月二十四日圣旨：令兵部依旧勘当缴申都省。
　　枢密院：「今检会兵部状，契勘废监省费钱本部拘催，虽近准朝旨，令转运司应副监马上槽草料等支用，如有剩数，依旧封桩。看详上件钱物，许应副监马草料等支用，如有拘催剩数，亦乞并拨隶太仆寺施行。奉圣旨依本院勘会，除保马户赎铜钱不属枢密院外，其废监省费等钱物，已有指挥拨隶太仆寺，难以却从兵部上尚书省。」二月十五日圣旨：「应系旧髃牧司所管封桩钱物，并令太仆寺拘管催驱，依条具帐，申枢密院，令承旨司置籍拘管。所有今年正月二十四日指挥，更不施行。」
　　尚书省：「契勘元降指挥止系将应缘马事，如复置马监、招刺兵士、牧放孳生、收支配填之类，悉令隶属。况其钱谷自非枢密院主领之事，兼元降圣旨余依官制，其岁支弦箭钱，自官制行，拨属驾部，后来亦常支给；及新复诸监，凡有费用，既奉朝旨许以朝廷封桩钱物应副，自无不行支拨之理。兼牧地租课等钱物，见管五百七十余万，系应副朝廷缓急移用，即非止缘马一事支遣。若枢密院应缘马一事及新复诸监所须钱物，得旨许令支拨，即尚书省皆合应副。今来驾部申封桩帐，合依已得圣旨，兵部依旧缴申都省。」四月二十日三省同奉圣旨：「依今年正月二十四日所得指挥施行。」
　　勘会到下项三省、枢密院同奉圣旨：「牧租等钱物并拨归枢密院，令太仆寺拘催，依条封桩，赴内藏库送纳寄帐，及充应缘马事支用。其元佑元年十二月已前，己未封桩钱物，除已得旨合支用外，今后遇有非泛支使，并三省、枢密院取旨施行。河北户绝一项，自元佑三年正月已后，拨归尚书户部，今札付尚书兵部，仍关户部、太仆寺及申牒应干合属去处。」准此，
　　一、太仆寺具到除废监省费钱外，余并系旧髃牧司所管，如后数内钱物窠名下项：牧地租课、死马肉脏钱、不堪马钱、券马糜费、河北户绝、废监省费钱。
　　一、勘会元佑元年五月内兵部状、太仆少卿李周等状，差前去河北、陕西、河东、京东、京西路相度兴置马监所有置监事件。
　　一、就措置勘会逐路应管兵部钱物，令桩留在彼，以备置监支用。乞指挥勘会本部所管钱物，依条许召人兑便，起发上京送纳。今据上项河北等路应管本部钱物，并随处封桩，准备置监支用，今后权住兑便起发。奉圣旨：「依兵部所申。」一、契勘元佑元年十一月四日兵部申，上槽马草料等，将逐路省费钱物封桩，令转运司出备等事，奉圣旨：「令逐路转运司将所认省费钱应副新复诸监草料请受等使用，如有剩数，即依旧封桩。」（此据编录法册增入，乃三年四月二十一日圣旨，疑「三年」当作「二年」，姑从法册。元年十二月十四日戊戌圣旨，已附本年月日。又元年五月末、又十一月四日云云，合参考。二年正月二十四日丁丑圣旨【一二】，并二月十五日戊戌圣旨，本年月日并不载，若系今年正月二十四日壬申及二月十五日辛卯，即并附此，更不别出。）
　　戊戌，朝请大夫、集贤校理、诸王府翊善王汾为左中散大夫、直秘阁。
　　庚子，龙图阁待制傅尧俞为吏部侍郎，承议郎、侍御史王觌为右谏议大夫，朝奉大夫、右司郎中盛陶为侍御史。（旧录元符二年九月七日盛陶传云：「陶外□简，中无所守，初为御史，以不称任罢。髃奸用事，复引在风宪，所论多两可求容，不能引义谠正，终为奸党。」新录辨曰：「此史官憎疾诬毁之言，今删去。」）朝议大夫、秘阁校理、诸王府记室参军郑雍为起居郎，吏部员外郎王古为右司员外郎，礼部员外郎上官均为吏部员外郎，朝请郎、权陕西路钤辖、转运副使吕大忠知陕府，朝奉郎、秘书丞、直集贤校理孔平仲为江南东路转运判官，承议郎、都官员外郎□安宪提点河北路刑狱。
　　诏吕公着俸赐依宰相例。
　　又诏天下郡城，以地里置壮城兵额，禁勿他役。
　　是日，西贼攻塞门寨，皇城使、雄州刺史、带御器械、鄜延路第五将米赟，西头供奉官郝普，右班殿直吕惟正，与贼战，死之。鄜延路经略使赵□知贼将入寇，檄西路将刘安、李仪曰：「贼即犯塞门，汝径以轻兵捣其腹心。」于是安等袭洪州，斩掳五百余，焚荡族帐万二千，获孳畜、铠仗万三千。米赟等死，塞门士气沮恧，距府百余里，大川夷易，敌可以百骑并驱。城中汹汹，老将皆有忧色，或请堙城门、伐壕木以备寇，□笑不答，贼寻遁去。（范百禄志□墓云：「夏人自元丰六年后屡请盟，且怀公威信有素，戒其党无辄犯塞，独渠酋梁乙埋桀虐，数扰边，国人苦之。于是公度乙埋终不悛，使闲以善意问乙埋：『何苦与汉为仇？必欲入寇，第数来，恐汝所得不能偿所亡，洪州是也。能改之，吾善遇汝。』遗之战袍、锦彩，自是乙埋不复窥塞。因复纵闲，使微泄其事。国中固疑乙埋不犯汉也，又闻私受吾馈，果杀之。」此事当考，不知乙埋与乙逋何如。乙逋事见二年八月癸巳。曾肇制集：「皇城使、雄州刺史、带御器械、鄜延路第五将米赟可特赠四方馆使、遥郡防御使，西头供奉官郝普可特赠西京左藏库副使，右班殿直吕惟正可特赠东头供奉官。枢密院关鄜延路经略司奏，四月二十四日，于塞门寨面与西贼斗敌将官等，收身不到，奉圣旨赠官。羌戎背恩，乘闲窃发，驱胁种落，绎骚边陲。尔等躬率师徒，先登薄战，忠愤所激，奋不顾身，殒于兵锋，朕用嗟悼。或超升使领，或躐进官荣，岂惟慰尔忠义之魂，庶用伸予哀痛之意。鄜延路四月二十四日，西贼攻犯塞门寨，下项刘安等能于当日出兵，入界牵制，致西贼闻此声势，遂致解围，兼斩获数多，奉圣旨逐人各与转一官，内刘安更特与减二年磨勘。主将、如京使、本路第三副将刘安，西京左藏库使、本路准备将领解元忠，计获得四分已上；内殿崇班、经略司准备差使郝逊，同本将部领人马、使唤蕃官内殿崇班、经略司准备差使归仁，获得三分已上。黠羌之众，轻犯边城，安与元忠即日出师，捣其不备，声势既振，俘斩亦多，贼怀内忧，旋即引去。归仁暨逊，皆与有劳，第实进官，庸示曪劝。鄜延路四月二十四日，西贼人马到塞门寨围闭危急，本将带领人马，入西界牵制，到石堡寨逢贼斗敌，破荡烧郄石堡寨及勒鸡平一带族帐，并分遣人马于花□、会油平相对，多设疑势，举放烽火，逼逐西贼至二十六日退回。正将、西京左藏库使李仪斩获四级，虽于例止该赐绢丝，能破荡贼帐，致西贼闻此声势，遂至解围，奉圣旨特与转一官。黠羌猖狂，边戍告急，尔能乘其不意，深入寇境，焚毁部族，鼓行而前，烟火相望，军声大震，羌众遁去，尔劳为多。录其谋勇之长，岂在俘馘之众？进秩一等，兹为异恩。」）
　　壬寅，西京左藏库副使高遵固兼合门通事舍人，以践历有劳也。
　　西上合门使、康州刺史、知岷州兼管勾洮东沿边安抚司公事种谊移秦凤路钤辖兼第一将，以谊与刘舜卿有嫌故也。皇城使、昭州刺史郭绍忠充熙河兰会路钤辖、知岷州、管勾洮东沿边安抚使司公事兼第四将。
　　龙图阁直学士、提举万寿观陈安石知陈州。
