<!-- { "loadSidebar": true } -->
　　己未，诏：「军头司择沙门岛放还罪人之伉健者，隶近京归远、壮勇指挥。」
　　环庆路都部署请于柔远寨东，节义烽、马铺寨择地益建城寨，以牵制贼势。泾原路又请于细腰城属羌地内建寨，以接两路出兵。并从之。四年十二月乃城细腰，此时未也，但有请耳。
　　庚申，魏国大长公主乞加赠故太仪方氏，诏赠淑妃。
　　辛酉，右谏议大夫、参知政事晁宗□，罢为给事中、资政殿学士，以久被疾故也。
　　壬戌，茭村族三班殿侍折马山为三班奉职。马山领觽攻西贼所置新寨，斩首级甚觽，特迁之。
　　甲子，诏河北缘边州军置场买马，从合门祗候侍其浚之请也。
　　乙丑，御崇政殿，赐进士杨寘等二百三十七人及第、一百二十二人出身、七十三人同出身。寘，察弟。初试国子监、礼部皆第一，及是，帝临轩启封，见姓名，喜动于色，谓辅臣曰：「杨寘也。」公卿相贺为得人。授将作监丞、通判颍州。未至官，持母丧，病羸卒，无子。诏赐其家钱五万，米麦各五十斛，绢五十匹。赐物在四年二月，今并书。
　　丙寅，赐诸科及第并同出身者四百七人。又赐特奏名、进士、诸科三百六十四人同出身及补诸州长史、文学。
　　中书言，三司每岁买红花、紫草各十万斤，民不能供。诏止买五万斤，禁中及外人应给红、紫罗帛者，给染价。
　　丁卯，知青涧城种世衡请募蕃兵五千，左手虎口刺忠勇二字，令隶折马山族，从之。上封者因请募属户，给以禁军廪赐使戍边，悉罢正兵。下其章四路安抚使议，环庆路范仲淹上言：「熟户恋土田，护老弱、牛羊，遇贼力斗，可以藩蔽汉户，而不可倚为正兵。大率蕃情黠诈，畏强凌弱，常有以制之则服从可用，如去正兵必至骄蹇。又今蕃部都虞候至副兵马使奉钱止七百、三百，悉无衣廪。若长行遽得禁军奉给，则蕃兵必生邀望【二九】。况岁罕见敌，何用长与廪给？且钱入熟户，部族资市牛马、青盐，转入河西，亦非策也。以臣所见，不若遇有警，旋以金帛募令御贼为便。」议遂格。仲淹议据兵志。
　　己巳，契丹遣宣徽南院使归义节度使萧英，翰林学士、右谏议大夫、知制诰、同修国史刘六符来致书，曰：「弟大契丹皇帝谨致书兄大宋皇帝，粤自世修欢契，时遣使轺，封圻殊两国之名，方册纪一家之美。盖欲洽于挠永，固将有以披陈。窃缘瓦桥关南是石晋所割，迄至柴氏，以代郭周，兴一旦之狂谋，掠十县之故壤，人神共怒，庙社不延。至于贵国祖先肇创基业，寻与敝境继为善邻。暨乎太宗绍登宝位，于有征之地，才定并汾，以无名之师，直抵燕蓟，羽召精锐，御而获退，遂至移镇国强兵、南北王府并内外诸军，弥年有戍境之劳，继日备渝盟之事，始终反复，前后谙尝。窃审专命将臣，往平河右，炎凉屡易，胜负未闻。兼李元昊于北朝久已称藩，累曾尚主，克保君臣之道，实为甥舅之亲，设罪合加诛，亦宜垂报。迩者郭稹特至，杜防又回，虽具音题，而但虞诈谍。已举残民之伐，曾无忌器之嫌，营筑长堤【三○】，填塞隘路，开决塘水，添置边军。既潜稔于猜嫌，虑难敦于信睦。傥或思久好，共遣疑怀，曷若以晋阳旧附之区，关南元割之县，俱归当国，用康黎人。如此，则益深兄弟之怀，长守子孙之计。缅惟英悟，深达悃悰。适届春阳【三一】，善绥冲裕。」先是，西兵久不决，六符以中国为怯且厌兵【三二】，因教其主聚兵幽、涿，声言欲入寇。而六符及英先以书来求关南十县。
　　先是，正月己巳，边吏言契丹泛使且至，朝廷为之旰食，历选可使敌者，髃臣皆惮行。宰相吕夷简举右正言、知制诰富弼，入对便殿，叩头曰：「主忧臣辱，臣不敢爱其死。」上为动容。壬申，命弼为接伴。
　　弼以二月丙子发京师，至雄州久之，英等始入境。遣中使慰劳，英称足疾不拜，弼谓曰：「吾尝使北，病卧车中，闻命辄拜。今中使至而君不起，此何礼也？」英矍然起，遂使人掖而拜。弼纵英等自以先违盟约及其从者皆有惧心可动，故每与之开怀尽言，冀以钩得其情。英等以故亦推诚无隐，乃密以其主所欲得者告弼，且曰：「可从，从之。不从，更以一事塞之。王者爱养生民，旧好不可失也。」弼具以闻。及英等至，命御史中丞贾昌朝馆伴，朝廷议所欲与，不许割地，而许以信安僖简王允宁女与其子梁王洪基结婚，或增岁赂；独弼以结婚为不可。
　　初，国主之弟宗元【三三】者，号大弟，挟太后势用事，横于国中，尝自通书币。上欲因今使答之，令昌朝问六符，六符辞曰：「此于太后则善，然于本朝不便也。」昌朝曰：「即如此，而欲以梁王求和亲，皇帝岂安心乎？」六符不能对，既而敌卒罢结婚之议。
　　辛未，授弼礼部员外郎、枢密直学士，将使弼报聘故也。弼曰：「国家有急，惟命是从，不敢惮劳，臣之职也，奈何逆以官爵赂之！」固辞不受。此据朔历，实录无之。正月己巳、壬申并据记闻。二月丙子，据弼奏议，国史、实录并无之。
　　庚午，命知青州陈执中兼京东路安抚使。执中兼安抚使乃庚午日，在辛未前，嫌与契丹事相间，故别出之。
　　是春，范仲淹巡边至环州，属羌阴连敌为边患，仲淹谓种世衡素得属羌心，而青涧城已坚固，乃奏世衡知环州以镇抚之。庞籍请留世衡，诏仲淹更择人，仲淹言非世衡则属羌不可怀，诏从仲淹所请。
　　有牛家族奴讹者，倔强未尝出，闻世衡至，遽郊迎。世衡与约，诘朝行劳其族【三四】。是夕，大雪深三尺，左右白地险不可往。世衡曰：「吾方结诸羌以信，不可失期。」遂缘险而进。奴讹方卧帐中，谓世衡必不能至，世衡嚺而起，奴讹大惊，率其族罗拜听命。又有兀二族，授敌伪补，世衡招之不至，命蕃官慕恩出兵讨之。其后百余帐皆自归，莫敢贰。因令诸族置烽火，有急则举燧，介马以待。又课吏民射，有过失，射中则释其罪；有辞某事、请某事，辄因中否而与夺之。由是人人自励，虽屠贩倡优皆精于射，敌不敢复近环州。
　　初，世衡在青涧，为属吏所讼以不法事，按验皆有状。庞籍言：「世衡披荆棘立青涧城，若一拘以法，则边将无所措手足。」诏勿问。及徙环州，诣籍拜且泣曰：「世衡，心肠铁石也，今日为公下泪矣。」世衡自青涧城徙环州，实录不记。按仲淹作世衡墓志称庆历二年春，今附此。既称大雪，则必不在夏月矣。然四月辛巳，补王嵩官，犹以青涧城奏。或发奏时，世衡未离青涧，及四月，乃从世衡青涧所奏补嵩官，而世衡实已赴环州也。
　　夏四月乙亥，以度支副使杨日华为盐铁副使，施昌言为度支副使。初，权三司使姚仲孙言度支比盐铁为繁，而日华以疾数在告，且荐昌言，故改之。
　　资政殿学士、给事中晁宗□卒，赠工部尚书，谥文庄。
　　丁丑，诏两制、大两省并谏官、合门使以上，举内殿崇班以下堪将帅者各二人以闻。
　　戊寅，命权御史中丞贾昌朝、右正言田况、知谏院张方平、入内都知张永和与权三司使姚仲孙同议裁减浮费。先是，方平奏疏言：「伏见西事已来，应副边备，天下被其劳，凡百赋率至增数倍。当时朝旨盖为用兵之际，权宜应急，岂可承以为常【三五】？今边防虽已渐宁，而缘边戍守未能彻备，四方添置兵数亦甚多【三六】，向之所增赋敛，卒难复旧，何以慰天下百姓之望？朝廷所以绥怀远人者，正谓宽财用，纾民力，以厚为之备。今乘边事之间，岂可优游，虚度岁月，不切讲求经久之计？若遂恬然惮于有为，臣恐民力日困，财用日匮，难以善于后矣。今内自三司，外至发运、转运使，凡掌财利之官，簿书期会，犹不暇给，岂暇为国家生民远虑哉。臣欲乞于两省已上官，选差才敏之士三两员，就三司与使副据国用岁计之数，量入以为出，平货物之轻重，通天下之有无，较其利害之原，以革因循之弊。旋具事节，先到中书、枢密院开陈商量，必久远可行者，奏上取裁。若细碎之事，无大损益，徒成烦扰，不须施行。所冀助财用，纾民力，当今之切务也。
　　于是又言：「天下切务，无先货食，货食之原在三司，而计臣事务烦综，簿书期会之不暇【三七】，岂暇为国家根本之虑哉。臣去年曾上言，乞于两省已上官选差三两员，就三司与使副据岁计之所入，约中外之所费，移用之法则权其轻重，率敛之物则通其有无，参究利害之原，徱革因循之弊，所冀宽财用，纾民力，助三司均节。不乘边事之间，急讲久远之策，臣恐民力日病，国用日匮。若朝廷重于生事，欲乞且令三司将天圣中一年天下赋入之数及中外支费之籍，与昨一年比，并条上，则国家之大计可较而知矣。如是则可以经久称善，如其不可，岂可恬然不深虑也？前所上札子，伏乞更赐详择。」实录云：初，昌朝与权三司使姚仲孙并言，自陕西用兵，边费不足，请校景德以来用度之数，约以祖宗旧制，其不急者，一切裁减之，故有是命。按昌朝建议在宝元二年五月，时命张若谷、任中师、韩琦定夺，与此不同。实录并为一事，误也。本志云：西兵久不解，财用益屈，天子复诏内侍以先帝时及天圣初籍，较近岁禁中用度增损，外则命中丞贾昌朝、谏官田况、张方平、入内都知张永和同三司议省□费。按取天圣用度校近岁增损，实方平建议。若景德则昌朝前所建议也。朔记亦云：三司使姚仲孙言陕西屯军甚觽，乞依景德年用度规制外，余悉罢。与实录大同，与食货志小异，今悉不取，取方平二疏联书之。所以命昌朝等，必因方平奏也，要见后来裁减数目，熙宁初，司马光辞免裁减国用札子云：欲知庆历二年裁减制度，比见今支费不同数目，只下三司令供析闻奏【三八】，立可尽见。当考求之。
　　己卯，京东安抚使陈执中请河北缘边安抚司，凡得契丹事宜，并移报本司，从之。
