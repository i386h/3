<!-- { "loadSidebar": true } -->
　　朝散郎、直龙图阁、权提点开封府界诸县镇公事范峋落职，知临江军。峋初乞免应奉山陵，户部不许，与户部更相论奏，后乃乞行管认，诏御史根究曲直，刘挚言峋当黜责也。（密疏：御史台奏：「准尚书札子，户部状：『准都省送下朝散郎、直龙图阁、权提举府界诸县镇范峋奏：「应奉大行皇帝山陵，依治平年故事，自板桥至荥阳共七顿，应干用度，并系在京诸司排办，约用钱草斛斗三十余万。旧系三司支降，已申户部乞行支拨。臣备员畿内，所集财赋，粗足充用，今来七顿支费，欲乞以本司钱物管认应副。所有在京合支拨见钱草斛，更不烦户部给降。」本部勘当，府界财赋自前并系三司所掌，至熙宁四年内，方归府界提点司支移，其治平年自是三司应副。元丰三年山陵，合系府界应副排办。本司全不依元丰三年故事应副，须要本部支降，本部再下抄录三司许支钱物指挥文字，又却隐占，不肯缴申。前来所奏，却称所集财赋粗足充用，更不烦户部给降。即见前后申奏异同。伏望特赐施行。』奉圣旨：『令御史台根究曲直所在闻奏。』本台看详，今来大行皇帝山陵，有司自当循例应办。其府界提点司明见元丰三年已应副钱物，自合据当日名色管认排办施行。其提点司前后累称『即无应副过钱物事件』，理曲。」奉圣旨：「范峋落直龙图阁，与知军差遣。」）
　　知吉州安福县上官公颖奏：
　　伏睹诏书，许中外臣僚实封，直言朝政阙失、民间疾苦。臣先于六月初四日献书，言政令法度施之未得其宜，行之未至于备者，其弊有六，内一件为免役取民之制未完。臣以为使力田之民脱身于公，游手之民仰公而食，此朝廷立法之本意，故因其产业之多寡输钱于公，公为募游手之民以用之。又使其钱所入不与常赋相杂，内之户部则有左、右曹之殊，外之监司则有转运、常平官之别，此朝廷示大公于天下，明其所以取民者，特以雇役而不以充国家之常用。然臣且怪耆、壮、户长法之始行也，皆出于雇，及其既久也，耆、壮之役则归于保甲之正长，户长之役则归于催税甲头。往日所募之钱，除承帖人及刑法司人役许用外【二三】，其余一旦封桩，若以为耆、壮、户长诚可以废罢，即所用之钱自当于百姓均减元额，今则钱不为之减，又使保正长为耆、壮之事，催税甲头任户长之责，是何异使民出钱免役而又使之执役也。臣闻朝廷去岁下四方修完役书，今犹未降，臣愿陛下因其未降也，诏有司以耆、壮、户长封桩钱，一切与民间均减元额。又使□剩之数其少者仍旧，其多者不得过二分，以备编户之逃移，水旱之升降。然则朝廷取民，皆有艺极，利泽之施，莫此为厚。伏望特赐详酌施行，苏息元元，使免困乏。诏：「府界诸路耆长、户长、壮丁之役，并募充，（耆长许第三等、户长第四等以上户应募。）等第给雇钱。其旧以保正代耆长，催税甲头代户长，承帖人代壮丁，并罢。如元充保正、户长、保丁，愿不妨本保应募者听。府界诸路合支雇钱，权于役钱□剩内支给。其逐路所桩耆、户长、壮丁钱数【二四】，拨入役钱内一处支用，通□剩并不得过二分，有剩即行均减。」（旧录诏耆长、户长、壮丁之役皆募充，其保正、甲头、承帖人并罢。新录因之。旧录又云：熙宁初，联比其民，十家为一保，选主户有心力者一人为保长；五十家为大保，选主户最有心力及物力高者一人为大保长；十大保为一都保，选主户有行止、心力材勇为觽所伏及物力最高者二人为都副保正，相保相任，古什伍法也。至是罢。新录辩曰：「熙宁保伍之法，神宗实录纪之详矣，不必更载于此。既诏耆长、壮丁之役皆募充，则保正、副之罢自明。自『熙宁』至『是罢』九十四字删去。」按此时保甲固在，保正长亦未尝废，新、旧录皆误也。此据湖州新编元丰至元佑续令修入。六月四日献书言六事，姓名当考，据元佑密疏，乃上官公颖也。）
　　丁亥，夏国主母殂，差使副吕则嵬名怀普等诣阙讣告。诏送学士院降回诏，依嘉佑元年例，支赐孝赠及安葬物色。遣朝奉郎【二五】、刑部郎中杜纮充祭奠使，东头供奉官、合门祗候王有言充吊慰使，仍借供备库使。（密记十月二十六日。实录但书杜纮充祭奠，王有言吊慰。）
　　吕大防奏：川峡军人犯法，百姓犯盗，并申钤辖司酌情断配。从之。又奏：川峡官，乞并从吏部差授。诏吏部相度以闻。（二事据大防政目增入。「酌情断配」，据密疏则从；差官事，令吏部相度。元年四月十八日，又六月二十二日可考。）
　　天章阁待制范纯仁兼侍讲，朝议大夫赵瞻为太常少卿，开封府推官赵君弼为司勋郎中【二六】，承议郎吕大忠为工部郎中。
　　己丑，诏景福殿使、武信军留后李宪依赦勿问，特罢内职。其因功除授留后告令，缴纳尚书省。以宪奏事不实，不当引常赦不原之例，故有是命。（此段，新录并依旧录，殊未详尽，当考。政目云：李宪罢内职，落留后。亦不载事因。）
　　枢密院言：「定州新乐县民贾澄进状诉民间贯苦事内，保甲，每县差监教官三人、巡检一员、三班二人提点，及行杖人于一场保丁五十人处，科罚至四十九人，仍各臀杖十三，只决一边，更留一边，后次巡试科决。又弓弩过硬，致保丁频负杖责。拟定欲府界、三路巡教保甲官并指使，如保甲有犯【二七】，并牒本县，无县即申州、军行遣。所有元降朝旨，许科决指挥，更不施行。」从之。
　　诏：「提举府界、三路保甲官并罢，令逐路提刑及府界提点司兼领。所有保甲止冬教三月，仍自来年正月一日施行。」（实录书罢府界、三路提举保甲官，诸路以提点刑狱兼领。其保甲止冬教三月。保甲自十月起教，至正月罢。见七月六日。）
　　枢密院言：「逐将下公事自来并系将司施行。缘知州、知县亦合同行，今立条，诸将下公事并本处知州同管，在县即知县同管。」从之。（密记二十八日。实录书枢密院言将司公事欲令所在守令同治，从之。）
　　免故相□充家见欠买户绝产钱。以其妻李氏自言也。
　　韩维言：臣窃见先帝时大兴甲兵，西讨夏国，始以问罪为名，既而收其地，遂致夏人有辞，违失恭顺。彼国之俗以不报仇怨为耻，今其国力渐复，必来攻取故地，若不幸复夺去，则先帝累年劳师所得，一旦失之，似为可耻。若兴师拒战，则边隙自此复开，臣恐兵连祸结，未有已时。臣窃思兵之不可不息者有三，地之不可不弃者有五，请为陛下陈之。伏惟皇帝春秋尚富，太皇太后深居九重，岂常习闻军旅之事？万一寇兵犯塞，边书狎至，发兵调食，应接不暇，或恐震惊上心，焦劳圣虑。此兵之不可不息一也。自灵州之役，永乐之败，关、陕之力凋耗，士气未复。今若再兴大役，必有失律违命，散而为盗贼者。外虞方作，内患又起，臣恐朝廷之忧，不在夏国。此兵之不可不息二也。绵地千里，屯兵数十万，必藉沈谋重望之臣为之统御，忠义拳勇之将出当战斗，干事宣力之臣促办粮馈。历数见在之臣，复推近事之验，恐未足以充备此任，而又兵械皆捐弃之余，帑庾有乏绝之忧。此兵之不可不息三也。
　　先帝以秉常受朝廷爵命，而国母擅行囚废，故发兵问罪。今梁氏已死，秉常复位，所为恭顺，有藩臣之礼。若及此时复其故地，则神宗问罪之名，不为虚语，嗣皇赐地之意，实为先志。此地之不可不弃一也。朝廷自得熙河之地，岁费缗钱五六百万，后得兰州，又费百万以上。所得愈多，所费益广，拓地之无利，亦已明矣。此地之不可不弃二也。议者或以为兰州趋夏人巢穴至近，最为形胜。自余亦有要害，可以增置城堡，弃之非便。陛下若欲再兴师旅，收复灵、夏之地，则存之可也。若无此意，劳人费财，奉空虚之地，则是又添一熙河也。伏愿陛下以清静为心，仁惠为政，窃恐此事不得更兴于今日。此地之不可不弃三也。辽、夏二国，世为婚姻，且有唇齿之势，万一辽国贻书援先帝兴师之意，以梁氏死、秉常复位为辞，来请所失地，则先得我之义理而又夺我之机会矣。此时朝廷欲与地，则是听辽国之命，而恩归于彼矣。不与，则是彰先帝之过，亏大国之信，而边患复兴矣。此地之不可不弃四也。中国之所以为可贵者，为有礼义恩信也。彼俗之可贱者，贪婪暴虐也。今操所贵，以临所贱，则中国尊。与其所欲，以成吾所不欲，则敌人服。此地之不可不弃五也。
　　臣闻古公亶父居豳，为戎狄所攻，欲得地与民，民皆怒欲战。古公曰：「有民立君，将以利之。今戎狄所为攻战，以吾地与民，民之在我与在彼何异？民欲以我故战，杀人父子而君之，予不忍为。」乃与私属去豳，止于岐下，豳人举国扶老携幼，尽复归古公岐下。及他旁国闻古公仁，亦多归之。古公亶父，周之先王也。戎狄所攻乃古公封国之本地，尚不忍杀人父兄而有之，其仁心感人之深，故豳人扶老携弱复归之，及他旁国，亦多归者。其后世因其仁爱得民，至于武王，遂有天下。今乃夺人之地，又欲杀人父兄而守之，与古公亶父异矣。陛下试计，修德行仁之效，与用兵拓地之利，孰为多少？臣又闻，齐宣坐堂上，有牵牛而过其下者，王见之曰：「牛何之？」对曰：「将以衅钟。」王曰：「舍之，吾不忍其觳觫，若无罪而就死地。」故孟子以谓「是心足以王矣。今恩足以及禽兽，而功不至于百姓，是不为也，非不能也。」臣伏见皇帝嗣位，太皇太后陛下称制以来，凡令有不便于民者去之，利有可及于觽者与之，收进直温之臣，罢黜贪残之吏。始自京师，以及诸夏，欢欣仰戴如慈父母，可谓仁之至矣。今陛下之恩足以及中国，而功不至于外夷，直孟子所谓非不能也，是不为也。陛下诚能于此时特降明诏，尽以向者王师所得土地还赐夏国，则其君长荷陛下之恩意，人民感朝廷之惠泽。至于邻敌闻中国之行仁政，吾民与兵知人主之惜人命，则其欢欣之声、戴仰之心，将有甚于京师与诸夏者矣。伏惟陛下监古公之修德，推宣王之用心，察孟子之至言，亮愚臣之忠计，浚发诚心，断而行之。臣料不独敌人感悦，上天监德助顺，亦宜福佑无疆矣。书曰「惟德动天」，又曰「至諴感神，矧兹有苗」，此皆前代圣王行之已有成效，愿陛下勿疑。若夫计已往之费，吝难保之地，耗金帛，动甲兵，以争不可知之胜负，而且有后患，皆世俗之常谈，岂足为陛下道哉！臣辄撰成赐夏国诏草一本，并以上进。贴黄称：臣今所陈，窃恐边防之机，陛下或谓尽经圣虑，故不避喋喋陈述。或辅臣奏请之际，可以仰助睿断。只乞留中，作主意施行。
