<!-- { "loadSidebar": true } -->
　　龙图阁直学士、提举万寿鸿庆宫卢秉落龙图阁直学士，为宝文阁待制。秉前以父丧去渭州，丧满，得知荆南，秉辞疾奉祠。于是言者论秉熙宁闲推行二浙盐法，所配流无虑万余人，故责之。右正言刘安世言：「臣伏闻累有臣僚论列卢秉昨在两浙推行榷盐之法，务为惨刻，残虐一路，比蒙朝廷下本道根究，皆有实状。而害民之甚者，自行法以来，其所配流一万二千余人。如闻□恩，止落学士，犹以待制提举宫观，中外之议皆谓未安。伏惟圣朝爱养元元【一三】，不欲一物失所，而秉出将使指，总按一道，未闻宣布惠泽，兴利除害，而专为身谋，不顾义理，罔上以虚课，虐下以苛法，愁苦之声溢于道路。议者皆谓诛剥掊克，与□居厚略同，而峻刑害物，则又过之。虽降一官，尚玷侍从，恐无以戒戢奸暴，慰塞民情。伏望圣慈特详此理，比附□居厚例，重行黜责，以答公议。」（旧录云：「言者论秉熙宁闲推行两浙盐法，犯禁抵罪者多。后以期赦，率听从便，而论者尚及之，坐此被责。」新录但删去「后以期赦，率听从便」并「尚」字，于秉罪状殊不详。今用秉本传及刘安世章别修，不知初论秉者谁也，当考五月六日赵君锡云云。）
　　河东路经略司言：「北界步骑七百余人，于解板沟界出没；及府州河滨、斥堠堡，有西贼百余骑，袭获一骑，推验是北人。」诏曾布将所获北人推问来历，牒送北界。
　　癸卯，诏宗室嫁娶，依旧制大宗正司勘验。（三月十七日诏云云。）
　　永宁军博野县民张永昌五世同居，诏加旌表。
　　注　　释
　　【一】又诏编敕及春秋颁降条其勿印卖「其」原作「具」，据阁本改。
　　【二】逐寨各止三四百人「寨」原作「塞」，据阁本及宋会要兵二八之三二改。
　　【三】荆湖南北路「湖南」二字原倒，按：宋荆湖北路江陵府镇名荆南，见宋史卷八八地理志、元丰九域志卷七，既言湖北路，不当更言荆南，又按本书文例，常以两路名共一「路」字，此处「南湖」二字显倒，故乙。
　　【四】实录阁本「实录」下有「但书」二字。
　　【五】张诫「诫」原作「诚」，据阁本及宋会要兵八之三○、十朝纲要卷一二改。
　　【六】面奉圣旨「奉」原作「奏」，据阁本及苏东坡集奏议集卷四乞罢学士除闲慢差遣札子改。
　　【七】知延州赵□为枢密直学士「枢密」下原衍「院」字，据阁本删。
　　【八】伏望陛下留神省览「省」字原脱，据阁本补。
　　【九】而孤寒疏远罕得而进上「而」字原作「如」，据阁本改。
　　【一○】司空同平章军国事吕公着免册礼按：宋会要礼五九之五载东平郡王赵颢授两镇节度使，进封昌王后，奏辞临轩册命之礼，并谓「故事，亲王大臣例辞册礼」，此处「免」上显有脱文，据本书文例，疑脱「乞」字。
　　【一一】而侪类相与为之囊橐「侪」原作「齐」，据阁本改。
　　【一二】二年正月二十四日丁丑圣旨「二十四日」原作「十四日」。案：元佑二年正月甲寅朔，则丁丑为二十四日。本段正文三言元佑二年「正月二十四日圣旨」，从未言及「十四日」；本段注文下文亦有「若系今年正月二十四日」云云，「十四日」显为「二十四日」之误，故补「二」字。
　　【一三】伏惟圣朝爱养元元「惟」原作「望」，据阁本改。
续资治通鉴长编
卷四百十
卷四百十
　　起讫时间 起哲宗元佑三年五月丙午尽是月丙辰
　　卷　　名 续资治通鉴长编卷四百十
　　帝　　号 宋哲宗
　　年　　号 元佑三年（戊辰，1088）
　　全　　文
　　五月丙午朔，翰林学士兼侍读苏轼、户部侍郎苏辙同转对。轼言三事：
　　其一、谨按唐太宗着司门令式云：「其有无门籍人有急奏者，皆令监门司引奏，不许关碍。」臣以此知明主务广视听，深防蔽塞，虽无门籍人犹得非时引见。祖宗之制，自两省、两制近臣，六曹、寺、监长贰有所欲言，及典大藩镇、奉使一路出入辞见，皆得奏事殿上，其余小臣、布衣，亦时特赐召问，非独以通下情，知外事，亦以考察髃臣能否情伪，非苟而已。臣伏见陛下嗣位以来，惟执政日得上殿外，其余独许台谏官及开封知府上殿，不过十余人。天下之广，事物之变，决非十余人者所能尽，若此十余人者，不幸而非其人，民之利病不以实告，则陛下便为天下太平，无事可言，岂不殆哉！其余臣僚虽许上书言事，而书入禁中，如在天上，不加反复诘问，何以尽利害之实？而况天下事有不可以书载者，心之精微，口不能尽，而况书乎？恭惟太皇太后以至德在位，每加抑损，以谦逊不居为美，虽然明目达聪，以防壅塞，此乃社稷大计，岂可以谦逊之故而遂不与髃臣接哉？方今天下多事，饥馑、盗贼、四夷之变，民劳、官冗、将骄、卒惰、财用匮乏之弊，不可胜数。而政出帷箔，决之庙堂大臣，尤宜开兼听广览之路，而避专断壅塞之嫌，非细故也。伏望圣慈更与大臣商议，除台谏、开封知府已许上殿外，其余臣僚，旧制许请间奏事【一】、出入辞见许上殿者，皆复祖宗故事，则天下幸甚。
　　其二、凡为天下国家，当爱惜名器，慎重刑罚。若爱惜名器，则斗升之禄足以鼓舞豪杰；慎重刑罚，则笞杖之法足以震詟顽狡。若不爱惜、慎重，则虽日拜卿相而人不劝，动行诛戮而人不惧。此安危之机，人主之操术也。自祖宗以来，用刑至谨，习以成风，故虽展年磨勘、差替、冲替之类，皆足以惩警在位。独于名器爵禄，则出之太易，每一次科场，放进士诸科及特奏名约八九百人，一次郊礼，奏补子弟约二三百人，而军职转补、杂色入流、皇族外戚之荐不与。自近世以来，取人之多，得官之易，未有如本朝者也。今吏部一官阙，率常五七人守之，争夺纷纭，廉耻道尽。中材小官，阙远食贫，到官之后，侵渔求取，靡所不为。自本朝以来，官冗之弊，未有如今日者也。伏见祖宗旧制，过省举人，御试黜落不少，既以慎重取人，又以见名器威福专在人主。至嘉佑末年，始尽赐出身，虽文理纰谬，亦玷科举。而近岁流弊之极，至于杂犯亦免黜落，皆非祖宗本意。又进士升甲，本为南省第一人唱名，近下方有特旨，皆是临时出于圣断。今来南省第十人以上、别试第一人、国子开封解元、武举第一人、经明行修举人，与凡该特奏名人正及第者，皆着令升一甲。纷然并进，人不复以升甲为荣，而法在有司，恩不归于人主，甚无谓也。特奏名人，除近上十余人文词稍可观，其余皆词学无取，年迫桑榆，进无所望，退无所归，使之临政，其害民必矣。欲望圣慈特诏大臣详议今后进士诸科御试过落之法，及特奏名出官格式，务在精核，以艺取人，不行小惠，以收虚誉，其着令升甲指挥，乞今后更不施行。昔诸葛亮与法正论治道，其略曰：「刑政不肃，君臣之道渐以陵替，宠之以位，位极则贱，施之以恩，恩竭则慢。吾今威之以法，法行则知恩，限之以爵，爵加则知荣。恩荣并济，上下有节，为治之要也。」唐德宗蒙尘南山，当时事势可谓危急，少行姑息，亦理之常。而沿路进瓜果人，欲与一试官，陆贽力言以为不可。今天下晏然，朝廷清明，何所畏避而行姑息之政？故臣愿陛下常以诸葛亮、陆贽之言为法，则天下幸甚。其三、臣于前年十月内曾上言，其略曰：「议者欲减任子，以救官冗之弊。此事行之，则人情不悦，不行，则积弊不去。要当求其分义，务适厥中，使国有去弊之实，人无失职之叹。欲乞应奏荫文官人，每遇科场，随进士考试，武官即随武举或试法人考试，并三人中解一人，仍年及二十五以上方得出官。内以曾举进士得解者，免试。如三试不中，年及三十五以上【二】，亦许出官。虽有三试留滞之艰，而无终身绝望之叹，亦使人人务学，不坠其家，为益不小。」后来不蒙降出施行，窃虑当时圣意，必谓改元之初，不欲首行约损之政。今者即位已四年矣，官冗之病，有增而无损，财用之乏，有损而无增。数年之后，当有不胜其弊者。若朝廷恬不为怪，当使谁任其忧？及今讲求，臣恐其已晚矣。伏乞检会前奏，早赐施行。辙言三事：
　　其一、臣伏见本部一月出入见钱之数，率皆五十余万贯，罄竭所得，仅给经费而已。稍加他用，辄干求朝廷，方能办事，有司惴惴，常有阙事之惧。臣闻古之为国，皆食租衣税而足，降及近世，始有盐、铁、酒税之利，凡郊庙、朝廷禄士养兵、捍边睦邻，百色取具于此。盖天之所生，地之所产，足以养人，自三代、汉、唐至于祖宗之盛，未有舍此而外求者也。今四海万里，耕稼相属，而以不足为忧，臣实怪之。孟子有言：「无政事，则财用不足。」臣愚无知，意者朝廷之政岂有所未立故耶？臣观诸道监司，自近岁以来，观望上下，无复励精之实，妄意朝廷以不亲细务为高，以不察奸吏为贤，于是巡历所至，或不入场务，不按有罪。郡县靡然承风，懦者颓弛，权归于吏，贪者纵恣，毒加于民。四方嗷嗷，几于无告。其它害理而伤化者，非臣之职，臣不敢议也。若夫两税、征商、榷酤，无故亏欠者，比比皆是，此臣之职也。欲乞陛下特降指挥，令本部左曹具诸路去岁征税增亏之数，其非因水旱灾伤，特以□弛不职而致亏欠者，择其最甚，黜免转运使、副、判官，罚一以劝百。上意所向，下之所趋也。如此施行，庶几财赋渐可治矣。
　　其二、臣闻汉以九卿治事，唐以六曹为政。汉非无尚书。而唐非无卿寺也，盖事不在耳。先帝法唐之政，专用六曹，故虽兼置寺、监，而职业无几，量事设官，其闲盖有仅存者矣。顷元佑之初，患尚书省官多事少，始议并省，郎曹所损纔一二耳，而寺、监之官，如鸿胪、将作，旧不设卿、丞者，纷纷列置，更多于旧。中外之议，以此疑惑，以为朝廷为人设官，非为官择人。此言一出，为损非细。其于治体，非臣所当议也，而至于京师□给之厚，出于本部，故臣愿明诏有司，减去寺、监不急之官，以□不赀之费而已。
