<!-- { "loadSidebar": true } -->
　　【四】进士试杂文「试」下原有「策」字，据阁本及新唐书卷四四选举志、治迹统类卷二八祖宗科举取人、宋史卷一五五选举志删。
　　【五】能通者试文赋「赋」字原无，据同上治迹统类及宋史补。
　　【六】赵赞请试以时务策五篇「试」字原脱，据宋本、宋撮要本、阁本及同上宋史补。
　　【七】大和三年「三」原作「二」，据宋本、宋撮要本、大典本、阁本及通考卷三一选举考、宋史卷一五五选举志改。
　　【八】遂以诗赋第一场「赋」原作「试」，据宋本、宋撮要本、大典本、阁本及同上通考、宋史、治迹统类改。
　　【九】同此字原无，按文谓禁永兴军等十一州商贾，以地望推之，当缺同州，据宋史卷一八一食货志补。
　　【一○】绝漠之限「漠」原作「汉」，据大典本及阁本改。
　　【一一】先降空名宣头之类「先」字原脱，据宋本、宋撮要本、大典本、阁本补。
　　【一二】通往来之问「问」原作「间」，据同上诸本改。
　　【一三】傥以啖戎「戎」原作「我」，据宋本、宋撮要本、阁本及宋史全文卷八上改。
　　【一四】故事「故」字原无，据宋会要职官一七之六补。阁本「事」作「自」，无「故」字。
　　【一五】自今「自」字原脱，据阁本及同上宋会要补。
　　【一六】定川寨「川」原作「州」，据大典本、阁本及宋会要方域一八之二七、武经总要卷一八上改。
　　【一七】诏权御史中丞贾昌朝侍讲迩英阁「诏」字原无，据宋史全文卷八上补。大典本作「召」。
　　【一八】求关南地「求」原作「旧」，据宋本、宋撮要本、大典本及编年纲目卷一一、宋史全文卷八上改。
　　【一九】自应与屋宇大典本及韩魏公集卷一一家传作「兼不与屋宇」。
　　【二○】近奉诏详范仲淹所上攻守之策「奉」字原脱，据宋本、宋撮要本补。
　　【二一】通秦渭道路「秦」原作「寨」，据大典本、阁本及韩魏公集卷一一家传改。
　　【二二】诏河北诸州强壮「诸州」原作「路提点」、据宋本、宋撮要本、阁本及编年纲目卷一一、宋史全文卷八上改。
　　【二三】义勇军「勇」字原脱，据宋本、宋撮要本及十朝纲要卷五、编年纲目卷一一、宋史全文卷八上补。
　　【二四】三月原作「二月」，据大典本及阁本改。正文谓「自三月后并赴州阅习」亦可证。
　　【二五】两朝兵志「志」原作「制」，据大典本、阁本改。
　　【二六】密造战船「造」原作「遣」，据大典本改。
　　【二七】以泄水潦「潦」原作「淹」，据阁本改。
　　【二八】各赐缗钱「赐」原作「差」，据阁本改。
　　【二九】则蕃兵必生邀望「蕃兵」，通考卷一五六兵考、宋史卷一九一兵志均作「蕃官」，疑是。
　　【三○】长堤原作「长城」，据宋本、宋撮要本及宋会要蕃夷二之一三、契丹国志卷二○、治迹统类卷八仁宗朝契丹议关南地界、编年纲目卷一一改。
　　【三一】适届春阳「届」原作「居」，据宋本、宋撮要本、阁本及同上契丹国志、治迹统类改。同上宋会要作「适值春阳」。
　　【三二】且厌兵「且」原误置「其主」下，据宋本、宋撮要本、大典本及同上治迹统类、编年纲目乙正。
　　【三三】宗元原作「崇元」，据宋本、宋撮要本、大典本及同上治迹统类改。
　　【三四】诘朝行劳其族「劳」字原无，据同上治迹统类补。宋史卷三三五本传云：「明日当至其帐，往劳部落。」
　　【三五】岂可承以为常「承」上原衍「以」字，据宋本、阁本删。乐全集卷二三请校会邦计事作「岂敢承以为常」。
　　【三六】四方添置兵数亦甚多「兵」，同上乐全集作「兵马」，疑是。
　　【三七】簿书期会之不暇「不暇」，乐全集卷二三再奏请札子作「不暇给」，疑是。
　　【三八】令供析闻奏「令」字原无，据温国文正司马公集卷三九辞免裁减国用札子补。
　　【三九】肆余纂承「余」原作「命」，据宋本、宋撮要本及契丹国志卷二○改。宋会要蕃夷二之一四作「迨于缵承」。
　　【四○】援石氏之割城「割城」原作「制域」，据同上宋会要、契丹国志及治迹统类卷八仁宗朝契丹议关南地界改。
　　【四一】忽谋狂僭「忽」原作「急」，据同上书改。
　　【四二】乃乡兵充籍之旧「乃」原作「及」，据大典本及同上宋会要、契丹国志改。
　　【四三】一皆示以坦夷「以」原作「于」，据同上契丹国志改。
　　【四四】涸其地以养兵「地」原作「池」，据宋撮要本、阁本改。
　　【四五】此据朔历「此据」二字原脱，据阁本补。
　　【四六】契丹主「主」字原脱，据阁本补。
　　【四七】固常多丰年「常」原「尝」，据宋本、宋撮要本、阁本及同上治迹统类改。
　　【四八】用人之常体「体」字原脱，据同上诸本及乐全集卷二二论西北将率事补。
　　【四九】乃是年十月事「事」字原脱，据阁本补。
　　【五○】秦屷原作「奉屷」，据大典本、阁本改。
　　【五一】邠州原作「汾州」，据宋史卷三一四本传及范文正公集卷一六让观察使第一表、第三表改。
续资治通鉴长编
卷一百三十六
卷一百三十六
　　起讫时间 起仁宗庆历二年五月尽其月
　　卷　　名 续资治通鉴长编卷一百三十六
　　帝　　号 宋仁宗
　　年　　号 庆历二年（壬午，1042）
　　全　　文
　　五月癸卯朔，封皇第三女为安寿公主，生三岁矣，其母修媛张氏也。赠修媛父故石州军事推官尧封为秘书监。
　　诏：「乃者以河北、河东弓手为军，盖欲知山川道路，服习耕战，而诸道【一】游□之人皆愿雇代之。籍其非正身者，一切罢去。」
　　甲辰，以天武捧日四厢都指挥使、知并州、恩州团练使高继宣为眉州防御使。先是，敌寇麟府，继宣率兵营陵井，抵天门关。是夕大雨，及河，师半济，黑凌暴合，舟不得进，乃具牲酒为文以祷。俄而凌解，师遂济，进屯府谷，间遣勇士夜乱贼营。又募黥配厢军三千余人，号清边军，命偏将王凯主之。军次三松岭，敌数万觽围之，清边军奋起，斩首千余级，其相蹈藉死者不可胜计。筑宁远寨，相视地脉，凿石出泉。已而城清塞等五寨，继宣皆与有劳焉。此事不得其时，据继宣传与迁眉防相接，因联书之，当考。
　　西上合门使、忠州刺史、并代钤辖、专管勾麟府军马张亢领果州团练使，为高阳关钤辖。初，麟州犹未通，馈路闭隔，敕亢自护南郊赏物送麟州，贼既不得钞，遂以兵数万趋□子寨邀我归路。亢所将才三千人，亢激怒之曰：「若等已陷死地，前斗则生，不然，为贼所屠无余也。」士皆感励。会天大风，顺风击之，斩首六万余级【二】，相蹂躏赴崖谷死者【三】，不可胜计，夺马千余匹。乃修建宁寨，贼数出争，遂战于兔毛川。亢以大阵抗贼【四】，而使骁将张岊以短兵强弩数千伏山后。亢以万胜军皆京师新募市井无赖子弟，疲耎不能战，遇贼必走，贼目曰「东军」，素易之，而虎翼卒勇悍，阴易其旗以误贼。贼果趣东军而值虎翼卒，搏战良久，发伏，贼大溃，斩首二千余级。不踰月，筑清塞、百胜、中候、建宁、镇川五堡，麟州路始通。亢复奏：「今所通特往来之径尔，旁皆虚空无所阻。若增筑并边诸栅以相维持，则可以广田牧，河外势益强。」议未下，而朝廷虑契丹将渝盟，乃徙亢高阳。敕亢护送郊赏，据附传乃今年事。按去年十一月祀南郊，不知何故今年方送赏物，当考。因亢迁高阳，遂书之。
　　殿中丞平棘郭谘言：「恐契丹背盟犯界，请决御、洨、葫芦、新、唐五河，使之北出，则深、冀、瀛、莫【五】诸州皆在水东，足以限隔敌骑。」宰相吕夷简荐谘言可用。
　　乙巳，换授郭谘崇仪副使，提举黄河等处堤岸。寻复诏内藏库使、带御器械邓保信，洛苑使、普州刺史杨怀敏，同规度利害以闻。谘等议：「决黎阳大河，下与葫芦、滹沱、后唐河相合，以注塘泊，混界河，使东北抵于海【六】，上溢鹳鹊坡，下注北当城【七】，南视塘泊，界截敌疆，东至海口，西接保塞。惟保塞正西四十里，水不可到，请立堡寨，以兵戍之。」诏储用兴役，会契丹约和而止。谘等议据谘传，然字或差误，当求别本是正之。「溢鹳鹊坡下洙北」，此七字必有差误者【八】。
　　丁未，河东都转运使、户部郎中、天章阁待制明镐迁左司郎中，以修建宁、中候、百胜、镇川、清塞等堡寨成，赏其劳也。
　　戊申，安寿公主薨，追封唐国公主，以母宠，帝爱甚，成服苑中，髃臣奉慰殿门外。
　　庚戌，河北都转运使李昭述请修澶州北城，从之。先是，河决久未塞，昭述但以治堤为名，调农兵八万【九】，逾旬而就。刘六符过之，真以为治堤也，及还而城具，甚骇。昭述事附见。据李肃之传，修城乃肃之建议也，肃之时通判澶州。
　　辛亥，御崇政殿，录系囚。
　　洛苑使、普州刺史杨怀敏为入内押班。
　　先是，张方平言：「伏以天下承平，为岁深远，而国用不赡，民力益困。今聚师境上，调费寖广，倚于经入则财不给，加以横赋则人不堪。救兹交急，特在陛下身先率下，惟事事得其撙节而已。臣窃惟陛下躬勤节用，克自抑畏，凡诸服御，殊为菲薄，而兹中外之论皆言用度之过，臣窃疑之。盖宫闱嬖昵，左右近习，假威恣横，敢为欺诬，仰恃仁慈，缘为奸弊。且禁中呼索，辄称圣旨，有司应奉，皆为上供，外人不知其详，而讥议累乎盛德。国家帑藏之困，乃髃下侵牟之蠹也。伏愿陛下上念宗社之计，下以生民为心，彼妇人、宦者，何烦过于姑息【一○】，超然远虑，断自天心。试取先帝之世及陛下临御以来天圣之初宫司帐籍，如内东门之类，比较近年支费金帛，则知增损丰俭之数。以一言裁减之恩，为万方广富之本【一一】，兆民所赖，为幸实深。先朝已前事恐难继，若天圣初体例，夫岂远哉。因降诏书，谕天下以陛下忧边之心【一二】、爱民之故，则将卒闻之，孰不奋励以授命？士民闻之，孰不鼓舞以称仁？至于外诸司库务，凡百横费，乞特置司局，选用公平通敏谙晓时务之士两三员条理之，而以大臣一人监领其事。其不便者，惟是左右主当之人尔。诚陛下断之不疑，无容沮挠，则上可以资德美，下可以施恩惠，内可以集国计，外可以成武功，效速而利多，事近而德远，此当世之切务也。」
