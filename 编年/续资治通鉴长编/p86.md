<!-- { "loadSidebar": true } -->
　　是月，诏祠部，凡僧尼籍有名者，悉牒度之。又诏自今须经业精熟，阅试及三百者乃许系籍【三五】。（太宗普度特放凡两次，太平兴国七年及此年也，实录不记此年事，今追书之。考试经业，实录载其事于此月甲寅，今亦附月末。）
　　上留意字学，以许慎说文差谬，学者无所依据，乃诏右散骑常侍徐铉、著作郎直史馆句中正等精加绚校。十一月乙丑朔，铉等上新定说文三十卷，凡经典相承传写及时俗要用，而说文不载者，承诏皆附益之，上称善，遂令模印颁行，各赐器币有差。
　　十二月乙未，大雨雪。上喜甚，召近臣宴玉华殿，谓曰：「春夏以来，未尝饮酒，今得嘉雪，殊慰朕心，思与卿等同一醉也。」
　　上以诸家文集，其数实繁，虽各擅所长，亦榛芜相间，乃命翰林学士宋白等精加铨择，以类编次，为文苑英华一千卷，壬寅，上之，诏书褒答。
　　契丹将耶律逊宁号于越者，以数万骑入寇瀛州。都部署刘廷让与战于君子馆，会天大寒，我师不能彀弓弩【三六】，敌围廷让数重。廷让先以麾下精卒与沧州都部署李继隆令后殿，缓急期相救。及廷让被围，继隆退屯乐寿。御前忠佐神勇指挥使巨野桑赞以所部兵力战【三七】，自辰至申，而敌援兵复至，赞引觽先遁，廷让全军皆没，死者数万人，廷让得麾下他马乘之，仅脱死。先锋将六宅使、平州团练使、知雄州贺令图，武州团练使、高阳关部署杨重进，俱陷于敌。
　　令图性贪功生事，复轻而无谋。于越素知令图，尝使谍绐之曰：「我获罪于契丹，旦夕愿归朝，无路自投，幸君少留意焉。」令图不虞其诈，自以为终获大功，私遗于越重锦十两。至是，于越传言军中，愿得见雄州贺使君。令图先为所绐，意其来降，即引麾下数十骑逆之，将至其帐数步外，于越据胡床骂曰：「汝尝好经度边事，今乃送死来耶！」麾左右尽杀其从骑，反缚令图而去【三八】。重进力战，死之。初，令图与父怀浦首谋北伐，一岁中父子皆败，天下笑之。重进，太原人也。丙午，瀛州以闻。廷让诣阙请罪，上知为继隆所误，不责，逮继隆，令中书问状，寻亦释之。（契丹本传以廷让败在明年春，此大误也。）
　　东头供奉官马知节监博州军，闻廷让败，恐敌乘胜复入寇，因缮完城垒【三九】，治器械，料丁壮，集刍粮，十有五日而具。始兴役，官吏居民皆不悦其生事。既而敌果至，见有备，乃引去，觽始叹伏。
　　初，契丹复自和尔郭入寇，薄代州城下。神卫都指挥使马正以所部列州南门外，觽寡不敌。副部署卢汉赟畏懦，保壁自固。知州、给事中张齐贤选厢军二千出正之右，誓觽感慨，一以当百，敌遂却走，循胡卢河南而西。先是，齐贤约潘美以并师来会战【四○】，居无何，间使为敌所得。齐贤以师期既漏，且虞美觽为敌所乘。俄而美有候至，云师出并，师行四十里至柏井，忽奉密诏，东路王师衄于君子馆，令并之全军毋得出战，已还州矣。于时敌骑塞川，齐贤虑敌知之，乃闭其使密室中。夜发兵二百，人持一帜，负一束刍，距州城西南三十里，列帜然刍。敌遥见火光中有旗帜，意谓并师至矣，骇而北走。齐贤先伏步卒二千于土墱寨，掩击，大败之。擒其北大王之子一人，帐前舍利一人，斩首二千余级，俘五百余人，获马千余匹，车帐、牛羊、器甲甚觽。齐贤悉归功于汉赟。己未，汉赟以捷音来上，上优诏褒答。后知汉赟未尝接战，与钤辖刘宇，皆罢为右监门卫大将军【四一】。（汉赟罢在明年八月甲午，宇罢在庚子，今并书。）
　　注　　释
　　【一】且契丹主年幼「主」字原阙。按宋本、宋撮要本及宋会要蕃夷一之一○、编年纲目卷四均作「虏主」，今据补「主」字。
　　【二】投戈散地「投」原作「扰」，据宋本及宋会要蕃夷一之一七改。
　　【三】狐山宋本、宋撮要本、阁本同。活字本及上引宋会要、宋史卷二六四宋琪传、奏议卷三二二御边则并作「孤山」。按嘉庆重修一统志（以下简称一统志）卷四七，易州有孤山，在广昌县东二十五里。方舆纪要卷七引宋琪言亦作孤山，注：「孤山，或曰即涿州房山县西十五里之大房山，易州趋涿州之道也。」本编下文已出「并大房」，或人之说待考。
　　【四】漆水各本及上引宋会要、宋史均同。上引奏议则作「涞水」。易州属境，「漆水」无考，奏议作「涞水」，疑是。按诸地理载记，涞水即巨马河，应是本卷下文五月曹彬败兵宵渡之水，盖非指涞水县也。
　　【五】二十余里外可悉数也「二十」原作「二百」，各本同。按「二百」在此于义未合，盖涉上文致误，今据上引宋会要、宋史及奏议改。
　　【六】此是新州妫山之间「此是」原作「此时」，据宋本、宋撮要本、阁本改。又「妫山」，宋会要蕃夷一之一八及上引宋史、奏议均作「妫川」。
　　【七】于燕丹陵北「北」，上引宋会要、宋史及奏议均作「东北」。
　　【八】俱怀杀主破国之怨「怨」原作「心」，据同上书改。
　　【九】则觽族之心愿报私憾「愿」原作「显」，据同上书改。
　　【一○】松漠原作「松莫」，据宋本及上引奏议改。
　　【一一】契丹主「主」字原阙，据宋本、宋撮要本及上引宋史、奏议补。
　　【一二】奚其王阿保得者「其王」原作「霫王」，据同上书改。
　　【一三】昔年犯阙时「阙」原作「关」，据同上书改。
　　【一四】支散游奕「奕」原作「兵」，据宋本、阁本及上引宋史、奏议改。
　　【一五】设掎戎之备「掎戎」原作「犄角」，据宋本、宋撮要本、宋会要蕃夷一之一六及上引宋史、奏议改。
　　【一六】左右厢各十指挥「厢」，同上书俱作「梢」。下文「阵厢」并同作「阵梢」，「展厢」亦同作「展梢」。
　　【一七】是二十将「二十」原作「一十」，据上引宋会要、宋史及奏议改。
　　【一八】与前阵不得过三五里「前阵」原作「前军」，据宋本、宋撮要本、阁本及同上书改。
　　【一九】今掇出附见于此「今」原作「故」，据宋本、宋撮要本改。
　　【二○】自西陉入「陉」原作「径」，据宋本、宋撮要本、阁本及宋史卷五太宗纪改。
　　【二一】其节度使艾正「节度使」，宋会要兵八之三作「节度副使」。
　　【二二】率从骑百余大呼突围「大」原作「人」，据治迹统类卷三改。
　　【二三】州在西楼南数百里「在」、「楼」两字原脱，据宋本、宋撮要本及宋会要兵八之四补。
　　【二四】敌复引兵挑战「挑」原作「排」，据隆平集卷一八柳开传及治迹统类卷三改。
　　【二五】据契丹及曹彬传则再往琢州「再」原作「称」，据宋本、阁本改。
　　【二六】追奔至狐山「狐山」，宋本、阁本作「孤山」。参本卷校勘记【三】。
　　【二七】奈何将帅等不遵成算「遵」原作「尊」，据宋本、宋撮要本改。
　　【二八】匪黩武以佳兵「黩」原作「卖」，据阁本及治迹统类卷三、宋史卷二五六赵普传改。
　　【二九】遣观察支使郑蒙「支」字原脱，据宋本、宋撮要本、阁本及宋史卷二六七赵昌言传补。
　　【三○】张令铎原作「张令驿」，据宋本、宋撮要本、阁本改。
　　【三一】龙帝峡原作「龙常峡」，据宋史卷五太宗纪、方舆纪要卷五九阶州槵贴峡条及一统志卷二七六阶州龙帝峡条改。
　　【三二】富者有弥望之田「有」字原脱，据宋本、宋撮要本补。
　　【三三】君素号无敌各本同。宋会要兵八之七、皇朝类苑卷五五引杨文公谈苑、隆平集卷一七及宋史卷二七二杨业传均作「君侯素号无敌」。
　　【三四】录其子供奉官延朗等五人「奉」原作「养」，据各本改。
　　【三五】阅试及三百者乃许系籍各本同。按宋会要道释一之一四，「三百者」似应作「三百纸」。
　　【三六】我师不能彀弓弩「彀」原作「设」，据宋本、宋撮要本及宋史卷二五九刘廷让传改。
　　【三七】巨野桑赞以所部兵力战「兵」字原脱，据宋本、宋撮要本补。
　　【三八】反缚令图而去「反」原作「乃」，据宋本、宋撮要本及宋史卷四六三贺令图传改。
　　【三九】因缮完城垒「完」字原脱，据宋本、宋撮要本补。
　　【四○】齐贤约潘美以并师来会战「以」字原脱，据宋本、宋撮要本及宋史卷二六五张齐贤传补。
　　【四一】皆罢为右监门卫大将军「右」字原脱，据宋本、宋撮要本补。
续资治通鉴长编
卷二十八
卷二十八
　　起讫时间 起太宗雍熙四年正月尽是年十二月
　　卷　　名 续资治通鉴长编卷二十八
　　帝　　号 宋太宗
　　年　　号 雍熙四年（丁亥，987）
　　全　　文
　　春正月，初，曹彬及刘廷让等相继败覆，军亡死者，前后数万人。缘边创痍之卒，不满万计，皆无复淢志。河朔震恐，悉料乡民为兵以守城，皆白徒，未尝习战阵，但坚壁自固，不敢御敌。敌势益振，长驱入深、祁，陷易州，杀官吏，卤士民。所过郡邑，攻不能下者，则俘取村墅子女，纵火大掠，辇金帛而去。魏、博之北，咸被其祸。上深哀痛焉。
　　丙戌，降德音。
　　三司言广南诸州有积盐二百三十余万硕，约可支三十年，岁复增十万硕，颇劳人而无所用，乞权罢煮盐。戊子，诏从其请。（据本志是年废潮州松口等四场。）
　　二月丁未，诏以故静安军为深州治所，避敌祸也。深治陆泽，于是省陆泽入下博，因改下博曰静安。（本纪于去年十二月王师败于君子馆后，书废深州，此月丁未，乃书复置深州。案实录所载诏文，但徙治耳，未尝有所废置也。地理志亦不云深州经废而复置，本纪误矣。按雍熙二年废静安军，静安军故深州下博县也，军废，则下博还属深州，于是自陆泽徙治下博，而下博尝置军曰静安，故诏书以静安军为名，而不云下博县。既而下博县亦改名静安，然废静安军，实录独不书，故载此诏，但云以静安军为深州治所，其实静安军已前废矣。今特详着之。）
