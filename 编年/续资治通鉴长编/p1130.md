<!-- { "loadSidebar": true } -->
　　戊子，河东缘边安抚使言，奉诏冲注损界壕处计置北界官司同开修，勘会代州缘边诸寨，先开立壕候界至甚明，欲应诸寨界壕有冲注填淤处，乞并候北人先计会即施行。从之。
　　殿中侍御史蹇序辰为右司谏。
　　己丑，朝散郎钱勰言：「奉使高丽，蒙赐金带，元不奉指挥，许使回仍旧服用，而合门称曾经恩赐，须合改换。勰以朝廷章服自有品秩，不敢苟紊官制。」又起居郎杨景略言蒙改紫章服及赐犀带，臣未敢擅易。诏并依品秩。
　　泸南缘边安抚司言新收生界八姓罗始党一带，宋、纳两江夷族，愿依七姓团结为义军，乞刺字支例物。从之。（元丰六年八月二十二日，敕泸州诸监寨子弟，依朝旨合编排入保甲拘管。元丰七年八月十六日枢密院札子：安抚司奏：「八姓夷觽，愿依七姓十九姓等夷人例，团结充义军。」奉圣旨宜依所奏。元丰七年十二月二十四日敕安抚司奏，勾到罗始党生界八姓等，各愿团结编排，都共一万六千六百六十人【二九】，并随夷情团结为三十一指挥，罗始党生界八姓团结为八指挥，乞以归化义军为名。都党十九族团为八指挥，乞以顺化义军为名。长宁管下山前后九州岛等，团为十五指挥，乞以怀化义军为名。七年十二月二十四日。）
　　庚寅，诏门下、中书外省官同举言事御史二员。
　　河北西路提举常平胡僧孺冲替，坐前任陕西转运司勾当公事奸杂户也。
　　诏诸路：「官司仓库不可专行【三○】，及无法式，并申所属寺监；寺监不可专行，申尚书本部；本部不可专行，上都省。若直被朝旨应覆奏者，依本条。」（元佑元年九月二十八日，王存云云。）
　　辛卯，辽主遣永州观察使耶律襄，太常少卿、史馆修撰贾师训，来贺正旦。
　　壬辰，诏保甲愿卖所赏银盂曂入官者，听保甲司买。
　　开封府界、河东路于禁军阙额钱内借支【三一】，河北路于常平仓借支，各七万缗。
　　癸巳，诏请给毋得于三路勘请。
　　废通远军来远寨。
　　是岁，宗室子赐名授官者四十九人，断大辟二千三百六十五人，天下免役计缗钱一千八百七十二万九千三百，场务钱五百五万九十，谷帛石匹九十七万六千六百五十七。（食货志第二卷，元丰七年事。）凡天下禁军之籍，熙宁五十六万八千六百八十八人，元丰六十一万二千二百四十三人，（此据兵志首篇。志又云：总治平之兵一百十六万二千，而禁军步骑六十六万三千【三二】。已附治平四年八月二十二日，须更考详。盖元丰视熙宁则增四万三千五百五十五人【三三】，视治平则减五万七百五十七人。）而厢军视祖宗时数益觽云。（此据兵志删修。熙宁四年十二月十六日附载天下厢军马步指挥凡八百四十人【三四】，其为兵凡二十二万七千六百二十七，而府界诸司或因事招募之类不与焉。此熙宁四年数也，未见元丰实数。按：治平兵数总一厢十六万二千，除禁兵六十六万三千外，厢兵凡四十九万九千，而熙宁四年总厢兵数乃止二十二万七千六百二十七，视治平几减二十七万，虽熙宁四年府界诸司所招募不在其数，又恐所招募数亦不至一倍有余，疑熙宁四年十二月所载二十二万七千六百二十七，或有差错【三五】，不然，治平四年八月所载一百十六万二千亦未审也。然两朝兵志所载兵数亦与此同，当别考详。又据两朝兵志：景佑中，本城兵四十三万八千，逮治平三年乃五十万矣。此合参考。或熙宁四年十二月所载二十二万七千六百二十七，止是改立新额，人数又在外也。须通前后细考之。又按：本志厢军八百四十指挥，每指挥不过五百人。今且以五百人为率，亦合计四十二万人，不应只有二十二万七千六百二十七人。然以本志诸路分数计之，即与总数不差，未审何故？又恐旧额兵数有不废者，其数亦不应与新额相倍，虽府界诸司招募数或可并入此数，即此两朝志所称五十万数，犹不及焉。不应即称视祖宗时数益觽也。旧额不废今具此。河北路四指挥：桥道、壮城、牢城、马监。河东路五指挥：本城、牢城、壮城、杂攒、作院工匠。陕西路九指挥：开山、关河、司牧、省作院、牢城、壮城、马监、色役、咸阳桥道。京东路四指挥：壮城、马监、装卸、牢城。京西路一十一指挥：桥道、开道、步驿、会通桥道、采造、牢城、壮城、马监、三水磨、东西八作、薼务【三六】。淮南路一十二指挥：桥道、水运、梢工都、装发、防戍、水军桥道、车军、盐车【三七】、新招梢工、拔头水军【三八】、牢城、剩员直。两浙路一十指挥：水军、船坊、船务、车军、采造、楼店务、江桥院、碇手【三九】、堰军、新务【四○】。江南路一十四指挥：水军、里运、贡运【四一】、水运、梢工都、造船军匠、步驿、牢城、壮城、下卸钱监、铁木匠营、酒务营、竹匠营、酒务杂役。荆湖路五指挥：步驿、水运、船坊、渡船都、清须务【四二】、船坊铁作。广南路【四三】六指挥：步驿、造船场、驾网水军【四四】、城面、递角□【四五】、运锡。四川路四指挥：桥道、桥阁、防河【四六】罗城、牢城。以上一十一路，计八十四指挥，系旧军额不废者。并改新额：河北曰崇胜，为一百十二指挥，河东雄猛五十二，陕西保宁一百十一，京东奉化五十四，京西劲武四十五，淮南宁淮一百二，两浙崇节五十一，江南暛勇五十三，荆湖宣节四十四【四七】，福建保节三十三，广南清化【四八】八十二，四川路克宁一百十一。总天下指挥，凡八百五十。其为兵凡二十二万七千六百二十七人，而府界及诸司，或因事募兵之类，不与焉。）
　　注　　释
　　【一】取所获器甲以献「器甲」原作「衣甲」，据阁本及宋史卷三三一卢秉传改。
　　【二】但称秘书省勘会「勘」上原衍「中书」二字，据宋会要运历一之一六删。
　　【三】诏自今后诸司关报文字并称秘书省国史案「诏」、「后」、「案」三字原脱，据同上书补。
　　【四】劾俸罪均备指挥不行阁本「罪」上无「俸」字。
　　【五】熨斗平侍禁阎佶将护人马照应「平」字原脱，据阁本及宋史卷八七地理志、宋会要方域八之二八、西夏书事卷二六补。又「护」原作「获」，据阁本改。
　　【六】夏国主秉常遣谟固咩迷乞遇赍表入贡按宋史卷四八六夏国传、西夏书事卷二六、西夏纪事本末卷二六记此事俱在「元丰六年闰六月」；而宋史卷一六神宗纪是年闰六月，亦有「夏主秉常请修贡，许之，诏陕西、河东毋辄出兵」之语，疑本条所记有误。
　　【七】自此构怨「构」原作「称」，据上引西夏书事、西夏纪事本末改。
　　【八】非剧烦之才「剧烦」，阁本、活字本俱作「剸烦」。
　　【九】诏应武举及试出身「出身」，同上书俱作「出官」。
　　【一○】郊祀原作「郊祝」，据阁本、活字本及长编纪事本末卷八一神宗皇帝圣德改。
　　【一一】成天下之大业「成」原作「乘」，据阁本及上引长编纪事本末改。
　　【一二】十三万缗阁本「十三」作「三十」。
　　【一三】迄今七年阁本、活字本及长编纪事本末卷七六李稷等措置川茶同，宋会要食货三○之二四作「迄自七年」。
　　【一四】多有经画阁本作「多其经画」。
　　【一五】若就下修筑「下」原作「不」，据阁本改。
　　【一六】八州下文仅列七州，据宋史卷八五地理志及九域志卷一，京西南路八州为襄、邓、随、金、房、均、郢、唐州。
　　【一七】随唐房州「唐」原作「房」，据阁本及上引宋史地理志、九域志改。
　　【一八】战重伤故也阁本「重」上无「战」字。
　　【一九】追二官勒停原作「勒倚」，据阁本改。
　　【二○】泰州原作「秦州」，据宋史卷三一九、东都事略卷七六刘攽传及东坡集送刘攽倅海陵诗改。
　　【二一】才智所望而不可得者阁本「所」上有「之」字，于文为顺。
　　【二二】南京原作「京南」，按东都事略卷九二及宋史卷三一孙觉传俱云：「知应天府，入为太常卿。」又按宋史卷八五地理志、九域志卷一：「应天府，大中祥符七年建为南京。」此处「京南」，乃系倒文，现予乙正。
　　【二三】不忘嘉叹「叹」原作「欢」，据阁本改。
　　【二四】使上下震恐奔骇「奔骇」，阁本作「骇奔」。
　　【二五】不世之功「不」，阁本作「百」。
　　【二六】年谷屡丰「屡」原作「履」，据阁本及宋史卷三四四李之纯传改。
　　【二七】始见朝廷绥远之意也「始见」，阁本作「斯见」，宋史卷三四四李之纯传作「以彰」。
　　【二八】威原作「葳」，据阁本、宋史卷八九地理志及九域志卷七改。
　　【二九】一万六千六百六十人「六千」，阁本及宋史卷一九一兵志均作「五千」。
　　【三○】官司仓库不可专行「专」原作「转」，据阁本、宋会要职官五六之一四及下文改。
　　【三一】借支原作「借欠」，据阁本及下文「河北路于常平仓借支」句改。
　　【三二】而禁军步骑六十六万三千「而」原作「两」，据宋史卷一八七兵志、通考卷一五二兵考四及玉海卷一三九改。
　　【三三】四万三千五百五十五人「五十」下原脱「五」字，据阁本补。
　　【三四】八百四十人「四」下原脱「十」字，据阁本及宋史卷一八九兵志、本书卷二二八熙宁四年十二月丙寅条补。
　　【三五】或有差错「或」原作「若」，据阁本改。
　　【三六】薼务宋史卷一八九兵志京西路无「薼务」二字。
　　【三七】盐车原作「监军」。按同上书，盐车自建隆以来即已建立，驻地在淮南路泰、真州，熙宁以后驻地未变。「监军」当为「盐车」之误，现据改。
　　【三八】拔头水军「拔」原作「枝」，据阁本及宋史卷一八九兵志改。
　　【三九】碇手上引宋史两浙路无「碇手」二字。
　　【四○】新务上引宋史两浙路无「新务」二字。
　　【四一】贡运「运」原作「军」，据宋史卷一八九兵志改。
　　【四二】清须务阁本作「清酒务」，上引宋史作「清务」。
　　【四三】广南路「南」原作「西」，据阁本及上引宋史改。
　　【四四】驾网水军上引宋史作「驾纲水军」。
　　【四五】递角□「□」原作「城」，据阁本及宋史卷一八九兵志改。
　　【四六】防河「防」原作「方」，据同上书改。
　　【四七】四十四原作「四十三」，据同上书改。
　　【四八】清化原作「清北」，据上引宋史改。
续资治通鉴长编
卷三百五十一
卷三百五十一
　　起讫时间 起神宗元丰八年正月尽是年二月
　　卷　　名 续资治通鉴长编卷三百五十一
