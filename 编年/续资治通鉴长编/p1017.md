<!-- { "loadSidebar": true } -->
　　诏：「杨晟坚六保人户，命沅州管辖。晟坚与湖北归明人先有雠隙，如经官司陈诉，毋得受理。委谢麟明谕晟坚，仍常存□。」
　　三司使李承之言：「臣近以陈乞寺额，事在大理，臣与崔台符、王安礼皆有嫌怨，朱明之即王安礼近亲。欲望改差公正之臣，专置司根治。」诏移送开封府。（四月二十一日，李徽之、肃之奏。六月一日，移御史台。八月十八日，承之责。）
　　诏自今诸司见勘未结公案事，令御史台刑察不得辄取索情节，其承受官司亦不得供报【三三】。
　　壬子，诏枢密院转员，同知院事韩缜押宿，仍趣赴起居奏事，今后依此。
　　甲寅，御史朱服言：「宣德郎、权检详枢密兵房文字黄实以舅陈朴之丧，率敛士大夫钱以为赙。实，枢府要官，非朴亲旧者，亦不敢不从，兼内有武臣隶枢密院，尤于事体有嫌，望付有司推治。」诏送大理寺鞫实，实坐冲替。
　　夔州路转运司言：「阿讹最为乞弟心腹之人，若果为杨光震所杀，深虑乞弟必领兵仇杀光震，乞特诏林广、彭孙选募劲兵勇将赴南平军，同光震协力讨捕乞弟。」上批：「所言实为机便，时不可失，宜速下林广，专牒彭孙，悉师以往。」仍诏彭孙俟至南平军，开谕光震以遣官军共力剪除乞弟之意，勿令惊疑。后又降敕，谕光震率本部强兵随彭孙讨乞弟，如能于未举兵前自设方□枭斩乞弟，破荡巢穴，亦当重赏。（席汝明墓志，吕大防作，乃云彭孙不悦林广，故有此命。当考。）
　　随州言知州、正议大夫薛向卒，辍视朝，遣中使护其丧归葬。（墨本云：向吏材绝人远甚，所商□财利无遗。然其甚者，不能不病民，有所上课，或不实。故御史刘述、钱恺、刘琦，谏官范纯仁等，皆言向不可为大吏。朱本增损云：向吏事精锐绝人，于财利足心计，然发运使所施置如均输、客运之类，后虽不终，诚不能无小害，然亦当时风俗，以诈清高，养名誉为事，故向多为所排诋。御史、谏官皆言向不可以为大吏者，非确知其利害也，意皆放此云。今鎫不取。）
　　注　　释
　　【一】转运副使董钺随军「副」字原脱，据本书卷三○五元丰三年六月壬辰条、宋会要兵一○之七补。
　　【二】丙子（十八日）原作「（十八日）丙子」。据上文及陈垣二十史朔闰表，丙子为十八日，依本书体例乙正。
　　【三】歃血誓于帐前「歃」原作「软」，据阁本改。
　　【四】教使臣三字难解。按：北宋保甲，定期教阅，并有使臣教大保长，见宋史卷一九二兵志，疑此处「教」下脱「阅」字。
　　【五】仍复置京城四面巡检二员「京」字原脱，据宋会要兵二之一九补。
　　【六】虽日轮在本保五团内管勾教阅「轮」原作「输」，据阁本改。
　　【七】人每月给雇钱千五百「每月」原作「有」，据宋会要兵二之一九改。
　　【八】今已修立法式奏闻「今」原作「令」，据阁本改。
　　【九】蜀州青城山丈人观九天丈人两「丈」字原皆作「文」，据阁本及舆地纪胜卷一五一改。下文「九天丈人」同此。
　　【一○】因奏事赴阙「阙」原作「关」，据阁本改。
　　【一一】李元辅「辅」原作「丰」，据正文及本书卷三○九元丰三年闰九月辛亥条改。
　　【一二】给赴关买马场日支价钱宋会要兵二二之九作「给付关买马场日内支价钱」。
　　【一三】主户第四等以上「第」原作「等」，据宋会要兵二之一九改。
　　【一四】将虞候「将」字原脱，据宋会要兵二之一九补。
　　【一五】髃牧使「髃」原作「郡」，据阁本改。
　　【一六】知陈州在二月四日「在」原作「布」，据阁本改。
　　【一七】赠耀州观察使「州」原作「川」，据宋史卷四六八宦者传、宋会要仪制一三之五改。
　　【一八】以县令姚辉言「令」原作「合」，据阁本改。
　　【一九】臣今看瓶形寨以东十铺宋会要兵二八之二三「十铺」上有「增」字。
　　【二○】显似自作事端「似」原作「以」，据阁本及宋会要兵二八之二三改。
　　【二一】即通判与本州岛兵官更不管辖「判」字原脱，据本书卷二三九熙宁五年十月戊子条及宋会要兵五之九补。
　　【二二】百十万斤为准备阁本及宋会要食货二四之二○皆作「百万斤为准备」。
　　【二三】复均虔州旧卖淮盐六百一十六万余斤于洪吉筠袁抚临江建昌兴国等州军阙盐卖处「复」、「于」二字原脱，据宋会要食货二四之二○、宋史卷一八二食货志及下文补。
　　【二四】乃为书曰「书曰」原作「画日」，据阁本改。
　　【二五】详定吏禄「禄」原作「录」，据阁本改。
　　【二六】司农寺市易淤田水利司「司」原作「同」，据宋会要职官四四之三六、宋史卷一七五食货志改。
　　【二七】六年五月十三日「六年」上原衍「明年」二字，据上引宋史删。
　　【二八】归德白马二川「川」原作「州」，据阁本改。
　　【二九】或恐未必是荐璪为参政也「或」字原脱，据阁本补。
　　【三○】师言鄙之大德包覆阁本作「觽论鄙之，天德包覆」。
　　【三一】窦仕宣「宣」原作「宜」，据阁本及宋会要职官一九之一四改。
　　【三二】侍御史知杂事「知」字原脱，据本书本卷上文补。
　　【三三】其承受官司亦不得供报「承」原作「入」，据阁本改。
续资治通鉴长编
卷三百十二
卷三百十二
　　起讫时间 起神宗元丰四年四月尽是年五月
　　卷　　名 续资治通鉴长编卷三百十二
　　帝　　号 宋神宗
　　年　　号 元丰四年（辛酉，1081）
　　全　　文
　　夏四月己未，提举京城所言：「京城下创初营葺课利，每岁定收十二万缗，元管勾官吏乞赐优銟。自今每年止收及十二万缗，更不酬銟。」诏催驱课利，点检收纳。
　　供备副使董嘉言迁西京左藏库副使，提举宋用臣赐宅基一所，勾当使臣迁资、减磨勘年有差。
　　庚申，编修诸路学制王震言：「郡国之吏，狃于故常，钱谷簿书，实知从事，受法之始，惟在推行，恐非俗吏所能通辨。愿自朝廷选可使者分行诸路，措置大略，然后授成于部使者、郡太守，则法行而通，无复抵牾矣。」诏候法成取旨。
　　辛酉，入内供奉官王怀正差管押军器往泸州，欲不停见勾当后苑西作，别给驿券。上批：「泸州道路半在陕西，与广南不同，可止依条给驿券或本任添支。入内省取问怀正妄陈乞以闻。」
　　录故殿直、韦城等县巡检赵稹子安民为三班差使。初，稹与贼斗，伤而死，其妻乞恩。枢密院言，开封府界提点司奏稹不能捍御，已先冲替，然因伤致死，乞特推恩故也。
　　承议郎胡宗炎言：「夷门山在大内东北当阳之位，为都城形胜之所，国姓王气所在，公私取土于此，冈阜渐成坑堑。伏望禁止及填塞掘凿处。」司天监定如宗炎所言，从之。
　　癸亥，辽主遣安复军节度使耶律佑、客省使韩昭愿等来贺同天节。
　　上御延和殿阅试保甲，雍王颢、曹王頵侍。少选，命颢等坐，阅试毕赐茶，即从还禁中。（新纪书御延和殿阅保甲。）
　　甲子，知沅州谢麟言：「招溪峒中胜等州首领杨晟向等，乞补授名目。」诏乞补奉职人与三班差使，借职与下班殿侍，殿侍与军将，军将与守阅军将。麟又言：「准诏已置托口【一】、小由、古诚、奉爱四寨，而黔阳县等并在腹里，谓宜减戍兵五百五十人，即令防拓新寨；并乞置博易务，拘收息钱。四寨民性顽犷，幸各安居，已晓谕赴所属寄纳刀弩，欲官为买之。并溪江所产麸金，欲募人淘采中卖，以业游手之民。其城寨身丁税，乞特蠲放七年。」从之。
　　荆湖北路转运判官高镈言：「古诚州归明人杨晟坚昨诣谢纳土，乞属湖北。盖晟坚惧麟修筑城寨，逼其巢穴，所以乞属沅州。既而邵州使人招谕，晟坚又乞属湖南。盖晟坚常盗取向银周妻子，惧银周在湖北，来取其妻，故又乞从邵州归明。乞密指挥沅、邵州，召晟坚诘问，使归银周妻子，仍徙置内地。」提点刑狱章楶亦言：晟坚狡狯反复，乞详酌处置。诏：「晟坚系归明人中头角，虽先与银周有隙，亦蛮人之常。今朝廷已降指挥隶湖北，正欲安存抚帖，示以诚信，今高镈、章楶所奏，全不晓边事，若稍有漏露，致惊疑生事，镈、楶当重有行遣。并下孙颀、谢麟照会。」（孙颀是年九月四日丁亥，以湖北运副知荆南，此时必在湖北为运副也。熙宁六年五月，以湖南提刑厝置梅山，转一官。）
　　梓州路转运司言：「都大经制泸州蛮贼公事司牒：『将来入界大约四万人、骑，内马三千匹，请据数约备八十日粮草，随军同行。』本司相度须作家计，朘削堡屯，节次聚粮折运，且乞差雇夫五万，内本路四万，成都府路六千，夔州路四千；牛、栄、马共一万，内成都府路五千，本路四千，夔州路千。」从之，仍令所差雇人、牛等先本路；如不足，于夔州路；又不足，方得于成都府路。及军行，梓州路雇一夫其直三千，多至四千，夔州路称是，成都府路则加倍焉。（夫直，据平蛮录。）
　　乙丑，诏河北路转运副使贾青相度新建溪峒徽、诚州隶属湖南、湖北于何路为便。后青具道里以闻，乃诏诚州治渠阳，隶荆湖北路；徽州为莳竹县，隶湖南邵州。（据诏问贾青缘由增入【二】。此前一月十一日，青初以朝奉大夫除河北运副，或「河」字当作「湖」字，更详之。诚、徽隶属自九月末并入此。）
　　诏权罢河北路差官检量根括地土，候务开依令敕举行。
　　己巳，知定州、建雄军节度使韩绛知颍昌府，知颍昌府、资政殿学士韩维知定州。寻以绛为西太一宫使，维知颍昌如故。（六月二十八日，绛为西太一使；十三日，维复知颍昌。今并书。）
　　权陕西路转运使兼制置解盐李稷言：「考究近日内外盐钞价平，臣窃谓贵生于难得，贱生于有余。自新法未行，通取七年支盐数目乘除，每岁当三十六万余席，故钞之贵贱，视有司印出之多寡【三】。新法以后，钞有定数，起熙宁十年冬，尽元丰二年，通印给过一百七十七万余席，而会问池盐所出，纔一百一十七万五千余席，尚有钞五十九万有余，流布官私，则其势不得不贱。方钞贵时，可无益发，及今价贱，又未加收敛，则盈虚消长之法未尽全备。伏望特议少损钞额【四】，仍令贱敛贵出，以尽平准之道，所贵久而无弊。」诏候钱勰点检本路盐回取旨。
　　林广言，乞令彭孙候到泸州先与臣议进兵次第。诏彭孙依前诏，取间路进讨，与林广协力照应。（席仲明墓志可考。三月甲寅。）
