<!-- { "loadSidebar": true } -->
　　殿中侍御史文彦博言：「比者用兵西鄙，有临阵先退、望敌不进之人，及置狱邻郡，而推劾之际，枝蔓淹延，启幸生之路，稽慢令之诛，将何以励觽心而趋大敌乎？且将权不可不专，军法不可不峻。兵法曰：『畏我者不畏敌，畏敌者不畏我。』使之畏我【四五】，非严刑何以济乎？故对敌而伍中不进者，伍长斩之，伍长不进，什长斩之。以什伍之长，尚得专杀，统帅之重，乃不能诛一小校，则军中之令，可谓隳矣。议者以今寇非大敌，师未深入，将校有犯，宜从中覆。夫寇非大敌，兵未深入，尚临阵先退，傥遇大敌，则孰肯奋邪【四六】？穰苴之戮庄贾，非大敌也，止于会而后期尔。孙武之斩美人，非深入也，止于习战而非笑尔。终于齐师胜晋、□人入郢，委任专而法素行也。国朝着令，禁军将校之有过而从中覆，当施之于平居无事之时。今防边用兵逾数十万，将不专权，军不峻法，何以御之哉」【四七】。上嘉纳之。
　　延州之围也，范雍祷于嘉岭山神。其夕，贼望城上若有鬼物持兵状，遽解围去。雍以其事闻，甲申，诏封山神为威显公。
　　时吏民上书者甚觽，初不省，知谏院富弼言知制诰本中书属官，可选二人，置局中书，考其所言可用用之。宰相以付学士，弼言此宰相偷安，欲以天下是非尽付他人也，乞与廷辨。此据墓碑，不得其时，附见二月末。
　　陕西安抚使韩琦上疏言：
　　臣素昧兵机，不经边任，昨以寇犯延塞，陕右惊骚，陛下不以臣不才，俾用安集。受命引道，径趋西陲，昼则奔走长途，夜则评遣局事。凡至边郡，率须宴犒，故经度廉采，不能纤悉究知。然前语以谓口说不如亲逢，耳闻不如目见，今既周历疆鄙，管穴所得，粗有一二。思欲归觐之日，面陈旒扆之前，又虑后于事机，先合敷奏。
　　臣窃以昊贼包藏逆志，积有岁年，朝廷待之不疑，养成凶慝。今甲马雄盛，金帛富饶，诱纳亡命之徒，助成狡计，与贼迁跳梁之日，事势其实百倍，故敢驱胁丑类，直扰延安，破寨逼城，号三十万。且朝廷命刘平统兵三路，盖极一时之选，石元孙委任次焉，已并为之禽矣。偏裨之勇鸷者，如郭遵、万俟政、孟方、张异者，又为俘馘矣。藩篱熟户李士彬、米知顺、李思之族，亦为之降且虏矣。米知顺，保安熟户，宝元二年十二月初见，其降虏月日未见。李思，又不详何处熟户，当考。戍卒陷没者，盖不啻万人。诸路闻风，惕然丧气。彼贼气焰，从而可知。范雍缘此降移，已有赵振为代。赵振，二月二十八日自环庆移知延州，七月十六日责绛州。
　　今延州之民兵虽益，而未补于旧，若范雍之策虑弹压，刘平之谋勇有望，裨将郭遵之强悍敢斗，后来者未闻过之。所存熟户，既难以自保，不无去就之意。而又鄜州去延安止二小程，其城周围二十里，跨二土山，在其中，正当狗道岭贼马来路，川原坦□。昨来张宗诲张宗诲，宝元二年十一月知鄜州，康定元年二月四日领兴防，二十三日改永兴钤辖。应卒缮完，未甚周备，制度低小，木植细弱。其垂锺板，尽以人户独扇门为之，至今无材料修换。王德基王德基，正月二十七日为鄜延钤辖、知鄜州，于四月八日责庐州都监。到任后，再行计度，人工材木万数甚多，转运司又无可应副。近知张亢张亢，四月六日自泾原移鄜延、知鄜州。交替，便有物力营葺，亦须冬末了毕。况在城所屯兵马，不满三千之数，万一贼计不测，直攻延州【四八】，但恐即日备御，未能固守。鄜州不能守，则延州城寨，非朝廷之有也。况鄜延路一带，系昊贼纳款之时出入道路，山川险易，尽曾涉历，而复咫尺银、夏，便于巢穴。臣虑出其不意，再来奔突，故御捍之备，宜以鄜延为先。鄜延若有重兵，必无深入之患。其次，则环州最逼贼境，新用刘兴刘兴，二月二十六日为环庆部署，兼知环州。知州。庆州久阙部署，高继隆、环庆钤辖。张崇俊知庆州。虽有心力，不经行阵，未可全然倚任。驻泊都监之内，亦无得力之人。夏竦节制泾原等路，复用葛怀敏副之，葛怀敏，三月九日为泾原部署，兼秦凤两路经略安抚副使，四月二十五日为泾原副都部署。若取其谋智，则怀敏非夏竦之比；若藉其勇战，则怀敏生平未识偏伍，亦与一书生无异。鄜延、泾原本设经略使二员，分护诸将，自范雍得罪之后，更不选人，经略一司已明无用，是徒使夏竦惧而求免，岂能成功！唯秦凤一路，去贼甚远，比之别路，未足多虞。同州、河中府与鄜延不遥，宿兵策应。魏昭□、王克基魏昭□，正月二十七日知同州，四月八日责陕州。王克基，正月二十六日为河中钤辖，五月二十一日徙潞州。未尝出离京阙，便使领觽御戎，昨来暂至延州，皆已破胆。加以诸路城寨军屯势分，大抵一州之兵，半守诸寨，边臣因旧重改，不达时变，谋及废置，率皆异同。殊不知承平之时，边臣无事，竞务增置寨栅，以邀赏恩，止为熟户防家，于国实有何益？至今孤囚军旅，蓄聚资粮，敌觽猝来，举以遗寇。所在将帅，例复失和，妒能害功，动至矛盾。东兵骄而好走【四九】，内臣战则失利。此方今之大弊也，臣深为朝廷忧之。兼逐处主兵臣僚，多为不益【五○】，得兵马无不恐怯，朝廷又举昔年之数，止绝陈乞。臣窃料剧贼果复倾竭种落，并侵一路，彼觽我寡，战必败亡。所至婴城，避其锋锐，因而长驱关辅，人户惊逃，大邑富居，任其屠掠，都辇之下，岂不动摇？陛下宜访帷幄之嘉谋，审攻守之良算，早图平殄，以安生灵，盖非臣浅虑所及也。
　　臣今为陛下计者，莫若差锐兵三五千，或于同州、河中府等处分减，进屯鄜州。选才望大臣一员，复本路经略之任，兼知鄜州，处置边事。令张亢张亢，四月六日知鄜州，固以为鄜延钤辖矣，十二月乃加都钤辖。就充本路钤辖，于鄜州驻札。用朱观朱观，六月六日以供备、忠刺为鄜延钤辖。知环州，就差葛怀敏充环庆部署。如朝廷必以经略一司更不合置，即乞专于鄜州益兵，使葛怀敏知泾州，充替夏竦。葛怀敏，五月二十五日知泾州，夏竦同日知永兴。自然事均一，不挠边臣之心。早赐选差才勇帅臣，充环庆部署，令秦州曹琮兼管勾泾原路兵马公事。曹琮，四月十二日同管泾原兵，五月六日又同管。恐四月所书或误。准备分擘秦凤闲兵，互相策应。其沿边堡寨，除自来系大寨广屯兵马之处外，其余孤小寨栅，断自朝廷，委经略部署司，须得移那兵马，分食旧积粮草，无使余羡。然后并兵入城，只留人员兵士三二十人，以为斥候。量事更差弓箭手防护【五一】。所有沿边路分都监、都巡检等阙额，即于诸班新换右职臣僚内选差催发，其河中府、同州部署钤辖，别差稍知边事臣僚充替魏昭□、四月七日，魏昭□已责陕州。王克基。五月二十一日王克基以河中钤辖徙潞州。所有沿边州军招置蕃落、保捷等指挥，多是本土勇悍之人，只为拘定等杖，失人甚多，亦乞速降指挥催促招收【五二】，但以其人材壮勇堪任披带者充，今后更不拘等杖。愚短所见，愿早裁择。
　　上皆纳之。琦上疏当在三月末或四月初，故王德基、魏昭□以四月八日责官，此疏独犹未及知。然张亢以四月六日移知鄜州，疏云近知张亢交替，则上疏当在四月六日后。又疏云就令张亢为鄜延钤辖。按亢知鄜州即兼钤辖，不知琦疏何故云尔，或是亢先以泾原钤辖来交替【五三】。
　　注　　释
　　【一】又分擘兵甲「分」字原脱，据涑水纪闻卷一二补。
　　【二】族帐原作「族长」，据上文及同上书改。
　　【三】又令「令」原作「领」，据同上书改。
　　【四】殿侍「侍」原作「寺」，据同上书改。
　　【五】特与各转补名目「特与」二字原脱，据同上书补。
　　【六】寨栅簄远「远」字原脱，据治迹统类卷七康定元昊扰边补。
　　【七】平元孙遂引还「平」字原脱，据宋本及涑水纪闻卷一一补。
　　【八】平与元孙还逆之「平」字原脱，据宋本、宋撮要本及同上书补。
　　【九】贼以轻兵薄战「以」原作「已」，据宋撮要本、阁本及治迹统类卷七康定元昊扰边、编年纲目卷一一改。
　　【一○】贼退还水东「贼」字原脱，据宋本、宋撮要本及涑水纪闻卷一一补。
　　【一一】贼举鞭麾骑士自山四出「自山」二字原脱，据宋本、宋撮要本、阁本补。
　　【一二】案此五字疑有脱误按宋史卷一八七兵志有员僚剩员直，谓「禁军员僚以罪降者充」，原注误。
　　【一三】知枢密院事夏守赟「院」字原脱，据宋本、宋撮要本、阁本补。
　　【一四】合门使以上三「三」字原脱，据宋史卷一九八兵志补。
　　【一五】觌仍加集贤院学士「加」原作「知」，据阁本及宋史卷三○一高觌传改。
　　【一六】即不须签检「须」原作「许」，据宋本、宋撮要本、阁本及编年录卷四改。
　　【一七】怿推其弟忻得官「忻」原作「所」，据宋史卷四五七、东都事略卷一一八、隆平集卷一五高怿传改。
　　【一八】监门卫将军按：宋制有左、右监门卫将军，「监」上当有脱字。
　　【一九】贼所□掠第蠲其夏租按：宋大诏令集卷二一八延州保安军德音云：「金明、肤施二县，特放今年夏税，余县及保安军蠲其半。」续通鉴卷四二作「贼所□掠地，蠲其夏租」，疑当从之。
　　【二○】转运司原作「转运使」，据宋本、宋撮要本、阁本及下文改。
　　【二一】盖民情既为强壮韩魏公集卷一○家传作「盖民情谓既为强壮」。
　　【二二】使减税免役「役」字原脱，据同上书补。
　　【二三】分番教习「番」原作「蕃」，据阁本及长编纪事本末卷四三募兵改。
　　【二四】虽稍取用韩魏公集卷一○家传作「虽稍收用」。
　　【二五】朝廷原作「中朝」，据宋本、宋撮要本、阁本改。
　　【二六】环庆副都部署「都」字原脱，据宋本、宋撮要本补。按：宋史卷三二三赵振传谓「自本路马步军副总管擢龙神卫四厢都指挥使」。
　　【二七】知磁州李渭「磁」原作「滋」，据宋史卷三二六李渭传改。
　　【二八】实知淄州「淄」原作「滋」，据宋史卷二九七郭劝传改。
　　【二九】委边臣拊存之「边」原作「遣」，据宋本、宋撮要本、阁本及宋史卷二八五陈执中传改。
　　【三○】父挽而子荷原作「父子挽而荷」，据宋本、宋撮要本、阁本改。
　　【三一】张存与原作「张存兴」，据宋本、宋撮要本、阁本改。
　　【三二】杨言原作「扬言」，据宋撮要本、阁本及治迹统类卷七康定元昊扰边改。
