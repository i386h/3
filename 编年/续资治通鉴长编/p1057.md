<!-- { "loadSidebar": true } -->
　　河东经略司言：「丰州屯驻神锐指挥千余人，薛义所部照应修葭芦寨王安等百余人鼓动军觽，擅还丰州，及恐喝指挥使张臻言不逊。内捕获十六人，张世矩已凌迟处斩，其余人见捕逐。」诏：「续捕获人，但尝逼吓指挥使出不逊语，证左明者，并处斩，更不得推究为首人家属。应缘坐者，押赴丰州处斩，其同居骨肉，依编配法。」其后经略司言安等已斩，莫知为首者，而安有母年六十二，上特贷之。诏沈括：「可移报曲珍，如本路兵马自足防捍，勿与薛义一将相近，恐因而党扇，有坏纪律。」
　　诏京东路转运司：「闻徐、沂二州去年已灾伤，失于检放；今夏旱灾，本司亦未容百姓陈诉，分析以闻。」
　　甲午，降授通直郎、权管勾河东路转运判官蔡烨权发遣河东路转运判官。（实录如此，疑有误字，或权管勾又下权发遣一等，当考。）
　　吏部尚书李清臣等言：「今月壬辰，贺仆射上尚书省，百官方就班，台吏相继趣臣等就列。三院御史及中丞久不至，台吏复至臣等立位前，赞云『且归幕次』，在庭观者亦或窃笑。按：御史中丞班品在学士下，合班即对引，无先令学士、尚书、侍郎就列，然后报引中丞之仪。况三院御史班品不同，窃虑立班不应在尚书之后。乞送台吏付有司根治。」诏吏人令御史台勘罚。
　　御史台言：「尚书左丞蒲宗孟、右丞王安礼贺仆射上尚书省，于都堂下马。检会三省执政官上下马仪范：尚书左右仆射许至都堂，左右丞于本厅。今官府虽寓局，缘各有拟定听事。按：宗孟、安礼身为执政，当朝廷董正名分之初，宜身先百执，遵行宪度，乃率先违法犯分，髃工庶尹何以观仰？请付有司推科。」安礼争论上前，以为今日置左右丞为执政官，不应有厚薄。左右丞于都堂上下马自此始。
　　上谓辅臣曰：「虽周之盛时，亦以为才难，惟能以道泛观，不拘流品，随才任使，则取人之路广。苟不称职，便可黜逐，不可为已与之官禄，反以系吝而难于用法。如臣下有劳，朝廷见知，虽有过失，亦当□贷。若□居厚使京东，治财数百万，设有失陷官钱二三千缗，其功自可除过。故律有议贤、议劳之法，亦周之八柄诏王之遗意。然有司议罪自当守官，诛宥则系主断，如此则用人之道无难矣。」（六月十六日，居厚自运判改运副。）
　　乙未，三省言侍郎阙官，王安礼曰：「闻张问虽老，精力尚不衰，或可任。」上曰：「问好为异论，知沧州，上言本路岁饥，民有流移者，苟免常平、助役之苦，以得流亡为幸。盖论议多出于韩琦，所以如此。」太常丞阙，王安礼曰：「王古如何？」上曰：「古亦好异论。」（张问知沧州，在熙宁十年二月。）
　　诏除杭、睦、苏、湖、秀、常、润、温、明、台十州买扑场务积欠净利过月钱三万余缗【一○】，从司农寺丞韩宗良请也。
　　诏：「三省、枢密院自今应入进文字，自来用押字者，并依三省例书臣名。」
　　又诏：「直翰林医官院至祗候依旧，更不改换；其现在太仆丞至流外主簿并罢【一一】，仍今后更不除授【一二】。令详定官制所立法以闻。」先是，官制所定到改医官院为翰林院，惟使、副、尚药奉御依旧外，直院而下隶太医局。今复如故。（六月癸亥，翰林医官院改为翰林院医官局，使副以下如旧【一三】。）
　　诏：「应支给军前汉蕃士卒特支犒设并酱菜钱等，如三日不支，其转运司及合支官司并当除名。」
　　又诏：「逐路走马承受，凡遇差发军马出入，仰常切体量人情，如士卒私自赔费及将官措置乘失，并仰密具事由闻奏。如敢不获时闻奏，致朝廷察访得知，当与所犯人均责。」
　　丙申，司天监言，七月辛巳为出兵吉日。诏进兵日依李宪所奏。初，宪言「五路军马会合之地，远近不齐，不可一一择日。虽拟七月辛巳中军起发为准，窃虑未协全吉，乞下司天监详定」故也。（据密院时政记，十四日乙未，李宪奏：「五路军马会合，欲定七月二日进发，恐选择未协全吉，乞下司天监再加详定。」十六日丁酉，太史局奏：「今集觽官定夺，将本京六壬加临，得七月二日辰，辛巳具出兵吉日。」同三省奉旨：进兵日依李宪所奏。实录并载二事，稍与时政记不同，姑附注此。）
　　知淮阳军、奉议郎赵□知徐州。（丙午，罢。）
　　泾原路制置司言：「牒鄜延路四军、环庆路两军，火头并于禁军步人内差，其傔役、辎重，无厢军，以义勇、保甲充。恐未肯依应，乞降朝旨。」从之。
　　诏：「陕西都转运司运粮应副军兴，于诸州差雇车乘之人，所过州交替人日支米二升、钱五十，至缘边止。运粮出界，止差厢军。仍晓谕人户知。」
　　手诏沈括：「闻官兵往葭芦寨城界，前知甚有逃窜部落，止在寨外三两程存泊。若不大布恩信，广行招徕，深虑大军引还，结集入寨作过。可令曲珍多方展转开导恩意招安，许与依旧住坐，仍首领等第补置官职。」
　　丁酉，奉议郎、试起居舍人兼崇政殿说书蔡卞试侍御史知杂事。卞力辞之，复为起居舍人。（卞力辞之，据卞本传，并书之。十一日可考。）
　　诏：「河东路经略司指挥军马，并麟、府、丰州刺得西贼实屯聚处，即量力大小，选兵将掩击。如蕃户非时自被抄略，愿雠赛者听。」
　　诏五品以下官应得旨改官，并为敕授。
　　手诏沈括：「所上边略，可画图二本，逐一贴出：一绘即今贼界地形戍垒，一绘将来成就边形，务要得实，异时悉可按图考验不差，勿得增饰减损。」
　　戊戌，上批：「御史不可久阙，新除蔡卞知杂未就职。缘阙员甚多，不可悉令奏举，宜诏两省官各举敏明不挠可为御史宣德郎以上员各二人，限一月奏闻。」（新纪书：「戊戌，诏两省官举御史各一人【一四】。」旧纪不书。）
　　己亥，诏：「翰林学士、两省官见执政官议事，并系鞋；六曹尚书以下见执政官，并靴笏。」
　　辛丑，诏陕西路都总管司：「泾原进筑城寨，财用虽已略具，尚须措置诸路团结兵马，已令制置司未得勾抽，先差发将兵并就近里歇泊。缘泾原事所差文武官，并发归原差来处。」初，陕西转运司以役兵不足用，下诸州和雇运夫。永兴军奏：「准诏谕民不复调夫出寨，今漕檄雇夫，非科差不可。从之则违诏，不从恐误师期。」诏如前诏。而使者亦还，奏其不可进筑，遂议罢兵故也。（朱本签贴云：时吕大防为使院提举，而大防尝知永兴军，故前史官妄载此语，并无照据，合删。新本从之。按：大防行状有此，今复具载。）
　　给事中舒亶言：「吏房前后发李规、王务民奏钞，令臣书『读』，侍郎王珪已书『省审』，坐违式举行，门下省但勘罚。今缘奏钞皆王珪书名，自合省问，岂容但称不知，归罪令史？自非执政大臣怙权擅事，轻蔑朝廷，即是吏史凭附大臣，沮坏法令。陛下新正官名，而上下横厉如此，不治其微，实恐陛下复古建事之意或成虚名，为天下后世所议。」诏承行吏人送门下省别加重罚。
　　同提举成都府等路茶场蒲宗闵言：「成都府路产茶县及利州路兴元府、洋州已有榷法，今相度巴州等产茶处亦乞用榷法。」从之。
　　诏：「新筑葭芦、□堡寨，其合用兵马并战守器具、粮草等，并令河东路经略、转运司管认，以□胡寨【一五】已里堡寨事力那移应副。其见阙寨主、监押等使臣，仰经略司速选差。」（五月二十一日辛丑，太原府路钤辖薛义等奏「准朝旨，部领兵马照应鄜延路总管曲珍，沿路累逢西贼，接战斗敌，臣等驱遣军兵杀退西贼，所获首级及焚荡族帐，夺到牛马、羊畜、器械等闻奏」事，今检会近曲珍奏，已修葭芦寨了当，同三省进呈，奉旨令张世矩指挥薛义等步领军马放归元差来去处，更不前去照应。薛义见十三日，当考。六月四日甲寅，奉旨：「鄜延路昨修葭芦寨，将带军马兴工救筑，与□胡寨隔河相对，自可体采照望。其薛义等自合便取直路往彼，岂可迂回却寻葭芦故城前去，及称不见鄜延军马却回？显是观望不进及奏上不实，仰河东转运使依前降指挥，即速取勘结案闻奏。其张世矩及薛义下得功使臣等，令疾速具功状闻奏。」六月十七日丁卯，专管勾麟府路军马公事张世矩奏「新修葭芦寨，乞将□胡寨使臣二员并本处兵马，及石、隰司都巡检那移在葭芦寨驻札防托。其张璨却乞依旧且令在石州驻札，照应葭芦并元旧沿河守把去处」等事，奉旨：「葭芦、□堡寨已令经略可管认，仰军马司更不干预。」二十一日辛未，太原路钤辖薛义等奏：「准转运司取勘臣等照应修葭芦寨观望不进等事，臣勘会先部领人马前去入界，累逢西贼斗敌，到葭芦故城，不见曲珍兵马。为所附粮料将尽，去回入界。准本路经略司牒，方知于□胡对岸修葭芦寨，又般请粮料前去本寨，见曲珍留下将兵李仪等会合。计臣等元初只知修葭芦故城【一六】，若知于□胡对岸修筑，只缘黄河取直路，倚曲珍兵势，易为会合，岂却领孤兵深入贼巢，日逢战斗，避易就难？乞委官取问一行使臣、军马，必见诣实。」同三省奉旨：「送河东转运使照会，如委是诣实，前降指挥更不施行。」薛义事当修入。此皆密院时政记所书也，更详之，或依实录削去。）
　　癸卯，诏六曹、寺、监长贰以下，如有公事己见不同，许独至执政聚厅处具事状申议。
　　环庆路转运判官范纯粹乞日严边备，又言：「至宁州见当职官，言本州岛驻札两将【一七】，自军回后，死者过五百余人，及有二百余人疾病，逃亡亦过二百余人，本将不敢尽申。寻勘会宁州歇泊将兵，系开封府界第七将、京西第二将。」诏本将分析，仍令本路经略司体量。
　　朝散大夫、降天章阁待制王克臣知单州。克臣前知太原，朝廷闻其不能尽心同力军兴，沮抑有功将校，姑息逃亡军人，缘边五十余次被西贼寇钞，并无措置，将吏迕意，即阴使捃摭过犯，及他处事乖方，奏事不实，下河东转运、提点刑狱司体量得实故也。虽会赦免劾【一八】，特降之。
　　诏：「葭芦、□堡寨已敕河东路管认戍守，缘隔大河，虑西贼侵犯，仰鄜延路经略司以兵马照管应援。」
　　甲辰，通直郎、试给事中、权直学士院舒亶为御史中丞。
　　诏泾原路经略司给封桩军赏绢二十万匹与转运司，准备筑城修堡。
　　鄜延路经略司言，蕃官高永能自言祖父知绥州日【一九】，有已业田，乞支拨。上批：「永能忠勇有功，可令自择坟庙所在，拨赐田三十顷，仍令沈括摹其祖庙碑文来上。」（永能伯祖文岯举绥州来降，祖文玉独留居延州。旧纪于甲辰书：遣给事中徐禧、内侍押班李舜举鄜延路计议筑堡障。新纪但书遣禧。）
