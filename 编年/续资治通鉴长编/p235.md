<!-- { "loadSidebar": true } -->
　　【九】诏三班院择使臣为诸州同都巡检「同都」二字原倒。按宋会要职官四八之一二二及职官分纪卷三五并云「自两州至十州……亦有同都巡检使，若供奉官以下为之者即不云使」。本书卷八一大中祥符六年七月乙未「诏怀信为……都巡检使，康训、符承训为同都巡检使」。据此，「都同巡检」当为「同都巡检」之讹，今乙正。
　　【一○】赵稹原作「赵贞」，据宋本、宋撮要本及隆平集卷一○、东都事略卷五四、宋史卷二八八赵稹传改。下同。
　　【一一】又合其辞若无疑者「疑」原作「异」，据宋本、宋撮要本、阁本改。
　　【一二】释出之「出」原作「放」，据同上书改。
　　【一三】因以寇准例谕之「谕」原作「论」，据阁本改。
　　【一四】始诏放焉「诏」原作「召」，据宋会要选举七之一二改。
　　【一五】仍命以集付秘阁「付」原作「赴」，据宋本、宋撮要本改。
　　【一六】以堂后官太常博士刘明恕提点五房公事「五房公事」原作「分五房事」，据阁本及宋会要职官三之二三改。
　　【一七】联署其状具当去留之数「其」、「具」二字原互倒，据阁本乙正。
　　【一八】但筋齿弱老病不中疗者「中」原作「痛」，据同上书改。
　　【一九】乡宁县原作「宁乡县」，据寰宇记卷四八、宋会要方域六之六、宋史卷八六地理志，宋河东路慈州属县有乡宁，今据乙正。
　　【二○】徙隶河南军籍「河南」，阁本作「向南」。
　　【二一】朕谕以学古莫若读五经「五经」，宋本、宋撮要本、阁本均作「正经」。
　　【二二】汴桥原作「小桥」，据阁本改。按宋会要方域一三之二○谓大中祥符五年九月，「新置汴河浮桥，未及半年，累损公私船」，当即指此。
　　【二三】令所司择日备礼册命「所」原作「有」，据宋本、宋撮要本及宋会要后妃三之一三改。
　　【二四】凡陕诸州屯兵「凡陕」，阁本、活字本均作「川陕」，疑是。
续资治通鉴长编
卷七十八
卷七十八
　　起讫时间 起真宗大中祥符五年六月尽是年九月
　　卷　　名 续资治通鉴长编卷七十八
　　帝　　号 宋真宗
　　年　　号 大中祥符五年（壬子，1012）
　　全　　文
　　六月己亥，三司借内藏库金二千两，从之。
　　辛丑，上以诸王所和金华殿麦歌示辅臣，因曰：「诸王好学，朕每诲以属辞用事，当询于僚佐，庶免谬误。」王旦曰：「仲尼称『不耻下问』，好问，则有益也。」
　　恭孝太子夫人田氏，言兄合门祗候承说自安、复州巡检岁满，求知州军。上曰：「亲民之官，岂可虚授！承说素无干声，可授近地监军。」（会要云止可近便都监【一】。）
　　乙巳，镇戎军监押陈怀信言：「伏见环州修浚城壕，地处极边，罕得良木，望减损其功。」时朝廷方议遣使规度，怀信疏奏，即命为本州岛监押，仍专聭修城之役。
　　丁未，诏缘边州军不得募北界民充军，如北界移牒究问，悉还之；其诱北界民应募者，决讫，部送京师，隶近南州军。
　　龙图阁直学士陈彭年等上新定合门仪制，诏付有司。
　　戊申，管勾麟府路军马事韩守英言，契丹人投河西，路由府州境上，望戒励逐处不得停止，从之。
　　泾原路都钤辖兼知渭州曹玮，请如旧例，别遣官知渭州。上曰：「边防屯集之地，别命知州，或互执其所见，将致生事。」密谕玮不许。玮又言缘边诸寨，前许人户买扑酤酒，虑其停匿险恶，望悉禁罢，从之。
　　驸马都尉柴宗庆言，自陕西市木至京，望蠲免税算。上曰：「朕记太宗朝，王承衍市木贩易规利，当时兴讼不已。向已谕宗庆无得复然，今乃尚有此奏。」即令枢密院召宗庆戒饬之。既而河东提点刑狱言宗庆私使人市马不输税，请劾其罪。诏释不问。
　　卫国长公主尝请市比邻张氏舍，以广其居。张氏，即华容县主貋也。上诏之曰：「如立券出卖，则可也。」及询张氏，但云日僦钱五百，方所仰给【二】。上戒令不得强市，止赐钱二百万，听于他处图置。（宗庆贩马，实录在十月辛丑，今并书之。）
　　枢密直学士、礼部侍郎、知并州张秉累典大府，无显赫之誉。及再至太原，临事少断，多与宾佐博塞。虽久践中外，然无仪检，好谐戏，人不以宿旧称之。好饰衣服，洁馔具，每公宴及朋友家集会，多自挈珍膳而往。家甚贫，常质衣以给其费。太原有武将为部署钤辖，甚不悦其所为。又与转运使陈若拙席上语相侵，若拙奏秉戎政不修。诏河东安抚司兼管勾并州公事，寻命右谏议大夫、枢密直学士任中正代秉，徙秉知相州。（秉徙相州在十月丁巳，今并书。当考安抚司兼并州者，姓名谓何。）
　　翰林学士李宗谔等上准诏分定监试发解官荐送纰缪十不、九不刑名，诏从之。
　　壬子，修玉清昭应宫使丁谓言，天书阁望柱起直气千余条，青紫黄白相间，又吐白光若银丝，上有轻白云覆之，俄变五色。上作瑞应诗赐近臣和。
　　增濮州公用钱三十万贯，时命右监门卫大将军李福知州故也。
　　诸州言岁丰谷贱，咸请博籴，上虑伤农，即诏三司使丁谓规画以闻。谓言莫若和市，而诸州积镪数少，癸丑，出内藏库钱百万贯付三司以佐用度。
　　权知开封府刘综言：「诸路走马承受使臣到阙，皆直造便坐。自今请先于前殿见讫，乃诣后殿奏事。」
　　戊午，枢密院言：「近日通进司入夜所进文字，率皆常务。望令除事干机急，实时进内，自余并须次日。」从之。
　　己未，诏自今伏日并休务。
　　修国史院言：「所修礼志，旧日历止存事端，并礼院取索国初已来礼文损益沿革制作之事及论议评定文字【三】，尚虑或有遗落，致国家大典有所不备。龙图阁待制孙奭见判礼院，深于经术，礼学精博，望专委检讨供报。」从之。
　　钱塘人林逋，少孤力学，不为章句。性恬淡好古，不趋荣利，家贫衣食不足，宴如也。初泛游江湖间，久之，归杭州，结庐西湖之孤山，二十年足不及城市。转运使陈尧佐以其名闻，庚申，诏赐粟帛，长吏岁时劳问。
　　壬戌，令枢密院修时政记，月送史馆。先是，枢密院月录附史事送中书，编于时政记。及是，王钦若、陈尧叟请别撰，从之【四】。枢密院时政记始此。
　　诏在京常参官二员举幕职、州县官一员充京官，勿以罢官赴选人应诏。
　　禁缘边民盗契丹马趋近南州军贸易。
　　癸亥，诏诸州转卖金箔人并减元犯人罪一等决讫，令觽半月。时杭州民周承裕私炼金为箔，有郑仁泽者，尝市得千枚转鬻于人，事败，全家徙配。及是，本路转运使陈尧佐上言：「情异丝同，咸徙远郡，恐伤钦恤之意。」故有是诏。
　　甲子，广南西路转运使言，交州李公蕴乞发人船直趋邕州互市。上曰：「濒海之民常惧交州侵扰，承前止令互市于广州及如洪镇【五】，盖海隅有控扼之所。今若直趋内地，事颇非便，宜令本司谨守旧制。」
　　乙丑，诏：「诸军故断手足以避征役及图徙便郡者，自今决讫，并隶本军下名【六】，罪重者从重断，伤残甚者决配本乡五百里外牢城【七】。」从知升州张咏之请也。
　　丙寅，以太常博士平棘孙冲知棣州，大理寺丞史莹通判州军事，内殿崇班卫承庆为兵马都监。初，史崇贵等与转运使王曙、李应机完塞聂家口河，河役既成，又决于州东南李民弯，环城数十里民舍多坏。曙等言州城危垫，请徙置试河县。及郭盛使还，请如曙言。复遣冲及承庆按视，乃言城可固护，止费三十万功，且荐莹知水事，请同领护。冲与曙等互言利害，上是冲议，故以委之。冲等又言：「臣今独抗觽议，力援州城，必虑上下不相佽助，望转运使副于他路。」诏不许，仍令转运使，凡冲等有所须索，实时供给。其董役官吏将校，两月一犒设之。寻又遣使谕冲，以葺河岸当俟霜降水落，无致枉烦力役。（八月戊申，当考。实录于七月戊辰载遣使谕冲，俟霜降水落乃葺河岸，并令固护所塞聂家口。据志及会要，则聂家口即塞即决，王曙因有试河之议，今又何所固护耶？不知实录何以云尔。今从本志及会要，俟考。）
　　审刑院言：「断知挠州李说坐报上不以实，丝铜十斤。私罪而漏通举主及勘官，并请按问。」上谓宰臣曰：「说止杖罪，举主及勘官，罪当笞耳。徒有劳烦，而不足以惩劝，自今宜并取旨。」（八月丁酉，可考。会要五年六月事。）
　　秋七月戊辰，新作保康门于朱雀门之东，徙汴河广济桥于大相国寺前，牓曰「延安」，又作桥跨惠民河，牓曰「安国」。时将建观以奉五岳，故辟此门。寻命修玉清昭应宫使丁谓等就奉节、致远三营地及填干地之西偏兴筑，内侍邓守恩董其役。（实录于八月己未书，命中使邓守恩修五岳观；九月丁亥又书，初建五岳观于南熏门内之东偏。既云修，又云初建，不知何也。今从本志及会要联书之。）
　　诏皇家诸亲有求在京职事者，自今令枢密院验其材质履历，堪任则授之。
　　己巳，谒玉清昭应宫，谢天书阁神光之应也。赐修宫使已下器币，工徒缗钱有差。
　　龙图阁待制张知白上言：「窃览方册，见唐、虞之制，立四岳、十二牧，于是百工允厘，百揆时□。又曰：『三载考绩，三考黜陟幽明。』汉史载宣帝为明盛之主，美其任人责成，知王道之根本，常曰：『与我共治天下者，其惟良二千石乎。』斯言也，传示不朽，后之人孰不称颂哉。昔唐李峤尝云【八】：『安人之方，须择郡守。窃见朝廷重内官、轻外任，每除牧伯，皆避命致诉。比遣外任，多是贬累之人，风俗不澄，实由于此。望于台阁妙选贤良，分典大州，共康庶绩。臣请辍近侍，率先具僚【九】。』凤阁侍郎韦嗣立因而请行，遂令以本官出领州郡。伏见江、浙大郡，方切择人，苟有阙员，俾之承乏，臣虽不肖，愿继前修。矧唐年非遥【一○】，故事仍在，傥以为允，乞举而行。」上曰：「知白援引故事，请重亲民之官，良可嘉也。」然以其累更外任，方在要职，不许。辛未，命知白同纠察在京刑狱。
　　壬申，上封者言：「诸州军司法参军多不得其人，致刑法差枉，望令吏部铨谨择明法出身者授之。」上以示辅臣，王旦言：「明法虽习律文，亦须有才识。顷法官阙，多取属县簿、尉习刑名者代之，今请令铨司参酌施行。」从之。
　　诏河北商人与北境私相贸鬻，有所逋负，致被移牒辨理者，宜令缘边安抚司趣使偿之，自今仍禁其市易。
