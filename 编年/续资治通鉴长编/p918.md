<!-- { "loadSidebar": true } -->
　　先是，吕惠卿悉出安石前后私书、手笔奏之，其一云：「勿令齐年知。」齐年者，谓京也，与安石同岁，在中书多异议，故云。又有一云：「勿令上知。」由是上以安石为欺，故复用京，仍诏京抚定蕃部讫，乃赴阙。朱史签贴云：「缴书事，已奉朝旨下逐官取会，并无照据，删去。」今本实录仍复存之。陆佃集有实录院乞降出吕惠卿元缴进王安石私书札子云：「臣等勘会昨来御史弹奏吕惠卿章疏内称，惠卿缴奏故相王安石私书，有『毋使上知』『毋使齐年知』之语。齐年，谓参知政事冯京。且称安石由是罢政。大臣出处之由，史当具载，欲乞圣慈特赐指挥，降出惠卿元缴安石之书【四】，付实录院照用，所贵笔削详实。」贴黄：「台谏自来许风闻言事，所以未敢便行依据。」佃集又自注札子下云：「黄庭坚欲以御史所言入史，佃固论其不可，庭坚恚曰：『如侍郎言，是佞史也。』佃答曰：『如鲁直意，即是谤书。』连数日，议不决，遂上此奏。后降出安石书，果无此语，止是属惠卿言练亨甫可用，故惠卿奏之，庭坚乃止。」按：佃集为安石辨如此，盖佃尝从安石学故也。佃称庭坚乃止，然元佑实录虽不于安石罢相时载缴书事，仍于冯京参政记载之。佃称庭坚乃止，诚耄昏矣。兼疑此札子实不曾上，佃所称降出安石书果无此语【五】，止是属练亨甫可用，若诚如此，则绍圣史官何以不明着其事乎？且安石与惠卿私书，何但如此，但其一耳。佃集要不可信，姑存之，庶后世有考焉。
　　龙图阁直学士、集贤殿修撰刘庠知成都府，罢兼安抚使。先是，以茂州边事令冯京兼成都府、利州路安抚使，至是渐平故也。
　　赐度僧牒干，付韶州岑水场买铜；又五百付广南东路转运司买铅、锡。
　　戊申，安南招讨司言：「桂州劾西染院使、行营右第一将李实挈妻女随行。实本归明，不晓条法，欲望发遣赴军，令有功赎过。或不用命，许本司随意处置。」诏李实削在身官职，军前效用。后实无功，送邓州编管。
　　河东经略安抚使韩绛言：「北人如强来盖铺，乞朝廷委之边吏，徐行驱逐。」诏降依熙宁八年十二月庚子指挥。十二月庚子指挥缘郭逵申请。
　　诏：「湖北辰、沅州蛮人扰叛，攻劫城寨，荆南张靖恐难倚以处置，宜令知湖州章惇对易之。仍令惇亲至辰、沅州安抚招谕。」
　　诏今后中书检正官所行帖子，下诸处并先禀执政，仍置簿抄录，每五日一次呈押。
　　己酉，权御史中丞邓润甫言：「向者陛下登用俊贤，更易百度，天下狃于见闻，蔽于俗学者，皆竞起而萃非之。故陛下排斥异论，而一时言责之路反自此微为壅抑，非徒抑之，又或疑之。故论恤民力，则疑其违道干誉；论补法度，则疑其同乎流俗；论斥人物，则疑其讦以为直。故言者之气日以摧伏，天下事变有不得尽闻【六】，而纤邪刻薄之徒得容其间。臣以谓王者执权，当与时推移，翕张阖辟，固不胶于一。曩者，变法定令之初，势自当尔。今持之日久，法度已就绪矣，则宜有以来天下议论，而激发言者之气，以分别邪正，以补助事功。至于淫辞诐行者，有挟而发，自当屏弃，如此则嘉言不伏，而天下大治矣。」
　　又言：「伏见御史周尹论列开封府陈绎受张谔请求，故纵司农吏死罪。诏付有司根治，中外闻之，皆以绎怀挟奸邪，附丽权势，为日已久，陛下以天地之量容而未发，一旦窥见情伪，赫然付之狱官，此陛下威断之明也。然臣窃闻有司案治已见底里，证佐明甚，而绎骜慢不服，报答制使无人臣恐惧之意，第诡言都不记忆，欲以坜谰欺天，末减罪恶，此而不治，谓疏者何？」诏陈绎罢开封府。九月二十七日庚辰，已命知制诰许将权发遣开封府，不知陈绎何故及今方罢，当考。
　　又言：「近黜御史中丞邓绾，又逐中书习学公事练亨甫。亨甫身备宰属，而与绾交通，然臣闻二人所以能关通者，有冯正符为之往来，传导语言。绾信其说而幸其利，故正符以布衣直入台谒绾交私，论议无所忌惮，远近闻之，莫不惊骇，以为置宪府以来未尝有也。绾之所以怀挟回邪，伤辱国体者，正符有力焉。此奸人之尤，不可不治。」诏夺正符所授出身以来文字，令开封府发遣归本贯。
　　诏：「京东西路将官数人，各部兵马三五百往来捕盗，并无专责，纷拏漫散，骚扰人民。可令提点刑狱钱勰差使臣每一名于逐将下选募兵士五十人，不拘远近，会州县并力督捕，仍发遣将官归任。自今贼盗须州县力不能制，方许将官督捕。」
　　庚戌，荆湖南路提点刑狱、太常博士朱初平为本路转运副使。
　　奉礼郎、勾当竹木务王震权检正中书刑房公事。
　　荆湖北路钤辖司言：「沅州归明人张奉等作过未获。东路都巡检同归明人舒光禄【七】等与贼斗杀，获首级，夺器械，及招降人户，兼光禄等领黔江城兵数次，共杀贼五十余级，并生擒首恶。」诏舒光禄与右班直，添差沅州黔江城巡检，仍赐锡袍、银带，及绢三百匹。有功人速以状闻。
　　罢太子中允、直集贤院兼直舍人院张谔检正中书五房公事。
　　辛亥，朱初平言：「杨光僭见乞一刺史名目，况其人年已八十余，溪峒素所推服，兼祖父亦曾授此官。」诏授光僭皇城使，诚州刺史致仕。寻诏光僭依有功致仕例给俸，就三州一镇，官为建宅一区。光僭又请于其侧置学舍，从之。仍相度差管勾招纳使臣一人，充飞山一带道路巡检以闻。光僭未及受官而卒，遂以赠之，其父、母、妻皆赠封，优给赙，并录其子。「光僭依有功致仕例」以下，并自十一月一日移入此。
　　权同都提举市易司□安持以父在中书，乞罢领市易都提举。吕嘉问言：「百司无非中书统摄，况今法度已成，别无更张议论。安持宣力已久，备谙利害，或朝廷如其所请，即臣孤危，必难办集，乞留安持在职。」诏以安持为髃牧判官。
　　遣知都水监丞霍翔相度熙河营田，令同郑民宪具利害以闻。
　　诏赐监主簿、斋郎、州助教告身补牒，共为钱十五万缗，付广南东路转运司市粮草。
　　判都水监蒲宗孟、知丞事霍翔言：「被旨同度量疏浚汴河深浅，今具增深尺寸。」诏宗孟等标记地分，俟十日外再度量以闻。十二月朔，可考。
　　诏提举成都府路茶场刘佐、提举熙河市易司汲逢，各减磨勘二年。大理寺丞沈百之等三人，各指射差遣一次。并赏熙河入中粮草，及计置河北澶、定州斛岗，收息钱及格也。
　　荆湖北路提点刑狱司言：「沅州新归明人户实贫乏，乞除放去年倚阁秋税。」从之。
　　江南西路转运副使李之纯言：「根究广南西路转运判官傅燮雇提点刑狱许彦先家出婢林，告彦先曾受市易官吏之物，事状不明，林见禁洪州。」诏释之。
　　先是，侍御史周尹言：「窃闻傅燮称婢林言许彦先赴任至梧州，有人遗金三十两，乃监邕州金坑邓辟子也。后下江西转运司究实，逾年未竟。今闻因傅燮丁忧，所司庇彦先，以故迟滞；且彦先为一路监司，而有受金之罪，既蒙贪污，何以律人。况傅燮在临江军持服，彦先任广东，乞下江西转运司根治，及权停彦先职，令专应对，免致出入，以戒贪吏。」遂下劾实，而之纯乃有是奏，故寝之。八年七月三日、十月二十八日，可考。
　　提点开封府界诸县镇公事蔡确言：「畿内近行什伍保任之法，赋以国马，而免其岁所输草，又赐之钱布。臣比以扑蝗询逮村趰，皆以畜马之费省于输纳刍秆之用，虽不给钱布，而愿为官牧养者，凡七十二户。度其余县，愿者必觽。臣请增畿内保户马至六千匹，人免其岁刍二百五十束，罢钱布之赐，不耗县官而可充武备。」于是下礼房立法，礼房言：「如确所奏，则岁计官自蓄牧之费省十六万三千缗，支钱布之费省四万二千缗。」从之。后诏所养马，毋过五千匹。十一月三日。
　　又诏府界将下马军给马减一分。先是，郭逵次邕州，遣别将曲珍讨右江下雷诸峒降之。又遣知邕州陶弼集左江诸峒蛮，悉会于军，遂次思明州。此据郭逵新旧传及墓志，传云十月次邕州，而墓志次邕州不举其月。按赵□墓志云，留思明州七旬乃发，其发思明州即十二月十一日举兵出界。必若如逵新旧传果以十月次邕州，则赵□墓志所言留思明州七旬必误。或十月初到邕州即行，又恐军行无此理。然逵六月十六日发潭州，潭州距桂州十四程，其到桂州当在七月上旬；桂州距邕州亦十四程，若果以十月到邕州，则在桂州甚久。又九月二十三日诏云非久出界，若未到邕州，不应便有出界语。或「十月」字误，当在八月末或九月初发桂州，其到邕州亦当在九月末或九月半，其到思明州必十月初也。不然，「七旬」字必误。今于十月，但云先是郭逵次邕州云云，遂次思明州，更须详考之。
　　是月，判大名府文彦博言：
　　臣勘会自去年秋于卫州界王供埽次下开旧沙河取黄河行运，欲通江、淮舟楫，彻于河北极边。自今年春开口放水，后来涨落不定，所行舟楫，多是轻载，官船木□，其数至少。濒河官吏至于觽人，无不知其有害无利，枉费工料极多。臣勘会所开运河在臣部内，兼御河穿北京城中过，始初犹未审知，开具子细。今即目睹利害，所系甚大。苟雷同缄默，年岁间必须破坏却御河久来行运，致公私受弊，乃是臣坐观而不言之罪。臣按御河上源，止是百门泉水，其势壮猛，相次至卫州以下，可胜三四百斛之舟，四时行运，未尝阻滞，公私为利。其河道大小一如蔡河之类，其堤防不至高厚，亦无水患。今来取黄河水入御河，大即吞纳不得，必至决溢；小则缓漫浅涩，必淤淀却河道。凡上下千余里，必难岁岁开淘，此必然之理。据本府通判并诸县申，检视到御河因透入黄河水淤淀处甚多。
