<!-- { "loadSidebar": true } -->
　　起讫时间 起仁宗至和二年三月尽是年五月
　　卷　　名 续资治通鉴长编卷一百七十九
　　帝　　号 宋仁宗
　　年　　号 至和二年（甲午，1055）
　　全　　文
　　三月辛酉，诏知广州刘湜捕击蛮寇，缓急有不及奏覆者，听便宜从事。湜练土兵，葺兵器，作铁锁断江路。有盗据山，敕贷罪招之，不出。湜知并山民居资之食，即徙民，绝饷路，盗困蹙乞降【一】，广人安之。
　　乙丑，迩英阁讲周礼□□，上谓讲官卢士宗曰：「妖祥之兴，皆由人事，君人者必在修德以承天意乎！」
　　丁卯，诏修起居注自今每御迩英阁【二】，立于讲读官之次。初，贾黯请左右史入阁记事，上赐坐于御榻西南。至是，修起居注石扬休言，恐上时有宣谕咨访，而坐远不悉闻，因令立侍焉。
　　辛未，昭宣使、果州团练使、内侍右班副都知邓保吉为入内副都知。书此，为范镇有言。
　　乙亥，诏雄州探事人补三班差使殿侍者，并以为本州岛指使。
　　鄜延经略司言西界阿克阿等二百余人内附，诏约还之。
　　丙子，宫苑使、营州防御使、入内副都知任守忠，昭宣使、果州团练使、入内副都知邓保吉，并为宣政使。左骐骥使、英州刺史、入内副都知史志聪领忠州团练使。宫苑使、利州观察使、入内押班石全彬为入内副都知。皇城使、果州防御使、内侍押班武继隆，左骐骥使、荣州防御使、内侍押班邓保信，并为内侍副都知。文思使、果州团练使、内侍押班王从善为北作坊使。彭州刺史、内侍押班邓宣言为洛苑使。荣州刺史、内侍押班于德源为北作坊使。
　　知谏院范镇言：「伏睹近降指挥，自今传宣除依法律赏罚外，余并仰中书、枢密院及所属官司执奏。今一日之中，内臣无名改转者凡六七人，俱是过恩，不合法律，中书、枢密院大臣并不执奏。臣窃谓陛下近降指挥可为万世法，曾未一月，而大臣辄废不行。大臣在陛下左右，号称执政，而废法如此，欲行法四方，安可得哉！夫天子言出而为令，大臣废令，在法不赦。伏乞明正中书、枢密院大臣之罪，以示天下，知陛下之法不可轻废。」内臣改转凡九人，此云六七人，应是任守忠、邓保吉、史志聪、王从善、邓宣言、于德源六人迁官，余止迁职。武继隆迁官又在二月丁酉，故云六七人也。韩绛传云：押班武继隆迁官，绛封还词头，陈其罪。出继隆为郓州钤辖。按继隆二月丁酉，以皇城使、陵州团练使、内侍押班领果州防御使，今又迁内侍副都知，不知何时出为郓州钤辖，当考。
　　诏封孔子后为衍圣公。初，太常博士案宋史祖无择本传，作入直集贤院，阙里文献考同，此云太常博士，疑误。祖无择言：「文宣王四十七代孙孔宗愿袭封文宣公。按前史，孔子之后袭封者，在汉、魏曰褒成、褒宗、案阙里文献考无褒宗之名，惟载东汉永元四年封褒亭侯，魏黄初二年封宗圣侯，原本疑有脱字。尊圣【三】，在晋、宋曰奉圣，后魏【四】曰崇圣，北齐曰恭圣，后周及隋，并封以邹国。唐初曰褒圣，开元中【五】，始追谥孔子为文宣王，又以其后为文宣公。然祖谥不可加后嗣，乞诏有司更定美号。」乃下两制定更封宗愿，而令世袭焉。
　　丁丑，以旱除畿内民逋刍二十七万及去年秋逋税。
　　己卯，迩英阁讲周礼大罍，王洙曰：「祠天地之器，以质信为本。」帝曰：「曹操不事质信而多诈忌，何以事上帝乎？」洙曰：「天地之德，非至诚之道，至质之器，何以动之？」张揆读后汉书应劭议刑，揆曰：「当汉献帝乱世，有司犹能守法，今天下奏狱，或违法出罪，负冤不伸。水旱之灾，未必不由此也。」帝曰：「祖宗以来，多用中典，奏谳者往往贷之，岂欲刑罚之滥乎！」
　　翰林学士、髃牧使杨伟等，言判官、殿中丞王安石文行颇高，乞除职名。中书检会安石累召试不赴，诏特授集贤校理，安石又固辞不拜。此据会要。
　　辛巳，知谏院范镇言：
　　臣伏见去冬多南风【六】，今春多西北风，乍寒乍暑，欲雨不雨，又有黑气蔽日，此皆人事之所感动也。黑气，阴也，小人也。日，阳也，君象也。黑气蔽日者，阴侵阳、小人惑君也。欲雨不雨者，政事不决也。陈执中为相，不病而家居者百日矣，陛下以御史之言决一婢死而欲退宰相为是，即乞速退执中，以解天意；以御史之言为非，乞敕执中起视事，无使天意久不决也。寒暑者，赏罚也。乍寒乍暑者，不当赏而赏，当罚而不罚也。邓保吉有过，于法不当为内侍都知；邓宣言不历边任，于法不当为内侍押班，为内侍押班未几而又改官；石全彬不当为观察使，未几而又为内侍副都知。其余攀援迁改，皆不应法律赏罚，是不当赏而赏也。陛下有旨，不应法律赏罚，听中书、枢密大臣执奏，而中书、枢密大臣不执奏，是当罚而不罚也。
　　冬而多南风，春而多西北风，皆逆气也。风主号令、主思虑。陛下思虑，若有为小人所惑，而号令数变易也。天变之发，或发于未然之前，或发于已然之后，皆所以觉悟人君也。修人事以应天变，则灾异可为福祥也。陛下如欲应黑气蔽日之变，则莫若远小人，近君子，黜小人之言而用君子之言。陛下如欲应乍寒乍暑之变，则莫若追还邓保吉等过恩，而明正中书、枢密大臣之罪也。陛下如欲应欲雨不雨之变，莫若速定陈执中进退之势，以决中外之惑。陛下如欲应冬多南风、春多西北风之变，莫若精其思虑，而不数变号令也。凡此，皆古圣贤通天人之术，着于经史，使后世为人君者视之以奉天，为人臣者法之以事君者也，非臣之所臆说也。陛下无以臣非才，废臣所陈先圣贤之言，则臣之幸也，天下之幸也【七】！社稷之福也。
　　惟妖星之变，及今一年，诚消息之所先至也。今春诸路无麦苗，禾种不入，而山东尤甚。山东盗所起处。万一盗起，陛下将何以待之？妖星之变，殆恐为此。此臣所以居言责之地而不得默默也。此疏实录亦具载之。
　　癸未，龙图阁直学士、起居舍人、权知开封府蔡襄为枢密直学士、知泉州，以母老自请也。襄工笔札，上尤爱之，御制李用和碑文，诏使襄书。后又敕襄书温成皇后父清河郡王碑，襄曰：「此待诏职也。」卒辞之。
　　诏：「诸路久不雨，民颇艰食，宜令转运、提点刑狱当职官司，出常平及军粮借贷之。其积欠科率折变之物及兴修工役，一切蠲罢，务以□民。」
　　诏三司，韶州岑水场铜大发，其令转运司益募工铸钱。
　　丙戌，迩英阁王洙讲周礼典瑞含玉，上曰：「若使人用此而骨不朽，岂如功名之不朽哉！」
　　丁亥，知审刑院张揆言，知虢州周日宣妄言涧水冲注城郭，当坐不实之罪。上曰：「州郡【八】多奏祥瑞，至水旱之灾，或抑而不闻。今守臣自陈垫坏官私庐舍，意亦在民，当恕罪也。」
　　翰林学士欧阳修言：
　　朝廷欲俟秋兴大役，塞商胡，开横陇，回大河于故道。夫动大觽，必顺天时，量人力。谋于其始而审，然后必行，计其所利者多，乃可无悔。比年以来，兴役动觽，劳民费财，不精谋虑于厥初，轻信利害之偏说。举事之始，既已仓皇，髃议一摇，寻复悔罢。不敢远引他事，且如河决商胡，是时执政之臣不审计虑，遽谋修塞，凡科配梢茭一千八百万，骚动六路一百余州军。官吏催驱，急若星火，民庶愁苦，盈于道涂。或物已输官，或人方在路，未及兴役，寻已罢修，虚费民财，为国敛怨，举事轻脱【九】，为害若斯。
　　今又闻复有修河之役，聚三十万人之觽，开一千余里之长河，计其所用物力，数倍往年。当此天灾岁旱、民困国贫之际，不量人力，不顺天时，知其有大不可者五：盖自去秋至春，半天下苦旱【一○】，而京东尤甚，河北次之。国家常务安静赈□之，犹恐民起为盗，况于两路聚大觽、兴大役乎？此其必不可者一也。河北自恩州用兵之后，继以凶年，人户流亡，十失八九。数年已来，稍稍归复，然死亡之余，所存无几，疮痍未敛，物力未充。又京东自去冬无雨雪，麦不生苗，将踰春暮，粟未布种，农心焦劳，所向无望。若别路差夫，又远者难为赴役，一出诸近，则两路力所不任，此其必不可者二也。往年议塞滑州决河，时公私之力未若今日之贫虚，然犹储积物料，诱率民财，数年之间，始能兴役。今国用方乏，民力方疲，且合商胡，塞大决之洪流，是一大役也；凿横陇，开久废之故道，又一大役也；自横陇至海千余里，扫岸久已废，顿须兴葺，又一大役也。往年公私有力之时，兴大役尚须数年，今猝兴三大役于灾旱贫虚之际，此其必不可者三也。就令商胡可塞，故道未必可开。鲧障洪水，九年无功。禹得洪范五行之书，知水润下之性，乃因水之流，疏而就下，水患乃息。然则以大禹之功，不能障塞，但能因势而疏决尔。今欲逆水之性，障而塞之，夺洪河之正流，使人力斡而回注，此大禹之所不能，此其必不可者四也。横陇湮塞已二十年，商胡决又数岁，故道已平而难凿，安流已久而难回，此其必不可者五也。
　　臣伏思国家累岁灾谴甚多，其于京东变异尤大。地贵安静，动而有声，巨嵎山摧，海水摇荡，如此不止者仅十年。天地警戒，宜不虚发【一一】。臣谓变异所起之方，尤当过意防惧。今乃欲于凶旱之年，聚三十万之大觽于变异最大之方，臣恐灾祸自兹而发也。况京东赤地千里，饥馑之民，正苦天灾。又闻河役将动，往往伐桑毁屋，无复生计。流亡盗贼之患，不可不虞，宜速止罢，用安人心。
　　夏四月癸巳，兵部员外郎、知制诰□奎知寿州。奎前使契丹，会契丹主加称号，邀使者入贺，奎不为往，因别设次令就观。比还，道与契丹使遇，其国本以金冠为上服，纱冠次之，而使人辄欲以纱冠邀汉使盛服，奎不许，杀其礼见之。既而契丹言，每北使至南朝，遇盛礼皆入贺。奎坐是出。郭逵副奎，亦坐是责汾州都监，事见逵传。实录不书，盖略之也，今亦削去。
　　甲午，遣官祈雨。
　　潭州上浏阳县所得古钟一，送太常寺。
　　丙申，上封者言，有荫子孙犯杖以上私罪情理重者，令州县批所犯于用荫官诰之后，若三犯奏听裁，从之。
　　丁酉，京东西路安抚司言，两路兵甲、盗贼，专督在本司，而别司又带提举，事权不一，请皆罢之。诏南京留守司仍旧外，余从之。
　　己亥，契丹国母遣归德节度使、左骁卫上将军萧知微，永州留后王泽；契丹主遣保安节度使、左监门卫上将军耶律防，殿中监王懿等，来贺干元节，并献契丹主绘像。李侩十朝纲要：己亥，契丹主遣使以其画像来献，求易御容以代相见，笃兄弟之情。
　　庚子，赐夏国大藏经。
