<!-- { "loadSidebar": true } -->
　　臣窃闻去年边事之初，议者谓夏人惛乱，囚辱其长，觽怨亲叛，席卷可平。朝廷大治兵师，诸道并进，所向力战，而贼巢不拔，则是与夫议者之言有间矣。今朝廷会兵泾原，欲为且城且战之计。臣以谓精骑二十万，聚于一方，声势重大，彼必清野，以避我锋，决于他路犯边，以为牵制。万一乘虚入寇，则事有可忧。兼泾原进筑之觽，所食粮米日将万斛，所筑城堡不过一二。而地里渐远，馈运无可继之策；时日渐久，丁夫有奔溃之虞。于此之时，势必中罢，岂不负陛下兴举之意，而系敌人观望乎？矧所成堡障，深在贼疆，存守久长，岂敢自保？此又不可不虑者也！朝廷休养民力，充实府库久矣，去岁兵师一出，而公私困弊，若此其甚。今者再议大举，人气事力大非去岁之比。若今岁事功不就，即来岁又将如何？国才民力将何以继？此臣所谓攻守得失之势，城壁利害之实者也。
　　臣准制置司牒，坐到发诸路兵马之期皆在六月，窃计出兵之日，决是初秋。去岁泾原、环庆两路各以九月出兵，比至中冬，渐以还塞，然犹士卒疾冻，十亡四五。今七月行师，方是苦暑，以二十万之觽，冒犯炎日，或被坚御寇，或负重力役，渴饮难周，疟疾多有，复当大雨时行之月，岂无霖潦之虞？臣恐疾病伤残，有甚前日，内外重兵，上系国体，此臣所谓师期之缓急者也。
　　臣窃见去年调夫出界，其近上等第人户有至独出数十夫之家，其贫下户人亦须数户共出一夫，雇直至及百贯。又诸路转运司接续调发，至于再三，其间冻馁艰苦，遇贼被害，死亡凋弊，久未可完，今兹再籍，百姓已谙事势，人心骇畏，颇有逃散。麰麦在陇，秋禾将耘，妨夺农时，适于此日。缘军大计，动须人力，臣等蒙朝廷诫以军法，责令趋办，若人户大段流移，关内骚动，根本之地，事有可忧。异日言者必以臣等为归咎之地，一身之责无足自爱，其如国事何？此臣所谓民情之休戚者也。
　　臣窃谓朝廷举动，计当万全，而不当幸一时之无事，发而无成，前车可鉴。臣窃与老于川事之人曲折讲议，事可寒心，而中外之臣妄意朝廷【三】，谋身畏祸，无有为陛下言者。臣独何人，特以忠义所激，不复以职事为嫌，宁受尽言之罪于今日，而不忍被不言之罪于他时，故敢以所得觽人之论，昧死以闻，伏惟圣慈优容采择，天下幸甚！贴黄：「臣非不知危言横议，自速罪悔，窃以谓今日尽言，盖无负于陛下，虽即鼎镬，何以愧心。若雷同觽人，公肆欺罔，苟幸目前之无事，使昭昭公议壅不上闻，贻朝廷他日无穷之患，非臣所知也。今日之论，诚若迂诞，陛下异日当以为忠言。」（纯粹去年十二月责官，已具注是月十一日，今年四月末，又与李察同论事。此独奏并据纯粹集。）
　　丙戌，降授承务郎、新差监邕州受纳盐米仓张舜民言：「昨从高遵裕管勾环庆路机宜文字，随军出界，与遵裕始因商议裁减供给不合，自尔事无大小，未尝采纳。窃惟朝廷委任，本在帅臣，幕府地卑，止于裨赞。进则不听一言，退则首当重责，微忠泯黜，俯仰无从。臣今掇拾追记近日军中尝陈述裨赞事，条件上闻，伏望追察。」上批：「送宇文昌龄究实以闻。舜民令开封府选人伴送至鄜州供答。」（朱本移十月二十二日。六月一日诏可参考。舜民初责邕州，当考月日。）
　　诏：「两省、枢密院时政记，侍郎、同知枢密院事修，尚书省左右丞递修。三省同得旨及宣谕事，门下侍郎修，宣谕仍于当日记录。」
　　鄜延路总管曲珍及走马承受杨元孙言：「四月己卯，官军出界，至娄相直背罔川札寨，全军夜惊，已实时抚定。」手诏：「本路诸军自用兵以来，未尝因出界寨中夜呼，深虑人情或有惮劳不欲行者，可急体量人情惨舒欣怠，依详去年用兵之始朝命，处分士卒止合效力，勿使费财。每遇举动，当令薄有沾润，勿玩习以为细事，有伤军中乐于公战之心，或致诪张，朝廷至时必有深责。」
　　又诏沈括：「体□士觽，须令心自奋励，乐于战斗。若未便人情，且须赡养鼓励，或作番休出入，毋得频有驱牵，别致生事。其修葭芦寨军马，更加应接照管。」
　　丁亥，诏应定冲替官事理轻重，并归尚书省。
　　林广上言讨荡蛮贼军员等部领获首级，并权队将获首级人功状。诏：「成队二十分与转六资，内一资绢十五匹；其余分厘，并依部队将例。不成队人，依陕西格推赏。」
　　给事中舒亶言：「旧制，应差除及更改事件到封驳司，限当日抄录关报御史台、谏院。新制，拨封驳司归门下省为封驳房。如合依旧关报御史台、谏院，不知以何官司为名，恐内省无关报外司之理。」诏更不关报。
　　戊子，诏开封府界保甲，三丁内一丁充太常乐工者，免余二丁。
　　又诏：河东转运司昨所借功赏绢一万匹招纳蕃部【四】，特蠲之。
　　己丑，承议郎、试御史中丞徐禧试给事中。先是，龙图阁待制邓绾知永兴军，禧言：「永兴故为浩穰，其民斗暴，加以兵政所寄，千里折冲。于今人才阘茸偷惰无居绾右者，伏乞移绾内郡，别选才望之臣。」诏知青州、龙图阁直学士刘庠与绾对易。上谓执政曰：「徐禧举孔武仲、邢恕为御史，如何？」王安礼曰：「武仲与恕志趣岂可为御史？」张璪曰：「此两人皆异论者。」上曰：「徐禧论事，其意渐可见，大率怀吕惠卿之恩，尤欲进异论之人。盖惠卿已叛去王安石，故多结附往时异论之人，欲以为党。唐垧乃上书荐惠卿天下奇才，盖垧适过扬【五】，见惠卿，其事可知。禧自为中丞，昨日方请对，情状已露。」王珪曰：「赖陛下早辨。」上曰：「履霜坚冰至，由辨之不早，辨也岂宜更在此位？」张璪曰：「今日即欲别除一官。」安礼曰：「禧号能治边，或授以帅为宜。」上曰：「虽稍加进宠，与外任无害。」安礼曰：「事君者不可以贰，苟贰焉，无所不至。禧尚是知县资序，陛下拔擢过分，宜何以为报，而怀奸若此。」上曰：「禧何曾有资序，自布衣即擢至此。禧事惠卿如父，如禧今日杀身可也，岂知论报？」安礼曰：「禧论邓绾非才，不当除知永兴军。」上曰：「此亦用惠卿之意也。」故虽改绾青州，亦罢禧中丞，仍诏中书省，命词止云「门下省关掌出纳命令之重，故选才换授」，勿言禧不当处言职也。（命词据御集。）
　　诏新除左右仆射，用壬辰日赴尚书省行礼上仪。
　　王珪言：「故事，中书进熟、进草，惟执政书押。今官制，门下省给事中独许书画黄，而不得书草【六】。舒亶疑之，因以为请。」上曰：「造令、行令，职分宜别。给事中不当书草，着为令。」
　　三省言，九寺、三监分隶六曹，欲申明行下。上曰：「不可。一寺、一监职事故分属诸曹，岂可专有所隶？宜曰『九寺、三监于六曹随事统属』，着为令。」
　　诏河东都转运使陈安石：「前奏请施行和籴盐、矾、坑冶之类，已成伦序，今召除尚书户部侍郎，其职事委庄公岳、蔡烨协心委力奉行。」安石在河东，尽用薛向盐法，告捕严密，盐课增羡；又奏更河东和籴法，官不支钱，五岁一弛以予民。当安石使事时，公家有入而无出，及安石去，遂不弛和籴也。（朱本削去「安石尽用薛向盐法」已下数十字，以为前史官载此，意谓两取于民，然无照据。新本亦从朱本，今复存之。）
　　辛卯，起居舍人蔡卞兼权国子司业，枢密都承旨张诚一兼权太仆卿，东上合门使曹诵兼权军器监。以手诏「近缘差除罢主判处，新官未到，如太学之类，可速差官权领，恐无官总治，官局废事」也。
　　上欲以蔡卞为侍御史知杂事，蔡确、王安礼皆以亲嫌为请，上曰：「尝面谕卞，卞亦以此辞。其人有守，必不肯比附。」张璪曰：「卞识义理，诚如圣谕。」上曰：「君臣之义，报施而已。古人待我国士，我故国士报之。至于豺獭，亦有报施。如徐禧者，可谓不知报施矣。」王安礼曰：「禧志行如此，已为陛下所察，莫若明示贬斥，使天下之人知陛下好恶所在。」蒲宗孟曰：「若只令为给事中，恐不足以惩劝。」上曰：「且待其不悛，当在显黜。」
　　上因言：「昨陕西初有师期，李稷奏运粮夫已备，及师行，夫数甚不足，盖稷所奏文具耳，无实也。稷所言多欺妄，几误朝廷大事。稷，吕惠卿所荐，人物甚似惠卿，可诛，好大言，无诚实，外似刚直，质极污邪。」王珪曰：「稷深为惠卿所知。惠卿奏乞避蔡承禧，乃言：『执政知臣与承禧有隙，授以淮南，意在挠臣。』不知承禧之除，出于陛下。」安礼曰：「承禧何足畏？惠卿居丧，有何事令承禧得以报怨？」上曰：「惠卿性极贪鄙，闲居不免私污，干扰州县，虑为承禧所持，所以心不自安。」
　　上因议陕西兵食，谓执政曰：「康定中，西鄙用兵，契丹乘间有所要请，仁宗御延和对辅臣，至于感愤涕泣。朕为人子孙，守祖宗神器，每念付托之重，宜如何也！」因改容泣下，髃臣震恐莫敢对。
　　上批：「自颁行官制以来，内外大小诸司及创被差命之人，凡有申禀公事，日告留滞，比之旧中书稽延数倍，觽皆有不办事之忧。未知留滞处所，可速根研裁议，早令快便，大率止似旧中书遣发可也。」于是三省言：「尚书省六曹，如吏部尚书左右选，旧系审官东西院、流内铨、三班院，户部左右曹，系三司、司农寺，旧申中书省，今合制都省。其应奏及本部可即施行者，并如旧。内外诸司皆准此，可申明行下。」（已上朱本与墨本同。）上以命令稽缓，语辅臣颇悔改官制。蔡确等虑上意遂欲罢之，乃力陈新官制置禄，比旧月省俸钱二万余贯，上意遂止。（此据蔡惇官制旧典，附申禀留滞下。）
　　诏：「秘书省、殿中省、内侍省于三省用申状，尚书六曹用牒，不隶御史台六察。如有违慢，委言事御史弹奏。其尚书六曹分隶六察。」
　　诏沈括、李宪、苗授：「据环庆路经略司奏，蕃官阿齐言：『夏国母自三月初点集河南、西凉府【七】、啰圹界、甘、肃、瓜、沙，十人发九人【八】，欲诸路入寇，人马已发赴兴州。』及四月丁丑，西贼二万余人骑侵犯淮安镇。自去岁兴师以来，惟患羌贼回避官军，致不能大有□获。贼今果如所报，则中国正得良便，机不可失。惟要探报得实，准拟有素，以本路兵马合成大阵【九】，守控要害，伺其深入，痛行掩杀，则我用力少而收功多矣。」
　　癸巳，诏辅臣观麦于后苑。（新、旧纪并于癸巳书：作尚书省，当考。二月五日，命宋用臣，当并考。）
　　分命大理少卿王衮断刑，韩晋卿治狱。
