<!-- { "loadSidebar": true } -->
　　权发遣鄜延路经略司范纯粹言：「本路都监、礼宾使王愍从李宪奏移兰州，乞且令仍旧。」上批：「纯粹遇事不苟，虽权领帅司，而存心公家，旁无顾虑，求于方今主边之臣，不可多得，宜依所乞。」其后熙河兰会路制置司言：「愍已至本司，乞依旧充本路都监。」诏赐愍装钱二百千，速发赴鄜延本任。
　　诏：「皇城使、丹州刺史张藻收夏州功应迁三官，令回授子孙：子云、需，孙尧夫三人并与三班奉职。」
　　熙河兰会路制置司言：「准诏劾李浩罢兰州犹带本路钤辖擅奏赴阙罪状，而浩自言虽奏赴阙，实未离任。」诏：「浩于法当以擅去官守论，然以未离本路，及近出塞有功，可罚铜二十斤。」
　　己巳，左右司言：「御史台察开封府不置承受条贯聚听供呈历，据刑部、编敕所定夺，各言所察允当。然看详敕意，止为州县立法，故令案察官点检，于开封府既无案察官司，于上条似无所碍。其因台察后辄旋置历，乃是御史所当察。」诏：「依刑部、编敕所定，开封府官吏令大理寺劾罪以闻。尚书省左右司所申，显有观望，右司郎中刘挚冲替，系事理重。」居数日，诏改为「事理轻」。
　　时王安礼言：「挚以观望罢黜，陛下必以臣尝知开封府，故挚于开封府不置供呈条贯历，不敢指以为罪。」上曰：「非为如此，挚亦尝为开封府判官。」安礼曰：「开封府不置历之罪，止于应行下不行下尔，失减、从减之外，法或不及知府。兼臣与挚同时在府，既皆去官，又所坐皆在赦前，恐别无观望。」上曰：「论法至轻，观望未必有。刘挚冲替，可改作『事理轻』。」王珪曰：「欲改作『稍重』。」上曰：「既无观望，岂宜更作『稍重』？所谓『灼见三有俊心』者当钦识百辟享，亦识其有不享。今执政既为开陈，明知其非罪，不当不与辨正也。」安礼曰：「挚在都省，每白公事，必至聚听处，未尝间见执政。此一事已可称。」章惇曰：「事固未尝有两可者。其卤莽极当责，若以为观望，则实无之。臣见蔡确言此事皆吏人卢宗彦执覆，确亦尝诘难宗彦，然则挚应坐不能诘伏宗彦，此事可责而情可矜也。挚为人平直不反复，前此左右司皆间见执政，挚止于都堂白事，盖与宰府掾属持两端以取容者有间矣。」安礼曰：「挚实有行义，为士大夫所知，忽被此恶名而去，臣若自以小嫌不为辨直，使贤者之行不为明主所察，臣不忍也。」蔡确曰：「挚固善士，但尝异论尔。」上曰：「异论是昔时事。」惇曰：「挚自被逐，不复异论。人岂不容改过？」确曰：「臣前日已尝论奏，此事实出于吏人尔。」故有是命。
　　左右司郎官旧以执政分厅时，间见白事，日暮不篃，或事急速，又历造私第；议设有异，则往返传达，事多留壅。挚以问吏，吏对曰：「前时郎官愿如此【二六】。」挚乃白执政，请以都堂聚时禀事，可否面决，无传言留壅之弊；其例熟体细【二七】，房吏请笔如故事。皆曰：「诺。」自是事皆公决，上下便之；然他郎官不敢间见执政，执政私意亦无所授，阴不乐者甚觽。挚罢去，郎官复分厅白事如故。
　　河东提举保甲司言：「唐高祖后徐王宗子李禋等状，乞依唐氏之后干州李有方例免保甲。」从之。
　　庚午，宣庆使、武信军留后、入内副都知、熙河兰会路经略制置使李宪为景福殿使，降授四方馆使、陇州团练使李浩为引进使、高州防御使，皇城使、环州刺史李忠杰领光州团练使，皇城使、商州团练使苗履领吉州防御使，左骐骥使赵醇忠为皇城使、荣州刺史，六宅使王赡为皇城使，洛苑使康识为左骐骥使，庄宅使阿雅卜为右骐骥使，供备库副使韩绪、赵惟吉、董行谦、包正并为西京左藏库副使，内殿崇班焦颖叔为内殿承制，以宪上浩等出境功状，计首级推赏也。
　　大理寺言：「商税院送客人尹奇于隰州博绿矾，引外有剩数，乞移河东路勘结。理正杜纯【二八】乞以所剩矾六百斤没官，仍释尹奇罪。」诏大理寺勘结施行，其杜纯越职论事，付御史台劾之。已而上批：「大理正杜纯近以不守业职，妄论私矾事，已付有司案治。日者，大理长、贰上殿，面问杨汲等纯在寺其它治状，乃知供职以来，造奸不一，数与长、贰纷纭。据汲等奏陈三四，皆纯理不直，意在取说聋俗，沮坏法令，探其用心，罪在不赦。可先冲替，仍下本寺具纯前后异议事状，送御史台一同根勘。」（五月十九日。）
　　提点秦凤路刑狱吕温卿言：「秦州物贵人饥，乞暂住籴至麦熟日。」从之。
　　辛未，通直郎、监察御史王桓【二九】为右正言。（官制行，除谏官始此。）
　　先是，命中书、门下外省官同详定尚书六曹条贯，是日，给事中韩忠彦等以职事对，上顾谓曰：「法出于道，人能体道，则立法足以尽事。立法而不足以尽事，非事不可以立法也，盖立法者未善耳。」又曰：「着法者欲简于立文，详于该事。」
　　陕西转运司乞令通直郎、通判解州□安宪就移延州。上批：「缘边军民之大者，虽多属经略司处置，然干涉州务事亦不少，人必得敏明之遣乃无败事；兼即今本州岛内外兴役修葺城垒，方赖以次官分头干治，可依所奏速差。」（据范纯粹奏议，安宪通判延州乃纯粹奏辟也。新、旧纪并于辛未日书雨土，今削去。）
　　壬申，御迩英阁，蔡卞讲周礼至司市，上谓卞曰：「先王建官治市，独如此其详，何也？」卞对曰：「先王建国，面朝而后市。朝以治君子，市以治小人，不可略也。」上曰：「市，觽之所聚，详于治聚故也。」
　　诏宣德郎、武学博士蔡硕罢博士，专编修军器什物法度，仍支旧任职钱。先是，监察御史王桓奏：「近武学补上内舍生，其博士蔡硕以修军器法制权罢职事，乞权差官考试。案硕自元丰四年以兼编修除本学，直日外余悉不复总领，已一年有余。且博士职专教导，而硕一月之间诣学者不过七八。硕知力不能兼，当辞其一，而乃利其俸入，不自祈免者，盖恃兄确为宰相，而人莫敢议故也。如此，何以示天下？」故有是命。
　　宫苑使、荣州刺史、勾当军头引见司时君卿为皇城使、嘉州团练使、提举醴泉观。上以君卿昔事濮邸，先帝遇之甚厚故也。
　　癸酉，户部言：「恩州至沧州等处，见有寄籴粮斛约八十余万石。欲乞下河北路都大提举籴便司，令随本处州县人户赊借，内第三等不得过两石，第四等、第五等不得过一石，即不得抑勒，候次年夏秋收成日输纳。其已有赊欠者勿给。」从之。
　　甲戌，大理寺断宗室三班奉职子徇与妹奸，法皆处死。诏并除名，永不叙用，子徇仍于本宫锁闭【三○】，妹于禁寺度为尼。
　　熙河兰会路经略安抚制置使司乞每岁下茶场司，就熙、河州桩管茶万驮，于经制司年额见钱内除豁，充兰州博籴。从之。
　　陕西转运副使、权鄜延路经略司范纯粹奏：「今月二十八日，准四月二十三日枢密院札子：『鄜延路经略司奏，近据保安军申对送到宥州牒，夏国欲遣使、副赴阙进奉，已指挥本路沿边诸处，不得小有轻发人马，擅去侵犯夏国，却致有害讲议大事。窃虑诸路不知夏国欲遣使、副诣阙进奉事理，亦牒河东、环庆、泾原、秦凤、熙河兰会路经略司，详本路已行事理，一面相度施行去讫。三省、枢密院同奉旨：夏人款状亦未知情伪，其范纯粹所指挥，除鄜延路自当遵行外，余路未须如此轻易施行。仰范纯粹疾速追还，别听朝旨。如已至逐路，即仰不得下司。』札付臣疾速依详朝旨施行者。臣近准诏旨摄帅鄜延，领职之初，检经略司前后所得朝旨，一一详味，庶知朝廷处置边事之意。内有御前札子二道，令诸路帅臣勘的兵将可使万全必胜者，时遣出塞伺敌积聚所在讨击，或西人有请和使人至塞上，则切不得更有施行。臣时得宥州文牒，果有贡使之请。缘诸将及城寨各有探刺，皆已闻知，臣虑捍边使臣轻信弛备，别致簄虞，凡三次严行指挥，丁宁诸将已下严整兵甲，过作堤备，及臣亲书诫约，颇已周至。又契勘得自种谔领帅以来，许诸将遣发人马侵入西界，浅攻近掠，谓之硬探。臣虑边将复如此时妄有举动，不惟于夏人乞盟之际，事关体势，兼事有违前项切不得更有施行指挥，遂兼诫将吏，遵奉朝命，不得更有施行。臣窃谓本路虽已如此诫备，若邻路不知夏人遣使请命，尚有举动，即于手诏切不得施行之意岂不违戾？国事所系，臣不敢以邻路彼我为间，遂依久来关报边事体例，移文诸路照会，不请下司去讫。今准前项圣旨，以为轻易。伏缘臣所关牒诸路【三一】，止是虑诸路不知夏国欲遣使进奉，略具大概，关诸路照会，相度施行，庶于边机各相照应，即非敢以夏人请和为信，轻易移文，以弛诸路之备。伏望圣慈更赐详察，所有元初发去诸路关牒，已是不请下司，缘臣所遣牒已逾十日，实恐追赶不及。臣之用意，实在于此。」（纯粹奏以六年四月二十九日，今附本月日。诏纯粹张皇轻易，五月六日可考。）
　　注　　释
　　【一】岁铸钱三十万缗「三十万缗」，阁本及玉海卷一八○钱币均作「四十万缗」，宋史卷一八○食货志钱币宝丰下监铸「折二钱二十万缗」。
　　【二】诏开封府第三等以下见教保甲户「以下」二字原脱，据宋会要兵二之二五补。
　　【三】有差失问难「问」原作「间」，据宋史卷二○一刑法志及宋会要职官二四之九改。
　　【四】焘可谓犯义而不知耻矣「义」原作「议」，据阁本改。
　　【五】百千以下限三年「限」原作「依」，据阁本改。
　　【六】癸未「未」原作「卯」，据阁本改。
　　【七】驸马都尉钱景臻法该磨勘「法」原作「洪」，据阁本改。
　　【八】江淮荆浙六路「淮」原作「湖」，据宋史卷三四三蒋之奇传及卷一六七职官志发运使、都转运使条改。
　　【九】侯王「王」，阁本及宋会要兵一二之九作「玉」。
　　【一○】王何等各迁两资「迁」原作「选」，据同上书改。
　　【一一】张再与「与」，阁本作「兴」。
　　【一二】上第二番集教功状也「第」原作「等」，据文义改。
　　【一三】八月十八日「十八日」原作「十六日」，据本书卷三三八元丰六年八月辛卯条改。
　　【一四】王拱辰为武安军节度使「武安」二字原倒，据注文及宋史卷三一八王拱辰传乙正。
　　【一五】率先破贼「贼」字原脱，据阁本补。
　　【一六】温州团练副使「练」原作「教」，「副」字原脱，据本书卷三○九元丰三年闰九月壬子条改补。
　　【一七】七月十二日「七」原作「十」，据本书卷三三七元丰六年七月乙卯条改。
