<!-- { "loadSidebar": true } -->
　　陕西都转运使、宝文阁待制苗时中为户部侍郎，权户部侍郎范育仍旧知熙州。（六年八月二十一日，育再任。）直龙图阁、知秦州叶康直为宝文阁待制、陕西都转运使。
　　礼部言：「开封府解进士一百人，而就试二千余人。请依元佑二年例，于诸科解额内拨五十人，添解进士。」从之。（九月八日，又拨百五十。）
　　熙河兰岷路经略司言，西贼攻毁质孤、胜如两堡。诏移牒宥州诘问。（六月末，政目已书夏人犯二堡，于是奏到，始令牒问耳。）
　　御史中丞苏辙言：「臣近论奏范育以措置边事乖方，召还为户部侍郎，赏罚倒置，乞行责降，仍乞罢种谊、种朴本路差遣，更择熙河帅臣，使之怀柔异类，谨修边备。虽蒙圣旨罢育户部，而使还领熙河，其于边事一皆如故，臣方以为忧，旋闻质孤、胜如二寨近日已为夏人出兵平荡。臣本儒生，不习军旅，妄以人情揆度，以为熙河创于见非守把之地，修筑城寨，理既不直，必生边患，言未绝口，而夏国之兵既已破城而归矣。臣谨按：二寨虽昔尝兴置，至元丰五年，并已废罢，与啰兀城、永乐等城无异。今欲复行修筑，生事致寇，理在不疑，而熙河诸将意欲侵夺良田，收耕获之利，以守兰州，而不顾夏国争占之害，计其所得，不补所亡，不待臣言，事已可验。然臣窃谓夏国所遣坤成使臣适至京师，国中遂敢举兵攻城，略无所忌者，意谓筑城之役，曲在熙河，虽朝廷之重，亦必不敢无名苛留其使故也。边计一失，遂为夷人所侮，可胜叹哉！如臣愚见，谓宜速择良帅，俾往绥靖一路，至如聚粮添屯之类，亦必随事应副，以备不虞。今育与谊、朴犹在本路，观其轻敌无谋，贪功希赏，必更妄起事端，以盖前失，关陕之忧，未可知也。况育等欲纳赵醇忠，谋已宣露，为阿里骨所怨，二难交至，可无虑乎！昔李德裕议讨刘稹，同列有异议者，德裕请曰：『有如不利，臣请以死塞责。』今中外皆谓守信固盟，中国之利，若大臣有欲专任育等，不顾边患者，臣愿陛下以德裕之请要之。若能如此，即用其计，事定之日，按行赏罚，则朝廷纲纪庶几尚在。」贴黄称：「臣窃见朝廷久不明辨是非，必行赏罚，故髃臣轻易造事。去年议回黄河，所费兵夫、物料不可胜计，功卒不成，而议者仍旧在职，略无责问。臣下习见朝廷刑政如此，故敢轻造边衅。臣乞陛下以河事为戒，与大臣熟议，必令任责不辞，然后举事。」（范百禄奏可附此。已附六月。）
　　刑部言：「佃客犯主，加凡人一等。主犯之，杖以下勿论，徒以上减凡人一等。谋杀盗诈，及有所规求避免而犯者，不减。因殴致死者不刺面，配邻州本城【三】，情重者奏裁。」从之。
　　诏：「吏部诸司副使理三十年奏荐之人，除系换授并内侍官依元降条外，余并自补借职后，依条理年限奏荐。」（新无。）
　　刑部言：「应抵当所并州县寄纳人户物色在官库者，若有毁失，乞并依弃毁亡失及误毁官私器物律备偿。」从之。
　　丙子，司农寺言，请本寺主簿兼检法【四】。从之。
　　乙酉，诏三路路分都钤辖并破马军十五人。（新无。）
　　知汝州盛陶知晋州，通判宣州翟思知□州，通判徐州赵挺之知楚州，通判庐州王彭年知滁州。（政目二十二日事，当考。陶等前责，在四年五月十二日。）
　　夏国主干顺言：「自去年七月遣使赴阙，乞换所赐城寨，蒙降诏不许。寻与延州经略司议分画疆界，当时议定依绥州例分画，向方面各打量二十里，内十里安置堡铺耕牧，外十里拍立封堠，空作草地。得保安军牒称：奉延州指挥，其城寨虽定二十里，至今诸城相望取直分画。夏国不敢违，黾勉奉行。其南界诸路地分官，只要依绥州例打量二十里，不肯依绥州例于内十里修筑堡铺耕牧，于外十里拍立封堠，空作草地，以辨汉、蕃出入，绝交斗之端。累令宥州移牒保安军，终不明示可否。」回赐夏国主诏曰：「尔逖领蛮畿，恪循世守，伻来称币，廷阅奏书，永言疆埸之安，未即沟封之画。两界绳直，罄忠顺而可嘉，十里无荒，沥悃忱而有请，力祈矜许，蚤遂底宁。惟祈壤之求，初无故事，念安边之议，亦既累年，顾省恭勤，特行开纳。然绥德城本无存留草地诏旨，今既欲于汉界留出草地，即于蕃界亦当依数对留，应见今合立界至处，并须明立封堠，内外汉、蕃各对留草地十里，不令耕种，仍各于草地以里，自择安便处修建堡铺。如熟地内不可修建，即于草地内修立，各不得逼近界堠。其余疆画未尽事，已令押伴官委曲开谕进奉使、副讫，及已诏鄜延路经略司。夏国如欲议事，许差人赴延州计议。眷方陲悦义之心，既输悃愊，而朝廷绥远之意，已示优容。宜深体于恩怀，亟保和于封略。」
　　丁亥，御史中丞苏辙言：（据苏辙论所言不行札子云「七月二十四日、今月八日两次面奏范育等边事」，今以第四次札子附二十四日，第五次札子附八月八日。）「臣论范育、种谊等不可留在熙河，章三上矣，已而朝廷不从，臣亦言之不已，不审陛下亦尝察其故否。臣初论育措置边事失当，不合迁户部侍郎，朝廷既追寝成命，臣亦麤可以塞言责矣。育知熙州、谊知兰州，皆非今日之命，臣虽不言，于臣职事非有害也。而臣再三干渎圣听，诚有说也。方今太皇太后陛下听政于帷幄之中，皇帝陛下育德于恭默之后，欲以仁覆天下则有余，欲以武服四夷则不足，利在安靖，不利作为。而大臣欲听育等狂谋，以兴边事，使夏人由此失和，兵难不解，当此之时，欲相率持羽檄决计于帘前，此臣所以寒心者一也。元佑以来，朝廷怀柔夏人，如恐不及，地界之议，将成而绝者屡矣。顷者朝廷许以二十里为界，彼既忻然听从，而熙河幸其听从之闲，于四十里之外修筑已废旧寨，夺其必争膏腴之地。板筑未移，戎马即至，而二城不守矣。今若不问枉直所在，兴忿恚之师，为必取之计，则关陕兵祸，渐不可知。若自知不直，虽不复争，而留育等守之，一则夏国怀疑，终不信向，二则育等悁愤，耻功不遂，妄造事端，以盖前失，患终不弭。况复育等既结阿里骨之怨，二隙交构，势尤可虞，此臣所以寒心者二也。非此二事忧患迫切，育等琐琐，臣肯屡以为言哉？然臣所言于育等三人，亦止是各移降差遣，及育作待制差缓数年而已，于其私计无多损也。臣愚以谓方论国事，宜且先公后私，以全大计。不胜区区孤忠忧国，再三干渎天听，甘俟斧钺。」（编类。）
　　侍御史孙升言：
　　臣闻天下治乱，由邪正之消长、赏罚之是非也。邪正混淆，则乱之所由生；是非无别，则公道废矣。夫进贤退奸，取是去非，左右大臣之任也；察邪正，辨是非，谏官、御史之责也。邪正不分，是非无别，以误主听，过在左右，罪归谏官、御史。臣愚不肖，误蒙选择，置在御史，夙夜自思，无以塞责。臣前后论列邓温伯所为蔡确麻制之词，朋奸罔上，负国欺天，终未蒙圣意省察，臣恐陛下犹以蔡确麻制之词为溢美，未照温伯之意为朋奸，故邪正是非，久而未明，谏官、御史，为之失职。臣既未能自劾其罪以去，愿竭诚毕义，以终其言。且温伯于二相之中，独称蔡确有定议之功，比方确为汉之周勃，可属大事，岂得谓之溢美？此必私温伯者进说以误圣听也。臣试为陛下详言之：
　　凡命制词者，比其臣为稷、契、伊、周，则其君为尧、舜、汤、武，不言可知矣。今温伯既比蔡确为周勃诛诸吕，定刘氏，则未审以何后比方圣上也？岂不知有所嫌哉？治平中，翰林学士范镇草韩琦制词云：「史称霍光，义形于主。」既以韩琦比霍光，则上当为昭帝矣，英宗深嫌之。范镇本无奸心，止以比琦失当，犹罢学士，出知陈州；温伯明见太皇太后保佑之功【五】，格于天地，朋附奸臣，遂以社稷大事归之蔡确，比汉之周勃诛诸吕，定刘氏，曪臣贬主，略无嫌避，负国欺君，非范镇之比。且汉遭吕氏之乱，社稷大臣无所属，乃属之于周勃。今日朝廷治安，圣慈在上，岂宜言以大事属蔡确也？说者谓之溢美，可乎？
　　自昔撰次麻制为文之体，有讲德之词，有叙事之词。如麻制称蔡确「智崇而虑远，器博而用周」，此言确材器也；「包深厚之训词，蹈高明之善学」，此言确学术也。此皆讲德之词，容有溢美也。及称蔡确「服采禁涂之近，特为先帝之知」，此言确遭遇事也；「统厥百官，进贰中台之令；闲于两社，首持黄闼之钧。外辑三垂，内遂万物」，此言确为宰相事也；「及在受遗之列，尤嘉定议之功。安劝庶邦，有若召公之老，可属大事，莫如周勃之忠」，此言确受遗事也。此皆叙事之词，事不可无实也。盖讲德止为其人一身而言，叙事乃为天下后世而发，故讲德容有溢美，而叙事不可无实也。恭惟皇帝绍膺圣统，乃先帝以万世不易之理而与子，太皇太后以大公至正之道而立孙，天人同心，上下一意。当受遗之际，谁为可疑之人，谁发可疑之议，致危疑不决，赖确而后定哉？必有事实，方形制词，既无其人，又无其事，而温伯乃独称确为定议，以无为有，以虚为实，形之制命，以传天下，以信后世，朋奸罔上，负国欺天，罪在不赦。
　　自确流窜新州之后，邢恕以鼓唱私言，推蔡确为社稷之臣，同时已从贬责；而王觌近除权礼部侍郎，以尝语同列，谓蔡确有功于国，犹从外补。今邓温伯公然于制命之中，独称蔡确有定议功，比方汉之周勃可属大事，诛诸吕，定刘氏，以无为有，以虚为实，传播天下后世，朋奸罔上，负国欺天，曪臣贬主，略无嫌避，罪恶如此，安得指为溢美，上误圣听，使与正人并立于朝也？伏望陛下以臣所论宣付大臣，早定邪正是非，庶他日奸臣无以借口，则天下幸甚！（编类章疏，升独言温伯在七月二十四日，即此也。三月十六日，五月二十七日、六月八日、七月二十四日，凡四状。）
　　侍御史孙升言：「近知湖州武康县韩宗尧为违法科率耆长纳灯油等事，先次冲替。闻宗尧乃宗原弟，宗原实两浙转运判官张籂之妹夫，部民诉冤，籂不为受理，违法徇私，宜加罢黜。」诏籂别与差遣。
　　诏新除秦凤等路刑狱游师雄仍旧兼提举催促兰州、通远军招置弓箭手。
　　戊子，户部言：请应非袒免亲宗室以荫补官者，其俸钱在京、外任并各依外官法支给。从之。
