<!-- { "loadSidebar": true } -->
　　甲寅，上批：「蜀中见积司农钱，可选官经制，运至陕西并塞要郡封桩。」遂命司农寺主簿李元辅往，仍令立耗折分数以闻。（闰九月辛亥并三年正月己酉【二六】，合参考。）
　　诏充永兴军长安等五县民夏税支移【二七】。以灾伤限内失诉也。
　　丙辰，权江、淮等路发运副使、刑部员外郎卢秉为集贤殿修撰。（或移下贡羡余事附此。）
　　诏以教骏营地修宗室克禀等五位，徙教骏营于他所。
　　诏权知开封府、翰林学士、起居注舍人兼侍读许将落职知蕲州，前司录参军、虞部郎中李君卿降一官，前士曹参军蔡洵并冲替，国子监丞、秘书丞王愈追一官勒停，直讲周常差替，开封府判官许懋、李宁，秘书丞熊皋罚铜有差。初，进士虞蕃讼太学不公事，付府推治，辞连上舍生，既追就对，而逼礼部试，将奏以为无罪，出之。后蕃所指以为不公者，并及将之妻弟与其乡人，乃移御史台，蔡确、舒亶治之，将父子相继下狱，竟坐奏释上舍生为不实，而君卿、洵、懋、宁皆坐阿随将，愈坐为进士陈雄请属升舍【二八】，皋、常皆转相牵连，特有是责。（五月甲申，元绛罢，正与此相关。旧纪书许将释上舍生不实，落学士，罢开封，知蕲州。新纪不书。）
　　丁巳，光禄寺丞、集贤校理陆佃为太子中允、崇政殿说书。
　　诏益太学生员舍为八十斋，每斋屋五间，命入内东头供奉官宋用臣管勾修展。
　　诏韶、惠州当送内藏库钱【二九】，并自今岁入折二钱，并市银输内藏库。
　　审官西院言，磨勘供备库副使刘希奭，历任两以边功迁官，在格当异常调。诏希奭与转七资。仍诏自今身经战斗，酬銟銟迁官，方理为战功，着为令。
　　赐三佛齐国髃汣毕罗等银水鑵、交倚骨□二对，银洗罗一面，及赐僧紫衣二，师号度牒各一。初，髃汣毕罗等乞私自买置，诏依注辇国例特赐之。
　　诏刑部详断、检法官再任，并二年为一任，任满详断官减磨勘二年，检法官减一年。以刑部言详断、检法官虽许再任，无愿就者，故优其恩也。（五月十九日丙戌当考。）
　　诏权发遣京西南路提举常平等事张商英罚铜十斤，免冲替。坐越职治提点刑狱司事也。
　　戊午，太常寺言：「奉诏祠祭以法酒库、内酒坊酒实诸尊罍，以代五齐二酒，今法酒库酒曰供御、曰祠祭、曰常供，内酒坊酒曰法糯、曰糯、曰常料，各三等，糯酒、常料酒止给诸军吏工技人，以奉天地宗庙社稷，恐非致恭尽物之义。乞止以三法酒及法糯酒奉祠祭。」从之。（元年七月癸酉朔。）
　　己未，诏新赐进士第二人王涣之特许注官。涣之年十九，碍铨格故也。
　　又诏诸司关报史馆文字归起居院，其关报日限，旧五日者为旬终，十日者为月终，月终、岁终者依旧。以修起居注王存言：「近制，诸司供报事，直供编修日历所，则起居注之职，除臣僚告谢诏事外，更无文字可备编录，恐失置官之意。又淳化中定诸司关报日限，或以五日，或以十日，或以月终，或以岁终，而近制改五日并月终报者并为旬终，岁终报者为月终。且三司金谷之增耗，经费之出纳，版图之升降，固非月终可见者，必待岁终而会计也，今使月终一报，恐有司徒费虚文，无益事实。」故有是诏。
　　诏以颍州为顺昌军节度。颍故团练州，因知州事、天章阁待制罗拯以上旧封为言，故下是诏。（九月十八日又降德音。旧纪书升颍州旧封国为顺昌军节度使，新纪不书因依。）
　　庚申，东上合门使、文州刺史种谔权鄜延路副都总管。
　　辛酉，诏判大宗正司宗旦旧例添□食料，虽有后条冲革，可以见领宗正特给，他官虽等，非职事同者，无得援为例。
　　又诏封濮安懿王子洋州观察使宗晟所生母仁寿郡太君孙氏为安定郡太夫人。
　　详定编修诸司敕式所上入内内侍省敕式。诏行之。
　　判国子监张璪言：「治礼举人比易、诗、书人数绝少，乞自今在京发解礼部进士，周礼、礼记比他经分数倍取。」从之。
　　壬戌，上批：「龙图阁直学士韩缜见领枢密都承旨，事繁兼常有奏禀军务，可免祠祭摄事。」
　　广南西路经略司言：「雄略、澄海指挥阙额，乞诸路配送隶牢城卒所犯情理稍轻及少壮任披带亦许选补。」上批：「可依所奏，庶稍得补完兵额，有以更代缘边久戍瘴疠之人。」
　　癸亥，知宗正丞赵彦若言：「伏见礼院更定荐新，仲秋茭萌不经，以蒲白易之，壬戌，荐新于两庙，既彻，方验蒲，尽老硬无复有白，盖议礼者但取茭之同类以相代，而不思蒲之过时，不可食也。臣窃考之于诗，韩侯秋见，蓛用笋蒲，皆是其菹，非谓新物。周礼醢人掌加豆之实，深蒲酰醢，笋菹鱼醢【三○】，祭祀供荐羞之豆实，宾客亦如之。此则肉之醢，菜之菹，宾祭内羞，四时不阙。维笋及蒲，固所以待宾客，其义明矣。郑氏注深蒲云，蒲始生水中者。草木虫鱼疏云，蒲，周礼以为菹，始生，取其中心入地蒻，及云菰蒋亦可用，并言蒲始生，自不在秋。故本草曰蒲四月采，唐本注云，蒲初春生，用白为菹是也。唐礼荐新多不限月，笋蒲茭藕，各维其时。今近地茭白特饶，旧制参于秋荐，即菰蒋也。广雅曰，菰，蒋，其米雕胡，说文作雕鐯。周礼食医膳食之宜，鱼宜鐯，茭是其萌，徐锴岁时广记所谓鐯草为茭者也。虽亦春生，至秋可食，与蒲有异。臣据诗言食郁及薁，烹葵及菽，以同时言及，则维笋及蒲，亦自可知，况当荐笋之辰，正是食蒲之始，伏请改从春献，用协天时。」从之。
　　三司言，发神骑等指挥戍桂州，后止令驻湖南，有多给路费特支钱万六百九十五缗。诏蠲之。
　　甲子，诏看详太学条制所，以国学条贯与见修学制，定为国子监一司敕式。
　　详定朝会仪注所言：周礼，天子视朝，则皮弁服，十五升衣，积素以为裳，记所谓「皮弁素积」是也。诸侯视朝，则委貌冠，其服缁布衣，亦积素以为裳，诗所谓「缁衣之宜兮」是也【三一】，凡在朝君臣同服。汉氏承秦，改六冕之制，但玄冠绛衣而已。魏以来名为五时朝服。隋、唐谓之具服，一品以下九品以上皆绛纱襌衣，其冠有五梁、三梁【三二】、二梁、一梁之别。隋志曰梁别贵贱，自汉始也。绶则以组为之，本以贯佩玉相承受，战国尚武而去佩，但留其系璲，而秦乃以采组连于璲，转相结受，因以为饰。所谓绶也，韦彤五礼精义曰，以别尊卑，彰有德。故汉制相国至百石吏，绶有三采、二采、一采之等。然则冠以梁之多少别贵贱，绶以采之粗缛异尊卑，其来尚矣。
　　古者制礼尚物，不过十二，天之数也。自上而下，降杀以两。畿外诸侯，远于尊者而伸，则以九、以七、以五，从阳奇之数；王朝公卿大夫，近于尊者而屈，则以八、以六、以四，从阴偶之数。本朝衣服令，通天冠二十四梁，为乘舆服，盖二十四梁以应冕旒前后之数。若人臣之冠，则自五梁以下，与汉、唐少异矣【三三】。至于绶，则乘舆及皇太子以织成，诸臣用锦为之。一品、二品冠五梁，中书门下加笼巾貂蝉，诸司三品三梁，四品、五品二梁，御史台四品、两省五品亦三梁，而绶有晕锦、黄师子、方胜、练鹊四等之殊，六品则去剑、佩绶【三四】。
　　隋、唐冠服，皆以品为定，盖其时官与品轻重相准故也。今之令式，尚或用品，虽因袭旧文，然以官言之，颇为舛谬。概举一二，则太子中允、赞善大夫与御史中丞同品，太常博士品卑于诸寺丞，太子中舍品高于起居郎，内常侍纔比内殿崇班【三五】，而在尚书诸司郎中之上，是品不可用也。若以差遣，则有官卑而任要剧者，有官品高而处□散者，有一官而兼领数局者，有徒以官奉朝请者，有分局騳职特出于一时随事立名者，是差遣又不可用也。以此言之，用品及差遣定冠绶之制，则未为允当【三六】。伏请以官为定，庶名实相副，轻重有准。仍乞分官为七等，冠绶亦如之。
　　貂蝉笼巾七梁冠，天下乐晕锦绶，为第一等，蝉，旧以玳瑁为蝴蝶状，今请改为黄金附蝉，宰相、亲王、使相、三师、三公服之。七梁冠，杂花晕锦绶，为第二等，枢密使、知枢密院至太子太保服之。六梁冠，方胜宜男锦绶，为第三等，左右仆射至龙图、天章、宝文阁直学士服之。五梁冠，翠毛锦绶，为第四等，左右散骑常侍至殿中、少府、将作监服之。四梁冠，簇四雕锦绶，为第五等，客省使至诸行郎中服之。三梁冠，黄狮子锦绶，为第六等，皇城以下诸司使至诸卫率府率服之【三七】。内臣自内常侍以上及入内、内侍省内东西头供奉官【三八】、殿头，前班东西头供奉官【三九】、左右侍禁、左右班殿直，京官秘书郎至诸寺、监主簿，既预朝会，亦宜以朝服从事。今参酌自内常侍以上冠服从本等，寄资者如本官，入内、内侍省内东西头供奉官、殿头、三班使臣、陪位京官为第七等，皆二梁冠，方胜练鹊锦绶。高品以下服色衣古者【四○】，鲝、韨、舄、屦并从裳色。
　　今制，朝服用绛衣，而锦有十九等，其七等绶谓宜纯用红锦，以文采高下为差别。惟法官绶用青地荷莲锦以别诸臣。后汉志：「法冠一曰柱后，执法者服之，侍御史、廷尉正监平也，或谓之獬豸冠。」南齐志亦曰：「法冠，廷尉等诸执法者冠之。」今御史台自中丞而下至监察御史，大理卿、少卿、丞，审刑院、刑部主判官，既正定厥官，真行执法之事，则宜冠法冠，改服青地荷莲锦绶，其梁数与佩准本官。从之。（志同。）
　　郊社局令辛公佑言：「五郊斋宫庳隘颓敝，乞下将作监广而新之。斋宫有去祠坛数里，考于行事非便，乞徙置坛侧。斋宫什物多故敝，亦宜增完。旧禁祠坛外焚瘗尸柩，耕牧樵采，皆有步数，岁久封堠不明，宜立石刻诏令为识。」下礼院，请如公佑议。从之。
　　废庆州府城寨、全村堡、平戎镇，环州大拔寨。
　　注　　释
　　【一】诏送详定学制所「诏」字原脱，据宋会要职官二八之九补。
　　【二】陛下所以俟轼者「俟」原作「试」，据阁本改。
　　【三】致君尧舜知无术「知」，阁本及宋史全文卷一二上作「终」。
　　【四】检校太傅「检校」二字原倒，据宋会要职官七七之五七乙正。
　　【五】堂下笙瑞木成文之曲长编纪事本末卷八○定朝会仪注「笙」下有「奏」字，宋史卷一二七乐志「笙」上有「吹」字，此处疑有脱误。
　　【六】盘本在堂下「在」原作「作」，据阁本及宋史卷一二七乐志改。
　　【七】堂下以鼓应之耳「耳」原作「且」，据同上书改。
　　【八】宜令诸房具出「具出」，阁本作「出具」。
　　【九】前知青州「前」字原脱，据宋会要职官六六之七补。
