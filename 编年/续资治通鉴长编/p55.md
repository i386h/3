<!-- { "loadSidebar": true } -->
　　又诏：「应诸色选人，有自外引见取旨，或令降资，或不与官者，仰铨司检勘，本无违碍及疾病者各依资注授，其有自令、录降簿、尉者，却与复资，或经远官合放选而令守选者，亦许赴集。」
　　十一月甲子，追册故尹氏为淑德皇后，越国夫人符氏为懿德皇后。尹氏，崇珂之女兄，上微时娶焉。
　　丁卯，诏齐王廷美、武功郡王德昭位在宰相上。（王称东都事略，诏曰：帝尧之化，实先于敦族；成周之制，爰后于异姓。自今朝会，齐王廷美，武功郡王德昭，位宜在宰相上。）
　　又诏中外官除拜出入，自今并于正衙辞谢，违者有司议其罚。始复旧制也。
　　宰相薛居正上大行皇帝陵名曰永昌，诏恭依。
　　戊辰，诏：「细民以农桑为业，顷制奉户月输缗钱，营置良苦，今皆罢之。官奉并给官物，令货鬻及七分，仍依周显德五年十二月诏，增给米麦。」
　　分遣使者以大行遗留物赐外诸侯。
　　庚午，以齐州防御使李汉超为云州观察使、判齐州，仍护关南屯兵【二四】；洺州防御使郭进领应州观察使、判邢州，兼西山巡检如故。国初，并、益、广南各僭大号，荆湖、江表止通贡奉，西北二方皆未宾伏。太祖垂意将帅，分命汉超及进等控御西北，其家族在京师者，抚之甚厚；所部州县筦榷之利悉与之，资其回图贸易，免所过征税；许令召募骁勇以为爪牙，凡军中事悉听便宜处置；每来朝，必召对命坐，赐以饮食，锡赉殊异遣还。由是边臣皆富于财，得以养士用间，洞见蕃夷情状，时有寇钞，亦能先知预备，设伏掩击，多致克捷。故终太祖世无西北之忧，诸叛以次削平，武功盖世。斯乃得壮士以守四方，推赤心置人腹中之所致也。（国史论及祖宗故事、经武圣略所列将帅凡十四人。李汉超屯关南，马仁瑀守瀛州，韩令坤镇常山，贺惟忠守易州，何继筠镇棣州，以拒北契丹。郭进控西山，武守琪戍晋州，李谦溥守隰州，李继勋镇昭义，以御北汉。赵赞屯延州，姚内斌守庆州，董遵诲屯环州，王彦升守原州，冯继业镇灵武，以备西戎。其十三人各随时自见，独武守琪戍晋州事未详，当考之。）
　　时瀛州防御使马仁瑀监霸州军，仁瑀虽兄事汉超而多自肆，擅发麾下兵入敌境，略夺生口、羊马，由是二将交恶。上恐生边衅，即遣使赍金帛赐汉超及仁瑀【二五】，令置酒讲解。寻徙仁瑀知辽州。
　　汉超在齐州凡十七年，为政简易，吏民信爱，尝诣阙请立碑颂德。诏太子率更令徐铉为之文。与士卒绝甘分少，及其死，军中皆流涕。（汉超立碑，在开宝八年十一月，今附此。）
　　郭进守西山凡二十年。少贫贱无赖，依巨鹿富人家，富人子欲杀之，其妇竺氏潜以告，进得免。及为邢州，即使访竺氏妇，竺时已死，家甚困，得其女，抚养之如己子。将嫁为大校妻，女辞以世本农亩，进乃择民家子配焉。在洺州日，城四面悉令种柳，壕中篮植荷芰蒲苇，后益繁茂，州人见之，有泣者，曰：「此郭公所种也【二六】。」
　　令诸州大索明知天文术数者传送阙下，敢藏匿者弃市，募告者赏钱三十万。
　　诏诸道转运使，各察举部内知州、通判、监临物务京朝官等【二七】，以三科第其能否，政绩尤异者为上，恪居官次、职务粗治者为中，临事弛慢、所騳无状者为下，岁终以闻，将大行诛赏焉。
　　乙亥，以权知高丽国事王□为高丽国王。
　　以太子少詹事汤悦、率更令徐铉并直学士院。太子中允张洎直舍人院。直舍人院自洎始。
　　以供奉官薛惟吉为右千牛卫将军，沈继宗及乡贡进士卢雍并为水部员外郎。雍，多逊子也，起家授官，即与继宗同。多逊时方宠幸，上特命之，非旧典云。
　　壬午，遣著作郎冯正、著作佐郎张堒使契丹，告终称嗣也。（正，未见。）
　　壬辰，遣左司御副率于延超、司农寺丞徐昭文使高丽。（昭文，未见。）
　　诏诸色选人，有曾经引对，特奉诏降资、不许授官者，有司案验，如别无遗阙，并与依资注拟。
　　是月，刘鋹封卫国公，李煜封陇西郡公。煜去违命侯之号。
　　十二月癸巳朔，翰林学士李昉上大行皇帝谥曰英武圣文神德，庙号太祖。
　　上初即位，诏罢河东之师。癸卯，宣徽南院使潘美、侍卫马军都指挥使党进，皆自行营归阙。（十国纪年云十一月宋师失利，烧营而归。与此不同，当考。）
　　壬子，毁江南诸州城上白露屋。
　　太宗至仁应道神功圣德文武睿烈大明广孝皇帝纪一。（据资治通鉴例，则于今年正月便合为太宗皇帝纪，缘太宗改元不埙踰年，与常例不同，今特于改元之月乃别为纪，仍就此卷不分出。）
　　十二月甲寅，上御干元殿受朝，悬而不乐。大赦，改元。文班常参官衣绯绿及二十年者，有司上其名，京官见厘务职满者，仍给俸料。髃臣上寿大明殿，上以亲政踰月，特与天下更始，非故事也。
　　丁巳，以枢密直学士、左正谏大夫贾琰为三司副使。三司置副使自琰始。
　　戊午，契丹使鞍辔库使萧蒲骨只来修赙礼，上命引进副使田守奇劳于城外，加赐以遣之。
　　先是，川、峡分路置转运使，峡盐悉趋荆南，西川民乏食，太祖遣使劾两路转运使罪，及上即位，皆释之。于是命西川转运使申文纬遥兼峡路，峡路转运副使韩可玭【二八】兼西川路，使盐筴流通也。（文纬，见建隆三年，恐非此。可玭，未见。）
　　己未，幸讲武池，遂幸玉津园。秘书丞安璘杖脊，除籍为民。坐知道州日受赇枉法故也。
　　是岁，高丽国人金行成始入学于国子监。
　　注　　释
　　【一】遣其弟袭「袭」原作「龚」，据大典卷一二三○八及陆游南唐书卷一四、十国春秋卷三○卢绛传改。
　　【二】凡以检校官……侧注使字此段原羼入注文，据宋本、宋撮要本及大典卷一二三○八、宋史全文卷二下改复正文。又按编年纲目卷二，「余官则缀本官」下有「班」字。段末，宋本、宋撮要本及大典并有「此据会要附见」小字注文。
　　【三】案视供帐之具「案」原作「索」，据宋本、宋撮要本、阁本及大典卷一二三○八、长编纪事本末卷四改。
　　【四】既而登阙台「登」原作「至」，据宋本、宋撮要本及续通鉴卷八改。「阙」原作「辟」，据同上书及阁本、大典卷一二三○八改。
　　【五】殿庭加鼓吹十二案「案」原作「虡」，据太常因革礼卷一七、宋史卷一二六乐志改。
　　【六】开宝四年郊祀「祀」原作「社」，据宋本、宋撮要本及同上书改。
　　【七】诏先锋都指挥使曹翰为招安巡检使「巡检」下原脱「使」字，据宋本、宋撮要本及大典卷一二三○八、长编纪事本末卷三补。
　　【八】时号为押纲罗汉「押」下原衍「金」字，据宋本、宋撮要本、阁本及大典卷一二三○八、宋史全文卷二下删。
　　【九】杨克让原作「杨克骧」，据大典一二三○八、宋史卷二七○杨克让传及本书卷一六十二月丁未编改。
　　【一○】其黜居外郡几十年「几」字原脱，据宋本、宋撮要本、阁本及大典卷一二三○八补。
　　【一一】废江南诸县伪署制置使「署」原作「校」，据阁本及大典卷一二三○八改。
　　【一二】以枢密副使楚昭辅「以」原作「宣」，据宋本、宋撮要本及大典卷一二三○八、宋会要职官六之四四改。
　　【一三】不用一一中覆也「中」原作「申」，据阁本及大典卷一二三○八、宋史卷二四九范旻传改。
　　【一四】谈苑又云「谈苑」二字原脱，据宋本、宋撮要本及大典卷一二三○八补。
　　【一五】既而上引柱斧翟□□地「柱斧」原作「斧柱」，「翟□□」字原脱，据宋本、宋撮要本、阁本及大典卷一二三○八、编年纲目卷二、宋史全文卷二下改补。
　　【一六】生喜歌步虚为戏宋撮要本、阁本及大典卷一二三○八同，宋本及僧文莹续湘山野录「喜」作「善」。
　　【一七】雪雹骤降「雪雹」原作「雷电」，续湘山野录及宋本、宋撮要本均作「雪雹」。按时届冬令，而下文复有「殿下雪已数寸」之语，原刊文义未为确切，今据野录及宋本改。
　　【一八】伺庐者寂无所闻「伺庐者」，阁本同，宋本作「侍庐者」，续湘山野录作「周庐者」，似当从野录。宋撮要本则作「侍寝者绝无所闻」，按下文引蔡惇直笔有「侍寝者闻鼻息声异」句，疑撮要本或据此而有所修改也。
　　【一九】自有圣子当受命「受」字原脱，据宋本、宋撮要本及大典卷一二三○八补。
　　【二○】盖普之怨家仇人多逊亲党所为「盖」原作「则」，据宋本、宋撮要本改。
　　【二一】后传亦不言有子德芳「德芳」二字原脱，据宋本、宋撮要本及大典卷一二三○八补。
　　【二二】并诏王石魏氏三公主「石」原作「后」。按宋会要帝系八之四六及宋史卷二四八公主传，赵匡胤六女，申国、成国、永国三公主皆早亡，昭庆公主嫁王承衍，延庆公主嫁石保吉，永庆公主嫁魏咸信。「后」为「石」之误。今据宋本，宋撮要本、阁本及大典卷一二三○八改。
　　【二三】破□保寨「□」字原脱，据大典卷一二三○八及十朝纲要卷一补。
　　【二四】仍护关南屯兵「关南」原作「汉南」，据宋本、宋撮要本及隆平集卷一六、东都事略卷二九李汉超传改。本编注文「关南」误作「关西」，据大典卷一二三○八改。
　　【二五】即遣使赍金帛赐汉超及仁瑀「即」字原脱，据宋本、宋撮要本、阁本及大典卷一二三○八补。
　　【二六】此郭公所种也「此」字原脱，据同上书及编年纲目卷三补。
　　【二七】各察举部内知州通判监临物务京朝官等「察」原作「案」，据宋本、宋撮要本及宋史全文卷二下改。
　　【二八】峡路转运副使韩可玭「峡路」二字原脱，据大典卷一二三○八补。
续资治通鉴长编
卷十八
卷十八
　　起讫时间 起太宗太平兴国二年正月尽是年十二月
　　卷　　名 续资治通鉴长编卷十八
　　帝　　号 宋太宗
　　年　　号 太平兴国二年（丁丑，977）
　　全　　文
