<!-- { "loadSidebar": true } -->
　　辛丑，察访荆湖路常平等事蒲宗孟言：「近制，民以手实上其家之物产，而官为注籍，以正百年无用不明之版图，而均齐其力役，此天下之良法也。然县灾伤五分以上【一九】则不与焉，且留以埙丰岁。以臣观之，使民自供手实，无所扰也，何得待其丰穰哉？愿诏有司，不以丰凶弛张其法。」从之。吕惠卿为手实法，奉使者至析秋毫，天下病之，而宗孟乃有此奏。谏官范百禄言：「造簿手实，告匿有赏。为是法者欲民之均，推而行之，恐不如法意，至于骚动。户令虽有手实之文【二○】，而未尝行。盖谓使人自占，必不尽数供通，而明许告言，则家家有告讦，人人为仇怨，礼、义、廉、耻何可得哉？」据百禄旧传云【二一】，百禄为谏官，即论此，今附见宗孟奏后。百禄为谏官，乃二年五月二十七日，而七年七月十九日方行手实法也。
　　张方平言：「臣窃闻昨有新制，开列条目，自府畿至诸路郡县，令人户各自供通财产手实状，有所隐漏者许人陈告。近已施行，公私劳敝，乡闾甚扰，但忧增益赋调，不复更事生业，必有奸猾渐相告讦，窥图赏利，狱讼繁兴，政令浸以滋张，民德何以归厚？况中户以下，鲜有盖藏，田蚕所收，岁有厚薄，户等耗登，何常之有？不惟煽惑人情，更有纷乱。新法以建议者内为之主，故当职者人无敢言。向者朝廷所立法制，盖以便民为本，因以成国之利。今兹一事，专用挠人，徒骚扰于天下，实无济于国家，伏望圣明，博行体问。忠于国者必言其无益，虑于民者当明其非便，忧深思远，早垂止罢【二二】，庶令亿兆欣戴天恩。」是岁十月，卒罢手实法。方平奏，今附见，不知其时也。
　　壬寅，熙河路蕃官赵济忠等见延和殿，授济忠崇仪副使，余除官、赐袍带有差。
　　诏蠲怀、卫州第四等以下户去年秋料、役钱，以民乏食故。
　　乙巳，诏熙河路六处置场买马，罢原渭州、德顺军买马场。
　　赐真定府路安抚司回易本钱二万缗。从本司请，佐军用也。
　　兵部、司农寺言，诸路每岁解发引见义勇、保甲，今定开封府界保甲、五路义勇每万人取一人，五路保甲万五千人取一人，庶令逐路沾恩。从之。
　　知成都府蔡延庆言邛部川蛮主苴□等愿卖马，诏延庆优加犒设，以招来之。议者谓成都府路可市马，故委延庆领其事。后延庆又言：「威、雅、嘉、泸、文、龙州，地接乌蛮【二三】、西羌，皆产大马，请委知州、寨主以锦彩、茶绢折买。」从之，仍委延庆提举。威、雅、文、龙买马，在三月十八日，今并入此【二四】。八月一日诏云云，九年四月二十三日罢。
　　诏中书检正官有兼局当给添支处，增给一处，余官毋得援例。时马珫、范纯粹为检正官，又判兵部，乞以兵部添支为茶汤钱兼给故也。
　　丙午，诏大名府、澶定二州守城各镝十万人行营、军器，马军二分，步军八分；文彦博、薛向、康卫编排，不足，以诸州军守城之余充，又不足，具数以闻。
　　赐江南东路上供米三万石，均给灾伤州军。
　　开封府界、京东、京西路黄牛并水牛角，并许通商。
　　庚戌，冀州言：「散直王达与侍禁李可观等督役治州城，雨坏二十六步。法寺当达公罪杖，会赦原，中书拟达罚重难差遣一次。」上批：「河北诸城工役方兴，若容其怠慢，功成未几而摧塌，恐枉费人力，缓急误事。可观等罚铜，达决杖。」
　　诏河北同提点制置屯田使、皇城使、廉州团练使阎士良复五路都钤辖资序，久任。士良，治平初责降，后稍复任使，至是，遂还旧资。
　　诏权御史台推直官蹇周辅劾前余姚县主簿李逢于徐州。初，沂州民朱唐告逢有逆谋，提点刑狱王庭筠【二五】等言其无结构之迹，但逢谤讟朝政，或有指斥之语及妄说休咎。虽在赦前，且尝自言缘情理深重，乞法外编配；告人虚妄，亦乞施行。上疑未得实，故遣周辅先具初劾大情以闻。哲宗旧录蹇周辅传云：会有上变，告余姚主簿李逢谋为不道。捕系沂狱，部使者请并告人按之，谓逢语意虽悖，无实状。上疑之，遣周辅往。至则悉得逢奸状，且连逮宗室子世居。诏御史府集台谏官杂治，于中参验，卒无异辞，神宗益知其精敏可属以事，即擢开封府推官。邵氏见闻录云：吕惠卿起李逢狱，事连李士宁。士宁有道术，王安石居丧江陵，与之同处数年，惠卿意欲并中安石也。司马光纪闻云：李士宁者，蓬州人。自言学道，多诡数，善为巧发奇中，目不识书而能口占作诗。颇有才思，而词理迂诞，有类谶语，专以妖妄惑人。周游四方，及京师，公卿、贵人多重之。人未尝见其经营及有囊橐，而资用尝饶，卒有宾客十数，珍馔立具，皆以为有归钱术，王介甫尤信重之。熙宁中，介甫为相，馆士宁于东府且半岁，日与其子弟游。及介甫将出金陵，乃归蓬州。宗室世居者，太祖之孙，颇好文学，结交士大夫，有名称，士宁先亦私入睦亲宅与之游。士宁以为太祖肇造，宗室子孙当享其祚，会仁宗有赐英宗母仙游县君【二六】挽歌，微有传后之意，士宁窃其中间四句，易其首尾【二七】，密言世居当受天命以赠之。世居喜，赂遗甚厚。
　　壬子，秦凤等路都转运使【二八】熊本言：「收复洮、陇，开斥土地，尚未垦辟【二九】。设官置吏，以至招纳蕃夷、屯聚军马，支费甚广，较其所入，惟酒税、市易、茶、盐为多，而尽归经略司。虽臣以区区之见粗尝规画，然而移用本息，付任官吏，不在转运司。今蕃部悉更向顺，而经略使王韶已被召命，即金谷调度，自当归之有司。」中书门下奏，欲令本与经略使高遵裕同共相度以闻，上批：「可改云宜令熊本与高遵裕同共相度，转运、经略司合分认管辖事件，疾速闻奏。」
　　诏：「陕西近经雪寒，僵尸满道，深可悯伤，其令永兴、秦凤、河东路都转运司速分遣官收瘗，以三司钱给其费。」
　　赐外都水监丞程昉度僧牒千，给浚汴河功费。
　　诏他官权御史中丞，不以官职高下杂压，并从本班。七年九月壬子可考。
　　甲寅，权发遣荆湖南路转运副使蔡烨言，招谕溪洞蛮舒光旦、杨晟坚归顺，乞各补一官、给俸，令守其地。诏补光旦右班殿直、晟坚三班借职。
　　诏罢诸将参谋。初，置三十七将，许举武学生充参谋，谏官范百禄言：「边事未有机警，何用布衣参谋？徒长奔竞耳。」又言：「今大帅未命而已除将佐，有以恩泽用，有以溃败收，有未尝经战阵，有以故髃盗得官者。愿详核其素，察所长参任之，列甚无状者十有四人姓名，日付之新格，责以训练。所至长吏不得预，然皆觕暴之才，可为人指纵，未可聭觽也。况委之辟使臣、察官吏，小人处此必乖戾。愿依畿县旧制，将佐专部分教阅，即付之州县，而罢参谋。」上纳之。
　　诏：「闻永兴、秦凤、河东路民饥死者相属，累戒监司给钱、谷赈济，而官吏未悉究心，其令逐路转运司及所差官诣所部州军救恤，具死亡埋瘗数上司农寺。」
　　鄜延路经略司赵□言，涉春以来，下户尚多阙食，今堡寨成堑未兴工者凡四十余万工，愿于常平省仓支钱、米二万贯石，募贫民以充役。从之。
　　乙卯，诏融州融水县尉蒙鼎换右侍禁，充宜、融州极边寨栅主兵任使。从知桂州刘彝荐也。
　　诏察访体量官使回，具所至知州、通判为治实状上中书，武臣上枢密院；诸路监司、提举司各置簿，录知州、通判功过，得替前一月就移者，离任半月上中书、枢密院；待制、观察使以上不用此令。六年八月己卯，察访官先有此令。
　　诏诸路转运司失计置钱物【三○】，及本路自可移用不阙而过为约度，妄有申请支拨，并妄诉免、指占上供钱物者，并委三司奏劾。
　　又诏开封府人户去年纳外，残零秋税愿纳见钱者听。
