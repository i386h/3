<!-- { "loadSidebar": true } -->
　　始定公卿就位，亦用传呼为节【八】，上以接神务在严静，遂更为漆牌，礼毕乃听传呼【九】。又恐传付漆牌不即达，辰刻或差，先遣司天以漏壶设山之上下及以日晷覆校，复以坛侧击版相应。又自太平顶、天门、黄岘岭、岱岳观，各以长竿揭笼灯下照参候，使不愆其节云。
　　赠元德皇太后父故干元防御使李英检校太尉、安国节度使，追封常山郡王；母王氏魏国太夫人，仍遣使告元德皇太后庙。
　　辛巳，对王旦等于龙图阁，出封禅坛图示之。上曰：「郊禋日，祀昊天上帝位不以正坐，盖合祭皇地祇。今封祀日，昊天上帝坐宜当子位，天书置于东侧，太祖、太宗位比郊禋日次西北侧向，以申祖宗恭事上穹之意。」
　　壬午，诏天书出京至岳下日用道门威仪百人，在路三十人。旧制，郊祀正坐褥皆以黄，皇帝拜褥以绯，至是，诏配坐以绯，拜褥以紫。
　　诏缘路行宫，止以旧屋就加涂塈，不须别创。
　　诏于泰山要路置门，非执事赴役者无得升。
　　有司言天书出京日，创新几褥置玉辂中【一○】，备仪仗导从，七百五十人前后部鼓吹，中使二员夹侍，仍命官充使。癸未，以王旦为天书仪仗使，（案宋史作仪卫使。）王钦若、赵安仁副之，丁谓为扶侍使，蓝继宗为扶侍都监，入内高品周怀政，入内高班内品皇甫继明并为夹侍。（王钦若、赵安仁为副使，实录在九月丙子，今从本志，并书之。）
　　诏车驾离京至封禅以前，不举乐，经历州县勿以声伎来迎。
　　甘州回鹘可汗王夜落纥遣使来告捷。使还，赐夜落纥香药、金带、弓剑，又赏宝物公主黄金器。公主，即夜落纥之母，每事咨而后行，故加赐焉。
　　中使自□州至，言泰山素多虎，自兴功以来，虽屡见，未尝伤人，悉相率入徂徕山，觽皆异之。诏王钦若就岳祠祭谢，仍禁其伤捕。上谓王旦等曰：「自醴泉发，朕即周问泰山祠宇，有言王母池，因念诏许东封以来，凡有灵迹，靡不醮告，独此尚阙。」乃命中使赍青词致告，未发而王钦若奏至，言池水变紫色。验之，乃遣使之信宿也。旦等曰：「休应响答，如是之速，实至诚所感也。」
　　甲申，上出御笔所记事示辅臣曰：「宫禁之内，人数非多，然幽闭可念。昨令择一百二十人厚资遣之，此亦节用之一端也【一一】。朕方敦尚清静以治天下，符大中之训焉。」
　　丙戌，上御崇政殿，亲虑御史台、三司、开封府、殿前侍卫司系囚，流已下递减一等，笞杖释之。
　　京东转运使言修葺行宫，合用筒瓦，望自京运送。上曰：「前诏行宫无得广有营造，今方盛暑，自京送瓦，重有劳扰，非朕意。」即令以常瓦给用。
　　戊子，下诏教节俭，戒奢侈，有司除□冕、仪仗、法服及宴会所设依旧外，自今宫禁、皇亲、臣僚应进奉物，勿以销金文绣为饰，或须创造，必候进止，诸司无得起样进呈。仍录诏赐皇亲家一本。
　　六月壬辰，详定所上封禅仪注，上览之曰：「此仪久废，非典礼具备，岂为尽美。」即手札疑互凡十九事，令五使参议厘正而行之。又以灵山清洁，命祀官差减其数，或令兼摄，有儙丧未满，余服未卒哭者，不得预祭。内侍诸司官除掌事宿卫外，从升者才二十四人，诸司执掌九十三人。
　　以香药库副使安守忠领□州刺史，供奉官、合门祗候黎守忠为内殿崇班充职。守忠等掌榷货务，三司言其岁课比旧增八百四十九千余缗，遂赏之。（黎守忠，未见。）
　　徙环庆路骑兵于近地，省馈运之烦也。又以上军代所屯威武而下诸军。先是，崇仪使胡致恭言，是路驻泊军皆非精锐，望易以近上禁军。上以为刍粟既少，屯上军则所费滋广，遂诏钤辖司规度，以上军一人代下军二人。及是奏至，请如诏旨。
　　赐辅臣新铸御书祥符元宝钱。
　　环庆民饥，发廪粟贱粜以济之。
　　甲午，诏有司加谥太祖、太宗，俟封禅礼毕日，恭上册宝。谥议令王旦撰，旦言唐故事，丞郎或太常为之。上曰：「尊奉祖宗，岂拘常例？特命辅臣，以申朕之孝思也。」
　　诏泰山前代封禅基址摧圮者修完之。初，太平兴国中，得唐明皇社首玉册、苍璧，至是，令瘗于旧所。
　　命都官员外郎孙奭至契丹境上，告以将有事于泰山。时议东封、六师必须从行，恐契丹不察，妄生猜虑，欲遣使谕意。上曰：「朝廷每遣使往，彼有接伴、馆设之劳，但令奭于境上以书信达之可也。」既而契丹报云：「中国自行大礼，何烦告谕？其礼物虑违誓文，不敢辄受。」上曰：「异域常能固守信誓，良可嘉也。」
　　庆州言筑耳□城毕。上曰：「此城无屯兵，止令蕃落自守，亦足为近塞之扞蔽也。」
　　乙未，诏军校老疾当隶外州者，听从其便。
　　有司言：「皇帝告庙，准典礼：出乘玉辂，归乘金辂。缘奉安天书于玉辂，皇帝赴太庙，往来并乘金辂。」从之。
　　殿中侍御史赵湘言：「汉章帝以月令冬至之后，有顺阳助生之文，而无鞫狱断刑之政，遂定毋以十一月、十二月报囚。今季冬诞圣之月，而决大辟不废，愿诏有司自仲冬留大辟弗决，俟孟春临轩阅视，情可矜察者贷之，他论如法。」上曰：「此固善矣。然虑系囚益淹久，吏或旁缘为奸尔。」
　　丙申，有司请前祀七日，遣官以牲币分祭天齐渊等八神，又祀云云、亭亭、肃然、徂徕、会稽五山，及于泰山下择地望祭前代封禅帝王；前祀一日，以太牢祀泰山、少牢祀社首。并从之。
　　丁酉，诏宫殿苑囿，下至皇亲、臣庶第宅，勿以五彩为饰，禁用罗制幡胜、缣帛为假花者。
　　诏：「如闻宿州临涣县民托称神异，营建寺宇，远近奔集，颇为惑觽，宜禁止之。」
　　先是，五月丙子，上复梦向者神人，言来月上旬复当赐天书于泰山，即密谕王钦若。于是钦若奏【一二】：「六月甲午，木工董祚于醴泉亭北见黄素曳草上，有字不能识，言于皇城使王居正【一三】，居正见其上有御名，驰告钦若，钦若等就取得之。遂建道场，明日，跪授中使捧诣阙【一四】。」奏至，上亟召王旦等谕其事，欲自出奉迎，即命旦为导卫使。己亥，旦与扶侍使而下具仪仗，奉迎天书，入含芳园之西门。庚子，髃臣诣园，迎导升殿。辛丑，上致斋。壬寅，备銮驾以出，北面拜殿下，导卫、扶侍使自殿上奉天书置上前，上再拜授陈尧叟跪读，其文曰：「汝崇孝奉吾，育民广福。赐尔嘉瑞，黎庶咸知。秘守斯言，善解吾意。国祚延永，寿历遐岁。」读讫，召百官示之，复奉以升殿。酌献毕，上先还。旦等导卫、扶侍至朝元殿，上迎拜入内。时久雨顿晴，景色澄廓，苑中有云五色，读天书次，黄气如凤驻殿上。
　　癸卯，擢董祚为八作副都头，王居正为右班殿直。
　　甲辰，诏□州大辟囚送邻州处断。
　　庚戌，曲赦□州系囚流罪以下。
　　赐文武百官泰山醴泉。
　　辛亥，诏：「如闻遣使外州祠祭，而礼料素无定数【一五】，或州县因缘须索，颇致烦扰，其令有司具数行下。」
　　开封府言尉氏县惠民河决，遣使督视完塞。
　　壬子，取封禅之义，改郊祀乐曲名，俟礼毕仍旧。其后，祀汾阴后土亦如之。
　　判太常礼院孙奭言：「按礼文，飨太庙终献降阶之后，武舞止【一六】，太祝彻豆，丰安之乐作，一成止，然后礼安之乐作【一七】，是谓送神。论语曰：『三家者以雍彻。』又周礼乐师职曰：『及彻，帅学士而歌彻。』郑玄曰：『谓歌雍也。』郊祀录载登歌彻豆一章，奏无射羽。然则宗庙之乐，礼有登歌彻豆一章，今于终献降阶之后即作礼安之乐，诚恐阙失，望依旧例增用。」诏判太常寺李宗谔与检讨详议以闻。宗谔等言：「国初撰乐章，有彻豆丰安曲辞，乐署因循不作，望如奭所奏。」从之。（此事实录不载，会要载于十一月前、六月后，本志亦与改封禅乐曲名同时载之，今附于此。）
　　先是，诸路贡新茶者凡三十余州，越数千里，有岁中再三至者，上悯其劳扰，于是，诏悉停罢。
　　丙辰，废内园司，从谢德权之请也。
　　丁巳，髃臣五上表加尊号【一八】曰崇文广武仪天尊道宝应章感圣明仁孝，从之。
　　御辇院请别制升泰山天平辇，上虑其太重而劳人，俾裁减之。所司言登陟峻崄，恐不坚固。上曰：「路稍艰，朕当降辇步进。」又令别造宝匣、宝竹□盝，咸差小其制。
　　秋七月，庚申，有司言：「南郊惟昊天、皇地祇、配帝、日月、五方、神州，各用币一十二段；其内中外官、岳镇、海渎，以六十四段分充而不别设。按开宝通礼称内中外官、岳镇、海渎币各从方色，即明皆有制币。今请封祀坛内官至外官三百一十八位，社首坛岳镇以下一十八位，并用方色币。又南郊牲，惟正坐用犊，五方帝、日月、神州共享羊豕二十二，其从祀七百三十七位，（案宋史作三百三十七位。）仍以前数分充。今请神州而上十二位并用犊，其旧供羊豕，改充从祀牲内。又景德中，升天皇、北极在第一等，今请亦于从祀牲内体荐。」奏可。
　　广州言大食国舶主陀婆黎愿以方物赴泰山修贡，诏许之。
　　初，朝陵岁缘路民庶贡物者，诏有司给赐，颇为稽滞。壬戌，命右正言知制诰周起、供奉官合门祗候侍其旭专领其事。
　　封禅用玉牒册凡七，文思玉工言用玉追琢难成，宰相请代以懡石及阶州采进，上曰：「此碔砆之类，目之为玉以奉天，于礼可乎？」即遣中使篃询玉工，有赵荣者，言太平兴国中，令与觽工治美玉为牒册，岁余方就，寘崇政殿库。亟取而用之，上曰：「此盖先帝圣谟已成，垂裕冲眇也。」仍出示辅臣。时王旦宿斋中书，即遣中使谕焉。
　　丙寅，免濮州和市茜草。仍诏三司，诸州市上供物，非土地所宜者罢之。
　　己巳，命秘书丞、直史馆刘锴摄将作监，与内侍张承素领徒封圜台石鐾【一九】，太常博士、直集贤院宋鮧与内侍郝昭信封社首石鐾，并先规度。锴、鮧请对便殿，以鐾式进御，上起更袍而视之。锴，蟠子；承素，宗贵子也。（郝昭信，未见。）
　　辛未，濮州举人郭垂等四百六十二人以车驾东巡，献菽粟二千石、草四万围。上曰：「意虽可嘉，然纳之，则诸州尽以为贡，益成烦扰耳。」令优给其直，乃谕京东诸州民无复然。
　　乙亥，诏美人刘氏父故虎捷都指挥使、嘉州刺史通赠颍州防御使，母庞氏追封京兆郡君；才人杨氏父故崇仪使知俨赠单州团练使，母张氏追封清河县君。（正史章惠杨皇后传：祖□，父知俨，皆不仕。此云崇仪使，当考。）
　　丁丑，三佛齐国王遣使来进贡。
　　乙酉，王钦若言修圜台、燎台，除道累石功毕，自兴役至是，未尝见蝼蚁等物，请致祭岳祠，从之。
