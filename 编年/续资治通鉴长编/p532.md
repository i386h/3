<!-- { "loadSidebar": true } -->
　　自康定元年，陕西募人入中并边刍粟，始加数给东南盐，而河北稍用三税法，亦以东南盐代京师所给缗钱，数足即止。已见是年年末。及庆历二年，三司又请如康定元年法，募人入中。此据食货志第三卷。乃诏入中陕西、河东者，持券至京师，偿以钱及金帛各半之；不愿受金帛者，予香药茶盐，惟其所欲。而东南盐利特厚，商旅不复受金帛，皆愿得盐。至八年，河北行四税法，盐居其一，而并边刍粟皆有虚估，腾跃至数倍。券至京师，反为畜贾所抑，盐八百斤旧售钱十万【二】，至是止六万。商人以贱估受券取盐【三】，不复入钱京师，帑藏益乏。于是诏三司详定，王尧臣、王守忠、陈旭请复入钱京师法，视旧入钱数稍增予盐。而并边入中先得券受盐者，河东、陕西入刍粟直钱十万，止给盐直七万，河北又损为六万五千。且令入钱十万于京师，乃听兼给，谓之对贴。自是入钱京师，稍复故。已上并据食货志第四卷。志称皇佑二年，诏三司详定，于是王尧臣、王守忠、陈旭建对贴议。而实录无之。今附见命三人较出入数后，三年正月，始复行见钱。
　　癸丑，西南蕃王龙光俦遣使来贡方物。以安远将军、蕃落使龙光辨为宁远军大将军；按宋史蛮夷传作宁远军大将军，原本脱「军」字，今添。宁远将军、知静蛮军、节度使龙光凝，承宣武宁大将军按宋史蛮夷传作承宣武宁大将军，原本作「宁武」误，今改正。龙异岂，并为安远大将军；承宣奉化大将军龙异鲁为武宁大将军。光辨等授官乃二月戊午，今并书。
　　丙辰，御史中丞郭劝、入内都知张惟吉、蓝元用同检校黄河故道工料以闻。
　　二月乙丑，遣内侍赐河东沿边巡检使、北作坊使王吉金创药。时以本路安抚使王拱辰言，吉前与西贼战，为流矢所中，今疾发且甚，故赐之。
　　诏京东所选厢军，于本军额上加「教阅」二字，其征役同禁军。初，安抚使富弼既选一路厢军团成指挥，欲加刺「教阅」字，上不许，止令军额上加之。
　　丙寅，追封故宰臣王曾妻南阳县太君蔡氏为莒国夫人，继室赞皇县太君李氏为沂国夫人。曾弟天章阁待制、右谏议大夫子融辞一官，乞追封之。此事当考，曾为宰相累年，何以妻无封而子融追请之。
　　戊辰，诏三司，在外禁军凡郊赏折色，并给以实估之直。盖旧制，外军郊赏，估八百者，为一千以给之。
　　辛未，复三班奉职王惟德为左班殿直、合门祗候、邕贵等州都巡检使。
　　先是，惟德为环州都监，与西贼战败，羁管于新州。起监庐州税，于道获贼十八人，特迁之。
　　壬申，诏雄州归信、容城知县自今罢差京朝官，其令本路转运使举武臣有才勇及晓两地民情者为之。
　　癸酉，罢商州铸青黄铜钱。
　　先是，宋庠建议，以今年当郊而日至在晦，用建隆故事，宜有所避，因请季秋大飨于明堂。乙亥，帝谓辅臣曰：「明堂之礼，自汉以来诸儒议论不同，将安适从？」文彦博对曰【四】：「此礼废久矣，俟退而讲求其当，自圣朝行之。」宋庠建明堂之议，据春明录。
　　甲申，出内藏库绢五十万下河北、陕西、河东路，以备军赏。
　　丙戌，广南西路钤辖司请于邕州罗徊峒置一寨，以扼广源州蛮贼，从之。
　　三月戊子朔，诏罢今年冬至亲祠南郊之礼，以九月择日有事于明堂。帝谓辅臣曰：「明堂者，布政之宫，朝诸侯之位，天子路寝，乃大庆殿是也。况明道初，合祀天地于此。今之亲祠，不当因循，尚于郊壝寓祭。」
　　己丑，诏以大庆殿为明堂。
　　诏河北安抚转运司按察本路知州军治状以闻，从右司谏陈旭奏请也。
　　命河东经略使王拱辰兼本路计置粮草。
　　甲午，遣官祈雨。
　　保安军言夏国以战败契丹来献捷，本军以誓诏无泛遣人例，已拒还之。
　　戊戌，诏髃臣毋得上尊号。上谓辅臣曰：「比遇大礼，辄加徽号，岂称朕所以奉神昭孝之意？」文彦博等曰：「陛下严父以配上帝，则臣子亦有爱戴君父之心。」伏奏至于三四，上不从。彦博又以请，上固拒之，乃奉诏。
　　己亥，诏祠明堂宜尽物以遵典礼，自乘舆服御诸物，务令有司裁简之。
　　分遣朝臣诣天下名山大川祠庙祈雨。
　　庚子，契丹遣殿前副点检、忠正节度使耶律益，彰德节度使赵柬之，来告伐夏国还。益自言契丹三路进讨，契丹主出中路，大捷；北路兵至西骪府，获羊百万，橐驼二十万，牛五百，俘老幼甚觽；惟南路小失利，恐夏人妄说军胜夸南朝。然得边奏，皆以为辽主济河不遇贼，无水草，马多死，耶律贯宁大败于师子口，惟刘五常获陕西所陷属户羌二十余人，因而来献。其言多俘获，盖妄也【五】。实录备载辽主书，今不取。
　　甲辰，诏宗室子生四岁者，官为给食。初，诏五岁始给食，知大宗正事允让请且仍旧以三岁，故裁定之。
　　戊申，遣官谢雨。
　　己酉，翰林学士、刑部郎中、知制诰赵燍为回谢契丹国信使，西上合门使、贵州团练使钱晦副之。契丹主席上请燍赋信誓如山河诗，诗成，契丹主亲酌玉杯劝燍饮，以素折迭扇授其近臣刘六符写燍诗，自置袖中。
　　诏两浙流民男女不能自存者，听人收养，后不得复取【六】。
　　辛亥，刑部员外郎、直龙图阁兼天章阁侍讲王洙同判太常寺兼礼仪事。时宋祁、杨安国、张揆皆判寺事，祁言明堂制度久不讲，洙有礼学，愿得同具其仪，诏迁洙太常。
　　癸丑，诏以季秋辛亥，大飨明堂。
　　先是，礼官议王者郊用辛。盖取斋戒自新之意。又通礼，祠明堂亦用辛。遂下司天择日，而得辛亥吉，盖九月二十七日也【七】。
　　命宰臣文彦博为大礼使，宋庠为礼仪使，枢密使王贻永为仪仗使、庞籍为卤簿使，参知政事高若讷为桥道顿递使。
　　乙卯，命枢密副使梁适摄太尉，望告天地于南郊。枢臣望告，非旧例，重其事也。时政府六员，五员充使，故以适奏告，同告谢，复增锡赉，如五使焉。
　　丙辰，宋祁上明堂通议二篇，祁自序略曰：「上薄三代，旁搜汉、唐，礼之过者折之，说之缪者正之，以合开宝一王之典，聊佐乙夜观书之勤。」其书自内降出，寻复有诏进入。
　　是月，迩英阁讲易师卦，字有与御名同音者，帝谓王洙曰：「此字何训？」对曰：「训正。」帝曰：「不须回避，恐妨义理。」洙曰：「不敢。臣子于君父之名，临文暂睹，不无悚惧，须至回避。」帝曰：「但正言之。」
　　夏四月丁巳朔，礼院言：「按周礼『夏后氏世室』，郑康成云：『堂上有五室，象五行。木室于东北，火室于东南，金室于西南，水室于西北，土室于中央。』崔灵恩亦如之。今请如崔、郑之说，设五室于大庆殿。又按旧礼，明堂五帝位，皆为幔室，今旁帷、上幕，宜用青缯朱里，其四户八牖，赤缀户，白缀牖，今宜饰以朱、白缯。」从之。
　　庚申，诏河北转运司【八】，沿边四榷场，有能察捕得北界刺事者，当重赏之。
　　壬戌，河北人张用为奉职，张显、王升并为三班差使殿侍。
　　初，河北沿边安抚司言用等各捕得两地供输人冯均，常往来边郡探事，以报契丹。均既处死，乃赏用等。
　　甲子，沙州符骨笃末、似婆温等来贡玉。
　　乙丑，内出手诏：「明堂之礼，前代并用郑康成、王肃两家义说，兼祭昊天上帝，已为变礼。祖宗以来，三岁一亲郊，即篃祭天地，而百神靡不从祀。故太祖雩祀、太宗真宗祈谷二礼本无地祗位，当时皆合祭天地，祖宗并配而百神从祀。今祀明堂，正当亲郊之期，而礼官所定，止祭昊天五帝，不及地祇，配坐不及祖宗，未合三朝之制。况比年水旱、地震，稼穑不登，移郊为大享，盖亦为民祈福，宜合祭皇地祇，奉太祖、太宗、真宗并配，而五帝、神州亦亲献，日月【九】河海诸神悉如圜丘从祀。」因谓文彦博曰：「礼非天降地出，缘人情尔。礼官习拘儒之旧传，舍三朝之成法，非朕所以昭孝息民也。」彦博曰：「惟上圣至明，为能达礼之情，适礼之变，非臣等所及。」翌日，彦博奏诏书所定亲献之礼，周于五天帝、神州，比圜丘之位，陟降为劳，请命官分献。帝曰：「朕于大祀，岂敢惮劳也。」礼官议从祀神位未决，复谕曰：「郊坛第一龛者在堂，第二、第三龛者设于左右夹庑及龙墀上【一○】，在壝内外者列于堂东西厢及后庑，以象坛壝之制。仍先绘图以闻。」
　　丁卯，契丹国母遣安远留后耶律可久、给事中龚湜，契丹遣奉国节度使耶律霸、右谏议大夫李轲，来贺干元节。
　　戊辰，降翰林学士、兵部员外郎、知制诰、史馆修撰、权知开封府钱明逸为龙图阁学士、知蔡州，开封府判官、祠部郎中张式知岳州，推官、屯田员外郎李舜元通判寿州。
　　先是，医家子冷青自称皇子，言其母常得幸掖廷，有娠而出，生青。都市聚观，明逸捕得入府，叱明逸曰：「明逸安得不起！」明逸为起。既而以为狂，送汝州编管。推官韩绛言青留外惑觽，非所宜。朝议欲迁之江南，翰林学士赵燍言，青言不妄，不当流；若诈，不当不诛。即诏燍与天章阁待制、知谏院包拯追青穷治。盖其母王氏尝执役宫禁，禁中火，出之。嫁民冷绪者，始生女，后生青。青不调；漂泊庐山，数为人言己实帝子。故浮屠号全大道者，挟之入京师，欲自言阙下。狱具，皆论不道，诛死。明逸坐尹京师无威望，又有妇人酇氏以罪系狱，而为狱吏榜之堕足死，故与式、舜元皆及于责。式，丹徒人，绛，亿子也。实录云青与其党高继安皆处死。据明逸传，乃云浮屠全大道【一一】，不知孰是？按何郯包拯奏议，并称高继安。拯称继安乃放停军人，先因罪决配鼎州，寻却入京，托病放停，专以幻术交结权贵。恐继安即全大道也。按冷青医家子，据李清臣墓碑。又按钱明逸传称青不调，未详医家子何故不调？当考。
　　泾原经略司言生户都首领纳隆男阿斯鼎举族内附。
　　丁丑，左侍禁折继祖为西染院使、知府州。折继闵病亟，请以继祖代之，继祖其弟也。
