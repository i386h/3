<!-- { "loadSidebar": true } -->
　　臣准朝旨，会四路人马出塞进筑，内秋苇川、洒水平两寨已是毕工，移兵前去南牟会修筑。自兴举以来，雨旸顺适，贼寇遁逃，将卒人夫，尽瘁赴功，上下人情，莫不宁帖，约度南牟会工役只是十日或十一二日了当。是皆上凭陛下圣算，威灵蒙及【三】，极力应副，故能神速成就如此。勘会南牟会已奏朝廷乞建置作州，秋苇川、洒水平只合作寨，上件三处皆是两路襟喉之地【四】，川原广阔，形势雄壮，若非宿以重兵，未易弹压西贼，张皇国威。今日事初及诸路兴举，未有大段人马可以广为屯戍，前于朝廷【五】，上件三城寨，共止乞戍兵一万三千人，内南牟会七千人，秋苇川、洒水平两处各三千人，累有奏陈，至今多日未奉指挥。缘工役欲了当，便要防守之人，本路人马自前岁以来，节次轮番那移在新展筑六城寨两堡子内占使，实更难以移辍。必欲只令本路人马替那前去，即应缘边城寨堡子戍守之兵及弓箭手不独更无番次休息，兼常人之情，久去室家，终岁戍役在外，不得还归，必不乐从，窃恐因此或致生事，不可不虑。兼今来进筑，系在本路西北，迤逦通接熙河，其东面缘葫芦河一带。以旧城寨言之，则天圣、干兴、熙宁、高平等处皆接西界；以新城寨言之，则平夏、灵平、古高平等处皆接西界。贼兵来路尤多，未可分毫撤备，以此本路人马分擘使唤，实见不足。臣亦知近里人马无可抽那，缘事势所迫，须至再三紊烦天听。勘会秦凤路城寨自熙河及本路未展筑之前，已是缩头在里，近年熙河进筑却定西、平西，及本路进筑却通峡、荡羌，今又筑了天都、南牟，倒看秦凤城寨在二三百里之内，西人若不以大兵出没，自不敢度越汉家城寨深去劫掠。缘此论之，秦凤兵马似可以渐次移辍，不必待熙河、泾原边面已接，方可减那应副他路。伏望陛下详臣状内所陈事理，特赐主张，早从睿断施行。（楶奏议自注云：元符二年四月二十四日奏此，与三月二十日所奏略同。彼奏已附三月一日，今以此奏附初二日。按此月十七日已降指挥依楶奏请，不应又十四日楶犹未知【六】，恐楶自注月日或有差误也。布录：五月一日癸卯【七】，楶奏统兵进筑南牟。）
　　丙子，朝散大夫、直秘阁、权知桂州、广南西路都钤辖程节降授朝奉大夫。户部员外郎谭掞降授承议郎。朝散郎、提点荆湖南路刑狱梁子美降授朝奉郎。
　　先是，昌化军使张中役兵修伦江驿，以就房店为名，与别驾苏轼居。察访董必体究得实，而节等坐不觉察，故有是命。（掞为户外，在正月二十八日。）
　　朝奉郎檀宗旦言熙宁八年差官条，见在官去替一年内，许在任指射差遣。乞依熙宁旧条施行。吏部看详，除广南东西路、夔州路已令在任指射外，勘当五路合使员阙去替半年，依旧制许在任指射。从之。
　　权知郓州胡宗师言，差夫五等之法出夫不均，乞以人户物业田产总计所置贯百，或差人夫，或出夫钱，皆以贯百均出。宣德郎孙义言，坊郭乡村户乞一燍定等第科出夫钱。大名府路安抚使司言，去年被水灾伤州县人户以应正夫差役者，所有今年春夫年额免夫钱，乞特与蠲放，或却将合蠲钱数于不灾伤及不曾差上件正夫路分州军均纳。诏令河北、京东西、淮南路转运司，府界提点司，应已差充正夫人户，其免夫钱更不催纳。所有未曾差正夫路分州军人户合纳免夫钱，依条催纳。其胡宗师、孙义所乞事理，仍令逐路转运提举司、府界提点提举司同共相度。
　　赐河东进筑城寨汉蕃士卒特支。
　　丁丑，提举补治所言，永裕陵三男阳气子孙位，合瘗埋玉兽重鼑镇助。从之。仍令后苑使造作生活所制造。（五月十三日补治毕工。）
　　右正言邹浩奏：「臣伏闻补治永裕陵沟井所见今买土已见利便，但以河南、河阳、颍昌、汝郑五州府二十九县顾到人夫入役已有定数，故于买土不能无限。窃缘民间既知卖土实有厚利，莫不相率纷然而集，势亦难遏。兼访闻河南等州人夫虽名和顾，颇有科配及去役处有至数程以上者，比之情愿卖土之人显是利害不同。欲乞应系愿卖土之人不限人数，尽令收买，仍将买价增添钱数，庶几不日益加纷集【八】。其河南等州县人夫，即乞自远至近以次减放，不惟官中省得顾钱，民间不妨农事，实于元料功役极有减助，可以速见成效，此又国家无穷莫大之利。伏望圣慈详酌，特降指挥施行。」（浩奏不得其时，姑附此，或可削去。）
　　淮南、两浙路察访司言，访闻知楚州唐领别为名差借舟般载新州安置刘挚骨肉。诏唐领先次冲替，下淮南东路提刑司取勘以闻。
　　环庆奏，未可与泾原同时筑横水涧。诏孙路每事徇公，不得用情观望，有害职事。
　　戊寅，看详诉理所言：「元佑诉理不当，合行改正：宋乔年、梁铸系冲替，元佑改作差替；符守规冲替事理重，改作事理轻；王安上追两官勒停，改作追一官；王棫、张舜民曹辅、刘符元系追两官，改作追一官；李夷行、陈述之元系追三官冲替，张宗谔、张升卿元系追两官勒停，并与除落；王觉赃罪，改作私罪；王防私罪徒，改作私罪杖；周常差替与除落等事，乞重行改正。」诏元佑年指挥更不施行。
　　右正言邹浩奏：「臣闻河北路州军多是城壁不完，器械不利，士卒不足，训练不精。陛下威德远加，必无意外之虑，然有备无患，亦前圣所不敢忽。近者朝廷虽已节次检举施行，缘积习已久，骤然为之，或启敌人疑心，前日霸州修桥之事可验也。臣愚欲望圣慈应系河北路帅臣并选素有器识觽所信服之人，密以方略授之，使于岁月间修城壁，治器械，招士卒，谨训练，委任而责成功，不至动人耳目而武备饬矣，实万世安疆之计。」上谓辅臣曰：「如何？」觽皆曰：「理当然，但乏人尔。」遂进呈讫。（浩奏据奏矒，上问据曾布尔日录。）
