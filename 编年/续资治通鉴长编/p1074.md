<!-- { "loadSidebar": true } -->
　　诏：「提举教习马军所【一一】见教臣僚子弟并百姓等，马步射阔闪弓各及一石五斗力，手足应法者，具名奏。」（熙宁十年九月庚午秋，诏同提举。此诏与元丰三年六月十八日己酉手札相重，恐实录或误，当考。旧录王中正传云：「诏提举教阅在京马军，中正悉以所制弓弩诸兵器及击刺施用与马步射教法上之，既试，咸可用，诏颁行之。」又云：「诏选教内臣及马军武艺，以谕诸将。提举教习马军所教臣僚军班子弟及武学生员凡数百人，既成，引见，升补有差。」新录并削去，今附此，当考。熙宁十年九月庚午至元丰三年三月甲戌、五月癸酉、六月己酉、六年二月辛亥当并考。）
　　户部言：「行官制以来，惟是吏禄条目最多，一等吏人职次既同，责任又均，而独于禄廪颇有厚薄，诚若未安。乞三省六曹诸司、省、台、寺、监见充正额人数，不问旧请多寡，并依新格支给，其系拨到逐等守阙或带『权』字人，并给正额请受十分之七。应前后许带旧请指挥更不施行。」诏除三省外依奏。
　　乙未，河东路转运判官、通直郎蔡烨直龙图阁、知秦州。
　　诏：「大宗正司不隶六曹，其丞属听中书省取旨差，都知、押班除授归枢密院。」（三月乙未、七月庚子当考。）
　　景福殿使、武信军留后李宪为熙河、秦凤路经略安抚制置使，其经制边防财用依旧。上始欲用宪为节度使、知熙州，尚书右丞王安礼曰：「国朝之制，内臣无任节度使者，其宠任之极，不过畀之稍廪而已。当真宗时，刘承珪以忠谨得幸，欲以节度使与之，王旦执以为不可，故至今官不过留后。矧有民社，岂易轻付？」上曰：「宪解内职未必喜。」安礼曰：「人主用人，顾理之有是非，不计其人之喜与不喜也。昔汉光武用外戚阴识为侯，每常巡幸则委以禁兵，留镇京师。以识之贤，固堪其事，而后世乃缘以为比，不问贤否，为公卿用事者踵相蹑也，故卒为东汉祸。今宪虽有战功，使其果贤，犹不可启其端，况无以踰人者。」尚书左丞蒲宗孟进曰：「陛下擢材，无所不可【一二】。」安礼曰：「宗孟他日未尝言，而今乃及此，臣不识所谓。」既退，安礼毅然谓宗孟曰：「孰遣君出声？几乱朝廷事！」宗孟恚曰：「上使宗孟与政，今顾弗得言？明日廷辩之。」安礼曰：「君等足与为治乎，第言之，祗为谀耳！」宗孟惭，卒不敢辨。（此据安礼行状附见，当考求月日，或削去。）
　　诏：「宗室叔敖讼礼院定克愉袭封不公，罚铜二十斤。」
　　兵部言：「已支陕西军器百一十万，今本路又乞支军器。」诏据所阙三分给付一分。
　　管勾后苑房廊物货所言：「元丰四年八月置场，至今年十一月，共收钱六万七千缗。」（朱本削去。）
　　丙申，门下省奏：「枢密院差入内东头供奉官李宗立领万寿观，不当为提点。」诏改为管勾。
　　又诏：「州县官得替，计程支佣钱，而中道物故、丁忧者，程虽未满，其钱勿追。」
　　诏选新知登州、朝散大夫石禹勤知抚州，如行盐法职事修举，当议旌擢。
　　承议郎、考功员外郎范峋增差提点开封府界诸县镇公事。（「增差」当考。）
　　御史中丞舒亶言：「根勘住滞梓州路转运司乞差官给授田土，及差周宥、崔象先勾当军头司事，已根究住滞事节，实缘官吏慢令造奸，虽该赦更不勘结，望裁酌指挥。」诏结勘以闻。（十月甲子勘，明年二月庚戌断。）
　　又诏：「新移辽使驿路所过诸州，权许不限米石数造酒。」
　　鄜延路经略司言：「延州白草等城寨及保安军等二十二处，守御未备，乞指挥范纯粹应副。」诏：「录吕惠卿所立鄜延路守御要急、次急、稍缓三等，及据紧缓计置防城器甲什物分数条约，札与范纯粹。」
　　诏拨籴便司见钱钞二十万缗与河北转运司，计置军储。
　　己亥，陕西转运副使李察言：「本路五都作院，未分路时，专差监司一员检点。今诸处急阙军器，全籍都作院应副，欲令华州应副鄜延路，凤翔府环庆路，秦州秦凤路，渭州泾原路，永兴军永兴军路，各委监司提举。其永兴军都作院，乞委提点刑狱一员提举。」从之。（十二月十六日，差官。）
　　庚子，特封雍王颢长女为京兆郡主。
　　乙巳，上批付苗授：「据阎仁武奏，十月壬申，兰州北有西贼五十余人，隔河呼曰：『我夏国已胜鄜延路兵，俟河冻即至兰州。』卿宜大作枝梧守御器具，倍加点检。闻贼豪星多哩鼎者，用兵颇凶忍。（星多哩鼎已见四年十一月己丑。）永乐之役，初总兵至者乃梁默宁凌，逡巡十余日，每日支分万余人持锹镢撅城，为城上官军击死者旋即拽去，或覆以□，不欲官军见之。后哩鼎领兵至，驱率蕃丁蚁附而进，死者列布城下，皆不掩尸，昼夜急攻，故新造之城不守。卿宜知之，并密谕兰州守将委悉，令广备守具。」
　　提举陕西买马司言：「本司管认支填递马阙数至多，少有及四尺一寸赴官中卖。欲乞依定价权买四尺二寸、一寸牡马，及十一岁以上，与牡马相兼支遣。」从之，仍不充额。
　　奉议郎、知楚州盐城县向宗贤言：「本县前监都盐仓、通直郎王仲京，在任于质户质钱倍过物价，已赎，仍亏子钱百千。仲京，宰相王珪之从子，故无敢发摘。乞选官根究。」诏淮南路转运司劾之。
　　诏提点开封府界诸县镇公事【一三】、承议郎杨景略降一官，管勾官欧阳粲、任元渥各罚铜二十斤。并坐迁本司廨舍违滞，及景略不亲督趣捕蝗，虽会恩特责也。
　　安化州蛮人蒙光仲、光赵等六人内附，各除官有差。（七月辛巳。）
　　是月，夏人以书系矢，射之镇戎军境上，刘昌祚以白经略使卢秉，秉命毁弃之。夏人又遣所得俘囚赍书遗秉，仍移牒，秉不敢不以闻。诏秉谕夏人依故事于鄜延自通。其遗秉书称「夏国南都统【一四】、昴星嵬名济」，书云：「昨于兵役之际，提戈相轧，今以书问贽信，非变化曲折之不同，盖各忠于所事，不得不如此耳。夫中国者，礼义之所存，出入动止，猷为不失其正。苟听诬受间，肆诈穷兵，侵人之土疆【一五】，残人之黎庶，事乖中国之体，岂不为外夷之羞哉？昨朝廷暴驱甲兵，大行侵讨，盖天子与边臣之议，谓夏国方守先誓，宜出不虞，五路进兵，一举可定，遂有去年灵州之役。今秋永乐之战，较其胜负，与夫前日之议为何如哉？且中国非不经营，五路穷讨之策既尝施之矣，诸边肆挠之谋亦尝用之矣，知侥幸之无成，故终归乐天事小之道。兼夏国提封一万里，带甲数十万，西连于阗，作我欢邻，北有大燕，为我强援。今与中国乘隙伺便，角力竞斗，虽十年岂得休哉？念天民无辜，被此涂炭之苦，孟子所谓「未有好杀能得天下」者也。况夏国主上自朝廷见伐之后，夙宵兴念，谓自祖先至今八十余年，臣事中朝，恩礼无所亏，贡聘无所怠，何期天子一朝见怒，举兵来伐，令膏血生民，剿戮师旅，伤和气，致凶年，覆亡之由，发不旋踵，朝廷岂不恤哉？盖边臣幸功，上听致惑，使祖宗之盟既阻，君臣之分不交，载省厥由，怅然何已【一六】。济遂探主意，得移音翰，伏惟经略以长才结上知，以沉谋干西事，故生民之利病，宗社之安危，皆得别白而言之。盖鲁国之忧，不在颛臾；而隋室之变，生于玄感。此皆明智已得于胸中，不待言而后谕也。方今解天下之倒悬，必假英才巨德。经略何不进谠言，排邪议，使朝廷与夏国欢和如初，生民重睹太平，宁有意也？倘如此，则非惟敝国蒙幸，实天下之大惠也。」
　　十二月丁未朔，迁蕃官西头供奉官李中和为西京左藏库副使，内殿崇班盖谔为供备库副使。以西讨获级应格也。
　　广西转运副使□潜言：「近差温杲知钦州，窃闻交贼切齿，欲食杲肉，万一因以致寇。」上批：「杲资性绵□，又与交人有隙，实不宜在极边要地，可改差本路钤辖刘熙兼知钦州。」（并八月十四日。）
　　戊申，诏门下省：「凡中书省、枢密院文字应覆驳者，若干事体稍大，入状论列，事小即于缴状内改正行下。若事不至大，虽不足论列，而其间曲折难以缴状内改正者，即具进呈，以应改正事送中书省、枢密院取旨。」（旧纪书：「诏门下省覆驳事，以状论之，非干大体者，行讫以闻。」乃系之丁未日。）
　　大理寺勘断市长谢元卿等罪不直不尽，诏御史台劾罪以闻。
　　诏押赐董毡官诰使种谊减磨勘四年，余各减年、赐钱帛有差。
　　监察御史王桓言：「大理寺被旨根勘前髃牧使韩缜将本司公用物归家，连其子宗恕，大理寺并不究其情，辄以恩原，不复结案。乞再送别司根治。」诏开封府根勘以闻。后宗恕差替，缜释之。（当并初勘时，六月五日。）
　　前察访荆湖路常平等事司勾当公事段询减磨勘三年，赏根括水陆田四千一百余顷也。
　　朝散郎、发运司粜籴斛斗郑佶减磨勘三年，前西头供奉官、除名勒停、黄州编管人张从惠减一赦叙。并以尝干当汴口，建议导洛入汴也。
　　辛亥，分命辅臣祈雪。
　　壬子，提举修盖景灵宫、寄内藏库使、庆州团练使宋用臣迁寄皇城使、登州防御使。
　　癸丑，枢密院承旨司言：「开封府界诸县及白马、胙城、韦城弓手，昨虽裁定县以二十人为额，其庸钱未经立法。看详县尉既不管乡村贼盗，弓手顿减出入之劳，所支庸钱，当依诸路弓手，定为一等一年正支钱三十千，共减钱三千六百二十缗。乞预会校钱粮，一处封桩。」从之。
　　都大经制熙河兰会路边防财用李宪言：「以本路逐将，据见管正兵、蕃汉弓箭手，尽数于所驻州军团结为五军，仍自熙河兰会一路先推行。五军各差都司总领蕃兵将二员，如一州蕃兵及千人，给公使钱千缗至三千缗止，许将官从宜支使。」从之。（朱本移入明年七月壬戌，今从新本。）
