<!-- { "loadSidebar": true } -->
　　【九】则取圣慈裁断「取」原作「请」，据宋本、宋撮要本及编年纲目卷六、宋史全文卷五上改。
　　【一○】国家帑藏无余财「财」原作「钱」，据宋本、宋撮要本及续通鉴卷二三改。
　　【一一】速究危乱之已萌「萌」原作「明」，据同上书改。
　　【一二】仍宴犒其部族「宴」原作「晏」，据阁本改。
　　【一三】淮南升润州紬绢价高「紬」原作「细」，据宋本、宋撮要本改。
　　【一四】不遑宁居原作「遑事宁居」，据宋本、宋撮要本、阁本改。
　　【一五】亦罪莫大焉按宋本、宋撮要本于此句下有：「夫戎狄者，亦天地之一气耳。其性贪暴，恶生好杀，与中国绝异。是以【史籍所载】……」二十六字，阁本无之，疑为清人所删节。
　　【一六】夫阳主生物「夫」字原脱，据宋本、宋撮要本补。
　　【一七】亦可于立春立夏气至之时「于」原作「以」，据宋本、宋撮要本、阁本改。
　　【一八】自余杂犯死罪「自」原作「其」，据同上书改。
　　【一九】其整葺隳颓者「整」原作「止」，据同上书改。
　　【二○】秋分则申严百刑「秋分」原作「秋风」，据宋本、宋撮要本及续通鉴卷二三改。
　　【二一】欲望自今除盛夏仍旧降诏恤刑外「除」原作「际」，「外」字原脱，据宋本、宋撮要本、阁本改补。
　　【二二】而不可独任「可」字原脱，据宋本、宋撮要本补。
　　【二三】自兴行于世矣「行」原作「盛」，据同上书改。
　　【二四】遗忘旧制「忘」原作「亡」，据宋本、宋撮要本、阁本及宋史全文卷五上改。
　　【二五】故立太子以副己「故」字原脱，据宋本、宋撮要本及咸平集卷一上真宗乞早建储闱补。
续资治通鉴长编
卷五十四
卷五十四
　　起讫时间 起真宗咸平六年正月尽是年五月
　　卷　　名 续资治通鉴长编卷五十四
　　帝　　号 宋真宗
　　年　　号 咸平六年（癸卯，1003）
　　全　　文
　　春正月甲午，诏延州、保安军自今有贼界投来人，并依石、隰州例给廪食，补其酋长。
　　丙申，免静戎军汉阳等五乡秋税，以其经戎寇侵略也。
　　契丹奚王知客阳勍来降。辛丑，以勍为三班借职，赐冠带、钱彩。
　　壬寅，以度支使、右谏议大夫梁鼎为陕西制置使；屯田郎中杨覃为陕西转运使，左司谏张贺副之，赐覃、贺金紫。又以内殿崇班、合门祇候杜承睿同制置陕西青白盐事。
　　先是，鼎上言：「陕西缘边所折中粮草，率皆高銽价例，倍给公钱。如镇戎军米一斗，计虚实钱七百十四，而茶一大斤止易米一斗五升五合五勺，颗盐十八斤十一两止易米一斗。粟一升，计虚实钱四百九十七，而茶一大斤止易粟一斗五升一合七勺，颗盐十三斤二两止易粟一斗。草一围，计虚实钱四百八十五，而茶一大斤止易草一围。又镇戎军在蕃界，渭州在汉界，渭州斗米高于镇戎军二十。环州在蕃界，庆州在汉界，而庆州斗米高于环州六十，粟亦高三十。以日系时，潜耗国用，傥不厘革，必恐三二年后，茶盐愈贱，边食愈亏。检会严信、咸阳、任村、定武、渭桥等仓，见管诸色粮斛七十九万余石，请以春初农隙并力辇送沿运【一】。其沿边州军，计所屯兵有一年以上储备，则止以将来二税转换支填；如不及一年处，则以上件粮斛增备。年备才足，则住折博【二】。然后盐则仍旧官卖，草则止令沿边于夏秋缘科钱内折纳，取年支足用。又官卖解盐，一岁必得钱三二十万贯，充给诸军，况今年支用，比旧已增一倍，傥不速为此计，异日匮乏，则不惟须截留西川上供物，帛缣必须自京辇运供储矣。」
　　又言：「中书唤臣，令计度如何辇运科拨夏秋二税者。窃以陕西沿边，除镇戎、保安军各近蕃界，不可大段储积，所须粮草，止逐时辇运常及半年已上外，其渭、原、泾三州，即西路屯兵之所，请令永兴、凤翔、华、仪、陇五州人户辇运粮草，仍支此五州二税，于泾、原、渭三州输送，其三州二税，即令辇运镇戎军粮草。环、庆二州，即中途屯兵之处，请令同、耀、干、邠、宁五州人户辇运粮草，仍支此五州二税，于环、庆二州输送，其二州二税，并于沿路镇寨输送。延州，即东路屯兵之处，请令解、河中、丹、坊、鄜五州人户辇运粮草，仍支此五州二税，于延州输送，其延州二税，即令辇运保安军粮草。其陕、虢、商三州，请令于永兴军输送。其逐处本州岛军所备年支粮草，则止令五等以下人户供输。秦、凤、阶、成四州，地理稍遥，其二税请令输于本州岛。如上件三路屯军处，辇运科拨，不及一年已上储备，即且留缘江茶引，许商旅入中添填。」
　　又言：「解盐自准诏放行，任商旅兴贩，减落元价，务在利民。如闻近日缘边全少商人货卖，颇令远郡难得食盐，渐致边民私贩青盐，干犯条禁；兼于永兴等八州军元禁地分，取便货鬻，不惟乱法，抑亦陷人，为患既深，必须禁止。其解盐货，请勿更通商，官自出卖。其禁榷条件，臣当别具经画。」
　　诏以鼎状下辅臣议，陈尧叟言盐禁所利甚博，吕蒙正等言鼎忧职儬公，所言可助边费，请从之。覃、贺皆鼎所荐，而承睿亦言解盐事与鼎同，故并命焉。
　　鼎初建议，判三司盐铁勾院李士衡独以为不便，奏疏曰：「安边莫大于息民，今不得已而调敛之，又增以转粟挽盐之役，欲其不困，何可得哉！且盐不通商，则边城盐贵，必资盐于外夷，夺农时、沮商利而佐外夷，调用非策也。」又与辅臣争于上前，卒不听。（今年三月辛亥，内出封事付梁鼎，疑即此疏，但此略而彼详尔。士衡以五年十二月戊寅判盐铁勾院，六年七月出为湖北漕，其间未尝他迁。实录乃六年三月辛亥载判盐铁勾院林特奉使陕西【三】，盖误。特实判户部勾院，非盐铁也，今改正之。杜承睿，未见。）
　　丙午，遣使赍诏赐丰州龙移、昧克族。先是，上谓知枢密院王继英等曰：「累睹边奏，言迁贼屡为龙移、昧克所败。今丰州推官张仁珪与藏才族蕃官策木多在京，或知其事，可访之。」继英等即召问仁珪、乙啜等。仁珪等言：「龙移、昧克，一云庄郎、昧克，其地在黄河北，广袤数千里。族帐东接契丹，北邻达靼，南至河西，连大梁、小梁族，素不与迁贼合。迁贼每举，辄为所败。常以马附藏才入贡，如国家赐以恩命，亦资外御。」继英等以闻，上曰：「傥遽使国信，又虑诸族生疑。」乃令使臣往丰州，与围练使王承美协议招谕之。
　　庚戌，泾原部署陈兴等言：「潘啰支遣咩逋族蕃官城逋驰骑至镇戎军，请会兵讨继迁。本军疑其无文牒，遂护送部署司，城逋惧而逸焉，坠崖死，护送者枭其首。」上曰：「此即泥埋之子，凡再诣阙，朕皆召见之，盖念其父子向化，屡败迁贼尔。泥埋二子，城逋其长也，次曰屈子。（按此编咸平五年夏四月载屈子为泥埋族弟。宋史党项传所载亦同此，又云屈子为泥埋子、城逋弟，与前互异。）如闻彼方之人，悉畏城逋。既两诣阙，镇戎官吏，岂不识之？乃疑其诈，又不能防之以理，致令奔遯，复枭其首，异俗闻之，宁不怨憾！可遣使乘传按劾镇戎官吏，仍令渭州以礼葬焉。」
　　泾原、环庆部署并言蕃贼在资子山，虑旦暮入寇，各请益兵。上曰：「此两路兵数，已倍于去岁，或益之，则难于减罢。可遣别将领三千骑屯邠州以为声援，贼去即班之，亦免馈饷之劳也。」
　　辛亥，废嘉州采铜场。
　　壬子，知益州马知节言：「李顺、王均之乱，属民有为贼黥面及伪署者，王师至，悉弃贼来归，官释其罪，给公凭遣之，其类颇觽，今欲各令赍诣州别给新本，因得籍数，以防奸伪。」上曰：「胁从之民，屡经赦宥，宜谕知节但镇静而抚育之。」
　　丙辰，知雄州何承矩言杀敌斥堠军士，夺马二匹，并得敌界新城都监仲文煦牒，请徙九村民以避劫掠，寻各谕令警备，其榷场商旅，见行贸易不绝。上虑承矩轻信，或致边患，手敕戒谕之曰：「汝宜领其来意，而辨其奸诈也。」
　　戊午，禁江、浙造短狭缣帛。
　　诏外命妇遇承天节乞录用子弟者，自今不得施行；遇大礼陈乞者，亦具已奏过人数以闻。
　　二月癸亥，夔州路转运使丁谓言黔州之南，蛮族颇有善马，请致馆设，给缗帛，每岁收市。从之。
　　左屯卫上将军王汉忠既殁，其子内殿崇班、合门祇候从吉诣合门上书，言汉忠自节度使罢居散秩，乞暴其罪状以示中外。又言髃邪恶直丑正，诳惑天听，致臣父冤死，愿推其人斩于市，因历诋髃臣有行赂树党以致声名，及边防屯戍艰苦蒙蔽不以闻之事。
　　上谓王继英等曰：「朕览其书，虽无实状，然亦虞朝廷有所未察，可召至枢密院，俾其申诉。」及继英等询之，从吉但诵书中语，它无所对。上曰：「从吉颇引史传，必假手于人，不若以属吏。朕念汉忠未葬，虑无人主其丧。」或言汉忠有弟及它子数人皆成立，即以从吉付御史狱。从吉具伏，乃进士杨逢为之辞，有司当从吉大辟。上不忍置于法，甲子，从吉除名，配随州。逢嘊杖，配春州。
　　庚午，契丹平州牙校韩守荣等来归，并补三班借职，赐袍带、缗帛。
　　壬申，环州野狸族庆香等来贡马。
　　乙亥，泾原部署陈兴等言者龙移卑陵山首领厮敦琶遣使称己集蕃骑，愿随讨李继迁。
　　丙子，贤懿长公主出降右卫将军、驸马都尉王贻贞。（按宋史公主传及王溥传，俱作王贻永，此作贞，似误。）贻贞，溥之孙也。初名克明，于是升其行为溥小子，使与诸父联名。贤懿寻改封郑国。
　　己卯，以京东、淮南水灾，遣使赈恤贫民，疏嘊狱讼。
　　西凉府六谷首领潘啰支遣蕃官□福圣腊等来贡，表言感朝廷恩信，愤继迁倔强，累行攻讨，夺人畜甚觽，继迁因此数放还投去蕃人，今悉械系以俟朝旨。又言继迁送铁箭令啰支归附，称已纳款于朝，未知虚实，啰支已集骑兵六万，乞会王师收复灵州，愿改一官，又量给衣甲。
　　上与宰相议其事。吕蒙正言：「啰支今为盐州防御使，请以观察使授之。」上曰：「欲与灵州旄钺，如何？顷者，契丹伪封继迁为西平王，虽戎狄之命不足此数，然遽加以王爵，盖虚名也。朕常恐继迁西协诸蕃，益烦备御，于潘啰支亦何惜此虚名！」蒙正请如圣旨。
　　庚辰，以潘啰支为朔方节度使、灵州四面都巡检使【四】，仍遣使赍国信及铠甲锡之。以□福圣腊为安远将军。
　　李继迁子阿伊克元从刘荣来降，补三班借职，赐居第。
　　辛巳，契丹北宰相亲吏刘庭凤等来降，并补三班借职。
