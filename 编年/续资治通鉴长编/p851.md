<!-- { "loadSidebar": true } -->
　　【二七】易其首尾同上书「尾」下有「四句」二字。
　　【二八】都转运使「转」字原脱，据宋史卷三三四熊本传补。
　　【二九】尚未垦辟「垦」原作「恳」，据阁本、活字本改。
　　【三○】失计置钱物「失」原作「先」，据阁本改。
　　【三一】皆因其酋豪「酋」原作「部」，据阁本及宋史卷三一八张方平传、苏东坡集后集卷一七张文定公墓志铭改。
　　【三二】刘廷让原作「刘延谦」，据宋史卷五太宗纪、卷二五九刘廷让传改。
　　【三三】予从张安道判南都「判」字原脱，据龙川略志卷四补。
　　【三四】仁宗性畏慎「性」原作「生」，据阁本、活字本及同上书改。
　　【三五】时吕许公为相「吕」字原脱，据同上书补。
　　【三六】上闻禧当复来「闻」原作「问」，据阁本改。
续资治通鉴长编
卷二百六十
卷二百六十
　　起讫时间 起神宗熙宁八年二月尽其月
　　卷　　名 续资治通鉴长编卷二百六十
　　帝　　号 宋神宗
　　年　　号 熙宁八年（乙卯，1075）
　　全　　文
　　二月癸亥朔，河北第八副将、内殿崇班李偁追一官，仍勒停，坐与将官刘庆不和，理曲也。时方置副将，而偁首不协，故特绌之，以励其余。
　　河北东路察访使曾孝宽言：「试中义勇、保甲授三班差使、借差以上者，请差充本路都巡检下指挥使，准备捉贼。其殿侍、军大将，差充本乡都、副保正。」从之。仍诏西路察访依此施行。
　　知谏院邓润甫言：「窃闻朝旨下将作监检计京城，募流民修筑，乞罢之。」既而开封府上流民数及不愿应募之家，其事遂寝。
　　甲子，诏酒户贷市易司糯米，自去年中限至末限，息钱鎫减半。初，市易司权籴糯米，以贷酒户收息，犯者听人告，赏钱至三百千，米没官。商人以官籴贱，不至；又值岁俭，京师糯米少，价益高，本息钱厚，故有是诏。
　　司农寺言：「奉诏每二年引见都、副保正补班行，毋过二十五人。今定开封府界毋过五人，河北两路各四人，河东路五人，永兴、秦凤等路候编排了日据人数均定，每及一年，听以元数之半保明引见。」从之。仍诏府界、河东路各毋过六人。
　　永兴军等路转运司言：「见管私铁钱，转运司九万余缗、常平司十一万余缗，并买民间私铁钱数十万斤，并当改铸省样钱。欲除永兴、华、河中、陕铜钱监添匠鼓铸外【一】，更于商、虢、洛南增置三监，耀、鄜权置两监，共九监改铸。永兴、鄜、耀、河中、陕去铁冶远，第改铸伪钱一年可毕；商州、洛南、华、虢最近铁冶【二】，可以久行。鄜州等五处，候改铸罢，工匠并入商州等四监，然后专铸大钱。」从之，仍委皮公弼总制营办。先是，安抚、转运司出牓收买四等私钱，一切禁断旧通用钱，而以铜钱易之，以官库见管并换到通用私小铁钱重行鼓铸。而熊本以为如此则公私未便，乃下逐司申明前后条约，推拣阙薄漏贯、字样不明等私钱，犯者依法施行，入官销毁。应自来通用钱，鎫令行使如故。其官库不堪用铁钱等，即别置钱监，增圆物料，比省样微加别异，铸「熙宁重宝」封桩，俟向去丰熟，奏取指挥。乃诏逐司具官司合改造钱数各计若干及如何措置以闻。至是，转运司条具来上，故有是诏。熊本奏请，墨史见七年九月二十七日壬戌，朱史并入八年二月二日甲子，今两存之。七年十二月十一日，熊本体量□中复等。八年正月二十四日皮公弼云云，又三月四日云云，可考。新纪书：增陕西铁官，改铸大钱。食货志第六卷：八年，皮公弼又言：「今已得私铸大钱二十余万缗【三】，并买民间私钱亦数十万斤，皆应以省样改铸【四】，请商、虢、洛南增三监，耀、鄜权置两监，通永兴、华、河中、陕旧监为九，以给改铸。永兴、鄜、耀、河中、陕去铁冶远，请改铸一年罢之；商、洛南、华、虢最近铁冶，可久行。五监罢，鎫其工作归四监，专铸大钱。」皆公弼首议，命专领之，而诏铸大铁钱才令补所废伪钱，及可以待交子所用即止。志所称私铸大钱二十余万缗，与实录不同，实录但称九万余缗，当考，或用志，即削去实录所书，更详之。
　　太常寺太祝王安上【五】为右赞善大夫、权发遣度支判官。安上，安石幼弟也。邓绾劾章惇，云惇与吕惠卿商量欲擢用吕和卿，则先荐王安上为例，此当考。
　　乙丑，诏去年灾伤州军赈给乞丐不能自存之人，听展限，终闰四月；如米不足，许以常平米续给，毋过元数一倍。
　　都提举市易司言：「乞以诸路市易务隶本司，许本司移用钱物，度人物要会处，分诸路监官置局，随土地所产，商旅所聚，与货之滞于民者，皆可收敛。」从之。
　　诏枢密使陈升之提举修马军司敕，以权知审刑院崔台符等言「奉诏修马军司敕，缘军政事重，仁宗时命枢密使田况提举，乞依故事以枢臣总领」故也。十年二月壬申，敕成。
　　丙寅，皇子僩授镇安军节度使，封景国公。
　　蕃官皇城使包顺子嘉卜卓补三班奉职，熙河经略司言其随父战龙公川有功也。
　　济州防御使李玮复为彰信军留后、驸马都尉。玮以庄孝大长公主薨故谪，至是复之。
　　诏成德军、怀卫磁相邢洺赵等州灾伤为甚，昨差黄河役夫三万，可减半；滹沱、葫卢河役夫五千，可减二千。
　　赐馆阁校勘林希、集贤校理梁焘银、绢各三十匹两，以编校四馆书籍毕也。嘉佑四年二月丁丑，初编校四馆书。
　　丁卯，手诏：「乳母崇国夫人张氏可特进封魏国安仁保佑夫人。」
　　前曲阳县尉、权军器监主簿吕和卿为奉礼郎、知军器监丞。先是，和卿兄惠卿令和卿建议行手实法，至是判军器监，章惇请以为丞，仍特改官。七年七月十九日，初行手实法。
　　河北东路转运司乞赐缗钱五六十万，于澶州或大名府市籴刍粮，备缓急支用。诏三司支银、绢各十万匹两，如转变未得，听于常平司易钱给其赏。
　　戊辰，诏免归明人之子孙之为义勇者，止令附保。
　　华州言：「前年华山崩，压胡、岳两村，敕建宁山禅院，为压死人祈福，乞岁度僧。」诏每二年度一人。
　　己巳，上批：「近令枢密院移诸路屯驻兵归营，州县巡防之人，从此必减少。方今诸处灾伤，盗贼可虑，宜取索见管弓手数委官点检，选其强壮，斥去疲弱，厚其旌赏，训齐武事，以佐守备。」乃诏提举常平司选弓手【六】，疲弱者别募人充。
　　诏应募充军将，因押纲等酬奖转三班使臣者，不作流外出身。
　　礼院言：「自今辍朝遇假日，即以次日，连值假日，即候假开日。」从之。
　　知永兴军、龙图阁直学士、给事中□中复降授右谏议大夫，永兴军等路权转运使皮公弼、提点刑狱张穆之、提举常平等事章楶各罚铜三十斤。中复等尝言：「永兴军路州军民流移甚觽，未流移者不得安居，乞选官行蓄积之家，籍其粟数，计口给本家外，许灾伤民赊籴，官为给券就给。及乞于有力之家权典质民牛畜驴马等。及诸县弓手近经减省，乞轮差第三等以上义勇，在县日给钱米，同弓手捕盗。」执政遣使按验，谓中复等所奏多不实，及所乞措置乖方，若遂施行，必至骚扰。虽会赦，特责之。中复寻罢永兴军，提举玉隆观，从所乞也。玉隆，乃闰四月十一日指挥，今附见。中复本传云：关右大旱，人多流亡，中复与监司奏请赈□，而执政遣使案验，诬以不实，夺一官。实录不载遣使案验，但称违旨，事颇疏略，今删取增入。四月二十九日王安石对语可参考。
　　庚午，上批：「延和殿阅麟府路所买马三百匹，格尺小弱，加以羸瘠，少堪配军者，比之熙河路市价复甚贵，可罢博买，止令军马司依常收市。」
　　右骁卫大将军、秀州【七】刺史仲轲等言：「父宗说在外二十余年，今七十岁，乞纳出身以来告敕赎宗说归宫。或乞许臣并弟侄儿孙就宗说同居侍养。」诏许轮子孙一人在彼供侍。宗说，明年八月庚子卒。
　　广南东路转运司乞蠲南雄州民无田产有税钱而例出役钱者，从之。
　　辛未，翰林学士、提举诸司库务杨绘权发遣开封府。
　　知青州、翰林侍读学士滕甫，知齐州、天章阁待制李肃之，两易其任。时治李逢狱，以甫娶逢妹故也。寻命甫知邓州，肃之知齐州如故。甫改邓州，二十一日，今并书。
　　壬申，诏：「闻河东灾伤州军至人相食，其令察访、转运司体量虚实，具赈恤次第以闻。」其后，具到实有之，各已赈恤。
