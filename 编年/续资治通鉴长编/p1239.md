<!-- { "loadSidebar": true } -->
　　臣闻自古经制国用之术，以为谷帛民之所生也，故敛而藏之于官；钱币国之所为也，故发而散之于民。其意常以所有易其所无，有无相交而国用足焉。故自熙宁以前，民间两税皆用米麦布帛，虽有沿纳诸色杂钱，然皆以谷帛折纳，盖未尝纳钱也。钱之入官者，惟有茶酒税杂利而已【一五】。然方是时，东南诸郡犹苦乏钱，钱重物轻，有钱荒之患。自熙宁以来，民间出钱免役，又出常平息钱，官库之钱贯朽而不可较，民间官钱搜索殆尽。市井所用，多私铸小钱，有无不交，田夫蚕妇力作而无所售，常平役钱山积而无救饥馑，盖自十余年间积成此弊，于今极矣。朝廷近日虽已减损常平，罢放免役，使民休息，然而钱积于官，无宣泄之道，民无见钱，百物益贱，譬如饥人，虽已得食，而无所取饮，久渴不治，亦能致死。
　　臣窃见国朝建立京邑，因周之旧，不因山河之固，以兵屯为险阻。祖宗以来，漕运东南，广蓄军食，内实根本，外威四邻，方其盛时，足支十余年。近者岁运损耗，粜卖不节，太仓无五年之蓄，国计寡弱，有识之士为之寒心。至于诸路军粮，大抵无备。熙宁之间，东南大旱，民间阙食，官欲赈济，无所从得，不免诛求富民，敛斗石之粟，以济亿万之觽，劳而无益，徒以为笑。然今诸路转运司，久以商贾不行，农民罢病，故酒税不登；收买军器杂物，封桩阙额衣粮等事，故经费不足。朝廷虽欲内实京师，外实诸郡，有司匮乏，势无所出。臣欲乞指挥东南诸路转运司各借本路常平见钱，遇年丰谷帛价贱，预买三年上供米及本路州军三年衣粮，限以三年节次收籴，重立禁约，不得别作支用，仍于五年内收簇钱物拨还。常平仓司每岁终具元借钱及所籴物及所还数，提刑司保明，申户部点检有无违法闻奏，应干借钱籴买事，有不如法，并许提刑司觉察闻奏。但令钱币通行，足以鼓舞四民，流转百货；仓廪充实，足以赡养诸军，备御水旱，则上下皆足，公私蒙利矣。如许臣所请状，乞下户部立法施行。
　　贴黄称：所借常平司钱，非是直取以供国用，当指挥转运司勒令如期拨还，务令常平司钱久远不匮，转运司缓急有所借，实长久之利也。
　　殿中侍御史林旦奏：（编类章疏正月九日。）「乞特诏有司，以臣所言，参用前议，铨择在京仓库场务及刑狱官司应用仓法者，许仍旧外，他司官吏各随罪犯以敕律科断，其缘而制禄者，视此裁损，所有向来迁补出职合得恩例，却依旧法施行。」（从违当考。）
　　丁卯，诏大理评事以上毋得更试刑法。
　　右司谏苏辙言：
　　臣前四上章言蔡京知开封府推行役法，明知旧法人数冗长，近降圣旨许州县相度有无妨碍，至于揭簿定差亦无日限，而京违此指挥，差人监勒开、祥两县，一依旧发人数，于数日之内差拨了当，意欲扰民以沮成法，兼京曲法庇盖段继隆赃污公事，乞先罢京差遣，催督大理寺结绝断遣，不蒙朝廷施行。寻因京陈乞外任，特除知真定，臣复上言，真定大藩，不当付新进有罪未决之人，朝廷并不省录。今臣窃见成都府路转运判官蔡朦，施行役法不曾相度有无妨碍，督迫州县差拨衙前，详定役法官韩维等言其害人，即日降知广济军。臣窃详蔡京、蔡朦均是奉行役法，用意刻薄，欲以骚扰百姓，败坏良法。而京官在侍从，朝有党人，擢为藩帅，朦以官单无党【一六】，黜为知军，同罪异罚，公议不厌。
　　臣又见大理寺勘得李雍经开封府论段处约将父知济州段继隆进奉空名状，召人承买，要钱三千贯，奏邢州张家假作外甥事。臣看详李雍所告，段继隆罪名不轻，若不得实，即李雍无缘不坐诬告之罪，此乃官司行遣之常，蔡京无缘不知。今既以段继隆为无罪，又却判放李雍，自相违背，有同儿戏，则其受情反复，不待勘劾而明。今大理寺乃敢公然用情，恣京妄乱分析，更不勘出情弊。臣今访闻得案内本寺容纵京等不依公尽理根勘事节，谨具画一如后：
　　一、李雍初下状论段处约等，京为处约是尚书都省主事，有官合申省勾追，即判「申」字。既而又言处约恐未是主事，抹却「申」字，判勾余人，勒段处约分析诣实申。此一节显是情弊。段处约若系主事，即合申勾。若不系主事，即合直勾。岂有抹却「申」字，便不勾追之理？显见段家关节未到，京即依公申勾处约，关节既到，更免勾追。
　　一、李雍论处约卖奏荐恩泽，已有钱数实状及买卖主名，自合将下状及被论人并一行证佐，送所司根勘。今但勾到证佐，信令虚妄供状，称不是召人承买，手分王事安乞送所司，京执不肯，只以所供虚妄状词为凭，显是情弊。
　　一、京既不肯根勘诣实，却更分外为处约巧作方便，会问进奏官奏了何人，要符合处约分析。臣未尝见官司根勘罪人，不令两词自相对辨，却为罪人外求证佐便为了当。
　　一、京既凭觽人虚词执李雍元状为诬告，已判一「勘」字，即是欲勘李雍诬告之罪，后来又却抹却「勘」字，判一「放」字，显是心知李雍不是诬告，不敢勘问。今大理寺却纵令京等妄称李雍系自首，故判「放」字。臣看详李雍只是自首同情卖官之罪，即不曾自首诬告段处约之罪，何缘以自首判放？信意虚妄，如欺小儿。大理寺官吏无缘不觉，显是用情庇盖。
　　右乞朝廷详酌。上件四事，即京之受幸曲庇段处约等，上书诈不实，徒二年私罪及卖官三千余贯未入己赃罪，纵无情弊，其昏缪不职，已当责降，况有上件四事，情状甚明，兼有前来差役不当，与蔡朦同罪，积此奸弊，合行重责。其大理寺官吏辄敢观望权要，用情故出蔡京情罪，亦乞重行责降。如朝廷未以臣言为信，乞送御史台重行根勘，即见实情究竟如何【一七】。
　　初，御史中丞刘挚言：（挚此章不得其时，因五月十二日诏孙觉等修立学制附见。按后来挚乞罢置局，乃是五月十五日奏也。）
　　臣窃以学校之制，主于教育人材，非行法之地也。髃居觽聚，帅而齐之，则诚不可以无法。然而法之为学校设者，宜有礼义存焉可也。比岁太学屡起大狱，其事一出于诬枉，于是有司缘此造为法禁，烦苛凝密，士之学于其间者，转身举足，辄蹈宪网，束缚愈于治狱，条目多于防盗，上下疑贰，求于苟免，先王之意，礼义科旨，逝已尽矣。法有大可怪者，博士、诸生禁不相见，教谕无所施，质问无所从，但博士月巡所隶之斋而已。谓如此则请问者对觽，足以为证佐，以防私请【一八】，以杜贿谢。嗟夫，学之政令，岂不大缪先王意哉！私请贿谢【一九】，如是真可以绝之乎？而又斋数不一，不可以随经分隶也，故使兼巡。如周易博士或巡治礼之斋，礼学博士复巡治诗之舍，往往所至备礼请问，相与揖诺，至或不交一言而退。昔之设学校教养之法，师生问对，愤悱开发，相与曲折反复，谆谆善诱，盖其意不如是之簄也，其道不如是之觳也。（案：觳，薄也。义可通。）先王之于天下，遇人以长者君子之道，则人必有长者君子之行，而报乎上者斯有礼也，遇人以小人犬豕之道，则彼将以小人犬豕自为，而报乎上者不能有义也。况夫学校之间哉！太学自置三舍之法，寥寥至今，未尝应令成就一人，岂真无人也？主司惩前日之祸，畏罪避谤，士虽有豪杰拔萃之才，谁敢题品，以人物自任而置之上第哉！则是先帝有兴贤造士之美意，而有司以法害之也。臣愚欲望圣慈详酌，罢博士、诸生不许相见之禁，教诲请益，听其在学往还，即私有干求馈受，自依敕律，仍乞先次施行外，应太学见行条制，委本监长贰与其属看详，省其烦密太甚，取其可行便于今者，有所增损，着为科条，上礼部再行详定，上之三省，以听圣断。
　　注　　释
　　【一】先帝悯焉原作「光常悯焉」，活字本作「先常悯焉」，阁本作「先帝悯焉」。按本书注文所称实录，即正文所记之帝王实录，此注所称旧录，即哲宗旧录；神宗熙宁行重禄法，故哲宗旧录称先帝，今据阁本改。
　　【二】先帝学校养士按下文云「自先帝兴学」，与此文字不符，疑「学校」应作「兴学」。
　　【三】悉委御史台刑察兼领「刑察」原作「纠察」，据阁本、宋史卷一六三职官志及宋会要职官四之二○改。
　　【四】其御史台刑狱「刑」下原衍「部」字，据同上书删。
　　【五】直候断出刑名到省「到」字原脱，据阁本补。
　　【六】直龙图阁文及为右司员外郎按文及即文及甫，系文彦博第六子，见宋史卷三一三文彦博传。惟据东都事略卷六七文彦博传：「始及甫当宣仁后临朝时，避鲁王讳止名及，宣仁崩，复名及甫云。」则元佑间，自以称文及为是。
　　【七】六月八日甲午及罢「日」原作「月」，据阁本改。
　　【八】诏扬王荆王外第赐各监书一本阁本作「诏扬王荆王外第各赐监书一本」。
　　【九】又睹中书省录黄「睹」字原脱，据阁本及温国文正司马公集卷五三辞入对小殿札子补。
　　【一○】并乞上殿「并乞」原互倒，据阁本及上引温国文正司马公集乙正。
　　【一一】立竹布簟「竹」原作「行」，据阁本改。
　　【一二】亲祀之簄数「亲祀」二字原脱，据栾城集卷三七论明堂神位状补。
　　【一三】然则其理之不同同上书「理」作「礼」，当是。
　　【一四】天村原作「天材」，据活字本及宋史卷八八地理志、卷四九四蛮夷传改。
　　【一五】惟有茶酒税杂利而已栾城集卷三八乞借常平钱买上供及诸州军粮状「茶」下有「盐」字。
　　【一六】朦以官单无党阁本「单」作「卑」，义优。
　　【一七】究竟如何原为小字注文，据阁本、活字本及文义改作大字正文。
　　【一八】以防私请「请」原作「情」，据忠肃集卷四乞重修太学条制疏改。
　　【一九】私请贿谢「请」原作「情」，据阁本及上引忠肃集改。
续资治通鉴长编
卷三百七十八
卷三百七十八
　　起讫时间 起哲宗元佑元年五月戊辰尽其月
　　卷　　名 续资治通鉴长编卷三百七十八
　　帝　　号 宋哲宗
　　年　　号 元佑元年（丙寅，1086）
　　全　　文
　　五月戊辰，诏给事中兼侍讲孙觉、秘书少监顾临、通直郎充崇政殿说书程颐，同国子监长贰看详修立国子监太学生条制。（十月末，挚乞罢置局。）
　　考功郎中王子韶为吏部郎中。既而御史吕陶言子韶猥陋不谨，罢之，改主客郎中。以主客郎中周尹为考功郎中。（吕陶言在二十五日，今并附此。）
　　诏大理寺公案日限，大事减十日，中事、小事各减五日。
　　又诏礼部自今乞试童子诵书，所属毋得收接。
