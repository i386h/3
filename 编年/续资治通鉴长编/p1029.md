<!-- { "loadSidebar": true } -->
　　诏：「李宪兰州驻兵逾十日矣，虽兴版筑，安置戍垒，皆委官可办，固不须留连大军主领。今总两路蕃汉兵夫十余万觽，纔入贼境百余里，便欲苟止，乃正犯画一拘束。可限指挥到，火急部分诸将，迤逦进兵，或东上至灵州与诸路合，或北渡河以趋凉州。激昂士气，乘时奋功，勿为迟疑，自贻咎悔。」
　　熙河路都大经制司言：「九月戊子兰州新归顺首领巴令渴等三族，领所部兵攻贼撒逋宗城，斩获三十余级，夺其渡船，入河死者四五百人，获老小二百余口，牛马孳畜二千余。见差次事功，乞加优赏。」
　　壬寅，提举河北路义勇保甲、东上合门使、荣州刺史狄谘，朝请郎刘定，澶州集教大保长并监教使臣等四百八十二人，见于崇政殿，召执政赐坐，阅试毕，三人补三班借职，三十三人补三班差使、借差，余赐银、绢、钱有差。迁谘四方馆使，定集贤校理，监教使臣等转官或减磨勘年。（上寓军政于保甲，选吏督教者累年，法制完密，皆出制定，诸路服习，至是引对谘等，召执政赐坐，以观其成效，迁补赏赉加等，谘等亦优进职秩，四方闻之，靡然向风矣。此朱本所增，然墨本具矣，今削去。新纪书壬寅阅河北保甲于崇政殿，官其优者三十六人。旧纪书壬寅阅河北保甲武伎于崇政殿，召辅臣赐坐，官其优等者三十六人，迁提举官以下职秩有差。）
　　鄜延路经略副使种谔言：「转运使李稷置帐在臣军中，与所部兵夫遥远，其闲弹压不定，虑致不虞。」诏李稷于可以照管夫粮处军中安下。（邵氏见闻录云：「稷后移陕漕，方五路兴兵取灵武，稷随军，威势益盛。一日蚤作入鄜延军营，军士鸣鼓声喏，帅种谔卧帐中未兴，谔怪之，出对稷呼鼓角将问曰：『军有几帅？』曰：『太尉尔。』曰：『帅未升帐，辄为转运粮草官鸣鼓声喏，何也？借汝之头以代运使。』从者叱出斩之，稷仓皇引去，怖甚，不能上马，自此不敢入谔军。」此事与此诏当参考。）
　　诏奉议郎、馆阁校勘、同知礼院王仲修罚铜十斤，冲替。仲修，宰相珪之子，先谒告往淮南，谏官蔡卞言其在扬州燕饮，所为不检，签书判官邵光与之陪涉，光替罢，即差权都水监主簿，觽皆喧传非笑。诏淮南转运司体量，转运使言仲修因燕会与女妓戏，有踰违之实故也。
　　甲辰，诏沈括：「闻将官高永能收西贼遗下梁永能文字，其具以闻。」（梁永能文字当考。）又诏括：「据措置麟府路军马司奏，探得西贼对境大集兵马，屯聚八九处，多至六七万，少亦不减二三万人，又于通道多堑绝山谷，设为崄阻，其备甚谨。未知虚实，可多验降人或得力闲谍参证其事。仍关报种谔，令稳审大作枝梧及用心选择进兵道路，勿致为贼所误。」
　　又诏括及泾原卢秉曰：「大军且出界，朝廷日欲知其动静，卿可俟军马启行，如军中未发奏，闲日遣人探候官军所至及平安动静以闻。无令断缺，庶上下安虑。」
　　诏李宪：「近据东北诸路所奏，夏人举一国之兵以当官军，约三四十万之觽。今西南地分全虚，若非本路及董□之军深入以分其势，则虑得并兵东向以御大军。尔宜依累降处分部勒行营将兵，并紧约董□兵马前去招抚讨除，或至灵武，或趋凉州。要当攻其所必救，乃于首尾之势有助，无或观望迁延，有误国事。」
　　诏前江淮等路发运使、朝散大夫沈希颜追三官勒停。坐被召不即赴阙，先已冲替，下御史台鞫之，又供报不实也。
　　中书言：「前奏禘祫年数差互，熙宁八年禘祫并在一年，奉旨送详定礼文所再参详。臣等谨按司尊彝『凡四时之闲祀追享、朝享』，小史掌『奠系世、辨昭穆』，大祭祀『史以书叙昭穆之俎簋。』然则朝享及叙昭穆，皆祫之谓也。鲁文公二年大事于太庙，跻僖公，而公羊、谷梁传俱以为祫。是祫之义存于周礼、春秋而不着其名也。左氏之说则有禘而无祫，祫之名见于礼记。若止据夏、商而言则曰祫禘、祫尝、祫烝，若通据三代而言则曰祫，祭于太庙，祝迎四庙之主。其行礼相距之年皆无文，惟公羊传曰：『五年而再殷祭。』礼纬曰：『三年一祫，五年一禘。』而郑氏、徐邈又分为二说：为郑氏之说则曰前三后二，谓禘后四十二月而祫，祫后十八月而禘；为徐邈之说则曰前二后三，谓祭相去各三十月。驳郑氏者则曰三年而祫为月有余，二年而禘为月不足。驳徐氏者则曰禘在祫前，则是三年而禘；祫在禘后，则是二年而祫。以二说考之，惟郑氏曰：『鲁礼，三年丧毕，祫于太祖，明年禘于髃庙，自尔之后五年而再殷祭，一祫一禘。』案春秋书僖公八年禘于太庙，宣公八年有事于太庙，皆因事而书，其不书者可以逆推。知僖、宣当于三年丧毕而祫，三年禘，六年祫，八年乃禘尔。由此言之，郑氏依仿鲁礼，推明王制，实为有据。然自唐开元六年以后，禘祫各自数年，不相通计，或比年频合，或同岁再序，或一禘之后并为再祫，或五年之后骤有三祭，舛误为甚。本朝庆历初，用徐邈说，每三十月一祭，近岁又以二祭年数各不相因，故熙宁八年既禘又祫，此有司之失也。伏请自今十八月而禘，四十二月而祫，庶几举礼不烦，事神不渎。及据礼院检会礼传，宗庙三年一祫以孟冬，五年一禘以孟夏，昨熙宁八年四月行禘飨，十月行祫飨，元丰元年十月行祫飨，三年四月行禘飨，今年十月当行祫飨。谨案公羊春秋传曰：『五年而再殷祭。』注谓三年祫，五年禘，盖汉、魏故事，唐贞观以后并用此礼。至开元中，禘祫之年不相通数，礼官既觉其非，乃用徐邈之说，以二祭相去各三十月，若甲年夏禘，丙年冬祫，己年夏禘，辛年冬祫，合五年再殷祭之说，此最为得。本朝自庆历以来皆三十月而一祭，至熙宁五年后始不通计年数，遂致八年禘祫并在一岁，所谓一岁再序也。昨元丰三年四月已行禘礼，今年若依旧例十月行祫飨，即是比年频祫，复踵前失。今欲通计年数，皆三十月而一祭，当至五年冬祫。」诏依见行典礼。又言禘祫不当废时祭。从之。（禘祫不废时祭，四年十月二十一日依奏，今并入此。）
　　乙巳，淮南路转运、淮南西路提点刑狱司言：「舒州近城有大泽，出灊山，注北门外，绕城东南，下通大江。州城南及西门皆土城，其东北纔以竹木为篱。元丰初，山水暴涨，浸官私庐舍，至以船筏救护人民、官物。知舒州、朝议大夫杨希元差雇兵夫，筑捍水堤千一百十五丈，置泄水斗门二，虽用工力而民不扰。去岁七月霖雨，溪水暴涨，环绕堤外，遂免山水入城之患。」诏杨希元降敕銟谕。
　　丙午，诏：「修尚书省材木，令知汝州李承之于本州岛界采伐及买，如当亲往，即以州事令以次官权知。」
　　敕牓招谕夏国曰：「睠兹西夏，保有旧封，爰自近世以来，尤谨奉藩之职。忽奸臣之擅命，致弱主之被囚，迨移问其端倪，辄自堕于信约，暴驱兵觽，直犯塞防，在神理之莫容，因人情之共愤。方切拯民之念，宜兴问罪之师，已遣将臣，诸道并进。其先在夏国主左右并嵬名诸部族同心之人，并许军前拔身自归，及其余首领能相率效顺，共诛国雠，随功大小，爵禄赏赐，各倍常科，许依旧土地住坐，子孙世世常享安荣。其或违拒天兵，九族并诛无赦。盖天道助顺，必致万灵之归，王师有征，更无千里之敌。咨尔士庶，久罹困残，其坚向化之心，咸适更生之路，敢稽朕命，后悔何追。」（两记并载诏语，略有润删，今存本文。）
　　是日，王中正发麟州，禡祭祝辞云：「臣中正代皇帝亲征。」兵六万人，民夫亦六万余人。行数里至白草平，即奏已入夏界，留屯九日不进，遣士卒往来就刍粮于麟州。（此据司马记闻。）高遵裕发庆州，蕃汉步骑凡八万七千人，民夫九万五千人。种谔以鄜延兵五万四千，畿内七将兵三万九千，分为七军，方阵而进，自绥德城出塞。
　　丁未，攻围米脂寨。
　　戊申，诏秋铨试中等十人不依名次注官，下等四十七人注官。
　　诏府界、河北、陕西集教民兵步人，可并令兼诵念格内步枪法。
　　己酉，诏沈括：「据熙河经制司奏，闻得所获夏国首领卧勃哆等云：『昨在贼界日，衙头自闻汉兵四出，即分遣诸监军司兵马属委贼帅总领，谋抗官军，仍有戒令，俾各析作三处：一以当战，一以旁伏，一俟汉兵营垒未定，伺隙乱之。』今追验近新城之战，信如其说。方诸道进师，谓宜遍谕将帅使知，庶预知贼伎设施，不误大事。卿可具此速牒军前照会。」
　　诏：「都大提举修护澶濮州堤岸、东头供奉官张惠追毁出身以来文字，除名勒停，编管黄州；前知南外都水丞、承议郎苏液，前权发遣北外都水丞、宣德郎陈佑甫皆追两官；前通判澶州、承议郎戚守道追一官；河北转运通判官吕大忠罚铜三十斤。」坐小□埽河决也。
　　河北都转运使王居卿乞自王供埽上添修南岸，于小□口北创修遥堤，候将来矾山水下，决王供埽使河直注东北，于沧州界或南或北，从故道入海。（朱本云奏不行。删去。）
　　诏：「林广言乞弟送降状，前后反复，必无降意，但欲迁延月日，以款师期。令相度降去敕牓如未可分付，更不须赍送，速进兵平荡。」
　　庚戌，诏权发遣提点河东路刑狱兼提举义勇保甲、奉议郎、集贤校理黄廉迁承议郎。以引见泽州保甲推恩也。保甲补官者五十八人。（廉行状云保甲补官者五十八人，今增入。兼漕下狱事、附十月十二日乙丑。）
　　熙河路都大经制司言：「兰州西使城川原地极肥美，兼据边面，须多选募强壮，以备戍守。熙河民兵惟北关最得力，又地接鮧兰，岁入特厚，刍粟充衍，人马骁勇，今既复兰州，遂可广行选募。欲乞除留置官庄地，并募弓箭手，人给二顷。缘初置州城，难得耕牛器用，若募新民，必种植不时，乞依熙河旧例，许泾原、秦凤、环庆及熙河路弓箭手投换，仍带旧户田土耕种二年，即收入官，别招弓箭手。」从之。
　　诏：「将来北使经过新路州军，守臣内有审官常格新差，材品凡钝，难以酬接北人者，可从中书预选官移易。其知赵州史宗范、磁相邢赵州通判，令河北转运司体量人材，如不堪接待人使，即于辖下选官对移，并候人使回日依旧。」
　　权发遣度支副使公事、河北东西路体量安抚蹇周辅奏乞就西山采斫木植，修盖北京等处仓牔等。从之，仍命周辅经画提举。（四月二十八日周辅被旨修盖定、瀛、澶三州仓，此云北京等处，当考。）
