<!-- { "loadSidebar": true } -->
　　兵部郎中、天章阁待制、知秦州韩缜落职，分司西京【一】。初，指使、三班奉职傅勍夜被酒，误随缜入宅，缜令军校以铁裹头杖杖勍脊百余，致死。勍妻持血衣挝登闻鼓上诉，诏劾之。大理寺当缜罪加役流，该德音降徒三年【二】，公罪应追官勒停，故有是责。赐勍家绢百匹。御史知杂邓绾言：「缜凶恣专杀，逞其残暴，而监司不觉举，走马不即闻，乞并责之。」于是，走马承受、西头供奉官刘用宾坐匿勍妻诉牒降一官，内臣刘希奭坐不以实奏赎铜十斤。刘挚言王韶为缜声冤，或删取附此。缜十月甲子判铨，林希云云，今附注此。旧纪书韩缜杖部吏死，落天章阁待制，分司西京。新纪不书。
　　降环庆路钤辖、文思副使郭忠嗣一官，徙永兴军都监，坐庆州军叛，忠嗣遣人送家属往彭原县，虚散首功帖子。朝廷以忠嗣讨贼有劳，又尝经德音，故止降徙而已。
　　戊子，层檀国入贡，始通也。其王名亚美罗亚眉兰。国城距南海二万里【三】。便风昼夜行百有六十许日，经勿巡、古林、三佛齐乃至广州。传国五百年，十世矣。春冬暖。贵人以好越布缠头，服花锦白迭布【四】，乘象、马，官有月奉。其法轻罪杖，重者死。土产稻、麦、胡羊、山羊、沙牛、水牛、喰、马、鱼、犀、象、熏陆、木香、血竭、没药、硼砂、阿魏、苏合油、真珠、玻璃、卜萄、千年枣、蜜沙华三酒。交易用钱，三分其齐，金铜相半，而银加一分，禁私铸。人语如大食国。此据神宗正史一百十八卷增入，新纪于年末书层檀入贡，旧纪不书。
　　秘书丞章惇检正中书户房公事。王安石言：「惇相度渝州夷事，多与转运司不同，可见其不肯诡随，宜擢用。」上令与外任差遣，安石乞用为检正，从之。冯京欲须惇到取旨，上曰：「便与之，不须惇到也。」寻又加集贤校理。加集校乃此月十五日，今并书。
　　检正中书五房公事、同判司农寺曾布言：
　　臣伏见言事官屡以近日所议差役新法不便，论议纷纭，上烦圣听。臣承司农之乏，而又备官属于中书，凡御史之言，臣所预见，考其所陈，皆失利害之实，非今日所以更张之意。虽陛下睿智聪明，洞照其说，然流闻四方，使任事者选懦观望，不敢营职，而怀贰沮善之人将因此汹汹，转相倡和，以疑天下之人矣。在臣之职，固不敢畏避强御俛默而不言也。
　　窃以朝廷议更差役之法，志于便民，故虽遣使四方询访利害，而旷月弥年，未有成法可以施之天下者，以为民事之重，经画之际不可不谨也。惟畿甸之事至近而易讲，而所遣之官，其论说措置利害明白多可行者，及其成书，则付之司农，使共开封府提点司【五】集议，已又牓之诸县，凡民所未便皆得自陈，此可谓详且尽矣。臣观言者之言，皆臣所未喻，岂蔽于理而未之思乎？抑其中有所徇而其言不能无偏乎？臣请一二陈之。
　　畿内上等人户尽罢昔日衙前之役，故今之所输钱，其费十减四五；中等人户旧充弓手、手力、承符、户长之类，今使上等及坊郭、寺观、单丁、官户皆出钱以助之，故其费十减六七；下等人户尽除前日冗役，而专充壮丁，且不输一钱，故其费十减八九。言者则或以谓朝廷受聚敛之谤，或以谓凌虐赤子，此臣所未喻也。
　　田里之人，困于徭役，使子弟习于游惰，罹于刑罚，至于追呼劳扰，贿赂诛求，无有纪极。今输钱免役，使之安生乐业，通略云不知有前日之患。乃所以劝其趋南亩也。言者则以谓起庸钱则人无悦为农者，小则去为客户、商贾，大则去为盗贼，此臣所未喻也。
　　上户所减之费少，中、下户所减之费多。言者则以谓上户以为幸，下户以为不幸，此臣所未喻也。
　　天下州县，户口多少，徭役疏数，所在各异，虽一乡村，差役轻重亦有不同者，然昔日第一等则燍充中等之役，虽贫富相辽，不能易也。今量其物力，使等第输钱，逐等之中，又别为三等或五等，其为均平齐一，无以过此。言者则以谓敛钱用等，则非法所能齐，所在各自为法，二三纷错，无所总统，此臣所未喻也。
　　昔之簿书等第不均，不足凭用，故欲分命使者察诸县，使加刊正，庶品量升降皆得其平。言者则以谓旧等不可信，今之品量，何以得其无失？如此则是天下之政无可为者。此臣所未喻也。
　　提举司昨以诸县等第不实，故首立品量升降之法，方司农、开封集议之时，盖不知已尝增减旧数，然编敕三年一造簿书，所以升降等第，今之品量增减亦未为过。又况方晓示人户，事有未便，皆与改正，则今之增减亦未施行。言者则以谓品量立等者，盖欲多敛雇钱，升补上等以足配钱之数。至于祥符等县，以上等人户数多减充下等，乃独掩而不言，此臣所未喻也。
　　凡州县之役，无不可募人之理。今投名衙前半天下，未尝不主管仓库、场务、纲运官物，而承符、手力之类，旧法皆许雇人，行之久矣。惟耆长、壮丁，以今所措置最为轻役，故但轮差乡户，不复募人。言者则以谓专副雇人则失陷官物，耆长雇人则盗贼难止。又以谓近边奸细之人应募则焚烧仓库，或把守城门【六】，此臣所未喻也。
　　役钱之输见钱与纳斛斗，皆取民便，为法如此，亦已周矣。言者则以为纳见钱则丝挠粟麦必贱，以物代钱则有退拣乞索之害。如此则当如何而可？此臣所未喻也。
　　昔之徭役，皆百姓所为，虽凶荒饥馑，未尝罢役。今役钱必欲稍有羡余，乃所以备凶年为朝廷推恩蠲减之计，其余又专以兴田利、增吏禄。言者则以谓助钱非如赋税有倚阁、减放之期，臣不知衙前、弓手、手力、承符之类亦尝倚阁减放否，此臣所未喻也。
　　朝廷诏令与司农奏请，未尝不戒天下官吏以躬亲询访田里之人，务使人户今日输钱轻于昔时应役，则为良法，固无毫发掊敛之意。如两浙一路，户一百四十余万【七】，率钱七十万缗而已；畿内十六万，而率钱亦十六万缗，是两浙所输盖半于畿内。言者则以谓吏缘法意，广收大计，然畿内募役之余，亦无几矣【八】。两浙欲以羡余徼幸，司农欲以出剩为功，此臣所未喻也。
　　贾蕃为县令，固当奉行条诏，差役之事有未便于民，法许其自陈，乃不肯受，使趋京师諠哗词诉，其意必有谓也，诚令无所用心，亦可谓不职矣。蕃之不职不法，其状甚众。如团定保甲，昨差官体量，一县之中，所行皆不如当时之法。又有笃疾贫民，应对无礼，既违法使之赎铜，又非理栲掠枷锢其子，四日而死。至于借贷官钱，沽买村酒，残民犯法，谁敢尔者【九】！提点司见其有显过，因往治之，而又库钱数少，酒课额亏，钩考其由，皆得其状，乃编敕所谓因事彰露，或虽已去官，法所当劾者。言者则或以谓二府所选必非不才，或以谓蕃虽有赃私，乞一切不问，此臣尤所未喻也。
　　大约御史之言，盖多此类。如蕃之不恤民，不畏法，可谓明矣，乃以谓赵子几务力行司农之政，不复顾陛下之法与陛下之民。夫司农之政，乃陛下之政，司农与子几职当奉行而已。使子几能力行陛下之政，岂不善哉？乃欲舍蕃而治子几，此尤可怪也。
　　至于差役之法，昨看详奏请出牓施行，皆开封府与司农被旨集议，此天下所知。借使法有未善，而言者深论司农，未尝以一言及开封；又以谓司农自知所行于理未安，若关与京尹，或致争执，有碍施行，所以公然不顾，不报开封府。夫所行之法，乃京尹韩维等之所共议，借使未尝共议，今所出牓，凡于民未便，听经所属官司，开封府乃所属官司，可以受其辞诉而不可以争执乎？开封府于民事何所不预，民有所诉，斥而不受，此乃御史之所当言而言未尝及也，自非内怀邪诐之情，有所向背，则不当至此。曾布集乃削此以上四十八字。若此之类，皆有文可考，有迹可求，而诞谩欺罔，曾不畏忌，况于是非晻昧难明之际哉！
　　陛下方有大有为之心，固将举直错诸枉以示天下，而左右耳目之士以利为害，以直为曲，以是为非，以有为无，臣恐有伤陛下之明而害陛下之政也。御史有言责者也，臣有官守者也；御史之所论，臣之官守也；御史以言责言，臣以官守言，此臣之区区所以事陛下之义不敢不尽也。愿陛下以臣所言宣示中外，使有识之士参考其是非。令臣言有涉诬罔，则诛夷窜逐，臣所甘心，陛下之法亦不可贷；如言不妄，则陛下亦当察其情伪而以大公至正之道处之，则天下之幸也！王安石以布所言进呈，上问如何？安石曰：「欲札与绘、挚，令绘、挚分析。」冯京、王珪
　　以为不当使分析，京又言绘、挚近日别无文字【一○】。上曰：「令分析方是朝廷行遣。」京、珪曰：「恐复纷纷不安。」上曰：「待分析到更相度。」因言绘作富弼辞，乃更称誉弼，殊不体朝廷意。安石曰：「『姤，后以施命告四方』，上下相遇，以命而已。见『大哉王言』，乃所以知『一哉王心』。今天下所以未肯一心趋上所为者，以好恶是非不着于天下故也。为天下，要知事本。孔子曰：『名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所措手足。』然则民无所措手足，其本在于名不正。孟子曰：『杨、墨之道不息，孔子之道不着。邪说诬民，充塞仁义，仁义充塞，则率兽食人，人将相食。』然则人将相食，其本在杨、墨之道不息。今朝廷异论，类皆怀奸，其实岂止于杨、墨之道不息而已，以邪为正，以正为邪，其为名不正甚矣，则其患至于人无所措手足、人相食无足怪也。如晋之乱，戎狄据中国，自生民已来未有如此，其乱本乃在王衍之徒，托清净无为之说，以济其苟简贪慢之私而已。」遂以布所言札与绘、挚，令分析以闻。
　　辛卯，河决大名府第五埽。王安石五年正月二十三日日录云：四年七月八日，河决。今以为据，特附此。旧纪亦书辛卯河决北京第五埽，新纪但书河决北京。河渠志云：七月，北京新堤第四、第五埽决漂溺【一一】馆陶、永济、清阳以北，遣张茂则、程昉相视修塞。八月丁巳、丙寅、癸酉，并月末，又十月末，又五年三月丙申、九月己酉，鎫合参照。司马光日记云：去岁新堤第四埽先决，顷之，第五埽又决，第四埽水更微。程昉于嫩滩水上□畾□（□□□）□塞四水口，自知不测，未几咽凌水盛，第四水口复决，昉忧惧而卒。张保、孙殿丞云。
　　天章阁待制孙固兼侍读，罢知审刑院。王安石言：「固留滞审刑文案，乞罢之，授以他职。」司勋员外郎、权判大理寺崔台符权知审刑院，太常少卿、知寿州许遵权判大理寺。日录有孙固面乞少府监及刘挚论固留身事，当考。
