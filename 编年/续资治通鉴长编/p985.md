<!-- { "loadSidebar": true } -->
　　辛酉，命宰臣王珪为大行太皇太后山陵使，判太常寺陈荐为礼仪使，御史中丞李定为仪仗使，知开封府钱藻为桥道顿递使，同判太常寺陈襄为卤簿使，后襄辞疾，以翰林学士蒲宗孟代之。时中书言本朝命仪仗、卤簿二使，或因缺官，或缘误例，御史中丞皆得领之。今案昭宪、明德皇太后例，差御史中丞兼仪仗使。天圣二年南郊，差御史中丞薛奎为卤簿使，会要引故事，御史中丞当为仪仗使。国初尚依此制，其后中丞或阙，以他丞郎为之，其职掌犹用台吏如故，仪仗使无专掌，但令宪司督促诸司而已。天圣、明道皆有中丞以为卤簿使，非旧制也。（新纪书命王珪为山陵使，旧纪不书。又命入内副都知李宪为山陵都大管勾，入内东头供奉官、寄六宅使、庆州团练使宋用臣为都大提举修奉皇堂。）
　　是日，百官拜表请听政，诏答不允。自是七上表，乃诏埙终易月之制，有司定日御殿。（新、旧纪并书七上表。）
　　礼院言，昭宪、明德皇太后故事，内有年岁深远，礼制不全，欲乞参详比类山陵案例，申请施行。从之。
　　壬戌，命马军都虞候、金州观察、权管勾侍卫马步军司燕达为山陵修奉总管，专总禁军护役，宋用臣等专令总役兵修奉，两司毋得侵越。
　　三司言，自今押汴河及江南、荆湖路纲运，请以七分差三班使臣，三分差军大将、殿侍。从之。初，诏以三班使臣在班常不下三四百员，有至一二年方得差遣者，而三司军大将不足，库务纲运阙人管押，令三司议以使臣代之，仍定理任岁限赏罚之法。三司乃言汴河粮纲，旧法不限分数差使臣，其江南、荆湖四路许差使臣五分，并旧不差使臣路分，若悉以使臣代之，禄食视军将所费为多。故有是请。（癸亥雨土，新、旧纪并书，今削去。）
　　甲子，为太皇太后成服于庆寿宫，百官成服于内东门外，入奉慰于庆寿殿之东厢，慰皇太后、皇后于宫门外。
　　注　　释
　　【一】仍等第赐钱「第」字原脱，据宋会要方域一六之一四补。
　　【二】检定诸埽桩料「料」原作「科」，据阁本及宋会要方域一五之五改。
　　【三】丁盐钱九百文外「文」，阁本作「贯」，疑是。
　　【四】江浙「浙」下原衍「路」字，据阁本及宋史卷一七四食货志删。
　　【五】京西宋史卷四八六夏国传作「西京」。
　　【六】咸平原作「减半」。按宋史卷一八八兵志步军天武条：「（元丰）二年，废第五军，咸平第一改雄武弩手。九月，诏勿改，惟阙弗填。」又雄勇条：「（元丰）二年，咸平一，阙勿补。」据此及文例，「减半」当为「咸平」，形近而误，据改。
　　【七】令磨户及熟食人于城东西房廊作□市「令」，阁本作「今」。
　　【八】仍不分首从边配「边」，宋会要食货二四之一九作「编」。
　　【九】又法非兴贩三分得一分之罪「法非」二字原倒，据同上书乙正。「三」，同上书作「二」。
　　【一○】郊社令不预祠事按：此乃宋制，据文，疑「郊」上有脱文。
　　【一一】详定朝会御殿仪注所「御」字原脱，据阁本补。
　　【一二】志载此差误「志」上原衍「宋史」二字，活字本同原刊，阁本无「宋史」二字，四库全书考证卷三○亦不载此条。详全注语气，是为李焘原注，而非清人按语，故据阁本删。
　　【一三】冬则放水皇朝类苑卷一八引元丰圣训籍田条及宋史卷一○二礼志均作「冬则藏冰」，疑是。
　　【一四】提举官告院「提举官」三字原脱，据宋会要职官六六之九补。
　　【一五】元丰二年十月「二」原作「三」，据上文及宋会要后妃一之三改。
　　【一六】谥号文按上文蔡确等三人分撰哀册文，谥册文、谥号文，韩缜书之，此处「宝」显为「号」之误，故改。
续资治通鉴长编
卷三百一
卷三百一
　　起讫时间 起神宗元丰二年十一月尽是年十二月
　　卷　　名 续资治通鉴长编卷三百一
　　帝　　号 宋神宗
　　年　　号 元丰二年（己未，1079）
　　全　　文
　　十一月乙丑朔，礼院言：「明道山陵故事，启菆，百官服初丧服，入内省，内侍省都知、押班以下，并军员、三班使臣、伎术官不服。请如故事。」诏都知、押班以下并如百官服初丧服，余如故事。
　　诏京朝官、选人、使臣试中经、律令义，第一人循一资，稍优四人堂除，中等百三十人与先次家便，下等三百三十六人注官。
　　丁卯，罢京西路转运副使周约，以权发遣度支判官、太子中舍李察代之，候山陵毕归本司。
　　追封文思使李谅母天水县太君赵氏永嘉郡夫人。以谅言赵氏韩王普之曾孙，献穆大长公主之诸妇，乞依伯父端懿妻加赠例也。
　　三司言：「福建路腊茶自禁私贩，官场渐多售者。乞自今岁计所市茶，预下转运司，限当年运至京师。其江浙、荆湖、川峡路即权许通商。」从之。
　　戊辰，诏诸路州县并禁乐至卒哭。既而礼院言：「案礼，葬而后虞，虞而后卒哭，卒哭而后祔。景德中，明德皇后百日为卒哭，卒哭后不禁乐。以百日为卒哭，盖古之士礼，不当施于朝廷。」乃诏改卒哭为百日。
　　庚午，诏国子监直讲、颍川团练推官王沇之除名，永不收睳。太常丞余中追一官，勒停。监东作坊门，河南左军巡判官王沔之、秘书丞范峒冲替。沇之坐受太学生章公舱赂，补上舍不以实，罪当徒二年。中坐受太学生陈度赂，罪当杖。峒坐为封弥官漏字号。沔之、沇之弟，亦坐纳赂，嘱请于中、沇之等。皆因虞蕃上书，下御史台案劾，又用御史何正臣之请。狱辞所及，虽蕃所不言，皆得究治。沇之等虽会赦降，犹特责之。沇之始议送湖南安置，既而止除名。然太学一狱，踰年方决，追逮篃四方，盖舒亶、何正臣为之。
　　诏：「虔州枪仗手千五百三十六人，抚州、建昌军乡丁、关军、枪仗手各千七百十八人为定额。每岁农隙，轮监司、提举司官按阅武艺，以备奸盗。」从前江西转运副使蒋之奇请也。
　　枢密直学士、尚书右丞致仕李参卒。
　　乙亥，诏：「濮安懿王夫人还祔濮园，其令礼官议所以将奉礼仪以闻。」
　　丙子，知审官东院陈襄乞委本院官复位本院敕令式。从之。
　　丁丑，翰林学士章惇言：「窃稽典礼，下不得诔上，则大行太皇太后谥号，盖非臣子之所敢专，将有所请。谓若请之太庙，于礼为宜。愿付礼官详议。」于是礼院言：「孝明皇后之丧，百官书谥，议读之于庙，上于灵座。诏尚书省集百官议，皆曰：『母后之谥，则宜定于庙而读之，以明受成于祖宗。孝明皇后谥，请百官议定，制下，乃遣官告于太庙而不读。』今参详古者谥法，后受之于夫，臣受之于君。大行太皇太后作配仁祖，于礼为尊，宜集官谥之于庙。又幼不诔长，子不爵母。内英宗皇帝庙室，于礼不当请谥。欲乞集中书、枢密院、侍从官、御史台五品、尚书省四品、诸司三品、宗室正任团练使以上，赴太庙行请谥之礼，然后诏有司作册宝，告于天地、宗庙、社稷，读于庆寿殿。」从之。
　　惇又言：「祖宗诸后谥皆二字，惟章献明肃四字。」奏禀，上批：「太皇太后功德盛大，振古无有，四字为谥，大惧未足形容万一。姑循故事而已，宜以四字定谥。」（新纪于壬辰日书诏，大行太皇太后以四字定谥。）
　　己卯，大祥祭如小祥礼。先是，礼院上大祥仪注：皇帝祥祭讫，释小祥服，服素纱□头、幓黄衫、黑银带，髃臣移班奉慰。上批：「宫中自实行三年之丧，宜不俟释服受髃臣慰礼。」至是，祥祭毕，上衰服如故，御殿之东间，髃臣奉慰。
　　诏岁增给定州公使造酒糯米四百石，其□食使臣仍别减定。先是，定州路安抚使薛向言：「公使钱，旧岁费万二千余缗，熙宁七年裁为八千缗，后增将官，将下增押队使臣、军班换前班武举及第使臣、准备差使、教押军队指使、市易务监官，视旧增二十三员，公使钱不能赡，兼极边钱帛、粮草常患不足，当无事时增置使臣，□食廪禄，亦恐未为得策。乞增公使钱，并裁减诸路近岁增置□食使臣。」故有是诏。
　　庚辰，诏禁军教阅厢军毋得以为作院工匠。
　　壬午，命辅臣祈雪。
　　癸未，上初见髃臣于崇政殿西庑幄次。自是日御崇政殿听政。（新、旧纪并书始御殿，旧纪又书哀动左右四字。）
　　己丑，上不视事。髃臣请大行太皇太后谥于太庙。
　　庚寅，诏西京左藏库黄金满等十八人【一】等第迁官。论讨侬智春功也。
　　祠部言：「元丰元年，出度僧牒九千三百六十，今年出七千九百四十二。」上欲知二年之数，诏祠部以闻故也。
　　辛卯，诏迁祔濮安懿王三夫人，给卤簿全仗，至国门外减半。以翰林学士章惇为迁护使，入内东头供奉官、勾当御药院李舜举为迁护都监。赐主奉祠事濮国公宗晖银二千两、绢二千匹、钱三千缗，以给葬具。
　　诏太子少师致仕李端愿，故献穆大长公主之子，自致仕后，特给节度俸见钱之半，余人不得援以为例。端愿初以太子少保致仕，诏给节度使俸钱之半，至是驱磨请受官以谓非前任两府不当得见钱，有增请钱万余缗。端愿自陈，故有是诏。
　　权三司使李承之、户部副使王居卿、判官刘珵各罚铜十斤。以手诏大行太皇太后神主虞主用桑栗二材，即为神体，三司乃榜杂买务市于闾阎下民之家，亵渎之甚，无易于此，故罚之。
　　录广南西路钤辖张述子援为三班借职，赐其家绢百匹。述殁于顺州，援亦自有战功，故优录之也。
　　明州言高丽贡使乞市坐船，诏以灵飞，顺济神舟借之。又言明州象山县尉张中尝以诗遗高丽贡使，诏中冲替。
　　壬辰，□充等上表请御正殿，不允。五请，乃从之。
　　翰林学士章惇言，宜以祖宗之命，奉上太皇太后尊谥曰慈圣光献。诏恭依。
　　前权广南东路提点刑狱许懋知贺州。王谔言，韶、英、南雄、连、贺、端、康、封、新九州岛宜依广、惠、循、潮、南恩五州例，于四等已上主户三丁取一为枪手。从之。
　　录内殿崇班、顺州同巡检□昊子愿为三班差使。昊以瘴殁故也。
　　起居舍人、龙图阁待制、知桂州曾布为龙图阁直学士，以措置交趾事毕推恩也。
　　赐度牒三百给广州浚城濠。
　　诏丰州许依威、茂州举选人为京职官、县令。
