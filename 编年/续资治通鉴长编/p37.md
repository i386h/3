<!-- { "loadSidebar": true } -->
　　壬子，诏曰：「吏员猥多，难以求其治，俸禄鲜薄，未可责以廉。与其冗员而重费，不若省官而益俸。西川管内州县官，宜以户口为率，差减其员，旧俸月增给五千。诸州凡二万户者，依旧设曹官三员；户不满二万，止置录事参军、司法参军各一员，司法兼司户；不满万，止置司法、司户各一员，司户兼录事参军；不满五千，止置司户一员，兼司法及录事参军事。县千户以上，依旧置令、尉、主簿，凡三员；户不满千，止置令、尉各一员，县令兼主簿事；不满四百，止置主簿、县尉，以主簿兼知县事；不满二百，止置主簿，兼县尉事。」
　　丙辰，诏西川窃盗至死合奏裁者，并部送赴阙。
　　诏天下州县官宜依西川例省减员数。（要见所省员数几何。）
　　丙寅，唐中书侍郎韩熙载卒。初，唐主以熙载尽忠，能直言，欲用为相，而熙载任情弃礼，后房妓妾数十人，多出外舍私侍宾客，唐主以此难之。俄被劾奏，左迁右庶子，分司南都，熙载尽斥诸妓，单车即路，且上表求哀，唐主喜，留之，寻复其位。已而诸妓稍稍复还，唐主曰：「吾无如之何矣。」及卒，唐主叹曰：「吾终不得熙载为相也。」欲赠以平章事，问前世有此比否，近臣对曰：「昔刘穆之赠开府仪同三司。」乃手书赠熙载平章事。熙载家无余财，棺旘衣衾，皆唐主赐之。（据徐铉集，熙载卒于此年七月二十七日丙寅也。江南野录载熙载事迹尤详，然极不雅驯，今止用五代史、九国志，稍增饰之。）
　　戊辰，幸教船池。又幸玉津园宴射。
　　禁河南府民耕晋、汉庙垣内地。
　　令西川官考满得替，更不守选。
　　八月丁亥，移建阳军榷货务于扬州。
　　戊子，幸教船池，又幸玉津园。
　　庚寅，以隰州刺史李谦溥为济州团练使。谦溥在隰州十年，敌人不敢犯其境。有招收将刘进者，勇力绝人，谦溥抚之甚厚，得其死力，尝往来境上，以少击觽。北汉患之，为蜡弹封书以间进，遗其书道中，晋州节度使赵赞得之以闻，上令械进送阙下。谦溥召诘其事，进伏于庭，请死，谦溥曰：「我以举宗四十口保汝矣。」即上言：「进为北汉人所恶，此乃反间也。」奏至，上悟，遽令释之，赐以禁军都校戎帐服具。进感激，愿击贼自效。
　　上尝命有司为洺州防御使郭进治第，厅堂悉用甬□瓦瓦，有司言惟亲王、公主始得用此，上怒曰：「郭进控扼西山逾十年，使我无北顾忧，我视进岂减儿女耶？亟往督役，无妄言。」上宠异将帅类此，故能得其死力云。（进以建隆元年初为西山巡检，至今十一年矣，因附此事，未必政在此年也。）
　　唐主复令知制诰潘佑作书数千言谕南汉主以归□于中国，遣给事中龚慎仪往使。南汉主得书，大怒，遂囚慎仪。驿书答唐主，甚不逊。唐主以其书来上，上始决意伐之。
　　九月己亥朔，以潭州防御使潘美为贺州道行营兵马都部署，（案宋史及宋史记皆作贺州，薛应旗续通鉴作桂州。考桂州、贺州，皆南汉地，未知孰是。谨识以备考。）朗州团练使邺人尹崇珂副之，道州刺史王继勋为行营马军都监。仍遣使发诸州兵赴贺州城下。（旧录载命潘美等在八月二十二日辛卯，今从新录、本纪、会要。）
　　甲辰，诏：「周文王成王康王、秦始皇、汉高祖文帝景帝武帝元帝成帝哀帝、魏孝文帝、西魏文帝、后周太祖、唐高祖太宗中宗肃宗代宗德宗顺宗文宗武宗宣宗懿宗僖宗昭宗二十七陵尝被发，令有司备法服、常服各一袭，具棺椁重葬，所在长吏致祭。」
　　丙辰，登州言女真国遣使入朝，定安国王烈万华附表贡方物。定安国本马韩之种，为契丹所攻破，其首帅纠合余觽保于西鄙，自称定安国公。
　　丁卯，潘美等言大败南汉万余觽，克富州。（克富州，刘鋹传及九国志皆略之，但书次白霞，不知白霞地属何州县，姑从本纪、实录，先书富州。十国纪年载拔富州至白霞，并在九月。）
　　先是，南汉旧将多以谗死，宗室剪灭殆尽，掌兵者惟宦者数辈，城壁壕隍，但饰为宫馆池沼，楼舰器甲，辄腐败不治。及王师次于白霞，贺州刺史陈守忠（守忠，未见。）遣使告急，内外震恐。南汉主遣龚澄枢驰驿往贺州宣慰，时士卒久在边，多贫乏，闻澄枢至，以为必大加赏赉，皆喜，而澄枢出空诏抚谕，觽皆解体。王师拔冯乘，前锋至芳林，澄枢惶惧，乘轻舸遁归。是月癸丑，王师遂围贺州。（九国志、五代史及刘鋹传，皆言王师次白霞，鋹即遣龚澄枢往贺州，郭崇岳往贵州，李托【一一】往韶州，画守御计。今考之，此时所遣但澄枢耳。崇岳为招讨，乃李承渥败后，而辛延渥劝鋹纳款，托犹居中沮其议，则王师次白霞时，托与崇岳决未出也。）
　　南汉主诏大臣议，皆请以潘崇彻将兵拒王师。崇彻自罢兵柄，常怏怏，于是辞以目疾，南汉主怒曰：「何须崇彻，伍彦柔独无方略耶！」（彦柔，未见。）遂使彦柔将兵来援。
　　戊午，王师闻彦柔至，退二十里，潜以奇兵伏南乡岸。彦柔夜泊南乡，舣舟岸侧，迟明，挟弹登岸，踞胡床指挥，而伏兵卒起，彦柔觽大乱，死者十七八【一二】。擒彦柔，斩之，枭其首以示城中，城中人犹坚守弗下。随军转运使王明言于潘美曰：「当急击之，恐援兵再至，则为所乘，我师老矣。」诸将颇犹豫，明乃躬擐甲冑【一三】，率所部护送辎重卒百余人，丁夫数千，畚锸皆作，堙其堑，直抵城门。城中人大惧，遂开门以纳王师。（十月十二日庚辰，克贺州奏始到京，故本纪及实录并书于十月。据刘鋹传，王师九月围贺州【一四】，寻克之。十月乃次昭州。又十国纪年，克贺州乃九月二十一日己未也。）王师督战舰，声言顺流趋广州，南汉主忧迫，计无所出，乃加潘崇彻为内太师、马步军都统，领觽三万屯贺江。会王师径趋昭州，崇彻但拥觽自保而已。
　　冬十月己巳朔，京兆郡夫人杜氏卒。上不视朝，素服发哀于讲武殿，文武百僚进名奉慰，仍追封齐国太夫人。杜氏，昭宪皇太后之妹也。少归刘迁，迁早卒，至是亦赠太保。
　　癸酉，诏前代功臣烈士孙膑、元稹等三十一人各置守冢户，禁樵采。
　　辛巳，曲赦贺州管内。（辛巳，十三日。庚辰十二日奏到。）
　　辛卯，潘美言行营马军都监、道州刺史王继勋卒，诏以郴州刺史浚仪朱宪代之。（宪，初见天福三年。）
　　王师破南汉开建寨，杀数千人，擒其将靳晖。昭州刺史田行稠弃城遁，桂州刺史李承进亦奔还，遂取昭州、桂州。（十一月初四日壬寅，昭、桂捷奏到，当其克时，必在此月末，但未得其日耳。本纪乃于十一月初书克昭、桂二州，月末又书潘美破广南军二千于封州开建县，擒靳晖。据九国志、十国纪年及刘鋹传则先破开建寨斩靳晖，然后克昭、桂，今从志、传及纪年。）
　　上览桂阳监岁入白金数，谓宰相曰：「山泽之利虽多，颇闻采纳不易。」十一月乙巳，诏减旧额三分之一，以宽民力。
　　己酉，幸开宝寺观新钟。
　　癸丑，右领军卫将军石延祚弃市，坐监广积仓与吏为奸也。
　　甲寅，日南至，御干元殿受朝。
　　建武节度使、判棣州何继筠来朝，壬戌，复命戍边，赐鞍马戎仗以遣之。
　　初，契丹以六万骑至定州，命判四方馆事田钦祚领兵三千御之。上谓钦祚曰：「彼觽我寡，但背城列阵以待之，敌至即战，勿与追逐。」钦祚与敌战满城【一五】，敌骑少却，乘胜至遂城。钦祚马中流矢而踣，骑士王超以马授钦祚，军复振。自旦至晡，杀伤甚觽，夜入保遂城。契丹围之数日，钦祚度城中粮少，整兵开南门突围一角出，是夕至保塞，军中不亡一矢。北边传言「三千打六万。」癸亥，捷奏至，上喜，谓左右曰：「契丹数侵边，我以二十匹绢购一契丹首，其精兵不过十万，止不过费我二百万匹绢，则契丹尽矣。」自是益修边备。（据会要及契丹传，皆言钦祚破敌在十月，然十一月二十五日奏始到，恐日太远。今从本纪、实录载此月。疑十月遣钦祚，十一月乃破契丹也。）
　　先是，诏诸道举有德行者。于是，皆集阙下，命学士院试问吏理，而曹州所举人孔蟾所对稍优。丙寅，以蟾为章邱县主簿。
　　是月，王师克连州，南汉招讨使卢收率其觽退保清远。南汉主闻之，谓左右曰：「昭、桂、连、贺本属湖南，今北师取之足矣，其不复南也。」（十二月初五日连州捷奏到，其克时当在此半月以后，但不得其实日耳。）
　　北汉军校王兴等二十三人来降。
　　十二月庚午，翰林学士承旨、户部尚书、赠右仆射陶谷卒，命中使监护葬事。谷文翰冠一时，自以久次，意希大用，然为人倾侧很媚，魏仁浦在中书，谷自言出于魏氏，以舅事仁浦，每见辄望尘下拜。妻孙氏淫恣，谷不能制。上素薄之，选置宰辅，未尝及谷。谷不能平，一日，使其党因事风上，言谷在词禁，宣力实多，上笑曰：「我闻学士草制，皆检前人旧本稍改易之，此乃谚所谓依样画胡卢尔，何宣力之有乎！」谷因作诗题翰林壁，颇怨望。上益薄之，遂决意不用。
　　瀛之高阳旧属契丹，与定之博野相邻，博野人数侵扰之，乃于东北三十里置行县。周世宗既克三关，行县实迩边徼，距州治绝远，民诉其不便，转运使以闻。辛未，徙行县归旧治。
　　戊寅，畋近郊。
　　初，南汉取桂、连二州，皆徙其民毋得居城内。戊子，令长吏招抚，立里闬，给庐舍以处之。
　　王师长驱至韶州，都统李承渥领兵十余万，阵于莲华峰山下。南汉人教象为阵，每象载十数人，皆执兵仗，凡战必置阵前，以壮军威。王师集劲弩射之，象奔踶，乘者皆坠，反践承渥军，军遂大败，承渥以身免。（世家言承渥仅免，李托传言承渥战死，未知孰是。而国史亦云承渥仅免，今从之。承渥，未见。）遂取韶州，擒其刺史辛延渥（延渥，未见。）及谏议大夫邹文远。（文远，未见。）
　　延渥间道遣使劝南汉主迎降，六军观军容使李托坚沮其议，国中震恐。南汉主始命堑东壕为距守计，顾诸将无可使者，宫媪梁鸾真【一六】荐其养子郭崇岳可用，乃以为招讨使，与大将植廷晓（廷晓，未见。）统觽六万屯马径，列栅以抗王师，距番禺纔百余里。（十二月二十四日辛卯，韶州捷奏始至，其捷时当在初旬也。据十国纪年，十二月七日乙亥，王师趋韶州。）
　　癸巳，发近甸民二万修河堤。
