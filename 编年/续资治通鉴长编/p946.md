<!-- { "loadSidebar": true } -->
　　己未，荆湖南路安抚使谢景温言：「奉诏相度转运司乞补徽、诚州溪峒蛮职名俸给事，臣详朱初平招抚杨光僭等各与官职请受，其归明地依旧住坐。缘杨族诸蛮顾恋巢穴【五】，本亦不敢轻犯边境，昨既得官资请受，安土乐业，悉如故时，所以近上首领争出听命。比至初平等不带兵甲，亲入招安，遂生惊疑，已恐朝廷经画其地，故杨昌普等遮拥道路，杀害使臣，几成边患。今若修建城寨，留戍官兵，必以为朝廷利其土田，增置州县，人怀迁徙之忧，势疑事迫，必合而为奸。今近上首领既已受命，利于俸给，其余族类自不敢动，又已有关峡、武阳两寨控扼，更不须别作防守。若二三年间，恩信浃洽，使其向化之人转相劝谕，然后经制城寨，亦未为晚。所欲补杨晟坚巡防名目，缘晟坚号为桀黠，蛮人畏服。今忠顺之诚尚未可保，而遽补之职名，万一假朝廷之势，役属诸蛮，党类附从，非我之利，谓当如旧为便。其朱初平招纳之时，所差使勾当人杨晟胜等，或先率觽通道，或招同类来归，委有勤效，未尝推恩，乃熙宁五年先归明见为衙职者总五十人，并乞依转运司所奏，等第推恩。三州、一镇，自未归明以前，每岁进奉总请券二千四百余缗。昨补逐人官职料钱、衣绢，岁计三千七百余缗，以进奉券钱折除外，岁不过给七百九十余缗。若依转运司所乞，续补杨晟胜等名目须给请受，缘逐人所给，祗是一卒之费，终其一身，以岁月较之，不过十余年尽矣。」诏如景温所奏，令转运司具合与杨晟胜名目、请受以闻。
　　赐广济河辇运司上供米十万硕，付徐州淮阳军【六】出籴，以赈水灾饥民。
　　三司言：「建州熙宁六年买茶三十二万九千余斤，有粗恶茶剥纳钱三万六千余缗，当于园户及干系人名下理纳，虽淹岁月，以致破产未必能偿。乞计其直，令复准茶入官，以□远民监催追扰之弊。」从之。本志有此，但改「熙宁六年」作「今岁」，则误也。
　　提点南郊事务向宗儒乞自东壝门内布黄道至望燎位，下礼院详定，关报入式。从之。
　　庚申，诏权御史中丞邓润甫、翰林学士许将与三司并都理欠司，同详定该赦合放欠负以闻。
　　辛酉，诏：「川、广、福建路官在任替移，未出本路身亡，虽已请接送雇人钱，许差坐船一只。」
　　又诏：「诸路州军阙雨雪或雨雪过多，【七】委提举司月一申中书进呈，令司农寺注籍。」
　　癸亥，诏自今学官非公筵不得豫妓乐会，从知永兴军吕公孺请也。
　　判司农寺熊本言：「近诸路皆言甲头催税未便，今相度欲令诸路依元定役法钱数，雇募户长。如未有人应募，据税户多少，轮四等以上保丁催税【八】，每都保毋得过五人，每人须催百户以上【九】，量所催税多少，支给雇钱，共毋得过元雇户长钱数【一○】。依旧一税一替，愿再充者听。如有违犯，并依旧条内甲头减户长一等。」诏送司农寺相度以闻。置催税甲头，在熙宁八年闰四月乙巳。
　　诏经制熙河路边防财用司兼秦凤路财用司，御批改「用」字作「利」字。改「用」作「利」，此据御集，其后却并作「用」字，不知何故，当考。熙宁十年十二月辛丑，已诏经制司兼秦凤，此又重出。
　　遣西京左藏库副使元日宣两浙路，文思副使曹诏江南东路点阅团结诸军。
　　降前知真定府、龙图阁直学士、吏部侍郎致仕韩贽一官，追其孙思纯将作监主簿告，通判郑渊、签书判官王钦臣各降一官，判官许章、推官刘处厚【一一】各冲替，司隶参军【一二】刘舜理以下三人勒停，北寨主杨充德以下三人除名编管，并不用赦降去官。坐牒易州捕盗，误以解子平为北界地【一三】，启其争疆之隙也。此事当考详。贽、新、旧传俱不载此。贽知真定府，乃治平二年。
　　诏提举成都府等路茶场司李稷相度置场买茶【一四】，听商人于熙河路入钱及粮草，定价给引，指射请贩利害以闻【一五】。
　　甲子，诏：「入内内侍省阙官，罢都知张茂则都大提举修闭澶州曹村决口。命龙神卫四厢都指挥使、荣州防御使燕达为提举本所兵马总管，仍于北京差禁军二千人隶总管司。」
　　诏：「权发遣夔州路转运副使董钺成资日升一任，留再任。仍自今夔州路转运使、副、判官、提举刑狱，如令再任者，并取裁与升任或减磨勘年。」
　　审官东院言：「广南两路员阙，愿就之人少。欲乞水土恶弱处为一等，繁难处为一等，其余并为一等，令转运司保明申奏。」从之。
　　司农寺言：「诸路命官、使臣，因军期亡殁，其子孙不该荫免者，本户役钱减放五年。」从之。
　　诏免京东西路转运司年纪封桩钱粮。以本路言水灾阙乏故也。
　　乙丑，遣官谢雨。
　　诏：「自今枢密院诸房副承旨出职，与主事请受，为州钤辖。」
　　权发遣三司使李承之言：「近年以来，朝廷□假资格稍高之人，为其衰迟或不任事，未遽令休退，故置提举、管勾宫观之职，优与俸禄，以示始终恩意之厚。不立员数，而臣僚趋闲贪禄，冒昧无耻，或精神未衰，年齿方壮，便私避事，亦求此职。条制既□，初未厘革，故今内外宫观约百余员，无纤芥职事，岁费廪食不下数万缗，臣窃惜之。乞今后在京宫观提举、提点、管勾官，共毋得过十五员，诸路倍之。如有除授，令依例待阙。所贵勤劳官守之人，有以区别，不虚费国用。」诏自今陈请宫观等差人，年六十以上听差，仍毋过两次。宫观限年及次数，墨本在二月辛亥，今从朱本移入此。
　　诏以太皇太后圣体久未康平，其令开封府及诸路访觽所见效口齿科，给装钱乘驿赴阙。
　　又诏：「经制熙河路边防财用司根括冒耕地为官庄，限年半听民自陈，其方田更不施行。举贷止支钱，纳日计市直许以粮折纳，收息二分，愿纳钱者增一分。」熙宁七年三月六日，又元丰元年十二月十七日，可考。
　　司农寺请令诸路依旧置牙司，从之。
　　丁卯，诏提举永兴等路刑狱公事王孝先置狱泾州，根治摩丹当博事。能自陈，即免罪；若告得实者，与班行酬銟。事具二年五月乙未。
　　成都府等路茶场司言：「应卖茶官如非其人，许本司选择，于事简处对移。如阙正官，即于得替待阙官内差权，或指名牒转运司差。」从之。
　　枢密院言：「昨降阔闪弓样，令军器监依样打造。今一千三百六十张已了，九百三十张已了未桦，一万张未计料。」诏其已了并未桦两色内，共先次支二千张与提举教习马军所。元丰元年正月二十一日手札。
　　戊辰，录三班奉职刘通一子为三班借职。通随军攻讨山后生羌，充中军大部骑队战殁故也。后父昌祚言，通无子，以其弟逸之子维为后。诏授维官，为通嗣。
　　诏秦凤等路转运副使、同经制熙河路边防财用、太常博士赵济候经画就绪，与除馆职。
　　又诏司农寺：「应常平存留一半钱谷粜籴数目，每岁终类聚，于次年春季点校，仍开具逐路以闻。」
　　赐度僧牒百，付京东路转运司，拨还徐州筑城、兴置木岸等所借常平钱。
　　前司门郎中王伯瑜乞改京东、河北四路产盐场为市易盐务，官买于醦户【一六】，以售商人。诏都提举市易司召伯瑜审议。苏轼上韩绛书论此。轼时在密州，盖熙宁八年事，当考。伯瑜提举河北、京东盐税再任，在熙宁五年十二月。
　　诏同提举荆湖北路常平等事、著作佐郎张琬冲替。坐越职言荆南张颉不当也。熙宁十年七月辛未，颉自荆南帅移广西漕，元佑元年七月己丑除户侍。苏辙【一七】论奏张琬所劾事，具注熙宁十年七月辛未颉移荆南时。张□有子名琬，不知即是此人否。
　　己巳，著作佐郎、权检详兵房文字范育复崇文院校书。
　　诏河北路权停折纳。以经水灾，粮草贵也。
　　刑部员外郎、知制诰熊本落知制诰，为屯田员外郎，分司西京，饶州居住。大理寺丞、权外都水监丞陈佑甫为颍州团练推官。权知都水监主簿、司农寺主簿、婺源县丞史邈追两官，与远小处合入差遣。权外都水监丞、主客郎中范子渊追一官，差遣依旧，并免勒停。权河北东路转运副使、金部员外郎陈知俭追一官【一八】、冲替。文彦博特放。大名府寇氏、临清、清平县干系官吏、并东流南岸都大司，并令提点刑狱司劾之。其运河置鰯，令都水监再柤度。本坐按视浚河不实，缘疏浚有河退地二万二千三百顷，而附会报不以实；法非因公事不得赴州郡酒食，而本违法赴彦博会。子渊所称河退地虽实，而以二年数误并为一年奏上。佑甫、邈、知俭皆附会失实，故有是命。浚川杷仅同儿戏，子渊所陈固多妄，然邈初劝本先行河决利害，乃见彦博，而本言彦博三朝旧臣，小利害安能动摇，又修私敬于彦博。子渊具以告，故上不直本也。朱史削去「浚川杷同儿戏」及「上不直本」等语，专以元断案修定，新本已复存之。元断案固不可隐落，而墨史所书乃实事也。九年十二月癸未，始命本相视。旧纪书：熊本按堤浚河，附会失实【一九】，落知制诰，分司西京。新纪不书。邓润甫作熊本神道碑云：会中贵人程昉欲于卫州西南凿堤引河通江、淮，都水丞范子渊建疏浚司，以铁龙爪疏黄河，谓可以回夺河势，欲会退滩地为疏浚功。事下河北安抚司，帅臣文潞公言小臣兴功罔利，皆非实。诏公覆视，公还奏：「昉云六堤引河非是，疏浚计功皆妄，愿先罢提举司。」已而谏官论公尝以议事会食大名府，非法。坐降屯田员外郎、分司西京，然亦废漕河，罢疏浚司。碑蔡卞书。彭汝砺【二○】作本墓铭云：会中贵程昉欲作运河通江、淮，都水丞范子渊以铁龙爪疏河，谓可以回大河之势，而会退滩地为疏浚功。文潞公判大名府，言小臣兴功罔利欺上，皆非实。公被命覆视，将行，执政复以利害啖公，公哂之。既至，具得欺罔状，还奏乞先罢都大提举司。浸与时龃龉，公论之益急，言者遂斥公尝以议事会食大名，非法，坐降屯田员外郎、分司西京。未几，运河塞，疏浚司亦罢。
　　庚午，诏屯田郎中、前知洺州万赜除落差替，令河北西路提点刑狱韩宗道具析体量赜违慢诏条不实因依以闻，初，宗道奏赜奉行条法有违，而赜自列辨正，朝廷知其无罪也。其后，宗道以体量不当，罚铜十斤。十年三月二十一日，河北宪司言赜不堪治洺【二一】，却不载差替指挥。
