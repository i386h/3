<!-- { "loadSidebar": true } -->
　　【九】而言「而」字原脱，据宋本、宋撮要本及宋会要礼一三之四补。
　　【一○】诏居州县驿舍亭馆者「居」原作「诸」，「亭」原作「停」，据阁本及宋会要方域一○之一四改。
　　【一一】张方平「张」字原脱。按此时三司使为张方平，续通鉴卷五七正作「张方平」，因补。
　　【一二】诏宗正寺「寺」原作「等」，据宋撮要本、阁本及宋会要职官二○之五改。
　　【一三】枢密副使户部侍郎程戡加吏部侍郎「副」字原脱，据宋本、宋撮要本补。本书卷一九一谓嘉佑五年四月程戡罢枢密副使，编年录卷五同；宋史卷二九二本传亦谓戡为枢密副使，均可证。
　　【一四】奏请方行「奏请」，宋本、宋撮要本作「奏语」，包孝肃公奏议论诏令数易作「请奏」。
　　【一五】提点荆湖北路刑狱「湖」原作「河」，据阁本改。
　　【一六】符枝「枝」原作「拔」，据宋本、宋撮要本及宋会要蕃夷七之三○改。
　　【一七】起请原作「所请」，据宋本、宋撮要本、阁本及欧阳文忠公文集卷一一一请今后乞内降人加本罪二等札子改。
　　【一八】恩赏之一端「端」字原脱，据同上欧阳文忠公文集补。
　　【一九】宫院姨媪「宫」原作「官」，据宋本、宋撮要本、阁本及同上欧阳文忠公文集改。
　　【二○】每具奏同上欧阳文忠公文集作「每具执奏」，疑是。
　　【二一】其以缗钱十万「其以」二字原互倒，据宋撮要本、阁本乙正。
　　【二二】于上弟妇行也「于」原作「子」，据宋本、宋撮要本改。
　　【二三】荆湖北路转运司「司」原作「使」，据宋本、宋撮要本改。
　　【二四】以次迁补「次」下原有「转」字，据宋本、宋撮要本删。
续资治通鉴长编
卷一百八十八
卷一百八十八
　　起讫时间 起仁宗嘉佑三年九月尽是年十二月
　　卷　　名 续资治通鉴长编卷一百八十八
　　帝　　号 宋仁宗
　　年　　号 嘉佑三年（戊戌，1058）
　　全　　文
　　九月己巳朔，诏河东经略使，西人议府州横阳河界，恐麟州势孤绝，其相度利害以闻。横阳河为府州界，乃去年八月壬申。
　　辛未，以荆湖北路转运使、兵部员外郎王绰为工部郎中，辰澧州体量盗贼、殿中丞雷简夫为国子博士、通判辰州，都官员外郎余藻升一任差遣，西京左藏库使、荆湖北路钤辖兼知辰州窦舜卿领康州刺史，礼宾副使兼合门通事舍人、权荆湖北路钤辖兼知澧州郭逵为礼宾使，舜卿、逵仍各赐钱二十万，并以招降彭仕羲有劳故也。郭逵传云：逵遣别将孙寘犄角，破贼罗城峒，拔贺府等二十余隘，克新州。踰旬至桃花洲，仕羲弃城走，追击大破之。范祖禹作逵墓铭云：仕羲反，逵加带御器械，充湖北钤辖兼知澧州，捕得仕羲亲信，置左右，以为小吏，善遇之，久乃备言山川地形、虚实情伪、用兵短长。嘉佑三年春，用小吏为乡导，以步兵进讨，破罗城峒及贺府等二十余隘，拔新州。又衔枚夜进，踰旬至仕羲所居桃花洲，一战破之。仕羲弃城走，蛮酋百余人仰面乞降，逵受降以闻，赏功，拜本司使。实录、会要载平蛮事极不详【一】，今附见。
　　赐开葛家岗河役卒缗钱。
　　恭谢天地之岁，始用薛向议，罢并边入中粟，自京辇钱帛至河北，专以见钱和籴，惟入中刍豆则仍计直给茶。行之未久，用薛向议在嘉佑元年十月末【二】，本志云行未数年，恐失实，今略删修之。论者谓辇运科折，烦扰居民，且商人入钱者少，刍豆虚估益高，茶益贱。诏翰林学士韩绛、龙图阁直学士知谏院陈旭即三司经度。
　　绛等言：「自改法以来，边储有备，商旅颇通，未宜轻变。唯辇运之费，宜敕有司悉从官给，而本路旧输税绢者，毋得折为见钱。其入中刍豆，罢勿给茶，所在平其市估，至京师以银、绸、绢三物偿之。」皆从其说。自是茶法不复为边籴所倾，而通商之议起矣。
　　初，官既榷茶，民私蓄贩皆有禁，腊茶之禁，尤严于他茶，犯者其罚倍，凡告捕私茶皆有赏。然约束愈密，而冒禁愈蕃，岁报刑辟，不可胜数。园户困于征取，官司旁缘侵扰，因而陷于罪戾，以至破产逃匿者，岁比有之。又茶法屡变，岁课日削，至和中，岁市茶淮南纔四百二十二万余斤，江南三百七十五万余斤，两浙二十三万余斤，荆湖二百六万余斤，惟福建天圣末增至五十万斤，诏特损五万，至是增至七十九万余斤，岁售钱并本息计之，纔百六十七万二千余缗。官茶所在陈积，县官获利无几，论者皆谓宜弛禁便。
　　先是，天圣中，有上书者言茶盐课亏，帝谓执政曰：「茶盐民所食，而强设法以禁之，致犯者觽；顾赡养兵师经费尚广，未能弛禁尔。」景佑中叶清臣尝上疏乞弛禁，清臣疏已见景佑三年三月。下三司议，皆以为不可行。至是，著作佐郎何鬲【三】、三班奉职王嘉麟又皆上书请罢给茶本钱，纵园户贸易，而官收税租钱与所在征算归榷货务，以偿边籴之费，可以疏利源而□民力。嘉麟为登平致诵书十卷、隆衍视成策二卷上之。淮南转运副使沈立亦集茶法利害为十卷，陈通商之利。宰相富弼、韩琦、曾公亮等决意向之，力言于帝。癸酉，命绛、旭及知杂御史吕景初，即三司置局议之。
　　乙亥，秦凤经略司言西番唃厮啰与契丹通姻。先是，唃厮啰捺罗部阿作等叛归夏国，谅祚乘此引兵攻掠境上，唃厮啰与战败之，获酋豪六人，收□喰、战马颇觽，因降陇逋、立功、马颇三族。会契丹遣使送女妻其少子董□，乃罢兵归。此据本传乃嘉佑三年事，今附见。契丹既与唃厮啰通姻，数遣使由回鹘路至河湟间，与唃厮啰约举兵取河西，河西谓夏国也，欲徙董□凉州，与之相近。唃厮啰辞以道远兵难合，乃止。此据高永年陇右日录并汪藻青唐录。契丹之妻董□也，遣使送之，久留不还，间而蛊其妻，董□知之，杀其使，置其妻不见。母乔氏喻董□宜以契丹故亲其妻，董□不从。此据汪藻青唐录，附见。
　　丙子，屯田员外郎李师中提点广南西路刑狱。师中建言：「岭南自古不利戍兵，乞置土丁，募敢勇，家丁至四、五则藉一人。总为五番，上州教阅，不及五百人为四番；利器械，农隙训之，禁一切他役。上番则给粮免税，校长免二丁税。」于是一路得四万余人【四】。又请通盐商以便民，复邕州和市场以实边，事多施行。
　　桂州兴安县有灵渠，北通江、湖，南入海，自秦、汉通舟璙，皆石底浅狭，十八里内置三十六斗门，一舟所载不过百斛，乘涨水则可行。师中积薪焚其石，募工凿之，废斗门二十六，役三旬而成，舟璙以通。
　　辛巳，天平节度使、宣徽南院使张尧佐卒，赠太师，赐其家僦舍钱日三千。尧佐起寒士，持身谨畏，颇通吏治，晓法律，而晚节以戚里进，遽至崇显，恋嫪恩宠，为世所鄙。吕陶记闻云：唐子方在言路，以忠义结主眷，一日登对，仁宗从容与语及诤谏事，且谓：「言者有过当，常指朕用张尧佐，必有如明皇播迁之祸。朕果用一尧佐，岂遂为明皇播迁乎？」子方对曰：「用尧佐未必播迁，然陛下若播迁【五】，则更不及明皇。盖明皇有肃宗兴复社稷，陛下安得有肃宗乎？」上变色，徐曰：「此事与韩琦商量久矣。」盖欲立英皇也。张诜几讽时为台簿知之【六】，诜谓余言。陶记此事，考按未合。
　　丁亥，降知邓州、吏部郎中、天章阁待制刘元瑜知随州，坐前知潭州私补画工易元吉为助教。会要在二年九月，今从实录。
　　以施州溪峒蛮向永胜所领州为安定州。
　　己丑，契丹遣长宁节度使萧翥、卫尉卿郭竦来谢慰奠。
　　辛卯，单州团练使刘永年为齐州防御使、高阳关部署，台谏官言永年进缘戚里，未尝有军功。乃复为单州团练使、知泾州。
　　壬辰，诏在京诸司库务，监交检点官物，差未授外任京朝官，已授外任者毋得差。
　　癸巳，以葛家岗新开河为永济河，凡役工六十三万，九月而成。
　　冬十月辛丑，以故西番奖州团练使瞎毡子瞎欺丁木征为河州刺史，瞎欺丁木征即赵思忠，熙宁七年六月赐姓名，治平元年七月丙戌，更授河州。瞎欺丁兀籛为本族都军主，瞎欺丁兀籛不知后来有无曾赐姓名。瞎□叱为副军主。瞎□叱即赵绍忠。本传云：木征母弟瞎□叱居银川聂家山，至和二年，补本族副军主，与实录不同。会要至和二年，亦无瞎□叱补副军主事，今不取。本传又称瞎□叱为木征母弟，与高永年元符陇右录及汪藻青唐录不同，当详考。瞎毡居龛谷，屡通贡，初授澄州团练使，授澄团在宝元二年四月。居龛谷，其详附景佑三年末。后迁奖州。不得其时。既生木征，因入秦州，过伏羌蕃部李提克星，见其女欲之，提克星曰：「吾女已嫁，弃夫归，今妻汝，夫闻之必怨，恐其雠我。汝今还，以兵来劫我可也。」瞎毡从之，遂举兵逆其女以归，生辖智及瞎□叱。此据高永年陇右日录及汪藻青唐录。汪藻云生辖智，高永年云生瞎□叱，今两存之。而瞎毡又有子曰结□那征，结□那征后不及赐姓名。曰结□延征。后赐姓名曰赵济忠，瞎毡凡五子，此据汪藻青唐录。瞎毡既死，木征弱不能自立，青唐族酋瞎药高永年云瞎药今岷州包顺之兄。鸡罗及僧鹿遵迎居洮州，欲立以服洮岷迭宕、武胜军诸羌，高永年云武胜军今熙州。秦州以其近边，逐之，乃还河州。此据本传。又汪藻青唐录云：瞎药鸡罗及僧鹿遵共迎木征，徙帐居宕州，欲立文法服诸羌，秦州遣人谕之，会诸羌不从。木征逐瞎药，复还河州，藻所云徙帐居宕州，又云逐瞎药，与本传不同，当考。又高永年云：瞎毡舅李都克占与瞎药争班，瞎药以妹妻木征，木征右瞎药，都克占怒曰：「尔以妻为亲，以父为疏耶？」遂举兵攻木征，木征徙居安乡城，伪与都克占和，遂杀都克占。永年所云徙安乡城，与本传及青唐录不同，兼不载还和州事【七】，当考。永年称都克占即李遵子熙州蕃官李蔺毡纳支叔，而汪藻乃以都克占为提克星子辖智母恰凌之弟，不知孰是也。
　　癸卯，诏客省、引进、四方馆使，自今遇有阙员，须改官四年以上，方听除授之。
　　甲辰，诏河北、陕西、河东路转运使，应有公使钱州军并权停回易【八】，听以官地所产及不系省房钱助其岁用，如尚不足，即以户绝及闲田差官检定所出课利，量多少给之。从包拯议也。
　　乙巳，出内藏库绸绢十万，下河东转运司【九】，助籴军储。
　　丙午，赐天竺译经三藏试光禄卿法护谥曰演法大师。法护遗表请度十僧，秘阁校理陈襄判祠部，执奏不行。襄，已见蔡襄知福州时。襄传云赵燍奏列子庙三年度道士，襄亦执奏不行，当考年月。
