<!-- { "loadSidebar": true } -->
　　他日，亟问确曰：「上起居状比何如？」确曰：「疾向安，将择日御殿。」恕微哂曰：「上疾再作，失音直视【八】，闻禁中已别有处分，首相外为之主。公为次相，独不知耶？一日片纸下，以某为嗣，则公未知死所矣。公自度有功德在朝廷乎？天下士大夫素归心乎？」确竦然曰：「然则计将安出？」恕曰：「延安郡王今春出合，上去冬固有成言，髃臣莫不知。公盍以问疾率同列俱入，亟于上前白发其端。若东宫由公言而早建，千秋万岁后，公安如太山矣。」确深然之。恕又曰：「此事当略设备，今与平时不同【九】，庶可以自表见。其曲折第告子厚，同列勿使知。」子厚，章惇字也。确媿谢，谓恕曰：「和叔见子厚，具言之。」惇固凶险，即许诺。遂与确定议，仍约知开封府蔡京以其日领壮士待变于外廷，谓曰：「大臣共议建储，若有异议者，当以壮士入斩之。」
　　是日，三省、枢密院俱入问疾，初亦未敢及建储事。既退，乃于枢密院南厅共议之。确、惇屡以语迭讼，幸其应对或有差误，即以珪为首诛。珪口吃，连称是字数声，徐曰：「上自有子，复何议！」，盖珪实无他志，但蓄缩不能先事纳说，所以致疑，及是出语，确、惇顾无如珪何。寻复入奏，得请，俱出，逢雍王颢及曹王頵于殿门外，惇更厉声曰：「已得旨，立延安郡王为皇太子矣！奈何？」颢曰：「天下幸甚。」已而禁中安堵如故。辅臣等各罢归。翌日，遂立皇太子。
　　确、惇、京、恕邪谋虽不得逞，其踪迹诡秘亦莫辩诘，各自谓有定策功。事久语闻，卒为朝廷大祸，其实本恕发之。（按元丰末建储事，诸家异说，绍兴史官既别加考定，专取元佑旧文，固得真实矣，第恨弗详。今参取诸书【一○】，稍增益之。推原后来致祸如彼惨毒，敌人遂入中国者，盖由王珪任首相，不早建白立太子，致蔡确、章惇、蔡京等得乘隙造谤，而萌芽则自邢恕发之。其令蔡京领刽子入内庭，确、惇当时亦必有他说绐珪，故珪不以为疑。然开封知府何与朝廷事，此正坐珪愚闇耳。若珪能即拒绝，既无疑似之迹，则横祸又何从而来？疑似之迹，当时不过如此耳。其后浸淫转加增饰，遂有宣训事、粉昆事、黄履疏、高士京书，至蔡懋宣和间札子，用诬讪文字，托名御制极矣【一一】，诚可为痛哭也。非建炎初圣主觉悟，果断明辨，则朝廷之祸岂有极乎？此事既存真实，仍悉取异说附见于后，庶观者晓然，究其真实谬妄，小人情状，无所遁逃，亦犹孟子必着许行、杨、墨等语，不用扫除绝灭之也。哲宗新录宣仁圣烈皇后传云：先是，元丰七年三月大燕，中燕【一二】，延安郡王侍立，王珪率百官贺。及升殿，神宗又谕王与珪等相见，复分班再拜称谢。是冬，谕辅臣曰：「明年建储，当以司马光、吕公着为师保。」神宗弥留，后敕中人梁惟简曰：「令汝妇制一黄袍，十岁儿可衣者，密怀以来。」盖为上仓猝践祚之备。神宗太母所以属意于上者，确然先定，无纤介疑。邢恕，倾危士也，少游光、公着间。蔡确得师保语，求所以结二公者而深交恕。确为右仆射，累迁恕起居舍人。一日确遣恕要后侄光州团练使公绘等，二人辞不往。明日，又遣人招置东府，确曰：「宜往见邢舍人。」恕曰：「家有桃着白花，可愈人主疾，其说出道藏，幸留一观。」入中庭，红桃花也，惊曰：「白花安在？」恕执二人手曰：「右丞相令布腹心，上疾未损，延安冲幼，宜早定议，岐、嘉皆贤王也。」公绘等惧曰：「君欲祸吾家！」径去。已而恕反谓后与珪为表里，欲舍延安而立其子颢，赖己及惇、确得无变。确使山陵，韩缜帘前具陈恕等所以诬太后者，使还，言者暴其奸，再贬知随州，寻窜新州。刘挚拜右仆射，恕坐党与，谪监永州酒税。新录载建储事具此。确贬新州，恕责永州，皆元佑四年五月事。挚拜右仆射，乃六年二月事，不知新录何故相连书之。恕除起居舍人，在元丰八年七月二十四日，方神宗寝疾时，恕但为职方员外郎。公绘、公纪迁团练使，在哲宗即位后，此时但为刺史耳。新录稍似抵牾【一三】，今改之。又不知所称桃着白花出何等文字？当考。按桃着白花事，见高世则绍兴六年十一月所供纳史馆册内第十一事，此史官所据也，册凡四十一事，今不具注。赵子崧中外旧事云：元丰末命，公正明白，王、蔡二相，初无矛盾，特出邢恕妄作耳。王文恭公薨时，举朝名士挽诗，皆以立子之功归之，当时无异论也。自司马温公入朝，恕乃用捭阖之术，欲合蔡公于温公，温公不疑，初亦称其材，髃僚大惧，既而公议不容，乃出守宛邱，会恕亦忧去，因梁左丞焘过怀，恕见之，怵梁论蔡之功，不宜远外，自此遂攘其事。蔡自以谤诗贬，皇太后命三省、枢密院于时政记、日录明着元丰八年三月事，以示后世，且曰：「官家是神宗长子，子继父业，乃是本分。昨神宗服药时，将官家所写佛经宣示宰执，其时觽中只是首相王珪曾奏乞立延安郡王为皇太子，其余人别无言语。今安焘其时亦在，尽见子细。确有何策，立功劳若是？确他日复来欺罔上下，岂不为朝廷之害？恐官家制御此人不得，于社稷不便。」所以皇太后不避奸邪之怨，因其自败，如此行遣，盖为社稷也。呜呼！尧、舜之明不过如此。确既死，其子懋衣齐衰立冯公丧筵【一四】，唐突告变，章雷州力主之，王文恭公之子仲修录章所为挽诗二章，刻石愬于相府，章惭不能答。方元佑初，皇太后尝牓高公绘之门，不得与邢恕相见，懋之奸恶，未可殚举，蔡鲁公亦畏之。盖初事元度，密间其兄弟，后事攸，又间其父子，然卒引致西府者，使监攸也。宣和间，结梁师成，至请太上皇亲述确传，指斥太皇、太后无所不至。又推恩其兄承、弟庄，皆从官；子坚、皋，皆郎官；貋邢倞、曾咏、王晋明，皆监司。善善及子孙，未闻及子貋，盖欲激去郑燕公耳。夫王禹玉之事，与郑何与？本朝宫禁之严，古今所无。懋乃谓神宗大渐，确使妾赵氏入见长乐，赵氏，庄之母也，故宣和间封夫人。又谓使府尹蔡京挟刽子入内随徐王，尤可骇，寸刃岂能入皇城？况危疑时，此不可欺三尺童子，而卒用以富贵数世，安而无祸，天难谌哉！子崧又云：余既书元丰末命，绍兴二年四月避地浔江，偶司谏韩瀮叔夏【一五】谪监浔州盐税，暇日语及，因借得其父文若记庄敏丞相作枢长时，神宗服药日久，韩一日语张璪曰：「上服药日久，建储如何？」璪曰：「子厚多口【一六】，试说与看。」韩乃语章惇。惇曰：「此议甚好。」说与二相，亦以为然。约集议于密院南厅，屏人，留笔研一副，纸数幅。就坐久之，皆无语。韩视王珪曰：「今日之议，立延安郡王为太子。延安郡王去年上巳令侍宴，出见髃臣，又有旨四月一日出合，此事何故都无一言？」珪云：「诸公之意，亦珪之意也，别有何疑？」张璪推笔研纸与章惇，令于纸上写「立延安郡王为皇太子。」来日至寝合，召内臣张茂则云：「今日奏事，欲立延安郡王为太子。」茂则令于御榻前设案，王珪将所书纸铺在案上，奏请欲立延安郡王为皇太子。时神宗风喑不能语【一七】，但惨怛久之。觽人皆拱立，未敢复言。时太妃亦在帐中露半面，国婆婆抱上坐。顷之，再奏，国婆婆云：「圣意已允。」张茂则云：「圣意已允。」王珪问张茂则：「太后在甚处？」太后自云：「在此中。」茂则令内臣张帘，太后在帘下云：「相公等立得这孩儿便好，这孩儿真是孝，自官家服药，只是吃素、写经。」帘内出经两卷，一卷延寿经【一八】，一卷消灾经，逐卷后题云：「延安郡王臣某奉为皇帝服药日久，写某经一卷，愿早康复。」自帘内宫人抱出哲庙，哲庙裹帽子，着彩带，立于帘外，诸公环侍久之，无他语，遂宣制施行。后神宗上仙，宣遗制立皇太子，内外欣戴，初无异闻。已上韩氏手录，不敢增损一字。按子崧所书，与邵伯温辩诬所载并同。辩诬具注在三月甲午朔。）
　　注　　释
　　【一】晚再诣福宁殿「晚」原作「晓」，据阁本、活字本及长编纪事本末卷九○蔡确邢恕邪谋改。
　　【二】丁巳原作「丁丑」，按本月无「丁丑」，当作「丁巳」，故据阁本、活字本及上引长编纪事本末改。
　　【三】元佑元年二月二日改此「改」原作「仿」，据阁本改。
　　【四】诏州县社坛用石为主「坛」原作「稷」，据阁本及下文改。
　　【五】方二尺「尺」原作「丈」，据阁本及宋史卷一○二礼志、宋会要礼二三之一改。
　　【六】依前次先引验讫听其皆引见后举主有事故此句宋会要职官一一之二一作「依甲次先行验讫听旨，其引念后举主有事故」。
　　【七】惟是日未后再入「未后再入」句语言欠顺，按治迹统类卷一八宣仁垂帘圣政作「未复再入」，宋史卷二四二后妃传作「至是令毋辄入」，疑原刊「未后」为「后未」之倒文。
　　【八】失音直视「音」原作「喑」，据上引治迹统类及长编纪事本末卷九○蔡确邢恕邪谋、续通鉴卷七八改。
　　【九】今与平时不同「今」，上引治迹统类、长编纪事本末均作「令」。
　　【一○】今参取诸书「今」下原衍「故」字，据阁本及上引治迹统类、长编纪事本末删。
　　【一一】托名御制极矣「极矣」二字原脱，按原文语气未尽，据上引长编纪事本末补。
　　【一二】元丰七年三月大燕中燕阁本同，上引长编纪事本末「中燕」作「宫中」。宋史卷一七哲宗纪及续通鉴卷七七均云元丰七年三月神宗「大宴髃臣于集英殿，皇子延安郡王侍立」。本书卷三五二元丰八年三月甲午条小字注作「元丰七年三月丁巳大燕集英殿，中燕，延安郡王侍立。」
　　【一三】稍似抵牾「似」原作「事」，据上引长编纪事本末及续通鉴卷七八改。
　　【一四】冯公丧筵「冯」原作「凭」。按宋史卷四七一蔡确传云：「绍圣元年，冯京卒，哲宗临奠。蔡渭，京婿也，于丧次中阑诉。」又云：「时渭更名懋。」传中所云冯京即「冯公」，原刊系刻讹。今据改。
　　【一五】韩瀮叔夏「瀮」，长编纪事本末卷九○蔡确邢恕邪谋、续通鉴卷七八均作「璜」。
　　【一六】子厚多口「口」，同上书作「言」。
　　【一七】时神宗风喑不能语「喑」，同上书作「眩」。
　　【一八】一卷延寿经「经」字原脱，据同上书及本书卷三五二元丰八年三月甲午条注文补。
续资治通鉴长编
卷三百五十二
卷三百五十二
　　起讫时间 起神宗元丰八年三月甲午尽其日
　　卷　　名 续资治通鉴长编卷三百五十二
　　帝　　号 宋神宗
　　年　　号 元丰八年（乙丑，1085）
