<!-- { "loadSidebar": true } -->
　　【一九】免试「免」原作「短」，据阁本改。
　　【二○】各定取人分数「定」字原脱，据宋会要选举三之四六及宋史全文卷一二上补。
　　【二一】并南省考试「省」原作「京」，据阁本及同上二书改。
　　【二二】诗易各取三分阁本及宋史全文卷一二上同。宋会要选举三之四六其下有「书取二分」四字。
　　【二三】近岁新科人为试官「新」原作「一」，据同上二书改。
　　【二四】推内恕以及人物「推」原作「惟」，据宋史全文卷一二上改。
　　【二五】深得人臣尽规之义「人」原作「近」，据同上书改。
　　【二六】公着因面奏宜增馆阁之选曰「面」原作「而」，据阁本改。
　　【二七】一罹微文「罹」原作「罫」，据阁本改。
续资治通鉴长编
卷二百九十一
卷二百九十一
　　起讫时间 起神宗元丰元年八月尽其月
　　卷　　名 续资治通鉴长编卷二百九十一
　　帝　　号 宋神宗
　　年　　号 元丰元年（戊午，1078）
　　全　　文
　　八月壬寅朔，权荆湖北路转运判官马瑊言：「诸州【一】已裁定年额公使钱数，欲乞造酒所用米曲，许前一年申本司借钱造曲籴米，复于次年合破钱数内分四季□除。」先是，知荆南吴中复言：「臣尝为御史，弹奏今提举常平赵鼎父宗道，难与共事。乞提点玉隆观。」既得旨依所乞，而鼎寻奏劾中复公使钱库违法事，遂罢中复前命。及是，又诏：「瑊总案一道，固宜以身徇法，倡励部官，江陵府违法豫借公使，既不即按治，又擅贷与转运司钱数千缗。今为赵鼎所发，谓当悔罪恐惧，以俟典刑，乃敢公无忌惮，饰非议法【二】，情极阿私，理不可恕。宜先冲替，令于岳州听旨。及中复前任违法事，并令京西转运判官胡宗回劾奏。」
　　诏：「五路土兵都虞候换前班人，有功劳者，枢密院与差遣，替或资阙；余无功劳，三班院差替年满阙；内虽年过六十而精力未衰，堪任巡检、驻泊捉贼差使者，枢密院相验差之。」
　　诏广南西路提点刑狱司，劾转运司发土丁运粮，及以卖不售衣物折军士衣赐因依以闻。苏辙论张颉除户侍不当札子第二项有运粮事，折支衣赐未详。辙云：颉为转运使日，有安南般粮夫数千人逃还【三】，以经曲赦放罪，每人只有欠官米钱七百。后来颉欲差人往全州般粮，遂召阳朔县令魏九言、临桂县令李译勒，令差两县逃亡夫往全州般粮。仍令九言取本县百姓莫饭奴等七人状，云所欠官钱七百，情愿往全州般粮填还。其七人中又有三人不系逃亡，只取到四人情愿状，便差数千人；况欠钱止于七百，而全州水路二十余程，岂有情愿之理？因此溺杀人不少，致人户经提举司过状。亦是刘谊具事由闻奏，方始住差。
　　舒州团练推官、崇文院校书、中书礼房习学公事蔡京为大理评事、权检正礼房公事。此八月一日事，据中书时政记增入。
　　癸卯，诏：「知岷州种谔集蕃官出讷儿温及禄尊，对觽明谕所犯，凌迟处死；妻女田产并赐包诚，子年十五以上配广南牢城，十四以下听随行。以所命讷儿温官回授哥吴，补三班奉职，赐绢二百匹、锦袍带银各一；结金迁两资，赐绢百匹。」先是，熙宁中鬼章犯边境，讷儿温、禄尊首率部族叛附鬼章，及边事纔息乃来降【四】，既又阴与董□、鬼章合谋。谔言恐为边患，因上董□、鬼章所与书及禄尊亲书蕃字【五】，故有是诏。
　　大理寺言，知澶州、右谏议大夫韩籂，坐所举驾部郎中俞士龙犯入己赃，当追一官勒停。诏免籂勒停，以籂尝应副河事有劳故也。
　　乙巳，京西路转运司言：「军贼黄青等正贼不多，余多驱虏。乞令所虏百姓妇女等，许经村堡或官司自首，虽尝驱率作过，并释罪。若捕盗人等见被驱虏之人，即令招呼，亦与免罪。如敢斗敌者，自令捕杀。」中书拟依，而上批：「今贼已破散，猎取余党不难为力，近安抚等司累奏获首级，深虑冒赏小人害及无辜。可速指挥，如尚有未尽之人，听捕执赴官，毋得斩级。」
　　诏发提举河北籴便司拨钱钞十万缗，应副河北路转运司秋籴。
　　泸州都大经制夷贼公事韩存宝言，乞自起发后，令本道毋得使人招纳夷贼，虽有降者，且令说谕候经制官到日指挥。从之。
　　丙午，诏枢密直学士、知定州薛向赴阙，仍诏向自举代者，特遣中使迎赐茶药。盖密许向以大任，而执政未知也。
　　又诏三司借明年解盐钞五十万缗，付陕西路都转运司市粮草。
　　丁未，诏河北转运司差官体量被水人户。灾伤及七分处再检视，蠲其税；不及七分者并检覆，即依法施行。
　　大理寺言：「澶州曹村河水溢，抹岸，官吏失不预请修贴堤岸，其巡河栾文德当追一官勒停，都大提举苗师中、都水丞王谨微【六】、权外监丞陈佑甫及知澶州韩籂等当赎铜，各该赦原。」诏：「栾文德淮南编管，苗帅中冲替并追两官，王谨微冲替，陈佑甫降一官。韩籂以应副修闭决口，听以功赎过。」
　　己酉，上批：「假左谏议大夫、史馆修撰、高丽国信使安焘，假起居舍人、直昭文馆、副使陈睦，可候使还并与所假官职。」三月七日往，九月二十二日还。
　　诏河东、陕西路依京东、西等路指挥推行义仓法，自今年秋料为始。六月二十四日丙寅诏合参照。
　　知顺州、西上合门使、康州【七】团练使陶弼为东上合门使。以尝得旨，顺州知州先转一官，候及一年更转一官，任满仍升一任，而弼到任已一年故也。弼寻卒。弼卒在十一月壬午，今并书。
　　诏永兴军、秦凤路提举折纳李孝博，具析违法令民折纳因依以闻。
　　又诏诸路提举司与转运司如有所兑换，并以钱物对行交拨，诸官户欠常平钱物，第四等以上虽经灾伤，毋得展限倚阁。又诏诸路给散日，并自辰前以保分、资次逐名给散，仍于保状用墨印「请讫」字为验，即已约日，无故辄移，或托故不支并留滞请人经宿者，当职官并徒二年。
　　度支员外郎、直龙图阁、权知福州曾巩判太常寺，未至，改知明州。十月三日改明州，今附见。
　　入内高品李彀言，编排赐董□等物，乞下所属供赴资善堂编排。从之。
　　诏赐董□等物以诏，鬼章止以敕。
　　经制熙河路边防财用司言：「被旨均定熙河岷州、通远军公使钱，乞以转运司岁所支四州军公使数并拨付本司均支外，尚少钱二万缗。本司乞管认帖支数足，仍乞并罢逐州军回易。今定熙州四万五千缗，专犒设蕃部；河、岷二州及通远军各万二千缗，内二千缗专犒设蕃部。」从之。
　　诏自今官司及官员、伎术、举人等，于折博务占买盐钞及越次给钞者，并本务干系人并科徒二年罪，不以赦原。告者每名赏钱一百缗。
　　壬子，以起居舍人、集贤院学士、知宣州沈括为知制诰、知潭州。既而御史中丞蔡确言括反复附会，谪不踰岁，复列侍从，其罚既薄，而复之太速。诏罢括知制诰，依旧知宣州。确言在二十二日癸亥，今并书。时政记载确言尤详，今但从实录。中书时政记八月十九日载御史中丞蔡确言：「陛下有救敝复古之政，而髃臣未变习常守陋之态；陛下有焦劳恻怛之虑，而髃臣未革苟且前却之心。不忠于主，而忠于所附；不畏义理，而畏流俗。相合为党，相尚为风。当是之时，不正之以法，而涵容□假以待其自化，亦何以异于呼嘘引挽，而欲已褺熟之沈痼也！如沈括之反复附会，谪不踰岁，复列侍从，其罚既薄，而其复若此之速。」诏沈括依旧知宣州，前降指挥更不施行。
　　起居舍人、龙图阁待制、知广州曾布知桂州。
