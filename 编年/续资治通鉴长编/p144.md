<!-- { "loadSidebar": true } -->
　　舍人院上重详定百官封赠条制，诏从之。凡现任将相、在朝正一品及任中书、枢密院官特追封三代依旧外，应东宫一品已下，虽曾任将相，只依编敕本品追封其三代。曾祖母、祖母、母，除中书门下二品及平章事、在朝正一品、使相封国太夫人外，余只封郡太夫人止。如旧有国号者，依旧追封。其位极将相，勋业崇高，薨谢之时，特恩追封王爵依旧外，如因子孙追赠，虽曾任将相，并不许封王。除祖父先居高位，累赠至一品外，如子孙官高，祖父官卑，已赠五品者，须历品赠官，方得赠至正一品。母、妻所封郡县，依本姓望封，封国者不拘此限。
　　太常寺言：「乐工习艺匪精，每祭飨郊庙，止奏黄钟宫一调，未尝随月转律，望示条约。」乃命翰林侍读学士夏侯峤与判寺郭贽同按试，择其晓习月令者，悉增月俸，自余权停廪给，再俾习学，以銟励之。虽颇振纪纲，然亦未能精备。盖乐工以年劳次补，不以艺进，至有抱其器而不能振作者，故难于骤变云。
　　丙寅，诏：「学士，两省、御史台五品，尚书省诸司四品以上，于内外京朝、幕职、州县官及草泽中，举贤良方正、能直言极谏各一人，不得以见任转运使及馆阁职事人应诏。」（十朝纲要：得查道、王晓等。）
　　禁民间造银鞍瓦及金钱，又禁盘蹙金覴。
　　己巳，改河东榷盐院为永利监。
　　诏：「应外州官吏奏民间利病，实封者进奏院实时进入，不得拆封。」（会要二月事。）
　　是月，从知黄州王禹偁之请，令诸路置病囚院，持仗劫贼徒流以上有疾者处之，余悉责保于外。（此从本志，与实录不同。据实录则去年四月已置病囚院。）
　　诏：「京百司人吏并不得放免下户差徭科配。户部旧有蠲符案，主百司人吏蠲免差配给蠲符，自此废之，其诸州先贡蠲符亦免。」
　　三月癸酉，枢密院言，准例春季金明池习水戏，开琼林苑，纵都人游赏，又大宴于含元殿。上以太宗忌月，命有司讨详故事以闻。史馆检讨杜镐等引晋荀讷、唐王及善、韦公肃所议，以为礼有忌日无忌月，其春宴及上巳金明池、苑，并合举乐，从之。
　　甲戌，抚水蛮酋蒙英等三十六人来朝，输兵器毒药，誓不犯边，并加锡赉，授官有差。
　　乙亥，诏史馆修撰韩援等各举御史台推勘官。
　　丁丑，京师及近畿诸州风雪，上谓宰相曰：「霾曀颇甚，盖阴阳不和，人事所召，朕甚忧畏。卿等更思阙政，以佐予治。」李沆等再表求罢免，不许。
　　辛巳，诏分川峡转运使为益、梓、利、夔四路，益州路总益、绵、汉、彭、漖、蜀、嘉、眉、陵、简、黎、雅、维、茂、永康凡十五州、军，梓州路总梓、遂、果、资、普、荣、昌、渠、合、戎、泸、怀安、广安、富顺凡十四州、军、监，利州路总利、洋、兴、剑、文、集、壁、巴、蓬、龙、阆、兴元、剑门、三泉、西县凡十五州、府、军、县，夔州路总夔、施、忠、万、开、达、渝、黔、涪、云安、梁山、大宁凡十二州、军、监。
　　兵部尚书张齐贤上言：「终南山处士种放守道遗荣，孝行纯至，栖迟衡泌，历二十年，愿以备贤良方正之举。」乃赐放诏及装钱五万，令京兆府遣官诣山，备礼发遣。放辞疾不至。
　　先是，三院御史多有出外任，风宪之职用他官兼领，乃诏本司长吏自荐其属，俾正名而举职。壬午，以太常博士张巽为监察御史，从新制也。（张巽，未见。）
　　膳部郎中、兼侍御史知杂事范正辞上言：「治民之官，牧宰为急，今举屯田员外郎吴蒨等五人堪知大郡，复请令蒨等于前资见任京官令录、判司、司理参军、簿尉内各举知县、县令三人。」从之。（吴蒨，未见。）
　　甲申，并代州都部署、步军都指挥使、彰信节度使高琼来朝，召之也。先是，范廷召、桑赞所将边兵，临敌退衄，有上封请罪之者，上以问琼，琼对曰：「兵违将令，于法当诛，然陛下去岁已释其罪，今岂宜复行之？又方屯诸路，非时代易，恐觽心疑惧。」乃止。寻命琼为殿前都指挥使。
　　工部尚书、赠右仆射张宏卒。
　　己丑，宴射后苑。上言及大射、投壶、乡饮酒之礼，因命直馆各赋射宫诗。上欢甚，诏髃臣极饮，恣其沈醉。凡节序赐宴，则宗室、禁军大校、牧伯、诸司使皆令习射。
　　庚寅，左仆射吕蒙正、兵部侍郎参知政事向敏中并守本官、平章事，中书侍郎、平章事李沆加门下侍郎。
　　初，干元历气朔渐差，诏判司天监京兆史序等考验前法，研核旧文，取其枢要，编为新历。于是新历成，来上，赐名仪天，命翰林学士朱昂为历序，颁行之。修历官迁秩【六】，改服章、赐帛有差。
　　辛卯，兵部侍郎、参知政事王化基罢为工部尚书。化基任中书，不以荫补诸子官，然能训导，皆有所立。
　　以给事中、同知枢密院事王旦为工部侍郎、参知政事【七】。
　　枢密直学士冯拯、陈尧叟并为给事中、同知枢密院事。
　　礼部郎中薛映、兵部员外郎梁鼎、左司谏杨亿并知制诰。上初欲用著作佐郎、直集贤院梅询，命中书召试映、鼎及询等。宰相李沆素不喜询，言于上曰：「梅询险薄，用之恐不协髃议。」上曰：「如此，则何人可？」沆曰：「杨亿有盛名。」上乃惊喜曰：「几忘此人。」仍以亿望实素着，但召映、鼎就试，翌日，与亿并命。（会要云：至道三年四月【八】，梁周翰不召试而授知制诰，其后，薛映、梁鼎、杨亿、陈尧佐、欧阳修亦如此例。按映、鼎皆召试【九】，会要误也。）
　　以国子监经籍赐潭州岳麓山书院，从知州李允则之请也。
　　先是，放天下逋欠钱物，既而三司计可督责及尚须究问本末，缧系追逮，颇为烦扰，至有久被拘者。于是，命知制诰薛映、梁鼎与三司按籍详定其名引对，上临轩阅视，多蠲除之。
　　壬辰，御史中丞赵昌言、知杂御史范正辞上言：「内宴更衣，百官有径归其家及过从于外者，臣等昨于春宴前严行戒励，虽稍整肃，然将期久远，望降敕文，自今有违者，乞委外弹奏。」从之。
　　丁酉，上谓宰相吕蒙正等曰：「中书事无不总，赖卿等宿望，副朕意焉。凡事无固必，惟择善而行，以渐苏天下之民，最为急务也。」吕蒙正等言：「备边经费，计臣之责，近者但委转运使，至于出入盈虚之数，计臣或不能周知，此甚无谓也。」乃下诏申警三司，令举其职，傥闻阙误，必正典刑。
　　御史中丞赵昌言奏：「近例，台司多遣人吏巡察，请依故事，令左右巡使各领其职，踰越法制者，具名以闻。」从之。
　　夏四月乙巳，以保州刺史杨嗣、莫州刺史杨延朗并为本州岛团练使，北作坊使、绣州刺史无棣张凝为赵州刺史，南作坊使、高州刺史李继宣为西上合门使，领康州刺史。上谓宰相曰：「凝旧事太宗藩邸，犹有称其才者，嗣及延朗并出簄外，以忠勇自效，朝中忌嫉者觽，朕力为保庇，乃及于此，继宣虽不逮二三辈，然亦熟边事，不易得也。」时嗣与延朗并为缘边巡检，勇于战斗，以名称相上下，边人谓之「二杨」。先是，上特召嗣入朝而授团练使，嗣言：「臣久与延朗联职，一旦骤居其上，愿且守旧官。」上嘉嗣之退让，即命延朗亦为团练使，仍令嗣持告命就赐之。（杨延朗传云：三年冬，契丹复来寇，延朗伏锐兵于羊山西，自北掩击，且战且退，及西山，伏发，敌觽大败，获敌将，函首以献，进团练使，与杨嗣并命。又王汉忠传云：敌大寇中山，汉忠率诸将阵于野，未战敌遁，追斩甚觽，获其贵将，加殿前副都指挥使。按上去年春自大名还京师，至今年春，契丹传、会要、本纪、实录并不载敌复入寇事，其复入寇乃四年冬，不知延朗及汉忠所获敌将果在何时，延朗与汉忠同获一人，或各获一人，皆不可知也。据杨嗣传乃因嗣让，初不缘破敌有功。而汉忠为殿前副都指挥使，据实录、本纪则与高琼、葛霸同迁，亦不言获敌将于中山也。疑延朗及汉忠所获敌将，当是二年冬及三年春上在大名时，或四年冬事，二传误载耳，今皆不取。）
　　丙午，以马军都指挥使、感德军节度使葛霸为并代行营都部署。
　　丁未，以吏部员外郎陈省华为鸿胪少卿。时省华子尧叟擢任枢密，故特优宠之。
　　戊申，诏诸路幕职、州县官罢职待迁，食贫可悯，自今至年终，替者宜并放选，依例拟官。
　　辛亥，诏秦州太平监所籍主吏柳延义等赀产，悉还之。初，延义等专主银冶，岁输定课，更三岁，亏常额者四万二千余两，有司尽籍其家财以偿，上悯之，故有是命。
　　壬子，审官院初引对京朝官于崇政殿，选秩有差。京朝官磨勘引对，自此始。上既用孙何、耿望等议，罢郊祀进改，乃命审官考其课绩优劣，临轩黜陟之。凡三年差遣受代皆引对，多获进改，罕有退黜，由是官籍浸增云。（此据本志，当考。）
　　诏京朝官及吏部选人，亲老无兼侍者，特与近任。
　　丙辰，西州回鹘【一○】可汗王禄胜遣使曹万通来贡玉鞍勒、名马、宝器等，万通自言任本国枢密使，本国东至黄河，西至雪山，有小郡数百，甲马甚精习，愿朝廷命使统领，使得缚继迁以献【一一】。即授万通左神武大将军，降诏銟禄胜，优赐器服。（十一月末，又入贡，当考。）
　　丁巳，上以四郊所取桑叶、麦苗示辅臣曰：「观此足知岁事矣。」
　　己未，翰林学士王钦若使西川还，对于崇政殿，即日以钦若为左谏议大夫、参知政事。
　　初，王均连陷绵、汉，势张甚，彭州人谋杀兵马都监以应之。时晋江陈从易实为军事判官，摄州事，斩其首谋者，召余党晓以祸福，赦之，觽皆伏悦。乃率厉将吏，严守械，戒其家僮积薪舍后，曰：「吾力不足以守，当死于此。」贼闻有备，不敢入境。于是，王钦若以状闻，召从易为著作佐郎。（召从易不得其月日，今附见钦若使还时，更须详考。）
　　曹国公元俨将出合，上亲录朝臣数人姓名，择可使辅道元俨者，以监察御史张巽纯谨，乃命为屯田员外郎、曹国公翊善。
　　知益州雷有终、转运使马亮等上言：「准诏详度毁本州岛羊马城壕利害，窃以郡国城隍，其来久矣，盖所以聚民而防他盗也。本州岛顷岁李顺之乱，贼自外攻，即日而陷，此城池颓圮之致也。去岁王均之叛，奸由内作，经年自固，此城池完缉之咎也。然而理乱之事，虽系于人，亦关冥数，诚非常情所可预测。况此城顷因蛮寇，民受涂炭，至唐天成三年，节度使孟知祥遂谋创筑。若缘军贼，诚合去除，又虑异时寇盗外攻，请仍旧不毁。」从之。
