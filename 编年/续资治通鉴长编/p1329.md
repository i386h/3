<!-- { "loadSidebar": true } -->
　　己酉，资政殿学士、知扬州王安礼知成都府，宝文阁直学士、新差知成都府谢景温知扬州。（安礼辞疾不行，十月二十八日奉祠。景温自颍昌移成都，今又自成都移扬州。安礼知成都、景温知扬州，政目在十六日。吕陶章附此，或可削。）
　　右司谏吕陶言：「窃以朝廷威令之不行，亦已甚矣！爵禄者，人主所持以为驭下之柄，而臣子乃敢自择其轻重，王命一出而遽改之，中外无以取信，则何以耸动四方而尊国体乎？盖自陛下继统以来，恭默未言，纪纲法度，一付宰执，凡有进拟，多可其奏，遂使不知分义之人，动怀侥幸，谓朝廷可慢而命令不足信，进退去就，惟己之便。此风一启，为害不细，固当戒其渐也。西蜀，天下之大镇，事权委寄，素号雄重，出守者有大用之渐，陛下于臣僚可谓无负矣。近者，差谢景温知成都府，乃以老病求免。其意非他，盖重内而轻外，好近而恶远，避难而就易，且有所待也。况景温自开封以罪罢去，得知蔡州，在蔡州未数月，迁颍昌，未赴颍昌，乃知成都府。可谓恩渥隆厚矣。然犹不满其意，力以为辞，委质事君，岂可如是！景温果病且老乎？则宰执不当除之，使违命而不行也；果非病且老乎？则是内倚权要，觊为之助而自便也。彼大邦名镇，遴选而任之，尚且偃蹇不行，傲慢自若，则穷陬僻郡，闲关险阻，闻命而往者，又何不幸也！虽朝廷委曲涵容，曲从其请，遂领便郡，而公议殊不平之。平居无事，优假太过，今日除一官而不行，明日遣一使而得免，万一急难仓猝，不知如何用人矣。祖宗之世，孰敢侮慢至于此也？昔真宗除郭贽知大名，贽自陈恋阙，真宗曰：『朕命贽知大藩而不行，则何以使人？』卒遣之。又以陈若拙知潭州，若拙恳辞不已，遂令责降。英宗以阎询知广州，迁延不赴，乃落待制，知商州。此皆人主谨与夺之权，重命令之术也，愿陛下法而行之。夫景温之事，诏命已然，非敢乞行追改，止欲望朝廷特令戒饬，以肃骄蹇。仍令宣谕宰执，自今以往，凡有除拟，并须遴择其人，使无可避之理，务在必行。或妄有辞免，即行降黜，所以重命令，尊朝廷，乃今日之急务也。」又言：「吕公孺、曾孝□相继辞秦州，必于不行，陈侗辞梓州，亦遂得免，皆此类也。（侗除梓州，在正月十八日。）习惯之久，颇于国体不便。去岁张公庠除广南转运使，辞不赴任，朝旨送吏部别与差遣。法行于下而不行于上【一五】，非至公之道。仰惟圣鉴裁照，幸甚！」
　　注　　释
　　【一】囚温溪沁部族首领「囚」原作「因」据阁本改。
　　【二】师雄奏乞因人心「因」原作「固」，据阁本改。
　　【三】今戎人桀骜「今」原作「令」，据阁本改；「戎」原作「戍」，据文义改。
　　【四】孙升君孚「孚」原作「子」，据阁本及宋史卷三四七孙升传改。
　　【五】韩川元伯「元」原作「源」据宋史卷三四七韩川传改。
　　【六】升本官知济州「济」原作「齐」，据阁本及宋史卷三四七孙升传改。
　　【七】孔文仲经父「父」原作「文」，据阁本及宋史卷三四四孔文仲传改。
　　【八】即当与不当应副下「当」字原作「常」，据文义改。
　　【九】宜行寝罢「宜」原作「直」，据阁本改。
　　【一○】朝廷出兵百五十指挥「十」原作「日」，据阁本改。
　　【一一】西平州武圣军「圣」原作「胜」，据宋会要蕃夷七之三九、宋史卷四九六蛮夷传改。
　　【一二】西南龙罗方石张蕃「西」字原脱，据同上二书补。
　　【一三】元佑九年阁本「年」下有「二月」二字。
　　【一四】余应合封桩钱物「合」原作「令」，据阁本改。
　　【一五】法行于下而不行于上下「行」字原脱，据阁本补。
续资治通鉴长编
卷四百三
卷四百三
　　起讫时间 起哲宗元佑二年七月尽其月
　　卷　　名 续资治通鉴长编卷四百三
　　帝　　号 宋哲宗
　　年　　号 元佑二年（丁卯，1087）
　　全　　文
　　秋七月庚戌朔，日当食，阴雨不见。
　　辛亥，集禧观使、镇江军节度使、开府仪同三司、康国公韩绛加守司空致仕。
　　朝奉郎沈季长为少府少监。左谏议大夫孔文仲言：「季长本无学问技能，止是王安石门貋，鼓唱王氏经义，聋昏觽学。今一旦召从外路，副贰寺监，季长之党布散如蚁，一季长进则百季长相继而来，不可拒矣。」左司谏吕陶亦以为言。诏罢季长少府少监，知秀州。（罢在八月，今并书。）
　　承议郎丰稷为工部员外郎。
　　封灵惠侯为灵惠应感公。（内降札子：「近年京中人民春夏闲多有疫疾，于灵惠侯庙请水，往往痊安。宜封灵惠侯为灵惠应感真君。」七月六日，三省同进呈奉圣旨灵惠侯特封为灵惠应感公，制词云：「尔父守蜀，建三江之利，功施于后世。尔亦以神显于西土，父子庙食，相传至今。比岁京师莱尔为福，民罹札瘥，请祷辄应。夫有及人之功者，必飨爵秩之报，幽显虽异，朕何闲焉。建尔上公，申锡嘉号，式从民志，以侈神休。」见曾肇制集。）
　　户部言：「窃以制国之用，量入为出，必当周知天下金谷之数，以察登耗虚实，乃能裁节烦□；研究弊病，必资成法，以为总要。国家初置三司官，即今户部之职。自景德、皇佑、治平、熙宁并修会计录，事目类分，出纳具见。岁月已久，未及编纂，宜复讲修，以备观览。请委本部官编集。」从之。太皇太后曰：「近年减放赋敛甚觽，然用度未尝有所损。」吕公着言：「宗室费广。」太皇太后曰：「闻濮王言，天圣中宗室奉朝请者纔四十七人，授官者与外廷等，有为崇班者【一】。自章献时，始改授环卫官，增俸禄多矣。」因言改作宜审。韩维曰：「古人作事常约盛衰，谋始必须虑终。」（吕大防政目云：太皇太后宣谕：「近年虽减赋敛，然未节用。」宰臣奏：「宗室费最广。」太皇太后曰：「宗室昔为廷臣，自改环卫，俸始多。然昔日员少，章献尝云宗室奉朝请者四十七人，何时更得三人，为五十员？」实录所载与政目小异，当从政目。安焘行状云：宣仁圣烈皇后一日谓焘曰：「三省虑国用不足，议减数事，于卿意如何？」焘曰：「今用度已极节省，而户部尚闻艰窘，欲使下足而上给，固须有术。今乃首议裁减宗室俸赐，此尤不可者。陛下惟当痛抑外家，以示至公，然此举恐当深思而熟计之。」宣仁遽发寤曰：「枢密议是。」遂寝。此事当考。）
　　夏人寇镇戎军诸堡，诏陕西转运使范子奇体访诣实，及具兵将官姓名以闻。（要考见诸堡名字及入寇月日。）
　　又诏：「府界、三路教阅保甲，自十一月朔为始。若灾伤放税及五分以上者，免教；或一都保内该免者及半，其余户亦免。」
　　复课利场务亏额科罚不以去官赦降原减法。（旧录云：「元丰闲，惩慢令之吏觊幸寝罢或恩宥免罪，故立前法，而元佑初，从议者裁定。至是，户部言其弊，复其法。」新录辨曰：「法令因革，于前后实录中始未皆可见，不必解释，今删去。」苏轼自辨疏可参考。）
　　癸丑，朝奉郎、军器少监郭茂恂知晋州。
　　诏：「制科入第三等并进士第一人及第，并除承事郎、签书节度或观察判官厅公事或知县；代还，升通判；任满，与试馆职。制科入第四等，除两使推官；代还，改次等合入官次。第五等，除初等职官；任满，除两使推官。有官人比类取旨。」
　　又诏：「除诸行侍郎，如未历两省及待制以上职者，并带『权』字，□班在诸行侍郎之下，杂压在太中大夫之上，禄赐比谏议大夫，仍不赐金带，候及二年取旨。其六曹郎中，虽系知州资序，未实历知州及监司、六曹员外郎、开封府推官者，并只除员外郎。」（旧录云元丰官制有法，至是更之。新录删去。）
　　知绛州李元辅转官、减年磨勘各追夺一半。先是，御史吕陶言：「元辅人品猥下，语言举止如屠贩。尝幸其父之将死，持以为词，立契券贷钱于人，以资不逞，乡里皆恶其不孝。既仕进，为薛向鹰犬，向之害物，元辅有助。在邠州与蔡确同官，屡以金帛奉确，且护其过恶，遂获免。其后确贵，以元辅为司农属官。向者，运变川峡钱物，于官本内每十万贯先□除三万贯或四万贯，虚收利息及俵钱与郡县减价收买物帛，侵损民力，数路不胜其扰。洎物货纔到陕西，适会鄜延、泾原边事，尽数支拨前去，元辅却将凤翔等处实直价例纽算，用为羡息，计功冒赏，转两官、减二年磨勘。自提举常平迁转运副使及移淮南路【二】，并是蔡确以私旧之恩主张援引，以致于此。臣自去年三月后来，累次具元辅素行猥恶，不为士大夫所齿，及冒赏迁官之罪，闻于朝廷，未蒙指挥。臣近见李琮以根括虚税得罪，缘琮受赏者皆已夺官，并吕嘉问等因市易虚息迁官，尽蒙追夺。按元辅运变川峡钱物，亦是虚收利息，叨冒迁进，与李琮、吕嘉问事体均一，独此幸免，未协公论。伏乞勘会追改，以示赏罚之当。」故有是命。（新旧本但云：元辅初以转易川峡钱物有劳迁官，至是，御史吕陶言其侵损民力，虚收息钱冒赏，故有是命。）
　　枢密院言，殿前马步军司递年按阅诸军所支赏银，未有定限分数。诏以十分为率，选应赏人无过三分，岁止一次。
　　甲寅，诏：「诸路每年于八月后解发试武艺人到阙，殿前司限次年正月，军头司限二月以前试验推恩。其呈试第二等、第三等武艺之人依此。」
　　复洺州临洺镇为县。
　　乙卯，朝奉大夫朱衍特换庄宅使，文州刺史苗授荐其沈勇有谋故也。寻命衍知金州，衍乞依种谔例，除三路沿边州军差遣，仍带一路分钤辖、都监，若以为不可，即乞还故官，又从之。（衍复为朝奉大夫在九月三日，今并书之，事则据曾肇制集云。）
