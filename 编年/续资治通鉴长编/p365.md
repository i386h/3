<!-- { "loadSidebar": true } -->
　　范仲淹既贬，谏官御史莫敢言。秘书丞、集贤校理余靖言：「仲淹前所言事，在陛下母子夫妇之闲，犹以其合典礼，故加优奖。今坐刺讥大臣，重加谴谪。傥其言未协圣虑，在陛下听与不听尔，安可以为罪乎？汲黯在廷，以平津为多诈，张昭论将，以鲁肃为□疏。汉皇、□主，熟闻訾毁，两用无猜，岂损盛德。陛下自专政以来，三逐言事者，恐非太平之政也【一八】。请追改前命。」壬辰，靖落职，监筠州酒税。
　　许润州立学。
　　诏都进奏院，自今内外臣僚，听以家书附递。
　　交趾郡王李德政遣使来贡方物，以进奉使何远为顺州刺史，副使杜□为勒州刺史。
　　癸巳，御崇政殿，召辅臣观洛苑使、端州刺史赵振所献阵图，其子右班殿直珣、三班奉职瑜试武艺。皆左右驰射，括双箭，蹶强弩，击剑盘书，凡二十七技。召振升殿，面加敦奖。仍诏舍人院策试珣、瑜方略以闻。甲午，授振复州刺史，珣寻加合门祗候，瑜为右班殿直。
　　乙未，贬太子中允、馆阁校勘尹洙为崇信军节度掌书记，监郢州酒税。先是【一九】，洙上言：「臣常以范仲淹直谅不回，义兼师友，自其被罪，朝中多云臣亦被荐论，仲淹既以朋党得罪，臣固当从坐。虽国恩□贷，无所指名，臣内省于心，有腼面目。况余靖素与仲淹分疏，犹以朋党得罪，臣不可幸于苟免。乞从降黜，以明典宪。」宰相怒，遂逐之。
　　诏臣僚在任丁忧，若物故者，在职田限内，即与权官分给之，权官未至者，全给其家。
　　丙申，御崇政殿录系囚，帝又广其恩，流已下罪皆得释。因诏有司自今罪觉被逮，逮未至者，同见系原减之；逃亡军士免刺面。
　　戊戌，贬镇南节度掌书记、馆阁校勘欧阳修为夷陵县令。初，右司谏高若讷言：「范仲淹贬职之后，臣诸处察访端由，参验所闻，与敕牓中意颇同，因不敢妄有营救【二○】。今欧阳修移书抵臣【二一】，言仲淹平生刚直，通古今，班行中无与比者。责臣不能辨仲淹非辜，犹能以面目见士大夫，出入朝中称谏官，及谓臣不复知人闲有羞耻事。仍言今日天子与宰臣以迕意逐贤人，责臣不得不言。臣谓贤人者，国家恃以为治也。若陛下以迕意逐之，臣合谏；宰臣以迕意逐之，臣合争。臣愚以为范仲淹顷以论事切直，急加进用，今兹狂言，自取谴辱，岂得谓之非辜？恐中外闻之，谓天子以迕意逐贤人，所损不细。请令有司召修戒谕，免惑觽听。」因缴进修书。修坐是贬。西京留守推官仙游蔡襄作四贤一不肖诗，传于时。四贤指仲淹、靖、洙、修，不肖斥若讷也。泗州通判陈恢寻上章，乞根究作诗者罪。左司谏韩琦劾恢越职希恩，宜重行贬黜，庶绝奸谀，不报，而襄事亦寝。
　　诏：「比刑部定诸县令、尉捕获强盗，非因躬亲者，皆不应格，甚非所以激劝之道。自今有能设方略遣人捕杀全伙七人、不全伙十人及凶恶者三人以上，宜比类酬赏之。」
　　许真州立学，仍给田五顷。
　　丙午，诏澶州权停塞横□决河。自是河东北行，不复由故道，徙修河都监杨怀敏专固护大名府金堤。自是河东北行，不复由故道，此据去年八月戊辰稽古录所书。明年河北漕司又奏早拨修塞横□决河钱粮，不知何也。
　　先是，台谏官数言政事得失，宰相吕夷简厌之。沧州副都部署刘平，前在定州为转运使苏耆所劾，落军职，意不能平，于是奏疏曰：「臣见范仲淹等毁訾大臣，此必有要人指授仲淹辈，欲逐大臣而代其位者。臣于真宗朝为御史，顾当时同列，未闻有奸邪党与诈忠卖直所为若此。臣以浅文薄技，偶致显用，不识朝廷典故，而论事者浸淫，遂及管军将校【二二】。且武人进退，与儒臣异路，若掎摭短长，妄有举劾，则心摇而怨结矣。愿明谕台谏官，毋令越职。仍不许更相引荐，或缺员，则朝廷自择忠纯耆德用之。」平疏盖希夷简意也。平疏不得其时，今附范仲淹等黜责之月。
　　光禄寺主簿苏舜钦上疏言：
　　历观前代圣神之君，好闻谠议。盖以四海至远，民有隐匿，不可以篃照。故无闲愚贱之言，择而用之，然后朝无遗政，物无遁情，虽有佞臣，邪谋莫得而进也。
　　臣睹丁亥诏书，戒越职言事，播告四方，无不惊惑，往往窃议，恐非出于陛下之意。盖陛下即位已来，屡诏髃下，勤求直言，使百僚转对，置匦函，设直言极谏科。今诏书顿异前事，岂非大臣拥蔽陛下聪明，杜塞忠良之口，不惟亏损朝政，实亦自取覆亡之道。夫纳善进贤，宰相之事，蔽君自任，未或不亡。今谏官、御史，悉出其门，但希旨意，即获美官。多士盈庭，噤不得语。陛下拱默，何由尽闻天下之事乎？
　　前孔道辅、范仲淹刚直不挠，致位台谏，后虽改它官，不忘献纳。二臣者，非不知缄口数年，坐得卿辅。盖不敢负陛下委注之意，而皆罹中伤，窜谪而去，使正臣夺气，鲠士咋舌，目睹时弊，口不敢论。
　　昔晋侯问叔向曰：「国家之患，孰为大？」对曰：「大臣持禄而不及谏，小臣畏罪而不敢言，下情不得上通，此患之大者。」故汉文感女子之说，而肉刑是除；武帝听三老之议，而江充以族。肉刑古法，江充近臣，女子老人，愚耄疏隔之至也。盖以义之所在【二三】，贱不可忽，二君从之，后世称圣。况国家班设爵位，列陈豪英，固当责其公忠，安可教之循默！赏之使谏，尚恐不言，罪其敢言，孰肯献纳？物情闭塞，上位孤危。轸念于兹，可为惊怛！觊望陛下发德音，寝前诏，懃于采纳，下及刍荛，可以常守隆平，保全近辅。若诏牓未削，欺罔成风，则不惟堂下远于千里，窃恐指鹿为马之事，复见于朝廷矣。国史舜钦传及舜钦集，皆称乙亥诏书，误也，今改之【二四】。舜钦集云此疏以五月二十八日上，今附见月末。按景佑元年舜钦登第，授光禄主簿，知蒙城县，二年正月丁父忧，三年五月上此疏，居丧才一年后尔。冒哀论事，前贤不以为讥，何哉？当考。
　　六月戊申朔，许越州立学，仍给田五顷。
　　赐缘河州军埽岸役卒衫囐。
　　己酉，翰林学士承旨章得象等上科场发解条制，下所司颁行。
　　命官重校阴阳、地理书。
　　诏自今举使臣为合门祇候者，须步射弓力九、骑射七为合格，仍送三班院量策边事，然后临轩覆试之。
　　庚戌，以河北久旱，遣官诣北岳祈雨。
　　壬子，许阶州立学，仍给田五顷。
　　甲寅，流内铨言，选人试律断案，如律义已合格，更须断案，一道通或二道粗，方与注优便官，从之。
　　又言：「选人资考，合注西川远官者，或称亲属仕彼，乞停远官，权移近地，候亲属得替，却注合入远官。又父母未及七十，便称年老无人侍养，乞折资注近官，法亦听许。自今应合入川远处选人与近官者，亲属得替，便行移注；乞折资注近官者，须是父母实年七十已上方行。」从之。
　　丙辰，以新修乐书为景佑广乐记【二五】。
　　丁巳，石州定胡县监押、右侍禁高永锡为西头供奉官。以永锡与蕃贼战，斩其首一人，特迁之。
　　壬戌，禁以鹿胎皮为冠。
　　甲子，许真定府、博州郢州立学，各给田五顷。
　　丙寅，礼宾副使邓保信上所制乐尺并龠，且言其法本汉志，可用合律度量衡。诏冯元、聂冠卿、宋祁同较定以闻。
　　戊辰，诏臣僚多占职田，或剩取租者，计赃坐之；元无田而率配人户者，以枉法论。
　　壬申，南丹州首领莫淮戟絜族内附，诏以为湖南州团练副使，不管勾公事，仍加存抚之。
　　江西转运司言久雨，江水溢，坏虔、吉诸州城郭庐舍。诏赐被溺之家缗钱有差。
　　甲戌，工部郎中、兼侍御史知杂事司马池言：「文武官年及七十者，乞并令自陈致仕，依旧敕与一子官，如分司官给全俸。若不自陈，许御史台纠察以闻。特令致仕，更不与子官及全俸。其已曾自陈，有诏特留者，不在此限。所贵减冗员，励旷职。仍乞文臣下审官院，依旧逐旋供报年几家状赴台，武臣下枢密、宣徽院准此。其外处以敕到日为始。限满不陈乞者，亦许御史台纠举，诏牓朝堂。」
　　注　　释
　　【一】昼夜箭二十一「箭」字原脱，据宋本、阁本及宋史卷七九律历志补。
　　【二】谅州原作「掠州」，据通考卷三三○四裔考、宋史卷四八八外国传改。
　　【三】石西州及诸峒「及」原作「又」，据阁本及同上书改。
　　【四】免八品以下官物故者子孙色役「色役」原作「免役」，据阁本改。
　　【五】勿放出城「勿」原作「勾」，据阁本改。
　　【六】太子中允陆东滁州安置「中允」原作「中书」，据宋会要职官六四之三五改。
　　【七】诏只令审官院依例磨勘「审官院」原作「审刑院」，「依」字原阙，据宋会要职官一一之一二改补。
　　【八】无费赀宋本、阁本均作「无赀」，宋史卷一八四食货志、奏议卷二六三理财则并作「重赀」。
　　【九】尽可笼取「笼取」原作「陇取」，据宋本、阁本及长编纪事本末卷四五茶法、通考卷一八征榷考改。
　　【一○】口出数钱「出」、「数」二字原互倒，据同上书乙正。
　　【一一】不产茶州军郭乡「乡」字原脱，据宋本、阁本及宋史卷一八四食货志补。
　　【一二】又第损十钱「十」原作「一」，据同上书改。
　　【一三】孙奭等虽增商人入钱之数「孙」字原阙，依史文例，此处「孙」字不应省，据长编纪事本末卷四五茶法补。
　　【一四】期年半悉偿「年半」，编年纲目卷一○、宋史卷一八四食货志均作「半年」。
　　【一五】故不敢去兵按范文正公集卷一九论西京事宜札子，此句下有「以恃德也」四字。
　　【一六】大臣权幸多忌恶之「忌」字原脱，据宋本及欧阳文忠公文集卷二○资政殿学士户部侍郎文正范公神道碑铭、长编纪事本末卷三七范余尹欧继出条补。
　　【一七】恐不能御湍悍之患「湍」原作「惴」，据阁本改。
　　【一八】恐非太平之政也「政」原作「致」，据纲目备要卷一○、宋史全文卷七下、长编纪事本末卷三七范余尹欧继出条改。
　　【一九】先是「是」字原脱，据宋本及上引宋史全文、长编纪事本末补。
　　【二○】因不敢妄有营救「因」，宋本、阁本、活字本均作「固」。
　　【二一】今欧阳修移书抵臣「抵」原作「诋」，据宋本、阁本及宋会要职官六四之三六改。
　　【二二】遂及管军将校「将校」原作「校将」，据阁本及纲目备要卷一○、长编纪事本末卷三七范余尹欧继出条乙正。
　　【二三】盖以义之所在「盖」原作「岂」，据苏学士文集卷一一乞纳谏书、宋史卷四四二苏舜钦传改。
