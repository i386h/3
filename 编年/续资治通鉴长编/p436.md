<!-- { "loadSidebar": true } -->
　　太祖初有天下，鉴唐末五代方镇武臣、土兵牙校之盛，尽收其权，当时以为万世之利。及太宗【一七】所命将帅，率多攀附旧臣亲姻贵冑，赏重于罚，威不逮恩，而犹仗神灵，禀成算，出师御寇，所向有功。自此以来，兵不复振。近岁恩幸子弟，饰□传，沽名誉，不由勋效，坐取武爵者多矣。其志不过利转迁之速，俸赐之厚尔，御侮平患，何望于兹？然乘边鄙无事，尚得以自容。昨西羌之叛，骤择将领，鸠集士觽，士不素练，固难指纵，将未得人，岂免屡易？以屡易之将驭不练之士，故战必致败。此削方镇兵权过甚之弊也。且亲旧、恩幸已任军职者，便当为将，兵谋战法素不知晓，一旦付千万士卒之命，使庸人致之死地。此用亲旧【一八】、恩幸之弊也。臣谓守方镇者【一九】无数更易，管军并刺史以上官秩，宜审其所授，以待有功。如杨崇勋、李昭亮辈恩幸之人，尚在边任，宜速别选人代之。此臣所陈救弊之端也。方今边备之尤切者凡六事：
　　其一曰驭将帅。古帝王以恩威驭将帅于内，将帅以赏罚驭士卒于外，故军政行而战功集。干德中，诏王全斌等伐蜀。是冬大雪，太祖皇帝着暖帽，被貂裘，御讲武殿□幄，顾左右曰：「今日此中寒不能御，况伐蜀将士乎？」却脱所服裘帽，遣中使驰骑往赐全斌，此御以恩也。又曹彬、李汉琼、田钦祚等讨江南，召彬立于前，汉琼等立于后，授匣剑曰：「副将而下，不用命者，得以专戮之。」汉琼等股栗而退，此驭以威也。今命将帅，必先疑贰，非近幸不信，非姻旧不委。锡与金帛巨万而心无感悦者，以例所当得也。盖向来锡与，一皆用例。如举兵之际，须特出非常，然后可以动其心也。又陕西四路，自部署而下，钤辖、都监、巡检之属，军政必相参，谋之未成，事已先漏，彼可则我否，上行则下戾，虽有主将，不专号令，故动则必败也。请自今命将，去疑贰，推恩意，舍其小节，责以大效，爵赏威刑，皆得便宜从事。偏裨而下，有不听令者，以军法论。至于筦榷赋税，府库之物，皆得而用之。如太祖【二○】监方镇过盛，虽朘削武臣之权，然边将一时赏罚及用财集事，则皆听其自专，有功则必赏，有败则必诛，此所谓驭将之道也。
　　其二曰复土兵。今河北河东强壮、陕西弓箭手之属，盖土兵遗制也。且戎居苦寒，沙碛之地，恶衣菲食，好驰善射。自古御寇，非此不可。然河北乡兵，其废已久，陕西土兵，屡为贼破，其存者十有二三。臣以谓河北、河东强壮，除已诏近臣详定法制外，每因阅习，则视其人武力兵技之优劣，又择其家丁夫之壮者以代老弱，每乡为军。其才能绝类者，籍记其名姓而递补之。陕西蕃落弓箭手，贪召募钱物，利月入粮俸，多就黥刺，混为营兵。今宜优复田畴，安其庐舍，使力耕死战，世为边用，则可以减屯戍而省供馈，为不易之利。内地州县，增置弓手，亦当约如乡军之法而阅试之。
　　其三曰训营卒。太祖朝，下令诸军食无肉，衣无帛，营舍之门有鬻酒肴者则逐去之，士卒服缯彩者则笞责之。异时披甲铠、冒风霜，攻苦服劳，无不一以当百。今营卒骄惰【二一】，临敌无勇，此殆素所资用之过也。旧例三年转员，谓之落权正授者，虽未能易此制，即不须一例使为部署、钤辖，且于其间择实有材勇可任将者授之。又今之兵器多诡状，造之不精，且不适用，虚费民力。宜按八阵之法，依五兵之用，以时教习。使启殿有次序、左右有形势，前却相附【二二】，上下相援，令之曰：「失一队长，则斩一队。」何患觽不为用乎？
　　其四曰制外域。今远蕃荡然与中国通。北方诸国则臣契丹，其西诸国则臣元昊，而西、北合从，以掎角中国之势。就使西戎来服，不免与之重贿，是朝廷岁遗二敌，不可胜计。古之备边，西则金城、上郡，北则云中、雁门。今自沧之秦，挠亘数千里，非有山海峻深之阻，独恃州县镇戍耳【二三】。凡岁所供赡，又不下数千万，以天下岁入之数，纔可取足，而一谷不熟，则或至狼狈也。契丹近岁兼用燕人，治国建官，一同中夏。昊贼据河南列郡，而行赏罚，善于用人，此中国之患也。宜度西戎诸国如沙州、唃畼啰、明珠、灭藏之族，近北如黑水女真、高丽、新罗等处，皆旧通中国，今为二敌隔绝，可募人往使，诱之来朝，如此，则二敌必憾于诸国矣。敌憾则为备，备则势分，此中国之利也。
　　其五曰绥蕃部。且属户者，边陲之屏翰也。如延有金明，府有丰州，皆戎人内附之地。朝廷恩威不立，抚驭乖方，比为强敌胁从，而塞上诸州，藐焉孤垒，蕃部既坏，土兵亦衰，恐未有破敌之期。请令陕西诸路缘边知州军皆带「安抚蕃部」之名，多设方略，务在招集，财赋法令，得以自专，择其族盛而有劳者以为酋帅，如河东折氏比，庶可为吾藩篱之固矣。
　　其六曰明探候。古者守封疆，出师旅，居则有行人觇国，战则有前茅虑无，其审谨若此。太祖命李汉超镇关南，马仁瑀守瀛州，韩令坤镇常山，贺惟忠守易州，何继筠领棣州，郭进控西山，武守琪戍晋阳，李谦溥守隰州，李继筠镇昭义，赵赞领延州，姚内斌守庆州，董遵诲屯环州，王彦升守原州，冯继业镇灵武，筦榷之利，悉输军中，仍听贸易，而免其征税，召募勇士以为牙爪。故边臣富于财，得以养死力为间谍，外蕃情状，无不预知者。二十年间，无西北之忧，善用将帅，精于觇候之所致也。今西鄙刺事者，所遗不过数千钱，但略涉境上，盗听传言，塞命而已，故敌情贼状与夫山川、道路险易之利势，绝而莫通。夫蹈不测之戎，入万死之地，觇伺微密，探索机会，非有重赂厚赏，孰肯自效乎？愿鉴艺祖任将帅之制【二四】，边城财用一切委之，专使养勇士为爪牙，而临战自卫，无杀将之辱；募死力为觇候，而坐知敌来，免陷兵之耻也。
　　始，昌朝馆伴契丹使者，建言和亲辱国而尺地亦不可许，朝议欲以金帛啖契丹使攻元昊【二五】，昌朝曰：「契丹许我而有功，则责报无穷，且以我市于元昊。昔尚结赞【二六】欲助唐讨朱泚，而陆贽以为不可，后乃知吐蕃阴与泚合。今安知契丹计不出此耶？」于是，命昌朝报使契丹，昌朝力辞，因奏此疏，上嘉纳之。
　　原州属羌明珠、灭藏二族，兵数万，与元昊首尾，隔绝邻道，范仲淹闻泾原欲袭讨之，己巳，奏言：「二族道险不可攻。前日高继嵩尝已丧师，平时犹怀反侧，今讨之，必与贼为表里，南入原州，西扰镇戎，东侵环州，边患未艾也。宜因昊贼别路大入之际，即并兵取细腰、芦泉为堡障，以断贼路，则二族自安，而环州、镇戎径道通彻，则可亡忧矣。」后二岁，遂筑细腰、葫芦诸寨。此年三月己未，泾原请于细腰城属羌地内建筑堡寨，虽许之，竟不闻兴役，仲淹十月己巳乃有此奏。当是为二族所隔，未能建筑，将议讨之，故仲淹以为不可。至四年十二月，乃卒城细腰也。 
　　十一月壬申，诏合门自今契丹使，不以官高下，并移坐近前。旧例，垂拱殿燕，契丹使坐在西皇亲、节度使位少后，集英殿大燕，在学士少后，并近南别行。至是，萧偕言北朝坐南使班高，而南朝坐北使位绝下。既许升坐，偕又言与北朝仪制未同。故又遇大燕，移参知政事皆在东。升契丹使坐自此始。
　　御史中丞贾昌朝，言王沿节度无状，乞劾问，以行典宪。甲戌，诏罢沿龙图阁直学士，降为天章阁待制。昌朝又言：「沿不当复领近职。」丙子，诏沿落天章阁待制。
　　诏：「比令臣僚荐使臣，须较弓马，而久不得引试，自今预荐者并迁一资，边上任使。」
　　庚辰，诏泾原路【二七】。弓箭手属户避寇未还者，宜令经略司招辑之。
　　置登州澄海水军弩手两指挥，每月给料钱五百文，立威远之下，克戎之上。
　　知庆州范仲淹言陕西【二八】驻泊兵士，自今满三年即乞与添支钱，从之。
　　辛巳，徙知渭州、龙图阁直学士、吏部员外郎文彦博为秦凤路都部署、经略安抚招讨使、兼知秦州，刑部员外郎、直集贤院、知泾州滕宗谅为天章阁待制、环庆都部署、经略安抚招讨使、兼知庆州，西上合门使、果州团练使、知瀛州张亢为四方馆使、泾原都部署、经略安抚招讨使、兼知渭州。先是，帝以泾原伤夷，欲令范仲淹与文彦博对易，遣内侍王怀德喻旨，仲淹谢曰：「泾原地重，臣恐不足以独当，愿与韩琦同经略泾原，并驻泾州，琦兼秦凤，臣兼环庆。一则中外稍安，事不亟易【二九】；二则泾原有警，臣与韩琦可合秦凤、环庆之兵，犄角而进，若秦凤、环庆有警，亦可率泾原之师以相应援；三则通修环州、镇戎诸寨，藉此两路事力，必能速有成功；四则臣与韩琦日夜计议，选练兵将，渐复横山，以断贼臂，不数年间，可期平定。愿诏庞籍兼领环庆，以成首尾之势。秦州委文彦博，庆州用滕宗谅总之，孙沔亦可办集，渭州，一武臣足矣。」于是复置陕西四路都部署、经略安抚兼缘边招讨使，命韩琦、范仲淹、庞籍分领之。仲淹与琦【三○】开府泾州，而徙彦博帅秦，宗谅帅庆，皆从仲淹之请也。三人分领四路，卒不得其日月。今因秦、庆二州改命帅守，并书之。余靖奏议亦称闻已降敕命，差韩琦等充四路都部署。韩琦、范仲淹于泾州驻札，仍差文彦博知秦州。则韩琦等为四路都部署，必与文彦博知秦州同是十一月辛巳日也。实录于十月辛亥日即书三人分领四路，已辨其误矣。
　　初，葛怀敏军败于定川，诸郡震恐，宗谅顾城中兵少，乃集农民数千，戎服乘城，又募敢勇，谍知贼远近形势，报旁郡使为备。会仲淹引环庆兵来援，时天阴晦者十日，人情忧沮【三一】，宗谅乃大设牛酒，迎犒士卒，又籍定川战没者，哭于佛祠祭酹之，因厚抚其孥，使各得所欲。于是士卒感发增气，边民稍安，故仲淹荐以自代。
　　北作坊副使蒋偕知泾州。
　　集贤校理余靖言：
　　臣窃闻已降暣命，差韩琦等充泾原等四路都部署，韩琦、范仲淹并于泾州驻札，仍差文彦博知秦州者。
　　臣闻兵之勇怯在乎将，胜败在乎气。窃见贼昊侵轶边鄙已来，大战者三矣【三二】，延安之役，人犹勇斗。好水之师，陷敌伏中。定川之败，不战而走。此皆贼昊乘屡胜之气，而吾将勇怯之分也。臣观贼昊虽曰小羌，其实黠虏。其所举动，咸有次序。必先翦我枝附，坏我藩篱，先攻易取之处，以成常胜之势。金明之族，最近贼庭，故先取之。丰州之地，援兵难集，故次取之。泾原将帅软懦，故又次取之。此乃贼知先后之计也。
