<!-- { "loadSidebar": true } -->
　　给事中兼侍讲范祖禹上帝学八篇，且言：「三皇之时，至质略矣，伏羲始开人文，神农以下皆有师。圣人之德，莫大于学，在易干之六爻，龙德变化，皆圣人也。九二曰『见龙在田』，孔子曰：『龙德而正中也。由学以聚之，问以辨之，故天下文明。』九三曰『君子终日干干』，孔子曰：『进德修业，欲及时也。』至于九五『飞龙在天』，则与天地合其德，日月合其明，与四时合其序，与鬼神合其吉凶，先天而天不违，后天而奉天时，圣人之德莫盛于此，由学以致之也。九二、九五皆曰『利见大人』，盖非学则不能为大人，故尧、舜稽古，垂衣裳而天下治，圣学之效也。扬雄曰：『学之为王者事，其已久矣。尧、舜、禹、汤、文、武汲汲，仲尼皇皇，其已久矣。』学始于伏羲，至于成王，易、诗、书所称，圣人所述，为万世法。由汉以下，其道不纯，故可称者鲜。自古以来，治日常少，乱日常多，推原其本，由人君不学也。恭惟本朝累圣相承，百三十有三年，四方无虞，中外底宁，动植之类，蒙被涵养，德泽深厚，远过前世，皆由以道德仁义文治天下，人主无不好学故也。陛下广览载籍，历观前世，创业之主、守文之君，有如祖宗之皆好学者乎？由三王至于五代，治安长久，有如本朝之百年太平者乎？今人有宝器，且犹爱惜之，恐其伤缺，况祖宗百三十余年全盛之天下，可不务学以守之乎？臣又闻学则必问，问然后为学。中庸曰：『君子尊德性而道问学，致广大而尽精微，极高明而道中庸，皆所以为天下法也。』尧有衢室之问，舜有总章之访，动必咨于四岳。孔子称舜之大智曰『好问』，仲虺戒汤曰『好问则裕』。学者，圣之先务也；问者，学之大方也。文王询于八虞而谘于二虢，度于闳夭而谋于南宫，诹于蔡原而访于辛尹，重之以周、召、毕、荣，所以能成其圣也。武王访于箕子，成王问于尹佚。四圣维之，觽贤翼之，是以为太平之天子，能持盈守成，夫岂由他道哉？惟强于学问而已。今臣所录八篇，上起伏羲，下讫神宗，伏望陛下宪道于三皇，稽德于五帝，轨仪于三代，法象于祖宗，集髃圣之所行，体干健之不息，则四海格于泰和，万年其永观矣。」（范祖禹进帝学，在五年八月，今附月末。）
　　注　　释
　　【一】尚书省漤施行已久「却」原作「如」，据阁本改。
　　【二】而永寿辈攘去「攘」原作「欲」，据本书卷四四四元佑五年六月末纪事改。
　　【三】而原根本在后省「后」原作「复」，据阁本及上文改。
　　【四】今既人言不便「便」原作「受」，据阁本改。
　　【五】同看详修定「同」原作「司」，据宋会要仪制五之二○改。
　　【六】其般家人比赴任接候人数三分减一「减一」二字原倒，据阁本乙正。
　　【七】京东路原作「东京路」，据本书卷四四五元佑五年七月乙丑条、宋会要兵一二之一二乙正。
　　【八】其公罪差替愿罢者听按：宋会要选举二三之五「替」字下有「并候替人」四字，疑是。
　　【九】今渠阳莳竹虽名州县「名」原作「多」，据栾城集卷四四论渠阳蛮事札子改。
　　【一○】仍不愿比折者听「愿」字原脱，据宋会要兵一二之一二补。
　　【一一】齐桓公「桓」原作「威」，宋人避钦宗赵桓讳改，今回改。
　　【一二】擅招蕃部千余人「招」原作「拒」，据本书卷四四四元佑五年六月末苏辙奏议、栾城集后集卷一三颍滨遗老传及下文改。
续资治通鉴长编
卷四百四十八
卷四百四十八
　　起讫时间 起哲宗元佑五年九月尽其月
　　卷　　名 续资治通鉴长编卷四百四十八
　　帝　　号 宋哲宗
　　年　　号 元佑五年（庚午，1090）
　　全　　文
　　九月癸亥，侍御史孙升言：「近除两浙提点刑狱王瑜为刑部员外郎，瑜在两浙日，湖州武康县民陈德尧诉知县韩宗尧不法，瑜反送本县施行，转运判官张籂已坐此得罪。乞罢瑜除命。」诏瑜别与差遣，仍令江、淮、荆、浙等路发运司鞫治以闻。（王瑜除刑外，在八月四日，并见于此。籂事在七月二十四日。）
　　刑部言：「湖北转运司申请和买紬绢，并乞依封送二税簿条施行。」从之。
　　户部言：「请令大宗正司具合请生日支赐宗室及宗室女职位名称，并系所生月日及合给支赐条例，关太府寺。」从之。
　　乙丑，右正言刘唐老言：「伏见诸路州县，有自来灾伤倚阁税赋，候丰熟日起纳。今来秋稼已成，窃虑官吏乘此登稔，并行催索。转运司利于输入，不免督责施行。伏念闲者累年灾伤，公私逋负不少，幸兹一稔，称贷之益，苦无遗余，逼于催科之严，反以收成为患。臣今欲乞朝廷指挥诸路，有倚阁税赋合纳去处，以十分为率，且令催纳三分，其余候将来丰熟依条举行。所贵目下佃民实获丰年之惠。」（密疏九月四日。）
　　丙寅，户部言：「自今后欠负官物，磨勘毕，立限监催，须候纳及二分，方关理欠司。如未纳及二分及未关理欠司，遇赦并不除放。」从之。（新无。）
　　丁卯，权知开封府、天章阁待制顾临为兵部侍郎兼侍读，兵部侍郎范纯礼为给事中。（苏辙云云在十二月二十二日壬寅，孙升亦有言。）
　　枢密都承旨、龙图阁待制王岩叟权知开封府，殿中侍御史杨康国为左司谏，国子司业、集贤校理孔武仲兼侍讲，直秘阁、起居郎黄廉为集贤殿修撰，充枢密院都承旨。殿中侍御史上官均言：「廉在元丰初尝为御史，与蔡确鞫相州狱，廉曲意附确，頥炼士人，陷无辜于深刑，不可使居要近。」乃诏廉依前职为陕西都转运使。（陕西都漕十八日改除，并见于此。均集有两章论廉甚详，今但从实录，存其略。廉为左史在四年十月三日，六年十一月十八日再诏为给事。）
　　考功郎中岑象求为殿中侍御史。
　　苏辙、孙升言：「臣等近准敕举岑象求、赵屼充台官，已蒙圣恩除象求殿中侍御史。窃见本台两院官共六员，分领六察，皆得言事。元佑之初，朝廷急于求治，台中阙员，略无一二。四方观望，皆知陛下勤于听纳，争效悃愊，以补万一。今日监察御史并阙四员，虽圣明开纳之意无损于前，而员阙不补，中外疑惑。今六曹寺、监，虽复闲地，每遇有阙，犹未尝不补。况于人主耳目，所系至重，自非讳闻直言，及有所壅蔽，而听其久阙，实非治世之事也。况六察所治事务不少，若稍有弛废，则冤抑者必觽，亦非先帝设官之本意也。伏乞特出圣旨，下本台及两制分举八员，陛下择取四人用之，使天下晓然知朝廷招求忠言，与昔无异，不胜幸甚。」（十月十七日徐君平、虞策为察院，乃辙与承旨邓温伯所举，必因辙此章乞本台及两制分举，故从之，但实录脱遗耳。九月初监察御史并阙，二十二日乃除裴纶，纶十月二日罢，十七日始除徐君平、虞策。）
　　辙又言：「臣伏见唐制，御史属官皆大夫、中丞自举。及本朝旧法，亦皆丞、杂及两制举人。盖以人主耳目之官，不欲令执政用其私人，以防壅蔽。近自元佑三年六月八日圣旨指挥，殿中侍御史、监察御史并用升朝官通判资序实历一年以上人。自是以来，虽时复令本台及两制举官，而终无一人应格可用。何者？士自选人改官，经两任知县，一任通判，若稍有才名，多为朝廷擢用，其余碌碌无取，难以复堪台官。虽或闲有沈沦未见知赏，然亦已少矣。今法限取此人，已伤苛细。而又缘此祖宗举台官旧法，久废不用，而执政以意选用旧人之例，遂以成风。近日虽圣意开悟，复令臣等举官，然弊法尚存，方人物衰少之时，实患难以应法。伏乞检臣前奏，稍改近制，令台官得举升朝第二任知县及通判以上各半。若谓知县资浅，乞依尚书侍郎例，许权监察御史。所贵稍存祖宗故事，不致执政自用台官。虽方今君臣相信，法度可略，而朝廷纪纲，不可不经久远。臣职在台长，台中典章，义当固守。」
　　辙又言：「臣闻书称尧、舜之德曰『明四目，达四聪』，盖人君居高宅深，其势易与臣下隔绝，若不务广耳目，则不闻外事，无以豫知祸福之原。臣不敢复论前代，请陈本朝故事。每当视朝，上有丞弼朝夕奏事，下有台谏更迭进见，内有两省、侍从、诸司官长以事奏禀，外有监司、郡守、走马承受辞见入奏，凡所以为上耳目者，其觽如此。然至于事有壅蔽，犹或不免。今自太皇太后陛下、皇帝陛下垂帘以来，每事谨重，髃臣得对于前者，惟有执政及台谏官而已。然天下之事，其是非可否既决于执政，陛下欲于执政之外特有所闻者，又独有台谏数人而已。臣观今日台官三员、谏官二员，其闲非执政私人，特出圣意所用者，又不过一二人。孔子有言：『今吾于人也，听其言而观其行。』陛下试取此五人言行之实而谛观之，则其邪正向背，燍可见也。昔汉成之世，王凤用事，髃臣莫敢尽言。惟刘向、王章力言其恶，无所顾避，皆为凤所不喜，言卒不用，或继以死。而凤推荐其门人如杜钦、谷永之流，使上对论事【一】。钦等所言，皆掩蔽凤短，专攻帝失。由此直言不闻，汉以不竞。今陛下深处帷幄，耳目至少，惟有台谏数人，若又听执政得自选择，不公选正人而用之，臣恐天下安危之计，无由得达于前，而朝廷之势殆矣。惟陛下留神省察，无忽臣言，则社稷之福也。」（台官三员：侍御史孙升、殿中上官均、岑象求。谏官二员：左司谏杨康国，右司谏刘唐老。此九月初台谏员数。九月末除裴纶察院，十月罢。）
　　权管勾步军司刘斌为秦凤路副都总管，权管勾马军司姚麟兼权管勾步军司。
　　己巳，左藏库副使赵觐特换右奉议郎，与通判差遣。以觐父师旦死事康州故也。（政目八日事。）
　　诏开封府诸科额二百三十二。已拨五十添解进士，今就试人多，特更拨一百五十。（此据政目八日事增入，额数当考详，七月十二日已拨五十。）
　　壬申，户部言：「因娶宗室女，并内命妇、保甲授官者，并不免本户科配，及第一等户娶妻以阵亡之家恩泽授官者亦如之。又请在京酒户，如不依限内纳曲价钱，并依外州县催理公私所欠钱给限监理，三限不足，以所欠多少定罪。」并从之。
　　癸酉，诏除三路外，诸路转运、安抚钤辖司，三京留守司，各权添差大使臣两员充准备差遣。（实录中有此。）吏部尚书右选官阙五百余，大使臣二千三百，约四人守一阙，此三选最少，故有是诏。（此据政目增入。）
　　集贤校理叶祖洽为考功郎中，朝散大夫郭燍为刑部郎中【二】。（十六日韩川云云。）
　　丙子，定武军留后、赠开府仪同三司、追封建国公、谥章靖克继卒。
　　丁丑，诏复置集贤院学士。
