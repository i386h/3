<!-- { "loadSidebar": true } -->
　　甲申，上批：「马、步军五十人为队，十人为火队。当用什物，令军器监度用若干钱以闻。」翊日，又批：「随军什物内，驴、骡数多难办，又平日耗蠹刍粟。宜立法，于逐将所领兵住营州据用数，预令民结保承认，遇兵行日，量支雇钱，令随军。」仍专差官管勾，河北东路吕温卿、西路李稷，京东路李察，京西路李南公，开封府界蔡确。吕温卿，六年十月六日河北仓，十一月二十二日河北西仓。其后，王安石议废牧监，□充欲存之，准备军行负驮，以为：「若北狄旅拒，马不可买，中国何由得马？」上曰：「虽如此，牧马亦不济事。祖宗时，牧监但养大马【一五】，后来孳生，是非明白无可疑。」充曰：「向令认定驴、牛【一六】，中书便云骚扰。今中书却要临时买驴以供负驮，岂不骚扰？」安石曰：「无事时不问有无驴、牛，宜令五户或十户共认驴、牛一头，不知此牛、驴令谁作主？且无驴、牛之人，须被配率出钱，此所以为骚扰。今中书计算，若遇要驴时，用见今第一等价上增一倍买驴，事定后更不收一钱，即每三年一次用兵，比养马以待用可省七十万贯。用第一等价上增一倍买驴，假令括买，亦不为虚损百姓，此所以异于预认。」上曰：「此利害分明，兼马皆生梗，岂可负驮也！」王安石与□充争论，据日录八年四月十七日，今附见。恐预认牛、驴指挥，寻已不行，仍见本年月日。
　　诏河南府、河北监牧司见在钱、帛、粮等并隶都提举市易司，充买茶本钱。
　　诏入内祗候、高班内品黎庆之除名勒停，梁恭礼、入内高班□立、张德恭各勒停，免除名，入内副都知、左骐骥使王昭明追两官，特免除名勒停。庆之坐误发内降文字，恭礼报昭明，令立、德恭入求于内夫人庞氏重封印，从盗御宝法应除名，以尝会赦故也。
　　乙酉，诏河东路转运司相度灾伤户，与免支移。
　　知沅州谢麟言：「本州岛屯田务无军士应募，乞依配罪人河州法配本州岛牢城。」从之。
　　枢密直学士、兵部侍郎李参为尚书右丞致仕。
　　丙戌，命翰林学士元绛、权御史中丞邓绾同三司理欠司详定故欠负官物。
　　右谏议大夫、集贤院学士、史馆修撰宋敏求提举万寿观。敏求请避父嫌名，改醴泉观。改醴泉，明年正月十七日事，今并书。
　　诏应上殿臣僚，并入腊假日引对。先是，召对者二十四人，以大礼假留积颇久。及恭谢毕，上顾合门奏目，虽日增引一二班，未能即尽。至是腊假，百司俱休沐，特御延和殿，比日旰，见十五班而罢。新、旧纪云：引进对官二十有四人。
　　丁亥，诏比部员外郎、同提点在京仓草场沈希颜减二年磨勘。先是，在京剩员多□占及差使轻重不均，诏希颜裁定以闻。至是，裁□占者三千六百余人，故赏之。
　　诏工部郎中、直龙图阁、新权发遣庆州范纯仁，太常丞、集贤校理、检详枢密院兵房文字、权同判武学刘奉世，看详鄜延路分将文字，当何如措置以闻。其后，纯仁等言，相度将本路第一将驻庆州，第二将环州，第三将大顺城，第四将淮安镇，第五将业乐镇，第六将木波镇，第七将永和寨，第八将邠州，各统领就粮屯驻泊并下番正军、强人、汉蕃弓箭手兵马。从之。
　　又诏淮南发运司，以来年上供米三十万石与淮南东路转运司，二十万石与西路，并充军粮及减价粜，候丰熟逐路拨还，随运上供；如偿价，即斗钱八十。
　　戊子，亳州言资政殿学士、吏部侍郎、知州邵亢卒，上遣使致祭，手诏曰：「亢，藩邸之旧，可优赐以官，赐谥。」乃赐吏部尚书，官其亲属五人，所推恩各升二等，即其乡造宅五十间赐之。太常谥曰安简。
　　己丑，辽主遣益州观察使耶律宁、太常少卿史馆修撰李贻训，其母遣安远军节度使耶律用政、卫尉少卿干文阁待制李之才来贺正旦。
　　庚寅，上批：「闻河北西路转运司近差官批记黄河弃堤林木修城，深州武强，辽使往还通道两旁，公然书记；及闻谍者已传萧禧，兼恐理会展拓城池事。未知今此张皇，是何监司指挥，可速以闻。」究竟何如？
　　判国子监常秩等乞立孟轲、扬雄像于孔子庙廷，仍加爵号。又乞追尊孔子以帝号。诏两制与国子监、礼院官同详定，后不果行。翰林学士杨绘以为加帝号非是，当求绘议，附见于此。范祖禹志绘墓，云绘言不必追尊。
　　龙图阁直学士孙永提举中太乙宫，寻出知颍州。知颍州，乃明年三月十七日，今并书之。
　　入内供奉官李翊言，护赵思忠一行至新安驿，阿里骨殴伤麻宗道。诏阿里骨追所授官，仍令熙河路经略司相度决罚，拘质阿里骨至熙州，高遵裕斩之以徇。十二月四日，思忠入辞。
　　辛卯，诏诸将官及使臣等所授朝廷约束及兵数文字，凡干机密，不得传播，如违，并科违制，不以赦降去官原减，事理重者取裁。以上批「近差定河北诸将，命下之后，将佐、兵马之数，人人悉知。至于检中上书，草泽亦能道三十七将、二十万兵，闻多因将副中有军班出身者，与旧同辈谈说，致此张皇，可立法诫约」故也。
　　诏辰、沅二州并依威、茂，听罢免役出钱之法。从察访蒲宗孟请也。
　　壬辰，河东路察访使李承之言：「潞州、威胜平定军等处灾伤，难人人周给，欲取其老疾羸弱及遗弃小儿给粥存养。中春稍暖，可以兴工，即募壮者充役。乞许臣不拘常法，随宜措置，回日具所支钱粮及所济人数以闻。」从之。
　　六宅使、知冀州邢佐臣言：「比有诏，应倚阁青苗户更不支借。缘夏秋不稔，多以阙食，指苗钱买春种，非独民失望，亦恐地旷不耕，遗弃厚利。乞应种春麦户，皆贷以种钱。」诏五路提举司，第四等以下户虽经倚阁，实有合种麦地，并依青苗法户贷钱千，与免息。
　　上批：「东、西作坊，祖宗以来置之皇城之侧。昨军器监官求为廨舍，已迁西作坊于雕敝故营安置。近司农寺复起迁东作坊，以其地又创修廨舍。军器监同心养私，曾不占吝，未知今来两作坊却当于何处安置，可速具析闻奏。」
　　又批：「访闻见修赵州城所用夜□散子木植，转运司于定州城壕四面采斫，不惟枉费脚乘、船运，重成劳扰，兼恐将来本州岛修城自要使用；及深州武强道旁，系北使过往路，其林木并仰存留。」
　　是月戊辰、辛未，刘忱、吕大忠与萧素、梁颖再会于大黄平。大忠屡折颖，颖不能堪，遂独以语触大忠，谓大忠不当取掉子，阅文字，且截断其语，仍对之摇膝，因道相鼠及鹦鹉、猩猩等章句。大忠忍弗与校，但具奏乞归奉几筵。素、颖既再会议，再屈，乃言：「待亲去帐前取禀，别遣使来。」由是惟以公牒往还，不复会议。寻诏忱、大忠赴阙。
　　是岁，宗室子赐名、授官者五十二人，断大辟三千五百九人。
　　诏给青苗钱陆田以二月，水田以三月。此据本志，附年末。
　　秘书丞、提举成都府利州路买茶公事蒲宗闵奏：「伏见成都府转运司每年应副熙河路交子十万贯，客人于熙河入纳钱四百五十或五百，支得交子一纸，却将回川中交子务，请铁钱一贯文足见钱。今来川中创置茶场，乞回本钱买银及交子、盐钞等，却充茶本。臣欲乞候茶场将来般运茶到熙河永宁寨等处日，将合买回货本钱便于成都府交子务兑支，上件交子十万贯却勘会本处合买交子时价，留充熙河路支用，关报川中茶场，其茶场只理会铁钱为课利数目。所贵两路更不差人往来管押、般运交子等，兼熙河交子迟缓无人收买间，不积压在彼，虚占钱数。」从之。此据茶马司编录册七年十二月一日中书札子云云。崇宁元年九月二十三日，蔡京云云可考。
　　注　　释
　　【一】乃十月二十二日「乃」原作「仍」，据阁本改。
　　【二】凡三四见「三四」二字原倒，据本书卷二五六熙宁七年九月戊申条李焘注及宋会要蕃夷二之二四乙正。
　　【三】上批问河东北流移人「问」原作「分」，「人」原作「入」，据阁本及本书卷二六二熙宁八年四月己丑条改。
　　【四】三司使章惇「司使」二字原倒，据宋史卷四七一本传乙正。
　　【五】惇罢三司使「使」字原脱，据本书卷二五九熙宁八年十月庚子条补。
　　【六】熙河地多美田「田」字原脱，据宋会要食货二之四补。
　　【七】百四十一员「一」原作「二」，据阁本、活字本及宋史卷一五神宗纪改。
　　【八】侍御史知杂事张琥「侍」字原脱，据本书卷二五七熙宁七年十月癸巳条补。
　　【九】武都二字原倒，据宋史卷一五神宗纪、卷四九六西南诸夷传乙正。
　　【一○】此系散官无职事人例「事」原作「使」，据阁本改。
　　【一一】大宗正司「宗正」二字原倒，据阁本乙正。
　　【一二】秦凤等路都转运使「使」原作「司」，据阁本及宋史卷三三四熊本传改。
　　【一三】赵瞻「瞻」原作「赡」，据阁本及本书卷二五六熙宁七年九月丙辰条、宋史卷三四一本传改。
　　【一四】更详之「详」原作「诘」，据阁本改。
　　【一五】但养大马「大」原作「犬」，据阁本及宋史卷一九八兵志、长编纪事本末卷七五马政改。
　　【一六】向令认定驴牛「认」原作「诏」，据上引长编纪事本末改。
续资治通鉴长编
卷二百五十九
卷二百五十九
　　起讫时间 起神宗熙宁八年正月尽其月
　　卷　　名 续资治通鉴长编卷二百五十九
　　帝　　号 宋神宗
　　年　　号 熙宁八年（乙卯，1075）
　　全　　文
　　春正月【一】甲午朔，不视朝。
　　丁酉，四方馆使、康州刺史王道恭知雄州。先是，冯行己赴阙，上批：「雄州最当北边冲要，不可久阙正官，中书、枢密院可速同选拟进呈。」因有是命。
　　戊戌，诏秦凤路转运判官刘定、提举常平等事章楶提举赈救饥民。初，定言泾原路民阙食，常平米不足，乞借省仓渭州二万石、泾州德顺军镇戎军万石，许之。至是，又诏定等提举。定，七年九月九日使泾原。
　　庚子，枢密副使、右谏议大夫蔡挺为资政殿学士、判南京留司御史台。挺先以疾赐告，至是从所乞也。
　　权同判军器监、集贤校理俞充权发遣成都府路转运副使。初，中书拟差判将作监范子奇，上批：「子奇方知工作次第，未可辍。」故以命充。
