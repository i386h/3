<!-- { "loadSidebar": true } -->
　　一、自来释褐举人，惟南省榜首或本场第一人唱名，近下者或有旨升一甲，然皆出自圣意，初无着令。今者南省十人已上及别试第一人、国学开封解元、武举第一人、经明行修举人，与凡该特奏名人正及第者，皆着令升一甲。纷然并进，士不复以升甲为荣，而法在有司，恩不归于人主，甚无谓也。窃谓累举奏名，已是滥恩，而经明行修，尤是弊法，其闲权势请托，无所不有，侵夺解额，崇奖虚名，有何功能，复令升甲？人主所以砺世磨钝，正在科举等级升降荣辱之闲，今乃轻以予人，不复爱惜，臣所未喻。伏望圣慈更与大臣详议前件着令，乞赐刊削，今后殿试唱名，除南省逐场第一人临时取旨外，其余更不升甲，所贵进退之权专在人主。其经明行修一科，亦乞详议，早行废罢。
　　一、臣近在贡院与孙觉、孔文仲同入札子，论特奏名人恩泽太滥，未蒙施行。伏乞检会前奏，降付有司，详议裁减，仍乞立法，应特奏名人授文学、长史之类，今后南郊赦书，更不许召保出官。
　　一、伏见近日礼部立法，今后科场差试官三人者，一人诗赋，二人经义；差两人者，诗赋、经义各一人。臣谓此法不可施行。凡差试官，务在选择能文之士。若得其人，则治易及第，不害其能问春秋；经义入官，不害其能考诗赋。若不得其人，纵用本科，不免错谬。顷自声律变为经义，则诗赋之士便充试官，何曾别求经义及第之人，然后取士？若必用本科各考所试，则经义、诗赋、策、论四场，文理不同，亦须各差试官一人而后可。此本言者私忧过计，而有司不察，便为生出此条，自有科场以来，无此故事。今后每一试院分两头项试官，问经义者，则主虚浮之文，考诗赋者，则贵声病之学，纷纭争竞，理则不疑，自此科场日有词讼，为害不小，了无所益。今来朝廷既复诗赋，又立此条，深恐天下监司妄意朝廷必欲用作诗赋之人为试官，不问有无词学，一例差充。其闲久离场屋之人，或已废学，若用虚名差使，显不如经义及第有文之人。欲乞特赐指挥，今后差试官，不拘经义、诗赋，专务选择有词学之人。其礼部近日所立条贯，更不施行。（轼与孔文仲、孙觉同论特奏名恩泽太滥，已见二月二十九日。）
　　轼又言：「臣近因宣召，面奉圣旨：【六】『何故屡入文字乞郡？』臣具以疾病之状对，又蒙宣谕：『岂以台谏有言故耶？兄弟孤立，自来进用皆是皇帝与太皇太后主张，不因他人，今来但安心，勿□人言，不用更入文字求去。』臣退伏思念，顷自登州召还，至备员中书舍人以前，初无人言，只从参议役法，及蒙擢为学士后，便为朱光庭、王岩叟、贾易、韩川、赵挺之等攻击不已，以至罗织语言，巧加酝酿，谓之诽谤；未入试院，先言任意取人。虽蒙圣主知臣无罪，然臣窃自惟，盖缘臣赋性刚拙，议论不随，而宠禄过分，地势亲迫，遂致纷纭，亦理之当然也。臣只欲坚乞一郡，则是孤负圣智，上违恩旨；欲默而不乞，则是与台谏为敌，不避其锋，势必不安。伏念臣多艰早衰，无心进取，得归邱壑，以养余年，其甘如荠。今既未许请郡，臣亦不敢远去左右，只乞解罢学士，除臣一京师闲慢差遣，如秘书监、国子祭酒之类，或乞只经筵供职，庶免众臣侧目，可以少安。」
　　奉议郎、权发遣韶州刘谊勾当灵仙观，谊谢到任表怨望狂率故也。后二岁，令吏部与知军差遣，得汉阳军。（此据张莘所编刘江西万言书集附见。二年十二月十六日，政目云：「刘谊因上章疏，与宫观。」或移此入彼。）
　　朝请郎、河东路转运副使井亮采知滑州。亮采前自京东路转运判官徙河东，及是，京东民饥，无以赈给，故黜之。（亮采为京东运判，在元丰八年四月；徙河东，在元佑二年九月。此据刘攽制集增入。攽制并责张籂，而实录无之，今附此。攽制云：「河东运副井亮采可知滑州，朝奉大夫张籂可知唐州。外计之任，表率一道，邦用莫重于金谷，民务莫先于调度，智弗及之，旷职甚矣。尔等前假使传，往渑东土，不知轻重之要，曾无聚敛之术，以致民饥而无以赒赈，粮绝而劳于转发。责其无状，宜有惩罚，黜守一邦，是为□典。」张籂元佑元年七月自河北提刑改京东运判，未见迁徙，今乃以朝奉大夫同亮采责知州，而实录亦不书，附见当考。）
　　夏四月戊寅，诏勿受尚书右仆射兼中书侍郎吕公着告老章奏，以屡请故也。
　　龙图阁直学士许将为翰林学士。承议郎、权发遣河北路转运副使唐义问徙河东路，以河北漕臣有溢员故也。（张景先增差，故有溢员，此据曾肇制集。）
　　以御试中选进士杜藻，昭宪太后族孙，特授初等职官，令占射差遣。
　　诏诸路郡县各具差役法利害，条析以闻。（李常奏议云：「昨来虽有朝旨，令逐路监司与州县看详未尽、未便，限两月闻奏，后来苦无申陈。」当即是四月二日诏也。）
　　厘正仓部，勾覆、理欠、凭由案及印发钞引事，归比部，太府寺。
　　己卯，内殿承制、知干宁军张赴以大河涨急，护水有劳，降敕书奖谕，仍推恩官属七人。
　　诏诸路及州各具图开析建立沿革、城壁、吏员、户口、贡赋、山川、地里，上职方。
　　左正言丁骘奏：（编类章疏四月三日。）「窃睹明诏，欲于后次科举以诗赋取士，天下学者之幸也。然近时太学博士及州郡教授，多缘经义而进，不晓章句对偶之学，恐难以教习生员。臣愚欲乞下两省、馆职、寺监长贰、外路监司各举二人曾由诗赋出身及特奏名入仕者，以充内外教官。盖经义之法行，而老师宿儒久习诗赋，不能为时学者，皆不就科举，直候举数应格，方得恩命。今或举以为教官，当能称职。伏乞二圣早降睿旨，使四方多士一变妄诞穿凿之风，而趋规矩准绳之学，天下幸甚！」
　　辛巳，金紫光禄大夫、守尚书右仆射兼中书门下侍郎吕公着为司空、同平章军国事，仍一月三赴经筵，二日一朝，因至都堂议事。中大夫、守中书侍郎吕大防为太中大夫，守尚书左仆射兼门下侍郎，中大夫、同知枢密院事范纯仁为太中大夫、守尚书右仆射兼中书侍郎。
　　先是，太皇太后实封御札付吕大防曰：「吕公着以年老坚乞休退，方今皇帝冲幼，正要宿德大臣辅佐，公着岂易得也？欲坚留依旧供职，诚虑中书、尚书两省日逐事务繁拥，恐未副尊待老臣之意。今欲转官，罢尚书右仆射，除摄太保、同平章军国事，一月三赴经筵，二日一入朝，因至都堂议军国事，未知如何？卿可相度合如何为便，亲书实封进入。」大防即奏曰：「臣伏详诏旨，有以见陛下尊德优老之意，周旋曲折，莫不精当，臣愚不肖，不胜大幸。以臣愚见，只欲因其旧官而优假之，但进一官，作特进，依前令充右仆射，加以平章军国事，即烦劳职事悉已蠲免，亦不至阙事。如未合圣意，即乞罢右仆射，进两官，作司空、平章军国事，仍令三省、枢密院各令议军国事条目闻奏，余依文彦博已得指挥。」贴黄称：「旧制，大礼行事命官称『摄』，今来职事官恐不可称『摄』。」御札又付大防曰：「览所奏吕公着事，以公着德望，欲兼一保傅官，乃亚次太师文彦博一等也。务要外协人望，实益劝讲。然公着官去保傅甚远，卿可相度加一保傅之名，于典故如何？从一时权宜如何？今欲除守司空、行太保事，同平章军国事，余如所议。其『行太保事』四字，当与未当？若不须更作保傅官，即减去『行太保事』四字。」大防又奏曰：「臣伏详诏旨，吕公着进拜三公、平章军国事，及月赴经筵，足以亚次师臣之体，已慰人望多矣，恐不须带保、傅官而后可也。若正除太保，则恐超越过多；若用『行太保事』四字，则恐非典故。于今事体，亦不须用权宜之制，更望圣慈详择。」（此并据吕大防家所受敕札并奏矒，今删取附见。范纯仁亦必与议，但无所考据耳。）太皇太后从之，仍与大防、纯仁并命，又诏公着入都堂议事，勿限时出省，常行文字免签书，及附近东西府置公廨，执政有所议，听就议。公着、大防、纯仁制词，学士苏轼所草也。
　　是夕，轼对于内东门小殿，既承旨，太皇太后忽宣谕轼曰：「官家在此？」轼曰：「适已起居矣。」太皇太后曰：「有一事欲问内翰，前年任何官职？」轼曰：「汝州团练副使。」曰：「今何官？」曰：「臣备员翰林，充学士。」曰：「何以至此？」轼曰：「遭遇陛下。」曰：「不关老身事。」轼曰：「必是出自官家。」曰：「亦不关官家事。」轼曰：「岂大臣论荐耶？」曰：「亦不关大臣事。」轼惊曰：「臣虽无状，必不敢有干请。」曰：「久待要学士知，此是神宗皇帝之意。当其饮食而停鳀看文字，则内人必曰：『此苏轼文字也。』神宗每时称曰：『奇才，奇才！』但未及用学士而上僊耳。」轼哭失声，太皇太后与上左右皆泣。已而命坐赐茶，曰：「内翰直须尽心事官家，以报先帝知遇。」轼拜而出，彻金莲烛送归院。（此据王巩随手杂录增入。）
