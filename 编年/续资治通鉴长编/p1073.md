<!-- { "loadSidebar": true } -->
　　大宗正司言：「兴州防御使仲騑先坐以火灼人面，罚俸一季，展磨勘一年，后又灼女奴面。一年之中，三犯非礼残暴，乞重责降。」诏展磨勘五年。（二月十五日，仲騑罚俸。）
　　诏：「梓州路转运判官、承议郎程之才，知徐州、朝散大夫赵鼎并冲替。」之才坐与前知泸州任伋交讼，报上不实；鼎坐乘官舟附私物也。
　　原武决埽塞，诏礼部员外郎王子韶乘驿祭谢。
　　勃泥国进奉使言，乞自泉州乘船归国。从之。（去年八月末，入贡。）
　　诏特倚阁熙河兰会路四州军弓箭手及鄜延路沿边城寨汉蕃户借贷钱谷。
　　庚辰，泸南缘边安抚司言：「乞以戎州所买蛮马配本路兵外，给十九姓、七姓义军人员，令习马战。」从之。
　　给事中陆佃言：「读吏部所上钞内，朝请郎、提举玉隆观□审礼拟迁朝奉大夫。缘审礼以老疾乞宫观，法不当迁。」诏寝之。
　　皇城使、惠州团练使李舜聪提举府界盗贼巡检公事，视诸路钤辖。
　　诏梓夔州钤辖、供备库使高遵治，戎泸等州都巡检、西京左藏库副使张寿各降一官。坐杀已降不肯解弓刀夷贼，自上获渝水夷人冒赏，虽会降赦，特责之。
　　辛巳，奉安礼仪使宰臣王珪、蔡确，知枢密院孙固，门下侍郎章惇，中书侍郎张璪，同知枢密院韩缜，尚书左丞蒲宗孟及百官等，班集英殿门。上诣軇珠、凝华等殿祖宗神御行告迁礼，至慈圣光献皇后、英宗皇帝坐，号恸久之，髃臣莫能仰视。于是珪等奉神御升彩舆赴集英殿，有司请皇帝还内，上不听，每神御步从出殿，次第导毕始还宫。时将奉安景灵宫，至是塑像工毕，始迁坐于集英殿也。
　　诏：「皇城使张勉、如京副使石温其、内殿崇班赵潜各追五官；文思使高政、文思副使乐进各追四官；供备库副使潘定、刘青各追三官；皇城使桑湜，供备库使任端【二】，内殿崇班、合门祗候宋球各追两官；皇城使、沂州团练使李详，左骐骥使、合门通事舍人孙咸宁【三】，左藏库使杨进，内殿崇班、合门祗候孙文各追一官；东上合门使狄咏，西上合门使张守约，皇城使、昌州刺史、带御器械梁从吉各降一官。并坐出界将领计失亡所部兵，用十分法追夺也。
　　壬午，质明，宰臣、百官班集英殿，上御殿东幄，升殿奠荐如仪。礼仪使以神御彩舆行，有司奏请还内，上不听，步出幄，每神御导出至宣德门外，次第导辞毕还宫，奉安于景灵宫。
　　癸未，上朝享景灵宫，宰臣、百官陪祠殿下，先诣天兴，次遍诸殿，至继仁殿，哀恸久之。先是，祖宗神御殿分建于诸寺观，上以为未足以称严奉之义，乃酌原庙之制，即景灵宫建十一殿，每岁孟月朝享，以尽时王之礼。及是，宫成，奉安礼毕，初朝享也。赐管勾及勾当景灵宫官器币有差。（新纪书：「壬午，景灵宫成，告迁祖宗神御。癸未，初行酌献礼。乙酉，赦天下，官绘像臣僚子若孙一人。庚寅，燕侍祠官。」旧纪比新纪差详，要是别无异事。景灵奉安英宗皇帝御容毕，次日，皇太后亲诣酌献。祝文，郑郧溪集【四】：「列真秘宇，右敞神宫，天开九重，云车下来，威颜斐亹，玉座甫宁，涓吉斋诚，躬修明荐，以时朝献，永奉皇灵。」按：「云车」句当在「天开」句上，「躬修」句当在「涓吉」句上，于韵乃睰，此疑倒书。）
　　广南东路转运判官徐九思言：「东海有□曰香山，侨田户主、客共五千八百三十八，分隶东莞、南海、新会三县。凡有斗讼，各归所属县办理，遇风涛则踰月不通。乞建一县，因香山为名。」本路监司相度，欲止置香山镇，差监官一员兼烟火、贼盗，从之。
　　乙酉，以景灵宫奉安神御礼成，大赦天下，文武旧臣预神御殿绘象之子若孙，并与初品官，亲王之后与见袭爵者，迁一官。（当删取赦书条件增入。）
　　封御侍陈氏为才人。
　　诏罢知宣州陈侗再任，差判登闻检院。以御史王桓言其不当以便私求再任也。
　　都水使者李立之言：「今月壬午，塞原武埽决河口，五鼓，两马头垫落水面阔二十五步，虽已固护修闭，缘冬深天寒，难施工作，乞至正月初乃进工。」从之，应修闭水口官吏并令开封府劾罪。
　　河中府言：「胁降蕃官殿直保细埚，殿侍李埚己、移香三人，不敢一例刺配。」诏押送江西州军羁管，给大将券，本处给身分请受。
　　河东路经略司言：「府州、火山军申：黄河内有北界人船漂至河滨，斥候堡已收救得。」诏牒还北界。
　　丙戌，诏李宪：「闻知兰州李浩性多褊执，役使军士过当，多有怨嗟。仰密体量，如委不可倚仗在彼，即别选人以闻。」后数月，命王文郁代浩知兰州。（王文郁知兰州，在明年二月九日丙辰【五】。）
　　鄜延路经略司言：「塞门山城逼山受敌，有古城基并古壕限，权本路第三将米赟和募禁兵兴筑，凡七日功毕。」诏米赟减磨勘三年。
　　都水使者范子渊言：「自大名抵干宁，跨十五州，河徙地凡七千顷，乞募人耕租。」从之。
　　戊子，诏：「鄜延路没于王事，有家属见在本路，欲归其乡里者，给赙外，其大使臣以上更支行李钱百千，小使臣五十千，差使、殿侍三十千【六】，其余比类支给。」
　　诏：「故淑妃董氏逮事仁宗，生鲁国大长公主，与恩泽四人，令本家具名以闻。」
　　权京东路转运判官□居厚言：「诸州剩员，所在利于冗占。乞从转运司与当职官看详合镘窠坐，裁去冗占，以立定十分外，量立一分为额，以待缓急，余并简放，编入奏策。」从之。
　　陕西转运副使、权环庆经略司范纯粹奏：「近者，伏见鄜延路行营军马，以贼兵大至，永乐被围，徐禧以下皆在围中，势有不利，须藉邻援，本路经略司牒环庆等路差发兵马。是时，臣适在环庆，亲见曾布议论，以谓不奉诏旨，不敢擅遣。后至降到朝旨，果令差发，未及延州，而永乐新城既已不守，使者歼没，兵将亡陷，上轸圣念，下困人力，机会之失，害事如此！臣检准先降战守约束，诸路并于平日差定主兵官将，准备互相应援，或贼觽大举聚入一路，除已差兵将外，更许逐路那兵，节次策应。昨因徐禧计议边事，悉罢策应之法。方于其时，莫有言者，而利害得失见于今日。岂有兵困重围，请援邻道，尚容中覆而后可哉？今边患未消，敌情难测，愿陛下深鉴近事，断自圣心，更修久长之法，以杜仓猝之患。臣不知边事，不识忌讳，惟是思虑所及，不忍缄默，负区区忧国之素心。」诏：「陕西逐路经略安抚使，自今应有事宜，更不令别路兵马应援，常复须本路广为堤备，自作枝梧，无致篅事。」（纯粹，五年十月十一日复运副使，是冬奉诏权领环庆路经略司，十一月十一日奏此。十二月二十九日，有旨下诸路，时纯粹已罢帅，更不别论奏，奏议第十卷可考。元佑元年闰二月十一日，纯粹再奏；四月三日，又奏；二年二月十八日，降指挥。）
　　己丑，翰林侍讲学士黄履试礼部尚书、通议大夫。
　　礼部侍郎谢景温以本官知洪州。景温奏疏陈边事，所言多上与执政密议，外人无知者。尚书左丞王安礼，景温妹婿也。上疑安礼泄之，恶景温交结迎合，故令出守。（此据刘安世集。）
　　知诚州周士隆言：「准朝旨，招纳上江、多星、铜鼓、潭溪、上和、鸡公两路溪峒。所有西道胡耳、塞溪等处犬牙相入，窃虑犒赏不及或不虞生事，乞下谢麟措置，或许本州岛抚纳。」诏赵杨相度。寻令依荆湖北路都钤辖司所奏，一面抚纳，更不候赵杨相度。（「不候相度，见乙巳日，今并书。谢麟前知沅州，四年九月知诚州，未几，复知沅州。此据麟本传，不知周士隆何时知诚州，或是代麟也。七年五月十一日，孙览云云可考。）
　　荆湖南路转运司言邵州界溪四团人户袁通晓等乞归明，诏听招纳。
　　经制宜州溪峒谢麟等言：「安化中州并上州蛮蜑未便归顺，乞差将兵。」诏于广东、江西近便路选兵三千，并差桂州驻泊骁骑两指挥【七】。
　　宣德郎洛阳杨畏为监察御史，用中丞舒亶荐也。
　　庚寅，燕于紫宸殿，以奉安列圣于景灵宫礼成故也。
　　辛卯，就差案阅河北集教保甲、枢密副都承旨、客省副使张山甫，入内东头供奉官、勾当御药院刘惟简，案阁本路团教保甲，依案阅赏格，给赐弓箭手马步射第一等银碗七两、绢五匹，步射及弩手第一等银碗五两、绢五匹，第二等、三等各第减三之一。都副保正、大保长并已补名目教本保人武艺及第一等，都副保正计本都保及十分，三班差使九分，三班借差八分【八】，大保长计一都保及十分，三班借差九分，下班殿侍八分，并给银碗十两、绢五匹；不及十分，第减有差。
　　壬辰，诏：「闻兰州食贵，本州岛等守御兵见管七千，除镘壮健四千人外，其余令于里近州军就粮。」
　　新知湖州闾邱孝直言：「伏见在京置四抵当所，许以金帛质当见钱，月息一分，欲望推行于诸路州县；其无市易官处，就委场务官兼监，以岁终得息多寡为赏格。」（朱本删去，云「无施行」。）
　　诏：「枢密院自今应本院画旨送承旨司文字，缘系未行出本院，可更不送门下省。」（此据御集十一月十五日事。）
　　癸巳，步军司言：「效忠指挥使林方状三次功劳，当转资。检会赏格，止言指挥使两该赐即转都虞候，其效忠军额无都虞候职名。」诏林方特转都虞候。
　　熙河兰会路都大经制司言：「昨大军出界，差主簿李宗杰随军指引保甲人夫发粟窖搬运，遇蕃贼陷没，未推恩。」诏宗杰依军主簿陈彦长例，以父官官其子，给支赐赙物。
　　监察御史王桓言：「知虔州汪辅之谢上表辞意狂悖，望特窜殛。」诏罢知虔州，依旧分司。辅之前为开封府推官，乞分司，久之，乃得虔州。谢表云【九】：「清时有味，白首无成。」又曰：「插笔有风，空圄无日。」言者谓「清时有味」盖杜牧诗，其末句云「乐游原上望昭陵」，辅之托意怨望，故黜之。（司马记闻云：「辅之为河北监司，坐轻躁得罪，勒令分司。」按：辅之分司，不缘轻躁【一○】，事在元丰三年九月四日，记闻或误也。今略加删修。）
　　甲午，延安郡王佣言：「蒙恩进封，本合使臣乞下有司检例推恩。」诏：「内东头供奉官冯世宁减磨勘二年，内西头供奉官李倬、蓝从熙各转一官。」
　　知秦州、通议大夫吕公孺知相州。先是，李宪以诏发兵，公孺不遣，与宪互论，故有是命。（此据本传。）
　　司门郎中李文卿知晋州，以御史王桓言文卿质量卑凡，不足污郎官之选故也。
