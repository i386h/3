<!-- { "loadSidebar": true } -->
　　癸丑，礼部言：「据大乐正叶防状：『近准敕，来年正月一日御殿，今再定到威加四海之舞、化成天下之舞仪式。』协律郎陈沂看详，别无未尽，欲依所请。」从之。
　　甲寅，诏减鄜延等路戍兵，节次归营。先是，夏人逆命，陕西诸路奏乞添屯，今已通贡，故有是命。
　　三省、枢密院言：「昨令都提举修河司从长择一顺快处回河，差夫八万，和雇二万充引水正河工役外，北外都水丞司检计到大河北流人夫二十万四千三百一十八人，故道人夫七万四千四百五十六人，两项共计二十七万八千七百七十四人。今都水监丞李君贶等检计裁减到共十九万四千九十八人。」诏令修河司且开减水河，其差夫八万人，于数内减作四万人，充修河工役；于李君贶等裁定差夫内，共减作一十万人，令修河司通那分擘役使，余依前降指挥。
　　御史中丞梁焘言：「臣闻河为朔方之患甚矣，不可不治也。东流之利，人人皆知之，朝廷审其如此，乃议修复孙村故道。令三变而功无所见，徒以疑民心，耗国力，殆非计也。夫河事正如边事，在熟计利害，而为一定之论，必信而力行之，岂有分数之渐乎？朝廷能信东流之利，则断以不疑，极国力成之而无惮，是暂劳永逸也；如以此劳民伤财，当缓之以岁月，从容闲暇，储用计工，俟其有余，而一日成之，是人逸功倍也。于斯二者，审择其一，在为与不为尔，岂容姑息之计于其间哉？今乃省人功物力，以为减水河，幸其洪流之入，亦已玩矣。河之大势北倾，悍而不可制，其所分之水，固不能多。水既不多，流渐平缓，平缓之流，终成淤淀，淤淀既积，遂至断流。若淤断故道，遂失东流之利，是自废长久之策也。若不为减水，则故道依旧，终有回河之期；若为减水，则故道必废，更无回河之计。利害如此，甚易见也。或谓涨水之时，亦须流行故道，设不为减水，亦须淤淀，不可一年二年计之，必于当年为之则可矣。是不然。盖涨水之来，不过三二分，有计时而断流，当水涸之时，稍加浚治，即故道犹在。分水之来，虽少亦须四五分或至五六分，常流而不绝，直至淤平乃断，分数愈深，更不可以施功浚治，故道岂复得存邪？又谓河势近年卧东，故可为东流，若或背去，不可复为矣。此说诚为有所取，然一二年间，未必便至于此，但歇得一二年间，人力、国用既已有余，便可为之。臣以谓河流所以东流者，必中流之西稍缓，其下已积泥沙，河底渐高也。久之，河底益高，水势无复能西矣。臣愚欲乞罢修减水河，以存朝廷将来之利，不重朔方今日之患。伏望圣慈特赐详酌，面谕大臣，极理讲议，如保得终不害于回河，即听为之；如无必然之说，幸用臣言，早赐施行。」贴黄：「方今正是农时，未得春泽，兴此大役，劳民动觽，以奸阴阳之和，恐致旱沴。议如可罢，即乞速降指挥。」
　　三省言：「六曹、学士院、台、省、寺、监官，每有觽议，随事申乞支钱。虽临时多寡不一，缘无限数，未有定式。今参酌修立每员二贯至一贯，所有逐处共支料次钱，指挥更不施行，余并从旧制。」从之。（新本削去。）
　　尚书省言：「在京吏人有过会恩者，原免之外，不计轻重，别无诫励。今欲吏人有过会恩，事理稍重者仍上簿。」从之。
　　左谏议大夫梁焘言：「臣近论奏事，以方今商旅不行，国家财用匮乏，乞讲求祖宗之法，通商广财。又以省罢吏员太刻，滞事废职，人情不安，但务苟且，乞先省事省官，如未暇为之，且守四分减一分之法，以期久远之暛，诸已议而未行者，一切罢之。今以裁减浮费所细碎苛急，甚损国体，集怨于下，有害政事，乞罢所差官宋肇，以其事委户部结绝。又以举人习经义者少，习诗赋者多，乞更不各取五分，只以入试人数，用解额考校合格之人。此数事者，臣采之公论，利害灼然，方敢上之朝廷，以补圣政万一。窃思陛下聪明洞照，中外敬仰，人情事体，无所不知，必以臣言为是。窃恐大臣各怀私见，以惑圣听，伏望候进呈日，断在必行，庶使治道清明，人心慰悦。事非小补，愿留宸念。」贴黄：「其裁减浮费所差官宋肇，奔竞小人，不识大体，游历权贵之门，谄媚迎合为事，以此大臣中颇有喜之者。伏乞速赐指挥罢免，仍不与推恩。伏望宣谕，其省吏事已着令施行者，已不可改，其见取索到而未曾施行者，乞一切罢去。」（焘乞通商广财，在六月七日；论科举不限五分，附六月末；此奏劾宋肇，据密疏在十二月十八日，今从密疏。）
　　龙图阁直学士、中散大夫、知河阳陈安石为左中散大夫，依前职知邓州。
　　殿中侍御史孙升言：「臣闻壮而仕，老而休者，古今之通义；七十引老而去者，礼法之常经。所以明止足之分，厚廉退之节也。其或身系天下安危，德与朝廷轻重，仕不得谢，礼益有加者，非可以为常也。伏见龙图阁直学士、新知邓州陈安石年七十有九，无功于国，无德在民，历任以来，蔑闻政迹，而为河东转运使日，附会时论，兴置盐井，害及一路生灵。昨在吏部，精力已耗，日惟昏睡，觽所指笑。出帅永兴，亦以昏老为言事者所讥。今加数年，有退无进，而不知止足，贪冒无耻，坐尸厚禄，屡易近藩。名德不闻，功业无有，而恩禄所加如此，何以砥砺搢绅，崇贵廉耻乎？伏望圣慈详察，与一宫观差遣，庶几朝士大夫稍知止足之义，务崇廉退之节。」安石寻改郑州，久之，乃以提举崇福宫卒。（五年二月一日，自河阳改郑州；绍圣元年正月，乃以崇福宫卒。安石传云自郑州请崇福，不得其时。）
　　右朝请大夫、仓部郎中张安上权知齐州，朝散大夫、提点开封府界诸县镇事范子谅为右朝散大夫、仓部郎中。
　　乙卯，知枢密院事孙固、门下侍郎刘挚、尚书左丞韩忠彦言：「臣伏见故太子中允、直集贤院石介在仁宗朝，文学行义，名重一时，经术博深，议论坚正，以扶持名教为己任。尝以孙复、胡瑗为国子监直讲，教养人才，士风丕变，故至今论学校者，称庆历之风。然介志气刚大，不肯枉道以阿世，而喜于分别邪正，嫉恶太明，以此忤权贵取怒，挤逐倾陷，至其死犹不已，天下皆冤之。其后，诬谤虽已明，而历年浸久，无复为言之者。今闻其子编于民籍，略无生业，日有饥寒之苦，士议叹惜，以为圣朝尚贤，不应使名臣之后零落至于此极也。臣等不胜拳拳，欲望圣慈特诏有司，录介之后，以子若孙一人，赐以一命，使获薄禄，不坠厥世，以副圣朝崇奖善人之意，而为天下守忠义者之劝。」贴黄称：「仁宗时，馆职石延年、直讲孙复身没之后，蒙官其子；近日推恩吕诲、包拯、刘庠之子，各任以职事，天下感劝。如介之后，宜在所录，伏乞比类施行。」（五年正月二十二日，官石师中。）
　　戊午，门下省言：「三省得旨文字奏知札子，自来止是具事宜进入，其间虑有节写不圆，或致漏落事件。」诏今后立定式样，与录黄连黏在后入进。（新本削去。十月十二日刘安世所言当参考。）
　　御史中丞梁焘言：「臣伏见监察御史阙员已久，侍御史近有迁除，复未补人。窃以纪纲之地，所当择才，耳目之官，不可旷位。况今寒畯待用者犹滞，孤直已试者未旌，宜加公选，以副清议。欲望圣慈特赐指挥，早除侍御史，如更令举官，亦乞检会近制施行，庶使中外知圣主开广言路、清明政事之意。」贴黄：「臣窃见近日翰林学士至两省官准圣旨再同举御史两员，欲乞朝廷先次选除，以补员阙。臣访闻先朝擢为御史、而中间以言忤大臣罢去者，盖多端良之士，伏乞圣慈更加详择，牵复任用，以广贤材之路。」（旧录删取焘言大略，今全载之。）诏御史中丞举官二员，两省谏议大夫以上未曾举监察御史，同举二员以闻。（诏依旧录。）
　　是日，诏文彦博累乞致仕，候中春施行。（此据政目增入。五年正月末，范祖禹云云。）
　　左朝散郎李闶为都官郎中。
　　庚申，朝奉郎徐铎为左朝奉郎，正字。
　　刑部言：「大理寺官，旧条惟曾任外处官失入徒已上已决，或失入死罪，方不预选；新条又添入任大理寺官失断徒已上三人，或死罪一人，亦不在选限。窃以大理日断天下疑案，虽备悉心力，缘案牍既繁，不无错误。又况容有疑似轻重之间，若因问难改断，亦为差失，委是人数太窄，窃虑精强谙习之人，偶以碍格【二】，不得预选，有此未便。欲乞于条内改三人作五人，改一人作二人。」从之。
　　礼部言：「诸路申请贡举，敕经义兼试诗赋进士及经义进士解额各取五分。窃虑两科应者不齐，拘定五分，则似未尽，乞行均取。看详进士两科，试法不一，举人互有轻重难易之论；兼就试人数不定，则解额难以均当，终非通法，似不可久行。」诏：「来年科场，以试毕举人分数均取。后一次科场，其不兼诗赋人解额，依元佑三年六月五日所降朝旨，如有未习诗赋举人【三】，许依旧法取应解发合格人，不得过解额三分之一【四】。已后并依元佑二年十一月十二日敕命。考试进士分为四场：第一场本经义二道，论语或孟子一道；第二场律赋一首，律诗一首；第三场试论一首；第四场问子、史、时务策三道。以四场通定去留高下，内仍减时务策一道。」（政目云：来年科场，以试毕举人分数均取，后一次，不兼诗赋止三分，已后依元佑二年十一月十二日【五】条。十二月十八日梁焘云云、十月十八日苏轼云云可考。）
　　辛酉，御宝批：「访闻近降指挥，提举、提点集禧醴泉等处宫观，只许非时点检官物、日押簿历外，余并鸿胪寺施行。今来提举、提点在京宫观与提举、提点外处宫观事体不同，如非时行幸之类，若凡百责办鸿胪一司，必致阙事，兼恐经久难行。可除减官吏并吏禄外，余并一切依旧。」
　　壬戌，辽国遣使保安军节度使萧永诲，长宁军节度使耶律□；副使朝议大夫、守秘书少监刘从诲，广州防御使姚景初来贺正旦。
　　癸亥，中书省言：「提举实录宰臣吕大防奏所修神宗皇帝实录，今来已成草卷，缘未经编摩点对重复，功力不少，所有修撰已下官吏添给等，欲依修仁宗皇帝实录例，今依旧支破，候写进册了当，即行住支。」从之。
