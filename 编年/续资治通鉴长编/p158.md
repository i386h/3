<!-- { "loadSidebar": true } -->
　　伏睹内殿起居近罢转对，封章迭送，今已踰年，（复令百官转对在三月十一日壬午。此云罢已踰年，当考，或罢字误也。景德三年四月乙未，又令髃臣转对，岂咸平五年尝罢转对，而史失不记乎？）班行之中【二】，颇有窃议。盖为上章应诏，并无旌酬，失仪被弹，即有责罢。虽左右巡使，见失仪不敢不弹，在辅相大臣，知此事不合不奏。国家比开言路，将导化源，既欲求其谠言，又不舍其小过，虽弭是非之论，宁符虚伫之怀？况刍荛之词，尚有可采，岂簪缨之列，略无所长。盖未尝銟一嘉谋，亦未曾降一优诏。今郊禋俯近，庆赐将行，可令中书检寻转对，分其优劣，奏其姓名，或降銟谕敕书，或与转改官秩，所贵知陛下鉴其用意，感陛下赏其尽忠，表明君好谏之心，彰至仁待下之意。
　　臣又睹近敕戒励大臣，谓其不守廉隅，多置资产。禄厚而不知耻者尚应慊恨，官崇而能自省者岂不忧惭？斯乃陛下示之以止足之训词，责之以贪饕之显过。然敕文尚有漏略，事意未得精详。盖文武班官僚不该戒励，似王者命令有失均平，更须颁行诏书，篃下分明条贯。在京则已行止绝，外郡则未有指挥。况近畿阛阓之间，悉大臣资产之地，好利忘义，未知云何擅富兼贫，一至于此。可以检郡县税籍，自然见公卿户名，其务殖货财，不知纪极。以贪化下，安得风俗□和，忘国忧家，岂令官吏廉洁！今敕命施行之后，兼文武豪富之家，可于敕书更布新令，食厚禄者不得与民争利，居崇官者不得在处回图。此乃申明旧章，备载前史，可师古制，以戒贪夫。
　　臣又闻有劳绩稍殊，未与区别，有刑禁久滞，未与辩明。今略举一二言之：有如都官郎中李韶【三】差在广济河，令催辇运。访闻自前界分，每年般得八万余石。今来李韶界分，一年般得四十五万石，未见酬銟，却归东京。又闻屯卫上将军王汉忠颇知儒书【四】，甚知方略，轻财重义，临事有谋。未尝交结中官，亦不曲奉同列。昨赴京阙，似失圣恩，遽令归班，又差典郡。闻于舆论，疑其被谗。今已云亡，孰不嗟惜？臣今闻奏，贵陛下细知，虑侯伯之中，有素秉忠良，不事权贵，介然公直，因致谗言。况临事有谋者求之实难，轻财重义者尤不可得。良将之体，汉忠得之，未谕此时，弃而不用。今若有似王汉忠辈，望陛下选择用之，注意求之，推诚待之，必有英杰，可副指呼。又闻齐州制勘公事，颇甚淹延。著作佐郎张检、国子博士张瓘，并是制勘使臣，欲望宣令对扬，问其事意。或法寺受人请嘱，固称奏案未圆【五】，或上司有人主张，使令诣阙披诉。张检等必一一闻奏，望陛下亦一一审详。
　　又访闻密院、中书，政出吏胥之手【六】。吏胥行遣【七】，只检旧例，无旧例则不行。枢相商议，别无远谋，无远谋则多失【八】。失于边计者，去年失清远军，今年失灵州。失于邦计者，不知府库有无，不知仓廪虚实。戎夷深入，则请大驾亲往，将帅无功，则取圣慈裁断【九】。所以仓廪盈虚，过不在枢密院，边防动静，事不属中书。因此相承，寖以成例。圣恩若且任用，则不失享富贵，圣旨若令罢免，则不过归班行。昔汉之三公，若罢免则放之归农，若诛戮则赐其自尽。其任用既重，则黜责非轻。操国柄者，所以不敢不尽心，持兵权者，所以不敢不尽节。今则不然，臣下得优逸，而君上但焦劳。劳逸失于尊卑，实为倒置也。故阴阳不顺，水旱不调，法令滋章，盗贼多起，尚率京城父老与百辟千官，五度上章，请加尊号。赖圣君英睿，以为天不可欺，御札丁宁，示志不可夺，必断来表，深惬髃情。由是见宰相以甘言佞上求圣知，以国计军机非己任，盖自来任重责轻之所致也。今之所急者，国家帑藏无余财【一○】，仓廪无积粟，但急备边之用，不思经国之谋。地愈荒而黎民愈贫，事弥繁而资货弥少，官吏自救过不暇，国家欲求治实难。若加以水旱之灾，乘以戎夷之患，不知在庙堂者用何智略，总军兵者作何筹谋。臣不晓机务，但以稽古闻于达聪，望陛下详臣所言，听臣所奏。赏丝二柄，不必一一问中书，通变万机，不必一一由密院。然后所切者辨认谗谤，察访忠良，速究危乱之已萌【一一】，早觉衰微之有渐也。（锡自注云：咸平五年九月二十一日。按锡称近敕大臣不守廉隅，多置资产，盖指宰相向敏中也。敏中罢相在十月丁亥，不应在九月便有此奏，当是九月字误，今移付十月末。）
　　十一月壬辰朔，诏麟州给复一年。
　　癸巳，命度支员外郎李士衡、内殿崇班合门祗候李溥诣陕西诸州增酒榷之课。时士衡言：「陕西榷酤，尚多遗利。今西鄙屯戍至广，经费实繁，望遣使经度其事，可济边用而不扰民。」故有是命。由是岁增钱二十五万焉。（本志云万余缗，今从李溥传。）
　　甲午，六谷首领潘啰支遣使来贡马五千匹，诏厚给其直，别赐彩百疋、茶百斤，仍宴犒其部族【一二】。
　　雄州言侦得契丹调兵，将谋入寇。上曰：「北敌知郊祀有日，张此虚声，以耸边境耳。」辅臣言：「北面虽有兵备，而押阵使臣犹在辇下，宜令进发。」诏使臣有在河北、河东及近京诸州者可就遣之。
　　乙未，民有自眉州来贡奉者，上念其遐远，诏禁止之。
　　辛丑，享太庙。前一日，微雨，至是开霁。
　　壬寅，合祭天地于圜丘。大赦。诸路欠咸平四年已前残税、河北河东欠五年贷粮并天下逋负，升州广德军率分钱、洪筠州临江军酒曲脚钱、婺州竹园虚收孳生竹四十亿六千一百五十一万，悉除之。申严销金衣物之禁。
　　初议南郊，三司使王嗣宗等以郊祀经费繁重，请止行谒庙之礼而推庆赐。宰相吕蒙正曰：「前代停郊谒庙，盖因灾沴。今无故罢祀，典礼无据。」上曰：「不惟典礼无据，郊坛一日之费，所省几何，殊非寅恭事天之意也。」因诏三司非禋祀所须，并可减省。于是省应奉杂物十万六千，功九万九千。
　　左藏库监官郭守素言：「淮南升、润州紬绢价高【一三】，望不给冬服，镘充郊祀赏给，可获数倍之利。」上曰：「朝廷方覃大庆，岂复规小利也？」罢之。
　　郊祀礼毕，有司请用是月丁亥或辛亥大宴。时许国长公主在殡，上曰：「主以丙午启攒，此二日柩方在途，未葬之前，朕情所不安。」咸曰：「王者礼绝儙。」上曰：「礼能行之，即为例矣。」因诏用乙巳大宴，就未启攒前也。
　　丙午，大雪。上谓宰相吕蒙正等曰：「昨郊祀之际，重阴变晴，今兹成礼，又获嘉雪。朕以薄德，托于人上，守祖宗基业，日谨一日，不遑宁居【一四】。至于奉天事神，未尝不夙夜祗戒，惟恐未臻治道。而灵贶荐至，盖天意敷佑蒸黎，亦卿等调燮之力，丰年可期矣。」
　　太常少卿卢之翰在广州无廉称，上以职方员外郎、直史馆凌策熟南海风俗，戊申，赐策金紫，命往代之翰，徙之翰知永州。（之翰传云：与转运使凌策不睰，策发其阴事。按策传此时在朝廷，不在南海也。策固尝为转运使，盖前此矣。）
　　己酉，以皇子元佑为左卫上将军，封信国公。宰相执旧典，请加王爵，上不许。
　　庚戌，左仆射、平章事吕蒙正加司空、门下侍郎、平章事。李沆加右仆射。髃臣咸以序加恩。（十二月丁丑，宋白等丝俸。）
　　楚王元佐为右羽林卫上将军，（案宋史本纪，是日，楚王元佐为右羽林军上将军，雍王元份守太傅，笃王元杰守太保，曹国公元俨同平章事。此编所载，似有脱文。）议者云：「唐德宗朝，六军置统军，秩从二品，左右羽林、龙武、神武是也。十六卫置上将军，与统军同，左右卫、骁卫、武卫、威卫、领军、金吾、监门、千牛卫是也。今楚王当为统军，而以上将军命之，且王前为左金吾上将军，按仪制，金吾在统军上将军之上，是则王乃降秩，非迁秩也，有司失于讨阅矣。」
　　壬子，诏陕西振武军士，逃亡捕获，曾为盗及情理蠹害罪至徒者，所在处斩讫奏，杖罪部送阙下首身如旧法。振武兵皆取自乡民，俸钱惟五百，而他物给半。及其逃亡，则依禁军罪至死。上以其禄廪颇殊，而条禁太重，故有是命。
　　癸丑，以职方员外郎、分司西京乐史直史馆。史年七十余，于是，奉镘司表入贺。上召见，嘉其筋力不衰，且笃学，好著书，故授以旧职，悉取所著书藏秘府。史与其子黄目俱直史馆，时人荣之。
　　乙卯，以内侍高品张仁恭为内侍省内侍殿直。仁恭从晋国长公主积岁，颇勤干。主为言求迁秩，上以仁恭迁殿头高品，而给事主第，其名非便，故特置此职命之，仍给殿头高品俸料。
　　己未，令近京诸州募强壮愿充军者给衣服、装钱送阙下。
　　庚申，河阳节度判官清池张知白上疏曰：
　　臣闻创王业期于无穷者，必政事为基。是以王业盛者，其政事必经久可取，远大可法，然后速见治平之运。窃以古今之言事者，鲜不以防边为急务，故多举西北二隅攻守之事，以献方略，由是奇兵之谋，纷然竞兴。夫五行之中，金为兵，以五事配之，则金为义，兵之为用，实不可去也。乃知言弭兵者，罪莫大焉；穷兵者，亦罪莫大焉【一五】。夫史籍所载，京师为阳，而诸夏为阴，盖取诸内外之义也。夫阳主生物【一六】，阴主杀物，故知四夷扰边，不足异也，在制之有道尔。又和乐为阳，愁苦为阴，王者必先内和人心，而后制四夷，此崇阳抑阴之义也。臣伏见去春大雪，今夏暴雨，稽洪范之书，则系乎咎恶之文。伏惟陛下自即大位，日谨一日，而复温厚恭肃，祗畏勤俭，讨论方册，思广治道。圣德无缺，则咎恶何从而起，岂非政令之间有不便于天时者乎？今夫春者，发生之月也，可生而不可杀也。国家每岁春夏将交之时，禁止采捕，是仁及鸟兽，而不闻禁决死罪。夫人者，万物之灵，岂不重于鸟兽？今建寅之月，三元之始，孟夏乃是正阳之月，于卦为干。况正律所载，有「秋分已前不决死罪」之制，月令当春，则曰「无肆掠」，谓不可以阴政犯阳，又曰「宜行仁而不可以举义事」，及夏则曰「挺重囚，出轻系」，并无决死刑之文。唐朝悉依此制。若罪在十恶，尤为巨蠹者，则决不待时。
