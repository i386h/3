<!-- { "loadSidebar": true } -->
　　河北缘边安抚司言：「准枢密院札子，保州牒知北界燕京留守司指挥容城、归信两县，钤束拒马河南两属户毋得纳雄州贷粮事，委本司考实，如实，即中书近降除放雄州归信、容城两输户赈贷米指挥且未须施行。本司勘会，南北两界凡赈济两输户及诸科率，两界官司承例互相止约，其实彼此空文。今北界亦止循缘旧例，即非创始行移。兼两县自九月起催至十一月中旬，纔纳贷粮三千余硕，自中旬北界止约至十二月中旬，已纳米万余硕，以此较之，情实可见。兼中书近奏两输户纳米数乞倚阁，候秋料催纳，以□下户，乞止依此奏施行。」从之。
　　丁巳，诏陕西路提举铸钱司支大铜钱十万缗，付转运司市粮草。上批：「按阅京东、西将下诸军，已支银器，可令提点刑狱司计直以封桩缺额禁军绸绢折还。」
　　戊午，以权知审刑院、度支郎中崔台符为右谏议大夫、大理卿；屯田郎中、直史馆、权发遣江、淮等路发运副使蹇周辅，太常博士、权判都水监杨汲为少卿；丞及检法官令举官以闻。先是，上以国初废大理狱非是，要见国初废大理狱事因。以问孙洙，洙对合旨。于是中书言：「奉诏开封府司、左右军巡院刑狱，皆本府公事，而三司、诸寺监等凡有禁系，并送三院，系囚猥多，难以隔讯。又盛暑疾气熏染，多致死亡，官司各执所见，吏属苦于谘禀，因缘留滞，动涉岁时，深为未便。参稽故事，宜属理官，今请复置大理狱，应三司及寺、监等公事，除本司公人杖笞罪非追究者随处裁决，余并送大理狱结断，其应奏者并天下奏案，并令刑部、审刑院详断。大理寺置卿一人，少卿二人，丞四人，专主推鞫，检法官二人，余悉罢。应合行事，委本寺详具以闻。」从之。台符等既受命作大理寺，凡十有七日而成。十七日而成，据李清臣记，墨本所书不同，朱本遂并削去。新纪书以开封囚猥多，复置大理狱，旧纪载诏语差详。
　　诏自今岁起发坊场钱，更不寄纳市易务，径赴内藏库寄帐封桩；其逐路起发赴京支官员远接雇人，并召募押纲路费等钱，于开封或祥符县置库，仍旧令佐主之。
　　开封府请修完京城，四壁留十步，以墙为卫，外容车马往来。诏止于七步外筑墙，以所减三步外添两步，共留五步为路，其官私舍屋有碍者，即止据见今地于五步外筑墙为路，仍免毁拆。
　　又诏真定府界塌崖岭盗斫车辋者雅沁等三人【二】，别无意作过，令放还北界。
　　三司言：「准送下判都水监宋昌言等奏，乞支钱二十万缗，分与开封府、河北路诸埽市梢草，今未有钱物可给，欲支市易务下界末盐钱十万缗，从三司拨付本监，依朝廷钱物例封桩，仍逐年依数兑换，非朝旨及埽岸危急不得支用，从三司点检拘辖。」从之。
　　己未，诏罢都大提举在京诸司库务司，其所领事令三司分隶所属。又诏自今司农寺除本寺官请受及吏人衣粮食盐依旧三司支给，余支本寺所管常平、免役、头子，蹙零等钱。从判寺蔡确请也。
　　壬戌，检正中书刑房公事杜纮罢检正，升一任，太常丞、监察御史里行黄廉为集贤校理，并权判刑部。廉依旧同结绝御史台根究公事。
　　诏大理寺官吏并现在公案等并归刑部，其当送大理狱结断事，自来年正月后依戊午诏施行。
　　诏权荆湖北路转运使、太常少卿孙颀，以督捕詹遇等有劳，特赐紫章服。西京左藏库使、权荆湖北路都监彭孙设谋杀遇，及获妇女十八人，马七匹，除崇仪使、忠州刺史、权发遣本路钤辖，仍赐钱五百千。东作坊使、权潭州钤辖何次公，捕获贼党三十四人，马十六匹，然先以不救应仵全等，见下孙颀劾罪，候颀再奏到取裁。其余转资、减年及赐钱帛各有差。
　　御史中丞蔡确言：「比闻有人伪作臣论科场文字，腾播都下，御史黄廉已具奏，蒙下有司购捕未获。闻所托文字久諠道路，亦不难穷核，但得传道一人，展转推问，必见所归。望增立赏钱，根究主名，虽经疏决，特赐重行，以惩造语作奸之风。」诏专令许懋根究，增赏钱五百千。许懋明年十一月以前广东宪乞籍五州丁为枪手，不知今仕何官。
　　中书言：「江南东路制勘院言，根究吕嘉问等事，候江西提点刑狱李茂直到院结案，然茂直近已丁母忧。」诏止令孙珪、王安上、朱炎同鞫之。
　　癸亥，以翰林学士、起居舍人兼侍读、权发遣开封府许将权知开封府。
　　中书言：「立大小使臣呈试弓马艺业出官试格：第一等步射一硕，发两矢，射亲十中三，马射七岗，发三矢，马上五种武艺，问孙、□大义十通七，时务边防策五道，文理优长，律令大义十通七，如中五事以上，与免短使，减一任监当，三事以上免短使，升半年名次，两事升半年，一事升一季。第二等步射八岗，射亲十中二，马射六岗，马上三种武艺，孙、□义十通五，策三道，成文理，律令义十通五，如中五事以上，与免短使，升半年，三事以上升半年，两事升一季，一事与出官。第三等步射六岗，射亲十中一，马射五岗，马上两种武艺，孙、□义十通三，策三道，成文理，律令义十通三，计算钱谷文书五通三，如中五事以上，升半年，三事以上升一季，两事与出官。」从之。旧记云：癸亥，诏：「武臣入流猥杂，騳官从政，无以甄别，立试艺业法。」与实录不同。新纪亦削去，当考。选举志同。选举志云：「诏大使臣试弓马艺业出官，第一等步射一硕，矢十发三中，马射七岗，马上五种武艺，孙、□义十通七，时务边防策五道，文理优长，律令义十通七，中五事以上，免短使，减一任监当，三事以上免短使，升半年名次，两事升半年，一事升一季。第二等步射八岗，矢十发二中，马射六岗，马上三种武艺，孙、□义十通五，策三道，成文理，律令义十通五，中五事免短使，升半年，三事升半年，两事升一季，一事与出官。第三等步射六岗，矢十发一中，马射五岗，马上两种武艺，孙、□义十通三，策三道，成文理，律令义十通三，计算钱谷文书五通三，中五事升半年，三事升一季，两事俱出官。其步射并发两矢，马射发三矢，皆着为格。此据本志增入。志但称元丰初敕。
　　提举司天监所言：「先被旨应馆阁所藏及私家所有阴阳之书，并录本校定，置库收掌。今编成七百一十九卷，乞上殿进呈。」从之。
　　甲子，婉仪邢氏进封贤妃，妃乞免册命，诏止进告。两纪并书进位。
　　诏罢三司推勘公事官，减军器监勾当公事、审官东院、流内铨及将作监、三班主簿、左右军巡判官各一员。
　　又诏：「秦凤路义勇、保甲近已上番，未差兵部官案视，虑官使推行法令不尽，或有差违。令同判兵部李深往检点以闻。」
　　诏：「京东、开封府界将下马军阙马，逐将召买四岁以上十岁以下堪被甲马，其钱于封桩禁军阙额请受内借支。」
　　判大名府文彦博言：「据国子博士、管勾外都水监丞耿琬妻安氏状：琬赴决口提举兵夫，至修闭毕工，于灵平埽冒暑而死，蒙赐绢二百匹，乞免所赐，特推恩子敏。案耿琬实以勤事而死，伏望特录其子。」诏敏与郊社斋郎。
　　引进副使、京东西按阅将下马步军武艺张山甫等言：「京东第八将张建中，所教兵觽，比之诸将，应格人数全少。」诏建中先冲替，令转运司体量，如有罪状，即劾以闻。
　　乙丑，诏：「熙河路经略司指挥熙州，自今于阗国入贡，如实惟赍国王表及方物，听发赴阙，仍毋得过五十人，驴马头数准此，余勿解发，止令熙州安泊，差人管勾，依条许令卖买，仍婉顺开谕，除乳香以无用不许进奉及挟带上京并诸处货易外，其余物并依常进贡博卖。」
　　丙寅，辽主遣宁昌军节度使耶律隆、太常少卿史馆修撰王安期等来贺正旦。
　　丁卯，殿前副都指挥使、建武节度使贾逵卒，赠侍中，谥武恪。逵尝请加赠三代，上谕以当令有司检会。及是，逵家又以请，上批：「逵武人，能念亲不忘，虽不该郊礼，可特许之。」据御集，逵先请乃十月十七日，得请乃明年二月十五日，今并书之。
　　命西上合门使、枢密院副都承旨张诚一兼都大提举燕设诸司应奉事。
　　马军都指挥使杨遂权殿前副都指挥使。
　　梓州路转运提点刑狱司、夔路钤辖司言：「斧望个恕子乞弟领兵仇杀生界夷人，请杨三班所许物。」诏转运、钤辖司以本司意谕乞弟，昨官军讨蛮贼，其斧望个恕能自抚遏部下夷觽，把截地分，不助罗、胡、苟等作过事，以先差杨舜之许与物数给赐。仍为堤备，毋少致侵犯。据平蛮录云：「遣招安将杨文简与乞弟相约。」实录乃云杨舜之，今从实录。疑先遣文简，后存宝至，又遣舜之也。今不复出招安将姓名。
　　先是，转运判官程之才言：「罗苟村部正阨乌蛮出入道路，近岁与蛮为仇，蛮不敢肆，若平罗苟，乞于其地置寨以制乌蛮。」诏下存宝相度。始转运司经画罗苟事，乞弟遣其徒一毛至纳溪寨乞率兵助汉，转运司遣招安将报云：「不劳以兵来助，若能抚遏诸夷，擒捕罗苟余党送官，官有赏若干。」存宝至，复申行其说。存宝既平罗苟，止傍江置一寨以防拓罗苟，而乌蛮道路荡然无复控制，又失给赏物。及存宝分屯至梓、遂闲，乞弟果以无罗苟梗路之虞，遂率罗始党村并晏州水路十二村夷觽仅五六千人，由泾滩峡往攻戎州界落煺、赖陪等村及江安县界七姓、十九姓夷人，烧荡村囤，虏掠人畜，刻牌强之，俾输以回薄江安城下，索存宝所许之赂。县民惊扰，知县何宗范严备而告语之，凡三日乃去。留蛮判罗一、蛮奴一毛，以一鱼一马谢宗范，回过夷牢村，一毛为夷觽所杀。罗一复奔县求送归，县以其本汉逃卒，遂械禁之闻州，州闻转运、钤辖司、钤辖司闻朝廷，狱成而斩之。乌蛮知命自朝廷，不敢以为怨，止称杀我一毛者，夷牢村人也。元丰三年四月二十六日实录载乞弟犯江安事迹，与平蛮录有不同处，当参考别修。
　　是岁，宗室子赐名授官者五十人【三】。
　　天下上户部主户一千九十九万五千一百三十三，丁一千六百五十一万一千六十一。客户五百四十九万七千四百九十八，丁七百八十一万五千四十一。
　　断大辟一千一百四人。
　　诏畿内及京东西五路许卖晋、隰矾；陕西自潼关以西，黄河以南，达于京西均、房、襄、邓、金州，则售坊州矾；矾之出于西山、保霸州者，售于成都、梓州路；出无为军者，余路售之。禁私鬻者与越界者如私矾法，食货志系之元丰元年，今附年末。
