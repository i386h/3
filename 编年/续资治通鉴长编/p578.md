<!-- { "loadSidebar": true } -->
　　壬子，迩英阁讲周礼「祭祀割羊牲，登其首」，王洙曰：「祭阳以其首，首主阳；祭阴以其血，血主阴也。神明不测，故以类而求之。」帝曰：「然天地简易，非己诚，其能应乎！」又讲左氏传「郑人铸刑书」，洙曰：「子产以郑国之法，铸之于鼎，故使民知犯某罪，有某罚也。」帝曰：「使民知法，为乱可止，不若不知而自化也。」
　　癸丑，荆湖北路转运司言，下溪州蛮彭仕羲举觽内寇，诏本路发捕之。先是，转运使李肃之【一九】等因彭师宝为乡导，击仕羲不克，故仕羲数扰边也。
　　十一月丙辰，出内藏库绢三十万下并州市籴军储。
　　诏河北州军，契丹葬日毋得举乐。
　　丁巳，诏陕西转运使，同州铁冶，自今召人承买之。
　　初，虞部郎中薛向言河北籴法之弊，以为：「被边十四州，悉仰食度支，岁费钱五百万缗，得米粟百六十万斛，其实才直二百万缗尔，而岁常虚费三百万缗，入于商贾蓄贩之家。今既用见钱实价，革去三百万虚加之弊矣【二○】，然必有以佐之，则其法可行。故边谷贵，则籴澶、魏粟，漕黄、御河以给边；新陈未交，则散粜减价以救民乏；军食有余，则坐仓收籴以待不足。使见钱行而三利举，则河北之谷不可胜食矣。」于是诏置河北都大提举便籴粮草【二一】及催遣黄、御河纲运公事。己未，以向为之。
　　壬戌，诏流内铨、南曹，自今举官，文臣知杂御史、少卿监，武臣合门使以上，并江淮发运使、诸路转运副使【二二】、提点刑狱朝臣使臣，开封府推判官【二三】、府界提点，更不限赃私罪。其余犯私罪杖已上，不理为举主，若私罪笞者听之。
　　乙丑，宣徽南院使、判延州□育言：「国家总挈万机，惟在纲要，小大之务，各有攸司。若朝廷职举而事□，则坐制天下，不劳而治矣。今尚书省是其本也。自唐末五代，因循苟且，杂置他局，事无本末，不相维持，使天下之大有司废为闲居。凡细琐之事，动干朝廷，遂致君相焦劳，日不暇给，如百川浩荡而不治其本源，万目开张而不得其条领，虽欲尽力，其势莫可以正也。臣前判尚书都省，见其官司局次，灿然具存。且如有大论议，当下觽官杂定，以质所长，久废不举，今惟定谥时一会都堂，是行其小而废其大，论者深惜之。窃谓久废之职，岂能一日尽其美，当随宜讲旧渐复之。请且于诸学士中分命知六曹尚书事，其舍人、待制及大两省官【二四】即知左右丞、诸行侍郎事，其余馆职有名望朝士即知郎中、员外事，仍于旧相及前任两府重臣中除一二人判都省，然后各使检详典故，度其可行者奏复之。其次诸司、寺、监，从而举之。至于金谷之计，见属三司者亦无相妨，并须仍旧。事不惊俗，体皆有宜，岁年之间，此制一定，有所责成，则高拱无为之治，可以驯致矣。」事下两制定，而言者谓尚书省职局今并入三司及诸司分领，事难遽更。乃罢之。
　　丙寅，迩英阁读太史公传，上谓李淑曰：「太史公欲行其道而不果，身未免于祸，深可悲也。顾其是非不缪于圣人，真良史之才矣。」
　　丁卯，诏河东路上供木植及并州先欠和籴斛斗、岚州合河第三津渡课钱，并除之。
　　己巳，安南王李德政之子日遵遣使告德政卒，仍进奉遗留物及献驯象十。癸酉，赠德政侍中、南越王，赙赉甚厚。命广西转运使、屯田员外郎苏安世为吊赠使。乙亥，授日遵静海节度使、安南都护、交址郡王。
　　右班殿直张安世为合门祗候、麟府并旧丰州缘边同巡检，专管勾屈野河西北界，以宰相富弼言安世河东土人，有武勇，特命之。嘉佑二年二月甲戌载西人侵耕屈野河西事，与此相关。
　　增置开封、祥符县尉各一员。
　　诏审官院编修皇佑三年以后冲改条贯。庆历四年二月。
　　十二月乙酉，参知政事程戡【二五】言：「前知益州，风闻俗所传岁在甲午，当有兵起，而民心不安，盖淳化中李顺狂逆之年。请禁民间私习六十甲子歌。」从之。
　　丁亥，中书奏：「自商胡决，为大名、恩冀患。先议开铜城道，塞商胡，以功大难卒就缓之，则忧金堤泛溢，不能捍也。愿备工费，因六塔水势入横陇。宜令河北、京东预完堤埽，并上河水所占民田。」从之，始用李仲昌议也。
　　戊子，知澶州、天平留后李璋为修河都部署，河北转运使、兵部郎中、天章阁待制周沆权同知澶州、都大管勾应副修河公事，宣政使、果州团练使、入内副都知邓保吉为修河钤辖，殿中丞李仲昌都大提举河渠司，内殿承制张怀恩为修河都监。寻以北作坊使、果州团练使、内侍押班王从善代保吉。周沆有论列，附明年六月。
　　庚寅，降知泸州、龙图阁直学士、刑部郎中包拯为兵部员外郎、知池州，坐失保任也。
　　壬辰，龙图阁直学士、给事中施昌言为都大修河制置使。提点开封府界诸县镇公事、度支员外郎蔡挺，都大提举河渠司勾当公事、太常博士杨伟，并同管勾修河。昌言辞之，不许。
　　丁酉，诏武臣有赃滥无得转横行，其有战功者许之。初，合门通事舍人柴贻范乞迁合门使，御史台言其尝坐滥事免官，不可以例除也。
　　己亥，广南安化州蛮来贡方物，诏以知州蒙全会为三班奉职，监州姚全科为借职。
　　故翰林学士王禹偁孙延己上所藏太宗皇帝赐其祖御书诗一轴，诏赐钱一万，以御诗还其家。
　　庚子，契丹遣右宣徽使左金吾卫上将军萧运、翰林学士给事中史馆修撰史运来献遗留物。
　　辛丑，诏国子监学官自今以三年为一任，愿留者许之，仍不理资考。
　　甲辰，赐左屯卫大将军克敦钱三十万。克敦进所为文求试，及试学士院，乃乞以两日分试诗赋论，既从所乞，因罢推恩而赐之。克敦，德均兄也。
　　侍御史梁蒨以病乞解言职，改刑部员外郎、直史馆、知襄州。蒨罢言责，必有故。刘挚铭蒨墓，云自乞解言责。御史台记云迁起居舍人、知谏院，以病乞补外郡。按蒨未尝入谏院，台记误也。以病乞补外郡，当得之。然台记毁蒨太过，未可全信。挚云请裁减任子恩，自宰相始。恐蒨出亦不缘此，今并不取。
　　己酉，契丹国母遣林牙保静节度使萧笃、文州观察使知客省使杜宗鄂，契丹遣崇仪节度使耶律达、益州观察留后刘日亨来贺正旦。又遣林牙右领军卫上将军萧镠、归州观察使寇忠来谢册立。
　　辛亥，欧阳修又言：
　　朝廷定议开修六塔河口，回水入横陇故道，此大事也。中外之臣，皆知不便，而未有肯为国家极言其利害者，何哉？盖其说有三，一曰畏大臣，二曰任小人，三曰无奇策。今执政之臣，用心于河事亦劳矣。初欲试十万人之役【二六】以开故道，既又舍故道而修六塔，未及兴役，遽又罢之，已而终为言利者所胜，今又复修，然则其势难于复止也。夫以执政大臣锐意主其事，而有不可复止之势，固非一人口舌之说可回，此所以虽知非便而罕肯言也。李仲昌小人，利口伪言，觽所共恶。今执政之大臣，既用其议，必主其人。且自古未有无患之河，今河侵恩、冀，目下之患虽小，然其患已形。回入六塔，将来之害虽大，而其害未至。夫以利口小人为大臣所主，欲与之争未形之害，势必难夺。就使能夺其议，则言者犹须独任恩、冀为患之责，使仲昌得以为辞，大臣得以归罪，此所以虽知非便而罕敢言也。今执政之臣用心太过，不思自古无无患之河，直欲使河不为患。若能使河不为患，虽竭人力，犹当为之。况闻仲昌利口诡辨，谓费物少而用功不多，不得不信为奇策，于是决意用之。今言者谓故道既不可复，六塔又不可修，诘其如何，则又无奇策以取胜【二七】，此所以虽知不便而罕肯言也。
　　觽人所不敢言，而臣今独敢言者，臣谓大臣本非有私仲昌之心也，直欲兴利除害尔。若果知其为害愈大，则岂有不言也哉，至于顾小人之后患，则非臣之所虑也。且事贵知利害，权轻重，有不得已则择其害少而患轻者为之，此非明智之士不能也。况治水本无奇策，相地势，谨堤防，顺水性之所趋耳，虽大禹不过此也。夫所谓奇策者，不大利则大害，若循常之计，虽无大利，亦未至大害【二八】，此明智之士善择利者之所为也。今言修六塔者，奇策也，然终不可成而为害愈大；言顺水治堤者，常谈也，然无大利亦无大害。不知为国计者欲何所择哉？若谓利害不可必，但聚大觽，兴大役，劳民困国，以试奇策而侥幸于有成者【二九】，臣谓虽执政之臣亦未必肯为也。况臣前已言河利害甚详，而未蒙采择，今复敢陈其大要，惟陛下计议之【三○】。
　　臣谓河水未始不为患，今顺已决之流治堤防于恩、冀者，其患一而迟；塞商胡复故道，其患二而速；开六塔以回今河者，其患三而为害无涯。自河决横陇以来，大名金堤埽岁岁增治，及商胡再决，金堤益大加功【三一】。独恩、冀之间，自商胡决后，议者贪建塞河之策，未尝留意于堤防，是以今河水势浸溢。今若专意并力于恩、冀之间，谨治堤防，则河患可御，不至于大害。所谓其患一者，十数年间令河下流淤塞【三二】，则上流必有决处，此一患而迟者也。其患二者，今欲塞商胡口使水归故道，治堤修埽，功费浩大，劳人匮物，困敝公私，此一患也；幸而商胡可塞，故道复归，高淤难行，不过一二年间，上流必决，此二患而速者也。其患三者，今六塔河口虽云已有上下约，然全塞大河正流，为功甚大，又开六塔河道，治二千余里堤防，移徙一县两镇，计其功费又大于塞商胡数倍，其为困敝公私，不可胜计，此一患也；幸而可塞，水入六塔而东，横流散溢，滨、棣、德、博与齐州之界，咸被其害。此五州者，素号富饶，河北一路财用所仰，今引水注之，不惟五州之民破坏田产，河北一路坐见贫虚，此二患也；三五年间，五州凋敝，河流注溢，久又淤高，流行梗涩，则上流必决，此三患也。所谓为害无涯者也。今为国误计者，本欲除一患，而反就三患，此臣所不喻也。
