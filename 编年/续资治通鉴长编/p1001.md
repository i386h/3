<!-- { "loadSidebar": true } -->
　　都水监言澶州孙村、陈埽及大□、小□埽河决。（此据朱本。旧纪及新纪并书河决澶州孙村，明年四月乙酉乃书决小□埽。）
　　壬申，熙河路走马承受公事乐士宣言：「鬼章以蕃字与知河州刘昌祚云，我言勿兴土功，乃更修岷州城【二】，我欲往岷州理会。及闻鬼章大集兵马，未知所向。」上批：「宜令经略司具析，鬼章书既无理，且不逊，何以不奏？仍即诘其侵越生事，及募人往伺虚实，严责并边城寨日夕备之。」
　　权知都水监苏液言：「奉朝旨照管固护澶州埽岸，见往相视。」上批：「上件决口虽转堤漫水，若迁延不塞，万一河道变移，亦可转为巨患，宜下外监丞司速修闭。」
　　癸酉，诏应在京置局编修文书官司，可概指挥催促结绝，所主官具析书成年月日以闻。中书详酌，准事繁简、人力多寡，随宜裁度。
　　梓州路提点刑狱盛南仲乞下江安县招诱斗篷夷，令与敢勇人程舜元等谋斩乞弟，他夷尽可除荡。诏委南仲，如获乞弟首，白身人除遥郡刺史，有官者比类增赏及赐银绢五千。斗篷夷如委向顺，意欲与官军协力，即俟大军进讨，关报韩存宝，毋得一例除荡。
　　甲戌，诏中书：「朕惟皇以道，帝以德，王以业，各因时制名，用配其实，何必加崇称号以自饰哉！秦、汉以来，尊天子曰皇帝，其亦至矣。朕承祖宗之休，宅士民之上，凡虚文繁礼悉已革去，而近百司髃辟，犹或时以称号见请，虽出于归美报上之忠，然非朕所以若稽先王之意。自今每遇大礼，罢礼部上尊号。」（两纪并书。）
　　入内东头供奉官、泸州勾当公事韩永式言：「闻利路雨水，溪江泛涨，漂流民田，物价增长，民未安居。乞下本路转运并提举司赈济。」诏提举司依条施行。韩永式不当以札子奏事，特释罪。
　　详定礼文所言：「卤簿所用二十八宿、五星、摄提旗，有司乃取方士之说，绘为人形，于礼无据。伏请改制，各着其象，以则天文。」从之。又言：「郊特牲曰：『献命库门之内【三】，戒百官也；太庙之命，戒百姓也。』说者曰：『百姓，王之亲也。』今誓百官于尚书省，誓宗室于中书省，于礼无据。伏请戒百官于朝堂，戒宗室于太庙。」从之。又言：「祭祀时刻，今参酌，秋夏即用丑时一刻，春冬即用丑时七刻。行事至明，皆十五刻，庶合旧礼，不至迫遽。」从之。（详定所依奏在三年八月二十三日，今附誓戒后。）
　　上批：「府界诸路将下阙禁军数万不少，朝廷虽累经招拣，终未足数。可遍降指挥，早令敷额，庶缓急调发，不误驱策。」
　　诏前永兴军等路察访使李承之，前知司农寺丞庄公岳【四】，前提举常平仓沈披、蔡朦，转运判官章楶、杨蟠，各展磨勘三年。提点刑狱李南公，转运使赵瞻展二年。前转运使张诜、楚建中各赎铜二十斤。坐保明修永兴洪口不当也。
　　经制熙河财用司奏：「自元丰元年次第推行至今，已及一年，具到所收息数以闻。」上批：「可速比附茶场司近例，计课入多寡，优与推赏。庶事初鼓，激当职官悉力经营，资助大费，经久不烦朝廷供亿。」遂下保明其实，仍诏转运使王钦臣驱磨以闻。
　　乙亥，诏：「澶州、大名府被河水渰溺阙食户，大人日给米一升，小儿半升。即流移逐熟，经过河渡，若将带随行物，其税渡钱听免收一季。」
　　又诏支成都府路常平米十万石，梓州路常平钱五万贯，差雇水陆运至韩存宝军前。
　　详定礼文所言：「看详卤簿记公卿奉引：第一开封令，乘轺车；次开封牧，乘革车，隼旗；次太常卿，乘革车，凤旗；次司徒，乘革车，瑞马旗；次御史大夫，乘革车，獬豸旗；次兵部尚书，乘革车，虎旗。以臣等考之，皆为非是。谨案周礼巾车职曰：『孤乘夏篆，卿乘夏缦，大夫乘墨车。』司常职曰：『孤、卿建旃，大夫建物。』仪礼觐礼曰：『侯氏乘墨车，载龙旗。』则令五品秩比大夫，当乘墨车而建物；牧比诸侯，当乘墨车而建旗；太常卿，古春官卿，当乘夏缦而建旃；司徒，今三公，当乘夏篆而建旃；御史大夫，三品，秩比卿；兵部尚书，古夏官卿，皆当乘夏缦而建旃。伏请公卿以下奉引：先开封令奉引，乘墨车建物；次开封牧奉引，乘墨车建旗；次太常卿奉引，乘夏缦建旃；次司徒奉引，乘夏篆建旃，次御史大夫奉引，乘夏缦建旃；次兵部尚书奉引，乘夏缦建旃。所以参备周礼九旗之制。」
　　贴黄称：「礼经不着三公所乘车、所建旗，又偏驾不入王门，诸侯朝乘墨车。今约孤乘夏篆建旃之文，定司徒之制。」从之，仍令疾速讲求车旃物制度以闻。（三年七月十四日乙亥依奏。）
　　又言：「谨按周礼戎右职曰：『会同，充革车。』仪礼曰：『贰车毕乘。』礼记曰：『乘车，不敢旷左，左必式。』盖古之人君，后车余路，不敢旷空，必使人乘之，所以别旷左之嫌也。诗曰『命彼后车，谓之载之』是也。自秦兼九国车服，西汉因之，大驾属车八十一乘。故东汉志曰：『属车八十一乘，尚书、御史所载。』又扬雄曰：『鸱夷国器，托于属车。』张衡曰：『属车之簉，载猃猲獢，匪惟玩妤，乃有秘书。』则是汉之属车，非独载人，又以载物，亦仪礼所谓『毕乘』之义也。本朝卤簿，属车十二乘，在法驾之后，空而不乘，实近旷左之嫌，皆不合礼制。伏请车属十二乘，以尚书、御史乘之，或以载乘舆服御，已具奏闻讫。」（礼文无月日，今附此，其从违当考。）
　　丁丑，上批：「河北水灾，阙食之民可寄招内外见阙诸军，宜就选委官速施行。」
　　诏自今郊庙罢设黄道褥。（新、旧纪并着此，盖因实录也。元年十一月三日已有诏，今两存之。）
　　诏河北提刑司劾河决当职官以闻。
　　详定礼文所言：「明堂仪注，设御位于中阶下之东南，西向。臣等谨案，古者人君临祭，立于阼。其临祭就位于阼阶下，大夫士礼也。自曹魏以来，有司失之。伏请设皇帝版位于阼阶之上，西向。太庙、景灵宫亦如之。」从之。
　　戊寅，诏经制泸州蛮贼韩存宝所将泾原路弓箭手可月给其家，十将以下至长行钱一千，副兵马使以上二千，都虞候以上三千。以知熙州苗授同经制熙河边防财用。
　　荆湖南路转运副使朱初平为琼管体量安抚，权提举广南西路常平等事刘谊同体量安抚。（八月辛卯，丰稷有言，或移入此。）
　　诏应归明人官给田而作料次催科者，荒地免二十料，熟地半之。
　　御史中丞李定言：「朝廷凡有差除，法禁传泄，苟有不当，御史无得而言。乞委封驳司即日关报。」
　　大理寺言：「自今取勘官吏，止缘公事稽失，杖以下，吏人乞断罪如法，命官案后收理。即官司不以时谳，虽遇赦勿原。」并从之。
　　己卯，同管勾经制熙河路边防财用、秘书丞胡宗哲兼管勾新置监牧及给散蕃部马种事。从都大经制熙河路边防财用司所奏也。（密记有此。王君万卒于五月，胡宗哲或是代君万也。）
　　壬午，上批：「知秦州罗拯自春以来，频在病假，形体馇瘠，精力耗昏，边务浩繁，虑难倚办，可下转运司体量以闻。」拯寻卒于秦州。（拯卒在八月一日，今并书。）
　　诏赐修闭大小□埽役兵特支钱有差。
　　又诏修上下惬山口役夫计所役日免来年春夫外，更减五分。
　　癸未，上批：「诸将奏到所见，可并送承旨司，如见行敕文未该载，理有可取者，其着为令。」
　　权发遣盐铁判官、太常博士、直龙图阁韩宗彦为右正言、宝文阁待制、知瀛州。
　　是夜，彗出西北太微垣郎位南，在轸。（新、旧纪并书彗出太微垣。天文志云：占者以为主京城有兵变。于是修京城、置楼橹，保户养马者促其期限，督训保甲，除军器以备之。史官所书备变事，或在前矣，今不取。）
　　甲申，御史王祖道言：「前知湖州陈侗昨慈圣光献太后遗诰后，侗赴任至苏州，即令女伎佐酒，于本路自首。侗之学术纰缪，行检鄙恶，觽所共闻。使之出守方州，已不足率厉民俗，况遗诰所至未久，闾巷小民莫不痛心，而侗安于为之。臣窃谓侗于法虽许首免，而臣子之义何以处此！望特案治。」诏提点两浙路刑狱孙昌龄体量。昌龄言，侗实令女伎佐酒。以遗诰释服无作乐之禁，故不加罪。
　　丙戌，诏以星变，自今月戊子避正殿，减常膳，中外臣僚并许直言朝政阙失。（两纪并书诏语。）
　　时术者谓当有兵变，上命宦者察卫士饮食。御史中丞李定亟入言：「一饭不足以示恩，适动小人之心耳。」遂罢之。复有议罢明堂者，上以访定，定曰：「三岁一郊祀、明堂，祖宗以来未之有改，不知谁为此言，愿得劾其缪妄。」上曰：「听卿言足矣。」（此诏求直言，不知复有何人应诏直言，当考。刘挚作王拱辰行状云云，亦常谈耳，今不取。）
　　知制诰王安礼言：「和气致祥，乖气致沴。意者执政大臣是非好恶不遵诸道，乘权射利者，不察主上惠养元元之意，用力殚于沟瘠，取利究于园夫，殆有以召星变。臣愿陛下省不急之改作，纾弗胜之工力。至于祈禳小数，贬损旧意，恐非应天以实者。」上览疏嘉叹。他日进对，上曰：「王珪欲使卿条具所以。朕尝谓左右大臣，倡导下情以达于上，不应沮格人言，以壅障人主。今以一指蔽目，虽泰、华在前，不之见也。近习之蔽，其君何以异此！朕今信卿，卿亦当自信，第言之毋惮。」
　　上批：「东南诸路团结诸军，初未尝遣使按阅，可差西京左藏库使、勾当军头司李诜，内侍押班石得一，依张山甫按阅京西诸将条列施行。」
　　诏梓州路转运司应供军之物，并从官给，或和买，毋辄配率支移、折变【五】，违者以新被制书论。上以本路奏科夫事，乖方扰民，刘忱虽已罢去，程之才犹在职，故条约之。委提点刑狱司觉察，仍促苗时中朝辞，令上殿讫，当日出门。（旧纪书诏梓州路供军之物并官给，毋赋民。）
　　诏：「闻乞弟自归巢穴，修置战具，多结夷人，或虑非时冲突省地。王光祖以移军近里，委韩存宝候阁道通行军马，择近日起发。至泸州，天气尚热，即分屯近郡，审度进讨。」
　　诏赐狭河役兵钱有差。
