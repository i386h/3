<!-- { "loadSidebar": true } -->
　　辛亥，上问执政：「积弊甚觽，何以裁救。」富弼对曰：「恐须以渐厘改。」又问：「宽治如何？」□奎对曰：「圣人治人固以宽，然不可以无节。书曰：『宽而有制，从容以和。』」又问前代宗室，富弼对曰：「唐时名臣多出宗室。」□奎曰：「祖宗时宗室皆近亲，然初授止于殿直、侍禁、供奉官，不如今之过也。朝廷必为无穷计，当有所裁损。」知谏院司马光言：「臣闻治身莫先于孝，治国莫先于公。孔子曰：『孝，德之本也。』又曰：『不爱其亲而爱他人者，谓之悖德；不恭其亲而恭他人者，谓之悖礼。』未有根绝而叶茂，源涸而流长者也。仁宗皇帝以四海大业授之陛下，其恩德之大，天地不足以为比。今登遐之后，骨肉至亲独有皇太后与公主数人，陛下所当尽心竭力供承抚养，以副仁宗皇帝之意。向者皇太后听政之时，左右侍卫之人不敢不恪，求须之物无所不备。既委去政柄，臣窃虑有无识之人随势倾移，侍奉懈惰，供给有阙，则天下之责皆归陛下，不可不留意朝夕省察也。又若有不逞之人于两宫之间刺探动静，拾掇语言，外如暛忠，内实求媚以相构间者。臣愿陛下迎拒其辞，执付有司，加之显戮。诛一人则髃邪自退，纳一言则百谗俱进，此乃祸乱之机，不可不深察也。臣闻国事听于君，家事听于亲。臣愚以为陛下在外朝之时，刑赏黜陟之政，当自以圣心决之，至禁廷之内，取舍赐予，事无大小，不若皆禀于皇太后而后行，陛下与中宫勿有所专。如此则内外之体正，尊卑之序明，慈母欢欣于上，臣民颂咏于下矣。不然，皇太后归政之后，若侍卫之人稍有怠惰，求须之物小失供拟，加以谗邪妄兴离间，万一有丝毫阙失，流闻于外，或皇太后忧思不乐，内生疾疢，则陛下何以胜此名于天下哉！虽百善不能掩矣。臣故曰『治身莫先于孝』也。洪范于好恶偏党之际，六反言之【一二】，重之至也。周任曰：『为政者不赏私劳，不罚私怨。』大学曰：『欲明明德于天下者，必先正其心，有所忿懥，则不得其正，有所好乐，则不得其正。』陛下奋发宫邸，入纂皇极，爰自潜跃，至于天飞，旧恩宿怨，岂能尽无。然今日即政之初，皆不可置于圣虑以害至正也。凡人君之要道【一三】，在于进贤退不肖，赏善罚恶而已。爵禄者，天下之爵禄，非以厚人君之所善也；刑罚者，天下之刑罚，非以快人君之所怒也。是故古者爵人于朝，与士共之；刑人于市，与觽弃之。明不敢以己之私心害天下公议也【一四】。今四海之广，百官之觽，有贤有愚，有善有恶，比肩接迹，杂然并进【一五】。臣愿陛下少留聪明，详择其间。苟有才德高茂，合于人望者进之，虽宿昔怨绚勿弃也；有器识庸下，无补于时者退之，虽亲昵姻娅勿取也；有励行立功，为世所推者赏之，虽意之所憎勿废也；有怀奸犯禁，为觽所疾者罚之，虽意之所爱勿赦也。如此，则朝无旷官，野无遗贤，为善者劝，为恶者惧，上下悦服，朝廷大治，百姓蒙福，社稷永安。不然，陛下若专居深宫，自暇自逸，威福之柄尽委大臣，取过目前，不为远虑，贤愚不分，善恶失实；不则所进者皆平生所亲爱，所退者皆平生所不快，所赏者皆谄谀而无功，所罚者皆忠谅而无罪。如此，则中外解体，纪纲隳紊，髃生失所，天下可忧矣。臣故曰『治国莫先于公』也。此二者【一六】，荣辱之大本，安危之至要【一七】，臣愿陛下审思而力行之。」
　　壬子，诏：「皇太后令称圣旨【一八】，出入唯不鸣鞭，他仪卫如章献明肃太后故事；有所取索，本合使臣录圣旨付所司；其属中书、枢密院，使臣具申状，皆覆奏，即施行。」司马光言：「窃闻两府议定，皇太后于诸处取索物色，令本合使臣以皇太后旨申牒逐处有司，再具牓子奏闻，候见御宝，即便供应。臣熟思此一节，理恐未至稳便。闻自来内中凡有所须，止用御宝合同文字于诸司库务取索，诸司库务实时供应，过后方申三司覆奏及行磨勘。今来皇太后有所取索，若一一须待本合使臣申牒逐处，再行覆奏，候得御宝，方敢供应，臣愚窃虑行遣往复太为迂回，万一使者懈惰，有司泥文，太后缓急欲得药饵、什器之类细小之物，不能应时而至，迁延经日，有伤慈母之心，则非陛下以四海奉养之意也。物虽至微【一九】，当此之际小有不足，所系甚大。礼：『王及后、世子之膳不会。』盖优尊者不可限以多少之数故也。臣愚欲望陛下再令两府大臣商量此事，应皇太后所取物色，并令本合使臣行文字与合同司，一如陛下圣旨所取，出御宝合同文字【二○】，下诸司库务，画时供应。仍令合同司每日将本合使臣文字缴连实封，别遣使臣进呈皇太后，以防矫伪，如此，则尊卑之体正，孝养之礼尽矣。」光虽有此书，其从违当考。
　　丙辰，上皇太后宫殿名曰慈寿【二一】。
　　加宣徽北院使【二二】、保平节度使、判郓州曹佾同平章事。初议除拜，上以问宰相韩琦，琦曰：「陛下推恩元舅，非私外戚也。」以问枢密使富弼，弼对如琦。遂降制，而太后持其制弗下，上固请久之，乃许。司马光记闻载：韩维说慈寿将归政，颍王谓维及孙思恭曰：「慈寿欲为曹佾求使相。」二人不应。王竟使王陶达意于政府，果得之。他日，二人独见，维以是戒王曰：「今陛下已亲政，内外上下事体已正，独专心孝道【二三】，均养三宫而已，他事勿预也。」按实录，佾制下，太后犹持之，不知求使相果太后意否【二四】，当考。事具六月戊午。
　　学士院奏详定改律、敕、官文书与御名同者凡二十字【二五】，余令依此以音义改避。从之。
　　壬戌，以帝康复，命辅臣谢天地、宗庙、社稷及宫观。
　　癸亥，宰臣韩琦等奏：「伏以臣闻出于天性之谓亲，缘于人情之谓礼。虽以义制事，因时适宜，而亲必主于恩，礼不忘其本。此古今不易之常也。陛下奋干之健，乘离之明，拥天地神灵之休，荷宗庙社稷之重，即位以来，仁施泽浃，九族既睦，万国交欢。而濮安懿王德盛位隆，所宜尊礼，陛下受命先朝，躬承圣统，顾以大义，后其私亲，钦之重之，事不轻发。臣等忝备宰弼，实闻国论，谓当考古约礼，因宜称情，使有以隆恩而广爱，庶几上以彰孝治，下以厚民风。臣伏请下有司议濮安懿王及谯国太夫人王氏、襄国太夫人韩氏、仙游县君任氏合行典礼，详处其当，以时施行。」诏须大祥后议之。
　　司马光上皇太后疏曰：
　　去岁仁宗皇帝捐弃万方，皇帝嗣统之初，忧哀成疾，殿下念社稷之重，同听庶政，以安髃情。今圣体复初，四方无事，殿下推而不居，自取安逸，动静之节，无不合宜，率土民臣，孰不称颂！臣不自量度，欲成殿下之全美，犹以萤烛之微明，仰裨日月之盛光，伏惟殿下稍宽其罪而终听其辞。
　　臣窃以治国家之道【二六】，贵贱虽殊，人情一也。尝观天下士民之家，其长幼髃居，长者或恩意不备，衣食不丰；幼者或容貌不恭，言语不逊。若幼者孝恭而不怨，长者慈惠而不责，则上下雍睦，家道以兴；若幼者以为怨，长者以为责，则上下乖离【二七】，家道以衰。其始相失也甚微，而终为祸也甚大。又加以谗人间之，于是乎有父子相疑，兄弟相疾，乱虐并兴，无所不至者矣。凡闺门之内，子妇有以恭孝之心至者，则尊亲当欢然以慈爱之心接之；若其有过，则当以忠厚之心教之；教之备矣而犹不听，则虽责之可也，罪之可也。及其既改，则又当复以欢心接之，不可以一忤颜色而终身恶之，遂不解谢也。故骨肉之间有威怒而无憎疾，有诘责而无猜忌。此自古圣人所以御其亲之道也。臣窃惟皇帝、皇后于殿下兼内外之亲，幼蒙保育，今日为万民父母，享天下富贵，孰云非殿下之力？臣谓殿下固宜抚存爱念，情同所生，周旋保护，以终大惠，不可偶以纤芥之失，遂蓄久长之怒，弃生成之厚恩，取疏绝之深怨，愚知所同知也。皇帝去岁得疾之时【二八】，容貌言辞诚或可疑得罪于殿下者，臣固已尝言于殿下，云不可责有疾之人以无疾之礼也。凡醉而有过，醒犹可赦，况有疾之人不自省知，本非其意之所欲为，岂可追数以为罪咎耶？皇后自童孺之岁，朝暮游戏于殿下之怀，分甘哺果，拊循煦妪，有恩无威。今既正位中宫，得复奉膳羞盥帨以事殿下，其意恃昔日之爱，不自簄外，犹以童孺之心望于殿下。故或有所求须，不时满意，则愠怼怨望，不能尽如家人妇姑之礼。殿下虽怒之责之，固其宜也，谁曰不可，但事过之后，殿下若遂弃之，不复收恤，憎疾如仇绚，则臣以为过矣。臣在阙门之外，无由知禁廷之事。窃闻道路之言，未详虚实，皆言近日皇帝与皇后奉事殿下，恭懃之礼甚加于往时，而殿下遇之太严，接之太简，或时进见殿下，虽赐之坐，如待簄客，言语相接，不过数句，须臾之间，已复遣去。如此，母子之恩如何得达？妇姑之礼如何得施？所以使之疑惑恐惧，不敢自亲者，盖以此也。
