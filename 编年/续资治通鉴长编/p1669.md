<!-- { "loadSidebar": true } -->
　　前知保州、西上合门使副张赴罚铜十斤，展三年磨勘，以不觉察妇人阿刘等出入北界故也。
　　孙路乞进筑青南讷心、东冷牟等处；令便进筑青南，余路更相度从长施行。
　　环庆奏，乞进筑骆驼巷、萌门、白豹，及乞罢之字平等处进筑。诏骆驼巷、白豹依奏，萌门恐不须筑，之字平系控扼清远军界，恐不可罢，令相度闻奏。（七月十八日却筑萌门三岔，八月二日毕工。）
　　是日，诏依知宁化军王棫所请，与宫观。棫奏自云，预建储之大议。曾布白上，棫为合门祗候，寻医，安得预此大议？章惇曾云，此乃邢恕之言尔！上亦曰轻易，因言：「邢恕反复不平，常隐自以定策为功。在元佑中上书，则云先朝屏斥不用，又云司马光等进用，可谓千载一时。与今日在朝廷议论殊不类。」布曰：「恕颇有文学，然天资反复，利欲多端，所操守不常。自绍圣初因章惇力引，故进擢。其后观望，有所党附，则攻病惇无所不至，每戒惇以生底事少做。及恕有所开陈，无非生事，一事未已，又生一事，略不肯安静，以至于臣前议论司马光等，与章惇等处所论全然不同，此皆陛下所知也。」上云：「天资不静，小人，小人！」
　　乙未，三省、密院同进呈，令孙路进筑喀罗。盖章惇意也。喀罗、卓罗，密迩邈川路，欲系桥渡河筑一寨，惇力欲成之，曾布与同列皆以为不可，曰：「如此，青唐必惊疑生事，西夏未了，又生一敌国。」布因为上言：「臣自有边事以来，常以谓但得辽国及青唐不惊，则西事可了。若一方小惊，则无所措手足，青唐一动，则熙河应接不暇，何暇经营青南、冷牟以通泾原也？今事已垂成，可惜坏了。」上曰：「如此且已。」遂进呈讫。
　　诏前复州景陵县主簿赵随，赐帛三十匹、米三十石。以本州岛言随守母坟笃孝，故旌赏之。
　　诏宣义郎、新除通判蕲州利珣，降授承奉郎。以元佑诉理不当故也。
　　诏河东新筑端正平寨名曰宁远。（布录乙未三月十一日、四月七日。）
　　丙申，枢密院言：「汉蕃官、弓箭手并诸蕃兵等，功未经酬赏，或已赏而不经亲授，身亡或阵亡，子孙弟侄等合该承袭推恩者，旧例不一。内汉蕃弓箭手于旧职名承袭【一四】，蕃弓箭手、蕃官并于新职名承袭，显未均当。欲有功未赏或已赏未授身亡，止于旧职名上推恩，应承袭者准此。其未赏未授功，每合转一资，支赐绢二十匹；内功状优异，临时取旨。」从之。
　　鄜延奏西人说话次第，已降旨令明示以开纳之意。于是令保安军先与收接章表，仍邀约以送还汉界陷没官员军民，及执送自来作过近上首领来献，方敢申取朝廷指挥。就委惠卿选文、武官两员，同将寨官专切应答西人语言，节次录奏。（布录丙申。）已而鄜延奏，恐西人未赍到章奏。诏令先与收接公牒。（布录辛丑二月十一日、四月七日、五月六日合参照。）
　　丁酉，诏河东路经略安抚使、知太原府孙览，差提举崇禧观。先是览上表请宫观，其词有：「陛下既未能察臣区区，而不自披露，则终莫能动陛下之听。」语涉不恭，特落宝文阁待制。御史中丞安惇再言责之太轻，故有是命。（正月二十一日先除林希知太原，后九十余日，览乃责。布录云：正月丁卯，先有旨降一官，既而御史有言，遂命夺职，候林希到行下。元符元年五月二十九日降宝制，二年正月二十一日降一官。毕仲游墓志，览上表谢降职，曾布曰，谢语不虔，可谪。遂夺职奉祠。降职在元年五月二十九日，降一官在二年正月二十一日，夺职奉祠在二年四月二十五日，皆坐表语不恭。先谢降职，后乞宫观，仲游并言之。今依实录两存之。）
　　鄜延路经略司言：「近于安塞堡北威戎、殄羌中路踏逐地名白落觜可以修筑守御城寨，控扼得贼马来路。寻指挥都钤辖苗履等统制兵马进筑了当，已准朝旨，赐名威羌寨。今修筑那娘山地青高山并卢关及赤巾□屏峰堡寨并已毕，其那娘山殄羌寨令保明苗履等功状。」诏等第与官，减年支赐。（殄羌元年五月四日赐名，威羌十三日赐名。）
　　环庆路经略安抚司言：「新筑定边城，日有西夏来投蕃部，缘本城所据，川原广阔，土脉饶沃，是旧日西夏储蓄之地。今投来之人，源源不绝，可以就本城管下，摽拨田土，使之耕种。本路旧蕃弓箭手，散居诸寨，随地分隶诸将。今除旧人并依旧外，将定边新城已后归顺之人，就本城管下给田，更不散行分隶。乞置总领蕃兵及同总领各一员，拣选谙熟蕃部事体，深晓边情，能弓马之人充。」从之。（三月十二日定边毕工。）
　　诏孙路且进筑青南讷心，欲留秦凤兵马及一并筑东冷牟、会州，恐向去暑热，难以久留。又秦凤兵马，迂路赴役，并保甲车乘等般运应副不前，于军情民力不便，令再相度具奏。路再奏便欲城会州，以打绳川为六百步寨，与素议不同。兼西路兵马，方自泾原进筑归，盛夏久留役使，恐不便，故丁宁诘之。（布录丁酉有此，五月二日甲辰更详之。又五月十二日甲寅。路墓志云：初元符元年八月二十七日，移帅熙河，西城利害，路知其素，方定计策，而坐收夏国降书，降授待制。二年二月十五日，路益自奋励，究心边事。会泾原路城西安州，诏路统万觽牵制。路曰：「青石峡控扼会州路，而兵不得前，取之斯其时也。」因以其觽趋会州城，别遣骁将径筑会州，遂复濒河之壤，包秦凤而通泾原矣。
　　西上合门副使、知雄州张赴知泾州，降授供备库副使、定州路都监、知保州刘方兼合门通事舍人、权发遣雄州，成都府、利州路钤辖阎仁武权发遣定州路钤辖、知保州。赴久病不任事，而未有可代者，章惇欲令刘何换官为之，曾布不可，布欲用王献可，上不许。于是以保迁雄州，盖故事也。
　　己亥，奉议郎崔俞言：「乞将校节级侵冒合招弓箭手地土者，论如盗耕官田法；将官、城寨官干系人知情，与同罪，不切觉察，减犯人三等。许人告，每亩赏钱三贯，至五十贯止。犯人财产不足，勒干系人均备。」从之。
　　赐泾原进筑洒水平、秋苇川帅臣而下银合茶药，候进筑南牟会成，更赐一次。（布录。）
　　诏勿受宰臣章惇乞解机务章奏。（御集二十七日。）先是章惇留身乞退，径出居僧寺，其家已先出。日加午，上乃有旨，令不得般移。其日甲午也。（二十二日。）翌日，（二十三日乙未。）上谕曾布曰：「惇请去甚坚。」布曰：「惇久有此言。」上曰：「章惇今日岂可令去？」布曰：「圣意坚留，惇亦何可去？」上曰：「已封还文字宣召矣。」是日早，遣御药刘友端往。翌日，（二十四日丙申。）惇入，不奏事，留身退，押赴都堂，径出。上又问：「惇去意甚坚，何故？」布曰：「惇自言久有去意。陛下恩礼既厚，惇何敢不留？」又翌日，（二十五日丁酉。）惇复被召赴都堂，惇乞别班起居奏事，皆如所请。上谕三省、密院云：「惇请去甚坚，昨日对苏珪，乃至泣下。又有札子极说事，不知何以如此坚求去？」许将、蔡卞、黄履等日：「惇自言，惇不似他人，道去便须去。昨日亦有简与臣等，令助以一言。」布曰：「臣亦得惇简，见在此，容进呈。」上笑曰：「此惇自书。」觽曰：「然。三省所得简，大意类此。」既至都堂，布等见之，惇曰：「决须去。」仍不肯坐都堂，止于暖堂中相见，遂上马。布再对，请于上曰：「札子中说事，莫及臣等否？」上曰：「无之，只是说在下人，却不及执政。」是日，（二十七日己亥。）惇又乞别班起居奏事，亦如所请。寻押赴都堂，遂复视事。上对三省，密院又问：「惇去意何其确然也？」觽对如前。布再对，又问，仍曰：「惇自言多面斥士人罪慝，故觽怨归之。」布曰：「士大夫无不骂惇者，惟是得差遣迟，乃不见宾客，与觽执政不同尔，其它亦何能为？惇于同列，但有过于逊屈，事事随顺人，不能与人违戾，以此稍稍有去意。兼祖宗以来，以一相当国者，几务任不轻，亦不得不然尔。」上默然。布又对三省尝云：「此地非久居之所【一五】，臣等待罪于此，岁月已久，亦每不自安，非独惇有去志也。（元年末及此年九月二十五日邹浩云云。）
　　辛丑，右正议大夫、知河南府李清臣知成德军，朝请大夫、直龙图阁、权知郓州胡宗愈权发遣江淮荆浙等路发运使，陕西转运副使邵龠□虒知邓州。
　　诏广南西路帅臣孙览、胡宗旦特罚铜三十斤，监司程节、齐谌、梁子美、方崇【一六】、徐常、谭掞、程遵彦、孙贲、王锡罚铜二十斤。以察访董必言知廉州姚舜举等以赃败，览等坐谬举故也。
　　枢密院言：「近西人差使诣阙讣告兼附谢罪表状，朝廷虽未听许，缘诸路新旧城寨，形势利害不同，其烽台、坐团口铺及人马巡绰卓望所至去处，各未经点检措置。如泾原路进筑天都、南牟会、减猥了当，即须巡绰至葫芦川东北及轻啰浪口以来；环庆路定边城须自香桓楼、罗觜至西安界横山寨，即自之字平、青岗峡至清远军【一七】界折姜会、板井以来一带；熙河路修筑东冷牟、会州、打绳川一带城寨，即须至韦精川一带及沿黄河摆置东、西关堡以来及金城关以外：皆是合要安置烽台堡铺及人马卓望巡绰所至之处【一八】。鄜延、河东路亦合依此相度修置，务占据得横山寨及河南一带紧切要害去处，于边防控扼守御经久利便。」诏陕西、河东逐路帅臣，选委近上兵将官，从长相度修置，仍具所置烽台、堡铺及巡绰所至地名著望去处，及与极边新旧城寨相去地里远近，图贴以闻。
　　馆伴使蔡京等言：「窃实修华戎信录，自通好以来，事无不载，粲然可观，而所载止于元丰六年，后来未经编录，伏望委官续成。」从之。
　　注　　释
　　【一】辽国泛使萧德崇李俨等辞「泛使」原作「信使」，据阁本、活字本及宋大诏令集卷二三二答契丹劝和西夏书改。下同。
　　【二】又回白札子曰上引宋大诏令集及西夏纪事本末卷二九「回」下无「白」字。
　　【三】前后于陕西河东作过不一「后」，同上书作「来」。
　　【四】乃更缔造诡词「缔」，同上书作「构」。
　　【五】北朝所当共怒「所」原作「此」，据阁本及同上书改。
　　【六】恐因北军深入「北」原作「此」，据上引宋大诏令集及西夏纪事本末改。
　　【七】洎成戍垒「洎」原作「泊」，据阁本及同上书改。
　　【八】未当开纳「当」原作「尝」，据同上书改。
　　【九】边臣审察上引宋大诏令集及西夏纪事本末「边」上均有「候」字。
　　【一○】恁地好「地」原作「他」，据阁本改。
　　【一一】属友爱之尤深本条上文「尤深」作「悠深」。
