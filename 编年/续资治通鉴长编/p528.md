<!-- { "loadSidebar": true } -->
　　【三】皆是转运司无所礏畏「礏」原作「懔」，据宋本、宋撮要本、阁本、活字本及宋会要职官五九之七改。
　　【四】亏递年祖额「祖」原作「租」，据宋本及同上宋会要改。
　　【五】京东西路安抚使按此时京东路尚未分为东西两路、「西」字当衍。
　　【六】今北敌声言西讨修筑城栅点集军马乘此而制边防宜密为缮完宋包孝肃公奏议卷八议兵作「今北虏诡诈万状，声言西讨，修筑城栅，点集军马，乘此之际，沿边亦宜密令缮完。」当是。
　　【七】淯井监蛮万余人内寇「万」原作「百」，按宋史卷四九六蛮夷四、宋会要蕃夷五之二一均作「万」，又该二书下文均有「合官军洎白坠子弟几二万人与战（宋会要作援之）」等语，如蛮仅百余人，何须出动二万人兵力，作「万」字是，兹据改。
　　【八】边郡稍警「稍」原作「捕」，据宋本、宋撮要本、阁本及宋史卷三一六包拯传改。
　　【九】谙古今故事者「故」原作「政」，据宋本、宋撮要本及治迹统类卷九仁宗诸臣谋国远略、宋史卷二九五叶清臣传改。
　　【一○】方欲竭思虑办职事「事」字原脱，据宋本、宋撮要本、阁本，同上治迹统类、宋史及宋史全文卷九上补。
　　【一一】养马者复其一丁「马」字原脱，据宋本、宋撮要本及编年纲目卷一四、同上治迹统类、宋史全文、宋史补。
　　【一二】访闻后来因循不教「闻」原作「阅」，据宋本、宋撮要本、阁本及宋包孝肃公奏议卷八请那移河北兵马事改。
　　【一三】河北转运司失计军储「军」原作「运」，据编年纲目卷一四改。宋史卷二九五叶清臣传云「以河北乏兵食」，亦可证。
　　【一四】宰相欲两中之「中」原作「平」，据阁本、活字本及宋史卷二九五叶清臣传改。
　　【一五】一百六人出身「六」下原有「十」字，据宋本、宋撮要本、阁本及宋史全文卷九上删。按宋会要选举七之一七：「皇佑元年三月十三日，帝御崇政殿试礼部奏名进士……得冯京以下四百八十九人，并赐及第、出身、同出身。」本编史文一百七十四人、一百六人及二百九人相加，适符四百八十九人之数，作一百六十人非是。
　　【一六】诏徙河北阙粮处土兵及戍兵于近南州军「近」字原脱，据宋本、宋撮要本、阁本及宋会要兵五之四补。
　　【一七】何故言事卒不行「言」字原无，据文补。
　　【一八】澧州「澧」原作「澶」，据宋本、宋撮要本、宋史卷一九七兵志十一、宋会要兵二六之二五及二六之三四改。
　　【一九】而定垦田一千四百三十余万顷「垦」原作「恳」，据宋本、宋撮要本、阁本改，下文同改。
　　【二○】无劝导之实「导」原作「农」，据宋本、宋撮要本、阁本及宋会要食货一之二六改。
续资治通鉴长编
卷一百六十七
卷一百六十七
　　起讫时间 起仁宗皇佑元年七月尽是年十二月
　　卷　　名 续资治通鉴长编卷一百六十七
　　帝　　号 宋仁宗
　　年　　号 皇佑元年（己丑，1049）
　　全　　文
　　秋七月乙未，诏河阳三城节度使、同平章事、判河中府夏竦赴本镇。
　　丙申，定州上雨【一】。
　　初，知定州韩琦言，河朔久不雨，请祈无所应，若出自圣怀，祷于天地山川，宜获嘉泽。寻遣工部郎中、秘阁校理张子思持密词祷于北岳。至是，以雨足闻。子思，知白兄子也。
　　丁酉，诏臣僚毋得保荐要近内臣，从侍御史知杂事何郯所请也。
　　翰林侍读学士、右谏议大夫张锡尝讲书禁中，上叹其博学，飞白书「博学」二字赐之，因问治道，锡对曰：「节嗜欲者治身之本，审刑罚者治国之本。」时贵妃方宠幸，故锡以此讽。上改容曰：「卿言甚嘉，朕恨用卿晚也。」辛丑，锡卒，上闻惜之，以白金三百两赙其家，特赠工部侍郎。
　　壬寅，河阳三城节度使、同平章事夏竦兼侍中，宣徽北院使、判并州郑戬为奉国节度使。资政殿学士、给事中、知青州富弼，资政殿学士、给事中、知定州韩琦，并加资政殿大学士。
　　癸卯，礼部尚书、知陈州晏殊为刑部尚书；观文殿学士、吏部侍郎、知许州张观为尚书左丞；观文殿学士、兼翰林侍读学士、户部侍郎丁度为兵部侍郎；资政殿学士户部侍郎、知应天府王举正为吏部侍郎；资政殿学士给事中、知杭州范仲淹，资政殿学士、给事中、新知河南府□育，并为礼部侍郎；太子少师致仕杜衍为太子太保；太子少傅致仕石中立、任中师并为太子少师；太子少保致仕任布为太子少傅。上方念执政旧臣，宰相文彦博因赞以推恩，故竦等十四人皆迁官加职，而弼与琦各领一路安抚使，仍优除之。弼、琦以领安抚使优除，此据实录。然戬判太原帅，权尤重，实录独不言，所未详。程琳推恩不及，盖二月方加平章事。贾昌朝前月加大观文，今推恩亦不及。
　　侍御史知杂事何郯、监察御史陈旭等言：「伏见前任两府臣僚继有除拜，非复差功计劳，特出一切恩命。近时典故，未见此比，物议喧然，不知其由。夫爵禄固上所得专予，以其可砺世磨钝，使天下之人赴忠义，立事功，至于徇节捐躯而不自悔。故古之王者至重至谨，赏一人，必使天下之人皆知以为当然，不敢用为己私而轻天下之所重也。今若授受之际，皆出无名，则何以劝有功？有功者不足劝，是古之所重，今更以为轻。虽极显官厚禄，将无以磨砺天下，而人人有觊觎徼幸之心，复何所恃而为治哉。况股肱大臣，天下所望而为表则者，岂特以一官自私而不为国家惜大体也？臣等固知爵命之行，必有让而不受者，伏望朝廷察臣等言，稽之典故，如今来例行除授，事体有名，轻重必当，即乞明示中外，使灼然晓知。若祗出一时之恩，愿下臣等章，询之公议，傥以为然，或难于追寝前命，因其表让，悉停过恩。如此，则上无虚授之讥，下有崇让之劝。与其一举两失，效当倍之也。」
　　又言：「侍中官秩隆峻，不可为节相序迁之资，稽之典故，未尝有轻授者，惟晏殊前已为刑部尚书，朝廷若以左降岁久，自从牵复恩例。」上谕郯、旭等以朝廷宠念旧臣，特与改官，即非常例也。郯、旭等乃不敢言。
　　戊申，殿中丞、集贤校理李中师为提点开封府界诸县镇公事。中师，开封人。宰相陈执中所荐也。其为集校，亦执中荐之，去年八月事。
　　癸丑，赐知益州田况、梓州路转运使何知至敕书銟谕；梓州路钤辖宋定、知泸州李道宁、泸州巡检孔道宁、嘉眉州巡检陈遇、知淯井监刘继英、淯井监监押费元庆、资荣州巡检李友忠王齐雄、梓夔路都监王锴、梓州都监张斌、遂州巡检王文质、简州巡检孔惟恭、梓州路走马承受翟文秀，或迁官，或加职，或减磨勘年。并以淯井蛮人平也。
　　秦凤路经略司言：「秦州缘边弓箭手，虽令同社助钱买马，然贫不能自给，马多阙。乞许市属户接汉界土田，以资赡之。」从之。
　　乙卯，置开封府长垣、东明，曹州冤句、南华，滑州韦城五县管界巡检一员。
　　丙辰，召二府及两制、台谏官、宗室等，谒真宗御容于沈德妃位。德妃居资善堂之南，新作神御殿成故也。
　　己未，诏诸州岁市药以疗民疾。
　　先是，知云安军、屯田员外郎王端言：「川、峡之俗，多蛊毒中人，死者盖十八九。去年朝廷颁善救方，其惠甚大。然所用药，或本土所无有，而民间不能致，请官为给钱和药与民。」既从其请，仍令诸路准此。端，质弟。
　　八月壬戌，工部侍郎、平章事陈执中罢为兵部尚书、知陈州。
　　先是，河决民流，灾异数见，执中无所建明【二】，但延接卜相术士，言者屡攻之。因论执中越次用李中师为府界提点，及吕昌龄等出入门下，喜进无学匪人，不协觽望。而执中亦以足疾辞位，自陈不愿为使相、大学士，诏从其请。翰林学士孙抃当制，遂除尚书左丞。文彦博、宋庠言恩礼太薄，乃下学士院贴麻改命之。据陈绎拜罢录载，执中为言者所攻，乃罢，下制云：「间以河道溃溢，民版流移，露章祈退，故从其请。」而实录正、附传但云执中以足疾辞位，不载其尝被言也。疑本传或有缘饰，今从拜罢录。
　　礼部侍郎、平章事文彦博加吏部侍郎、昭文馆大学士、监修国史、枢密使、工部侍郎宋庠为兵部侍郎、平章事【三】。按宋史宰相表作「宋庠自枢密使检校太傅、行工部侍郎加兵部侍郎、同平章事、集贤殿大学士。」此疑有脱误。枢密使、保宁节度使、同平章事王贻永兼侍中，右谏议大夫、按宋史宰相表作「左谏议大夫」参知政事□籍为工部侍郎、充枢密使，枢密副使、右谏议大夫高若讷为工部侍郎【四】、参知政事，翰林侍读学士、吏部郎中梁适为左谏议大夫、枢密副使。
　　癸亥，幸后苑观刈谷。
　　丙寅，御崇政殿，召辅臣观浑仪图。
　　初，刘筠死亡后，官收其田庐，包拯少时颇为筠所知，于是，拯为言，请以筠族子景纯奉筠后。乙亥，授景纯将作监主簿，仍给还其田庐。
　　幸瑞圣园观刈谷，燕从臣，射于园中。
　　丙子，前判河阳、武宁节度使、兼侍中夏竦言：「巳离本任，就长假于东京，寻求医药，救疗残生，直至致仕已来，除寻求医药外，更不敢有纤毫希望干烦朝廷。」从之。此据会要八月十六日事。
　　己卯，右正言、知制诰李绚为契丹国母生辰使，供备库副使曹偕副之。偕，珝子，后从弟也。度支副使、户部员外郎梅挚为契丹生辰使，内殿承制、合门祗候李永宝副之。礼部员外郎、兼侍御史知杂事何郯为契丹国母正旦使，内殿崇班、合门祗候柴贻范副之。著作佐郎、直集贤院、同修起居注吕溱为契丹正旦使，右班殿直、合门祗候魏公佐副之。御史陈旭言：「比岁入国副使多不择人，或缘内降指挥。魏公佐前入国为上节，今乃为副使，恐取轻敌国。」即改命合门通事舍人侯宗亮代公佐，仍诏枢密院自今选人。改命侯宗亮乃九月甲寅，今并书。陈旭言柴贻范缘内降，按七年副使有柴贻庆，寻改命夏佺，未见贻范姓名，今并削去。
　　甲申，御崇政殿，策试贤良方正能直言极谏殿中丞□奎。奎所对入第四等，以奎为太常博士、通判陈州。
