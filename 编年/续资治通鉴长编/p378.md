<!-- { "loadSidebar": true } -->
　　又诏诸路部署、巡检司体量缘边镇寨都监、监押使臣材勇习知边事，及老疾不任职者以名闻。
　　戊寅，徙判许州吕夷简判天雄军。
　　己卯，诏知永兴军夏竦兼本路都部署、提举干、耀等州军马，泾原秦凤路安抚使、知延州范雍兼鄜延路都部署、鄜延环庆路安抚使。
　　庚辰，命给事中、集贤院学士俞献卿同三司详定除放天下欠负。
　　甲申，夏竦乞预借月俸，以办行李，诏特借一季。
　　乙酉，诏三司岁给唃畼啰彩绢千匹、角茶千斤、散茶一千五百斤。
　　丁亥，契丹遣高州观察使耶律德、广州团练使崔继芳来贺正旦。
　　初，忻州地震，翰林学士、权知开封府胥偃言：「地震，阴之盛。今朝廷政令，不专上出，而后宫外戚，恩泽日蕃，此阳不胜阴之效也。加之边寇内侮，宜选将练师，以防侵轶。」及祀南郊，赵元昊朝贡不至，将议讨之。偃曰：「遽讨之，太暴。宜遣使问其不臣状，待其辞屈而后加兵，则其不直在彼，而王师之出有名矣。」又奏戍兵代还，宜如祖宗制，阅其艺后殿次进之。会有卫卒赂库吏求拣冬衣，坐系者三十余人。时八月，霜雪暴至，偃推洪范「急，常寒若【一九】」之咎，请从末减。诏可。士卒戍西边，妻子留京师者，犯法当死，帝不忍使就刑，或欲以毒置饮食中，令得善死。偃极言其不可，帝亦悔而止。宦者程智诚与三班使臣冯文显八人抵罪，帝使赦智诚三人，而文显五人坐如法。偃曰：「恤近遗远，非政也，况同罪异丝乎。」诏并释之。尝受诏试中书吏，而大臣有以简属偃者，偃不敢发视，亟焚之，且曰：「发而言之，不亦伤刻薄乎！」八月霜雪暴至，不见于五行志及本纪，不知是何年？本传附偃权知开封府后，疑与戍卒妻子犯罪及程智诚等坐法，皆偃纠察刑狱时事，不必在开封，当考。
　　注　　释
　　【一】保平节度使耶律斡「耶律斡」原作「耶律干」，据阁本及辽史卷一八改。
　　【二】赐死者家钱有差宋本、宋撮要本均作「赐死伤之家钱有差」。
　　【三】尝览景佑广乐记「广」字原脱，据宋本、宋撮要本及宋会要乐二之一九、宋史全文卷七下、太常因革礼卷一九、长编纪事本末卷三一议乐补。
　　【四】识者久以为非「以」原作「已」，据同上书改。
　　【五】旧乐钟磬不经照镌磨者「照」字原脱，据宋本、宋撮要本及宋会要乐二之二○、长编纪事本末卷三一议乐补。
　　【六】犹存三县奇七虡按上引宋会要此句作：「见存余七架。」上引太常因革礼则作：「存三料，余七架。」
　　【七】乞还朝「乞」原作「迄」，据阁本及韩魏公集卷一○家传改。
　　【八】内以破惰兵诡中之计「惰」，上引韩魏公集作「堕」，安阳集家传卷一同。
　　【九】求山林号「林」下原衍「院」字，据宋本、宋撮要本、阁本及宋史卷四六四李遵勖传删。
　　【一○】而知州及通判使臣结衔「结」原作「给」，据宋本、宋撮要本、阁本改。
　　【一一】欲自将兵扼黄河南渡「扼」，治迹统类卷七康定元昊扰边作「绝」。
　　【一二】罢河北陕西提举使籴粮草官按宋会要食货三九之九—一三屡出「便籴粮草」之文，此处「使」字疑当作「便」。
　　【一三】周成王刑措不用「刑措」原作「刑式」，据长编纪事本末卷三七范余尹欧继出改。
　　【一四】今士人交诬同上书作「今上下交诬」。
　　【一五】僭号大夏始文英武兴法建礼仁孝皇帝编年纲目卷一○、宋史全文卷七下、东都事略卷一二七西夏、治迹统类卷七康定元昊扰边均同。宋史卷四八五夏国传「英武」作「本武」。
　　【一六】皆惯涉险阻「涉」原作「陟」，据各本及宋史卷二九四苏绅传改。
　　【一七】因上所撰卤簿图记十卷「撰」原作「传」，据宋本及宋史卷二九一宋绶传改。
　　【一八】宜融二年经蛮寇按安化蛮扰宜、融二州在宝元元年二月，十一月冯伸己至宜州，广西遂定。此句「二年」疑当作「二州」。
　　【一九】常寒若「若」原作「苦」。按「急，恒寒若」为洪范之文，宋史卷二九四胥偃传引文同，「苦」为「若」之形误，今据改。
续资治通鉴长编
卷一百二十三
卷一百二十三
　　起讫时间 起仁宗宝元二年正月尽是年六月
　　卷　　名 续资治通鉴长编卷一百二十三
　　帝　　号 宋仁宗
　　年　　号 宝元二年（己卯，1039）
　　全　　文
　　春正月丁酉，陕西都转运使张存请留川峡等路上供银绢于永兴军、凤翔府，以备边费，从之。
　　度支员外郎张□【一】为六宅使、泾原秦凤路安抚都监。□，韩城人，夏竦荐其才可任也。
　　戊戌，遣内殿崇班吕清按视河东缘边州军兵甲城垒。
　　壬寅，诏陕西秦凤鄜延泾原等州、镇戎军及河北镇瀛莫雄霸等州通判，自今并令审官院选差人。
　　丙午，以殿前都虞候、邕州观察使、环庆路副都部署刘平兼鄜延环庆路安抚副使。
　　先是，三司军将耿从古告进士高肃私藏六壬玉钤，事下开封府治。开封府言肃所藏六壬玉钤，首尾不具，罪当末减。上虑愚民或多抵冒，因召司天监定合禁书名揭示之。复召学士院详定，请除孙子、历代史天文律历五行志，并通典所引诸家兵法外，余悉为禁书，奏可。
　　戊申，侍御史知杂事段少连言：「三班院、皇城司、髃牧司、三司衙司等处，比多额外增员，或许令再任，此皆起于权要侥幸之人。请检用真宗朝逐司所置定员，悉罢所增置者。」诏所增员候岁满更无差人。
　　己酉，河阳言彰信节度使、同平章事王随卒。赠中书令，谥章惠，后改文惠。始，随参知政事，请与同列日献前代名臣规谏一事【二】，以广闻听。议者谓非辅弼之职，其事遂寝。及居相位，多属疾，益无所建明。外若方严，而治失于□。晚更卞急，朝士有以身事至政事堂自言者，辄嫚骂。性喜佛，慕唐裴休为人，然风迹弗逮也。
　　辛亥，广南西路钤辖司言安化州蛮平。冯伸己传云伸己以劳迁西上合门使。按伸己迁合使【三】，乃庆历元年十月甲辰，此时未也。
　　初，元昊遣使称伪官，抵延州，郭劝、李渭留其使，具奏元昊虽僭中国名号，然阅其表函，尚称臣，可渐以礼屈，愿与大臣熟议。诏许使者赴京师。劝等令韩周与俱，使者及东华门，始去本国服，朝廷发函，读其表曰：「臣祖宗本后魏帝赫连之旧国，拓跋之遗业也。远祖思恭，当唐季率兵拯难，受封赐姓。臣祖继迁，大举义旗，悉降诸部，收临河五镇，下缘境七州。父德明，嗣奉世基，勉从朝命。而臣偶以狂斐，制小蕃文字，改大汉衣冠，革乐之五音为一音，裁礼之九拜为三拜。衣冠既就，文字既行，礼乐既张，器用既备，吐蕃、达靼、张掖、交河，莫不服从。军民屡请愿建邦家，是以受册即皇帝位。伏望陛下许以西郊之地，册为南面之君【四】。谨遣弩涉俄疾、你斯闷、卧普令济、嵬伽崖奶奉表诣阙以闻。」
　　甲寅，知延州、工部郎中、天章阁待制郭劝落职，知齐州。鄜延钤辖、兼知鄜州、四方馆使、惠州刺史李渭降授尚食使、知汝州，坐不察敌情也。朝廷虽知元昊决反，然犹善遇，其使者将行，不肯受诏及赐物。枢密院议数日不决，王德用、陈执中欲斩之，盛度、张观不可，卒遣之，但却其献物，周复送至境上。德用请自将以讨元昊，不许。
　　初，议诛元昊使者，参知政事程琳以谓古者兵交，使在其间，宜善遣之，以示大体。其后，使者益骄，大臣以为患。或议因使者入传舍，压坏垣令死其下。琳曰：「始不诛，以罪有在也。今既骄，可暴其罪而诛之，以明国法，又何患邪！」
　　乙卯，以崇仪使赵嘉进子可宗为三班借职。嘉进，宣祖从子也。
　　己未，审官院言：「旧制，京朝官到院日，各指定所入三路。自景佑四年十二月，诏始不拘路分，而率任意择地，其阙官处拟奏不行。今请复令指定三路，如经三问，阙不就，并从本院据合入远近定差。若丁忧服阕，并自不搬家地分替者，更许一问。」从之。
　　二月壬戌朔，太常丞詹庠上所著君臣龟鉴六十卷，降敕奖谕。
　　癸亥，命右谏议大夫任中师同定放天下欠负。
　　吏部流内铨言：「旧选人并以有无职田注官，而州县所上顷亩多不实，今以诸路物价贵贱定为三等，京东西、河北【五】、淮南、两浙、江南【六】幕职、令录，以岁收百五十石，判、司、主簿、尉、百石；陕西、河东、荆湖、福建、广南幕职、令录以二百石，判、司、主簿、尉以百五十石；益、梓、利、夔路幕职、令录以百石，判、司、主簿、尉五十石，并为有职田。计诸路凡得六百八十余处，其有职田处，即不许连任。」从之。
　　甲子，中书言：「翰林医官院医官使二人、直院七人、尚药奉御七人、医官三十人、医学四十人、祗候医人十三人，其员猥多。今定使副各二员、直院四员、尚药奉御六员，其额外将来毋得补人。」从之。
　　戊辰，兵部员外郎、知制诰谢绛知邓州，绛请之也。距州百二十里，有美阳堰，引湍水溉公田。水来远而少，利不及民。滨堰筑薪土为防，俗谓之墩者【七】，大小又数十，岁数坏，辄调民增筑。奸人蓄薪茭，以时其急，往往盗决堰墩【八】，百姓苦之。绛按召信臣六门堰故迹，距城三里，壅水注钳庐陂溉田至三万顷，请复修之，可罢州人岁役，以水与民，未就而卒。
　　己巳，改新知齐州郭劝知淄州。时侍御史言，范讽贬官居齐州，而劝尝为讽所荐，故改命之。
　　庚午，司天监主簿元轸言：「三式者，阴阳家所重，而学者绝稀。请加其俸秩以招来之。」上谓宰臣张士逊曰：「阴阳家使人拘忌，又多诡怪迂诞之说，岂若观人事之实以应天道也！其令司天监以轸所言详定复奏。」
　　许明州立学，仍给田五顷。
　　癸酉，庆州言，柔远寨蕃部巡检珪威，招诱白豹寨都指挥使裴永昌以族内附。诏补永昌三班借职，本族巡检。
　　户部判官郭稹言，近日上封论列边事者甚觽，乞差近臣看详，有可采者，委中书、枢密院施行。诏并送翰林学士就本院看详，毋得漏泄于外。此据会要。
　　甲戌，知麟州、供备库使朱观请筑外罗城以护井泉，从之。
　　壬午，诏新除近边知州军臣僚，并令乘递马赴任，限三月十日已前到，时西边有警故也。
　　戊子，废保安军榷场。
　　庚寅，详定合门、客省、四方馆仪制所上新编仪制十三卷。
　　三月壬辰朔，罢在京诸司库务界满监交官。
