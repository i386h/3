<!-- { "loadSidebar": true } -->
　　辛亥，江南东路转运司言，宣城、南陵两县灾伤，乞倚阁第三等以下户去年秋租纳输及八分者。又言宣城县化成圩去岁旱蝗，而令佐不受诉状，乞检放二分。从之，仍令转运司劾令佐以闻。
　　又诏阶州民经蕃贼焚庐舍者，今年夏秋二税悉蠲之。
　　河北西路察访使沈括言，烽台高下疏密未便，乞别定起纳道路，并旧烽台图上。诏如括议，仍令定州、真定大名府路安抚司未得兴功，候有事宜并工修筑。括自志乃无此。会要可参考。朱本云一时备预事，不足书，削去。
　　壬子，诏辅臣对资政殿。
　　癸丑，右正言、知制诰沈括假翰林院侍读学士，为回谢辽国使，西上合门使、荣州刺史李评假四方馆使副之。萧禧久留不肯还，故遣括诣敌廷面议，括时按狱御史台，忽有是命，客皆为括危之，括曰：「顾才智不足以敌忾为忧；死生、祸福，非所当虑也。」即日请对，上谓括曰：「敌情难测，设欲危使人，卿何以处之？」括曰：「臣以死任之。」上曰：「卿忠义固当如此，然卿此行，系一时安危，卿安则边计安。礼义由中国出，较虚气无补于国，切勿为也。」沈括【一○】自有乙卯入国奏请并别录，载使事甚详，须参考别修。此月二十九日对资政，闰四月五日论改使名，合附此，今注在闰四月五日，或移入此。
　　诏两浙路常平司续给米二万石赈济常、润州饥民。
　　甲寅，改命太子中允、开封府推官王钦臣加太常少卿，送伴辽使，皇城使、兼合门通事舍人夏伸副之，代向宗儒、王泽也。宗儒、泽乃各罚铜二十斤。初，宗儒等接伴萧禧，禧欲以行李至雄州北亭交辖，宗儒等止之，禧有不能更去之语。上怪宗儒等为国生事，仍坐尝奏请约回泛使，及在道问萧禧是来理疆界否，特罚之。止萧禧行李，在二月二十二日。
　　上批：「今遣沈括等行，而事有当豫虑者：萧禧未还，止之不令过界，一也；接伴久不至，二也；过界三五程，止之令俟萧禧，三也；到敌帐，先问来意，直俟以分水岭为界，方得朝见，四也；虽得朝见，延之穹卢中，须令用分水岭为界，五也；使人既来，许以分水岭为界，即引兵拆移铺屋，徐遣括等还，持慢书来报云『既商量不从，已令兵马往彼拆移讫』，使朝廷知既未是绝好，如何为处，六也；使人至辄苦辱之，或授以恶马，使颠仆于山谷中，或诈为贼潜来伤害，既不显国中之意，如何为处，七也。中书、枢密院，其议应之所宜。」中书、枢密院言：「分水岭既不可许，萧禧又未肯辞，欲通两国之情，则泛使不可不遣。彼以禧未还而不纳，或纳而接伴未至，容或有之，然且迁延境上，以示我无绝好之意，于义无伤【一一】，则彼亦难怪禧之稽留，无由发怒。若必邀使人以分水为界，则许与不许，岂使人所敢专？就令屈从，岂足为信？若不候使还，强移铺屋，前已详议，屈伸在我，且为后图。本朝与之通好，多历岁年，使人之来，礼义甚厚，今虽未允所求，固无激怒之事，苦辱使人，恐无此理。」上然之。吕惠卿家传云云，附注在四月五日丙寅萧禧入辞下，或移注此。
　　北京留守司言：「西福顺天王院旧有砖藏收瘗军士遗骸，一岁度人为僧。」诏每三岁度一人。
　　乙卯，阅诸军转员，三日止。旧制，捧日都虞候四人，至是五人，而马军都指挥使但阙骁骑一人，以捧日一人补骁骑军主，余四人如故，则以次军分皆不得迁，乃补四人者并为马步军副都军头。又以龙卫、拱圣、骁骑、武骑、宁朔、神骑旧百三十一指挥使，后省五十指挥，而见管马军指挥使以下已补八十一指挥正额外，数犹有余，乃于所省指挥内未移并者四十三指挥且置下名指挥使、副使各一人，军使三人，以便第迁。
　　河东路察访使李承之言：「饥民羸困老弱疾病及遗弃男女未有所归，虽日受官米，力不能自食，恐无以称朝廷赈恤之意。乞听本司存养，至闰四月终罢。」从之。
　　丙辰，诏都提举市易司遣官于麟府路博买耕牛，给借环庆、熙河路蕃部弓箭手。
　　沅州奏：「比建州学，今听读者已多，乞赐国子监书，庶一变旧俗，皆为礼义之民。」从之。
　　丁巳，诏韦城县至京回送泛使龙卫、虎翼军士特给口食，人日二升。以上批「萧禧未行，禁兵在外坐俟乏食，或犯法」故也。
　　诏：「闻诸路寄招兵士发遣赴京，道路饥死者觽，其令所过州县遇有追同行人不及者，日食别给，小历病疾，遣人医治。」
　　戊午，太白昼见。
　　己未，诏河北西路常平司出米三万石贷怀州武陟、卫州共城饥民，特免输息。
　　史馆修撰宋敏求言：「奉诏续修国朝会要，乞差著作佐郎馆合校勘林希、光禄寺丞李德刍为编修官。」诏以希充检阅文字，德刍有赃罪，令刑部定是与不是入己赃以闻。其后，刑部言德刍所犯系入己赃，不复差。
　　诏北使所过州、军、县、镇、监、驿，使臣不许差出。
　　是日，上谓王安石曰：「小人渐定，卿且可以有为。」又曰：「自卿去后，小人极纷纭，独赖吕惠卿主张而已。」因称吕惠卿兄弟不可得，安石曰：「诸兄弟皆不可得。和卿者，臣初不知其人，昨送臣至陈留，道中与语，极晓时事。」安石又曰：「臣父子蒙陛下知遇，所以向时每事消息盈虚，以待陛下深察，诚欲助成陛下盛德大业而已。小人纷纷，不敢安职。今陛下复召用臣，所以不敢固辞者，诚欲麤有所效，以报陛下知遇。然投老余年，岂能久事左右？欲及时麤有所效，望陛下察臣用心。」上曰：「固所望于卿。君臣之间，切勿存形迹，形迹最害事。」上问外事，安石具道虽胜往时，然监司未尽称职，上曰：「人材止如此。」安石曰：「诚是人材少，然亦多观望不尽力，缘尽力则犯觽怨，犯觽怨则中伤以法，而朝廷或不能察，不能察则反得罪，不如因循偷惰之可以自安。外官固未论，如吕嘉问，内则犯近习、贵戚，外则与三司、开封日夕办事，以守职事，行法至于置狱推究，奸罔具得，而嘉问乃以不觉察杂买务剩收入，情愿纳息钱二贯，降小处知州。若剩收息钱可罪，监官宜不免，监官以去官获免，则嘉问是因罪人以致罪，如何更有罪可科？且自来提辖场务诸省寺之属，何尝有坐辖下场务不觉察杖罪降差遣者？天下皆见尽力为朝廷守法立事如嘉问者不容，则孰肯尽力，不为因循偷惰之行？」上曰：「嘉问已与复差遣。」安石曰：「李直躬之徒作转运，却令嘉问提举便籴，此岂官人之宜。」上曰：「与移一路转运。」安石曰：「陛下必欲修市易法，则须却令嘉问领市易。」上曰：「恐□安持忌其来，又复失安持心。」安石曰：「臣以女嫁安持，固当为其审处。今市易事重，须嘉问与协力乃可济，不然他时有一阙失，必更上烦圣虑。」又荐嘉问及张安国可为宰属，上皆以为可。此据日录。安石复相，不知果用何日入对，此乃第一事，今备存之，更埙考详。恐安石对上非第一事，然观上所云「自卿去后，小人纷纷」及安石称不敢，固辞，则似初见时所说也。「独赖吕惠卿主张」，恐是安石托词，更须考详。李直躬，去年十二月十二日自提举籴便为淮东运使。
　　庚申，诏陈留县置龙卫带甲剩员两指挥，雍邱县置云骑带甲剩员一指挥，各以四百人为额，不给马，云骑请给视武骑。从枢密院请，以处龙卫、云骑退卒也。
　　中书言：「进士王致尧状：『伏睹条制，武举比科场开设。自来进士唱名后四五月间，方始差官兵部锁试发解。以此致进士两处投下文字，失解后旋看兵法，权习弓兵，意务苟进。就试日多怀匿文字，饰以虚辞，弓马不甚精习，不惟有误朝廷缓急使用，兼使学者不专其业。欲乞将来武举与进士同时差官锁试。』欲依所请。」诏自今武举与进士同时差官锁试。此据会要增入，元丰三年六月九日可考。
