<!-- { "loadSidebar": true } -->
　　臣自至石门，观两路措置乖谬，必知无补，顾本司兵势，又难有功，审度事几，须图再举，遂以目睹利害，画为此策。文墨不能尽陈，乞许臣赴阙，面受成算，及悉言诸道进师之害。先是，宪将熙河、秦凤之师，攻得兰州及西使城，上诸将功，请筑兰州为帅府，以镇洮为列郡。诏宪据军前事力修完，为驻兵之所【二一】，并力河南诸郡。而宪顿兵兰州不进，数以粮饷不继，船筏未备为言。及泾原、环庆师老于灵州，趣宪赴援，又不能往。既而诸路师溃归，上以宪兰州有功，释勿诛，使图来效。宪自以比诸路独违七月庚寅约束，乃陈再举之策，冀塞前罪。上以为然，故令赴阙。（明年六月五日，实录乃书此，云宪以去年十二月上再举之策。今移入诏宪赴阙后【二二】。张舜民志刘昌祚墓云：「朝廷欲再举，自镇戎军葫芦河川筑十五堡，傅灵武。」此云自熙宁寨进筑【二三】，直抵鸣砂城，地名不同，当考。熙宁寨在镇戎军北三十五里。）
　　庚辰，诏诸班直、上四军毋得简尝有罪改配人。
　　壬午，置延州义合寨。
　　是冬，判河南府文彦博奏疏言：「臣闻昨来西师出界，中辍而还，将下师徒，颇有饥冻溃散，以碍人觽，不行军法。今便欲再举，何以励觽？又运粮远涉，颇被邀截，官吏民夫，甚有陷没，必恐边将惧罪，不曾依实尽言，议臣依违，亦不敢明白敷奏。老臣荷陛下恩深，若又不言，乃是负国，伏望圣慈深察。王师之举，必有边将、谋臣首开端绪，不得详审，以误大计，伏望陛下察之。若不深责，无以励后。」又言：「臣窃闻陕西用兵之后，公私蓄积，大抵殚耗，丁壮运粮从军，夏麦多不下种。大兵虽还，边备不可轻弛。窃虑向去军民粮食不充，缓急无以计置，谓宜讲求汉、唐故事，水陆转输，以备乏绝。臣守藩当路，近闻岐、雍闲粟麦之价今已腾踊，若至春后，必多流亡；兼闻关陕人户，昨经调发应副军期，不遗余力，死亡之余，疲瘵已甚，亦皆观望德音。傥顺青阳，一霈恩宥，因而有所蠲复，或并及河东诸郡，兹实陛下盛德之举。仍愿亟诏诸郡，申严斥堠，专为守御之备，养威练卒，振□伤残之民，在今之宜，无以易此。臣受恩至深，虑有所及，不敢自默。」又言：「近闻西师已还，中外但知时暂歇泊，而未有分屯解甲之旨，人情忧疑，皆虑王师必有再举之计。老臣受国深恩，义同休戚，发齿如此，无复觊望，惟有区区欲报之意，不能缄默，劶为陛下言之。臣窃观陛下临御以来，选拔将校，训齐师徒，修治器械，储峙糗粮，皆觽智所不及，近世所未有。比者夏人昏乱，自致天讨，陛下赫然命将出师，以伐有罪。师行以来，捷音屡上，虽未能覆其巢穴，系其君长，而师行有纪，所遇辄克，羌人遁逃，莫敢抗堂堂之锋。天威神武，震慑四夷，战功之多，近世未有。然而数路进军，兴动大觽，弥历累月，馈挽不赀，诸路之民疲于供给，将士尽忠竭力，为朝廷奋不顾身，闲关死亡，冲寒冒苦，备极勤劳。臣以谓国威既已振矣，将士之力亦已殚矣，百姓供馈亦已竭矣，为陛下今日之计，正当劳徕将士，安抚百姓，噢咻其疾痛，补完其疮痍，使得苏息，按甲养威，以全前日之胜。如此，则外足以惩艾强邻，内足以爱养军民，此宗社无疆之休也。今若师徒暂还而复出，士气已衰而再鼓，民力已困而调发复兴，诸路深入而转饷益远，如此，则师之胜败恐未可知，而前功或丧，此天下之深忧也。兼臣在洛中，津遣陕西军须不少，亦闻陕西事体颇详，皆言百姓亦已流离，菽粟之价腾踊【二四】，今冬二麦多不下种，将春农事方兴，又复调发不已，必恐应副不前，有误大计。臣而不言，孰当言者？伏望陛下以天下为度，以苍生为心，不以尽敌然后为功，亟诏班师，分屯诸路，使朝廷恩威并行，军民和附，以小羌昏乱如此，可以坐待其灭亡矣，臣不胜大愿！又闻陕西、河东运粮人夫，虽所费不赀，而逃逸者甚觽，至有部夫官亦逃窜，恐无人敢仔细奏陈。兵志谓善用兵者人不再役，粮不三载。春秋、战国时用兵多在中夏，故兵有因粮，粮不远载，与今之馈运深入塞外沙漠之地，其势不同。易称高宗伐鬼方，三年克之，小人勿用。以圣帝伐鬼方，尚三年而克之，理有不可急者。又曰：「师贞丈人吉。」丈人严壮之称，用之则吉；小人勿用，用则无功，无功则有罪。伏望陛下选择将兵者，如轻险而求侥幸之功者，当勿用之。臣年老眼昏，勉力亲书此札子，深惧不谨细，伏望圣慈矜察。兼不敢附递，恐漏泄不达，谨遣臣长孙承事郎永世持诣通进司投进。」（答诏在明年二月二十五日。）
　　是岁，置昌化军感恩县，兰州龛谷寨【二五】，东关、嚱兰二堡。秦州大雨，坏庐舍。凤翔府、凤阶州饥。河北水，遣官振□。（十朝纲要：是岁，府界及三路上保丁数凡六十九万有奇。）
　　注　　释
　　【一】今并回师入塞「塞」原作「寨」。据本书本卷上文甲寅条「环庆、泾原行营回师将入塞」云云，此处「寨」显为「塞」之误，故改。
　　【二】从轻放罪人出外「人」原作「入」，据阁本改。
　　【三】图识「识」原作「说」，据阁本改。
　　【四】吕大防「吕」原作「李」，据阁本及宋史卷三四○吕大防传改。
　　【五】鸣砂川「川」原作「州」，据阁本及太平治迹统类卷一五种谔建议大举改。下同。
　　【六】即有贼马出没邀截「截」原作「集」，据同上书改。
　　【七】况士卒久罹冻馁「久」原作「各」，据阁本改。
　　【八】鼓排「鼓」原作「彭」，据太平治迹统类卷一五种谔建议大举改。
　　【九】全不肯痛行讨荡「痛」原作「统」，据阁本及同上书改。
　　【一○】坊州「坊」原作「房」，据本书卷三二二元丰五年正月辛丑及同上书改。
　　【一一】银夏宥州「银」原作「宁」，据阁本改。
　　【一二】崔思齐「思」原作「恩」，据阁本及长编纪事本末卷八九通使高丽改。
　　【一三】恣j构原作「孙桷」，据宋史卷三三一本传改。
　　【一四】枭三百余级「枭」原作「劾」，据太平治迹统类卷一七神宗平归徕州蛮乞第改。
　　【一五】得金络项条脱者「项」原作「顶」，据阁本及长编纪事本末卷八八讨泸州蛮改。
　　【一六】土物「土」原作「上」，据阁本、活字本及长编纪事本末卷八九通使高丽改。
　　【一七】止以书谢「止」原作「且」，据阁本及长编纪事本末卷八九通使高丽改。
　　【一八】入塞兵马确的存亡实数「塞」原作「寨」，据本书本卷上文甲寅条、甲子条、戊辰条、己巳条、甲戌条改。
　　【一九】右侍禁鲁福「鲁」原作「路」，据阁本及宋会要兵一八之九改。
　　【二○】先自熙宁寨进攻「自」原作「是」，据阁本及宋会要兵二八之二六改。
　　【二一】为驻兵之所「驻」原作「主」，据宋会要兵二八之二五改。
　　【二二】今移入诏宪赴阙后「移」原作「多」，从文义改。
　　【二三】熙宁寨「宁」原作「河」，据上文改。
　　【二四】菽粟之价腾踊「踊」原作「涌」，据阁本及上文改。
　　【二五】龛谷寨「寨」原作「塞」，据宋史卷八七地理志改。
续资治通鉴长编
卷三百二十二
卷三百二十二
　　起讫时间 起神宗元丰五年正月尽其月
　　卷　　名 续资治通鉴长编卷三百二十二
　　帝　　号 宋神宗
　　年　　号 元丰五年（壬戌，1082）
　　全　　文
　　春正月癸未朔，不受朝。
　　戊子，环庆路经略司言：「泾原路第八将队将李贵扇摇兵觽逃归，乞特行遣以惩后。」诏卢秉：「昨行营军还逃归之人，情理巨蠹，无若贵者。及今根治，不致已经释罪之人惊疑，即具案以闻。」秉言：「贵情非巨蠹，昨以出界兵将上下失律，臣即权宜传放罪指挥，兼已奏得朝旨。若更追劾，恐致惊疑。」诏释其罪。（朱本删去「乞特行遣以惩后」一句，今从新本，仍存之。）
　　京西路转运判官唐义问言：「比闻多有陕西军前亡卒首身，乞降指挥招谕，令随所在自陈，给券送归所属。」诏「已降指挥，令开封府界、京东京西路军前士卒因寒冻阙食逃归者，依陕西、河东首限施行。」
　　鄜延路经略司乞以新收复米脂、□堡、义合、细浮图、塞门五寨地土，招置汉蕃弓箭手及春耕种，其约束、补职，并用旧条。从之。（诏下□堡、义合等寨，具去年十二月六日戊午）
　　沈括又言：「新收五寨，虽各据地利险阻，然守具未全，粮储露积，人兵无所存庇。欲于侧近那厢军二三千应副工作，及指挥转运司粮储但输安塞堡【一】，候城寨可守则移运。」从之。
　　诏陕西诸路士卒军前所犯，并与放罪，官司毋得诘问。
　　己丑，诏判都水监李立之：「凡为小□嘊口[二】所立堤防，可案视河势向背，应置埽处，并都大巡河使臣窠名，无致虚设官司，横费兵夫物料【三】。」
　　庚寅，翰林侍读学士、知审官东院钱藻卒。上遣使视其家甚贫，赐钱五十万。
　　辛卯，命翰林学士李清臣权知贡举，知制诰舒亶、侍御史知杂事满中行权同知贡举。
　　判司农寺、天章阁待制王居卿知太原府，代王克臣也。先是，五路出师讨夏贼无功，王中正言，经略司姑息士卒，实诱之使无固志，乃召克臣知东审官院，改命居卿。（克臣知审官，乃甲午日，今并书。）
　　诏：「自今皇太后行幸，百司仪卫宜依太皇太后万岁日施行。」
　　是日，济阳郡王曹佾告谢，命坐，对之涕泣，抚谕良久。
　　诏王中正以自京及汾、潞选募军马，悉付都总管司发来赴阙；官属除见充将、副及合留充部队将外，有差遣归本任，余并令随赴阙。
　　录左侍禁罗遘子昌嗣为奉职，弟逊为借职。攻米脂城中箭死也。
　　特封韩国大长公主女钱氏为宜春郡主。
　　甲午，诏自今毋以大理寺官为试院官。
　　上批：「代州诸寨踏成蹊径二十有七处及瓶形寨地图，令河东经略司指挥代州并准备提举管勾开壕，立堠官，候北界来计会，即自团山子铺以西分水岭脊，依画图商量取直，开立壕堠；其向西踏成蹊径处，同行修治，俱令依旧，不得展缩。」（四年八月七日，又十一月五日。此月二十五日，又二月六日。）
　　措置麟府路军马司言：「自今逃走兵员，乞许人告捕或斩级支赏，不立首限。」从之。
　　诏：「陕西、河东缘边事差避官，旧任处年满替人未至，并归本路。如替人已至，除知州、军、县并额外权置，候年满日罢。如不愿补填，许所属依减罪人例承差遣。其知州、军、县人准此。」
