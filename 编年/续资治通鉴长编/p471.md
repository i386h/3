<!-- { "loadSidebar": true } -->
　　夫人主之所以服天下者，威令耳。威无不慑，令无不行，臂指相制，罔有违者。今之士人，名路相轧，不顾宪章，各怀倔强，如此风俗之弊，不宜崇长。古者贤智之士，为王者羽仪；材武之臣，为王者爪牙。汉之九卿，登为三公，唐之十六卫，出领旄节，此皆储其才于待用之地也。今之临事无闻【一六】，皆储其才领京师职任，缓急有大谋议，遣大将帅，欲谁使者？臣愚以谓当今为陛下计者，但能自揽威权，大臣公行赏罚，内择百官，外择将帅，沮蛮夷之气，塞贼盗之原，宽民力，足国用，则天下久安之势也。余靖疏称吕夷简病去今已逾年。按夷简以三年罢相，故附此疏于四年三月末。靖谏草称择取人望而任之，张英政要则云「章得象、晏殊」，今从政要。
　　先是，参知政事范仲淹言：「乞于翰林院选医师三五人，于武成王庙召京城习医者，教以诊脉，并修合药饵。至于针灸，亦别立科，候及三年选试，高等者入院充学生。仍自今不由师学者不得入院。如外间能医者，须有朝臣三人奏举，得同此试，更委宣徽院覆试，优者方许入院。若内中及诸宫院使，不由官学之医，虽有功效，只与支赐，祇应及十年以上，累有功效者，乃与助教，或殿侍、三司军将安排，即不得入院。其诸道州府，已有医学博士，亦令所在教习，选官专管，委监司提点。其生徒精通两部医书，与免户下诸色差配；累有功效，保明以闻，与助教安排。所贵天下医道，各有源流。」诏宣徽院并依奏施行。会要正月事，今附三月末。
　　是月，国子监言：「儒者讲学之地，不宜令医官对列。窃见唐制，太常寺有八局，太医隶焉，有博士以教之，其考试登用，如国子监之法。乞令太常寺管勾施行。所有合借经书，即令本寺移文于当监取索应副。」诏付太常寺。已而太常寺言：「近置太医局，令属本寺，昨令权就鼓吹局讲说【一七】。今招到诸科生已八十余人，其鼓吹局三间窄隘，兼副南郊每日教乐，讲说不便，欲乞移就武成王庙。」从之。此据会要乃三月二十五日及八月二十二日事【一八】，今并附三月末，须别加删去。
　　范仲淹言：「臣窃见尹洙才业操行，搢绅所推。由台阁进用，便可直入两制，若边城骤迁，则有未便。缘去年春，是太常丞，在路分都监许迁、张肇之下；去年秋，转司谏，管勾经略司公事，在钤辖安俊之上；纔方半年，若就除待制，又迁在部署狄青之上。既不因功劳，又不改路分，偏受宠擢【一九】，觽情非便，于体未安。如须合进擢，即今将入夏，边上无事，且乞召尹洙赴阙，令条奏边事，观其陈述可采，即与改职，却令驰往边上，亦未为晚。既因启沃，而受殊恩，边臣闻之，不为越次。」洙竟不召，亦不迁。
　　诏权停贡举。
　　注　　释
　　【一】必须示以可信之事「可信」原作「恩信」，据宋本、宋撮要本及长编纪事本末卷四八桂阳蛮猺之叛、欧阳文忠公文集卷一○五再论湖南蛮贼宜早招降札子改。
　　【二】南方燀湿「燀」原作「瘴」，据宋本、宋撮要本及同上欧阳文忠公文集改。
　　【三】除邓和尚李花脚等数大头项外「项」原作「领」，据宋本、宋撮要本、阁本及欧阳文忠公文集卷一○五论湖南蛮贼可招不可杀札子改，下同改。
　　【四】后乃支斩贼赏钱「乃」原作「来」，据宋本、阁本改。
　　【五】此八人姓名各本同，按本文所□，乃为宋祁、王拱辰等九人，疑「八」字为「九」之讹。
　　【六】故为设立学舍保明举送之法此句宋本作「故为设立学舍保荐送之法」，宋会要选举三之二三作「故为立学合保荐送之法」。
　　【七】故为先策论过落简诗赋考式此句原作「故为先策论次简诗赋考式」，据宋本、宋撮要本、阁本及宋会要选举三之二三、太平治迹统类卷二八祖宗科举取人改补。
　　【八】稍增新制「制」原作「制」，据宋本、宋撮要本及宋大诏令集卷一五七建学诏改。
　　【九】乃听预秋赋「赋」原作「试」，据宋本、宋撮要本、阁本及宋史卷一○八选举志、宋史全文卷八下、编年纲目卷一二改，下同改。
　　【一○】两经赎罚「罚」原作「铜」，据宋本、宋撮要本及宋会要选举三之二五、太平治迹统类卷二八祖宗科举取人改。
　　【一一】进静退原作「静进退」，据宋本、宋撮要本及阁本乙正。
　　【一二】公羊谷梁专解经旨「专」原作「传」，据宋本、宋撮要本及阁本改。
　　【一三】付中书枢密院令奉行之「令」原作「今」，据宋本、宋撮要本及长编纪事本末卷三○圣德改。
　　【一四】宰臣陈说政要「陈」原作「谏」，据宋本、宋撮要本、阁本及编年纲目卷一二改。
　　【一五】帝谓辅臣曰「帝」字原脱，据宋本、宋撮要本补。
　　【一六】今之临事无闻「闻」原作「间」，据宋本、宋撮要本及阁本改。
　　【一七】昨令权就鼓吹局讲说「昨」原作「作」，据阁本改。
　　【一八】及八月二十二日事「日」字原脱，据阁本补。
　　【一九】偏受宠擢「受」原作「爱」，「擢」原作「权」，据宋本、宋撮要本改。
续资治通鉴长编
卷一百四十八
卷一百四十八
　　起讫时间 起仁宗庆历四年四月尽其月
　　卷　　名 续资治通鉴长编卷一百四十八
　　帝　　号 宋仁宗
　　年　　号 庆历四年（甲申，1044）
　　全　　文
　　夏四月癸巳，诏广南东西、荆湖北路转运提点刑狱，比者髃盗结集，未尽捕灭，其体量逐路配军编管人内，有凶恶不可存者，徙配近里州军。
　　甲午，上谓辅臣曰：「前调发军士，往湖南捕捉蛮贼，方夏瘴热，罹疾者觽，宜令医官院遣医学一员，驰往诊视之。」
　　乙未，监察御史里行李京言：「近闻契丹筑二城于西北，南接代郡，西交元昊，广袤数百里，尽徙缘边生户及丰州、麟州被虏人口居之，使绝归汉之路，违先朝誓书，为贼声援，其畜计不浅。况国家前年方修河北缘边故满城、阴城，再盟之后，寻即罢役。请下河东安抚司诘其因依，或因贺干元节使人还【一】，责以信誓，使罢二城，以破未然之患。」从之。
　　丙申，上谓辅臣曰：「前发兵捕衡、道、永州猺贼，如闻误杀山下居民，其令每口给绢五匹，仍抚存其家。」此或用余靖奏议也。
　　泽州刺史、冀州钤辖刘澄为左千牛卫大将军、昭州刺史，权判左金吾街仗司、宁州刺史、高阳钤辖周荣为左千牛卫大将军、端州刺史，并以本路转运使言其罢老不任事也。
　　谏官孙甫言：「窃闻刘沪等修水洛城，而泾原副部署狄青以沪等不听令，并枷送德顺军。此狱系一方利害，但未知朝廷处置何如尔？昔曹玮尝欲修其城，以通渭、秦救援之师，会边防多事，其志未克。自西事以来，边臣亦屡有营度者，盖其城在生蕃中，未能通之。昨郑戬为四路部署，与刘沪等具上修建之利，而沪等入生蕃界，服其觽，渐立城堡，朝廷已赏其功矣。近闻韩琦等宣抚回，以修城虽有利，虑生蕃难制而功莫就，乞且罢其役。戬固请城之，且言沪等招得生蕃，皆愿借耕牛以助播种，又城中有榷酤之利，可以赡军事，苟不行，沪等虽诛毋悔。缘狄青之意，元与郑戬不同，戬既罢四路，青以韩琦等所奏，便抽还水洛城援兵。沪等自谓已见功绪，止乞留兵以毕其役。若便坐以违主帅之令，则沪本以一方利害，初禀朝廷之命，领千余兵在数万生蕃中，亦尝战斗杀获，而终使之服属，亦其勇略之可尚也。今以主帅之言而罪之，不惟劳臣不劝，其招来蕃部得不惊惧乎？虽然狄青为一道帅，下有不从令而朝廷释之，青不无怏怏心。况今之将臣，如青之材勇者不可多得，此固难处置，惟朝廷两全之。」
　　余靖言：「凡不受大将节度者，谓师行之际，当进而退，可行而止，动临机会，必有胜负。如此之类，或违之者，着于军法，以一其觽。今刘沪因修城堡自有利害，与夫临阵逗留，不可同论。况水洛城据陇山之利，可以通秦、渭之援。昔曹玮在秦州，固已经营，及李纮、韩琦，相继亦欲开拓，而生户羌人或降或否，故不克就。今刘沪一战而服数百千户，因其势而城之，虽留援兵，不足为罪。狄青所执，但以筑孤垒于生羌之中，恐贼昊来攻，有难守之势，故与沪等异同，因其忿而执之尔。朝廷若欲伸大将之令而罪沪等，则沪以威信招纳戎人，戎方来归，而谋者获罪，今后立功者怠，而又失信于戎，必不可也。若以狄青倚公法肆私忿而责之，则恐今后偏裨轻于违犯，此又非朝廷之意也。二者之间，均是害焉。臣愚以为生羌利我交易，因沪招抚故献其地，非沪不可守也；沪若失职，戎将生心。古者矫制及违节度者，因其立功则可赎罪，今为朝廷计，当切责沪罪，而推恩恕之，使其城守，责以后效。仍诏青等共体此意，沪等所筑之城业已就，将军既困之矣，恕之令其自守。此边鄙安危之计，非私于沪。傥有缓急，通其策应，勿以谋之异同，幸其有急而不救也。仍乞不候奏到，沪等公案，特与疏放，无使羌戎因此疑贰。此据余靖谏草，附见，实录无有也。
　　欧阳修言：近闻狄青与刘沪等争水洛城事，枷送沪等德顺军。窃以边将不和，用兵大患。况狄青、刘沪等皆是可惜之人，事体须要两全，利害最难处置。且水洛城自曹玮以来，心知其利，患于难得，未暇经营。今沪能得之，则于沪之功不小，于秦州之利极多。韩琦等自陕西来，非以水洛为不便，但恐难得而成。今沪能得之，又有以城之，正宜责其必成，而狄青所见不同，遂成衅隙。其间利害，臣请详言之：国家近年，边兵屡败，常患大将无权。今若沮狄青而释刘沪，则不惟于青之意不足，兼缘边诸将皆挫其威。此其不便一也。
　　刘沪经营水洛之初，先以夺身力战，然后诱而服从，乃是诸蕃族畏沪之威信。今忽见沪先得罪，带枷入狱，则新降生户，岂不惊疑？若使翻然复叛，则自今边将，欲以威信招诸族，谁肯听从？不惟水洛更无可成之期，兼缘边生户永无可招之理。此其不便二也。
　　自陕西用兵，诸将立事者少，此城不惟自曹玮以来未能得之，亦闻韩琦在秦州【二】，尝经营而未暇，今沪奋然力取，其功垂就，而中道获罪，后谁肯于边防立事者？此其不便三也。
　　又闻水洛之戍【三】，虽能援秦州，而须渭州刍粮之助。今刘沪既与狄青异议，纵使城得成，他时狄青怒沪之异己，又欲遂其偏见，缓急不为之力，则必须复失。此其不便四也。
　　若遂移青于别路，则是因一小将易一部署，此其不便五也。此臣所谓利害最难处置者也。
