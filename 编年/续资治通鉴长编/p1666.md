<!-- { "loadSidebar": true } -->
　　己卯，鄜延路经略使吕惠卿据顺宁寨将李子明等申，有西人创格裕等到，言衙头差大使庆瑭嵬名科逋、副磋迈花结香等来计会【九】，今国主已恭顺朝廷，告早为收接公牒事。审会昨夏国差到嵬名布□聿介到来，已降朝旨令进献作过蕃酋珪布默玛、凌吉讹裕等，即许收接告哀谢罪表章，回报去讫。诏惠卿密切体度，今所遣使副或亲信之人，将应合要酌事件说谕，示以接纳之意，录往复词语以闻。（布录丙戌载此尤详，二月十一日初遣使来，四月二十四日许收接公牒。吕惠卿家传云：西人以并建城寨，夺其耕牧之地，而复数遭掩击，部族离散来归者日益多，凌吉讹裕率觽营险以镇之，欲归者不得至。二年二月，惠卿遣刘安以第二、第四将，张诚以第一、第五、第六将，李希道以第三、第七将，会于精勤泊以击之。三日至乌延川，四日至神鸡流，遇贼三千余骑，六日至巴勒济埒克，遇贼五千余骑，七日至鲁逊满达勒，遇贼七千余骑。安等遇贼皆破之，斩首四千余级，降者五百余人，获其器仗马牛十余万以归。于是筑暖泉以通河东，筑金汤以通环庆。会梁氏死，干顺遣人款塞告哀谢罪，且请和。惠卿以谓军兴之久，中外力疲，今此乃不可失之机会。而泾原方筑天都，诸路自用兵以来侵耕生界，于其外建置堡铺，补全边面，宜且令西人执送生事首领珪布默玛、凌吉讹裕，而酌以把截堡铺外巡绰卓望所至为界，然后许以通进公牒。庶往来间天都毕工，而诸路边面例皆坚固，可以久远无疆埸之患。而朝旨谓西人近寇泾原，狼狈遁归，计穷请命，理难便行收接。假令异日许以朝贡，亦须画河为界。既而遣使三辈来，惠卿悉奏礏应答，而牒言梁氏之死，乃北敌遣人酖杀之，使干顺自管国事。惠卿以为诚有之，则其欲西人之归已可知，若我应答太迂，所求难与，彼见无接纳之期，则是怒彼以坚北敌之归，而深我之雠也。而画河为界，无肯听从之理。乃上疏极论其利害曰：「西人之所以有河外者，以有河南为之限隔也；所以有河南者，以有横山为之阻固也。今若画河为界，则所以为限隔阻固者皆失之矣。彼岂不思一苇之水，顷刻可渡。据横山之险。他路臣固不能尽知之，只如本路所筑九寨，与今暖泉之通河东，金汤之通环庆，幸皆就绪，所得疆土，东西殆千里，而南北远者乃至百余里。若又于新寨之外更拓二三十里以为堡铺，则形胜膏腴占据殆尽，非昔日巡绰卓望所至为界之比也。今干顺因其国母之死，归咎奸臣，杀之以谢罪而请入贡，则我虽未能一举以覆其巢穴，然自有国以来，用兵西方而能所为必成，所伐必克，使天威远畅，羌人震鼑，未有如陛下今日之盛也。兵法曰：兵闻拙速，未睹工之久也，兵之久而国利者【一○】，未之有也。高宗伐鬼方，三年克之犹为惫，今军兴四年矣，兵之在边者，日夜候望而不能息，兵之在内者，非时调发而不能下，则士马日以益困矣。臣之至边初年，粮食有支岁计者，有备添屯者，有五年之蓄者，有诸司封桩者，今会而为一，不能为数月之食，则财用日以益窘矣。今因其谢罪而不即纳，反为不可得之求，以绝其来望，而怒之使坚北敌之归，恐非计之得也。且兵家之事，有胜有负，万一一路战守之间一有失利，或天时饥馑有不可知，而北敌有求而不得，与之协力以困我，当是之时，虽思其有今日之请，其可得乎？禹征有苗，而益赞之曰：满招损，谦受益，时乃天道。盖当治强之世，穷兵力以征一国为不难，所以不为，恶其太满而不谦，非天道之所与也，况力不足而强为之乎？老子曰：抗兵相加，哀者胜矣。又曰：过莫大于轻敌。罪莫大于欲得。今西人归罪于奸臣而杀之以谢，则是兵加而哀矣，若我因以为易与，而遂以画河为界之求，则是违伯益之议，而井犯老子之三戒矣。伏愿陛下更与执政大臣深详究议，考自古西戎之难服，保持今日已得之成功，勿疑干顺自归之信诞，深虞北敌乘隙之诡谋，自量中外之事力，深思兵久之非利，远鉴高宗伐鬼方之惫，而合之以伯益之谦满，老子之三戒，勿令轻敌，不知足欲得之过有在于我，而兵加而哀与爱惜生灵之言乃出于敌。如臣前请，姑令执生事之首领送归朝廷，而约之以新疆堡铺之外为界，以俟进筑之毕功，然后许接公牒，无过为迟延，绝其来望，以坚北敌之归，而为我患，天下幸甚。」既而干顺四遣使者来，辞益恭。朝廷亦得其近上首领道其密谋，以为急则纳土北归，于是诏趣惠卿接纳焉。曾布尔日录：己卯，吕惠卿奏论西人讣告谢罪，不可深拒其请。诏答以先已降指挥，令渐示以开纳之意，然理须与之邀约，令送还陷没汉官军民，及执送作过近上首领。如能听从，即与收接告哀谢罪表状，附以闻奏。及谕以将来若能服罪听命，分画疆界了当，朝廷必许差人入贡。其诸路边界地形事体各自不同，须听候朝旨，未得便与言及地界。令吕惠卿依此节次与商量说话，及选差知边事晓蕃情文武官一员，同共专切计会将寨官应答西人，并具合与商量事目节次，及所差官闻奏。上问曾布曰：「惠卿所陈西人请和事如何？」布曰：「所陈极有理，诚不可深拒。」觽亦皆言朝廷既欲收敛边事，若所邀求太过，或却不来，何以处之，须稍示以开纳之意。上曰：「所陈甚有理，可录一本进纳入内。」）
　　环庆路都总管司言：「本路展定边城，比之横山、兴平等处城寨尤处深远，控扼西贼要害之城，全藉土兵戍守。今相度添置住营马军蕃落两指挥，各以三百人为额，步军保捷一指挥，以四百人为额。」从之。（三月七日定边城毕工。）
　　河东奏，遣张世永等进筑端正平。（三月十一日令河东相度。）
　　章楶奏：「苗履申，王恩昔为部将，隶其帐下，尝弃兵队逃归。当时以初自军班出，未晓事，不曾行法，今反听其节制，恐有妨嫌，乞听泾原帅臣节制。楶移文答以申状不曾漏泄，因为本路副都总管理当统制诸将，若当时不曾行法，乃是有德于恩，何嫌之有？兼别无文据，难以稽考，已密切指挥苗履不得违越骄慢。」章惇再三曰，经略司已施行，遂已。
　　庚辰，幸懿亲宅莘王第。
　　广西提点刑狱张景温言：「本路利入之大者莫如食盐，今岭外盐课日减，盖缘本路盐事之所隶者特转运司而已。窃见东南盐法，提点刑狱司兼领提举，知通管勾皆兼盐事，则措置催驱行法禁止，上件维持，弊端无不除，法禁无不举，利入无不厚。望东南盐法内添入广西一路。」从之。
　　辛巳，左司员外郎兼提举编修刑房断例曾旼等奏：「准尚书省札子编修刑房断例，取索到元丰四年至八年。绍圣元年二年断草，并刑部举驳诸路所断差错刑名文字共一万余件，并旧编成刑部大理寺断例。将所犯情款看详，除情法分明，不须立例外，其情法可疑，法所不能该者，共编到四百九件。许依元丰指挥，将诸色人断例内可以令内外通知，非临时移情就法之事，及诸处引用差互，曾被刑部等处举驳者，编为刑名断例，共一百四十一件，颁之天下，刑部雕印颁行。其命官将校依条须合奏案，不须颁降天下，并诸色人断例内不可颁降者，并编为刑名断例共二百六十八件，颁降刑部大理寺检用施行。勘会申明，颁降断例系以款案编修刑名行下检断，其罪人情重法轻，情轻法重，有荫人情不可赎之类，大辟情理可悯并疑虑，及依法应奏裁者自合引用奏裁，虑恐诸处疑惑，欲乞候颁降日令刑部具此因依申明，遍牒施行。」从之。（此元符断例序篇合系四月八日辛巳，九月二十五日甲子曾旼等推恩，或移此入彼。）
　　癸未，朝献景灵宫。
　　乙酉，户部员外郎孙杰为起居郎。新军器少监吕公雅知苏州，以母老从所乞也。
　　丙戌，诏鄜延路进筑暖泉山新寨，赐名暖泉寨。河东路乌龙川北岭赐名乌龙寨。（暖泉二月十一日进筑，乌龙二月二十二日进筑，六月四日毕工。布录：丁丑，河东以三月二十三日进筑乌龙川。）
　　河东都总管司言，乌龙川北岭新寨戍守兵马，乞依葭芦、神泉寨例，置马军蕃落一指挥，以三百人为额，及许令厢军马递铺投换，候招置数足，即抽减土兵步军一指挥，却赴神泉寨。从之。
　　右正言邹浩奏：「伏惟京城久愆雨泽，兼闻诸路亦颇旱干，窃恐农事失时，向去民间阙食，军储边计所系者大。昔汉东海郡特以孝妇一狱不实，致枯旱三年，后因于公辨直其事，天立大雨，岁以丰熟。臣观陛下丕承先烈，钦恤庶狱，诚尧舜之用心，然中外攸司未必人人悉能推广德惠，匹夫匹妇一有枉滥，未足以感复至和，又况囚系淹延，追逮纷扰，多失其所者乎！望降睿旨，申饬中外，分委监司，亟行疏放，庶几狱无滞冤，必有感格，上副陛下忧恤元元之意。」（浩奏附丁亥前。）
　　丁亥，以时雨稍愆，疏决在京及河南、应天、大名府系囚，杂犯死罪已下，第降一等，至杖释之。
　　捧日、天武四厢都指挥使、莱州团练使，高阳关路副都总管张璨提举崇福宫，璨以疾请也。
　　戊子，保宁军节度使、鄜延路安抚使吕惠卿表请纳节，诏答不允。惠卿以弟温卿对狱，故连有请也。（元年二月一日户外孙杰按察淮南路，十五日兼两浙，九月丙寅孙杰劾温卿，十二月辛卯诏扬州制勘。）
　　己丑，以荣州防御使、驸马都尉曹诗为耀州观察使。
　　诏新除工部员外郎董必送吏部，与小处知州。
　　先是，必按衡州孔平仲粜常平违法，就潭州赴狱【一一】，致死者三人，觽以为不当。寻又差察访广西，所为多刻薄，还除郎官。而中书舍人郭知章缴词头，遂令赵挺之命词，右司谏陈次升权给事中，又封驳以为不当。未进呈间，必有奏讼知章、次升为元佑台谏官，乞定夺平仲事。章惇、黄履皆以为不可，蔡卞又适斋祠，遂得旨罢新命。曾布问何以处之，惇、履方愕然，遂再进呈，故有是命。上仍令批云：「不合辄讼言者，送吏部。」
