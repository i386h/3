<!-- { "loadSidebar": true } -->
　　乙未，巡寨使臣上言：「戎人寇相州，通判、太常丞杨自牧率州兵丁壮逐走之，境内以安。」诏以自牧知州事。（杨自牧，未见。）
　　命天雄军诸路驻泊钤辖、都监等率兵赴磁、相、洺州招诱髃盗，安集流民。
　　华斌自敌寨还，王继忠具奏北朝已严禁樵采，仍乞诏张凝等无使杀伤北朝人骑。上谓辅臣曰：「昨傥徇髃议，发大军会石普、杨延朗所部屯布缘河诸州，邀其归路，以精锐追蹑，腹背夹攻，则彼必颠沛矣。朕念矢石之下，杀伤且多，虽有成功，未能尽敌，自兹北塞常须益兵，河朔人民无日休息。况求结欢盟，已议俞允，若彼自渝盟约，复举干戈，因而誓觽，中外同愤，使其覆亡，谅亦未晚。今张凝等出兵袭逐，但欲绝其侵扰耳。」左右皆称万岁。
　　延朗尝言：「敌顿澶渊，去境北千里许，人马罢乏，虽觽易败，凡所剽掠，悉在马上。愿饬诸军扼要路掩杀，其兵歼，则幽、易数州可袭取也。」奏入，不报。延朗独率所部兵抵契丹界，破古城，俘馘甚觽。（此据延朗传。按明年正月诏，延朗实再任缘边都巡检，而本传脱略，今附见。）
　　李继昌至敌帐，髃情大感悦，馆设之礼益厚，即遣其西上合门使丁振奉誓书来上。丁酉，车驾顿陈桥，振谒见行在所，赐宴，令辞归，遣曹利用送之境上。继昌言契丹颇遵用汉仪，然多杂其国之法，上之人虽欲变改，而俗不可易也。
　　张凝等言契丹已出塞，凝等各归屯所。
　　戊戌，车驾至自澶州。
　　上初以懿德皇太后忌，欲彻卤簿鼓吹，不举乐。时龙图阁待制杜镐先还，备仪仗，遣骑驰问之，镐曰：「武王载木主伐纣，前歌后舞。春秋不以家事辞王事，凯旋用乐，于礼无嫌也。」上复诏辅臣共议，皆固以请，乃从之。
　　寇准在澶州，每夕与知制诰杨亿痛饮，讴歌谐谑，喧哗达旦，上使人觇知之，喜曰：「得渠如此，吾复何忧乎！」时人比之谢安。
　　既而曹利用与韩杞至行在议和，准初欲勿许，且画策以进，曰：「如此，可保百年无事。不然，数十岁后，戎且生心矣。」上曰：「数十岁后，当有能扞御之者。吾不忍生灵重困，姑听其和也。」准处分军事【四三】，或违上旨，及是，谢曰：「使臣尽用诏令，兹事岂得速成！」上笑而劳焉。（宋史全文陈莹中曰：当时若无寇准，天下分为南北矣。然寇莱公岂为孤注之计哉！观契丹之入寇也，掠威虏、安顺军则魏能、石普败之，攻北平寨则田敏击走之，攻定州则王超等拒之，围岢岚军则贾宗走之，寇瀛州则李延渥【四四】败之，攻天雄则孙全照却之，抵澶州则李继隆御之，兵将若此，则亲征者所以激将士之用命。然所谓亲征者在景德行之则可，而议者当靖康时有请用真宗故事则不可。盖亲征之行，必兵强可也，财富可也，将能擒敌可也。若此，则分画明，纪纲修，法度正。一有不然，则委人主以危事。曰天子所在，兵无不胜，此书生之虚论，可言而不可行也。寇准之功不在于主亲征之说，而在于当时画策欲百年无事之计。向使其言获用，不惟无庆历之侮【四五】，亦无靖康之祸矣。我宋之安，景德之役也。靖康之役，亦景德之役误之也。景德王师一动而诛挞览，契丹不能渡河也，遂使靖康坐守京城，而觇敌之不渡河。景德不战而和，欲和者敌也，遂使靖康坐视寇之深入，而独意和好之可久。景德既和，诏边郡无邀其归路，所以示大信也，遂使靖康敌人议割吾之三镇，而犹纵之不追。其守不足以为谋，其和不足以为信，其纵不足以为德，准之言，至是验矣。范仲淹曰：王文正公旦为相二十年，人莫见其爱恶之迹，天下谓之大雅。寇莱公澶州之役，而能左右天子不动如山，天下谓之大忠。枢密使扶风马公知节慷慨立朝，有犯无隐，天下谓之至直。）
　　辛丑，录契丹誓书，颁河北、河东诸州军。始，通和所致书，皆以南、北朝冠国号之上。将作监丞王曾言：「是与之亢立，失孰甚焉，愿如其国号契丹足矣【四六】。」上嘉纳之，然事已行，不果改。（按两朝誓书册内有景德元年誓书本，不知真宗实录，何故不载，今附于此：「维景德元年，岁次甲辰，十二月庚辰朔、七日丙戌，大宋皇帝谨致誓书于大契丹皇帝阙下：共遵成信，虔奉欢盟，以风土之宜，助军旅之费，每岁以绢二十万匹、银一十万两，更不差使臣专往北朝【四七】，只令三司差人般送至雄州交割。沿边州军，各守疆界，两地人户，不得交侵。或有盗贼逋逃，彼此无令停匿。至于陇亩稼穑，南北勿纵惊骚。所有两朝城池，并可依旧存守，淘壕完葺，一切如常，即不得创筑城隍，开拔河道【四八】。誓书之外，各无所求。必务协同，庶存悠久。自此保安黎献，慎守封陲，质于天地神祇，告于宗庙社稷，子孙共守，传之无穷，有渝此盟，不克享国。昭昭天监，当共殛之。远具披陈，专俟报复，不宣，谨白。」「维统和二十二年【四九】，岁次甲辰，十二月庚辰朔、十二日辛卯，大契丹皇帝谨致誓书于大宋皇帝阙下：共议戢兵，复论通好，兼承惠顾，特示誓书，云『以风土之宜，助军旅之费，每岁以绢二十万匹、银一十万两，更不差使臣专往北朝【五○】，只令三司差人般送至雄州交割。沿边州军，各守疆界，两地人户，不得交侵。或有盗贼逋逃，彼此无令停匿。至于陇亩稼穑，南北勿纵惊骚。所有两朝城池，并可依旧存守，淘壕完葺，一切如常，即不得创筑城隍，开拔河道。誓书之外，各无所求，必务协同，庶存悠久。自此保安黎献，慎守封陲，质于天地神祇，告于宗庙社稷，子孙共守，传之无穷，有渝此盟，不克享国。昭昭天监，当共殛之。』孤虽不才，敢遵此约，谨当告于天地，誓之子孙，苟渝此盟，神明是殛。专具谘述，不宣，谨白。」景佑二年二月一日，奉圣旨令上石。又按仁宗实录：庆历二年九月乙丑，载契丹誓书，其所称景德元年十二月七日誓书，与此并同，但有一二字不同耳。此誓书俱不称南、北朝，不知王曾何故云「事已行，不果改」，当考。）
　　壬寅，诣启圣院谒太宗神御。
　　癸卯，命知制诰李宗谔杨亿、直史馆陈彭年详定正辞录【五一】，因令自今祝板当进署者，并秘阁吏书写。上睹先代帝王祝文，有言「商王汤」者以问，宗谔等上言：「经典之内，尧、舜、禹、汤，或以名，或以谥。今正辞录尧、舜并称陶唐、有虞氏，若从改避，足表致虔。其禹、汤望止曰夏王、商王，中宗太戊、高宗武丁并止称庙号。」奏可。
　　邠州部署言李继迁子阿移孔目官何宪来归，诏令乘传赴阙。
　　遣内殿崇班杨保用等四人分诣河北东、西路【五二】抚问官吏将卒，察访功状。（实录误称河北、河东、陕西路，今从本纪。）保用，宫邸攀附者，不详其邑里。（见王继忠传。）
　　诏谕陕西、川峡官吏军民，以契丹修好毕，贺还京也。
　　甲辰，上谓辅臣曰：「昨戎入寇德清军，虎翼都虞候胡福帅兵力战。金创篃体，犹奋剑转斗，矢无虚发，麾下死尽，独挺刀杀数十人。副指挥使尚祚能运大挝，所斩首拉胁者亦百余人。觽寡不敌，皆以战没，忠勇之节，实可嘉尚。朕遣使访其遗骸，唯得福尸，已命厚葬之，宜銟其嗣。」
　　改威虏军曰广信，静戎曰安肃，破虏曰信安，平戎曰保定，宁边曰永定，定远曰永静，定羌曰保德，平虏城曰肃宁。
　　乙巳，以天雄军钤辖、西上合门使孙全照知军府事，召王钦若归阙。
　　丁未，废石、隰州部署，置石、隰缘边都巡检使，仍命汝州防御使高文岯领之，西上合门使张守恩为都监，领驻泊兵，俟河冰合，即往来巡察。
　　戊申，上览河北奏报，诸州多被蹂践，通利军伤残尤甚，惨然形于颜色，乃下诏罪己，与民休息。毕士安等上表待罪，优诏答之。翰林学士梁周翰答诏不称旨，命赵安仁改撰，既而谓安仁曰：「勿令周翰知，恐其愧恨也。」
　　徙河东转运使郑文宝为京西转运使，赐手诏嘉銟之，以戎寇之际，能安辑所部故也。
　　诏殿前侍卫司：自今孔目官以下有阙，不得擅自转补及改名，并奏听朝旨。先是，殿前等司吏人无定制，只本司增移补署，至是，上令指挥使高琼等复位员数以闻，故有是诏。（会要在元年十一月，今移入岁末。）
　　注　　释
　　【一】遣供备库副使安守忠案行澶州已北顿递「库」原作「军」，据长编纪事本末卷一五亲征契丹改。
　　【二】缘边都巡检杨延朗「缘」字原脱，据阁本、本编原注及上引长编纪事本末、宋史卷二七二杨延昭传补。
　　【三】命入内副都知秦翰乘传诣澶州天雄军等处裁制兵要「等」下原衍「特」字，据阁本及上引长编纪事本末删。
　　【四】以厮铎督为朔方军节度使灵州西面巡检西凉府六谷大首领「西面」原作「四面」，据阁本及宋会要方域二一之二一、宋史卷七真宗纪改。
　　【五】按初遣利用时「时」字原脱，据宋本、宋撮要本补。
　　【六】卫州防御使李重贵「防御使」原作「防御史」，据宋本、宋撮要本、阁本及宋史卷二七九本传改。
　　【七】多所杀伤「杀」字原脱，据宋本、宋撮要本及长编纪事本末卷一五亲征契丹、治迹统类卷四真宗澶渊通好补。
　　【八】死者三万余人「余」字原脱，据同上书补。
　　【九】故命为东面钤辖「东面」原作「东西」，据同上书改。
　　【一○】令速达所奏「所」原作「此」，据宋本、宋撮要本及上引长编纪事本末改。
　　【一一】乞自澶州别遣使者至北朝「乞」原作「请」，据同上书改。按阁本亦作「乞」。
　　【一二】免致缓误「致」原作「至」，据同上书改。
　　【一三】车驾次长垣县「次」原作「至」，据宋本、宋撮要本及续通鉴卷二五改。
　　【一四】按钦若时已在天雄「时」字原脱，据宋本、宋撮要本及长编纪事本末卷一五亲征契丹补。
　　【一五】后议于韦城「后」原作「复」，据宋本、宋撮要本、阁本及上引长编纪事本末改。
　　【一六】亲励全师按宋本、宋撮要本、宋会要兵七之一二并蕃夷一之三○、及上引长编纪事本末均于此句下有「况狄人贪惏，不顾德义」九字。
　　【一七】督利用偕往偕原作「皆」，据上引长编纪事本末改。
　　【一八】白沟原作「白讲」，据阁本及沈氏三先生文集卷三五（沈括长兴集）张中允墓志铭、上引长编纪事本末改。
　　【一九】其徒数十百辈竞前舆曳至寨「百」字原脱，据宋本、宋撮要本、阁本及宋会要蕃夷一之三一、上引长编纪事本末改。
　　【二○】李继隆等使人告捷「人」原作「入」，据宋本、宋撮要本、阁本及治迹统类卷四真宗澶渊通好改。
