<!-- { "loadSidebar": true } -->
　　乙巳，提举成都府等路茶场李稷言：「经制司擅榷买熙河岷州、通远军商人货。」诏经制司具析以闻。后李宪言：「自置司以来，除蕃商水银及盐川寨、盐官镇两场依法禁私贩外，市易卖买，并取情愿交易，未尝拘拦。臣以浅疏，终恐难逃吏议，乞独坐臣罪。」乃诏宪赴阙，令转运使蒋之奇根治，劾有罪之人。又诏之奇宜以朝廷所降事目推治虚实，无令支蔓。诏之奇事在七月辛未。及狱成，宪与马甲、赵济、霍翔坐奏事不实，徒二年。诏宪等所坐缘公，宜依德音释之。狱成，据朱本在六月戊戌朔，今并入此。御集在十一月二十六日。是年九月十八日、十月十五日皆有德音。九月十八日止及颍州，当是十月十五日。朱本必误，当从御集。
　　诏昨安南从军士卒，因病寄留，后不知存亡者，除籍给赙。从广西经略司所请也。
　　庚戌，诏新赐进士及第自第四甲以上，依熙宁九年推恩，诸科正及第、明经出身依熙宁六年推恩，命御史中丞蔡确同判流内铨官注拟。
　　又诏司农寺出坊场钱十万缗，赐导洛通汴司增给吏兵食钱，内以二万缗给范子渊为固护黄河南岸薪刍之费。
　　上批：「闻兖、郓、徐、济等州久无雨，谷麦失望，人情不安，虽已遣内臣往东岳建道场，可更遣礼官祈祷。」
　　又批：「广西春旱特甚，其令安抚、转运司访名山灵祠祈祷。」
　　又诏河北东路提举常平仓司所散滨、棣、沧州饥民食，至五月止。
　　封濮安懿王第十一女梁铸妻仁寿县主为同安郡主，第十八女夏大醇妻崇德县主为永嘉郡主，不俟大礼给俸。旧制再经大礼方给故也。
　　命江南西路转运判官彭汝砺、提举两浙路常平等事【一四】范峋，就润州推鞫吕嘉问事。诏嘉问权罢润州。嘉问以前知江宁责临江军，事在明年正月壬午，江东监司奏乞罢嘉问润州，事在去年十二月癸卯。
　　环庆路都钤辖、皇城使、带御器械梁从吉领昌州刺史。从吉在环庆历四任，故特迁之。
　　辛亥，以新科明法及第王壬为试衔知县、律学教授。
　　壬子，辽使辞，置酒紫宸殿，不作乐。以乙卯有司荐飨太庙，是日斋故也。
　　乙卯，广南西路经略司言：「宾州瘴疠，加以兵火之后，难得官愿就，乞差殿中丞□潜知宾州。」从之。
　　司勋员外郎韩晋卿知寿州。晋卿自大理出知同州，上批：「晋卿非次替罢，可特与一见阙。」故从之。
　　诏导洛通汴用是月甲子兴工，遣礼官祭告，如河道侵冢墓，量给钱令迁避，无主者官为瘗之。
　　赐固护黄河南岸卒特支钱。
　　丙辰，广南西路经略司言：「顺安州、贡峒等旧隶邕州，昨宣抚司因收复广源，分隶顺州，乞还旧隶。」从之。
　　丁巳，镇江节度使、同平章事、秀国公陈升之【一五】致仕，直学士院安焘草辞，有云：「尹躬一德，共嘉同体之和，说命三篇，独先注意之任，卒有成绩，基于始谋。」御史舒亶指此六句，以为悖礼失实。诏焘改之。乃尽去六句，止云：「早从士论，擢与冢司。」贴麻行下。后二日，升之卒，赠太保、中书令，辍视朝二日，成服于苑中，谥成肃。升之深狡多数，善傅会以取富贵，丹阳居第，壮大踰制，南方人惊诧，以为未识，其它豪侈类此。旧纪并书致仕，新纪但书卒。
　　上批：「闻知鄜州尹宝臣有子三班奉职抃【一六】，妙知为弓，能辨六材，令乘驿赴阙。」
　　诏西上合门使、嘉州团练使、知保州张利一及三年与代定州路都钤辖，再任。从安抚使韩绛奏也。
　　己未，广南西路经略司【一七】言蛮寇顺州，乞济师。上批：「可发潭州团结兵全将往桂州权戍，庶可以镇安二广人心，不致怯惧，候边事息追还。」
　　知谏院李定言：「秀州嘉兴、崇德两县，初定役法时，以僧舍什物估直敷钱，恐非法意，下司农寺请下本路改正，他路有类此者，令提举司依此施行。」从之。
　　庚申，上批：「河北东路提举官李孝纯乞勾收诸路官司先借兑出本司钱谷，可选差精敏有风力文臣一员，兼委以拘催都水监借京东等路提举司雇夫钱。」磤遣都官员外郎潘良器催促发还。
　　以龙卫废营地赐卫国公主，地与主第相直也。主后以其地建法云寺。
　　京西第五将言：「昨奉诏遣教头二人教习马军，各已精熟。」诏：「京西第五将，提点刑狱司那官一员，依案阅将兵马军格案试，具合格人以闻。」既而上批：「勾当军头司、内侍押班石得一往南路管勾葬事，可因便委令阅视，庶谙知次第，不为将副所绐，朝廷诛赏所加，发必无妄。」遂改用得一。
　　辛酉，盐铁判官、提举成都府等路茶场、国子博士李稷权陕西转运使，兼制置解盐使、都大提举茶场。稷在长安州军县镇创增侵街钱，一路骚然，与李察皆苛暴，时人为之语曰：「宁逢黑杀，莫逢稷、察。」
　　赐故陕西都转运使、屯田郎中、直昭文馆皮光弼家绢三百匹，后复录其子彦仲为将作监主簿，貋试将作监主簿不理选限赵仲邈许出官。以转运使范子奇等言光弼因出巡致疾，乞优恤其家故也。录子、貋在七月二十日丁亥，今并书。
　　广西路经略司言，得归明人户三千三百七十五。
　　壬戌，诏：「大理寺劾陈世儒，留系多日，继又推治初勘官不公及因缘请求，迁延久未结正，可遣御史黄颜监勘。」乙丑日可并。
　　提举成都府等路茶场司请：「自今岁课茶息税钱，已定十五万缗，岁以五万缗给转运司，余以待诏用。」从之。
　　癸亥，详定正旦御殿仪注所言：「元会受朝贺，执镇圭，非是，伏请不执。上寿准此。」又言：「元会行礼于朝，而天子服祭服，髃臣服朝服，亦非是。请服通天冠、绛纱袍。」又言：「御殿当设旗帜，仍辟大庆殿门，皇帝即御座，礼官等引中书门下、亲王、使相押诸司三品、尚书省四品及宗室将军以上班，分东西入，正安之乐作，至位，乐止。髃臣不服剑，不脱屦舄。」并从之。此但举其要，而削其繁辞。
　　提举成都府等路茶场司乞留铜钱百万缗为本。从之。
　　甲子，知审刑院安焘言：「天下奏案，视十年前增倍以上，审刑院刑部详议、详断官，视旧员数颇减，乞复置详议官一员。又详议官遍签刑部断案，职事不专，乞分议官六员，每案二员连签，若情状可疑，未丽于法，即议官通签。如此则疑难之狱得尽，觽议明白，罪案不致留积。」诏增审刑院详议、详断官各一员，罢刑部检法官一员，余如焘请。
　　诏权判南京国子监、驾部郎中郑宗砺罚铜十斤，致仕。坐前知眉州失入人死罪，会赦，而宗砺年七十余故也。新纪于二十六日甲子日书导洛通汴，盖起役之日也，六月十七日甲寅毕工，三月二十一日庚寅可考。
　　乙丑，诏知大理少卿蹇周辅，丞叶武、贾种民同黄颜鞫陈世儒事。从颜请也。手诏：「大理寺勘陈世儒恶逆事，虽续根究世儒妻母因缘请求，致军巡元勘官改易情节，变移首从，故出入本罪，世儒夫妇无紧切照证，自可结正以闻。」可并壬戌及五月庚辰。明年正月庚寅，武罢丞。
　　丙寅，盐铁副使、工部郎中李复圭为集贤殿修撰、知沧州，候二年与谏议大夫。寻改知邓州。改邓州，御集在六月九日，当考其故，或并削去。
　　提举成都府茶场李稷言：「洋州西乡县茶，旧与熙河、秦凤路蕃汉为市，而商人私贩，南入巴、达州，东北入金州，永兴军、凤翔府官未置场以前，于州界仙游、少府、鸡雄、归仁、洋口等镇铺差牙校编拦抄发，指州县输税。熙宁十年废罢四场牙校，止留洋口一处，州县慢令，私贩公行，西乡茶岁比旧减少。乞鸡雄等场令州县督责买扑人编拦，归仁铺乞依旧轮差税务牙校编阅抄发。园户中官茶数，岁以三十万斤为额，增及万斤，赏钱一千，如亏少，量事决罚。」从之。
　　司天监太卜令魏成象请宗室祔葬，三品以上用輴车如礼文，四品以下用车□骨辘车如旧例，可减雇夫钱布。礼院请如成象议。从之。初七日事，今附月末。
　　注　　释
　　【一】两浙路灾伤民负户绝田产价钱者「负」原作「贫」，据阁本及宋会要食货六八之一一三改。
　　【二】吉伯沟续通鉴卷七四元丰二年三月辛未条作「解板沟」。
　　【三】安南九军法「九」，宋史卷二八六蔡延庆传作「行」，疑是。
　　【四】队有驻战拓战之别下「战」字原作「骑」，据同上书改。
　　【五】又以蕃兵人马为别队「别」原作「引」，据同上书改。
　　【六】诏依缘边法人给地两顷「依」字原脱，据阁本及宋会要兵四之九补。
　　【七】具条约以上「具」原作「且」，据阁本及宋史卷四七一吕惠卿传改。
　　【八】王仙山「王」，宋会要方域一六之一一、宋史卷九四河渠志皆作「玉」。
　　【九】每百里置木鰯一「木」原作「水」，据阁本及同上二书改。
　　【一○】士家堤「士」，上引宋会要作「任」。
　　【一一】旧法除卖于官库外「卖」原作「买」，据宋会要食货三八之三三改。
　　【一二】即谕惊移人户归业「移」原作「疑」，据上文及宋会要兵二八之二○改。
　　【一三】泾州「州」原作「川」，据宋史卷三三五种谔传改。
　　【一四】提举两浙路常平等事「事」字原脱。按：熙宁以后，两浙路有提举常平广惠仓等事官，见宋会要职官四三之三，此处显脱「事」字，故补。
　　【一五】秀国公陈升之「公陈」二字原倒，据阁本乙正。
　　【一六】尹宝臣有子三班奉职抃「抃」字原脱，据阁本及宋会要兵二六之三三补。
　　【一七】广南西路经略司「司」原作「使」，据阁本改。
续资治通鉴长编
卷二百九十八
卷二百九十八
　　起讫时间 起神宗元丰二年五月尽是年六月
　　卷　　名 续资治通鉴长编卷二百九十八
　　帝　　号 宋神宗
　　年　　号 元丰二年（己未，1079）
　　全　　文
　　五月戊辰朔，右神武军大将军、衢州团练使、秦国公克瑜为隰州团练使。大宗正言克瑜岁满当迁遥郡，上批：「克瑜继秦王后，袭公爵。」故特迁正任。后以右武卫大将军、潮州刺史、楚国公世恩为袁州刺史，右武卫大将军、封州刺史、魏国公仲来为筠州刺史，右武卫大将军、滨州防御使、陈国公仲合为棣州团练使，用克瑜例也。
　　上批：「太学外舍生檀宗益上书论修整学事，颇有条理，嘉其应务之材【一】，在所可试，判国子监李定尝保奏自入学无殿罚，同斋诸生称其素行无阙，可试校书郎，充太学录；所言太学事，令李定同检正中书户房公事毕仲衍看详。」后又命同判监张璪同看详立法以闻。后命在戊子，今并书，究竟当考。
