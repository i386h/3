<!-- { "loadSidebar": true } -->
　　琳又上疏，论：「兵在精不在觽，河北、陕西军储数匮，而招募不已。其住营一兵之费，可给屯驻三兵。昔养万兵者，今三万矣。河北岁费刍粮千二十万，其赋入支十之三，陕西岁费千五百万，其赋入支十之五，自余悉仰给京师。自咸平逮今，二边所增马步军指挥使百六十，计骑兵一指挥所给，岁约费缗钱四万三千，步兵所给，岁约费缗钱三万二千。他给赐不预，合新旧兵所费，不啻千万缗。天地生财有限，而用无纪极，此国用所以日绌也。今同、华沿河州军，积粟至于红腐而不知用，沿边入中粟价踊贵而未尝足。诚愿罢河北、陕西募住营兵，勿复增置，遇缺即选厢军精锐者补之。仍渐徙营内郡，以便粮饷，无事时番戍于边，缓急即调发便近。严戒封疆之臣，毋得侵轶生事，以觊恩赏，违令者重寘之法。如此则疆埸无事而国用有余矣。」上嘉纳焉。此疏据本志，在景佑元年，今附见琳为三司使后，明年三月，任布知成德军，议河北兵未可省，必缘此疏也，当考。
　　丁卯，禁民间织锦背、绣背及篃地密花透背，西川岁织上供者亦罢。
　　己巳，诏中书堂后官自今迁至员外郎并与外任，提点五房公事三年者代之。
　　庚午，诏诸路提点刑狱司廨舍与转运使副同在一州者，并徙他州。
　　又诏：如闻戚里之家，多与朝士相接，或漏禁中语，其令有司察举之。
　　辛未，御崇政殿西庑，召辅臣观讲书；罢军头奏事，自是遂为例。
　　诏三司，吏有能上钱谷利害可施行者，当非次迁补之。
　　秘书丞张宗谊、孙沔并为监察御史里行，监察御史里行始此。沔，会稽人也。
　　壬申，出内藏库缗钱一百万赐三司。
　　以河南府府学为国子监。后唐同光三年，初建文宣王庙。咸平三年，重修。旧止名府学，于是直集贤院谢绛论奏，乃正监名。
　　癸酉，诏台谏官未尝历知州者，且与知州。
　　甲戌，御崇政殿，阅诸军转员，凡三日。
　　丁丑，禁民间以岁丰率钱为感圣恩道场。
　　壬午，御崇政殿，录系囚。
　　癸未，诏太常礼院，永定陵岁时荐献之物，非典礼者，罢之。
　　乙酉，诏：「举人被囚，而狱吏苛酷非疾致死者，提点刑狱官按察之。募告者赏钱十万，公人迁一资；同犯而能自告者，除其罪，给赏如之。」寻又诏州县官非理科决罪人致死，虽系公罪者，本处未得批罚，奏听裁。诏乃六月乙卯，今并书之。
　　六月己丑朔，赐陈州、扬州学田五顷。
　　壬辰，遣职方员外郎沈厚载往怀、卫、磁、相、邢、洺、镇、赵州教民种水田。
　　广东转运司【二八】言交州陈公永等六百余人内附，李德政发兵境上捕逐。诏遣公永等还，仍谕德政抚存之。枢密使蔡齐言：「蛮去暴归德，请纳之，给以荆湖闲田使自营。今纵去，必不复还旧部。若散入山谷，如后患何！」不听。明年，蛮果为乱。
　　王蒙正子齐雄尝坐杀人除名。齐雄，庄献姻家，未更赦复官。事下枢密院，枢密使王曙将奉行之。齐曰：「如此，法挠矣，安可奉行！」且度曙不能执，明日，独奏齐雄恃先后势杀人不死，又亟复官，是以恩废法也。帝曰：「降一等与官，可乎？」齐固称不可，帝从之。据成都金绳院柱记：天圣十年，蒙正以国子博士知凤翔，齐雄为三班奉职，不知后迁何官。
　　癸巳，免沂州四季盐铁钱一年。
　　丙申，诏三班院，旧制使臣监当一任即为巡检、监押，自今更增近地监当一任。
　　丁酉，诏文武臣僚失仪而被罚者，自今勿以为过。
　　京东转运司言，济、□间素多闲田，青州都监郝仁禹颇知田事，请令规度水利，募民耕垦，从之。
　　己亥，以户部副使王沿兼管勾开畎河浇灌民田事，沿自请之也。
　　贷延州缘边饥民米，户三斛。
　　庚子，诏鄜延路钤辖司，毋得令熟户蕃寇钞境外。
　　蠲畿内被灾民税之半。
　　淮南制置发运使刘承颜献轮扇浴器，同知谏院郭劝言：「此非所宜献，承颜欲以此媚上尔。乞付外毁弃，以戒邪佞。」甲辰，诏还之。
　　左屯卫将军马季良安置滁州，遣人击登闻鼓，得致仕。侍御史知杂事杨偕，言致仕所以优贤，季良既贬斥，不当得。有诏劾鼓司，御史中丞韩亿以为事之行不行在执政，有司何罪，乃纳敕中书。上以亿当具奏取旨【二九】，不当擅纳敕书，特释之，仍劾鼓司官吏。法寺言官吏当赎金，亦释之。据会要乃六月十七日乙巳事。
　　甲辰，诏开封府，自今有传宣指挥，依例次日上殿面奏取旨。先是，有旨本府后行扈玉转守门前行。乃越百余日，判官庞籍以为言，故降是诏。
　　丙午，以应书判拔萃科、潞州司法参军江休复为大理寺丞，张伯玉、林亿、阎询并除两使幕职官。休复，陈留人；亿，开封人；询，凤翔人也。二月乙未，已罢书判拔萃科，不知江休复等何故犹以应科除官。按登科记云：是年春，诏今后更不置此科。六月，令已应科人不御试，休复盖是不御试径除官者。
　　己酉，策试贤良方正能直言极谏太常博士苏绅、才识兼茂明于体用太理寺丞□育、茂才异等张方平及武举人于崇政殿。育所对策不及三千字【三○】，特擢之，以育为著作佐郎、直集贤院，通判湖州。绅为祠部员外郎，通判洪州。方平为校书郎，知昆山县。方平，宋城人；绅，晋江人；育，建安人也。自秦悼王葬汝，其后子孙从葬，皆宦官典护。又岁时上冢者不绝，往来呼索，扰州县。育前知襄城县，乃建言：「凡官所须，必着实数，毋容使者妄索。若羊豕之类，愿悉出大官。」由是民省供费十七八。宦官过者衔之，或中夜扣县门，索牛驾车，育拒不应。异时宗子所过，纵鹰犬暴民田，入襄城，辄相戒约，毋敢纵者。初，□越归国，郡邑地旷，民占田无纪，岁久多侵越，讼数十年不能决，方平召问所输租税几何，大约百一二，方平悉收其余以赋贫民，自是无讼。
　　壬子，出内藏库缗钱五十万下三司，于濒河州县置场籴麦。先是京东旱，麦不时种故也。
　　癸丑，诏：「尚书省官尝历知州而无赃私罪者，今后并除左曹。凡吏部、户部、礼部为左名曹，司封、司勋、考功、度支、金部、仓部、祠部、主客、膳部为左曹，兵部、刑部、工部为右名曹，职方、驾部【三一】、库部、都官、比部、司门、屯田、虞部、水部为右曹。」天禧三年十月可参考。
　　甲寅，诏：「待制以上岁遇干元节，已奏荐子弟恩泽，其除外任，非益、梓、秦、延、并、广等六处，毋得更有陈乞。其再经郊禋，欲以恩例奏异姓者，听之。」
　　乙卯，中书言太常博士李柬之，先于学士院试，赐同进士出身、馆阁校勘，诏除直集贤院、知邢州。柬之，迪子也。天禧末，迪罢相斥逐，柬之落职。迪复相，柬之自陈于政府，奏乞检会，乃有是命。议者非之。或曰：「迪与吕夷简同相，迪直而簄，夷简巧而密。迪尝有所规画，夷简觉非迪所能【三二】，乃问其所亲曰：『复古门下，谁适与谋？』对以李无他客，独柬之虑事，过其父远甚。夷简因谓迪曰：『柬之才可用，当付以事。』迪谦不敢当，夷简曰：『进用才能，是夷简事，公弗预知。』即具奏，得请，迪父子皆喜，不悟夷简阴夺其谋主也。」柬之既受命，居半岁，迪果罢相。此据龙川别志，然别志以为夷简奏除柬之两浙提刑。于实录及柬之本传皆不见历两浙提刑，恐即是除直集贤院，知邢州也。观夷简意止欲柬之不在其父旁耳【三三】，故超除直集贤院【三四】，令出守，而迪父子不悟，恐别志误记。今略加删削，附见此事。
　　是月，开封府、淄州言蝗。
　　闰六月戊午朔，诏天下有能告杀人者，赏钱五万。
　　赐杭州学田五顷。
　　己未，以东头供奉官朱吉为内殿崇班，左侍禁田继永为西头供奉官，并与极边差使。初，诏求尝隶马知节、曹玮麾下者以名闻，至是得吉等拔用之。朔历：景佑四年十月得殿直孙皓。实录无之，今不取。
　　辛酉，命翰林学士张观、知制诰李淑宋祁编三馆、秘阁书籍。仍命判馆阁盛度、章得象、石中立、李仲容覆视之。
　　壬戌，贷庆州蕃部米，户一斛。
　　权停登、莱二州科买上供物。
　　甲子，泗州言淮、汴溢。
　　乙丑，府州言赵元昊自正月后数入寇。诏并代部署司严兵备之。
　　己巳，诏审官院，自今川、广知县毋得差有赃罪人。
　　江南东路今年夏税，听民输见钱，以久雨害稼也。
　　常州言无锡县大风发屋。赐压死者家三口以上钱三千，不及者半之。
　　庚午，诏凡有营缮，使臣、人员、工匠并量与支赐，毋得辄求迁补。
　　黎州言漖部川蛮乞岁贡方物京师。诏令五岁一入贡。
　　壬申，诏干元节度僧道及赐紫衣、师号，皆以一百人为额，仍令入内内侍省置簿拘辖之。
　　徙益州路提点刑狱司廨舍于眉州。
　　甲戌，赐知泗州、都官员外郎张夏敕书奖谕。时雨弥月不止，淮、汴溢，几没城，夏亲帅丁夫捍御，而城不坏，民赖以安故也。寻迁夏司封员外郎。明年七月，除江西漕。
　　乙亥，毁天下无名额寺院。
　　辛巳，诏比因饥馑，民有雇鬻妻子及遗弃幼稚而为人收养者，并听从便。
　　壬午，罢后苑作所用玳瑁、龟筒。先是，三司言后苑作市龟筒、玳瑁，有逾期不输者。上曰：「前诏禁采龟筒，安可复市于民？其罢勿市，所造玳瑁器亦停。」从度支判官谢绛之言也。从绛言据本传。
　　绛又言：「内藏库岁受铸钱百余万缗，而岁给左藏库及三年一郊，度岁出九十万缗，所余无几。请以天下所铸钱，尽入三司十年，责以移用，使聚谷实边，而茶盐香矾之利悉归京师，与夫滞积大盈，利害远矣。又迩来用物滋侈，赐予过制，禁中须索，去年计为缗钱四十五万，自今春至四月，已仅二十万。比诏裁节费用，而有司移文，但求咸平、景德簿书，簿书不存【三五】则无所措置。臣以为不若推近及远，递考岁用而裁节之，不必咸平、景德为准也。」又言：「号令数变则亏体，利害偏听则惑聪。请者务欲各行，而守者患于不一。请罢内降，凡诏令皆由中书、枢密院，然后施行。」
　　甲申，诏：「御试制科举人，自今张幕次于殿庑，仍令大官给食。武举人以别日试之。」时知制诰宋郊言：「贤良茂才等科，上所亲策，乃与武举人杂试，非所以待天下特起之士也。宜如故事，命有司设幄供饮膳。斥武举人就别馆【三六】。」诏从郊请。
