<!-- { "loadSidebar": true } -->
　　契丹既和，朝廷无事，寇准颇矜其功，虽上亦以此待准极厚，王钦若深害之。一日会朝，准先退，上目送准，钦若因进曰：「陛下敬畏寇准，为其有社稷功耶？」上曰：「然。」钦若曰：「臣不意陛下出此言，澶渊之役，陛下不以为耻，而谓准有社稷功，何也？」上愕然曰：「何故？」钦若曰：「城下之盟，虽春秋时小国犹耻之，今以万乘之贵而为澶渊之举，是盟于城下也，其何耻如之！」上愀然不能答。初，议亲征未决，或以问准，准曰：「直有热血相泼耳。」于是，谮者谓准无爱君之心，且曰：「陛下闻博乎，博者输钱欲尽，乃罄所有出之，谓之孤注，陛下，寇准之孤注也，斯亦危矣。」（按宋史寇准本传，此段亦系王钦若语。）由是，上顾准稍衰。
　　准在中书，喜用寒畯，每御史阙，辄取敢言之士，他举措多自任，同列忌之。尝除官，同列屡目吏持例簿以进，准曰：「宰相所以器百官，若用例，非所谓进贤退不肖也。」因却而不视。戊戌，中书侍郎、兼工部尚书、平章事寇准罢为刑部尚书。以尚书左丞、参知政事王旦为工部尚书、平章事，旦入谢，便坐，上谓曰：「寇准以国家爵赏过求虚誉，无大臣体，罢其重柄，庶保终吉也。」既而命准出知陕州，将行，又遣近臣传旨戒约。（准知陕州在三月庚申，今并书之。自毕士安死，准独相踰五月，本传所言同列，岂指王旦、冯拯耶？王钦若前已罢政，距士安死时又六月矣。王继英、陈尧叟实在枢府。当考。）
　　己亥，刑部侍郎、参知政事冯拯为兵部侍郎，资政殿大学士、兵部侍郎王钦若为尚书左丞，刑部侍郎、签枢密院事陈尧叟为兵部侍郎，并知枢密院事。翰林学士、工部员外郎、知制诰赵安仁为右谏议大夫、参知政事。枢密都承旨四方馆使韩崇训、东上合门使马知节并签署枢密院事，崇训为检校太傅，知节检校太保。诏□班以钦若、拯、尧叟、安仁、崇训、知节为次，令即日视事。
　　上闻贝州调民修城，虑其烦扰，诏亟罢之，第用州兵以渐给役。
　　是月，尚书左丞向敏中等言：「奉诏与判铨官详定选集事宜，谨按选人至多，见在任官一年者，向来铨司已注替人，或致不成二考，未为允当。今欲令诸色合该投状选人，今后每至冬季一集，候见任官二周年半即得注替。如未有阙，晓示各令待阙，并许春夏秋冬每一集，旋依次注拟，更不使隔季员阙。其两川、广南、漳泉等处见任官，并许成资日注替。」从之。
　　封驳司言：「中书、枢密院多至午未方送到文字，比置此局，贵要审详，况诸处文字皆有常限，或及旬日一月已来，商量施行。若当司略不看读，便行发遣，乃是发放之司，岂曰封驳之职。望自今除急速文字外，其余道数稍多，看详未及者，许至次日发遣。又近日多有发文字不由当司【一○】，欲望非涉机密，皆依旧制。」从之。
　　交址兵乱，黎明提等留广州不得归，三月甲辰，诏别赐钱十五万、米百五斛，仍并给馆券。
　　乙巳，命兵部员外郎、直史馆任中正为契丹国母生辰使，西上合门使、銟州刺史李继昌副之。朝廷每遣使、特礼，辄以袭衣、金带、器械、茶药赐王继忠，继忠对使者必泣。韩国华之还也，又奉表恳请致书国主，召己归。上以盟誓之约，各无所求，因中正等行，赐继忠手诏谕意，且言国主若自许卿归，则当重币为谢。然契丹主遇继忠厚，亦弗许也。
　　丁未，以枢密直学士李浚权知开封府，刘综同勾当三班院。浚吏干勤敏，能检察隐微，京师称之。综建议：「三院御史员数至少，每奉朝请，劾制狱，多以他官承乏，甚紊彝制，望诏两制已上各举材堪御史者充。三院共置十员。若出使按狱，所经州郡官吏能否，生民利病，刑狱枉滥，悉得察举。」
　　辛亥，免随州光化县民贷粮二千石，已纳者复给之。
　　甲寅，元德皇太后忌，知枢密院王钦若言：「旧制，大忌，枢密使依内诸司例，唯进名不赴行香，有亏恭恪。自今欲与中书门下同赴佛寺。」从之。自是三司使副、翰林、枢密、龙图等学士并赴焉。
　　己未，太常丞、直集贤院任随上言曰：（任随，未见。）「臣闻立国之本在乎得士，得士之要在乎见情。故仲尼以为人情者圣王之田，治道所由生也。是则时之否泰，事之损益，万化所系，必因人情。明天下之情者，莫智于圣人，成圣人之德者，实由于良辅。故汉书曰：『明主不恶切谏以博观，忠臣不避重诛以直谏者，所以达下情而求治，致君道于无穷也。』为臣有五谏之名，前代有七人之列。陛下祗嗣宝图，秉持金鉴，可封之俗，既阜成矣，无疆之化，亦驯致矣。尚闻焦劳庶政，昧旦以视朝，历览髃书，乙夜而忘寐，仍下贤良之诏，旁求亮直之臣。惟稽古之圣心，轶前王之令典，虽求谏之路已见于洞开，而掌谏之臣未闻乎公举。今谏议大夫、司谏、正言虽有数员，但充位尸禄而已。是致尧鼓虽设，寂寥而无声，杜觯纵陈，謇谔而何效。箱箧谩藏于谏纸，缙绅竟寝于正词，罕遵及溜之风，莫睹引裾之直。愿陛下择贤士，黜具臣，悬赏罚之文，立惩劝之道。其两省谏官，并准有唐故事，定其员数，优其俸给，限以迁官之年月，责以供职之否臧。其或献替推诚，弥缝励节，言事有裨于时政，抗章不避于天诛，进思尽忠，有犯无隐，则请行甄擢，以劝觽焉。其或尸利无臱，弼违有阙，务引腹诽之咎，多致面从之谀【一一】，不启心而沃心，罔危言而危行，则请行降黜，以励觽焉。夫如是则贤者劝，惰者激，庸者退，懦者立，俾朝廷之士咸愿竭忠而报国矣。」上览而嘉之，乃降诏曰：「国家设谏诤之官，广询求之路，盖欲弥缝阙漏，启迪聪明。而处职者姑务因循，罕闻謇谔，兹为尸禄，曷副虚怀。自今宜竭节箴规，悉心献替，赏丝之典【一二】，断在必行。」
　　乙丑，免升州江宁县柴荻务所欠咸平四年已前租课钱物二十八万。
　　先是，髃臣诏葬，公私所费无定式，龙图阁待制、判鸿胪寺戚纶疏言其事，丙寅，命翰林学士晁迥、知制诰朱巽、宫苑使刘承珪及纶，校品秩之差，定为制度施行之。
　　令诸路州军不得差都监、监押录囚。时环州都监田浚言，地居极边，甫近蕃境，而推勘院牒请覆刑狱，虑缓急有警，本职妨阙，故条约之。
　　戊辰，免简州居民造舍所输竹木税钱，每岁四百三十余贯。
　　己巳，太常寺言：「神州坛壝中有坑堑及车马之迹，又两壝步数迫隘，不合礼文。望令改择坛位，及依令式封标，诸坛外壝，禁人耕垦樵牧。」奏可，即坛于方邱之西焉。
　　是月，始命朝臣提点开封府界诸县镇公事，其后，又增置一员，以合门祗候充。（初置府界提点，会要在景德三年，增置在四年十二月，而实录并无之，本志亦甚略，今且附见，更俟详考。实录二年十二月，尝记命高继忠等提点府界刑狱、钱帛，疑此即置官事始也，当考。）
　　夏四月，癸酉，诏河北诸州军市征榷酤比常课不及者，特展限三月。
　　乙亥，诏川峡官丁父母忧者，除州军长吏奏裁，余并许解官。
　　丙子，幸崇文院观四库图籍及所修君臣事迹，篃阅门类，询其次序，王钦若、杨亿悉以条对【一三】，有伦理未当者，立命改之。谓侍臣曰：「朕此书盖欲着历代事实，为将来典法，使开卷者动有资益也。」赐编修官金帛有差。
　　端拱中，定州民刘知友为从弟志元所杀。知友二子，曰斌，曰四哥，年皆幼，随母改适人。母常谓曰：「尔长必报父仇。」后志元遇赦复还，时斌母已死，兄弟挟刃刺志元于道，不殊，即诣吏自陈。州具狱上请，丁丑，诏志元黥面配隶汝州，释斌等罪。（实录云：刘斌免黥面，配本州岛牢城，四哥释之。今从国史刘斌传。）
　　己卯，以齐州章邱县为清平军，淄州高苑县为宣化军。
　　乙酉，置河北缘边安抚使、副使、都监于雄州，命雄州团练使何承矩、西上合门使李允则、榷易副使杨保用为之，并兼提点诸州军榷场。初，禁榷场通异物，而逻者得所易懡玉带及妇人首饰等物，允则曰：「此以我无用易彼有用也。」纵之。
　　保州刺史董绍重卒，命其子霸袭知州事。
　　丙戌，录故京西转运使、工部郎中康戬子希龄为奉礼郎，给俸终丧。戬异国人，数上章言事，以竭诚自任，故优其礼秩，非常制也。
　　遣枢密直学士刘综、西上合门使李允则诣三司，工部侍郎董俨、龙图阁待制戚纶、宫苑使刘承珪诣开封府，知制诰朱巽、龙图阁待制陈彭年、东上合门使曹利用诣御史台、殿前侍卫司，编□系囚。翌日，上御崇政殿临决，杀人者论如律，杂犯死、流、徒降一等，杖以下释之。日旰既罢，复令军头引见司官奏所决刑名，审视讫，乃施行。是后，每岁暑月，上必亲临虑问，率以为常。御史台引都官员外郎窦諲者，前知长安县，颇恣苛虐，诏劾其罪。上曰：「亲民之官，不循道理，酷用刑丝，宜摈弃也。」遂令分司西京。
　　辛卯，放榷场部羊使臣主典欠折羊十万三千六百余斤。
　　壬辰，命使六人，巡抚益、利、梓、夔、福建等路，所至存问犒设官吏、将校、父老，疏决系囚，除杂犯至死、官典犯赃依法外，流已下递减之。仍案察官吏能否，民闲利害，以闻。时屯田员外郎谢涛使益、利路，及还，举所部官三十余人，宰相以为多，涛乃历陈其治状，且愿连坐。奉使举吏连坐，自涛始。（涛本传云：火星见西南，故命涛出使。当时所遣使并及福建、江、浙，恐不缘火星见西南也，今不取。）
　　乙未，复诏髃臣转对，其在外京朝官内殿崇班已上【一四】，候得替，先具民闲利害，实封于合门上进，方得朝见。（咸平三年十一月壬午，初令常参官转对如故事，未见罢免时日，今复令转对，所未详也。五年十月末，田锡疏可考。）
　　右谏议大夫种放有兄丧，赐告归终南，宴于龙图阁，上作诗赐放，侍臣皆赋。放每至京师，秦雍学徒多就而受业，上面銟之，放顿首谢。
　　己亥，命使六人，巡抚江、浙路，度支郎中裴庄使两浙，及还，奏能吏二十人，慢官五人，多所升黜。
　　申严私藏天文、兵法之禁，星算术数人，所在悉部送赴阙。
　　故彰德节度使王饶孙维德不肖，不能自立，寓居西洛，乞食以自给，上闻而悯之，庚子，命维德为汝州司士参军【一五】。
　　注　　释
　　【一】诸军将校与枢密使以下「使」原作「吏」，据阁本及宋会要仪制七之一七改。
　　【二】知杂御史王济「史」原作「事」，据阁本及宋会要职官一七之三六、宋史卷三○四本传、本书卷六一景德二年十二月乙亥编改。
