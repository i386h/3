<!-- { "loadSidebar": true } -->
　　【二八】而举外任尝历详断详覆官者「详覆官」原作「覆官」，据宋会要职官一五之四○补「详」字。
　　【二九】瞎□及磨角□结母党李巴全窃载其母出奔「结」字原脱，据宋本及宋史卷四九二吐蕃传补。
　　【三○】月分对通考卷一一五王礼考同，宋史卷一五四舆服志作「逐月分对」。
　　【三一】年中互建十二月上引通考同，上引宋史作「年终转逮十二月」。
续资治通鉴长编
卷一百二十
卷一百二十
　　起讫时间 起仁宗景佑四年正月尽是年十二月
　　卷　　名 续资治通鉴长编卷一百二十
　　帝　　号 宋仁宗
　　年　　号 景佑四年（丁丑，1037）
　　全　　文
　　春正月戊寅，赐蔡州学田十顷。
　　壬午，命侍御史知杂事姚仲孙同详定茶法。详定茶法所请自今商人对买茶、全买茶，每一百贯六十贯见钱，四十贯许金银折纳，从之。
　　诏礼部贡院，诸州军贡举人数多不均，宜约旧额，增损以闻。
　　龟兹国、沙州并遣人贡方物。
　　乙酉，免南平军瑞阳锡务所欠锡三万九千余斤。
　　丙戌，诏：「天下狱有大辟，长吏以下并聚厅虑问。有躀异或其家诉冤者，听本处移司；又不服，即申转运司，或提点刑狱司，差官别讯之。
　　又诸路提点刑狱朝臣，给当直兵士三十人，武臣二十五人。
　　甲午，内藏库主者言：「岁出缗钱六十万，以助三司，盖始于天禧三年十二月，时诏书切戒三司，毋得复有假贷。自明道二年距今纔四年，而所借钱帛凡九百十七万二千有余。请以天禧诏书申饬之。」奏可。
　　乙未，诏应祖父母、父母服阕后，不以同居、异居，非因祖父母财及因官自置财产，不在论分之限。又诏士庶之家，应祖父母、父母未葬者，不得析居。若期尚远，即听以所费钱送官，候葬日给之。此法自今为律令【一】，故录之。
　　庚子，赐龟兹国佛经一藏。
　　二月丙午，赐河北缘边诸军缗钱。
　　己酉，祔葬庄惠皇太后于永安陵之西北隅。
　　初，殿中侍御史张奎请亲祀高禖，下礼院详定。庚戌，礼院上其仪，诏从之。
　　壬子，洪州别驾王蒙正除名，配广南编管，永不录用。初，其父婢霍挝登闻鼓，诉蒙正诬其所生为异姓，以规取财产。及置狱益州，鞫之，并得蒙正尝与霍私通事，故再贬之。其女嫁刘从德，诏自今不得入内，及它子孙不得与皇族为婚姻。初，刘美为嘉州都监，蒙正欲嫁女与其子从德，蒙正父有才智，独不肯，蒙正固请之。一日，以婚书告家庙，父大恸曰：「吾世为民，未尝有通婚戚里者，今而后必破吾家矣。」此据范蜀公记事，又称蒙正家有讼蒙正入狱，竟死于狱中，当考。高若讷传云：若讷为知杂御史，王蒙正知蔡州。若讷言：「蒙正起裨贩，因缘戚里得官，向徙郴州，物论称不平。今予之大州，可乎？诏寝其命。按若讷为知杂日，宝元元年十二月，此时蒙正已编管，不知蔡州除命在何时也，必前此则可。若然，则若讷有言，亦必不在为知杂后也。从德妻即遂国夫人也【二】。别志所书富弼缴词头事，更当考详。
　　甲寅，诏礼部贡院，自今三月一日申请贡举，其举人到省，以十一月二十五日为限。先是，崇政殿说书贾昌朝言：「举人有亲戚仕本州岛，或为发解官，及侍父祖远官【三】距本州岛二千里，宜敕转运司选官类试，以十率之，取三人。」诏两制议，而翰林学士丁度等言：「贡举旧制，以五月一日申请，十月二十五日上名于省。若二千里而移试，或有不及。愿稍□其期，听如昌朝说。」故降是诏。自是诸路始有别头试。
　　除邕州管下溪洞诸州天圣五年以前所逋租税。
　　己未祔庄惠太后神主于奉慈庙。
　　庚申，德音降东、西京及灵驾所过州县囚罪一等，徒以下释之。
　　诏自今内品有犯，并勘罪检刑名杖数闻奏，降所属断遣。时高品陈崇佑抵罪赎金，令未得与差遣，因有是诏。
　　甲子，赐御史台册府元龟及天下图经各一部。
　　乙丑，置赤帝像于宫中，以祈皇嗣。
　　丙寅，诏侍御史知杂事姚仲孙司诸路提点刑狱考课之法。先是，诸路复置提点刑狱，还朝多擢为府官，仲孙请第其课为三等升黜之，故即以命仲孙。
　　诏河北缘边安抚使兼提举缘边诸州军寨，便籴粮草。
　　赐常州学田五顷。
　　庚午，诏应责授诸州上佐文学、参军等，经十年无过，而愿自便者，听之。
　　三月甲戌朔，以崇政殿说书、司封员外郎、直集贤院贾昌朝，祠部员外郎、崇文院检讨王宗道，屯田员外郎、国子监直讲赵希言，主客员外郎、国子监直讲杨安国，并兼天章阁侍讲，预内殿起居比直龙图阁而班直馆本官之上。天章阁置侍讲自此始。元年正月，昌朝等初为崇政殿说书。
　　追复秘书少监卢多逊为工部尚书，妻京兆郡太君苏氏为京兆郡夫人，以其子水部员外郎察援赦自陈也。尹洙铭察墓云：察得召对，从容□多逊得罪事，言已流涕。上感动，故有是命。
　　戊寅，诏礼部贡举。
　　髃臣多献祀高禖颂，己卯，各赐敕书奖谕，大理评事、史馆检讨王洙亦赐焉。带职京官降敕书，自洙始。
　　丙申，内出庄惠太后合金千余两，市庄园、邸舍以给万寿观，时于万寿观建广爱殿【四】，奉安庄惠御容故也。
　　先是，诏从段少连所请，尚书省官带内外制及兼三司副使不赴集议者，以违制论。集贤校理赵良规以为不可，上言曰：「国朝故事，令敕仪制，别有学士、知制诰、待制、三司副使，着位视品，与前朝异同，无在朝叙职、入省叙官之说。若全不论职，则后行员外郎兼学士在朝立丞郎上，入省居比驾下，知制诰、待制入朝与侍郎同列，入省分煺散郎，员外郎任三司副使，郎中任判官，在三司为参佐，入本省为正员。所以旧来议事会集，尚书省官带职者不赴，别诏三省悉集，则及大小两省；内朝官悉集，则及学士、待制、三司副使；更集它官，则诸司三品、武官二品各次本司长官。故事，尚书省官带知制诰，中书省奏班簿，是于尚书省、御史台了不着籍【五】，故有绝曹之语。又凡定学士、舍人两省着位，除先后入外，若有升降，皆特禀朝旨，岂有在朝入省，迭为高下？」
　　诏御史台、礼院详定，久不决，于是判礼院冯元等奏曰：「会议之文，由来非一，或出朝廷别旨，或徇官司旧规【六】。故集本省者，即南省官；集学士、两省、台官者，容有内制、给舍、中丞；集学士、台省及诸司四品以上者，容有卿监；集文武百官者，容有诸卫。盖谋事有大小，集官有等差，率系诏文，乃该余职。段少连以太常易名之细，考功复议之常，误谓髃司普当会集，特为具奏，婴以严科，遂使绝曹清列，还入本行，分局常员，略无异等。请臣僚拟谥【七】，止集南省官属，或事缘体大，临时敕判，兼召三省、台、寺，即依旧例。」
　　御史台别奏云：「今尚书省官任内制者，系台省之籍，无坐曹之实。论职官之言，正为绝曹者设，岂可受禄则系官定俸，议事则绝曹为辞？况王旦、王化基、赵安仁、晁迥、杜镐、杨亿皆尝预议于尚书省；故相李昉为主客郎中、知制诰日，屡经都省议事；散骑常侍徐铉见江南旧儒所说次第略同【八】。又议大事，仆射、御史大夫入省，惟仆射至厅下马，于今行之，所以重本省也。故都堂会议，列状以品，就坐以官。忽此更张，恐非通理。」
　　礼官□育曰：「两奏各有未安。尚书制度虽崇，亦天子之有司，在朝廷既殊班列，有司辄易尊卑，是以朝省为彼我，官职分二事也。两制近职，若有事议，而云绝班不赴，非所以求至当。且知制诰，中书省奏班簿，是谓绝班，翰林学士亦知制诰，不绝班簿。此因循之制，未为确据。纵绝班有例，而绝官无闻。一人命书，三省连判，而都无所系，止为俸钱，岂命官之理？今取典故中最明一事，足以质定。祥符五年仆射上事仪：绝班之官，别头赞引，不与本省官同在迎班。请凡会议，省官带近职者，别作一行而坐，自为叙列，非以相压。若诏两制、台省诸司卫官毕集，则各从其类，自作一行，书议如其次。」诏：「尚书省议事，应带职官三司副使以上并不赴。如遇集议大事，令赴，别设坐次。」
　　戊戌，翰林学士丁度等上所撰国朝时令一卷，诏以五月朔入合，因读时令。寻复问礼官，朔日、夏至入合可否？皆言五月朔朝会，合唐旧制。虽是大祀，比冬至圜丘礼成，受贺在质明后无嫌。然据易象、月令及蔡邕有闭关静事不贺之说，郑康成据乐纬春秋说，夏至有前殿从入，能作乐，后汉尝行其仪。今入合读令，既属嘉礼，在朔与假，本无所碍，惟夏至则经义有妨。或自圣裁，约用汉法。诏改以七月朔入合，读时令。寻又罢。
　　判鸿胪寺宋郊言，请自今外夷朝贡，并令询问国邑风俗、道途远近及图画衣冠人物两本，一进内，一送史馆，从之。按晏殊前已有此请。
　　济州团练使刘从广娶荆王元俨女。庚子，授从广滁州防御使，时年十七，帝遇从广特厚，犹以庄献故也。
　　同知礼院□育言：「旧藏礼文故事，类例不一。请择儒臣与本院官，约古今制度参定，为一代之法。」从之。庆历四年正月，书始成。
　　壬寅，诏广、桂、邕三州通判在任物故者，如广南知州例，与一子官。
　　夏四月乙巳，译经使吕夷简上所定景佑法宝新录二十一卷。
　　赐宣州学田五顷。
　　丙午，禁广西路民庸雇溪洞妇女，犯者以违制论。
　　丁未，诏学士院，自今制策登科人【九】，并试策论各一道。时将作监丞富弼，献所为文，命试馆职，弼以不能为诗赋辞。上特令试策论，因有是诏。弼寻授太子中允、直集贤院。弼除职在五月癸亥，今并书。
　　辛亥，赐茅山王钦若所建庵为五云观。天圣三年十一月，钦若卒，时刘随云云，或移见此。
　　癸丑，契丹遣林牙、启圣节度使耶律祥，崇禄少卿张素民来贺干元节。
　　癸亥，赐汴口开河役卒缗钱。
　　甲子，右仆射、兼门下侍郎、平章事吕夷简罢为镇安节度使、同平章事、判许州【一○】，右仆射、兼门下侍郎、平章事王曾罢为左仆射、资政殿大学士、判郓州，吏部侍郎、参知政事宋绶罢为尚书左丞、资政殿学士，礼部侍郎、参知政事蔡齐【一一】罢为吏部侍郎，归班。
