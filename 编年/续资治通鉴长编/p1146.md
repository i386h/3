<!-- { "loadSidebar": true } -->
　　初，光以知陈州过阙，未入对，上疏曰：臣先乞下诏广开言路，不以有官无官之人，并许进实封状，颁下诸路州、军【一五】，于要闹处出牓示，鼓院、检院、州军长吏不得抑退。昨奉圣旨令入见，及到京，蒙降中使，以五月五日诏书赐臣阅看。臣狂瞽妄言，曲荷采纳，岂独微臣之幸，抑亦天下之幸。此乃圣主之先务，太平之本原也。然臣伏读诏书，其间有于心未安者，不敢不冒万死，极竭以闻。窃见诏书始末之言，固尽善矣；中间有云：「若乃阴有所怀，犯非其分，或扇摇机事之重，或迎合已行之令，上则观望朝廷之意以徼幸希进，下则衒惑流俗之情以干取虚誉，审出于此，苟不惩艾，必能乱俗害治。然则黜罚之行，是亦不得已也【一六】。」臣闻明主推心以待其下，而无所疑忌，忠臣竭诚以事其上，而无所畏避，故情无不通，言无不尽。今诏书求谏而逆以六事防之，臣以为人臣惟不上言，上言则皆可以六事罪之矣【一七】。惟其所言，或于髃臣有所褒贬，则可以谓之阴有所怀；本职之外，微有所涉，则可以谓之犯非其分；陈国家安危大计，则可以谓之扇摇机事之重；或与朝旨暗合，则可以谓之迎合已行之令；言新法之不便当改，则可以谓之观望朝廷之意，言民间愁苦可悯，则可以谓之衒惑流俗之情。然则天下之事，无复可言者矣，是诏书始于求谏而终于拒谏也。臣恐天下之士益箝口结舌，非国家之福也。又止令御史台出牓朝堂，自非趋朝之人莫之得见，所询者狭。伏望圣明，于诏书中删去中间一节，如臣三月三十日所奏，颁布天下。使天下之人晓然知陛下务在求谏，无拒谏之心，各尽所怀，不忧黜罚。如此，则中外之事，远近之情，如指诸掌矣。既除门下侍郎，光又以札子辞免，乞对讫赴陈州，并请更张新法，曰：臣闻诗云：「毋念尔祖，聿修厥德。」故夏遵禹训，商奉汤典，周守文、武之法，汉循高祖之律，唐行太宗之制，子孙享有天禄，咸数百年。国家受天明命，太祖、太宗拨乱返正，混一区夏，规模宏远，子孙承之，百有余年，四海治安，风尘无警，自生民以来，罕有其比，其法可谓善矣。先帝以睿智之性，切于求治，而王安石不达政体，专用私见，变乱旧章，误先帝任使，遂致民多失业，闾里怨嗟。陛下深知其弊，即政之初，变其一二，欢呼之声，已洋溢于四表，则人情所苦所愿，灼然可知，陛下何惮而不并其余悉更张哉？譬如有人误饮毒药，致成大病，苟知其毒，斯勿饮而已矣，岂可云姑少减之，俟积以岁月，然后尽舍之哉？臣向曾上言，教阅保甲，公私劳费而无所用之。敛免役钱，□富而困贫，以养浮浪之人，使农民失业，穷愁无告。将官专制军政，州县无权，无以备仓猝，万一饥馑，盗贼髃起，国家可忧。此皆所害者大，所及者众，先宜变更。借令皇帝陛下独览权纲，犹当早发号令，以解生民之急，救国家之祸，收万国之欢心，复祖宗之令典，况太皇太后陛下同断国事，舍非而取是，去害而就利，于体甚顺，何为而不可？于是太皇太后遣中使梁惟简赐手诏，谕令供职，曰：「嗣君年德未高，吾当同处万务，所赖方正之士赞佐邦国，窃欲与卿商量政事，卿又何辞？再降诏开言路，须卿供职施行。」光乃受命。
　　资政殿学士、知太原府吕惠卿为资政殿大学士。端明殿学士、知江宁府王安礼为资政殿学士，翰林学士曾布为户部尚书，试户部尚书王存为兵部尚书。（曾肇作王存墓铭云：存为兵部尚书，迁户部，会神宗山陵，财费仰给户部，不踰时告乏，而宰相乘间徙存复为兵部，充山陵卤簿使。元佑初，复还户部，固辞廷受，识者韪之。不知肇所称「宰相乘间」果何事也？存徙，曾布实代之。布集有年谱，乃云「司马公用布为户部尚书」。按光除门下侍郎，与布同日，光才执政，元未入对，那得有此事？盖年谱妄说也。布此除，实出于蔡确等，疑必有曲折，肇亦不能为布隐。当徐考之。元佑元年闰二月十六日，刘挚有章，二十二日，布出知太原。绍兴初，翟璜言：「刘挚谓大臣误朝廷，而大臣所用者又误大臣。」盖指布也。章疏具载国史，皆可覆考。布子纺释诬云：璜载刘莘老章疏，是论募役不可行之语。盖刘莘老在熙宁，以差役为不可行，反复辩论至数千言，然募役之法不出于王荆公。盖自嘉佑二年韩康公奉使河朔回，建明差役之法，为牙校者至于破产，却以场务裨酬，非良法，乞令输钱入官，以庶人入官之禄，募游手充役。李邦直元佑中作韩康公碑，具载其事。自嘉佑讨论至熙宁，方成法耳。元佑中，苏子瞻、子由兄弟力主募役法为不可改，盖以出于韩子华，不出于王荆公故也。刘莘老既补外，魳历州县，乃知募役为良法。虽缘役法左选，流落于外十余年，及元佑初，擢为御史中丞，可以行其所知矣，不复深论，自知前日之非也。元丰末，司马君实召为门下侍郎，至朝廷，首议行遣熙宁、元丰聚敛刻剥之臣，故□居厚、杨汲【一八】、吕惠卿之徒，相继痛贬，而力引先公为户部尚书，刘莘老为御史中丞。若先公在熙宁助王氏为刻剥之政，司马温公肯寘之版曹乎？刘莘老与先公在熙宁争论役法，及为中司，知役法不可废，故不复深论。果以先公所论为非，既为中司，肯贷先公使安地官之职乎？先公与刘莘老同事除授，来年，先公以食贫请外，加龙图阁学士、知太原府，刘莘老卒无一字见及。近日福建印一骨鲠集，有刘莘老论先公章疏，乃是选人徐方叔撰造，曾经朝廷行遣，开封府自有公案。元佑初，行遣熙宁、元丰人，皆散官安置，此疏但云「乞移一近京闲慢左遣」，自不成章疏，当是已为笑端。元佑末，先公自青社易高阳，刘莘老罢相，镇东平，欢然相迎，延留不已，至自为乐语云：「功名雅在于本朝，誉望最先于诸老。」又云：「金銮学士曾谋国，玉塞将军又得人。」至手书一通面投，云皆挚亲草。其相喜如此，先公为留五日。况国史具载，自有除授月日，可以考验，璜敢变乱是非，诞慢如此！役法始于韩氏，璜犹不知，况其它乎？不能克家，安能立朝也！此皆纺所云，今略辨之。纺云司马君实引布为户书，按布为户书与君实除门侍同日，纺妄也，已辩之于前。纺又云□居厚、杨汲、吕惠卿之徒相继痛贬，君实力引布为户书，按三人痛贬，月日具在，皆是布为户书后事。元丰八年十月十七日，□居厚以前京东运使散官安置黄州。元佑元年三月二十二日，杨汲罢户侍为宝制、知庐州【一九】；吕惠卿以大资政知扬州，提举崇福宫。二人皆引疾【二○】，从其请也。盖初行遣熙、丰人，除□居厚，余人皆未尝便散官安置。纺所云，误。元丰八年九月十八日，刘挚初自少监为侍御史，元佑元年二月十二日，乃除中丞。元佑元年闰二月十六日，挚上章乞罢布户书，二十三日，布出知太原，挚集今不载此章。遗稿仍具载月日可考，纺盖讳之也。所云徐方叔曾经行遣，不知是何年月日？纺又云国史具载除授月日，今考国史，乃皆不然。）
　　兵部侍郎许将为龙图阁直学士、知成都府，龙图阁直学士、知成都府吕大防为翰林学士，龙图阁待制、知青州邓绾为龙图阁直学士、知永兴军【二一】，龙图阁直学士、知永兴军刘庠知青州。（六月戊寅十六日复故，七月庚戌十八日再任。）
　　诏环庆路经略使赵□、权发遣鄜延路经略司事刘昌祚，各具录到任后专授御前指挥以闻。
　　中散大夫、知冀州王令图知澶州。（政目二十六日。）
　　庚申，左仆射蔡确为山陵使。
　　是月，罢徐州宝丰下监鼓铸铁钱。（此据范纯粹奏议增入。纯粹云「自□居厚置监鼓铸，至今年五月得旨住罢，未及一年，已支用过官钱八万九千八百八十余贯，而搬运至陕西脚乘縻费，又不在此数」云云，当考，或删取增入。实录在九月十九日庚戌、十月十三日甲戌【二二】。神宗史志，元丰六年，徐州置宝丰监，铸铜钱。此云铁钱，当考。）
　　西夏犯鄜延路，供奉官王英战死。（此据刘挚、王觌劾惠卿章疏增入。挚云：西人复仇，以五月犯塞，疆臣战殁，士卒陷亡。今实录乃无此，当考。觌云：供奉官王英以战死，兵士陷没者六千余人。不知王英战死处是何城寨，当考。八月十四日，录王英二子，英死处，实葭芦寨也。）
　　注　　释
　　【一】韩越国太夫人「越」字原脱，据宋会要后妃一之一四、长编纪事本末卷九一宣仁垂帘及本卷下文补。
　　【二】固且不爱高爵厚禄「且」原作「宜」，据阁本、活字本及宋会要帝系九之一七、宋史全文卷一二、长编纪事本末卷九三求直言、编年纲目卷一二改。
　　【三】是诏书始于求谏而终于拒谏也「诏书」及「也」三字原脱，据阁本及温国文正司马公文集卷四七乞改求谏诏书札子补。
　　【四】士犹恐惧而不敢自尽「尽」原作「进」，据温国文正司马公文集卷四七乞开言路状、汉书卷五一贾邹枚路传改。
　　【五】三衙管军臣僚「管」原作「官」，据阁本及长编纪事本末卷九三求直言、上引温国文正司马公文集改。
　　【六】直为朝廷惜治体耳「耳」原作「且」，据同上书及治迹统类卷一八宣仁垂帘圣政改。
　　【七】学者毋得习以为业「学者」二字原脱，据阁本及上引温国文正司马公文集补。
　　【八】当职不当职之人「不当职」三字原脱，据上引温国文正司马公文集及长编纪事本末卷九三求直言、治迹统类卷一八补。
　　【九】开州刺史宋会要仪制一二之六作「开府仪同三司」。
　　【一○】都提举汴河堤岸司「都」字原脱，据下文小字注及长编纪事本末卷九四变新法补。
　　【一一】京东西牧力胜残「胜残」，上引长编纪事本末作「剩钱」。
　　【一二】所收课利「收」原作「牧」，据阁本及上引长编纪事本末改。
　　【一三】以王珪病故也「故」字原脱，据本书例及宋会要礼二九之五九历代大行丧礼补。
　　【一四】吏部员外郎文及「郎」字原脱，据阁本及宋史卷三一三、东都事略卷六七文及甫传补。
　　【一五】颁下诸路州军温国文正司马公文集卷四七、长编纪事本末卷九三求直言、治迹统类卷一八「颁」上均有「仍」字。
　　【一六】是亦不得已也「亦」字原脱，据阁本及同上书补。
　　【一七】上言则皆可以六事罪之矣「可」字原脱，据阁本及上引温国文正司马公文集、长编纪事本末补。
　　【一八】杨汲原作「杨伋」，据本书卷三七三元佑元年三月己卯条、宋史卷三五五杨汲传、宋会要职官三六之三四及北宋经抚年表改。下同。
　　【一九】庐州原作「广州」，据同上书改。
