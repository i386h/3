<!-- { "loadSidebar": true } -->
　　所谓所以救钱轻之法者，亦有五。体闻得陕西虽不行使铜钱，闻转运司尚有五百余万贯，若便鼓铸相添，令依旧运致沿边相兼支使，以为远赍及过铜钱地分之用，此救钱轻之法一也。出卖钞价及籴买支用，不得过钞面钱，令入中籴草并商旅买卖，不能赍钱者，有钞可买，不折钱，则铁钱流转，此救钱轻之法二也。若刷东南合上供钱及坊场剩钱，许诸色人于沿边入便，却于内地请领支还贯数，令民间钱俱入官中，不烦鼓铸、般运而自足，民间渴钱则钱重而物轻，候边费稍减即罢，此救钱轻之法三也。官中出卖度牒、银绢之类，亦约铜钱估价，毋过求利，令商旅皆有回货，则铁钱流通，此救钱轻之法四也。今所患民间钱多，官中钱少，欲将见钱籴买，无钱支使，先为民间蓄积以待价，而旧来民间所蓄钱，皆是贵价官中所得。今来如欲救钱轻之弊，即已上所陈四事，皆未可颁下，令民预知，恐钱不出。须密谕陕西转运司并经略等司，先将所有银绢、度牒、盐钞等除量留充军赏及相兼入买外，其余据市色量减一二分价出卖，并量加分数，许诸色人沿边入纳见钱，于内地请领，或足数钱支与省钱，候收蓄民间钱入官稍有次第，然后尽行上四条。其远行赍擎并过铜钱地分，既有铜钱相兼行用，即不须倍价换易，籴过买钞，又只依钞面，及银绢、度牒等，并准铜钱之价支给，又许诸色人入便，支还实数，则所中卖到钱不患无回货，而所出钱复入中。如此则钱益重物益轻，可复如熙宁、元丰之间，无轻重之异矣，此救钱轻之法五也。此五事者，如蒙尽依所陈施行，则八害可除，而八利可复矣。
　　何谓八利？籴买价值，必减大半，一利也。铸钱如旧有息，二利也。收买诸物，价减半，三利也。和顾脚乘人工之直减半，四利也。脚乘可顾，铁钱般运得行，五利也。茶盐酒税所入，暗复旧额，六利也。官员、军人俸不减半，人无怨咨，七利也。免役公人，渐可顾召，八利也。然此特论官中之费用而已，若因此军民皆食贱物，百用倍省，其利又不可胜言。若虽施行而不能尽，譬有用药而不尽疾之根源，少愈而亦不能尽除矣。（尚书省札并楶状，据楶奏议。惠卿状，据惠卿家传增入。）
　　甲辰，环庆路经略司言：「本路进筑之字平、白豹城、（白豹城赐名在五月二十八日。）定边、柔远寨了毕，并系扼贼冲要，包占环、庆州界旧来边面城寨，各为近里所有【七】。逐处旧城寨驻札将副，各令移于沿边城寨驻札，其合用城守器甲不少，望指挥永兴军等路提刑司于出产材料州军并功造作，仍速般运。」从之。
　　诏陕西、河东严戒边吏，不得以传闻西人遣使告哀谢罪，便于边备懈弛，及进筑之际，不过为堤防捍御之计，如缓急小有误事，帅臣以下当重行黜责。（布录癸卯。）
　　鄜延奏，已收接宥州公牒，遣来使赍白札子谕其主，令遣使赴阙。
　　河东奏，北人自六月十六日后，不复来天涧取水。
　　又奏，折可大出寨获千级，特除合门通事舍人。
　　乙巳，中书舍人赵挺之详定编修国信条例，代蹇序辰也。
　　诏：当此盛暑，刑狱虑有淹延，在京令刑部郎中、开封府界令提点提举司、诸路令监司催促结绝；见禁罪人，内干照及事理轻者，先次决遣。仍先具起发月日申尚书省。
　　大名府路安抚使韩忠彦言：「黄河大决，府界县镇多已冲淹，府西即是北流故道，水势渐近府城，人心日夕忧惶。御河若不闭塞，黄河可以直注入城，终未为便，请令李仲以所得修新河钱物，疾速修筑。」诏令本府计会李仲，就借所桩管未开修菱芡等河所赐钱物，相度修筑上下惬山，与昨来未开修御河日高厚一般，不得低怯。（十八日曾孝广措置河事。李仲开修新河，在四月二十一日。）
　　泾原路经略司言，德顺军德胜寨、镇戎军开远寨堡至西安州，合修通过堡子，一座于鹊子山寺子坌、一座于九羊谷峗北岭上修筑，并本司已令姚古统领诸将修筑【八】。诏特支军兵缗钱有差。（新录云，合作通过堡子三所。布录乙丑，泾原奏：已取七月七日或八日筑减猥城及差保甲应副般运，又令姚古修德顺军至西安州经路三程，作堡子三所，并与特支。又奏，先筑减猥讫，令折可适姚雄以兵二万、骑五千赴会州，七月二十一日进筑。）
　　正字张巨权发遣京西路转运判官，权提点秦凤等路刑狱孙贲改永兴军等路。
　　丙午，秦凤路经略司言，第三将招诱到西人伽凌等三人，却是环庆路熟户蕃捉生，伪冒改名，剃发、穿耳、戴环，诈作诱到西界大小首领，本将张恩、张德同知情诈冒。诏张恩、张德先次放罢。
　　丁未，上批：「暑热，应在京工役，自今月十七日放假。」
　　诏朝请郎王璩追两官勒停，展三期□，坐谐谑侮慢也。（当考。）
　　朝散郎、通判瀛州陆元长言：「苏州秋赋一岁六十万石，积水占压，蠲放大半，三江不入，震泽不定。今相度，应河之通江海者，愿拨一年积水合放秋税二十万石。乞降祠部牒五百道，充雇夫钱粮及市木置闸，官为检计，令食利人户自备食力，分头开修。」诏元长计会两浙转运提举司同相度，合如何施行，具图状指定、保明以闻。
　　熙河乞降收接河南邈川首领官职等第及支赐则例，并乞锦袄子、公服、靴、笏、银带各三百事【九】。诏孙路据归汉首领在蕃日职名及加量次第，合补是何名目，奏听朝旨。所乞袍带，令户部计置，差使臣管押前去。（布录丁未。）
　　戊申，边厮波结兄弟三人及首领仆从二百余人并所管蕃兵六千一百四十八人来降，王赡即纳之。（此据汪藻青唐录。蕃兵六千一百四十八人，实录七月二十五日亦有此数，布录结兄弟三人及二百余人数同，无蕃兵数。六月末，边厮波结来降。李远青唐录云：边厮波结以错凿、讲朱、一公、当标四城降。四城在河州之南，重山复岭中。事亦系六月。）曾布言：「先帝以熙、河、洮、岷四州为一路，洮州今方得之；又以为熙河兰会路，会州今亦方得之。陛下圣德，威灵所及，遂成先帝之志，非天时人事符合，何以至此？实朝廷之庆事也。」（五月乙亥，又癸亥，又六月丁亥，又八月丁亥，当考。）
　　鄜延奏，已回牒宥州。吕惠卿初但以白札子遣西人还令遣使赴阙【一○】，有旨令回牒故也。（布录。）
　　己酉，详定重修大礼敕令所言，编修北郊令式，请以详定编修大礼敕令所为名。从之。
　　泾原奏，擒获阿迈都逋一行人功状，（案布录作阿迈都逋。）有迁十五官至六官者，仍赐金帛有差。（布录己酉。）
　　庚戌，军头司引见殿前马军司拣试到殿前指挥使御龙直愿出职将、虞候等九十二人。上亲阅人材，择其骁勇者九人列于前。问所射弓可加斗力否？殿前指挥使王闰等七人各愿射两石三斗力，二人射应法，并特与内殿崇班，仍减三年磨勘。余射不能发，令减斗力再射，等第换官减年。冀珪、李真射一石一斗力弓，杜超射九斗力弓，各不及格，军头司令归后行。上问权承旨李宪等合何如？宪等奏，合降军分。上恐其偶不能发，宣谕特令再射。各应法，并补合得军使。（旧录云，上留神尽材如此。新录删去。）
　　右正言邹浩奏：「伏闻河北路水灾，比之陕西、京西等路，尤为深切，百姓漂溺，莫知其数，死者既已不救，生者复难自存，老幼悲啼，伤动道路。方圣明在上，与天同仁，而近畿之民，尚尔失所，欲望睿慈，俯赐详酌，特依去年专自朝廷差官前去，逐急赈济施行，务称陛下忧悯生灵之意。」
　　贴黄：「臣窃见近年官吏，讳言百姓灾伤等事，习成风俗。故虽朝廷遣使出外，亦多不以实闻，民情不获上通，王泽不获下究，率由于此，为害不细。今来若蒙差官前去，即乞指挥选择忠荩不欺之人，庶几漂溺之余，实受恩恤甚厚。」（浩奏不得其时，附遣王祖道前。）
　　三省言，访闻河北路州县，近因雨水，诸河涨溢，渰浸人户田庐。诏差吏部员外郎王祖道体量应合赈济存恤事件，多方措置，速具以闻。
　　权工部侍郎张商英等言：「伏见黄河自商胡口决以来，治水者阔为两堤，相去数十里，不与河争，以顺其势行之。水失其性，一遇泛涨，则河道变徙。望特降指挥，下河北转运提刑司，选官两员相度，图其地利害。」诏令王祖道体访以闻。（「以顺其势」下，恐有脱字，新、旧录都一般，当求别本。）曾布白上：「黄河已北流，闻东流已干。郑佑子自河北还云，已自东流河道中行过，亦更无泥水，然北流殊未有堤防。东流回河治堤，费公私财货，何止亿万？止一二年遂坏。」上曰：「主东流者已受赏，今日自当行遣。」布唯唯。（布录戊申，今附此。）
　　王祖道奏：（八月丁丑，祖道以吏外为左司谏，若祖道此奏在出使河北时，即合去左司谏字，今且附此，更须考之。）「臣伏见神宗皇帝元丰中，议移深州于饶阳、安平，当时复以河防北流，适乘事机。其后主东流者，欲故违神宗备边之意，遂以移州三十万之费，可以回河，此议遂置。臣窃惟神庙前日之志，今日偶与时会。深州因昔年残破之余，傅潜【一一】乃以私计，乞移州于陆泽，非御敌之地。今大河复北流，深州岁用梢草、兵夫不赀【一二】，计一岁所费不知几万数，以十岁计之，又不知几十万数，以此为移州之费，不犹愈于岁岁无穷之虚用邪？臣伏望圣断，特降指挥，以深州当大河之冲，势不可守，宜迁徙州民，亦今日治边之机事。惟陛下留神。（元符报状有此，却不载是何月日，今因祖道出使河北附此，待考。）
　　诏赐鄜延暖泉寨慕奈神祠【一三】为灵佑庙。
　　注　　释
　　【一】反亟牵复「牵」原作「褒」，据下文改。
　　【二】骤然牵复「牵」原作「褒」，据阁本及上文改。下同。
　　【三】财利之司所贪者钱多「之」原作「所」，据阁本改。
　　【四】细分六等按「六等」与下文「以小铜钱为一等，旧铸至和铁钱为一等，新铸折二铁钱为一等，私铸楞郭全备钱为一等，私铸轻阙怯薄钱为一等」所记之数不符，疑有脱误。
　　【五】皆新铸折二铁钱「铸」原作「旧」，据阁本、活字本及上文改。
　　【六】又泾原一路去他路界远「去」原作「来」，据阁本改。
　　【七】各为近里所有「各」原作「名」，据阁本、活字本改。
　　【八】并本司已令姚古统领诸将修筑阁本「本」上无「并」字，「筑」下有「讫」字。
　　【九】并乞锦袄子公服靴笏银带各三百事「服」原作「报」，据阁本改。
　　【一○】吕惠卿初但以白札子遣西人还令遣使赴阙「还」原作「远」，据阁本及文义改。
