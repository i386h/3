<!-- { "loadSidebar": true } -->
　　先是，元年六月，开封府鞫陈世儒狱，公着时为端明殿学士兼侍读。世儒妻李将就逮，亟谓其母吕曰：「幸告端明公为祝苏尹，得即讯于家。」吕即夜至公着所，如女言。公着曰：「不可，比相州狱止坐请求耳，逮系者数百人。骮此，岂可干人耶？」吕涕泣而退。其年九月，公着除同知枢密院。明年正月，御史言开封所鞫不尽，诏迁其狱于大理。大理丞贾种民因欲蔓其狱，间谓李曰：「亦尝有属于官司乎？」李即具对尝请于公着，而公着不许。种民得之，乃更其狱牒，谓公着尝许之，而公着子希绩、希纯皆与闻。遂逮李母吕。吕至，对如李辞。又逮公着从子希亚、世儒友婿晏靖而告于朝。（希亚、靖见二月二十八日。）上谓执政曰：「公着宜无此。」乃遣御史黄颜监治。其五月，种民来就问于西府，公着及二子皆以实对。颜知狱皆诬枉不可就，而畏避不敢言，未几，托疾去。时上已稍知狱官之无状，因不复遣御史。中书复固请用御史何正臣监讯。正臣至大理，而狱益炽。其八月壬子，（十七日。）又迁其狱于御史台，逮公着婿邵龠□虒及二婢，仍檄合门止公着朝谒。上诏公着入谒如常，公着即以其月丙辰（二十一日。）避位待辨于家。上数遣内侍劳问，促公着复位，公着讫不敢起。世儒既伏诛，请求事犹未辨。会慈圣光献崩，被召乃就职。及易月之制毕，上以十一月己丑复视朝。翌日，公着面奏曰：「臣比蒙召命，以升下方在丧次，臣子当奔走承事，不敢以私故辞。今陛下已抑情听政，臣请复待罪于家。」上固留公着，公着遂杜门不复出。正臣治狱久不决，至追逮苏颂于濠州，锻炼靡所不至，竟无事实。辛卯，中丞李定等入对，即奏云：「公着实未尝请求，特尝因垂拱退朝，颂与觽从官泛言陈氏事，公着亦预闻尔。」欲用此辞以结狱。是日，何正臣称疾不上。壬辰，诏御史舒亶以定等所奏，就问公着于家。公着言：「臣审闻此于法固无害，第实不预闻，不敢妄对以欺君尔。」十二月己亥，定等复入对，正臣又称疾不上。定等奏被系者讫无所承，且皆无左验。上始大感寤，遂诏停狱。而种民以擅更狱辞下御史台劾治。上既诏停狱，即日遣中使谕公着狱事已解，可亟入就职。越三日，壬寅，公着入谒展谢，上曰：「有司考竟都无一事。」比拜起，上如是言者再。遣使押公着家属归西府，公着亦未敢迁。
　　始公着被诬，或谓公着以辅弼挂吏议，当随事自承，不宜有陈。公着曰：「不然。自古公卿大臣遭枉滥，而不能自直者多矣，皆不得其时也。今吾生治世，事明主，近在帷幄之间，一旦被诬而不能申理，则四方簄远之人何以自明？将恐治狱者狃以自张，被罪者望风畏却，一罹呵问，例自承服，致朝廷有滥罚之讥，罪乃在吾，而不在朝廷也。」狱事既释，公着曰：「吾身备辅弼，既被吏议矣，虽无事，安可以复在位？」会慈圣梓宫在殡，陵事方严，未可以请。及慈圣神主祔庙，公着即再上表乞补外郡。上再遣使封还，仍诏公着入对，敦谕弥切，公着乃复归西府。
　　上批：「两朝国史先诏春季成书，复继差出官。及闻诸志文字编次全未有绪，可展至今秋。」（五月六日庚戌。）
　　又批：「殿前侍卫马步军司今岁春首有缘旧例，以不该移降过犯简退诸军；有年三十五以下【一三】武艺及本军中等以上者，并可依旧名次收管，仍令逐司再拍试。」
　　提点寺务司言：「大相国寺僧居虽有六十余院，一院或止有屋数间，檐庑相接，各具庖爨，常虞火患。乞东西各为三院，召禅僧主持四院为六院。」从之。后又请分为八院，赐度牒二百，以给修缮之费。从之。
　　真定府路走马承受黄诰言：「本路差禁军采泥城粘草，妨教阅、蹂民田。」诏市以常平仓头子钱。
　　戊戌，以经制熙河路边防财用司勾当公事、奉礼郎马申为太子中舍、权发遣陕西转运判官、兼同管勾边防财用。
　　诏陕西转运司，熙河一路钱帛、刍粮并与经制司管认。缘经制财用职事举废官吏，亦令经制司施行。
　　诏杭州禁民毋以言涉边机文字鬻高丽人。
　　诏：「闻诸路将副多轮一员直日巡教，可令提点刑狱司体量以闻。」
　　己亥，辽主遣瑞圣军节度使耶律永芳，太常少卿、干文阁待制刘彦先来贺同天节。
　　诏陕西转运使，秦州厢军所支月粮三分以一分支白米，二分支小麦。如无米，即借拨于他司。以走马承受沈寘言所给米陈腐，兼以米□靡荞之类，军人有辞故也。
　　庚子，诏西北诸路愆雨，北岳令知定州韩绛，东、西、中岳令所在知州躬往祈祷。
　　又诏，太学正锺世美上年陈太学事，有可行者，下看详太学条制所立法以闻。
　　三司言乞就运广济河所漕谷二十万石，往青、淄等谷贵处粜。从之。
　　赐江、淮发运司度牒三百，给真、楚、泗州修转搬运仓、河水鰯之费。
　　诏明州象山县尉张中救接高丽人船有劳，落冲替。初，高丽船遇风，中往救之，坐尝与使人和诗冲替。至是，高丽使以语馆伴官，故释其罪。
　　礼院言：「礼，宗庙三年一祫，以孟冬；五年一禘，以孟夏；而四时之祭荐，其常事。故禘、祫之月则不行常飨。自熙宁八年四月禘于太庙，至今五年。今年孟夏荐飨，请改为禘。」从之。
　　辛丑，诏权三司勾使李承之根磨提举京东、河北盐税司岁入课利以闻。（盐税司，当考正月二十二日。）
　　诏太子中允、馆阁校勘、监察御史里行范镗罢管勾国子监，太子中允、权监察御史里行黄颜知谏院、兼管勾国子监，太子中允、权监察御史里行何正臣为馆阁校勘，罢勾当三班院。将以御史专领六察，故差遣悉罢。后镗又自言见判礼部，亦罢之。（何正臣旧传云：其为御史也，兼管勾三班院，牢辞不获，乃从容为帝言：「臣备位言职，以激浊扬清为事，兼它局则嫌于不自举。人言交攻，何以逃责！」帝善之，为悉罢御史兼局，顾谓近臣曰：「以忠事主，如何正臣可也。」帝尝阅别试策题，他日，问撰者谁？正臣对范镗同撰。帝曰：「语若不出于卿，乃镗自为邪？」有旨策题并注撰人姓名。二事皆自正臣始。）
　　乙巳，上批：「乞弟侵扰属夷，边将开谕抚遏，而奸凶窃发，杀伤吏卒。崎岖山獠敢尔跳梁，赦而不诛，何以怀远！虽令邻路济兵应援，须议发兵深入讨除。夔州路转运判官程之才可徙梓州路，同转运使高秉预于要便州县城砦，备人二万，马五千，一月刍粮。」
　　诏权发遣淮南路转运副使、都官员外郎李琮根究逃绝户下亏陷税役等钱。（正月二十二日，琮初除漕。）
　　诏开封府界、京东西诸将下弩手每五十人差教头一人。
　　诏虞部员外郎陈幵放归田里，永不收睳。幵，陈世儒之从兄，世儒杀母事觉，幵谕世儒自尽，而心利其财故也。
　　通判熙州、秘书丞胡宗哲同管勾经制熙河路边防财用事。
　　丙午，同提举成都府等路茶场、屯田员外郎蒲宗闵及勾当官迁官循资有差。
　　录故提举茶场李杞子屷试将作监主簿。以陕西转运司言，茶场司自熙宁七年置场，至十年，总入息税钱百二十二万九千余缗，而杞已死故也。
　　诏监文思院、殿中丞王史，太子中舍许迁并冲替。坐造山陵皇堂铁叶不中度也。
　　丁未，诏：「开封府界、京东西、河北、河东、陕西等路久苦旱灾，近虽沾润，未至优渥。深虑刑狱或有冤留，上干和气。可诸路分委监司，在京遣中书刑房检正官，督遣系囚。」又诏转运、提点司体量灾伤，七分以上，蠲其夏税；不及七分，检覆如常法。提点刑狱、提举司察不如法者以闻。
　　戊申，诏中书，宗室大小学官员多俸薄，其议减员增俸。（六月戊戌。）
　　合门言：「仪制有车驾省方、出猎、大阅、大酺之类，行之希阔，欲并置旧本，余以仪制修定。」从之。
　　提举茶场范纯粹兼三司勾当公事。以李稷言纯粹任右赞善大夫，官卑恐不能弹压州县故也。
　　御史台言：「奉诏复置六察，察在京官司。今请以吏部及审官东西院、三班院等隶吏察，户部、三司及司农寺等隶户察，刑部、大理寺、审刑院等隶刑察，兵部、武学等隶兵察，礼祠部、太常寺等隶礼察，少府、将作等隶工察。」从之。
　　初，乞弟归自江安，怨夷牢杀一毛，欲仇之，然不敢出其部寇掠。（杀一毛，具元年十二月末。）知泸州乔睳数遣人邀之打誓，通判家定国曰：「有事而誓，犹不足以示威。今无事，而求其誓，徒纳侮耳。」睳不从，卒以金缯诱乞弟打誓于江安。乞弟率觽坐大岭上，遣兄阿字及蛮奴沙自阿义与睳打誓。时三月己巳也。
　　誓讫，乞弟遂攻围罗个牟村，索其旧税。罗个牟村自熙宁十年熊本始团结之。约，蛮有仇杀，汉为救援。于是，奉职任光秀诣江安告急。梓夔路都监王宣耻不与打誓，江安令阿宗范复以言激之，遂檄戎、泸等州。都巡检王谨言、江安驻泊都监郭晏，悉以兵会，同日至罗个牟村与贼遇。乞弟曰：「我近与汉家打誓，不敢犯汉。罗个牟欠蛮旧税，我故仇之。」宣等不听，坚欲与战。乞弟未敢动，且曰：「我蛮不敢先为恶。」宣遣任光秀往督战，光秀突骑驰阵前，与贼对语，抽身立高岭上，贼觽四合。宣与其子三班差使琥驱兵力斗，贼觽稍怯，欲自引去。晏州夷以刀画地，呼曰：「我随尔蛮，尔蛮若退，汉必杀我。他日尔蛮如何更来索我税？」贼觽遽止，先攻杀谨言，次又杀晏。宣知必败，谕琥令驰归，曰：「我以王事当死。」琥曰：「父死于此，子复何往？」遂俱死。官军死者几八百人。是日，梓夔路钤辖司言宣等全军战没。诏入内供奉官、勾当内东门韩永式往泸州体量公事。（差韩永式，据御集二十二日再出札子。旧纪书：泸州蛮贼乞弟寇戎州，都监王宣、巡检王谨言死之。新纪但书王宣，并录之：初，韩存宝经画罗苟夷争不偿骨价事，乞弟遣其亲信至纳溪寨率兵助王师，军前报以不用重兵。约，能抚遏诸蛮，禽捕罗苟，余党当有厚赏。乞弟皆如约。存宝既平罗苟，遂不立赏。乞弟率晏州夷六千余攻戎州界及江安县诸蛮，焚聚落，作木契，劫以输税，拥兵责存宝所许赂不可得，数日乃去。按罗苟夷与罗个牟不同，原本多讹，今改正【一四】。）
　　庚戌，诏：「西北诸路久旱，虑蝻虫渐生。其令转运司督州县扑灭，毋致滋长。」
　　又诏：「在京官司奏或申中书、枢密院事，待报半年未下，听节略大纲及申奏月日以闻。」
　　都大提举导洛通汴司言，所狭河道欲留水面阔八十尺以上，束水水面阔四十五尺。诏狭河处留水面阔百尺。
