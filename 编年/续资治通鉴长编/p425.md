<!-- { "loadSidebar": true } -->
　　庚辰，以右正言、知制诰富弼为回谢契丹国信使，西上合门使符惟忠副之。复书曰：「昔我烈考章圣皇帝保有基图，惠养黎庶，与大契丹昭圣皇帝弭兵讲好，通聘着盟，肆余纂承【三九】，共遵谟训，边民安堵，垂四十年。兹者专致使臣，特诒缄问。且以瓦桥内地，晋阳故封，援石氏之割城【四○】，述周朝之复境，系于异代，安及本朝！粤自景德之初，始敦邻宝之信，凡诸细故，咸不寘怀。况太宗皇帝亲驾并郊，匪图燕壤，当时贵国亟发援兵，既交石岭之锋，遂举蓟门之役，义非反复，理有因缘。元昊赐姓称藩，禀朔受禄，忽谋狂僭【四一】，俶扰边陲。向议讨除，已尝闻达，杜防、郭稹传道备详，及此西征，岂云无报。聘轺旁午，屡闻嫉恶之谈，庆问交驰，未喻联亲之故，忽窥异论，良用惘然！谓将轸于在原，反致讥于忌器。复云营筑堤埭，开决陂塘，昨缘霖潦之余，大为衍溢之患，既非疏导，当稍缮防，岂蕴猜嫌，以亏信睦。至于备塞隘路，阅集兵夫，盖边臣谨职之常，乃乡兵充籍之旧【四二】，在于贵境，宁彻戍兵。一皆示以坦夷【四三】，两何形于疑阻。顾惟欢契，方保悠长，遽兴请地之言，殊匪载书之约。信辞至悉，灵鉴孔昭，两地不得相侵，缘边各守疆界。誓书之外，一无所求，期在久要，勿违先志。谅惟聪达，应切感思。甫属清和，妙臻戬谷。自余令富弼口陈。」书词，翰林学士王拱辰所撰也。
　　初，契丹书言太宗举无名之师，直抵燕蓟，一时莫知所答。拱辰独请间曰：「河东之役，本诛僭伪，契丹遣使行在致诚款，已而寇石岭关，潜假兵以援贼。太宗怒其反复，既平继元，遂下令北征，安得谓之无名！」上喜曰：「事本末乃如此。」乃谕执政曰：「非拱辰详识故事，殆难答也。」
　　刘六符尝谓贾昌朝曰：「南朝溏泺何为者哉？一苇可杭，投棰可平。不然，决其堤，十万土囊，遂可踰矣。」时议者亦请涸其地以养兵【四四】。上问拱辰，对曰：「兵事尚诡，彼诚有谋，不应以语敌，此六符夸言耳。设险守国，先王不废，且祖宗所以限胡骑也。」上深然之。
　　中书门下奏，近放特奏名、进士、诸科与官人内有习武艺知方略者，请选试补班行。诏翰林学士苏绅、内侍都知王守忠试验以闻。补班行者凡三十七人。
　　知渭州王沿请刺本路弓箭手三万人充军，从之。此据朔历【四五】。
　　翰林学士王拱辰、侍御史仲简言，近者上殿臣僚以班次稍觽，或致壅隔，望后殿视事退，进食毕，复御便殿特赐延见。诏可，仍候班次少即依旧。简，江都人也。此据朔历。
　　辛巳，武安节度使高化知相州。本传云：化虽起行伍，然颇知民事。相州有大狱已具，皆当论死，化疑之，遣移讯，果得不死者三人。按是月丙申，田况请选通判助化，恐化不能独为此，今削去。
　　补延州僧光信为三班借职。知青涧城种世衡言光信与西贼战，屡获首级。又言光信，本姓王，请赐名嵩，仍乞擢授一官。故以命之。时世衡既遣嵩入敌境，间野利旺荣兄弟矣。嵩趫勇善骑射，习知西境山川道路。始为僧，世衡知其可用，召置门下，恣其所欲，供亿无算。嵩酗酒，靡所不为，世衡遇之愈厚，嵩亦深德世衡。世衡出兵，常使为乡导，数荡族帐。及将遣入西境，召与饮，谓曰：「敌若得汝，考掠求实，决不胜痛，当以实告邪？」嵩曰：「誓死不言。」世衡曰：「先试之。」嵩果不屈，世衡曰：「汝真可也。」遂遣之。王嵩事，参取种世衡传，司马光记闻、沈括笔谈删修，余具岁末。
　　壬午，右正言、知制诰刘沆出知潭州。始，沆使契丹，馆伴杜防强沆以酒，沆沾醉，拂袖起，曰：「我不能饮，何强我！」因詈之，于是契丹使来，以为言，故出之。寻又降知和州。因诏奉使契丹及接伴、送伴臣僚，每燕会毋得过饮，其语言应接，务存大体。诏臣僚务存大体，在甲申日。沆再降和州，在庚子日。
　　录环州安塞寨主、东头供奉官寇宁子平为右侍禁。以宁与西贼战死也。
　　甲申，契丹国母遣保宁节度使耶律坦、左监门卫上将军萧宁，契丹主【四六】遣严州防御使马世长、东上合门使崔禹，来贺干元节。
　　乙酉，诏致仕官之子孙授试衔斋郎，年及格者与免选，除近便官。
　　戊子，诏近令三司减省诸费，其文武官及诸班诸军料钱、月粮、衣赐、给赏、特支，并听如故。
　　又诏河北教阅义勇指挥，令番休于家，其惰游不业农者，听其家长告官，重行科责。
　　是日，降诏奖谕知延州庞籍等，以籍兴修桥子谷寨成也。始，元昊陷金明、承平、塞门、安远、栲栳寨，破五龙川，边民焚略几尽，籍既至，稍葺治之。戍兵十余万，未有壁垒，散处城中，畏籍严，无敢犯法。金明西北有浑州川，其土平沃。川尾曰桥子谷，为敌出入隘道。籍使部将狄青将万余人，筑招安寨于谷旁，却贼数万。募民耕植，得粟以济军。周美袭取承平寨，王信筑龙安寨，悉复所失故地，筑清水、安定、黑水、佛堂、北横山、干谷、土明、柳谷、雕窠、虞儿、原安寨十一堡。庞籍传但云十一城，初不列城名，今据周美传增入。及开皈名、平戎道，通永和、乌仁关，又更四阵法，颇损益兵器云。司马光朔历，云上以知延州庞籍等兴修桥子谷寨成及破荡西贼栅寨，命降诏奖谕系戊子日，今从之，并取本传所载籍事附见。自周美袭取承平寨以下，当自有日月，更详考之。龙安寨，四年六月一日乃赐名安定堡，本名马蹄川，五年十月乃赐名。
　　元昊之据承平寨，诸将会兵议攻讨，洛苑副使种世衡请赍三日粮直捣贼穴。文思使周美曰：「彼知吾来，必设覆待我。不如间道掩其不意。」世衡不听。美独以兵西出芙蓉谷，大破贼。而世衡等果无功。未几，贼复略士□寨，美逆击于野家店，追北至托拔谷，败其觽。以功迁右骐骥使。军还，屯永平寨，又筑栅于鳂梅官道谷，以扼贼路。令士卒益种营田，岁收谷六千斛。复帅觽由厅子部西济大理河，屠札万多移二佰帐，焚其积聚以归。庞籍与范仲淹交荐之，除鄜延都监，迁贺州刺史。除鄜延都监、贺州刺史，当自有月日。
　　安定之役，谍报贼数万将大至，籍遣管勾机宜楚建中分诸将兵，趣城黑水以待。诸将惮贼且至，不肯与兵。美曰：「军当以寡击觽，何怯也。」即以兵二千与建中，而贼亦自引去。每边书至，诸将各择便利，独美未尝辞难，然所向辄克，诸将以此服之。建中，河南人也。
　　庚寅，中书、枢密院奏府州修复宁远寨城，欲令河东转运司及并州高继宣相度分屯军马于次州驻札，从之。此据朔历。
　　甲午，徙知澶州王德用为真定府定州路都部署，仍降诏谕以选任之意。初，刘六符见德用于澶州，喜曰：「闻公名久，乃幸见于此。今岁大熟，非公仁政所及邪！」德用谢曰：「明天子在上，固常多丰年【四七】。」因言己衰老，中国多贤士大夫，指坐客历陈其家世，六符竦听。
　　刺环庆路保毅、强壮人为军。
　　丙申，右正言田况，言朝廷择任将帅，以备北敌，乃用杨崇勋、夏守赟、高化等，中外物情，深未允协，恐误机事。诏各选通判、幕职官往佐助之。
　　知谏院张方平言：「昨契丹使萧英等回，朝廷处置北鄙，虽增兵饬垒，事为之备，然所遣将率，未尽推择。臣闻之军志：善待敌者，无恃其不来，当为不可胜，恃我有以待之。故城虽坚，兵虽觽，财用诚给，苟将率非其人，无足恃也。故将者人之司命，国家安危之主，惟陛下念兹戒兹。即戎骑敢越封略，使杨崇勋在镇、定，夏守赟在瀛州，刘涣在沧州，张耆在河阳，陛下得高枕乎？虽愚夫童子亦知其必败事也。盖朝廷非不知崇勋等之不足使，迫于用人之常体【四八】，慊然而遣之尔。必欲上宽倚注之忧，下为觽论所信，自非有已试之效者，不足赖也。势不得已，莫若且取陕西偏裨之知名者，如狄青、范全辈，每路辄徙一两人。况自西鄙用兵已来，三年于兹，立功将士如青等，未尝得一到京辇，仰望天颜。若以此为名，召之赴阙，量其材器，稍迁用之，追崇勋等，使奉朝请。议者或谓西、北事均，若青等被夺，必恐西帅有辞。且陕西四路，各据千里之地，连城数十，官吏将佐以千计，胜兵觽矣，岂不能选练偏裨以自为用，一旦天子登一小校于朝而辞焉，爱君体国者义不如是。及兹盛夏，边未有虞，可速致之。比富弼使归，幸而盟好未渝，即各还之本路，若敌兵南向，且使分捍北方。事机所悬，乞赐裁察。」方平疏不得其时，因田况论崇勋等附见。崇勋等五月末皆移改，狄青、范全后皆召见，或用方平议也。狄青传云「仁宗以青数有战功，欲召见问方略，会贼寇渭州，急命图形以进，」在四年八月除捧日天武厢主、惠团之后。按贼寇渭州，乃是年秋末，青传误也。又范恪传云：上特召见恪，恪言近刺知天都左右厢点兵，然未知寇出何路。仁宗谓曰：「适有边奏，已犯高平军刘璠堡，可乘驿亟往。」遂迁礼宾使、荣州刺史、环庆钤辖，令赴范仲淹麾下，乃是年十月事【四九】。
　　丁酉，诏：「如闻京东、西盗贼充斥，其令转运司委通判或幕职官与逐县令佐择乡民之武勇者，增置弓手两倍。仍令流内铨选历任无赃罪、年未六十者为县尉，督捕之。」去年二月辛丑、六月壬寅、八月辛巳，可考。
　　录邕州永平寨监押、右侍禁秦屷【五○】子笃为右班殿直，以屷与蛮人斗死也。
　　戊戌，以讲周易彻，召讲读官及两制、宗室正刺史以上，燕于崇政殿。
　　徙泾原钤辖、知镇戎军、崇仪使朱观为高阳关钤辖，寻改鄜延路，又改并代路钤辖，专管勾麟府路军马事。五月甲辰改麟府路，庚戌改并代都钤辖，今书，或并削去。
　　己亥，以枢密直学士、礼部郎中、知秦州韩琦为秦州观察使，枢密直学士、吏部郎中、知渭州王沿为泾州观察使，龙图阁直学士、吏部郎中、知延州庞籍为鄜州观察使，龙图阁直学士、右司郎中、知庆州范仲淹为邠州【五一】观察使。
　　辛丑，权御史中丞贾昌朝言，三司判官、开封府推判官，转运使副、提点刑狱朝臣年踰七十衰耄不职者，请皆罢之，奏可。
　　赐河东修宁远寨等官器币有差。
　　注　　释
　　【一】请给枢密院宣「宣」字原脱，据宋本、宋撮要本补。按范文正公集附年谱亦谓是年三月癸丑「公请给枢密院空名宣及宣徽院头子各百道」，可证。
　　【二】贵不漏泄「贵」，阁本作「庶」。
　　【三】上访以进士诗赋策论先后「上」字原无，据宋史卷一五五选举志补。通考卷三一选举考作「帝」。
