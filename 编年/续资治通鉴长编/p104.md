<!-- { "loadSidebar": true } -->
　　辛未，右仆射、平章事李昉，给事中、参知政事贾黄中李沆，左谏议大夫、同知枢密院事温仲舒，并罢守本官。先是，上召翰林学士张洎草制，授昉左仆射，罢平章事，洎上言曰：「昉因循保位，近霖霪百余日，陛下焦劳惕厉【一二】，忧形于色，昉居辅相之任职，在燮调阴阳【一三】，乖戾如此【一四】，而昉宴然自若，无归咎引退之意。矧中台仆射之重，百僚师长，右减于左，位望轻重不侔，因而授之，何以劝人臣之尽节。宜加黜削，以儆具臣。」上以昉耆旧，不欲深谴，但令罢守本官，制词仍以「久壅化源，深辜物望」责之。黄中谨厚廉洁，习知台阁政事，后进知名士多出其门，然在中书畏慎过甚，政事颇稽留不决，时论弗许之。
　　是日，以吏部尚书吕蒙正守本官、平章事。蒙正初为相时，金部员外郎张绅知蔡州，坐赃免，或言于上曰：「绅，洛中豪家，安肯受赇？乃蒙正未第时，□索于绅，不能如意，文致其罪耳。」上即命复绅官。蒙正终不自辨，未几罢相，会考课院得绅旧事实状，乃黜之。于是，蒙正复为相，上谓曰：「张绅果实犯赃。」蒙正亦不谢。
　　翰林学士承旨苏易简为给事中、参知政事。易简外若坦率，中有城府。由知制诰为学士，年未满三十，在翰林八年，特受人主之遇，敻绝伦等，或一日至三召见。李沆后入【一五】，在易简下，及先参政，乃以易简为承旨，锡赉与参政等。上意欲遵旧制，遂正台席，且俟稔其名望。而易简以亲老，急于进用，因召见，颇言时政阙失，沆等罢，即命易简代之。易简母薛氏入禁中，上命之坐，问：「何以教子，遂成令器？」对曰：「幼则束以礼让，长则训以诗、书。」上顾左右曰：「今之孟母也，非此母，不生此子矣。」
　　是日，又以枢密都承旨赵镕为宣徽北院使，枢密直学士向敏中为左谏议大夫【一六】，并同知枢密院事。
　　敏中自广南召还，当途者忌焉。会有言敏中在法寺时，国子博士皇甫侃监无为军榷务，以赃败，发私书历诣朝贵，求为末减【一七】，敏中亦受之。事下御史具实，尝有书及门，敏中睹其名，不启封遣去。俄捕得侃私僮，诘之【一八】，云其书寻纳筩中，瘗临江传舍。驰驿掘得，封识如故。上大惊异，召见慰谕，厚加赏激，遂决意登用，与镕俱命焉。
　　镕等入谢，上曰：「黄中等以循默守位，故罢，适垂泪□谢【一九】，朕亦为之凄然。昔周有乱臣十人，同心同德。人臣事主，可不念此以保终始。古人尚欲立功名于乱世，况盛世乎？卿等宜各戮力，以副超擢。」（黄中等以循默守位故罢，据别本实录。）
　　壬申，以左谏议大夫寇准出知青州。上顾准厚，既行，念之常不乐，语左右曰：「寇准在青州，乐否？」对曰：「准得善藩，当以为乐也。」累数日，辄复问左右，对如初。其后，有揣帝且复召用准者，因对曰：「陛下思准不少忘，闻准日置酒纵饮，未知亦念陛下否？」上默然。
　　丁丑，以右谏议大夫、知大名府赵昌言为给事中、参知政事，令乘疾置以入，即赴中书视事。时京城连雨，昌言请出厩马【二○】分布外郡以就秣，言事者或以盛秋备寇，马不可阙，昌言曰：「塞下积水弥漫，必无南牧之患。」乃从其议。是岁，寇亦不动。
　　虞部员外郎、知制诰王旦，赵昌言女貋也。昌言既参政，旦以官属当避嫌，引唐独孤郁、权德舆故事辞职。上重其识，癸未，命为礼部郎中，集贤院修撰，及昌言罢，乃复命旦知制诰。
　　翰林学士张洎知吏部选事，尝引对选人，上顾之，谓近臣曰：「张洎富有词藻，至今尚苦心读书，江东士人中首出也。然搢绅当以德行为先，苟空恃文学，亦无所取。」吕蒙正曰：「裴行俭不取杨、王、卢、骆，正为其无德行耳。德行为先，诚如圣谕。」
　　京畿民牟晖击登闻鼓，诉家奴失豭豚一，诏令赐千钱偿其直，因语宰相曰：「似此细事悉诉于朕，亦为听决，大可笑也。然推此心以临天下，可以无噃民矣。」（王得臣麈史误以此事为太祖朝，今从国史志。按别本实录系之九月朔。）
　　闰十月己亥，上谓辅臣曰【二一】：「朕尝闻孟昶在蜀日，亦躬亲国政。然于刑狱之事，优游不断，错用其心。每有大辟，罪人临刑之时，必令人侦伺其言，苟一言称屈者，即移司覆勘，至有三五年间迟留不决者，以为夏禹泣罪，窃欲效之，而不明古圣之旨。朕历览前书，必深味其理，鴜大禹止能行王道，自悲不及尧、舜，致人死法，所以下车而泣。犯罪之人，苟情理难恕者，朕固不容尔。」参知政事苏易简、赵昌言对曰：「臣等俱曾于江南效官，闻李煜有国之日亦如此。每夏则与罪人张纱巾□□以御蚊蚋，冬则给与衾被恣其晏眠，遂至滋蔓淹延，以为矜恤。如犯大辟者，仍令术士然灯以卜之，苟数日间灯不灭者，必移司勘劾，恐其噃枉。至有冬月罪人恋其温燠，而不愿簄放者。」上笑曰：「庸暗如此，不亡何待！」
　　丙午，上曰：「清静致治，黄、老之深旨也。夫万务自有为以至于无为，无为之道，朕当力行之。至如汲黯卧治淮阳，宓子贱弹琴治单父，此皆行黄、老之道也。」参知政事吕端等对曰：「国家若行黄、老之道，以致升平，其效甚速。」宰臣吕蒙正曰：「老子称『治大国若烹小鲜』。夫鱼挠之则溃，民挠之则乱，今之上封事议制置者甚多，陛下渐行清静之化以镇之。」上曰：「朕不欲塞人言。狂夫言之，贤者择之，古之道也。」
　　十一月甲寅朔【二二】，日南至，御朝元殿受朝。
　　上孜孜为治，每旦御长春殿受朝，听政罢，即御崇政殿决事，比至日中，尚未御食。己未，金部员外郎谢泌上言：「请自今前殿听政毕，且进食，然后御便殿决事。」上不答，既而谓宰相曰：「文王自朝至于日中昃，不遑暇食，此自有故事。然泌此奏亦臣子爱君之忠也。」又尝谓左右曰：「寸阴可惜，苟终日为善，百年之内亦无几尔，可不勉乎！」
　　上谓侍臣曰：「朕自即位以来，用师讨伐，鴜救民于涂炭，若好张皇夸耀，穷极威武，则天下之民几乎磨灭矣！」宰相吕蒙正对曰：「前代征辽，人不堪命。隋炀帝全军陷没，唐太宗躬率髃臣运土填堑，身先士卒，终无所济。」上曰：「炀帝昏暗，诚不足语。唐太宗犹如此，何失策之甚也。且治国在乎修德尔，四夷当置之度外。朕往岁既克并、汾，观兵蓟北，方年少气锐，至桑干河，绝流而过，不由桥梁。往则奋锐居先，还乃勒兵殿后，静而思之，亦可为戒。」蒙正曰：「兵者伤人匮财，不可屡动。汉武帝及唐太宗俱英主，然用兵皆不免于悔，为后世非笑。陛下及其未有悔也，而早辩之，较二王岂不远哉。」上曰：「朕每议兴兵，皆不得已，古所谓王师如时雨，鴜其义也。今亭障无事，但常修德以怀远，此则清静致治之道也【二三】。」蒙正曰：「古者以简易治国者，享祚长久。陛下崇尚清静，实宗社无疆之休也。」（此段据别本实录并宝训及富弼所撰吕蒙正神道碑删修。「中国安静，四夷自归」，按蒙正本传实蒙正语，而宝训乃属之赵安仁；「清静致治」，按别本实录亦蒙正语，而宝训乃属之吕端，今并不取。咸平五年六月，蒙正复有此对。）
　　丁卯，宴髃臣于长春殿，以武宁节度使曹彬来朝，劳之也。诏翰林学士钱若水、枢密直学士张咏并赴宴。旧制，每命将帅出征，还，劳宴于便殿，当直翰林学士，文明、枢密直学士，皆预坐。开宝中，梁□为合门使，白太祖曰：「陛下宴犒将帅，安用此辈。」遂罢之。至是始复，从参知政事苏易简之请也。易简又言：「故事，皇帝御丹凤楼，翰林学士承旨得升楼之西南隅。自今御楼肆赦，望令与枢密使侍立御榻之侧。」亦从之。易简数振举翰林中故事，前为承旨时，上待若宾友。及参大政，每见上，不复有□接之意，但严颜色责吏事而已，易简乃悔其求进之速也。
　　十二月壬辰，上谓宰相曰：「周太祖为人多任权诈，以胥吏之行，图帝王之位，安能享国长久。如史肇出于行伍，专事杀害，复更稔之为非。将赴大名，乃谓肇曰：『兄处于内，余处于外，则朝廷安如泰山矣。』朝廷密议，肇一一录报，以此窥伺汉室，可谓奸雄。」吕蒙正曰：「昔陈平佐汉之功虽高，然以多用阴谋，自亦悔之。隋文帝阴以贿遗人，寻发其罪，则知居心阴忍，不保其后。故平则嗣绝，隋亦祚促。」上然之。
　　初，殿中丞华阳梁鼎知吉州，民有萧甲者，豪猾为民患，鼎暴其凶状，杖脊黥面徙远郡。上赏其强干，代还，赐绯鱼。旧例，赏给银宝瓶带，上特以犀带赐之，且记其名于御屏。于是，为三司右计判官，上疏曰：「『三载考绩，三考黜陟幽明』，此尧、舜所以得贤人而化天下也。三代而下，典章尚存，两汉以还，沿革可见。至于唐室，此道尤精，有考功之司，明考课之令，下自簿尉，上至宰臣，皆岁计功过，较定优劣。故得人思励激，绩效着闻，化及烝黎，和平自洽。五代以兵革相继，礼法陵夷，顾惟考课之文，只拘州县之辈，黜陟既怠，名存实亡。且夫今之知州，古之刺史，虽有审官之例，绝无考绩之条。强明者无以自言，庸懦者得以为隐。治状显著，朝廷不知，方略蔑闻，任用如故。既失惩劝之理，寖成苟且之风。致水旱荐臻，讼狱盈溢，望天下之承平，岂可得耶？伏维陛下特诏有司，申明旧典，或条目未备，即随事增修，庶几官得其人，民受其赐。」上嘉纳之。（鼎传云淳化中上此疏，然今年二月始改磨勘院日审官，鼎疏言及审官，则必不在二月以前，既无可考，附见年末。鼎为右计判官，实今年十月甲戌。）
　　诏：「旧制选人年六十，不任川、峡、广南官，或有非本土人而愿者，听之。」
　　先是，缘江多盗，诏以内殿崇班杨允恭督江南水运。时因捕寇党，行及临江军，择骁卒拏轻舟，伺下江贼所止，夜发军出城，三鼓，遇贼百余，拒敌久之，悉枭其首。又趋通州境上蹑海贼，贼系觽舟，张幕，发劲弩、短癔。允恭兵刃所向，多为幕所萦，癔中允恭右肩，流血及袖，容色弥壮，徐遣善泅者以绳连铁暴散掷之，坏其幕，士卒争进，贼赴水死者大半，擒数百人。自是，江路无剽掠之患。以功转洛苑副使，管勾江淮两浙都大发运、擘划茶盐捕贼事，赐紫袍、金带、钱五十万。
