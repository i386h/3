<!-- { "loadSidebar": true } -->
　　癸丑，翰林学士承旨、兼侍读学士韩维为端明殿学士、兼翰林侍读学士、知河阳。维自以言不用，数求去，会兄绛入相，又援故事乞补外，遂出。绛入相，维实草其制，时人荣之。
　　刑部员外郎、集贤殿修撰熊本，太子中允、直集贤院、检正中书户房公事张谔，鎫同判司农寺。
　　龙图阁待制、枢密都承旨曾孝□言：「修赏功格点检条例，曾旼、王白近准朝旨罢，乞依前点检合用条例，仍许据合检文字，就史院抄录。」从之。
　　诏河北路转运、提举司，灾伤户第四等以下【一三】放税及五分以上，今年夏税、免役钱一面体量放免以闻。
　　甲寅，上批：「河东谍知北界点集军甚急，可令雄、定州并河北缘边安抚司、经略安抚司，厚以钱物体问敌中动静以闻。」
　　皇城使、文州刺史韩存宝为熙河路都监。从王韶之请也。
　　乙卯，工部郎中苏颂勾当三班院。颂补外三岁，今乃归朝。
　　诏：「司农寺主簿勾当公事官，自今非有朝旨，毋得差出，仍减四员。令本司具合存减员数以闻。」
　　淮南东路转运司言，察访司劾楚州诸县失催青苗钱官吏，楚州方旱灾，二麦未收，若劾官吏，必有追扰，诏勿劾。
　　丙辰，太子中允、馆阁校勘吕升卿，大理寺丞、国子监直讲沈季长，鎫为崇政殿说书。季长仍改太子中允。
　　先是，上每以外事问王安石，安石曰：「陛下从谁得之？」上曰：「卿何必问所从来。」安石曰：「陛下与他人为密，而独隐于臣，岂君臣推心之道乎？」上曰：「得之李评。」安石由是恶评，竟挤而逐之。他日，安石复以密事质于上，上问于谁得之？安石不肯对，上曰：「朕无隐于卿，卿独隐于朕乎？」安石不得已，曰：「朱明之为臣言之。」上由是恶明之。明之，安石妹夫也。安石既出，吕惠卿欲引安石亲昵置之左右。荐明之为侍讲，上不许，曰：「安石更有妹夫为谁？」惠卿以季长对。上即召季长与惠卿弟升卿同为侍讲。升卿素无学术，每进讲，多舍经而谈财谷利害、营缮等事。上时问以经义，升卿不能对，辄目季长从旁代对。上问难甚苦，季长辞屡屈。上问从谁受此义。对曰：「受之王安石。」上笑曰：「然则且尔。」季长虽党附安石而常非王雱、王安礼及吕惠卿所为，以谓必累安石。雱等深恶之，故甚不得进用。此据司马光记闻。升卿无学术，不能对上所问，不知诗序何以即全用升卿所解，当考。
　　诏提点淮南东路刑狱、都官员外郎晁端彦徙两浙路，殿中丞、权发遣两浙路提点刑狱卢秉徙淮南东路，权发遣淮南东路转运副使张靓徙两浙路。
　　先是，中书言：「闻两浙近年盐课增羡，惟刑狱繁多，今据虞太宁奏，以申举官司行盐法差误，卢秉挟恨捃拾。审如所奏，即多罪及无辜，刑禁之繁，恐由此起；兼闻多积压盐数。」故有是命。靓且使体量改正，仍具违法事，及相度宜如何使不致亏岁课，可省刑禁。又诏三司具卢秉已增课利，保明以闻。六月十五日辛巳、九月癸亥二十八日张靓体量奏至。虞太宁不知时任何官，当检附。
　　戊午，皇第四子生，翌日不育。后名伸。
　　太常丞、集贤殿修撰、同知谏院张琥兼侍御史知杂事【一四】。
　　诏熙宁以来朝廷创改法度属枢密院者，令中书取索一就编类进呈。四月二十五日，中书先被诏。八年五月二十一日，范镗、练亨甫修熙宁政录，当即编类，此后乃名曰政录尔。
　　又诏参知政事吕惠卿五日【一五】一赴经筵。
　　大理寺丞、知永兴军鄠县薛固勒停，县吏韩仲戡等五人鎫配五百里。固坐枷锢青苗户及用木夹升民户等，致吏受赇，会降，特黜之。
　　庚申，永兴军、秦凤路察访司请蕃官质买汉户地者，亦出免役钱。诏司农寺免役钱特放，蕃官质买汉户地，常约束之。
　　辛酉，判军器监、知制诰章惇兼直学士院、右正言。集贤校理、直舍人院许将，太常丞、集贤校理、直舍人院邓润甫，鎫免试为知制诰。润甫仍改右正言。
　　赐故太子中允、馆阁校勘、检详枢密院兵房文字黎侁家绢百疋。
　　诏：「诸路公人依缘边弓箭手例，给田募人，其招弓箭手寨地户不用此令。凡系官、逃、绝、监、牧等田，不许射买请佃，委本县置籍，估所得租合值价钱，以一年雇钱为准，仍量加优润，以役钱据数拨还转运司。」王荆公当国，以徭役害农而游手无所事，故率农人出钱募游手给役，则农、役异业，两不相妨，行之数年。荆公出判金陵，荐吕惠卿参知政事，惠卿用弟温卿之言，使役钱依旧，而拨诸路闲田募役。既而闲田少，役人多，不能均齐，天下方患其法之不可行，而中丞邓绾又言：「惠卿意在是甲毁乙【一六】，故坏新法。」于是不行温卿之言，依旧给钱募役。此据魏泰东轩录，当考详。附：按日录则给田募役，乃李承之建议，八年四月十二日罢；比苏轼元佑元年四月六日奏议，王岩叟等二年三月末驳奏，当并考。
　　中书户房比对市易务，及曾布根究市易违法事，诏章惇、曾孝宽就军器监置司根究以闻。吕惠卿又令户房会计治平、熙宁财赋收支之数，与布所陈皆不同，上令布分析所以不同因依具奏。后八日布对于延和殿，言户房所以不同之故，上以布言为然。布因言市易已置狱，朝夕窜黜，自尔必无繇复望清光，上曰：「卿为三司，案所部违法有何罪？」布曰：「陛下以为无罪，不知中书之意如何。况臣尝自言与章惇有隙，今乃以惇治狱，其意可见。」上曰：「有曾孝□在，事既付狱，未必不直。」布曰：「臣与惠卿争论职事，今惠卿已秉政，势倾中外，虽使臣为狱官，亦未必敢以臣为直，以惠卿为曲。然臣为翰林学士、三司使，地亲职重莫如；臣所陈之事，皎如日月，然而不得伸于朝廷，孤远之士，何所望于陛下。都邑之下，人情纶纶，怨嗟沸腾，达于圣听，然而不得伸于朝廷，海隅苍生何所望于陛下。臣得罪窜谪，何所敢辞，至干去就，亦不系朝廷轻重，但恐中外之士，以臣为戒，自此议论无敢与执政不同者尔。」上慰劳之曰：「卿不须如此。」自尔不复请对，后八十余日乃贬。布贬，在八月十七日。
　　壬戌，国子监言，太学生员多而斋舍少，先以朝集院为律学，外屋尚百余闲，乞尽充学舍。从之。初，太学地甚狭，其东为锡庆院，又其东为朝集院，庆历中，始许以锡庆稍益之，未几复罢。后胡瑗至，乃得锡庆后堂及二庑容诸生，仍以斋筵更衣位置录行堂，遇干元节赐斋筵，尚权以录行堂更衣。至是，并朝集院赐之，以广二学，为屋百楹，学者以千计。
　　诏河北东、西路转运司疾速契勘辖下未得雨州军，入急递以闻。
　　癸亥，中书言：「京朝官、选人未满两考及非见任者，虽无举主，许试刑法。试中，京朝官减磨勘一年，选人得堂除，鎫候成两考及举主应格日推恩。」从之。
　　赐凤翔百姓赵怀懿钱三百千。怀懿有女嫁何氏，女归，言夫之弟巨源谋反。怀懿以其事告官，巨源论法当斩，怀懿乞行赏。有司以何氏告其夫弟之罪，法告有服亲不当赏【一七】。怀懿诉于登闻检院，下刑部，刑部言：「五服许相容隐，虽谋逆许告，于法无赏。」特赐之。
　　甲子，分命辅臣祈雨。
　　工部员外郎、集英殿修撰、检正中书五房公事李承之兼权判军器监。
　　屯田员外郎、直集贤院范百禄同知谏院。
　　中书刑房覆考，试中刑法，第一等选人除详断官；第二等循两资；第三等京朝官减二年磨勘，选人循一资；第四等京朝官减一年磨勘，选人堂除一次；第五等京朝官先指射优便差遣，选人免试注官。从之。
　　命太子中允、检正中书户房公事俞充察访荆湖路常平等事。以章惇言向两奉使，皆专措置溪洞事，不暇点检巡历，乞再遣官故也。已而充亦不行。充次职任，在七月十八日。
　　诏：「诸造入阵弓箭，度材料上、中、下军分三等：上等弓四尺八寸五分，箭二尺八寸五分；中等下等弓第减一寸五分，箭第减一寸。其拍射、教阅射、亲马射弓箭，自依旧制。」
　　录成都布衣郭大亨为试将作监主簿【一八】，不理选限。大亨尝应诏，进访求书籍，秘阁看详及五百卷，故录之。
　　乙丑，上批：「令东京路【一九】常平司具今岁所粜粮及见在数以闻。」
　　又诏：已得雨，令司农寺指挥诸路相度，如饥民及流移户不致阙食，未须官中赈济，即且权停所兴工役。
　　是月，复宪州，从知太原府刘庠请也。庠又请修筑惠宁、肃定、神木三堡，募民子弟技击剽锐者籍为勇敢，以待陷坚走敌。流罪以下情可贳者，免杖，徙实河外。从之。数事不必皆是月，今依本传附见。陈师道铭魏涛墓云：涛为河东从事，佐刘庠，契丹与河东争界，而廷议欲割畀之。遣使临议，庠以属涛，使不能屈，则临以威，涛不为动。于是复宪州，筑惠宁、肃定、神木三堡，声势益振，契丹亦不敢竞。庠由是益知涛，谓可当大事。涛，彭城人也。史载复宪州事极不详，故增注此，以待考详。
　　初，契丹遣萧禧来议河东疆事，谍者谓敌必称兵。契丹传云：五月，河东谍言，北界声言聚兵入寇。诏以问刘庠。庠对：「敌必不敢称兵。」代州、岢岚军求济师，皆不应。时敌主植牙云中，遣数骑涉吾地，边吏执之。敌檄纷争不已，或疑庠启衅，庠奏：「敌意在画疆耳，臣刺知敌重兵皆不在行，料应艰食，愿朝廷缓答而峻拒之。方盛夏，敌未必至，惟以有备待非常乃得计。愿遣刘忱等至境上，姑以理谕，臣俾将佐饬兵观衅而动，此事机也。」朝廷以敌使言顺礼恭，及持敦睦和好之说，乃录敌主书付庠，谕以地界且通商论。庠复奏曰：「臣窃疑北人此举非本心，盖见朝廷近年克复河湟，北界不为唇齿之计，故以此尝我尔。今欲争辨积年已定之疆界，曲固不在中国而在彼。则泛使之来，礼宜偃蹇而反恭顺，辞宜高抗而反卑逊，臣窃恐奸意别有所在也。北人无厌，朝得寸，暮求尺，必又有侥幸之请，宜峻拒之。或与其不当得之地，既堕其奸，未必不疑中国有谋，用此以饵之者。若妄意于我背盟伺隙，恐非岁月可解也。」后竟以临河尔山分水岭地与之。庠时已去位，每以为恨。士大夫为国远虑者，亦莫不惜也。
　　置岷州荔川、和尔川、闾川【二○】三寨，改河州南山堡为南川寨。时政记十九日丙辰，置荔川寨于岷州，即马简川也。二十六日癸亥，改河州南山堡为南川寨。今依实录，并书之。
　　移彭州导江县于永康寨，以旧县为镇。此据实录。
　　注　　释
　　【一】孙构「构」原作「桷」，据宋史卷三三一本传改。下同。
