<!-- { "loadSidebar": true } -->
　　一、近准朝旨节文，修筑般运并用厢军及和雇百姓。契勘已蒙朝旨下诸路团结厢军陕西人数修筑工役外，余路共止四万有余，并隶制置司，仍令制置司随宜分擘应副。纵制置司全不他用，亦是难足今来运粮之役。窃度关中民力，自经去年调发随军之后，凋残惊畏，虽给雇直，必不愿受雇出塞。州县若无人应募，不免差雇，以应期会，则是名为和雇，实为调发。前日朝廷明降德音，晓谕百姓，更不差夫出界，各令安业。诏敕之下，兆姓欢呼，歌颂圣政。今复差雇出界，切恐不副陛下降诏推恩之意。万一人情骚动，别致生事，不可不虑。
　　右臣等窃以去年兴兵仓卒，大功未就，有负朝廷伐罪之意，今竭关陕公私之力，事此一举，必图万全，而事势如此，无可济之理。臣等固知危言异议，自速罪悔，诚以职事所在，不敢缄默。是敢昧死上闻，伏望圣慈深赐省察。（纯粹此奏云与本司官同上，然则当时为转运使副、判官者悉是也，须详考姓名列出之。纯粹五月一日又独上奏。纯粹此奏自注云「五年四月」而空其日，今附四月末。）
　　注　　释
　　【一】而其一加三人焉「加」原作「家」，据下文及宋史卷三二七王安礼传改。
　　【二】田画原作「田昼」，据本书卷三二六元丰五年五月丁未条、卷三二七元丰五年六月乙卯条、卷三三○元丰五年十月癸酉条李焘注改。
　　【三】常议按问自首减等法以从□「等法」二字原倒，据阁本乙正。
　　【四】七月五日甲申「申」原作「午」。按：元丰五年七月庚辰朔，五日当为甲申，下文正作「甲申」，据改。
　　【五】密院时政记「密」原作「察」，据阁本改。
　　【六】以台牒别取簿数多「取」原作「处」，据阁本及本书卷三二四元丰五年三月甲辰条、宋会要职官六六之一七改。
　　【七】二十一日原作「二十二日」，据本书卷三二四乙未、丁未条注文，壬寅条及本卷甲子条注文改。
　　【八】校书「校」原作「检」，据阁本及宋史全文卷一二下改。
　　【九】二十卷阁本、活字本同。宋史全文卷一二下、长编纪事本末卷七九详定郊庙礼文均作「三十卷」。
　　【一○】元年「年」原作「丰」，据上引长编纪事本末壬戌条注文改。
　　【一一】在贼界「贼」字原脱，据宋会要兵二二之二三补。
　　【一二】招箭班「招」原作「诏」，宋史卷一八七兵志殿前司有招箭班而无「诏箭班」，据改。
　　【一三】感德军节度使「感」原作「威」，据阁本、活字本及宋史卷二二三高世则传改。
　　【一四】六年闰六月二十二日「六月」原作「六日」，据阁本、活字本改。「二十二日」原作「二十三日」，按本书卷三三六载弼死在元丰六年闰六月丙申，即二十二日，据改。
　　【一五】米麦添支诸般请受「添」字原脱，据宋会要职官五七之四五及下文补。
　　【一六】清臣特迁朝奉大夫「朝奉」原作「奉议」，据宋史全文卷一二下、长编纪事本末卷八○改官制及宋史卷三二八李清臣传改。
　　【一七】司农寺「司」字原脱，据宋史卷三二九舒亶传补。
　　【一八】未见除授司业人「业」，疑当作「谏」。
　　【一九】明年四月「年」下原衍「除」字，据阁本删。
　　【二○】上曰朕待卿不止此「待」原作「得」，据阁本改。
　　【二一】四年十一月二十二日甲辰「十一」原作「十二」，按本书卷三二○元丰四年十一月二十二日甲辰条附注此事，据改。
　　【二二】西京左藏库副使「左」原作「右」，据阁本、活字本及宋会要兵一八之九改。
续资治通鉴长编
卷三百二十六
卷三百二十六
　　起讫时间 起神宗元丰五年五月尽其月
　　卷　　名 续资治通鉴长编卷三百二十六
　　帝　　号 宋神宗
　　年　　号 元丰五年（壬戌，1082）
　　全　　文
　　五月辛巳朔，御文德殿视朝，新除职事官未正谢者，许立班。
　　诏尚书省左右仆射、丞合治省事。初议左右分治，及进呈，始命合治。（旧纪书诏仆射、丞治事，则不分左右。）
　　又诏：「自今宰臣上马，枢密院次之，诸司又次之。左右丞上下马处，并同两省侍郎。大理寺、国子监官，差承务郎以上，如无，即差选人充。正官立行、守、试请受法，惟外任用前资。」
　　是日，中书省奏事，上曰：「自官制之行，尝训敕近臣当至诚恻怛，辅成治道，无或徇私毁上附下。君陈曰：『嘉谋嘉猷，惟我后之德。』古之贤者发明其君之德，盖以躬率髃臣，正君臣之分，如其自美，则是倡乱也。郭子仪再造唐室，贵盛莫比，代宗用杨绾为相，止清德而已，子仪为之减音乐五之四，非畏绾也，欲成代宗之美，以率髃臣。由此黎干亦减驺驭，崔□亦毁池观，可谓得大臣之体也。」
　　诏：「内外阙额禁军例物，元减半或全不支处，并依式全支；已全支处，权增千钱，以封桩禁军阙额钱给【一】。」
　　诏苗授、赵济：「本路财粮极为艰急，所修堡障处多占防拓军马，近塞又无警急，既不能时省费，以待不虞，及于农事方作，调发力田之民，甚非得计。不可不恻怛体度边费，上为朝廷爱惜财用。」
　　吏部尚书李清臣言：「久当史职，国史今已成书，写录进册将毕，止是点对装标，功亦不多。缘臣等近各有职局，欲乞自五月一日废罢修国史院官吏，量留楷书等，候进册了放归本处外，臣勘会中书舍人赵彦若职事颇简，元系编修官，可以不妨本职，催促点检进卷。如有点对出事节，合令元分修官改正，即乞令计会修立。」从之。
　　壬午，诏：「先王以道在天下，列而为事，陈而为法，人各有分然后安，官各有守然后治。三代以降，累世相仍，寖迷大原，遂乱名实，余弊斯积，其流及今。朕闵古弗还，因时改造，是正百职，建复六联，先后重轻，粗获条次，小大贵贱，迭相维持，差择髃材，分委成宪，□□□（□□一）□观来效，共致丕平，敢有弗钦，将底厥罪。新除省、台、寺、谏、监官，详定官制所已着所掌职事，如被选之人不徇循守法，敢有僭紊，其申谕中外：违是令者，执政官委御史台弹奏，尚书以下听长官纠劾以闻。」（庞元英文昌杂录云：此诏自内出，非学士之辞也。当考。两纪并载此诏，但各有删润，今具载之。政和二年十月十七日，揭牓六曹、寺、监长官厅。）
　　手诏：「详定官制除日，有应报所置官司事件不少，其李清臣以下应新除职事官之人，并令依旧。」
　　又诏：「今后四方实封奏，除内降指定付三省、枢密院及中书、门下、尚书省外，余并降付中书省，可从本省分送所属曹、省。」
　　癸未，诏尚书省得旨合下去处并用札子。
　　通直郎、中书舍人陛佃兼侍读，奉议郎、起居舍人蔡卞兼崇政殿说书。（放翁家世旧闻：楚公为太学直讲累年，既去而太学狱起，学官多坐废。元丰中，侍经筵，神宗从容曰：「卿在太学久，经行为士人所服。卿去后，学官乃狼藉如此！」公曰：「学官与诸生乃师弟子，今坐以受所监临赃，四方实不以为允。龚原、王沈之等皆知名上，以受乡人纸百番、笔十管斥废，可惜，愿陛下终哀怜之。且臣为直讲时，有亲故来，亦不免与通问。使未去职，亦岂能独免？昔苏舜钦监进奏院，以卖故纸钱置酒召客，坐自盗赃除名。当时言者固以为真犯赃矣，今孰不称其屈？臣恐后人视原、沈之等，亦如今之视舜钦也。」虽不见听，然上由是益知公长者。蒲中行为太学官，狱成，独以不经吏议被赏。楚公叹曰：「此赏岂可受也？」由是薄中行为人。）
　　手诏：「朝廷议更官制，本欲核正吏治，非徒胶古希奇而已。比命官置司，修讲逾年，迨今颁行，尚爽条理，若尔者分拨事类，仍前纠纷，不免启侮四方，贻讥来世。事系国体，二三执政可不究心？其详定官恐须益得深晓文法之人，御史中丞徐禧可同详定官制，如顷所谕体统，令以此意着为式令。」盖上尝论苏绰建复官制，上自朝廷，下至州县，悉分为六曹，财赋如一，今先自京师，候推行有序，即监司、州、县皆可施行矣。（墨本与朱本并同。）
　　诏：「如闻官制新行，诸司不知所属，可一切申尚书省。其旧官司如殿中省、翰林院之类，有现任官者，令依旧治事，候新官上即对罢。其妄称疑废，托故避事，以擅去官守律论。」
　　是日，中书奏陕西边事未息，欲广调军须。上曰：「秦居关中，止以一方事力，尚能并一九州岛。今天下之大十倍于秦，远取东南财赋以赡关中，更得名将练兵，则何为而不可？顾未有其人尔。」
　　甲申，诏：「诉讼不得理，应赴省诉者，先诣本曹，在京者，先所属寺、监，次尚书省本曹，次御史台，次尚书都省，次登闻鼓院。六曹诸司、寺、监行遣不当，并诣尚书省。」
　　诏：「辽使人不可礼同诸蕃，付主客掌之非是，可还隶枢密院。」
　　诏：「环庆路经略司欲建环州百鱼平、白草原、木瓜平堡寨及废肃远寨，计费十千万，津置又当不赀。今边城财力艰急，物价翔贵，如可以开疆制敌，固当不爱今费，以除后忧；今所建堡寨乃在边壕以里，财力余时，尚不足为，况边事未息，岂可坐开自屈之计？其罢之。」
　　诏：「引战环州弓箭手都指挥使王隐旧病右目，因夺隘力战，箭中左目，与三班借职俸禄，终其身，并与引战支赐，仍许子孙承袭。」
　　上批：「知枢密院孙固以私丧合给式假，未有所给日限、官司处分，可从中书省依旧力施行。今后执政官给假准此。」
　　乙酉，范纯粹奏：
　　臣伏见朝廷聚兵一道，以事西讨，将修筑堡寨，趱积刍粮，为进攻必取之计。臣以非才，职专馈饷，虽前后累与同职官条具事状，仰烦圣听，然其所论皆区区馈运职事之所当言者，至于攻讨得失之势，城堡利害之实【二】，师期之缓急，民情之休戚，所以系朝廷天下之体者，则非臣之职，而前此未之言也。臣愚以谓畎亩不忘君者，盖臣子之常守，况臣世荷国恩，久叨器使，今事有所睹而心有所怀，讵当以非职为嫌，而隐默自欺？此臣所以自信不疑而欲言者也。
