<!-- { "loadSidebar": true } -->
　　庚申，上谕：「人才以臣下登对，多窥测人主意，为迎合之说，其不中理者，朕因加诘难，欲使知上意所向背，然亦虑缘此有不敢言事者。」辅臣对曰：「唐太宗之威严，魏征切直，终优容之。其后不悦征者，盖不当以谏草示人也。」上曰：「书云：『尔有嘉谋嘉猷，则入告尔后于内，尔乃顺之于外，曰：斯谋斯猷，惟我后之德。』人臣当然也。魏征以谏草示人，非扬主之恶，特好名尔。」
　　安南都大提举计置粮草司言：「军兴，粮草最为大计。今提案路分稍多，全藉官属催驱。乞于行营官及偶以罪废情轻实有才干之人选差。」从之。
　　诏招集钦、廉、邕三州败散军人，皆释其罪。
　　上批：「诏广东、江西、福建募人暛用，虑奸细在其间，令招讨司指挥将官常加觉察。」
　　又诏广东路州军杂犯配军，其间甚有少壮人材，令经略司差官拣选赴广州，每五百人团为一指挥，以新澄海为名，如广西之法。
　　是日，郭逵侍宴垂拱殿，赐中军旗物剑甲以宠之。三月五日侍宴，据会要，余并据墓志。
　　辛酉，御集英殿策试进士。
　　诏：「邕、钦、廉州死事文武官见存骨肉，令广西经略、转运、提点刑狱司速访求，具所在人数以闻。三州阵亡骸骨，令经略司遣官葬祭之，仍于桂州佛寺设水陆道场，供僧千人。交贼蹂践之地，及避贼失业者，与免今年二税。」
　　壬戌，策试特奏名进士及武举进士。
　　诏河北已废诸监廨宇、草场等，许民租赁。
　　雄州言：「全属南与两属人户并缘边州军，累值灾伤，物价腾踊，民甚饥窘。乞拨军粮二三万石与常平谷，减价，以日计口数【六】，粜与归信、容城两县全属南及两属人户【七】。」诏：「雄州支军粮米三万与常平仓封桩外，余依所奏施行。其全属南及两属人户，仍令雄州差官监粜。公人乞取，并以仓法坐之。」
　　是日，上谕辅臣曰：「邕州死事之臣，非可与钦、廉州比也。自为贼围，坚壁月余，竭力捍御，而外援不至。贼以火攻，城中水竭，守死一节，忠义不衰，录其子孙，宜加死事者一等，士卒倍赙其家。」赠通判州事、著作佐郎唐子正为司农少卿，观察推官谭必为职方郎中，录事参军周成为虞部郎中，宣化知县欧阳延为驾部员外郎，县尉周颜、知武缘县事万王□亢并为比部员外郎，前摄琼州临高县主簿权都监司指使赵世卿、郊社斋郎苏广渊并为虞部员外郎，广西钤辖【八】、左藏库副使高卞为台州防御使，广西都监、供备库副使薛举为皇城使、果州团练使，都监西头供奉官刘师古、□希甫并为文思使，三班奉职【九】苏子正为西京左藏库副使，右班殿直陈琦为文思副使，借职丁琦、苏直温并为供备库副使，三班差使邵先、梁耸、苏子明并为内殿承制，殿侍指使李翔、何泌、刘公绰并为内殿崇班。
　　癸亥，诏邕、钦、廉三州进士内韦尧询与本州岛文学，免试注权官；冯雄等六人，并令转运司与摄官。尧询等各预本州岛解发，值交趾入寇，其家例遭焚略【一○】，自言无所归，故特录之。
　　广南西路转运使李平一言：「乞调广东丁夫修邕州城池。」诏以路远难差发，令招讨司同议，止于侧近州军优给钱米差雇。
　　上批：「广平勾当公事李舜举，先有旨特与上等支赐，宜令三司勿行。」此据御集。
　　己巳，蔡河拨发催纲、屯田员外郎韩宗师言：「臣父绛知太原府，无人兼侍。乞分司西京【一一】，于太原府居住。」诏宗师特差提举河东常平等事。既而，宗师再乞侍养，乃改提举崇福宫。注：本年九月三日，宗师为拨发。
　　壬申，诏知定州新乐县、大理寺丞王平甫权知保州。百姓遮道负戴留之，不令出县，监司以闻故也。
　　诏：「福建、广南人因商贾至交趾，或闻有留于彼用事者，自今许其亲戚于所在自陈，令招讨司招谕，如能自归者与班行。」
　　皇城副使曹评为东上合门副使。评，太皇太后侄也，磨勘当迁，因有是命。
　　甲戌，御集英殿赐进士徐铎以下并明经、诸科及第、出身、同出身、同学究出身总五百九十六人。铎，邵武人也。林希野史载放牓事甚备，且云馆职校书皆入殿侍立，此例久废，张刍请之。当考。
　　乙亥，赐特奏名进士、明经、诸科同学究出身，试监作主簿，守州军府长史、助教总五百九十三人。
　　丁丑，命权江、淮等路发运副使虑秉兼权管勾真、杨、通、泰等开运河。时，中书言：「判都水监侯叔献在淮南按督河役感疾，乞差医官往及令秉摄事。」上批：「远道医官至，必无及，可勿遣。」而秉有是命。
　　诏以广西进士徐伯祥为右侍禁、钦廉白州巡检。先是，交贼自邕州驱略老小数千人，将道广州归。伯祥募得数十人，辄追蹑其后，而所斩获亦数十级，于是所略去老小因得乘间脱免者至七百余人。经略司以闻，故有是命。熙宁中，朝廷遣沈起、刘彝相继知桂州以图交趾。起、彝作战船，团结峒丁以为保甲，给阵图，使依此教战，诸峒骚然。土人执交趾图言攻取之策者，不可胜数。岭南进士徐伯祥屡举不中第，阴遗交趾书曰：「大王先世本闽人，闻今交趾公卿贵人多闽人也。伯祥才略不在人后，而不用于中国，愿得佐大王下风。今中国欲大举以灭交趾，兵法先声有夺人之心【一二】，不若先举兵入寇，伯祥请为内应。」于是，交趾大发兵入寇，陷钦、廉、邕三州。伯祥未得间往归之。会石鉴与伯祥有亲，奏称伯祥有战功，除侍禁，充钦、廉、白州巡检【一三】。朝廷命宣徽使郭逵讨交趾，交趾请降曰：「我本不入寇，中国人呼我耳。」因以伯祥书与逵，逵檄广西转运司按鞫。伯祥逃去，自经死。此据司马记闻。元丰元年二月辛未，伯祥事败。
　　荆湖路安抚司奏：「徽诚等州【一四】镇闻官兵至本路，杀牛犒设，为备御计，今皆溃散。已晓谕各令着业安居，仍密为备御。」诏安抚司专委提点刑狱朱初平招抚，许优与官职请受，候出汉公参日以名闻。六月八日，蔡烨言诸杨必以死拒命，当与此相关，并十月二十一日皆合参照。
　　戊寅，命枢密副都承旨张诚一同修内诸司式。
　　赐新及第进士等钱五百千，诸科钱二百千造小录等。以修贡举敕式练亨甫言：「熙宁八年【一五】赐新及第进士期集钱三千缗，诸科七百缗，多假设名目，送遗游士，其余以资胥吏，乞止赐三百千，罢期集。」诏加赐二百千。
　　广南西路提点刑狱司言，钦、廉、邕等州被害土丁之家夏料、役钱乞蠲放。从之。
　　判将作监谢景温言：「窃见朝旨为赠侍中向经起献堂、碑楼等，令同判监向宗儒提举。宗儒，经族子小功亲，见领将作，使之就便提举，即非别置一司。今宗儒惟将带八作司监官王昭遘往彼，前后定图样及检计功料，并未关本监，而八作司使臣，乃一面兼管，显为侵越，望改正施行。」诏宗儒具析以闻。四月六日宗儒责。
　　己卯，诏：「宥州公牒内理索人口有已经两三次者，令诸路经略司密契勘，如实有投来者，即依理送还，不得张皇。」
　　右骐骥副使、合门通事舍人王光祖为西上合门副使。赏渝州讨夷贼之功也。光祖为梓夔路钤辖，贼犯南川，诏熊本体量安抚，以内藏库使杨万、成都府路钤辖贾昌言及梓夔路都监王宣与光祖讨荡，而皆听命于本。本疑光祖不为用，于是料兵赋铠仗独与三人谋之，且遣与万等三路进讨，分前中后军，并听中军鼓声而发。光祖为后军，比发，日已暮。本命光祖道出黄沙坎，且戒明日与万等会。觽以杖索涂，至相推挽以前，夜漏半彻绝顶，黎明贼大骇曰：「此地其可夜至耶！」贼势携，一击而溃，杀获甚觽，徐治道以会万等，而万等阨于松溪。本亟命光祖应之，取石门路以夺其崄，促黔州义军先登，贼争崄，因袭其助，贼遂弃去。光祖夜泊松岭上，旦始得万等，即与俱还，城安稳寨。本愧谢，上其功第一，故有是赏。光祖迁官，实录四月十七日又重出，盖误也。八年冬，渝州夷贼反，恐贾昌言此时未为成都钤辖。御集九年五月八日，差贾昌言充成都钤辖，替郭固。昌言前资当考。按熊本集，熙宁七年春，本在江安，已檄召成都钤辖贾昌言领兵入界矣。恐御集所云乃再差，非始差也。
　　诏自今礼部奏名第一、第十人以上，放牓日至第四甲未唱名者，取旨。
　　西蕃十朝纲要云宗哥首领。鬼章寇五牟谷、熙河钤辖韩存宝等败之。诏存宝子三班奉职资与转一官，候年及参班日补合门祗候；知河州鲜于师中兄阆州文学师民为试将作监主簿，免试注官；余迁官给赏；蕃官殿侍以上仍更与支赐。
　　上批：「京师马食粟豆，见在不及年支。其广济河元额岁漕京东斛斗，可速委官修完坝闸。」此据御集增入。
　　诏：「闻今岁畿内夏苗茂盛，京师军食比向时颇减耗，东南蝗旱，上供米又多已截留。可令司农寺于府界屯兵县分广籴，拨与三司，以东南诸路折纳钱帛渐偿之。」
　　庚辰，西京左藏库使、带御器械高居简，西作坊使、嘉州团练使、带御器械王中正并为内侍押班。
　　大理寺丞景思谊为内殿崇班、秦州都监。思谊，思立弟也。时丁母忧，以思立故，特有是命。
　　新知岷州种谔言：「并边招置弓箭手外，有荒闲地，欲不拘蕃汉兵民，权招耕种，依乡原例平分，无牛具者，令于回易息钱内支借，候收熟拨还。」从之。
　　诏：「南平军欲留义军防拓，虑人情远戍不便，令熊本相度以闻。」已而本奏，成都府路比蕃贼寇扰，人户兵力寡弱，乞权留防守。从之。
　　辛巳，屯田郎中周尹兼侍御史。当考是谁荐。
　　雄州言，北界于两属费家庄六村各差强壮六十人置弓箭手，每夜更宿，欲移文涿州诘问。从之。
　　诏：「雄州归信、容城知县尉近累与北人斗，射伤人口，令王道恭严约束，仍具析因依以闻。」
　　内殿崇班、德顺军静边寨主田璟言：「边事之作，未有不由熟户者，平时入西界盗孳畜人户等，及夏人来理索，却反称有西人入汉界为盗。边臣或未晓彼情，或希功赏，增饰事状，更致掩杀无辜。且蕃部盗孳畜人户，未有酋首、邻族不知者，但上下蒙蔽，积久以成边隙。欲乞指挥逐寨，如有入西界作贼，重立赏格，许人陈告，庶绝引惹。」于是，诏诸捕获入西界窃盗者，依常法倍赏之。
　　诏殿试进士初考官翰林学士陈绎、集贤校理孙洙王存、崇文院校书练亨甫范镗、审官东院主簿陆佃各罚铜二十斤；覆考官翰林学士杨绘、龙图阁直学士宋敏求、同修起居注钱藻、秘阁校理陈睦、崇政殿说书沈季长、检正中书刑房公事王震各罚铜十斤。并坐考校第一甲进士不当也。
