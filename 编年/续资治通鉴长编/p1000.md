<!-- { "loadSidebar": true } -->
　　权发遣京东路转运副使李察乞通行海盐州军置买卖盐场，及于徐州置铸钱监。又增预置紬绢三二十万，从本路转移。又乞令京东两路提举司询究衙规实费钱数裁定。又言：「本路剩员数多，坐费粮饷。乞年虽未及五十五、羸病怯弱者，并听减放。」并从之，剩员仍问其愿否，其强壮者，选充厢军。（食货志：元丰三年，京东转运副使李察始建言南京、济、濮、曹、单行解盐；余十有二州行海盐，请用今税法置买盐场。其法，尽醦户所煮盐，官自卖之，重禁私为市。岁收钱二十七万三千余缗，而息几半之。□居厚为京东转运判官，承察后治盐法，利入益多。六年，较本路及河北买卖盐场，自改法抵今一岁有半，得息钱三十六万缗。察、居厚皆拜官，以旌其功。李察事在三年六月二十五日。）
　　诏韩存宝所领四将兵皆精锐，亦足以办事，其彭孙所将兵可勿发。存宝与孙俱受命，未尝私相往来，朝廷知其不协，遂罢孙而专用存宝。（两人未尝私相见，据平蛮录。）
　　详定礼文所言：「司天保章正胡晏议武成王庙，管仲、韦孝□、尉迟敬德、苏定方、郭元振止书官号姓字，请改书其名。礼记曰：『附于殇，称阳童某甫【一五】，不名神也。』春秋之义，臣既死，则君不忍称其名。夫以己之臣子，及其死而为神，尚不名之，又况异代之臣乎？故祀五官之神，不曰重黎，而谓之勾芒，祝融亦不名，神也。谓宜并书其爵号，配以谥，若字而不名，如留侯张良，则称之曰『汉少傅留侯张子房』。或谥字俱不显者，则书其名氏。」从之。后又诏前代百辟卿士载于祀典者，皆不名。
　　丁巳，诏在京酒户见带纳旧曲钱及倍罚钱者，展限半年；不曾该放倍罚者，免三分之一。
　　诏开封府、京东西、河北、陕西、河东以物力户养马，可依逐路提举司所具当养匹数施行：开封府界四千六百九十四匹，河北东路六百一十五匹，西路八百五十四匹，秦凤等路六百四十二匹，永兴等路千五百四十六匹，河东路三百六十六匹，京东东路七百一十七匹，西路九百二十二匹，京西南路五百九十九匹【一六】，北路七百一十六匹。（二月二十八日、八月二十二日，又二十七日，本志云：又有物力户养马令者，自元丰三年诏以国马未备，其令开封府界，京东西、河北、陕西、河东路州县物力户各计资产市马，坊郭家产及三千缗，乡村及五千缗，或坊郭、乡村通及三千缗以上者，并养马一匹，各及一倍，增一匹至三匹止。马以四尺三寸以上，齿及八岁以下，至十五岁则更市如初，提举司籍记之。七年二月七日罢。）
　　京东西路提点刑狱司言：「缘澶州□村堤都水监丞司开决水口，致大河水流入濮州，枯河行流，下接横□口已下，濮、郓州修贴堤道。」上批：「宜令都水监勘会。今夏大河水不曾涨大，元无危急，都水因何有此施行，于农忙时致惊动劳扰并河居民以闻。」
　　太常寺丞汪辅之权发遣开封府推官。（八月丁酉，为丰稷有言，故特书。）
　　己未，诏广南西路提点刑狱司依旧置治所于桂州。初欲迁于象州故也。
　　诏真、楚、泗州各造浅底船【一七】百艘，团为十纲，入汴行运。
　　秘书监致仕刘几言：「祀明堂乐章，字与乐曲声数多少不同【一八】，殊失虞书『歌永言』之法。乞遵用御撰乐章【一九】，委本局依律吕七均之法，随乐章字数审定声音，以一声歌一言，八音随之。又古编锺、磬，其数皆十六。盖十二律之外，有黄锺、大吕、太簇、夹锺四清声也。今圣朝大乐，旧锺、磬皆十六，自李照议乐以来，不复考击，全失古法。况周礼郑氏注，编磬尽具十六之数。李照不晓四清声助成四律，倡导阴阳之和。今若不用，即懵倡和之理。乞依古法，具四清声。」诏礼院案试，后如几所议。
　　详定礼文所言：「皇地祇、神州地祇，燎坛不当设，请毁之。凡祭皇地祇、神州地祇、大社、大稷，其祝版与牲币、馔物，并瘗于坎。」
　　又请：「南郊致斋，皇帝出自内寝，居大庆殿御幄易服，有司奏中严外办，毕，即大庆殿御座南向，百官北面再拜，奏请皇帝降斋室，罢西房及御榻东向位。明堂致斋，文德殿准此。」
　　又言：「郊、庙、明堂告神册，使中书侍郎读之，非是，请改命太祝。」又言：「亲祠郊、庙，执事之官，皆一切临时取充位而已，宗室及陪祠官则无预于执事，不应古义。请亲祠南郊，荐彻笾豆、簠簋俎馔，以朝臣充；太庙，以宗室遥郡刺史以上充。」又言：「今禘祫以功臣配享，而冬烝不及，与经不合。请每遇冬烝，以功臣配享，其禘祫配享皆罢。」
　　诏读册以史官摄太祝，郊、庙执事官选无过人，冬享禘祫及亲祠并以功臣配享，余皆从之。（旧纪书己未诏冬烝以功臣配享，新纪削去。）
　　权发遣京东路转运副使李察言：「近岁听民买官监酒务【二○】，增羡则利入私家，亏折则逋负官课，由此暗失岁入。乞买酒务人欠凈利，若虽无欠而课嬴可以官监者皆复之【二一】。仍乞不拘常制奏举监官【二二】，增助财计。」从之。
　　饶州长山雨木子数亩，状类山芋子，味香而辛，土人以为桂子，又曰「菩提子」，明道中尝有之。是岁大稔。
　　是月，升沅州黔江城为黔阳县。（旧纪书置黔阳县此月十三日，朱本云。诏以沅州安江、镇江寨人户并为黔江县。今并入此。实录又于十二月末书此，盖重出也。）
　　注　　释
　　【一】上批「批」下原衍「诏」字，据宋会要职官五七之四三删。
　　【二】许案阅见教义勇保甲武艺「教」原作「数」，据宋史卷一九一兵志、宋会要兵二之一七改。
　　【三】反丧服「丧」字原脱，据礼记杂记补。
　　【四】乞给钱收买「乞」字原脱，据阁本补。
　　【五】刘几「几」原作「几」，据阁本及宋会要乐五之一○、宋史卷一二八乐志、卷二六二刘几传改。下同。
　　【六】富吉二州「富」原作「雷」，据阁本改。按：宋荆湖南路溪洞州有富州，见宋史卷四九三西南溪洞诸蛮传、武经总要前集卷二○边防；熙宁五年，章惇为荆湖南、北路察访使，经制南、北江事，见宋史卷四七一章惇传。
　　【七】王搢大圭执镇圭以朝日周礼典瑞「执镇圭」下有「缫藉五采五就」六字。
　　【八】司士云掌摈士者善其挚「士」原作「执」，据周礼司士改。
　　【九】诏泾原路募勇敢依鄜延路以百人为额「勇敢」二字原倒，据宋史卷一九○兵志乙正。
　　【一○】诉噃文字三十二纸「三」，宋会要刑法三之一九作「二」。
　　【一一】提举教习马军所「习」字原脱，据本书卷三○四元丰三年五月癸酉条补。
　　【一二】上察其噃「噃」原作「章」，据阁本、活字本改。
　　【一三】诏送司农寺「诏」字原脱，「寺」原作「事隙以篃阅」，据宋会要兵二之一七改补。
　　【一四】诏就近经略使所在州封桩「使」上原衍「司」字，据宋会要食货三○之一七删。
　　【一五】阳童某甫「阳」原作「殇」，据礼记杂记改。
　　【一六】五百九十九匹宋史卷一九八兵志马政作「五百九十匹」。
　　【一七】浅底船「浅」原作「钱」，据阁本及宋会要食货五○之六四改。
　　【一八】字与乐曲声数多少不同「曲」原作「典」，据阁本及宋会要乐三之二○改。
　　【一九】乞遵用御撰乐章「撰」原作「选」，据长编纪事本末卷八○定乐器改。
　　【二○】近岁听民买官监酒务「监」原作「盐」，据阁本及宋会要食货二○之一○改。
　　【二一】可以官监者皆复之「监」原作「盐」，据同上书改。
　　【二二】仍乞不拘常制奏举监官「监」字原脱，据同上书补。
续资治通鉴长编
卷三百六
卷三百六
　　起讫时间 起神宗元丰三年七月尽其月
　　卷　　名 续资治通鉴长编卷三百六
　　帝　　号 宋神宗
　　年　　号 元丰三年（庚申，1080）
　　全　　文
　　秋七月癸亥，内殿承制王舜封管押医药使高丽回，以为合门通事舍人，勾当御前忠佐军头引见司、医官等【一】，转资，锡金、服有差。
　　甲子，诏：「广武、雄武上下埽虽据地形，保无簄虞，然方今霖潦不测，河流湍怒之际，须赖谙知水势之人主领处画，则措置不谬，免朝廷忧。可速遣外都水监丞陈佑甫往相视。」
　　诏权发遣提点河北西路刑狱、太常博士杜常权发遣提点秦凤等路刑狱，兼提举义勇、保甲，代太常博士李深，徙深权发遣提点淮南东路刑狱。以上批「深倔强自任，议多龃龉，于训兵法度不能晓知，而排沮同僚，必使从己。若不早图改命，到官定致诪张」故也。
　　乙丑，诏资政殿学士吕惠卿丁母忧，俸外特给钱五十缗。（五月二十七日云云。）
　　诏诸路教阅禁卒毋得过两时。以秦凤路走马承受苏贲言有拘留数日不得休息故也。（或已见，当检。）
　　丙寅，诏礼院官各赎铜有差。以慈圣光献神主祔庙失报少府监排办故也。
　　赐米三万石，开苏、杭州运河浅淀。
　　上批：「早进呈审官东、西、三班院为本系尚书省职事，只令用公牒往还，缘司农寺、髃牧司亦皆六曹职事，今乃独许三处不用近降指挥。若非朝廷特委随见令主判为废已行之令，则取此舍彼，殊失均直之道，未知所以。」先是，有旨审官、三班院于吏部皆用申状，中书以为不当申，只当用牒。后再进呈，审官、三班院，司农寺、髃牧司等皆用申状。
　　入内省言寄左藏库副使、勾当御药院梁从政合磨勘。诏从政系随龙，特遣西京左藏库使依旧。（密记，五日事。）
　　知邕州、左藏库副使、兼合门通事舍人刘初乞借度僧牒二百收息，置公使器用，其本钱市金输内藏库。从之。（朱本只于此月九日庚午特书以广西抚都监刘初知邕州，兼本路钤辖。按：墨本此月六日丁卯，初知邕州矣。）
　　戊辰，诏雄武、广武上下埽役兵，方盛暑，昼夜即工，可与特支钱。赐部役官夏药。
　　上批：「鄜延路侦西贼欲选骑兵蹂绥德田，可速下经略司精审觇候。如得其实，令所属将副选汉蕃兵择要地设伏，伺其侵入，痛掩杀之。」
　　庚午，命岐王颢为明堂亚献，嘉王頵为终献。
　　梓州转运使、太常少卿刘忱徙利州路，夔州路转运副使、屯田员外郎董钺徙梓州路。忱条奏调发乖方，故罢归故官，而以钺代之。又以殿中丞苗时中权发遣梓州路转运副使。（条奏调发不当，据平蛮录。御集七月二十五日云：梓州转运司近奏科夫事，朝廷已见乖方，刘忱虽即罢去，程之才乃仍在职，遂下诏禁约。事在丙戌。）
