<!-- { "loadSidebar": true } -->
　　癸亥，诏潭州岁调纸百七十八万余幅特免十年。
　　乙亥，以荆南荆门镇为荆门军。
　　权知庆州史福（福，未见。）言败戎人于华池，杀百余人，获牛羊六百余口。时刺史姚内斌入朝，久留京师，故命福权知州事。（实录称庆州刺史史福，盖误也。时姚内斌实为刺史。内斌以四年入朝，久留京师，故命左卫将军史福权知庆州，见于八月【三】。内斌寻复还本任，至七年二月始卒。史福固未尝真拜刺史也，今改之。）
　　丙子，诏开封等十七州府各置河堤判官一员，以本州岛通判充，如阙员，即以本州岛判官充。
　　己卯，令僧尼各不相统摄，当受戒者，各于本寺置坛。
　　庚辰，以凤州屯银冶为开宝监。
　　初，职方郎中边珝掌建安榷货务，奏徙务于扬州。有富民诉广陵尉谢图杀其父，本部收尉囚之，官吏相继推劾，凡三百日，狱未具，州以状闻。命珝按鞫，尽得其实，乃富民畜私憾诬告，即反坐之。甲申，以珝知扬州，仍兼榷务。珝，华州人也。
　　戊子，禁黄河私渡，民素具舟济行人者，籍其数毁之。
　　庚寅，以端明殿学士、兵部侍郎刘熙古【四】（案宋史帝纪及宰相表皆作刘熙古）守本官、参知政事。
　　上既平广南，渐欲经理江南，因郑王从善入贡，遂留之，国主大惧。是月，始损制度【五】，下令称教，改中书、门下为左、右内史府，尚书省为司会府，御史台为司宪府，翰林为修文馆，枢密院为光政院；从善为南楚国公，从镒为江国公，从谦为鄂国公；宫殿悉除去鸱吻。
　　闰二月辛卯朔，皇第二女封延庆公主。
　　壬辰，权知贡举扈蒙奏合格进士京兆安守亮等十一人，诸科十七人。上召对于讲武殿，始下诏发榜，新制也。
　　癸巳，以江南进奉使李从善为泰宁节度使，赐第京师。时国主虽外示畏服，修藩臣之礼，而内实缮甲募兵，阴为战守计。上使从善致书风国主入朝，国主不从，但增岁贡而已。
　　南都留守、兼侍中林仁肇有威名，朝廷忌之，赂其侍者窃取仁肇画像，县之别室，引江南使者观之，问何人，使者曰：「林仁肇也。」曰：「仁肇将来降，先持此为信。」又指空馆曰：「将以此赐仁肇。」国主不知其间，鸩杀仁肇。（仁肇事，据江南野录及十国纪年。）
　　庚子，延庆公主出降左卫将军、驸马都尉石保吉。保吉，守信之子也。
　　庚戌，置安化军于密州。
　　令海门造船通交州道。
　　初平岭南，命太子中允周仁俊（仁俊，未见。）知琼州【六】，以儋、崖、振、万安四州属焉。上谓宰相曰：「遐荒炎瘴，不必别命正官，且令仁俊择伪官，因其俗治之。」辛卯【七】，仁俊列上骆崇璨等四人，上曰：「各授检校官，俾知州事，徐观其效可也。」（以四州属琼管，乃四年四月事。）
　　戊午，禁道士寄褐及私度人为道士。
　　颍州龙骑军校仇兴等醵钱饭僧，以谢南郊优赐。上闻之，谓左右曰：「军中自有常制，何为若此！」
　　三月庚午，诏颍州出公钱给还，仍切戒之。
　　辛未，占城国王波美税遣其臣蒲诃散来贡方物。
　　壬申，幸教船池观习水战。
　　乙亥，辽州言遣招收指挥使王满领兵入北汉界，拔其一寨。
　　岭南民有逋赋者，县吏或为代输，或于兼并之家假贷，则皆纳其妻女以为质。知容州毌守素表其事，甲申，诏所在严禁之。
　　乙酉，殿中侍御史张穆弃市，坐通判定州犯赃钱百万，为部曲鸿遇所告，按得实，故寘于法。赐遇锦袍、银带、绢三百疋。
　　诏：「中国每租二十石，输牛革一，准千钱。西川尚循伪制，牛驴死者，革尽输官，蠲去之，每租二十石输牛革一，准钱五百者。」（此据食货志在此年三月，今附见，更俟详考。）
　　罢两京缘河诸州每岁春秋丁帐，止令夏以六月、冬以十二月申。又诸州科纳，止令县具单帐供州，不得令逐乡造夹细帐，以致烦扰。（此亦在食货志今年三月。）
　　夏四月庚寅朔，三佛齐国王释利乌耶遣使来贡方物。
　　上按岭南图籍，州县多而户口少，命知广州潘美及转运使王明度其地里并省以便民。甲午，初废白州及常乐州。
　　己亥，以参知政事薛居正子惟吉、吕余庆子惟恭、枢密副使沈义伦子继宗并为西头供奉官。
　　丙午，以水灾，遣左司员外郎侯陟等四人，乘传分视民田。
　　隰州团练使、兼晋隰等州沿边都巡检周勋，筑垒北汉界上，北汉人袭破之。戊午，责勋为义州刺史。
　　禁岭南诸州略卖生口。
　　五月甲子，以晋州兵马钤辖武守琦权知晋州事。（武守琦知晋州事，本末不详，实录有此，特着之，更俟详考。守琦，见显德四年，无邑里。）
　　乙丑，遣近臣分诣京城祠庙祈晴。
　　废澄、宾、浔、峦、富、思明、康、绣、禺、顺、牢、党、罗等十三州，前后所废县又四十九。
　　丙寅，诏废岭南道媚川都，选其少壮者为静江军，老弱者听自便，仍禁民不得以采珠为业。
　　先是，刘鋹于海门镇募兵能采珠者二千人，号「媚川都」。凡采珠，必以石缒索系于足而没焉，深或至五百尺，溺死者甚觽。鋹所居栋宇，皆饰以玳瑁、珠、翠，穷极侈靡。及王师至，并府库悉焚之。于是，潘美等于煨烬中得所余玳瑁、真珠来献，且言采珠危苦之状，上亟命小黄门持示宰相，速降诏罢之。
　　辛未，河大决澶州濮阳县。壬申，命颍州团练使曹翰往塞之。翰辞于便殿，上谓曰：「霖雨不止，又闻河决。朕信宿以来，焚香上祷于天，若天灾流行，愿在朕躬，勿施于民。」翰顿首拜曰：「昔宋景公诸侯耳，一发善言，灾星为之退舍。今陛下忧及兆民，恳祷如是，固宜上感天心，此必不能为灾也。」
　　癸酉，上又谓宰相曰：「霖雨不止，朕日夜焦劳，罔知所措，得非时政有阙使之然耶？」赵普对曰：「陛下临御以来，忧勤庶务，有弊必去，闻善必行，至于苦雨为灾，乃是臣等失职。」上曰：「朕又思之，恐掖庭幽闭者觽。昨令篃籍后宫，凡三百八十余人，因告谕愿归其家者，具以情言，得百五十余人，悉厚赐遣之矣。」普等皆称万岁。
　　河又决大名府朝城县，河南北诸州皆大水。
　　陕州言，民范义超周显德中以私怨杀同里常古真家十二人，古真年少脱走，得免，至是长大，擒义超诉于官，有司引赦当原。上曰：「岂有杀一家十二人而可以赦论乎？」命斩之。
　　六月戊子朔，徙崖州于振州，遂废振州。
　　庚寅，河决阳武县，汴水决郑州、宋州。
　　静江留后郭廷谓自梓州受代归，辛卯，卒。遣中使护其丧事。
　　丁酉，诏沿河州县官吏，勤恤所部民勿令转徙，田亩致损者籍其数以闻。
　　乙巳，废壁州。
　　戊申，发诸州兵士及丁夫凡五万人塞决河，命曹翰护其役。未几，河所决皆塞。
　　是月，下诏曰：「近者澶、濮等数州霖雨洊降，洪河为患，朕以屡经决溢，重困黎元，每阅前书，详究经渎。（案「经渎」犹曰「经流」。宋史记改作「详究沟渎」。薛应旗续通鉴改作「详究泾渎」。并误。）至若夏后所载，但言导河至海，随山浚川，未尝闻力制湍流，广营高岸。自战国专利【八】，堙塞故道，小以妨大，私而害公，九河之制遂隳，历代之患弗弭。凡搢绅多士，草泽之伦，有素习河渠之书，深知疏导之策，若为经久，可免重劳，并许诣阙上书，附驿条奏。朕当亲览，用其所长，勉副询求，即示甄奖。」
　　时东鲁逸人田告者，着纂禹元经十二篇【九】，上闻之，召见，询以治水之道，善其对，将授以官。告固辞父年老，求归奉养，诏从之。
　　先是，女真侵白沙寨，略官马三匹，民百二十八口。既而遣使以马来贡，诏止之。于是首领渤海那等三人复来贡，言已令部落送先所掠白沙寨民及马。诏切责其前侵略之罪，而嘉其效顺之意，放还贡马使者。
　　秋七月己未，右拾遗、通判夔州张恂坐赃弃市。
　　丁卯，诏五岳、四渎及东海等庙，并以本县令尉兼庙令、丞【一○】，掌祀事，常加案视，务在蠲洁，仍籍其庙宇祭器之数，受代日，交以相付【一一】，本州岛长吏，每月一谒庙检举焉。（新录在六月壬辰。今从旧录及本纪。）
　　戊辰，前保大节度使袁彦卒。彦数领藩翰，然发迹戎行，不通政术【一二】，在曹南时【一三】为吏民所讼，上念勋旧，隐而不行。于是遣中使护其丧事。
　　庚午，皇第三女封永庆公主。
　　甲申，永庆公主出降右卫将军、驸马都尉魏咸信。咸信，仁浦子也。公主尝衣贴绣铺翠襦入宫中，上见之，谓主曰：「汝当以此与我，自今勿复为此饰。」主笑曰：「此所用翠羽几何？」上曰：「不然，主家服此，宫闱戚里必相效。京城翠羽价高，小民逐利，展转贩易，伤生寖广，实汝之由。汝生长富贵，当念惜福，岂可造此恶业之端。」主臱谢。主因侍坐，与皇后同言曰：「官家作天子日久，岂不能用黄金装肩舆，乘以出入？」上笑曰：「我以四海之富，宫殿悉以金银为饰，力亦可办，但念我为天下守财耳，岂可妄用。古称以一人治天下，不以天下奉一人。苟以自奉养为意【一四】，使天下之人何仰哉，当勿复言。」（谈苑载此事以为魏国长公主。按魏国，太宗第七女也。当太祖时，魏国未尝封，不当云主家，恐有差误。而此事实魏咸信言之，因附见公主出降之后，埙更考。）
　　左卫将军、驸马都尉石保吉领爱州刺史。
　　诏曰：「颇闻诸州州司马步院置狱，外置子城，司狱诸司亦辄禁系人，甚无谓也。自今并严禁之，违者重议其罪，募告者赏钱十万。」
　　三司言仓储月给止及明年二月【一五】，请分屯诸军，尽率民船以资江、淮漕运。上大怒，召权判三司楚昭辅切责之曰：「国无九年之蓄曰不足。尔不素为计度，今仓储垂尽，乃请分屯兵旅，括率民船，以给馈运【一六】，是可卒致乎？且设尔安用！苟有所阙，必罪尔以谢觽。」昭辅皇恐，计不知所出，乃径诣开封府，见皇弟光义泣告，乞于上前解释，稍□其罪，使得尽力营办，光义许之。
