<!-- { "loadSidebar": true } -->
　　戊辰，鄜延经略使吕惠卿言：「宥州牒称麟、府二州边人侵耕生地，乞降回宥州牒本。」诏管勾麟府路军马高遵一等验定西人所争地界，旧曾与不曾开耕？系与不系两不耕地？速保明以闻。
　　庚午，分命辅臣祈晴于郊庙社稷。
　　著作佐郎何正臣为太子中允、权监察御史里行。正臣，新淦人也。
　　辛未，权发遣福建路转运使、屯田郎中、直史馆蹇周辅并提举本路盐事。先是，周辅言：「奉诏相度盐事，欲令上四州募人充铺户，官给印历，请盐分卖，减其价直。移南台仓于水口镇，增巡防兵，选捕察之官。私贩者、交易引致、停藏负载之人，不以赦。前后三犯杖，皆编管邻州；已编管而再犯者配本城，禁其般运杂和之弊，严保伍捕告之法。」从之。周辅奉诏相度在熙宁十年八月二十九日。食货志：熙宁十年，福建盗廖恩聚党掠州县。恩既平，御史中丞邓润甫言：「闽、粤山林险阻，连亘数千里。无赖奸民比他路为多，大抵盗贩盐耳。恩平，遂不为备，安知无蹑恩之迹而起者！」乃诏福建路蹇周辅度利害以闻。周辅言：「建剑汀州、邵武军官卖盐价苦高，漳泉福州、兴化军煮盐价贱，故多盗贩卖于贵处。异时建州尝计民产赋钱买盐，而民惮求有司，徒出钱或不得盐。今请罢去，颇减建剑汀、邵武军盐价，募上户为铺户，官给券，定月所卖，从官场买之。如是，则民易得盐，盗贩不能规厚利。又稍兴复旧仓，选吏、增兵。立法，若盗贩、知情囊橐之者，不以赦，三犯杖，编管邻州；已编管复犯，杖、配犯处本城。」皆行之，岁增卖二十三万余斤，而盐官数外售者不与焉。元丰三年贾青云云具本年。
　　前国子博士陈士儒殴婢，婢逃，且告士儒及其妻李与髃婢共害其母张。诏开封府鞫之。士儒，执中子也。据吕公着家传，士儒狱是月就开封府鞫，明年正月己卯，改送法寺。
　　复邓州方城镇为县，隶唐州。置南平军南川县。割通远军遮羊堡隶岷州。此据实录，八月又书复方城县，误也。旧纪但书置南川县、割遮羊堡事。密记二十六日所载甚详。
　　秋七月癸酉朔，主客郎中郑民宪特升两任，以民宪前任经画熙河路营田等有劳也。五月九日、六月十四日、十月二十七日。
　　手诏：「御史台有定夺刑名及承诏治狱，皆有司所不能决者，丞属须得人，乃以弼佐官长，副朝廷钦恤之政。其推直官虞肇、冯如晦年齿衰迟，资性疲挆，不足称办职事，可并送审官东院，令本台举官以闻。」虞肇见四月二日相州狱。
　　详定礼文所乞罢南郊坛天皇大帝设位。诏弗许。又言：「古者帝牛必在涤三月，所以致其严洁，通诚于神明也。今既无涤宫系养之法，每于祭前三月市于民，而有司涤养不严，一切苟简。欲下将作度修涤宫，具系养之法，饬所属官司省视，委太常寺主簿一员阅察。」从之。两纪并书立南郊涤宫。
　　又言：「古之祭祀必具五齐、三酒，今尊罍一以法酒实之，是名物徒存而亡其实也。谨案郑氏释五齐、三酒各有名色，寻呼酒工谕以大略，工人称可以约古酝造，乞送所属施行。」诏止令法酒库、内酒坊以见造诸酒实之。二年八月戊午改酒齐法。
　　甲戌，诏：「以西上合门使、忠州团练使、泾原路总管韩存宝都大经制泸州纳溪夷贼公事。仍于渭州及泾原路选下番土兵五千，内马军一千，及差经战斗使臣二十员随行，务在殄灭自来屈强村囤，俟贼觽痛惩翦戮，惮威□命，即许自新。如有军马未至以前请降村囤，即令点集强壮，自备器仗，随大军讨贼；或勾集不从，即除老小、妇女外尽杀之。应本路兵马并听存宝节制，其粮草钱帛委高秉、程之才随军计置，不得预军事。秉、之才奏请，具六月六日。其提点刑狱穆珣令归本司，如韩存宝未到，但严设堤备，毋得轻易出兵。」
　　先是，珣言：「纳溪寨去泸州纔三十里，而罗苟村夷贼在寨之西南不及五里，八姓五十余村，夷族千户，内近汉之地稍平，于进兵为易，其后则林箐深阻，难以向迩。皇佑中，尝出惊劫，杀伤官兵，跳梁踰年，乃乞打誓。今又托事起端，燔烧民舍，轻侮官军，乍出乍没，以伺边隙。昨虽时有夷人乞降，然夷情狡狯，未可取信。边人惊惑，未敢复业。近准诸处关报，朝旨令招安，将婉顺开论夷人，以见收捕苏三七根究施行，毋得复为寇。此见陛下圣度包荒，文德柔远，天地大仁，不较蚊鰦之毒，而爱念元元，至深至厚也。然而丑类凶悍，不识恩信，辄复乌合蚁聚，侵逼纳溪锁水，若不加诛以绝后患，则乌蛮生界观望，为害不细。臣愚欲望出自宸断，遣亲信之臣，授以睿算，俾专处置行营军事，而转运、钤辖同经制。仍于陕西路就近差神虎、保捷等五七指挥以备呼使。然后极其巢穴，歼厥种类。据险要以立堡寨，籍保伍以教耕战，使被边诸夷，竭蹶听命，而乌蛮远徼，闻之莫不破胆，诚为上策。」时梓夔路钤辖王光祖先统所部兵屯泸州，亦奏乞陕西兵，故以命存宝。新、旧纪并书存宝经制纳溪夷，十月辛亥、十一月甲申奏功。
　　知沅州、西上合门副使【一一】谢麟为引进副使，辰州都监、西京左藏库副使孙怀用为文思副使。以斩捕猺贼及受猺贼丁先锋等纳木契投降有劳，转运判官马瑊保明以闻故也。于是，瑊亦降敕书銟谕，赐银绢各五十，使臣以下转官减磨勘年，选人循资，军士、土丁转资赐银绢各有差。阵亡仍支孝赠，命官、军员与其子恩泽，防拓土丁赐钱存恤其家。三月辛丑，四月辛酉，五月己丑，皆合参照。
　　丁丑，开封府言，定夺昭宪皇太后家大礼恩泽，当自长子审琦直下子孙仲容始。诏杜仲容与三班借职，自今大礼推恩准此。
　　以如京使、权广西钤辖张之谏为熙河路钤辖。以之谏自陈母老久病在甘谷城无供侍，乞移陕西故也。寻差知顺州。
　　上批：「闻蜀中用兵，多无赖不逞举人干请将官，以求效用，妄希功赏。令转运司及韩存宝毋得以一人往。」
　　诏三班奉职刘富特转右班殿直。初，客省申：富赍诏赐真腊国王及管押本国贡物上京，中书初未尝拟赏，而令客省发归本路。上批：「昨朝廷以交蛮犯顺，令广州选募富往真腊国宣谕。闻往来海上，亦颇勤劳，可量与酬赏，候有保明至，别取旨。」至广东经略等奏至，故有是命。
　　详定礼文所言：「旧南郊式，车驾出入宣德门、太庙棂星门、朱雀门、南熏门皆勘箭。熙宁中，因参知政事王珪议，已罢勘箭，而勘契之式尚存。春秋之义，不敢以所不信而加之尊者，雷动天行，无容疑贰。必使谁何而后过门，不应典礼。考详事始，不见于开宝礼，咸平中，初载于仪注，盖当时礼官之失。伏请自今车驾出门罢勘契。」从之。
　　诏夺新授西京左藏库副使杨中广转官敕告。初，中广以管勾堤堰部役迁官，至是，知其部役河上，多以疾在告，不当预赏故也。其都大提举修河燕达等保明不当，特释之。
　　又诏：「开封府国子监举人，并通取解额并试；其诸州不满百人者，委转运司取近州各用本处解额就一州考试。」
　　庚辰，诏：「前福建转运副使、职方郎中徐亿追一官，免勒停，令致仕。前知福建【一二】、司封郎中、直龙图阁元积中落职。驻泊陈德用、巡检张永等八人并追一官，冲替，免勒停。」坐廖恩惊劫，措置乖失及不袭捕故也。
　　环庆路经略司乞以本司及常平钱帛，乘秋成广籴，如将来别无支用，即依籴价兑与转运司。从之。
　　辛巳，命西上合门副使张山甫，入内东头供奉官【一三】、勾当内东门司冯宗道同案阅京东、西将下马步诸军武艺。以上批「依开封府界例特差」故也。
　　诏永兴军等路提举司，据未经方田均税县分，并已经方田，因民被诉，曾差官定夺委实不均县分，如夏熟秋苗滋茂，可见丰稔次第，即一面依方量均税条差官体量讫，前期一月申中书取旨。六月二十四日。
　　又诏：「故西天译经三藏、鸿胪卿日成赐谥曰阐教，仍依法护例遗恩度僧七人，惠辩院岁增度僧一人。」
　　诏：「自今诸寺、监丞差通判以上资序人，如系知县人，即充主簿，权发遣丞事。」
　　上批：「鄜延路新团诸将及分定守御堡寨所阙器甲什物【一四】，系军器监、转运司应副者，宜指挥自经略司申牒到限半年内应副。」
　　癸未，判司农寺蔡确【一五】请令三局丞、主簿不妨职事兼删修本寺条例【一六】。从之。
　　诏河东、陕西经略司，指挥缘边城寨探刺夏人过设备预。以上批「秉常始亲国事，今秋点集甚严，又鄜延、麟府界，闲有游骑出没，羌情难测，战守之具宜早有分画」故也。
　　诏镇安军节度推官、知澶州卫南县李夷白循一资。以灵平埽阙草，夷白市十余万束应用，都水监乞优与推恩，中书拟理为劳绩，而上批「夷白所买草数不足多赏，然闻济一时急用，实为有功，可特循一资【一七】。」
　　甲申，诏诸路转运司就廨舍所在州置斗秤务，委都监管辖，依省样造作，别差官较定，分送诸州商税务卖之【一八】，如买出辄增减及私造行用者，各杖一百。
　　赠皇城使路庆孙妻霍乞追减长子志明一官与貋锺敏，诏以庆孙死事，许追志明左班殿直与敏三班差使。
　　乙酉，诏诸路转运及开封府界提点司桩管阙额禁军请受。令逐司更不问见管兵数有无少剩，止据元额月给钱粮，委提点刑狱及府界提举司拘收，于所在分别桩管；其见销减未尽合废兵级，即复于上件钱粮内支破，岁终具数申枢密院。
　　己丑，命枢密直学士，提举中太一宫孙永监修删润斋醮科仪。
　　知河阳、兵部郎中、集贤院学士邓绾为龙图阁待制，知荆南。
　　庚寅，知礼院、大理寺丞、集贤校理曾肇兼修国史院编修官。肇奏：「臣史学不如臣兄巩，乞回所授。」不听。
　　诏三司勘会江南西路转运司，如去年粮纲起发已办，宜免折变现钱外，仍下发运司具析于六路敷钱不均及并差官在江南西路徱刷因依以闻。
　　初，有旨听发运司据逐路未运粮百万石折变见钱，而江西转运司诉以年额转漕已足，兼朝旨令于六路内均折变，而发运司乃独敷本路以六十万石，又别遣官起本路见钱，靡有孑遗，违编敕量留准备籴置三年刍粮之法，故有是诏。究竟何如？
　　又诏广西提举司，应桂、昭、宾、象、梧、藤、龚、浔、贵、横等州昨运粮充夫之家，第一第二等以上更放一料役钱二分；第三等放一料五分；第四第五等以下全放两料。
　　辛卯，诏自今武臣遥郡以上乞分司，如历任不因战功转官及不曾任管军及横行，并除南班官分司。
