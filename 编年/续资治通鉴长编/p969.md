<!-- { "loadSidebar": true } -->
　　上每愤北人倔强，慨然有恢复幽燕之志，即景福殿库聚金帛为兵费。是年，始更库名，自制诗以揭之曰：「五季失图，玁狁孔炽，艺祖造邦，思有惩艾。爰设内府，基以募士，曾孙保之，敢忘厥志。」凡三十二库【四】。后积羡赢，又揭以诗曰：「每虔夕惕心，妄意遵遗业，顾予不武姿，何日成戎捷。据食货志，以诗更库名实元丰元年【五】，今附年末，仍取墨本元丰八年史臣叙圣德篇，稍增饰之。
　　注　　释
　　【一】出矩阁本、活字本同。据正文，疑「出」为「世」之误。
　　【二】塌崖岭盗斫车辋者雅沁等三人「斫」原作「研」，据阁本改。
　　【三】宗室子赐名授官者五十人「十」原作「千」，据阁本改。
　　【四】凡三十二库「二」原作「三」，据纲目备要卷二○改。
　　【五】元丰元年「元」原作「六」，据阁本及同上书改。
续资治通鉴长编
卷二百九十六
卷二百九十六
　　起讫时间 起神宗元丰二年正月尽是年二月
　　卷　　名 续资治通鉴长编卷二百九十六
　　帝　　号 宋神宗
　　年　　号 元丰二年（己未，1079）
　　全　　文
　　春正月癸酉，诏北京、澶定州封桩粮六百七十余万硕、草千七百余万束，今后如与转运司兑换，即对见在数交割，仍委安抚司专领之。
　　乙亥，西上合门使韩存宝为四方馆使、忠州团练使。初，薛向与吕公着并命入枢府，向事公着甚恭，既久，公着亦稍亲之，议论颇相左右。存宝将陕西兵平泸州叛夷，上欲优进官秩，以劝立功者。向曰：「泸州本无事，今优赏存宝，后有立功大于存宝者何以加之？」公着曰：「薛向言是也。」上从之。
　　罢岢岚、火山军市马。先是，边臣建议二军市土产马以广战骑，既而北界移文称边人多盗马过界中卖，故罢之。
　　丙子，诏：「旧明州括索自来入高丽商人财本及五千缗以上者，令明州籍其姓名，召保识，岁许出引发船二只，往交易非违禁物，仍次年即回；其发无引船者，依盗贩法。」先是，禁私贩高丽者，然不能绝。至是，复与中国通，故立是法。
　　光禄寺丞、详定说文陆佃，兼详定郊庙奉祀礼文。
　　己卯，命翰林学士、权知开封府许将权知礼部贡举，知制诰蒲宗孟、天章阁侍讲兼直舍人院沈季长权同知贡举。
　　天章阁待制李肃之权发遣开封府，肃之辞疾，以枢密直学士钱藻代之。藻命在丁亥，今并书。
　　遣判都水监王令图往视河役。以是岁役夫倍多也。
　　诏利州路转运使刘忱选官劾梓州路转运判官程之才与知泸州任伋互论讼事，伋以不能抚遏措置蛮事，仍先差替。伋再任泸州，熊本荐也。始，之才欲用兵讨罗苟夷，伋以为罗苟本熟户，因求骨价侵扰境上，与生夷反叛不同，可招纳之，若遽加以兵，彼穷迫无所窜伏，转投生界，则斧望个恕诸部更相连结，益鸱张难制，边患自此始矣。之才不听，因檄伋无得与兵议，伋遂疏之才不法事关泸州十五条上之。既而乞弟果入寇，之才遽劾乞弟过江安时伋不即掩击，并他不法事。朝廷疑之，于是先罢伋而委忱究两人曲直。伋见元年二月二十四日，二年二月十三日减磨勘年，秦观集可考。
　　诏以提举出卖解盐司钱十三万八千二百四十余缗给开封府提点司籴军储。
　　诏市易司：「罢立保赊钱法。已出钱立输限，如半年内输本息足者，蠲其出限罚息钱。物力虽薄，而有营运者，量力支借，毋过旧数三之一。令元体量检估官分认催收，限三年结绝，岁具所收钱数比较赏罚，专委勾当公事官一员催驱。其自今用产业抵当者，并拘留契书，岁收息一分半。检估官吏如容增直冒请，以违制论，不以去官赦降原减。其赊请物且如旧法检估本家物力，所请不得过所有之半。」去年十一月十一日壬子，王居卿已尝建议。又十二月二日壬寅诏当考。
　　市易旧法，听人赊钱，以田宅或金银为抵当，无抵当者，三人相保则给之，皆出息十分之二，过期不输息，外每月更罚钱百分之二。贪人及无赖子弟，多取官货不能偿，积息罚愈滋，囚系督责，徒存虚数，实不可得。于是都提举市易王居卿建议：以田宅金帛抵当者，减其息；无抵当徒相保者，不复给。自元丰二年正月七日以前，本息之外所负罚钱悉蠲之，凡数十万缗；负本息者，延期半年。觽议颇以为惬。此据司马光记闻，二月十九日当考。
　　诏旧隶三司、寺监承受断遣或送府司、军巡院禁勘公事，并提点仓场司、四排岸司徒以下罪及合追究公事，旧送三司者送大理寺。从本寺请也。
　　诏陈世儒母被害事送大理寺。以御史黄廉言开封府不劾正世儒知情移勘故也。初送开封，元年六月。是年八月壬子，又移御史台。
　　诏枢密都承旨韩缜、副都承旨张诚一可检会供职岁月取旨。缜寻除龙图阁直学士，诚一除四方馆使。御集正月九日事。
　　诏枢密副都承旨张诚一已差都大提举宴设诸司，其上元节车驾登门及行幸燕所，并令提举几察。
　　诏以太皇太后服药有效，医官朱有章、秦迪、亢常，沈士安各与一子若孙官【一】，陈易简授遥郡刺史。
　　壬午，马军副都指挥使、容州观察使杨遂为殿前副都指挥使、宁远军节度使。旧纪书此。
　　太常博士、检详枢密院礼房文字王伯虎为馆阁校勘。
　　御史何正臣言：「赴太庙监察，摄太尉、豫章郡王宗谔遣吏传言有负屈事。按宗谔亲则近属，爵为郡王，安得更有抑屈事？就使有之，不诉于朝廷而诉于臣，且方斋祠，辄语及此，望付有司治其罪。」诏大宗正司劾罪，后大宗正司言宗谔三问不承，诏罚铜二十斤。
　　梓夔路钤辖司言：「知归徕州斧望个恕死，请以其子乞弟承袭。」从之。
　　癸未，诏知沅州谢麟监督讨捕湖北路猺贼。
　　甲申，诏司农寺，市易、淤田、水利司封桩粮斛，并兑换与河北籴便司，更不计置。本志系此事于五年，恐误也，今依实录。四年三月八日戊戌可考。
　　丁亥，以知府州折克柔弟西头供奉官克行为礼宾使、知府州。先是，克柔以目病乞致仕，仍乞以克行承袭。诏克柔与宫观差遣，而有是命。克行，继闵子也。
　　封皇太后乳母永嘉郡夫人贾氏为燕国夫人。
　　诏：「诸路修城，于中等以上户均出役夫，夫出百钱。其役广户狭处，以五年分五限，余以三年分三限送官，官为相度募人，或量增役兵兼筑。如钱不足，预具数以闻。遇灾伤及三分年，仍权住输钱。
　　诏宗室大将军以下愿试者，本经及论语、孟子大义共六道，论一首，大义以五通，论以辞理通为合格。二纪并书立宗室试经义论法。
　　知大理卿崔台符言：「乞自今大理勘事，内有情法不称者，许以三司条例断奏，事若重密，仍依审刑院、三司、开封府例上殿奏裁。」从之。
　　降右谏议大夫苏颂为秘书监、集贤院学士、知濠州。司门员外郎徐大方夺两官，虞部员外郎孙纯夺一官，并勒停。降国子博士许彦先监吉州酒税。初，同文馆鞫纯私贷官钱事，颂坐失出杖罪，御史舒亶驳奏，以谓纯与颂实为近亲，不可以失论，故虽会降当释，特责之。大理少卿韩晋卿、吕孝廉坐理断不当，各罚铜二十斤。晋卿等罚铜，乃三月二日庚午，今并书。旧纪书右谏议大夫苏颂蔽官属贷僧钱【二】，罢知开封府，降为秘书监、知濠州。新纪不书。
　　戊子，手诏大理寺：「日者修举坠典，理正职业，俾治官府狱事。前代章程湮灭，岁久不可复知，今所图画，皆以义起，椎轮规摹，不少□假，必难称办。苟官吏各怀顾忌，于驱遣之际，或致逡巡，则稽留弊害，无异前者。其本寺承事勘鞫，可且依推制院又御史台例，不供报纠察司。断讫徒以上，旬具犯由申中书、枢密院刑房，俟置司及一年别取旨。」其后及一年，乃复诏依开封府例供报纠察司。
　　御史何正臣言：「熙宁元年礼部试上舍生，并于试卷印「特免」字，恐于考较不合公议，今上舍赴礼部试，乞更不印号。」从之。
　　己丑，资政殿大学士、右谏议大夫、知杭州赵抃为太子少保致仕。
　　辛卯，权发遣利州路提点刑狱、太常博士吕开权知戎州。开自利路提刑知戎州必有故，当考，无则削去。
　　大理评事元耆宁为崇文院校书、同知礼院。以上批「参知政事元绛子耆宁，访于士人，多其孝谨，观所为文，颇亦典赡」故也。先是，上元张镫，执政诸子皆出游，而耆宁少多病，独不出。上喜察听外事，对辅臣称銟之，以为好学勤笃，因有是命。
　　上批：「侍卫步军并军头引见司所管东京司备军、借事，闻自来差科无优重之别，劳逸偏颇，一出于主辖官受祷私意，闲虽有守公之人，亦患无法守以拒干请。宜依昨详定剩员差科例，委燕达具约束条目，送承旨司看详闻奏颁降，其备军、借事，仍并隶步军司差使。」
　　诏荆湖南路【三】转运司罢置潭州楼橹，其修城限五年，全、邵州限三年毕工，役兵不足，许募民夫。
　　上批：「直翰林医官院沈士安、医学□有成治嘉王頵疾有劳，士安候迁副使，减磨勘二年，有成特迁一官。」
　　壬辰，诏三司出银绸绢及末盐钱二十万缗，赐河北转运司，以籴军储。
　　癸巳，上批：「闻陕西、河北、京东自去冬无雪，可令转运司访名山灵祠祈祷。」
　　又批：「闻阶、成州去后灾伤，艰食之民，流者未止，官司初不经画赈济，可下司农寺并本路提举司速施行。」
　　三司请应增禄行仓法人但有职事在手，如敢诈欺财物及借使钱物典质之类，罪赏并依仓法；内被诈者不坐，如能自告，亦依重法赏之。诏详定重修编敕所立法。编敕所言：「应行重法人借使钱物之类，当依取受科罪，若本职相干公事，虽有过之后而受者，亦合依重法施行；其因卖买以取剩利，并借使之类还讫而事发者，尚未有法，今定依取受条还讫事发减五等，家人减身犯二等坐之；其监司吏人委逐司互觉察。」从之。
　　甲午，诏安南瘴死官吏物，令转运司具数及物主名以闻。
　　诏：「辰州睳浦县置龙潭堡，差戍兵及土丁各五十人，巡检使臣一员。」从湖北路都钤辖司请也。
