<!-- { "loadSidebar": true } -->
　　丙申，皇城使、嘉州团练使刘永寿为青州钤辖，以上批「永寿，章献皇太后之后，可特差」也。
　　河东路经略司言左藏库使薛义出界败贼于葭芦西岭。诏迁皇城使。乙屈先锋引路，迁两资，赐绢五十。夺印诸军，依轻伤格。门下檄覆：「义所部三千三百四人，除折亡失并老小外，计获六十九级。」诏义止减磨勘三年。
　　丁酉，上批：「太学博士员阙进呈，以刘燍、黄裳为太学博士。」（此据御集。二月二十二日，神宗改正官制，员阙多归吏部，以谓不可毫发增损，曾孝□以吏部尚书对，戒饬甚峻。孝□云：「适有一事欲奏禀。比有太学博士阙，一人臣以为可以预选，而无恩例；一人臣以为不可为，以恩例当得。法行之初，不敢申请，故欲面禀。」盖可预选者，状元叶祖洽，乃无恩例，不可占射；不可为者，获贼改官人董希，以恩例当在祖洽之上。神宗默然，即日批付中书，太学博士并堂选。此据曾氏南游记旧，当考详，今附见。八月十八日【一三】，乃自郓州召孝□为吏书，此时未也。又八月二十二日，祖洽见任国子监丞罚铜，记旧必误，或误黄裳为祖洽也。韩嗣云：官制成，神宗谓已尽善。初，太学官，寺监丞、簿，并许吏部注授。曾孝□为尚书，上与语及官制，孝□曰：「固善，然臣到未几，见太学博士阙，二人争得之。其一人董希，以捕盗改秩；其一人叶祖洽，以进士第一为京官。两人方争此阙，在吏部格，当与董希，此非有司所敢定也。」神宗明日批：「寺监丞、簿，太学官，并堂除。」）
　　戊戌，宣徽南院使、判大名府王拱辰为武安军节度使【一四】、判大名府。官制不置宣徽使，拱辰因再任改命。（旧纪书拱辰以南宣徽改武安节度。新纪不书。）
　　内园使、管勾麟府路军马郭忠绍出界外击贼于乜离抑，部二千七百六十七人，获七百二十九级，纳降户二百十七、口一百三十一；走马承受、入内殿头贾宗元躬监将兵，力取全胜；皇城使折克行部千四百二十一人，获四百五十九级，招降户十六、口六十六；河东第六副将、崇仪使张永昌部千三百四十六人，获二百七十级，招降户十一、口六十五。诏折克行领荣州团练使，郭忠绍为皇城使，张永昌为六宅使，贾宗元迁一官。（两纪并书：「戊戌，郭忠绍败夏人于乜离抑。」旧纪仍书「管勾麟府路军马」，新纪改作「麟府将」。）
　　开封府界提点司言：「阳武县尉、权知县张绎昨黄河涨水注县，凡七处水决，绎身先劳苦，率觽用命，救护县城，公私以济。乞不依常制，令权知本县。」吏部言：「张绎以奏举县令见待阙，开封府界知县法不许借注。」诏绎特改合入官，知阳武县。
　　己亥，陕西转运判官，通直郎赵济直龙图阁、知熙州。
　　吏部言：「端明殿学士曾孝□九年不磨勘，若通理月日，当改三官，缘本司未有此比。」诏听通理磨勘。
　　复龙图阁直学士刘庠为朝请大夫。庠先以举官不当被追，期满复之也。
　　诏除名人前权梓州路转运副使、朝奉郎董钺叙宣义郎、权管勾荆湖、广南、江南西路提点坑冶铸钱事。钺坐韩存宝得罪削籍，至是，上书言：「泸南之师出讨无功，臣冒昧使指，以转输粮饷，而军事不得预也。行营兵夫盖五万，涉贼境为日六十有奇，而霖霪者殆居其半。臣之所任粮饷，未尝一日阙供。逗挠怯避，责在主将与夫与军事之人，而臣不能自脱于罪戾。既更赦宥，非特赐哀怜，则谁或为臣言者？」故有是命。
　　河东路经略司上左藏库副使高永翼出界遇贼于真卿流，部五十二人，率先破贼【一五】，斩三十级，亲获贼一级。诏永翼除左藏库使。
　　知封邱县、奉议郎李士燮为承议郎，减磨勘二年，招军及格也。
　　责授温州团练副使【一六】沈起乞叙理，诏起所犯情重，永不叙用。
　　庚子，诏加上仁宗、英宗尊谥至十六字，于大礼前择日行。
　　详定礼文所言：「仪礼曰，夫妇一体，故□礼则同牢而食，合潅而饮，终则同穴，祭则同几。是夫妇一体，未有异庙者也。惟周人以姜嫄为禖神，而帝喾不庙，又不可下入子孙之庙，乃以别庙而祭之，故鲁颂谓之『閟宫』，周礼谓之『先妣』。自汉以来，凡不祔、不配者，皆援姜嫄以为比，或以其微，或以其继而已。盖其间有天下者，起于侧微，而其后不及正位中宫；或已尝正位矣，有不幸则当立继，以奉宗庙。故礼有『祖姑三人则祔于亲者』之说，则立继之礼，其来尚矣。始微终显，皆嫡也；前娶后继，皆嫡也。后世乃以始微后继置之别庙，不得申同几之义，则非礼之意。夫妇，天地之大义，故圣王重嫡，所以重宗庙，非始微终显、前娶后继所当异也。恭惟太祖孝惠皇后、太宗淑德皇后、真宗章怀皇后实皆元妃，而孝章皇后则太祖之继后。当时议者或以其未尝正位中宫，而不许其配；或以其继，而不许其配。若以为未尝正位中宫，则懿德皇后配太宗矣；若以为继，则孝明皇后配太祖矣。而有司因循而不究其失，皆祭以别庙，在礼未安。伏请升祔太庙，以时配享。」诏恭依。于大礼前择日以典礼奉之。（详定礼文乃五年四月十五日成书，此议盖五年四月以前所上，及今方施行耳，他准此。七月十二日【一七】，祔庙。）
　　学士院言：「本院久例，亲王、使相、公主、妃并节度使等除授并加恩，并送润笔钱物。自官制既行，已增请俸，其润笔乞寝罢。」并中书省亦言：「文臣待制、武臣横行副使及遥郡刺史已上除改，自来亦送舍人润笔，乞依学士例罢之。」并从之。
　　诏「开封府界、五路保甲辄投军者，杖八十，还充本色。立告赏法。余丁投军而应充保甲者准此。其五路保甲余丁愿充弓箭手者，不在破丁之限。」熙宁旧条杖止六十，于是增为八十，并立告赏法。提举保甲言投军者多，乞申明约束故也。
　　诏罢银台司取索举奏令。故事，银台司凡奏状诸处已施行者，有着令，得取索行遣看详，若有不当，听举劾。时官制行，封驳悉归门下省，故罢之。
　　辛丑，上批：「早来拟奏配军画一法，内称『刺充某指挥配军』，恐于上军称呼有嫌，可谕修法官改云『某指挥杂役』。」时犯罪法应配流者，其罪轻得免配行，尽以隶禁军营为杂役，然禁卒素惮配法，尝耻言之故也。上于人情至微，无不曲尽。配军画一，盖张诚一等所更定也。凡犯盗流以下皆配本州岛为杂役军，以省禁兵护送。其人与所隶将校相犯，论如奴主相犯律；与营卒相犯，加减凡人二等。（此据神宗史、刑法志增入。本志但称「其后」，略无年月，今掇取附此。诚一时为枢密都承旨、客省使、秀州防御使。熙宁三年八月二十一日，初议改旧配法；元丰八年九月四日，依旧配行。曾布尔日录：绍圣二年三月九日再对，呈元丰编敕所欲以役代配，及承旨司立季送之法，以□配隶及省护送之劳。先帝并以为难行，遂定以配三千里以上罪人充诸营杂役军，有犯依上禁军法；余自千里而上，皆配本处牢城、本城。元佑初，以为不便，一切复旧。近诸路多言禁军防送劳敝，因而逃亡作过者多，乞立法。上一览，未及开陈，即云：「以役代配，岁满释放，及以凶恶人充杂役军，皆未安。」布云：「诚如此，然先帝欲□配隶之法，乃仁政美意，非独可省护送之劳，兼配隶之人不去乡闾，逃亡者必少，亦免道路困苦死亡之患，此法为利者多。」上云：「且与三省议定进呈。」当考究竟如何。）
　　癸卯，监察御史顿起、王桓言：「大理寺劾臣不觉察舒亶违法支用厨钱，臣备位御史，职当奉法，而上项诏狱，臣各居家待罪，望先次罢黜。」诏起、桓供职。
　　荆湖南路提点刑狱司言：「入内供奉官谢禋牒，奉诏本路买桑木弓材五万，各长三尺八寸，阔二寸五分，厚一寸，已下州县收买。续准禋牒送弓材样，长四尺二寸，阔三寸四分，厚一寸八分。虽即行下，缘先降样已采所及数，乞下弩作，如亦可用，即乞先上供。」诏止依元降样。其续送样，令问谢禋所被受指挥以闻。
　　御史王桓言：「吏部牒报宣德郎、通判霸州唐垧已到任。臣闻垧之为人，猖狂浮躁，不安分义，迁谪虽久，漫不知省。武臣守霸州，通判实专州事。使垧得自任，必不循理。伏望移垧近里州差遣。」上批：「宜依所奏，上从朝廷取阙，改注淮南一合入差遣。」乃以为无为军通判。
　　乙巳，降授皇城使、泾原路钤辖、知镇戎军姚麟为西上合门使，从经略司卢秉荐也。
　　夏四月丁未，权礼部侍郎王克臣罚铜八斤，郎中林希、员外郎王子韶各十斤，以御史察承受算学比类文武律学立法文字，施行稽违缪误也。
　　诏封邱县髃贼情理凶恶，已立重赏，许人告捕。将来捕获，不用恩原免。（三月十四日。）
　　入内高品曾处厚言：「准朝旨往韶、惠等州根磨内藏库上供钱，窃见广州勘番禺县尉石大受有自盗赃，买物不偿价钱，拷决死无罪人，转运副使孙迥党庇不治；及权知广州，捕获舶船不经抽解犀，听纲首王遵赎铜；又死商铜船价二千余缗，听纲首素拱以二百千买之；及市三佛齐溺水臭腐乳香。乞差官案实。」诏：「审如处厚言，则远方使者舞法不忌，情已可诛；况耗散官钱，上欺朝廷，下罔民利，尤不可赦。宜差大理寺丞郭燍乘驿就案，若有罪，即劾罪以闻。」（王临时知广州。闰六月戊戌，诏诘迥。七年四月十七日，孙迥降官。）
　　诏前知邓州南阳县曾阜、知穰县陈知纯并勒留在本县，同见任官催纳积欠。以提举司言阜任内失催坊场河渡钱五万缗、常平钱八百千，知纯任内欠坊场河渡钱四万缗、常平钱九百千也。
　　湖北转运司言：「诚州开修潭溪等溪峒，直抵广西都怀寨，若通此路【一八】，中彻融州，实可扼三路溪峒之喉衿。望下广西协力经营。」诏熊本应副，无得诪张，致失机会。（三日又十二日可考，又十月十八日、十一月三日。）
　　诏：「攻米脂城义勇、保甲，重伤赐绢三十匹，稍重魜半，轻伤十匹至七匹。」
　　河东路经略司上知麟州、西京作坊使訾虎出界功状。诏：「虎部获分数，法应迁一官，建画讨贼；又斩获多，特迁内园副使、康州刺史。」
　　诏梓州路转运使，昨缘军兴【一九】差雇舟船、骡马、工役之家，曲赦所不该者，其二税蠲五分。
　　戊申，熙河兰会路经略安抚制置使李宪乞支静边寨别籍桩管米三万石、见钱公据百万缗。从之。
