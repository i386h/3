<!-- { "loadSidebar": true } -->
　　奎，北海人，常为广信军判官，杨怀敏增广北边屯田，至夺民谷地，无敢与抗者。奎上书论其不便，知保州王果亦屡争之。怀敏使人讼果他事，诏置狱推劾，奎为果力辨得免【五】。卫士夜盗入禁中，怀敏当番直，而得罪轻。奎时监京东排岸司，上疏曰：「自行春令以来，连阴不解，此洪范传所谓『皇之不极，时则下人有伐上』者。今卫士之变，起于肘腋，赖宗庙神灵，陛下仁圣，实时禽获。然流传四方，惊骇髃听，不祥之甚也。传称『主忧臣辱』，陛下比日可谓忧矣【六】，未知任其辱者，果何人邪？臣闻勾当皇城司六人，其五已被谪，独怀敏尚留，外人咸谓陛下私近幸而屈公法，臣窃为陛下痛惜之。况中外传闻，获贼之际，陛下宣令勿杀，而左右辄杀之【七】，裂其支体，此必有同谋者恐事泄露，而杀之以灭口。不然，何以不奉诏也？」不报。
　　先是，上封者言：「伏见国家每设制科以取贤材，中选之后，多至大用。以此，知不独取于刀笔，盖将观其器能也。旧制，秘阁先试六论，合格者，然后御试策一道。先论者，盖欲探其博学【八】；后策者，又欲观其才用。近来御前所试策题，其中多问典籍名数及细碎经义，乃是又重欲探其博学，竟不能观其才用，岂朝廷求贤材之意邪？欲乞将来御试策题中【九】，止令问【一○】『关治乱，系安危』、『用之则明昌，舍之则微弱』、『往古之已试，当今之可行』者十余条，限三千字已上。或所对文理优长、识虑深远，其言真可行于世，其论果有补于时者，即为优等。若文意平常，别无可采者，即为末等，量与恩泽。所有名数及细碎经义，更不详问。如此，则不为空言，可得实效。」诏撰策题官，先问治乱安危大体，其余所问经义名数，自依旧例。此据会要八月二日事。
　　卫士王安与其党相恶，阴置刃衣箧中，从勾当引见司杨景宗入禁门。既为阍者所得，景宗辄隐不以闻。御史中丞郭劝请先治景宗罪，章再上，不听。又廷争累日。乙酉，景宗自建宁留后责授左监门卫大将军，均州安置。初，景宗自济州召还，御史何郯言景宗不宜□假，乞且令外任。不听。于是景宗乞尽纳官爵，留居京师，郯又极言其不可。既踰月，乃自均州徙邓州。十月十二日，徙邓州。
　　初，诸路奏大水，知谏院钱彦远言：「阴气过盛，在五行传，下有谋上之象。请严宫省宿卫。」未几，景宗坐责，特赐彦远五品服。
　　彦远性豪迈，其任言职，数有建明。又尝言内侍黎用信以罪窜海岛，赦归，遽得环卫官致仕；许怀德、慎镛高年未谢事；怀德，九月辛亥乃除殿副，当考。郭承佑阘□小人，宜废不用。多见听纳。彦远传云，挟刃埋謻门。门名当考。
　　太子少师致仕石中立卒。赠太子太傅，谥文定。中立性缙旷，少威仪，好谐谑，虽时面戏人，人不以为怒，知其无心为轻重。及参大政，或谏止，中立曰：「诏书云『余如故』，安可改！」人传以为笑。然练习台阁故事，不汲汲近名。喜宾客，及老于家，客至必延与饮，醉乃得去。初，家产岁入百万钱，末年费几尽。帝闻其病，赐银三百两。既死，其家至不能办丧。
　　丙戌，御崇政殿试武举人，得何景略等三十七人，授官有差。
　　丁亥，诏近臣、宗室、台谏官诣广圣宫朝拜真宗神御殿，以殿新成也。
　　九月乙未，权三司使、端明殿学士、给事中张尧佐为礼部侍郎、三司使。监察御史陈旭言，尧佐以后宫亲，非才也，不宜使制国用，不听。
　　癸卯，翰林学士承旨、兼端明殿学士、户部郎中、知制诰王尧臣为右谏议大夫。
　　初，贾昌朝抑尧臣不与迁官，及岁满当迁，文彦博，尧臣同年进士也，遂优迁之。
　　诏河北、河东经略安抚使司，契丹举兵讨夏人，其边要之地，选委将佐，严加备御。时司天言太阴犯毕宿，主边兵，赵分有忧故也。此据会要。
　　乙巳，广南西路转运司言广源州蛮寇邕州，诏江南、福建等路发兵备之。广源州在邕州西南郁江之源，地峭绝深阻，产黄金、丹砂，颇有邑居聚落。俗椎髻左衽，善战斗，轻死好乱。其先韦氏、黄氏、周氏、侬氏为酋领，互相劫掠，唐邕管经略使徐申厚抚之。黄氏纳职贡，而十三部二十九州岛之蛮皆定。自交趾蛮据有安南，而广源虽号邕管西羁縻州，其实服役于交趾。
　　初，有侬全福者知傥犹州，其弟存禄知万涯州，全福妻弟侬当道知武勒州。一日，全福杀存禄、当道，并有其地。交趾怒，举兵掳全福及其子智聪以归。其妻阿侬，本左江武勒族也，按宋史蛮貊传及王惟俭宋史记，俱作左江，原本作佐江，误，今改正。转至傥犹州，全福纳之。全福见掳，阿侬遂嫁商人，生子名智高。智高生十三年，杀其父商人，曰：「天下岂有二父耶？」因冒姓侬，与其母奔雷火洞，其母又嫁特磨道侬夏卿。久之，智高复与其母出据傥犹州，建国曰大历。交趾复拔傥犹州，执智高，释其罪，使知广源州。又以雷火、频婆四洞案宋史蛮貊传及王惟俭宋史记，皆作频婆，原本作平婆，误。今改正。及思浪州附益之。然内怨交趾，居四年，遂袭据安德州，僭称南天国，改年景瑞。求内附，未即得，于是始入寇。
　　己酉，诏河北两地供输民毋得市马出城，犯者以违制论。
　　先是，河北安抚司言雄州容城、归信县民，多市马出入边城中，为契丹籍送幽州。故条约之。
　　辛亥，殿前副都指挥使、建武节度使郭承佑为宣徽南院使，同髃牧置制使。侍御史知杂事何郯言承佑尝犯赃，不当为宣徽使，不听。又言：「承佑自领兵柄，所行多暴刻不法，士卒怨苦。今罢兵柄，授宣徽使，已过优，不当更使制置髃牧，陟降殿陛，重失觽心，请出之外藩。」寻命承佑判应天府。陈旭劾承佑骄僭恣暴，见旭传，当考。
　　宁远节度使、知亳州许怀德为殿前副都指挥使。
　　乙卯，遣龙图阁学士张奎、入内都知张惟吉、供备库副使郭恩，往澶州经度商胡决口。恩，开封人。
　　己未，罢武举。本志云：武举取人，自□育建请，其后大理寺丞冯继师奏以策为去留，弓马为高下。皇佑中罢，英宗复置。实录、会要并不详，亦不见□育建请事迹。惟政要载育议立武学，非武举也。恐本志误，更须考详。
　　冬十月辛酉，徙真定府路钤辖、西染院使、资州刺史张忠为定州路钤辖。时本路安抚使李昭述言忠贪暴难制，乞加黜责。上以忠骁将，破恩州功第一，止徙邻路，仍降诏约束之。
　　壬戌，遣户部副使、工部员外郎包拯与陕西转运司议盐法。
　　始，范祥议改盐法，论者争言其不便，朝廷独以为可用，委祥推行之。于是，侍御史知杂事何郯言：「风闻改法以来，商旅为官盐长价，获利既薄，少有算请，陕西一路即自已亏损课利百余万贯，其余诸路比旧来亦皆顿减卖盐见钱，甚妨支用。兼陕西民间官盐价高，多以卖私盐事败，刑禁颇繁，官私俱不为利，经久何以施行？缘事有百利，始可议变，变不如前，即宜仍旧。况陕西调用，多仰两池岁课，今如此亏损，向去必甚匮乏，未免干朝廷乞支金帛。今改更日月未久，为害犹浅，速宜讲求，以救其弊。欲望朝廷指挥，选择明干臣僚一员往陕西，令与本路转运使并范祥面议利害，如新法必不可行，即乞一切俱令复旧，免致匮乏调用，寖久为害。」
　　拯既受命，即言：
　　臣前任陕西转运使，备知盐法自庆历二年范宗杰建请禁榷之后，差役兵士、车牛及衙前等，般运往诸州，官自置场出卖，以致兵士逃亡死损，公人破荡家业，比比皆是。嗟怨之声，盈于道路。前后臣僚累言不便，乞复旧法通商，以救关中凋敝，有司执奏，议终不行。昨因范祥再有启请，兼叶清臣曾知永兴军，见其为患之甚，遂乞依祥擘画，复用通商旧法。令客人于沿边入纳见钱，收籴军储，免虚銽贵价入中斛斗，于榷货务大支官钱，兼□得诸般差扰劳役。此乃于国有利，于民无害，理甚灼然。但以变法之初，豪商猾吏悉所不乐，而议者因其岁入课利稍亏于前，横有沮议，乞复旧法。旧法诚善，复之无疑，但恐为害寖深尔。
　　且法有先利而后害者，有先害而后利者，旧日禁榷之法，虽暴得数万缗，而民力日困矣，久而不胜其弊，不免随而更张，是先有小利而终为大害也。若计其通商，虽一二年间课利少亏，渐而行之，必复其旧，又免民力日困，则久而不胜其利，是有小害而终成大利也。且国家富有天下，当以□民为本，今虽财用微窘，亦当持经久之计，岂忍争岁入数十万缗，不能更延一二年，以责成效？信取横议，不惟命令数有改易，无信于下，而又欲复从前弊法，俾关中生灵何以措其手足？
　　臣细详范祥前后所奏，事理颇甚明白，但于转运司微有所损，以致异同尔。臣固非惮往来劳费，妄有臆说，所贵亦为国家惜其事体【一一】，不欲徇一时之小利而致将来之大患也。当是时，魏瓘为陕西都漕，李参为漕【一二】。
　　及拯至陕西，益主祥所变法，但请商人入钱及延、环等八州军鬻盐，皆量损其直。即入盐八州军者，增直以售。又言三京及河中等处官仍鬻盐【一三】，自今请禁止。而三司以谓京师商贾罕至，则盐直踊贵，请得公私并贸，余则禁止。皆听之。
