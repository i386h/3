<!-- { "loadSidebar": true } -->
　　【二○】诏遣盐铁判官杨佐「诏」原作「认」，「盐」原作「监」，据阁本及上引永乐大典、宋史卷三三三杨佐传改。
　　【二一】非国家之善政也「非」原作「然」，据宋本、宋撮要本及宋史全文卷九下、温国文正司马公文集卷一八论赦及簄决状改。
　　【二二】今后每岁疏决不过一次「今」原作「令」，据同上二书改。
　　【二三】赵抃「抃」原作「忭」，据阁本及永乐大典卷一二四二九、宋史卷三一六赵抃传改。
　　【二四】物未之知也「未之」二字原倒，「知」原作「至」，据阁本、活字本及编年纲目卷一六、永乐大典卷一二四二九、温国文正司马公文集卷一九重微改正。
　　【二五】则忧可知矣「则忧」原脱，据阁本及上引温国文正司马公文集、上引永乐大典补。
　　【二六】抟土为璙「抟」原作「搏」，据阁本及上引永乐大典、温国文正司马公文集卷一九务实改。
　　【二七】策试贤良方正能直言极谏者「者」字原脱，据宋会要选举一一之八补。
　　【二八】轼所对入第三等「入」字原脱，据宋本、宋撮要本及编年纲目卷一六、宋史全文卷九下、永乐大典卷一二四二九补。
　　【二九】陛下弃置忧惧之心二十年矣「之」原作「小」，据苏辙栾城应诏集卷一二御试制策及宋史卷三三九苏辙传改。
　　【三○】此正陛下侧身克己之时「正」字原脱，据宋本、宋撮要本、阁本及永乐大典卷一二四二九、温国文正司马公文集卷二○与杨畋论燕饮状补。
　　【三一】令考校转运使副提点刑狱「令」原作「今」，据阁本改。
　　【三二】当加奖擢「当」原作「常」，据宋撮要本、阁本、活字本及宋史全文卷九下、永乐大典卷一二四二九改。
续资治通鉴长编
卷一百九十五
卷一百九十五
　　起讫时间 起仁宗嘉佑六年闰八月尽是年十二月
　　卷　　名 续资治通鉴长编卷一百九十五
　　帝　　号 宋仁宗
　　年　　号 嘉佑六年（辛丑，1061）
　　全　　文
　　闰八月乙酉，复以成都府为剑南西川节度。
　　己丑，遣官祈晴。
　　户部郎中、知制诰张绬为契丹国母生辰使，如京使朱克明副之；度支判官、刑部员外郎、集贤校理宋敏求为契丹生辰使，西染院副使、合门通事舍人张山甫副之；司封郎中杨佐为契丹国母正旦使，供备库副使李宗副之；盐铁判官、度支员外郎、集贤校理王益柔为契丹正旦使，内殿崇班、合门祗候王渊副之。
　　辛卯，诏定州修北岳庙。
　　壬辰，以久雨，赐诸军班特支柴薪。
　　甲午，翰林学士胡宿、龙图阁直学士杨畋、御史中丞王畴、侍御史知杂事王绰同考校诸路转运使副、提点刑狱课绩。
　　丁酉，遣官谢晴。
　　降龙图阁直学士、右谏议大夫、知瀛州王贽为吏部郎中、知池州，坐失保任也。
　　徙知亳州、刑部郎中、直史馆李徽之为淮南、江、浙、荆湖制置发运使。既而台官言徽之前为制置发运使，坐事罢去，不当复除，即改命徽之直龙图阁、知河阳。河北转运使、司勋郎中、直史馆李肃之【一】为制置发运使。
　　庚子，工部尚书、平章事、集贤殿大学士韩琦加昭文馆大学士、监修国史，枢密使、礼部侍郎曾公亮为吏部侍郎、平章事、集贤殿大学士，右谏议大夫、参知政事张绬为工部侍郎，加检校太傅，充枢密使。
　　上既许富弼终丧，乃迁琦首相。或谓琦曰：「富公服除，当还旧物，公独不可辞昭文以待富公耶？」琦曰：「此位安可长保！比富公服除，琦在何所矣。若辞昭文以待富公，是琦欲长保此位也，使琦何辞以白上？」闻者亦是琦言。此段据记闻，或移见富弼拜枢密使时。
　　辛丑，参知政事孙抃，枢密副使欧阳修、赵燍、包拯并进官一等，仍改修参知政事。翰林学士兼端明殿学士、翰林侍读学士、左司郎中、知制诰、史馆修撰胡宿为左谏议大夫、枢密副使。
　　宿既谨静，及当重任，尤顾惜大体。髃臣方建利害，多更张庶事以革宿弊，宿独厌之，曰：「变法古人所难，不务守祖宗成法而徒纷纷，无益于治也。」
　　甲辰，参知政事孙抃、欧阳修，枢密副使赵燍、包拯并上表辞所除官，从之。
　　乙巳，诏给前宰相富弼月俸之半，弼固辞不受。
　　丙午，皇第十三女薨，赠楚国公主，其生才六十一日云。
　　丁未，司马光奏：「臣昔通判并州，曾三上章乞陛下早定继嗣【二】，以遏乱源。当是时，臣簄远在外，犹不敢隐忠爱死，数陈社稷至计，况今日侍陛下左右，官以谏诤为名！切惟国家至大至急之务，莫先于此，若舍而不言，专以□细之事，烦浼圣听，厌塞职业，是臣怀奸以事陛下，罪不容于葅醢。伏望陛下取臣所上三章，少加省察，或有可取，则断自圣志，早赐施行。如此则天地神祇、宗庙社稷、髃臣百姓并受其福，惟在陛下一言而已。」
　　光既具札子，复面请之。上时简默不言，虽执政奏事，首肯而已。闻光言，□思良久，曰：「得非欲选宗室为继嗣者乎？此忠臣之言，但人不敢及尔。」光曰：「臣言此自谓必死，不意陛下开纳。」上曰：「此何害！古今皆有之。」因令光以所言付中书。光曰：「不可，愿陛下自以意谕宰相。」是日，光复言江淮盐贼事，诣中书白之。宰相韩琦问光：「今日复何所言？」光默计，此大计，不可不使琦知，思所以广上意者，即曰：「所言宗庙社稷大计也。」琦喻意，不复言。
　　诏转运使副、提点刑狱：「每岁终，定部下知州军一人能否尤著者为优劣。如连二考俱在优劣等，即具以闻，当议特行赏罚。」此据会要治平四年十二月十八日考课院言，追附六年闰八月末。
　　九月癸丑，诏三司：「如闻河北秋稼甚登，其出内藏库缗钱一百万助籴军储【三】。」
　　甲寅，诏转运判官其位本路通判及兵马都监之上，知州则以官序之。
　　丙辰，磁州防御使承亮为明州观察使，仍封昌国公。故事，皇族本宫之长封国公，物故则以次受封。至是，徐国公、赠安定和懿王承简卒，而承亮于秦悼王后为最长，故以命之。承亮，德雍子。
　　壬戌，知谏院杨畋、司马光等言：「故事，凡臣僚上殿奏事，悉屏左右，内臣不过去御座数步，君臣对问之言皆可听闻，恐漏泄机事非便。」诏自今止令御药使臣及扶侍四人立殿角，以备宣唤，余悉屏之。
　　庚午，占城国献驯象。
　　丙子，宫苑使、忠州刺史、知雄州赵滋为龙、神卫四厢都指挥使。始，滋捕杀界河运盐者【四】，契丹以为言，知瀛州彭思永【五】、河北转运使燕度皆劾滋生事，请罢之。朝廷更以为能，就加军职。「转运使」，本传并称唐介。按此时介未在河北也，今削去。寻又迁天武、捧日四厢都指挥使。
　　司马光言：「臣先曾论赵滋为人刚愎，不可管军，朝廷不以为信，臣以是恐闻听未审，不敢复有所陈。自后又闻滋对契丹使人礼貌骄倨【六】，不遵旧式。近者又闻本路帅臣奏滋任意行事，恐致引惹。切以景德以前，契丹未和亲之时，戎车岁驾，疆埸日骇，乘舆暴露于澶渊，敌骑凭陵于齐、郓，两河之间，暴骨如莽。先帝深惟安危之大体，得失之至计，亲屈帝王之尊，与之约为兄弟，岁捐金帛以弭之，聘问往来，待以敌国之礼。陛下承统，一遵故约，夫岂以此为不辱哉【七】！志存生民故也【八】。是以兵革不用，百姓阜安，垂六十年。今契丹所以事中国之礼，未有阙也。为边臣者，当训士卒、缮器械，以戒不虞；厚饔饩，谨威仪，以待使者，内不失备，外不失好，以副朝廷之意而已。今滋数乘客气以傲使人，争小胜以挑强敌。苟为夸大于目前，以求一时之虚名，而不顾国家永久之患，臣恐衅隙一开，则朝廷未得高枕而卧也。昔孙蒯毁缾而曹、卫交难，鄫人沤菅而鲁国丧邑，涉佗捘手而晋失诸侯，女子争桑而□师入郢。故祸常起于细微，而事或生于所忽，凡二国所以相交之道，不可以不谨也。雄州当敌之冲，平居则行李之所往来，有事则戎马之所出入，典州之将，不可不精择其人。滋禀性狂很，不可久寘于彼。乞落军职，徙之内地，无使边将相效，为国生事，实天下幸甚。」不报。滋六年九月擢龙、神卫厢主，十二月迁天武、捧日厢主，八年五月又迁步军都虞候。光所论不得其时，或在滋再迁军职之后，今即附初除军职时，更俟考详。
　　丁丑，命太原府、代州副部署郝质，内殿崇班、合门祗候、同管勾河东沿边安抚司事郭霭修丰州城。
　　是月，司马光复奏：「臣前乞拣会臣并州所上章，早定继嗣事，陛下即垂听纳，凡所宣谕，皆非愚臣所能及，乃天地神祇保佑皇家，实万世无疆之休也。臣意陛下朝夕发德音，宣告大臣施行其事。今甫一月，未有所闻，岂陛下以兹事体大，精选宗室，未得其人；将左右之人，有所间沮，荧惑圣听？臣皆不得而知也【九】。臣闻为之后者，为之子也，着于礼律，皆有明文。汉成帝即位二十五年，年四十五岁，未有继嗣，立弟子定陶王欣为太子。今陛下即位之年及春秋皆已过之，岂可不为宗庙社稷深思虑哉！臣愚亦不敢望陛下便正东宫之名，但愿陛下自择宗室仁孝聪明者，养以为子，官爵居处，稍异于觽人，天下之人，皆知陛下意有所属，以系远近之心。他日皇太子生，复使之退归藩邸，有何所伤？此诚天下安危之本，愿陛下果断而速行之。」
　　初，韩琦既默喻光所言，后十日，有诏令与殿中侍御史里行陈洙同详定行户利害。洙与光屏人语曰：「日者大享明堂，韩公摄太尉，洙为监祭【一○】，公从容谓洙曰：『闻君与司马君实善，君实近建言立嗣事，恨不以所言送中书【一一】。欲发此议，无自发之。行户利害，非所以烦公也。』欲洙见公达此意尔。」于是光复具奏，且面言：「臣向者进说，陛下欣然无难意，谓即行矣。今寂无所闻，此必有小人言陛下春秋鼎盛，子孙当千亿，何遽为此不祥之事。小人无远虑，特欲仓卒之际，援立所厚善者尔。唐自文宗以后，立嗣皆出于左右之意，至有称『定策国老』、『门生天子』者，此祸岂可胜言哉！」上大感悟，即曰：「送中书【一二】。」光至中书，见琦等曰：「诸公不及今议，异日夜半禁中出寸纸以某人为嗣，则天下莫敢违。」琦等皆唯唯曰：「敢不尽力！」洙寻具奏，乞择宗室之贤者，立以为后。既发奏状，谓家人曰：「我今日入一文字，言社稷大计。若得罪，大者死，小者贬窜，汝辈当为之备。」下奏状者未返，洙得疾暴卒。御史中丞王畴等乞优加赙赠，与一子官，赐钱十万。此据司马光奏议并陈襄所作洙墓铭。洙卒在九月十五日【一三】，御史台记云洙仰药死，当考。
