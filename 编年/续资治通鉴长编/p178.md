<!-- { "loadSidebar": true } -->
　　庚申，岢岚军请修旧方田，火山军请筑月堤，上以违契丹誓约，不许。
　　令有司籍三班使臣自契丹南侵尝使军前者，赏之。
　　辛酉，峡路都监侯延赏等言施、黔溪洞掠去汉口七百余户归业，悉以兵器、铜印、假署符牒送官。
　　癸亥，命翰林学士赵安仁等五人权同知贡举。
　　河阳请调丁匠修济渎庙，上虑扰民，令发卒二百给其役。
　　甲子，诏缘边诸州，契丹来献雉兔求酒食者，遣吏赍置境外给之。
　　丙寅，山南东道节度使李继隆、武宁节度使石保吉、马军都指挥葛霸、步军都虞候王隐，以澶州之功，并加封邑，继隆特加开府仪同三司。
　　诏淮南诸州以上供军储赈饥民。
　　丁卯，谒明德皇后攒宫，素服行哭，赐守奉人缗帛。
　　遣内殿崇班杨保用往河北诸州取所颁御剑。（保用已见去年十二月。）
　　步军都虞候、天平节度使王超为三路统帅无功【二】，引兵赴行在，又违诏失期，上章待罪，上悯其劳旧，弗责。戊辰，以超为崇信节度使，罢军职，便道之任。始，超之败也，人心震摇，行营都监李允则劝超衰绖向师而哭，以解觽忿，复促超整师以进，上知之，赐允则诏书褒励焉。（此据李允则本传，然王超本传及他书并不言超尝败绩也，但逗挠不进耳，岂史官亦有所讳耶？今姑从允则本传附载，更须考求之。司马光记王钦若迎劳超于郊外等语，盖当时颇有疑超背叛者，然其踪迹都不可知，假如允则本传，兵果败，人心震摇可也，觽又何忿，而以衰绖哭解之乎？）
　　罢晋、绛等七州博籴刍粟，省河东部署钤辖司使臣百余人，又省河北诸州戍兵十之五，缘边三之一。
　　己巳，参知政事王钦若加阶邑、实封，中谢【三】，又赐袭衣、金带、鞍马。故事，辅臣加恩无所赐，上以钦若守藩有劳，特宠异之。自是遂为故事。（此据春明录。）
　　孙全照、张旻、秦翰并以战守功，加检校官及封邑，余悉推恩有差。
　　河北诸州官吏、使臣曾率兵出城逐寇者，第赐阶勋一转。
　　令河北部署司各留指挥使、使臣、天文、医官共十员，余悉遣还，仍令计所在军储，分兵屯戍，勿复调民飞挽。
　　诏五岳庙增造什物，无得科借扰民。
　　庚午，令缘边诸州军得北界书牒，即详其意报之，以其书牒来上。
　　令河东发并、代广锐骑军三十指挥归本道，代自京所遣禁卒万七千余。
　　契丹新城都监遣吏赍牒，请令商贾就新城贸易。雄州以闻。辛未，诏雄州，如北商赍物至境上者，且与互市，仍谕北界官司，自今宜先移牒，俟奏报。
　　癸酉，赠国子博士武白为光禄少卿。白受命知相州，道遇寇死焉。仍录其子，给俸终丧。（武白，未详。）
　　徙凤州驻泊兵马屯凤翔。
　　甲戌，以高品周文质为殿头高品。澶州之役，文质主北寨之西偏，会张皓自契丹还，言彼谋以迟明来袭，文质即驰告李继隆、秦翰等为备。顷之，敌暴至，文质出兵扞御，其部下以连弩射杀挞览，敌遂遁去。及是，上召见便殿，亲加銟劳，优赐迁秩焉。（周文质，未详。）
　　诏缘边诸州所市战马，旧自三岁至十七岁者官悉取之，自今止市四岁至十三岁者，余勿禁。
　　命常参官二人分往荆湖北路、淮南诸州，出官粟作糜粥，以食饥民，仍令择幕职、使臣之勤干者司其事，长吏常按视之，每十日具所赈糜粥之数以闻。自是全活者甚觽。
　　诏河南府及徐州等处民转送军储往滑州者，蠲其秋税十之二。
　　令河北转运使察部内幕职、州县官不任职者以闻，仍令流内铨自今精加选择，引对取裁。
　　戊寅，诏河北州官吏设法招集惊扰人民，各具数以闻，仍书历为课。
　　令河北、河东缘边州军，自今北界赍牒送生口者，给以茶彩，部送出境，答其牒，咸定式以颁之。
　　上以河朔戎寇之后，耕具颇阙，牛多瘠死，淮、楚间民用踏犁，凡四五人力可以比牛一具，诏取式付转运司，令询于民间，如可用则造给之。
　　河北转运副使卢琰言天雄军见管米□，计一万九千五百余斤，澶州计四万二千二百余斤，诏以给两处饥民。
　　赵州吏民诣转运使言：「昨者敌骑入寇，知州、虞部员外郎王用和完守城垒，安辑民庶，邻邦襁负相续而至，储积有备，礟粮无乏。」二月庚辰，转运使以闻，诏銟用和。
　　先是，益、漖、嘉、眉等州（本志无眉州，有雅州。）岁铸钱五十余万贯，自李顺作乱，遂罢铸，民间钱益少，私以交子为市，奸弊百出，狱讼滋多。乃诏知益州张咏与转运使黄观同议，于嘉、漖二州铸景德大铁钱，如福州之制，每贯用铁三十斤，取二十五斤八两成，每钱直铜钱一，小铁钱十，相兼行用，民甚便之。
　　京西转运使言襄、许、陈、蔡等州民饥，请减价粜仓粟赈救，从之。
　　辛巳，令雄霸州、安肃军复置榷场，仍移牒北界，使勿于他所贸易。
　　上闻军士屯戍于外，妻孥受所给月粮，或致亏少，微弱不能上诉，诏开封府察其奸弊。
　　辰州言诸洞蛮攻下溪州，为其刺史彭儒猛击走之，禽酋首以献。诏赐儒猛锦袍、银带。儒猛自陈母老愿被恩典，诏特加邑封。
　　河东转运使郑文宝言，知并州王嗣宗、知潞州韩国华等绥缉有方，供亿无乏，并诏褒谕。
　　癸未，山南东道节度使、同平章事李继隆卒，赠中书令，谥忠武。继隆出于贵胄，感慨自立，尝失幼子，上令翰林草诏慰抚，诏语有云：「当极卜商之恸。」上曰：「此子夏失明事，继隆知书，览之非便。」遂命改焉。在太宗朝，特被亲信，每征行必总戎政。上以元舅之故，不欲烦之军旅，优游近藩，恩礼甚笃。继隆亦多智能，用谦谨保身。明德寝疾，欲面见之，上促其往，继隆但诣万安宫门拜笺，终不入宫。又尝命诸王诣第候谒，继隆不设汤茗，第假王府从行茶炉烹饮焉。始，继隆病痈，医言不可治，上谓近臣曰：「继隆往岁西征，枉道误期，致陕西之民殍死甚觽，加之仓卒，颇多杀戮，其间岂无冤枉乎？此可为戒也。」于是，择两街名僧二十一人，就所居作佛事四十九日而罢。
　　甲申，高品王怀信部送通利军强盗三人赴阙，请行磔市之戮，其犯乃在赦前，上曰：「赦令所以示信于天下也，况此等未尝杀人。」悉宥之，以隶军籍。
　　诏通利、德清军等处行营军士为契丹所掳者，赐其父母缗钱，有妻子者，以聘财给之。
　　江、浙、荆湖旱，遣使乘传祠其境内山川。
　　咸平末，河北转运使刘综上言：「西汉晁错以为爵者上之所擅，出于口而无穷，粟者民之所种，生于地而不乏，使入粟授以爵，塞下之粟必多。文帝从之，令民入粟备边，六百石爵上造，万二千石为大庶长。事存典故，利及公家。今河北诸州聚兵，粮馈劳费，望行汉制，以济军储。」既而水部郎中许玄豹复言：「缘河州县和市边谷数少，望许进献粮粟，授以官秩。」事下三司议，奏请令河北定州、广信安肃军、北平寨，入谷千石授本州岛助教、文学、二千石赐出身，三千石授簿尉、借职，四千石授奉职，五千石授寺、监主簿，六千石授校书、正字，七千石授太祝、奉礼郎，八千石授大理评事、殿直，九千石授诸寺监丞、侍禁，万石授大理寺丞、供奉官；真定府、洺邢赵贝冀博瀛莫雄霸等州、干宁顺安信安永定永静等军，千石以上加二百石，授助教、文学，二千石以上复递加二百石，至万二千石授大理寺丞、供奉官；大名府、怀磁卫相澶等州、通利军，千石以上加五百石，授助教、文学，二千石以上复递加五百石，至万五千石授大理寺丞、供奉官。上虑爵赏之滥，重惜其事。宰相言故事具存，行之无损，乃请陕西诸州亦如此制。既而有司复定环渭泾原庆州、镇戎保安军同定州等处，泾、宁、凤、仪、邠、鄜、秦、陇、凤州同洺州等处，凤翔河中府、陕同【四】华解干耀丹坊虢成阶州同怀州等处，悉从之。（会要载此事于是年正月。）
　　乙酉，以淮南转运使、工部员外郎邵晔为交州安抚国信使，从黎桓所乞也。
　　丙戌，西凉府六谷首领厮铎督遣其甥呵昔来贡，并上与赵德明战斗功状。又言蕃帐周斯那支有智勇，久参谋议，请受以六谷都巡检使。诏从其请，乃赐茶彩，又追录潘啰支忠荩，以其子失吉为归德将军，厚赐器币。者龙七族首领有捍寇之劳，并月给千钱。（自周斯那支以下，皆并书之。）
　　保州虎翼都虞候赵诲子超，早岁陷寇，于是亡归，其父疑超诈，部送阙下。上曰：「安有子归父而致疑耶？」诏补殿侍，给资粮遣还州。
　　丁亥，发禁兵屯升洪州、荆南府各两指挥，蕲、黄、唐州各一指挥。
　　戊子，瀛、代州部送奚、契丹降人赴阙，诏以来降在誓约前者隶军籍如旧制，在后者付部署司还之。
　　遣使诣澶州，以陈粟四万石分赈饥民。
　　辛卯，太常博士、直史馆何亮自岭表使还，言廉州判官单禹锡、惠州推官朱严，洁廉干事，请授京官，分騳小郡。诏以禹锡为著作佐郎、知南雄州，严为大理寺丞、知白州。亮又言桂州荔浦县犹有伪广日配米百六十斛，诏除之。（单禹锡、朱严，俱未见。）
　　懿州刺史田汉希卒，癸巳，命其子汉能袭为刺史。
　　甲午，诏缘边得契丹马牛者，移牒还之，没蕃汉口归业者，均给资粮，纵其所乘马勿留，违者论其罪。
　　上闻边民乏农器，诏弛铁禁。
　　戊戌，诏澶州秦翰所领兵，留步军三指挥，余令翰将还京师。
　　庚子，环州言戎人入寇，熟户旺家族击走之，俘其军主，斩获甚觽。
　　有司言每岁诸道市绸绢百余万匹上供，辛丑，诏减三之一。
　　癸卯，命开封府推官、太子中允、直集贤院孙仅为契丹国母生辰使，右侍禁、合门祗候康宗元副之，行李、傔从、什器并从官给【五】。时议草国书，令枢密、学士院求两朝遗草于内省，悉得之。凡所与之物，皆约旧制而加增损。国母书外，别致书国主，问候而已。自是至国母卒，其礼皆然。仅等入契丹境，其刺史皆迎谒，又命幕职、县令、父老捧卮献酒于马前，民以斗焚香相迎，门置水浆盂杓于路侧，接伴者察使人中途所须，即供应之。具蕃汉食味，汉食贮以金器，蕃食贮以木器。所至民无得鬻食物受钱【六】，违者全家处斩。国主每岁避暑于含凉淀，闻使至，即来幽州，屡召仅等宴会张乐，待遇之礼甚优。仅等辞还，赆以器服及马五百余匹，自郊劳至于饯饮，所遣皆亲信、词礼恭恪者，以致勤厚之意焉。礼或过当，仅必抑而罢之，其它随事损益，俾丰约中度，后奉使者率循其制，时称得体。（康宗元，未见。）
