<!-- { "loadSidebar": true } -->
　　今陛下在位岁久，万几之政，稔闻熟见，但欲凝神渊默，垂拱仰成。威福赏罚，虽曰出自朝廷，即陛下不专矣。赏罚不专于己，而威福渐移于下，臣愚实忧之。书曰：「惟辟作福。」渐之时义大矣哉！「履霜坚冰」，盖言渐之不已，则东汉陵夷之祸，复见于今矣。臣愚生不能有益圣世，所以吐肝沥胆，犯忌讳，狂言僭说，庶有感悟陛下之心。若有所感悟，而能择继嗣，绍隆宗庙社稷，俾世世祭享不绝，臣虽赴鼎镬，万死之日，犹生之年，而名不朽，挂于忠义之列，所求遂矣。宋朝要录云：同修起居注司马光同知谏院【二八】。
　　丁丑，命翰林学士□奎、王珪同详定茶法。实录：明年正月丁丑乃命王珪。今从会要。
　　戊寅，度支判官、刑部员外郎、直集贤院、同修起居注王安石知制诰。初，安石辞起居注，既得请，又申命之，安石复辞至七八乃受【二九】。于是径迁知制诰，安石遂不复辞官矣。尝有诏，令今后舍人院不得申请除改文字。安石与同列言：
　　窃以为舍人者，陛下近臣，以典掌诰命为职司，所当参审。若词头所批事情不尽而不得申请，则是舍人不复行其职事，而事无可否，听执政所为，自非执政大臣欲顷侧而为私，则立法不当如此。前日具论，冀蒙陛下省察，而至今未奉指挥。臣等不知陛下以为是而不改乎？将不必以为是，而特以出于执政大臣所建而不改乎？将陛下视臣等所奏未尝可否，而执政大臣自持其议而不肯改乎？以为是而不改，则臣等考寻载籍以来，未有欲治之世，而设法蔽塞近臣论议之端如此者也。不必以为是，而特以出于执政大臣所建而不改，是则陛下不复考问义理之是非，一切苟顺执政大臣所为而已也。若陛下视臣等所奏，未尝有所可否，而执政大臣自持其议而不肯改，则是政已不自人主出，而天下之议废矣。此所以臣等惓惓之义不能自已者。
　　臣等窃观陛下自近岁以来，举天下之事属之七八大臣，天下初以翕然幸其有为，能救一切之弊。然而方今大臣之弱者，则不敢为陛下守法以忤谏官、御史，而专为持禄保位之谋；大臣之强者，则挟圣旨造法令，恣行所欲，不择义之是非【三○】，而谏官、御史亦无敢忤其意者。陛下方且深拱渊默，两听其所为而无所问。安有朝廷如此而能旷日持久而无乱者乎？自古乱之所生，不必君臣为大恶，但无至诚恻怛求治之心，择利害不审，辨是非不早，以小失为无伤而不改，以小善为无补而不为，以阿谀顺己为悦而其说用，以直谅逆己为讳而其言废，积事之不当而失人心者觽矣，乃所以为乱也。
　　陛下以臣等所言为是，则宜以至诚恻怛欲治念乱之心，考核大臣，改修政事，则舍人院不得申请除改文字指挥为不当，当先改矣。若以臣等所言为非，则臣等狂瞽不知治体而诬谤朝廷政事，当明加贬斥【三一】，以惩妄言之罪。则别选才能通达之士，以补从官。臣等受陛下宠禄，典领朝廷职事，不得其守，则义不得不言。而朝廷以为非也，则义不敢辞贬斥。伏乞详酌，早赐指挥。
　　安石由是与执政忤。魏泰东轩杂记云：王安石素与韩琦议论不合。嘉佑末，琦为相，安石知制诰，因论萧注降官词头，遂上疏争舍人院职分，其言颇侵执政。泰所称疏必指此也。此载于安石集，而注责官已附四月庚申，因安石知制诰，并附此疏。
　　庚辰，太原府代州钤辖、供备库使、忠州刺史苏安静上麟州屈野河界图。
　　自郭恩败，敌益侵耕河西，无所惮。李思道、孙兆相继往议，皆不合。至是，安静与其国人辄移吕宁、拽浪獠黎始议定，其府州自桦泉骨堆、埋浪庄、蛇尾掊、横阳河东西一带，筑堠九；自蛇尾旁顺横阳河东岸西界步军照望铺间，筑堠十二；自横阳河西以南直埋井烽，筑堠六；自埋井烽西南直麟州界俄枝军营，筑堠三；自俄枝军营南至大横水、染枝谷、伺堠烽、赤犍谷、掌野狸坞西界步军照望铺相望，筑堠十二。
　　其榆平岭、清水谷头有西界奢俄寨二，从北讹也山成寨一，次南麻也乞寨一，各距榆平岭四里；其大和拍攒有西界奢俄寨四，从北讹庞遇胜寨一，次南吾移越布寨一，次南麻也吃多讹寨一，次南麻也遇崖寨，一各距大和拍攒五里；其红崖坞有西界奢俄寨三，从北冈越崖寨一，距红崖坞二里，次南讹也成布寨二，各距红崖坞一里；其道光都隔有西界奢俄寨二，并系讹也成布寨，在道光都隔上。其十一寨，并存之如故。寨东西四里，各有西界步军照望铺，亦筑堠十二。
　　乃约自今西界人户，毋得过所筑堠东耕种。其在丰州外汉寨及府州界蕃户旧奢俄寨，并复修完，府州沿边旧奢俄寨三十三【三二】，更不创修。麟州界人户，更不耕屈野河西。其麟、府州不耕之地，亦许两界人户就近樵牧，即不得插立梢圈，起盖庵屋，违者并捉搦赴官及勒住和市。两界巡捉人员，各毋得带衣甲器械过三十人骑。夏国传载此事甚略，但云如是安静檄夏国，得吕宁、拽浪獠黎来合议，安静乃筑堠三十六，更新边禁，邀以违约则罢和市，界始定云。今全用实录本文。按吕诲奏议第七卷，论麟州地界状云：「近罢钤辖苏安静，实为至当。专遣职方员外郎李思道往彼，朝廷授以成算，事无不济。」今安静乃上地界图，则是安静竟了地界，不由思道也。不知诲所谓罢安静在何年月，当考。
　　是夏【三三】，枢密副使欧阳修言：
　　臣材识庸暗，碌碌于觽人中。陛下不次拔擢，置在枢府，其于报暛，自宜如何。而自居职以来，已逾半载，凡事关大体，必须觽议之协同；其余日逐进呈，皆是有司之常务。至于谋猷启沃，蔑尔无闻，上孤圣恩，下愧清议，人虽未责，岂敢自安？所以夙夜思惟，愿竭愚虑，苟有可采，冀皨万一。
　　臣近见谏官唐介、台官范师道等因言陈旭事得罪，或与小郡，或窜远方。陛下自临御以来，擢用诤臣，开广言路，虽言者时有中否，而圣慈每赐优容。一日台谏联翩被逐四出，命下之日，中外惊疑。臣虽不知台谏所言是非，但见唐介、范师道等皆久在言职，其人立朝，各有本末，前后言事，补益甚多，岂于此时顿然改节，故为欺罔，上昧圣听？在于人情，不宜有此。
　　臣窃以自古人臣之进谏于其君者，有难有易，各因其时而已。若刚暴猜忌之君，不欲自闻其过，而乐闻臣下之过；人主好察多疑于上，大臣侧足过积于下，于此之时，谏人主者难，而言大臣者易。若□仁恭俭之主，动遵礼法，自闻其失，则从谏如流，闻臣下之过，则务为优容以保全之；而为大臣者，外秉国权，内有左右之助，言事者未及见听，而怨仇已结于其身。故于此之时，谏人主者易，言大臣者难。此不可不察也。
　　自古人主之听言也，亦有难有易，在知其术而已。夫忠邪并进于前，而公论与私言交入于耳，此所听之难也。若知其人之忠邪，辨其言之公私，则听之易也。凡言拙而直，逆耳违意，初闻若可恶者，此忠臣之言也。言婉而顺，希旨合意，初闻若可喜者，邪臣之言也。至于言事之官，各举其职，或当朝正色显言廷臣，或连章列疏共论某事，其言一出，则万口争传，觽目共视，虽欲为私，其势不可。故凡明言于外，不畏人知者，皆公言也。若非其言职，又不敢显言，或密奏乞留中，或面言乞出自圣断，不欲人知言有主名者，盖其言涉倾邪，惧遭弹劾。故凡阴有奏陈而畏人知者，皆挟私之说也。自古人主能以此术知臣下之情，则听言易也。
　　伏惟陛下仁圣□慈，躬履勤俭，乐闻谏诤，容纳直言，其于大臣尤所优礼，常欲保全终始，思为臣下爱惜名节，尤谨重于进退。故臣谓方今言事者，规切人主则易，欲言大臣则难。臣自立朝，耳目所记，景佑中，范仲淹言宰相吕夷简，贬知饶州【三四】；皇佑中，唐介言宰相文彦博，贬春州别驾；至和初，□中复、吕景初、马遵言宰相梁适，并罢职出外；其后赵抃、范师道言宰相刘沆，亦罢职出外；前年韩绛言富弼，贬知蔡州【三五】；今又唐介等五人言陈旭得罪。自范仲淹贬饶州后，至今凡二十年间，居台谏者多矣，未闻有规谏人主而得罪者。臣故谓方今谏人主则易，言大臣则难。陛下推此以察介等所言，则可知其用心矣。
　　昨所罢黜台谏五人，惟吕诲新进，入台未久，其它四人出处本末，迹状甚明，可以历数也。唐介前因言文彦博，远出广西鞕瘴之地，赖陛下仁恕哀怜，移置湖南，得存性命。范师道、赵抃并因言论刘沆，罢台职，守外郡，连延数年，然后来复。今三人者又以言枢臣罢黜，然则介不以前蹈必死之地为惧，师道与抃不以中滞进用数年为戒，遇事必言，得罪不悔，盖所谓进退一节、始终不变之士也。至如王陶者，本出孤寒，只因韩绛荐举，始得台官。及绛为中丞，陶不敢内顾私恩，与之争议，绛终得罪。夫牵顾私恩，人之常情尔，断恩以义，非知义之士不能也，以此言之，陶可谓徇公灭私之臣矣。此四人者，出处本末之迹如此，可以知其为人也。就使言虽不中，亦其情必无他。
　　议者或谓言事之臣好相朋党，动摇大臣，以作威福。韩绛言富弼之时，介与师道不与绛为党，乃与诸台谏共论绛为非，然则非相朋党，非欲动摇大臣明矣。臣固谓未可以此疑言事之臣也。况介等此时虽为谪官，幸蒙陛下□恩，各得为郡，未至失所。其可惜者，斥逐谏臣，非朝廷美事，阻塞言路，不为国家之利，而介等尽忠守节，未蒙怜察也。欲望圣慈特赐召还介等，置之朝廷，以劝守节敢言之士，则天下幸甚。修疏不得其时，唐介等逐在四月二十七日。修云在枢府已逾半骞【三六】，按修以去年十一月十六日拜枢副，则奏此疏当在五月、六月间，今附夏末。七年三月九日，乃召王陶及范师道。
　　注　　释
　　【一】乐曲谁所撰「撰」，阁本作「赐」。
　　【二】请自今两制亦许与台官相见「台」下原衍「谏」字，据阁本及文义删。
　　【三】内殿承制「承」原作「永」，据阁本及本书卷一九四改。
　　【四】不能篃补也「篃」原作「编」，据宋本、宋撮要本、阁本改。
　　【五】赵抃「抃」原作「忭」，据同上三本及宋史全文卷九下、宋史卷三一六赵抃传改。注文同。
　　【六】杨怀敏「杨」原作「扬」，据宋撮要本、阁本及长编纪事本末卷四○唐介等劾陈旭、永乐大典卷一二四二八改。
　　【七】朱史传既载旭自辨语「语」原作「明」，据阁本、活字本及下文改。
　　【八】独阎士良交结本末此语欠省，疑有脱文。
　　【九】乐京「乐」原作「药」，据宋本、宋撮要本及永乐大典卷一二四二八、宋史卷三三一乐京传改。
