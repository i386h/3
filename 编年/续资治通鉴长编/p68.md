<!-- { "loadSidebar": true } -->
　　交州行营言破贼军万五千觽于白藤江口，斩首千余级，获战舰二百艘，甲铠以万计。于是，侯仁宝率前军先进，孙全兴等顿兵花步七十日以埙刘澄，仁宝屡促之不行。及澄至，并军由水路抵多罗村，不遇贼，复擅还花步。贼诈降以诱仁宝，仁宝信之，遂为所害。有二败卒先至邑市，夺民钱，转运使周渭捕斩之，后至者悉令解甲以入，民乃安。时诸军冒炎瘴，又多死者，转运使许仲宣驰奏仁宝战没，且乞班师，不待报，即分屯诸州，开库赏赐，给其医药，谓人曰：「若竣报，则此数万人皆积尸于广野矣。」乃上章自劾，诏书嘉纳之，遣使就劾澄等【六】。会王僎病死，澄与贾湜并戮于邕州市。征全兴等下狱，全兴伏诛；陈钦祚、郝守浚，崔亮皆责授团练副使，钦祚庆州，守浚磁州，亮岚州。赠仁宝工部侍郎，官其二子。（孙全兴伏诛，陈钦祚等责降，实录在十一月丁巳，侯仁宝赠官在明年二月庚寅，独不知戮刘澄等是何月日，今并书于此。吕源曰：太平兴国五年七月，孙全兴等平交州。庚戌，全兴等辞赴岭南，诏引进使梁迥供帐于玉津园饯之。呜呼，全兴等以小官奉使，恩礼既隆，责任益重，数路劳费以供是役，两界赤子陷于兵刃者，不知多少之数也！全兴不能体国，乃与侯仁宝较毫厘之利，有彼我之分，遂无成功，误国大事，偿之一死，不为过也。）
　　诏：「诸州大狱，长吏不亲决，胥吏旁缘为奸，逮捕证左，滋蔓踰年而狱未具【七】。自今长吏每五日一虑囚，情得者即决之。」上不欲天下有滞狱，乃建三限之制，大事四十日，中事二十日，小事十日，不须追捕而易决者无过三日。（三限，别本实录系之五月丙辰，今从本志。）
　　又诏：「囚当讯掠，则集官属同问，勿委胥吏搒决。」（别本实录在四月丁丑，今从本志附三限后。）
　　夏四月戊辰，废湖州织罗，放女工五十八人。
　　辛未，幸太平兴国寺、相国寺祷雨。
　　上躬亲听断，京城诸司狱有疑者，多临决之。是岁，自春涉夏不雨，上意狱讼有冤滥。会归德军节度推官李承信市鳂有烂者，笞园户，病创数日死。己卯，承信坐弃市。
　　丙戌，高丽国遣使来贡方物。
　　禁东、西川诸州白衣巫师。
　　五月辛丑，契丹以七千人入侵平寨军，守将击走之，所杀获甚觽，诏折之。（此据别本实录，恐即是六月丙子所奏也，然别本特以为二事，当考。）
　　癸丑，令内侍省细仗内先衣黄者并衣碧，吏部黄衣选人改为白衣选人。
　　甲寅，遣供奉官王延德、殿前承旨白尚勋使高昌。
　　己未，德音降死罪囚，流以下释之，祷而雨故也。
　　太子中允潘昭纬知天长军，擅增价鬻官茶，为商人所诉。乙丑，昭纬坐除籍为民。
　　六月甲戌，赠太尉、中书令、谥文惠、司空、平章事薛居正卒【八】。居正风度绬伟，操行方正。为相任□简，不苛察，士君子以此多之。其妻悍□，不生育。惟吉其养子也，有勇力，不习文，与沈继宗等俱拜官，独授诸卫将军，喜声色，交游非类，居正不能止。于是，上临其丧出涕，其妻拜于丧侧，上存抚数四，素知惟吉之行，因问：「不肖子安在？颇改节否？恐不能负荷先业，奈何？」惟吉伏丧侧，闻之惊惧，愧赧不起。自是尽革故态，谢绝素与交游者，居丧甚得礼。既而多延接贤士大夫，亦稍涉猎书史。上知其修饰，故数委以大藩，所至称治，累迁左千牛卫大将军。遭母丧，故事，卒哭当起复，惟吉恳求终制，优诏不许，时论异之。
　　丙子，平寨军言破契丹万余觽。（此据实录，别本实录亦同，恐即五月辛丑日事。本纪无之，当考。）
　　秋七月丙申朔，延州言大水溢入城，坏官寺民舍千六百区。
　　上将大举伐契丹，遣使赐渤海王诏书，令发兵以应王师。其略云：「闻尔国本为大藩，近年颇为契丹所制。尔迫于兵势，屈膝事之，谗慝滋多，诛求无已，虽欲报怨，力且不能。所宜尽出族帐，助予攻取，俟其翦灭，当行封赏。幽蓟土宇，复归中朝，沙漠之外，悉以相与。」然渤海竟无至者。
　　河中府、鄜州皆言大水。
　　乙卯，岚州言戎人五十三户三百六十三口内附，遣戍卒迎之，为敌骑所邀，因击破其觽，斩首十七级。
　　初，上幸大名，彰德节度使李汉琼以镇州兵马钤辖见于行在，陈计策，颇合上意，即日命为沧州都部署，赐战马、金带、宝剑、戎具以宠之。于是被疾，召还京师。八月乙丑朔，上亲幸其第问劳，赐白金万两。及卒，赠中书令。汉琼无嗣，上聘其女为皇第四子德严夫人。（汉琼为沧州都部署，实录不载，今附见。皇子德严，后改名元份【九】。）
　　庚午，诏免两浙东北路转运使王德裔，仍削两任，追先所赐白金千两，坐简慢不亲事，部内不治也。
　　宁州言大水。
　　乙酉，诏诸道知州、通判、知军监县及监榷物务官，任内地满三年，川、广、福建满四年者，并与除代。
　　诏州县官坐事配流诸州者，改隶京百京。（按此条疑有脱误。）
　　九月乙未朔，日有食之。
　　旧制，赐敕葬者，皆内诸司供帐。或言其不便，戊戌，始令所在州府，以官钱赁僦。
　　东上合门使程德玄攀附至近列，上颇信任之，觽多趋其门，或言其交结太盛，庚子，出为崇信行军司马。（别本云坐懈于事，而不副所任。今不取。）
　　先是，中书请以著作郎洪雅田锡为京西北路转运判官，锡不乐外职，拜表乞居谏署，且献升平诗二十章，上悦之。翌日，改授右拾遗、直史馆。时卢多逊专大政，有司受髃臣章奏，不先禀多逊则不敢通。锡初从幸大名，欲献平戎歌，多逊许之，始得进御。又尝诣合门献书，请皇帝东封，其书不实封，且言已白多逊，合门吏乃受其书，又令锡依例程署状云：「不敢妄陈利便，希望恩荣。」锡自念有言责，欲关说于上，犹如此委曲，事体非便，乃贻书多逊，乞自今谏官上章勿令合门署具状，多逊不悦。
　　壬寅，以锡为河北南路转运副使。锡因入辞，直进封事曰：（国史田锡传载，谏官合门署状书云献赵普，真宗实录亦云。谨按，普复入相，乃六年九月辛亥，在锡为河北转运后凡十日。又实录载锡所献书比本传尤详，书言从驾大名及二月十六日请皇帝东封，皆非普当国时，明甚。书又言相公佐先帝取吴越，事今上平并汾，其称多逊，亦明甚。不知两朝史官何以如此差误也，使赵普蒙此恶声，岂不噃乎？今别取锡所著咸平集，检其谢敕书銟谕表、献宰相书、升平感遇诗参考日月，盖锡自太平兴国五年九月二十三日由著作郎除左拾遗、直史馆，至今年八月十五日献多逊书，九月授河北转运，十三日入辞，遂上封事。十九日敕书銟谕，但不记授河北转运之日耳，今据实录，在壬寅初八日也。其它则用锡书、表等辞删修，仍略其日，以便笔削。按锡为谏官几一年，盖未尝言事，诣合门一再所献，皆歌颂盛德耳。至是始敢直言，故其升平感遇诗云「皁囊初上聊供职」也。为谏官几一年，事之可言者固多矣，而多逊逆闭其途，虽有章疏亦不得通，非因出使入辞，实封直进御座，则虽太宗之圣，终亦不闻此也。呜呼，奸臣之蠹国，岂不甚哉！）
　　臣职在箴规，理难循默，敢献军国要机者一，朝廷大体者四，惟陛下留神察之。
　　夫赏不踰时，国之令典。顷岁王师薄伐，克平太原，未赏军功，逮兹二载。今范阳坚壁，窃据疆封，獯鬻荐居，不修朝聘，若烦再驾，固当用兵，虽禀宸谋，必资武力。愿陛下因郊禋、耕耤之礼，议平晋之功而赏之，则驾驭戎臣，莫兹为重，此要机之一也。（按：四年十月乙亥已行太原之赏，锡今犹以为言，或者赏未篃及故也。）
　　今交州未下，战士无功，春秋谓「老师费财」，兵书曰「钝兵挫锐」。臣闻圣人不务广疆土，惟务广德业，声教远被，自当来宾。臣尝读韩诗外传，周成王时，越裳九译来贡，周公问之，曰：「本国天无迅风疾雨，海不扬波三年矣。意者中国有圣人，盍往朝之。」是知不必加兵，自然内附。交州谓之瘴海，得之如获石田。愿陛下念征戍之劳，思用度之广，爱人惜力，无屯兵以费财，修德服荒，无略内以勤远，亟诏执事，□其诛锄，又何必蕞尔蛮陬，劳于震怒，此大体之一也。
　　案六典：左右拾遗、补阙，掌供奉讽谏，凡发令举事，有不便者，小则上封，大则廷争；给事中职在封驳诏书，封谓封还不行，驳谓驳正所失；起居郎、舍人立赤墀之上，记录言动，即古左、右史之任也。迩来谏官废职，制诏有所未当，给事中不敢封还驳正，遗、补亦不敢直言其失，起居郎、舍人不得升陛纪言动，圣朝美事或有所遗，陛下德音或有不录。又御史不能弹奏，左、右丞今尚阙员，中书舍人典掌书命，未闻访之以事。臣意其各有所蓄，欲待顾问，望因清燕召而访之，俾尽悃诚，以观器业。又集贤院虽有书籍而无职官，秘书省虽有职官而无图籍。伏读去年九月丁未诏书，戒励百官，并于朝堂习仪及委宪司纠察。斯鴜复古道，振朝纲，然但见习仪，未见举职，若职业各举，则威仪自严。愿陛下择才任之，使各司其局，此大体之二也。
　　今□县平宁，京师富庶，军营马监，靡不恢崇，佛寺道宫，悉皆轮奂。加又辟西苑，广御池，虽周之灵囿、汉之昆明，未足为比。唯尚书省前代所建，湫隘尤甚，郎曹无本局，尚书无本厅，官司相参，何以区别？至于九寺、三监，寓天街之两廊，狭室萧然，具体而已。礼部无贡院，每贡士试，或就试武成王庙。是岂太平之制度耶？欲望别修省寺，用列职官，此大体之三也。
