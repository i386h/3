<!-- { "loadSidebar": true } -->
　　奉议郎、右司员外郎范纯粹权发遣河东转运副使。已而不行。（七月四日，复为右司郎中。）
　　癸酉，权发遣河东路转运使、朝散郎苗时中为直龙图阁、知桂州。
　　诏：「春铨试中第一人循一资，第三人占射差遣；中等八十九人，不依名次注官；下等四十五人，注官。」
　　诏：「已遣朝奉郎任公裕往发运司刷磨见欠内库钱，虑公裕顾避，根究灭裂，可续遣入内供奉官谢禋同根究。」
　　福建路提点刑狱李茂直言，枪杖手李杭斗敌，杀获军贼蓝载等十八人。诏：「将官彭铎等所领应募兵民，各发归元来去处，上杀获正贼人功状。」
　　诏封桩粮草依年次以新物兑换。
　　同提举河北东路保甲刘定言：「李宁久领河北保甲，及曾兼领陕西保甲，尽心宣力，冒暑得疾身亡。乞厚赐轸恤，使其家属不致失所。」诏：「李宁自朝廷推行保甲教事已来，用心其间，宣力为多。可止作朝廷特有处分，赐绢五百匹本家。」
　　甲戌，礼部言：「亲郊之岁，夏至祀皇地祇于方丘，遣冢宰摄事，礼容乐舞谓宜加于常祀。而其乐懬二十、乐工百五十有二、舞者六十有四，与常岁南北郊上公摄事无异，殆未足以称明诏钦崇之意。乞自今亲郊之岁，方丘所用乐舞，准亲祠用三十六懬、工人三百有六、舞人百三十有四。」从之。
　　又言：「欧阳修等编太常因革礼，始自建隆，讫于嘉佑，为百卷。嘉佑之后，阙而不录。熙宁以来，礼文制作足以垂法万世，乞下太常博士接续编纂，以备讨阅。」从之。（朱本又于九月二十三日己未书续因革礼，今止就此出之。）
　　乙亥，手诏李宪：「近闻西蕃首领董毡已于年前十月亡殁，兼阿里骨曾使人谕邈川温锡沁，令西望烧香事。缘董毡世受朝廷爵命，其存亡理须当知。未审经略制置司曾与不曾承准本蕃遣人传报，及伺问得即今继立者为谁，疾速以闻。」（六年十月末，董毡死，阿里骨立。王巩甲申杂记【七】云：刘晦叔昱言，阿里骨本不当立，因私其国母而得立。大臣温锡沁常不协，密遣心腹诣王文郁乞内附。文郁请于朝，神宗曰：「此欲我为渠援尔，但善加抚慰而已，亦以夷狄攻夷狄之道也。」【八】边臣、老将叹服睿算，于是终元丰置而不论。绍圣初，孙路亦以为可纳，章子厚除路漕陕西经营之。晦叔亦漕陕西【九】，将行，问安厚卿、李邦直，厚卿曰：「先帝不纳，岂无深意耶？」邦直曰：「路好官职，一至如此。」既至永兴，但见路与锺傅对榻而寝者一月。一日，傅谓晦叔曰：「此事决难为，得之易，守之难也。」其后锺傅被召，具言不可，子厚亦意缓。后锺傅坐冒赏贬逐，又造成其议。巩所记如此，当考。孙路除陕西，在绍圣二年正月十三日。按：董毡死既二年，至元佑元年正月十八日，乃降诏许阿里骨承袭。二年八月末，苏辙奏论阿里骨承袭事，似得之王巩也，当考。）
　　御史刘拯奏：「乞大理寺、开封府左右厢军巡院【一○】皆置门簿，凡追送人，具人数、事目、知在、断放，并朱书结绝【一一】。」从之，令刑部立法。
　　礼部言：「亲祠仪注：享太庙、祀圜丘，皇帝并服靴袍至大次。伏缘车驾自大庆殿赴景灵宫、太庙，翌日赴南郊，并服通天冠、绛纱袍。且祀以进为文，宜有隆而无杀，前一日既盛服以赴祠所，及行事之旦，所谓『三日斋一日用之』者也，乃服靴袍至大次，未协礼意。谨案：郊特牲曰：『祭之日，王皮弁以听祭报。』报，谓小宗伯告时告备也。说礼者以通天冠犹古之皮弁，则通天冠者斋服也。今礼部奏中严外办，所谓告时备者也。伏请太庙、圜丘祭日之旦，自斋殿赴大次殿，服通天冠、绛纱袍。」从之。
　　丙子，诏：「陕西三铜钱监所增铸折二钱，每监以五万缗为额，息钱赐转运司。」
　　泾原路经略司言：「西贼奔冲过塌岭岔，德顺军第十七堡巡检、东头供奉官王友战死。」诏赠友皇城副使，以三资官其子仲安、仲坚、仲渊，并为三班借职。（旧纪书：丙子，夏人寇德顺军，巡检王友死之。新纪同。）
　　丁丑，诏：「河东、鄜延、环庆路各发户马二千匹，以给正兵。河东路可就给本路，鄜延路以永兴军等路，环庆路以秦凤等路。其少数，即以开封府界户马，如尚少，内鄜延路仍以京西路坊郭户马。所发马，官买者给元价。私买者分三等：上，三十千；中，二十五千；下，二十千。以解盐卖钱【一二】、阜财监应副市易钱先借支，开封府界以左藏库钱，余以本路钱。专管勾官：开封府界委范峋，河东范纯粹，秦凤等路李察，永兴军等路叶康直。其买过户马限三年。」（七月六日可考。本志云：七年，诏发户马河东、鄜延、环庆路二千，以给正兵。河东路就给本路，鄜延路以永兴军等路，环庆路以秦凤等路及开封府界户马益之，鄜延即益以京西坊郭户。既给正兵，后遂不复补。实录无「既给正兵，后遂不复补」，此合增修。）
　　己卯，干宁军言：「军居河流之间，堤防之内，欲应有违犯，若自大城越至本军，或自本军越过河东之类，并依已至越所未渡法，并两河自依私渡法。」从之。
　　权发遣提举河北东路保甲刘定权发遣同提举河北路保甲。
　　庚辰，知河南府韩绛言：「臣伏睹颁行保甲养马敕，京东限十年、京西限十五年数足。今提举保马官吕公雅须令作七年收买，又令每都保先选二十匹，是将十五年合买之马作二年半买足，恐非朝廷经始之意。京西北不产马，民又贫乏，乞许于元限减五年。」诏提举京西路保马司遵守元降敕限。（五月二十三日、七月二十三日可考。本志同此。）
　　苏州言资政殿学士、太子少保致仕元绛卒。绛工于文辞，为流辈所推许，上以此厚遇之。在中书，蕃夷书诏多出其手。景灵宫作神御十一殿，夜传语草上梁文，迟明以进。既得谢，上谓曰：「卿可营居京师，朕资卿金币，且便耆宁仕进。」绛惶恐谢曰：「臣有田庐在吴，归可售，即筑室都城。得望属车之尘幸矣，何敢冀赐邪？」行次近郊，上遣近侍赐白金千两。及卒，辍视朝，赠太子少师，谥章简。上得其遗奏，悯惜之，出示执政曰：「此必绛之文也。」诏其家集平生文章上之。（按【一三】：绛自太子少保赠太子少师，赠官不出本品自绛始。先是，胡宿自太子少傅，欧阳修、赵燍自太子少师赠太子太师，三人皆以受遗故优赠之，非常典也。附注当考。）
　　辛巳，内藏库使、忠州刺史彭孙【一四】为皇城使，西头供奉官、合门祗候张直为内殿承制，内殿崇班姚雄、潘逢、杨拱各迁两官，桑湜、高士言、胡仕清、郭成、陈元、姚师闵各迁一官。从姚麟出塞功也。（彭孙十月乙未又迁果州团练使【一五】。）
　　知太原府吕惠卿言：「本路岁认籴谷十万石送鄜延路，支移太远，民不便之。乞罢应副，止令陕西转运司自计置，其价钱依河东路元降指挥，于垣曲监拨还。」诏范纯粹、孙览相度以闻。纯粹言：「河东出粮至广，乞且令应副，候边事息，追还将兵，别自朝廷详酌指挥。」览言：「乞责逐路自办，仍免于垣曲监偿籴价。」诏令河东、陕西各计置五万石。诏支垣曲监钱。
　　赐广南西路经略司度僧牒二百，应副融州新招纳溪峒置堡寨。
　　诏：「沿边主兵官，虽因非冲替、差替，若在任勾当得力，藉才不可轻去【一六】，许经略司保明奏裁。」（五月一日可并此。）
　　壬午，诏：「西京左藏库使、吉州刺史、入内副都知石得一以所赐管地建僧寺，赐迎祥院为额，遇同天节度僧一人。」
　　诏自今开封府免后殿起居，以户部尚书王存言：「自官制行，户部尚书、侍郎领三司长贰职事，止赴前殿起居，唯知开封府依旧赴后殿。缘知府于后殿非供奉职司，而实废决事时刻。」故有是诏。
　　癸未，权发遣京西转运判官沈希颜言：「前官任内，为财用不给，借过南、北路提举司坊场钱三十万缗，立限以四年拨还。乞自元丰八年岁偿五万缗。」从之。
　　诏：「李宪乞选差兰州守城小使臣五人，赴安强、米脂、塞门、浮图、义合寨计度守备，委刘昌祚以名闻，李宪毋得占留。」
　　鄜延路经略司言：「谍报西贼今秋必为大举之计，乞下诸路防戒。」诏：「陕西、河东经略司检会累降朝旨，选差信实人深入体探，过为之备，具措置方略以闻。」
　　甲申，京西路转运司言：「准敕，两路提举常平司各借十万缗与转运司，官自算请般卖解盐。乞本路民已买解盐尽数买入官。」从之。解盐已榷卖，商人许其贩易。今京西转运司又为榷法，盐之过洛者皆苛留入官，使输钱然后放行。盖沈希颜掊克以牟利，商旅苦之。后不复行。（朱本签贴云：前史以为掊克，皆无照验文字，特出于史官私意，合删。新本已复存之，今从新本。又御集京西路转运司奏状：「伏见解盐之法，客人就界池请盐至西京，每席约有一贯以上净利。搬至襄、郢州，约收息二贯，计有净利钱二十万贯添助财用。」御批：「宜下户部限三日勘当，如别无违倽事理，即依所奏疾速施行。」元丰七年六月十六日下。本志载此事，与实录、御集同，但出沈希颜姓名耳。）
　　诏：「已降五阵法，令诸将教习，其旧教阵法并罢。」盖九军营阵为方、圆、曲、直、锐，凡五变，是为五阵。（元佑元年二月十六日，复教御阵。）
