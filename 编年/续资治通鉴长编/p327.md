<!-- { "loadSidebar": true } -->
　　【七】磁相州取铁及石灰「石灰」原作「石炭」，据宋本、宋撮要本及宋会要方域一三之二一改。
　　【八】成都岁市布织缣数千万以给秦陇军用「数千万」，宋本、宋撮要本、阁本均作「数十万」。
　　【九】其母子遂如初「母子」原作「子母」，据欧阳文忠公文集卷二六资政殿学士尚书户部侍郎简肃薛公墓志铭及宋史卷二八六薛奎传乙正。
　　【一○】有弟德明「有」，各本同；今本涑水记闻卷九作「其」。
　　【一一】李公高年「高年」原作「年高」，据宋本、宋撮要本、阁本及同上书乙正。
　　【一二】一无加各本同；前引涑水记闻作「亦无所加」。
　　【一三】开封府推官监察御史王沿为河北转运副使「推官」二字原脱，据宋本、宋撮要本及宋史卷三○○本传补。
　　【一四】律以绢直代之按上引宋史本传作：「以绢估罪者，敕以缗直代之。」原刊「绢」下应脱「估罪者敕以缗」六字。
　　【一五】齐始上之「始」字原脱，据宋本、宋撮要本及编年纲目卷九、宋史全文卷七上补。
　　【一六】衣其不能自存者「能」字原脱，据宋本、宋撮要本及宋史卷四二六张纶传补。
　　【一七】然晚为阳翟同姓富人奏求恩泽「阳翟」原作「杨翟」，据阁本及宋史卷三○五刘筠传改。
　　【一八】干宁信安军霸州公人逃去者「干宁」原作「干兴」，「公人」原作「公文」，据阁本改。按干宁军，见寰宇记卷六八、九域志卷二、宋会要方域五之二八、宋史卷八六地理志。
　　【一九】析荆湖北路安州隶京西路「隶」字原羼入「安州」上。按九域志卷六、舆地纪胜卷七七、宋史卷八八地理志均谓安州于天圣元年隶京西路，今据乙正。
　　【二○】贬知郓州考功郎中杜尧臣为济州团练使阁本同。按宋会要职官六四之二八「使」作「副使」，宋制贬降团练者应为「副使」，疑会要为是。
　　【二一】除福州民逋官庄钱「民逋」二字原阙，据十朝纲要卷五、宋史卷九仁宗纪及续通鉴卷三七补。
　　【二二】从之「从」字原脱，据阁本及通考卷一六六刑考补。宋史卷一九九刑法志载天圣六年聂冠卿请罢覆杖笞，并称：「徒以上虽不系狱，皆附奏。诏从其说。」亦可证。
　　【二三】以故太尉王旦孙三班奉职恪为无料钱京官「无料钱京官」原作「无料京钱官」，据阁本及宋会要职官六一之八乙正。
　　【二四】犹喜无曾封禅书「犹」原作「独」，据宋本、宋撮要本、阁本及林和靖先生诗集卷四、宋史全文卷七上、宋史卷四五七林逋传改。
　　【二五】宜令三班院自今选曾有臣僚同罪奏举「今」原作「京」，据阁本及宋会要职官四一之一二二改。
　　【二六】及曾经兵马监押「兵马」原作「兵部」，据阁本及上引宋会要改。
　　【二七】广济河导菏水「菏水」原作「河水」，据阁本及宋史卷九四河渠志、困学纪闻卷一六五丈河条、方舆纪要卷四六引九域志改。
续资治通鉴长编
卷一百七
卷一百七
　　起讫时间 起仁宗天圣七年正月尽是年四月
　　卷　　名 续资治通鉴长编卷一百七
　　帝　　号 宋仁宗
　　年　　号 天圣七年（己巳，1029）
　　全　　文
　　春正月乙未，契丹遣夷离毕、左千牛卫上将军耶律汉宁、少府监刘湘来贺长宁节。
　　庚子，命供奉官、合门祗候曹用和往沧、德州规度河堤。
　　壬寅，三司言，江、淮发运使岁丰上供米六百万石，前诏权减五十万，今岁丰，请复如旧。诏更一年复之。
　　癸卯，枢密使曹利用罢，以保平节度使、守司空、检校太师兼侍中判邓州。
　　初，太后临朝，威震天下。中人与贵戚稍能轩轾为祸福，而利用以勋旧自居，不□也。凡内降恩【一】，力持不予，左右多怨。太后亦严惮利用，称侍中而不名。利用奏事帘前，或以指爪击带□，左右指以示太后曰：「利用在先帝时，何敢尔耶！」太后颔之。利用奏抑内降恩，或屡却而复下，则有黾勉从之者。久之，人测知其然，或给白太后曰：「蒙恩得内降，虽屡却于枢密院，今利用之家媪阴诺臣请，其必可得矣【二】。」下之而验。太后始疑其私，颇衔怒。
　　内侍罗崇勋得罪，太后使利用召崇勋戒敕之。利用去崇勋冠帻，诟斥良久，崇勋耻恨。会利用从子汭为赵州兵马监押，而州民赵德崇诣阙告汭不法事；奏上，崇勋方侍，自请往按治，乃诏龙图阁待制王博文、监察御使崔暨与崇勋鞫汭于真定府。即罢利用枢密使，制辞犹以利用累章请外为辞。利用既受命，请对，不许。而崇勋等穷探其狱，狱具，汭坐被酒衣黄衣，令军民王旻、王元亨等八人呼万岁；且傅致汭辞，云利用实教之。上以问执政，皆顾望未有对者。张士逊进曰：「此独不肖子为之，利用大臣，宜不知状。」太后大怒，将并逐士逊，而王曾徐亦为利用解，太后曰：「卿尝言利用横肆，今何解也？」曾曰：「利用恃恩素骄，臣每以理折之。今加以大恶，则非臣所知也。」太后意少释。
　　丙辰，贬利用为左千牛卫上将军，知随州，仍令供奉官陈崇吉、御史台驱使官赵崇谅乘驿伴送。法寺议汭当斩，王旻等亦抵死，汭之母妻皆缘坐徒三年。诏杖杀汭，妻论如法，决其母杖十五；王旻杖脊配沙门岛，遇赦不还；王元亨以丧明编管旁州；余悉配广南、荆湖牢城。知赵州及同判并谪监当，本路转运使、提点刑狱特释之。给赵德崇田五顷、钱二百千。
　　先是，馆阁校勘彭乘尝与钓鱼。故事，上未得鱼，侍臣虽先得不敢举竿，及上得鱼，左右以红丝网承之。既而乘同列亦得鱼，欲举竿者，左右止之曰：「侍中未得鱼，学士竿未可举也。」利用后得鱼，左右复以红丝网承之，利用弗禁。乘出，谓人曰：「曹公权位如此，不以逼近自嫌而安于僭礼，其能久乎！」无几何，利用败。
　　利用常辟太常博士、夏人司马池为髃牧判官，池辞不就，朝廷固授之。利用委池括大臣所负马价，池曰：「令之不行，由上犯之。公负尚多，不先输，何以趣他人。」利用惊曰：「吏绐我已输矣！」亟命送官。数日而诸负者皆入。利用贬，其党畏罪，从而毁短者甚觽，池独扬言称利用之枉，朝廷卒不问。王陶谈渊载曹玮、任守信二事，今附见，当考。曹利用晚节福过灾生，刚愎骄傲，人怨神怒。天圣中，侄合门祗候汭为赵州都监，嬖一婢，室家不和【三】，逐出为民妻。民居在护戎公署之北，因坏垣不葺，汭常出入其家，寻旧好。婢与其夫喧争，汭衣浅色袄子入其家，民亦被酒，因有山呼之事。既奏至，朝廷奏削，匿于利用家数日，因镇定走马任守信入奏，述其事，方究寻其削。翌日，罢利用枢密使，以节度使、司空、侍中判邓州。未行，物论甚喧，汹汹数日，间达于天听。章献后垂帘临朝，中书奏事讫，留辅臣以询其事。王沂公为昭文，张邓公集贤，吕许公、夏郑公参预，皆苍皇无以对。郑公越次而奏云：「利用悖逆，只乞问士逊，十年同在宥密，以利用举而大拜。」士逊无一言辨，但雨泣而已。翌日，再贬利用左监门卫将军、知随州。士逊罢相，守刑部尚书、知江宁府。内侍押班任守信为定州路钤辖，一日，习射于园中，其左右惟见守信独语云：「侍中何故至此！」退立数步，踣于地。从者翼归正寝，风涎大作，已不救矣。先是，守信天圣中为镇定走马承受，时知定州曹玮与大貂曹利用有隙，会侄汭猖狂山呼于赵州，奏入月余未行。玮密讽守信以边事入奏，白于章献刘后，遂贬利用，而非命死于道。后守信赴官定州，经由赵之高邑县，道旁一坟庄，询之谁氏，曰：「故曹侍中坟。」守信自此觉神色惨沮，至定，不旬日而疾作。其年，玮亦薨谢。
　　戊午，诏髃臣准诏举官，岁终不及其数者听阙。
　　诏罪人配隶他州而妻子不愿从者，听之。
　　二月庚申朔，礼部侍郎、参知政事鲁宗道卒。太后临朝，宗道屡有献替，太后问唐武后何如主，对曰：「唐之罪人也，几危社稷。」后默然。时有上言请立刘氏七庙者，太后以问辅臣，觽不敢对，宗道独曰：「不可【四】。」退谓同列曰：「若立刘氏七庙，如嗣君何！」帝与太后将同幸慈孝寺，欲以大安辇前帝行，宗道曰：「妇人有三从，在家从父，嫁从夫，夫殁从子。」太后命辇后乘舆。执政多任子于馆阁读书，宗道曰：「馆阁育天下英才，岂纨庣子弟得以恩泽处邪！吾子诚幼，已任京官，然终不使慁国恩。」曹利用恃权骄横，宗道屡折之帝前，自贵戚用事者，莫不惮之，时目为「鱼头参政」，因其姓，且言骨鲠如鱼头也。在政府七年，务裁抑侥幸，不以名器私于人。疾剧，帝幸其第临问，赐白金三千两。既卒，皇太后临奠之，赠兵部尚书。初，太常议谥曰刚简，复改为简肃，议者以为「肃」不若「刚」为得其实也。王子融作王曾言行录及百一篇，毁短宗道殊甚。然他书莫不称宗道刚简可畏，恐子融所云或出私意耳，今不尽取。
　　甲子，同州观察使、知陈州李士衡为左龙武大将军，建州观察使、知卫州康继英为右羽林大将军，并分司西京。士衡，曹利用妻父；继英，亦利用姻家也。
　　诏择文臣历边任而有材武及尝为近臣举充右职者，并武臣之子孙在朝而有节义者，与换官，三路任使。
　　乙丑，诏诸路当职官吏，或以职田俸粟及草滥估中官易致败腐，自今犯者以违制论，所入并没官，募告者赏之。
　　丙寅，礼部尚书、平章事张士逊为刑部尚书、知江宁府【五】。士逊得宰相曹利用之荐也【六】，利用长枢密，凭宠自恣，士逊居其间，未尝有是非之言，时人目之为「和鼓」。利用得罪，士逊又营救之。利用既斥，士逊随亦罢。上以士逊东宫旧臣，故加秩而遣之，辞日，又解通犀带赐焉。
　　户部侍郎、参知政事吕夷简以本官平章事。始，王曾荐夷简可相，久不用。士逊将免，曾因对言：「太后不相夷简，以臣度圣意，不欲其班枢密使张耆上尔。耆一赤脚健儿，岂容妨贤至此！」太后曰：「吾无此意，行用之矣。」于是，卒相夷简，以代士逊。此据魏泰杂记。然泰所云请即宣召学士草麻，则恐不然。盖张知白死，曾荐夷简，不用，而用士逊。及士逊将罢，曾复荐夷简，太后因用之，何必如是匆促。且不类曾平日举动，故不取也。
　　诏髃牧制置使自今不得举判官，须朝廷差人。
　　丁卯，以枢密副使、给事中夏竦为参知政事，翰林学士兼龙图阁学士、右谏议大夫、权知开封府陈尧佐为枢密副使，龙图阁学士、右谏议大夫、权三司使事薛奎为参知政事。奎入谢，上谕奎曰：「先帝常以卿为可任，今用卿，先帝意也。」
