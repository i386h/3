<!-- { "loadSidebar": true } -->
　　戊戌，司马光上疏曰：臣愚窃惟大行皇帝春秋未甚高，以宗庙社稷之重，昭然远监【二三】，确然独断，知陛下仁孝，可守大业，擢于宗族之中，建为嗣子，授以天下，其恩德隆厚，踰于天地，固非微臣所能称述。今不幸奄弃万国，陛下哀慕泣血，以夜继昼，过于礼制，以至成疾。中外闻者，无不感泣，知大行皇帝能为天下得人，治平之期，企踵可待，髃臣百姓，不胜大幸。今者圣体痊平，初临大政，四海之人，拭目而视，倾耳而听，举措云为，不可不审。易曰：「君子以作事谋始。」召诰曰：「王乃初服，鸣呼！若生子，罔不在厥初生，自贻哲命。」夫为政之要，在于用人、赏善、罚恶而已。三者之得，则远近翕然，向风从化，可以不劳而成，无为而治。三者之失，则流闻四方，莫不解体，纲纪不立，万事隳颓。治乱之原，安危之机，尽在于是。臣愿陛下难之重之，精心审虑，如射之有的，必万全取中，然后可发也。
　　陛下思念先朝，欲报之德，奉事皇太后孝谨，抚诸公主慈爱，此诚仁孝之至，过人远甚。臣愿陛下虽天性得之，复加圣心，夙夜匪懈，谨终如始，以结亿兆之心，刑四方之化，则福祚流于子孙，令闻垂于无穷矣！
　　古者人君嗣位，必踰年然后改元。臣愿陛下一循典礼，勿有变更于中年也。三年之丧，自天子达于庶人，一也。自汉氏以来，始从权制，以日易月。臣愿陛下虽仰遵遗诏，俯徇髃情，二十七日而释服，至于宫禁之中，音乐、游燕、吉庆之事，皆俟三年然后复常，以尽送终追远之义焉。礼，为人后者为之子，故为所后服斩衰三年，而为其父母齐衰期，为所后者之亲皆如子，而为己之亲皆降一等，盖以承重于大宗，则宜降于小宗，所以专志于所奉而不敢顾私亲也。汉宣帝自以为昭帝后，终不敢加尊号于卫太子、史皇孙。光武起于布衣，亲冒矢石，以得天下，自以为元帝后，亦不敢加尊号于巨鹿都尉、南顿君。此皆循大义，明至公，当时归美，后世颂圣。至于哀、安、桓【二四】、灵，或自旁亲入继大统，皆追尊其祖父，此不足为孝，而适足犯义背礼，取讥当时，见非后世。臣愿陛下深以为鉴，杜绝此议，勿复听也。凡此数者，臣伏计陛下聪明，皆素知之。然臣复区区进言者，诚恐不幸有谄谀之臣，不识大体，妄有开说，自求容媚，陛下万一误加听从，欲捐躯争之，亦无及已。是以不敢不先事而言，庶几圣德纯粹完美，不有秋毫之缺，使一夫窃议于草莱者，臣之志也。
　　五月癸卯，进封公主为长公主，岐国改越国，福安改康国，庆寿改惠国，永寿改荣国、宝寿改顺国。
　　以皇子位伴读、太常少卿李受为左司郎中，皇子位说书、屯田员外郎王猎为刑部员外郎，并充天章阁待制，受兼侍读，猎兼侍讲。管勾皇子位昭宣使、瑞州刺史、右班副都知石全育领原州【二五】团练使，充入内副都知。故事，都知四人，至是并全育而五，诏后有阙勿补。任守忠、邓保吉、甘昭吉、李允恭、石全育并为入内都知，凡五人也。
　　庚戌，封长女为德宁公主，第二女为宝安公主，第三女为寿康公主。中书奏用故事，并长公主皆赐告，罢其册礼。
　　诏：「山陵所用钱物，并从官给，毋以扰民。」诏虽下，然调役未尝捐也。此据司马光日记，王珪集亦载此诏文。三司计山陵当用钱、粮五十万贯、石而不能备，或请移陕西缘边入中盐于永安县，转运副使薛向陈五不可，且乞如其数以献，许之。此据薛向传附见。
　　右司谏王陶为户部员外郎、直史馆，充皇子位伴读；屯田员外郎周孟阳、秘书丞孙思恭充皇子位说书。孟阳自以王宫教授，与上有潜龙之旧，而李受、王猎皆非上故识，顾先得待制，由是觖望，固辞说书，不拜。
　　司马光言：
　　臣闻三代令王【二六】，置师、傅、保以教其子，又置三少与之燕居。至于左右前后侍御仆从之人，皆选孝弟端良之士，逐去邪人，毋得在侧，使之日见正事，闻正言，然后道明而德成，心喻而体安，福被兆民，功流万世。此教之所以为益也。今王陶等虽为皇子官属，若不日日得见，或见而遽退，语言不洽，志意不通，未尝与之论经术之精微，辨人情之邪正，究义理之是非，考行己之得失，教者止于供职，学者止于备礼；而左右前后侍御仆从，或有佞邪谗巧之人，杂处其间，出入起居，朝夕相近，诱之以非礼，导之以不义，纳之以谄谀，济之以诈伪，虽皇子资性聪明，端□难移，然亲近易习，积久易迁，谄谀易入，诈伪易惑，如此则虽有硕儒端士为之师傅，终无益也。
　　臣闻孟子曰：「虽有天下易生之物，一日暴之，十日寒之，未有能生者也【二七】，吾见亦罕矣！吾退而寒之者至矣！」又曰：「一齐人傅之，觽楚人咻之，虽日挞而求其齐也，不可得矣。」臣愚伏望陛下多置皇子位，与皇子居处燕游，讲论道义【二八】，耸善抑恶，辅成懿德。其左右前后侍御仆从，亦皆选小心端□之人，使所属官司结罪保明，然后得入。仍专委伴读官提举觉察；若有佞邪谗巧之人诱导皇子为非礼之事者，委伴读官【二九】纠举施行，实时斥逐，不令在侧。若皇子自有过失，再三规诲不从，亦听以闻。如此，则必进德修业【三○】，日就月将，善人益亲，邪人益疏，诚天下之幸也。
　　丁巳，案：丁巳，原本误作乙巳，今改正。赐郑州公使钱五百贯，以灵驾所过故也。
　　富弼既除丧，戊午，授枢密使、礼部尚书、同平章事。
　　庚申，翰林学士王珪奏：「谨按曾子问曰：『贱不诔贵，幼不诔长，礼也。惟天子称天以诔之。』『春秋公羊说，读诔、制谥于南郊，若云受之于天然。』【三一】干兴元年夏既定真宗皇帝谥，其秋始告天于圜丘。史臣以为天子之谥，当集中书门下御史台五品以上、尚书省四品以上、诸司三品以上，于南郊告天，议定然后连奏以闻。近制唯词臣撰议，即降诏命，庶僚不得参闻，颇违称天之义。臣奉命撰上先帝尊谥，欲望明诏有司，稽详旧典，先之南郊，而后下臣僚之议，庶先帝之茂德休烈，可信万世之传。」诏两制详议。翰林学士贾黯等议如珪奏，从之。
　　甲子，集庆节度使、知曹州张茂实请改名孜，从之。
　　戊辰，皇子仲针、仲纠始就东宫听读。
　　是日，初御延和殿。上疾犹未平，命辅臣祈福于天地、宗庙、社稷及景灵宫、寺观，又遣使二十一人祷岳、渎、名山。
　　六月癸酉，上复以疾不出。是时唯两府得入对柔仪，退诣内东门小殿帘帷之外，覆奏政事于皇太后如初。
　　先是，礼院言，大行祔庙，而太庙七室皆满，请增置一室。诏两制及待制以上与礼官考议。观文殿学士孙抃等议曰：自十月丙戌日移入此。「谨按礼曰：『三昭三穆，与太祖之庙而七。』书曰：『七世之庙，可以观德。』曰世与昭穆云者，据父子之正而言也。若兄弟则昭穆同，不得以世数数之矣。商祖丁之子曰阳甲【三二】，曰盘庚，曰小辛，曰小乙，四子皆有天下，而商之庙有始祖，有太祖、有太宗、有中宗【三三】。若以一君为一世，则小乙之祭不及其父祖丁【三四】，是古之兄弟相及，昭穆同而不以世数数之明矣。故晋之庙十一室而六世，唐之庙十一室而九世。中宗、睿宗之于高宗，恭宗、文宗之于穆宗，同居穆位。国朝太祖为受命之祖，太宗为功德之宗，此万世不迁者也。故太祖之室，太宗称孝弟，真宗称孝子，大行皇帝称孝孙。而禘祫图，太祖、太宗同居昭位，南向，真宗居穆位，北向。盖先朝稽用古礼而着之于祀典矣。大行皇帝神主祔庙，伏请增一室为八室，以备天子事七世之礼。」诏从之。
　　于是龙图阁直学士兼侍讲卢士宗、天章阁待制兼侍读司马光议曰：「臣等谨按礼，天子七庙，三昭三穆，与太祖之庙而七。太祖之庙，万世不毁，其余昭穆，亲尽则毁，示有终也。自汉以来，天子或起于布衣，以受命之初，太祖尚在三昭三穆之次，故或祀四世，或祀六世，其太祖以上之主，虽属尊于太祖，亲尽则迁。故汉元帝之世【三五】，太上庙主瘗于寝园。魏明帝之世，处士庙主迁于园邑。晋武帝祔庙，迁征西府君；惠帝祔庙，迁豫州府君。自是以下，大抵过六世则迁其神主。盖以太祖未正东向之位，故止祀三昭三穆【三六】；若太祖已正东向之位，则并三昭三穆为七世矣。唐高祖初立祀四世，太宗增祀六世。及太宗祔庙，则迁弘农府君神主于夹室，高宗祔庙，又迁宣皇帝神主于夹室，皆祀六世，此前代之成法也。惟明皇立九室，祀八世，事不经见，难可依据。今若以太祖、太宗为一世，则大行皇帝祔庙之日，僖祖亲尽，当迁于西夹室，祀三昭三穆，于先王典礼及近世之制，无不符合，太庙更不须添展一室。」诏抃等再议。于是复上议曰：「先王之礼，自王以下降杀以两，故有天下者事七世，有一国者事五世【三七】。自汉以来，诸儒传礼者，始有夏五庙、商六庙之说，其说出于不见伊尹之言，而承用礼家之误。盖自唐至周【三八】，庙制不同，而大抵皆七世。王制所谓『三昭三穆，与太祖之庙而七』者是也。今议者疑僖祖既非太祖，又在三昭三穆之外，以为于礼当迁。如此，则是以有天下之尊，而所事止于六世，不称先王制礼降杀以两之意。且议者言僖祖当迁者，以为在三昭三穆之外，则于三代之礼，未尝有如此而不迁者。臣等以为三代之礼，亦未尝有所立之庙出太祖之上者也。后世之礼既与三代不同，则庙制亦不得不变而从时。且自周以上，所谓太祖，亦非始受命之主，特始封之君而已。今僖祖虽非始封之君，要为立庙之始祖。方庙数未过七世之时，遂毁其庙，迁其主，考三代之礼，亦未尝有如此者也。汉、魏及唐一时之议，恐未合先王制礼之意。臣等窃以为存僖祖之室以备七世之数，合于经传事七世之明文，而亦不失先王之礼意。」诏恭依。
　　戊寅，翰林学士、权三司使蔡襄为修奉太庙使。襄乃以八室图奏御，又请广庙室并夹室为十八间。从之。
