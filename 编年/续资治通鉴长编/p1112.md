<!-- { "loadSidebar": true } -->
　　乙卯，江淮等路发运副使、朝奉大夫蒋之奇，都水监丞、承务郎陈佑甫，各迁两官，余减磨勘年【六】，循资有差。以上批「闻所开龟山运河，于漕运往来免风涛百里沈溺之患，彼方上下人情莫不忻快，其本建言及董役成者，令司勋第赏以闻」故也。（开龟山河，在六年十一月二十八日。神宗宝训议河渠篇：七年，江、淮发运副使蒋之奇请凿泗州龟山左肋至洪泽五十七里为新河，以避长淮之险。二月，以成功闻。之奇奏计至京，绘图来上，上问曰：「龟山亦故道耶？」之奇对曰：「凿山为渠，非故河也。方凿河时，获钱十四，其文皆『开通』，识者以为开河必通之兆，犹李泌之凿砥柱，获戟，文有『平陆』，为平陆之应也。」上喜，遂下诏曰：「所开龟山河，于漕运往来免风涛百里沈溺之患，其始建言及董役成者，令司勋第赏以闻。」乃以之奇直龙图阁，进秩二等，余迁官、减磨勘年，循资有差。六年十一月二十八日开河，七年二月十六日迁两官。之奇除直龙图阁，升发运使，在哲宗即位后，本传可考，宝训误也。河渠志第二卷：龟山运河，熙宁中，皮公弼议浚许元所开新河，自淮阴属于洪泽，四十九里，以避长淮之险，诏从之。发运使罗拯议凿龟山河，属于洪泽，公弼力沮之。上察公弼沮坏事功，尤欲用拯议。元丰六年，会发运副使蒋之奇奏计京师，建言：「上有清汴，下有洪泽，而风浪之险止百里长淮【七】，迩岁沈毁漂失公私之载，何可胜计！自诸道转输经湖、江数千里之远，而覆败于百里之近，良可惜也。」上乃遣都水监丞陈佑甫经度。之奇议欲上自龟山蛇浦，下属洪泽，凿为复河，取淮为源，不置堰闸。佑甫以其言奏，因复陈工费浩大，上曰：「工费虽大，然为利亦博矣。」佑甫曰：「异时淮中岁失船百七十艘，若捐数年所损之费，足以济役事。」上曰：「捐费尚小，如人命何！」诏遣之奇、佑甫董役事，起十二州丁夫十万三千有奇，于正月戊辰始事，二月乙未奏功。河亘五十七里有奇，漕运往来无风涛覆溺之患。上遣中贵人劳赐有差，诏建言成功之人第赏以闻，命之奇撰记，刻石于龟山。）
　　赐权发遣熙州兼管勾熙河兰会路经略司赵济银、绢六百，降敕銟谕，以应副军期趣办也。
　　礼部言：「诚州奏：乞于中路要便之地建二寺，大步山欲以静化，古融城欲以怀化为额，乞岁度僧二人。」从之。
　　浮图寨监押、殿直晁立贷死，免除名，勒停，追两官冲替。坐令十将续连杀投降秃头寨主王杰也。
　　监察御史蹇序辰、翟思并守殿中侍御史。
　　丙辰，户部言：「提举京东路常平等事【八】燕若古乞州、县积欠钱斛对移令、佐催督。看详欲下提举常平司具可以权对移职位、姓名，申部关吏部。」从之。
　　诏：「广南西路诸州召募土人隶雄略、澄海，其例物依寄招例支七千外，更增钱：邕州住营者，每名五千，余各三千。具数关牒见寄招路照会关牒。」
　　中书舍人兼侍讲蔡卞奏：「待罪从官，久无补报，举士应诏，又非其才。伏望罢臣职任，除一在外差遣。」诏不许。（此据御集。要见卞举何人，或见朱本。）
　　丁巳，大燕集英殿。中燕，皇子延安郡王初侍立于前，宰臣王珪率百僚廷贺，宣答曰：「皇家庆事，与卿等同，深为欣怿。」及珪等升殿，上又谕王珪等复前【九】，分班再拜称谢就坐。久之，乃退。王年未当出合，上特令侍燕，以见髃臣。（哲宗熙宁九年十二月生，此年九岁也。旧纪书：丁巳，燕髃臣集英殿，延安郡王立侍于御坐之侧，宰臣王珪率百官廷贺。及升殿，上命与王相见。久之，王乃退。新纪但书侍侧廷贺。）
　　己未，手诏：「熙河一路开创未久，凡百用度，锱铢较计，尚未易供亿。其缘防城器具，虽为□恶之物，极塞所直，自亦不少。若于御贼施用，未是要急，诚为枉费。可下经略安抚制置司，于已颁百步守城法内，据紧急名件，随宜裁定闻奏，毋致阙御贼之用。」
　　庚申，御崇政殿阅诸军转员，凡三日。
　　诏刘昌祚：「闻夏人以谍妄传汉家欲城胡芦河，遂发河南北人马十分之九，集于练家流。宜明远斥候，知贼所向，清野城守，则为制贼上策。」上批诏尾云：「本路挠耕之兵，数出俘斩，殆以千数。羌人俗重酬报，今所聚人马，不见汉兵，势不空回，必于诸路钞略。诸路中本路且有瑕耲，必恐首撄贼锋，不可不厚为之备。」
　　诏御史中丞杂压在六曹侍郎之上。
　　诏：「陕西、河东经略司休息士马，更不出塞，止为守御之计，候今秋别听指挥。」
　　枢密院言：「马军诸指挥及诸班直【一○】，以年出职及军功转补，今转员约至军使【一一】，各有剩数，迁补不行。」诏：「权置下名军使二百四十员【一二】：捧日、龙卫各四十，拱圣、骁骑各五十，云骑三十，骁胜三十。权置下名副兵马使九十员：拱圣、骁骑、云骑各三十。」
　　知太原府吕惠卿言：「相度开麟、府、丰三州两不耕地，所收极厚，可助边计，乞推之陕西路。」诏陕西路经略司详酌施行。（七月十日丁未所书当考，此与彼相重，但经略异耳。吕惠卿家传有可删入者，今附此，须更详之。家传云：七年春，惠卿之任，至河阳以北，流移者负老携幼属于道，皆本路之民也。既至，思所以抚存如上意者，先以尤急者三事上闻。其一，自五年军兴，调夫与驴于民，夫一名官支雇钱一千、米一石，驴一头官支赁钱五百。而民间自太原至潞州至河外，一夫之费多至百千，驴之直多至十千，调驴三千头，至用钱四万贯，而官支才千余缗。其后有司复以为但至极边，未尝入界，追理所支。其二，河东于二税外，别有和籴、支移，劳弊与正税同，而灾伤无蠲减之法。自军兴，民尤以远输为病。其三，河东转运司每岁以斛斗十万石馈鄜延，民间之费几至倍蓰，乃能毕足，而计司不敢以为言，惠卿皆乞除之。于是流移之复业者相踵也。河东四路边面二千余里，兵七万人，旧制畸零交错，战守不分，其弊如陕西。惠卿团为十二将：二将以备北，一将在岚、石，一将在府州，而八将番戍河外。凡所以措置，一切用陕西之法。自师出无功之后，敌势益张，人心惴恐，并边退缩不复敢耕，而新疆葭芦、□堡间号木瓜原者，膏腴特甚，皆昔西人恃以强国者。惠卿遣知石州赵宗本相视之，得地可耕者甚广。乃雇五县耕牛，发将兵护其外而耕之，旬日种地五百二十九顷。又耕麟、府、丰州地七百三十顷，弓箭手与民之无力者、与异时两不耕者九百六十顷，边民始复有稼穑之利，而秋成则以籴之官中，边计赖之以纾。惠卿乃上疏乞为营田，其略曰：「今葭芦、米脂里外良田不啻一二万顷。西人名之歇头仓，或曰真珠山，或曰七宝山，言其出禾粟多，而国中所资多出于此也。果能为之法，稍耕其地，则两路新寨养兵之费略已备具，而所资之内地者无几矣，况尽辟之乎？然而所以不敢耕者，前无捍卫，而贼马犹复出没于其间，而官中未有法以耕之故也。夫捍卫疆场，保护耕凿，莫若建堡寨。而论者徒惩永乐之败，而不究其所以败，因置而不敢议，此非计也。夫堡寨诚不可建，则凡新旧城寨皆不可守；诚可守，则曷为而不建之，以据其要冲，而令贼得出没于其间而不敢耕哉？今葭芦西南去米脂纔一百二十里，若两路各建一寨，则每寨相去不过四五十里。又于其间置小堡铺，以相照望，则延州之义合、白草与石州之□堡、克乌以南诸城寨，凡千余里之边面，皆为内地。其兵固可移之新寨，则建寨初虽当少益常戍，而所益不多矣，而辟其地利以赡军用，虽有资于内地，而所资不多矣。而河外三州荒闲之地，与昔之为西人所侵，及苏安靖请弃之以为两不耕者，臣皆为法以耕之。又及时就籴于河外，而使河内之民被文移者量出脚剩之宜，而革百年远输贵籴，以困公私之弊。一二年间，财力稍丰，则又通葭芦之道于麟州之神木，其通堡寨亦若葭芦、米脂之法，而横山膏腴之地皆为我有。使河西两路州军城寨相通，自足为一路。彼举国大入，则固守勿战，以避其锋；其散居或小入，则择利时出，以击其惰。纵未扑灭，彼无所归，不远遁沙漠，必请命画疆，则窥图之望绝，宾服之心固，而边境安矣。窃以诸将既不能为一举破敌之谋，以经画于前，比奉诏旨令臣相度措置，以为持久西边抗敌之计，宜无出于此。」于是具所以措置施行之法，条件以闻，而朝廷未暇为也。持久抗敌之计，实录系之七月十日。据八年正月二十七日所奏，则营田乃不如惠卿所言也。）
　　辛酉，诏永安县【一三】：「河南府六陵勾当官，香火内品等，自来承例，远离陵寝将迎使客。自今一切禁止，非准朝命辄离陵所者，论如擅去官守法。【一四】」
　　京东路转运司言：「盐场收杂钱不系本息数，乞岁支三百千，为本司公使。若别费用及数外取索，并以违制论，不以去官赦降原减。」从之。
　　壬戌，手诏李宪：「昨奏鬼章送马十三匹，乞买写经纸事，纸可就赐之，而还其马。」
　　诏太学外舍生周邦彦为试太学正，寄理县主簿、尉。邦彦献汴都赋，上以太学生献赋颂者以百数，独邦彦文彩可取，故擢之。邦彦，钱塘人也。
　　同管勾京西保马吕公雅言：「保马馇瘠，已立备偿法，其充肥未有旌赏。欲乞保马生驹每匹给绢一疋，其充肥支银楪。仍乞借常平钱五万缗，均付诸州县出息，为银绢费。每岁孟夏之月，聚而牧放，可致蕃息。」从之，京东路准此。（五年五月五日，又九月十四日，又七年二月八日，又五月二十六日、二十九日。）
　　京东路都转运使□居厚言：「密州板桥镇东枕大海，四方商贾所聚，鎫无垣墙。乞调明年春夫厚筑高垣，以包民居，置关锁。其海滩浮居小屋，大半隐藏禁物盗贼，并令毁撤，仍委密州觉察。」从之。
　　京西路转运判官沈希颜言：「本路酒税监官阙员及不职，乞不拘常制，奏差公干文武官。」户部言内外官司罢举，已着令。诏课利及万缗以上，依希颜所乞。（六月十五日可考。）
　　诏京东、京西、淮南路转运司：「闻本路久不雨，可访名山灵祠，委长吏祈祷。」
　　甲子，鄜延路第二将、西头供奉官张禧追一官勒停。初，经略司命禧以将下兵至开光寺护输税人乘，而禧擅以所部入米脂谷采木，贼马略输税户，杀人十四，禧失于应接。经略司劾罪上之，仍收禁禧。大理寺当禧罚铜五斤，请劾官吏不应禁禧罪。刘昌祚言：「禧故不禀本司处分，杀无罪十四人，有司议法不当，情恐将佐观望，以误边计。」故有是命。
