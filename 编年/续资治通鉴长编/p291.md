<!-- { "loadSidebar": true } -->
　　先是，冯拯以兵部尚书判都省，上欲加拯吏部尚书、参知政事，召学士杨亿使草制，亿曰：「此舍人职也。」上曰：「学士所职何官？」亿曰：「若枢密使、同平章事，则制书乃学士所当草也。」上曰：「即以此命拯。」拯既受命枢密，领使者凡三人【三】，前此未有，人皆疑怪，曹利用、丁谓因各求罢。上徐觉其误，召知制诰晏殊语之，将有所易置。殊曰：「此非臣职也。」遂召钱惟演，惟演入，对曰：「冯拯故参知政事，今拜枢密使，当矣。但中书不当止用李迪一人，盍迁曹利用或丁谓过中书？」上曰：「谁可？」惟演曰：「丁谓文臣，过中书为便。」又言玉清昭应宫未有使，谓首议建宫，宜即令领此。又言曹利用忠赤，有功国家，亦宜与平章事。上曰：「诺。」庚午，以枢密使、吏部尚书丁谓平章事，枢密使、检校太尉曹利用加同平章事，皆用惟演所言也。（此段参取钱氏及司马氏日记修入。晏殊误召，恐不至再，当考。冯拯自兵书加吏书【四】，必参政，日记偶脱，今追填之。杨亿所云此舍人职，盖参政制乃舍人所当草也。）
　　辛未，鄜延路钤辖言扑咩族马讹等，先为北界所略，今帅觽来归。
　　壬申，以久雨，诏诸军校营在新城者权免常朝，赐诸班直军营压死者缗钱有差。
　　河北转运使言，怀、卫二州仍岁灾沴，流民渐复，请各增置通判一员，以安集之。诏可。
　　上既从钱惟演之言，擢丁谓首相，加曹利用同平章事，然所以待寇准者犹如故。谓等惧，谋益深。是日，准入对，具言谓及利用等交通踪迹，又言：「臣若有罪【五】，当与李迪同坐，不应独被斥。」上即召迪至前质之，两人论辨良久，上意不乐，迪再三目准令退。及俱退，上复召迪入对，作色曰：「寇准远贬，卿与丁谓、曹利用并出外。」迪言：「谓及利用须学士降麻，臣但乞知一州。」上沈吟良久，色渐解，曰：「将取文字来。」迪退，复作文字却进，上遽洒然曰：「卿等无他，且留文字商量。」更召谓入对，谓请除准节钺，令出外，上不许。（此据钱惟演日记删修，准、迪、谓入对，皆二十三日也。）越明日，杨崇勋等遂告变，周怀政伏诛。又三日，准乃远贬。
　　甲戌，昭宣使、英州团练使、入内副都知周怀政伏诛。大中祥符末，上始得疾，是岁仲春，所苦浸剧，自疑不起，尝卧枕怀政股，与之谋，欲命太子监国。怀政实典左右春坊事，出告寇准。准遂请间建议，密令杨亿草奏。已而事泄，准罢相。丁谓等因簄斥怀政，使不得亲近，然以上及太子故，未即显加黜责。怀政忧惧不自安，阴谋杀谓等，复相准，奉帝为太上皇，传位太子，而废皇后。与其弟礼宾副使怀信潜召客省使杨崇勋、内殿承制杨怀吉、合门祗候杨怀玉议其事，期以二十五日窃发。
　　前是一夕，崇勋、怀吉夕诣谓第告变，谓中夜微服乘妇人车，过曹利用计之，及明，利用入奏于崇政殿。怀政时在殿东庑，即令卫士执之。（怀政本传云：上姑务含容，不忍斥其过，然渐簄远之【六】。怀政忧惧，时使小黄门自禁中出，诈称宣召，入内东门坐别室，久之而出，以欺同辈。实录亦云然。收怀政时，实在崇政殿东庑，则其出入禁中，固自如也。但丁谓等多为之防，使怀政罕得见上尔，盖未有簄远怀政意也。本传又云上怒甚，而实录无此，疑本传饰说，今不取。）诏宣徽北院使曹玮与崇勋就御药院鞫讯，不数刻，具引伏。上坐承明殿临问，怀政但祈哀而已。命载以车，赴城西普安佛寺斩之。谓等并发朱能所献天书妖妄事，亟遣入内供奉官卢守明、邓文庆驰驿诣永兴军，捕能及其党干佑观主王先、道士张用和、殿直刘益、借职李贵康玉、殿侍唐信徐原，并免死，黥面，配儋、梅、高、崖、雷、琼、万安、循州。怀政父内殿承制绍忠及怀信，并决杖，配复、岳州，子侄勒停，资产没官。怀政之未败也，绍忠尝诟之曰：「斫头鞧子，终累及我。」怀信又尝谓怀政曰：「兄天书事必败，当早诣上首露，庶获轻典。」及谋作乱，又号泣伏拜而止之，皆不听，故皆得免死焉。右街僧禄澄预闻妖妄，黥面，配郴州【七】。朱能父左武卫将军致仕谔、母周氏，赎铜百斤，并其子守昱、守吉分配邵、蔡【八】、道州，赀产没官。与谔往来结社人悉决杖，配诸州。自余亲事卒、怀政仆使，决杖，分配海岛远州。部下使臣第降秩。（记闻载怀政以二月二日怀小刀，对上自割，上因是疾复作，皇后命收怀政下狱，并于宫中得莱公【九】奏言传位事，乃命杨崇勋告变，诛怀政，贬莱公。按怀政诛在七月，莱公罢在六月，若怀政于仲春为此，则莱公必不待夏末始罢，怀政至秋初乃诛也。然真宗实录以仲春疾益甚，不知缘何事尔。记闻必误，今不取。）
　　怀政既诛，有欲并责太子者，上意惑之。李迪从容奏曰：「陛下有几子，乃为此计。」上大寤，由是东宫得不动摇，迪之力居多。（此据记闻。）
　　丁丑，太子太傅寇准降授太常卿、知相州。翰林学士盛度、枢密直学士王曙并落职，度知光州，曙知汝州，皆坐与周怀政交通【一○】，而曙又准貋也。准亲吏张文质、贾德润并黜为普宁、连山县主簿，及朱能败，又除名，配隶封、贵州。朝士与准亲厚者，丁谓必斥之。杨亿尤善准，而请太子监国奏又亿所草也。及准败，丁谓召亿至中书，亿惧，便液俱下，面无人色。谓素重亿，无意害之，徐曰：「谓当改官，烦公为一好词耳。」亿乃稍安，卒保全之。当时宰相爱才如此，谓虽奸邪，议者亦以此称焉。（宰相爱才，此据欧阳修归田录。）
　　是月，以客省使、英州防御使杨崇勋为邓州观察使，内殿承制杨怀吉为如京使，并赐金带及金银，降诏曪銟。
　　供奉官、京城西面巡检杨怀玉责授侍禁，依前合门祗候，出为杭州都监。怀玉既与崇勋等预怀政议，崇勋告变之翼日，始诣枢密院自陈，故责之。
　　八月辛巳，以杨崇勋为内客省使，领贵州观察使、兼髃牧使。崇勋累辞邓州之命，故改任焉。
　　入内供奉官谭元吉、高品王德信决杖，配唐州。高班胡允则、黄门杨允文决杖，配西京，坐尝受命至干佑县与周怀政协同妖妄故也。元吉寻黥面，配宾州。
　　太子太保，判杭州王钦若自以备位东宫，请入朝。甲申，召之。钦若寻又言诏无驰驿之文，但依程即路。始令乘传。
　　徙知相州、太常卿寇准知安州。初，李迪与准同在中书，事之甚谨，及准罢，丁谓意颇轻迪。于是谓等不欲准居内郡，白上欲远徙之，上命与小州，谓退而署纸尾曰：「奉圣旨，除远小处知州。」迪曰：「向者圣旨无远字。」谓曰：「君面奉德音，欲擅改圣旨，以庇准耶？」二人忿斗，盖自此始。
　　朱能闻使者至，自度不免，衷甲以出，杀卢守明，帅所部兵，絜家属叛逸。永兴军奏其事，诏遣内殿承制江德明、入内供奉官于德润乘驿发兵捕之。应能党与分配岭表者，所至禁系，别俟朝旨。既而能觽溃，势穷蹙，入桑林自缢死。永兴干耀都巡检、供奉官李兴，牢城十将张顺断能及其子首以献，补兴合门祗候，顺本城都头。（兴、顺迁陟，在十一月甲寅，今并书之。）
　　乙酉，以枢密副使任中正、礼部侍郎王曾并参知政事，翰林学士钱惟演为枢密副使。
　　刑部请自今犯赃滥配隶，经恩从便者，俟一年后遇赦宥方理。
　　工部郎中姜遵言，陕西、利、夔等路州军，多无常平仓，或岁歉赈粜，即发军粮，望令创置，量民数蓄谷。诏可。
　　丙戌，谒玉清昭应宫、景灵宫，幸开宝寺。
　　辛卯，以太常丞、直龙图阁冯元为左正言、兼太子右谕德。初，太子为寿春郡王，王旦荐元宜讲经资善堂。帝以元少，更用崔遵度。于是，遵度卒，乃命元代之。
　　诏诸路劝农提点刑狱官，自今奏事，缘户赋农田，则署劝农司；刑狱格法，则署提点刑狱所。
　　戊戌，示宰相玉宸殿瑞谷图。
　　庚子，同判太常礼院陈□言：「郊庙致斋日，左右街司承例遣杂职从行，望自今罢之。其祗事人吏不谨职者，俟事毕付司科罢。」从之。
　　壬寅，太常卿、知安州寇准坐朱能叛，再贬道州司马，制辞云：「不务敦修，密朋凶慝，辱予辅舱，玷乃搢绅。」仍以其事传告诸州，御史台揭牓朝堂。准过零陵，踰大坡，护兵先后不属，溪洞蛮夷乘间抄掠，其酋长闻而责之曰：「奈何夺贤宰相行李耶？」趋遣人还所掠。其在道州，晨具朝服如常时，起楼置经史道释书，暇则诵读，宾至笑语，若初无廊庙之贵者。自准罢相，继以三绌，皆非上本意。岁余，上忽问左右曰：「吾目中久不见寇准，何也？」左右亦莫敢对。上崩，乃责雷州。（此据司马光记闻。丁谓传云：周怀政事败，议贬准，帝欲谪准江、淮间。谓退而除道州司马，王曾以帝语质之，谓顾曰：「居停主人勿复言。」盖指曾以第舍假准也。按居停之语，在仁宗初再贬雷州时，曾缘此遂谋去谓，龙川别志当得之。以圣旨质谓乃李迪，其事见记闻，今从之。若此时曾已诘谓，则当迪、谓忿争时，曾亦必不助谓矣。国史恐误也。徐度国纪：天禧四年十二月癸丑，对辅臣及王钦若于宣和门北合子中，上曰：「朕觉四体不康。」丁谓等奏：「近日圣躬稍安，况中外无事，乞□圣心。」钦若奏：「今来中书、密院公事甚好，又出寇准，朝廷更无事矣。」上云：「除却寇准后甚静。」又问：「寇准何在？」宰臣曰：「在道州。」上曰：「轻典。」冯拯曰：「如准包藏祸心，汉、唐之法，皆当族诛，陛下盖是□贷。」上曰：「朕曲全之。」于是上色稍怡，命坐赐茶而罢。不知徐度何从得此，恐必不然，今附见，当考。）
　　癸卯，以卫尉卿慎从吉为光禄卿致仕，司封郎中、兼侍御史知杂事杜尧臣改卫尉少卿、知陕州，皆坐与寇准亲善也。
　　右司谏、直集贤院、判户部勾院刘烨为工部员外郎、兼侍御史知杂事。初，河决滑州，大兴力役，道殍相望，烨请策免宰相，以答天变，时寇准、丁谓实在中书。及王曙坐准贬官，在朝无敢往见者，烨叹曰：「朋友之义，独不行于今日欤。」往饯之，经夕而还，谓亦不罪也。（河决乃三年六月事。）
　　甲辰，赐诸班直、诸军洎太子宫祗候已下器帛、缗钱。
　　入内押班郑志诚尝纳朱能音问，及搜获表章，有请太子亲政之辞，令右谕德鲁宗道、御史刘平鞫问，削两任，配隶房州。
　　乙巳，诏故相向敏中家产日费，令内侍省官检校之。
