<!-- { "loadSidebar": true } -->
　　癸丑，提举三司会计司上一州一路会计式，余天下会计候在京诸司库务帐足编次，从之。以惠州阜民监折二钱十万缗，借广州市易务为本钱。从都提举市易司请也，仍限三年拨还。
　　诏京东西路转运司勘会吕升卿于太山上镌勒文字，是与不是祖宗御制碑以闻。蔡承禧言太山有祖宗御制碑，升卿勒石其上，故令案实。后转运司言所勒非御制碑，乃已。先是，王安石亦为升卿言：「昨将碑本来，石文多残阙，当是古碑。」上曰：「升卿无他，然古碑又何用镌勒！大抵后生不更事耳。」承禧为御史，即言升卿经学纰缪，不当教国子，且挟惠卿之势，崇建亲党，轻傲犯法，招权慢上等事。章既下中书，升卿亟自辨析，惠卿又陈疾卧家，承禧所论多寝不行，但令究勒名御碑虚实。踰月，乃罢升卿管句国子监。罢国子在七月二十三日，此据承禧奏议修入。
　　诏赵世居子孙并其乳母为即所居增展舍屋，免锁闭房室。
　　甲寅，诏两浙、淮东阙雨，令相度淮东役法王古，因便体量灾伤当赈济州军以闻。古，靖之子，时为司农主簿。七月二十四日可见。
　　王安石上诗、书、周礼义序，诏付国子监置之三经义解之首。
　　先是，安石撰诗序，称颂上德，以文王为比，而上批：「得卿所上三经义序，其发明圣人作经大旨，岂复有加！然望于朕者，何其过欤！责难之义，在卿固所宜着传于四方，贻之后世，使夫有识考朕所学所知，及乎行事之实，重不德之甚，岂胜道哉！恐非为上为德之义世。其过情之言，可速删去，重为修定，庶付有司早得以时颁行。」及进呈，上曰：「以朕比文王，恐为天下后世笑。卿言当为人法，恐如此非是。」安石言：「称颂上德，以为比于文王，诚无所媿。」上曰：「关雎，文王之诗，皆文王盛德。周世世修德，莫如文王，朕如何可比！兼如陟降庭止之类，朕岂不自知其不能邪？须当改之，但言解经之义足矣。」安石曰：「陛下诚或未能事事如是，然陛下于陟降，岂有爱恶之私心乎？是乃所以为直也。」已而安石奏：「臣伏奉手诏，以臣所进三经义序有过情之言，宜速删去。臣虽尝敷奏，以为文字所宜。又奉圣训再三，但令序述解经之意，不须过有称道。伏惟陛下盛德至善，孚于四海，非臣笔墨所能加损。然因事宣着，人臣之职也。诚以言之不足为惧，不以近于媚谀为嫌，而上圣所怀，深存谦损，臣敢不奉承诏旨庶以仰称尧、禹不争不伐之心。」遂改撰以进，上乃颁行之。九月十二日，安石云云。陈瓘论曰：安石初进三经义序，极其褒赞神考，命安石改进，此圣人之谦德也。安石退书其事，仍伪造神考谦辞曰：「以朕比文王，恐为天下后世笑。」又曰：「卿言当为人法。」呜呼！言而世为天下法，此圣人之事也。安石之言，自谓可以为天下法，而谓神考比文王，则为天下后世笑。诋诬宗庙，可谓甚矣。凡造神考谦辞，皆用此意。有曰「朕顽鄙」，有曰「朕才力庸短」，有曰「朕自视未有一毫可比汉宣帝」。如此之类，其诬不一。爱君之士闻而流涕者，岂一人哉！且神考熙宁之末，既逐邓绾，寻出安石，自揽威柄，陟降髃臣，多取公议。凡安石所逐，无不收召，故安石尤以神考陟降为非，而诬造圣训着于文字，以舒其悖讪之气。
　　上与王安石论及官员不肃事，安石曰：「震惊百里，乃能不丧匕鬯。」上曰：「造言法令不便者，官员耳。朝廷但见官员纷纷，而百姓便于新法之情无由上达。」安石曰：「诚如此，此所以要耳目得人。」此据日录二十四日事。
　　乙卯，宣政使、嘉州防御使、入内副都知张若水罢副都知，改耀州观察使，依旧提举四园苑。若水以病求罢故也。
　　提点两浙路刑狱晁端彦言，常州违法给蒋辏官地。辏乃前两浙转运副使俞希旦貋之缌麻兄。诏转运司劾罪以闻。后得何罪，当考。或朱本削去，新本亦削去。
　　丙辰，昭化节度使、康国公承显卒，申王德文子也。上自临奠，赠太尉、乐平郡王。
　　丁巳，诏权秦凤等路提点刑狱郑民宪，相度熙河路以见钱、茶、银、紬绢分数增籴，茶、银、紬绢并平估，毋亏弓箭手，如有未便，具以闻。
　　上批：「河东饥民流往京西，其闲甚有丐食道路，羸瘠不保旦暮之人。其赈济官程之才等宜令速往。」
　　戊午，诏：「诸路役人以事艺试补者，委提举司点检，内老弱疲病经久不任教习者，募人代之。其弓手岁一案阅，每十人给钱千，置银楪以赏武艺优异之人。」
　　诏判都水监侯叔献减磨勘二年，丞刘璯一年，殿直刘永年二年。以开訾家口有劳也。
　　诏：「岢岚、火山军堪耕种地，如均给迁移弓箭手有余，更益以西陉等寨。未耕官地堪耕种者，以渐增募弓箭手。」时河东与敌人分画疆土，而弓箭手有迁移者，故籍旷土分给之。
　　司徒、兼侍中、判相州韩琦薨，年六十八。前一夕，大星陨州治，枥马皆惊。上闻讣，辍视朝三日，发哀于后苑，遣句当御药院李舜举特赐其家银绢各二千五百两匹，又特遣入内都知张茂则管句葬事，又就差知安阳县吕景阳、相州观察判官陈安民专管句葬事，许即坟造酒，以备支用，听数外留占吏卒，命同知礼院李清臣即其丧祭奠，顾恤其家甚厚。上自为碑文，载琦大节，又篆其首曰「两朝顾命定策元勋之碑」，谥忠献，赠尚书令，配飨英宗庙廷。初，执政进呈琦赠官，王珪言吕夷简赠太师、中书令。王安石曰：「琦受遗立先帝，非夷□比。」谓宜特赠，乃赠尚书令。琦合加恩礼，上即日批出，无一阙者。
　　太原府走马承受乐士宣言：「地界司韩缜、周永清今在太原府。如缜、永清赴代州日，臣当同往，或令臣先往。」上批：「代州等处地界既按视了当，亦无可预议者，可速指挥永清还代州。」此据御集六月二十八日事。按：永清以四月十七日受命，本传云：「永清不愿行，固遣之。俄复命李评同往。永清上章陈利害，以母病乞还。」按是年七月十八日始命李评同分画，此时永清已还代州矣。本传似差误，当考。
　　诏归明人增差都监及监当未历一任者，毋得别差句当公事。
　　己未，执政进呈军数，上谓王安石曰：「并营事非断而行之，亦不能了当，人尽咎卿，郑侠上书亦云尔。」当考军数具载之。
　　是夏，南州獠叛。诏秦凤路都转运使熊本往夔路体量安抚，经制渝州獠贼。此据熊本传。实录失不载此，乃于八月七日书：夔州路察访熊本言，经制獠贼，乞差秦凤路钤辖贾昌言量募兵效用。但云「察访」，亦不云「体量安抚」。案：御集七月十一日差杨万等充夔州体量安抚司，听候差使。又十二日改差刘从吉替王振，募人往夔州路体量安抚熊本下听候差使。然则本受命体量安抚审矣，或又兼察访也。今依本传，载之六月末。新、旧实录并簄略，如此更当考详。熊本集记险篇亦云：七月，在通远军被敕，充夔州路体量安抚，经制渝州獠贼。
　　注　　释
　　【一】诏免髃牧司按：「髃牧司」乃官署名而非官名，曾孝□官为髃牧使，疑此处「司」为「使」之误。
　　【二】彦若免删定从之按：上句言命彦若删定，此又言免删定，前后矛盾，史文有脱误。又「从之」在此费解，疑当在上句「三馆、秘阁删定」句下。
　　【三】计置金银钱绢百八十五万缗「绢」下原衍「缗」字，据阁本删。
　　【四】患蔡河舟运不能达河北「舟」原作「州」，据阁本及宋会要方域一六之八改。
　　【五】诏授全三班借职三班差使按：三班差使低于三班借职，不能同时授此二官，据文，疑「三班差使」上脱「庆」字。
　　【六】若无嫡子及有罪戾立嫡孙「戾」，阁本作「疾」。疑是。
　　【七】附此月壬子二十一日录后「一」，阁本、活字本作「二」。
　　【八】亦有十年前照证「亦」字原脱，据阁本及下文例补。
　　【九】翟殿直「直」原作「真」，据阁本改。
　　【一○】黄嵬大山龏「龏」原作「却」，据阁本、活字本改。
　　【一一】下经治平年发遣铺分「下」原作「不」，据活字本改。
　　【一二】又有顺义军开泰五年牒「有」原作「自」，据阁本改。
　　【一三】关子口铺「关」原作「开」，据阁本及上文改。
　　【一四】不是特指定属南属北文字「属北」原作「朝」，据阁本改。
　　【一五】岂得却将铺子为硬界「为」原作「南」，据阁本、活字本改。
　　【一六】檀原作「澶」，据辽史卷四一地理志改。下同。
　　【一七】臣答云据上下文例，「臣」下脱「括」字。
　　【一八】当时有无军兵括不知「兵」原作「具」，据阁本、活字本改。
　　【一九】北人意尚未晓「北」原作「此」，据阁本、活字本及下文改。
续资治通鉴长编
卷二百六十六
卷二百六十六
　　起讫时间 起神宗熙宁八年七月尽其月
　　卷　　名 续资治通鉴长编卷二百六十六
　　帝　　号 宋神宗
　　年　　号 熙宁八年（乙卯，1075）
　　全　　文
　　秋七月壬戌，诏寺务司不隶开封府。先是，入内供奉官梁从政奏，差提点寺务司，见系开封府判官一员管辖，恐一司不须两处提辖，枢密院拟进依前降宣命。上批：「可勘会寺务司何等事合属开封府。」已而降是诏。此据御集增入。元年十二月，寺务司属开封。
　　崇信节度使、知大宗正事宗旦降彰化军留后。忻州防御使、同知大宗正事宗惠降霸州团练使。连州防御使从贲降左武卫大将军、洺州防御使。屯田郎中、诸王府记室参军、兼睦亲宅讲书王慥，国子博士、同知宗正丞宋靖国，内侍高品卢世永降一官，内西头供奉官张宗礼降西京内品。宗旦等坐不察李逢入宫，宗礼坐以兵书借赵世居，皆会赦特责降也。
　　诏绫锦院监官李果冲替，仍劾罪以闻。果被旨与工匠转资，稽留五十余日，上批「果情涉不恭」，故罢。又批：「三司视有司稽违圣旨，初不行遣，亦令分析。」后三司言绫锦院直受传宣，而三司不预知，乃释之。
　　代州言，真定府北寨卒杜辛等十六人，为契丹所略害之。诏赐辛等家绢各二十匹。后契丹复归辛等，未尝杀也。
　　癸亥，上批：「河东路义勇、保甲养马，每匹支钱岁计若干，速具数申。」此据御集，要见后来申到数目。
