<!-- { "loadSidebar": true } -->
　　枢密院言：「累据环庆等路探报，贼界七月一日点集河南、北人马。已降指挥，令逐路讲措置备御应敌方略。西贼夏秋之交，恐未能点集，多以虚声疑我，因得稍自休息。然诸路亦不可过为堤备，但不宜辄自劳扰。仍令诸路帅臣，阴为持重安静之计，而明行文字指挥，令诸将各整齐兵马，为大举次第，其间如有利可乘，自不妨随宜出入讨荡，惟以严重养成士气为上。」诏札付诸路帅臣。（此月末泾原章楶云云，可考。）
　　甲午，枢密院言：「鄜延经略司奏：『相度得延安府延川县城形势不便，难为守御，合依延长、临真县例，废作不可守御县。』」从之。
　　大中大夫、宝文阁待制致仕范子奇卒。
　　乙未，直秘阁吕温卿为鸿胪卿，集贤殿修撰、权知秦州陆师闵兼都大提举成都府利州陕西路茶事兼提举陕西等路买马公事。（已见三月四日，当存一去一。）
　　录故溪峒南州田忠遂男洪景为银青光禄大夫、检校国子祭酒、兼监察御史，充南州都巡检。
　　户部言，承议郎、同管勾陕西路银铜坑冶铸钱公事许天启，乞依五月六日朝旨衔内增入京西、川路等字。从之，仍别给付身黄牒。（十二月十五日改正云云，可考。）
　　枢密院言，熙河兰岷路骑兵阙马数多。诏：「专委权提举买马陆师闵，于年额外，更收买二千【二】，应副熙河兰岷路诸军并汉、蕃弓箭手，限防秋已前数足。内弓箭手合自备马之人，关经略司依所买钱数，□立期限催纳元价，送还买马司。仍逐旋具支买过匹数以闻。」
　　详定重修敕令所言：「遇圣驾行冲入禁卫，从外第一重者徒一年，每一重加二等，第五重当行处斩。即应在禁卫而越入者，一重杖一百，每一重加一等，入第五重徒二年，事理重者奏裁。以上误者各减二等，其行立不依仪式，非越入者杖八十。」21丙申，诏翰林学士承旨蔡京、翰林学士蒋之奇、权吏部尚书邢恕，各举监察御史二员以闻。（七月甲寅曾布云云，可考。）
　　诏江宁府，敦遣茅山道士刘混康，上京住持上清储祥宫。（九月一日给百千路费，可并此。）
　　丁酉，赐环庆路修复安疆寨防拓蕃、汉官帛有差。（三月一日、二十三日可考。）
　　朝请大夫、知楚州陈敦为军器少监，皇城使、汉州刺史张整为环庆路钤辖。
　　戊戌，枢密院言：「招纳赏格内如能设方略、传道信息、诱致招到西界内强壮之人，许每名支绢十匹。缘西界老小妇女，亦有归汉之人，虑招纳之际，以别无立定酬赏，不肯一例接引，若行约回，即阻归汉之意。」诏招到老小妇女，每人支绢三匹，十岁以下二匹。
　　是日，三省、枢密院同呈边报。曾布言：「泾原筑笾江已有绪，然环庆又欲筑灰家觜，以次经营韦州【三】、清远军。灰家觜在青冈峡口，入峡行四十里无水泉，乃至清远，此地太宗以来经营，郑文宝自长安致林木飞鸟以往【四】皆不可活。今虽能进筑，但恐不免烦朝廷馈饷，则关中困弊矣。」上曰：「如此何用？」章惇曰：「孙路言有良田千顷可耕，足以自给。」又云：「史不可信。」布曰：「史乃已试之效，未敢信路之言。令保明，委有良田可以自给，不烦朝廷馈饷，即听施行。」上曰：「如此甚善。」惇曰：「拓地不独此处，亦当以此戒之。」布曰：「固当如此。」再对，上曰：「孙路不足听，亦未须令施行，且令奏听旨。」布与林希皆称善。（七月二十七日戊寅始有诏，令检视。）
　　壬寅，枢密院言：「龙猛、龙骑，系杂犯军额，其阙并不招人，止是三年一次，于归远壮勇人兵内依等样拣到。前后累阙兵额数多，今欲禁军犯徒，经决不该配兵级，经断及一年，令所属官司因岁拣取问愿依等样拣填龙骑指挥者，听等验发遣赴军头司；内川、广不用此制。」诏可。
　　甲辰，上批：「为暑热，应在京工役去处，并放假三日。」
　　熙河兰岷路进筑青石硖毕工，诏赐人役及防拓军兵缗钱有差。
　　三省、枢密院同呈：熙河进筑青石硖役兵等并特支，并泾原筑笾江川并赐茶药；内张询、锺传欲不赐。上问其故，因言：「青石硖只合作六百步至四百步堡子，传乃欲作千步城。又以盛夏兴役，非如泾原不得已而为之。」上曰：「为之莫不为无补。」布曰：「关陕人自来云须筑了石门子便是了当，但兴作非时尔。」上曰：「且与茶药不妨，此不足计校。」布因言：「传以十二日兴役有书报臣而不奏，此乃可罪，见札子取问，候到施行。」上曰：「走马亦不奏。」布曰：「必是走马不知，然亦当取问次。」布又言：「传不独此事，又欲经营会州，而探得黄河水道险于峡江，却欲以船□般运官物。」上曰：「谁令传如此！」觽莫敢对。上又顾辅臣曰：「似此不可为者莫不须作。」觽唯唯。及再对，布又言：「章惇虽不以传取会州为然，而锐意欲令经营卓罗监军司以窥凉州，此二者要皆不可为。」林希亦言：「臣初秉政，便闻朝廷欲渐为收敛边事之计，今则不然，经营殊未已。」布曰：「西人今秋必大点集，若气势尚如去秋猖狂，则安得不为收敛计？」上深嘉纳，曰：「此不可忽。」（甲辰二十七日事。）
　　乙巳，横海军节度使、开府仪同三司【五】宗佑为青海军节度使，进封嗣濮王。（旧录既于此书宗佑封嗣濮王，又于八月十七日书之。新录削此存彼。按宗楚以此月六日卒，后旬日宗佑嗣封，恐事理当然，若八月十七日，则已稍缓【六】，今从旧录，止见于此。）
　　保宁军留后、东阳郡王宗汉为昭化节度使、开府仪同三司，改封安康郡王。
　　权发遣提举秦凤等路常平巴宜添差权发遣陕西路转运判官。（元符元年八月二十二日可考。）
　　枢密院言：「熙河兰岷路经略司言：据赵醇忠母李撒耳君言：孙男永寿陷夏国【七】，请令永寿弟永顺、永吉管勾族分。仍请录永寿男阿凌承袭官爵，永福、永保二人【八】，更候三年，如不出汉，请令与弟永顺、永吉承袭。」诏：「阿凌特与内殿崇班，仍赐名世长，差充本族巡检，先支与请给，候年及格正行管勾。余依李撒耳君所请。」
　　丙午，诏赐笾江新寨名为镇羌寨。（五月六日，始建请进筑。）
　　户部言：「凡创置场冶处，知州、监官已有第赏之令，而钱本乃转运司应副，今不预赏，恐加沮抑，且无以激劝，请监官合得第一等酬奖者，本司官各减二等磨勘。」从之。
　　丁未，皇第三女封懿康公主。
　　己酉，熙河兰岷路经略司言：「本路蕃官东上合门使、登州防御使、岷州一带蕃部钤辖包诚，昨赴泾原陷殁。有子一十三人：长如京使哈，鲁结族巡检，并岷州一带蕃部巡检；次内殿承制明，厮纳族；次右班殿直喜、次猛，并蕃城族；次三班奉职，文除凌珪族；八人未有职名。」诏包海特与转一官，除遥郡刺史，差充岷州一带蕃部同巡检，包明等四人各特转一官，差充本族巡检，内包文泾原路有功，候奏到仍别与推恩；斯结木磋等八人特与三班借职，差充同巡检，先支与请受，仍并赐名：斯结木磋名忠，结星名信，结默名才，嘉木错名良，莽布名武，济实木名勇，索诺木名强，开佐名毅。仍令经略司相度以包诚部族人马作五头项分擘，与逐人管勾。包海仍别作一等分擘，余四头项将包忠等八人分擘，在包明等下同共管勾。人马数目，及包忠八人如何分擘于包明等四人族下充同巡检名目，开析以闻。
　　太原府地震有声。
　　同管勾陕西路银铜坑冶铸钱许天启，乞将铜锡条内，铜一百斤，权减作七十斤，比金一两理赏。金部言，元佑七年四月六日已有此指挥，欲依天启所乞。从之。（法册绍圣四年六月二十七日圣旨，今追附本月日。）
　　是月，枢密院言：「泾原路经略司奏：『准朝旨：令诸路帅臣阴为持重安静之计，而明行文字指挥，令诸将整龊兵马，为大举次第，候得朝旨，即会合前去。见依朝旨施行，虑诸将谓是的确事机，不敢漏泄，却致西人不知，预不点集，使自困弊。今相度于七八月中下旬，从本司两次遣官诣管下将分，或三两将，或逐将聚在一处教习，量支酒食犒设，便令休息。不惟可以鼓作士气，准备防秋使唤，兼攻讨声势，愈更张大，决可使西人取信，多方备我，自取困敝。』」贴黄称：「如可采，乞篃下诸路施行。」
　　河东路经略司奏：「本司已牒鄜延等路经略司，于七月半间六路兵马会合，深入西界，平荡巢穴；及关都总管司差发下蕃兵马，赴河外军马司交割，准备使唤；并牒军马司计度军马安泊之处器用等一一足备，候诸路会合，约定月日，委统制官分布头项，仰候见行下行兵之日，即取径路深入贼界，毁覆巢穴。又牒知麟州王舜臣等并札付诸将，依此指挥施行，及牒转运使计办合用粮糗军须等去讫。」诏令陕西、河东逐路经略司，详逐路措置，从长相度施行。（楶以绍圣四年六月二十九日具奏，其报下，必在七月上旬，今附六月末。）
　　七月癸丑，熙河兰岷路经略司奏新寨毕工。赐名平西寨，即青石硖也。差监押、巡检各四员，监当一员。（六月二十二日赐特支。）
　　三省、枢密院同呈笾江寨奏毕工，又同呈章楶乞李忠杰父子赴本路招纳。上昨许以秋间召，章惇督布将上，上意终不许，曰：「恐走失。」布曰：「走失恐未肯尔，熙河一路数州，皆有田宅、牛马，富盛少比，但恐以号令反复尔。」上曰：「号令何可尔！」许将、蔡卞皆曰：「招纳未必有效。」上遂令且已。布与林希再对，上又及之，颇讶数进拟，因言：「忠杰以疑似得罪，又未得般家，欲且与移西京就便般家。」上欣然许之。翌日，诏李忠杰徙颍昌钤辖，世恭徙汝州，支装钱百千及坐船，令熙河如法律置家属赴任所。
