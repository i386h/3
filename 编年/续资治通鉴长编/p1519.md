<!-- { "loadSidebar": true } -->
　　是日，执政会议都堂，吕大防、刘挚欲以李清臣为吏部尚书。王岩叟曰：「此非密院所预，然必有议论。」挚曰：「前执政为尚书，固不过，但恐公议不肯放入来耳。」既而奏可。岩叟谓同列曰：「必致人言。」大防亦自以为然。录黄过门下省，给事中范祖禹封还进呈，不允。祖禹执奏如初。（祖禹二奏并录在后。）
　　先是，挚语大防曰：「若欲宁贴，须召夕拜谕之乃可。」大防曰：「俟明日。」挚曰：「俟明日则不及矣。」除命既下，左正言姚□又论其不当。（□奏亦在后，各并入此，或依日别见。）岩叟谓苏辙曰：「邦直如何？」辙曰：「给事中已再封驳，谏官亦有言。今更欲用蒲宗孟为兵部尚书，那得安静。」岩叟曰：「子由宜力争。」辙曰：「彦霖盍相助？」岩叟许诺。及会议，岩叟谓大防曰：「一人议论未已，更可进一人否？」大防曰：「宗孟漤无他事。」岩叟曰：「要之亦非公议所与。」辙曰：「且候邦直命下，然后议此如何？」皆不应。辙欲于帘前敷陈，岩叟曰：「此所望也。」及帘前，大防奏请诸部久阙尚书，见在人皆资浅，未可用，又不可阙官，须至用前执政。上有黾勉从之之意。辙遂言：「前日除李清臣，给谏纷然争之未定。今又用宗孟，恐不便。」太皇太后曰：「奈阙官何？」辙曰：「尚书阙官已数年，何尝阙事！今日用此二人，正与去年用邓温伯无异。此三人者，非有大恶，但与王珪、蔡确辈并进，意思与今日圣政不合。见今尚书共阙四人，若并用似此四人，使互进党类，气势一合，非独臣等奈何不得，亦恐朝廷难奈何矣。且朝廷只贵安静，如此用人，台谏安得不言？臣恐自此闹矣！」太皇太后曰：「信然。不如且静。」遂卷除目持下。辙又言：「臣去年初作中丞，首论此事，圣意似以臣言为然。今未及一年，备位于此，若遂不言，实恐陛下怪臣前后异同。」上曰：「然。」乃退。然大防、挚更欲清臣知扬州，代王存，召存入为吏部尚书。岩叟意不然，亟以语挚，挚曰：「缺许多官曹，却着甚人补？」岩叟曰：「用与今日政事意同之人。」挚默然。岩叟又语挚曰：「公引此等人，付之此地，敢保否？」挚曰：「保则不敢。」岩叟曰：「公宜无忽。」
　　范祖禹封还清臣除命，第一奏云：「臣窃以李清臣素行回邪，士大夫之所共知，臣不敢言其细事，请举其立朝大节以明之。治平中，清臣举贤良方正，时韩琦当国。清臣，韩氏之亲。及对制册，依阿大臣，不肯指言时政之失，天下以为不直。元丰中，韩琦既没，清臣以翰林学士修两朝国史。先帝褒赏文彦博等建储之议，以其事付史官，清臣即推功于彦博等，而抑韩琦。熙宁中，韩绛宣抚陕西，奏辟清臣管勾机密文字。绛发兵讨伐西夏，及庆州兵叛，朝廷下诏罪己罢兵，贬绛知邓州。清臣赍宣抚司文字赴阙，规欲自全，多毁绛之短，以明己不预。其后，市易司奏差李璋指使张吉夫为管勾公事，吉夫辞，以李璋方在责降，一旦舍去，义所不安。先帝叹曰：『十室之邑，必有忠信。吉夫小人，陈义甚高，贤于李清臣远矣。』先帝薄之如此。元丰末，清臣执政，三月五日升遐，六日，陛下登极赦书令缘边不得侵扰外界，务要静守疆场。至十六日，三省、枢密院同奉圣旨，札下陕西、河东，复令痛行讨杀，务要近边西贼不容着业住坐耕种。且先帝弃天下纔十日，陛下方在哀疚，必未遑省览，臣不知三省、枢密院何缘得此圣旨？四月，吕惠卿发兵入西界讨荡【一】。当朝廷仓卒之际，降赦书方十日，而执政复降扰耕指挥，以应副惠卿，故惠卿敢公违赦书发兵。大臣应之于内，奸臣行之于外，自非有无君之心者，岂至于此乎？臣旋观清臣所为，韩琦生则附之，死则背之；韩绛成则遂之，败则毁之。进退反复，无非为利。陛下即位十日，即违赦发兵。大臣无所不至，朝廷方欲登进忠良，退远佞邪，今清臣以前执政除吏部尚书，固非迁擢，然既召而使之，则将有复用之势，失天下望。伏望圣慈令清臣且守外任，以协公论，亦不失富贵之也。所有录黄未敢书读行下。」诏依前降指挥行下。（编类章疏闰八月九日奏。）
　　其第二奏云：「臣窃以朝廷进一人，当使天下之贤者无不劝，退一人，当使天下之小人无不沮，则人知所好恶，不敢为邪僻矣。李清臣自立朝以来，专为奸邪，未尝有益于公家，惟利是视。臣不知陛下何所取而用之也。臣前所论清臣大节，陛下不过，以昔年之事不当追咎，发兵之诏不独由清臣，而先朝执政不须尽不用，独清臣柔而易制，故复收进之尔。臣愚以为人臣不能无过失，朝廷固当匿瑕含垢，无所不容。若有所短，亦有所长，有所得，亦有所失，则舍短而取长，弃失而就得，用之可也。至于天资回邪，操心不正，此则终身不改，无有久近，不可用也。清臣为人不端，人皆知之，天下传之，且三十年矣。当先帝新弃天下，陛下未省览政事之时，执政之中，苟有一鲠正之臣，必不唯唯随人，岂肯雷同降诏发兵！陛下不以此责执政，不知更俟有何大罪乃责之也？元丰中，御史王祖道言清臣奉使北庭，回以物帛，可直百千，遗中书承受内降吏人白随。士议喧传，有识鄙笑。清臣为翰林学士，乃以贿赂阴结堂吏【二】，乞重行废斥。此事书于时政记，载于史册，臣岂敢诬之！若取其柔而易制，此又非臣之所知也。书曰『难任人』，又曰『去邪勿疑』，孔子曰『远佞人』，又曰『佞人殆』。古之覆邦家者，不必强臣，其初皆佞人也。临利害则变，故背君父、危国家而不顾，所以圣人深戒用佞人。今清臣以前执政居外，不为失职，又召而处之待用之地，天下必曰『佞人入朝矣。』然则朝廷岂得尊严，政事何所望乎？所有录黄不敢书读行下。」皆不从。（编类章疏闰八月十二日奏。）
　　左正言姚□奏云：（编类章疏系六年闰八月十六日。）「臣伏闻李清臣除吏部尚书，物议未以为允。臣闻清臣曾任执政官，昨在朝廷阿附时相，随邪用事，无大臣之节，前后臣僚，备曾论列，今久在外任，陛下一旦召之，彼意以谓陛下复用，势不止为吏部尚书也。盖吏部尚书紧次枢密，又清臣旧执政，他日有执政官阙，陛下欲舍清臣除他人，则似非其体，又使大臣失望，而其心不安不静，可无故而复出之也。若陛下且复用之，则其人所为未可知。此臣所以为陛下惜焉。今二圣临御，委成于二三大臣，所贵合谋同力，一德无间，以熙庶政，则陛下优游穆清恭己而治。若置非其人，则其体不同，所趣有异，议论相违，如冰炭共器，必须上烦圣虑。伏望陛下深察其机，且除其大藩，于清臣未为失所，未可轻召之也。孟子曰：『国君进贤如不得已。』臣区区，盖为朝廷久大之计，亦所以全大臣进退周旋之道。」清臣除吏部尚书之命卒罢。（刘挚云：去年有诏，尚书许用前执政，稍异其仪，免巡白请朝谒，别设次俸科，随职杂给，清臣实始召用云。）
　　王岩叟又与执政言：「闻诸县说，近日五年十料之法却已冲动，人情甚不乐」，同列皆漠然不知所以。岩叟曰：「因户部申，遂改之。」吕大防曰：「户部吝，故破前说。」刘挚曰：「挚殊不知，必是批下户部状。」岩叟曰：「或苟可追。」大防、挚及辙皆欲收回前日指挥，岩叟曰：「此事利害系天下，若信户部，无由可行，须主张定乃可。虽云十料取之似少，然必纳。不作料次，汗漫催督必且推延。不纳未必为得计。」退而又移简讽挚及辙，答云：「都省批户部状，有所限隔，已追罢批状，一切依元降敕命矣。」初，患天下积欠名目多，法令不一，公私难于奉行，岩叟在开封尝乞随等第立贯百为催法。□州邹令张文仲寻有状申都省，陈其不便，乞改制，遂立五年十料之法。（闰八月初八日事。五年五月二十五日诏当考。苏轼七年五月十六日论积欠第六项云：「元佑六年五月二十六日圣旨，将有府界诸路人户应见欠诸般欠负，以十分为率，每年随夏秋料各带纳一分。所有前后累降催纳欠负分料展阁指挥，更不施行。」法册乃是五年五月二十五日圣旨，八月初三日尚书省批户部状依申施行：「本部看详，人户见催纳逐年拖欠夏秋税租赋、赃赏课利【三】、省房没官等钱物，若不系因灾伤，许分料展阁理纳之数，自不该上条【四】。」）
　　是日，刑部尚书范纯礼、彭汝砺过都堂论列刑名，刘挚谓：「近日断敕下刑部，连缴三案求贷。凡狱既取旨，则轻重出于朝廷。有司议法则可驳，特旨则非。从来未有稽留制命，曲求□贷之事者，纯礼、汝砺实始为之。此事坏法惠奸，别无议理。」（此据刘挚闰月八日所记修入，惜乎不载所缴三案是何事也。二十六日壬午，汝砺云云可考之。）
　　乙丑，户部言：「在京诸炭场监官界终，受纳炭不及八十万秤，满二年以上，与理一任；不满，并理元到部名次。」从之。
　　丁卯，太仆寺言：「驼坊驼每年除差出死数，及在京在牧月日外，以实在坊月日积计纽算系饲头数，十分为率比较。」从之。
　　戊辰，诏：「西蕃阿里骨进奉大首领三十人与副军主，小首领已有职名人【五】，与转一资；未有职名人，与都虞候。温溪心下小首领【六】依此推恩。」
　　大理寺言：「军人逃亡后强盗放火谋杀人，若持仗窃盗满二贯捕获者，配千里。即因强盗谋杀人配充军而犯者，不以赦前，徒罪皆配广南，流罪配沙门岛。重法地分人窝藏重法地分劫盗罪至死者，配远恶处，再犯者配沙门岛。盗者情重，窝藏人当行处斩。盗罪至徒流者配五百里，再犯者配二千里，并许人捕，给窝藏人赏钱之半。知欲为强盗及持仗窃盗之情，而合食令得为盗，及已犯而令得隐匿者，盗罪至配本州岛，盗应配者配本城。即强盗系死罪重者配远恶处，再犯者不以赦前后，配沙门岛。」从之。
　　刑部言：「墓田及田内林木土石不许典卖及非理毁伐者，杖一百，不以荫论，仍改正。」从之。
　　故知溪洞奉化州田忠猛男洪万为银青光禄大夫、检校国子祭酒、知溪洞奉化州、兼监察御史、武骑尉。
　　己巳，兵部言：「诸军指挥各置籍，细开将校军人等姓名、差使、优重次数。遇有差使，委当职官躬亲对簿点检，务均劳逸。其因疾病权免者，豫日先差。若限年合替者，前期检举。阙人者，申转运司于别州应副。不检举差人，或占留合替人，及妄作名拘占，及过限六十日不差者，各徒二年。每季州委官点检，具有无不当，申州监司。巡历覆视失当者，按举。禁军则知州、通判同共点检。」从之。
