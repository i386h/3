<!-- { "loadSidebar": true } -->
　　权发遣陕西转运副使范纯粹言：「奉旨令鄜延环庆泾原秦凤路经略司、熙河兰会路安抚制置使司，于军须钱内拨见钱二十万贯，差官趁时籴买粮草封桩。望许臣与刘昌祚详议，据城砦紧慢，以转运司年计籴本，及军须钱帛，并见钱公据随宜分擘。凡合当计置处，止作一场籴买，委刘昌祚与臣同共督责官吏趁时储积。候籴买毕，却细算年计军须钱本，各依窠名桩管。除以年计数充经费外，其余军须钱物所籴买到数目，依本条施行。其经略司取拨军须钱二十万贯指挥，乞更不施行。」上批：「所申陈利害之理甚明，宜依所奏。」（此据朱本。八月六日己卯并此月二十七日己巳，皆合参照。）
　　庚戌，诏：「高丽国王王徽卒，令明州就本州岛或定海县择广大僧寺，以僧三十七人作道场一月，罢散前夕，作水陆一会。」
　　徽立凡三十六年。其境东南临海，西北接契丹、女真、黑水。自王建并新罗、百济之地，至此盖百七十余年。王居蜀莫郡，曰开州，号开城府。新罗曰东州，号乐浪府，为东京。王居东北二十日行，百济曰金州，号金马郡；南十二日行，扶余旧地曰公州，号扶余郡；又南二十日行，平壤曰镐州，为西京。鸭绿江为西北徼，东所临海水绝清，下视十丈。大凡海至高丽界则清；入登州，经千里长沙即浊。地寒，多山。国王出，平地常乘车驾牛，或以马，涉山险乃骑。官有中书省中枢院平章事、参知政事、中枢使、翰林学士、知制诰，大抵仿中朝。国子监、四门学学者至六千余人。三岁一贡举进士，试诗、赋、论；明经试一大经、一小经。进士夜试，给烛三，为蜡八两，烛尽不就即退。榜放五十人。书有东观汉记。百官以米为俸，或给田，授罢随官增减，致仕乃已。贸易亦用银、米而不用钱。不禁民酿酒。兵出于民，藩卫王府。国人好佛法，开城府【六】有寺七十余区，与王寺僧千五百人，官给田三百结。俗以田四方，方四百步为一结，上田结收二百苫，苫为斗十五，正与中国一石等。天圣以前，使由登州入；熙宁以来，皆由明州，言登州路有沙碛，不可行。其自明州还，遇便风，四日兼夜抵黑山，已望其国境；自黑山入岛屿，安行便风，七日至京口；陆行两驲至开州。（朱、墨本并同。正史高丽传所载地里，与实录并不同，当考。）
　　辛亥，陕西转运副使范纯粹言：「鄜延一路新地，税赋阙乏，乞许臣不限元丰三年旧例，酌邻并州县税赋远近，移阙处送纳。」从之。
　　录四方馆使、荣州团练使高永能子供备库使世亮为皇城使、忠州刺史，孙右班殿直昌朝为右侍禁，借职昌祚并为右班殿直，加赠永能房州观察使，赙赐加等。
　　壬子，擢虔州赣县尉马防为宣德郎，以捕贼应格也。
　　癸丑，御史杨畏言：「被旨分析王安礼所言事。臣所论舒亶之事，特出于所见，非有它心。及亶即罪，则臣自知为不当，因请放逐，陛下幸而赦之。至于王安礼事，臣请略言臣所论修西府事。缘是宗孟、安礼通书，虽宗孟先批依申，安礼押过，若分首从，理或可行，独罪宗孟，臣所未喻。且依申指挥，事出官长，安礼丞贰，处而行之，故曰『擅事』；径用本府吏人行遣，不由有司，故曰『快所欲』；以己所居，故曰『徇私』；有法而不用，故曰『坏法』；安礼身任纲辖，所为若此，故曰『无复纲纪』；臣已案后收坐安礼情罪，自缘朝旨罢勘，即非『所言不同』。臣闻大臣法则朝廷尊，故不量力，以图报暛。」诏以畏为宗正寺丞，仍诏宗正寺除长贰外，自今更不专差国姓官。
　　诏：「各品官诣尚书省六曹，上下马并依杂压。诣尚书省，即太中大夫以上就第一贮廊，监察御史以上就过道门；诣六曹尚书厅，即太中大夫以上就本厅，监察御史以上就客位，余并过道门外。」
　　知琼州刘威言：「朱崖军土脉肥沃，欲乞委本军，除旧系黎人地不许请射外，余许招诱客户请系官旷土，住家耕作，仍立赏格激劝。」从之。
　　延州制勘公事所上合门使、丹州团练使、鄜延路第二将李浦案，诏：「李浦贷死，免真决，不刺面，配沙门岛，遇赦不得放还；权环庆总管曲珍丝铜二十斤。」浦坐永乐城下未战弃寨出走，而副将高士才死战，浦不能救援，又对制使不以实；珍坐听浦请报制使军前事不尽实也。权发遣经略安抚司刘昌祚言：「浦谙晓军政，乞且留在本路，准备缓急使唤。」诏从之。（昌祚奏留浦，据御集五月二十五日，当并考。）
　　甲寅，河东经略司言：「本路有当修城壁，计功料浩大，转运司钱谷有限，必难应副。乞赐度僧牒五百，分与缘边州军，和雇军民修完。其次边及近里州军，乞令转运司就农隙度工料，发民夫。」从之。
　　乙卯，京东都转运使□居厚乞并提举京东路盐税司入转运司为盐事案；又乞青州等十二处监盐官，令本司奏差两次，及非州县处场务独员阙官，亦令本司选差。并从之。（初置盐税司，当考，或是张景宪。）
　　提举京城所言：「先准朝旨：发夫开新城外壕，候兴役，令开封府界提点司与提举京城所官同提举。勘会本所已检计分放工料，难更同提举。缘今夫役近在辇毂之下，全藉镇抚，欲望差管军臣僚都大提举。」诏开封府界拨夫五万人，仍差权开封府推官祖无颇、提点开封府界县镇公事范峋、殿前都虞候苗授都大提举编栏。
　　提举陕西买马监牧司言，乞免简发沙苑监捧日马，留为马种。从之。（七月末可考。）
　　泾原路钤辖、知镇戎军姚麟言：遇别路关报西贼入寇，乞亲总兵出界牵制。从之。
　　丙辰，承议郎、左司郎中杨景略为高丽祭奠使，供备库副使兼合门通事舍人王舜封副之；朝散郎钱勰为吊慰使，西头供奉官、合门祗候宋球副之。（两纪并书：以高丽国王卒，遣使吊祭。）
　　户部言：「侍郎蹇周辅言：『河北盐税太轻，宜倍增税钱，乞下所属参较立法。』本部欲下河北转运司相度。」从之。（此据实录，朱、墨同，会要在八月十四日丁亥，今不取。）
　　诏拨河北籴便司见钱二十万缗，应副都转运司市粮草。
　　管勾河东缘边安抚司李宗师言：「体量麟、丰州弓箭手借官钱谷，实以阙食，乞住催纳。」从之。
　　诏：「门下、中书外省，秘书省，依诸司，遇大忌不作假，及不随执政官早出。其尚书左右司、枢密院承旨司，大忌早出日随执政出指挥，其罢之。」
　　诏：「给事中分领六房，两员，即依左右曹分领，奏章、开拆、制敕库房、进奏院、通进司并通管。」
　　熙河兰会路经略制置司乞以见在兰州驻札、秦凤路驻札东兵两指挥隶熙河兰会。从之。
　　蕃官六宅使李阿迈减磨勘四年，以熙河兰会经略司上阿迈部五十骑出界刺事，获首级功状故也。
　　丁巳，上批付刘昌祚：「得所进器械，具悉。今于京师见作军仗赐卿金线乌梢弓十，神臂弓二，将官甲、马军甲、偏挨甲各一，斧合竹马枪、马军刀、步人刀各五，栾竹步人排、附排刀各一，标二，透蝎尾马黄弩桩一，以备出入。卿更省阅，具便否以闻。」（八月二十六日，先赐诏。）
　　户部侍郎蹇周辅言：「累奏乞不闭御河徐曲口，以通漕运，及令商旅舟船至缘边，蒙差河北东路提举官杨景芬，兼转运司委官相继案视，得量留口地，节限水势，其事理甚明。蒙差都水监丞陈佑甫一面施行，而佑甫计惜工料，不即开拨徐曲口，于转运、措置两司所系利害甚大。乞选差深晓河事，非都水监所属官一员，重相度行视。」诏本路安抚、提点刑狱司与知恩州官同相度以闻。
　　戊午，差入内东头供奉官、勾当龙图天章阁冯景计会京东路转运使□居厚于登州，排办高丽国信使所行海道。
　　永兴军路提举司言本路今秋丰稔，欲许合催纳苗役等钱物听民折纳。从之。
　　己未，权管秦凤路经略司吕温卿乞轮差将官在外城寨驻札，训练汉蕃弓箭手兵马。从之，仍毋得创修廨舍【七】。
　　庚申，诏西头供奉官、合门祗候童政改东头供奉官，更减磨勘一年。以政自陈昨讨安南尝立功，得旨许转官、减磨勘年，故有是命。
　　佥书峡州军事判官张焘言：「窃见殿直舒光贵增差峡州监押，光贵本沅州溪峒首领归明，恐不可管勾一州之民。」诏吏部与移京东西路差遣。
　　知延州刘昌祚言：「第二将彭孙所请获首级伤中赏绢，准朝旨相度等第裁减事，乞且依元立赏格施行。」上批：「军赏之行，所加者觽，患在数易，以惑士心。如昌祚之言甚允，宜依所奏，他路可并准此。」（御集所奏事尤详，今止从墨本。）
　　辛酉，诏：「应输内藏库金银、钱帛，如出违本年或转移他用，论如擅支封桩钱法【八】。」
　　新知蔡州黄好谦言：「伏见尚书六曹，如吏部左右选、户部左右曹，事务皆为繁剧，郎官自早至晚书押不绝，无暇省览事务，致差失稽违。乞以两员郎官处分案治事，所行符亦许员外郎签押。」从之。（此月七日，好谦自司勋郎中除知扬州，未行，改蔡州。曾氏南游记旧载好谦事谬妄，今不取。）
　　权发遣鄜延路安抚司公事刘昌祚言：「本路部将，并城寨主、监押，堡铺把截、监押，堡铺桥巡检等使臣，并当极边，不可暂阙。昨因阵亡，并移任过满员阙处，未尝填差，乞于自京差来及本路所选择使臣，并差令填阙。」从之。
　　癸亥，诏：「降授朝散郎、守大理寺少卿吕孝廉，昨任京东路转运判官，与本司官长协心修办职事，致课入登羡，可复所降官，为京东路转运副使。改转运判官、朝散郎赵偁为提点刑狱。」
　　上批：「甘陵，河朔要地，士气骄悍，常须得人弹制，则免意外生事。近除知州傅燮，资望人品恐不可当此任使，宜别选官。」乃以朝散大夫王孝忠知恩州。
　　诏措置河北籴便司：「夏秋每料，先给交引百万缗，兼本司见钱籴买，候交拨讫，具数以闻。」
　　丙寅，命朝请大夫、主客郎中庞元英代钱勰为高丽吊慰使。元英以母老辞，乃复命勰。诏勰不候禫制满赴阙，王舜封亦不候服阕朝见。
　　手诏：「门下、中书外省见修尚书省六曹条贯，至今多日，未有涯绪。盖议论官多，人出一意，若不分曹编修，徒占日月，必无成书之期。宜以六曹繁简相参，每两曹差详定、检详官各一员，庶人各任责，朝廷有望成就。以详定官韩忠彦、陆佃领吏、兵部，蔡京、蔡卞领户、礼部，赵彦若、王震领刑、工部。其删定官每两曹置三员，令门下、中书外省分定具名以闻。」
　　御中丞黄履言：「本台旧有主簿兼检法官二员，乞复置，令分治职事。」诏各置一员。
