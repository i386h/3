<!-- { "loadSidebar": true } -->
　　又言：「仁宗用石中立为参知政事，中立比惇，别无玷缺可羞之行，亦无骄恣害政之风，止以在中书好滑稽诙笑，谏官言之，遂行罢免。陛下试令考寻，当见其事，可以察臣之言惇，不为过论也，陛下罢惇不为无故事也。」又言：「今中外之人，非但鄙惇轻薄无行，不可为大臣而已，皆云自陛下即位以来，凡欲更张人情不便事，惟惇强悖，不肯协心，故为异论，沮格善谋，曾无意助陛下施行恩福天下，此人情所以愤嫉之深，而欲共逐之者也。陛下今不罢惇，彼必扬扬自得，曰：『主上知我如此，而不罪我矣。言事者言之再三，而主上不听矣。谁复敢议我者？』夫以素无忌惮之心，而又得所恃焉，养之益深，将必有跋扈难制之患。方是时，陛下虽欲悔而除之，亦不易矣。易贵履霜之早辨，春秋忧蔓草之难图，不可不以为鉴也。」
　　又言：「臣累言惇轻薄无行，无大臣体，不可为辅弼。及闻别有言事官，言其受宋用臣赠遗，贪污不法。臣谓有一于此，皆当罢黜，况惇之行，臣羞为陛下言之。且举一事，陛下察焉。自古以来，名高则行亏，德盛则称公，行薄而不为人所重则名之。天下自然之理，而不可以势取者也。惇平生多与京师市井小人并游而杂处，至为京师之人以其行第属其名而呼之曰惇七，今虽显贵，而佻薄益甚，故惇七之呼，未离于人口，则惇之人望重轻亦可知矣。国家何忍以第一等名器，与第一等无行之人，使天下后世轻朝廷哉！」
　　又言：「庙堂者，仪刑之地，非法度之言，不当出也。而惇肆为谐谑，以玩侮在位，污庙堂若闾阎，□朝廷如市井，陛下以谓大臣当如此否也？大臣者，体国家之意，察天地之心，而协济善政者也。而惇执强好胜，不恤事情，以奸言摇正论，以险语劫善人，陛下以谓当如此否也？辅弼者所宜正而不阿，洁而不污，以表厉庶官者也。方用臣弄权怙宠，恣为欺罔之时，惇既不能明言于朝，以正厥罪，又从而受其赠遗，阴与相交，丧灭至公，玷辱清议，陛下以谓大臣当如此否也？」
　　又言：「臣闻谏官孙觉，常论边事【二四】，不合惇意，而惇肆言于人曰：『议者可斩。』中外闻之，无不骇愕。臣伏以陛下之意，则于谏官之言无所不容，谏臣之心无所不察，而惇于言者则欲杀之，其意不欲人主闻至言、朝廷收觽策，为臣不忠，莫大于此。自古以来，未尝有大臣敢出此等语胁谏官也。推此以往，飞扬跋扈，何所不可。伏望睿明，早赐罢黜，为国家之福也。」
　　又言：「惇奸回险薄，事先帝不忠，今复有轻陛下意。陛下诏书求直臣，以益盛德，而惇骂上书之人曰『不逞之徒』，其意不欲陛下广聪明，而忌嫉四方之人以实告陛下。盖凡四方之所告，皆有前日欺朝廷而蔽先帝者耳。又骂陛下所登用老成旧德，亦曰『不逞之徒』，以其意不喜陛下用正人，而惟欲用憸邪巧佞，柔而易制，肯同欺蔽之人耳。天子即位，求民瘼于四方，为得邪？失邪？四方之人以至诚告主上，为顺邪？逆邪？陛下用老成旧德、有天下之望者以慰天下，为是邪？非邪？臣不知惇何心以事陛下，而悖戾如此，谤侮如此。又骂谏诤之臣曰『可斩』，此语，虽人主盛怒，不肯以出口也，而惇易言之。又与同列议事，一不合意，则连声骂曰『无见识！无见识！』此语，虽市井小人，有不轻发也，而惇以为常谈。臣不知惇待朝廷为如何，而无忌惮敢尔！臣前累章言其轻薄无行，好为俳谐俚语，侵侮在位，无大臣体。今则凶德益肆而甚矣，恶言益播而广矣，陛下尚使之处庙堂，何以服人心？人心不服，何以安朝廷？此臣之所以有隐忧，而不能自宁也。又臣累言章惇以小人之行，居大臣之位，奸言利口，足以变乱白黑，颠倒是非，久在陛下左右，恐日往月来，察之难，防之难，制之又难。臣所以不避怨仇，力言其恶，愿陛下早赐斥远。今更举目前一事，陛下观之。自来执政大臣，若稍闻言路有言，虽章疏留中未出，亦必朝夕惴惴，有不自安之色。何则？惮朝廷，畏公议也。今章惇虽知言路交攻，而岸然自处，无毫发畏惧。反扬言语人曰：『不贬不去！』观此一语，何复有廉鯭？何复有畏忌？窃以臣道主敬、主顺，而惇之傲易不逊乃如此，尚可以为大臣乎？惇辈见蔡确因上章逐请【二五】，皆相与结约，不复自陈。大臣风节一至于此，臣实为朝廷叹息。伏乞陛下破此奸谋，直行罢免，以慰天下之望。」
　　于是岩叟又言：「臣昨为御史日，累上章言蔡确、章惇奸邪谗险，同恶相济，负先帝之恩，误天下之事，不可当大任。蒙陛下采纳公言，因确之请，遂许其去。退大奸，进大忠，制下之日，天地改容，人鬼欢喜。士相庆于朝，商贾百工相庆于市，耕者相庆于野，行旅相庆于途，皆以谓陛下威明英断，自古未有。推此以往，何善不可为，何弊不可革，天下复太平之象矣。和声上彻，膏雨随降，天心之所以答陛下者，岂不速哉！臣尝言，若陛下早去大奸，使朝廷无壅蔽之患，和气上薄于天，则天自将有应。臣非有智能可以揣度天道也，惟以人心卜之而已。人心虽近而通乎天，天道虽远而接乎人，故愚臣愿陛下常信天道，常畏人心，不可忽也。今大奸一去而一在，人心犹以为郁，陛下何惜并去之，以成旷然之治邪？臣前论章惇之恶，其状非一，或轻薄无行，或贪污不法，或沮害美政，或迭喧善人，或欺罔主上，或侮易朝廷。臣谓有一于斯，皆宜窜黜，而圣度并包，未加诛逐。然惇凶焰日炽，恶德不悛，近又闻帘前争役法事，词气不逊，无事上之体，亏丧臣道，凌弱主威，中外传闻，无不愤嫉。惇于先帝时，何故不敢无礼如此，而今日敢尔？伏惟皇帝陛下春秋方富，太皇太后陛下不出房闱，大臣尤当庄敬尽礼之时，而惇反有侮慢不恭之志，此所以人情弃而不容。陛下虽欲容之，如朝廷典刑何？如天下公议何？谏官御史坐观而不论，则是负陛下而佑强臣，率髃臣而慢人主，罪莫大矣。髃臣见惇悖戾不道如此，而陛下不加罪，则皆将生骄慢之心，无忌惮矣。臣居言责，其得安乎？陛下因臣之言，必更尝潜观而密察，当亮臣之言非私意也，非偏见也，非厚诬也。伏望圣慈早行降黜，以满人心，以答天意，以全皇帝陛下清明之政。」
　　贴黄称：「惇陵上侮下，败髃乱觽，真小人之杰也。陛下欲朝廷清肃，君道尊严，不去此害，终不可得。臣闻惇既于帘前轻慢喧哗，又退而以恶言诋毁同列，皆非大臣口中语。盖见陛下用司马光作相，躁忿忌嫉，益有不乐朝廷之心，所以如此。士大夫皆言，自有执政以来，未尝见如章惇之凶劣者。愿陛下省察，早赐罢黜，以安朝廷。天下之人共以免役为苦，陛下一日复差法，中外人心无不欣悦，而惇独为异论，妄生沮难，动摇人情。伏望陛下深赐体照，无惑奸心之言以坏美政。」（编类章疏以岩叟所奏系之闰月八日，今并入二十二日章惇罢政前一日【二六】。）
　　岩叟又尝面奏曰：「自陛下即位以来，凡所更张人情不便事，惟章惇不肯协心，强生沮难。其人不欲陛下得人心，不使人心感陛下，中外之人，无不愤嫉，争欲为陛下逐之者，非但鄙其轻薄。御批除官，祖宗以来，以为美事，惇谓陛下不当自除，谏官自属三省，密院无所预。惇不以公正报陛下【二七】，乃肆邪说，欺惑圣聪。况无礼于君，人所共嫉。陛下所除数人，命下之日，欢然一辞，惟是邪佞之徒不喜。惇为门下侍郎日，尝进蹇序辰为司谏、王桓为正言，陛下试问二人闻望行实，孰与今所除数人？二人者，公议所不许，惇乃以为是。今三数人者，公议所许，惇乃以为非。臣不知惇以何心事陛下，为臣不忠，莫大于此。素无人望，天下共知，臣不复道，惟嫉其今日居大位，不思砥砺以报万分，而骄肆轻扬日甚一日，为市井小人之态以污王朝耳。」
　　又奏曰：「人皆言辅弼之任，仪型四海，非惇薄德所宜处。四夷来庭，闻辅臣如此，恐有轻中国意。臣之所言，乃不为惇，正为朝廷惜。」上曰：「深如卿言。」
　　监察御史孙升言：（升三章，并据升集。）「臣窃观先王极治之时，贤者在位，能者在职。故诗曰『任贤使能，周室中兴焉。』则知大任高位，非贤有德者不可以居，而材能敏给之人，惟可以使之在职而已。故贤者独所以命君子，而能者间有以容小人。君子在位，则小人可驱而为善；小人当国，则贤者不得其职，而天下之所以乱也。唐李林甫、杨炎、卢杞辈，非无材也，适所以资其为恶。以王安石履君子之操，谈先王之言，先朝委国而听之。然安石天资强愎，弃觽自用，趋近利，无远识，非宰相之器，愤贤人君子不为己用，于是拔小人之材者布于朝廷，既蔽主明，且篅国事。吕惠卿、章惇二人，小人之材而尤黠者也。惠卿自小官三年拔为执政，安石之德不为浅矣，一旦见利忘义，与安石为死仇。推是以观之，则其事君之节可知矣。赖先朝明圣，察知其奸，竟不复用。不然，善人君子，今无緃类矣！章惇材不逮惠卿，而奸恶过之，二人之所谓材，足以文其奸，资其恶【二八】，罔上残民，偷合苟容而已。臣窃恐人或以惇为材进说，以误圣听，故陛下迟疑而不决去也。惇前时之议保甲，今日之论免役，其怀邪不公，伏心隐情，陛下聪明圣智，洞照奸慝，固不待臣复言矣。臣窃闻惇每议论帘前，词气悖戾，亏事君之礼，有慢上之心，中外传闻，莫不愤骇。且堂陛之势，不可顷刻不分；履霜之渐，不可一日不戒。此章惇之罪，尤不可贷者也。伏望圣慈早赐裁决，以清朝政，以慰人心，则天下幸甚！」（升此章与三月末论张璪文字并行，但此无璪姓名及事迹，当考。）
