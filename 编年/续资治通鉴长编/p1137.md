<!-- { "loadSidebar": true } -->
　　诏三省、枢密院各归治事，更不止宿。（御集十二日，诏自十三日后，更不止宿。）
　　丁未，诏尚书省权于门下、中书省治事。
　　己酉，以皇帝即位，分遣三省官奏告天地、社稷、宗庙，内臣分诣诸神祠【一○】。
　　壬子，诏应该登极赦官员犯自盗赃已上及强盗凶恶，除犯巨蠹者，并令具案以闻。
　　礼部言，大行皇帝山陵，宜依治平四年故事，灵驾所经由地分及西京城内，俟神主到京日，方许开乐。从之。
　　甲寅，上御迎阳门听政，见百官，瞻大行皇帝像于集英殿。宰臣等及文臣御史、武臣横行已上，以次升殿举哀，尽哀而退。
　　乙卯，三省、枢密院言：「按仪注：未释服已前遇只日，皇帝御迎阳门，日参官并赴起居，依例奏事。每五日，遇只日于迎阳门垂帘，皇帝坐于帘内之北，宰臣执政官升殿奏事，权屏去左右侍卫。有机速公事，并许非时请对及赐宣召。礼部、御史台、合门奏讨论故事，详定御殿及垂帘仪，每朔、望、六参，皇帝御前殿，百官起居，三省、枢密院奏事，应见、谢、辞班退，各令诣内东门进牓子。皇帝双日御延和殿垂帘，日参官起居太皇太后，移班少西起居皇帝，并再拜。三省、枢密院奏事，三日已上四拜【一一】，不舞蹈。候祔庙毕，起居如常仪。帘前通事以内侍，殿下以合门。凡军头司引呈公事，可以权付有司者，续具条奏。吏部磨勘奏举人，垂帘日引。应见、谢、辞臣僚遇朔、望参日不坐，并先诣殿门，次内东门，应台赐者并门赐【一二】。」从之。
　　丙辰，上御迎阳门幄殿，同太皇太后垂帘，宰臣、亲王已下合班起居。常制分一十六班，至是合班，以合门奏请故也。
　　戊午，髃臣上表请御正殿，批答不允。表三上，乃从之。
　　己未，太中大夫知枢密事韩缜、门下侍郎章惇、中书侍郎张璪、同知枢密院事安焘并为通议大夫，中大夫尚书左丞李清臣为太中大夫。
　　诏雍王颢、曹王頵赐赞拜不名，五日一朝见，如大长公主之仪。
　　诏李宪已罢入内副都知，其见领职任，并改差入内押班梁从吉。
　　诏太皇太后父鲁王遵甫，宜避名下一字，余依章献明肃皇后故事。
　　中书省奏：「应今年正月九日赦前冲替人，并以事理轻重递减。其差替者，并与差遣。赦前冲替而赦后定轻重者准此。其三月二日、六日两次赦前犯者，并依此递减。」从之。
　　刑部言，叙用人不得并□两官，今来连遇三赦，乞依赦□用，便与尽三赦合□之官，从之。
　　兵部侍郎许将、给事中兼侍读陆佃、秘书少监孙觉并权知贡举，以遗火再试也。
　　枢密院言，欲自今年降下缘边事稍重者，并与三省同进呈。从之。
　　大行皇帝遣赐西蕃董□金带、锦衣、银、帛、茶等，令李宪以蕃字书，选使臣赍赐。
　　庚申，银青光禄大夫、守尚书左仆射兼门下侍郎、郇国公王珪为金紫光禄大夫，进封岐国公；太中大夫、守尚书右仆射兼中书侍郎蔡确为通议大夫。泰宁镇海等军节度使、守司空、开府仪同三司雍王颢为成德横海等军节度使【一三】，进封扬王；保信保静等军节度使、守司空、开府仪同三司曹王頵为武昌武安等军节度使，进封荆王；并加守太保。皇弟镇宁军节度使、检校太尉、宁国公佶进封遂宁郡王；山南东道节度使、检校太尉、仪国公佖进封大宁郡王；定武军节度使、检校太尉、成国公俣进封咸宁郡王；集庆军节度使、检校太尉、和国公似进封普宁郡王；并拜开府仪同三司。中太一宫、护国节度使、守司徒、开府仪同三司、济阳郡王曹佾守太保；殿前副都指挥使、武康节度使燕达为殿前都指挥使；建雄军节度使、知河南府韩绛为镇江军节度使，进封康国公；观文殿大学士、集禧观使、特进、荆国公王安石守司空，髃臣皆睳迁如制。
　　诏以登位，赐致仕前宰相、守太师、潞国公文彦博，前执政、宣徽南院使、太子少师张方平，观文殿学士、知河阳冯京，观文殿学士、提举崇福宫孙固，资政殿大学士、知扬州吕公着，资政殿学士、知太原府吕惠卿，资政殿学士、知亳州蒲宗孟，端明殿学士、知江宁府王安礼□衣、金带、银、帛有差。（新旧录于辛酉二十八日并载：诏孟子、颜回配享文宣王，荀骮、扬雄、韩愈同左邱明从祀，令学士院修撰赞文。按此已见七年五月二十四日，今并削去。）
　　壬戌，刑部言，差使、借差、殿侍停降，并军员降配，虽非命官，缘各有叙法，系赦书该说不尽，欲乞并与三次赦恩例儙而收□【一四】。从之。
　　初，司马光四任提举崇福宫既满，不取赴阙，再乞西京留司，御史台或国子监，未报。会神宗崩，光欲入临，又避嫌不敢。已而闻观文殿学士孙固、资政殿学士韩维皆集阙下，时程颢在洛，亦劝光行，乃从之。卫士见光，皆以手加额，曰：「此司马相公也。」民争拥光马，呼曰：「公无归洛，留相天子，活百姓！」所在数千人聚观之。光惧，会放辞谢，遂径归洛。（讲义曰：所贵乎大臣者，非以其有过天下之材智也，必其有服天下之德望也。王安石所以变旧法之易者，以其虚名实行，足以取信于人，司马光所以改新法之易者，以其居洛十五年，天下皆期之为宰相也。安石其权臣，温公其重臣欤。）
　　太皇太后闻之，诘问主者，遣内侍梁惟简劳光，问所当先者。光乃上疏曰：
　　臣闻周易，天地交则为泰，不交则为否。君父，天也；臣民，地也。是故君降心以访问，臣竭诚以献者【一五】，则庶政修治，邦家乂安；君恶逆耳之言，臣营便身之计，则下情壅蔽，觽心离叛。自生民以来，未有不由斯道者也。夫道犹岐路【一六】，近差跬步，远失千里。今皇帝陛下新临大宝，德性高明，太皇太后同断万机，圣谟光大。初发号令，不可不谨，斯乃治乱之岐涂，安危之所分也。当以切要为先，以琐细为后。
　　臣窃见近年以来，风俗颓弊，士大夫以偷合苟容为智，以危言正论为狂，是致下情蔽而不上通，上恩壅而不下达，闾阎愁苦，痛心疾首，而上不得知，明主忧勤，宵夜旰食，而下无所诉，公私两困，盗贼已繁。犹赖上帝垂休，岁不大饥，祖宗贻谋，人无异志。不然者天下之势可不为之寒心乎【一七】！此皆罪在髃臣，愚民无知，往往怨归先帝，此臣所以日夜愤痛，焦心泣血，不顾死亡，思有开发于朝廷者也。
　　臣愚以为今日所宜先者，莫若明下诏书，广开言路，不以有官无官之人，应有知朝廷阙失及民间疾苦者，并许进实封状，尽情极言。仍颁下诸路州、军，于所在要闹处出牓晓示，在京则于鼓院、检院投下，委主判官画时进入，在外则于州、军投下，委长吏即日附递奏闻。皆不得取责副本，强有抑退。其百姓无产业人，虑有奸诈，责保知在【一八】，奏取指挥，放令逐便。然后望陛下以听政之暇，略赐省览。其义理精当者，即施行其言而显擢其人；其次取其所长，舍其所短；其狂愚鄙陋无可采取者，报闻罢去，亦不加罪。如此，则嘉言日进，髃情无隐，陛下虽深居九重，四海之事如指诸掌【一九】，举措施为，惟陛下所欲，斯乃治安之源，太平之基也。陛下若以臣言为可取，伏乞决自圣意，下学士院草诏书施行。髃臣若有沮难者，其人必有奸恶，畏人指陈，专欲壅蔽聪明，此不可不察也。（按光录云：神宗崩，光请入临，人骇其来，知其必用。此诬辞也。程颢劝光入临，据邵伯温辨诬，余则据光集并杂传及行状、神道碑。）
　　注　　释
　　【一】又乞太岁本命四立日节酒乐「乐」，阁本及治迹统类卷一八宣仁垂帘圣政均作「药」。下同。
　　【二】烧香为名访之上引治迹统类「烧」上有「以」字。
　　【三】皇太后遣人于睿思殿求得之同上书「皇」上有「至是」二字。
　　【四】凡行在服御宝器「行」字原脱，据阁本及王铚默记卷中补。
　　【五】恩意笃备「恩意」，长编纪事本末卷八一神宗圣德作「恩义」。
　　【六】至两宫遣人趣之「至」字原脱，据阁本、治迹统类卷一二神宗圣政、宋史全文卷一二下及上引长编纪事本末补。
　　【七】法三代上引长编纪事本末作「追法三代」，治迹统类作「取法三代」。
　　【八】去壬人而国是定「壬」原作「王」，据阁本、活字本改。
　　【九】陈州钤辖令晏宋会要帝系五之六「钤」上有「兵马」二字。
　　【一○】内臣分诣诸神祠「祠」原作「祀」，据阁本及治迹统类卷一八宣仁垂帘圣政改。
　　【一一】三日已上四拜「日」，宋会要仪制一之一三作「月」。
　　【一二】应台赐者并门赐「台」，上引宋会要及宋史卷一一七礼志均作「銽」。
　　【一三】为成德横海等军节度使「使」字原脱，据阁本补。
　　【一四】欲乞并与三次赦恩例儙而收□宋会要职官七六之一八「与」下有「依」字。又「例」作「理」。
　　【一五】臣竭诚以献者温国文正司马公文集卷四六乞开言路札子「者」作「替」。
　　【一六】夫道犹岐路「道」字原脱，据治迹统类卷一八、宋史纪事本末卷四三元佑更化及上引温国文正司马公文集补。
　　【一七】不然者天下之势可不为之寒心乎「者」，上引温国文正司马公文集及长编纪事本末卷九三哲宗皇帝求直言均作「则」。
　　【一八】责保知在同上书「责」上有「则」字。
　　【一九】四海之事如指诸掌「事」原作「内」，据阁本及上引温国文正司马公文集、长编纪事本末改。
续资治通鉴长编
卷三百五十四
卷三百五十四
　　起讫时间 起神宗元丰八年四月丙寅尽是月丙戌
　　卷　　名 续资治通鉴长编卷三百五十四
　　帝　　号 宋神宗
　　年　　号 元丰八年（乙丑，1085）
　　全　　文
　　夏四月丙寅，上初御紫宸殿，宰臣以下奏事，诸司犹未许对。
　　丁卯，大理卿王孝先等言狱空。诏付秘书省，仍令学士院降诏奖谕。
　　戊辰，封上乳母窦氏为安康郡夫人。
　　己巳，诏：「再试进士及诸科武举人，罢今年御试。内应直赴殿试者，以前举省试等第名次编排，在今来正奏名之下，不曾赴省试者，即与正奏名进士同场别号试策一道。」
　　中书省勘会诸路官得替或已授别任，因监司奏乞勒留在前任及发遣赴旧任与见任官同催欠负者，今来赦书指挥，百姓欠负者，例各蠲减。诏并令放罢，内有见在任及发遣而本任未有新授官者，并许还本任。（编录册八年四月六日圣旨。）
