<!-- { "loadSidebar": true } -->
　　绾又言：「司农寺法，灾伤第四等已下户应纳役钱，而饥贫者委州县闻于提举司考实，以免役剩钱内量数除之。臣谓王者赋役敛弛，皆以为民丰穰则取，饥馑则与，为政之实也。借或下户役钱一千，以分数各减一二百，及二三百者【一八】，减三五十，亦不免赴官输纳，岂有所济！当立为信令，凡遇凶歉，使诸路如蠲放租赋法不待奏禀。岁小饥，则免最下等户【一九】，中饥则免以次下户。免讫以闻，示信于民。如此，则凶年有施舍之惠，法令无动摇之变矣。」从之。此据食货志，附黜瑜、约后，恐自有月日，姑着此，徐考之。
　　癸亥，知制诰王益柔罢兼直学士院，以草高丽国答诏非工也。知制诰曾布兼直学士院。司马光日记云：才元、子容得外官，胜之以故事饯之，和叔、曾布皆不赴。明日，中书送舍人院吏于京府杖之，曰：「何为擅用官钱饯外官？」中书熟状，董毡以明堂恩加光禄大夫，食邑二千户。学士院奏董毡旧阶特进，食邑二千五百户。上以让中书曰：「非学士院觉举，几为外国笑！」其检正官皆上簿，堂吏皆责降。由是诸检正皆怒责胜之，以不申堂而直奏，罢直院。
　　甲子，诏：「陕西诸路熟户、蕃部及弓箭手，自今委管勾蕃部使臣，量力厚薄，什伍为保，许于逐路封桩钱内请借以助其急，春散秋敛，千钱出息二百。其阙少器甲、鞍马之类，无力置者，准此，毋限以数。」先是，诏经略司相度利害，至是枢密院着为法行之。
　　枢密院言：「岭南使臣身殁瘴疠者，旧录用其子孙，近制裁赐银而已。请自内殿承制以下，任岭表满岁迁官者，迁官；赴任减三年磨勘者，到任一岁迁官。替日，先令指射优便差遣。如此，则人情乐行，远方不阙正官。」从之。
　　御史蔡确言：「韩缜落分司，差权判吏部流内铨。缜性剽戾，所至残酷，乞追改敕命。」不报，寻命缜与同提举诸司库务沈起易任，又令缜兼判流内铨。两易在此月戊辰，兼判在己卯，缜七月丙戌分司。林希野史云：缜分司不数月，召判铨，牵复最速。王安石德其助王韶故也。刘挚云云，已附注彼。
　　龙图阁直学士韩贽提举仙源县景灵宫、太极观，从所乞也。
　　乙丑，检正中书户房公事章惇言：「陕西路每岁支移税赋，盖欲实军储于边郡【二○】。然臣体问所支移缘边谷才十万余石【二一】、草二十四万束，所省不过数万缗，而一路为之骚然。若令乘贱广籴，当无事时使兵马就食近里州军，即缘边军储自然充积。请罢支移，以□一路民力。」诏判永兴军曾公亮详所奏，如实，即速关转运司罢支移。
　　丁卯，诏枢密院、入内内侍省，内侍都知、押班并带御器械系外任差遣时，暂到阙者，除有旨及兼领在京司局鎫供职外，每日起居退，更不供职。从合门所请也。会要载此事，今附见。合门申请，此据王安石五年七月二十一日日录。李评为程昉故有此举，当考。
　　诏：「内侍省内臣非禁中祗应，及入内省人数寖多，自今前后省内侍官至承制、崇班内常侍，许进一子，与下班殿直、三班差使；内侍省东西头供奉官、殿头许进一子，与茶酒班殿侍；高品、高班、黄门许进一子，与下班殿侍。诸班内品更不许进。入内内侍省所管诸班内品，每年通计进五人。入内供奉官以下至黄门愿进外官者，比内侍省第加一等推恩。内臣诸司使副自今止许奏子充前班。」上语枢密院曰：「方今宦者数已多，而隶前省者又不入内，空绝人之世，仁政所不取，且独不可用三班使臣以代其职事乎？」□充对曰：「此曹盛衰，前代或系兴亡，圣朝固无兹虑。然仁君重绝人继嗣，盛德之举也。」
　　诏三司给绢七十万赐陕西为常平籴本，仍召人供抵当赊买于本路输钱。
　　戊辰，中书言：「近制增广太学，益置生员，除主判官外，直讲以十员为额，每二员共讲一经，委中书选差，或主判官奏举。其生员分三等：以初入学生员为外舍，不限员；自外舍升内舍，内舍升上舍。上舍以百员，内舍以二百员为限。生员各治一经，从所隶官讲授，主判官、直讲月考试，优等举业上中书。学正、学录、学谕于上舍人内逐经选二员。如学行卓然尤异者，委主判及直讲保明，中书考察取旨除官。其有职事者，受官讫，仍旧管勾，候直讲、教授有阙，次第选充。其主判官、直讲、职事生员，鎫第增给食钱。」从之。旧纪书诏太学养士无论选升降之法，外舍升内舍，内舍升上舍，具为令。新纪书立太学生内外上舍法。司马光日记云：诸直讲尽代去。以旧国子监为内舍，武成王庙为外舍，锡庆院为上舍。上舍生百员，内舍倍之，外舍无员【二二】。凡入学者，先就外舍，每春秋考试，合格者升之内舍，内舍升之上舍。上舍若有秀出者，中书覆试除官，且令在学，遇直讲或外州教授有阙，则补之。又以朝集院为锡庆院，天圣尼院为朝集院。按：改锡庆、朝集院附此月己卯。
　　己巳，江南西路提点刑狱陈倩、转运判官金君卿等言，体量知洪州、秘书监、集贤殿修撰荣諲老病，文书皆不签押。诏徙知舒州，以右司郎中李师中知洪州，仍令劾諲不职事状以闻。转运使徐亿考諲课上等，候案到取旨，会諲卒。
　　庚午，手诏：「近累降指挥，陕西、河东诸路止绝汉蕃民毋得与西人交市。闻去冬今春出兵之际，稍能断绝，自后无复禁止。近方令回使议立和市，苟私贩不绝，必无成就之理；及未通和间，使敌有以窥测我意。可申明指挥下逐路经略司。」
　　同修起居注曾孝□言：「相度到诸班直、诸军牧马，乞不下槽牧放，许民出租请佃牧地，及合立条约等利害。」诏马自来年更不下槽牧放，其五个月合支草料，令三司速计置。
　　内外班直、诸军马，旧以夏初出牧，迄八月上槽。凡军士之有马者，利其草粟之余与傔兵衣粮【二三】，举族护视之。及其出也，数马一圉人，出而未至牧与自牧而归者，常数日草粟无所给。方其在牧，昼絷之于棚，而不得卧休；夕就野而牧，卒有震雷风逸，不知所在，有得之数十百里之外。雨潦霜露之不时，而感寒疾，往往而毙者十常三四。被病而归，死槽枥与纳换者，不在数。圉人岁被榜罚者，常以千数。又牧地多占良田，圉人侵扰闾里棚井【二四】，科率无宁岁，公私苦之。故命孝□比较相度。及诏下，人以为便，计租入以补草粟，犹有羡也。自内外班直至有羡，据密院时政记。又云：百年积獘，一朝而除者，由上断之不疑也。今削去。
　　其后，上论牧事，王安石曰：「牧马每数年蕃息，辄复遇灾耗减。」□充曰：「此以不下槽故无耗【三五】。不然，死者觽矣。而论者以草地租不足以补上槽刍秣之费。」安石曰：「以草地给耕者，则所收谷非但官租而已。昔人用两石粟易一石秕，以养雁鹜，重食故也。今赋牧地与民耕，以广民食，则刍秣虽稍损，于公家不足惜。」充曰：「见租已可刍秣九分之费，而未租之地尚多也。」此段因朱史，盖日录云尔，更详之。
　　壬申，前武昌军节度推官王安国为崇文院校书。安国常非其兄安石所为，为西京国子监教授，溺于声色。安石在相位，以书戒之曰：「宜放郑声。」安国复书曰：「安国亦愿兄远佞人也。」
　　官满至京师，上以安石故召对，谓安国曰：「卿学问通古今，汉文帝何如主也？」对曰：「三代以后，贤主未有如文帝者。」上曰：「但惜其才不能立法更制尔。」对曰：「文帝自代来，夜入未央宫，定变故于呼吸俄顷之际，诸将故武夫皆胁息待命，恐无才者不及是。然能用贾谊言，待髃臣有节，专务以德化民，海内兴于礼义，几致刑措，使一时风俗耻言人过，则文帝加有才一等矣。」上曰：「王猛佐苻坚，以蕞尔国而令必行。今朕以天下之大，而不能使人，何也？」对曰：「王猛睚鴺之忿必报，专教苻坚以峻刑法杀人为事，此必小臣刻薄有以误陛下者【二六】，愿专以尧、舜、三代为法，理顺而势利，则下岂有不从者乎！」又问：「安石秉政，外论谓何？」对曰：「但恨聚敛太急，知人不明耳。」上默然不悦。安国初召对，人以为必得经筵，由是别无恩命，久之乃得馆职。
　　安国尝力谏安石，以天下汹汹不乐新法，皆归咎于兄，恐为家祸。安石不听，安国哭于影堂，曰：「吾家灭门矣！」又尝责曾布以误惑丞相更变法令。布曰：「足下，人之子弟，朝廷变法，何预足下事？」安国勃然怒曰：「丞相，吾兄也。丞相之父，即吾父也。丞相由汝之故，杀身破家，僇及先人，发掘邱垄，岂得不预我事邪？」此据安国本传及司马光纪闻删修。林希野史云：富弼知河阳，陈襄为属县，弼甚礼之。富自并门入相，襄在京师，迓富于中牟。安石笑曰：「以道事人，乃若是邪？」自是薄之。及安石执政，士夫伺从阁下，谀佞百端，安石喜之为贤，随其佞媚厚薄，量授官职。有日至而夜不出者，有间日而至者，有安石据厕而见之者。平时故人以道义相期者，由是渐疏，小人谗曰：「此乃立异者。」安石果怒，书至不省，来亦不见。其弟安国学业文章与安石相上下，任气强悍，论事未尝少屈。安礼夸诞浇薄，尤能卑辞以结雱，安石于上前誉礼而毁国。二人召对，国不沾一命，礼即日改命，充校书。章望之、曾巩、孙侔三人者，忘形之交，其诗书相赞美，天下皆传之。安石既相，佞媚者日进，而三人者犹如平时，以语言诋忤之，书至不复视，径抵于地。布见其兄书未发封者，怀之而去。望之将死，为书谄安石，且祈赒其后。安石大笑曰：「髃儿妄为尔。」国从旁曰：「望之二字，似其手迹，曷少赒之？」安石不答，左右目其仆使急去。案：希所云国不沾一命，礼即日改命，充校书，此必误。国除校书，乃四年十月壬申。礼除校书，在五年正月乙酉。当是安国初对，别无恩命，久乃除校书。司马光所云，盖得其实，非礼除校书在国先也，故附注此。曾布匿其兄巩书及陈襄迎见富弼，鎫当考。讲义曰：安石之学尚不能同其弟，骮使天下同己乎？雱以父之道光于仲尼，安石以子之贤为崇政殿说书。子圣其父，父贤其子，而谓他人皆为流俗，宜哉！
　　丙子，命太常丞、检正中书刑房公事李承之察访淮南、两浙路常平及农田水利、差役事，因便体量近降盐法发运监司及州县施行次第，有无未尽利害以闻。究竟如何，承之察访，会要在九月二十八日。今从实录。旧纪书丙子中书检正官李承之察访淮南、两浙路，新纪不书。
