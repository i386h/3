<!-- { "loadSidebar": true } -->
　　甲申，以泾原路经略使、宝文阁待制卢秉为龙图阁直学士，东上合门使、英州刺史姚麟为四方馆使、荣州团练使。麟以讨西贼功，秉以措置麟军马出界有劳也。（秉传云：西贼既犯熙宁、干兴、隆德寨，秉失备御，坐落待制，未几复职。葫芦河川开噶平距寨二百里，秉谍知其恃险不为备，乃密遣姚麟、彭孙掩击之，斩获万数，牛羊马驼不可胜计。捷闻，上大喜，进龙图阁直学士。）
　　湖北转运使、都钤辖司言：「诚州准朝旨选使臣招纳西南一带溪峒，并开路毕功。」诏：「右侍禁刘诏迁一官，减磨勘二年，权诚州军事判官陈尚能【七】为宣德郎，军大将蔡义转三班借职，右班殿直杨昌尧、王戟、杨晟臻各减磨勘三年，李开减六年，召募进士梁传、邵州【八】司士参军李夔并为三班差使，吏兵支赐有差【九】。」
　　乙酉，溪峒杨晟敢等十五人：授左右班殿直者七人，奉职者三人，借职者五人。杨晟台别赐绢五十，余赐绢有差。湖北转运、钤辖司上知溪峒州授汉官人招纳、开路功也。
　　丙戌，景灵宫官言，芝草六生于天元殿门。
　　广南东路转运副使孙迥、提举常平等事朱伯虎各降一官，知广州王临落宝文阁待制知濠州，通判毕居卿、管勾文字连希元并冲替【一○】。临坐鞫孙迥受求嘱，居卿随从；临、迥不检举辖下兵替换优重差遣，及失出入邓满等罪；伯虎奏事不实；伯雄鞫何卿私盐事不尽；谔鞫石大受事不尽；大受以官板造匣、拷平人，希元随顺。虽会赦降，特责也。（六年四月二日，郭燍勘迥。元丰八年十一月，王临自陈私家荣遇【一一】，其略云：臣在广州二年，因发摘一作过赃吏，曾具事状奏闻。后来朝廷因臣僚言本路运使孙迥是郭燍举主，党庇孙迥出脱了赃吏罪状，却来勘臣作上书不实。是时，臣为在远方，不敢申诉，蒙恩落职差知濠州。方欲具因依奏闻，值先皇帝服药以至上仙，不曾开陈。此事附见当考。旧纪书：知广州王临鞫事受请嘱，落宝文阁待制，知濠州。新纪不书。孙迥绍圣元年八月丙戌为户中。）
　　给事中韩忠彦言：「朝奉大夫俞希旦权发遣祥符县。希旦近知滑州，以拷无罪人死冲替，应入监当。祥符为朝廷选阙，始着令，乃首选希旦，恐非立法择人之意。」诏改差人。
　　御史台、合门言：「本朝旧合班仪，嗣王在郡王上，宗姓又在同列之上。近例，郡王领使相者，得吏二人前引。虽出特旨，缘嗣王恩数尤宜加隆。今参详嗣王若止随本官立班，当在本班之上；使相即用双引。」从之。
　　荆湖路相度公事所言：「邵州莳竹县归明侍禁杨昌向于上里堡建一佛寺，乞赐名额及许度僧。」诏赐为感化寺，二年度僧一人【一二】。
　　诏：「定州路都总管司以忠猛一指挥分入骁武第七、第八、第九，并带请受。」
　　河东路经略使言，将领张世规等出界至明堂川遇敌，有功人乞酬奖。诏，张世规死，赐其家绢五十疋，子孝经迁一资。
　　丁亥，朝散大夫、知均州张颉直龙图阁、知广州。颉言：「谪守偏郡，遽蒙牵复，然臣二子一孙相继亡殁，孤老无托，虑因此不任事。伏望矜怜，检会前奏，除臣一宫观差遣。」乃诏颉罢直龙图阁，提举洪州玉隆观。（五月二十九日丁卯，乃除宫观，今并书。颉本传殊不载，此据御集。）
　　李宪言疾病乞罢任。诏候与夏人分画地界赴阙。
　　戊子，三省言：「工部郎中、权左司范子奇言：尚书左、右司独创增吏额，分为别司，非是。欲乞依门下、中书省例，每有判送文字，更不离房，事重者郎官亲呈，事轻则拟定，令本房请判笔。」从之，令左右司着为令，其吏人遣归逐处。
　　中书省言汀州军贼蓝载【一三】等行劫，走梅州界，又杀惠州归善县巡检。诏：「权宜州沿边溪峒都巡检、左班殿直、合门祗候程建乘驿与提点刑狱司选募兵民、土丁、乡丁、枪杖手百人，给口券随行捕杀。其去贼百里内，不拘路分捕盗官，并听程建处分。获贼首人授班行【一四】，赏钱五百千，次头首三百千，其余徒党，除依条酬赏外，更支钱百千。许徒伴自相杀并告首，亦推恩。」
　　大理卿王孝先言本寺狱空。降敕奖谕，仍诏自今有司上狱空，令御史台刑察案实。上以开封府、大理寺比岁务为狱空，恐为文具以希赏故也。（旧纪书：戊子，大理寺狱空。新纪不书。）
　　中书省言：「河北路频奏髃党一二十人以至三二百人盗取河堤林木梢芟等。欲令监司体量有无，如盗迹明白，即依累降指挥督捕。如续有盗河堤林木梢芟等，非凶恶髃党，一面依此觉察收捕，月具人数捕获次第以闻。」从之。
　　赐泾原路经略司度僧牒百，修德顺军静边寨城。（朱本签贴云：元书德静军城，非是，今以十五房圣旨修改。）
　　辛卯，上批：「范子渊乞发夫万人重修直河，适当农时，非次调拨，初出于不得已。今河口既未成工，则其它埽岸皆不须为之，可更不起发，今见在河上急夫亦令放散。」上以子渊所修直河不为功，徒费工料以数十万计故也。既而子渊自言：「两修进锯牙，河口几塞，不虞涨水及风雨暴至，功败于垂成。乞候霜降水落修闭。」诏子渊降一官，仍不理提刑资序。（八月十六日罢修。韩驹云：范子渊建言开广武河导水回远，则京城常无淹浸之虑。踰年役不就，故责词云：「汝以有限之财，兴必不可成之役。」初，神宗喜其言，及罢役，阖台论之，才贬一官。驹所云当考。） 
　　诏：「诸递铺转送金字朱牌，无迟滞四次者转一资，或赐绢五匹，余每次绢一匹。」
　　又诏：「客省、四方馆使副各领本职外，官最高者一员，仍兼领合门事。」
　　给事中韩忠彦言：「去年七月乙巳，诏给事中驳正事，赴执政禀议，如有异同，即据状取旨。今月丁亥，门下省得旨：『举驳事，依中书舍人封还词头例。』庚寅，中书奉旨：『给事中驳事，赴执政禀议，如有异同，即具状缴奏。』臣详中书省再得指挥，乃是不许依舍人封还词头例，但改旧文『据状取旨』为『具状缴奏』而已。窃以给事中与中书舍人职任颇均，如有所见，一则不禀白而听封还，一则许举驳而先禀议，于理未允，久失申明，昨蒙处分，事体方正。况朝廷已施行事，三省佥同，给事中或有管见，仰裨万一，即是已与执政异论，自当求决于上，岂宜更禀可否于执政？乞依丁亥诏，所贵两省官轻重体均，获申献纳之分。」从之。时章惇为门下侍郎，乙巳诏乃惇意也。（毕仲游作忠彦行状，可考。）
　　壬辰，朝献景灵宫，至天元殿观芝草，宰臣王珪等称贺，仍宣从官以上赐茶。自是朝献毕，皆御斋殿赐茶。是日，将至继仁殿，摄太常卿赵彦若度上必哭，因附入内都知石得一奏之，上遂不哭。繇是中元朝献，唯上汤一恸而已。
　　癸巳，西夏犯安塞堡。（五月四日奏到。新纪：夏人寇延州安塞堡，将官吕真败之。五月一日并十九日可考。旧纪书：第五将吕真败之。）
　　甲午，上批：「近中书省言：『提举河北路保甲狄谘对执政官言，所部见教保甲，借户马二万余疋。初疑所言非实，今据本路承受奏数，乃极相远。』可下谘具析以闻。」（朱本、新本并削去。存此可见当时提举保甲官所言多不实也。）
　　河东路提举常平司言：「去年灾伤民户阙食，义仓谷不多，乞于常平封桩粮支三五万石赈济。」从之。
　　知荆南、朝议大夫孙颀降敕奖谕，赐银、绢二百；转运副使、朝奉大夫、秘阁校理赵杨，转运判官、承议郎高镈，知诚州、西京左藏库副使、合门通事舍人周士隆各迁一官。以招纳潭溪、上和等处归明人，及开道通广西融州王口寨功毕也。
　　诏：「简保宁六指挥，所阙人数依兰州创置壮城指挥例，于团结厢军投换。每指挥额外量增五十人，以备逃亡填阙。令经制司依例给转军钱。」
　　京东路都转运使□居厚言：「徐州利国监铁柔良堪用，乞置宝丰下监【一五】，每岁除供给公使外，铸折二钱二十万缗，委清河辇运司以次附带上京寄纳，却令三门辇运司具舟载至河中府，因回脚盐车入陕府转移用度。岁岁如此，不为无助。乞从臣相度条画立法。」诏画一具合费用及自利国监至京脚直以闻。今约铸折二铁钱二十万缗，当费用及至京脚直计万五千四十缗，诏付户部关工部，并如居厚所奏。
　　诏东南诸将无马处，并改造步人器甲。
　　乙未，诏襄州编管人刘彝放逐便。
　　密州民苗茂投匿名书，诬告板桥镇监官张献臣谋反。有司言茂已经赦，诏特杖脊二十，刺配沙门岛。
　　丙申，诏：「陕西军须经费钱物，近已降指挥，合为一窠支用。其令京师总记司勾考侵冒。」（初置总计陕西军须钱物所，实录不详，今全用御集本文，庶易晓也。）
　　复置□州邹县。（旧纪书：复邹县。）
　　「五月己亥朔，御文德殿视朝，召辅臣观麦于后苑。
　　宣德郎、校书郎邢恕为著作佐郎。（十一月乙巳迁职方。）
　　降授宣德郎叶祖洽为校书郎。祖洽初除知湖州，上批「祖洽，熙宁首榜高第，可与秘书省职事官」也。
　　泾原路经略司言：「自今沿边将官、城寨使臣坐事冲替者【一六】，乞再下本司察审【一七】，军前得力人量事大小，于酬奖折除，或展年、降官【一八】，依旧在任。」从之，诏吏部立法。（六月辛巳可并此。）
　　诏鄜延、环庆、泾原、熙河兰会、河东路各给空名宣头札子二百。
　　庚子，诏荆湖南提举常平司会计两路所置溪峒州县城寨岁费实数以闻【一九】，从右司员外郎孙览请也。（此月十一日、八月一日，六年五月十二日，可考。）
　　诏自京选将校补广南诸军将校者，并官给路费。
　　壬寅，手诏知延州刘昌祚：「去月癸巳，西贼犯安寨堡，第五将以少击觽，获其酋豪，非将副谋臧、士卒用命，岂能如此？若无非常之赏，何以使勇于公战者知劝？除朝廷已特支给外，可以经抚库金帛或御前降去银器先赏觽所亲见用命有功之人。其谍知贼马信验者，优予酬奖。」初，贼数万寇塞门，昌祚遣米赟以本将拒之，斩级一百一十六，杀统领叶悖麻、副统军酿讹埋，大首领、钤辖等五人。叶悖麻、酿讹埋实主永乐之事。至是，中外称快，因图形以进。上喜甚，遣近侍即军中慰劳，诸将皆优擢。（此据张舜民墓志，昌祚传亦同。新、旧纪已见四月二十四日癸巳，又五月十九日丁巳可考。）
　　龙图阁直学士、权知开封府王存为枢密直学士再任。存辞不拜，免再任。
　　诏三路保甲借民私马习艺者，听依旧。
　　甲辰，邢州司法参军、鄜延经略司勾当公事李夷行为承奉郎。经略司上夷行随军获一级也。
