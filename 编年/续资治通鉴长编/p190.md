<!-- { "loadSidebar": true } -->
　　庚午，河北安抚使何承矩等言：「昨准诏，缘边人户自修好后未复业者，令安抚司招诱之。臣虑北境猜忌，以为招诱陷敌之人，事体非便，辄增水旱逃移等语，使彼不疑。」上览之，谓王钦若等曰：「可谕承矩，自今宣敕如有未便，非机宜急速，当具事疾置待报。」钦若因曰：「朝廷比置安抚司，固将招诱流民，俾复农业。而承矩等不能勤官思职，兹又擅改诏文，援汉汝南太守虫皇柔及太常周仲居不收赤仄钱故事，请罪承矩等。」上以承矩任边有功，特优假之。
　　六月辛未朔，诏川峡民为盗配军者，再犯至徒及情理难恕，并部送出界，配诸州牢城。
　　壬申，诏诸路部署司禁兵逃亡，捉获及首身，所在州军不得裁遣，并送本司。
　　丙子，夔州路转运使薛颜上新徙夔州图，且言居民占射官地【一一】，请令岁输地课钱二万三千贯；又言城中创造官舍或侵民田。诏地课钱特免一万贯，所侵民田具顷亩以闻，当除租给直。
　　禁诸路转运使副、诸州长吏与部内官属结亲，违者重寘其罪。
　　丁丑，京东转运使、右正言、直史馆张知白上疏曰：「司天奏周伯星见，此圣德动天而辰象昭瑞也。臣闻皇王之道在乎戒谨，休祥荐至则抑畏滋甚。盖惧乱者治必兴焉，思危者安必久焉。昔之君天下者，患不恤黎元之疾苦，不知军旅之勤劳，奢侈无穷，田游无度，声乐不节，政事不勤，壅蔽不除，谏诤不纳。凡此八患，陛下悉皆无有，固已超绝于百代矣。诚能日新其德，虽休不休，则瑞星不出，臣亦贺鸿祚愈隆，而青史增光。苟异于是，则瑞星虽出，臣亦不敢同觽人之贺也。自古以还，仗富强之基，居隆盛之运，怠于政事以启危乱者，不可胜数。况今西北二隅虽罢征战之役，然而比夫古者屈膝称臣、□塞内附，则亦事异而礼殊矣，得不虑哉。」上览疏嘉纳，谓辅臣曰：「知白以谏官在外，而乃心朝廷，可谓知所职矣。」特诏銟谕之。
　　赵德明复遣左都押衙贺永正等来贺。
　　戊寅，诏东、西两川商税盐酒课利所纳二分金宜罢之【一二】，其愿纳者听。先是，计司请令半输银帛外，其二分入金，上闻其地或不产，故有是命。
　　增开封府司录及六曹官月俸。
　　己卯，放河北修城军士休息，以暑甚故也。
　　令诸路转运副使，所至拣阅州兵老疾者，籍其数以闻。
　　壬午，除两浙州军税鹅鸭年额钱。
　　癸未，诏：「通犀金玉带除官品合服及恩赐外，余人不得服用。内诸司使以下，出入内庭不得服皂衣，违者论其罪。」
　　戊子，知制诰朱巽上言：「朝廷命令，不可屡改。自今有陈述利害，更张法制者，请先付有司议其可否，如经久可行者行之，不可者止之。苟罔辨是非，一切颁布，恐失重谨之道。」上谓宰相曰：「此甚识治体，卿等志之。且事有可否，执政者所宜尽言，无有隐也。」
　　诏三班院考较使臣以七年为限，尝有徒以上罪者，自赦后理年考课。
　　庚寅，以殿中丞王旭同判吏部南曹。旭，旦之弟也。自旦为政，旭避嫌，不复厘事。至是，虞部员外郎王矩言旭前宰缑氏，廉白有政绩【一三】，但以兄任宰弼，遂使不用。于是，上谓旦曰：「旭之干敏，朕亦素知，且屡有言其才堪任京府僚佐者。」旦以避嫌恳辞，上曰：「前代兄弟，并居要重者多矣。朝廷用才，不可以卿故使之沦滞。」旦曰：「必不得已，愿且令主判南省闲司【一四】。」上复欲授三司判官，又固让，上重违其意，故有是命。后数日，旭引对选人，上面赐绯、鱼，谓旦曰：「朕失照管，不知卿弟犹衣绿也。」
　　先是，有诏知广州凌策与缘海安抚使邵晔等同设方略，经度交趾事宜。辛卯，策等言：「黎桓诸子争立，各聚徒觽，散施寨栅，官属离析【一五】，人民猜惧。头首黄庆集、黄秀峦等千余人，以不从驱率，戮及亲族，来奔廉州，乞量出军马，平定交趾，庆集等愿为先锋，克日攻取。臣等会议，若朝廷允其所乞，止发本道屯兵，益以荆湖劲卒三二千人，水陆齐进，立可平定。」上曰：「黎桓继修职贡，亦尝遣其子入觐，海隅宁谧，不失忠顺。今闻其死，未能吊恤，而遽伐其丧，此岂王者所为？」乃诏策等抚安之【一六】。庆集等仍计口给衣食，赐田署职，务从优厚。晔承诏，遂贻书交趾，谕以朝廷威德，如有自相鱼肉，久无定位，偏师问罪，则黎氏无遗种矣。明护惧，即奉龙廷主军事。于是，诏晔即以黎桓礼物改赐新帅。晔上言：「怀柔外夷，当示诚信，不若埙龙廷贡奉，别加封爵而宠锡之。」上嘉纳焉。
　　朝廷每克诸国，必蠲省苛赋之甚者，厥后屡条其弊而减去之，自余有司或因其利而不易。先是，京畿每岁受纳民户税帛皆别置场，命官与司录参军同掌其事，事毕有羡余，悉与京府官均分，亦有缘此多取于民者。上尝尹京府，知其事，壬辰，诏自今悉以公钱给之。
　　旧制，枢密院吏皆以年劳□迁，未尝校其才艺，有至主事而懵其职守者。是日，内出公事三条，令主事以下详决之，命枢密副都承旨张质与礼房副承旨尹德润宿御书院考第。翌日，上亲阅视。是日，由主事迁诸房副承旨者四人，补东头供奉官者八人，补左班殿直者三人，书令史为守阙主事者三十一人，迁令史者十一人，余赠衣赐补三班奉职有差。所试不中程，由主事授内殿崇班者一人，令史补西头供奉官者一人，仍日给见钱，与住程差使，人赐马一匹。以质为左屯卫大将军，加俸，依前充职；德润为左领军卫将军、诸房副承旨。（尹德润，未见。）
　　是岁，殿前、侍卫司奏孔目官以下阙人，乞行迁补，上亦令枢密院试以公事，擢其可者用之。
　　甲午，汴水暴涨，命宣政使李神福、东上合门使曹利用与马军副都指挥使曹璨、步军副都指挥使王隐巡护堤岸。中夜，河溢于城西，毁外堤，坏庐舍，实时完塞。乙未，迟明，车驾临视，劳勉役卒，赐缗钱。
　　是日，应天府又言河决南堤，流亳州【一七】，合浪宕河东入于淮。即遣使驰诣河阴，督都监钱昭晟等塞汴口，仍劾昭晟等罪，贬其秩。又命内园使李神佑乘传经度工料，悉令县官供给，无得扰民。丙申，复遣中使诣应天府，开仓具舟，援救流徙，给以粮饷，收瘗溺者，俟河复故道乃还。
　　上居明德太后丧，外虽从易月之制，而宫中缟素三年，自非凯还、郊庙不举乐，髃臣屡以为请。戊戌，始许之。
　　赵德明屡修贡，即戒边臣各守地分。是月，有叶市、潘、保、薛等四族来投镇戎军，秦翰出兵援之。德明诉其事于朝，愿举刑章。翰言四族本皆熟户，兹还旧居，非新有所招纳也。乃诏翰与张崇贵移牒报德明，自今勿复侵扰境外。
　　上封者言：「盗贼多缘私憾，妄引无辜，官司因而追扰。又重禁者拲其手，令小儿哺其食，多受饥渴；不问所犯小大，同系一牢。」上悯之。秋七月辛丑朔，诏诸路州府应鞫盗贼，无令妄引徒伴，以时饮食，有疾者医疗之，仍分轻重系别房。
　　知益州张咏岁满，朝议欲以兵部员外郎、直史馆任中正代之。中正前知梓州，又新自契丹使还，上恐其惮于远适，令中书召问。中正曰：「益部重地【一八】，国家委使，敢不竭诚以报。」上嘉其自暛，壬寅，擢拜枢密直学士、工部郎中、知益州。酒务旧委牙校，而三司许州豪增课夺之，中正为论于朝，诏复委牙校如故，仍特遣使谕旨。在郡凡五岁，遵咏条教，人用便之。宰相王旦初拟中正代咏，议者多云不可，上亦以诘旦，旦曰：「非中正不能守咏规矩，他人往往妄有变更矣。」上是其言，久之，觽乃服旦能用人也。（此据范镇东斋记。）
　　诏发鄜州就粮兵归本营，其自京遣戍鄜延路者，徙屯鄜州及邻近有刍粮处。赵德明既□，西边稍安故也。
　　癸卯，上谓宰臣：「京府浩穰，吏民狡猾，当官者倍须防闲。朕尹京日，有醉犯夜者，问之，乃豪家佣力之人。朕以所犯盖豪民常态，非佣力者所为，虽己引伏，潜遣人察之，移司别鞫，犯者果其主也。又承前当直司止分左右厢，未尝更代，朕始令每季一替，盖不欲其久于事而生奸耳。」
　　河东转运使宋搏等荐代州承受使臣王白，上曰：「朝廷置此职，欲令视军政，察边事，况频入奏报，固己详其行止，无假论荐。」因诏诸路无得奏举承受使臣。
　　初，抚水蛮诸酋长一岁中凡五诣阙，输器甲，誓不犯边，既而侵轶如故。于是，蒙填诣宜州，自言乞入觐谢前过，宜州以闻。丁未，诏守臣谕蒙填，如尽还所掠民赀畜，乃从其请。
　　交州既定，黎龙廷自称静海节度使、开明王，移牒广南，欲遣其弟诣阙进奉。邵晔等恶其称号，不敢报具以闻。上曰：「穷荒异俗，不晓事体，安足怪也。」即诏晔等谕意，令削去伪官乃得入贡。
　　赵德明又遣使贡马百五十匹，谢前答赐之物，赐袭衣、金带及器币等答焉。乃诏张崇贵谕其使，自今答赐，勿复谢恩。
　　己酉，遣使祭汴口。
　　庚戌，诏渭州、镇戎军，向以收获蕃牛犒设，自今用羊豕易之，蕃牛悉送内地给农民。
　　上谓王钦若曰：「河北就粮马军，累有将帅言其捍边素着劳绩，但军校有阙即自军中转补，此殊未便。」乃诏自今副兵马使至副指挥使，听本军补授，指挥使已上，则自京选差。
　　上又谓王钦若曰：「马步诸军，累经简阅，阙额渐多。今虽承平，武备亦不可废，或请选近甸丁壮，朕念取农民以实军伍，盖非良策。惟军伍之家悉有子弟，多愿继世从军，但虑父兄各隶一军，则须分别，以此不敢应募，今可晓谕许隶本军。」钦若曰：「此辈常从父兄征行，兵甲位伍，熟于闻见，又免废农亩而夺耕民，真长久之画也。」
　　辛亥，命审官院选京官一员知西京留守判官事，俾代通判巡行属县。从知留守司事边肃之请也。
