<!-- { "loadSidebar": true } -->
　　三月戊戌朔，门下侍郎、平章事王随罢为彰信节度使、同平章事，户部侍郎、平章事陈尧佐罢为淮康节度使、同平章事、判郑州，户部侍郎、参知政事韩亿罢归本班，礼部侍郎、参知政事石中立罢为户部侍郎、资政殿学士。初，吕夷简罢，密荐随与尧佐二人为相，其意拔引非才，居己下者用之，觊他日上意见思而复相己【一八】。及随与尧佐、亿、中立等议政，数忿争于中书。随寻属疾在告，诏五日一朝，日赴中书视事，而尧佐复年高，事多不举，时有「中书翻为养病坊」之语。又转运使王轸求三路于随，随以闾阎鄙词骂之。一日，随方膳，堂吏白事忤意，随食未及下咽而遽斥之，羹污其面，中外耻笑。会灾异仍见，琦论随等疏凡十上，尧佐亦先自援汉故事求策免，于是四人者俱罢。王岩叟作韩魏公遗事录云：公言天下事，不能必如人意。仁宗时，王随、陈尧佐为宰相，皆老病，又不和，中书事多不决。韩亿、石中立二人又颇以私害公。公时为谏官，屡疏不纳。后物议益喧，公复上章乞廷辨。上迫于正论，罢四人者。当时天下之望在王沂公、吕申公、杜祁公、范希文，而公亦引荐之。及宣麻日，乃张士逊昭文，章得象集贤，宋庠、晁宗□参政，天下大失望。公曰：「事固不可知，人意亦不能必也。」按岩叟此录缪误，宋庠参政在宝元二年十一月，晁宗□参政在康定元年九月，不与士逊、得象同入中书明甚。宗□此时在翰苑纔二年，庠实初除翰苑。然上意本用庠，偶以谗止，更一年余卒用之。或传闻疑似致此。而范希文二年前权知开封，坐谗落天章阁待制，去冬补外，方自饶徙润，犹未复职，骤迁政府，恐亦无此例。魏公自言必不差，岩叟听之不审，又不加参考，遽笔之于书耳。又汪藻书陈尧佐旧事云：文惠陈公相仁宗，每内批夜下，不过十刻，忽夜分有御封至于私第，公不启封，来日，袖至榻前屏奏曰：「今中宫虚位，张贵妃有宠，恐奸人附会，请正母仪，非陛下本意，有不得已者。若诚此事，臣不敢启封以示同列。」仁宗首肯曰：「姑置之。」贵妃即追册温成后也。当时于墓刻神道碑不敢书。公薨百余年，公之曾孙右中大夫、直秘阁笃【一九】始录以示人。呜呼，兹举也，天下之治乱系焉。文惠公不动声色，开悟转移于谈笑之顷，一旦致其主于唐、汉贤君之上，使当时有秋毫容悦之心，其失可胜计哉！可谓仁人之言，而一言兴邦矣。自古妃匹之爱，父不能得之子，君不能得之臣，所为难言骨肉之闲者也。文惠公及此，固社稷之臣，非吾仁宗有从谏之圣，亦安能容其臣如是之大乎。后世于此，可以观一时君臣之盛，而为万世法矣。按文惠以景佑四年四月拜相，宝元元年三月罢。温成以康定元年十月自侍御迁才人，距文惠罢相凡二年余，虽当时已被宠幸，不应谀臣便有正位中宫之请。汪藻所见，恐文惠之孙饰说，非事实也，今不取。
　　山南东道节度使、同平章事、判河南府张士逊为门下侍郎、兼兵部尚书同平章事【二○】，户部侍郎、同知枢密院事章得象以本官同平章事【二一】，户部侍郎、知枢密院事盛度加宁武节度使【二二】、检校太傅。度位本居得象上，而得象超为宰相，故度亦特进秩。右谏议大夫、同知枢密院事王鬷，龙图阁学士，工部侍郎、权知开封府李若谷，并为参知政事。龙图阁直学士、给事中、权三司使王博文，龙图阁直学士、工部侍郎、知永兴军陈执中为右谏议大夫，并同知枢密院事。
　　初，韩琦数言执政非才，上未即听。琦又言曰：「岂陛下择辅弼，未得其人故耶？若杜衍、孔道辅、胥偃、宋郊、范仲淹，觽以为忠正之臣，可备进擢。不然，尝所用者王曾、吕夷简、蔡齐、宋绶亦人所属望，何不图任也？」上虽听琦罢王随等，更命士逊及得象为相。士逊犹以东宫旧恩，或言又夷简密荐之。得象入谢，上谓曰：「往者太后临朝，髃臣邪正，朕皆嘿识。惟卿忠清无所附，且未尝有干请，今日用卿，由此也。」夷简又荐士逊，据陈释拜罢录，当考。
　　户部尚书、知应天府夏竦为三司使。
　　刑部员外郎、知制诰宋郊为翰林学士。上初欲用郊为右谏议大夫、同知枢密院事。中书言故事无知制诰除执政者，乃先召入翰林。左右知上遇郊厚，行且大任矣。学士李淑害其宠，欲以奇中之，言于上曰：「宋，受命之号也；郊，交也。合姓名言之为不祥。」上弗为意。他日，以谕郊，因改名庠。庠更名在十二月乙未，今联书之。
　　己亥，发邵、澧、潭三州驻泊兵七指挥，赴宜、融州讨捕蛮贼。
　　庚子，吏部侍郎、参知政事程琳加尚书左丞。
　　辛丑，安德节度使、知枢密院事王德用为宣徽南院使、定国节度使，依前知枢密院事。
　　甲辰，彰信节度使、同平章事王随判河阳。
　　乙巳，翰林学士李淑为翰林侍读学士，仍罢判礼院，避其父若谷执政也。
　　诏举人该去年十一月癸丑诏免解而赴试不及者，将来更与免解。
　　戊申，资政殿学士宋绶为资政殿大学士。叶梦得云：王钦若始为大资政，其后向敏中、李迪、王曾皆以前宰相为之。非宰相而除者，惟绶一人。
　　诏外夷入贡所过州县，令巡检、县尉护送之。
　　己酉，许颍州立学。颍，非藩镇也，于近诏不当立学，知州蔡齐【二三】有请，特从之。
　　庚戌，龙图阁待制王举正复为知制诰。
　　甲寅，御崇政殿试礼部奏名进士。乙卯，试诸科。丙辰，试特奏名。庚申，赐进士扬州吕溱等二百人及第，一百十人同出身，特奏名一百六十五人同诸科出身及为诸州长史。辛酉，赐诸科四百十四人及第并出身。其特奏名被恩赐者又九百八十四人。琼林宴，初赐大学篇。先是，上以开封府所解锁厅进士陈博古等嘲谤籍籍，密诏博古及韩亿四子并两家门下士范镇、家静试卷皆勿考。镇，成都人。静，眉山人。考官奏镇、静实有文，久驰声场屋，非附两家之势而得者，乃听考，而降其等级。镇，礼部奏名为第一。故事，礼部第一人赐第，未有在第二甲者，虽近下犹升之。□育、欧阳修殿庭唱第过三人，亦抗声自陈，镇独默然，至第七十九人乃出拜，退就列，无一言，觽以是贤之。礼部第一人在第二甲，自镇始。初，薛奎知益州，还朝，与镇俱。或问奎入蜀所得，奎曰：「得一人伟人，当以文学名世也。」
　　注　　释
　　【一】依类托寓「托」原作「讫」，据宋本、阁本及景文集卷二七请下罪己诏并求直言疏改。
　　【二】类无虚已「已」原作「也」，据同上书改。
　　【三】陛下何不暂概清虑「概」下原有「摅」字，据奏议卷二九九醔祥删。按上引景文集「概」作「平」，义同。
　　【四】伏惟陛下念爵赏之典「念」原作「验」，据宋本、宋撮要本、阁本、编年纲目卷一○及上引景文集改。
　　【五】普诏百职「百职」，宋撮要本、阁本同；宋本及上引景文集、续通鉴卷四一均作「百执」。
　　【六】粲然先见「然」原作「者」，据宋本、宋撮要本、阁本及上引景文集改。
　　【七】宰相不肯颁行也此段注文原省，据宋本、宋撮要本补。
　　【八】治家者先修己「己」原作「身」，据宋撮要本、苏学士文集卷一一诣匦疏、宋史全文卷七下及本编下文句义改。
　　【九】不自先断「先断」，阁本、活字本同；宋本、宋撮要本作「克断」。
　　【一○】此无他「他」下原衍「也」字，据宋本、宋撮要本删。
　　【一一】须雨而润「润」原作「顺」，据宋本、宋撮要本、阁本及编年纲目卷一○、宋史全文卷七下改。
　　【一二】天意若曰夷狄将有畔上之衅「曰」原作「以」，据同上书改。
　　【一三】法太祖之英武肃果「法」原作「发」，据宋本、宋撮要本、阁本及续通鉴卷四一改。
　　【一四】指言陛下丞弼之任「丞」原作「承」，据各本及韩魏公集卷一○家传改。
　　【一五】更无畏忌矣「忌」字原阙，据上引韩魏公集补。
　　【一六】如望天责可消「消」原作「弭」，据各本及上引韩魏公集、长编纪事本末卷三六王陈韩石罢政改。
　　【一七】屡有论奏「论奏」原作「奏论」，据宋本及上引韩魏公集、长编纪事本末乙正。
　　【一八】觊他日上意见思而复相己「己」原作「也」，据宋本、宋撮要本及宋史全文卷七下改。
　　【一九】公之曾孙右中大夫直秘阁笃「笃」，汪藻浮溪集卷一七书陈文惠公逸事后作「兖」。
　　【二○】同平章事「同」字原阙，据编年录卷四、十朝纲要卷五、宋史卷一○仁宗纪及宋大诏令集卷五三张士逊拜昭文相制补。
　　【二一】户部侍郎同知枢密院事章得象以本官同平章事「同平章事」原作「平章事」，据上引编年录、十朝纲要、宋史卷一○仁宗纪宋大诏令集卷五三章得象拜集贤相制及宋史卷三一一本传补「同」字。
　　【二二】盛度加宁武节度使宋史全文卷七下同；上引编年录、宋史卷二一一宰辅表及卷二九二本传均作「武宁节度使」。
　　【二三】蔡齐原作「蔡发」，据宋本、宋撮要本及宋史卷二八六本传改。
续资治通鉴长编
卷一百二十二
卷一百二十二
　　起讫时间 起仁宗宝元元年四月尽是年十二月
　　卷　　名 续资治通鉴长编卷一百二十二
　　帝　　号 宋仁宗
　　年　　号 宝元元年（戊寅，1038）
　　全　　文
　　夏四月庚午，诏天下毋得连用真宗皇帝藩邸旧名。
　　癸酉，给事中、同知枢密院事王博文卒。始，博文为三司使，言于上曰：「臣且死，不得复望两府之门。」因泣下，上怜之，后数日，与陈执中并命，位枢密凡三十六日死。时乘舆宴金明池，既归，而奏讣至，趣驾临奠，赠吏部侍郎。博文以吏事进，多任剧繁，为政务平恕，尝语诸子曰：「吾平生决罪至流刑，未尝不阴择善水土处。汝曹志之。」然治曹汭狱，议者多谓博文希庄献旨，纵罗崇勋傅致其罪云。
　　初，度支员外郎、集贤校理张□之提点淮南路刑狱，知亳州杨崇勋恃恩为不法，械蒙城知县王申送狱，□之往问，得冤状，破械出申，遂黥配奸吏十数人。甲戌，授□之广南东路转运使。广州有急水濠通海，奸人乘潮汐出入为盗，□之为作水栅。夷人有犯，其酋长得自治，而多惨酷，因请一以汉法从事。□之，佖子也。
　　乙亥，给事中、权御史中丞张观同知枢密院事。帝初谕中书，候两府阙官，则用宋庠。及王博文卒，中书以庠名进，上曰：「观，先朝状元，合先用也。」盖谮者之说已行，然帝遇庠厚，卒用之。
　　刑部尚书、知陈州晏殊以本官兼御史中丞，充理检使。
