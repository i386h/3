<!-- { "loadSidebar": true } -->
　　臣窃闻议者或谓，若弃兰州，则熙河必不可守，熙河不守，则西蕃之马无由复至，而夏戎必为蜀道之梗。臣谓此皆劫持朝廷，必欲守兰州之说，而非国之至计也。臣闻熙河属国，强族甚多，朝廷养之极厚，必不愿为西戎所有。若帅臣能以恩信结之，统之以戍兵，怙之以弓箭手，又于熙、兰要路控以坚城，臣恐西戎未易窥伺，而西蕃之马何遽不至乎？至于蜀道之虞，自非秦、凤、阶、成等处荡然无城池兵马之备，则西戎岂敢轻为此计？臣谓此说亦空言而已。
　　臣又闻说者谓，韩缜昔与北朝商量河东地界，举七百里之地以畀之，近者台谏以此劾缜，由此罢相，故今朝廷议欲以兰州等处复与西戎，无敢举其议者。臣谓兰州等处与河东地界不可同日而语，河东地界，国之要地，祖宗相传，谁敢失坠？举而与人，非臣子之义。至于兰州等处，本西戎旧地，得之有费无益，先帝讨其罪而取之，陛下赦其罪而归之，理无不可，不得以河东地界为比也。
　　文彦博奏：（彦博自注云：「元年六月奏。」今因苏辙论西事，附此。）
　　臣伏蒙太皇太后陛下、皇帝陛下，不以老臣不才，以其逮事四朝，出入藩辅，垂五十年，追起于休退之中，令平章军国重事，臣敢不极尽所蕴，上副虚伫。臣于帘前累蒙宣谕，将来西人求复疆界，令与三省执政熟议。臣以所议地界不出二理，其一论义理曲直，其一计利害大小。所谓论义理曲直者，出兵取其地土，皆边臣希功赏，欺罔朝廷，为国生事，取怨外夷。今若推朝廷恩信，因秉常诉求而赐与之，有以怀服外夷之心，光大朝廷之德。所谓计利害大小者【一五】，今所得堡寨并兰、会，并荒徼沙漠之地，本无城邑人烟，惟是朝廷创筑城垒，屯兵戍守，岁费百万以上，困竭中国生民膏血，以奉无用之地，但恐不能支久，却须自弃，如向时啰兀城之比。其兰州本属董戬，夏人得之已三十八九年，董戬元不藉其地，夏人得之已久，亦不曾筑堡寨戍守，只有小小颓废池堑，如中国荒僻村落。朝廷不知，将谓如中国小小郡县，徒烦兵守，所费不赀。兼会州又未知在甚处，盖是李宪当时怯懦，不曾领兵赴灵州城，只领兵马过兰州废垒之下，遂欺罔张大，云收复兰、会，以图苟免不至灵州城下军令之诛，遂误朝廷以至于此。
　　臣亦闻议者谓地界彼求而与之亦用兵，不与之亦用兵，语尤欺罔，但向去欲免主议不与起衅之责。且秉常来求我，如其意而得之，必须感戴恩德，三数年间，方且保无事。朝廷近经灵州永乐不振之后，可以粗得整齐兵势，全养民力。异时或有边事用兵，庶几有备无患。今若不推恩信，靳与其地，凶狠之性，因此不遂所求，便作点集酬报之势，朝廷方此多事之际，兵力未全，可高枕乎？近年以来，为新进书生，不晓蕃情边事兵政者，误朝廷多矣。愿陛下审察而详处之。老臣年过八十，感陛下厚恩，惟知竭力补报，固无观望希进之言。
　　贴黄：「今检录到祖宗以来处分边事诏书、西人事迹共几件进入，乞赐详览。或曰兰州宜如充国可置屯田，添助兵食。今若有田，多属蕃族，不可尽夺。如向时王韶谓熙河可耕，以助兵食，人、牛、种子徒有所费，终无所成。今闻转运判官节减兰州岁计犹须一百余万，又当计会知州并帅臣保认可以足用否。」（七月八日云云，可考。）
　　乙卯，监察御史上官均言：
　　臣昨于五月二十九日，尝具奏论列，青苗有惠民之名而无惠民之实，有目前之利而为终岁之害，乞行今年闰二月八日圣旨罢散青苗事，经今一月，未蒙施行。夫知而不言则为不忠，讲之不熟则为妄言，青苗本末，臣愚非敢臆说。考前日已然之利害，参搢绅庶民之议论，颇为详熟，臣敢罄惓惓之愚，重浼天听。
　　臣窃原青苗之法，其说出于周礼泉府，凡民之贷者以国服为之息。残文缺简，措置法令之详，不可得而推考。三代而下，天下富足，号为至治，如西汉之文、景、孝宣，东京之光武、明、章，唐之太宗、明皇，其治民之具，班班见于史册，不闻其用青苗敛散之法也。惟王莽变更政令，务师古，始援周礼祭祀无过旬日，丧纪无过三日之文。民或乏绝，欲贷以治产业者，均授之。除其费，计所得受息，岁过什一。其余法度纷纷数易，民愁盗起，以至于败。自熙宁以来，议臣建青苗之法，行之天下，十有余年，国帑日丰，民用日蹙，今犹未艾也。考之汉、唐之事则如彼，验之近年之效则如此，其利害较然，不待详说而可知也。议者惑有司昔日之散青苗，主于为利，故强民多贷，今日之散，主于利民，必无强抑之弊，又民财方窘，资之以为利，势未可罢。臣以为不然。以为利民耶？则臣前日所谓有惠民之名而无惠民之实，有目前之利而为终岁之患是也。以为利国耶？则国以民为本，移患于民而为国之利，非朝廷爱民之意也。以为不欲遽变先朝之法度耶？则政有因革，各适其时，前日罢京东之铁冶，减南方之盐课，省京师财用之局，罢民间之役钱，更法便民者非一，何特疑于青苗耶？
　　臣以为举天下之民，空乏不足者十之六七，粗足者既不就贷，空乏者愿给而病于难偿。□之则逾期不输，而令、佐有亏失之责；急之则追呼督责，缧绁鞭笞，无所不至。昔之为惠，适所以虐之而已。抑而不散，则非立法惠民之意，散而敛之，则不免于督责劳扰之弊，委曲计之，无一可者。况无知之民，恃青苗之散，诱一时之利，往往侈用妄费，不图难偿之后患，迫而敛之，贱卖谷帛，破产失业者固非一二，前日之弊是也。臣所谓有惠民之名而无惠民之实，有目前之利而为终岁之害，甚者为终身之患，为此也。今若罢而不散，则无知之民无所引诱，将不敢侈用而妄费。其有吉凶缓急费用之不得已者，可以贷于豪右之家。其息虽倍于青苗，然偿之早晚多少，得以自便，非如青苗有追呼督责，道途往来之烦费，贱售谷帛之弊也。又况举天下之县令，□厚通明、严于驭吏、勤于恤民者，固不易得。制驭少缓，敛散之际，满责追呼，乞取侵□之弊，搔扰百出。异时掊敛好利之臣，又继之以强抑多散，袭前日之患，遐方穷壤，无所控告。今日青苗之累，非小失也。臣窃意论议之臣以为青苗不可罢者，不出于臣之说。臣窃以为未究事之终始，利害之远近，苟持一端之论，以动圣听。臣欲乞检会臣前章，付大臣熟讲而详计之，庶使四方之民蒙被实惠，无后日之患，天下幸甚。
　　是月，复卫州黎阳县为通利军。
　　左司谏王岩叟言：「臣已累上章，言中书侍郎张璪奸邪巧佞，不可在陛下左右；多漏泄中书语，不可处机要；好卖国恩以为己惠，不可任大臣。恐久之不去，养成祸源，误天下苍生，陛下虽悔无及。竟未蒙省览，臣实以为忧。陛下勿谓自能有以防之，虽其奸佞，亦无能为尔，臣窃以为不然。惟使陛下不能防，乃所以为奸邪，如其可防，即是簄拙，非奸邪也。臣辄以一事卜之，但觉陛下去之稍难，疑其奸邪已有以惑陛下矣。今天下公议日益不容，臣何敢不言，以负恩德，自违事君之义哉！臣伏读新诏曰：『罪显者已正，恶巨者已斥。』臣窃以陛下出一言必欲天下信，行一事必欲天下服。今所谓罪显者莫如惠卿、诚一，恶巨者莫如蔡确、章惇，而璪实同之，欺君罔民，天下称其一体，固宜并行窜逐，以信服天下之心也。而璪乃独留庙堂，偃然自若，臣不知惠卿之辈见此诏书，还肯服否？天下之人见此诏书，还肯信否？此臣之所以为陛下惜也。陛下得诚一不孝之状甚明，将深诛而显黜之，以警厉四方，而璪阴讽中书舍人苏轼，使于告词掩盖诚一不孝之迹，赖轼执义不从，遂得陛下典刑明白。不然，则王言国命为奸臣移夺，以成其私矣。」
　　谏官王觌言：「吕升卿矫称先帝德音事，陛下纔降出谏章，璪实时告之升卿，使奔走经营于上下。其安于为私，狃于党恶，而不忌惮朝廷敢如此。陛下思得天下英才而用之，故诏执政各举可充馆职者三人，璪曾不体陛下心为国求贤，乃举一宣德郎陆长愈者应诏。按长愈前为晋州学教授，不惟文学荒谬，觽口共嗤，而赃污狼籍，无所不至，晋人采其事实，作百韵诗以嘲之。陛下试令体量，即见情状，璪若自贤其人而荐之，则无识甚矣！不知其人，因干请而荐之，则不忠甚矣！陛下察璪所为，国家之事，可倚赖否？伏惟陛下至公至明，听政以来，无贤不升，无佞不黜，何独于璪不断如此？天下有识之士，所以痛心疾首，恐其浸淫惑乱吾君，而安身益固，立党益多，为谋益深，复成天下之患也。臣愚苟非为君父计，为国家计，何苦力与权臣结子孙之雠哉！伏望陛下察臣之心，纳臣之谏，一奋威刚，正璪之罪，斥璪之恶，以信诏书于天下，臣不胜昧死纳忠之至。」
　　又言：「窃以为国之要，无先于察奸邪而去之。奸邪不去，虽有善意，无以成善治。盖阴有所害而人主不知也。臣读祖宗故事，得太宗一言，敢陈于陛下，惟陛下体而行之，幸甚！太宗一日语侍臣曰：『国家若无内患，必有外忧，外忧不过边事，皆可预防，惟奸邪无状，若为内患，深可惧也。帝王于此，常须用心。』此人君万世之戒也。臣观自古人君常于有形者则忧而不敢忽，无迹者乃忽而不曾忧，曾不思有形者事浅，无迹者祸深，臣所以勤勤恳恳为陛下论奸邪之不可在左右也。按张璪与蔡确、章惇，其为奸邪，大体则同，而将之者，小有异焉。确将之以骄，惇将之以强，而璪将之以巧。惟骄与强，犹有以见于声音颜色之间，足以激人之怒心，而使人不能容，若巧，则不可得而见矣。优柔曲折以求入，宛转便佞以取容，无难人之意，无忤人之词，其言似信，其情似亲，使人主惑而不知其所以，独旁观静听者乃觉其阴有以移人之意耳。臣初亦易之，今始知巧之为患，深于骄强之为患也。骄强者已斥，而巧者不去，此臣之所以忧也。夫所谓奸邪无迹者，非终无迹也。方其进言用意之初则无迹，及其祸患之成也，迹能逃乎？璪在先朝与确辈共为欺罔之时，固若无迹，及陛下听政，天下之民争以疾苦告诉，而璪等前日欺罔之迹方暴着而不能掩。非陛下恻然以天下为忧而勇改之，则不独为百姓之患，且将成国家之祸矣，可不惧哉！陛下虽云已知其人，不复听信，然朝夕在侧，宁无熏莸浸润，使陛下不觉而受之者乎？语其熏莸浸润之际，安有迹耶？待其迹成，则事已晚矣。天下苍生，岂容再误！伏望陛下鉴璪前日罪恶已然之迹，防璪今日奸邪未成之谋，深以太宗之言为戒，早发睿断，斥而远之，非特臣之幸，四海生灵之幸也。」
