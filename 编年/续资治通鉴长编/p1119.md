<!-- { "loadSidebar": true } -->
　　乙酉，礼部言：「亲祠太庙祝策文【一七】云：『谨以牺牲、粢盛、嘉齐、庶物，恭荐岁事。』宜并准曲礼备举牲币、粢盛之号。又五福、十太一祝板青词称『嗣天子臣某。』谨案：古之祝辞，以天子至尊，虽祗事天地、宗庙，示民严正，盖未有称『臣』者。故礼曰：『践阼临祭祀，内事曰「孝王某」，外事曰「嗣王某」。』内谓宗庙，外谓郊社。大戴礼载祀天祝文称『余一人某』。汉承古礼，称『天子』以事天，其赞飨辞又曰『皇帝』。魏明帝始诏祀天地、明堂、五郊可称『天子臣某』。东晋贺循制策祝文称『皇帝臣某』，沿袭至今，盖用魏、晋之制。本朝仪注，祀仪于上帝、五帝、日、月皆称『臣』，至于五福、太一与九宫贵神皆天官也，近制亦称『臣』。检会九宫贵神祝板进书，已不称『臣』。五福、十太一当依熙宁六年以前故事，其被遣之官自宜称『臣』，如此，则不失轻重之体。又先农正座帝神农氏祝文云『以后稷配神作主』，配座后稷云『作主侑神』。谨案：春秋公羊传曰：『郊则曷为必祭稷？王者必以其祖配。王者则曷为必以其祖配？自内出者无匹不行，自外至者无主不止。』何休曰：『天道闇昧，故推人道以接之。』然则古者作主配神之意，本施于祖宗。其间虽非祖宗，而祝辞可以言作主配神者，如五人帝之于五帝，是推人道以接天神；勾龙之于社，后稷之于稷，是推人道以接土谷之神，其祝辞俱云『作主』可也。若并为外祭，而正、配座又皆人鬼，则以正座为主，其配座但合食从祭而已。伏请于神农祝文云『以后稷配』，于后稷云『配食于神』，高禖以伏牺、高辛配，祝文并云『作主配神』。神无二主，伏牺既为主，其高辛祝文伏请改云『配食于神』。」并从之。
　　丙戌，朝议大夫、管勾灵佑观蔡伯俙言：「昨未分司以前，在分司年分，并令朝见，通经两南郊，乞奏补子孙。」诏：「伯俙幼尝侍仁宗，特许之。」
　　赐都水监度僧牒二百，应副滑州诸埽梢草。
　　朝散大夫、工部郎中范子奇为左司郎中。建言：「天下事，六曹不得专者上尚书省，类非细务，必郎官互阅付受【一八】，不当委开拆房吏。同僚异议，乃奏取决。」上曰：「子奇之言是矣，此岂吏所得专耶【一九】！」于是左司郎中阙，即以命子奇。（韩驹云：旧左右司人吏皆本厅郎官于诸官府指差，其后用堂后官。有旨：都司上事【二○】，令史、录事以状通贺，余并参谒。又文字初下，止用吏人阅视分房，其后有旨轮都司一员受诸处文字。皆范子奇启请，蔡确奏行之也。）
　　戊子，集禧观使王安石请以所居江宁府上元县园屋为僧寺，乞赐名额。从之，以报宁禅院为额。或云：「安石爱其子雱，雱性险恶，安石在政府，凡所为不近人情者，雱实使之。既死，安石哀悼，久而不忘。尝恍惚见雱荷铁枷如重囚状，遂请以园屋为僧寺，盖为雱求救于佛也。」（此据邵氏闻见录增入。）
　　己丑，广南西路转运司言：「民户逋盐税钱加籴米，其县令佐、监当官，虽得王官交替，乞并住给请受，勒令催理，候足日放罢。」从之，纳外欠不满五分即放罢。
　　永兴军路提点刑狱司言：「军赋王冲久于商、虢州界作过。除依条立赏外，乞亲捕获人与班行官员；设方略或斗敌捕杀徒伴优与迁官。并召募土人，日支钱米，选捕盗官统领，令分路入山缉捕。」从之。
　　诏：「元丰三年，开封府界诸县所管保甲二百八十都保，计六万八千八百六十三人。今方及三年，所少人丁一万已上，未知减落因依，可令提举保甲司分头委官及责令、佐根究缘故具奏。」（此据御集付刘管。）
　　庚寅，蕃官庄宅副使高永坚为右骐骥副使，文思副使许利见为左藏库副使，内殿承制雅尔为供备库副使，内殿崇班吹恭为内殿承制。河东经略司上出西界逢贼战功推赏也。
　　诏：「将、副遇调发，如无亲属，许奏带亲随二人，亦给递马。带亲属、亲随通不得过二人。毋得以命官有差遣人修入将敕。」
　　辛卯，权知诚州周士隆言：「准诏酬赏招纳溪峒、开修道路有功人，第一等刘锡、田延邈、何广各赐绢三十。锡等蹈涉危险，极为劳差。田延邈乞与改官，刘锡、何广乞各与名目，今在新路堡寨勾当【二一】。」「诏延邈迁一资【二二】，锡下班殿侍，广军将。」
　　诏税务年终课利增额，依盐酒务赏格。从京西转运司请也。（元佑七年八月五日，苏轼言可考。）
　　诏赠故崇信军节度使任泽坟寺，岁许度僧二人。泽，任夫人弟也【二三】。（新本削去朱书。）
　　鄜延路经略司言：「准朝旨措置御敌利害，今并边六将已驻要害之地，兵势相连，又欲以万余人屯金明寨，以备诸将缓急。」从之。（新本削去朱书。）
　　武昌军留后、江夏郡王、知大宗正事宗惠卒。赠昭德军节度使、开府仪同三司，追封剡王，谥勤孝。
　　壬辰，礼部请如太常丞吕升卿言，大礼受誓戒以平明，左仆射誓文武官于朝堂，右仆射誓宗室于太庙。从之。
　　赐专一管勾制造军器所度僧牒千五百，买木修置京城四御门及诸瓮城门，□筑团敌马面，并给役兵官吏餐钱。
　　甲午，知蔡州黄好谦言，所部水灾特甚，乞放秋税。诏户部速行。
　　乙未，以安化军节度使、同知大宗正事、高密郡王宗晟知大宗正事，相州观察使宗景同知大宗正事。
　　手诏李宪：「今岁自仲夏已后，阴气僣常，淫雨作沴。深虑秋杪羌贼聚觽，不测侵轶，须宜过有防虑。仰熙河路经略司、安抚措置司检会朝廷前后累降指挥，枝备大敌，丁宁约束。自此月已去，月日不多，旦夕加虑，诸事谨为堤防，措置切宜谨重，勿贻朝廷西顾之念。」（朱本增入，新本削去。）
　　户部言：「陕西军须经费，初令经略、转运司通管。后朝旨：应干军须及前后拨赐，及见在经费钱物，并付转运司通收，一切支费自管认。勘会王钦臣言，王震会定之法亦未可行。今叶康直等详度，乞以逐路沿边籴买并依王震会定法。王钦臣续奏，乞依李察所请，环庆一路并以王震元定物价，交与环庆经略司，候及一二年成法，即乞诸路遵守。」诏依叶康直、李察所奏。（朱本削去。正月十九日，又二月二十七日当考。朱本并此于二月二十七日，却尽削此，更详之，或存此削彼。）
　　河东路经略使吕惠卿言：「本路兵马，准朝旨团成十二将，欲以太原府封桩军器【二四】，于逐将所过州军排垛□桩。」从之。
　　诏府界保甲司市按赏银，毋得抑配。
　　丙申，诏：「应经并废州县今复旧者，具元建议官职位、姓名以闻。」上以并废州县出于使者，欲以增剩役钱为功，故令考察。（朱本改「欲以增剩役钱为功」，但云「妄有申请。」今从旧文。）
　　注　　释
　　【一】与异牟寻岂同日语哉「异」原作「毕」。按旧唐书卷一四○韦鮧传：鮧遣使入南诏蛮，「其王异牟寻忻然接遇，请绝吐蕃，遣使朝贡」。卷一九七南诏蛮传：「大历十四年，阁罗凤子凤迦异先阁罗凤死，立迦异子，是为异牟寻。」「毕」显为「异」之误，据改。
　　【二】李宇「宇」原作「宗」，据阁本及本书卷三五二元丰八年三月甲午条、宋会要职官六六之三○改。
　　【三】及依在京茶法「茶」原作「师」，据阁本改。
　　【四】以本知桂州「以本」二字原倒，据长编纪事本末卷八七封交趾乙正。
　　【五】土人蔡宝珍导隆蕃引兵与熟户讼「兵」字原脱，据阁本及同上书补。
　　【六】本问之色动「问」原作「闻」，据阁本、活字本改。
　　【七】王巩甲申杂记「记」原作「见」，据宋史卷二○六艺文志改。
　　【八】亦以夷狄攻夷狄之道也下「狄」字原脱，据甲申杂记补。
　　【九】章子厚除路漕陕西经营之晦叔亦漕陕西「经营之晦叔亦漕陕西」九字原脱，据同上书补。
　　【一○】开封府左右厢军巡院「院」原作「府」，据宋会要职官二四之一○改。
　　【一一】并朱书结绝「朱」原作「末」，据同上书改。
　　【一二】以解盐卖钱宋会要职官二七之一四、兵二二之一二作「以解盐司卖盐钱」。义长。
　　【一三】按阁本作「林希云」。
　　【一四】彭孙原作「孙彭」，据本书卷三四九元丰七年十月乙未条乙正。
　　【一五】彭孙十月乙未又迁果州团练使「十月」原作「十一月」，据同上书改。
　　【一六】藉才不可轻去「轻」原作「辍」，据宋会要职官七六之一七改。
　　【一七】亲祠太庙祝策文「太庙」二字原脱，据宋会要礼一五之一二补。
　　【一八】必郎官互阅付受「官」原作「中」，据宋会要职官四之二○及注文改。
　　【一九】此岂吏所得专耶「得」字原脱，据上文及同上书补。
　　【二○】都司上事「都」原作「部」，据阁本及下文改。
　　【二一】今在新路堡寨勾当据文义，疑「今」为「令」之误。
　　【二二】诏延邈迁一资「延」原作「与」，据阁本及上文改。
　　【二三】泽任夫人弟也「泽」字原脱，据阁本及上文补。
　　【二四】欲以太原府封桩军器「府」字原脱，据阁本补。
续资治通鉴长编
卷三百四十七
卷三百四十七
　　起讫时间 起神宗元丰七年七月尽其月
　　卷　　名 续资治通鉴长编卷三百四十七
　　帝　　号 宋神宗
　　年　　号 元丰七年（甲子，1084）
　　全　　文
　　秋七月己亥，以奉议郎徐彦孚提举荆湖北路常平等事。彦孚知卫州黎阳县，尝言：「青苗息钱可用常平法，听民非时吉凶匮乏用抵保称贷，立期输官。」不报。又言：「保甲逃亡，恐积以岁月，寖亏本数【一】。乞立责正长法。」下开封府界、三路保甲司相度以闻，故有是命。
　　手诏李宪：「朝廷奉祀所用珪、璧、璋、瓒，常患乏良玉充用，近岁于阗等国虽有贡者，然品色低下，无异恶石。尔可博选汉、蕃旧善于贾贩，与诸蕃踪迹谙熟者，厚许酬直，令广行收市，并达是意于阿里骨等处求之无害。」
　　诏：「陕府西路缘边诸军战马，并依河东麟州例，不以上下槽，支草料各七分。」知延州刘昌祚乞不以冬夏支八分，上批：「战马在军政固已要重，今用兵未已，适当乏马，所系实大。特依所乞，陕西、河东、熙河路准此。」
　　庚子，诏增韶州岑水场铜价，从提点铸钱司请也。
　　辛丑，新河东转运副使范纯粹为右司郎中。（六月四日，除运副。）右司员外郎、承议郎孙览为河东转运副使。以上批「闻纯粹与知太原府吕惠卿素有私嫌，恐难协济边事」故也【二】。
