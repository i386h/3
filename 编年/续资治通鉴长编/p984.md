<!-- { "loadSidebar": true } -->
　　详定礼文所言：「国语，王耕一□，庶人终于干亩，廪于籍东南，锺而藏之。自汉迄唐，皆有帝籍神仓，今久废不设，凡祭祀之所用，皆索诸市，非所以致洁诚。欲乞于京城东南，度田千亩为籍田，置令一员，仍徙先农坛于其中，立神仓于东南。」并从之。以郊社令辛公佑兼籍田令。公佑请于玉津园之南，因旧鏺麦殿，规地十一顷有奇为田，及筑坛置仓，引惠民、蔡河水灌其中。取卒之知田事者，刺为籍田兵，给其役。五谷之外，并植果蔬，冬则放水【一三】，凡一岁祠祭之用取具焉。先荐献而后进御，有余则贸钱以给杂费，钱有余则输内藏库，着为令。（两纪并书置籍田。）
　　权发遣福建路转运使兼提举盐事贾清言，卖盐钱拨还转运司外，乞别封桩，以听移用。又言，州县税务监官内有增羡数多及捕盗官获私盐最多者，望于常法外论赏之。
　　甲辰，给事中、集贤殿修撰、知审刑院苏寀卒。
　　丁未，诏诸路转运司，支移、科折二税，并具行下月日上中书。以中书言熙宁八年诏支移二税于起纳半年前行下，而转运司多逼近起纳方行，如开封府界五月十五日起纳夏税，五月十二日方下诸县，妨民以时输纳故也。（志有。）
　　诏东头供奉官、合门祗候、权发遣广南西路都监张吉，应天府左军巡判官、权管勾广南路经略司机宜文字刘子民，庄宅副使、顺州都监杨元卿，各官一子，元卿仍与遗表恩。吉等皆以职事殁于顺州也。
　　戊申，诏□衣天武把门行长行，自今以十人为额。
　　熙河路经略司言，于阗国来贡方物，而无国主表章，法不当纳，已谕使去。诏如坚欲奉贡，可听之。
　　广南西路经略司言交址归所掠二百二十一人，诏纳之，废顺州，以其地畀交址。初，李干德遣使入贡，且以广源等州为请，知桂州赵□请留弗与，岁戍以三千人，十损五六，不可守。上曰：「干德犯顺，故兴师讨罪，逵等不能讨灭，垂成而还。今顺州荒远瘴疠之地，朝廷得之未为利，岂可自驱戍兵，投之瘴土！一夫不获，朕尚闵之，况使十损五六邪？」转运副使苗时中亦言，顺州所筑堡寨，深在贼境，馈运阻绝，戍卒死者十常八九，不如弃之。然广源州旧隶邕管羁縻，本非交址有也。（□欲留广源等州，本传及神道碑皆无之，此据朱本。新、旧纪并书交址归所掠人，以顺州赐之。时政记云：元丰元年八月壬寅朔，中书进呈知桂州赵□奏，奉手敕为处置交址分画地界事宜，□乞留顺州、思琅州不与，岁戍兵三千人，十损五六，不可以守御。上曰：「朝廷比以干德犯顺，焚劫三州，故兴师讨罪，郭逵不能诛灭其国，垂成而还。今顺州荒远瘴疠之地，朝廷得之未为利，交址失之未为害，岂可自驱戍兵，投之瘴土，一夫不获，朕尚闵焉，况使十损五六邪？」政记系此语于元丰元年八月一日，恐此时未有此语，今附弃顺州时。墨本于实录末卷纪圣德处载废顺州事云：既见广源州，知桂州赵□以为用兵三千，十死五六，不可守。上曰：「朝廷以交址犯顺，故兴师讨罪，郭逵不能剪灭，垂成而还。今广源瘴疠之地，我得之未为利，彼失之未为害，一夫不获，朕尚闵之，况十死五六邪？」又安南之师，死者二十万，朝廷当任其咎。朱本既移□所言入此，且改□所言不可守为乃可守，今从朱本附此，其云不可守则从墨本。）
　　诏太常丞、集贤校理、兼天章阁侍讲、同修起居注、直舍人院、管勾国子监沈季长落职勒停，右正言、知制诰、兼侍讲、知谏院、同修国史、详定郊庙奉祀礼文、宗正寺修玉牒官、提举官告院【一四】、判国子监黄履免追官，勒停，听赎铜，除侍讲外，差遣并罢，枢密直学士陈襄罚铜十斤。季长坐受太学生竹簟、陶器，升补内舍生不公及听请求，履坐不察属官取不合格卷子，及对制不实，襄坐请求，皆因虞蕃上书，御史台鞫得其罪也。
　　己酉，以太皇太后不豫，不视事。
　　成都府路转运副使、司封郎中李之纯为转运使，再任。初，蜀部疾疫，之纯入境，括户绝产未售者与死而未瘗者，命吏分瘗，调度出府库钱，不足，以常平钱佐之，售其产以偿，具以闻。诏可之，着为令。成都岁出官米六千斛，下其直以粜贫民。议者谓幸民而损上，诏下其议，之纯曰：「成都，蜀部根本，民待此为生百年矣，苟夺之，将转徙无所不至，愿仍旧贯。」议遂格。
　　利州路转运判官、太常博士程之才，夔州路转运判官、职方郎中徐师旦两易其任。以利州路转运使刘忱与之才有嫌求避也。（题名记运判无徐师旦姓名，三年五月六日，之才又自利移梓，恐师旦元未到官，而之才复还。当考。）
　　庚戌，以太皇太后服药，德音降死罪囚，流以下释之。
　　诏太皇太后违豫日久，命辅臣等入祷天地、宗庙、社稷及都内神祠，仍于宫观寺院建道场七昼夜，五岳、四渎并诸灵迹处，令通判准此。仍令开封府访善治风虚疾者，以名闻。
　　壬子，诏以太皇太后不豫，度在京宫观寺院童行年四十、长发童子年三十五以上、三帐及十年者为僧尼道士，令御药院于启圣院作大会，以度牒授之。
　　诏麟、府二州乡村户毋出役钱。韩绛言麟、府、丰三州上番义军已免输役钱，而并边土薄，乡村户贫乏，宜亦蠲之。事下司农寺，以为丰州初无役钱，麟、府州乡村户岁输二千余缗，请如绛奏，而以太原、汾、泽、晋、绛□剩役钱补之。
　　定州路安抚使韩绛言，北界崔士言屡至安肃军刺事，结东京商人苏文图写河北州军城围地理，士言为本军百姓诱至阎台村南两界首执之。诏士言未过南界，遽已捕执，虑别致引惹，自今缉知北界奸细，须诱入省地，方许收捕，仍诏告捕苏文，赏钱千缗，班行内安排。
　　详定礼文所言：「今祭祀既用三代冕服，而加以秦剑，殊为失礼，伏请去剑。」又言：「奏事郊庙，不当脱舄履。应仪注内设解剑、脱舄履褥位，并或内佩剑纳舄履等，并行改正。」从之。（二年十月十七日依奏，比以礼文增入，更详之。）
　　癸丑，诏自今秦凤路告发坑冶，转运司一季不兴置，即令经制熙河路财用司管辖。
　　枢密承旨司言，会计减罢开封府界巡检、县尉下兵员、弓手请受雇钱等，以给大保长教艺钱，从之。令承旨司立教阅法，更支府界坊场钱二万缗给保甲。
　　乙卯，太皇太后崩于庆寿宫，百官入班宫庭，时宰臣□充以疾不至，王珪升西阶宣遗诏，园陵制度依昭宪、明德皇太后故事施行。上事后致极诚孝，所以娱悦后无不至，在宫中从后行，必扶掖，视膳定省惟谨。后待上慈爱天至，上御朝退稍晚，后必自至屏扆候之，或自持饮食以食上，始终十余年，外庭无由备知。本朝故事，外家男子未尝得入谒，后既高年多疾，弟佾亦老，上为后言，宜数召见，以自慰怿，后辄不许，请迁佾官，亦不许。一日，佾因侍上从容，上固为之请得入谒，后乃许之，上自与佾同至后阁，坐少顷，上先起，令佾得伸亲亲意，后遽谓佾曰：「此非若所当留也。」趣遣随上出。后有远祖葬河南，墓垣久毁，遣内侍持镪募工葺之，仍戒以谨密，不可分毫扰州县，将讫事，人无知者。既而内侍死于墓所，乡耆以闻，人始知之。（成都运判杨国宝为河南尉，亲见此，为吕陶言之。）及崩，上哀慕殆不胜丧。后卧内缄封一匮，上发视之，则旧合同宝也，仁宗时因火失宝，更铸之，后淘井得旧宝，故藏之匮中，而人无知者。（元佑六年二月，监修国史吕大防奏禀，慈圣光献传内后有书一匮，常严鐍置卧内，人莫知其为何书也。尝因疾病，以其匮送上所，戒曰：「至大故乃启之。」数日后瘳，谓上曰：「前匮启乎？」上曰：「不也。」后曰：「甚善。」即复收藏之。上仙后，上开后所缄匮，则垂帘时事，非世所得闻。又一籍，则后殿中物无大小皆书之，案籍不差毫厘。右史官得之传闻，未审虚实，欲乞批降指挥。慈圣光献传内后有书一匮事，此一事乃是仁宗朝旧合同宝一面，因大内火灾失去，仁宗别铸造合同宝一面，乃今合同宝是也，旧宝后因淘井得之，后常收藏严密，不欲使外人知之是也，即非垂帘时事，此史官得之未详，此并据吕大防家所收诏札及批降文字。元丰二年十月【一五】，慈圣光献皇后上仙，既殡久之，上亲至庆寿宫，阅视后遗物，得一奁，缄封甚密，举之颇重，左右取以进，上命启封，凡发缄数重，复以牛革缦罩甚固，破之出其函，既启钥，得奏书一通，上取读之，乃英宗不豫时宰臣韩琦奏请于皇太后，乞尊立帝为太上皇之疏也。上览之，意极不怿，始知琦当日之谋，赖后明圣，不从其请，缄秘其书，以诏后人。文潞公私记有此事，其信否不可知，当时史官奏禀，必此事也。今所修慈圣光献传，已用批降指挥修立，此事不复见。光献太皇太后元丰四年春感疾，以文字一函，封鐍甚密，付神宗曰：「候吾死开之，惟不可因此罪人。」帝泣受。后疾愈，帝复纳此函。后曰：「姑收之。」是年十月，后上仙，帝开函，皆仁宗欲立英宗为皇嗣时臣僚异议之书也。神宗执书恸哭，以太皇太后遗训，不敢追咎其人，故帝宫中服三年之丧，尽礼尽孝者，知慈德之不可报也。此据邵伯温闻见录第三卷，与文彦博私记略相似，既有吕大防奏禀及批降指挥，则当以实录为正，今姑存之于此。缘批降指挥，独大防家藏真本，臣焘实亲见，亦已从成都转运司缴进矣。伯温称四年春误也，盖是二年春。）
　　丙辰，百官朝晡临于庆寿宫，三日止，又朝临四日止。初，礼院言昭宪皇太后故事，百宫朝晡临三日止。诏加朝临四日，宗室朝临至成服止。礼院又言明德皇太后故事，京城内外禁乐，至皇帝释服如旧。诏过卒哭。
　　丁巳，诏后弟昭德军节度使、兼侍中佾入临，仍被发行服，子侄诵、评、谕、诱、志、读并准子为母丧服，免朝参，不厘务，见任俸给并如旧。时评为辽国信副使，令乘驿还阙，以西京左藏库副使兼合门通事舍人、河北沿边安抚副使刘管代之，命雄州止以评疾报北界。
　　戊午，诏易园陵为山陵。（新、旧纪并载诏书。）命参知政事蔡确撰哀册文，同知枢密院吕公着撰谥册文，翰林学士章惇撰谥号文，龙图阁直学士韩缜书哀册、谥册、谥号文【一六】。
　　己未，命韩缜为大行太皇太后山陵案行使，昭宣使、入内都知王中正副之。
　　庚申，诏大行太皇太后山陵非久修奉，可预戒三司斟酌转移应副，毋得□剩计置，除京西路转运司自合供办，其诸道非抛降，毋得妄有进助。
