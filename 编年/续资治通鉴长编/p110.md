<!-- { "loadSidebar": true } -->
　　丁丑，上以蜀寇渐平，下诏罪己。初命翰林学士钱若水草诏，既成，进御，上笑谓若水曰：「朕为卿润色，可乎？」若水顿首谢，因命笔亲窜数字，皆引咎深切，尤为精当。诏辞略曰：「朕委任非当【二二】，烛理不明，致彼亲民之官，不以惠和为政，筦榷之吏，唯用刻削为功，挠我蒸民，起为狂寇。」又曰：「念兹失德，是务责躬。改为更张，永鉴前弊，而今而后，庶或警余。」
　　诏升寿州为大国，列于晋国之下燕国之上。
　　是月，张咏始至益州。先是，陕西课民运粮以给蜀师者【二三】，相属于路，咏亟问城中所屯兵数，凡三万人，而无半月之食。咏访知民间旧苦盐贵，而私廪尚有余积，乃下盐价，听民得以米易盐，民争趋之，未踰月，得米数十万斛，军士驩言：「前所给米，皆杂糠土不可食。今一一精好，此翁真善干国事者。」咏闻而喜曰：「吾令可行矣。」
　　时四郊尚多贼垒，城门昼闭，王继恩日务宴饮，不复穷讨。官支刍粟饲马，咏但给以钱，继恩怒曰：「国家征马岂食钱耶！」咏曰：「城中草场，贼既焚荡，刍粟当取之民间，公今闭门高会，刍粟何从而出？若开门击贼，何虑马不食粟乎！咏已具奏矣。」继恩乃不敢言。会卫绍钦亦以诏书来督捕余寇，继恩始令分兵四出【二四】。绍钦破贼于学射山，攻拔双流等寨，招降数万觽。别将西河杨琼趋邛、蜀，荡贼巢穴，遂克蜀州，曹习等又破贼于安国镇，诛其帅马太保，斩获甚觽。
　　继恩尝送贼三十余辈【二五】请咏治之，咏悉令归业。继恩怒，咏曰：「前日李顺胁民为贼，今日咏与公化贼为民，何有不可哉！」继恩有帐下卒颇恃势掠民财，或诉于咏，卒缒城夜遁，咏遣吏追之，且不欲与继恩失欢，密戒吏曰：「得即缚置井中，勿以来也。」吏如其戒，继恩不恨，而其党亦自敛戢云。
　　继恩既分兵四出【二六】，咏计军食可支二岁，乃奏罢陕西运粮。上喜曰：「乡者益州日以乏粮为请，咏至未久，遂有二岁之备，此人何事不能了，朕无虑矣。」（韩琦作咏神道碑云：王继恩纵军士剽夺民财，咏召继恩用事吏，面数其过，将斩之，吏股栗求活，咏赦之，因令劝继恩分屯兵【二七】，继恩即自分兵屯羁州【二八】，当还京师者遣之。此事固善，但恐不然，咏诛继恩帐下卒，犹不欲与继恩失欢，若果如此，则嫌隙显矣。且见琦载咏在蜀事【二九】，或先后失其序，今不取之。）
　　募富民出粟，千石济饥民者，爵公士阶陪戎副尉，千石以上迭加之，万石乃至太祝、殿直。
　　冬十月丙戌，以镇安行军司马杨徽之为左谏议大夫，与右谏议大夫毕士安并为开封府判官，兵部郎中乔维岳、寿王府记室参军水部郎中杨砺、咨议司封员外郎夏侯峤并为推官。徽之等入谢，上诏升殿，赐坐，谕以辅导之旨。
　　给事中贾黄中出知澶州，上谕之曰：「夫小心翼翼，君臣皆当然，若太过，亦失大臣之体。非分之事，固已不为，又何暇如是乎？」黄中顿首谢。上因谓左右曰：「黄中母有贤德，年七十殊未衰，每与之语，甚明敏。黄中终日忧畏，必先其母老矣。」又顾参知政事苏易简曰：「卿母亦然。自古贤妇人盖不可多得。」易简曰：「陛下孝治天下，重人之亲。臣实何人，老母得蒙圣銟，此人子之荣耀也。」
　　丙午，翰林学士张洎等献重修太祖纪一卷，以朱墨杂书。凡躬承圣问及史官采摭之事，即朱以别之。史未及成，洎迁参知政事，宋白独领史职。历数岁，史卒不就，洎等所上太祖纪，亦不列于史馆云。
　　十一月庚戌，上遣张崇贵持诏谕李继迁，赐以器币、茶药、衣物等。先是，翰林学士钱若水撰赐赵保忠诏云：「不斩继迁，存狡兔之三穴；潜疑光嗣，持首鼠之两端。」上大喜，谓若水曰：「此四句正道鴲我意。」及是，又草赐继迁诏，略曰：「既除手足之亲，已失辅车之势。」上伸笔批其后曰：「依此诏本，极好。」若水家因宝藏之。
　　辛亥，舍人院言：「先是，除授内殿崇班及诸司副使，只枢密院吏送除目，阀阅、爵里并不得知。乞自今诏枢密院件析事状，送中书作词头，乃付院草制。」从之。（会要云，此制后亦隳废，皇佑二年十月本院复以为言，乃诏申明之。）
　　丙辰，赐近臣御飞白书各一轴，别赐参知政事寇准飞白草书一十八轴。先是，宰相吕蒙正等已受赐，准出使在外，至是始及焉。上因谓蒙正等曰：「书札者，六艺之一也，固非帝王之能事，朕听政之暇，聊以自娱尔。」
　　丁巳，上赋诗一首，令待诏吴郢、张用和赍以赐翰林学士张洎、钱若水。洎因揣摩上意，上疏称述，凡数千言。上览而善之，赐诗嘉銟，召宰相等，命坐于崇政殿西庑，谓曰：「张洎所上表，深喻朕旨，足以戒躁竞之辈，殄浇薄之风矣。」令付史馆，许人就观，因嗟叹流俗不安义命者久之。既又别赐洎诗一首及四体书前所赋诗各一幅，草书尤绝妙，苏易简顿首乞之，蒙正亦欲得焉。易简前奏曰：「臣先得请，蒙正已不及矣。」上笑而赐之。
　　张洎性险诐，尤善事宦官，尝引唐故事，奏内供奉官蓝敏正为学士使，内侍裴愈为副使。上览奏，谓曰：「此唐弊政，朕安可踵其覆辙，卿言过矣。」洎惭而退，然以文彩清丽，巧于逢迎，上卒喜之。
　　丙寅，上幸国子监，赐直讲孙奭五品服，因幸武成王庙，复幸国子监，令奭讲尚书说命三篇，至「事不师古，以克永世，匪说攸闻」，上曰：「诚哉是言也。」上意欲切励辅臣，因叹曰：「天以良弼赉商，朕独不得耶！」遂饮从官酒，别赐奭束帛。
　　丁卯，大雨雪，近臣称贺。上因言：「多士满朝，朕试令索班簿阅之，周行之人，鱼贯栉比，不胜其觽。比于其中求一材中转运使、三司判官者【三○】，了不可得，虽多，亦奚以为？」宰相吕蒙正对曰：「臣等职在辩论官材，总领觽职，而使陛下孜孜劳于求贤，臣等之罪也。」上曰：「人心不同如其面【三一】。」遂诏蒙正以下至知制诰，各举有器业可任以事者一人。蒙正奏曰：「臣备位宰相，可以进退百官，今独举一二人，是示天下不广也。」上曰：「前代亦合有宰相举官故事，可令史官检讨之。」既而有司具以历代故事来上，上复召蒙正等谓曰：「虞邱子举孙叔敖，崔佑甫举吏八百，狄仁杰自举其子光嗣，何谓无也？」因书优孟对楚王录孙叔敖之嗣故事为一幅，以赐蒙正，蒙正等退而各举所知以闻。
　　十二月戊寅朔，司天言日当食，至是阴雪蒙蔽【三二】，自旦及中而散，髃臣称贺，贺日不食盖始此【三三】。
　　王继恩御军无政，其下恃功暴横，张咏恐军还日或有意外之变，乃密奏，请遣心腹近臣可以弹压主帅者，亟来分屯师旅。辛巳，命枢密直学士张鉴、西京作坊副使冯守规偕往，召对后苑门，面授方略。鉴曰：「益部新复，卒乘不和，若闻使者骤至，易其戎伍，虑彼猜惧，变生不测，请假臣安抚之名。」上称善。鉴至成都，继恩犹偃蹇，不意朝廷闻其纵肆。鉴之行，上付以空名宣头及廷臣数人，鉴与咏即遣部戍兵出境，继恩麾下使臣亦多遣东还，督继恩等讨捕残寇，而鉴等招辑反侧，蜀民始奠枕矣。
　　初内侍赵守伦请于诸州牧龙坊【三四】畜牝马万五千匹，逐水草放牧，不费刍秣，所生驹子可资军用，诏从之。自是，牧马颇蕃息。未几，守伦复上言：「牧龙诸坊牝马及万匹者，岁生驹四千。今岁止及二千五百，实由主者失职，不能谨视及亏营护孳生之法，以致不登其课。自今诸坊使臣，伏望严加条约，警其旷慢，如牝马百匹岁约驹子七十者，等级迁擢，否者罚亦如之，以为惩劝。又闻诸坊马生驹子，未即附籍，俟其经涉寒暑，堪任畜牧，然后奏闻。欲望今后驹子生，实时附籍以闻，庶其尽心养饲，无有所隐。又牧马不给刍粟，自逐水草，本无阑枥，尤籍军人放牧，防其越逸。其兵士欲望简去老弱，别募少壮者增补。」诏并从之。
　　注　　释
　　【一】四月十日领军发葭萌「十日」原作「十三日」，据宋本并参下文所著行军日程改。
　　【二】胡正违宋撮要本及长编纪事本末卷一三李顺之变、治迹统类卷三太宗平李顺均作「胡正达」，续通鉴卷一七则作「胡正远」。
　　【三】府州观察使折御卿以所部兵来助「兵」原作「民」，据宋本及续通鉴卷一七改。
　　【四】销铜钟为箭镝「钟」原作「铁」，据宋本、宋撮要本及长编纪事本末卷一三李顺之变改。
　　【五】当身先报国「身」字原脱，据同上书补。
　　【六】此事当是四月尽日峡州行营所奏也「峡州」原作「峡川」，据宋本改。
　　【七】然不敢决以为然「然」、「敢」二字原脱，据宋本、宋撮要本补。
　　【八】朕每日后殿自选循吏「后」原作「御」，据宋本、宋撮要本、阁本改。
　　【九】悉召还成都「悉」字原脱，据宋本、宋撮要本补。
　　【一○】以户部员外郎魏廷式自陕西至益州同勾当转运事「运」下原有「使」字，据宋本、宋撮要本、阁本删。
　　【一一】即不时召对「召对」原作「对召」，据宋本、阁本及治迹统类卷三太宗圣政乙正。
　　【一二】并班行旧老「老」原作「者」，据宋本、宋撮要本改。
　　【一三】率自京百司以有人材能书札行止廉干者抽补「自」原作「至」，据宋本及治迹统类卷二九改。
　　【一四】遣弟入觐愿修职贡「愿」字原脱，据宋本、宋撮要本、阁本及宋史卷二六八王显传补。又「遣弟」，宋本、宋撮要本均作「遣子」。
　　【一五】纵有缓急变覆「覆」原作「通」，据宋本、宋撮要本、阁本改。
　　【一六】惟闻静以徐清「徐」原作「待」，据宋本、宋撮要本改。
　　【一七】故因仲甫致仕「故」字原脱，据宋本补。
　　【一八】张咏集有悼蜀诗「有悼蜀诗」四字原脱，据宋本、宋撮要本补。
　　【一九】不应亦误原作「亦应不误」，据宋撮要本、阁本改。
　　【二○】咏奏乞遣心腹近臣可以弹压主帅者「帅」原作「将」，据宋本、宋撮要本及上句文义改。
　　【二一】今并从本纪「本纪」原作「此纪」，据宋本、宋撮要本改。
　　【二二】朕委任非当「非」原作「不」，据宋本及宋史全文卷四上、治迹统类卷三太宗平李顺改。
　　【二三】陕西课民运粮以给蜀师者「者」字原脱，据宋本、宋撮要本及长编纪事本末卷一三李顺之变补。
　　【二四】继恩始令分兵四出「分」字原阙，据上引长编纪事本末及下文补。
　　【二五】继恩尝送贼三十余辈「贼」字原阙，据上引长编纪事本末补。
