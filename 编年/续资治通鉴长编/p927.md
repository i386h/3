<!-- { "loadSidebar": true } -->
　　先此，陕西盐利亡其大半，未有以救其弊。括言其为盐之蠹者，其说有四：其一，民足于盐，岁不过三十五万囊，为钱二百一十余万缗而已。是时乃出钞三百五十万缗，盐有常费而出钞无艺，此钞之所以轻也。实用之外，可益二十万缗，以备水火败失。以二百万缗为岁常，无得加焉，钞自无低昂。其二，池盐旧分东、西路，西盐下东盐之价囊千钱，欲胜塞外之奸盐，卒不可止，而徒抑西盐之价，以倾东盐之利，西盐日流于东路，而东盐益不售，守疆之吏，不能禁也。括请合东、西之价为一，而省画疆之吏、兵数百。其三，出钞委之解盐司，外司常持损益之柄，不计三司之有无，钞轻则又出度支钱以敛滞钞，故中都之藏日虚，而盐之出者岁溢。括请外司惟谨其出纳，而制钞之本归之三司。其四，制诸司之鬻盐者同为一价，无得低昂以兼商人之利，则岁售有常，而畜钞可以无弊，而滞钱藏于民者出矣。法虽已具，而钞之藏于民未有术以敛之，于是闭池无出盐，而以时价收宿钞，贷钱八十余万缗于少府，以敛滞钞，而公私之钞悉上矣。是时钞为钱二千五百，滞钞既上，则为钱六千，囊有三千五百之羡，藏钞者过幸。于是发五使分籍公私之盐，囊输钱三千，然后得货民【一三】，得羡余价五百，而敛钞之贷不失一钱，而盐利复贯。度支岁籴河北边粟三百万缗，悉为东南盐钞，而榷货务日入钞之利万缗以为常，是时纔得千余缗。括以其原生于法出于多孔，省、寺髃有司或借盐钞而阴用以易百货，称贷入息，自制高下之价。民趋一切之利，而度支之钞益轻。诸道转运司得用田庐券契质盐，人不持一钱，搏手以取万钧之盐，岂复赖度支之钞？又四方上太府钱募民入资，太府执券以受钱于外州，以省转送之费。此虽为利，而不知民乐应募，而钞盐不售。盐所以生财，利出于海而无穷，不售则为朽壤【一四】。钱虽未入太府，而藏于外州，其实皆在也。独费将送而已。闭便钱之路，而专以售盐为利者，不知民食盐有常，而为钞岁蔓，则陕西折估之弊，复移于东南，是二法欲相权，当以售盐为望，而以便钱调其盈虚，不可以一术御也。三孔既塞，而榷货万缗之入，不踰月而复。括自志措置解盐钞法，当即是十年二月二十七日实录所书者。但实录全载吏牍，括志稍文其言耳。三十万囊，即三十五万席也。其四说第三说，实录乃于元丰二年二月丙辰载之。按：括罢三司使，在熙宁十年七月初九日，括为三司使，当即行其说，不知何故实录就括罢三司使一年后始载此也。食货第五卷：十年，三司言：「盐法之弊，由熙河钞溢额，故价贱而刍粮贵，又东、西、南三路通商郡邑榷卖官盐【一五】，故商旅不行。今盐法当改，官卖当罢，请先收旧钞，印识旧盐，行加纳之法。官尽买旧钞，其已出盐，约期听商人自言，准新价增之，印盐席，给符验。东、南旧法，盐钞席才三千五百，西盐钞席减一千，官尽买，先令解州场院验商人钞书之，乃许卖。已请盐，立限告赏，听商人自陈。东南盐席加钱二千五百，西盐席加三千，为易旧符，立期令卖。罢两处禁榷官卖，提举司卖盐并用新价钱充买旧钞，商人愿对行算请者听。官为印识如法，应通商地各举官一员，其全席盐限十日自言，乃令加纳钱，为印识，给新引，听以旧钞当加纳钱。」皆行之，而别定官卖盐地。诏市易司已买盐亦加纳钱。已上十年二月二十七日。三司言：「澶、濮、济、单、曹、怀州，南京，阳武、酸枣、封邱、考城、东明、白马、长垣、胙城、韦城九县，虽使通商，而为他盐侵夺，害于商贩，请复官卖便。河阳、同华解州、河中、陕府、陈留、雍邱、襄邑、中牟、管城、尉氏、鄢陵、扶沟、太康、咸平、新郑，试令通商，其入不及官卖者，官复自卖。」从之。已上三月十一日。又诏：「商盐入京，悉卖之市易务，每席毋减十干，民盐皆买之市易，私与商人为市，许告没其盐。」已上四月十二日。三司言：「皮公弼盐法，酌前后两池所支盐数，岁请以二百三十万缗为额。」以上四月二十三日。又诏：「京师置七场买东南钞，而市易务言为钱五十九万三千余缗，三司言阙钱，颇还其钞，令卖之于西。买者其三给钱，其七准缘边价给新引，庶得民间旧钞，而新引易于变易。」诏用其议。已上四月二十四日。实录无。制置解盐使。皮公弼请复范祥旧法，平市价。诏假三司钱三十万缗，市钞于京师。已上六月二十九日。上尝谓辅臣曰：「向以陕西用不足，使市钞京师，盖欲权盐价飞钱于塞下，而出钱五百万缗不能救其弊也。朝廷措置经始，所当重谨，便国者姑安静以持之。」已上元丰二年正月二十六日。先是，解盐分东西，西盐卖有分域，又并边州军市刍粮给钞过多，故钞及盐甚贱，商旅不行，官价自分为二。于是三司及制置解盐司言，盐价东重而西轻，请令西盐得自便稍增价如东盐，以平钞法，岁可增十二万缗。因复不分东西，悉废西盐约束。解池盐钞旧以二百二十万缗为额，转运使皮公弼请增十万，以助边籴。至是，又为二百四十二万。三司又言，商人已请西盐，宜令加纳钱，使与新法价平。两议皆行之。已上元丰二年二月十七日。
　　诏发正兵五千与广南西路钤辖司，分擘戍守。录归明人侬善美孙惠谈为三班借职。以善美与子盛明往西侬州招呼人户，为贼所杀故也。
　　诏司农寺丞及提举常平仓官，并选尝历知县、县令考课优等人。
　　景福殿使、利州观察使、入内都知张茂则，皇城使、忠州防御使、入内副都知蓝元震，皇城使、达州刺史、入内副都知苏利涉，并降敕銟谕，各赐衣带。以禁中遗火救护之劳也。
　　详定编修诸司敕式所上诸司敕令格式十二卷，诏颁行之。翰林医官院五，广圣宫一，庆宁宫一，大内钥匙库一，资善堂一，后苑东门药库一，提点军器等库一，入内内侍省使臣差遣一【一六】。此据会要增入，艺文志同。十年正月二十七日事。
　　己酉，德音：「降广南东路、荆湖南路死罪囚，徒以下释之。应民户被差役科配应副军兴者，转运司具户所运物多少，地里远近，及户所科物数奏，当别优恤；管押运物赴广西有少欠损坏，见根究赔备者，如非侵盗，并除之。」新纪书赦广东【一七】、湖南如广西路，旧纪但于丙午书赦湖南，旧纪疏矣。
　　给事中、知陈州吕惠卿为资政殿学士、知延州。御史蔡承禧言：「臣自熙宁八年四月騳职，是时已闻参知政事吕惠卿兄弟布满朝廷，崇立私党，所喜者虽无状而被荐，若曾旼、李定、徐禧之类是也。所怒者虽无罪而加黜，若冯京、刘载、时孝孙、孙鳌抃之类是也。加以阿蔽所亲，攀援无罪之人，以当罪罚，惠卿之亲方希益有罪，而妄引朱温其，遂两罚金之类是也。又颐指章惇等奏举其弟。如此之类，言之不能万一。而臣独尝愤闷，力与明辨，蒙陛下赫然罢黜，犹以给事中使守藩郡。且惠卿自太子中允，不四五年至政府，不图报效，而所为乃尔；又频为俚言，妄□天听。然臣之所论，以为惠卿之罪，不在于强借钱买田，而罪在于为大臣强横，紊朝廷法制。昨秀州置狱，偶尔网漏，今宠以殿职，付之边任，则后之为恶者何以惩沮？」
　　又言：「臣尝论吕惠卿恣横不法，前疏固已详矣。风闻或以为臣希王安石之旨而弹击惠卿。且臣熙宁八年四月蒙恩充御史，五月六月以后，即论其兄弟。臣固不知惠卿兄弟何时失于安石邪，计陛下必尝知之。然臣之与安石议论不同者，故自不一，若沈起、李定、沈季长、徐禧之类，皆陛下知臣之不与安石同也。假使臣悦于躁进，如惠卿之心，臣亦不至于希王安石之旨。然臣顷者恃陛下必能知此，自不足辨。今者伏闻惠卿纔满岁即除资政殿学士、知延州，乃知陛下前岁之诏，而臣前日之疏岂忘之邪？臣始疑之；而又有言者曰：『岂乡者御史之言惠卿强借钱买田事，不涉惠卿而遂有此命乎？』此又可疑也，且前岁之责诏，与微臣之札子，皆不及于秀州之事，何谓以此而除哉？且臣之所言惠卿，祗以窃弄刑赏，崇立私党，不循法理，大臣之罪，莫重于此，故陛下幸听而显逐之。若秀州之事，虽非臣所言，然事亦有可以情索者，今张若济得枉法之死罪，而昔也何缘以出之乎？非惠卿通知外官何敢若此？臣略举此一事，足以知其事狱之未尽。然连岁禁系，证逮为多，情实不忍，安敢重烦朝廷？故臣亦不再言之。臣尝聆玉音，尝恨言事之臣不能如仁宗之时奉承德音，悸越震恐，夙夕思所称塞，而刍荛之进，惟此一事，中外最为欢怿。而臣未离宪府，惠卿已进职边任，臣恐先朝未尝有此。自斯以往，抱义戴忠之臣，有为朝廷击去强臣奸党，观此或亦有怠而以臣为戒者。伏望陛下特回睿图，奋发宸断，罢去惠卿之职任，与之闲地，使善良得安，奸恶有惧，天下幸甚！否则，解臣御史职，以避惠卿之进，毋使搢绅以臣故，轻视风宪之官。」不听。承禧前章，时政记载之三月二十八日，实录因之，朱本以为无施行删去，今依墨本仍移入惠卿除资政、知延州后。
　　知延州、宝文阁待制李承之检正中书五房公事。八年十二月二十四日知延州，蔡承禧论因执政进退观望，改更札子云：「前岁李承之差知瀛州，八年闰四月十九日而不往。陛下尝恨进人太速，既得名位，而使之不行。臣尝亲闻德音，是恶其速进，而强项不行，濡恋于检正五房也。或者以为王安石之所恶，不知诚否？名位既得，而使之不行，此非但安石所恶，盖天下所甚恶也。安石闻之而已，人皆传以为安石之非，又已差知延州【一八】故不必论。今闻又差检正五房，此天下之仕者不得不疑而观望也。」承禧又论二事，姑存此，要考承之本未也。
　　权发遣户部副使、度支郎中王克臣为集贤殿修撰、知郓州。初，谋京东帅，上令中书速选才堪治剧者一二人以名闻。中书言克臣及蹇周辅、王居卿可使，诏用克臣。新、旧传并云，元丰初京东多盗，拜克臣郓帅，误也。熙宁末，京东固多盗矣，今从实录并御集。
　　皇城使、康州团练使、知邕州陶弼为西上合门使、知顺州。初，郭逵以重兵压贼境，使弼将精锐殿后。李干德既纳款，逵欲班师，恐为贼所袭，不先号令而中军夜起。兵夫争前，自相蹂践。贼隔江对垒，阴伺之。弼命帐下无辄动，迟明，整队徐引还。逵方筑广源城，又使弼往视。既奏，用弼知顺州。贼数入寇，复据机榔县，扬声欲攻州城。弼率厉将士固守，素得人心，贼动息皆知之。获觇者，因令谕贼以祸福，不则来战。贼始惧，顺州以宁。
