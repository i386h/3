<!-- { "loadSidebar": true } -->
　　仲淹又言：「臣近奉朝旨，令多方擘画，牵缀西贼，不令往河东作过。臣因塞外时寒【三四】，且令将佐于边上张势，续为延州已出兵打金汤寨，计会本路同进。本路将佐，恐贼界并力御敌。延州军马，所以须至入界内。环州都监郝绪，于安塞入界，输折人马。由臣不能节制，甘俟典宪。然理有利害，不敢不言。臣窃见西事以来，每遇贼马并来一路作过，则朝廷指挥诸路入界牵制贼势，所获甚微，所损颇大。只如山外事宜，诸处入界牵制，内庆州折却使臣、军员、兵士一千余人，衣甲器械不少。今来河东事宜，诸处亦擘画入界牵制，内环庆又折却使臣、军员、兵士四百五十余人，器械未知数目。缘军阵出入，前后左右，须籍得力将佐【三五】。分在诸路，每出军阵，前后左右强弱不副，遂致误事。臣自庆州已睹朝廷两度差除中使督促，令擘画入界牵制。臣虽称未利，其如邻道出兵，递相计会，诸将上畏朝旨，不敢不进，亦有将佐贪侥幸之功，惟务劫掠，朝去暮还，十度得功，不补一败，徒费恩赏，边事何涯！望朝廷深察，更不差中使督促诸路轻易入界。臣已附梁适上奏，如贼马大入，须至令牵制，必于邻道抽选得力将帅军马，聚攻一处，庶少败事。仍起寨城，据其要害，如此牵制，或可成功。如贼不至大入，则各务静守，养勇持重，以待寇至。臣之愚见，不出此谋，更自朝廷详酌。」郝绪出界输折，实录不书，今附见。
　　十二月丙子朔，加恩百官，进封宰臣申国公吕夷简为许国公。
　　中书、枢密院言，京东、西路所募宣毅军，令逐路各选万人赴京师隶禁军，从之。
　　丁丑，司天监上所修崇天万年历。
　　封府州土地神为灵佑庙。本州岛言昊贼围城神告州人以贼去之期也。
　　戊寅，诏陕西四路部署及转运使并兼营田使，转运判官兼管勾营田事。
　　庚辰，代州言，契丹旧封界，在苏直等见耕之地，而近辄移文，欲以故买马城为界，虑寖有侵耕不便。诏本府牒谕之。
　　癸未，诏三司铸「庆历元宝」钱。
　　知永兴军、资政殿学士、吏部侍郎范雍为资政殿大学士、尚书左丞。始，雍修完军城，或言其非便，下诏止役。雍匿诏而趣成之【三六】，及敌犯定川，邠、岐之间皆恐，独永兴不忧寇。修城，据本传，附见。
　　甲申，翰林学士承旨丁度，直史馆、同修起居注梁适，同三司放天下欠负。
　　鄜延副部署、龙神卫四厢都指挥使、康州防御使许怀德为秦凤副部署。怀德坐出塞讨贼逗遛不进，所部兵夫弃随军刍粮，法当夺官，以更赦止徙他路，令自劾之。
　　枢密院言，环庆副部署王仲宝等破金汤等城，斩首才二十七级，而官军战没者四十九人，深虑戎人复来犯边，欲令鄜延路豫设备御，从之。
　　乙酉，降右班殿直韩宗谨为三班借职。初，其从父遂为延州栲栳寨主，战死，其妻张，冒以宗谨为子，得官。至是事觉，诏以遂无嗣，特降补之。
　　录通泰等州都巡检、东头供奉官赵兼逊子充为三班借职，章为三班差使殿侍。以兼逊捕海贼斗死也。
　　丙戌，徙秦凤钤辖、东染院使高继元知陇州。知秦州韩琦言继元在边不协军情，故徙之。
　　禁缘边臣僚私市马，阙马者官为给之。
　　丁亥，泾原都监、内殿崇班、合门祗候、专管勾笼竿城事王文为内殿承制。以文破党留等族，斩首二百四十级，特迁之。
　　复西头供奉官王秉为合门祗候，专管勾笼竿城事。秉尝坐失律，夺职为渭州监押，既更赦，而知渭州王沿且荐之，故有是命。
　　戊子，大理寺丞宋回为内殿崇班、管勾陕西路营田。
　　己丑，翰林学士王尧臣等上新修崇文总目六十卷。景佑初，以三馆、秘阁所藏书，其间亦有谬滥及不完者，命官定其存废，因仿开元四部录为总目，至是上之。所藏书凡三万六百六十九卷，然或相重，亦有可取而误弃不录者。
　　庚寅，以提举修总目官：资政殿学士、礼部侍郎张观，右谏议大夫宋庠，翰林学士兼龙图阁学士、兵部员外郎、知制诰、判集贤院王尧臣，翰林学士兼侍读学士、起复兵部郎中、知制诰、判昭文馆聂冠卿，兵部员外郎、知制诰郭稹，并加阶及食邑有差；编修官：太常博士、直集贤院吕公绰为工部员外郎，殿中丞、天章阁侍讲、史馆检讨王洙为太常博士；馆阁校勘：殿中丞刁约，太子中允欧阳修，著作佐郎杨仪，大理评事陆经，并为集贤校理；管勾三馆、秘阁：内殿承制王从礼为供备库副使，入内供奉官裴滋候御药院满日优与改官，高班杨安显为高品。张观、宋庠虽在外，以尝典领，亦豫之。陈经，本姓陆，其母再嫁陈见素，因冒陈姓。见素卒，经服丧既除，乃还本姓。见素，河南人。富弼为作墓志，其子释鋐。见素卒于景佑二年二月。
　　壬辰，右谏议大夫、权御史中丞柳植为翰林侍读学士、知邓州，以疾自请也。
　　龙图阁直学士兼侍讲、礼部郎中、权知开封府贾昌朝为右谏议大夫、权御史中丞。
　　秘书丞茹孝标言：「同提点河东路刑狱、供备库副使陈鼎，乃三司出职；同提点陕西路刑狱、内殿承制陈秉，本翰林医官。两路素多豪俊，而俾二人居按察之任，非所以重使命也。」癸巳，徙鼎江南东路，秉江南西路，仍同提点刑狱。议者谓二人不当任监司，虽它路亦弗可也。明年二月，鼎罢。又明年五月，秉罢。茹孝标为余靖所劾，当考。明年二月丁丑，陈鼎为益州都监兼知利州。三年五月戊子，陈秉为荆南都监。今附见。
　　甲午，知永兴军范雍言，文学参军梁造请入西界说元昊归款。上谓辅臣曰：「造乃言边事得官者，恐其言语肆诞，为夷狄所轻，不可许也。」
　　韩琦言：「前日山外之战，诸将多亡没，所部兵觽，故不可一概问罪。今不立法制，则各务生全，岂复以主将亡没为意！若人数不多，则军法可必行。请陕西、河东诸路部署，许置亲兵百五十人，钤辖百人，招讨、都监等七十人，月加给钱二百，其出师临敌，主将亡没者并斩。」从之。
　　诏陕西诸路部署司，除见充保毅强壮人并弓箭手外，别置护塞军，募熟山川道路，晓蕃情，善骑射者涅臂充，二百人为指挥，自备戎械，就乡间【三七】习武艺。每季一集州阅教，无事放营农，月给盐茗。有警召集防守【三八】，即廪给之，毋出本路。范仲淹奏议第十卷，言其不便，或可删附。
　　乙未，进封乳母晋国慈寿福圣夫人林氏为韩国贤和佑圣夫人。
　　丙申，右千牛卫大将军宗实为右羽林卫大将军。
　　丁酉，诏京畿及京西路减价粜官粟，以济贫民。
　　进封才人张氏为修媛。
　　戊戌，诏资政殿大学士自今定置两员，学士三员。
　　复祠部员外郎赵燍为直集贤院、知滁州。燍前坐失保任落职监当，至是以赦复之，所保任张诰也。诰坐赃，流海上。燍责亦累年，而怜诰终不衰，人谓燍长者。
　　己亥，并代缘边招讨经略安抚使、知并州高继宣管勾本路粮草。
　　知庆州范仲淹言：「沿边寨主、兵马监押等，自今请令部署司保举，举非其人，致城寨不守者，虽经恩及代去，毋得原罪。」从之。
　　庚子，契丹国母遣左监门卫上将军耶律元德、春州观察使韩永锡，契丹遣长宁节度使耶律福、太府卿韩保衡，来贺正旦。
　　是岁，湖南溪洞知徽州杨通汉来贡方物。
　　注　　释
　　【一】黄河东岸「岸」原作「崖」，据宋本、宋撮要本改。下文「河西对岸」同。
　　【二】岚石府州沿河「沿」原作「汾」，据宋会要方域一八之八、宋史卷三○○杨偕传改。
　　【三】方河冻时「冻」原作「东」，据阁本及同上二书改。
　　【四】惟引汉时酒名拟之「时」原作「室」，据宋撮要本、阁本及太常因革礼卷一三改。
　　【五】未更重任「更」原作「便」，据阁本及乐全集卷二一论除渭州路招讨使事改。
　　【六】二年满阙「阙」原作「阕」，据阁本改。
　　【七】木契原作「水契」，据宋撮要本，阁本及编年纲目卷一一、宋史卷一一仁宗纪改。
　　【八】税赋原作「税务」，据宋本、宋撮要本、阁本及长编纪事本末卷四四营田改。
　　【九】远近输挽供给「远近」，乐全集卷二○请因郊禋肆赦招怀西贼札子作「远近屯戍」。
　　【一○】骄逆「逆」字原脱，据宋本、宋撮要本、阁本及治迹统类卷七康定元昊扰边补。
　　【一一】稍困「稍」字原脱，据同上书补。
　　【一二】德义之厚「义」原作「意」，据同上书及同上乐全集改。
　　【一三】于时边陲至至于今乎宋本、宋撮要本同。同上乐全集末四字作「至今之坚乎」。阁本作「于时亦不敢保戎心撤警备，而能继好至于今日」，疑阁本是。
　　【一四】边事之费岁课千万「边事」，宋本作「事边」；「岁课千万」，宋本作「岁数十万」，同上乐全集作「岁且十万」。
　　【一五】宜杜绝此辈「宜杜绝」三字原无，据宋会要刑法二之二六补。
　　【一六】若更供亿他路「更」原作「便」，据宋本、宋撮要本、阁本及长编纪事本末卷四四营田改。
　　【一七】功臣后「后」原作「复」，据宋撮要本及乐全集卷二○录用近代有功边将子孙改。
　　【一八】气不完盛「完」原作「充」，据宋本、宋撮要本及范文正公集卷五上攻守两策状改。
　　【一九】至若寇边常并兵来扰一路同上范文正公集无「边」字，疑是。
　　【二○】复不能少分贼势「复」原作「固」，据阁本改。
　　【二一】以殆宋撮要本、同上范文正公集同，阁本作「易殆」。
　　【二二】固不敢谓其可用「谓」原作「望」，据宋本、宋撮要本改。
　　【二三】亦不敢望其必行「望」原作「谓」，据宋本、宋撮要本及同上范文正公集改。
　　【二四】一万二千「二千」原作「一千」，据宋本、宋撮要本、阁本及同上范文正公集改。
　　【二五】主兵官员使臣「主」原作「土」，据同上书改。
　　【二六】范全原作「苑全」，据同上书改。
　　【二七】三冬二夏「二夏」原作「三夏」，据后汉书卷六五段颎传及同上范文正公集改。
　　【二八】如此取下一处城寨「如此」，同上范文正公集作「如」。
　　【二九】皆出其下「出」原作「由」，据宋本、宋撮要本、阁本及范文正公集卷五议守改。
　　【三○】塞垣须守「须」原作「虽」，据宋撮要本及同上范文正公集改。
　　【三一】重田利「利」原作「地」，据宋本、宋撮要本、阁本及同上范文正公集改。
　　【三二】而人主以生民之故「而」字原脱，据同上书补。
