<!-- { "loadSidebar": true } -->
　　帝　　号 宋英宗
　　年　　号 治平二年（乙巳，1065）
　　全　　文
　　五月庚申朔，枢密院奏：「嘉佑三年诏非军职当罢横行，岁满当迁及有战功殊绩皆不得除正任，当迁则改州名，或加检校官、勋封、食邑。按会要此诏乃三年十一月降，今附此，更不别出于彼。自降诏以来，正任刺史以上，绝迁进之望。今欲因知繁要州郡或路分总管，如再经改州名或加检校官、勋封、食邑已及十年者，与迁官至节度观察留后止，又客省、引进、四方馆旧置使三员，东、西上合门旧置使四员，今并增为六员；合门、引进、客省旧置副使六员，今并增为八员；合门旧通事舍人八员，今增为十员。凡所增置，须见任官当迁及有阙乃补，其皇城使改官及七年，如曾历边任，有本路监司、总管五人以上共荐者，与除遥郡刺史，至遥郡防御使止。」诏：「自今皇城、宫苑副使当磨勘者，各于本班使额自下升五资，改诸司使；其自左藏库副使以上，因酬奖及非次改官者，听如旧，余皆从枢密院之请。」初，帝谓执政曰：「诸司副使改转使，当从供备库使始，今对行改五资，太优。」于是，合议条奏而为此例。此据本志，虽实录亦有，然文稍繁，独本志以增客省使副员为庆历四年事，则误也。事在嘉佑三年八月。
　　癸亥，资政殿学士，礼部侍郎陈旭为枢密副使。案陈旭，宋史作升之，盖以避神宗嫌名改也。
　　先是，吕诲言：「枢密使富弼在告已半年，疾势未得痊复，陛下深惜其去，久虚厥位，盖以邦政为忧，方倚毗于事柄也。昨□奎丁忧，故事，百日后有起复之例，恩礼未及奎而进用王畴，又足以见陛下厉精求治，任人之切矣。然畴卒既经数月，未闻除授，何向来之遽而今日之缓也？张□【一】先乞还政，胡宿又复请郡，彼诚年高不任于事，枢府殆旷，政将安寄？况兵防久隳，边鄙多故，谋谟机密，尤须得人。臣愚伏愿陛下体军国之重，以生灵为忧，早择才望之人，进擢枢贰，必佥谐而后可。不宜久虚其位，俾邪佞窥□，大为歧径，经营进用，此必然之势也。惟圣衷留意，即天下幸甚。」
　　及是，诲又言：「陛下厉精治道，左右前后，宜得正人赞襄密勿，以致隆平。不意憸人复用，公议甚郁者。当先朝任陈旭时，臣与唐介、范师道、赵抃、王陶言其奸邪，不当置于二府。封章交上，丑迹皆明，外则近臣主张，内则宦官引援，韩琦极力为地，富弼依违不决，凡论列半年，陈旭出知定州，臣等谪斥江外，事既两罢，曲直不断，人言沸腾，遂成先帝之一失，臣愚愤懑痛惜者此也。近崇政殿奏对，奉承德音，谓旭有才，人或言其奸邪者，不数日遽闻除命。岂有中外言其奸邪，明哲知而复用？臣窃谓大臣极力引荐，陛下不得已而用之。旭向来事迹，略举一二，上悟宸听，庶几异日明辨。旭先为谏官，录问张彦方公事，减落情节，出其罪状，盖附宰臣刘沆，希奉贵妃，因缘徼幸。仍多与内臣交结，王世宁联妻族之亲，因而朋附，遂得进用。及知开封府，史志聪家人不还赵烈卖屋业价钱，私志聪而沮烈，人不平之。亲从官踰越皇城事，徇内省都知请求，一切不问。此迹状明着，觽所知者，余不复殚论。臣辄思一事，于体未安者，世宁之妻李氏本在宫中，先帝命适世宁，亦领内省要职。旭居枢府，掌握重权，势雄内外，岂得为便？觽人之情颇为骇动，臣焉敢缄默，欺蔽朝廷。唯冀清衷更赐沈虑，旭之进退，系于宸断。」
　　兵部员外郎、秘阁校理蔡抗兼起居舍人、充史馆修撰、同知谏院。抗初为睦亲、广亲宅讲书，出入宫邸，不受馈遗。上器重之，请于濮安懿王，愿得与游。每见抗，衣冠尽礼，义兼师友。及亲政，即问抗安在。抗时将漕广东，亟召入，判都理欠凭由司。抗未至，上每见奉使南来者，辄问之。及对，留语日旰，曰：「卿朕故人，朕望于卿者厚，勿以常礼自疏也。」居数月，遂有是命。蔡抗判凭由，乃去年八月事。
　　翰林学士、权知开封府冯京为陕西安抚使，代陈旭也。先是，韩琦言：「庆历中，臣常与范仲淹同上御边四策，未及施用，而元昊请和。今谅祚狂童，固非元昊之比，敢尔轻动，势将渝盟。愿以臣当时所上四策，令二府共议，择可行者付边帅。」及命京使陕西，琦又言：「本朝何亮、刘平各言西事，亮谓灵武不可弃，弃则西人必吞诸戎【二】，为后大患，当时不能用，而今悉验焉。平之所陈虽与四策稍异，然大抵以得西人山界土地、部族为甚利。愿并亮、平二奏付京，使与四路帅臣参议之。」然京所议方略，卒无闻也。此据韩琦家传。
　　戊辰，诏曰：「朕观汉宣之治，综核名实，而政事文学法理之士，咸精其能，继统之业盛矣。朕蒙先帝遗烈，惧德不明，未烛厥理，乃夙兴以思，嘉与公卿大夫厉精为治，而属天下承平日久，内外因循，惰职者觽，未闻推利及民、尽心忧国者也。徒累积岁月以幸其进，又沽饰名誉以徼所知，其可道者亦不过务在簿书期会之间，朕何望焉？夫憸嘿苟简者弗惩，则端良敏济者亡以劝，朕持赏罚之大公，固将必行之。诗不云乎，『夙夜匪懈，以事一人』。百执事其易虑孜孜，各修厥职，以称朕意。」
　　辛未，东上合门使，嘉州团练使刘几知鄜州。几初权泾原副都总管，与陈述古交讼，既罢，而代几者遂发几过用公使钱，诏几赴永兴军听劾。御史中丞贾黯言：「国家任用将帅，当责以御边扞寇之效，细故小过，皆宜略之，则可以得其死力。太祖时，天下未定，用李汉超等一十四人，分捍三边，皆十数年不易。举其州征榷之利皆以与之，仍听其贸易，免所过征税。军事无小大，皆许便宜。以故汉超等得成功名，而二十年间无西北之忧。庆历中，陕西用兵，颇失此术，边臣用公使钱微有过，则为法吏绳以深文，如尹洙、张亢、滕宗谅是也。今西夏叛扰，陛下方当以恩威御诸将，所宜思太祖之得人，而惩近事之失体。如几者苟无大过，愿赦而不问。」上纳其言，故有是命。此据宝训边寄篇。
　　丙子，权御史中丞贾黯奏：「近者皇子封拜，并除检校太傅，臣按官仪，自后魏以来，太师、太傅、太保是为三师，太尉、司徒、司空是为三公，国朝因之。六典曰：『三师训导之官也』。盖天子之所师法，今皇子以师傅名官【三】，于义弗安，莫此为甚。盖前世因循，失于厘正。臣愚以为自今皇子及宗室卑者除官，并不可带师傅之名，随其迁除【四】，改授三公。」下两制议，请如黯奏。而中书亦谓：「自唐以来，亲王无兼师傅者，国朝以三师、三公皆虚名，故因而授之，宜正其失。」诏可。且令已受命者，异时加恩改授。
　　甲申，命宰相韩琦、曾公亮权兼枢密院公事，富弼在告故也。弼自去冬以足疾卧家，至是，章二十余上，乞补外郡，终不许。
　　丙戌，诏少卿、监愿知两赤县及监在京二十七处库务者，听之。
　　枢密院编机要文字九百八十一册以进，赏执事者有差。嘉佑六年八月初编，六年十一月成一千一百六十二册，今未三年，复九百八十一册，当考其同异。会要以九百八十一册为二年五月【五】事，今从之，实录以为元年九月【六】事，恐误也。
　　京师百司所行兵民官吏财用，皆无总数，中书一有行移【七】，则下有司考会。参知政事欧阳修因暇日尽以中书所当知者，集为总目，上有所问，宰相以总目对。修常奉祠家居，上遣内侍就中书合取而阅之。此据修本传掇出，附枢密院编机要文字之后。
　　六月辛卯，江东转运判官，屯田员外郎范纯仁为殿中侍御史，太常博士、权发遣盐铁判官吕大防为监察御史里行。近制，御史有阙，则命翰林学士、御史中丞、知杂事迭举二人，而自上择取一人为之。至是，阙两员，举者未上，内出纯仁、大防名而命之。大防，蓝田人也。枢密使张□奏：「臣子娶纯仁之妹，合回避。」不许。
　　大防首言纲纪赏罚之际未厌四方之望者有五：进用大臣而权不归上；大臣疾老而不时许退【八】；夷狄骄蹇，边患已萌，而不择将帅，不知敌情；议论之臣裨益朝廷阙失，而大臣沮之；强埸左右之臣有败事而被赏、举职而获罪者。又论：「富弼病足，请解机政，章数十上，至以牛马自比而不纳；张□年几八十，体力已耗，哀乞骸骨而不从；□奎有三年之丧，召其子而呼之者再，遣使而召之者又再；程戡辞老，不堪边任，恐死塞上，免以尸柩还家为请而不许；窃以为过矣。弼，贤臣也，今使其得休于外，则不病之日为报陛下深矣。奎，才臣也，使其终三年之丧，得尽其孝于所亲，则服除之日，必能尽忠于陛下矣。□、戡既老矣，又皆哀请求去，陛下欲尽君臣之分，则皆与之闲务，使尽其余年。如此，则中外髃臣皆知陛下优待大臣，进退以礼，亦何必过为虚饰，曲事形迹，使四人之诚不得自达耶？」此据行状，比大防传差详，要须别删润之。
　　知杂事吕诲言：「臣尝闻汉孝武即位之初，田蚡为相，荐人或起家至二千石，权移主上。帝乃曰：『君除吏尽未？吾亦欲除吏。』非明哲之君智能烛理，则威福之柄几为田氏专矣。今见陛下始除二人者，诚有旨哉。臣向来所陈，令中外两省官每岁各举才能之人，籍于禁中，要任使即清衷自择，免临时荐举，可以杜绝请求之路。此至公之法，愿陛下久而行之，被用之人莫不归感上恩，必尽死节以图报效。自昔兴王之道，未有不繇于是也。唯圣虑以操柄之重，谨始克终，天下幸甚。」
　　癸巳，髃臣表请听乐，弗许，自是五上表，乃许之。
　　初，绛州团练使杨遂为新城巡检，救濮王宫火，帝识其面目。于是，侍卫司阙帅【九】，帝首出遂姓名，擢登州团练使、步军都虞候。
　　己亥，诏自今三司久任判官，不得别举职任。
　　壬寅，提举在京诸司库务【一○】王珪等奏：都官郎中许遵编修提举司并三司类例一百三十册。诏行之，以在京诸司库务条式为名。遵，泗州人也。
　　己酉，庄宅使张利一为皇城使、知雄州兼河北沿边安抚使，代皇城使，嘉州刺史李中佑也。以中佑权定州路总管。利一传在绍圣二年。
