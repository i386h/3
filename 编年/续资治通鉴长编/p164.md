<!-- { "loadSidebar": true } -->
　　先是，三司各置使局，不相总统，彼此自求充济，以促办为务，至于出纳移用，均会有无，则专吝封执，动相违戾，或交摭利病，以邀功希进。哗言日闻于上，颇烦亲决，文符互出，莫知适从。丁亥，始并盐铁、度支、户部为一使，命刑部侍郎、权知开封府寇准为兵部侍郎、充三司使。复置盐铁、度支、户部副使，（会要云：真宗即位，三司副使迁它职，遂不复置。及是，乃复置也。）以刑部员外郎卞衮领盐铁，工部员外郎查道领度支，祠部员外郎林特领户部。判使非奏事及有所更张，则止署按检，余皆本部副使、判官主之。三司副使自是始预内朝。（预内朝，据林特传附见。）
　　以吏部侍郎陈恕为尚书左丞、知开封府。恕在三司，前后踰十数年，究其利病，条例多所改创。其徙它官也，尝荐寇准可用。及准至三司，即检其前后所改创事类为方册，其晓谕牓帖悉以新版别书，赍诣恕第请署，恕一一为署之，不复辞，准拜谢去。故三司多循恕旧贯，自准始也。（魏泰载此事，盖可取。然□陈恕、寇准履历，皆颠倒失序。当准使三司时，恕徙它官二年余矣。沈括云：世称陈恕为三司使，改茶法，岁计几增十倍。予为三司使时，考其籍，盖自景德中北戎入寇之后，河北籴便之法荡尽，此后【五】茶利十丧其九。恕在任，值北敌讲解，商人顿复，岁课遂增，虽云十倍之多，考之尚未盈旧额。至今称道，盖不虞之誉也。案恕使三司，前后踰十年，咸平四年正月遂改它官。括云恕在任值北敌讲解，又妄也。）
　　秋七月庚寅，诏：「京朝官任河北路诸州通判、盐场务及幕职州县官，其令选乡贯在本路、历任无赃罪者充；其当入川峡、广南者，即授以边州。」
　　辛卯，补原川野狸族【六】首领子阿宜为怀化将军。
　　壬辰，令陕西振武兵依河东广锐例，官给直以市战马。广锐本州岛兵，官给中金以充马价，而兵人相与立社，马死则共市而补之，公私咸便。振武兵愿从其例，因而许焉。
　　壬寅，诏北面诸军，有因事弃铠甲兵仗而劫夺他人所有以偿之者，委队长觉察告官，当行严断，不告者连坐。
　　上以北戎入寇，将议亲征。癸卯，命司封郎中栾崇吉自京至镇、定检视行宫顿递。
　　甲辰，复并三司盐铁、度支、户部勾院为一，命著作郎、直史馆陈尧咨兼判之。从尧咨所请也。
　　丙午，诏军士因将校科责，挟恨诉讼，推勘虚妄者并禁锢奏裁。先是，上谓近臣曰：「累有人言，军士不畏将校。盖不逞之徒，自为过恶，及被惩丝，即掎摭诉讼，请行极断，使不复然。朕熟思之，如此处分，恐亦未当。盖近者继有诉讼，验问，皆将校不法。若遽加严刑，不复省报，它时或遂结成祸逆，因莫敢告发，则所系非轻矣。」故有是命。
　　上又曰：「近复有告将校敛军士缗钱，赂枢密院吏，请求出军及屯戍等事，洎令鞫实，皆小人托名规财耳，致军士枉有费用，遂成贫乏，因踰越以陷罪戾。虽累行禁止，犹未断绝。可再诏谕诸军，朝廷所发师旅，皆先进入兵籍，朕躬自点定。所去之处，非可请求，贵其礏信，不犯刑辟也。」
　　己酉，契丹供奉官李信来归。信言其国中事云：「戎主之父明记，号景宗，后萧氏，挟力宰相之女，凡四子：长名隆绪，即戎主；次名赞，伪封梁王，今年三十一；次名高七，伪封□王，年二十五；次名郑哥，八月而夭。女三人：长曰燕哥，年三十四，适萧氏弟北宰相留住哥，伪署驸马都尉【七】；次曰长寿奴，年二十九，适萧氏侄东京留守悖野；次曰延寿奴【八】，年二十七，适悖野母弟肯头。延寿奴出猎，为鹿所触死，萧氏即缢杀肯头以殉葬。萧氏有姊二人，长适齐王，王死，自称齐妃，领兵三万屯西鄙驴驹儿河。尝阅马，见蕃奴达览阿勨姿貌甚美，因召侍帐中。萧氏闻之，絷达览阿勨，抶以沙囊四百而离之。踰年，齐妃请于萧氏，愿以为夫，萧氏许之，使西捍达靼，尽降之，因谋帅其觽奔骨历扎国，结兵以篡萧氏。萧氏知之，遂夺其兵，命领幽州。次适赵王，王死，赵妃因会饮寘毒萧氏，为婢所发，萧氏酖杀之。萧氏今年五十，自景宗死，领国事，自称太后。国中所管幽州汉兵，谓之神武、控鹤、羽林、骁武等，约万八千余骑，其伪署将帅，契丹、九女奚、南北皮室当直舍利及八部落舍利、山后四镇诸军约十万八千余骑，内五千六百常卫戎主，余九万三千九百五十，实时入寇之兵也。其国境自幽州东行五百五十里至平州，又五百五十里至辽阳城，即号东京者也。又东北六百里至乌惹国，其国用汉文法，使印八角而圆【九】。又东南接高丽。又北至女真，东踰鸭江【一○】，即新罗也。」以信为供奉官，赐器币、冠带。（实录契丹附传，以隆绪为梁王而不载其弟所封国名，正传则以隆绪为常王，未知孰是，当考。或常字误。）
　　知全州钱绛请招诱溪洞酋豪，上曰：「西南蛮唯全州一境久已安静，不宜以虚名生事也。」（钱绛，未见。）
　　癸丑，武宁泰宁节度使、太保兼中书令、兖王元杰薨，追封安王，谥曰文惠。元杰颖悟，上特所友爱。翊善、考功郎中姚坦，性木强固滞，喜直谏，太宗尝銟焉。王稍佚豫，坦即丑言诋讦，王颇薄其为人，坦由是益暴扬其恶。上尝戒坦曰：「元杰知书好学，亦足为贤王矣。少不中节，亦须婉辞规讽，况无大故而诋讦之，岂裨赞之道乎？」它日，坦为卫尉少卿判吏部南曹，因事得对，上以其旧人，召升殿，与语，坦言及故府，意短诸王而称己之敢言。坦退，上谓近臣曰：「坦在宫邸不能以正理诲谕，事有微失则从而扬之，此卖直取名耳！」
　　知通进银台司兼门下封驳事【一一】王嗣宗言：「京朝官受差遣者，其中有苛刻踰违犯法虐民之人，倘朝廷未能审察，臣等复不能举驳，深非沮劝之道。乞今后风闻滥状，许臣于审官院取索家状，案其由历，如得事实，特许上言。」从之。
　　八月癸亥，右谏议大夫、史馆修撰田锡言：「国家自先帝平晋之后，与强敌结隙。将相旧人，相次薨谢。边鄙州郡，屡为强敌所陷，皇威不振久矣，时议乃以将相无人亦久矣。即不知今来朝廷公卿大夫间，有如韩擒虎与李靖论兵否？有人如牛弘知李靖有王佐才否？若有人能论兵，有人负王佐才，未审陛下知之否？有人善论兵，有人负王佐才，乃是帝王合先知之。自来皇城司差人探事，又别差探皇城司，探事人如此察探京城民间事，事无巨细，皆达圣聪。近又差朝臣为巡抚使，及差朝臣以提点酒税名目出外采访。采访之事，不过民间利病，不过官吏能否而已。即未闻委公卿大夫察访善论兵之人，询求有王佐之才者也。由是，见所求者琐屑，而所忽者远大。陛下若以宗社为忧，以生民为念，即宜以远大为务，求将相为急也。」（锡自注云：咸平六年八月六日奏此。）
　　丙寅，命枢密院承旨曹璨、捧日天武四厢都指挥使刘谦分往诸营疏导积水，其居室未葺者，以近便园苑分官舍处之。
　　戊辰，赐内园使折惟正祖母路氏诏书、茶药。时惟正请告，诣府州省觐，上闻路氏常训子孙以忠孝，故劳赐之。
　　己巳，宰相吕蒙正自五月即罢所请俸，诏三司续给之。
　　先是，议北面防秋之策，就定州为大阵。既而虑契丹知之，潜为奸计【一二】，乃诏王超遣裨校于徐、曹、鲍河别择营栅之地，标表具图，以疑契丹。
　　庚午，有司葺西华门，城摧堞圮，笮二十余人，死者半之。命优恤其家，笞其将领。
　　西凉府者龙族都首领遣使贡名马，上以其尝与潘啰支协力抗贼，命优待之。
　　辛未，原、渭等州言州界戎人未附者八部二十五族，今悉诣吏纳质。
　　黎州言邛部川都蛮王诺驱卒，其子阿酋嗣立。
　　壬申，知开封府陈恕言：「僧徒往西天取经者，诸蕃以其来自中国，必加礼奉。臣尝召问，皆罕习经艺而质状庸陋，或使外域反生轻慢。望自今先委僧录司试验经业，省视人材，择其可者送府，出给公据。」从之。
　　甲戌，对辅臣于便殿。上曰：「今河北已屯大兵，而边将屡奏敌未有隙，且聚军虚费，则民力何以充给？朕窃思之，不若因其所制置以为控扼之利【一三】。静戎、顺安军先开营田河道，可以扼黑卢口、三台、小李路，又得通漕极边。当令承此开浚【一四】，使及军城。敌或挠吾役，即合兵击杀。」李沆等咸曰：「设险兴功，守边之利。沿边守臣，苟渐为之制，以增边备，善莫大焉。」上曰：「营田河道，自来建议，多为将帅所沮，皆云甲马雄盛，不宜示弱。殊不知不战而屈人兵，法之善者。况国家训卒练兵，大为之备，亦非全恃此险。」沆曰：「功之难成，盖人人互执所见【一五】。参验而行，实为至便。」遂诏内侍阎文庆与静戎王能、顺安马济共督其事【一六】，徙莫州路部署石普屯顺安之西，与威虏军魏能、保州杨延朗、北平田敏犄角，以为防遏。
　　环州言蕃官苏尚娘死，乙亥，诏其子孽娘袭临州刺史。
　　丙子，诏度支、户部二案公事繁简不均，宜令三司使酌其闲剧，命判官六员分掌之。
　　诏环州秋田经番寇践伤者，顷赐粟十五斛，民被掠者口赐米一斛。又诏赐棣州民租十之三。
　　戊寅，诏沿黄汴河知州、通判每两月迭巡河津。
　　辛巳，以静戎军兵马使周靖为本军副指挥使。先是，敌尝入寇静戎，据公孙桥，靖率觽击走之。前年戍黑卢口，复与敌战，为所获，于是脱身来归，因擢任焉。
　　壬午，命雄州钤辖米锐、威虏军钤辖高素两换其任，以威虏被边而素病目，锐出于行伍，颇练军事，在雄州以干职闻，故对易之。（米锐、高素，未见。）
　　丙戌，高丽国王诵遣其户部侍郎李宣古来贡，且言晋割幽蓟以属契丹，遂直趋玄菟，屡来攻伐，求取无厌，乞王师屯境上，为之牵制。诏书优答焉。上谓辅臣曰：「晋祖何不厚利谢敌，遽以土地民觽委之【一七】！遗患至今。盖彼朝乏人故也。」
　　九月己丑，以安文惠王之丧，今秋宴勿举乐。
　　庚寅，三佛齐国王遣使来贡方物，且言本国建佛寺以祝圣寿，愿赐名及钟。上嘉其意，诏以「承天万寿」为寺额，并铸钟以赐，其使、副授归德、归化将军。
　　壬辰，夏州教练使安晏与其子守正来归，且言贼境艰窘，惟劫掠以济，又籍夏、银、宥州民之丁壮者徙于河外，觽益咨怨，常不聊生。诏补晏殿直，赐衣服、缗钱。
　　大食国遣使来贡方物及红鹦鹉。其国在海上，与占城相接，自是始通也。
