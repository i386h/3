<!-- { "loadSidebar": true } -->
　　先是，太史奏：「五月朔，日当食六分。」给事中朱光庭上疏，请修德应变。枢密院奏事已。韩忠彦进曰：「昨十五日，月当食，阴云不见，足以彰圣德。」王岩叟曰：「窃知五月朔日当食。日食与月食不同，自古圣人极以为重。诗云：『彼月而食，则维其常。此日而食，于何不臧！』人君睹天变，要当恐惧修省。」忠彦曰：「视朔宜且罢，仍只从中指挥。」岩叟曰：「两汉多因日食下诏及髃臣所上章疏，若宣谕讲读官令具录进入，陛下试阅之，宜有益于圣德。」（此据王岩叟四月二十二日所录。）后二日，太皇太后谕三省曰：「五月日食，可降诏罢朝会。」刘挚曰：「尚书省方欲契勘进呈也。」
　　注　　释
　　【一】吕大防以御试妨春宴 「妨」原作「芳」，据阁本改。
　　【二】违时日者「日者」二字原倒，据阁本乙正。
　　【三】立定租课「租」原作「程」，据阁本改。
　　【四】复有二事须评泊「泊」，阁本作「议」。
　　【五】如可旋改「可」，阁本作「何」。
　　【六】然畏卒助大防击挚云「击」字原脱，据宋史全文卷一三及宋史卷三五五杨畏传补。
　　【七】长沙「长」原作「常」，据阁本及上文改。
续资治通鉴长编
卷四百五十八
卷四百五十八
　　起讫时间 起哲宗元佑六年五月尽其月
　　卷　　名 续资治通鉴长编卷四百五十八
　　帝　　号 宋哲宗
　　年　　号 元佑六年（辛未，1091）
　　全　　文
　　五月己未朔，罢文德殿视朝，祭太社，百司守职。太史言：「日食二分，不及元奏分数。」翌日，吕大防等称贺。（梁焘奏疏当考，附六月壬辰。）
　　三省、枢密院同进呈熙河、延安二捷报。苏辙奏曰：「近日边奏稍频，西人意在得二堡。今盛夏犹如此，入秋可虞，不若早商量了当。」意欲与之。吕大防曰：「此不可。国家岁以二十五万银绢赐与，在西夏当一百万，岂可恣其侵侮？亦须恩威并行。」工岩叟曰：「形势之地，岂可轻议弃与？不知既与，保其后不更要否？」太皇太后曰：「夷狄无厌。」刘挚曰「夷狄诚无厌。」岩叟曰：「不可一向示弱。」韩忠彦曰：「看道理如何耳。」遂退。忠彦意与辙同，独岩叟以为质孤、胜如两堡自元丰用兵有之，元佑讲和画界，当在我地，而西人力争，盖兼形势膏腴之利，失之则兰州、熙河遂危，故主范育议，谓不可弃。而赵□意在与之，辙自执宪主□议，故进说如此。（此据王岩叟五月二日所录，七月二十七日当考。王岩叟朝论：兰州质孤、胜如两堡乃充国留屯之利，兰州赖之以安。夏人数犯边，议者为意在二堡。岩叟进曰：「人言不用兵虽是目前好意，但恐地形便利入贼手，为他所乘，自家无所控御，虽悔无及。盖其意不在二堡，意在窥熙兰路。若熙兰等处一齐不要，退岩固守，以安中国，极是好事，但恐国家不肯尽弃，则二堡利害系在熙兰。熙兰一路既危，关中未得安枕，今日之事不可不谨重。」又奏曰：自家岂是惜地？四寨犹自弃与，何况两小堡子！盖缘二堡形势不同，系熙兰一路形势，自家自来着守至今。吏部差使臣窠名在，岂是不守底。二堡为佗道不守，便承当做不守，若其余更着个名目来相加，则将何以处之？范纯仁在，此事与了岁赐，望便和事了，却因何至今不了？陛下看有厌足无？且二十五万岁赐银绢犹不知恩，与却此，待望佗知感，不复更贪，问他敢保否？」又奏曰：「定西六处若倒了地界，则两边去贼境之地近，自家两城相去之地居人耕种既难，客旅又无由出入，其势孤危难保。」）
　　庚申，中太一宫使、观文殿学士、左银青光禄大夫兼侍读冯京奏乞致仕。诏不允，经筵免进读。
　　详定编修合门仪制所言：「按旧仪，宣徽使遇百官起居、称贺、宴日，通唤宣答。今复置南北院宣徽使，仪品恩数并如旧制。其旧制内宣徽使职事，欲依旧修入；如阙，即依见行仪制。又三师、三公，旧仪杂压在使相下，立班在文班仆射前，见谢辞与大卿监礼数一等。自官制行，立位、杂压在宰臣之上，其见谢辞宴坐未有定仪，欲依宰臣例。又百官起居日，宰臣遇假故，即以次官高者合押班。今门下、中书侍郎系两省分班先入，立位相远，难以引揖，欲遇宰臣假故，即权移门下侍郎在尚书左丞之上押班。」从之。
　　枢密院言：「熙河兰岷、鄜延路，夏贼杀掳人畜，攻毁烽火台。经略司兵邀其归路，生擒首领，斩获首级。」诏：「诸路诫约沿边城寨兵将，益严斥堠，过为御备。如夏贼再来侵犯，即审度事势，出奇设伏，乘便掩击，勿轻易贪功，为贼诱致；亦不得妄称犯塞，引生边患；兼虑奸诈，声东出西，却别路乘隙作过。其环庆、泾原、秦凤、河东路亦当依此指挥。」
　　诏提点管当宫观等官，每遇本宫观开启、罢散、酌献之类，听免赴朝会。从礼部之请也。
　　陕西制置解盐司言：「提举出卖解盐司每年搬运出卖盐数，止是勾帖支遣，若不立限拘制脚户请搬，窃恐于佗场别致欺蔽。欲将每年合应运出卖盐数【一】，令脚户于前一年冬季内，并赴池场尽数请搬。」从之。
　　先是，蔡确母明氏进状及诉于尚书省，乞量移确。（四月二十二日辛亥。）三省携确母状并吕惠卿自量移至宣州年月进呈，太皇太后不许移确，独许迁惠卿。吕大防、刘挚本与确为地，乃不如本谋。傅尧俞窃语王岩叟曰：「吉甫却得明氏力。」岩叟谓挚曰：「蔡媪早来亦至密院漏舍。盍告示以不行，令其早归，久留恐动议论。」挚曰：「俟详奏知令去。」尧俞又曰：「迁惠卿，上意亦难之，第恐致人言。」是日，惠卿既除中散大夫、光禄卿、分司南京，权中书舍人孙升封还朝议，以为惠卿量移未三年，无名而复，必不可行。岩叟以责尧俞，尧俞不能对，又以责苏辙，谓大防曰：「惠卿事欲如何商量？」大防曰：「欲且依前降指挥，刑部以谓量移后别理三期。」大防、挚欲用检举后三年，尧俞曰：「候九月或可耳。」大防、挚不答。壬戌进呈，皆持两端禀旨，太皇太后曰：「候及三年。」（惠卿除分司，即五月初二也。四月二十二日，确母下状。八月二十四日，告示确母。此皆据王岩叟系年录修入。刘挚日记与岩叟所录差异，今附注此：「五月二日，吕惠卿分司，自副使以中散大夫、光禄卿、分司南京，许在外任便居住。惠卿元佑元年九月谪官，明年用中书一期检举法除分司，而言者不已，遂寝。明年止移宣州居住，及今又将三年，通仅五儙矣。刑部检举法，散官用三儙叙，本部欲自量移后理儙，此非也，故将上。初，帘中亦疑之，故起议论。既许奏之，遂可。已而晚得内降，舍人孙升奏封还之，具坐元责制词，谓大奸当废，不当牵复，若不欲终废，犹须依沈括例，七年后可议稍复。四日，吕惠卿依刑部自宣州后理三儙。」挚所记确母事，别见八月二十四日辛亥。）
　　枢密都承旨刘安世言：
　　臣伏自去岁疾病，得请崇福，曾未数月，复蒙召用。虽圣恩博大，不遗小才，而臣朴拙愚闇，未有以报塞万一，坐耗厚禄，日负忧媿。至于当今之要务，朝廷之阙政，每有见闻，屡欲论列，而既去言路，不敢出位。伏观今年四月七日尚书省札子，勘会近臣许言事，三省同奉圣旨，令御史台行下。臣忝备从官，亲承明诏，事系国体，义当尽规，愿陛下留神而听之。
　　臣闻朝廷除吕惠卿中散大夫、光禄卿、分司南京，物议沸腾，舆情震骇。伏惟陛下初践宸极，务从人欲，以惠卿、蔡确之徒残民蠹国，辜负任使，为四海所疾，是以相继贬逐，屏之远方【二】。虽匹夫匹妇之愚，莫不晓然知二圣之心，本为天下生灵驱除患害，非有好恶也，谓宜永投荒裔【三】，终身不齿。而惠卿自移宣城【四】，方踰再岁，考之常法，犹未当叙，不识何名，遽复卿列？议者谓蔡确之母见在京师，干诉朝廷，愿还其子，大臣未敢直从其请，故以惠卿尝试两宫【五】。若惠卿之命遂行，则将藉以及确。确既复用，则章惇之类，如猬毛而起。为天下国家之计者，其得安乎！
　　臣伏观国朝会要第二百三十七卷，太宗皇帝雍熙二年五月二十四日，中书门下言，有尝任职官谴责在外者，昨经赦宥，望令归阙，责其后效。帝不许，谓宰相曰：「朝廷致理，当任贤良，君子小人，宜在明辨。大凡人君宜先自正其身，亦如治家，家长不正，家亦乱矣。故听谗邪之言，则骨肉至亲，坐成离间，岂能致肥家睦族之道欤！大小虽殊，其致一也。今海岛琼、崖远恶处【六】，甚有窜谪之人，郊禋已来，岂不念此？盖此等如害髃之马，岂宜轻议哉！」臣窃谓祖宗仁德均被动植，及其制驭小人，则一切断之以义。惟陛下善继善述，不愆不忘，保守初政，坚如金石，万机之暇，屡省先训，异日或有大臣尚持姑息之论，巧为地道，假借大奸，伏望陛下以太宗之至言，面折其妄，使中外髃小不能窥伺朝廷之间隙，摇动正道，天下幸甚！
　　诏李宪任便居住。（政目五月初二日事，当考。）
　　甲子，中太一宫使、观文殿学士、左银青光禄大夫兼侍读冯京为检校司空，充宣徽南院使、判陈州。（二十三日免。）京五上章求致仕，眷留甚久，乃有此授。自复置宣徽使，始于此拜也。（刘挚云。）
　　左朝请郎、京西路转运副使彭次云辞新除河北路转运副使之命。从之。（次云事当考。四月六日除河北，六月十六日改淮南。或削去。）
　　监察御史徐君平言：「任子旧制，天圣令以荫补出身应授职任者，选满或遇恩放选，或因奏乞，皆年二十五岁乃许注官。熙宁间峻立试格，凡试中，许年二十注官。元佑之初，有摄斋郎行事得免试者，许比试中人二十参选，由是闇增□员。愿并复天圣故事。又文臣致仕，以年七十为断，而使臣年七十者，犹与近地监当，至八十乃致仕，愿许其致仕之年如文臣法，而给俸惠养亦仿之。又古者父母之□，无贵贱一也，后世有起复之制，盖缘金革之事。今太平无事，礼义可以下达，而小使臣及大使臣使管军沿边之类，当行服而不请解官者甚觽。愿着令使武臣并行解官持服之制。」从之。其大小使臣除系沿边等职任，并元是军班换授及小使臣非奏补，或武举入官人，并仍旧。
