<!-- { "loadSidebar": true } -->
　　诏：「岁于蜀州拨州学钱二百千、导江县百千，与成都府赡生员；其见管田增给为十顷。」从知成都府吕大防请也。
　　吏部侍郎苏颂上华戎鲁卫信录二百二十九卷、事目五卷，总二百册。诏别录一本与枢密院，赐颂银、绢三百，检讨官、朝奉郎王汝翼升一任，通直郎李士京银、绢六十。颂又言：「昨于枢密院等处阅检文字，欲依门联类成册，关送枢密院宣旨库置柜封锁。」从之。先是，辽使郑颛来贺五年正旦，颛明辩有才智，颂为馆伴，上命副使张山甫谕颛以近令颂修信录，欲以固两朝盟好。颛感激称谢，见颂益恭，私觌礼物，皆异常时。上遣使谕旨曰：「闻北使以卿儒学酝籍，赠遗特殊，今以上龙茶、琉璃器赐卿，可予之，以答其意。」颛复遗颂异锦一端，即日进之。后因奏事语及，上曰：「宫中所无也。」（新纪特书吏部侍郎苏颂上华戎鲁卫信录。旧纪无此。）
　　中书舍人赵彦若等言：「六房公事，乞据舍人员数分领，以吏、户、礼、兵、刑、工为次。其主事、班簿、制敕库房并通领。」【九】从之。
　　丁卯，诏：「自今三省进呈差除，如从中批出，止从中书省奉行；其事理未允者，所至之省具奏。」
　　鄜延路经略司奏：「据顺宁寨言：西界把口小首领冬至，讹指说环庆路兵入西界，杀两流人马。」诏：「环庆路经略司具析有无兵入西界讨杀斩获。仍详鄜延路言：『西贼欲来酬报事，选人伺候，常为预备。兼八月后，本路累以巡防探事为名，遣兵出界，各有斩获，并夺到孳畜。』显是不依元降无辄出兵诏旨。虑西人以此为词，仰常诫约缘边城寨兵将官等遵守前诏，仍令枢密院更不送门下省，止用金字牌发下。」【一○】金字牌长尺余，朱漆，刻金字，书「御前文字不得入铺」，尤速于急递。
　　京东都转运使□居厚奏：「本路徐、郓、青三州都作院及诸州小作院，每岁制造诸般军器及上供简铁之类，数目浩瀚。今将徐州利国监、□州莱芜监年计课铁充使外，所少极多。欲乞将两监铁冶就逐处监官依邢、磁二州例，并从官中兴扇，计其所得，比旧可多数倍。」从之。（居厚本传乃以鼓铸事系迁运副下，误也。迁运副在五年七月。）
　　戊辰，起居郎蔡京言：「旧修起居注官二员，不分左右，每月轮一员修纂。今起居郎、舍人分隶两省，所以备左右史官，则左当书动，右当书言。今仍旧制，每月轮修，盖其职事未之有别。乞自今起居郎、舍人随左右分记言动。如允所言，其当厘正等事即别具陈请。」从之。
　　诏：「前京东路转运使、朝散大夫、集贤校理、知亳州刘攽，任内不能修举职事，致经用匮乏，屡烦朝廷应副。今□居厚经画财赋约数百万，不惟本路充足，兼有羡余应副朝廷。刘攽不职罪状甚明，可落集贤校理，降授朝请郎，增差监衡州盐仓。」
　　诏：「今秋铨试中等七十七人、下等八十八人，并许注官，内中等仍不依名次。」
　　己巳，诏：「陕西五路经略司各拨军须钱二十万缗，同转运司计置，作一场市籴封桩。」从转运副使范纯粹请也。（纯粹元申请在此月七日己卯。）
　　礼部言：「亲祠南郊旧仪，皇帝进诣昊天上帝神坐前奠玉币讫，还位；又再升坛，进熟一献，礼毕即饮福受胙。被旨候亚献、终献礼成，然后饮福，则皇帝须再升坛。欲乞俟终献复位，皇帝于坛下当午陛前北向饮福，乞于仪注内修正。」又言：「周礼，凡大祭祀，王出入则奏王夏，明入庙门已用乐矣。今既移祼在作乐之前，皇帝诣罍洗奏干安，则入门亦当奏干安，庶合古制。兼皇帝入景灵宫门及南郊壝门，亦乞奏干安乐。」从之。
　　庚午，诏：「三路非泛使命，除当得支赐外，仍取旨别与支赐。其所至不得馈遗，如违，送与受之者各徒二年。」
　　户部言，在京卖买盐钞场买钞本钱支尽，乞借盐本二十万缗买客钞。从之，仍依元丰四年三月乙巳诏买，候价平奏取指挥。
　　礼部言：「枢密院都承旨张诚一言：『伏见朝服法物库有太常协律郎、太乐丞新给囐褶冠，今检诸书志，惟囐褶之制未详所起。近代车驾亲征，中外戒严则服之。唐制：三品以上绯褶，七品以上绿褶，九品以上碧褶；五品以上通用紬绫，六品以上通用小绫。及阅卤簿记，止有鼓吹令丞冠，注：漆皮为之，有两耳，镂花，形如三礼图委貌冠。今俗谓之囐褶冠，收载库籍，即无所据。乞下礼官考正。』」乃下太常寺，于是太常寺言：「囐褶乃是从戎之服，以此名冠，尤无所据。协律郎当押乐，太常寺遇祠祭、朝会，各以本品朝祭服从事；兼太乐令、丞今止服本品冠服，其囐褶并合不用。」从之。
　　辛未，诏内殿崇班王景等八人各迁一官【一一】，余减磨勘年有差，并以监辖造甲，而所造步人甲十万先毕功也。
　　壬申，兵部乞以川路见桩卖不堪官马及死马钱，委提举司官计置匹帛上京，川陕四路准此。从之。（蔡确旧传载确事，当附见此秋。绍兴史臣新修哲宗实录已具辨之，今悉附见。确传云：确为右仆射，六年秋，与中书侍郎张璪奏事崇政殿，上悲不自胜，谓确曰：「天下事止此矣！」确骇曰：「敢问所因。」上曰：「子幼，奈何！」确曰：「陛下春秋鼎盛，忽有不祥之言，不审所谓。」上曰：「天下事当得长君维持否？」确曰：「延安郡王，陛下长子，臣不知其它，臣有死而已，不敢奉诏。」上曰：「卿果能为社稷计，宜早定。」确与璪俱进曰：「臣等敢以死守。」上曰：「善。」确被顾托，乃谋欲请王出合、建储；议不协，又意上特悲思无聊耳，犹豫不决。七年春，延安郡王出侍宴集英殿，确始奏请，犹欲来春出合，上可之。后因有对者言及确，上曰：「髃臣皆先皇帝以遗朕者。如确自小官，朕亲擢至此，必不负朕，然气弱，得人辅之乃可。」确闻益自奋。久之，八年正月，神宗疾弥月，皇嗣未立，中外汹汹。确始惧，乃以建储意问左仆射王珪，珪不答，确亦惧不知所出。事愈急，会确母得入禁中，钦圣宪肃皇后谕确，使外托主兵官燕达等辅立，又因内侍阎守懃谕早定。或谓确曰：「此大事也，请与觽询珪，不言，则正厥罪。」是时，辅臣韩缜、安焘、张璪、李清臣阴持两端，噤不语，确独约门下侍郎章惇共力。癸巳，辅臣聚厅，确顾谓珪，珪亦不语。确曰：「去春，延安郡王侍宴，尝有旨来春出合，议已定，不言何也？」惇曰：「言之是则从【一二】，否则仆与公偕死。」珪始曰：「上有子，何议之有？」是日日晡，议诣榻前奏曰：「去冬得旨，皇子延安郡王来春出合，乞立为皇太子，以系天下。」三奏，神宗三顾首肯。臣等辨曰：秘书省国史案文载太皇太后御崇政殿宣谕三省贬确事，七百一十三字，甚详。其间云：「皇帝是神宗长子，子承父业，其分当然。昨神宗服药既久，曾因宰执入对，吾尝以皇帝所写佛经宣示，其时觽中止是首相王珪，因奏延安郡王当为皇太子，余人无语，安焘其时悉见。」又云：「皇帝乃先帝长子，嗣位乃从来常事，孰有间言？蔡确班在珪下，何以独谓更有定策功邪？」安焘奏曰：「当时惟首相王珪一人进对。」太皇太后遂泣下开诉，便批圣语，其余执政更何曾有言？况前年上宣皇子使见髃臣，足知先帝之意素定也。兼当日三省时政记已如此修定进呈，岂容外人敢如此妄说？谨按：此事已修入元佑四年五月丁亥蔡确责授英州别驾、新州安置事下，详此，即确传前项所载显为诬谤。今删去「六年秋」至「三顾首肯」四百六十二字。）
　　注　　释
　　【一】从上取二分「取」字原脱，据宋会要兵二二之一○补。
　　【二】即续支下半年钱「钱」字原脱，据宋会要兵二二之一一补。
　　【三】酒税课利比元丰二年前官任内祖额增百七十五万九千余缗「祖」原作「租」，据宋会要食货一七之二六改。下同。
　　【四】如本户灾伤及五分以上「分」原作「色」，据宋会要兵二之二七改。
　　【五】仍令河北陕西开封府界并依此施行「界」字原脱，据同上书补。
　　【六】开城府「城」原作「成」，据上文及宋史卷四八七外国传改。
　　【七】仍毋得创修廨舍「修」字原脱，据宋会要兵四之一二补。
　　【八】论如擅支封桩钱法「论」字原脱，据宋会要职官二七之一三补。
　　【九】其主事班簿制敕库房并通领「主」原作「年」。按：宋史卷一六一职官志，中书省有主事、班簿、制敕库房而无「年事房」，此处「年事」显为主事之误，故改。
　　【一○】止用金字牌发下「牌」原作「牒」，据宋会要方域一○之二五改。
　　【一一】诏内殿崇班王景等八人各迁一官「迁」原作「选」，据活字本改。
　　【一二】言之是则从「是则」二字原倒，据阁本乙正。
续资治通鉴长编
卷三百四十
卷三百四十
　　起讫时间 起神宗元丰六年十月尽其月
　　卷　　名 续资治通鉴长编卷三百四十
　　帝　　号 宋神宗
　　年　　号 元丰六年（癸亥，1083）
　　全　　文
　　冬十月癸酉朔，以御侍永嘉郡君林氏为美人。
　　夏国主秉常遣使奉表，复修职贡，仍乞还所侵地，撤被边戍兵，长为外蕃，乃赐秉常诏曰：「惟尔祖考，介居边陲，蒙恩朝廷，享有爵土，抚循备厚，历年滋多。昨者王师出征，义存拯患，谓宜委戈而听命，敌忾以献功，岂虞靡思，弗谕朕志，杀害吏士，捍拒甲兵。问罪正名，方图再举，迨使辞之效顺，闻国政之复常，旋纳恳诚，祈修贡职，遽披来奏，论请故疆。朕惟藩服不恭，削地示过，咨于故实，匪朕所私。尔其审思厥终，务体至意。其地界已令鄜延路经略司、安抚使司指挥保安军移牒宥州施行；岁赐候疆界了日依旧。」（旧纪书夏人来贡。新纪书秉常表复修贡，乞还所侵地。）
　　京东转运司言：「商人贩青州高家港盐至齐州等处减价赊卖，以致本司卖河北盐不售。欲依见行税法，酌中数每岁买认高家港盐二万席，运至齐州界，依河北盐价相兼货卖。如敢商贩者，依漏税法。」从之。（六月己未，初卖河北盐。沈括自志论河北盐事，云京东主司得罪，合参照。）
　　甲戌，皇第十一子佶为镇宁节度使、宁国公。（新纪不书节度使。）
　　召辅臣观稻于后苑。
　　权发遣河北路转运副使李南公专提举盐事，宣德郎张适为转运判官、同提举。
　　诏西京作坊使刘初管勾洪州玉隆观，令居桂州，准备缓急边界呼使。初治边颇有劳，以病乞致仕，而是时交趾方理辨疆界，故有是诏。
