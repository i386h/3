<!-- { "loadSidebar": true } -->
　　乙丑，三司假内藏库银一十三万。
　　增许州公用钱至七十万，从知州利瓦伊之请也。
　　丙寅，上御崇政殿、亲试礼部奏名贡举人，作诗赐考校官，令皇子书示宰相。得进士王整以下六十三人，赐及第，八十六人同出身。又赐学究出身者一十三人；诸科及第者一百二人，同出身者四十七人。试将作监主簿者五人。除官如前例。（王整，魏人，登科记云：明道元年十月庚子，录王旦孙整为正字。恐此及第者，非魏人，或是贽子。）
　　赵德明来告其继立母卒。遣使吊祭起复，悉如景德之制。
　　诏礼宾院自今不得以外国人充通事。时有开封府民讼通事辛荣本夏州子弟，投礼宾院充小蕃通事，虚称在京人。府移礼宾院，称无条约。诏以荣累经赦宥，免杖，黥面，配海州本城【四】，因有是诏。（此诏附见。会要乃此月事，不得其日也。）
　　辛未，补饶州公士杨亮为三班借职，转运使言亮捕强贼百余人故也。（亮，已见祥符六年。）
　　壬申，庆州言柔远蕃寇入境，巡检杨承吉与战不利，官军杀伤颇觽。上曰：「德明素受朝令，何忽尔侵扰，岂边将失于抚绥耶？」即命客省使、康州防御使曹玮为华州观察使、鄜延路副都部署、环庆秦州缘边巡检安抚使。委乞、骨酿、大门等族闻玮至，归附者千余落。（委乞族归附在八月癸卯，骨酿、大门族归附在九月丙寅，今并书。）
　　翰林学士承旨晁迥以老疾求解近职，诏不许，特蠲其宿直，令三五日一至院。迥辞以非故事，乃听俟秋还直。
　　己卯，工部郎中陈尧佐、右正言陈执中，并夺一官。尧佐为起居郎，依前直史馆，监鄂州茶场。执中卫尉寺丞，监岳州酒税。初，上累定考试条制，举人纳试卷，即先付编排官，去其卷首乡贯状，以字号第之，封弥官誊写校勘，始付考官定等讫【五】，复封弥送覆考官再定等，乃送详定官启封，阅其同异，参验着定，始付编排官取乡贯状字号合之，即第其姓名差次，并试卷以闻，遂临轩放牓焉。大抵欲考校、详定官不获见举人姓名、书翰，编排官虽见姓名，而不复升降，用绝情弊。而尧佐、执中为编排官，不详此制，复改易其等级【六】。翌日，内廷覆验，多所同异，遂悉付中书，命直龙图阁冯元、太子右谕德鲁宗道阅视，仍召尧佐、执中洎考校、详定官对辨之，尧佐等具伏。王钦若等言：「尧佐等所犯，诚合严谴。若属吏议，其责甚重，请止据罪降黜。」从之。而宗道又请以尧佐等妄去留者，明谕贡举人。乃诏礼部揭牓贡院，其元定合格为编排误落者，并赐附牓及第；元定不合格，误编排及第者，并追敕更令修学；元定稍及第者，量免省试。凡已落复及第者，进士、诸科各二人，免省试者，进士十四人，诸科二十三人。已及第、出身而追夺者二十一人。（本志云：先是，编排官兼详定仍许点检差失。是岁，分编排、详定为二，而尧佐、执中不详诏意，得详定试卷，复更升降，放及第毕【七】，禁中参验，多所同异。故尧佐、执中坐黜责。与实录所载差别，今且从实录，当考。王举正志尧佐墓云：编次文卷有差舛，宰相王钦若持其事，降秩左史，司茗榷于鄂渚，未至，丁内艰。）
　　癸未，翰林学士钱惟演、枢密直学士王曙、工部侍郎杨亿、知制诰李谘、直史馆陈从易，并降一官。进士陈损、黄异等五人，并决杖配隶诸州，其连状人并殿一举【八】。初，损、异等率觽伐登闻鼓，诉惟演等考校不公。命龙图阁直学士陈尧咨、左谏议大夫朱巽、起居舍人吕夷简于尚书省召损、异等，令具析所陈事，及阅视试卷以闻。尧咨等言惟演等贡院所送进士内五人文理稍次，从易别头所送进士内三人文理荒缪，自余合格，而损、异等所讼有虚妄，故并责焉。
　　甲申，屯田员外郎张宗诲言：「诸州取年满里正为牙职，主掌官物，多致破荡家业，前后非一，仍籍其数以闻。请罢之，令募明书计人充职。」诏付三司。
　　乙酉，徙判陈州、武宁节度使、同平章事张旻判襄州。时石陨于颍，占者以为灾逮邻守，特徙旻避之，寻命归本镇。
　　入内副都知周怀政日侍内廷，权任尤盛，附会者颇觽，往往言事获从。同辈位望居右者，必排抑之。中外帑库，皆得专取，而多入其家。性识凡近，酷信妖妄。有朱能者，本单州团练使田敏家畼养，性凶狡，遂赂其亲信得见，因与亲事卒姚斌等妄谈神怪事以诱之。怀政大惑，援引能至御药使，领阶州刺史，俄于终南山修道观，与殿直刘益辈造符命，托神灵，言国家休咎，或臧否大臣。时寇准镇永兴，能为巡检，赖准旧望，欲实其事。准性刚强好胜，喜其附己，故多依违之。是月，准奏天书降干佑山中，盖能所为也。中外咸识其诈，上独不疑。（刘攽作寇准传云：朱能献天书，上以问王旦，旦曰：「始不信天书者，寇准也。今天书降准所，当令准上之，则百姓将大服。」乃使周怀政谕准。准始不肯，而准貋王曙居中与怀政善，曙固要准，准乃从之。按王旦死于天禧元年正月，而准上天书乃三年三月，攽误甚矣。或钦若实为此，非旦也。）
　　夏四月辛卯，备仪仗至琼林苑迎导天书入内，太子右谕德鲁宗道上疏，略曰：「天道福善祸淫，不言示化。人君政得其理，则作福以报之，失其道，则出异以戒之，又何有书哉。臣恐奸臣肆其诞妄，以惑圣听也。」
　　知河阳孙奭上疏言：「朱能者，奸憸小人，偶尘驱使，骤为牧伯，皆由妄言祥瑞。而陛下崇信之，屈至尊以迎拜，归秘殿以奉安，上自朝廷，下及闾巷，靡不痛心疾首，反唇腹诽，无敢言者。汉文成将军以帛书饭牛，扬言牛腹中有奇书，杀视得书，天子识其手迹。又有五利将军妄言，方多不售。二人皆坐诛。先帝时，有侯莫陈利用以方术暴得宠用，一旦发其奸，诛于郑州。汉武可谓雄材，先帝可谓英断。唐明皇得灵宝符、上清护国经、宝券，皆王蛲、田同秀等所为，明皇不能显戮，怵于邪说，自谓德实动天，神必福我。夫老君，圣人也，傥实降语，固宜不妄。而唐自安、史乱离，乘舆播越，两都荡覆，四海沸腾，岂天下太平乎？明皇虽仅得归阙，复为李辅国□迁，卒以馁终，岂圣寿无疆、长生久视乎？夫以明皇之英睿，而祸患猥至，曾不知者，良由在位既久，骄亢成性，谓人莫己若，谓谏不足听，心玩居常之安，耳熟尊谀之说，内惑宠嬖，外任奸回，曲奉鬼神，过崇妖妄。今日见老君于阁上，明日见老君于山中，大臣尸禄以将迎，端坐畏威而缄默，既惑左道，即紊政经，民心用离，变起仓卒【九】。当是之时，老君宁肯御兵，宝符安能排难耶？今朱能所为，或类于此。愿陛下思汉武之雄材，法先帝之英断，鉴明皇之召乱，庶几灾害不生，祸乱不作。」奭又言：「天且无言，安得有书？天下皆知朱能所为，独陛下一人不知尔！乞斩朱能以谢天下。」上虽不听，然亦不罪奭也。（奭本传载「天且无言，安得有书」之对在祥符初，恐误也。移见祀汾阴前，又见于此。朱能所献天书，其迎奉之礼，盖不减祥符，而国史、实录讳之，遂不复详载，且失其时日。按稽古录于是年三月载寇准奏天书降干佑山中，今用此为据，系之三月末。鲁宗道、孙奭谏疏亦不得其时，因此附见。国老闲谈以宗道所谏为指祥符，则误也【一○】，今追正之。记闻载奭谏语，比之正传尤切直，恐奭不但一疏，今并载之，可见先朝容直臣也。按利瓦伊集有贺天书降两表，其一云四月四日迎奉入内，其二云八月二十四日迎奉入内，今并用此月日，载之长编。）
　　诏太子左庶子张士逊以下每遇皇太子侍车驾行幸，许依内殿起居陪从。
　　癸巳，谒玉清昭应宫、景灵宫，回幸开宝寺。甲午，幸会灵观、上清宫、祥源观。
　　免鄜延路钤辖、西上合门使、昭州团练使高继勋，仍削一任。都监曹仁用、监押胡从式并除名，配隶虢州、金州。仁用等坐贩易交引，继勋市马亏直也。龙图阁直学士、工部郎中陈尧咨尝举仁用，责授兵部员外郎，职如故。
　　河东转运使李放贡钱三十万贯，粮百二十万石，诏銟之。
　　乙未，幸启圣院。
　　丁酉，知江宁府丁谓言，中使雷允恭诣茅山投进金龙玉简，设醮次，七鹤翔于坛上。上作诗赐谓。
　　己亥，召山南东道节度使、同平章事、判永兴军府寇准赴阙。
　　审刑院请令开封府自今有未明条格，止移牒问大理，勿遣法曹参军入寺如故事。诏可。（「复遣入寺」，会要在四年九月，今并书。）
　　辛丑，诏转运使副、提点刑狱、馆阁台省官外任岁满代还者，并依京朝官例，于审官院投状考课。
　　诏銟知保州、内殿崇班卢鉴，以其干职也。
　　壬寅，召近臣诣真游殿，朝拜天书。
　　上作玉宸殿观瑞麦诗赐近臣。
　　戊申，禁金、商等州祀邪神，所犯头首及强豪者，并处死。
　　壬子，录故右侍禁丁惟清子遵望为三班奉职。惟清前知西凉州，陷蕃故也。
　　五月丁巳朔，大食国遣使来贡。
　　己未，龙、神卫四厢都指挥使夏守恩为捧日、天武四厢都指挥使，依前泰州防御使。洛苑使、勤州刺史、同勾当皇城司刘美为龙、神卫四厢都指挥使，领昭州防御使。上不豫，中宫预政，以守恩领亲兵倚用之，故与美并命。守恩寻前迁殿前都虞候，美迁马军都虞候。守恩仍权领殿前步军司，美权领马军司事。（守恩、美等迁在七月壬申，权领二司在八月丁酉，今并书之。美本传云：先是美与周怀政联事，怀政奸恣，人多畏惮，美未尝附怀政，左右有过，必痛绳之。亲从卒侦逻者，多不时更易，美按籍分番次均使焉。上屡欲授美兵柄，以皇后恳让，故中辍者数四。于时，卒用之。此传盖当时修史官以媚太后尔，今不取。）
　　礼仪院言：「每岁端午，百官休务，皇帝不御前殿，惟中书、枢密院奏事于承明殿。今边鄙宁静，刑讼稀简，无急机务，请令中书、枢密院其日罢奏事，着为定式【一一】。」从之。
　　壬戌，诏自今管军将校、缘边部署钤辖，犯赃私罪当禁锢者，即以本司事付长吏讫禁勘。时鄜延钤辖高继勋免官后，始以本司事付知州，因降是诏。
