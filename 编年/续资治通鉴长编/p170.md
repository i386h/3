<!-- { "loadSidebar": true } -->
　　八月乙卯，泾原部署陈兴言：「率兵与熟户折密桑等族掩击伪署万子军主族帐于武延咸泊川，擒俘三百余人，斩首二百五十三级，虏获牛马、器仗三万一千计。贼党败走，悉焚其庐帐。即日回军，又与贼遇，俘斩、获其资畜甚觽。」诏所获戎俘并给土田资粮，无令失所。赐赉兴等有差。（陈兴本传云：与曹玮、秦翰领兵抵镇戎军西北武延咸泊川，掩击蕃寇章埋族帐，斩二百余级，擒三百人，夺铠甲、牛羊、驼马三万计。诏书嘉銟。按此俘斩获数颇与实录合，而蕃部名字不同。据曹玮传亦不云与兴皆出，恐别一事。然本传载此事于破康奴族以前，则失先后之序矣。当考。）
　　是日，上御崇政殿，出阵图示辅臣。
　　己未，以参知政事吏部侍郎毕士安、三司使兵部侍郎寇准并依前官平章事。
　　是时，契丹多纵游骑剽掠深、祁间，小不利即引去，徜徉无斗意。准曰：「是狃我也。愿朝廷练帅领【一】，简骁锐，分据要害地以备之。」
　　宣徽南院使、知枢密院事王继英为枢密使，同知枢密院事冯拯、陈尧叟并为签书枢密院事，仍诏拯、尧叟俸秩恩例并同枢密副使。继英小心谨靖，以勤敏称，上倚爱之。旧制，枢密祖母、母止追封郡太夫人，特诏悉加国封。
　　枢密直学士、工部郎中刘师道权三司使公事。自后三司除使，多用此制。
　　庚申，知寿州陈尧佐上言：「饥民□窖藏粟麦者，凡七十余人，以强盗计赃法当死。」诏并决杖黥面配牢城，为首者隶五百里外，余隶本州岛。尧佐在州，自出米为糜以食饿者，而吏民皆争出米，共活数万人。尧佐曰：「吾非行私惠，盖以令率人，不若身先而使其从之乐也。」
　　诏沧州、干宁军常督壕寨主吏谨视斗门、水口，俟海潮至，拥入御河东塘堰，以广灌溉。从知雄州何承矩之请也。
　　先是，朝廷每以敕书约束边事，或有「当行极断」等语，官吏不详深意，即处大辟，洛苑使李继和言其事，辛酉，诏诸州军自今有云「重断、极断、处斩、决配」之类，悉须具狱以闻。
　　鲁国长公主上言，乞授翰林医官赵自化尚食使兼医官院事。上谓枢密使王继英等曰：「雍王元份亦尝以自化药饵有功，请除遥郡刺史，谕以医官领郡，非朝廷典制，不可行也。况自化今为本院使，居医官之首，安可更有请求？宜召至枢密院戒督之。」
　　己巳，定审刑院详断案牍之限，大事十日，中事七日，小事五日。
　　诏京朝官、使臣犯罪论决讫，有司具罪名报审官、三班院，其官吏犯赃私罪被推者，勘事官具有无举主以闻。
　　凤凰见白州，髃臣奉表称贺。
　　吏部铨司言，诸州幕职官多岁满者，常选中少正入资睳人注拟，乃令常参官各二人共举州县官一人充幕职【二】。上视选人判词有极纰缪、书字不成者，宰相寇准建议，自今铨司引对日，赍所试书判以备奏御，从之。
　　甲戌，边臣言契丹谋入寇，诏镇州所屯河东广锐兵及近南州军先分屯兵并赴定州。
　　乙亥，秦州言李继迁蕃部寇永宁寨，为药令族合苏击败之，斩首百余级。
　　先是，保平节度使、驸马都尉石保吉求兼相印，上以问李沆，沆曰：「赏典之行，须有所自。保吉因缘戚里，无攻战之劳，骤据台席，恐腾物议。」上他日询之，执奏如初，其事遂寝。及沆卒，保吉求请不已，丙子，以保吉为武宁节度使、同平章事。
　　戊寅，镇宁节度使、赠太尉柴禹锡卒。
　　己卯，供备库使白守素领康州刺史。先是，守素自威虏军徙冀州，转运使刘综言守素武勇，材任将帅，请除正刺史。上谓近臣曰：「将帅有功，列状以闻可也。酬劳命秩，自有常典，综何与焉。」不许。（上语近臣，此据尹洙覆奏李京乞责洙状，当考。）
　　淮南转运司言，楚州吏民列状述知州、太常博士何临政绩，愿借三年。诏特留一年。（何临，未见。）
　　陕、滨、棣州言虫螟害稼。
　　庚辰，遣太常博士直史馆何亮等、侍禁合门祗候康宗元（未见。）乘传往广南东、西路疏理系囚【三】。
　　诏：「西面缘边州军所管熟户蕃部，或有斗讼，官吏不能遵守条制，依理平决，或旁缘骚扰，致生边隙。自今转运副使常切按察，其不能绥边勤职者，具名以闻。」
　　戎人野鸡族侵掠环庆界，诏边臣和断，如不从，则以兵威胁之。
　　诏学士院，自今所赐内外髃臣銟谕敕书，并须明述绩效始末及若干人数。先是，髃臣得敕书銟谕及受代考课赴调，多执以自陈，希望旌赏，然不详事状，或言某等者不见同功人姓名，酬庸之际，难于区别，故有是诏。
　　诏西川诸路巡检兵士逐处州军造廨宇营壁以居之。初，不许创立廨宇营壁，多分泊道涂，上封者言其非便也。
　　先是，遣中使赍御剑赴北面诸路，以严军令。九月癸未，悉诏归阙，以剑付部署司，有犯者施行讫，具事奏闻。
　　丙戌，荆湖转运使言，富州刺史向通汉，遣人于潭州营佛事【四】，以报朝廷任恤之意。
　　遣使分诣河北、河东集强壮，借库兵给粮训练，非缘边即分番迭教，敌骑入寇，悉入守城，寇退放营农。（此据两朝兵志，实录甚略，今不取。）
　　诏诸路转运使副，辨察所部官吏能否为三等：公勤廉干，惠及民者为上；干事而无廉誉，清白而无治声者为次；畏懦而贪猥者为下，并列状以闻。从右司谏高伸之请也。（伸，未见。）
　　丁亥，徙知庐州、右谏议大夫宋太初知汝州，转运使言其被疾多遗忘故也。
　　河北转运使刘综言，每岁朝廷遣使赐边城冬服，诸军将校皆给锦袍，唯转运使副止颁皁花欹正，拜赐之际，颇用厚颜。丁亥，并赐河东北、陕西三路转运使副方胜练鹊锦袍。
　　诏给北面三路都部署王超公用钱满万缗，余并增给有差。
　　徙河北近南州军兵屯澶州，候追发赴边，以就刍粟，省馈送也。
　　镇戎军言，先叛去蕃官茄罗、兀赃、成王等三族及睹移军主率属归顺，请献马赎罪。特诏宥之，给其马直。（据实录乃二事，今从吐蕃传连书。）
　　庚寅，诏翰林学士承旨宋白以下七十人，于京朝官及诸司使副以下合门祗候以上【五】，保举历任无赃罪、堪充大藩及边郡知州各一人。
　　定州副都部署王能护城蒲阴，躬帅丁夫，旦暮不离役所，宴犒周洽。会使者自北面至，言于上，辛卯，诏褒饬之。（王能以七月八日庚寅为邢洺部署，不知何时徙定州，当时代张凝，凝郄徙保州，但实录不详耳。）
　　壬辰，诏北面缘边州军部署等，不得辄离屯所迎送使命。先是，边将多领兵出城一二十里，躬行饯劳，上虑其忽被侵轶，故条约之。
　　上以三司吏人能否杂混，命宫苑使刘承珪等与本司使副同加试验，裁定合留人数。三部并诸司定留八百九十人，其书计非精或尝负罪犯者列名以闻。上念其祗役岁久，量其事状，并补三班及镇职焉【六】。
　　丙申，祁州团练使刘用为邢、洺州副都部署。
　　诏河北、河东诸路部署各谨边备，仍发广捷军五指挥赴忻州，令知火山军李余懿领援忻、代诸寨及分守要会，以御戎人之奔冲。（李余懿，未见。）
　　丁酉，上谓辅臣曰：「累得边奏，契丹已谋南侵。国家重兵多在河北，敌不可狃，朕当亲征决胜，卿等共议【七】，何时可以进发？」毕士安等曰：「陛下已命将出师，委任责成可也。必若戎辂亲行，宜且驻跸澶渊。然澶渊郛郭非广，久聚大觽，深恐不易。况冬候犹远，顺动之事，更望徐图。」寇准曰：「大兵在外，须劳圣驾暂幸澶渊，进发之期，不可稽缓。」王继英等曰：「禁卫重兵，多在河北，所宜顺动以壮兵威，仍督诸路进军，临事得以裁制【八】。然不可更越澶州，庶合机宜，不亏谨重。所议进发，尤宜缓图。若遽至澶州，必不可久驻。」诏士安等各述所见，具状以闻。
　　上每得边奏，必先送中书，谓毕士安、寇准曰：「军旅之事，虽属枢密院，然中书总文武大政，号令所从出。乡者李沆或有所见，往往别具机宜。卿等当详阅边奏，共参利害，勿以事干枢密院而有所隐也。」因言：「枢密之地，尤须谨密，漏禁中语，古人深戒。若与同列及枢密彰不协之迹，则中外得以伺其间隙，实非所便，卿等志之。」
　　己亥，诏曰：「先朝谨重刑章，肇置官局，俾当审克之任，列于局禁之间，盖欲犴狱不冤，议谳必当。然皆亲奉成案，伏奏禁坐，既有旨命，方封中书。而宰司以经奏之事即尔行下，其间情状不一，或从比附，不加参酌，殊非谨审之旨也。盖念仕进之伍，偶经刑名之书，虽务从轻，亦难自辨。自今审刑院进案，一依旧例，批所得旨送中书看详，如刑名允当，即以敕文处分，勿言审刑院得旨；如其未当，则复以闻，务在平允，称朕哀矜之意焉。」
　　三司言凤翔专知官宋福，逋官课水银三百余斤，籍其家赀并监官王佑之追纳钱百二十余万。诏悉蠲放，其先纳者还之。
　　诏许永兴军、同华耀州解盐通商，仍以户口市盐钱数分配部民，随夏税输纳，每钱四十四支盐一斤，从转运使朱台符之请也。
　　契丹班济库都监耶律□欲来降，补三班奉职。
　　庚子，诏陕西诸州今年秋税折纳刍千一百二万束，宜特免四百万，邠、宁等十九州岛军秋税每斗加官粜，计六十五万余石，宜特免十之三，干、宁、华等十三州税刍欲支于环、庆州纳钱，官市者悉罢之。
　　屯田郎中杨覃、工部员外郎直史馆朱台符并为陕西转运使。台符俊爽好谋，多所更张。覃止欲因仍旧贯，遂有隙，交相论奏。初，寇准知青州，台符为通判，至是，准任宰相，覃意台符凭恃僚故，又密以闻。上遣御史视其状，覃、台符并坐议事违戾，罢使。辛丑，覃责知随州，台符知郢州。徙荆湖北路转运使、度支员外郎李士衡，河北转运使、殿中侍御史句克俭代覃及台符，仍令御史台以其事传告诸路，加儆励焉。
　　宋州言汴水决，坏田庐。命内侍王怀昭督兵匠护塞之，踰月工就。
　　壬寅，三路部署王超言：「日与知州、通判、军职等会食，饮酒或至日旰，虑妨公务。请隔日一会食。」上曰：「军中旧制，骤令改易，恐髃议非允。」命超如故事。
　　癸卯，契丹林牙使摄推官刘守益等及其兄恕来降。
　　乙巳，置祁州于蒲阴县。
　　丙午，鲁国公主言，遣人于华州市木，乞免征算。上曰：「先朝深戒戚里不得于西路市木，盖虑因缘贩易，侵坏法制。鲁国公主所请，今且从之。」仍召驸马都尉柴宗庆戒谕，自今无得复尔。
　　己酉，占城国遣使来贡方物。诏以良马、介胄、戎器赐之，从所乞也。
　　庚戌，诏谕馆阁、台省官，有简札请属举人，即密以闻，隐匿不告者论其罪。
