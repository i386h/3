<!-- { "loadSidebar": true } -->
　　又言：「古人于作事之初【一七】，尚或借人行法，况洎等首自违犯，理合举行，宜于革弊之初，先行励觽之事。或谓洎等于少人之际，且要任使，即乞各与降官，依旧差遣，以责后效，徐议复资，亦使过之术也。尚虑议者谓淮南王伦贼后，不曾行遣转运使。盖淮南新授诏书，未及按察，而贼已卒至，又部内官吏如晁仲约等，本非昏老，不比京西慢贼经年，不能翦灭，直至养成凶势。又洎等部内官吏，显是昏老误事之人，受诏半年【一八】，故违不举，较其事体，与淮南不同。今若以淮南不曾行遣，便舍洎等不问，则今后犯者，又指洎等为例。是则朝廷命令，永废不行。伏惟陛下聪明睿断，惟是则从，尚恐大臣务收私恩，不顾国体，若能不惜暂降洎等一两资官，存取朝廷纲纪，以砺中外，则庶几国威复振，患难可平。」洎寻自河东转运使降知怀州，□改知邓州。按陈洎以二年三月为京西漕，三年八月改淮南漕，据御史台记，陈洎改淮南漕未行，又改河东，寻坐为京西漕不察光化缪征，黜怀州。范仲淹宣抚河东【一九】，复起为京东漕。张□以三年五月为京西漕，后缘张海掠所部，改知邓州，□辞亲老且病。言者以为避事，谪守卫州，范仲淹时在朝，言□非避事者，乃许侍养。寻以忧去。洎降知怀州，□知邓州，必具缘修劾章也。但实录不书，□传又不详，不知是何月日，今附见，俟考。
　　武成节度使、同平章事、驸马都尉柴宗庆卒。幸其第临奠，辍视朝三日，遣中使护丧事。宗庆性贪鄙，积财巨万，而自奉□粝，至食闾阎下贱之食，优人以为戏，宗庆虽知，莫能改也。初客大名府右族李宗佑家，宗佑善交公卿，与宗庆为游道，其得选尚，宗佑尤有力。及贵，不能报。无子，临终愿以资产送官。上以其女尚幼，不许。知礼院曾公亮谓宗庆选尚，荣贵逾四十年，宠禄光大，晚能求上积俸以裨军用，为追补前过，谥荣密。
　　广西环州隶宜州羁縻，领思恩、都亳二县【二○】。蛮区希范者，思恩人也。狡黠，颇知书。尝举进士，试礼部。景佑末，与其叔正辞应募，从官军讨安化州叛蛮。既而希范击登闻鼓，求录用，事下宜州，而知州冯伸己言其妄，编管全州。正辞亦尝自言功，不报。二人皆觖望。希范后辄遁归，与正辞率其族人及白崖山酋蒙赶、荔波洞蛮谋为乱，将杀伸己，且曰：「若得广西一方，当建为大唐国。」会有日者石太清至，因使之筮，太清曰：「君贵不过封侯。」乃令太清择日杀牛建坛场，祭天神，推蒙赶为帝，正辞为奉天开基建国桂王，希范神武定国令公、桂州牧，皆北向再拜，以为受天命。又以区丕续为宰相【二一】，余皆伪立名号，补署四十余人。正月甲子，率觽五百破环州，劫州印，焚其积聚，以环州为武成军；又破带溪寨，下镇宁州及普义寨，有觽一千五百。是月癸卯，事闻，诏转运、钤辖司亟发兵捕系之，无得深入。
　　乙巳，以上清宫田园、邸店赐国子监。
　　丁未，诏审官院，自今磨勘转运使、提点刑狱朝臣，更不限举主人数【二二】，只据在任劳绩取旨。
　　戊申，遣入内供奉官王昭明往宜州，召募勇敢人入峒捕击蛮贼。
　　徙知虢州滕宗谅知岳州，用御史中丞王拱辰之言也。己酉，宣拱辰赴台，拱辰因入见，上谕曰：「言事官第自振职，勿以朝廷未行为沮己，而辄请解去以取直名。自今有当言者，宜力陈无避。」拱辰顿首谢。
　　始，梁坚劾宗谅枉费公用十六万缗。及遣中使检视，乃宗谅始至泾州日，以故事犒赉诸部属羌；又间以馈遗游士故人【二三】。宗谅恐连逮者觽，因悉焚其籍，以灭姓名。然宗谅所费，才三千缗，坚并诸军月给言之，故云十六万。参知政事范仲淹力辨之。会坚死，台官执坚奏劾宗谅不已【二四】，故宗谅再黜，然终赖仲淹之力，不夺职也。
　　辛亥，诏：「旧制诸道榷酤课满三万贯，举官监临，岁满而课赢者，特奖之。如闻州县吏不务民政，多干请为监临官，自今满五百万以上，方听举官。」
　　壬子，都官员外郎皮仲容提举陕西路银铜坑铸钱事。
　　癸丑，徙知永兴军、资政殿学士、礼部侍郎任中师知陈州。
　　甲寅，罢陕西四路都部署、经略安抚招讨使，复置逐路都部署、经略安抚招讨使，从韩琦之议也。以陕西四路都部署、经略安抚招讨使、资政殿学士、礼部侍郎郑戬为永兴军都部署、知永兴军。
　　初，命戬知永兴军，仍兼四路都部署，谏官欧阳修言：
　　自闻此命，外人议论皆以为非，在臣思之，实亦未便。窃以兵之胜负，全由处置如何。臣见用兵以来，累次更改，或四路都置部署，或分而各领一方，乍合乍离，各有利害。惟夏竦往年所任，郑戬今日之权，失策最多，请试条列。
　　臣闻古之善用将者，先问能将几何？今而不复问戬能将几何，直以关中数十州之广，蕃汉数十万之兵，沿边二三千里之事，尽以委之，此其失者一也。
　　或曰：「戬虽名都部署，而诸路自各有将，又其大事不令专制，必禀朝廷。」假如边将有大事，先禀于戬，又禀于朝廷，朝廷议定下戬，戬始下于沿边，只此一端【二五】，自可败事，其失二也。
　　今大事戬既不专，若小事又不由戬，则部署一职，虚名可废。若小事一一问戬，则四路去永兴军数百里，其寨栅远者及千里，使戬一一处分合宜【二六】，尚有迟缓之失，万一耳目不及，处置失宜，则为害不细。其失三也。
　　若大小事都不由戬，而但使带其权，岂有数十州之广，数十万之兵，二三千里之边事，作一虚名，为无权之大将。若知戬可用，则推心用之，若知不可用，则善罢之，岂可尽关中之大，设为虚名，而以不诚待人？其失四也。
　　今都部署名统四路，而诸将事无大小，不禀可行，则四路偏裨，各见其将不由都帅，上下相效，皆欲自专。其失五也。
　　今都部署是大将，反不得节制四路【二七】，而逐路是都帅部将，却得专制一方。则委任之意，大小乖殊，军法难行，名体不顺，其失六也。
　　若知戬果不可大用，但不敢直罢其职，则是大臣顾人情、避己怨。如此作事，何以弭息人言？其失七也。
　　料朝廷忽有此命，必因韩琦等近自西来，有此擘画。琦等身在边陲，曾为将帅，岂可如此失计？臣今欲乞命两府大臣，明议四路不当置都部署利害。其郑戬既不可内居永兴军，遥制四路，则乞落其虚名，只命坐镇长安，抚民临政，以为关中之重，其任所系亦大，而使四路各责其将，则名体皆顺，处置合宜。
　　从之。郑戬罢四路部署，实录、正史皆云韩琦所议。据欧阳修谏疏，则初移戬知永兴，尚兼四路，后乃改命，必缘修此疏，但实录、正史都不详耳。
　　丙辰，御迎阳门，召辅臣观画，其画皆前代帝王美恶之迹，可为规戒者。因命天章阁侍讲曾公亮讲毛诗，王洙读祖宗圣政录，翰林侍读学士丁度读范汉书，数刻乃罢。自元昊反，罢进讲，崇政殿说书赵师民上疏曰：
　　陛下体至仁之资，至明之性，足以衣被万物，临照四方。然而海内吁嗟，边隅震挠，明不得监，仁不得施，岂非有所蔽哉？臣请陈十五事。
　　一曰咨辅相。辅相之本，在于进贤退愚，使中外之任，各当其能，上下之材，咸适其分，虽欲天下之不治，不可得也。苟浮竞之徒，以希附获进，幽素之伦，以间隔见废，小人道长，贤者穷处，虽欲天下之不危，不可得也。奇邪者其党常觽，方正者其徒常寡；党觽则进取易，徒寡则见用难，士人之常势也。方今之世，岂能尽善，非简材者，率不胜任，亦陛下所以责之未尽其道也。
　　二曰命将帅。将帅之臣，虽专阃外，然所以指纵属任而驾御之，在于本朝。比年以来，师出败衄，虑陛下未尽将将之善也。臣请粗举强弱以言之，羌贼所盗陕右数州，于本路十二分之二，校其人觽，七八分之一，虽兼戎狄，亦不过五六分之一；穷塞之地土至薄，校其财力，二十分之一。今乃举天下之兵，引海内之财，未有成功，益为虚费，固有以使之然也。
　　三曰简侍从。近臣之任，必取于髃吏，宰辅之任，亦取于近臣；前日之髃吏，今兹之近侍，今兹之近侍，将来之宰辅也。当举肃哲之士，方重之人，谋于老成，考其笃行。纤薄不逞、轻果无行者，不得进焉，则虽异日，朝廷之间无凶人矣。
　　四曰择守宰。向日吏能盖寡，用兵以来尤甚。严督责以为善治，促赋敛以为能才，外饬拊养之名，内行苛刻之实。或束缚疲民，以为军卒，受招募之赏；或放纵奸吏，傍缘公赋，逞率割之欲。虽军兴调用，有弗得已，而邦本至重，焉可勿念？陕右列郡，海滨诸州，方秋冬时，而犹不足，若春夏久旱，人何以堪？强者起而劫州闾，弱者转而填沟壑，以共理之不善也。
　　五曰治军旅。强兵战胜，在于教之有法，御之得道。羌贼不能数十万，然或举国出寇，或全师远匿，其出如风雨【二八】，其匿如鬼神，非有节制之良，徒以暴令驱之。王旅列戍，自卫而已，贼来与斗，每辄覆败，况能长驱悉起，掩其巢穴哉！何则？不示之信义，不明之威赏。教习之际，尚不能校阔狭，睹深浅，徒取矢道齐发战胜之格【二九】，但应得甲首、获戎马者，此乃古技击之流，而为亭长捕贼之事。又将领之臣，宠私其左右，暴虐于吏士，衣食之不恤，器械之不利，举天下之觽，困于小夷，用是法也。昔安禄山乱，人主在奔迫中，节将之偾军，郡守之委城，皆斩焉，而唐祚遂以兴复，此为小不仁以成其大仁也。
　　六曰修边防。昔晁错上言，募人徙边。边境少人，尚欲徙之，今东自瀛海，西被秦凤，滨塞数千里【三○】，田氓将百万，徒患所以教养制驭未尽其方尔。人力殚尽，国用衰减，有边民而不善用也。苟知积聚之术，尽发纵之能，比之远戍之士，新募之卒，其才勇岂但倍哉？且因边民有十利：安其土壤，一也；耐其风气，二也；通其人情，三也；习其径路，四也；即其家室，五也；亲其什伍，六也；厥性忮猛，七也；服其金革，八也；减飞刍之劳，九也；省转粟之费，十也。非徒不能教养制驭，又有四害：地土不毛，而暴征之，一也；性鄙朴而重扰之，二也；称过客者，驱之而使供口腹，三也；输货赂者，强之而贾其裘马，四也。
