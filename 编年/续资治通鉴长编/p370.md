<!-- { "loadSidebar": true } -->
　　天圣中，曾为首相，夷简参知政事，事曾甚谨。曾力荐夷简为亚相，未几曾罢【一二】，夷简为首相，居五年罢，不半岁，复位。李迪为次相，与夷简不协，夷简欲倾迪，乃援曾入使枢密。不半岁，迪罢，曾即代之。始曾久外，有复入意，绶实为曾达意于夷简，夷简即奏召曾。及将以曾代迪，绶谓夷简曰：「孝先于公，事契不薄，宜善待之，勿如复古也。」夷简笑诺其言，绶曰：「公已位昭文，处孝先以集贤可也。」夷简曰：「不然，吾虽少下之，何害？」遂请用曾为首相，帝不可，乃为亚相。既而夷简专决，事不少让，曾不能堪，论议多不合，曾数求去，夷简亦屡□罢。上疑焉，问曾曰：「卿亦有所不足耶？」曾言：「夷简招权市恩。」时外传夷简纳知秦州王继明馈赂，曾因及之。帝诘夷简，至交论帝前，夷简乞置对，而曾言亦有失实者。帝不悦，绶素与夷简善【一三】，齐议事闲附曾，故并绶、齐皆罢。初命曾以左仆射知青州，既入谢。求改郓州，乃下学士院贴麻，加资政殿大学士、判郓州。盖仆射典州，当云「判」，不当云「知」，翰林学士丁度失之也。龙川志载，王曾复入相，由宋绶及吕夷简事，当不误。然所称岁月及人姓名颇差殊，今据国史略如删润，庶得其实。
　　吏部侍郎、知枢密院事王随，户部侍郎、知郑州陈尧佐，并为平章事，随加门下侍郎，尧佐守本官，吕夷简尝密荐二人可用故也。自薛居正后，初相无越迁门下侍郎者，丁度始误草制，因不复改。
　　礼部侍郎、参知政事盛度知枢密院事。工部侍郎、同知枢密院事韩亿，三司使、吏部侍郎程琳，翰林学士承旨、兼龙图阁学士石中立，并为参知政事。枢密直学士、左司郎中王鬷为右谏议大夫、同知枢密院事。
　　乙丑，召宋绶入侍经筵。
　　新知枢密院事盛度言：「奉敕孟夏荐飨太庙，已受戒誓，而有除命。故事，枢密不差摄行祠事。」诏以后庙摄太尉赵贺代之。
　　庚午，奉国留后、知枢密院事王德用为武定节度使，礼部侍郎、同知枢密院章得象【一四】并为户部侍郎，寻改德用为安德节度使。仍更武定军曰武康军，时言者以武定犯真宗谥号故也。
　　诏福建路有以野葛毒人者，徙其家岭北编管，永不放还。
　　闰四月乙亥，知徐州李迪言，所部滕县，与□州接境，欲因行县祠岱岳，并至景灵宫祝圣算，祷皇嗣。上谓参知政事韩亿等曰：「大臣当询民闲利病，以分朝廷之忧，祈禳之事，岂为政耶！」诏止之。
　　知制诰王举正，以宰臣陈尧佐之貋，引故事避嫌，戊寅，改为龙图阁待制。时龙图阁待制张逸权知开封府，请仍旧班举正下，从之。
　　己卯，改昭武军为宁武军以犯宣祖谥号也。
　　上封者言：「比岁三司副使，不同才否，例迁龙图阁待制，容有滥恩。请自今别议补授。」庚辰，诏三司副使岁满当迁者，勿以例除，临时听旨。
　　赐故将作监丞张唐卿家钱五万、帛五十匹、米麦各五十斛。唐卿，进士第一人及第，通判陕州，其于吏事如素习。民有母再适人而死，及葬其父，恨母不得祔【一五】，乃盗母之丧同葬之。有司请论如法，唐卿时摄州事，乃曰：「是知有孝，而不知有法耳！」奏释之。未几，丁父忧，毁瘠，呕血而卒。
　　壬午，命刑部员外郎、直史馆宋祁权同修起居注。先是，召用太常丞、集贤校理、知宣州叶清臣，而清臣未至。祁以父名堒，且病羸，不任久立，辞之。改命刑部员外郎、集贤校理赵概。
　　癸未，以河北屯田司都监、崇仪副使杨怀敏为北作坊副使、同管勾屯田公事，右侍禁、合门祗□□买何九龄为左侍禁。前年大水，坏缘边八州军堤岸，而怀敏等修治有劳，特迁之。
　　知施州、西头供奉官、合门祗候刘允忠为东头供奉官。始天圣九年，溪蛮谭彦绾、向进等寇永宁寨，尝诏天赐等州招辑，而皆以姻党相庇援，数出扰边。至是，为允忠诱降，故赏及之。
　　乙酉，诏流内铨，自今引对磨勘奏举选人，并前一日以历任合除官拟进入内。
　　丙戌，修中牟县列子观，仍给田五顷，宰相王随请之也。王随请修观，据春明录。实录于景佑元年七月甲午已书，仍书给田五顷，今此又书，但无给田事，盖重出也。止存此，削去元年七月。
　　全州言：「州民朱道诚母病家贫，截发求医。母卒，庐墓下，旁有冬頾生。」丁亥，赐道诚绢十匹、米十斛，令官吏常抚存之。
　　己亥，武宁节度使夏守恩除名，配连州编管。守恩为真定府、定州路都部署，恃宠骄恣不法，而其子元吉通赂遗，市物多不予直。转运使杨偕、张存欲按其事，定州通判李参因发其受枉法赃。诏侍御史赵及与大名府通判李钺鞫问得实，法当死，特贷之。守恩弟殿前都指挥使、定国节度使守赟罢军职，改镇海节度使，赴本镇。守赟子四方馆使、荣州刺史元亨亦出知卫州。守恩卒于贬所。参，须城人；及，良乡人也。内侍岑守中与堂吏受赇挠法，及皆劾正其罪。参寻擢知荆门军。
　　光州言秘书监致仕丁谓卒。王曾闻之，语人曰：「斯人智数不可测，在海外犹用诈得还。若不死，数年未必不复用。斯人复用，则天下之不幸可胜道哉！吾非幸其死也。」
　　五月壬寅朔，盐铁副使、兵部员外郎陈贯为刑部郎中、直昭文馆、知相州，用闰月庚辰诏书也。张师正倦游录云：陈学士贯为省副时，三司有一胥魁，桀黠狡狯，潜通权幸，省中之事，率以咨之。每声喏，使簉往往阳为欠伸，不敢当其礼。陈闻而不平，决入省斥逐之。既来参见，严颜以待，胥知其意，奉事弥谨，禀承明敏，举无留事。岁余，陈亦善待之。一日，陈谓胥曰：「宅中欲会一二女客，何人可使干办？」曰：「某公事之隙，暂往督视亦可。」陈不知其心有包藏，乃曰：「尔若自行，甚善。宴席所须，十未具一。」胥乃携十余岁女子于东华门街，插纸标子于首，曰：「为陈省副请女客，令监□，无钱陪备，鬻此女子，要若干钱。」遂结皇城司密逻，俾潜以闻。朝廷将行黜降，赖宰臣辨解，终岁，竟罢去，止得集贤学士。旧例，省副罢，皆得待制。按陈贯以景佑二年八月为户部副使，三年正月为盐铁副使，四年五月除直昭文馆、知相州。旧例，省副罢，即得待制，贯止得馆职，师正所录，或是当时实事。然闰月庚辰已有厘革指挥，又恐非也。贯得集贤学士，亦师正误，今姑存此，更俟考详。
　　翰林侍讲学士、兼龙图阁学士、户部侍郎冯元卒，特赠户部尚书，谥章靖。元性简厚，不治声名，非庆吊未尝过谒两府。执亲丧，自括发至祥练，皆案礼变服，不为世俗斋荐。遇祭日，与门生对坐【一六】，诵说孝经而已。多识古今台阁品式之事，尤精易，与孙奭俱名大儒。凡议典礼，多出二人。然论者谓元所陈，但务广博，不如奭之能折衷也。元不如奭，此据言行录。
　　戊申，命权三司使王博文同详定茶法【一七】。
　　庚戌，美人俞氏生皇子，上以谕辅臣，王随等皆再拜称贺。遂御崇政殿录系囚，杂犯死罪降徒流，流以下释之。
　　是日，皇子不育。庆历元年五月乙丑，初赠官、封王、赐名。
　　乙卯，以旱遣使决三京系囚。
　　丙辰，遣刑部郎中、判户部勾院李宗咏往江南西路体量安抚。
　　庚申，滑州上灵河县民黄庆家蚕自成被，长二丈五尺阔四尺，赐茶彩其家。
　　丙寅，有芝生于化成殿柱，召近臣、宗室观之，仍出御制瑞芝诗赐宰臣王随以下。翌日，儒臣并为赋颂以献。右司谏韩琦言：「春秋之法，但记灾异，至于祥瑞，略而不书。岂不以君阅瑞牒则意安，睹灾符则心惧！意安则政怠，心惧则德修。圣人垂戒之深，其旨斯在。臣愚望陛下特以灾异为重，一政教之闲，思所未至者，随其变而应之。至于珍祥奇瑞，虽陛下仁爱所感【一八】，亦望日谨一日，以虽休勿休为念，则昊穹降鉴，答陛下寅畏之心，生灵遂宜，蒙陛下慈惠之泽，自然时和岁丰，家给人足，永获上瑞之报也。」
　　丁卯，以枢密院礼房副承旨木令遵为礼宾副使。时延州蕃官金明县都监李士彬杀义男及堂侄女三人，法当死，令遵与士彬家连昏姻，议者恐令遵漏泄机事，故出之。寻有诏以士彬世官金明，特贷死。
　　澧州逃卒匿民家，佣以自给。一日，诬告民家事摩喰神，岁杀人十二以祭。州逮其族三百人系狱，久不决。诏遣御史台推直官方偕就劾，偕令卒疏所杀主名，按验皆亡状，事遂辨。侍御史知杂事庞籍荐之，戊辰，为殿中侍御史里行。偕，莆田人也。
　　六月甲戌，命礼宾使白仲达、入内供奉官苏绍荣奉安太祖御容于扬州建隆寺。景德中，尝即寺置殿，绘御容，而其制庳陋。会占者言东南有王气，乃易以塑像，更命新殿曰章武。
　　壬午，广南东、西路转运使言，所部梅、春、循、新、邕【一九】、钦、融、桂昭、容、白、琼、崖等州，皆烟瘴之地，请自今所差京官使臣并二年一替，至岁满从本司保明，与迁一官，从之。
　　甲申，诏杭州捍江军士自今毋得它役。
　　丙戌，录唐李氏、周柴氏、晋石氏、李煜、钱镠、孟昶、高季兴之后，为三班借职、奉职，或迁其官，或授试衔，李氏八人，柴氏五人，石氏、煜、镠各二人，昶、季兴各一人。
　　丁亥，又录唐李氏宗属为借职者十一人，为助教者五十三人，免解者五人，免徭役者三十七人；周柴氏宗属迁官者一人，为奉职者三人，长史、助教者二人，免徭役者十一人：仍各赐钱一万。
　　戊子，以御制神武秘略赐河北河东陕西缘边部署、钤辖、知州军，每得代，更相付授。始，韩亿同知枢密院事，建言武臣宜知兵书，而禁不传，请纂集其要赐之。上于是作神武秘略，凡三十篇，分十卷，仍自作序焉。
　　甲午，皇侄左监门率府副率宗实特迁右内率府率。宗实，宁江节度使，允让第十三子也。生四岁，养于宫中，时方六岁。
　　乙未，权判都省宋绶言：「本省集官覆谥，而请谥之家，皆自具饮馔。夫考行易名，用申劝沮，而享其私馈，颇非政体。请自今官为给酒食。」从之。
　　丙申，诏开封府国子监及别头试，自今封弥、誊录如礼部，从左司谏韩琦之请也。
　　又诏国子监以翰林学士丁度所修礼部韵略颁行。初，崇政殿说书贾昌朝言，旧韵略多无训释，又疑混声与重迭出字，不显义理，致举人诗赋，或误用之。遂诏度等以唐诸家韵本刊定，其韵窄者凡十三处，许令附近通用，疑混声及重迭出字，皆于本字下解注之。
　　戊戌，杭州言是月乙亥大风，江潮溢岸，高六尺，坏堤千余丈。诏遣中使往致祭。
