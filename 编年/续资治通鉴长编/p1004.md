<!-- { "loadSidebar": true } -->
　　曾肇言：（曾肇议或可削去，既不行又不合也。）「臣昨与详定郊庙礼文张璪等申中书，请将来祀英宗皇帝于明堂，以配昊天上帝及五帝。又礼官赵君锡等亦别具状，请惟以配上帝。君锡等以谓上帝者一帝而已。准中书批下二状，奉圣旨依赵君锡等议施行。臣以有司职当奉诏，已依圣旨与张璪等讲求裁定奉祀仪注闻奏矣。然臣承学愚陋，虽以诏书从事，退伏思念，犹窃有疑。夫私有所疑，而依违苟且，怀不尽之情以事陛下者，非臣子之义也。故臣不敢避僭黩之诛，愿毕其说。夫礼莫严于祭，祭莫重于天神，故扬雄曰『祭莫重于地，地莫重于天』，言祭祀之重，莫如天也。今明堂以享天神，而所祀之神忽有更易，此诚务稽古训而不牵于诸儒之说，欲推英宗独配一帝，以笃严父之义，且合于孔子所谓『宗祀文王于明堂，以配上帝』之文，此诚非愚臣思虑之所能及也。然犹窃有所疑者。以经考之，凡称上帝见于易、诗、书者甚觽。然其旨非主于分辨神位，故统而言之，或谓昊天，或谓五帝，或兼谓昊天、五帝，皆莫得而考。至其见于周官者，则以祭祀言之，以祭祀言之，则主于分辨神位，其辞不可以乱。而有称昊天上帝，有称上帝，有称五帝者，此臣之所不能无疑也。夫以昊天上帝与上帝为一邪，则其辞亦当一而已，不当或称昊天上帝，或称上帝。圣人法言，恐不如是。周官称昊天上帝者二：曰『禋祀昊天上帝』，又曰『祀昊天上帝则服大裘而冕』。其余皆称上帝或五帝，而今欲以昊天上帝与上帝为一神，此其可疑者一也；又『四圭有邸以祀天旅上帝，两圭有邸以祀地旅四望』。又曰『国有大故，则旅上帝及四望』，故先儒以谓四望非地，则上帝非天，断可识矣，此其可疑者二也；又『大旅上帝，则张□案，设皇邸；祀五帝，则张大次、小次』。则上帝又与五帝异矣，此其可疑者三也。故臣前与张璪等议，以谓周官所言昊天上帝则一帝而已，言上帝则谓昊天上帝及五帝，言五帝则昊天上帝不与。此虽古人所未尝言，然以意推之，所谓上帝者，既不与昊天上帝同文，又与五帝异礼，则其义恐或如此。夫五帝之在天，盖非人之所敢知，所据者经而已。然自秦、汉以来，典籍不全，礼文残阙，经之可考者无几，而今欲舍周官之明文，以疑辞虚说，轻废历代至尊至重之祀，故虽朝廷已有定论，而惓惓之私犹不能无疑者也。传曰：『有其举之，莫敢废也。』又曰：『与其过而废之，宁过而存之。』晋之泰始，唐之显庆，虽尝彻去五帝之配，然不旋踵而复。则亦未足为法也。伏惟陛下圣哲文明，动与道会，畏天事神，恭敬诚□，岂独于此大祀易于更变？殆有司稽考发明，有所未尽，不足以上当圣心，此臣之责也。书曰：『汝则有大疑，谋及乃心，谋及卿士，谋及庶人，谋及卜筮。』先王之于所疑，其谨如此，况先帝所配天神重祀，固未可以偏辞决也。伏望留神省察，更诏侍从、台阁之臣博加考议，以求其当，仰称陛下畏天事神，恭敬诚□之意。」（肇云元丰三年祀英宗于明堂，惟以配上帝，仍诏礼官与详定郊庙礼文官同撰仪注。璪等与君锡等异议，诏从君锡等议，肇又独上此奏。）
　　癸卯，彗犯轩辕。
　　甲辰，诏吏部流内铨，自今称尚书吏部。
　　详定礼文所言：「谨案少牢馈食礼曰：『皇尸命工祝，承致多福无疆，于女孝孙。』诗楚茨说天子之礼亦曰：『工祝致告，徂赉孝孙』，丁孚汉仪载东汉祠恭皇后嘏辞曰：『恭怀皇后【六】命工祝，承致多福无疆，于尔孝曾孙皇帝。』是东汉犹使工祝，今礼，皇帝饮福，乃古之受嘏。而仪注以内臣酌酒授侍中，侍中跪进，皆无所本，伏请改命大祝。」从之。又言：「古者燔柴瘗埋，各有牲体，与正祭不同，先儒以为分牲体供二处，其实一牲也。盖正祭所用之体，皆取脊与右胖，其燔瘗所用，则礼文残阙，无以言之。汉仪用头及左髀，东晋贺循云：『今郊之胁九个，太牢令奉牲胁奠燎薪之上。』韦彤五礼精义曰：『燔瘗牲，近代用髀又用胁，今惟用首者，约汉礼也。』臣等看详熙宁祀仪，惟昊天上帝、皇地祇、高禖燔瘗犊首，自感生帝、神州地祇而下，皆燔瘗牲体，殊不应礼文。又按周礼羊人：『祭祀，割羊牲，登其首。』礼记曰：『升首，报阳也。』首为阳，则胁与髀为阴可知矣。报阳宜以阳，报阴宜以阴，各从其类也。伏请自今昊天上帝、感生帝皆燔牲首以报阳。皇地祇、神州地祇、太社、太稷，凡地祇之祭，皆瘗牲之左髀以报阴。凡荐飨太庙，皆升首于室【七】，庶合礼意。」从之。（礼文三年八月十四日依奏。）
　　诏知成都府张诜觉察奸盗，存抚人户，务令安静。应犯罪情涉凶恶，法不至编配者，听编配出州【八】，俟泸州事平日如故。
　　又诏夔、利、成都路转运司，其应副泸州军前系军马所由道路，即办具应副，非所由者不得辄有计置，即应急速者并从官给，勿取于民，毋致骚扰，提刑司其觉察以闻。失觉举者与同罪。
　　乙巳，诏中书：「朕嘉成周以事建官，以爵制禄，小大详要，莫不有睳，分职率属，而万事条理，监于二代，为备且隆。逮于末流，道与时降，因革杂驳，无取法焉。惟是宇文造周，旁资硕辅，准古创制，义为可观。国家受命百年，四海承德，岂兹官政，尚愧前闻。今将推本制作董正之原，若稽祖述宪章之意，参酌损益，趋时之宜，使台、省、寺、监之官，实典职事【九】；领空名者，一切罢去，而易之以阶，因以制禄。凡厥恩数，悉如旧章，不惟朝廷可以循名考正万事，且使卿士大夫聭官居职，知所责任，而不失宠禄之实，岂不善欤！其应合行事件，中书条具以闻。」（两纪并载诏语，职官志篇首云熙宁末，上欲正官名，始命馆阁校唐六典，元丰三年，以摹本赐髃臣，遂下此诏云云，赐六典月日当考。）
　　秘书丞、同知礼院杨杰言：「先于去年八月上大乐十二均图，未蒙付外施行。」又言：「金声舂容，失之则重；石声温润，失之则轻；土声函胡【一○】，失之则下；竹声清越，失之则高；丝声纤微，失之则细；革声隆大，失之则洪；匏声丛聚，失之则长；木声无余，失之则短。惟人禀中和之气而有中和之声，足以权量八音，使律吕皆以人声为度，以一声歌一言。言虽永，不可以逾其声。今夫歌者或咏一言而滥及数律，或章句已阕而乐音未终，兹所谓歌不永言也。伏请节制烦声，声歌一言，遵用永言之法。先儒云：依人音而制乐，托乐器以写音，乐本效人，非人效乐也。今祭祀乐章，并随同律，声不依永，以永依声，律不和声，以声和律，非古制也。伏请详定大乐，以歌为本，声必依永，律必和声。」
　　又言：「虞书曰『箫韶九成，凤凰来仪』，盖以箫为主也；商颂曰『既和且平，依我磬声』，盖以磬为依也；周官锺师以锺鼓奏九夏，盖以金为首也。是锺、磬、箫者，觽乐之所宗，圣帝明王之所贵。数十有六，其所由来尚矣。汉得古磬十六于犍为郡。郑氏注周礼编锺编磬，及大周正乐三礼图【一一】，编磬、编锺、箫并以十六为数，示天子之乐用八；锺、磬、箫为觽乐之本，又倍之为十六矣。且十二者，律之本声也；四者，律之应声也。本声重大，应声轻清；本声为君父，应声为臣子，故其四声或曰清声。自景佑中李照议乐以来，锺、磬、箫始不用四声，是有本而无应，有倡而无和，八音何从而谐邪！今巢笙、和笙，其管皆十有九，以十二管发律吕之本声，以七管为律吕之应声。用之已久，而声至和协。伏请参考古制，依巢笙、和笙例，用编锺、编磬、箫，以谐八音。」
　　又言：「今大乐之作，琴、瑟、埙、箎、笛、箫、笙、阮、筝、筑奏一声，则镈锺、特磬、编锺、编磬连击三声，于觽乐中声最烦数。请镈锺、特磬、编锺、编磬并依觽器节奏，不可连击，所贵八音无相夺伦。」
　　又言：「本朝郊庙之乐，先奏文舞，次奏武舞，武舞容节六变：一变象六师初举，所向宜北；二变象上党克平，所向宜北；三变象维扬底定【一二】；所向宜东南；四变象荆湖来归，所向宜南；五变象邛蜀纳款，所向宜西；六变象兵还振旅，所向宜北而南。今舞者非止发扬蹈厉、进退俯仰，不称成功盛德，兼失所向。又，文舞容节，殊无法度。乞定二舞容节及改所向，以称成功盛德。又乞依周礼奏律歌吕，合阴阳之声。」
　　又言：「今雅乐古器非不存，太常律吕非不备，而学士、大夫置而不讲，考击奏作，委之贱工，如之何不使雅、郑之杂也！伏请审调太常锺管，依典礼用十二律还宫均法，令上下晓知十二律音，则郑声无由乱雅矣。」诏送议乐所【一三】。刘几等言杰所请皆可施行。诏从之。（乐志载杰所言七失甚详，今但从实录。）
　　天章阁待制孙坦知秦州。坦寻以目疾辞，改提举鸿庆宫。（改鸿庆在闰九月十一日。）
　　丁未，开封府奏：「畿县夏旱，甚者十分，其次不减七分，已节次检放。今秋农有望，而民力未充，其残欠税租乞赐倚阁。」从之。
　　戊申，秘书监致仕、议乐刘几等言：「太常大乐锺磬凡三等：王朴乐一也，李照乐二也，胡瑗、阮逸乐三也。王朴之乐，其声太高，此太祖皇帝所尝言，不俟论而后明。仁宗景佑中，命李照定乐，乃下律法，以取黄锺之声。是时人习旧听，疑其太重，李照之乐，由是不用。至皇佑中，胡瑗、阮逸再定大乐，比王朴乐微下，而声律相近，及铸大锺，或讥其声弇郁，因亦不用。于是郊庙依旧用王朴乐。乐工等自陈，若用王朴乐，锺磬即清声难依，如改制下律，锺磬清声乃可用。益验王朴锺声太高，难尽用矣。今以三等锺磬参校其声，则王朴、阮逸乐之黄锺，正与李照乐之太蔟相当。王朴、阮逸之乐，编锺、编磬各十六，虽有四清声，而实差黄锺、大吕之正声也。李照之乐，编锺、编磬各十二，虽有黄锺、大吕，而全阙四清声，非古制也。圣人作乐以纪中和之声，所以导中和之气，清不可太高，重不可太下，使八音协谐，歌者从容而能永其言，乃中和之谓也。臣等因请择李照编锺、编磬十二参于律者【一四】，增以王朴无射、应锺及黄锺、大吕清声，以为黄锺、大吕太蔟夹锺之四清声，俾觽乐随之，歌工兼清声以咏之，其音清不太高，重不太下，中和之声可以考矣。欲请下王朴乐二律，以定中和之声，就太常锺磬择其可用者。其不可修者别制。」从之。（乐志甚详，今止从实录。）
