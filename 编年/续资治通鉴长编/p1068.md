<!-- { "loadSidebar": true } -->
　　又诏：「应修明法式，并尚书省议定上中书省，速者先次施行，余半年一颁。其枢密院并不隶六曹者，下刑部；缘功赏者，下司勋修立，还送尚书省议。」（十二月十五日、六年九月一日、七年三月六日重修编敕。）
　　癸巳，熙河兰会路司言：「定西城遣译语彭保六人入界刺事得实【二一】，有劳。」诏并迁一资，人赐绢二十匹。
　　甲午，诏：「应吏部陈乞留台、宫观、国子监人，年六十以上，兼用执政官恩例者，通不得过三任。」
　　诏：「泾原、环庆、秦凤路兵马，见起发赴鄜延路救应，可并与特支钱。」（此据御集。）
　　乙未，诏以新经服药，罢秋燕。
　　沈括言西贼围永乐城。诏：「河东经略司及麟府军马司速发河外屯守汉蕃兵，须二万以上，令张世矩、訾虎都部领；更差得力将官，共取河里、河外便道赴永乐寨，奋击救接。寨内兵将有功人，比自来功赏倍推恩。应起发禁军，特支钱千，民兵降一等。仍令转运司遣一员部粮随军，斟酌便宜施行。其河外近边州军城寨起兵处，令各为坚壁清野之计。」又诏李宪留兵二万于泾原，余并统领赴鄜延应援，特支外更给与路费。
　　沈括言：「臣领兵至无定河川，欲分兵救永乐城及应接粮道，为贼大兵所隔，不得前。」又言：「已转战往绥德城，部督将兵照应诸寨。」时贼游骑犯米脂，括退保绥德，故有是奏。永乐之始围也，括仅有卒万人，不足以战。方命济师于延州，羌领凌结阿约勒以八万人南袭绥德，属羌三百人欲翻城应之，阿约勒之弟兴嫩以告括。括集将佐议曰：「永乐之胜败，未系边势之重轻。绥德，国之门户，失绥德则延州为敌所逼，胜败未可知，关中必震。此大机会也，宁释永乐而救绥德。」先期之一日，括入绥德，取反者三百人尸诸城，阿约勒以觽退。延州之师未至，有诏括退保绥德，无得辄救永乐，以待援兵之集。（「永乐之始围也」以下一百六十字，据括自志。客话云：「己亥，游骑迫米脂，括退保绥德。」按：永乐己亥陷，己亥，二十日也。括此奏乃十七日到，则括弃米脂必不在二十日也。）
　　种谔言：「臣止与所留病羸怯懦兵四千，竭死力守护延州。」谔初议进城横山，本意身任统帅，成大功在己，而为徐禧、沈括所外。及永乐被围，谔据城观望，故托名守延，不即往救。
　　鄜延路走马承受公事霍丙，陕西转运司管勾文字、奉议郎李秬并言西贼二十余万重围，永乐城危急。秬，稷弟也。
　　诏：「徐禧、李舜举为西贼围闭，虽朝廷已多发应援，虑城守未备，与贼觽寡不敌，或粮道隔绝，不可坚守，委沈括、种谔选募胆勇可信之士，厚许爵赏，令赍已会兵救应文字，取间道往密谕禧等，如必不可守，宜以机便委弃前来。」
　　诏中书：「李稷在永乐城围闭，见阙转运使司官，宜差李秬权管勾转运判官。」
　　西京留守文彦博言：「提举崇福宫司马光昨以编修资治通鉴，非积岁月未可成书，累乞闲官，以便修述。今再任将满，欲乞更许再任，庶不妨编修。」从之，仍诏光再任满三十个月，不候替人，发来赴阙。（「不候替人，发来赴阙」，此据光集再乞留台状，或移见七年十二月除资政时。）
　　诏：「内弓箭、南外两库军器什物止供御宝帐及本库帐【二二】，毋以帐供兵部、卫尉寺。」
　　丙申，上批付沈括：「永乐城至为危急，若不斟酌便宜措置，则恐误朝廷事愈重。今虽发诸路兵赴救，度可齐集须更十数日，卿可相度遣间人与贼约抽退军马，当追回永乐人兵，给还地界。如委可行，即依指挥，若恐益增贼势，即勿施行。今永乐诸将既已失利，事出无可奈何，卿宜勿惶挠，整顿精神，措置边事，安抚在城人情，招集散亡士卒、使臣。惟是上下一心，坚守城池，收拾民户，焚毁委积，勿以滋责，乃目前累事。小小援兵，毋得辄遣，恐更长贼凶焰，消沮士气。所有今日以前累降处分军前事，可多方募人传达，令求方便，溃围弃城。」
　　丁酉，上批付苗授：「兵久暴露，不惟徒费供馈，兼孤军在野，楚栋陇堡小不能容，万一贼马或有奔冲，既不可野战，兼帅臣在外，根本空虚。宜速分定在屯军马驻熙州、通远军，径归帅府治事，其通远军令苗履总领照管。」
　　诏给度僧牒八百，付都水监应副原武、天台、齐贾三埽物料。（实录于此下书：「李秬、种谔、沈括奏：戊戌，永乐城陷，汉蕃官二百三十人、兵万二千三百余人皆没。」朱签贴云：永乐事系十月一日奏到，移在后。以此见实录亦有误以事系日也。）
　　大宗正司言：「自来宗妇、宗女有过，事涉违越者，本司录奏，置狱穷治，法官发帷箔之丑，曲折以闻，黩礼滋甚。乞自今有犯者送入内省，委官劾实，节案以闻。」不行。
　　淮南转运司言：「奉朝旨，令淮西一路官自卖盐，以年终实收课额比奏。」从之。（本志但于五年书：「明年，推周辅法于淮南西路。」）
　　戊戌，永乐城陷。初，沈括谓徐禧曰：「吾觽才三万，贼杂集之兵数十万，岂易当也？不如委永乐以困之。」禧不从。先有诏选劲卒为奇兵，而禧即欲以奇兵为军锋。括谓禧曰：「此一军之锐也。贼气方进，而以千人撄其锋，势必不敌，则我丧其锐，不战自败矣。」禧又令军中不以斩馘论级，必破敌然后均赏。括曰：「不以得级为功，则战士无所激；均赏，则容侥幸，沮摧锋之士。」禧皆不从。复还永乐，军无斥堠，比入城，敌倾国至，诸将皆请乘其未集袭之，禧又不从。高永能言尤切，曰：「羌性轻率，出不意而辄加之笞叱，则气折不能害人。若持疑不断，纵其跳梁，将无所不至。今先至者皆精兵，急与战破之，则骇散，后虽有重兵，亦不敢跬步进，此常势也。尘埃障天，必数十万之觽，使俱集，则觽寡不支，大事去矣！」禧岸然捋其须，谓永能曰：「尔何知！王师不鼓不成列。」永能退，拊膺谓人曰：「吾不知死所矣。」
　　贼骑稍逼，禧乃命曲珍等悉城中兵阵于崖下水际，禧植黄旗，手剑，坐城上临视之。贼先以骑五万当我，禧即遣奇兵突而前，阵坚不可动。三战，敌全师俱进，奇兵奔，我师遂溃。曲珍扣城谓禧曰：「兵败矣！敌人当我者皆其精锐，前军胜而惰，在后者皆老稚，公可速出，潜师踰西山，绕出其后，击其老稚，敌觽必乱，此攻心法也。」禧闭壁不应，珍乃犯关入保，收散亡得万五千人，骑兵皆弃马缘崖而上，禧怒汗如雨。永乐城依山无水，下滨无定河，为井十四，筑垒营之。敌觽骤至，李稷惜军食，不纳役卒，卒以所持耰锸掘垒为磴道【二三】，争先登，敌乘之，遂夺水寨。城中掘井三，及泉，仅足饮将领，于是士卒渴死者大半，至绞马粪而饮之。禧日怀二烧饼，往来巡城，亲以矢石击贼，困则枕卒股假寐，士皆扶疮忍渴以拒贼。贼蚁附登城者【二四】，积尸如山，践之以登，新城守具未备，贼知沈括退保绥德，永乐孤绝，攻愈急。高永能谓李稷曰：「新城久雨，土濡且坏，不若尽库币以募死士【二五】，突围直出，十犹可得七八；不然，坐致死耳。」曲珍亦以告禧，禧讫不从，又责珍曰：「曲侯巳败军，又欲弃城耶！」
　　贼围城浃日，遣使呼城上人求和，禧知势不敌，乃遣吕文惠应之。文惠至敌帐，敌帅坐文惠于地，曰：「尔小将，不可议约，当令曲太尉来。」即遣文惠还。禧以曲珍总军政，不可遣，而景思谊自请行，禧曰：「万一蹉跌，恐伤国体。」思谊曰：「今势已逼，倘能以口舌说之，使缓攻以待外援，不亦可乎？欲活数万人命，岂顾一身耶！」敌帅见思谊，言：「若还吾兰会、米脂，即当解去。」思谊曰：「此系朝廷，非边臣所得专也。」敌囚之。初，思谊去时，惟禧、舜举有水两壸，诸将绝饮已三日，敌亦不知，攻稍缓。是日，忽于城下呼曰：「汉人何不降？无水已三日矣。」禧以壸水扬于外，示之曰：「无水，此何物也？」敌笑曰：「止于此矣。」由是疑思谊泄之。
　　是夜，大雨，敌兵四面急攻，士卒饥疲，不复能拒。夜半，城遂陷，禧及舜举俱死，稷为乱兵所杀，曲珍及王湛、李浦逃归，士卒得免者什无一二。舜举将死，裂衣襟草奏云：「臣死无所恨，愿朝廷勿轻此敌。」稷亦草奏云：「臣千苦万苦也！」禧不知所终，或言禧实不死，有自敌还者尝见之。（禧不死，据舜民小史【二六】；高永能死，附十月丙寅。旧纪书：「戊戌，夏人陷永乐，徐禧、内侍李舜举、陕西转运判官李稷死之。」新纪书：「戊戌，夏人陷永乐，徐禧、内侍李舜举、陕西转运判官李稷死之。」）
　　己亥，措置河北籴便司言：「准朝旨，于瀛、定二州修仓六所，先后给度僧牒千五百。其钱已尽用【二七】，乞更增给二千。」诏给一千。（六年，仓始成，本志云。）
　　赐自京至陕西、河东边事文字经由急龏铺、马递铺兵级，特支钱有差。
　　诏沈括候种谔至绥德城，即归延州。
　　诏：「客省、引进、四方馆各置使二员，东、西上合门共置使六员，客省、引进、合门共置副使八员，合门置通事舍人十员。内合门副使以上，并依诸司使、副条例磨勘，合门使以上，遇有阙，改官及五期者，枢密院检举。如历合门职事，后犯赃及私罪杖以上事理重者，遇迁日并除他司。合门、四方馆使及七年无私罪，未有阙迁者，与加遥郡。其特旨与正任者，引进使四年迁团练使，客省使四年迁防御使。」
　　皇城使、康州刺史、权鄜延路副总管兼第一将夏元象为西上合门使、康州团练使。以种谔言元象充中军将，于无定河川分队出战及自攻米脂城两立功也。
　　庚子，朝奉郎、试吏部侍郎李承之权陕西都转运使，乘驿往，候边事毕如故。
　　遣太常博士王古致祭原武埽灵济夫人庙，以筑堤塞决河也。
　　吏部上重编排考试刑法所等第，诏：「第一等孙辅道令大理寺试断案三十道，如堪充职，委长二保明【二八】；第二、第三等循资、占射差遣、免试、升名次有差。」
　　诏河东、陕西援兵皆属种谔统制，令种谔便宜以厚赏鼓激前进，庶不误事。
　　诏：「如京副使王奇赠皇城使、忠州防御使，与六资恩泽，赐银、绢各百千；费万子与三班借职，赐银绢五十匹、钱五十千；覃俊无子无弟，赠下班殿侍，赐绢二十匹、钱二十千。」曪死事也。（覃俊未见。王奇死事在七月辛巳，新纪于此月庚子日始载奇死事，盖弗详考也。新、旧纪并书：「安化蛮寇宜州，知州王奇死之。」）
