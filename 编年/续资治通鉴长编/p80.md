<!-- { "loadSidebar": true } -->
　　壬寅，上谓宰相曰：「封禅之废已久，今时和年丰，行之固其宜矣。然正殿被灾，遂举大事，或未符天意。且炎暑方炽，深虑劳人，徐图之，亦未为晚。」乃诏停封禅，以冬至有事于南郊。
　　秋七月壬子，改干元殿为朝元殿，文明殿为文德殿。
　　先是，南郊五使皆权用他司印，癸丑，始令铸印给之。
　　上曰【一八】：「御史台，合门之前，四方纲准之地。颇闻台中鞫狱，御史多不躬亲，垂帘雍容，以自尊大，鞫按之柄，委在胥吏。求民之不噃，法之不滥，岂可得也？」乃诏自今鞫狱，御史必须躬亲，毋得专任胥吏。
　　庚申，改匦院为登闻检院，东延恩匦为崇仁检，南招谏匦为思谏检，西申噃匦为申明检，北通玄匦为招贤检。仍令谏院依旧差谏官一员主判。
　　八月戊寅朔，上谓宰相曰：「每阅大理奏案，或节目小有未备，移文案覆，封疆悠远，动涉数千里外，禁系淹久，甚可怜也。自今卿等详酌，如非人命所系，即与量罪区分，勿须再鞫。」始令诸州笞、杖罪不须证逮者【一九】，长吏即决之，勿复付所司。髃臣受诏鞫狱，狱既具，骑置来上，有司断讫【二○】，复骑置下之。诸州所上疑狱，有司详覆而无可疑之状，官吏并同违制之坐。其当奏疑案，亦骑置以闻。
　　癸巳，有布衣以皁囊封书献者，上览之，皆常事也，且词多狂妄，上弗加责。因谓宰相曰：「比下诏访民间利病【二一】，然上封事者多不知朝廷次第，所言率孟浪，不切机会。本欲下情上达，庶事无壅，故虽狂悖，亦与容纳。自古人臣谏君，固是好事，然须言当其理。国家擢任，亦须平允之人，如卖直沽名，侥求升进，悉非良善。」宋琪曰：「小臣章疏，陛下尽与披详，善恶贤愚，莫逃天鉴。苟百事之中一二可采，国家之利也。」
　　右补阙、知睦州田锡上疏曰：
　　伏念臣才谋不逮于古人，职次忝居于谏列，敢不常思补报，用答休明。六年九月十三日诣合上书，昧死言事，陛下于是下御札俾人直谏，降敕书銟臣敢言。七年十二月十四日又再上奏疏入递，而不知达与不达，直言虽求用，而不知行与不行。今日陛下有所因方渴闻至言，有所为方切待直谏，引咎自诫，修德弥新。臣谓责在近臣而不在圣躬，罪在臣辈而不在陛下。日近陛下有朝令夕改之事，由制敕所行时有未当，而无人封驳者，给事中之过也。给事中若任得其人【二二】，制敕若许之封驳，则所下之敕无不当，所行之事无不精。事无不精则垂为典彝，敕无不当则编为格式，岂有朝令夕改之弊，岂有不精不当之虞也？臣所以谓责在近臣而不在圣躬也。
　　臣又见陛下有舍近求远之事，由言动所为未合至理，而无人敢谏诤者，是左右拾遗、补阙之过也。今遗、补是侍从之臣，而不得在左右，职分当献替之事，而未有上封章。自此，国家有举事不便于时，遗、补不敢谏；朝廷法令有不合于道，遗、补不敢言。加以时久升平，天下混一，致陛下谓升平自得，资陛下以功业自多，日迁月移，浸成圣性，左取右奉，无非睿谋。所以陛下出一言，乃一谓汤、武可偕；陛下行一事，乃一谓尧、舜可继。自缵大位，于今九年，四方虽宁，万国虽静，然刑罚未甚措，水旱未甚调，陛下谓之太平，谁敢不谓之太平，陛下谓之至理，谁敢不谓之至理！方欲为民求福，报天之功，有事于泰山，展礼于上帝，人谋虽克，天意未从。火于禁中，将惊悟于英主，诏下海内，遂布告于舆人。近臣闻陛下感悟之言，宁不惕厉，谏官阅陛下忧勤之诏，谁不彷徨。臣所以谓过在近臣，不在圣躬，罪在谏官，不在陛下。臣死罪，死罪。
　　然臣两度上疏，而陛下不用一二，今臣数年在外，而陛下委之以分忧，碌碌随觽，忧旷遗之靡暇，遑遑有志，思谏诤之未能。今幸天启圣心，神赞皇运，感陛下虚伫待犯颜之谏，致陛下专精求逆耳之言，臣是以再罄愚衷，复伸鄙见。
　　臣所谓陛下有朝令夕改者，试举其一二以明之，置而寻废者农师，禁而不严者车服也。臣所谓陛下有舍近谋远者，试举其一二以明之，宰相不得用人，而委员郎差遣，近臣不专受责，而求令录封章也。自此章奏必多，听用必广，听用既广则条制必繁，条制既繁则依从者少，既依从者少，则是法令不行，法令不行，由规画未当。有如前年敕下，令邻近州府互差司理判官；至今年敕下，却令本州岛仍旧差置。又如前年敕下，应征科官吏，限前得了，即与超升，限外未了，即当降黜，即不以县有大小之分，税有难易之征，土田沃瘠之不同，岁时丰稔之不等，风俗勤惰之各异，官吏能否之各殊，而一概以程限所拘，一例以升降为定。自后，未闻限外欠者降一官，限前了者升一人。此无乃垂之空言，示之寡信！乞今后凡有所奏，或有所陈，幸陛下察而审之，令大臣议而行之。盖臣下言之，则谓之封章，陛下行之，则出为法令。法令可简而不可使繁，制度可永而不可屡变。变易不定，是彰思虑之不精，繁多难依，是令手足之无措也。
　　尚书曰：「临下以简。」又曰：「得师者王。」今宰臣若贤【二三】，愿陛下信而用之【二四】，宰相非贤，愿陛下择可用而任之，何以置之为具臣，而疑之若觽人也。百官各举其职，愿陛下听而用之，百官未称其职，愿陛下量其才而用之，何以置之为备员，而待之若□秩也。臣谓百职若举，则万务从而自理，百官未修【二五】，则万务从而亦隳。必若任而疑之，则上下非一心，疑而用之，则君臣非一体。何则？疑能生谤，谤能生疑，疑从谤生，则父子之道偶亏于慈孝，谤因疑起，则君臣之际或变成于怨仇。魏文侯焚谤书，陛下故尝知之，令狐楚有辩谤论，陛下时宜览之。若然，则保得臣下始终，全得君上恩信，方谓君为元首，臣作股肱也。（此疏得之续锦里耆旧传。）
　　九月。初，李继捧入朝，其弟夏州蕃落使继迁留居银州。及诏发继捧亲属赴阙，独继迁不乐内徙，时年十七，勇悍有智谋，伪称乳母死，出葬郊外，以兵甲寘棺中，与其党数十人奔入蕃族地斤泽，距夏州东北三百里，出其祖彝兴像以示戎人，戎人皆拜泣，继迁自言：「我李氏子孙，当复兴宗绪。」族帐稍稍归附，尝遣所部奉表诣麟州贡马及橐驼等。敕书招谕之，继迁不出。是月，知夏州尹宪侦知继迁所在，与巡检使曹光实选精骑，夜发兵掩袭地斤，再宿而至，斩首五百级，烧四百余帐，获继迁母、妻及羊马器械万计，继迁仅以身免。（本纪、实录载此事于十月庚寅，盖据奏到耳，今移见九月。吕诲正惠公补传云：保安军奏获李继迁母，太宗喜甚。时寇准为枢密副使，上独召准谋。准退，过宰相幕次不入，公使人邀至，曰：「陛下召公何为？」准曰：「议边事耳。」公曰：「陛下戒公勿言于某乎？」准曰：「不然。」公曰：「若边鄙常事，枢密之论【二六】，某不必与闻。若军国大计，某备位宰相，不可不知也。」准以获继迁母告，公曰：「何以处之？」准曰：「欲斩于保安北门外，以戒凶逆。」公曰：「陛下以为何如？」准曰：「以为然，令准之密院行文书尔。」公曰：「必若此，非计之得也。愿公少缓其事，某将覆奏之。」即召合门吏，使奏上请对。上召入，公见上，具道准言，且曰：「昔项羽得太公，欲烹之，汉高祖曰，愿分我一杯羹。夫举大事者，不顾其亲，况继迁边夷悖逆之人哉！且陛下今日杀其母，而明日继迁可擒乎？若其不然，徒树怨仇而益坚其叛心尔。」上曰：「然则奈何？」公曰：「以臣之愚，谓宜置于延州，使养视之，以招来继迁，虽不能即降，亦可以系其心，而其母死生在我矣。」上抚髀称善，曰：「微卿，几误我事。」即从公谋。其母后病死延州，继迁寻亦死，其子竟纳□请命。按司马光记闻有此，吕诲补传及其祖端传所载并同。考验乃与正史不合，获继迁母实雍熙元年九月，此时端犹未参政，准亦未入枢府。淳化二年四月，准始为枢副，九月改同知。淳化四年六月准罢，端始参政。五年九月准亦参政，与俱在中书。至道元年四月端拜相，准参政如故。至道二年七月，准罢参政，端居相位如故。咸平元年十月，端罢相。端在中书首尾凡六年，其初为参政，准即罢枢副矣。补传及记闻必误。况获继迁母时，端及准俱未显也，今不取。淳化五年四月，诏削夺继迁所赐姓名，或准因事建议欲斩继迁母，而端救之。然是年九月准始参政，附此事于九月后乃可，或附至道元年九月复夺所赐姓名时【二七】。兼二人并居政府，所云宰相及枢密等事仍须删改，庶不甚抵牾，更详之也。）
　　上谓宰相曰【二八】：「今岁西成，四方大稔，人民亦无疾疫，皆上天垂佑所致，当与卿等力行好事，以答天意。」又尝谓宰相曰：「昔楚文王得茹黄之狗，苑路之矰【二九】，畋于云梦，三月不返。保申谏之，王引席伏地，申束箭五十，跪加王背者再，申趋出请死，王召而谢之，杀狗折矰，务治国事，并国三十九。朕观书至此，未尝不嗟赏数四，自古君臣，非道合何以及此。若君不信用，虽有直臣，亦无以行其道。」宋琪曰：「此事，一百年来人君亦罕有知者，非陛下博览，安能得兹监戒。然臣闻『知之非艰，行之惟艰，』愿陛下勉之。」上深然其言。又谓宰相曰：「朕于百姓孜孜访问，务欲令其得所。感悦人情，固亦不难。且虎狼之性，最难调伏者，如苑中蓄虎，以时饵之，便知养育之恩，每亦驯扰，况于人乎？」（二事不知的是何时。按实录，此月乙亥，上云已读御览八百卷，恐因是言及杀狗折矰事，今并养虎事书之。别本养虎事在太平兴国八年十月壬辰，杀狗折矰事在八年十月甲子，皆云与宰相论此。按宋琪八年十一月壬子乃为宰相，恐别本误，今不取。）
　　冬十月，上之即位也，召华山隐士陈抟入见，于是复至，上益加礼重，谓宰相宋琪等曰：「抟独善其身，不干势利，所谓方外之士也。在华山已四十余年，度其年当百岁，自言经五代乱离，幸天下承平，故来朝觐。与之语，甚可听。」因遣使送至中书，琪等从容问抟曰：「先生得玄默修养之道，可以化人乎？」对曰：「抟山野之人，于时无用，亦不知神仙黄白之事、吐纳之理，无术可传于人。假令白日上升，亦何益于世？主上龙颜秀异，有天人之表，博达今古，深究治乱，真有道仁圣之主也。正是君臣协心同德，兴化致治之秋，勤行修炼，无出于此。」琪等表上其言，上益喜。甲申，赐抟号希夷先生，令有司增葺所止台观。上屡与属和诗什，数月，遣还。
