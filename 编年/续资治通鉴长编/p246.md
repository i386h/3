<!-- { "loadSidebar": true } -->
　　先是，怀信等分将诸州兵及白坠子弟，缘溪入合滩，至生南界斗满村，遇蛮贼二千余人，击之，杀伤五百人，夺梭枪、藤牌。会暮，收觽保寨，蛮党三千余，分两道张旗喊呼来逼。怀信出击，皆溃散。进壁娑婆，遇夷二千于罗固募村，又破之。追至斗行村，上屏风山，连破四寨。一日三战，俘馘百余人，夺资粮五千石，枪刀什器万数，焚罗固募、斗引等三十余村庵舍三千区。怀信又引兵至斗行村，追击过罗云，射仆三百余人，爇其栏栅千数。分遣部下于罗个颊、罗能落运等村及龙峨山掩杀，大获戎具，斩首级及重伤投崖死者颇觽【三五】，烧舍数千及积谷累万。两路兵会于泾滩，置寨。转运使寇瑊及怀信议遣康训部壕寨卒修泾滩路以度大军，俄为蛮贼所邀，战不利。训颠于崖，死之。怀信引兵急击，大败贼觽，追斩至泾滩峡，寨于宴江口。瑊与符承训侦知贼谍欲乘夜击宴江，驰报怀信即自泾滩拔寨赴之。比至宴江北山【三六】，蛮觽万余已自东南合势逼怀信寨，怀信彀强弩环寨射贼【三七】，瑊等整觽乘高策援，蛮人大惧而却，合击破之，死伤千余人。蛮酋岗望又三路分觽来斗，又为官军大败，射杀数百人【三八】，溺江水死者万计。蛮人震詟，诣军首服，纳牛羊、铜鼓、器械。瑊等依诏抚谕，还军淯井。岗望及诸村首领悉赴监自陈，愿贷死，永不寇盗边境，因杀三牲盟誓，辞甚恳苦，即犒以牛酒，感悦而去。（据会要及西南蕃传，自夷酋岗望分三路来斗已下至感悦而去，并系明年正月及二月事，按实录则今年十二月，王怀信【三九】等已奏夷寇悉平，本纪、稽古录亦同，今从实录并书之。）
　　大理寺言：「旧制，审刑详议官，大理少卿、详断官，三年满，无遗阙，考课改官。景德中诏岁满四经书罚者，审官院以闻，量其轻重殿降差遣，如详刑允当，优与升銟。向来审刑详议官，年满虽有责罚，亦优获差遣。而本寺详断官，偶有责罚不及四次者，止授知县。则是详断官资序与监临场务无异。况京朝官充刑部详覆官、开封府诸曹参军，任满日，并通判诸州。今本寺日有检断【四○】，鲜能无累，欲望岁满书罚不及四次者，授通判诸州，以励官属。」诏自今两经书罚情轻者，奏取进止。（本志载此事于去年十月，又云诏两经书罚情轻者与小州通判。今从实录。） 
　　兵部郎中、龙图阁待制孙奭，自言父年八十二，家居郓州，求典近郡，以便侍养。癸未，命知密州。奭请扈从还赴任，从之。
　　契丹遣使始平军节度使耶律远宁，副使起居舍人赵为箕来贺明年正旦。
　　注　　释
　　【一】止印日内藏库有创制「止印日」，各本同。按宋史卷四六六刘承珪传作「上印日」。
　　【二】又迎肃明神主升于太庙「肃明」原作「肃昭」，据宋本、宋撮要本、阁本及上下文改。
　　【三】窦氏宋本、宋撮要本均作「窦后」。
　　【四】寰宇攸同「寰宇」，宋本、宋撮要本及宋会要礼一五之二八均作「绵宇」。
　　【五】未升侑于宗祊「宗祊」原作「崇祊」，据宋会要礼一五之二八、续通鉴卷三一改。
　　【六】开元皇室宋本、宋撮要本及宋会要礼一五之二八均作「开元王者」。
　　【七】务穑劝耕「劝」原作「勤」，据宋本、宋撮要本、阁本及编年纲目卷八、宋史全文卷六改。
　　【八】宜令谨守疆埸「埸」原作「场」，据阁本改。
　　【九】亳州官吏父老三千三百六十人诣阙「三千」原作「二千」，据宋本、宋撮要本、阁本及宋史卷一○四礼志改。
　　【一○】以祖额较之「祖」原作「租」，据阁本及宋会要食货一七之一六改。
　　【一一】请行条约故也「行」字原脱，据同上书补。
　　【一二】入内内侍省内侍省内供奉以下下「省」字原脱，据阁本及宋会要职官三六之八补。
　　【一三】请复天下幕职州县官俸户「官」字原脱，据宋本、宋撮要本补。
　　【一四】则俸户不任「俸户」二字原倒，据同上书乙正。
　　【一五】翰林学士陈彭年副之「翰林」下原衍「院」字，据宋本、宋撮要本、阁本及长编纪事本末卷二○谒太清宫、宋史卷二八七本传删。
　　【一六】禁太清宫五里内樵采「内」字原脱，据阁本及上引长编纪事本末、宋史卷八真宗纪补。
　　【一七】李大监原作「李太监」，据宋本、宋撮要本改。
　　【一八】后来者系于先死者之足上「者」字原脱，据宋本、宋撮要本补。
　　【一九】诏诸州军所欠今年夏秋税大小麦「州」字原脱，据阁本及宋会要食货七○之六补。
　　【二○】刻金绳道五「道五」二字原倒，据宋本、宋撮要本及宋史卷一○四礼志乙正。
　　【二一】宜州西南蕃都部署龙光进「西南」二字原倒，「龙光进」原作「龙先进」，据阁本及宋会要蕃夷五之一九、七之一九改正。
　　【二二】饶州乐平县「平」字原脱，据寰宇记卷一○七饶州条、宋史卷八八地理志补。
　　【二三】知广州邵晔「知」字原脱，据宋本、宋撮要本及治迹统类卷二九官制沿革补。
　　【二四】领帐下骑击扁鼓绕泊「下」原作「中」，据宋本、宋撮要本、阁本及宋会要蕃夷二之八改。
　　【二五】惊鹅鸭飞起「起」原作「走」，据同上书改。
　　【二六】夏月以布易□帐「易」原作「衣」，「□帐」二字原倒，据同上书改正。
　　【二七】上作庆升祔礼成诗「上」字原脱，据阁本及宋会要礼一○之三补。
　　【二八】知荆南朱巽「荆南」原作「荆州」，据阁本及宋会要蕃夷五之七九、本卷九月癸卯编改。按诸地理载记，荆州，宋曰江陵府，江陵郡，荆南节度。建炎二年，升帅府；四年，改荆南府。后一再更复。则此处「荆南」，应指荆南军节度也。上引会要作「荆南军府」及本卷九月癸卯编作「荆南府」，实皆一事。洪迈容斋随笔（以下简称容斋随笔）卷四府名军额条云：「荆州军额曰荆南，府曰江陵，而守臣则曰知荆南，通判曰通判荆南；自余掾幕县官，则曰江陵府。淳熙四年，始尽以江陵为称。」可为左证。
　　【二九】今岁秋成如闻诸路和籴不均民户颇有烦扰按宋会要食货三九之七，此处作「如闻诸路和籴均于民户，颇有烦扰。」据本书下文「中等户以下免之」，似以宋会要「均于民户」之义为长。
　　【三○】请差官取格式司大理寺刑部十道图及馆阁天下图经校定新本「校」字原脱，据宋本、宋撮要本及宋会要职官一一之七七补。
　　【三一】转运司移邻州检断「转运司」原作「转运使」，据宋本、阁本改。
　　【三二】法寺言当赎金「法寺」原作「法司」，据宋本、宋撮要本改。
　　【三三】至班行立不正「至」原作「直」，据宋本、宋撮要本及宋会要仪制八之二七改。
　　【三四】行事及陪位官「陪」原作「部」，据宋本、宋撮要本、阁本改。
　　【三五】斩首级及重伤投崖死者颇觽「及」字原脱，据宋会要蕃夷五之一八、宋史卷四九六蛮夷传补。
　　【三六】比至宴江北山「北」字原脱，据同上书补。
　　【三七】怀信彀强弩环寨射贼「弩」原作「弓」，据同上书改。
　　【三八】射杀数百人「杀」原作「死」，据宋会要蕃夷五之一九及上引宋史改。
　　【三九】王怀信「王」原作「至」，据阁本改。
　　【四○】今本寺日有检断「今」原作「令」，据阁本及宋会要职官一五之三六改。
续资治通鉴长编
卷八十二
卷八十二
　　起讫时间 起真宗大中祥符七年正月尽是年六月
　　卷　　名 续资治通鉴长编卷八十二
　　帝　　号 宋真宗
　　年　　号 大中祥符七年（甲寅，1014）
　　全　　文
　　春正月壬辰，诏不逞之民娶妻绐取其财而亡，妻不能自给者，自今即许改适。时京城民既娶，浃旬，持其赀产亡去。而律有夫亡六年改嫁之制，其妻迫于饥寒，诣登闻上诉，乃特降是诏。
　　癸巳，三司请于畿县和市刍矒，诏中等已下户免之。
　　甲午，高阳关言副都部署、英州防御使杨延昭卒。延昭即延朗也，智勇善战，所得俸赐，悉以犒军，未尝问家事。性质素，出入骑从如小校，号令严明，与士卒同甘苦，寒不冒絮，暑不执盖。遇敌必身先行阵，克捷推功于下，人乐为用。在北边二十余年，敌惮之，目曰杨六郎。讣闻，上嗟悼，遣中使护丧而归，河朔之人多望柩而泣。官其三子，其常从门客亦试艺甄□。然延昭不达吏事，军中牒诉，常遣小校周正治之，颇为正所罔，因缘为奸。上知之，斥正还营，而戒延昭焉。
　　丙申，赐戎泸州巡检军士、白坠子弟缗钱。
　　先是，鼎州判官孙韪坐赃，转运使牒郓州追其妻证验，三子皆幼，上悯之。己亥，诏诸州勘劾公事，干连女口当为证左者，千里外勿追摄，牒所在区断。
　　庚子，赐辅臣新印孟子。
　　辛丑，上御崇政殿，亲决系囚，多所原减，以车驾将行故也。
　　壬寅，车驾奉天书发京师，禁天下屠宰十日。
　　丙午，至奉元宫，斋于迎禧殿。判亳州丁谓献白鹿一，灵芝九万五千本。
　　丁未，令奉祀经度制置副使陈彭年【一】诣宫殿大醮。
　　戊申，奉圣号册宝，于庭拜授。摄太尉王旦，持节载以玉辂，诣宫奉上，摄中书令丁谓读讫，置玉匮中。
　　己酉，三鼓，具法驾赴宫，时密雪骤霁，自奉元至太清十余里，夹道设笼灯燎台，左右执炬间之，焜煌如昼。五鼓，上奉玉币酌献，读册文，命太尉封石匮。又遣官分献本宫之元中法师、三师、真武、张天师，本殿之文子通元真人、列子冲虚至德真人、庚桑子洞灵真人、庄子南华真人、唐明皇文宗，并如从祀例。又遣宰相等荐献真源观之三清灵宝天尊，先天观之元始天尊、元母经师，广灵宫之先天太皇，洞霄宫之先天太后、龙女。币色，三清灵宝、元始用碧，太皇用苍，元母用白【二】，皆如大祀礼，余同从祀。上又诣先天观、洞霄广灵宫行香，复至太清宫、真源观周览，还奉元宫。
　　肆赦，亳州及车驾所经，流以下罪并释之，死罪奏裁；给复一年半，永减岁赋十之二。升亳州为集庆军，改真源县曰卫真县，给复二年，奉元宫曰明道宫。赐道士女官紫服、师名【三】，披度者八十人。
　　诏三宫正殿，民庶不得辄升，官吏非朝修止拜庭中。上作朝谒颂，先天太皇、老君像、真武赞；命中书侍郎、兼刑部尚书、平章事向敏中撰亲祠颂，并刻于石。
　　司天言含誉星见，帝作歌，赐近臣属和。
　　庚戌，发卫真县，次亳州，谒圣祖殿，御奉元均庆楼，赐酺三日。
　　壬子，以顺祖惠元皇帝忌，罢赐酺。
