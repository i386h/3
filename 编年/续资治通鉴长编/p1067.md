<!-- { "loadSidebar": true } -->
　　权荆湖北路转运副使赵杨等言：「巡历至诚州，城池楼橹足以保民无患，上江、多星、铜鼓、羊镇等团并至城下贸易，可渐招抚，置城寨。及下荆湖南路安抚转运司【一七】，委知邵州关杞于莳竹县招谕芙蓉石驿未归明人户。」诏且令招纳，未得置城寨。
　　甲戌，张禹勤上言：「师次永乐川第四埭，明日，经略使沈括与转运使李稷争使臣不协，徐禧为分画，令稷止应副修城用度，其修城并听括节制，乃平。是日，永乐城始兴工。」（此据九月九日御集并实录九月六日奏。新纪亦书：「甲戌，城永乐。」旧纪则于七月戊子书之。）
　　乙亥，高阳关路安抚使韩忠彦言：「转运司欲移干宁军于沧州干符寨，废军为县，以避河患，人不以为便。」知沧州赵瞻亦言：「干宁民心恟惧，皆谓河水颇已顺行，又增堤防数倍坚固，移军实有害无利，乞速罢以安边民。」从之。
　　环庆路经略使曾布言：「洛原故城可以建一城，白豹和市可以建一寨，官马川可以建堡。」从之，令李察应副，候鄜延兵势相接，方兴版筑。
　　丙子，诏应缘修城开壕事，并许雇募。
　　戊寅，河决原武埽。（两纪并书此。）
　　知枢密院孙固乞解机务，授陈或颍州，诏答不允。（此据御集乃八月事，固子朴、野冲替在三年八月。）
　　九月己卯朔，上不豫，罢朝三日，诏中书省事应面奏者，以状拟进。
　　壬午，再罢朝五日，分命辅臣祈福于天地、宗庙、社稷。
　　癸未，张禹勤言：「谍报西贼发六监军司兵次银州川，沈括、徐禧见戒勒诸将，分定战地。」
　　甲申，永乐城成。初兴版筑，敌数来争，皆败去。及是毕工，使景思谊以兵四千人守之，（思谊留兵守城，此据沈括自志。）曲珍总行营，护作楼橹，治庐舍，与李稷俱留城中。先是，西夏调民为兵，十丁取九，得三十万人，赍百日粮，屯泾原之北，俟官军出塞而击之。既闻城永乐，乃引兵趋鄜延。边人来告者前后十数，徐禧等皆不信，且曰：「贼若大至，是吾立功之秋也。」上赐禧黄旗，曰：「将士立功，受赏当倍于米脂。」禧恐沈括分其功，谓括曰：「城略已就矣，当与存中归延州。」括从之。
　　乙酉，禧、括及舜举以兵八千人俱还米脂。（此据司马记闻。曲珍传云：「谍言敌聚兵甚急，珍以他词讽禧等先还。」按：禧非可以它词讽者，其还米脂，特不欲括留耳，今不取。）敌骑寻自明堂川入，驻寨城侧，与夏州烽台相对，置阵无定河西，觇望官军。（此据沈括十四日壬辰报及括自志。）曲珍遗驰使报禧，禧曰：「黠羌敢送死乎！」亟引兵二万五千人往赴之，且谓括曰：「存中大帅，不可轻出，仆与李常侍上所遣，宜亟行。」舜举初不欲，禧强之，乃同往。或谓禧曰：「被诏相城，今城已成矣，御寇非职也。」禧不听。（兵数据沈括自志，余则据禧及珍传并客话。）
　　丙戌，诏赐永乐城名曰银川寨。先是，徐禧等言：「已定永乐下埭作寨，地形险固，三面阻崖，表里山河，气象雄壮。八月甲戌兴工，凡用工二十万。新城去永乐上埭八里，故银州二十五里，米脂寨五十里。永乐鴜以小川为名，城前正据银州大川，乞赐名。」故有是诏。（实录云：「禧等奏：八月甲戌兴工，九月甲申城成。」甲戌，八月二十五日；甲申，九月六日。若城已成乃奏，则奏到朝廷，不应如此之速，鴜豫言之。朝廷以禧等前奏，度城必以此月六日成，故八日遂赐名，不待禧等奏毕工始赐名也。永乐客话云：「八月戊辰至永乐，环兵外向，旬有二日城成。」自戊辰十九日至九月庚辰初二日，凡十二日，然所称戊辰、庚辰，与实录俱不同。又吕惠卿志禧墓及禧传皆云十有四日城成，与客话及实录亦不同。禧传大率依墓志，无别据也。今并从实录，鴜八月二十五日甲戌初筑城，九月六日甲申城成，七日乙酉夏人即来争城，八日丙戌赐城名，九日丁亥夏人遂围城耳。纲要云：「夏人闻城永乐，自泾原举兵三十万来争，徐禧、李舜举亦自米脂引兵趋银川寨御之。」）
　　管勾永兴军等路常平等事张大宁徙秦凤路，提举秦凤路常平等事陈康民徙永兴军路。以提举弓箭手、营田、蕃部事康识置局在渭州，大宁兼提举，故移就本路也。
　　徐禧、李舜举复入永乐城，曲珍谓禧曰：「闻贼兵甚觽，给事与敕使宜退处内塞，檄诸将督战可也。」禧笑曰：「曲侯老将，乃尔怯耶？」不听。
　　丁亥，贼三十万觽攻城，珍率兵御之，将官寇伟、李师古、高世才、夏俨、程博古及使臣十余人、士卒八百余人战没，贼遂围城。（此据沈括十七日奏报。新纪书：「丁亥，夏人寇永乐，将官寇伟等死之。」旧纪不书。纲要云：「丁亥，夏人寇银川寨，鄜延路副总管曲珍出战，败绩。」）
　　己丑，德音：「降在京及畿县死罪囚，徒以下释之。」上服药康复故也。（两纪并书此。）
　　先是，著作佐郎丰稷除吏部员外郎，稷言：「臣昨任御史日，屡言尚书右丞王安礼罪状，乞赐罢免。」诏从之。（稷除吏部【一八】，在八月二十五日，今并见于此。）
　　庚寅，鄜延路经略司言：「准宣发马军五千指挥替京东、西九将归营，缘各已出塞。」诏可并三将团集练训，准备驱使。
　　谢麟言：「奉诏置诚州未画地里四至，虑邵州莳竹县争占诚州新城管分。闻邵州已拨潼村属新城，潼村距诚州四十里，莳竹县八十里，道路峻险，经九鼑坡龏、大小盘栏，深山长林，正系湖南至诚州行旅之路。今属莳竹，比之诚州地里已远，又遥隶邵州二十二驿，或有冤讼，县堡不能决，去州既远，则民无所诉。乞自昌蒲岭脊分水，西属诚州，东属邵州莳竹。」从之。（七月丙午，十月己卯。）
　　诏「河北、河东、陕西已训民兵什长艺成，当推行开封府界团教之法，其所须钱粮，设置官吏，可依例令枢密承旨司取索会校。」承旨司言：「今以河北西路为始，酌中取元丰二年收钱数会校，减耆长四万二千三百五十六缗、户长九千五百六十二缗、壮丁三万二千八百一十五缗，并发禁军六指挥十一万一千一百八十六缗。看详河北西路州军十六、县寨五十五、弓手千四百九十八，县尉既不领乡村，弓手理当裁减。其五十三县弓手，除十县以使臣为尉，合依旧管弓手外，其余四十三县各定以十五人为额，二寨各八人，共留弓手千三百六人，计省万四千三百九十二缗。保甲四百十一都保，保下承帖人九百六十六人，雇钱不同，凡二十等，岁支钱万六千四十八缗。义勇改为百五十六，都保二百八，人各二十四缗，费钱二万六千六百二十六缗。」诏自今年十月首桩收。（兵志载会校数有不同处，今并录于此。志云：「诏三路见训民兵，非久什长艺成，须便行府界团教之法。钱粮、官吏并如畿县，未知及期能办与否；若更稽延月日，必至有误措置大法，可令承旨司取索会校之。」此诏在四年正月二十一日，其年，府界、河北、河东、陕西路会校保甲，都保凡三千二百六十六，正、长、壮丁凡六十九万一千九百四十五，岁省旧费缗钱一百六十六万一千四百八十三，岁费缗钱三十一万三千一百六十六，而团教之赏为钱一百万缗有奇不与焉。凡集教、团教成，岁遣使则谓之提举按阅，率以近臣挟内侍往，赏给按格令从事，诸路皆以番次艺成者先按阅，率五六岁一遍，独河东以金帛不足以赏，乃至十一岁。上诏：「晋人勇悍，俗尚武事，又介居二敌之间，讲劝宜不可后。其加赐缗钱十五万焉。」此因本志附见，须考其实月日。）
　　知沅州谢麟奏，安化州罗世念作过，已立赏购募。并具分兵进取安化州利害。从之，仍诏在京骁骑两指挥并江南东路将兵一千五百人【一九】、福建路将兵二千人并赴宜州，从麟所乞也。寻诏麟且以方略措置，未得进讨，其诸路兵勿遣。麟又奏沿边保甲欲自效者觽，乞量给钱米，从之。（七月丙午。）
　　辛卯，诏：「近服药有瘳，遣官谢天地、宗庙、社稷、宫观。」
　　大理卿杨汲等言狱空，诏付史馆。
　　诏赐阳武县广勇、广德两指挥兵级钱有差。时河决原武，军人移营避水故也。
　　又诏□潜体量朱崖黎峒事宜，候宜州边事定日别听旨。（六月壬申，又七月戊戌。）
　　壬辰，手诏：「原武河决口已引夺大河四分以上，不大为应副，恐成深患，贻朝廷巨忧。可辍修尚书省及汴河堤岸司兵五千人，并工修闭。令杨景略往应副物料，虽属它司，亦支拨讫以闻。」
　　给事中陆佃言：「读吏部奏钞、宋彭年拟太常寺丞。太常典司礼乐，亦宜选稍有学术之士，非彭年所堪。乞令别拟彭年差遣。」从之。
　　诏：「开封府界河水所至县，百姓有聚在高阜，不通往来，致绝粮食者。委刘仲熊乘驿遍诣有水县规画船□，运致民户，安集于无水处，赍薪粮就支。三日一具所济人数，上尚书省。」（旧纪书遣官安集畿县民被河患者，乃无其日。新纪于壬辰书此，鴜因实录也。）
　　太原府路钤辖、专管勾麟府路军马张世矩言：「照应葭芦川版筑，至葭芦故城及新寨等处逢贼，杀贼有功蕃官左侍禁、神木寨结当族巡检楚默亲斩六级。」诏楚默迁五资，余一级并加赐，共支绢四十疋。
　　诏：「户马法以屋契钱为物力，用住宅计者元契三千缗，房钱计者二千缗，各养一马。其住宅、房钱相兼者，以分数纽折。」（五月五日【二○】、八月七日当考。）
　　诏诸县给纳月分，无丞处主簿非检覆本县灾伤勿差出，遇壅，并权免县事。
　　鄜延路走马承受公事杨元孙言新修永乐城毕。
　　九月乙酉，沈括先部中军、右军、虞候军至米脂寨，候总管曲珍将四军及选锋至，进筑城寨。又言：「进筑城寨功不可迟，西贼既失横山，非晚必须绝灭。」上批付沈括、徐禧、李舜举：「若留兵三五千在银川寨，为战守之备，移大军修筑以次城寨，如此措置有无利害，详度一面施行。」时朝廷以沈括奏，但知夏人来争永乐，犹未知徐禧等已被围，故有此命。
　　赵济言：「准苗授关牒，见分遣使臣搜取不系团结汉蕃弓箭手，悉赴行营，以御贼冲。」诏：「苗授所搜取人，如无益于事，更不得追集。指挥到日，据边情便宜施行。并札与李宪。」
　　诏：「凡指挥边事，更不送门下省覆奏。」（朱本云：「时以边事急速，不送门下省覆奏。」今从墨本。）
　　诏：「枢密院自今应被御宝批旨，别无禀议事理，即送门下省缴覆，本院更不覆奏。」（「别无禀议事理」，据枢密院时政记增入。六年正月二十二日戊戌参考。）
