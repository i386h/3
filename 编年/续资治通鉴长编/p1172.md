<!-- { "loadSidebar": true } -->
　　臣伏以免役之法，行之已久，深见其弊，当有以变而通之。臣谨以昨所治定州安喜一邑之弊陈于前，惟陛下采察幸甚！安喜户一万三千有余，而第四等之家乃踰五千，每家之产仅能直二十四缗而上，即以敷纳役钱，岁岁无穷，其出于至贫可见。当役法未行时，第四等才一千六百余户，由役钱额大，上户不能敷足，乃自第五等升三千四百余户入第四，复自第四等升七百余户入第三。自旧以来，等第之法，三年而一升降，须其家业进而后升之，民乃无怨。今下户之薄产，未尝有所增，而直升其等，俾输役钱，以区区之一邑，而岁敛一万四千七百余缗，则敛法太重而民力不能胜，民力不能胜，而望民情之不怨，其可得乎？按岁支募钱之外，拨以为保甲封桩钱者，常三千八百余贯，实无其役而封桩之，是何名也？今虽许留□剩二分之余悉蠲减之，以为大惠，然雇募之用，封桩之数，□剩之额，犹为不轻，而终不以为平。臣每见下户之输，未尝不出于艰难窘蹙之中，而州县未尝不得于鞭笞苛逼之下。夫强人情之所难者，终非可久之道；使其当役而免之犹可也，而大半下户自终身不当与于役，今乃令岁岁输缗，谓之免役，窃以谓本不当役，何免之有？是乃直率其缗以为常赋耳。
　　昔者差法行时，乡民之被差为役者皆自役，曰应当门户。人人保家处身，有重惜意，莫不择子弟之良者以佐公。倚之以干则办，倚之以财则不欺，缓急之间，得所藉赖。雇法一行，其名既贱，其人遂轻，弃身应募，例多市井浇浮之髃小，罕复乡闾笃实之编民。防之太疏则冒犯者多，绳之差严则逃亡者觽，郡县为之势轻而事危，甚非所以重根本、严缓急、持久远之法也。其敛于民之弊既如此，雇人而役之其弊又如此，不有以变而通之，其可乎？推安喜一邑，可见河北一路，推河北一路，可见天下。臣愚伏乞罢免役法，复差法如嘉佑敕，独于衙前大役立本等相助法，以尽变通之利。借如一邑之中，当应大役者百家，而岁取十人，则九十家共为助，明年易十户，复如此【一三】，则大役无偏重之弊矣。其于百色无名之差占，一切非理之资赔，悉用熙宁新法之禁，则虽不助犹可为。今所谓助者，不过助役者之家岁用而已，无厚敛也；诚能如此，人情莫不驩欣交通以安业，而郡县无事于督责矣，天下之美政也，此实今日之先务。如允臣所奏，乞选用一二练达世务、洞知民情之人，典领置局，详议施行，庶可以尽久远之利。
　　又言：「旧日坊场、河渡，皆以酬赏长名衙前，今若行差法，又使合为衙前之家自相助，又禁之不复令有所赔补，则坊场、河渡之人自当归公家。惟乞别定平价，以救太高之弊。」又言：「近日指挥，许雇耆、户长，其耆长须得雇第三等以上人户，则朝廷知浮浪之人不可以当役矣【一四】，而不知上户之人实不愿于受雇也；不愿则必阳为雇名而阴用差法，此郡县必然之理也。谓之为差则与雇钱，谓之为雇则用差法，臣以谓不若明用差法之为便也。况三等以上自当为耆长，耆长又无所赔费，枉于下户敛钱以与之。伏乞详度，早赐改用差法，以□贫民，天下幸甚。」
　　岩叟又言：「伏见自行雇法以来，天下仓场、库务，皆市井流浪无本业之人应募以当役，通保人家产有不满一二百千而主当官物数十万缗者。其人既无所藉赖，往往轻于犯法，一为欺盗，随即逃去，尽其所有，不足以偿万分之一，虽得而杀之，何补于事？窃以谓此等小人，亦非自致于祸，乃罔之至此耳！臣请复差乡户主当天下官物，使郡县得所倚赖，而免公家无穷侵陷之弊，脱小人无穷刑祸之苦。其差法之详，臣近已论奏，伏望早赐指挥施行，以幸天下。」又言：「如朝廷未以为信，即乞下诸路取会自行雇法以来官物欺陷总数若干，当事而犯法已断者几人，逃亡而未获者又几人，籍没其家而不足以偿者又几人，即可见法之便不便。」又言：「臣近奏，乞选任一二深练民事之人，典领置局，详定差役法，此实天下之民朝夕所望。伏乞陛下早赐指挥施行，以慰人心。」（旧录于二月六日从司马光言罢免役钱，其下即载刘挚言，乞以坊场钱募衙前，其余役人并用祖宗法。又载刘次庄及王岩叟所言。按挚言实以正月九日上，今全载于本日；光言亦别全载于正月二十日；岩叟言不知以何月日上，今附见正月九日挚言下；独次庄所言，无他本可采，姑从实录，附见挚及岩叟间。旧录主张新法，抹杀正论，略举数语，固无足怪，新录不复追寻，止因旧本，诚太簄也。）
　　己亥，以谅闇罢景灵宫朝献，遣官摄事。
　　庚子，诏诸军差出者，每日特给口食，将校三升，兵给二升。旧惟防送者给口食，余并分擘家粮为路费。吏部尚书曾孝□言其不均，请别立法，故有是诏。（此据编录册增入。）
　　辛丑，朝散大夫、光禄卿吕嘉问知淮阳军，以监察御史孙升言「市易之法初行，嘉问实领其事，罔上坏法，失陷甚多」，故有是命。（旧录云：始者先帝复泉府司市之官，敛市之不售，货之滞于民用者，以其价贾之，物揭而书之，以待不时而买者，故立市易法，而嘉问实首推行之。至是欲罢市易，故监察御史孙升言「市易法行之初，嘉问实领其事，罔上坏法，失陷甚多」。小吏赵宣，昨以□安持公事特旨永不收□；而嘉问令改名收隶光禄，又取随入国【一五】，故有是命。）
　　郑州复为奉宁军。（旧录云：诏郑州依旧复为奉宁军。先帝弛民力役，故并郑州为县以□减役人，至是又复其军额。新录辨曰：但当直书州县并复，不应更立议论。自「先帝弛民力」至「复其军额」二十四字并删去。熙宁六年八月五日废郑州，元丰八年十一月十二日复之。）
　　诏朝请大夫、监在京皮角四场库务孙路，朝奉大夫、权都大提举清河辇运穆衍，相度措置熙河兰会路经制财用事。（七月十二日两人并改除，时执政有欲弃熙河者，留议未决。或谓衍曰：此行可以自致，不然反为累也。衍徐对：顾利害如何尔，王事靡盬，遑为身谋？还朝，请以经制事还转运司，条罢为公私害者二十七事，岁减经费一百九十余万缗。因与路更论疆事，路以谓：兰州弃则熙河危，熙河弃则关中摇动。唐自失河、湟，吐蕃、回鹘一有不顺，则警及国门。逮今二百余年，非先帝英武，其孰能克复？今一旦委之无厌之敌，恐不足以止寇，徒滋后患尔！熙河卒不弃，衍与有力焉。此据张舜民志穆衍墓，更须考详。旧录衍传，大抵因舜民墓志。新录辨旧传云：大臣有欲弃熙河者，留议未决，冀衍同己以信其说。此皆诋诬不根之言，删去二十一字。不知旧传实因舜民墓志，今当与舜民辨乃可，然欲弃熙河，此时未也，姑附注此，七月八日当考。四月二十五日除衍陕西运判，七月十二日金外孙路为陕西运判，五年八月二日衍代孙路往熙河兰岷措置弓箭手土田。）
　　陕西提举保甲官狄咏已下各等第与减年磨勘，以按阅集教劳也。
　　诏陕西河东逐路经略、安抚、都总管司：「自元丰四年后，应缘军兴添置官属并罢。仍具未兴军已前名数及今罢员数以闻，内系要害合留，亦奏听旨。」
　　又诏鄜延路经略司，以改元报夏国。
　　诏河东路转运使司，蠲入界人夫所失陷粮米。
　　太皇太后出入仪韂【一六】，并依章献明肃皇后故事，内故事不可考者，依慈圣光宪皇后例施行。
　　礼部言，翼祖皇帝、简穆皇后神主奉藏夹室，所有翼祖皇帝忌及讳、简穆皇后忌，伏请依礼不讳不忌。诏恭依。
　　三省、枢密院言：礼部尚书韩忠彦等议太皇太后驾出，合随从臣僚起居对赐茶酒等仪式，诏并从之。其不御殿，与从驾臣僚起居，并依章献明肃皇后故事，前一日传宣。驾出合门，依例奏前后殿，并不坐、不引见。谢辞公事，应随驾臣僚内东门起居。
　　工部言，京城四壁城壕，止以广固人兵渐次开修，更不差夫。从之。（旧录云：初，都城自周世宗至先帝时一百二十五年矣，堕圮因循，莫敢议修。先帝自熙宁八年修，抵元丰元年告毕。五年，又诏浚城濠，至是未毕工，乃有是诏。新录辨曰：修城事，神宗实录已载，此不必书，自「初都城」至「有是诏」五十七字并删去。）提点京东刑狱霍翔言：「近准朝旨，诸路有经霖雨损坏城壁去处，仰并功修完。淄、潍、莱州滨海，城壁多摧圮，欲于逐州调夫并功修筑。」诏以人兵渐次修完，更不差夫。
　　三省言：「大理寺右治狱，近勘断公事全少。其见管官属吏人狱级名额依旧，虚糜廪禄，欲左右两推并为一推，并减官吏冗员。」从之。
　　枢密院言泸南缘边安抚军奏，蛮人乞弟亡殁，新蛮头领阿机等刻牌，乞赴官投降，诏令张克明与梓州路转运副使李琮同共措置。
　　左正言朱光庭奏：「臣闻天人之际，未尝有间，灾祥之应，密若合符，况代天理物之臣，实谟明弼谐之任。考周官则有燮理阴阳之说，验汉史则有灾异策免之文。臣伏见自冬涉春【一七】，时雪未降，傥岁一不稔，则民将何赖？当睿明之在御，方责任于辅臣，若不别白忠邪，何以召迎和气？窃以蔡确之不恭，章惇之不忠，韩缜之不耻，见于行事已极着明，岂可尚容居位以累圣政？臣虽已曾两具论奏，至今未见施行。臣窃观自古以来君天下者，任忠贤则治，任奸邪则乱，此不易之道也。恭惟陛下图治之始，方一意致天下于太平，宜鉴古之所以为治乱之由，则忠贤不可不信任，奸邪不可不放远。然今辅弼之间，尚此忠邪未判，欲以成治，于理则难。天时愆亢，咎或由之。伏望陛下上观天意，下察人情，任贤勿贰，去邪勿疑，自然天人协顺，善祥来格，丰年之应，固未为晚。欲乞检会臣前奏，早赐睿断施行。」（此据编类章疏【一八】，光庭以正月十二日奏此。贴黄云：时雪未降，乞任贤去奸。）
　　癸卯，诏御史中丞黄履、侍御史刘挚同举御史二员。
　　诏保马别立法以闻。（保马别议立法，已见元丰八年七月十二日司马光疏后，不知旧录何故于元佑元年正月十四日始书，新录又因之，当考。）
　　诏应今日已前奏案所由官司，并减元限一半了当。以旱决留狱，而大理等奏案未下者尚多故也。
