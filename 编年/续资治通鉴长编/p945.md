<!-- { "loadSidebar": true } -->
　　自古人主好动干戈，由败而亡者，不可胜数。臣今不敢复言，请为陛下言其胜者。秦始皇既平六国，复事胡、越，戍役之患，被于四海，虽拓地千里，远过三代，而坟土未干，天下怨叛，二世被害，子婴被擒，灭亡之酷，自古所未尝有也。汉武帝承文、景富溢之余，首挑匈奴，兵连不解，遂使侵寻及于诸国，岁岁调发，所至成功。建元之间，兵祸始作。是时，蚩尤旗出，长与天等，其春，戾太子生，自是师行三十余年，死者无数。及巫蛊事起，京师流血，僵尸数万，太子父子皆败，故班固以为太子生长于兵，与之终始。帝虽悔悟自克，而没身之恨，已无及矣。隋文帝既下江南，继事夷狄，炀帝嗣位，此志不衰，皆能诛灭强国，威震万里，然而民怨盗起，亡不旋踵。唐太宗神武无敌，尤喜用兵，既已灭突厥、高昌、吐谷浑等，犹且未厌，亲驾辽东，皆志在立功，非不得已而用。其后，武氏之难，宗室陵迟，不绝如覴。盖用兵之祸，物理难逃。不然，太宗仁圣□厚，克己裕人，几至刑措，而一传之后，子孙涂炭，此岂为善之报也哉？由此观之，汉、唐用兵于□仁之后，故胜而仅存；秦、隋用兵于残暴之余，故胜而遂灭。臣每读书至此，未尝不掩卷流涕，伤其计之过也。若使此四君者，方其用兵之初，随即败衄，惕然戒惧，知用兵之难，祸败之兴当不至此。不幸每举辄胜，故使狃于功利，虑患不深。臣故曰「胜则变迟而祸大，不胜则变速而祸小」，不可不察也。
　　昔仁宗皇帝覆育天下，无意于兵，将士惰偷，兵革朽钝。元昊乘间窃发西鄙，延安、麟府、泾原之间，败者三四，所丧动以万计，而海内宴然，兵休事已，而民无怨言，国无遗患。何者？天下臣庶知其无好兵之心，天地鬼神谅其有不得已之实故也。今陛下天锡勇智，意在富强，即位以来，缮甲治兵，伺候邻国，髃臣察见此指，多言用兵。其始也，弼臣执国命者，无忧深思远之心；枢臣当国论者，无虑害持难之识；在台谏之职者，无献替纳忠之议。从微至着，遂成厉阶。既而薛向为横山之谋，韩绛效深入之计，陈升之、吕公弼等阴与协力，师徒丧败，财用耗屈，较之宝元、庆历之败不及十一，然而天怒人怨，边兵叛背，京师骚然，陛下为之旰食者累月。何者？用兵之端，陛下作之，是以吏士无怒敌之意，而不直陛下也。
　　尚赖祖宗积累之厚，皇天保佑之深，故使兵出无功，感悟圣意。然浅见之士，方且以败为耻，力欲求胜，以称上心。于是王韶作祸于熙河，章惇造衅于横山，熊本发难于渝、泸。然此等皆残杀已降，俘累老弱，困敝腹心，而取空虚无用之地，以为武功，使陛下受此虚名，而忽于实祸。勉强砥砺，奋于功名，故沈起、刘彝复发于安南，使十余万人暴露瘴毒，死者十而五六，道路之人毙于输送，资粮器械不见敌而尽。以为用兵之意必且少衰，而李宪之师复出于洮州矣。今师徒克捷，锐气方盛，陛下喜于一胜，必有轻视四夷，陵侮敌国之意。天意难测，臣实畏之。
　　且夫战胜之后，陛下可得而知者，凯旋捷奏，拜表称贺，赫然耳目之观耳。至于远方之民，肝脑屠于白刃，筋骨绝于馈饷，流离破产，鬻卖男女，熏眼、折臂、自经之状，陛下必不得而见也；慈父、孝子、孤臣、寡妇之哭声，陛下必不得而闻也。譬犹屠杀牛羊，刳脔鱼□，以为膳羞，食者甚美，见食者甚苦。按：苏轼文集作「受者甚苦。」使陛下见其号呼于梃刃之下，宛转于刀几之间，虽八珍之美，必将投鳀而不忍食，而况用人之命，以为耳目之观乎？且使陛下将卒精强，府库充实，如秦、汉、隋、唐之君，则既胜之后，祸乱方兴，尚不可救，而况所任将吏，罢软凡庸，较之古人，万万不逮，而数年以来，公私窘乏，内府絫世之积，埽地无余，州郡征税之储，上供殆尽，百官廪俸仅而能继，南郊赏给久而未办，以此举动，虽有智者无以善其后矣。且饥疫之后，所在盗贼窎起，京东、河北尤不可言。若军事一兴，横敛随作，民穷而无告，其势不为大盗无以自全。边事方深，内患后起，则胜、广之形将在于此，此老臣所以终夜不寐，临食而叹，至于恸哭而不能自止也。
　　且臣闻之，凡举大事，必顺天心。天之所向，以之举事必成；天之所背，以之举事必败。盖天心向背之迹，见于灾祥、丰歉之间。今自近岁日食、星变、地震、山崩、水旱、疫厉，连年不解，民死将半，天心之所向背可以见矣。而陛下方且断然不顾，兴事不已。譬如人子得过于父母，惟有恭顺静默，引咎自责，庶几可解，今乃纷然诘责奴婢，恣行棰楚，以此事亲，未有见赦于父母者。故臣愿陛下远览前世兴亡之迹，深察天心向背之理，绝意兵革之事，保疆睦邻，安静无为，为社稷长久之计，上以安二宫朝夕之养，下以济四方亿兆之命，则臣虽老死沟壑，瞑目于地下矣。 
　　昔汉祖破灭髃雄，遂有天下；光武百战百胜，祀汉配天。然至白登被围，则讲和亲之议；西域请吏，则出谢绝之言。此二帝者，非不知兵也，盖经变既多，则虑患深远。今陛下深居九重，而轻议讨伐，老臣庸懦，私窃以为过矣。然而人臣纳说于君，因其既厌而止之，则易为力；迎其方锐而折之，则难为功。凡有血气之伦，皆有好胜之意。方其气之盛也，虽布衣贱士有不可夺，自非智识特达，度量过人，未有能于勇锐奋发之中，舍己从人，惟义是听者也。今陛下盛气于用武，势不可回，臣非不知而献言不已者，诚见陛下圣德□大，听纳不疑，故不敢以觽人好胜之常心，望于陛下；且意陛下他日亲见用兵之害，必将哀痛悔恨，而追咎左右大臣未尝一言。臣亦将老且死，见先帝于地下，亦有以借口矣，惟陛下哀而察之！
　　书辞盖方平托苏轼为之，上颇为感动，讫不从也。至永乐败，乃思其言云。十朝纲要云：是岁，以提举茶场司李□言，始尽榷蜀茶。
　　注　　释
　　【一】亦已申禀「申」原作「中」，据阁本、活字本改。
　　【二】董固「董」原作「堇」，据宋史卷九二河渠志改。
　　【三】袤七十里九十步「袤」字原脱，据同上书补。
　　【四】神御殿「殿」字原脱，据宋史卷一○九礼志补。
　　【五】宜别录本速札下「本」原作「中」，据宋会要职官四四之四二改。
　　【六】果州「果」原作「梁」，据阁本及宋史卷三四九刘昌祚传改。
　　【七】恩州故城村有一贾家系保正「贾」原作「买」，据阁本改。
　　【八】其熙河泰凤路市易务并罢「市」字原脱，据阁本及宋会要职官四四之四二补。
续资治通鉴长编
卷二百八十七
卷二百八十七
　　起讫时间 起神宗元丰元年正月尽是年闰正月
　　卷　　名 续资治通鉴长编卷二百八十七
　　帝　　号 宋神宗
　　年　　号 元丰元年（戊午，1078）
　　全　　文
　　春正月庚戌，诏河北转运司，令所在长吏躬祷名山灵祠。旱故也。
　　壬子，命辅臣祈雨。
　　魏国安仁保佑夫人张氏乞依赦封二代，从之。神宗乳母，熙宁八年二月【一】，自崇国改封魏国。
　　甲寅，右谏议大夫、提举崇禧观沈立卒。
　　乙卯，集禧观使、镇南节度使、同平章事王安石为左仆射【二】、观文殿大学士、集禧观使，放朝辞。安石辞使相，乞以本官领宫观，屡诏不允，而安石辞不已，故有是命。
　　交址郡王李干德上表言：「伏蒙赐诏，从臣所请，自今复修职贡，已令安抚司各差人画定疆界，毋得辄侵犯。臣已奉诏遣人送方物，乞赐还广源、机榔等州县。」诏：「候进奉人到阙，别降疆事处分。」
　　又诏河北路转运司检放水灾民户秋税欠负，展限输纳。
　　又诏京西、淮南路转运司访名山灵祠，委长吏祷雨雪。
　　权御史中丞邓润甫言：「知虢州邓绾近复龙图阁待制，中外之论，皆谓绾在言路，肆为邪慝，阴连公府掾属，数为大臣乞恩，乞除大臣之子馆职，传笑四方，伤辱国体，近世处言职者未尝有也。陛下以绾操心颇僻，赋性奸回，论事荐人，不循分守，故斥逐之。今绾去位未几，亟还近职，缙绅藉藉，莫知所谓。盖苏颂夺职八年而后复谏议大夫，曾布五年而后得待制，绾何人，独此超越？乞追寝成命，以厌公论。」诏绾罢龙图阁待制，以本官充集贤院学士、知河阳。
　　丁巳，诏国子监丞、主簿省一员。
　　戊午，判太常寺、枢密直学士陈襄，崇政殿说书、同修起居注、太子中允、集贤校理黄履，太常博士、集贤校理李清臣，秘书丞、集贤校理王存，详定郊庙奉祀礼文；太常寺主簿、秘书丞杨完，御史台主簿、著作佐郎何洵直，国子监直讲、密县令孙谔充检讨官。先是，手诏：「讲求郊庙奉祀礼文讹舛，宜令太常寺置局，仍遣定礼官数员，及许辟除官属，讨论历代沿革，以考得失。」故命襄等。五年四月十一日成书。熙宁十年十二月【三】甲午，黄履云云。旧纪书：命官详定郊庙祝文。
　　皇城使、达州刺史、入内副都知苏利涉为海州团练使。时利涉校年止当迁官，而诏以利涉逮事先朝藩邸，故特有是命。
　　减并陈留捧日、天武第七军第一武骑带甲剩员，亳州第一龙卫带甲剩员，陈留第一，亳州第二，尉氏骁猛第二，南京雄威第八，咸平雄勇第二、第三，郓州第五，许州第六，管城第七，白马第八，总十三指挥，每军止各置一指挥，并以五百人为额，余数听额外收管。
　　经制熙河路边防财用司【四】乞封桩息钱，以备朝廷移用，如铸钱、盐井之类，与转运司钱相干者，并以熙宁九年为额，本司认数拨还之。
