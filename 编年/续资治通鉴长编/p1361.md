<!-- { "loadSidebar": true } -->
　　臣闻自昔台谏之论，尝以天下公议为主，因公议之所是而后与之，因公议之所非而后击之。人君所以垂衣高拱，不出户庭，而周知天下之情，可否予夺，必合义理，以辨邪正，以决疑似，如权衡之不可欺以重轻，规矩之不可诬以方圆者，用此道也。臣考之舆论，皆谓宗愈才识浅近，趋向反复，贪得患失，背公徇私，不敢悉数其详，以□天听，犹可粗陈其略，冀寤宸衷。一言涉欺，不敢逃死。
　　按宗愈起于贵阀，偶中高科，数年之闲，渐阶显列。昔事先帝，颇有可称，及陛下即政之初，首加进用，再期之内，遂至中司，未闻深虑远图，报朝廷之厚德，惟以巧言邪说，为进身之私谋。如永兴军路提刑冯如晦，欲令旧不充役贫下之人出钱以助合役之上户，不量缓急闲剧色役，例雇募游手充代，其议论乖缪，最害役法。如闻苏辙颇主其言，亟为公移，欲颁诸路。户部尚书李常曾不讲究，遽令施行。而员外郎刘昱乃能力辨是非，不为押检，议既难合，事亦中辍。缙绅传播，莫不嘉昱能守其职，而宗愈因上雇募衙前之论，遂诋刘昱，以谓户部郎官有近来参详立法之人，护短遂非，不肯公心舍己从长，以救乡户之患。意在附会，不顾义理，其罪一也。
　　按宗愈实娶丁氏，今礼部员外郎丁骘乃其妻族。宗愈既备从官，未见引天下之贤，而首荐私亲，乞不次擢用。古之人固有内举者矣，然必诚告其君曰：「臣之子也。」今宗愈特荐丁骘，而不以实奏，幸朝廷之不察，以盗宠禄而归惠于己，其罪二也。
　　陛下嗣位，太皇太后同览庶政，而苏轼试馆职策题，乃引王莽依附元后取汉室之事以为问目，士大夫皆谓其非所宜言；且台谏官数尝论奏，而宗愈不惟无所弹劾，反又劝止同列，不使上疏，其罪三也。
　　李慎由乃文彦博之孙貋，方营在京差遣，而宗愈遽荐为本台主簿，偶以碍格，遂闻报罢。苟徇权贵，不恤人言，其罪四也。
　　昔熙宁中尝知谏院，神宗皇帝深照其奸，乃手诏中书曰：「宗愈自领言职，未尝存心朝廷治道，凡进对论事，必潜伏奸意，含其事情，傍为邪说，以私托公。」坐是落职，与通判差遣。御批具在，天下共知。臣窃谓熙宁政事与今虽异，而宗愈观望迎合之迹固同。陛下用此数者，平心正虑而察其本末，则奸回罔上，徇私贪利之实，灼然可见，诚不足以当大臣之任，重朝廷之势。伏望圣慈察臣惓惓之忠，为天下计，万几之暇，详览臣言。如所论皆有按据，不至谬妄，即乞特出圣断，付外施行。
　　又言：「胡宗愈近除尚书右丞，不协公议，臣于延和殿赐对之日，已尝面奏，继又两具奸慝条列以闻。臣之所言，莫非实状，累□天听，涉历两月。窃惟宗愈之罪恶固不能逃于圣鉴，而陛下体貌大臣，务全进退之礼，是以特降答诏，俾安厥位。宗愈承命遽出，无复逊避，缙绅传播，莫不骇笑。臣伏闻自昔执政之臣，或为言者所击，率皆归第阖门待罪【八】，虽朝廷遣使宣召，往往遵奉君命，暂至官省，不敢治事，亟复家居。原其处心，固非畏缩，实以辅弼之任【九】，与国同体，举措出处，天下具瞻，苟有过尤挂于清议，自当上还印绶，退避贤路，岂俟斥逐，方为去计。盖待之之礼既厚，则责之之意愈深，此所以君臣之闲，礼体两得，而廉厚之风，足以矫励天下者也。贾谊有言曰：『上设廉耻礼义以遇其臣，而臣不以节行报其上者，则非人类也。』臣窃观陛下之所以待宗愈，可谓尽廉耻礼义之道矣，按宗愈之所以报陛下，则非止不以节行，而又贪墨急进，违弃礼义，明知台谏皆有弹劾，而尚起视事，一如平日。近世以来，公卿大臣操行污下，毁灭廉耻，未有若此之甚也。孔子曰：『鄙夫可与事君也与哉？其未得之也，患得之；既得之，患失之。苟患失之，无所不至矣！』陛下察宗愈之行谊如此，苟充其无耻之心，则奸邪趋利，何所不为，尚安足以辅佐人主，参断国论，委之以纲辖，寘之于庙堂乎？又闻御史中丞孙觉乃宗愈之故人，见其改节，今已弹奏。监察御史赵挺之、杨康国皆宗愈所荐，二人者虽顾惜小节，未见明言其罪，风闻各有章疏申救王觌。臣窃谓是非之理，固不两立，苟知此之为直，则曲之在彼，不辨而自见。今上则朝廷士大夫之论，莫不鄙恶宗愈，下至闾阎一介之贱，苟或询之，无有心悦而诚服者。盖天下之民，别而听之则愚，合而听之则神。以此卜之，可知公议之不与矣。伏望陛下考合佥言，明辨邪正，罢免宗愈，断之不疑，实天下之幸！」
　　注　　释
　　【一】从弼子绍庭请也「庭」原作「延」，据宋史卷三一三及东都事略卷六八富弼传改。
　　【二】罢提举教习马军所「习」下原衍「为」字，据阁本删。
　　【三】寖失朝廷清静之体「寖」原作「寝」，据文义改。
　　【四】纯以二年七月辛未自南床除改右司「床」原作「库」，据阁本、活字本改。
　　【五】谋杀夫违律而自承者「夫违律」原作「违律夫」，据阁本乙正。
　　【六】应诸路州军奏到大辟罪人「路」原作「各」，据阁本、活字本改。
　　【七】仍与随处长吏同共商量措置「吏」原作「史」，据阁本改。
　　【八】率皆归第阖门待罪「阖」原作「合」，据阁本改。
　　【九】辅弼之任「任」原作「仕」，据阁本改。
续资治通鉴长编
卷四百十二
卷四百十二
　　起讫时间 起哲宗元佑三年六月尽是年七月
　　卷　　名 续资治通鉴长编卷四百十二
　　帝　　号 宋哲宗
　　年　　号 元佑三年（戊辰，1088）
　　全　　文
　　六月丙子朔，诏：「乡户衙前役满未有人替者，依募法支顾钱。如愿投募者听，仍免本户身役；不愿投募者，速召人替。」
　　吏部言：「熙宁敕，知州、通判，川、广以二年为满。元丰敕，川、广以三十月。元佑敕，知州、通判并以三十月为任，即不分川、广。请川、广知州、通判，除有专法指定及酬銟外，不论见任、新差官，并二年为任。其使阙满替，悉依本法。」从之。
　　丁丑，朝请大夫、天章阁待制、知杭州杨绘卒。（旧录云：「绘尝荐属吏王永年，御史蔡承禧言其阴为奸私，通馈赂。下有司，而永年自言，绘尝纳真珠，许荐为阁门祇候。狱具而永年前死，坐贬荆南节度副使。」新录辨曰：「永年狱未具而死，事难辨明，当略其词，移入杨绘卒时。」）
　　己卯，诏王中正、宋用臣并展一期□。（政目初四日，宋用臣监滁酒【一】，实录无之。元佑元年正月十四日，又四月十八日，四年八月四日，六年闰八月二十四日可考。）
　　诏待制以上落职期满检举者，今后并量元犯取旨。（旧录云：「旧制，侍从官落职期满检举，例复职。至是，韩川为左司谏，以前所贬官于法当□，恐其复用，故先事建言而有是诏。」新录辨曰：「旧制，侍从官得罪，于法当检举者，不过□官复职而已。用与不用，自系朝廷，韩川安能预知其复用而先事言之？自『旧制』以下四十四字合删去。」）
　　诏：「诸宫学教授阙，选所举学官及可为师表，可备讲读科充。不足则三省选差，仍取升朝官已上，有出身，年四十已上者。」
　　中散大夫、鸿胪少卿庞元英知晋州。
　　庚辰，诏：「将来一次科场，如有未习诗赋举人，许依旧法取。应解发合格人，不得过解额三分之一。应解二人者，均取。即有零分及解额一人者，并通取文理优长之人。」（此据诸州编录条贯册元佑三年六月五日圣旨，今移附本年月日。旧录□入二年十一月十二日，新录因之，且云：「令礼部立诗赋格式以闻。」按：当时所颁降文字，并非立诗赋格式，盖令礼部议差官等法，本部以为不须别立，但立此一法，奉圣旨依奏。不知旧录何故却云令礼部立诗赋格式。按：三年十一月十一日，彭汝砺奏：「礼部牒，奉圣旨令两制、两省同共看详，修立到考校诗赋□格式闻奏。」又不知此圣旨是何月日降【二】，或即旧录所云，自别有月日，而旧录□入二年十一月十二日乎。斟酌其时，令两省、两制看详格式，必当在此六月初五日后也。四年十二月二十四日，实录载礼部申明此条，亦无令礼部立诗赋格式指挥。二年十二月已立四场法。）
　　辛巳，诏勿收知枢密院事安焘乞解机务文字。
　　癸未，诏：「左右司谏、正言、殿中侍御史、监察御史，以升朝官通判资序实历一年以上人充。」初，太皇太后宣谕曰：「近时台谏官多是新进，未甚更事，所论不知朝廷大体，近于求名。可依祖宗故事，选用历第二任通判人充。」司空吕公着言，近制举官不以资序。因检会旧制，而有是诏。（王岩叟有章论举法太严，乞除去实历一年之文，从违当考。岩叟章附五年四月八日。）
　　诏：「三省同得旨事，就中书诸房选差三省本房人吏兼同行遣，依条由给、舍进呈；得旨者，并依已得画旨，更不覆奏，直送曹、部等处施行，仍具奏知，三省各录留为底。余依旧。」（政目云：「三省同得旨事，就中书房三省同行，直送曹、部。」）
　　朝奉郎、知襄州邢恕除直龙图阁，差遣如故。初，恕由起居舍人出知随州，改汝州，又改今任，用期检□也。（自随改汝，政目在元年十一月二十四日；直龙图阁，在四日。）
　　诏：「保甲补借差以上者，初该磨勘，有本辖官二员同罪奏举升陟，听如常法磨勘。即无举主，或不足，或犯赃若私罪徒，即展二年。应别格合展者，并累展。其元丰元年以后补授人，虽经磨勘改转，内历一任先无举主或不足者，将来磨勘亦如之。」
　　甲申，罢潭州安化县博易场，其人户欠息，特行除放，趣纳本钱。从荆湖南路转运司请也。
　　诏刑部应天下奏到大辟案，除疑虑可悯及依法奏裁，自合依旧取旨外，但情理稍有可议者，亦具因依取旨。
　　丁亥，诏赐北京、恩、冀州界修河役兵夏药特给钱。
　　诏经明行修黄杲卿、黄颖并特与应天府助教。以被举不至，御史中丞孙觉请各就除一官，教导后进，故有是命。
　　诏：「今后诸蕃国贡物，估直与旧例相近者，并如例，即所估高下增减不同【三】，申禀尚书省。」
　　工部言：「嘉州丰远监岁铸钱八万有奇，止以职官兼领，请依旧置监官一员，于本路选举，具姓名申吏部【四】。」从之。
　　戊子，诏：「河、岷、兰州缘边，今后诸蕃客般擦入汉买卖回日，许由城寨搜检，不得带钱入蕃。若在汉界，听其便。」
　　庚寅，月有食之。
　　辛卯，四方馆使、嘉州团练使狄谘复引进使。
　　壬辰，诏：「命官犯罪有亏名教，虽无特旨者，并申尚书省奏裁。」
