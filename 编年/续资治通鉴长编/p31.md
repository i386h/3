<!-- { "loadSidebar": true } -->
　　是日，大内营缮皆毕，赐诸门名。上坐寝殿，令洞开诸门，皆端直轩豁，无有拥蔽，因谓左右曰：「此如我心，少有邪曲，人皆见之矣。」
　　二月癸亥，诏曰：「三年有成，前典之明训，一日必葺，昔贤之能事。如闻诸道藩镇郡邑衙宇及仓库，凡有隳坏，弗即缮修，因循岁时，以至颓毁，及僝工充役，则倍增劳费。自今节度、观察、防御、团练使，刺史、知州、通判等罢任，其治所廨舍，有隳坏及所增修，着以为籍，迭相付授。幕职、州县官受代，则对书于考课之历。损坏不全者，殿一选。修葺建置而不烦民者，加一选。」
　　庚辰，改珍州为高州，从刺史田景迁之请也。
　　是月，纳皇后宋氏，忠武节度使延渥之长女也。延渥寻改名偓。（纳后，大礼也，而本纪及新、旧录皆不书。据后传，因长春节入宫，故附见此月。）
　　三月庚寅，增修县令、尉捕贼功过令。颁行之。
　　癸巳，幸玉津园。
　　权知贡举王祜擢进士合格者十人，陶谷子邴，名在第六。翌日，谷入致谢，上谓左右曰：「闻谷不能训子，邴安得登第？」遽命中书覆试，而邴复登第。因下诏曰：「造士之选，匪树私恩，世禄之家，宜敦素业。如闻党与，颇容窃吹，文衡公器，岂宜斯滥【一】！自今举人凡关食禄之家，委礼部具析以闻，当令覆试。」
　　甲辰，镇州言百井寨兵出攻北汉马鞍山寨，斩获数十人。
　　乙巳，有驯象自至京师，髃臣表贺。
　　南汉西北面招讨使潘崇彻以飞语见疑，南汉主遣内侍监番禺郭崇岳来觇其军，戒之曰：「崇彻果有异志，即就诛之。」崇岳至桂州，崇彻严兵卫以见之，崇岳不敢发，还白南汉主曰：「崇彻日夕领伶官百余辈，并衣锦绣，吹玉笛，为长夜之饮，不恤军政，非有反谋也。」南汉主怒。会崇彻单骑来归，南汉主释不问，但夺其兵权而已。
　　戊申，唐主以枢密使、右仆射汤悦为左仆射、兼门下侍郎、平章事。悦素奖待清辉殿学士张洎。洎能伺人主颜色，善构同列短长，以悦四子布列三省、枢密院，密表云「亲切之地，鱼贯其间」，又言「悦非经纶才，不宜居相位」。国主以悦文学旧臣，罢洎学士，俄复故。
　　甲寅，右拾遗梁周翰夺两任官，坐通判眉州日决人至死也。
　　夏四月戊午，成德军节度使、兼侍中、追封南康郡王韩令坤卒。令坤有才略，识治道，与上同事周室，情好□洽。镇常山凡七年，北边以宁。闻其丧，甚悼惜之。
　　丙子，户部员外郎、知制诰、史馆修撰判馆事王着复为翰林学士。
　　兵部郎中、知制诰卢多逊充史馆修撰判馆事。多逊喜任术数，善为巧发奇中。上好读书，每遣使取书史馆，多逊预戒吏令遽白所取书目，多逊必通夕阅览以待问。既而上果引问书中事，多逊应答无滞，同列皆服。上益宠异之。
　　晋州言北汉军校翟洪贵等二百余人来降。
　　五月甲午，诏诸道州府追属县租，以籍付孔目官，擅自督摄逋赋，因缘欺诈，破扰吾民，自今令录事参军躬按文簿，本判官振举之。
　　乙未，诏诸道当辇送上供钱帛等舟车，并从官给，勿以扰民。
　　丙午，建雄节度使、赠侍中赵彦徽卒。彦徽与上同事周世宗，上尝拜为兄，及即位，擢领旄钺。先是，彦徽自镇来朝，上为开宴，宠顾甚厚。彦徽饮酒过度，因致病，车驾幸其第，赐钱百万，遽令归镇，仍遣其子闲□副使继能侍行。彦徽不恤民事，专务聚敛，私帑所藏巨万，上闻之，始薄其为人。当疾革之际，有雷震其室，骇愕而终，人以为阴谴云。
　　丁未，赐江南米十万斛，民饥故也。
　　是月，诏：「诸州通判、粮料官至任，并须躬自检阅帐籍所列官物【二】，不得但凭主吏管认文状。主库吏每三年一易。」从淮南转运使苏晓之请也。（此据食货志。）
　　唐主以勤政殿学士承旨、兵部尚书、修国史韩熙载为中书侍郎、百胜节度使、兼中书令。熙载上疏论刑政之要，古今之势，灾异之变，及献所撰格言。唐主手诏褒答，而有是命。
　　六月癸丑，诏诸州民田经霖雨及为河水所漂没者，蠲其租。
　　西川及山南诸州百姓祖父母、父母在者，子孙多别籍异财。癸亥，诏长吏申戒之，违者论如律。（王称东都事略，诏曰：人伦以孝慈为先，家道以敦睦为美。矧犬马而有养，岂父子之异居？伤败风化，莫此为甚。应百姓祖父母、父母在者，子孙无得别籍异财，长吏其申戒之。）
　　辛巳，以右补阙辛仲甫权知彭州。上谓之曰：「蜀土始平，轻侈之俗未革。尔有文武才干，是用命尔。」仲甫既至，州兵燕环诱屯戍军谋以长春节宴集日为乱，仲甫初未觉也。时民出郭拜墓，仲甫率官属巡逻于近郊，见濠中草深，恐其藏伏奸慝，悉命烧薙之。环党惧谋泄，遂有告者。凡百余人，悉擒斩于市。
　　单州言单父民王美家龙出井中，大风飘庐舍四百区，溺死者数十人。
　　秋七月戊子，水部员外胥昭盛责授左赞善大夫。先是，昭盛权知原州，误以蕃部入寇上言，及验之，失实，故有是命。（昭盛，未见。）
　　乙未，中元张灯，上御东华门，赐从官饮。
　　殿前散员都虞候董遵诲为通远军使。遵诲，涿州人。父宗本，仕汉为随州刺史，上微时尝往依焉。遵诲凭借父势，多所凌忽，尝谓上曰：「每见城上有紫云如盖，又梦登高台，遇黑蛇约长百余丈，俄化为龙，飞腾东北去，雷电随之。是何祥也？」上皆不对。他日论兵战事，遵诲理屈，即拂衣起。上乃辞宗本去，自是，遵诲亦不复见紫云矣。
　　及上即位，遵诲累迁至骁武指挥使。一日，便殿召见，遵诲伏地请死，上令左右扶起，因谕之曰：「卿尚记往日紫云及龙化之梦乎？」遵诲再拜呼万岁。俄而部下有击登闻鲘，诉其不法十余事，上释不问，遵诲皇恐待罪，上谕之曰：「朕方赦过责功，岂念旧恶耶？汝可勿复忧，吾将录用汝。」遵诲再拜感泣。又问遵诲【三】：「母安在？」遵诲曰：「母氏在幽州，患难暌隔。」上因令人重赂边民，窃迎其母，送于遵诲，仍加优赐。于是，上以通远军西戎近边，命遵诲守焉。
　　遵诲既至，召诸族酋长，谕以朝廷威德，刲羊酾酒，厚加宴犒，觽皆悦服。后数月，复入寇，遵诲率兵深入，击走之，俘斩甚觽，获羊马数万，夷落以定。上喜其功，就拜罗州刺史，使如故。遵诲尝遣其外弟虞乡刘综来贡马，及还，上解所服真珠盘龙衣，使赍赐之。综曰：「遵诲人臣，岂敢当此赐！」上曰：「吾委遵诲方面，不以此为嫌也。」
　　丙午，幸铁骑营，赐将士钱及羊酒，遂幸玉津园，赐从臣饮。
　　镇州言北汉乌玉寨主胡遇等并家属一百三十九人来降。
　　上自即位，数出微行，或过功臣之家，不可测。赵普每退朝，不敢脱衣冠【四】。一夕大雪，普谓上不复出矣，久之，闻扣门声异甚，亟出，则上立雪中。普皇恐迎拜，上曰：「已约吾弟矣。」已而开封尹光义至，即普堂设重裀地坐，炽炭烧肉，普妻行酒，上以嫂呼之。普从容问曰：「夜久寒甚，陛下何以出？」上曰：「吾睡不能着，一榻之外，皆他人家也，故来见卿。」普曰：「陛下小天下耶？南征北伐，今其时也，愿闻成算所向。」上曰：「吾欲收太原。」普嘿然良久，曰：「非臣所知也。」上问其故，普曰：「太原当西北二边，使一举而下，则边患我独当之，何不姑留以俟削平诸国。彼弹丸黑子之地，将何所逃。」上笑曰：「吾意正尔，姑试卿耳。」于是用师荆、湖，继取西川。
　　尝因北汉界上谍者谓北汉主曰：「君家与周氏世仇，宜不屈。今我与尔无所间，何为困此一方之人也？若有志中国，宜下太行以决胜负。」北汉主遣谍者复命曰：「河东土地兵甲，不足当中国之十一，区区守此，盖惧汉氏之不血食也。」上哀其言，笑谓谍者曰：「为我语刘钧，开尔一路以为生。」故终孝和之世，不以大军北伐。（按太祖云一榻之外皆他人家，则此时犹未平荆、湖也。太宗以建隆二年秋尹开封，开宝六年乃封晋王。邵伯温见闻录云已约晋王者，盖误。今改曰吾弟，庶得其实。又云始定下江南之议，此尤误。若谓荆、湖、西川则可耳。十国纪年、北汉天会七年，宋帝使邢州人盖留来谓帝曰：「君家自与周室有隙，何预我事？胡不改图，使一方之人困苦兵战！契丹多诈，终不足恃，君必欲中原，何不下太行，与君疋马较胜负于怀、洛川【五】。」帝遣留归，曰：「为我谢赵君，余家世非叛人，欲存汉氏宗祀耳。土地士马，不能敌君十一，安敢深入？君欲决胜负，当过团□谷来，背城一战。」宋帝笑曰：「存之何害？」终帝世，宋帝不复北伐。天会七年，本朝干德元年也。今因刘钧死，附其事于开宝元年，文辞又与五代史不同，今从五代史。）
　　初，北汉世祖女为晋护圣营卒薛钊妻【六】，生子继恩。汉高祖典禁卫，以世祖故，释钊军籍，馆于门下。钊无材能，高祖衣食之而无所用。其妻常居中，钊罕得见，意怏怏，因醉拔佩刀刺之，伤而不死，钊即自裁。其妻改适何氏，复生继元，而何与妻皆卒。世祖以孝和帝无子，复养继恩及继元，皆冒姓刘氏。继恩皤腹多髯，长上短下，乘马即魁梧，徒步即侏儒。事孝和帝尽恭，昏定晨省，礼无违者。及为太原尹，选软不治，孝和帝忧之，尝谓宰相郭无为曰：「继恩纯孝，然非济世才，恐不能了我家事，将奈何？」无为不对。是月，孝和帝卧疾勤政合，召无为，执其手，以后事付之。继恩始监国，无为与侍卫亲军使蔚进不协，因出进守代州，又建议渐斥去公族，命继恩弟继忠守忻州。继忠，亦孝和帝养子也，自称尝使契丹，得冷痼病，定襄地寒，愿留养晋阳。继恩责其观望，趣令就道，继忠颇出怨语，或以白继恩，寻缢杀之。孝和帝殂，继恩遣使告终称嗣于契丹，契丹许之，然后即位。
　　是月，令诸州察民有饥者，即发廪贷之。
　　八月甲寅，诏以冬至有事于南郊。
　　乙卯，按鹘于近郊，还幸相国寺。
　　戊午，又按鹘于北郊，还幸飞龙院。
　　左监门卫大将军赵玭既罢三司，累上密疏，皆留中不出，尝疑赵普中伤之，乃诣合门纳所受诰命。庚申，诏勒归私第。玭请退居郓州，不许。
　　辛酉，令合格选人到京者即赴集，不必限四时，及成甲次，南曹、铨司、门下省三处磨勘注拟，并点检谢辞等，共给一月限。南曹八日，铨司十五日，门下省七日，着为定式。若别论理课绩，或负过咎，须至诸处勘会者，即依例行遣，仍具事以闻。如无阙员及资考未当注拟者，不在此限。
　　丙寅，命客省使卢怀忠等二十二人领兵屯潞州，将有事于北汉也。
