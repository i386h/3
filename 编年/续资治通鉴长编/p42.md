<!-- { "loadSidebar": true } -->
　　昭辅出，光义问右知客押衙永城陈从信曰：「为之柰何？」从信对曰：「从信尝游楚、泗间，见粮运停阻之由，良以舟人日食，旋于所历州县勘给，故多凝滞【一七】。若自起发即计日并支，往复皆然，可以责其程限。又楚、泗间运米入船，至京师辇米入仓，宜各宿备运卒，皆令实时出纳。如此，每运可减数十日。楚、泗至京千里，旧定八十日一运，一岁三运。今若去淹留之虚日，则岁可增一运矣。又闻三司欲籍民船，若不许，则无以责办，若尽取用之，则冬中京师薪炭殆绝，不若募其船之坚实者令运粮，其损败者任民载樵薪，则公私俱济。今市中米贵，官乃定价斗钱七十，商贾闻之，以其不获利，无敢载至京师者，虽富人储物，亦隐匿不粜，是以米益贵，而贫民将忧其馁殍也。」光义然之。明日，具以告上，上悉从其言。由是事集，昭辅亦免责焉。（陈从信传云事在开宝三年秋。宝训云在二年。按楚昭辅权判三司实四年五月，安得三年秋已有此事？今载于五年秋，庶免抵牾。冬十月，江、淮米十万石至京师，即是从信之策行也。）
　　先是，大理正内黄李符知归州，转运司制置不合理者，符即上言，上嘉之。秩满归阙，上以京西诸州钱币不登，八月癸巳，命符知京西南面转运事，书「李符到处，似朕亲行」八字赐之，令揭于大旗，常以自随。符前后条奏便宜，凡百余条，其四十八事皆施行着于令。
　　丙申，命同知广州潘美、尹崇珂并兼岭南转运使，其原转运使王明为副使，太子中允许九言为判官。转运判官，自九言始也。（隆平集言开宝六年，初除徐泽为广南运判，恐误。）
　　己亥，广州言，行营兵马都监朱宪领兵大破獠贼二万余人于容州城下。初，岭南所在贼起，伪开府乐范、土豪周思琼等，各聚觽负海为乱，尹崇珂领兵击之，上遣中使李神佑督战，数月尽平其党。（新、旧录并于七月癸未言邕、容州民诱蛮人为乱，本纪亦然。今并书于此。周思琼者，尹崇珂传云韶州贼帅，潘美传云土豪。崇珂传又称伪开府乐范、指挥使袁汉琼及邓存忠等据五州以叛。然不详五州为何等州也，今止从美传，以周思琼为土豪，增乐范一人，却依美传总言聚觽负海，不言某州，庶免抵牾。邓存忠事已见范旻知邕州时，兹不重列。）
　　癸卯，建保静军于宿州。
　　密州复为防御，废安化军节度。
　　海门镇监军赵令镕（令镕，未见。）大破廉、白州贼。
　　九月丁巳朔，日有食之。
　　庚午，复壁州。
　　禁西川民敛钱结社【一八】及竞渡。
　　枢密使李崇矩与宰相赵普厚相交结，以其女妻普子承宗，上闻之，不喜。先是，枢密使、宰相候对长春殿，同止庐中，上始令分异之。
　　有郑伸者，客崇矩门下几十年，崇矩知其险诐无行，待之渐薄。伸怨恨，击登闻鼓，告崇矩受太原人席羲叟黄金，私托翰林学士扈蒙与羲叟甲科，引军器库使范阳刘审琼为证。上大怒，召审琼诘问，审琼具言其诬，上怒稍解。癸酉，崇矩罢为镇国节度使。赐伸同进士出身，酸枣县主簿。后伸死，其母贫饿，诣崇矩子继昌乞□，家人竞前诟逐【一九】，继昌独召见，与白金百两，时称继昌长者。（会要云时枢密使沈义伦一人，六年义伦作相，以楚昭辅为副使，亦止一人在院。）
　　戊寅，徙建宁留后杨重勋为保静留后。（杨亿说苑云：冯晖为灵武节度，有威名，羌戎畏服，子继业袭其位。杨重勋亦世有麟州。并礏命朝廷，而绥御蕃族，为西北边扞蔽。太祖因继业来朝【二○】，徙镇同州，命儒臣知灵州留务，召重勋授以近镇，别命武臣领州事。其后，二方终烦朝廷经略，议者多以此二事为失焉。别命武臣领麟州事，实录乃无之，当考。）
　　是月，崖州牙校陆昌图作乱，烧劫牙署。知琼州周仁俊遣兵击平之。（实录于明年五月始载此事，今移入。）
　　禁玄象器物、天文、图谶、七曜历、太一雷公、六壬遁甲等不得藏于私家，有者并送官。
　　冬十月，复康州。
　　戊戌，诏边远官岁才三周，即与除代，所司专阅其籍，勿使踰时。
　　初，河阳节度使洛阳张仁超，以郊祀来朝，愿留都下。庚子，卒。上遽幸其第，哭之，辍视朝三日，遣中使护丧事，优诏赠中书令，非常例也。
　　癸卯，诏功德使与左街道录刘若拙，集京师道士试验，其学业未至而不修饰者，皆斥之。若拙，蜀人，自号华鴜先生，善服气，年九十余不衰，步履轻疾。每水旱，必召于禁中，设坛场致祷，其法精审，上甚重之。
　　己酉，诏诸州场院官、粮料使、镇将，并以三周年为任。
　　秦蜀守李冰有庙在永康军，伪蜀初，封大安王，又封应圣灵感王。蜀平，诏长吏增饰其庙。乙卯，改封广济王，岁一祀。
　　海门监盐户庞崇等叛，监军赵令镕击败之，斩首三百级。
　　是月，运江、淮米十万石至京师，皆汴、蔡两河公私船所载也。
　　十一月丁巳朔，以辰州都指挥使秦德崇（德崇，未见。）为起复云麾将军，权知辰州、兼五溪巡检使。后二岁，德崇罢归，除右千牛卫将军。（魏泰东轩录云：武陵、辰阳、澧阳、清湘、邵阳五州，各有蛮徭保聚，依山阻江【二一】，殆十余万。马希范、周行逢时，数出寇边，以至围逼辰、永二州，杀掠民畜，岁岁不宁。太祖既下荆湖，思得蛮情、习险扼而勇智可任者，以镇抚之。有辰州徭人秦再雄者，长七尺，武健多谋，在周行逢时屡以战斗立功，蛮党畏服。太祖召至阙下，察其可用，面以一路事付之，起蛮酋，除辰州刺史，官其一子为殿直，赐予甚厚，仍使自辟吏属，尽予一州租赋。再雄感激异恩，誓死报效。至州日，训练士兵，得三千人，皆能被甲渡水，历山缘堑，捷如猿猱。又选亲校二十八人分使诸蛮，以传朝廷怀徕之意，莫不从风而靡，各得降表以闻。太祖大喜，再召至阙，面加奖激【二二】。再雄伏地流涕，呜咽不胜。改辰州团练使，又以其门客王元城为本州岛推官。再雄尽瘁边圉，故终太祖世，无蛮患。五州延袤数千里，不增一兵，不费帑庾，而边境安妥，由神机驾驭，用一再雄而已。按泰所录再雄事甚美，然正史、实录无之，又不见于他书，或此秦德崇即秦再雄也。德崇自牙校便知州，又起复，事必有异，惜正史、实录不详。及八年正月三十日除右千牛卫将军，已称前知辰州，则德崇在辰州亦不终太祖世，今悉注泰所录，更俟考求。）
　　己未，连州言供奉官李继朗、药继清等领兵大破獠贼于英州城下。（继朗、继清，未见。宋朝要录【二三】：庚申赐上书人郑伸同进士出身，以为酸枣县主簿。）
　　癸亥，禁释道私习天文、地理。
　　己巳，诏：「诸道举人，自今并于本贯州府取解，不得更称寄应。如从化外至者，先投牒开封府，奏请得旨，方许就试【二四】。其国学亦不得妄署监生，参预荐送。」
　　甲戌，废春、勤二州及化仁等七县，又废南义州。（废南义州，本纪、实录并不载，但载明年复置，因追书于此。）
　　庚辰，命参知政事薛居正兼提点三司淮南、湖南、岭南诸州水陆转运使事，吕余庆兼提点三司荆南、剑南诸州水陆转运使事。
　　诏翰林学士李昉及宗正丞洛阳赵孚等分撰岳渎并历代帝王新庙碑，遣使刻石庙中，凡五十二首。
　　十二月乙未，命近臣于京城祠庙祈雪。
　　己亥，畋近郊，遂幸开封尹第视疾。
　　甲寅，诏：「流外选人，经十考入令录者【二五】，引对方得注拟。驱使、散官、技术人，资考虽多，亦不注拟。」
　　杖杀内班董延谔，坐监车营务盗刍粟【二六】，累赃数十万，鞫之得实故也。
　　翰林医官、鸿胪寺丞刘翰为殿中省尚药奉御。又赐道士玄秘大师马志通议大夫阶，仍各赐器币及鞍马，开封尹疾有瘳也。
　　乙卯，大雪。
　　干宁军言北汉民二千二百四十八户来归。
　　三司盐铁、户部、度支各有勾院及开拆司，皆本部判官主之。是月，诏并盐铁、户部为一，度支如故。
　　是岁，大饥。
　　初，上问宰相赵普曰：「儒臣有武干者何人？」普以知彭州、左补阙辛仲甫对。乃徙仲甫为西川兵马都监。于是召见，面试射，且问：「能擐甲否？」仲甫曰：「臣在郭崇幕府，屡从征讨，固尝被介冑矣。」上曰：「汝见王明乎？朕已用为刺史。汝颇忠淳，若公勤不懈，不日亦当为牧伯也。」仲甫顿首谢。上因谓普曰：「五代方镇残虐，民受其祸，朕令选儒臣干事者百余，分治大藩，纵皆贪浊，亦未及武臣一人也。」既而有司命仲甫检视民田，上曰：「此县令职尔。」即令吏部铨择官代之。
　　北汉主始令民输赡军钱，文武百官皆减俸，财用不给故也。
　　注　　释
　　【一】除准旧制种蓺桑枣外「种」字原脱，据大典卷一二三○六、宋大诏令集卷一八二及本编下文补。
　　【二】鄢城县令各本同。按宋史卷三太祖纪作「鄢陵令」，卷四五七陈抟传则作「郾城令」。
　　【三】见于八月「八月」原作「八年」，据大典卷一二三○六及上下文义改。
　　【四】刘熙古原作「刘稽古」。案引宋史卷三太祖纪及卷二一○宰辅表以为皆作刘熙古。今核宋本、宋撮要本正作刘熙古，据改。
　　【五】始损制度「损」原作「改」，据宋本、宋撮要本、阁本及长编纪事本末卷三、编年纲目卷二改。
　　【六】周仁俊原作「周仁浚」，据宋本、宋撮要本及大典卷一二三○六改。又本卷下文九月及本书卷一六三月并出「周仁俊」。
　　【七】辛卯原作「乙卯」，据宋本、宋撮要本改。
　　【八】自战国专利「专」原作「争」，据宋本、宋撮要本及宋史卷九一河渠志改。
　　【九】着纂禹元经十二篇宋史卷九一河渠志作「纂禹元经十二篇」，疑「着」字衍。
　　【一○】并以本县令尉兼庙令丞「令」字原阙。按宋大诏令集卷一三七、通考卷八三郊社考、宋史卷一○二礼志均谓「以本县令兼庙令，尉兼庙丞」，今据补。
　　【一一】交以相付「交以」原作「以交」，据阁本及大典卷一二三○六、通考卷八三郊社考改。
　　【一二】不通政术「通」原作「迩」，据阁本及大典卷一二三○六改。
　　【一三】在曹南时为吏民所讼「曹南」原作「南曹」，大典卷一二三○六作「曹南」。按宋史卷二六一袁彦传，彦为武臣，宋初曾镇曹州。「曹南」盖沿用春秋僖十九年会盟地名，即指曹州。今据大典改。
　　【一四】苟以自奉养为意「意」原作「义」，据宋本、宋撮要本、阁本及大典卷一二三○六、宋史全文卷二上改。
