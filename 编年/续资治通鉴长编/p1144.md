<!-- { "loadSidebar": true } -->
　　先是，光又上疏乞开言路，曰：臣昨在京师，伏蒙太皇太后不以臣愚疏无取，遣使访以得失，岂惟微臣有千载一遇之幸，中外闻之，踊跃相庆，以为言路将开，下情得以上通，太平之期，指日可待也。当是时，臣未暇备论天下之事，先陈所急，于三月三十日上言，以近岁风俗颓弊，士大夫以偷合苟容为智，以危言正论为狂，致闾阎愁苦而上不得知，明主忧勤而下无所诉。公私两困，盗贼已繁，宜下诏书，不以有官无官之人，有知朝政阙失及民间疾苦者，并许进实封状，鼓院、检院、州军长吏不得抑退。其义精当者，行其言而显其人，狂愚鄙陋者，报闻罢去，亦不加罪。又于四月二十一日复上言：「皇帝陛下初即政，于用人赏罚尤不可不当。夫谏诤之臣，人主之耳目也，不可一日无之。说命曰：『若跣弗视地，厥足用伤。』设有人闭目而塞耳，跣足而疾趋，前遇险阻，能无伤乎？贾山有言：『人主之威，非特雷霆也；势重，非特万钧也。开道而求谏，和颜色而受之，用其言而显其身，士犹恐惧而不敢自尽【四】，况震之以威，压之以重乎！』」顷者王安石秉政，欲蔽先帝聪明，专威福，行私意，由是深疾谏者，过于仇雠，严禁诽谤，甚于盗贼。是以天下之人以言为讳，百姓愁苦无聊，靡所控告，致怨谤之语，上及先帝。臣常痛心泣血，思救其失，是故首乞下诏开言路，以通下情。臣谓髃臣苟有肯进言者，陛下必加褒擢，以劝来者，此乃古人市骏骨、揖怒蛙之意也。召诰曰：「王乃初服，呜呼！若生子，罔不在厥初生，自贻哲命。」今皇帝陛下新即位，太皇太后陛下初垂帘，天下之人莫不属目倾耳。臣自到西京以来，朝夕伏听朝廷惟新之政，以为必务明四目，达四聪，以发天下积年愤郁之志。今开言路之诏，既不闻颁于四方，而太府少卿宋彭年言，在京不可不并置三衙管军臣僚【五】；水部员外郎王谔乞令依保马元立条限，均定逐年合买之数，又乞令太学增置春秋博士，使诸生肄业。朝廷以非其本职而言，各罚铜三十斤。臣忽闻之，怅然失图，愤悒无已。臣非私于二人，直为朝廷惜治体耳【六】！夫阿意箝口，容身窃禄，此小臣之利也。威福在己，人莫敢言，此大臣之利也。然民怨于下而不闻，国家阽危而不知，于陛下有何利哉？彼宋彭年、王谔，臣素不识，不知其人为贤为不肖，但惜陛下临政之初，而二臣首以言事获罪，臣恐中外闻之，忠臣解体，直士挫气，欲仕者敛冠藏之，欲谏者咋舌相戒，则上之聪明犹有所不昭，下之情伪犹有所不达，太平之功，尚未可期也。宋彭年所言，虽不识事体，但当寝而不行，亦不宜加罪。至如孔子作春秋，为万世法，王安石秉政，辄黜之使不得与诸经并列于学官，学者毋得习以为业【七】。王谔所言，未至不当，乃以越职为罪！古者置谏鼓，设谤木，询于刍荛，未闻有位于朝而以言事为越职者也。若当职之人既不肯言，不当职之人又不得言，则以四海之广，兆民之众，其政治利病，天子深居九重，何由得闻之哉？昨日进奏院递到告身，差臣知陈州，然则臣自今于一州之外，言及他事，亦为越职，何敢言矣？今二臣之罚既不可追，伏望陛下如臣前奏下诏，不以有官无官，当职不当职之人【八】，皆得进言。择其可取者，微加旌赏，使天下之人知朝廷乐闻善言，不恶论事。无可取者，寝而勿问，庶几愿纳忠之人，犹肯源源而来也。臣秉赋愚戆，文学政事，皆出人下，惟不识忌讳，不阿权贵，遇事妄言，无所顾避，以此荷知于累朝，见称于众人。若亦不得言，则无所复用于圣世矣。上孤太皇太后陛下下问之意，下负微臣平生愿忠之心，内自痛悼，死不瞑目！臣久忝便安，今朝廷授以名藩，义不敢辞，见牒本州岛索远接公人，起发赴任次。到官之日，但勉竭疲驽，恪勤本职。苟力所不逮，伏须罪戾而已。于是令光过阙入见。（光疏不得实日，因令光入见，故附载。元佑密疏以为元丰八年四月二十九日奏此。）
　　赠皇太妃曾祖任百祥、祖士清、父廷和太子太保、太傅、太师；继父故供备副使朱士安开州刺史【九】。
　　诏：「自今门下、中书外省，尚书省左右司，枢密院承旨司，遇大忌及早出，并随执政官。内有兼局者，自依别条。」
　　诏罢岁运粮一百万石赴西京。先是，导洛通汴，舟楫可入洛，诏运东南粟以实洛下。至是，户部奏罢之。（吕大防政目云：宋用臣奏，先准旨运粮百万石赴西京、候一年取旨。诏罢运。）
　　户部侍郎李定奏：「先奉旨，令臣取索都提举汴河堤岸司所管事件闻奏，又奉旨，专切提举京城所管课利事件，令臣一就取索。今具到都提举汴河堤岸司【一○】专切提举京城所管课利事件。」诏：「汴河堤岸及房廊水磨、茶场，京东西沿汴船渡，京岸朝陵船，广济河船渡，京城诸处房廊四壁花果、水池、冰雪窖、菜园，并依旧。万木场、天汉桥及四壁果市、京城猪羊圈、东西面市、牛圈、垛麻场、肉行、西塌场，各废罢。令贾种民等依罢物货场已得指挥，堆垛般运。东南及西河客人物货亦废罢。其见管官吏人等并京东西牧力胜残【一一】，并仰贾种民等一就相度、措置闻奏。洛口两岸滩地，令提举京西北路常平张绶相度、措置闻奏。其依旧去处已前并向去及废罢窠名所收课利【一二】，并于内藏库送纳，别作帐桩管，以备朝廷支用。」（此据密疏增入。四月八日辛未，初令李定条析。）
　　绶言洛口两岸滩地，除系官者量减二分租钱外，余依旧输税。从之。（此据旧录增入，密疏无之。旧录云：诏都提举汴河堤岸司及京城所管课利场地，并罢。洛两岸滩地，令提举京西北路常平张绶措置以闻。绶言云云，从之，今别修如上。政目云罢万木场、果子市、猪羊圈、垛麻场、面市、肉行、西塌场。又七月十八日可考。）
　　丙申，上批：太皇太后母韩越国太夫人李氏旧请新添，通计：逐月料钱一百五十贯文，春、冬衣各一百匹，冬衣挠三百两，圣节妆粉钱一百贯文，夏衣大物七十匹，冬节杂剧钱一百贯文，南郊回赐生白绢一百匹，银二百两。自今并增一倍。（御集五月四日御札。）
　　监察御史黄降为殿中侍御史。（此据政目。）中丞黄履言降行谊端方，文学该赡，乞就迁言职故也。（此据元佑密疏。）
　　丁酉，以十二月八日为兴龙节。上实七日生，避僖祖忌，故改焉。
　　礼部言：「按太庙七世八室，国朝已有定制，请奉大行皇帝神主于太庙第八室。翼祖皇帝为祧主，庙当迁。请依礼制，奉翼祖简恭睿德皇帝、简穆皇后刘氏神主藏于西夹室，居顺祖皇帝、惠明皇后迁主后室之次。仍令待制以上及秘书省长贰参议。」诏恭依。
　　戊戌，诏责授汝州团练副使本州岛安置苏轼，复朝奉郎、知登州。（自黄移汝，在七年正月二十一日。）降授左卫将军西京安置郭达，复左屯卫大将军致仕。（达安置在熙宁十年七月。）右监门卫将军颍州安置王铣，免安置，许在京居住。郢州团练副使高遵裕复右屯卫将军，管勾西京中岳庙，任便居住。（遵裕以五年正月十八日责郢州团练副使，本州岛安置。本传云：久之，许从便居。当即此时也。靖康初，诸王府赞读江端友上书，其略云：初，元丰中高遵裕大败于灵武，责散官安置。未几，神宗崩，哲宗嗣位，宰相蔡确以高遵裕者，宣仁族叔也，即建请牵复，以悦宣仁之意，而不知宣仁之不私其亲也。宣仁帘中宣谕曰：「遵裕丧师数十万，先帝缘此震惊，悒悒成疾，以致弃天下。今肉未寒，吾岂忍遽私骨肉而忘先帝乎！」即日批出曰：「遵裕得罪先帝，今来垂帘，凡高氏推恩，独不可及遵裕。」确谋大沮。后确责知安州，作诗诋讪，坐贬新州。而邢恕乃确之腹心也，偶与遵裕之子士京中山同官，遂以垂帘时不推恩牵复事激怒之。上书言：『王珪曾遣遵裕之子士充来议策立事，遵裕斥去之。』士京庸懦不识字，实恕教之为书。士充疏远小臣，素不识珪，珪安得与之议及社稷大计？又从何辄通宫禁语言？且上书时，珪、士充、遵裕亦皆死矣，何所考案？江端友书，详见邵伯温辨诬。邵伯温辨诬云：邢恕教高士京上书，论其父遵裕临死时，屏左右，谓士京曰：「神宗弥留之际，王珪遣士充来问我曰：『不知皇太后欲立谁？』我斥士充去。」恕曾不考遵裕既坐知庆州日灵武丧师，贬散官。神宗以皇太后故，免安置，留京师。宣仁尤不喜遵裕，虽该哲宗登极恩，亦不许叙，又安能预策立大计也？按遵裕实以八年五月六日复右屯卫将军，策立大计，遵裕固不能预矣。所称不许叙官，更须考详。）
　　己亥，诏资政殿大学士、银青光禄大夫、兼侍读吕公着，乘传赴阙。
　　庚子，朝奉大夫、提举京东路保马兼保甲霍翔知密州，同管勾京西路保马兼保甲吕公雅知濠州。
　　承议郎程颢为宗正寺丞。（据大防政目。）
　　诏提举汴河堤岸司隶都水监，专一制造军器所隶军器监。（旧录云：先帝导洛入汴，缮完戎器于无事之日，皆专置司，事得以举。至是，归之有司。新录辩曰：导洛水，造军器，此非人君必躬必亲之事，先帝既置司，何尝不归之有司耶？始则专置一司，得以核实，事既就绪，当有统属，故各归所隶，是亦先帝之意也。自「先帝导洛」至「归之有司」二十九字，并删去。）
　　诏皇城使、坊州团练使、太原府路钤辖、专管勾麟府路军马事张之谏，降充鄜延路都监。以内藏库使、康州刺史、太原府路都监、兼河东第一将訾虎代之，本路经略使吕惠卿言之谏措置乖方，与诸将不协故也。（元佑元年六月，刘挚劾吕惠卿违诏举兵，之谏言其不可，故惠卿奏黜之。之谏，当考。）
　　户部状：「检会条敕，『诸路各量闲要州、县，兴置市易抵当，僻小县分不可兴置处，不置。』看详上件指挥，止云僻小县分不置，即虑其间亦有僻小州郡，及虽不系僻小，却别无出产物货，不系商贾买卖去处，须当一例兴置，不惟所收息课不多，虚有支破人吏请给，兼恐监司专以趋办息课，别致拘拦，阻抑民旅在市买卖及诸般违碍，诚为未便。欲乞下诸路提举常平司，委自本司官躬亲逐一体量，及将自置市易抵当已来，所收息数，会较支费。如内有闲僻或不产货物，不系商贾买卖，委实不销兴置去处，并具诣实保明，申部看详废罢。」从之。（五月八日指挥，法册有此，合增入。八月八日可考。）
　　壬寅，诏以筑熙兰通远军城堡成，赐熙河兰会路经略安抚制置使李宪银、绢各一百五十匹两，权管勾熙河兰会路经略安抚司、权发遣熙州赵济银、绢各一百匹两，仍各降诏銟谕。
