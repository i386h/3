<!-- { "loadSidebar": true } -->
　　谏官欧阳修言：「吕夷简为陛下宰相，而致四郊多垒，百姓内困，贤愚倒置，纪纲大隳，二十余年间，坏乱天下。人臣大富贵，夷简享之而去，天下大忧患，留与陛下当之。夷简罪恶满盈，事迹彰着，然而偶不败亡者，盖其在位之日，专夺主权，胁制中外，人皆畏之，不敢发擿。及其疾病，天下臣庶共喜奸邪难去之人且得已为天废。又见陛下自夷简去后，进用贤才，忧勤庶政，圣明之德日新又新，故识者皆谓『但得大奸已废，不害陛下圣政，则更不得复言』。所以使夷简平生罪恶偶不发扬，正赖陛下终始保全，未污斧锧【五六】。是陛下不负夷简，夷简上负朝廷。今虽陛下特推仁恩，厚其礼数，然臣料夷简必不敢当，理须陈让。臣乞因其来让，便与寝罢，别检自来宰相致仕祖宗旧例，与一合受官名。然臣犹恐夷简不识廉耻，便受国家过分之恩泽。缘夷简子弟，因父侥幸，恩典已极。今边鄙多事，外面臣僚辛苦者，未尝非次转官，岂可使奸邪巨蠹之家、贪赃愚騃子子弟不住加恩！其子弟，伏乞更不议恩典。」
　　修又言：「臣伏见国家每出诏令，常患官吏不能遵行，不知患在朝廷自先坏法。朝廷不能自信，则谁肯信而行之？然多因小人侥幸而不加抑绝，所与之恩虽少，所损之体则多。臣闻去年十月中，曾有臣僚上言，乞今后大臣畼仆不得奏荐班行。敕旨颁下，纔三四月，已却用吕夷简仆人袁宗等二人为奉职。夷简身为大臣，坏乱陛下朝政多矣，苟有利于其私，虽败天下事，尚无所顾，况肯为陛下惜法，但朝廷自宜如何！今一法纔出，而大臣先坏之，则其次臣僚仆人岂可不与，不与，则是行法有二，与之，则近降敕旨今后又废。有司为陛下守法者，不思国家，但徇人情。或云二仆得旨与官在降敕前，奈何授官在降敕后。凡出命令，本为厘革前弊，法家以后敕冲前敕，今袁宗等虽曾得旨，而未授命间，已该新制，自合厘革。夷简不能止绝，而恣其侥求，朝廷又不与举行近敕，而自隳典法，今后诏令何以遵行？其袁宗等，伏乞特追奉职之命，别与一军将之类闲名目，足示优恩，不可为无功之臣私宠仆奴而乱国法也。」袁宗等授班行，不知何月，当考。去年十月降旨，不得用大臣仆畼为班行。三四月后，却授袁宗等，当考初降旨是何年十月。
　　修又言：「风闻吕夷简近日频有密奏，仍闻自乞于御药院暗入文字，不知实有此事否？但外人相传，上下疑惧。臣谓夷简身为大臣，久在相位，尚不能为陛下外弭兵革，内安百姓，致得二敌交结，中国忧危，兵民疲劳，上下困乏，贤愚失序，刑赏不中，凡百纪纲，几至大坏。筋力已衰，神识昏耗，岂能更与国家事？据夷简当此病废【五七】，即合杜门自守，不交人事。纵有未忘报国之意，凡事即合公言，令外廷见当国政之臣，共拟可否，岂可暗入文书，眩惑天听？况夷简患瘫风，手足不能举动，凡有奏疏，必难自写；其子弟辈又不肖【五八】，须防作伪，或恐漏泄，于体尤为不便。虽陛下至圣至明，苟夷简奸谋邪说【五九】，必不听纳，但外人见夷简密入文书，恐非公论，若误国计，为患不轻。夷简所入文字，伏乞明赐止绝。臣闻任贤勿贰，去邪勿疑，见今中外髃臣各有职事，苟有阙失，自可任责，不可更令无功已退之臣，转相眩惑。」
　　始命宰臣章得象监修国史。初，吕夷简罢相为司徒，犹带监修，得象止除昭文馆大学士，及夷简致仕，乃以还得象。
　　赐知谏院王素三品服，余靖、欧阳修、蔡襄五品服，面谕之曰：「卿等皆朕所自择，数论事无所避，故有是赐。」襄数求补外，以便亲养。枢密副使富弼曰：「谏臣不当远去，许给假迎亲可也。」上许襄归宁而不许其罢。许襄归宁，此据宝训，实与赐章服相接。
　　己巳，命天章阁侍讲史馆检讨王洙、集贤校理同知谏院欧阳修同详定国朝勋臣名次，用元年赦书将录其后也。
　　髃盗张海等方炽，庚午，以监察御史蔡禀为京西安抚往督捕之。诏诸路转运使、提点刑狱及诸州长吏，举所部兵马都监及监临场务使臣有材勇堪任巡检者【六○】以名闻，若捕贼有功，即不次迁擢之。
　　辛未，西上合门使、荣州刺史、广南西路钤辖兼知宜州冯伸己领果州团练使，留再任。
　　壬申，诏京西转运按察使兼白波发运司，自今岁轮一员入奏计事。
　　甲戌，龙神卫四厢都指挥使、卫州防御使郭承佑知相州。承佑既罢真定府、定州部署，又欲求知真定府，余靖言承佑非才，乃命以相州。实录于此犹系真定府、定州部署衔，今削去。
　　枢密副使、给事中任中师求补郡，乙亥，罢为礼部侍郎、资政殿学士、知永兴军。
　　丙子，翰林学士□育权知开封府。
　　端明殿学士兼翰林侍读学士李淑为翰林学士。
　　谏官欧阳修奏事延和殿，面论淑奸邪，在开封犹疏外，复拜学士，益亲近，请罢之。退又上言：「淑奸邪阴险之迹，陛下素已知之。今外边臣僚骨肉同坐者，不敢道李淑姓名，盖其秽德丑不可当【六一】。据外人如此恶之，岂合却在人主左右？淑自来朋附夷简，在『三尸』、『五鬼』之数，盖夷简要为肘掖，所以援引至此。不知朝廷今日如此清明，更要此人何用？若欲藉其词业，则臣谓才行者人臣之本，文章者乃其外饰尔，况今文章之士为学士者，得一两人足矣。假如全无文士，朝廷诏敕之词，直书王言以示天下，尤足以敦复古朴之美，不必雕刻之华。自古有文无行之人，多为明主所弃，只如徐铉、胡旦，皆是先朝以文章著名于天下，二人皆以过恶废弃终身，不齿当时，朝廷亦不至乏人。淑居开封，过失极多，然止是一府之害；今在朝廷，若有所为，少肆其志，则害及忠良，沮坏政治，是为天下之害。故臣不可不言。今虽陛下主张正人，不信谗巧，然淑之为恶出于天性，恐不能悛改，窃虑依旧谗毁好人。伏望圣慈一切不纳，早与一外任差遣，使正人端士安心作事，不忧谗毁之言。」寻有旨，令淑知寿州，既而不行。
　　修又言：「窃闻中书须得淑自上章求出，方敢差除。臣谓李淑奸邪之迹，陛下既已尽知，若得断自宸衷，则使天下之人，皆知陛下明圣，辨别忠邪，黜去小人，自出圣断。如此，则今后奸邪险恶之人，可使知惧而不敢为害。今若如中书之意，须待其自求退，则是赏罚之柄，不由明主自行，去住之谋，一任臣下取便。如此，则今后小人，虽为奸邪险恶，天子欲力去，而中书未必肯行。若不自退，别无人敢差。臣恐自此小人转为得计，不肯悛心。进贤退不肖者，宰相之职也。今大臣既自避怨，不肯为陛下除去奸邪，赖陛下圣明，洞分邪正，又不能便依圣旨，直与差除，更须曲收人情，优假髃小。三四日来，外边闻陛下欲除李淑寿州，人人鼓舞，皆贺圣德，盖淑二三十年，出入朝廷，奸险倾邪，害人不少，一旦见人主斥去左右，莫不欣忭。却中书如此迂回，自相顾避，可惜圣明之断，不尽施行。臣欲望更不须候其请郡，因两府奏事之时，特出圣旨处分，直除一外郡，使天下皆知此奸邪秽恶之人，是陛下自除去，以彰圣明之德。」
　　麟州指使、殿侍李宣为右班殿直。初，本州岛飞骑指使□友等四十九人陷贼围，而宣力战援出之。又本路经略司言宣屡与西贼战，身中流矢。特擢之。
　　丁丑，诏执政大臣非假休不许私第接见宾客，从知谏院蔡襄之言也。而议者以为唐元和用兵时，裴度为相，请私第延见四方贤俊，以广谋虑；今一切禁绝宾客，非谏官所宜言也。
　　是日，髃盗晨入金州，□府库兵仗，散钱帛与其党及贫民。知州、比部员外郎王茂先将直兵二十四人御之，既不敌，遂走城外。髃盗恣行掠夺，日暮乃出城去。茂先具以闻。
　　枢密副使富弼言：「臣伏思西贼未叛以前，诸处虽有盗贼，未尝有敢杀戮官吏者。自四五年来，贼入州城打□者，约三四十州。向来入城，尚皆暮夜窃发，今则白昼公行，擅开府库，其势日盛。自此以往，只忧转炽，若不早为堤备，事未可知。臣前岁所上备贼之策，当时不曾施行，近因两府奏事，论及淮南贼盗，陛下问臣前策，已再录进呈。然前策只是聚兵备东南九路及东京一路。今据王茂先奏，金州在城兵士只有二十四人，显是无备，致髃盗生心。乞并京西一路亦于要害聚兵，为诸州声援。须速施行，若又迟延，恐无所及矣。」
　　弼又言：
　　伏见西鄙用兵以来，骚动天下，物力穷困，人心怨嗟。朝廷不能抚存，遂使为盗。今张海、郭邈山等数人，惊扰州县，杀伤吏民，恣凶残之威，泄愤怒之气，巡检、县尉不敢向前。遂从京师遣兵，仍令中使监督，尚犹迁延日月，倔强山林，以至白昼公行，平入州县，开发府库，□取货财，散募凶徒，啸聚渐觽。陕府、西京，唐、汝、均、房、金、商、襄、邓，相去凡千余里，大被□掠，杀人放火，所在疮痍。贼一经过，六亲不能相保，人民恐惧，道路艰难，每郡无兵，各不自保。贼若大段结集，攻陷诸州，缓急亦未有所以备之之策。贼既转盛，不可不防。秦末、隋末、唐末诸寇，或起于畎亩，或起于商客，或起于士卒，或起于负担。观其初起，莫不甚微，尚不得如张海、郭邈山辈如此强盛。然以小合大，渐成巨盗，纵横难制，遂乱天下。今兹贼党未见翦除，所宜多设堤防，以备滋蔓。臣前日曾具札子，奏乞于京西路择要害数州，屯聚兵马，以为诸处声援。此最急务，宜速施行。
　　臣又思西京诸州长吏，皆非其人，如襄、邓、唐、汝、光、随、均、房、金、商、安、郢等十余州，尽是贼盗见今往来之处，长吏尤须得人。伏乞先选转运两人，径令往彼体量，诸州长吏不才及赃滥老病者急罢之，于辖下通判或知县中保举人权充知州。如不足，则朝廷下审官院选差人填补。知州得人，则就令选部内知县、县令。昔前汉宣帝时，渤海郡盗起，帝选能治之者，丞相举龚遂，遂至郡，盗贼悉平。后汉安帝时，朝歌县盗贼屯聚，连年未获，乃以虞诩为朝歌长，贼遂骇散【六二】。此是两汉时一郡一县有贼，只得龚遂、虞诩两人为守宰，自然破灭之验也。今且以上项襄、邓等十余州论之，其知州、知县、县令皆庸谬懦怯寻常之人，盗贼所到，如入无人之境。巡检、县尉又一一不堪使，贼不猖狂自恣，复何为哉！
