<!-- { "loadSidebar": true } -->
　　【一四】伏乞宣付史官长编纪事本末卷九二求直言「官」作「馆」。
　　【一五】令铄坐收租更钞事故与此对移「事故」原作「故事」，据阁本乙正。
　　【一六】独常岁遇祭位处有所未安宋会要礼二四之五五「遇」作「寓」。
　　【一七】亦当如此上引宋会要「如此」作「如礼」。
　　【一八】比葫芦河川「比」原作「北」，据阁本改；「川」原作「州」，据阁本、宋史卷三二八章楶传及上文改。
　　【一九】诚是捣虚出没之处「诚」原作「咸」，据阁本、活字本改。
　　【二○】兼调发本路保甲阁本「兼」下有「曾」字。
　　【二一】臣素来不谙知阁本「素」下无「来」字。
　　【二二】如馆户愿赴沿边州军堡寨入纳粮草「櫲户」，阁本作「铺户」。
　　【二三】诏居厚特丝金三十斤长编纪事本末卷一○二逐元佑党人「金」作「铜」。
　　【二四】遣中使赐茶药犒设将士阁本「犒」上有「及」字。
　　【二五】既胜则以持胜为难「则」字原脱，据阁本及上文补。
　　【二六】韩忠彦王存各赎金三十斤「金」，宋会要职官六七之二二作「铜」。
　　【二七】而事已焂然济矣「然」字原脱，据阁本及宋史全文卷一三下补。
　　【二八】陛下之所欲来者忠信也上引宋史全文「来」作「求」，「信」作「言」，疑是。
续资治通鉴长编
卷五百五
卷五百五
　　起讫时间 起哲宗元符二年正月尽其月
　　卷　　名 续资治通鉴长编卷五百五
　　帝　　号 宋哲宗
　　年　　号 元符二年（己卯，1999）
　　全　　文
　　春正月甲辰朔，御大庆殿，以雪罢髃臣及辽使东上合门拜表贺，髃臣又诣内东门贺如仪。
　　乙巳，馆伴高丽所言，高丽使尹瓘等欲十三日朝辞【一】。诏高丽使到阙未久，宜以朝廷再三优异待遇款留之意，委曲开谕。（御集别见去年十二月三日，当存此去彼。）
　　己酉，泾原路经略安抚使章楶奉旨差使臣【二】、兵员防护，如法拘系木槛銽舁嵬名阿埋、妹勒都逋并妻母及大小首领等发遣赴阙者。勘会妹勒都逋等是天都监军，其诸族帐首领见捕获此二人，接续扶携老幼争来投降，并欲依附都逋等。今若拘系木槛，则西夏归附之人生疑，安敢更有来者？欲望特命之官，优加赐与，及欲多方阅试，若见得委是忠白向汉，肯为我用，因兴举之时，充战陈使唤。若朝廷欲识面，乞降指挥，候来年兴举了日发遣。御批：「看详所奏事理，缘系兵马深探巢穴，势穷就擒，自与忠白向汉事体不同，可疾速行下，嵬名阿埋、妹勒都逋特与免木槛如法拘系前来，余并依已降指挥施行。」（御集正月六日下。布录：己酉，以戊申得御旨，令泾原二酋免木槛发来赴阙。而章楶奏：「大小首领若悉遣行，无主管降羌者，乞量留。」章惇又欲留候进筑了遣来，上极难之。布为陈二酋在军前，则敌人情通，易于捍御，又降羌未至者，可以因而招纳，于边计诚有补。蔡卞迎上旨，颇不以为然，而上竟开纳如布请。去年十二月十八日都逋已免木槛，阿埋当考。）
　　诏差慕容将美勘熙河香爱公事。人有告香爱谋叛者，经略司以为诬告，已断配讫，而香爱复叛走，故劾之。（布录庚戌。）
　　庚戌，户部郎中徐彦孚权发遣陕西路转运副使，寻改右司郎中。（彦孚先往秦州，断锺传等诈冒上首级数，在元年九月九日，改右司在此月十八日，今并此。三月二十二日，秦州狱乃断讫。）
　　秘阁校理、提点开封府界刑狱郭时亮权发遣河东转运副使。
　　右正言邹浩言：「致治莫先于用人，用匪其人，民受实弊。臣窃见朝廷开封府界郭时亮自到本任【三】，不务倡导朝廷德泽，惟以掊克凌暴为事。去年积雨，陛下所亲见，而天下所共知，畿甸之内鲜不被患，凡人户以水诉者，时亮一切痛抑之。诸县顺承，惟恐不及，闲有官吏不忍百姓实无所出，力为检放，即怒骂捃摭，无所不至。民人怨嗟，闻者感动。夫畿甸者，诸路之首，近在陛下耳目之前，至易察也，而时亮敢尔，略不以罔上损下为恤，又况远在千里之外者乎？今来不惟未治其罪，方且擢为河东转运副使，一时公议拂然惑之，抑恐诸路监司见时亮本合得罪而反蒙迁擢，其奉法爱民者，将解体而莫劝；违法殃民者，将率意而莫惩。则远方赤子殆有困苦无告，甚于畿甸之内者矣！是由失赏刑于时亮一身之微，而致天下元元不得实受陛下仁厚之赐，此尤不可不虑也。伏望睿断，罢时亮新命，追正其罪，以谢畿甸之民，以释公议之惑，以示惩劝于天下。」不从。（六月一日时亮以河东运副论事。）
　　入内供奉官、高阳关路走马承受欧仔言，瀛州河闲县以人户税绢足外零剩绢充填正数。诏欧仔越职奏事，特赎金八斤。（布录云，仔奏北界泛使中有夏人为上节，又奏乐寿【四】、河闲县不公事。）
　　洛苑使、权发遣秦凤路钤辖李沂徙熙河兰会路。
　　诏给空名度僧牒三百付泾原路经略司【五】回易应副本路钤辖折可适照管新归顺蕃部。
　　监察御史邓棐言：嗣濮王宗汉托疾家居，不赴朝参，慢令侮上，无人臣礼，伏望以义断恩，明正典法。诏札付宗汉。
　　熙河兰会路经略使孙路言：「兰州之西喀罗川口有古浮桥旧基，自喀罗川口北四十里至该朱城，又北至济桑约三百里闲，有古城十余所，每城相去不过三四十里。自济桑以北则入甘、凉诸郡，即汉武帝断匈奴右臂之遗迹。乞于喀罗川口复修浮桥，于桥之北置七八百步一城，延袤该朱、喀罗，渐至济桑，以通甘、凉，隔绝西蕃、夏贼往来便道，乞措置施行。」枢密院以喀罗川口正与西蕃切邻，今修建浮桥及筑城，经营该朱、喀罗，未委于青唐有无引惹，若致青唐、夏国合力争占，本路事力可与不可枝梧；及与应副泾原进筑期会有无相妨。诏孙路体度边情，斟酌势力，保明以闻。（孙路先以绍圣二年正月十三日除陕漕，六月三日加直龙图阁、知庆州，四年三月一日加宝文阁待制，元符元年三月九日加龙图阁直学士，八月二十七日自庆州改熙州，于是建议筑城喀罗川口。二月七日、十三日、三月末当并考，布录二月庚辰。）
　　泾原路经略司言：「近差郭成、折可适统制军马出塞，擒到统军嵬名阿埋、妹勒都逋，今押赴阙。招纳到生口三千余人，并牛羊驼马等，于灵平、镇羌、九羊，通峡、荡羌寨安泊。」诏令经略司措置存恤，无令失所。（去年十二月十八日奏捷，今年正月十九日赏功。布录：庚戌，泾原奏，招捉到羌人三千四百余口，孳畜十万计，皆阿迈等一行种落也。）
　　环庆路经略司言：「差定统制官出兵讨荡招纳不顺部族。今据统制官张诚称，与嵬名特克济沙斗敌，斩获到百余级。又称大顺城新归顺蕃部走投西界，虑未诣实。」诏令环庆路经略司根究，如显有实状，即具逃亡人职次、姓名及逃亡月日保明闻奏。
　　高阳关路走马承受公事所言：访闻北界人言，已差下泛使萧德崇等，于二十四日已离京，上节中带夏国二人同行，要作照明令河北沿边安抚司密切体问诣实闻奏。
　　雄州言：「涿州牒称为夏国差人使告奏，称南宋兴兵侵讨，合有计会公事，已差定国信使副。缘自庆历二年至嘉佑二年，北界泛使一行并只于白沟驿交割。至熙宁七年，萧禧将牵马担擎人等于雄州交割，当日接伴为不依久例，差人说谕，其萧禧不肯依从，遂直到本州岛城下永安亭前交换。虑今人使入界，亦要依上件体例，于北亭子交换驼驮，乞指挥接伴使副于白沟交换。」诏接伴使副计会雄州密切商量，从长施行。（二月二十四日曾布、邹浩云云，可考。）
　　泾原路经略使章楶奏：
　　准元符元年十二月二十二日枢密院札子节文：「枢密院奏，朝廷近体问得熟知边事人称，令环庆、泾原、秦凤、熙河路选精锐人马，量带衣甲，于正月半已后，乘月色各赍半月人粮马料，结陈徐行，各至黄河讨荡，仍各一面招纳四路之兵，并会合于鸣沙。勘会泾原路近已差发兵将讨荡，蕃部落因此惊移过河，无可招捉，虚有举动。兼泾原虽累经出界，远不过百里，不曾到韦精山后，亦有可以再往之理。三省、枢密院同奉圣旨：『令章楶详上项事理，更切相度，如探伺得的确部族巢穴所在，可以于正月半后再遣发将兵【六】，直至鸣沙以来，讨荡招纳之时，即具的确利害闻奏。仍一面关牒逐路帅臣□期遣发兵将，分领讨荡，期约会合去处，多方迭喧招诱西界人户，速令出汉，内有不顺者，即并力痛行掩杀。』」右臣伏详前项朝旨，欲会四路兵马出塞讨荡，本为将来本路进筑之时，虑贼人前以重兵对垒，别以轻骑邀我粮道，却致般运梗涩，于版筑有害；或来沿边抄掠，亦费枝梧，不若先发以制其命。此献计者为泾原举动之本意，固臣之所愿为。
　　然臣于昨来出塞将士处参错体问得近日兵马所到去处，例皆阙草，来往止是首尾六日，马已有一日两日无草料喂饲者。今来四路人马出塞【七】，便指准界外打草喂饲，更不赍负外，其合用粮料，每马一匹，骑士一名，逐日供物料一斗；半月之闲计用一石五斗；若行裁减，亦须用一石一二斗。除此外更合驮负些少干粮，及衣甲器械被□等物。就如人马能驮载得起，趋利欲速，今乃以负重故，无缘能远行，缓去则又于事无及，臣恐未有所得，却已疲乏官军人马。比至回到逐路休息，喂养半月十日之闲，何缘得全复如旧，决须妨进筑使唤。此臣之过虑也。又如环庆、泾原人马至鸣沙会，则可以半月来往，若熙河、秦凤，窃恐地里窵远，半月之闲不能来往。且侵袭之事，以巧速神密为主，今乃合四路人马，未说出塞，声势已大，于未举动以前，须有漏泄。且只论出塞之后，将人马结阵徐行，纵黄河冻开，凌片塞河，不能过渡，亦恐西界人户能隐藏于山林崖谷闲，官军迫于期会，何由能追逐搜寻。兼臣密问得嵬名阿埋称，阿埋在西界日已商量了欲候冰消，起遣人户过河。臣再三思虑，若如此举动，恐枉却四路兵力，虚有拖拽，不若且令逐路乘机伺闲，更出迭入，以迭喧讨荡困扰西人，不致甚劳人马，可保全胜。臣愚所见如此，更合取自朝廷指挥。 
　　黄帖子：
　　臣见斟酌事势，探问的确西界人户即今住坐去处，相度远近难易，若有机会可以前去，亦便调发本路人马出塞诱胁招降，不敢以近日曾出塞，薄有所得，便不接续经营。若无机会，亦难强为，伏乞详察。
