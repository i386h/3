<!-- { "loadSidebar": true } -->
　　丁未，曹玮言宗哥唃厮啰、蕃部、马波叱腊、鱼角蝉等率马御山、兰州、龛谷、□毛山、淊河【二】、河州兵三万余人入寇，至伏羌寨三都谷，即领兵击败之。逐北二十余里，斩首千余级，生擒七人，获马、牛、杂畜、衣服、器仗三万三千计，马波叱腊等遁去。官军被伤者百六十人，阵没者六七十人，其立功将校、使臣凡百三十九人，望赐酬銟。」诏赐玮及驻泊钤辖高继忠、都监王怀信锦袍、金带、器币，立功者第迁一资，仍赐金帛，阵没者恤其家。
　　先是，翰林学士李迪召对龙图阁，命草诏书，徐谓迪曰：「曹玮在秦州，屡请益兵，未及遣，遽辞州事，边将谁可代玮者？」对曰：「玮知唃厮啰欲入寇，颇窥关中，故请益兵为备，非怯也。且玮有谋，诸将皆非其比，何可代？陛下重发兵，岂非将上玉皇圣号，恶兵出宜秋门耶？今关右兵多，可会其羡益发赴玮。」因问关右兵几何，对曰：「臣向在陕西，以方寸小册书兵粮数，备调发，今犹置佩囊中。」上令自探取，目内侍取纸笔，具疏某处当留兵若干，余悉赴寨下。上顾曰：「真所谓颇、牧在禁中。」未几，唃厮啰果犯边，秦州方出兵，复召问曰：「玮战克乎？」对曰：「必克。」及玮捷书至【三】，上谓迪曰：「卿何料之审也？」迪曰：「唃厮啰大举入寇，使谍者声言以某日下秦州会食，以激怒玮。玮勒兵不动，坐待其至，是则以逸待劳。臣用此知其决胜也。」（司马光记此事多差误，今不取，并依本传。）
　　泾原路驻泊都监周文质请令知镇戎军李余懿以所部兵赴笼竿城驻泊，防护仪、渭等州纳质熟户。诏文质与曹玮及余懿协议而行之。
　　以渭州吹麻城张族都首领张小哥为顺州刺史，大首领叶籛等五人并为本族军主，秦州永宁、小洛门、威远寨大首领四十七人并补军主，加检校官阶勋，皆銟其内附也。小哥以兵助破鱼角蝉，故命加等。
　　初，张佶置四门寨，侵羌地，羌人多叛去，曹玮招出之，令入马赎罪。还故地者至数千人，每送马六十匹，给彩一端，或诉其薄，玮叱去曰：「听尔赎罪，尚希利耶？」上以玮抚捍得宜，特诏嘉銟。（实录于三月初即载此事，且云：玮破鱼角蝉，戮赏样丹。二贼皆立遵乡导，由是前拒王师者皆伏匿，玮诱召之。按戮赏样丹则在三月，破鱼角蝉乃在九月，实录并言之于三月初，误甚矣。今削去此等语，但取玮本传文，附见张小哥为刺史后。）
　　命辅臣分祈天地、庙社、神祠、宫观、佛寺，旱故也。
　　先是，中书请以工部郎中、知制诰盛度为右谏议大夫、权知开封府，上曰：「可更问王旦。」旦时属疾在告，中书具圣语就问之，旦曰：「度必不乐此任。」既而度果诣中书，自言幸以文字进，不愿处繁剧。中书并以闻，上曰：「王旦铨量才品极当，必使人各得其所，此岂可不问也？」于是，乐黄目以兵部员外郎、知制诰兼会灵观判官。属辞淹缓，朝议不以为称职，乃授黄目右谏议大夫、权知开封府，改命度为会灵观判官，知制诰如故。黄目初召试，上以黄目久任外官，止试制诰二篇，入西阁不一月遂罢。
　　戊申，诏自今参知政事、枢密副使、宣徽使立位，并以先后为次。
　　侍御史李行简使陕西还，言关外蝗伤民田，登实者十之七。
　　虢州言飞蝗越境，秋稼丰茂。
　　己酉，命枢密直学士、工部侍郎薛映为契丹国主生辰使，东染院使刘承宗副之；寿春郡王友、户部郎中、直昭文馆张士逊为正旦使，供备库使王承德副之。映、士逊始至上京，自中京正北八十里至临都馆，又四十里至官薼馆，又七十里至松山馆，又七十里至崇信馆，又九十里至广宁馆，又五十里至姚家寨馆【四】，又五十里至咸宁馆，又三十里度潢水石桥，旁有饶州，盖唐朝尝于契丹置饶乐州也，今渤海人居之。又五十里至保和馆，度黑河，七十里至宣化馆，又五十里至长泰馆，西二十里许【五】有佛寺、民舍，云即祖州，亦有祖山，山中有阿保机庙，所服鹷尚在，长四五尺许。又四十里至上京临潢府。自过崇信馆，即契丹旧境，盖其南皆奚地也。入西门，门曰金德，内有临潢馆。子城东门曰顺阳，入门北行至景福门【六】，又至承天门，内有昭德、宣政二殿，皆东向，其□庐亦皆东向。临潢西北二百余里号凉淀，在漫头山南，避暑之处，多丰草，掘丈余即坚冰云。（刘承宗，知信子。王承德，审琦子。）
　　以太子右赞善大夫高志宁为供备库副使、知忻州，赐紫袍、银带。志宁时献封事，上曰：「朕闻其知兵而未尝言，故命换秩，任以边寄。」
　　曹玮言：「宗哥昨遣马波叱腊率兵到大、小洛门胁诱熟户，寻呼集令纳质于永宁寨，有陇波、他厮麻二族不至。臣在城假牒请高继忠、王怀信领兵招唤【七】，续得继忠等报，二族合觽拒战，破马波叱腊，斩首二百余级，晚度渭河，水涨失道，为蕃觽所袭，溺死者二十五人，伤死者百人。」
　　庚戌，以不雨，罢重阳宴。
　　利州言水漂栈阁万二千八百间，赐监修使臣、役卒缗钱。
　　泾原路走马承受麦永庆言唃厮啰率蕃族人马至青鸡李子、筚篥川，驻泊都监周文质、王应昌领兵戍瓦亭寨防遏之，贼寻夜遁去。（贼夜遁据应昌本传。）
　　癸丑，并州言秋稼丰稔，蝗不为害。
　　甲寅，上作诗赐新授参知政事陈彭年。
　　令诸路转运使督民焚捕蝗蝻，无使滋育。
　　李士衡等言河北南郊赏军紬绢绵承前并自京运送，今本部所积颇多，望许充赏给。诏天雄军，相、卫【八】、贝、博等州物帛依旧输内藏库，自余从之。
　　时以愆亢，有龟山僧智悟请就开宝寺福圣塔断左手祈雨，是日雨降。自秋不雨，上忧形于色，减膳彻乐，篃走髃望。及是沾沛，中外忻庆。分遣官致谢于所祈处，上作甘雨应祈诗，近臣毕和。
　　丁巳，徙两浙转运副使、都官员外郎杨埙知歙州。埙，庭玮子，在职不能清谨故也。又令中书戒谕之。
　　诏：「诸州蝗旱，今始得雨，方在劝稼，所宜省事。常制务假，其更延一月。八年以前婚、田未得受理，俟丰稔如故。凡诸营造悉罢之。」
　　曹克明等言抚水蛮人虽已伏罪，其掳钞人口、器械悉未归纳，请益兵讨之。即诏克明等曰：「昨奏用澄海军及募丁壮可以平贼。又俞献可言蛮人去边止二三日程，发军掩袭，速可荡定。朝议虑其轻敌，续遣禁军济之。且兴举甲兵，尤当谨密，风闻汝等期以此月深入，又令九州岛巡检开路，俟蛮人出即留之。腾说如此，彼必为备，动关利害，无失机宜。苟道路艰险，难于进讨，但摄其酋领，索所掠生口，因而抚之，亦汝之功矣。」
　　时克明与杨守珍领军入环州樟岭路，马玉与内殿崇班王文庆趋宜州西路，（王文庆，据抚水蛮传，则与玉并为安抚都监，克明传亦云然，不知何时除授，故但举其官，当考。）又令宜、桂都巡检【九】程化鹏取樟岭西古牢隘路会合。化鹏遇蛮于上房两水口，击破之。文庆、玉至如门团，为蛮所扼，不能进。克明、守珍乃过横溪思德寨，召山獠向导，开路进师。蛮依篁竹间，时出战斗，辄败走。旬余，上黄泥岭，杉木隘路，溪谷险邃，蛮据要害以拒官军，至午大溃。其党遂过霸苑抵帚洞，乃入中房前村。克明等顿兵下寨，中夕，髃蛮大哗噪，击钲鼓，攻寨甚急。出兵击之，伤杀颇觽，因纵火焚其庐室积聚，自此恐惧，窜入山谷。又缘龙江南岸而东，至昏暮，过石峡，隘险，士不并行。蛮复连弩北岸，克明遣猛士步涉与斗【一○】，至即退走，寨于下房博贺村，克明设伏寨外。其夜，蛮觽复大集，遇伏发，与寨兵合击，追斩殆尽。乘胜搜山，悉得马牛享士卒【一一】。
　　克明等知其穷蹙，乃晓谕恩信，许以改过，于是酋帅蒙承贵等面缚诣军自首。克明厚加犒宴，且数责之，皆俯伏谢罪。及闻诏旨赦令勿杀，莫不泣下，北望称万岁，悉还所掠汉口、资蓄，乃歃嚈血立誓，自言奴山摧倒【一二】，龙江西流，不敢复叛，勒铭奴山。后二日，遇文庆及玉于如门寨，遂还军。宜州蛮人纳器甲凡五千数，愿迁汉地者七百余口，诏分置广西及荆湖州军，赋以官田。
　　献可等又言殿直蒙肚知归化州，州与抚水相接，数遣其子文宝及妻族甘堂侦军事，又其子格与官军斗敌，悉部送赴阙。有蒙只者，亦肚之子，先尝告贼，署为昭州押牙。并黥配登、莱州。（克明入抚水州，不得其的月日，据克明正传云是冬。按诏书云九月深入，又克明传云月余乃至抚水州，约其时盖秋末举兵，冬初平贼也，今附见诏书后。诏书以丁巳降，丁巳，九月十六日也。徙配蒙肚父子，实录在十一月癸卯，今亦附见。）
　　戊午，申禁诸路贡瑞物。时辽州献白兔，荆门军献绿毛龟故也。
　　己未，诏诸州县七月已后诉灾伤者，准格例不许，今岁蝗旱，特听受其牒诉。
　　太常少卿李应机言广南勾当市舶司使臣，自今望委三司使副、判官，或本路转运使奏廉干者【一三】充选，从之。
　　博州蝗旱，民有诉而州县抑输常赋，运司不为之理。庚申，诏遣官按视，即蠲之。
　　上谓辅臣曰：「平定军等处运粮采木，始劳百姓，后役军士。今山路渐远，多致亡逸。大率临事罕能酌中，以爱民为心者，不恤士卒；以士卒为任者，罔念烝庶。此实蠹政之本也。」
　　河东安抚司言管内粟豆岗直十九钱。
　　壬戌，漖部川山前、后百蛮都鬼王新都王黎吠遣归德将军赵勿婆等四十三人来贡方物。（会要及本传并不载此，当考。）
　　癸亥，诏三司使副自今同上殿奏事，判官有大事亦许升殿。举旧例也。
　　乙丑，知并州周起言岚、石州皆近边，望令安抚司管勾，从之。
　　丁卯，诏：「如闻杭州葺江岸，卒执役水中，苦足疾而死者甚觽，宜令知州马亮拯疗之。」
　　戊辰，诏外任京朝官满三年当考课者，听附驿上状。先是，髃官代还京师，而本官秩满者乃预考课，其移授有累年以迁者，故降是诏。
　　以宫观成，权禁公私采木石。令京东西、陕西、江淮南、两浙、荆湖等路曾经采木石处，遣长吏及佐官建道场设醮，以申报谢，或七日，或三日。
　　青州言飞蝗投海死，海水所激，积于岸侧仅百里。
　　己巳，诏闻益州频雨谷贵，令发官廪粜济之，所修玉局观、上清宫悉罢。
　　诏玉清昭应宫、景灵宫、会灵观移牒，并本使署检，副使已下署衔发遣。
　　诏灾伤州军，有以私廪振贫民者，二千石与摄助教，三千石与大郡助教，五千石至八千石第授本州岛文学、司马、长史、别驾。
　　河北安抚司言，缘边官地所种榆柳，望令逐处官籍其数，以时检校，从之。
