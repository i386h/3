<!-- { "loadSidebar": true } -->
　　丁未，王安石言：「以浚川杷浚黄河，自二十八日卯时至二十九日申时，凡增深九寸至一尺八寸，请以杷浚汴。」从之。上曰：「果如此，即大省夫力、物料。闻河北一军有用夫五千，而本军丁不过五千，一夫至用钱八贯。欧阳修常以为开河如放火，不开河如失火。果用夫劳民如此，即不如不开河。」安石曰：「若两皆为害，即开河用夫与放火、失火无异。若以万人一岁之力，能除千人百岁之害，即犹放火、失火之比也。今以万人之力，除十万人之害，即决须为之。易所谓『毒天下而民从之』者，以其虽毒之，终能使之安利。故祈寒暑雨非不毒也，若无祈寒暑雨亦无以成物也，故亭之毒之，乃为天道，岂可但亭之而已！」此据王安石日录十一月八日事。
　　先是，有选人李公义者建言，请为铁龙爪以浚河。其法：用铁数斤为爪形，沉之水底，系戆，以船曳之而行。宦官黄怀信以为铁爪太轻，不能沉，更请造浚川杷。其法：以巨木长八尺，齿长二尺，列于木下如杷状，以石压之；两旁系大戆，两端廫大船，相距八十步，各用牛车【七】绞之，去来挠荡泥沙，已又移船而浚之。王安石甚善其法，尝使怀信浚二股河，怀信用船二十二只，四时辰浚河深三尺至四尺四寸，水既趋之，因又宣刷，一日之间又增深一尺。怀信请以五百兵，二十日开六里直河，顺二股河水势，用杷浚治，可移大河令快。上许依怀信所擘画【八】。安石请令怀信因便相度天台等埽，作直河，用杷疏浚。上亦许之。此段见日录五年十月九日，今移入此。河渠志云凿直河七里，日录云六里，当并考。
　　它日又言：「开直河一道，计省却九百万物料，三百万夫功。如怀信所造浚川杷，即处处危急可用。直河所以有不可开者，只为近水，开数尺即见水，施功不得。今但见水即以杷浚之，无不可使水趋直河去处。即一岁所省凡几百千万物料夫功。又汴河、广济河诸斗门减水河，自此更不须计工开浚，但制百千枚杷，永无浅淀也。」此段见日录五年十月十九日，今移入此，更须仔细考详，恐日录年月亦自差错，或非五年事。河渠志云：范子渊上试浚川杷之功，诏赏怀信度牒十五道，公义与堂除。亦系之五年九月后，须更参照别修。开直河本末，其七年二月五日并六月末，又十二月十一日。河渠志五年九月赏塞决河功后，便载李公义事，云节度推官李公义献铁龙爪扬泥车法，以疏浚黄河，内侍黄怀信以为可用而未尽善，中书请令怀信、公义同度之。杷制舟尾，以大绳垂铁龙爪水中，槔工急棹，乘流相继而下，一再过，水已深数尺。或谓禹所以浚川者也，故名曰浚川杷。怀信等请于清河港新开两河港相近处，凿直河七里试之，以观其效。诏春首兴工。是岁，范子渊上试浚川杷之功，诏赏怀信以度僧牒十五道，公义与堂除。六年，王安石为上言用杷浚二股河及闭塞鱼肋河之利曰【九】：「今诸埽疏去沙觜，即水自移徙，若不辍工，虽二股河上流，可使行地中。」上乃令与公义改京官。七年二月五日，子渊言疏二股及清水镇河道已快，而鱼肋河三道渐背去可塞，即河并入清水镇，二股河行流，所退出民田甚觽。诏子渊俟浚深即塞之。三月，刘璯奏浚川杷疏清水镇河道已深阔，并塞鱼肋河已讫功。于是，诏大名府安抚核实以闻。乃遣子渊提举浚事，自卫州至海口，黄河六都大司各减官一，凡埽岸官皆度减之。而子渊、刘璯、朱仲立以浚功各迁一官，余减磨勘，赐帛有差。按十年三月十一日，公义改京官，四月三日，差子渊提举，七年十二月十一日，赏子渊等，独赐怀信度牒与公义堂除，不见于日录，当考。
　　戊申，熙河经略司奏：「诸将收复河州，破常家族及随王韶往露骨山下，先登，用命斗敌，效首级计三千余人。」诏推恩有差。
　　庚戌，屯田员外郎、同判都水监侯叔献兼提举缘汴淤田。
　　录三班奉职马和子佑庆为右班殿直，即给俸。和攻河州先登城，流矢中额而死故也。
　　又诏河州功赏，获一级加赐绢五匹，其应接大兵破荡部族者亦如之。
　　提举司天监所言：「据造历卫朴等言，测浑仪景表刻漏差误，不可为则。」诏元管勾当官杨茂先送开封府劾罪以闻。
　　壬子，司农寺请襄邑、酸枣、尉氏、长垣、封邱、太康、阳武、开封、祥符九县保甲教习阵法，依咸平等县例入见，从之。权罢今年畿内保甲聚教。
　　癸丑，冬至，奉安中太一神象。德音：「降天下系囚，杂犯死罪从流【一○】，流以下释之。应诸路灾伤民户，本名税物失诉违省限，不该检放者，监司体量检放。其阙食之民，安抚、提举司优加赈救，无致流移。除河北路负官物已指挥外，余路负官物，被灾伤放税及五分以上，并权停。」先是，上以久旱，欲因冬至发德音，顺承太一之祝，手诏令辅臣相度。王安石等请如诏旨，拟合施行目进呈，上于禁中增入检放一节，盖上察于政事□民如此。
　　乙卯，诣集禧观、中太一宫酌献。
　　戊午，权武昌军节度推官、崇文院校书王安国为著作佐郎、秘阁校理。故事，崇文院校书二年，乃除馆阁校勘，安国以参知政事冯京、王珪荐其学行，故特有是命。
　　司农寺言：「开封府界保甲，以五家相近者为一保，五保为一大保，十大保为一都保，但及二百户以上并为一都保，其正长人数且令依旧，即户不及二百者，各随近便并隶别保，诸路依此。」从之。八月二十七日戊戌，可考。
　　上批：「陕西义勇未曾排定，近降新法未该行使，今泾原路已如此行使，可令经略司分析具奏。」此据御集，当考究竟，二十日上批合参照。
　　熙河经略司言，包顺乞以献盐井功状录用其子。诏王韶勘会，盐井既系觽献，何故包顺今独请赏？若独赏顺，则其余有无争竞？及令韶相度鬻盐条件以闻。
　　契丹欲争蔚、应、朔三州地界，事有萌芽，上深以为忧。王安石白上：「契丹无足忧，彼境内盗贼尚不能禁捕，何敢与中国为敌？且彼受坐厚赂【一一】，有何急切，乃自取危殆？」上曰：「缘河北亦无以支吾。」安石曰：「河北人物稠觽，但措置有方，不患无以支吾，事缓即缓措置，事急即急措置。」吕惠卿家传载惠卿语云：今寇亦未必至此，借令起事，以中国之大，急则急应，缓则缓应。与安石此语略同，附注八年四月五日丙寅萧禧入辞下。上曰：「彼人觽，奈何？」安石曰：「人觽尤非所患，若人觽而有能率觽之主，分别材、鄙、勇、怯，各当其分，即可畏。若无能率觽之主，分别材、鄙、勇、怯，各不当其分，即直易扰败尔。患在于措置无方，不能分别人材、鄙、勇、怯，所以率觽非其道尔。不患彼人觽，彼人觽乃所以易扰败也。」
　　上曰：「先朝何以有澶渊之事？」安石曰：「先朝用将，如王超亦尝召对，真宗与之语，退以其语与大臣谋之。臣读史书，见当时论说终无坚决，上下极为灭裂，如此何由胜敌？又太宗为傅潜奏防秋在近，亦未知兵将所在，诏付两卷文字，云兵数尽在其中，候贼如此即开某卷，如彼即开某卷。若御将如此，即惟王超、傅潜乃肯为将，稍有材略，必不肯于此时为将，坐待败衄也。但任将一事如此，即便无以胜敌。」上以为然。
　　上因言：「日力可惜，若迟一日，即失一日事。」安石曰：「有迟一日，而失一年事者。」上曰：「若排保甲、义勇，又须待农隙，即是有迟一日，遂失一年事者。」安石曰：「迟一年事即有遂不及事者。」
　　上又以夏人为忧，曰：「若有北事，则两面俱受敌，奈何？」安石曰：「朝廷未宜有北事，若有北事，夏人不能胜当时中国，今日中国与夏人，岂止如元昊与当时中国？以此不足虑也。」
　　后数日，上又言：「契丹如此旅拒，奈何？」安石曰：「契丹龊龊争尺寸地界，其略可见，何足忧？不知陛下忧钱粮不足耶？忧人觽不足耶？忧无人材与计事耶？」上曰：「人材既未陶冶成就，钱粮亦诚不足，人觽又未训练。」安石曰：「事有缓急，故措置有缓急，若有警急，即急要训练人觽亦不为晚。就令契丹便欲绝盟，非年骞未能大举，临时应变，足可支吾。若论钱粮，即因警急经度，亦不患少，但今未急，故亦不须汲汲尔。惟人材乏少，最是急切之虑。然因事乃见人材，如熙河事，即熙河人材颇有可见者；懿、洽事，即懿、洽人材颇有可见者。陛下若明见物情，无所蔽塞，令有能有为者无顾望之意，无卷怀之患，人人各以赴功趋事为欲，则人材不患不足任使也。人情上不过为道义，中不过为功名，下不过为爵禄。陛下若能以此三者待天下之士，各不失理分，即无贤不肖，但有寸长，皆为陛下尽力，即无能之契丹何足虑？」上以为然。朱史取「陛下若明见物情」以下语附七年二月丁丑，今仍见本日。
　　庚申，王韶遣本令征、固云沁巴诣阙，皆岷州归顺首领也。
　　上批：「义勇、保甲条，近曾孝□等相度河州一路利害，参议立定。其陕西诸路，虑事体不同，故令经略安抚司参议，未见奏报，而闻已有施行者，恐司农寺、兵部等处行遣差误，可令具析自承指挥后行遣次第以闻。」御集在二十一日，实录在二十二日，今从御集并十九日上批，可考。
　　遣入内供奉官李宪往太原府、代州勾当公事。此据御集，当考。
　　辛酉，诏永兴军、河中府、陕解同华鄜延丹坊邠宁环庆耀十五州军，各依元刺义勇外，商虢州、保安军并止团成保甲。
　　诏定武臣差遣法，以其仕历资任为六等，升一等为权，升两等以上者为权发遣，并通计二年为一任，若特恩升改者，不依此。
　　振武军节度使李璋自郢州还朝，卒于襄州，赠太尉，谥良惠，录其子五人，各迁一官，未仕者三人，为左侍禁。璋强敏好读书，未尝校家之有无，及卒，其弟驸马都尉玮欲贷襄、唐、许三州官钱各千缗以治丧，事后输于左藏库。上曰：「璋故章懿太后家也，其以所贷钱赐之。」
　　壬戌，右正言、知制诰、兼侍讲、检正中书五房公事吕惠卿提举制敕库。先是，检正刑房公事李承之请置库，因以承之兼领，所贮五房文书，难止令一房提举，故命惠卿领焉。
　　诏荆湖北路提点刑狱李平一等具析妄奏监鼎州税、借职王晏昏懦不实因依以闻。晏赴三班院体量堪厘务也。
　　大宗正司言，宗室全阙官马及半阙从人者【一二】，听依朝旨免赴朝，从之。
