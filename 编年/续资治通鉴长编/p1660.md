<!-- { "loadSidebar": true } -->
　　再对，上问布昨日商量曾旼文字，布曰：「只今早商量，初意便以坚执为是，故旼、赴皆坚执。然臣素以为难，若朝旨数反复不同，非便。兼泛使来，方与议大事，不须以小事致其忿怒，却更生事费力。章惇于边事论议多如此，臣亦未尝敢曲从，每有所争论，未尝不正色折之，不尔则不足胜惇，兼称屈则便为惇所陵慢矣。」上哂之。布又曰：「臣于章惇、蔡京、蔡卞辈无所适莫，惇是则从惇，京、卞是则从京、卞未尝敢以私意变乱是非。」上曰：「国事固当如此，惟是从之。」布曰：「臣与同列每言，公家事当以公议处之，何所用心于其闲！」上曰：「当如此。」布曰：「臣尝言善恶各有类，蔡京孜孜欲辟一文臣于馆伴所，乃意在方天若尔。臣屡言天若险薄不可任使，今置之馆伴所犹不妨，若其它荐引，愿陛下更加裁察。」上曰：「在馆伴所无所妨。」布曰：「臣前日论李积中亦止为其险薄可恶。」上曰：「眼是如此上视。」布曰：「执政从官于朝廷令中丞举御史之际，乃私荐引其党人，此其为罪甚大，以至臣言常立毁先帝，却欲引作谏官；陛下欲行导洛事，则力争以为不可；蔡卞欲行市易，则无敢争者。章惇于市易事，深以为不便，累曾对臣言其罪，又云：『这个行得多少时？且从他。』许将、黄履亦闻之。此三事皆不可贷之罪，若令臣有一于此，必不为觽所容，排陷必矣。臣以赤心事陛下，无所隐，然此等事欲奏陈而不敢启口者亦十有七八，然终不敢不言者，以人情外议如此，陛下不可不知。惓惓如此，欲陛下周知人情物议，于睿明不为无补尔。」上欣然曰：「是，是。」
　　右正言邹浩奏：「臣伏闻曾旼往界首接伴北使，与之纷争，累日方决，终不能夺北使之议。臣以得于外论，无由备见本末，若果有之，所系不细。盖彼我纷争，不过是非两端而已。谓旼等所争为是，则终不能夺北使之议，是舍是而从非也！谓旼等所争为非，则安用纷争累日方决，是以非而为是也。舍是从非则必为北使所屈，以非为是则必为北使所窥，二者必有一焉。旼等曾不审处于未见北使之前，而乃轻发于已见北使之后，此何谓也？又况泛使实与常使不同，既未知其的为何求而来，正赖接伴豫以道理处之，使不能妄有生事之渐，而乃无故启其争心，尤为可罪。伏望圣慈特降指挥推究旼等，如委有上项事迹，即乞重行黜责，以为后人之戒。」（正月七日雄州云云，可考。）
　　诏以度僧牒千道赐河北安抚司，瀛、定各三百，魏、镇各二百，令岁岁回易收息，添助修葺城壁楼橹军器等，他用者以违制论，不以去官赦降原减。
　　诏熙河发遣李公绪乘驿支盘缠上京。公绪乃告王舜臣妄奏首级者。上曰：「须与一官。」觽皆曰：「公绪为朝廷惜得滥赏官职不少，兼边吏因知警惧，当有以銟激。」上曰：「与三班奉职。」
　　诏故银青光禄大夫、检校国子祭酒、知溪峒新远州军事兼监察御史田知迁长男彦伊特承袭。
　　己亥，奉议郎、鲁王宫大小学教授石豫为监察御史，从中丞安惇荐也。先是，惇荐豫及承议郎、京东转运司管勾文字康谓，上问曾布如何，布曰：「豫极无状，谓亦俗才，如此等人，何足置之言路？」然豫竟为御史。（康谓以承议郎、京东转运司管勾文字、提举夔路常平在三月十三日。）
　　庚子，权殿中侍御史邓盘【二○】言，伏见权发运司勾当公事，近日执政大臣与驸马都尉皆用恩例，以亲戚陈乞【二一】，伏望下有司立法。诏张敦义罢发运司管勾文字。
　　辛丑，诏皇城司任满，依熙宁五年指挥酬銟。元佑尝减恩例，却增再任酬銟，而熙宁旧条，再任未尝推恩。蔡卞以谓责重，不知何故不赏。曾布曰，再任者皆都知押班，每任满即须再任，□旧条不赏。上令再任满无遗阙，取旨。
　　壬寅，朝议大夫、集贤殿修撰、新差知江宁府刘定知庐州。朝奉郎、直秘阁、新差知越州吕升卿知江宁府。右正言邹浩奏：「伏闻新知庐州刘定前知陈州日，恣为贪污不法等事，近因臣僚奏论，已降指挥差官根治去讫。其刘定虽未即正典刑，委是有罪戾难赦之人，岂宜更令冒赴新任【二二】，以辱兵民重寄。伏望圣慈详依贾青罢知河府近例，先次放罢，听候朝旨施行。」（从违当考。贾青罢在正月二十七日。）
　　注　　释
　　【一】韦公布阁本及宋史卷四九六蛮夷传、宋会要蕃夷五之三四俱作「韦公市」。
　　【二】乞下诸路监司「监司」原作「转运等司」，据宋会要选举二八之二七及下文「诏每路监司同举二员以闻」句改。
　　【三】老弼阁本作「左弼」。
　　【四】新知柳州陶逵知本路利害「新」下「知」字原脱，据宋会要职官六一之一六补。
　　【五】章惇尝言「尝」原作「常」，据阁本改。
　　【六】具析到般次入内夹带回纥刘三等上京「入」，宋会要刑法二之四二作「人」，按上下文意，作「人」字当是。
　　【七】谟程原作「程谟」，据阁本、活字本及西夏书事卷三一乙正。
　　【八】诚有之西夏纪事本末卷二九「诚」上有「若」字。
　　【九】今西人归罪于奸而杀之以谢阁本「于奸」作「奸臣」。
　　【一○】而兵加而哀与爱惜生灵之言乃出于敌「哀」原作「衰」，据阁本及老子原文改。
　　【一一】朝廷尝遣使告北敌令指约「尝」原作「之」，据阁本改。
　　【一二】孙路不合擅收接西人书及面回答文字「面」，阁本作「便」。
　　【一三】其阙马瘦人各不随军阁本无「瘦」字。
　　【一四】乞令所属体访觉察「令」原作「今」，据阁本改。
　　【一五】诏并从之「之」下原衍「施行」二字，据阁本及文义删。
　　【一六】故卞必欲复行「故」字原脱，据阁本补。
　　【一七】乞伸前请「请」原作「次」，据阁本改。
　　【一八】并三月十一日左肤十一日章但云……差遣「左肤」下「十一日」三字疑衍。
　　【一九】不敢不听「不敢」二字原脱，据阁本及下文「若谓彼必不敢不听」句补。
　　【二○】邓盘阁本作「邓棐」。
　　【二一】以亲戚陈乞「以」，宋会要刑法二之四二作「为」。
　　【二二】岂宜更令冒赴新任阁本「更」作「便」。
续资治通鉴长编
卷五百七
卷五百七
　　起讫时间 起哲宗元符二年三月尽其月
　　卷　　名 续资治通鉴长编卷五百七
　　帝　　号 宋哲宗
　　年　　号 元符二年（己卯，1999）
　　全　　文
　　三月甲辰朔，左司郎中贾种民为太府卿。
　　章楶奏，乞差秦、凤并岷州第四等以下保甲应副进筑城寨。从之。初，觽议以保甲下户难于调发，外台申请数四，皆却而不从。楶以为上中等户至少，不得下户无以集事，乃从之。
　　乙巳，朝奉郎、集贤殿修撰、知润州龚原降授奉议郎，余依旧。以元佑诉理所除雪犯罪改正也。
　　己酉，青州观察使仲览卒，赠开府仪同三司，追封沂国公，谥良信。
　　壬子，泾原路经略司奏，乞将东西路蕃兵将废罢【一】，仍将蕃兵依旧各于顺便城寨隶属逐将统领，与汉兵相兼差使。从之。秦凤路依此。（此据章楶奏议增修，仍具楶元奏及获朝旨于后。元符二年三月九日，泾原路经略司奏：准元符元年六月十一日枢密院札子，臣僚札子奏：「访闻得泾原路蕃兵自来以住坐近便，分隶在逐将下所管，凡有出入，本将全藉引路、探望、伏截、捉人、使唤，易为得集，蕃兵亦无枉有縻费盘缠。昨来自团结为东、西路蕃兵将校，每有勾集，在边住坐，却来近里将下赴点差使，不下一二百里，往来甚有费用，未知出入之处已有数百里之劳，人马疲困，汉蕃皆言未便人情，与熙河路事体不同，其五州军相去不及二百里，至界首不满百里，逐州从初各置蕃兵将分，勾集百里之地，无虚劳扰。欲望圣慈详察蕃情，下经略司更切体量，具利害闻奏。臣伏睹鄜延、环庆路蕃兵最多，见分在逐将下管干，极甚安便。欲乞早降处分。」贴黄称：「臣近过秦凤沿边城寨，亦见汉蕃人言所置蕃兵将即非便利，人情未安，亦乞下本路具利害闻奏。」旨令：「泾原、秦凤路经略安抚司详上件事理，子细依公体问，相度昨所措置有无不便事理，如委是未便，今来合如何措置施行，具经久可行的确利害，结揽保明事状闻奏。」勘会本路蕃兵自来以住坐地里远近，顺便城寨分隶在逐将，每遇出入，与汉兵相参使唤，别无阙误，兼逐将又得蕃兵选委引路探事之类。昨自绍圣三年，内因锺传奏请，以熙河有专置蕃兵将，本路彭阳城驻札第六将减罢，改置东路蕃兵将，如绥宁、靖安、干兴、天圣寨系各有边面去处；水洛城驻札第十二将减罢，改置西路蕃兵将，如静边、隆德、得胜、治平寨亦系各有边面去处。每遇勾集，其缘边住坐蕃兵，却来近里将下应点差使，其间有一二百里，往来极甚劳费，委是未便。兼与熙河事宜不同，及契勘本路进筑过六城寨、七堡子，合用戍守人马，并于诸将下正兵汉弓箭手内挈拨前去。缘逐将各有所管边面地分阙人照管，本司今相度【二】，若将东、西路蕃兵将废罢，却将蕃兵人马依旧各于顺便城寨隶属逐将统领，与汉兵相兼差使，委是经久利便。今状结揽保明是实，伏乞朝廷更赐详酌，特降指挥。枢密院批状：勘会绍圣三年内降朝旨，团结泾原、秦凤东西路蕃兵将近方立法排定将分，兼亦曾行下秦凤路相度奏到：「本路东西蕃兵两将委是顺便，只合依旧。」致朝廷难议别降指挥。其本路近创置第十三将，应汉蕃兵马已令并隶本将管辖训练去讫。四月二十七日送泾原路经略安抚司照会。）
　　癸丑，诏：「诸带供御对御牌子祗应人以牌子借人，及令人代名，若本辖官以带牌子借人及借代者，各徒。被借使人减一等。」（新无。）
　　甲寅，诏辅臣今月十四日分诣宫观、寺院等处祈雨。
