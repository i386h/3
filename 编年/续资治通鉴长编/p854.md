<!-- { "loadSidebar": true } -->
　　河北察访使曾孝宽言：「庆历八年，尝诏河北州军坊郭第三等、乡村第二等，每户养被甲马一匹，以备非时官买，乞检会施行。」户马法始于此。墨史记马法始于此【二四】。朱史签贴云：先帝仿三代寓兵于农意，立保马法。法未完，遭变。前史官以为户马法始于此，实为妄诞，删去。朱史但务谄谀，不知史法，新史已复存之，今从新史。新纪云：初行河北户马法。沈括论中国长技不在马事，附八月四日。
　　丙戌，知桂州、都官员外郎、直史馆刘彝为祠部郎中。以广南西路提点刑狱司言彝不磨勘仅十年故也。
　　捧日天武四厢都指挥使、岷州团练使、知熙州高遵裕为熙河路总管，依旧知熙州。五年十月戊戌，遵裕初权总管【二五】。
　　诏诸路市易委转运司提举，仍置同提举官，从都提举市易司请也。寻诏同提举官任满更不差人，令转运司官提举。更不差人，乃二十五日诏，今并书。
　　诏京城内外除修造仓场、库务、店务、课利舍屋外，自宫殿、园苑以至百司廨舍、寺观等，鎫权停过七年取旨。十年九月辛酉，又降权停七年指挥，当考。
　　同管勾外都水监丞程昉等言：「尝乞以京西三十六陂为塘，潴水入汴通运。其陂内民田，欲先差官量顷亩，依数拨还，或给价钱。又采买材木遥远，清汴鰯欲作二三年修【二六】，仍选知河事臣僚再按视措置。」诏翰林侍读学士陈绎、入内都知张茂则与昉等覆视以闻。其后，绎等言：「奉诏覆视清汴水源，管城、新郑、密县界数处泉源甚壮，将来引水入汴，预须疏导，可济行运。」诏开封府界提点司、京西北路转运司计工料以闻。绎等又言：「若于正月开汴口，取一河未浑之水，即闭汴口，疏古索水、金水、蔡水三水入汴，已见清汴必成之理。其置鰯疏密、土工物料，见令杨琰等计置。」诏候相度毕，具合行事节以闻。绎相度到，乃三月二十日，今并书。朱史删取太略，今具存之。
　　丁亥，诏自今宗室缌麻亲愿出官者，将军以下听旨。
　　都提举市易司言：「乞借奉宸库象牙、犀角、真珠直总二十万缗，于榷场交易，至明年终偿见钱。」从之。
　　出常平米万石赐苏州赈济饥民，以常熟县民田灾伤故也。
　　己丑，上批：「军行营设拒马于车隙布列，以御铁骑礶轶，最不可阙。今河北多以竹为之，轻脆易坏，令军器监速于前降样造三万副，送北京、澶定州。」
　　看详编修中书条例李承之等上礼房条例十三卷并目录十九册，诏行之。
　　司农寺言：「金州司士参军葛德出私钱修水利【二七】，已除司士参军，乞更酬奖。」诏赐度僧牒十。
　　庚寅，诏倚阁庐寿濠和光州、无为军见欠秋税。
　　内殿崇班赵永图言：「奉诏许以翼祖保州旧居地建资果院，守护祖坟，岁度僧一人，乞遇同天节于内东门进功德疏，别度一人。」从之，仍免进功德疏。
　　辛卯，秘书丞、馆阁校勘王安礼直集贤院，罢检正中书孔目房公事，避兄安石也。
　　审刑院详议官、殿中丞朱大简等言：「昨定审官西院差澶州都巡检康昺不如法，御史台勘大简迁延不决，会赦冲替。缘大简欲赴中书、枢密院巡白，以故稽期，非弛于职，而枢密院按置以法。」诏审刑院、大理寺，自今中书、枢密院送定公事，依条定夺，毋得巡白。
　　制置永兴、秦凤两路交子事赵瞻言：「乞令东路都转运使谢景温、西路转运判官刘定各兼制置交子事。」从之。七年九月二十六日可考。八年正月二十四日皮公弼云云，又三月五日云云。九年正月二十七日，罢交子。
　　屯田员外郎、通判澶州赵杨权知邵州。旧差武臣，时本路转运司荐杨，故特可之，仍诏自今互差文臣。
　　诏籍元年至七年终增减武臣员弁并俸给数以闻。
　　鄜延路蕃部凌啰策木多、伊克沁威值岁饥走外界，会赦，法当斩。诏以情理可悯，杖脊配湖南牢城。
　　是月，河北西路察访使沈括言：「窃详兵家之利，攻其不备，出其不意。臣昼夜讲求本路边防素不为备者数事，当先事有以制之，乞赐详酌。其一，本路防边事，重兵皆在定州，言边备者惟以北平为兵冲，其保州杜城以东有塘水之难【二八】，谋者未尝为意。臣以谓敌人讲求中国边防虚实向背者非一日，万一为寇，必须出于不意，道途险易，讲求不得不尽。近历视边境，窃见保州以东【二九】、顺安军以西，有平川横袤三十余里【三○】，南北径直，鎫无险阻，不经州县，可以大军方陈安驱，自永宁军以东直入深、冀，行于无人之地，定州但守杜城以西，兵未及移，则敌骑已越高阳矣。或敌人自定州入寇，定兵必依西山扼其归路，彼则束甲径趋顺安，定人虽觽，兵不及施而敌已出塞。此不可不虑也。通途旷野，荡然四达，谋者不此为虑，而区区过忧北平之冲，臣窃骇之。西山洞道连属，可以伏奇，进则定州当其前，退则保州、广信议其后，敌人敢入北平，则不知顺安者也，使其知顺安之易，则北平虽无备，且当委而不顾，况其有备也。相度得保州西至九顷塘度七里以来【三一】，及保州东阳村堤以东至臧村堤度三十里，庆历中皆曾筑堤壅水，遗迹尚存，若少加补完，西纳曹、鲍诸水，则杜城以东塘险相属，敌骑出入，惟有北平一路。定州之兵依险为陈，犄角牵制，滹沱横泺为难，则可以制其前；塘河之流可决【三二】，则足以断其后。有以待敌而致其必来，此必胜之术也。今具图进呈，其详悉地步别具条。」上诏屯田司阎士良驰往相度，而士良言：「检视保州西至九顷塘【三三】，及保州东阳村堤以东至臧村堤，若增接修完，柜蓄诸河，以成险阻，委实利便。然旧基盖官中隳废二十余年，悉委民间。究详九顷塘东及杨村堤，其间亦有官地，臧村堤一带乃有徐河，预完堤坊，更伺夏秋雨涨水，不日成功，内交互民田，渐而收买。其孙村堤西至杨村堤，地势污下，曾支官钱收买，其后有保州牙吏李知自陈上件地土本系官牧羊地，赵滋知保州日，遂却追还元给价钱，地资幸民，其地内亦可寻旧田屯分水河，沿河种稻，渐成险固，或当缓急壅决诸河，以制奔突。」诏可其奏，内有侵着民间地土，即将系官田土拨还，或给其直，仍先具所占民田顷数目以闻。沈括议据会要，附八年二月，实录俱无之。括自志云：翁察访河北西边，讲修边备，易其旧政者数十事。际边自蒲城以东至边□淀五十余里，按图名徐村淀，淀渊相属，其实皆町衍大陆，无复陂泽之迹，戎马可以直抵深州。翁请决徐、鲍诸水为塞，下属诸淀，上览奏，骇曰：「图籍无实如此，安用守臣？」遂决意为之。近臣有言塘水可决者，翁应之曰：「横五十里以为壑，败堤泄之，非一月不能涸。水之渐溃，常数百里，注于敌中，塘间沮洳不容徒骑，此足以困敌，非中国之患也。使翁自遣官营之，再骞而塘成。」此即会要所载也。再骞而塘成，则当考。括自志云察访河北凡三十一事，奏可。屯田议依旧附此，余鎫附八年八月四日癸巳。
　　废羁縻怀远军古阳县为怀远寨，述昆县为镇。省镇宁州礼丹县入环州思恩县，鎫隶宜州。废沅州招谕县及锦州寨入麻阳。实录七年八月书：并辰州麻阳县入锦州寨，隶沅州。此月末又书：省辰州招谕县入沅州。按：七年八月，锦州寨已隶沅州，安得更称辰州？今从九域志。实录于十二月末又书：废锦州寨及招谕县入麻阳，今亦不取。
　　注　　释
　　【一】欲除永兴华河中陕铜钱监添匠鼓铸外「陕」下原衍「西」字，据下文及宋史卷一八○食货志删。按；陕州钱监见宋会要食货一一之二。
　　【二】商州洛南华虢最近铁冶「冶」字原脱，据长编纪事本末卷七六薛向等措置陕西折二钱及上引宋史补。注文同。
　　【三】今已得私铸大钱二十余万缗「钱」原作「铁」，据上下文改。
　　【四】皆应以省样改铸「样」原作「抚」，据正文改。
　　【五】王安上「上」原作「士」，据本书卷二七七熙宁九年七月壬戌条、王铚默记卷中改。注文同。
　　【六】乃诏提举常平司选弓手「诏」原作「招」，据阁本改。
　　【七】秀州原作「秀水」，据阁本、活字本改。
　　【八】麻既出「麻」字原脱，据东轩笔录卷五补。
　　【九】既而邓绾邓润甫枉状发王安国「邓绾」二字原脱，「发」原作「废」，据同上书补改。
　　【一○】非议前宰相者甚觽「相」字原脱，据同上书补。
　　【一一】故事欲其自明同上书作「故事事欲其自明」。
　　【一二】故人与之立敌同上书作「故人人与之立敌」。
　　【一三】忠不足「忠」下原衍「义」字，据上文删。
　　【一四】宜一切禁止「切」字原脱，据阁本补。
　　【一五】昭宪皇后原作「诏宪皇后」。按赵匡胤母杜氏先谥明宪，干德二年更谥昭宪，见宋史卷二四二后妃传，今据改。
　　【一六】以驻队统之「统」，阁本及梦溪笔谈续笔谈卷三杂志作「绕」。
　　【一七】则十万人之队占地方十余里「队」，同上书作「阵」。「十余里」，同上书作「十里余」。
　　【一八】澶州三百十五万石「十五万」，阁本作「五十万」。
　　【一九】可详度止作朝廷据接伴奏「止」原作「上」，据治迹统类卷一六神宗朝议契丹地界改。
　　【二○】雄州门侧搭立标竿「侧」原作「则」，据同上书改。又「搭立」，同上书作「札立」。
　　【二一】王安石八年四月三日日录「三」下原脱「日」字，据阁本补。
　　【二二】安石论给田募役有十余害「给」原作「有」，据阁本及宋史卷一七七食货志改。
　　【二三】弓手乃选强壮于无方「弓手」原作「弓箭手」，据阁本及本书卷二六二熙宁八年四月癸酉条改。
　　【二四】墨史记马法始于此据正文及下文，疑「马法」上脱「户」字。
　　【二五】遵裕初权总管「权」原作「罢」，据阁本及本书卷二三九熙宁五年十月戊戌条、东都事略卷四二高遵裕传改。
　　【二六】清汴鰯欲作二三年修「二三」二字原倒，据阁本及长编纪事本末卷七七浚汴河乙正。
　　【二七】金州司士参军葛德出私钱修水利「金州」原作「今州」，据本书卷二五四熙宁七年六月丙申条改。
　　【二八】其保州杜城以东有塘水之难「塘」原作「唐」，据阁本及宋会要兵二八之一六改。
　　【二九】窃见保州以东「以东」二字原脱，据同上书补。
　　【三○】有平川横袤三十余里「川」原作「州」，据同上书改。
　　【三一】相度得保州西至九顷塘度七里以来「西至」二字原倒，据同上书乙正。
