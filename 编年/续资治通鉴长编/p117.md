<!-- { "loadSidebar": true } -->
　　己卯，夏州、延州行营言：「两路合势破贼于乌、白池，斩首五千级，生擒二千余人，获其酋未慕军主【二二】、吃啰指挥使等二十七人，马二千匹，兵器铠甲万数，贼首李继迁遁去。」
　　先是，上部分诸将攻讨，李继隆自环州，范廷召自延州，王超自夏州，步军都虞候、容州观察使颍川丁罕自庆州，西京作坊使、锦州刺史张守恩自麟州【二三】，凡五路，率兵抵乌、白池，皆先授以方略。守恩，令铎子也。师已有期，银夏钤辖卢斌求对，恳言曰：「番夷之俗【二四】，马骄兵悍，往来无定，败则走他境。疾战沙漠，非天兵所利，不若坚保灵州，于内地多积刍粟，以师援送。苟其至也，会兵首尾击之，庶几无枉费，且不失固圉之策。」上不从，改授斌环庆钤辖，领兵三万为继隆前锋。
　　斌谓继隆：「由灵州趋乌、白池，月余方至，若自环州抵贼巢【二五】，才十日程尔。」继隆因遣其弟继和驰驿上言：「赤柽路回远乏水【二六】，请自青冈峡直抵继迁巢穴，不及援灵州。」上怒，召继和于便殿，诘之曰：「汝兄如此，必败吾事矣。」因手书数幅切责继隆，命引进使周莹黸诣军前督之。莹至，继隆已便宜发兵，不俟报。
　　既而与丁罕兵合，行十数日不见敌，引军还。张守恩见贼不击，率兵归本部。（本部不知是何州县，当考。）独王超、范廷召至乌、白池，与敌遇，大小数十战，虽频克捷，而诸将失期，士卒困乏【二七】，终不能擒敌焉。
　　时超子德用，年十七，为先锋，部万人战铁门关，斩首十三级，俘掠畜产以万计。及进师乌、白池，敌锐甚，超不敢进，德用请乘之，得精兵五千，转战三日。敌既却，德用曰：「归师过险，必乱。」乃领兵距夏州五十里，先绝其险，下令曰：「敢乱行者斩！」一军肃然，超亦为之按辔。敌蹑其后，左右望其师整，不敢近，超抚其背曰：「王氏有子矣。」
　　超等初抵无定河，水源涸绝，军士病渴，河东转运使索湘亟辇大锹千枚至，即令凿井，觽赖以济。
　　上初以方略授诸将，先阅兵崇政殿，列阵为攻击之状，刺射之节，且令多设强弩。及遇贼，布阵，万弩齐发，贼无所施其技，矢才一发，贼皆散走。凡十六战而抵其巢穴，悉焚荡之。贼中老弱不能走者，继迁悉埋于沙中，但露其首，部落降者皆曰：「人马死者过半，不能化矣。」夷谓活为化，言不能自活也。
　　上因顾马步军都虞候傅潜等曰：「此行合战与还师之期，悉如所料，但诸将不能尽依方略，致此贼越逸。朕自即位以来，未尝如此杀戮，盖事不容已尔。师兴以来，夏秋之际，炎热尤甚，朕躬自谋度，未尝宁息。大抵行军布阵，当务持重，虽有勇者率数千人以先犯贼，亦无能损益，适足挠乱行伍。朕每深戒之，违令者必斩，果无敢轻率者。布阵乃兵家大法，非常情所究，小人有轻议者，甚非所宜。朕自为阵图与王超，令勿妄示人。超回日，汝可取图观之。」潜等拜谢而退。
　　初，命五将出师，卫州团练使河阳李重贵实为麟府路浊轮寨都部署，得对便殿，因言：「贼居沙碛中，逐水草畜牧，便于战汩，利则进，不利则走。今五路齐入，彼闻兵势大，或不接战，且谋远遁。欲追则人马乏食，将守则地无坚垒。贼既未平，臣辈何颜以见陛下。」上善之，赐以御剑，又屡遣使抚劳。及诸将果无大功，重贵还，上思前言，命为并代副都部署。（重贵为并代副帅，不得其月日。今附见。）
　　甲午，诏寿宁节赐翰林学士、两省五品尚书省四品以上一子出身。先是，近臣因诞节或以疏属求荫补，至是始为限制，非其子孙及亲兄弟，多寝而不报。
　　乙未，诏建州岁贡龙凤茶【二八】。先是，研茶丁夫悉剃去须发，自今但幅巾，先涤手爪，给新净衣。吏敢违者论其罪【二九】。
　　冬十月己未，诏以池州新铸钱监为永丰监。先是，饶州有永平监，兵匠多而铜锡不给，知州马亮请分其工之半，别置监于池州。诏从之。于是岁增铸钱数十万缗。
　　亮，合肥人也。始通判常州，吏民有因缘亡失官钱，籍其赀犹不足偿，妻子连逮者至数百人。亮纵去，缓与之期，不踰月，尽输所负。罗处约使江东，以亮治行闻，擢知濮州。其后苏易简荐其才任繁剧，自福州召还，同提点三司都勾院、磨勘凭由司。久之，出知饶州。州豪白氏持吏短长，尝杀人，以赦免，愈骜横，为里闾患，亮发其奸，诛之，部中慑服。（马亮常州、福州事，皆不得其时，因铸钱附见。）
　　甲子，并三司勾院为一，工部员外郎刘式专领之。上面命式曰：「以汝一人当三人之职，宜勉尽力，副朕所望。」式久居计司，深究簿领之弊，江、淮间旧有横赋，积逋租至多，奏免之，人以为便。然多所条奏，检校过峻【三○】，卒为下吏所讼，免官。（按刘式家传云【三一】：李惟清为盐铁使，其女貋盗用官钱数十万，吏畏惟清不敢劾。式发举其事【三二】，惟清坐绌，惟清由是怨；而三司贪猾吏以欺诳为生，疾式禁其业，亦皆怨，常狙伺，欲共陷之。太宗察其情，每坐朝，辄对觽称其才，故毁不得入。太宗崩，真宗谅闇，吏告之，验皆虚，反坐，惟清愈怒。式既辨，即出视事如它日，惟清乃讽吏劾以不俟诏入朝，免官。家传与本传不同，发举惟清女貋事，疑不然，既辨之矣，免官事当考。）
　　十一月丁卯朔，司天冬官正杨文镒【三三】上言，请于新历六十甲子外，更增二十年【三四】。事下有司，判司天监苗守信等议，以为无所稽据，不可行用。上曰：「支干相承虽止于六十，傥两周甲子，共成上寿之数，期颐之人，得见所生之岁，不亦善乎！」因诏有司，新历以百二十甲子为限。
　　初，河东转运使索湘，遣宪州录事参军永康胡则部送刍粮，为一月计。则曰：「为百日备，尚恐不支，奈何以一月计耶？」湘遣则以其事入奏，上因问以边策，对称旨，上顾左右曰：「州县岂乏人！」遂令记姓名于中书。及李继隆讨贼，兵久不解，湘曰：「微子，几败吾事。」继隆复移文曰：「兵且深入，粮有继乎？」则谓湘曰：「彼师老欲归尔，但以有备报之。」已而果然。
　　先是，淮南十八州军，其九禁盐，余则不。商人由海上贩盐，官倍数取之；至禁地，则上下其直。民利商盐之贱，故贩者益觽，至有持兵器往来为盗者。发运使杨允恭以为行法宜一，即奏请悉禁之，而官遣吏主其事。事下三司，三司言其不可。允恭固以请，甲午，诏从之。允恭又请令商人先入金帛京师及扬州折博务者【三五】，悉偿以茶。自是，鬻盐得实钱，茶无滞货，岁课增五十万八千余贯。
　　礼部侍郎苏易简性嗜酒，初入翰林，告谢日，饮已半酣，其后沈湎不已。上尝因接见，诫约深切，易简垂涕再拜。翌日，复具表称谢，上亲批答以申銟励【三六】，又草书劝酒、戒酒二诗赐易简，令对其母读之。自是每入直，不敢饮。或休暇在第，宾客候之，则已醉矣。十二月乙巳，易简卒，上曰：「易简竟以酒败，深可惜也。」
　　辛亥，有司言凤州出铜沃，定州出银沃，请置官掌其事。上曰：「地不爱宝，当与觽庶共之。」不许。
　　故事，知制诰以先入者居上，不系于官次。丁巳，始命工部郎中胡旦立于祠部郎中冯起之上，非常例也。
　　戊午，诏：「自今州县官部内流民及亡央陴调什之一者，并书下考。令民间所织缣帛，非鬻于市者，勿出算。」
　　是岁大有年，天下户三百五十七万四千二百五十七【三七】。
　　注　　释
　　【一】旭但受其半「旭」字原脱，据宋本及太宗实录卷七八补。
　　【二】其余地里敻远阁本及长编纪事本末卷一一陈靖垦田之议同。按宋本、宋撮要本及宋史卷一七三食货志、通考卷四田赋考均无「其余」二字。寻绎本编下文文义，疑当从宋本。
　　【三】今京畿周环二三州「二三州」，编年纲目卷五、奏议卷一一○务农及上引通考均作「三二十州」，上引宋史则作「二十三州」，续通鉴卷一九又作「二三十州」。按下句「幅员数千里」之文，此处当脱一「十」字。
　　【四】地之垦者十才二三「地之」原作「之地」，据宋本及上引编年纲目、宋史、通考、长编纪事本末改。
　　【五】寇盗杀伤无所不至矣「至」原作「行」，盖涉上而误，据上引长编纪事本末及奏议卷一一○务农改。
　　【六】望择大臣一人有深识远略者「者」字原阙，据下句文例及通考卷四田赋考补。
　　【七】以其成数关白户部「其成」原作「成其」，据宋本、宋撮要本、阁本及编年纲目卷五、宋史卷一七三食货志改。
　　【八】其田制为三品「田」原作「便因」，据宋本、宋撮要本及上引编年纲目、通考删改。
　　【九】至二十丁三十丁者以十丁为限「以十丁」三字原阙，文义难解，据宋史卷一七三食货志补。
　　【一○】望许臣领三五官吏「三」字原阙，据编年纲目卷五、长编纪事本末卷一一、通考卷四田赋考补。
　　【一一】万一水旱「万一」原作「方」，据上引编年纲目、通考及宋史卷一七三食货志改补。
　　【一二】广州左通判左正言冯拯转虞部员外郎「广州」原作「广川」，据宋本、宋撮要本、阁本改。
　　【一三】札子盖中书行遣小事「遣」原作「边」，据宋本、宋撮要本及长编纪事本末卷一○改。
　　【一四】自今大事「事」原作「臣」，据宋撮要本及上引长编纪事本末改。
　　【一五】既至上言十余事「既至」原作「即」，据宋本及宋史卷二八五冯拯传改补。
　　【一六】按拯以淳化二年秋绌知端州「绌」原作「出」，据宋本、宋撮要本及宋会要职官六四之八–九、宋史卷二八五本传改。
　　【一七】拯为端州盖踰四年「踰」原作「前」，据宋本、宋撮要本改。
　　【一八】于州县幕职官中举廉恪有吏干者各一人以补之「吏干」上原脱「有」字，据宋本及太宗实录卷七八、宋会要选举二七之七补。
　　【一九】今令朝臣举官「臣」原作「廷」，据宋本、宋撮要本改。
　　【二○】不可废除「除」字原脱，据同上书及宋史卷二六七陈恕传补。
　　【二一】催到收附文记「到」原作「刊」，据宋本及上引宋史改。
　　【二二】未慕军主「军主」原作「车主」，据宋本及太宗实录卷七九、宋会要兵八之一九并一四之一四改。
　　【二三】张守恩自麟州「麟州」原作「鄜州」，据宋本、宋撮要本及太宗实录卷七九、宋会要兵八之一九、宋史全文卷四下、宋史卷四八五夏国传改。
　　【二四】番夷之俗宋本、宋撮要本均作「番夷之族」。
