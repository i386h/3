<!-- { "loadSidebar": true } -->
　　故事，节度使除拜当降麻。翰林学士盛度以为参知政事当属外制，遂命知制诰宋绶草辞，谓甚恨焉。（度事，据欧阳修归田录。）谓在中书，事准谨甚。尝会食，羹污准须，谓起徐拂之。准笑曰：「参政，国之大臣，乃为官长拂须耶？」谓甚愧之，由是倾诬始萌矣。
　　辛丑，诏：「自今□卖人口入契丹界者，首领并处死；诱致者，同罪；未过界者，决配淮南州军牢城。」
　　先是，河决滑州城西北天台山旁。俄复溃于城西南，岸摧七百步，侵溢州城【二五】，民多漂没，历澶、濮、郓、济，注梁山泊，又合清水、古汴河，东入于淮，州邑被患者三十二。于是遣中使捄溺者，赐其家缗钱，近臣祭决河，御史劾官吏之罪，命马步军都军头、兴州刺史崔銮领宣武卒四百人巡护。又命光禄卿薛颜、西上合门使张昭远乘传与京东、河北转运使计度以闻。
　　癸卯，命虢州团练使郝荣为滑州修河部署，供奉官、合门祗候薛贻为都监。
　　丁未，以同玉清昭应宫副使、吏部侍郎林特为尚书左丞、玉清昭应宫副使。特性邪险，善附会，故丁谓始终善特，亟引用之。
　　戊申，召宗室、近臣、馆阁、三司、谏官、御史、法官、京府官诣真游殿观道像，各赐圣祖降临记一函。
　　己酉，徙邠宁环庆路部署司于庆州。是司先在邠州，曹玮言其去边稍远故也。
　　诏审官院：「应转运使副、提点刑狱、内外带职两省台官并京朝官等，转官及三年已上者，如在外仰逐处收接历任文状，附递送审官院磨勘进呈。内有得替到阙及在京见勾当者，亦磨勘引见。如在京三年已经磨勘改转，或尚且依旧勾当者，即直候得替更及三年以上，再合磨勘，依例施行。其内外有未磨勘，间便遇朝廷差使者，如合该磨勘，即先次磨勘。如昨已经勘会转官及七年【二六】，曾具申奏，并因公事降差遣、移任无例磨勘者【二七】，不在此限。」（会要，天禧三年六月二十四日事，实录无之，今附本月己酉。）
　　审官院言：「准诏磨勘内外臣僚，合具申请在京勾当臣僚已经磨勘转官【二八】，仍旧勾当，即候得替更及三年再合磨勘者。参详如见勾当未罢者，即准前诏，直候得替磨勘。如朝廷特留一任【二九】，或量留年限者，欲望每及三年亦与磨勘。又京朝官转官虽及三周年，曾经磨勘引见及奏名，并该七年申奏者【三○】，虽不转官，欲望自磨勘后重□三年，方得磨勘。如未经取旨、特旨别令磨勘者，不在此限。又勾当事京朝官，自降敕以前差遣者，即准前诏一例磨勘，降敕后方就差遣，其间多有改官已及三周年者，参详未勾当事以前，虽不该磨勘，乞朝廷相度，如勾当后及一年或二年，别无遗阙，即许将前来年限通理，亦与磨勘。」诏：「臣僚磨勘历任文字，仰本院并将自前已磨勘历任功过一处开拆进呈。降敕后就差遣者，改官已及五年、勾当事及一年，并改官及三年、勾当事及二年者【三一】，并特与磨勘。余悉依奏。」（会要，天禧三年七月事，今附见六月二十四日后，须删修乃可。天圣三年九月六日方改此议。）
　　甲寅，长清郡主卒，秦悼王之长女也，适庄宅使田守信。有司言，小功服礼当降杀，上特临奠废朝，先天节髃臣上寿，不举乐，录其二子，并迁秩。（重进子，已见淳化四年。）
　　是月，屯田员外郎、判三司开拆司范雍，言自今谏官、御史兼它职者，望令仍旧举职，及乞增置谏官。上令别选人充谏官、御史。（此据会要，当考。谏官、御史兼它职者姓名，五月乙亥、辛巳。）
　　诏选强明朝臣知云安军，勿差班行，从转运使刁湛所请也。
　　注　　释
　　【一】郭稹原作「郭桢」，据宋本、宋撮要本、阁本及治迹统类卷二八祖宗科举取人、宋史卷二九四王洙传改。下同改。按郭稹，宋史全文卷六作「郭缜」，宋史卷八真宗纪作「郭稹」，续通鉴卷三四则同本书原刊作「郭桢」。本编原注云：「郭稹有传，祥符人，恐此是别一人也。」则本编所载之「郭稹」与祥符之「郭稹」。固应同名也。检宋史卷三○一郭稹传：稹字仲微，开封祥符人。幼孤，母更嫁。母亡，稹解官服丧。宋会要礼三六之一○、本书卷一一七景佑二年八月辛酉编均载其事，并作「郭稹」。而后者既无冒丧赴举被讼之文，前者亦未载解官为嫁母服丧之事。则原注所云同名者二人，似非臆断。
　　【二】墓铭作从母禫阁本同。宋本、宋撮要本无「从」字。
　　【三】又遣中使护其丧归「使」下原有「卒」字，据宋史卷二五七李继昌传删。
　　【四】配海州本城「本城」，宋会要职官二五之七作「牢城」。
　　【五】始付考官定等讫「官」下原衍「再」字，据宋会要职官六四之二四删。
　　【六】复改易其等级「等」原作「差」，据同上书改。
　　【七】放及第毕「放」原作「故」，据阁本改。
　　【八】其连状人并殿一举「一举」，宋会要职官六四之二五作「两举」。
　　【九】变起仓卒「变起」原作「起变」，据宋本、宋撮要本及长编纪事本末卷二四朱能伪造天书、宋史卷四三一孙奭传乙正。
　　【一○】则误也「误」原作「篅」，据宋本、宋撮要本及上引长编纪事本末改。
　　【一一】着为定式「着」字原脱，据宋本、宋撮要本补。
　　【一二】遂与提点刑狱官李仲容奏纶有讪上语「奏」下原有「论」字，据宋本、宋撮要本、阁本及宋史卷三○六戚纶传删。
　　【一三】尔后又有并折盐为四分法「后」字原脱，「盐」原作「盖」，据笔谈卷一一官政一补改。
　　【一四】然后听便籴及直便「及」原作「钱」，据阁本及上引笔谈改。
　　【一五】烨屡上封言事「烨」字原脱，据宋本、宋撮要本及宋史卷二六二刘烨传补。
　　【一六】今烨与平频皆兼省职「频」原作「类」，据宋本、宋撮要本改。
　　【一七】自真扬入淮汴「真扬」原作「真阳」。按宋真阳为蔡州属县，非通漕之地。据下文文义，「真扬」当指真、扬两州，「阳」为「扬」之讹，今改。
　　【一八】诏屯田郎中梁楚合门祗候李居中按视「诏」字原脱，据宋本、宋撮要本补。
　　【一九】固欲为人辨虚实耶「耶」原作「耳」，据编年录卷三、续通鉴卷三四改。
　　【二○】因共诬诋「共」原作「并」，据宋本、宋撮要本及长编纪事本末卷二二王钦若事迹改。
　　【二一】至今凡十四年也「凡」字原脱，据宋本、宋撮要本、阁本补。
　　【二二】居人争献金银「争」原作「等」，据同上书及宋史卷三二四李允则传改。按东都事略卷二九及隆平集卷一六允则本传均作「民间竞以金银器献」。
　　【二三】下令安抚司「下」字原脱，据宋本、宋撮要本及上引宋史补。
　　【二四】使民夜纵游「夜」字原脱，据同上书补。按上引东都事略及隆平集均作「纵民夜游」。
　　【二五】侵溢州城按宋会要方域一四之七作「漫流州城」，宋史卷九一河渠志作「漫溢州城」。
　　【二六】如昨已经勘会转官及七年「会」原作「曾」，据阁本及宋会要职官一一之七改。
　　【二七】并因公事降差遣移任无例磨勘者「勘」字原脱，据上引宋会要补。
　　【二八】合具申请在京勾当臣僚已经磨勘转官「转」下原衍「运」字，据上引宋会要删。
　　【二九】如朝廷特留一任上引宋会要「留」上有「更」字。
　　【三○】并该七年申奏者「并该」，宋会要职官一一之八作「亦该」。
　　【三一】勾当事及二年者「二年」原作「三年」，据阁本及上引宋会要改。
续资治通鉴长编
卷九十四
卷九十四
　　起讫时间 起真宗天禧三年七月尽是年十二月
　　卷　　名 续资治通鉴长编卷九十四
　　帝　　号 宋真宗
　　年　　号 天禧三年（戊午，1018）
　　全　　文
　　秋七月戊午，崇仪副使史莹责授供备库副使，坐所治惠民河堤决，坏民庐舍故也。（本志作崇仪使，当考。）
　　诏河东路不许携家赴任，州军有官员挈属在彼者，并令发遣离任。
　　辛酉，知河南府冯拯，言父老、僧道、举人等列状，愿赴阙请车驾封中岳。上曰：「兹事体大，未可轻议。」令拯慰遣之。
　　诏河北州军民有赴北界市粮及不系禁物，为北界所捕送者，并决杖一百释之。
　　三司假内藏钱五十万贯、绢十万疋。
　　学士院言：「准诏大理评事胥偃与试，偃乃盛度婿，又钱惟演亲戚，欲乞下别处。」诏送舍人院试。自是有亲嫌者并如例。
　　壬戌，责授勾当翰林司、入内都知、宫苑使张景宗为左骐骥使，皇城使王遵度为翰林使，崇仪使李昭庆为西京左藏库使，勾当皇城司韩守恩、周怀政、蓝继宗并罚金，悉依前充职。坐翰林司药童挟刃入本署，杀其同类故也。（王遵度，宫邸攀附者，不详其里邑，见王继忠传。李昭庆，继隆长子，后改名昭亮。）
　　癸亥，以久雨，命近臣诣庙社、宫观、佛寺、神祠祈祷。
　　甲子，京东、京西、河北转运使言河决坏民田，输税艰阻。诏应经水州县，夏税许从便送纳，田产坏者特倚阁之。
　　丙寅，光禄少卿薛颜言：「滑州自今月三日雨，五昼夜未止，河水增涨，北岸逼州城。请权徙甲仗、钱帛置通利军，其军民听从便迁徙。」诏颜规度固护，必不可则如所请。（考究竟曾徙与否。）
　　丁卯，诏福建州军伪命已前部民子孙别籍异财，今祖父母已亡，诣官诉均分不平者，不限有无契要，并以见佃为主，官司勿为受理。寻诏江南诸州军亦如之。
　　戊辰，诏以十一月十九日有事于南郊，命向敏中为天书仪仗使、南郊大礼使，寇准为天书同仪仗使，丁谓为副使，李迪为扶持使，翰林学士承旨晁迥为南郊礼仪使，学士钱惟演为仪仗使，太子宾客王曙为卤簿使，权知开封府马元方为桥道顿递使，入内副都知周怀政为天书扶持都监。自封禅已来，特命辅臣兼五使之职。及是，始复旧制。
　　步军都虞候【一】、英州防御使冯守信自言占籍滑州，颇习堤防利害，即命为修河都部署、知滑州。崇仪使、入内押班邓守恩为修河钤辖，内殿崇班杨怀吉为都监。
