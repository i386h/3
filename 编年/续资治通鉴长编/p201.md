<!-- { "loadSidebar": true } -->
　　贼围象州久不克，曹利用等以大军趋救之，甲申，与贼遇于武仙县之李练铺。贼初不之觉，已而陈进独率觽来拒，直犯前军，寄班侍禁郭志言麾骑士左右纵击，贼衣顺水甲、执标牌以进，飞矢攒锋不能却，前军即持戟刀巨斧，破其标牌。内侍史崇贵登山大呼曰：「贼走矣！急杀之！」贼心动，觽遂溃，逐北至象州城下，贼寨犹有据长竿以瞰城中者，卢成均始挈其族持敕牓来降。遂斩进并其党，生擒贼帅六十余人，斩首级，获器甲战马甚觽【三○】。利用等遂入象州，安抚军民，分兵捕余寇【三一】，遣于德润驰奏其事。
　　命户部副使、祠部郎中宋搏为契丹国母正旦使，供奉官、合门祗候冯若拙副之。户部判官、殿中丞滕涉为国主生辰使，侍禁、合门祗候刘煦副之。著作郎、直史馆陈知微为国主正旦使，供奉官、合门祗候王承僎副之。及还，煦坐轻肆鲜礼，免官，削两任。（煦，未详邑里，责在明年四月，今并书。冯若拙，未见。陈知微，高邮人。王承僎，审琦子。）
　　以四方馆使、洺州防御使、知同州上官正为左龙武军大将军、平州防御使，起居舍人、知华州张舒守本官，并分司西京，转运使言其老疾不任吏事故也。
　　乙酉，知琼州李文着上言：「配隶人谋杀官吏为乱，已与兵马监押马怀玉尽擒戮之。」诏审官、三班院俟文着、怀玉到阙日引对。（李文着、马怀玉，未见。）
　　丙戌，张崇贵言赵德明将葬其母。诏遣殿直、合门祗候袁瑀致祭，瑀至夏州，遗忘抚问辞，且发言轻易。及还，坐落职，赎金十斤。（袁瑀，未见。）
　　丁亥，边臣言赵德明谋劫西凉、袭回鹘。上以六谷、甘州久推忠顺，思抚宁之。乃遣使谕畼铎督，令结回鹘为援，并赐畼铎督茶、药、袭衣、金带及部落物有差，畼铎督奉表谢。
　　诏每岁冬首以蕃八节羊杀羊为赐【三二】，如闻伤生颇甚，自今以八节羊代之。
　　戊子，诏官吏因公事受赇，许为曲法，及决遣之际，复用常科规避枉法之罪，自今证佐明白者以枉法论，至死者加役流。从知审刑院朱巽之请也。
　　追谥魏仁浦曰宣懿，从其子咸信之请也。
　　己丑，赠故邕州巡检使、西头供奉官、合门祗候张守荣如京使。初，宜州贼攻天河寨，守荣率兵讨之，杀伤甚觽，而贼锋尚锐，因入寨固守，贼不能破，以功迁秩。俄属疾，诏遣国医驰往疗之，未至而卒，特追赠，仍录其子焉。
　　庚寅，遣使赍诏谕曹利用已下及转运使、长吏、使臣、军校等。
　　福建巡抚、比部员外郎张令图言：「福建路诸寨棚巡兵捕得私鬻茶盐人，多分其财物，纵初犯人逃逸。请自今许途中反告，重寘其罪，仍以所分财之半没官，余给告人。」从之。
　　壬辰，令中书、枢密院检阅建隆已来行事可书简册者，送修史院。
　　癸巳，诏三班院自今命诸州监押、巡检、使臣，并赴枢密院看验讫引对。
　　注　　释
　　【一】为积雨河溢所滞者「雨」原作「两」，据阁本改。按本卷下文己巳条亦有「积雨河溢」之文。
　　【二】既已行下原作「既行已下」，据阁本改。按宋会要刑法一之三作「既已颁下」。
　　【三】近代亦伤于烦「代」字原脱，据阁本及上引宋会要补。
　　【四】仍加俸给「加」原作「如」，据宋本、宋撮要本及治迹统类卷二九改。
　　【五】自今并以推判官为首同上书俱作「自今并以推官为首」。
　　【六】军校陈进因觽怨「怨」原作「怒」，据长编纪事本末卷二五宜州陈进之变、宋会要兵一○之一二及隆平集卷二○陈进传改。
　　【七】东上合门使忠州刺史曹利用「忠州刺史」四字原脱，据宋本、宋撮要本及宋会要兵一○之一二、上引长编纪事本末、宋史卷二九○本传补。
　　【八】若选募骁果「果」原作「勇」，据宋本、宋撮要本、阁本及上引长编纪事本末改。
　　【九】厚加酬赏「赏」原作「銟」，据宋本、宋撮要本及宋会要兵一○之一二、上引长编纪事本末改。
　　【一○】务令丰饫「饫」原作「沃」，据上引宋会要及长编纪事本末改。
　　【一一】诏翰林遣画工分诣诸路「画」原作「书」，据宋本、宋撮要本及宋会要兵二七之一五、治迹统类卷五真宗圣政改。
　　【一二】故亲选授太常博士陈纲李权李及「陈纲」，宋本、宋撮要本作「陈纶」。
　　【一三】被疾请告三日以上者「疾」原作「病」，据宋本、宋撮要本、阁本改。
　　【一四】作髃牧议以献「髃牧议」，宋史卷二八四陈尧叟传、通考卷一六○兵考及玉海卷一四九马政均作「监牧议」。
　　【一五】不可避也「避」原作「违」，据宋本、宋撮要本改。
　　【一六】月给俸钱百千「百千」原作「百万」，据宋会要职官五七之二六改。按宋史卷四八○钱惟治传作「十万」，即「百千」也。
　　【一七】如闻惟治颇贫乏「如」字原脱，据宋本、宋撮要本及上引宋史补。
　　【一八】其奉诏监葬者事毕「事」字原脱，据宋会要职官五之三四，刑法二之七补。
　　【一九】凡宫禁省费多此类「宫」原作「官」，据阁本及宋会要刑法二之八改。
　　【二○】郊禋原作「郊礼」，据宋本、宋撮要本、阁本改。
　　【二一】论利害者差少「差」原作「颇」，据同上书改。
　　【二二】则事益可虑也「事」字原脱，据宋本、宋撮要本及长编纪事本末卷二五宜州陈进之变补。
　　【二三】集东西海巡检战棹刀鱼船「东」字原脱，据宋本、宋撮要本及上引长编纪事本末补。
　　【二四】乃絜属处思顺府「属」原作「族」，据宋本、宋撮要本、阁本及上引长编纪事本末改。
　　【二五】王师即至「至」原作「止」，据阁本及长编纪事本末卷二五宜州陈进之变改。
　　【二六】诏三院御史令本台采听声誉不称职者「三院」原作「三班」，据宋本、宋撮要本及宋会要职官一七之五、治迹统类卷五真宗圣政改。「采听」原作「悉听」，据宋本、宋撮要本、阁本及同上书改。
　　【二七】文武官月俸应折支者「月」原作「用」，据宋本、宋撮要本改。按宋会要职官五七之二六云：「自今掌事文武官、使臣月请折支，并给见钱」。
　　【二八】安可遽绝「遽」原作「速」，据各本及治迹统类卷五真宗圣政改。
　　【二九】方面之寄「寄」原作「任」，据宋本、宋撮要本、阁本改。
　　【三○】获器甲战马甚觽「获」字原脱，「甲」原作「械」，据宋本、宋撮要本及长编纪事本末卷二五宜州陈进之变补改。
　　【三一】分兵捕余寇「分兵」二字原脱，据宋本、宋撮要本及上引长编纪事本末补。
　　【三二】诏每岁冬首以蕃八节羊杀羊为赐阁本无「八节羊」三字，疑是。
续资治通鉴长编
卷六十七
卷六十七
　　起讫时间 起真宗景德四年十月尽是年十二月
　　卷　　名 续资治通鉴长编卷六十七
　　帝　　号 宋真宗
　　年　　号 景德四年（丁未，1007）
　　全　　文
　　冬十月甲午朔，太阳当亏，云阴不见。
　　诏河北诸州军增葺城池楼橹之具，令转运使、缘边安抚都监分往检校。
　　选殿前司龙骑卒材勇者隶龙猛。先是，此军十三指挥皆募强盗以充，时寇贼希少，故议并省。
　　乙未，麟州言赵德明于州西置榷场，请行互市，上以延州已置，不许。
　　丙申，淮南江浙荆湖发运使、度支员外郎冯亮为待御史，领使如故。（副使李溥八月己酉先迁。）
　　戊戌，以右赞善大夫、监许州商税王屿知卫州。屿自言前知棣州，值契丹入寇，颇申扞御之效，昨以偶未获贼，为转运使所奏，替还厘务。上录其前课，故复令治郡。
　　己亥，诏诸军都虞候已上至厢都指挥使，不得与本部军员结亲【一】，其指挥使不得与本指挥军使、都头结亲，军使、都头非本指挥即听，违者论如法。
　　庚子，诏京城仓场，受纳刍粮，勿得留滞，令三司、开封府察之。
　　癸卯，于德润至自象州。诏銟曹利用等，优赐将士，令速具立功人姓名以闻。上曰：「岭外行师，不得持久。既已平荡，当速议分屯。」又曰：「利用所领荆南澧、朗等州归远兵，闻颇用命。此皆强梁负过之人，俟行赏补置讫，其不该赏者，宜遣使择其壮勇部送京师，迁隶上军。」
　　甲辰，右谏议大夫种放自终南山来朝，召之也。上谓辅臣曰【二】：「放比高尚其事，每询访多有可采。朝廷虽加爵秩，而未能大用，即物议未厌。」因令陈尧叟谕意，且曰：「朕虑放卷而怀之，能副朝旨，诚为美也。」既而尧叟言，放云「自被聘召及迁谏署，无所补报，其幸已甚。今主上圣明，朝无阙政，若更处之显位，则重其过矣」。尧叟复手笔讯之，放答疏如前。上因遣内侍赍诏赐放，略曰：「卿宜体兹眷遇，罄乃诚明，□经国之大猷，述致君之远略，尽形奏牍，以沃朕心，副骪德之倚毗，褰外朝之观听，乃司枢务，式洽至公。」放上表固辞，上曰：「放能守分，益可嘉也。」
　　乙巳，诏銟知象州何邴等。
　　自干德、开宝以来，用兵及水旱赈给、庆赐赏赉，有司计度之，所阙者，必籍其数以贷于内藏，俟课赋有余即偿之。淳化后二十年闲，岁贷百万，有至三百万者，累岁不能偿，则除其籍。于是，上命陈彭年撰内藏库记述其事，出以示王旦等，曰：「此库乃为计司备经费耳。计司有阙，必取于民，苟非节用，何以获济？」因言：「汉武外事四夷，北伐登单于台，西田车师，劳内地以勤远方，此所以财用不足也。」陈尧叟曰：「汉武末年，户口减半，乃封丞相为富民侯，是亦悔于用兵也。」上然之。
　　翰林学士晁迥等上考试进士新格，诏颁行之。初，陈彭年举进士，轻俊，喜谤主司。宋白知贡举，恶其为人，黜落之，彭年憾焉。于是更定条制，多因白旧事而设关防。所取士不复拣择文行，止较一日之艺，虽杜绝请托，然寘甲等者，或非人望，自彭年始也。
　　诏：「自今祠祭牺牲，令有司择纯白养豢，在涤无得捶扑，并如故事。其中小祠加用一羊。常严饰坛壝。玉帛、豆笾之数，未及古礼者，议增之。置监祭使二员，以监察御史充，月给钱十千，免其出使。」
　　诏翰林学士晁迥等各举常参官堪知大藩者二人。上亲阅班簿，择朝臣有公望者，得迥等五十人，令保任焉。
　　丙午，江南转运副使、太常博士、直史馆何亮迁左司谏，为广南西路转运使，代舒贲也。贲坐不察宜州刘永规虐政，御史台差官就劾，罢其任。□闻，诏赎金厘务以惩之。
