<!-- { "loadSidebar": true } -->
　　先是，三路转运使各领其职，或廪庾多积，而军士舟璙不给，虽以官钱雇丁男挽舟，而土人惮其役，以是岁上供米不过三百万。允恭尽籍三路舟卒与所运物数，令诸州择牙吏【二四】，悉集，允恭乃辨数授之【二五】。江、浙所运，止于淮、泗，由淮、泗输京师，行之一岁，上供者六百万。（据会要，允恭往江、淮管勾般运茶盐粮帛，乃淳化四年事，今附见年末，官衔则依本传所载。会要又于至道元年七月【二六】，书以江淮两浙都大发运兼捉贼擘划茶盐杨允恭为江淮两浙发运使、兼捉贼制置茶盐公事。然则本传所载官衔，鴜得其实，而会要先所称管勾般运茶盐粮帛者，乃但举其略尔。）
　　注　　释
　　【一】韩授各本同。按编年纲目卷四及本书卷三六淳化五年六月己巳编又作「韩援」。
　　【二】今附见三月辛亥诏书前「前」字原脱，据宋本、宋撮要本补。
　　【三】恐此时必不在于朝矣故以先是别之「必」原作「又」，「别」上原衍「而」字，并据同上书删改。
　　【四】此虽甚细碎「细」原作「微」，据同上书改。
　　【五】请自长葛县开河导潩水分流宋本、宋撮要本均作「请自长葛县开水河导潩水分流二十里」。按宋会要方域一六之二二、宋史卷九四河渠志，原刊「开河」应作「开小河」，「分流」下应有「二十里」三字，于义为胜。
　　【六】宣谕为压惊之贶「为」字原脱，据宋本、宋撮要本、阁本补。
　　【七】徐邈阁本及宋史卷二六六苏易简传、奏议卷一○二守成同。宋本、宋撮要本、活字本均作「徐游」。按徐游，马令南唐书卷八、陆游南唐书卷八有传，为徐知诲子，初名景游，避元宗讳，去「景」字，改名游。陆书并及本编所载苏易简试游所制欹器事。
　　【八】通进银台司旧隶枢密院「通进银台司」原作「通进银台使」，「枢密院」原作「枢密院使」，并据宋本、宋撮要本删改。
　　【九】事无大小「无」字原脱，据同上书补。
　　【一○】寻命直昭文馆「寻」字原脱，据宋本、宋撮要本、阁本补。
　　【一一】归其事于转运司「司」原作「使」，据宋本、宋撮要本改。
　　【一二】焦劳惕厉「厉」原作「虑」，据宋本、宋撮要本及治迹统类卷三太宗圣政改。
　　【一三】职在燮调阴阳「调」原作「理」，据同上书改。
　　【一四】乖戾如此「乖」上原衍「而」字，据宋本、宋撮要本、阁本删。
　　【一五】李沆后入「李沆」原作「李昉」，据宋本、宋撮要本及编年纲目卷四改。
　　【一六】枢密直学士向敏中为左谏议大夫「左谏议大夫」，东都事略卷四一及宋史卷二八二本传、编年录卷二、编年纲目卷四均作「右谏议大夫」。
　　【一七】求为末减「为」字原脱，据宋本、宋撮要本及宋史卷二八二向敏中传补。
　　【一八】诘之原作「讯之」，据同上书改。
　　【一九】适垂泪□谢「适」原作「谪」，据宋本、宋撮要本及本编上下文义改。
　　【二○】昌言请出□马「出」字原脱，据宋本、宋撮要本补。
　　【二一】上谓辅臣曰「辅臣」原作「宰相」，据宋本、宋撮要本及本编下文文义改。
　　【二二】十一月甲寅朔「甲寅」原作「丙寅」，据各本及朔闰表改。
　　【二三】此则清静致治之道也「则」原作「非」，「也」原作「耶」，并据宋本、宋撮要本及治迹统类卷三太宗圣政改。
　　【二四】令诸州择牙吏「牙」字原脱，据宋本、宋撮要本及宋史卷三○九杨允恭传补。
　　【二五】允恭乃辨数授之「辨」原作「办」，据阁本及上引宋史改。
　　【二六】会要又于至道元年七月「又」原作「入」，据各本改。
续资治通鉴长编
卷三十五
卷三十五
　　起讫时间 起太宗淳化五年正月尽是年四月
　　卷　　名 续资治通鉴长编卷三十五
　　帝　　号 宋太宗
　　年　　号 淳化五年（甲午，994）
　　全　　文
　　春正月甲寅朔，上制元旦、除夕诗各二章，赐近臣，俾之属和。翰林学士张洎，上表解释诗意，凡数千言。上甚悦，命宰相召至中书銟谕。
　　先是，上谓翰林学士韩丕曰：「卿早在嵩阳，当时辈流，颇有遗逸否？」丕以田诰及杨朴、万适对，上悉令召之。诏下，而诰卒。朴至，对于便殿，不愿仕进，上赐以束帛，与一子出身，遣还乡。适最后至，公交车拒之，不得见，寓居京师半年，几至寒饿。丕时巳罢翰林，因为上言其事，甲子【一】，命适为梁县主簿。始受，太医赵自化怪其色变，为诊脉曰：「君将死矣！」适犹勉赴朝谢，举止山野，人皆笑之。后数日，果卒。朴，圃田人；适，宛邱人，俱以歌诗得名。自化，洛阳人也。
　　上语蒙正曰：「夫否极则泰来，物之常理。晋、汉兵乱，生灵凋丧殆尽。周祖自邺南归，京城士庶，皆罹掠夺，下则火光，上则彗孛，观者恐栗，当时谓无复太平日矣。朕躬览庶政，万事粗理，每念上天之贶，致此繁盛，乃知理乱在人。」蒙正避席曰：「乘舆所在，士庶走集，故繁盛如此。臣常见都城外不数里，饥寒而死者甚觽，未必尽然。愿陛下视近以及远，苍生之幸也。」上变色不言。蒙正侃然复位，同列咸多其亢直。
　　它日，上欲遣人使朔方，谕中书选才而可责以事者。蒙正退，以名上，上不许。他日又问，复以前所选对，上亦不许。他日又问益急，蒙正终不肯易其人。上怒，投其手奏于地曰：「何太执耶！必为我易之。」蒙正徐对曰：「臣非执，盖陛下未谅尔。」因固称：「其人可使，余不及。臣不欲用媚道妄随人主意以害国事。」同府皆惕息不敢动，蒙正搢笏俛而拾其书，徐怀之而下。上退，谓亲信曰：「是翁气量我不如。」既而卒用蒙正所选，复命，大称旨。上于是益知蒙正能任人，而嘉其有不可夺之志。（此二事并据富弼所作蒙正神道碑，别本实录「火光」「彗孛」等语乃至道元年正月壬戌，又载吕端、苏易简对答，与此不同，今不取。）
　　初，右谏议大夫许骧知成都府，及还，言于上曰：「蜀土久安，其民流窳易扰，愿谨择忠厚者为长吏，使镇抚之。」时东上合门使吴元载实代骧为成都。元载颇尚苛察，民有犯法者，虽细罪不能容，又禁民游宴行乐，人用胥怨。王小波起为盗，元载不能捕灭。于是，东上合门使郭载受命知成都，行至梓州，有日者潜告载曰：「成都必陷。公往，亦当受祸。少留数日，则可免。」载怒曰：「天子诏吾领方面，阽危之际，岂敢迁延！」遂行。
　　先是，李顺引觽攻成都，烧西郭门，不利，去，攻汉州、彭州，戊午、己未两日，连陷之。载既入城，贼攻愈急，己巳，城陷。载与运使樊知古斩关而出，帅余觽奔梓州。
　　李顺入据成都，僭号大蜀王，改元曰应运，遣兵四出侵掠，北抵剑关，南距巫峡，郡邑皆被其害焉。
　　灵州及通远军皆言赵保吉攻围诸堡寨，侵掠居民，焚积聚。上闻之，怒曰：「保吉叛涣砂碛中十年矣，朝廷始务含容，赐以国姓，授以观察使，赐予加等，俸入优厚，仍通其关市，又以绥、宥州委其弟兄，可谓恩宠俱隆矣。乃敢如是，朕今决意讨之。」癸酉，命马步军都指挥使李继隆为河西兵马都部署，尚食使尹继伦为都监，以诛保吉。
　　上始闻李顺攻劫剑南诸州，命昭宣使、河州团练使王继恩为西川招安使，率兵讨之。军事委继恩制置，不从中覆。诸州系囚，非十恶、正赃【二】，悉得以便宜决遣。（实录及会要并于此下即书以张咏知成都。按成都记及他书，咏至成都乃今年九月。继恩出师，知成都当郭载死，雷有终代之，咏又代有终者。实录、会要皆误矣。实录既于此下即书咏知成都，四月辛丑又书张咏知封驳司，按此，则其误明甚，然咏知封驳亦在前矣，此岂申命耶？按宋祁所作墓铭、韩琦所作碑，乃是春除，既而留不行，及秋乃令赴任。）
　　吏部尚书宋琪上书言边事，曰：
　　臣顷任延州节度夷判官【三】，经涉五年，虽未尝躬造夷落【四】，然常令蕃落将和断公事，岁无虚月，戎夷之事，熟于闻听。大约党项、吐蕃，风俗相类，其帐族有生、熟户，接连汉界、入州城者谓之熟户，居深山僻远、横遏寇略者谓之生户。其俗多有世雠不相往来，遇有战斗，则同恶相济，传箭相率，其从如流。虽各有鞍甲，无魁首统摄，并皆散漫山川，居常不以为患。
　　党项界东自河西银、夏，西至灵、盐，南距鄜、延，北连丰、会。厥土多荒隙，是前汉呼韩邪所处河南之地，幅员千里。从银、夏洎青、白两池，地惟砂碛，俗谓平夏，拓拔，盖蕃姓也。自鄜、延以北，地多土山柏林，谓之南山，野利，盖羌族之号也【五】。
　　从延州入平夏有三路：一、东北自丰林县苇子驿至延川县【六】，接绥州入夏州界；一、正北从金明县入蕃界，至芦关【七】四五百里，方入平夏，是夏州南界；一、西北历万安镇经永安城【八】，出洪门，至宥州四五百里，是夏州西界。我师如入夏州之境，宜先招到接界熟户，使为向导，其强壮有马者，令去官军三五十里，踏白先行。缘此三路，土山柏林，溪谷相接，而复隘□不得成列，蹑此向导踏白，可使步卒多持弓弩枪金□屈随之，以三二千人登山侦逻【九】，俟见坦途宁静，可传号勾马，遵路而行，我皆严备，保无虞也。
　　长兴四年，夏州李仁福死，有男彝超擅称留后。当时诏延州安从进与李彝超换镇，彝超据夏州，固不奉诏，朝廷命邠州药彦稠总兵五万，送从进赴任。时顿兵城下，议欲攻取，军储不继，遽命班师。而振旅之时，不能严整，失戈弃甲，遂为戎人之利。
　　臣又闻党项号为小蕃，非是勍敌，诚如鸡肋。若得出山布阵，止劳一战，便可荡除。深入则馈运艰难，穷追则窟穴幽邃，莫若缘边州镇，分屯重兵，俟其入界侵渔，方可随时掩击，非惟养勇，亦足安边。凡乌合之徒，势不能久，利于远斗，以骋兵锋【一○】，莫若持重守疆，以挫其锐。彼无城守，觽乏糇粮，威赏不行，部族分散，然后密令觇其保聚之处，预于麟、府、鄜、延、宁、庆、灵、武等州约期会兵，四面齐进，绝其奔走之路，合势击之，可以翦除，无緃类矣。仍先告谕诸军，击贼所获生口资畜，许为己有，官司不问。如此，则利诱于心，人百其勇也。
