<!-- { "loadSidebar": true } -->
　　【六】亦设告赏之科「告」原作「立」，据阁本及乐全集卷二六论钱禁铜法事改。
　　【七】铜入四夷「铜」字原脱，据同上书补。
　　【八】言濮事者「言」字原脱，据阁本补。
　　【九】丁酉原作「丁西」，据阁本改。
　　【一○】入浊「浊」原作「噣」，据阁本及宋史卷五六天文志改。
　　【一一】越二日丁酉「二」原作「三」，据阁本改。
　　【一二】伏观晋武帝五年彗实出轸据晋书卷一三天文志，「武帝泰始四年正月丙戌，彗星见轸」，此处「晋武帝」下脱「泰始」年号，「五年」当作「四年」。
　　【一三】从提点铸钱钱昌武请也上「钱」字原脱，据宋会要食货三七之二三补。
　　【一四】其速令权罢听旨「令」原作「合」，据阁本改。
　　【一五】诉张若济兴修泾河功利不实「实」原作「赏」，据阁本改。
　　【一六】著作佐郎王仲修为崇文院校书「校书」原作「校理」，据阁本改。
　　【一七】自昔人君委任而责成者「君」原作「臣」，据阁本改。
续资治通鉴长编
卷二百七十
卷二百七十
　　起讫时间 起神宗熙宁八年十一月尽其月
　　卷　　名 续资治通鉴长编卷二百七十
　　帝　　号 宋神宗
　　年　　号 熙宁八年（乙卯，1075）
　　全　　文
　　十一月己未朔，复光禄卿、提举崇福宫祖无择为秘书监、集贤院学士。祖无择当立传，而史官逸其事，须别考详。
　　诏倚阁辰、沅州今年秋税。以察访蒲宗孟言二州夏旱故也。
　　诏：「熙河路兵食、吏俸日告阙乏，而蕃学之设冗费为甚，无补边计，可令罢之，其教授令赴阙，蕃部弟子放逐便。」
　　又诏：「每岁天神四祭、太庙五享，差两省以上官摄司徒。」
　　庚申，诏：「五路缘边堡铺守把兵级轮出巡及卓望、伏路等，遇冬寒旧无皮裘处，令特制造，人给一领，至春暖拘收，官为修完。」
　　熊本言攻破獠贼骆益、王本二等七寨，木斗翁等四囤，获老幼妇女百三十三人，斩首六十六。其木斗翁等四十八人来降，乞许令引见。诏木斗翁与奉职，安稳二与借职，木斗七等十一人与京东、西州军教练使，给月俸，安李等四十二人送京东西、淮南州军安置，各给田二顷，仍计口支粮三年。旧纪云熊本破獠骆益等七寨、四囤【一】，新纪不书。熊本集纪险篇云：十月二十日自渝州领兵入界，留南平军凡六十日，九年正月六日旋师。
　　同判司农寺张谔言：「案察官巡历州县，决罚役人，乞令州县籍所犯及杖数，以备本寺点检，庶使官吏不敢以私忿用刑。」从之。
　　壬戌，上批：「闻在京诸军官马大抵生恶，盖营地迫窄，失于调习。近已创四教场，□大可以驰骋。宜指挥殿前、马军司，分定军马，合赴教场【二】，马军日轮一指挥，以马赴场，走骤百十反，令本教使臣押领，各给印纸，书赴教月日。」
　　上批付韩缜等：「闻禧、颖近已离麻谷铺，北往灵邱县去。观北人之意，必是别处移牒，或遣使促议。卿等宜更就彼斟酌人情，方便羁縻留连，勿使悻然绝议北去，却恐意外别致生事，朝廷难为酬答。」此据两朝誓书册内，十一月初四日御札。
　　癸亥，枢密使□充言：「闻汴水凌牌拥遏京城中，今河道已冻合，虑恐提防别有簄虞，乞诏都水监速闭汴口。」上批：「依今晚指挥，令判监一员往汴口监督，连夜闭塞，无信妄说利害，小有迁延。」寻又诏：「闻汴口尝有不闭口指挥，致无准备，其令岁备闭口材料，毋得误事！」「毋得误事」乃十二日诏，今并书此，可附见。记闻所载复命侯叔献开訾家口，亦不详叔献事迹。然□充乃忧不闭口致簄虞，记闻则谓开訾家口免阻绝，利害殊不同，当考。
　　甲子，冬至不受朝。
　　丁卯，新知河南府、右谏议大夫冯京为资政殿学士、知渭州，及京赴阙，特遣内侍宣赐茶药。特遣内侍赐茶药，据御集九年正月事，今附见。
　　戊辰，趣温杲赴阙。此据御集。
　　己巳，熙河路经略司言：「蕃部星斯珪昨因作过，所弃地百六十余顷，欲迁部落居之。其地距通远军约二百余里，既远西界，可绝奸细藏匿，兼可控制罗斯结，讨荡遗类。」从之。
　　御史蔡承禧言，乞下越州究治方泽不可言之丑行。诏两路转运司体量。承禧言已见八月十六日，至是乃有体量之命，故实录始书。
　　广西经略司言，谍报交趾、广源州集乡兵，欲图入寇，又言古万峒为蛮贼攻劫。诏：「与贼战有功人速以名闻，被焚略之家量与存恤。」九月十五日寇古万峒。
　　庚午，秘书丞胡宗回言：「昨任将作监丞，差往澶州、北京，督视修仓，期以二年，今将毕工。其澶州、北京新旧仓共可贮谷四百万石，如数足，自可给分屯军马支费，其余乞罢修。」从之。二月己卯可考。
　　太子中舍李杞进熙河路新折二钱样。会要。
　　辛未，御史陈睦以病乞免台职，从之。睦前任两浙路提点刑狱，违法买女奴及朋附吕惠卿，不按赃吏张若济，见被劾也。
　　都提举市易司言：昨遣刘佐体量川茶，因便结籴熙河路军储，得谷七万余石。诏运致给本路。
　　又诏：都提举市易司钱见在熙河路者，并充本路军需，仍具数以闻。遣中使趣发永兴军路铸钱监折二钱十万缗，应副熙河路籴买粮草。
　　又诏：契勘陕西铸钱监见在折二铜钱及封桩交子本钱确的有若干贯、万，速契勘进呈。
　　又诏：高遵裕累奏熙河阙钱粮，转运司不应副，令具析以闻。
　　又诏：河东路灾伤州县第三等以下户所贷豆麦种与倚阁，并所欠倚阁和籴，并候次年丰熟，依料次输官。
　　壬申，令睦州铸钱监以神泉为名。
　　甲戌，诏在京应有刑禁处并置狱黙。
　　中书言：「川茶元法于茶税并息钱内，岁认定应副熙河博马及籴买粮草。乞令提举买茶官岁给熙州、岷州大竹并洋、蜀州茶各三百□，复于茶场司应副粮草数内除豁。」从之。
　　永兴军等路转运司言：「诸州军籴买粮草总五百余万，本司见阙乏，乞借钱三十万缗。」诏以交子本钱十万缗给之。上批：「永兴、秦凤等路缘边出交子籴买粮草，有折钱多处交子毋得出多。」时以交子出多而钱不足给，致价贱亏官故也。
　　乙亥，诏一司、一务、一路、一州、一县□有称当行、亟断、决配之类，并改为徒二年。以旧一司等□参用嘉佑海行□，如此之类，并以违制论，而熙宁□乃删去其文，法官无刑名可守，至是，三司检法官王振为言，而降是诏。
　　枢密院拟差内殿承制谢季成充夔州路体量安抚司准备将。上批：「昨熊本奏，已部分入界讨荡，计今当遂旋师，恐季成至必不及事，可勿复遣谢季成。」
　　丙子，诏：「闻通远、秦、陇、凤翔、永兴等州军屯驻并过往及马递铺兵所请粮，官坐仓籴数过多，反致日食不足，复增价买于民间，令提点刑狱司下本路究实以闻。」其后，提举官杜常惟体量到宁州常预借振武等指挥一月军粮，坐仓全籴入官，永兴并陕府阌乡县亦尝坐仓收籴。诏令提点刑狱司取勘违法官吏闻奏，内宁州别听旨。
　　又诏依旧额募壮役兵九指挥，每指挥五百人。从将作监请也。
　　诏：「自今差官出外，已支赐者毋给驿券，愿请驿券者不支赐。」
　　中书言：「欲许令发运司截借诸路上供省钱，并赴内藏库钱各一百万缗为籴本，其内藏库钱均三年拨还。」从之。
　　丁丑，诏：「江东路累年灾伤州军第三等以下户，今年秋税放及八分，夏税残欠并与倚阁，仍具已倚阁税数以闻。」
　　上批：「契勘河北东西、河东路见管义勇、保甲确实人数进入。陕西两路，候编排讫，准此。」
　　戊寅，交趾陷钦州，后三日又陷廉州。钦州十二月二十日奏到，廉州十二月二十二日奏到。
　　己卯，令辅臣祈雪。
　　奉礼郎、提举两浙常平舒亶为太子中允、权监察御史里行。
　　工部郎中、秘阁校理、同修起居注、直舍人院钱藻罢直舍人院。御史中丞邓绾言：「冯京为性庸很，朋邪徇俗，疾害圣政。陛下□仁不诛，守藩未几，复移边帅，而藻代陛下作训诰，乃称京执正不回，一节不挠。又云大臣进退，系时安危。京在政府曾无补益，惟退有后言，何谓一节？且京罢政踰岁，岂尝有危？藻专事谄谀，乞加黜责。」上从之。绾知王安石恶京，又恐京复用，故为此以附会安石也。此据司马记闻及魏泰东轩录。泰又云绾希合吕惠卿，按此时惠卿已去位矣。
　　庚辰，枢密使□充言：「熙河展置，今且四年，经略虽定，然军食一切犹仰东州。转车挽运，则人力不给；置场和籴，则猾民得以乘时要价，以困公上。二者之患，其弊在于未有土地之入。谨按汉、唐实边之策，屯田为利。近闻鲜于师中建请，朝廷以既置弓箭手，重改作，故令试治百顷而已。然屯田行之于今诚未易，臣以为莫若因令弓箭手以为助田。古者一夫百亩，又田十亩以为公田。且以熙河四州较之，无虑万五千顷，十分取一以为公田。大约中岁亩收一石【三】，则公田所得十五万石，水旱肥瘠，三分除一，可得十万石。其便有六：官无营屯、牛具、廪给之费，一也；借于觽力，民不为劳，二也；大荒不收，官无损焉，三也；省转输，四也；平籴价，使猾民不能持轻重之权，五也；减和籴之数，得其钱以移他用，六也。」诏如充奏，详具条画以闻。于是充建请受田大约十顷，置公田一顷，令受田觽户共力耕获。夏田种麦，秋田种粟豆。委城寨使臣兼管勾。诏遣太常寺主簿黄君俞与熙河路提点刑狱郑民宪商议推行次第以闻。后民宪等言：「弓箭手并新招置，深在羌境，连岁灾伤，未甚安。若令自备功力种子耕佃公田，虑人心动摇，不能安处。乞候稍稔推行。」从之。朱本削。墨本此年十一月二十二日所书，却于明年正月十二日略载。新本乃两存之，殊为错误。今但依墨本载于此，仍取朱本明年正月十二日所书稍增入之。
　　辛巳，开封府请京城内外老病孤幼无依乞丐者，遇大寒风雪，委本府选差官并职员赍钱于新旧城门、相国寺给散，内有冻殍疾患不能赴集者，量支钱救济。从之。
　　诏责降见丁忧人许用赦□复。此据御集第二十八卷，七年十二月十一日，又九年十月六日可考，蔡承禧云云或附此。
