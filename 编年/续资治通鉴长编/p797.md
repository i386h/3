<!-- { "loadSidebar": true } -->
　　又诏熙河路止留蔡延庆应副军须外，余转运使副、判官并归本路。时蔡朦与其父挺书，言王韶修城非要，又杀羌多，无补，并及韶它事。挺颇为上言之，王安石曰：「朦等皆不乐韶，韶方举事，恐被觽人窥觇，难以成功。」王珪因言延庆及朦俱留熙河，恐不须尔。安石请遣朦归，上从之。它日，上谓安石曰：「李宪言熙河妨功害能，举目皆是。」安石曰：「王韶事赖陛下照察，方粗有成。今将帅待敌，诚非所畏，惟内外之人相表里为浸润，最是将帅所患，将帅畏此乃甚于畏敌。」蔡延庆传云：蔡朦奏蔡延庆不应以军须司牒擅起兵，故徙它路。盖不知事实者，今不取。
　　殿中丞、知司农寺丞蔡天申为河北路转运判官，秘书丞、河北路转运判官张端兼审官东院。先是，上数言端不得力，王安石因言端性憸邪，事事顾望，请以天申代之，而端有是命。上曰：「监司既不得力，罢去，稍抑之，使有所惩，无伤也。」安石曰：「良是。」
　　诏：「河北沿边县，自来不差春夫于近里州军功役。自今差夫，无得出本州岛军界。」
　　广南西路经略司勾当公事温杲言：「诏补侬宗旦、侬智会等为将军，以夷人不知此官，欲乞一近上班行或副使。」诏宗旦、智会并为供备库副使，宗旦桂州都监，智会知归化州。
　　丁丑，龙图阁待制、权御史中丞、直学士李中师，龙图阁待制、权御史中丞邓绾，同注及第进士、诸科等官。
　　戊寅，赐唐州修召渠役兵特支钱有差。
　　新知桂州沈起，乞自今本路有边事，依陕西四路止申经略司专委处置及具以闻，从之。起又乞差人出外界勾当，上顾王安石曰：「如何指挥？」安石请依所乞，札与监司，上曰：「可。」安石私记又云：「上令起密经制交趾事，诸公皆不与闻，凡所奏请皆报听。」陈瓘论曰：安石入告之言曰：「兵无时不可用。」神考曰：「用兵安可无名？」安石曰：「陛下若果欲用兵，何患无名？」于是七年执政而四作边事，神考垂拱仰成，任其所为，事成则归功于安石，事不成则引咎于己。韩绛西事既败，神考降诏罪己，未尝责安石也。熙河奏功，则解玉带以赐安石曰：「非卿主谋于内，无以成此。」梅山用兵，章惇受旨于安石，及其奏功，则神考擢惇而骤用之。广西之事，沈起亦受旨于安石，及其败也，神考掩护中书生事之过，曲从安石，贷起之死，而亦未尝责安石也。神考之于安石，可谓厚矣，安石之所以报上者，宜如何哉？臣今考日录，安石于熙河、梅山先书李若愚妄沮王韶，而神考崇长若愚；又先书经制成算已付章惇，而神考为人游说，即欲改授蔡烨，然后言王韶、章惇必可任使之意，以谓能知王韶者安石也，非神考也。矜主谋之功，返复张大，至于数十万言，自谓有天地以来无此功矣。至于韩绛败事，则曰：「陛下于一切小事劳心，于一大事独误。」又曰：「若陛下详虑熟计，则必无可悔之事。」夫安石自作可悔之事，而恣为诬诞归过之言，神考爱民之志，孚于天下，此等诬辞可累天德【三】，但臣子之心不能平耳。沈起引惹蛮事，致令交趾犯边，围陷邕州，钦、廉失守，生事者起，人皆知之，造谋者安石，人不尽知也。边事未作之时，神考有罢起之诏，曰：「熙河用兵，未有息期，沈起又于南方造作引惹。」欲治起罪，以安中外，安石不肯奉诏，明年果有事宜，三州之民，肝脑涂地，数路骚动，一人焦劳。当时诏语以谓一路生灵，横遭屠戮，职在致寇，罪悉在起。然起之所以得不死者，良以安石护起，神考重违其请，不欲尽行耳。安石退而著书，追记其事，则谓沈起经制，皆上密谋，诸公皆不与闻，起所奏乞，上皆许之。呜呼！四作边事，二败二胜，二胜则掠美于己，二败则敛怨于君，吕诲之言，辨之早矣。
　　己卯，辽主遣宁州观察使耶律宁、海州防御使马永昌，其母遣彰圣节度使耶律昌、太常少卿干文阁学士梁颍来贺同天节。于是宁等请合使、副班为一，如南使在北朝例，乃入见。佥谓不可许，王安石劝上许之，仍遣内侍李舜举谕旨。宁等大喜，又言南朝近所遣使官多卑，乞如先朝例，差高官。文彦博等谓敌心无厌，不可许，安石又谓许之无伤，上曰：「自今与差学士以上官也。」彦博曰：「辽使归，必更增饰干赏，自今人人争来生事矣。」上卒许之。
　　庚辰，河北路转运使、礼部郎中张问复集贤殿修撰、知徐州，刑部郎中陈汝羲复直史馆。上始欲复问职，王安石言：「臣等亦屡商量，但非因差除，又非赦令，故不敢进拟。陛下特与复，甚善，然汝羲所坐与问同，俱无大过，恐一例当复。」上从之。
　　供备库使高永亨迁一官，减磨勘二年，高永能迁一官，王亢循资，再任。以鄜延路经略司言永亨等括田、招弓箭手有劳也。
　　诏诸路转运使副、判官、提点刑狱不兼提举常平仓者，并兼提举。
　　诏提举在京市易务及开封府司录司同详定诸行利害以闻。
　　初，京师供百物有行，虽与外州军等，而官司上下须索，无虑十倍以上，凡诸行陪纳猥多，而赍操输送之费复不在是。下逮稗贩、贫民，亦多以故失职。肉行徐中正等以为言，因乞出免行役钱，更不以肉供诸处，故有是诏。上因谓执政曰：「近三司副使有以买靴皮不良决行人二十者。今两府尚不下行人买物，而省府乃扰民如此，甚非便也。」墨本但云：初，京师百物有行，官司所须，皆以责办，下逮贫民、负贩，类有陪折，故命官讲求。今从朱本。
　　诏步军副都指挥使宋守约罚铜三十斤，追罢其子球除合门祗候指挥。守约坐以待卫司杂役兵给球使令，当私罪流，该德音特有是命【四】。
　　辛巳，诏进士、诸科及第等人入谢免进银。故事，既赐第，诣合门谢恩，进银百两【五】。至是，罢之。
　　乙酉，诏赐泾原路策应熙河已回弓箭手钱人二千，军员三千。
　　梓夔路钤辖司言，钤辖张承佑与走马承受张宗望，率兵往江安县会合讨夷贼。诏钤辖、转运司节制，早令安帖，仍体量知泸州【六】李曼、通判白序引惹夷贼事以闻。体量引惹，自五月十一日移入此。
　　先是，淯井监夷贼数百，自三里囤突出劫夺客船钱银及掳掠人兵三十余人，而梓夔路都监孙仲达等会兵讨十二村夷于三壕滩，逢贼杀伤官军子弟，于是承佑等继往。此事见实录五月十一日癸丑张宗望奏，今移附此，庶不紊先后之序。都官郎中、通判梓州张子瑾言：「晏州六县种夷约二千人，自井溪来驻思、晏等处，令罗个募村夷人斗设言：『十州五囤旧纳盐井柴茆煎盐，自官中卖井，我失卖茆之业；又令我纳米折茆，所以结集夷觽于石纲溉劫人船，并三壕面与官军战，两有死伤，今欲与官设誓。』又闻结集猖獗日甚，虽闻诸郡官兵会合，未见克捷。皇佑初，淯井监夷惊劫行旅，遂议攻讨，公私困敝，至嘉佑初方息。或用皇佑故事讨除，是为无策。乞赦其罪，许以招安设誓，渐散重兵，以免夏秋瘴疠。」旧录系此疏于四月十四日丙戌，朱史削去，以为朝廷都无行遣，止是黄庭坚下笔，令入此疏。新录仍存之，今移见十二日乙酉，要别检讨重修，庶事节分明。诏李曼分析柴茆事，在五月十五日。卖井事，日录八月二日略有之，当考详。八月二日日录云：密院进呈张充宗奏状，盛言因鲜于之邵。余白上：「之邵十一月申中书言不便，井以十二月方卖与白文献。」上曰：「恐召卖在前。」余曰：「候检文字别进呈。」
　　熙河路经略司上河州得功将卒三千五百二十七人，诏每获首一级赐绢五匹。于是王安石白上：「士气自此益振，要当养之而勿伤尔。」文彦博曰：「使更勿怠，则南征北伐将无不可矣。」上曰：「古人谓举事则才自练，此言是也。」安石曰：「举事则才者出，不才者困，此不才者所以不乐举事也。」
　　开封府勘到枢密院令史任远告属都承旨李评不用新条转充令史等罪，诏任远降俸职监当差遣。此据密记四月十二日事，文彦博去位或与此相关，更详之。五年十二月二十二日可考。
　　丁亥，王韶等言：「岷州近为羌兵所隔，势甚孤危，西京左藏库使包顺、内殿承制包诚婴城拒敌，保全其州。」诏各迁二资，赐顺绢三百，诚二百，仍各赐金带。
　　庚寅，熙州洮河浮梁成，赐名永通桥。
　　诏免楚州浚运盐河夫支移、折变钱户五千，户下数少者许于次年敷足。
　　中太一宫成，以右街都监、真靖大师陈景元为宫主，景灵宫抱一大师盖善言副之，余知职、散觽道士，令景元博选有行业精洁之人，毋过二十人，岁披戴恩依东太一宫例。
　　辛卯，知制诰吕惠卿等言，修撰国子监经义，乞令直讲月轮两员供本经口义二卷，从之。
　　命新知桂州、天章阁待制沈起兼提举粮草。
　　荆湖路察访章惇言：「狤狑蛮贼千余自黔江浮船而下，捕盗官邀击，获首级器甲等。」诏西头供奉官、辰州管界同巡检谢季成迁一官、减磨勘三年，余推恩有差。又言：「邵州新招人户杨昌透等岁出课米乞展三年起纳。」从之，既又听展一年课米，凡三百余石。
　　熙河路比等得功将佐：比第一等人，依第一等转官；比第二等人，转两资；比第三等人，转一资。先是，王韶言被旨三等得功将佐并第推恩，今详比类正等得功人恩赏宜少减，故有是诏。
　　苏州言，体量民间陈说，司农寺丞郏亶请兴水利，不便。诏送司农寺。墨本有此，朱本削去，今复存之。五月二十三日，亶罢。
　　壬辰，大理寺丞、知司农寺丞苗时中为太子中舍、权发遣梓州路转运判官，代太常博士陈充。时充以不职，送审官东院，上因曰：「周材难得，如守令即专治民，三司判官专治金谷，开封府推、判官专治刑狱，转运司无所不总，求之周行，罕有能兼之者。」时中，符离人，寻改利州路，与太子中允吕开易任。徙利州路，五月一日事。
　　权邵州防御判官郭祥正为太子中舍，与江东路家便差遣。章惇言祥正均给梅山田及根括增税有劳也。魏泰云：王荆公当国，有郭祥正知邵州武冈县，实封附递奏书，乞天下之计专听王安石处画，凡议论有异于安石者，虽大吏亦当屏黜。表辞亦甚辨畅，上览而异之。一日，问荆公曰：「卿识一郭祥正否？其才似可用。」荆公曰：「臣顷在江东尝识之，其为人纵横捭阖而薄行，不知何人引荐而圣聪闻知也？」上出其章以示荆公，荆公耻为小人所荐，因极口陈其不可，遂止。是时祥正方从章惇辟，以军功迁殿中丞，及闻荆公上前之语，遂以本官致仕去。此事当考。安石尝言郭逢原轻俊可使，何独于祥正乃尔？恐未必尔也。
