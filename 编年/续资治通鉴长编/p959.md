<!-- { "loadSidebar": true } -->
　　提举市易司兼在京诸司库务、太常丞、集贤殿修撰俞充为右正言、天章阁待制、知庆州。王珪知上欲伐夏国，故奏乞用充为边帅，使图之，以迎合上意，自固其位云。邵伯温闻见录云：元丰初，蔡确排□充罢相，指王珪为充党，欲并逐之。珪畏确，引用为执政。时珪独相久，神宗厌薄之，珪不悟。确机警觉之，一日密问珪曰：「近上意于公厚薄何如？」珪曰：「无他。」确曰：「上厌公矣。」珪曰：「奈何？」确曰：「上久欲收复灵武，患无任责者，公能任责，则相位可保也。」珪喜谢之。适江东漕张琬有违法事，帝语珪欲遣官按治。珪以帝意告都检正俞充，充与琬善，以书告琬，琬上章自辩。帝问珪曰：「张琬事惟语卿，琬何故知【八】？」珪自以漏上语，退朝甚忧，召俞充问之，充对以实，珪曰：「某与君俱得罪矣。然有一策，当除君帅环庆，亟上取灵武之章，上喜，罪可免。」乃除充待制、帅环庆。充果建取灵武之策，未几，充暴卒，而高遵裕代之。有旨以遵裕节度五路大兵，为灵武之役。泾原副帅刘昌祚领本部兵先至灵武城下，以遵裕未至，不敢进。熙河李宪兵不至。鄜延副帅种谔独先班师。遵裕至，夏人大集，决黄河水以灌我师，冻馁沈溺不战而死者十余万人，遵裕狼狈以遁，敌追袭之。谔拥兵不救，以实其说。推其兵端，由王珪避漏上语之罪所致。绍圣初，谓珪策立哲宗有异议，以为臣不忠追贬，实非其罪，而灵武之祸实其罪也。蔡确罪尤大，贬死新州，有以也夫！按，蔡确以二年五月参政，□充三年三月乃罢相，此云充已罢相，王珪恐并被逐，引确参政，误也。俞充罢都检正在熙宁十年十二月五日，以集贤殿修撰都提举市易司及在京诸司库务。元丰元年四月四日，向宗儒实为都检正，俞充八月十一日方除待制、知庆州，此时俞充已不为都检正，□充初未罢相。又张琬以荆湖北路提举常平，坐不当越职言知荆南张颉冲替，实元丰元年正月二十日，此云□充罢相，俞充为都检正、张琬为江东漕，皆误也。张琬当是何琬。按俞充本传，充屡请讨伐西夏，元丰四年五月又上章，六月，充暴卒。然则初除充帅庆州时，未即上灵武之章，灵武之章盖后此三年。闻见录所载事，要不可信。或珪用充作帅，其意固在迎合上旨，故实录旧传云：「充既死，西师遂大举，实自充发之。」但闻见录所载因由，悉差缪耳。今附见于此，更俟考详。俞充后坐以何琬案发吕嘉问事告嘉问，罚铜二十斤，在二年五月六日。诘吕嘉问何从知何琬案发，在元年九月二十六日。苏辙龙川别志：元佑中，蔡确坐弟硕事谪知安州，作甑山公等诗，意有所讥切，谏官言之未决。予兄子瞻出守杭州，密奏言：「若置确不问，则于今皇帝孝治为未足；若不稍加阔□，则于太皇太后□政为少损。窃谓皇帝宜降诏推治，而太皇太后特加□贷。确若稍知义理，当齰舌自杀。」太皇太后深以为然，兄出城，特遣中使赐茶药等。大臣持确议不置，确遂南迁新州。时议者以为用法太深，然确顷自小臣擢用，每迁皆以鞫狱被赏，觽以为善恶之报不可诬也。孙和甫时在密院，予偶见之，问及新州事，予以所闻答之。和甫曰：「固在西府亲见神宗晚年，以事无成功，当宁太息，欲召司马君实用之。时王禹玉、蔡持正并在相位，相顾失色，禹玉忧不知所出。持正密议，欲于西边深入敌巢穴，以此议若行，必不复召君实，虽召将不至。自是西师入讨，夷夏被害，死者无算，新州之命则此报也。」盖自西边用兵，神宗常持浅攻之议，虽一胜一负，犹不至大有杀伤。至于西边将帅，习知兵事，亦无肯言深入者。非禹玉、持正不历外任、不习边事，无敢开此议者。新州之祸当出于此。按，元丰四年六月末，初议举兵入界，七月五日庚寅，遂降十六项指挥，九月二十三日丙午，始降敕榜谕夏国，似参用孙固声罪薄伐之说也。固说见此年六月末，当此时王珪独相，蔡确但为参政，明年四月二十二日癸酉，确乃与珪并相。苏辙云云当与邵伯温云云并考。
　　诏自今科场考试刑法官，并中书差官。
　　经制熙河路边防财用司乞留同管勾经制、提点刑狱霍翔常在熙河，更不分巡。诏翔免秦凤等路提点刑狱，其序官、服色、俸给仍视之。
　　上批：「朝服法物库可依郊庙祭器库例，差皇城使、海州团练使、入内副都知苏利涉，文思使、忠州刺史、内侍押班高居简提点，自今不隶提举司。」
　　癸丑，观文殿大学士、礼部尚书、知太原府韩绛知定州。右正言、直龙图阁、知桂州赵焑为天章阁待制、知太原府。初，命焑知定州代薛向，会绛以疾乞内徙一藩郡，乃诏与焑易地。
　　先是，上以手札问焑交人逆顺之情，彼将入贡，于新疆降民必有邀求，应之缓急与之多寡宜如何？焑对曰：「贼旅拒富良，渠酋悉□集江浒，势穷力蹙，然后请命。今边衅仅平，宜寝兵息民。而溪峒首领钦廉蜑户，素倚寇以徼利，张皇声势以摇边情，轻信喜事之徒，同声附和，虑贻南顾之忧。臣观贼势，所未敢动者三：始交贼以刘纪辈为谋主，今悉补吏广源、思阆州。金银坑冶、租赋之饶，尽归封界。新附溪峒，自为首领，支分党别，诚难猝合。况被边枝梧，无从诱胁。我既得其外府，断其右臂，数年之闲，势当自毙。干德闇耭，政出多门，人方携离，自保不暇，其未敢动一也。交州抵旧边寨十余程，贼来未尝赢粮，止仰纪辈掊取以赡，不支半月，复恣渔夺，彼民深仇之。纪辈旧与省地溪峒缔交，倚为乡导，乃敢入寇。今藩篱一空，彼何恃而窥边哉！犯顺以来，不耕者二年矣。省地之民，亦废农业，重以调发、疾疫，死亡不可胜数。就令妄意复争疆土，才过长江，即践省地，以何乡导？因何粮食？贼兵几何自卫？水陆分道，兵寡气夺，此未敢动二也。交贼重敛中下之家，岁输逾百缗，供官十之四，余皆入于酋领，至夺没生财、妻女以偿不足，边民怨怒。昨王师攻讨，惟务怀来。降附之觽，皆依敕榜免五年租赋，髃情翕然顺向。苟复来诱胁，孰肯从乱？必未敢动三也。以三不可动之势，新困伤夷，而虑再干天威，斯亦过矣。昔狄青破侬贼，即日班师，不荡其巢穴，而智高卒就禽馘。况今交贼旁无与国，举皆仇怨，孤危如箨，陨灭可待。」时，或议再举，上得奏，罢之，而赦干德，岭表遂安。南服距国远，戍兵无纪律，一日有溃营归家者两军。焑移檄州将曰：「士宿劳于外，予休澣告一月遣还。」比过府，焑犒之，呼旅长诘问，皆曰：「久戍瘴地，思家耳。」焑曰：「吾母八十，欲归宁，得乎？」立命斩之，余悉杖配他州。
　　军器监言：「已装发鄜延路器甲，乞下京西路转运司指挥，所历官司，及巡检、县尉、巡铺、使臣等，随地分交割，运置出界。委知州提领，监司觉察，如违，并奏劾。其诸路所起发军器，亦乞依此。」从之。
　　御批：「河北屯田都监谢禹珪，为性诞率，建画职事，多无规绳。前日与禹珪不协者，今已替去，见今联事之人，了无嫌碍。宜令自今并与河北屯田司官连衔行遣，毋得独申奏，其权发遣河北东路提点刑狱汪辅之，更不令同管勾。」
　　诏熙河路去岁一年支费钱帛，令赵济具实数以闻。
　　知谏院黄履言，贡举新敕，以诸科口授旧条删为进士传义之法，购赏既重，证验难明，施之礼闱，恐生诬罔，乞再删定。从之。
　　甲寅，知制诰兼侍讲黄履为辽主生辰使，皇城使、雅州刺史姚兕副之；太常博士周有孺为正旦使，西京左藏库副使杨从先副之。既而经略司留兕防秋，乃以东上合门使、荣州刺史狄谘代之。
　　泾原路经略使蔡延庆乞差刘惟吉、张之谏充本路第二、第三将。上批：「近姚兕使辽，本路全阙可倚兵官。张之谏见在广西，亦卒未有还期。可先改差新高阳关路钤辖、皇城使、荥州团练使刘惟吉充泾原路钤辖兼第二将。」
　　军器监奏请将官皮甲以生白丝染红，代牦牛尾为沥水。上批丝为可惜，宜用它毛代之。
　　诏在京发解进士据入试人数立定解额，随所治经，以十分为率，均取之，礼部准此。
　　陕西路转运副使、太常博士赵济为右正言、直龙图阁、知熙州，代张诜也。
　　诏开封府界、京东路皮角并依旧通商。熙宁八年正月十一日可考。
　　又诏诸路提举市易官，并依前逐年比较酬銟。
