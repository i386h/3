<!-- { "loadSidebar": true } -->
　　今独缘边州、军城隍完固，士卒觽多，可以守御。自余腹内州县，既无深沟高城，又乏士卒，髃盗猝至，何以责其竭节守义，不弃城窜匿，或以酒食迎贼，以甲兵献贼，敛民财以赂贼者乎？髃盗尚尔，况敌人倾国大举，长驱而来者哉？易曰：「君子安不忘危，存不忘亡，治不忘乱。」兵法曰：「不恃敌之不我犯，恃我之不可犯。」国家岂可恃即日平宁，晏然高枕，不以为虑，谓其必不敢来乎？臣愚以为河北、陕西、河东、京西等路腹内州县【三二】，宜以渐候丰年农闲之际【三三】，委提点刑狱与本处长吏相度，各修筑所治之城。州城稍高，县城次之【三四】，不必广大。所以然者，高则难踰，小则易守故也。其缘边屯驻兵士【三五】，遇春夏无事之际，委经略安抚使与转运使，公共商议，量减放归；住营州军，或于内地就粮，勿听怯懦将帅多有虚占，以自守卫。其腹内州军，量其大小紧慢，大藩常留千余人，小州亦留数百人，不得差发往别州军。见兵不足，实时招添。悉罢将官，其逐州、县禁军，并委长吏与总管等同共提举教阅【三六】，及诸处差使【三七】，其有不能精勤【三八】，致士卒懈弛者，委提点刑狱常切按察闻奏，严行责降。仍令逐州各选有勇力武艺之人充弓手，以守卫城邑【三九】，讨捕盗贼。其州、县吏所给白直迎送之人，皆如嘉佑编敕以前之数。如此力可以守，然后遇寇盗之至，责其弃城等罪而诛之，彼亦甘心矣！（孙升君孚谈圃云：温公大更法令，傅钦之、苏子瞻密言宜虑后患，温公起立，拱手仰视，厉声曰：「天若祚宋，必无此事。」二人语塞而去。方其病也，犹肩舁见吕申公，议改都省。临终，黙箦萧然，惟枕屏有役书一卷【四○】。按「天若祚宋，必无此事」，邵伯温亦载此语，但不载语谁。今附元佑元年九月一日温公卒时，因光「以母改子」，并附注于此。）
　　是月，承事郎司马康为秘书省正字，以康与修资治通鉴故也。（此据康所授正字告，舍人钱勰行词曰：名臣之子，涵濡义训，紬书来上，豫有勤勚、擢升书省，益思淬砺。范祖禹铭康墓云：以韩绛荐，擢正字，元年五月二日迁校书。）
　　朝奉郎、新知淄州赵子几提举崇福宫，言者论子几风疾昏耄，不可复授以郡故也。（密疏四月事。）
　　监察御史安惇奏：「访闻荆湖南、北两路采买修京城木植，内侍高品、甘承立于逐路制造上供生活，以和雇为名，强役工匠，非法残害，死者甚觽。加以藉势营私，为害不一。方朝廷以忠厚之政，子养万民，而承立小臣，敢肆贪暴，公议不容。伏望圣慈委官审察，如有实，乞赐施行。」诏令荆湖北路转运司体量诣实闻奏。（密疏四月事，今附月末。六月二十四日，押承立赴湖北取勘。）
　　注　　释
　　【一】神宗原作「哲宗」。按本书义例，前帝崩逝，嗣帝即位尚未逾年改元，下卷卷首标题均仍为前帝，见卷四二、卷九九、卷一九九。又按神宗逝于元丰八年三月戊戌，在卷三五三，其后哲宗嗣立，至卷三六四始记改元元佑，则自卷三五四至三六三共十卷，卷首标题均应为神宗。原刊卷三五四作神宗不误，自本卷起则均作哲宗，显与义例不合。且本书目录，上述十卷，亦均作神宗。现为全书前后统一，并与目录相符，将「哲宗」改为「神宗」，以下卷三五六至卷三六三同改。
　　【二】民户欠去年夏税租「夏税租」，阁本及治迹统类卷一八宣仁垂帘圣政均作「夏秋税」。
　　【三】即已得正官者「正」原作「止」，据阁本及宋会要职官七六之一八改。
　　【四】每叙转官上引宋会要「转」下有「一」字。
　　【五】如选人到铨日及年限同上书「及」下有「一」字。
　　【六】并与并叙同上书「叙」下有「外」字。
　　【七】于中夜之间「于」上原衍「惟」字，据阁本及温国文正司马公文集卷四六乞去新法之病民伤国者疏删。
　　【八】访以得失「以」，阁本作「求」。
　　【九】凡臣所欲言者「者」字原脱，据温国文正司马公文集卷四六乞去新法之病民伤国者疏及续通鉴卷七八补。
　　【一○】益饶之名也「益饶」，上引温国文正司马公文集作「饶益」。
　　【一一】斩右趾者弃市「者」字原脱，据阁本、汉书卷二三刑法志、上引温国文正司马公文集及续通鉴卷七八补。
　　【一二】夫天子之孝「天子」原作「天下」，据阁本及上引温国文正司马公文集改。
　　【一三】万一遇千里之蝗旱上引温国文正司马公文集「千」上有「数」字。
　　【一四】蚕食行伍「伍」原作「位」，据阁本、上引温国文正司马公文集及宋史卷一九二兵志改。
　　【一五】填然鼓之「填」原作「顿」，据上引温国文正司马公文集及宋史改。
　　【一六】但主城市以里「城」，同上书均作「草」。
　　【一七】然则保甲户马复何所用哉上引温国文正司马公文集「户马」下有「保马」二字。
　　【一八】每五十户置弓手一人「十」原作「千」，据阁本及宋史卷一九二兵志改。
　　【一九】仍委本州岛及提点刑狱常切按察「切」字原脱，据上引温国文正司马公文集补。
　　【二○】又乞罢免役曰「曰」原作「田」，据阁本改。
　　【二一】乃请据家赀高下「请」原作「诸」，据阁本及温国文正司马公文集卷四七乞罢免役状改。
　　【二二】要须贸易外求「贸」原作「质」，据上引温国文正司马公文集及宋史卷七七食货志改。
　　【二三】征贫弱不役之力「力」，上引温国文正司马公文集作「户」。
　　【二四】其逐州总管以下及知州知县皆不得关预「逐」上原衍「有」字，据阁本及上引温国文正司马公文集删。
　　【二五】即向之为总管等者也「之」字原脱，据同上书补。
　　【二六】非惟无益「惟」原作「为」，据同上书改。
　　【二七】今为州县长吏及总管等「长」原作「之」，据上引温国文正司马公文集改。
　　【二八】州县长吏何以号令其觽「长」原作「将」，据阁本及上引温国文正司马公文集改。
　　【二九】本为萧条「本」，上引温国文正司马公文集作「大」。
　　【三○】或戕贼长吏上引温国文正司马公文集「戕」上有「□质」二字。
　　【三一】此则天下太平之久「则」，上引温国文正司马公文集作「特」。
　　【三二】河北陕西河东京西等路腹内州县上引温国文正司马公文集「京西」上有「京东」二字。
　　【三三】宜以渐候丰年农闲之际上引温国文正司马公文集「闲」作「安」。
　　【三四】县城次之「城」原作「则」，据阁本及上引温国文正司马公文集改。
　　【三五】其缘边屯驻兵士「兵士」原作「军士」，据同上书改。
　　【三六】并委长吏与总管等同共提举教阅「委」原作「悉」，据上引温国文正司马公文集改。
　　【三七】及诸处差使「处」，上引温国文正司马公文集作「多」。
　　【三八】其有不能精勤「精勤」，上引温国文正司马公文集作「勤饬」。
　　【三九】以守卫城邑「守」字原脱，据阁本及上引温国文正司马公文集补。
　　【四○】惟枕屏有役书一卷「屏」，孙公谈圃作「间」。
续资治通鉴长编
卷三百五十六
卷三百五十六
　　起讫时间 起神宗元丰八年五月尽其月
　　卷　　名 续资治通鉴长编卷三百五十六
　　帝　　号 宋神宗
　　年　　号 元丰八年（乙丑，1085）
　　全　　文
　　五月癸巳朔，中大夫、宝文阁待制钱暄卒。
　　甲午，诏太皇太后母韩越国太夫人凡赐给倍常仪【一】。
　　皇城使、荣州团练使、知府州、兼河东第十二将折克行言：率兵入西界夜战，翌日克捷；崇仪副使、权管勾麟府路军马公事邢佐臣言：第一将訾虎率兵入西界聚星泊、满朗，战胜，获首四百级、伪钤辖一人。诏有功当赏者，经略司书空名迁官宣札行赏，自朝廷推恩，即具功状以闻。（四月十七日出兵。）
　　昭宣使、昌州刺史、入内押班梁从吉代宋用臣提举皇城。
　　乙未，礼部言，贡院以合格进士郑奕、江屿、刘正夫入章犯高□王讳，驳放。丙申，太皇太后曰：「此举人未通知，特与收录。」蔡确曰：「法当黜，以事初过误，恕之足彰盛德。」乃听依例附牓末。（正夫，衢州人。）
　　诏曰：「盖闻为治之要，纳谏为先，朕思闻谠言，虚己以听。凡内外之臣，有能以正论启沃者，岂特受之而已，固且不爱高爵厚禄【二】，以銟其忠。设其言不当于理，不切于事，虽拂心逆耳，亦将欣然容之，无所拒也。若乃阴有所怀，犯非其分，或扇摇机事之重，或迎合已行之令，上则观望朝廷之意以徼幸希进，下则衒惑流俗之情以干取虚誉，审出于此而不惩艾，必能乱俗害治。然则黜罚之行，是亦不得已也。顾以即政之初，恐髃臣未能篃晓，凡列位之士，宜悉此心，务自竭尽，朝政阙失，当悉献所闻，以辅不逮。宜令御史台出牓朝堂。」（旧录云：上新即位，奸人乘隙诬谤，宰臣蔡确患之，请降是诏。然其后上书诋讪，无复忌惮。臣等辨曰：哲宗新即位，司马光上言：「近年以来，风俗颓弊，士大夫以偷合苟容为智，以危言正论为狂，下情蔽而不上通，上泽壅而不下达，请明下诏书，广开言路。」从之。时用事之臣方持两端，而草诏者希望风旨，名曰求言，而实设六条以拒之。会光入觐，上以诏书示之。光上疏言：「诏书求谏，而逆以六事防之，是诏书始于求谏而终于拒谏也【三】，宜删去中间一节。」未几，果别下诏。今实书其事，自「上新即位」至「无复忌惮」三十一字，并去之。）
　　诏，新知陈州、资政殿学士、中大夫司马光过阙，令入见。
