<!-- { "loadSidebar": true } -->
　　龟兹国遣使来朝贡。（按国史但有回鹘传，无龟兹传。会要云：或称西州回纥，或称西州龟兹，又称龟兹回纥，其实一也。龟兹，回纥之别种也，居西州，或称西州回鹘。是年，西州回鹘可汗王禄胜遣曹万通来朝贡，事在夏四月，国史载之回鹘传，而会要列于龟兹卷中，大抵一事也。不知此所称龟兹遣使来朝贡者，即曹万通或别一人，然国史、会要皆不别载，恐实录缪误重出，未可据也，姑存之俟考。）
　　十二月丁未，诏益、利、彭州戍兵谋乱，既伏诛，除亡命徒党见行追捕外，其余一切不问。
　　又诏西川诸州长吏严察细民，敢有讹言动觽，情理切害者，斩讫以闻。
　　先是，边臣请城绥州，大屯兵积谷，以遏党项，朝臣互执利害，久而未决。诏中书、枢密院会议，而吕蒙正、王旦、王钦若以为修之不便；李沆言修之便，但恐劳民；向敏中、周莹、王继英、冯拯、陈尧叟皆曰修之便。上以境土遐邈，不可遥度其事，乃命比部员外郎、直史馆洪湛，侍禁、合门祇候程顺奇同往按视焉。（程顺奇，未见。）
　　上用吴淑议，遣使谕秦陇以西诸戎使攻李继迁。如京副使宋沆刚率，喜谈兵事，先自太子中允换秩，癸丑，以沆为西凉安抚使。太常丞、直集贤院梅询，亦屡上书论西边利害，且自请使潘罗支，乃命询副沆焉。
　　甲寅，遣司封郎中栾崇吉，侍禁、合门祗候郭盛巡抚荆湖路。（盛，载弟，或别一人，当考。又或见祥符五，天禧二。）
　　乙卯，工部侍郎致仕朱昂献所著资理论，论时政赏罚得失，且言：「天下至广，宜急择贤才以张治具，傥限以常牒，则英俊无由自达矣。」上曰：「昂巳退居，复贡直言，亦可嘉也。」命以其书付史馆，仍录一本留中。
　　蓬州部送□贼王洪雅赴阙途中，守者皆亡，洪雅独诣阙自诉，上曰：「此畏法者也。」庚申，特命释之。
　　上始即位之二年，弃镇戎军不守，洛苑使李继和固请复城之。乃命版筑，即以继和知军事，兼渭、仪都巡检使。张齐贤经□陕西，因访继和边事，继和上言：
　　镇戎军为泾、原、仪、渭北面扞蔽，又为环、庆、原、渭、仪、秦熟户所依，正当回鹘、西凉六谷、咩逋、贱遇、马臧梁家诸族之路【一二】。自置军以来，克张边备，方于至道中所葺，今巳数倍，诚能常用步骑五千，分守镇戎及泾、原州，缓急会于此军，并力击贼。盖当贼来要口，若防守得宜，贼必不敢过此军，则缘边民户不废耕织，熟户老幼有所藏匿。此军果废，则过此新城，止皆废垒。有数路来寇，若自陇山下南去，则由三白堡入仪州制胜关；自瓦亭路南去【一三】，则由弹筝峡入渭州安国镇；自青石岭东南去，则由小卢、大卢、潘谷入潘原县。若至潘原，西则入渭州，东则入泾州；若自青石岭【一四】东公主泉南去，则由东山寨故彭阳城西【一五】，并入原州。其余细路，不可尽数。如以五千骑令四州各为备御，不相会合，则兵势分而力不足御矣。若但将可惜之地，为贼所攻，便思委弃，以为良策，是则有尽之地，不能供无已之求也。臣虑议者以调发刍粮扰民为言，则此军所费，止出四州，地里匪遥，输送甚易。又刘综方为屯田，屯田若成，入中有备，则四州税物，亦不须得。
　　自官军瀚海失利，贼愈猖狂，髃蕃震惧，绝无斗志。兼又弃镇戎不守，继迁往来侵掠军界蕃族，南至渭州安国镇北三十里，至南市界三百余里，便于萧关屯聚万子、米逋、西鼠等三界，以胁原、渭、灵、环熟户。当时族帐谋归贼者甚多，赖圣谋深远，不惑髃议，复置此军，一年以来，髃蕃咸巳安集，边民无复愁苦。以此校之，则存废之说，相去万倍矣。
　　又灵州远绝，居常非有尺布斗粟以供王府，今关西老弱疲苦转饷，所以不可弃者，诚恐滋大贼势，使继迁西取秦界之髃蕃，北掠回鹘之健马，长驱南牧，何以支吾。昨朝廷访问臣送刍粮道路，臣欲自萧关至镇戎城寨，四州就胡卢河川运送。但恐灵州食尽，或至不守，清远固亦难保，青冈、白马曷足御扞，则环州便为极边。若贼从萧关、武延、石门路入镇戎，纵有五六七千兵，亦恐不敌，即回鹘、西凉路亦断绝。伏见咸平三年诏书，缘边不得出兵，生事蕃夷。盖谓贼如猛兽，不拂其心，必且不动。臣愚虑此贼他日愈炽，不若听骁将锐旅，屡入其境。彼或聚兵自固，则勿与斗，妖党才散，则令掩击。如此，则王师逸而贼兵劳，贼必内离【一六】，然后大举。
　　又灵州孤垒，戍守者最为劳苦，望比他州尤加存□。且守边之臣，内忧家室之窘乏，外忧奸邪之憎毁。忧家则思为不廉，忧身则思为退迹。思不廉则官局不治，思退迹则庶事无心，欲其奋不顾身，令出惟行，不可得也。良由赏未厚，恩未深，赏厚则人无内顾之忧，恩深则士有效死之志。古之帝王，皆悬爵赏以拔英俊，卒能成大功。大凡君子求名，小人徇利。臣为儿童时，尝闻齐州防御使李汉超守关南，齐之属州钱七八万贯，悉以给与，非次赏赉，又动及千万。汉超犹私贩榷场，规免商算，当时有以此事达于太祖者，即诏汉超私物，所在悉免关征。故汉超居则营生，战则誓死。赀产厚则有以系其心，必死战则动必有成绩，故毕太祖之世，一方为之安静。方今如汉超之才，固亦不少。苟能用皇祖之遗法，选择英杰，使守灵武，高官厚赏，不吝先与。往日留半俸给其家，半俸赀其用，然后可以责廉洁之节，保必胜之功也。
　　又戎事内制，或失权宜。汉时渤海盗起，龚遂为太守，尚听便宜从事。且渤海汉之内地，贼盗国之饥民，骮灵武绝塞，西鄙强戎，又非渤海之比，苟许其专制，则无失事机，纵有营私冒利，民政不修，亦乞不问。用将之术，异于他官，贪勇智愚，无不皆录。但使法□而人有所慕，则久居者安心展体，竭材尽虑，何患灵武之不可守哉。
　　又朝廷比禁青盐，甚为允惬，或闻议者欲开其禁。且盐之不入中土，困贼之良策也，今若为粮食自蕃界来，虽禁盐不能困贼，此鬻盐行贿者之妄谈也。蕃粟不能入贼境，而入于边廪，其利甚明。骮汉地不食青盐，熟户亦不入蕃界博易，所禁者非徒粮食也，至于兵甲皮干之物，其名益多。以朝廷雄富，犹言采山□海，一年商利不入，则或阙军须【一七】，骮蕃戎所赖，止在青盐，禁之岂不困哉。望固守前诏为便。
　　壬戌，陕西转运使、太常博士刘综等上言：「护塞之方，有备为最，强兵之术，足食居先。今李继迁内蓄奸谋，外示柔顺，啸聚凶党，侵扰边陲，为害已深，逋诛已久。陛下纳谋臣之议，建镇戎军城，控夷落冲要，屯兵且觽，馈供实繁。若输送原、渭夏秋之赋，则地远民劳，储须必窘。若止资入中茶盐之利，则物价涌贵，费用滋大。臣昨因按部，颇见事宜。且镇戎军即古之原州，本有四县，余地尚存。自唐至德之后，内寇屡兴，边防失守，所以吐蕃结赞乘隙猖狂，攻陷关内及陇右百余城。其后宰相元载决欲城其地而守之，为议者所阻。今朝廷果复创置，乃见元载昔谋，行之于圣代矣。然既置城垒，必屯甲兵，既屯甲兵，必藉储廪。臣等昨阅视本军，其川原甚广，土地甚良，若置屯田，厥利实博。盖镇戎军一岁约给刍粮四十余万，约费茶盐五十余万，傥更令远郡输送，则其费益多。臣请于军城四面置一屯田务，开田五百顷，置下军二千人，牛八百头，以耕种之。又于军北及木峡口、军城前后，各置堡寨【一八】，使其分居，无寇则耕，寇来则战。仍请就命知军李继和为屯田制置使，令继和择使臣充四寨主管，五百人即充屯戍，则每岁所费可出于兹，行之累年，必有成绩矣。」疏奏，上嘉纳之。（镇戎军之复久矣，实录乃于壬戌始书复镇戎军，误也，今削去，但取李继和本传所载，附壬戌前。）
　　丙寅，抚水蛮酋蒙填等五十人来朝，输兵器百八十三事。
　　丁卯，诏：「缘军兴，令三路都部署兼河北转运，以给粮道。今戎人遁去，宜即罢之。」
　　时灵州孤危，诏髃议弃守之宜，知制诰杨亿即日奏疏曰：
　　臣尝读旧史，见汉武北筑朔方之郡【一九】，平津侯谏，以为罢敝中国以奉无用之地，愿罢之。上使辩士朱买臣发十策以难之，平津不能对。臣以为平津汉之贤相，深明经术，习知利害，属武帝以雄俊自任【二○】，志在开拓，买臣等以词辩获进，并侍左右。前史又称平津每朝会议论，但开陈其端，使人主自择，不敢面折廷谏。由此言之，非不能折买臣之舌，盖所以将顺人君之意耳。筑朔方非便，有自来矣。且地在要荒之外，固声教不及。元朔中，大将卫青攘却匈奴，取其河南之地，列置郡县。今灵州是赫连昌地，后魏置州，盖朔方之故墟，匈奴之旧壤。僻介西鄙，邈绝诸华，数百里之间，无有水草，烽火不相应，亭障不相望。当边境谧宁，羌戎即□，道路不壅，饟馈无虞，犹足以张大国之威声，为中原之扞蔽【二一】。自继迁作梗，边邑屡惊，杂寇为其胁从，凶党因而猖炽。待之以爵赏，颇骄蹇而不恭，讨之以甲兵，又遁逃而无获。凡有赢粮之役，必兴狙击之谋，每至灵武转输，大须发卒防援，离去内郡，皆无斗心，经涉畏途，多有菜色。自曹光实、白守荣、马绍忠及王荣之败，资粮屝屦，所失至多，将士丁夫，相枕而死。以至募商人入谷输帛，偿以数倍之价，复于积石孤壤，别筑清远一城。边城绎骚，国帑匮乏，既不能制黠酋之死命，又不能救灵武之急难【二二】。数年之间，凶党逾盛，灵武危堞，岿然仅存。河外五城，继闻陷没，但坚壁清野，坐食糗粮，闭垒枕戈，苟度朝夕。且使继迁横行沙漠，俶扰边陲，击列阵之戍兵，侵属国之蕃部，虽有警急，无候望而谁知，纵或凭陵，但缮完而自保，未尝出一兵，驰一骑，敢与寇校。此灵武之存，无益明矣。平津所言罢敝中国以奉无用之地，正为今日也。臣以为存之有大害，弃之有大利。
