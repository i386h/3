<!-- { "loadSidebar": true } -->
　　【一○】龙蛇鼓一面次之「蛇」字原脱，据宋史卷一二一礼志补。
　　【一一】远则为小人所指目「则」字原脱，据宋撮要本、阁本及刘敞公是集卷三一论张茂实补。
　　【一二】邱与区也「邱」，宋撮要本作「驱」。
　　【一三】府有正号官有名称「官有名称」四字原脱，据宋会要仪制一三之二○补。
　　【一四】舒父名会「名」字原脱，据宋本、宋撮要本及同上书补。
　　【一五】许用式奏改「改」字原脱，据同上二本及宋会要仪制一三之二一、宋史卷三○二贾黯传补。
　　【一六】同中书门下二品「二」原作「三」，据本书卷一及上引宋会要、东都事略卷二○慕容延钊传改。
　　【一七】□廷祚「廷」原作「延」，据宋史卷二五七□廷祚传改。
　　【一八】改为同中书门下二品「二」原作「三」，据宋本、宋撮要本及宋会要仪制一三之二一、宋史卷二五七□廷祚传改。
　　【一九】韩亿父名保枢「枢」字原脱，据同上二本及上引宋会要补。
　　【二○】此又虽请避而不许者「者」字原脱，据同上二本与上引宋会要补。
　　【二一】余不在避免之限「避免」二字原倒，据宋撮要本、阁本及上引宋会要乙正。
　　【二二】周篃华夷「周」原作「用」，据宋本、宋撮要及司马光温国文正司马公文集卷一八日食遇阴云不见乞不称贺状、宋史全文卷九下、永乐大典卷一二四二八改。
　　【二三】至为近狭上引温国文正司马公文集，是句下有「今若太阳实亏而有浮阴翳塞」十二字。
　　【二四】永始元年「元」原作「六」，据上引温国文正司马公文集及资治通鉴卷三一改。
　　【二五】四方不见京师见上引温国文正司马公文集，是句下有「谷永以为沈湎于酒祸在内也二年二月日有食之四方见京师不见」二十七字。
　　【二六】诏支一半「支」字原脱，据阁本及永乐大典卷一二四二八补。
　　【二七】此据司马氏记闻「闻」下原衍「录」字，据宋撮要本、阁本及同上书删。
　　【二八】宋朝要录云同修起居注司马光同知谏院宋本、宋撮要本、阁本均无此条注文。
　　【二九】安石复辞至七八乃受「八」下原衍「月」字，据宋本、宋撮要本及编年纲目卷一六、宋史全文卷九下删。
　　【三○】不择义之是非据文义及上文，疑「义」下脱「理」字。
　　【三一】当明加贬斥「明」字原脱，据宋本、宋撮要本补。
　　【三二】旧奢俄寨三十三「三十三」，宋会要兵二七之四四作「三十二」。
　　【三三】是夏「夏」原作「月」，据宋本、宋撮要本、阁本及永乐大典卷一二四二八、后文「此疏当在五月六月间，今附夏末」注语改。
　　【三四】贬知饶州「知」原作「之」，据宋本、宋撮要本及永乐大典卷一二四二八、宋史全文卷九下、欧阳文忠公文集卷一一三论台谏官唐介等宜早牵复札子改。
　　【三五】贬知蔡州「知」原作「之」，据同上二本及同上三书改。
　　【三六】修云在枢府已逾半岁「在」原作「主」，据宋本、宋撮要本、阁本及上引永乐大典改。
续资治通鉴长编
卷一百九十四
卷一百九十四
　　起讫时间 起仁宗嘉佑六年七月尽是年八月
　　卷　　名 续资治通鉴长编卷一百九十四
　　帝　　号 宋仁宗
　　年　　号 嘉佑六年（辛丑，1061）
　　全　　文
　　秋七月壬午朔，光禄寺丞、知长洲县夏噩，坐私贷民钱，特勒停。噩中制科，本路提点刑狱王道古恶其轻傲【一】，捃其事而废之【二】。
　　癸未，赐沂州草泽高太古粟帛。以转运使言其行义推于乡里也。
　　乙酉，泗州言淮水溢。
　　丙戌，诏：「淮南、两浙、江南东西路水灾，其令转运使就差本路官体量，蠲其赋租，仍预为赈救之术，无使秋冬乏食，以致逃移。」
　　置广州东莞县界东西路巡检一员、水军二百人。
　　丁亥，权御史中丞王畴言：古之事君者必以礼，故要君者谓之无上，以其近于嫚也，嫚则事君之礼废矣。古之事君者必以诚，故言伪而辨者，孔子得以诛之，以其近于诈也，诈则事君之诚阙矣。是知上下之分、君臣之义，由礼与诚，则罔不治，由嫚与诈，则罔不乱。兹二者，风俗之源，逆顺之萌，虑天下者不可忽其渐而不察也，察之亦不可以不诚。
　　比年中外臣僚，或因较量差遣，或因辨论身计，或因进以干誉，或因罪而觊免，肆为罔谈，辄形奏章。其间求放归田里者有之，乞别自营生者有之，岁未至而愿致仕者有之，苟于禄而请归农者有之。是皆心语两违，情实交戾，外示轻官爵之爱以欺于觽，内实计分铢之利而争于上，违义忘鯭，至于要君用诈而安为小人之行。陛下圣度包荒，悉置不问，彼小人者，亦岂识恩德之隆哉！且夫君臣之间犹父子也，既委质立朝，陈力处位，于去就之际，岂得容易而言？今苟以私觊，遂侥幸而妄章诡辞，发之不疑，是臣下不肃，朝廷不尊，而公为嫚诈之事，以要于陛下，不有沮止，恐非所以范俗流化也。请自今有要君作伪如向所陈者，并许弹奏施行。如此，则罔上邀利者知所畏，而士之行己有鯭、事君以诚者少加劝矣。
　　又国家开广言路，任用台谏官，以求天下公议。其所弹治者必废，所称援者必进，既为上所信属，故其职特为要剧。比年士大夫乃有险诐之人，挟己憎爱，依倚形似，造浮说【三】，奔走台谏之门，鼓扇风波之论，幸言者得以上达。推原其情，本非公正助治之道，止于阴借权力，取快私意。当言之人，率务举职，既所传耳目稍异，则岂敢遂无论列？若由风闻而事得其实，朝廷从而施用之，有补圣治，兹固善矣。不幸万有一爱憎不中之论，荧惑紊挠人主之聪明，岂不为听断之累哉！臣愚谓前世风俗不平，毁誉乱公，而下诏诫励者，有矣。欲深鉴时弊，特屈圣训，晓励士大夫，庶几偷薄革心，有以激清朝路也。
　　又御史府内司朝廷宪度，外察郡县吏治。若朝廷政事之施行者，赏罚有所未当，号令有所未允，忠邪有所未辨，纪纲有所未正，则御史得以言之。若郡县政事之施行者，官吏有所未公，法制有所未明，冤枉有所未申，贪暴有所未除，则御史得以言之。然则主于督察内外施行之事，随所是非当否而言，上以补救朝政，下以警饬四方之吏，共适于至公之道而已；非谓朝廷之事，有所未及施行，而御史得以先之也。其所以不可得先者，将以明上下之分也；上下之分苟明，则人主之柄操执有归，而纲纪不乱；纲纪不乱，则天下无难于为治也。
　　比年中外士大夫，偶见陛下任用台谏官，其所开陈，多蒙信纳。殊不知言事之人所论列者，亦自有体，朝廷所以听纳而施用者，亦自固有次第，便谓凡百事状，不计行与未行，台谏皆得以专之，乃有白事于朝，而更以状干台司者。如往岁陈希亮判开拆司，与三司辨理勾销帐，按事止当上闻【四】，朝廷听法所在，希亮每奏一状，必并申台。又近日广西转运使李师中，以邕、桂狱事暴发宋咸、萧固奸赃，止当核实尽理，朝廷自有刑典。如狱辞未真，恶状未具，则当乞再加按问。师中乃别为台状，用小纸解说三十余事。推原其情，盖欲当任者为言而助之尔。臣以谓事有曲直，法有轻重，朝廷以至公待天下，其有罪者必罚无赦，固不俟言者助之，而适足为朝廷之害，甚无谓也。请自今臣僚如以公事奏朝廷，不俟施行，而辄申御史台者，许弹奏以闻。
　　上嘉纳之。
　　戊子，录昭宪皇太后、孝明孝惠孝章淑德皇后家子孙，进秩授官者十有九人。先是，集贤校理、同修起居注江休复言，朝廷初行祫享之礼，而昭宪太后躬育祖宗，其后裔多流落民间，宜思所以推恩者。于是并四后家子孙皆录之。寻复赐昭宪太后家信陵坊第一区。赐第乃十一月癸酉，今并书。明年六月，又录懿德皇后曾孙二人。
　　诏中书、枢密院，累年未修时政记，自今须随月撰进。
　　己丑，提点河北刑狱张问言：「奉诏相度河北八州军塘泺，今若就塘出土作堤，以畜西山之水，则涉夏大河虽溢，而民田无冲浸之害。请下逐处，岁以时修筑。」从之。四年八月己丑可考。
　　壬辰，同修起居注、同知谏院司马光同详定均税。光既立条约，下诸路监司施行，又言：「国家凡欲立事，当先使赏罚明白，然后事无不成。职方员外郎秦植，前通判德州，均五县税，皆得平允，并无词诉。若遇庸愚之人【五】，烦扰败事，同归常调，一无殿最，则能吏解体，必无成功。伏望朝廷察其勤瘁，优加酬奖，并其余均税官吏，随其功过，量行惩劝，则来者睹之，无不尽力矣。」
　　太常礼院及整肃禁卫所并言，请自今驾出，以合门祗候并内臣各二员挟驾头，左右次扇筤，仍以亲从兵二十人从其后。先是，幸睦亲宅，内侍抱驾头堕马，驾头坏。御史中丞韩绛乞增乘舆出入仪卫之禁，事下太常礼院等处参议，而定此制。江休复杂志云：韩维问李淑驾头何物？曰：百讲坐之一。刘敞访之王洙，云：御座，传四世矣，乃初即位所坐。
　　癸巳，诏曰：「台谏为朕耳目之官，而事有不能周知，固将博问朝士大夫，以广听察。乃有险诐之人，因缘憎嫉，依倚形势，兴造飞语，以中伤善良，殆非忠厚之行。昔夏后时官师相规，汉之公卿鯭言人过，今吾士大夫乃违古人之守，蹈薄俗之弊，甚无谓也。中书门下其为朕申儆百官，务敦行实。循而弗改，当重黜焉。」从御史中丞王畴所请也。畴正传云：陈升之拜枢密副使，谏官、御史唐介等奏弹升之不当大用，朝廷持不行。介等为觽人游谈所误。畴疏言：「浮华险薄之徒，往来谏官、御史，掎摭人罪，浸以成俗，请出诏戒劝。」从之。案：畴以七月丁亥疏陈三事，此其一事。时升之及介等已罢去数月，此疏未必端为介等设，疑正传有所缘饰，今不取。冯絜己御史台记又误以此诏在嘉佑三年，云包拯时为中丞，言事峭直，执政不喜，因下此诏，其先后尤差错，今不取。王称东都事略：「朕惟善治之主【六】，以天下耳目为视听，而不自任其聪明。耳目之官，今台谏之任也。夫以四海之广，万事之觽，台谏数人【七】，不能以周知，固将询及士大夫，而其间倾邪险害之徒，不惟。朝廷义理所在【八】，谓职在言责，势必施行【九】，辄徇己之爱憎，倚依形似，扇造语言，以中善良，岂朕所以图治之义哉！」
　　甲午，出内藏库绢二十万匹，下河北助籴军储【一○】。
　　丁酉，诏诸路转运使、提点刑狱司：「比用祫享赦书，搜访天下有节行学术之人，如闻沽饰名誉徼进者多，非所以厚风俗也，其罢之。」
