<!-- { "loadSidebar": true } -->
　　乙亥，诏诸州自今考试举人，并封弥卷首，仍委转运司于所部选词学并公勤者为考试监门封弥官【二四】。
　　丁丑，权镇海军节度推官张龟年为著作佐郎，再知富平县，仍以其治行风告天下。张龟年，不知何许人荐之，当考。朔记云吏民诣阙举留。
　　戊寅，楚国大长公主卒，追封晋国，谥和静。公主降柴宗庆，性妒，无子，后十二年宗庆死，以兄之子为后。
　　庚辰，诏开封府界、京东西、河北、河东、陕西蝗，其除民田租【二五】，仍免差官检覆，亟令改之。
　　同判流内铨李纮言：「近敕臣僚奏举幕职、州县官充京官，令铨司勘会，如已成资，抽来磨勘，如未成资，即候成资，欲乞并许抽来磨勘引见。」诏及六考已上者，令铨司更不候成资，抽来磨勘引见。会要七月十七日事。
　　辛巳，供备库副使杨安节、东染院使张怀德并除名，配隶广南。技术人张永信杖脊配沙门岛，娄文恭配儋州。又降内侍高品陈思忠为西京高品【二六】，上清宫道士韩文成配广南。初，庄献临朝，永信、文恭挟妖妄，因安节、怀德伪为祷祠，以规取金帛。文成亦因刘美家婢及思忠请托禁中。至是，有司发其奸状，故皆坐之。
　　癸未，降知永兴军陈尧佐知庐州，为狂人王文吉所诬也。尧佐罢政，过郑，文吉挟故怨告尧佐谋反。上遣中官讯问，复以属御史台。中丞范讽夜半被旨，诘旦得其诬状上之，尧佐犹坐是左降。
　　时复有诬谏官阴附宗室者，宰相张士逊置二奏帝前，且言：「憸人诬陷善良以摇朝廷，若一开奸萌，臣亦不能自保。」帝悟，寘文吉于法，诬谏官事亦不下。时孙祖德知谏院，范仲淹为右司谏，不知宗室谓谁，当考。
　　先是，右司谏范仲淹以江、淮、京东灾伤，请遣使巡行，未报。仲淹请间曰【二七】曰：「宫掖中半日不食，当如何？今数路艰食，安可置而不恤！」甲申，命仲淹安抚江、淮。所至开仓□，赈乏绝，毁淫祀，奏蠲庐舒折役茶、江东丁口盐钱。饥民有食乌昧草者，撷草进御，请示六宫贵戚，以戒侈心。又陈八事：
　　其一曰，祖宗时，江、淮馈运至少，而养六军又取天下。今东南漕米岁六百万石，至于府库财帛，皆出于民，加之饥年，艰食如此。愿下裁造务【二八】、后苑作坊、文思院、粮料院，取祖宗岁用之成数校之，则奢俭可见矣。
　　其二曰，爵不尚德则仁者远，赏不以功则劳臣怨。国家太平，垂三十年，暴敛未除，滥赏未革，近年赦宥既频，赏给复厚，聚于艰难，散于容易，国无远备，非社稷之福。愿陛下无数赦，必欲肆赦推赏，求典礼而后行之，一则不坏于法，二则不伤于财。且祖宗欲复幽蓟，故谨内藏，务先丰财，庶于行师之时不扰于下。今横为隳费，或有急难，将何以济？
　　其三曰，天之生物有时，而国家用之无度【二九】，天下安得不困！江、淮诸路，岁以馈粮，于租税之外，复又入籴，两浙一路七十万石，以东南数路计之，不下三二百万石，故虽丰年，谷价亦高，官已伤财，民且乏食。至于造舟之费，并以正税折充。又馈运兵夫，给受赏与【三○】，每岁又五七百万缗。故郡国之民，率不暇给，商贾转徙，度岁无还，裨贩之人，淹迟失业，在京榷务，课程日削。国家以馈运数广，谓之有备，然□兵□吏，游惰工作，充塞京都。臣至淮南，道逢羸兵六人，自言三十人自潭州挽新船至无为军，在道逃死，止存六人，去湖南犹四千余里，六人比还本州岛，尚未知全活。乃知馈运之患，不止伤财，其害人如此！今宜销□兵【三一】，削□吏，禁游惰，省工作，既省京师用度，然后减江、淮馈运，以租税上供之外【三二】，可罢高价入籴，则东南岁省官钱数百万缗，或上京实府库，或就在所给还商旅【三三】。商旅通行，则榷货务入数渐广，国用不乏；东南罢籴，则米价不起；商人既通，则入中之法可以兼行矣。
　　其四曰，国家重兵悉在京师，而军食仰于度支，则所养之兵，不可不精也。禁军代回，五十以上不任披带者，降为畿内及陈、许等处近下禁军。一卒之费，岁不下百千，万人则百万缗矣。七十岁乃放停，且人方五十之时，或有乡园骨肉怀土之情，犹乐旧里，及七十后，乡园改易，骨肉沦谢，羸老者归复何托？是未停之前，大蠹国用，既废之后，复伤物情。咸平中拣乡兵，人无归望，号怨之声，动于四野。祥符中选退□兵【三四】，无归之人，大至失所。此近事之监也。请下殿前、马步军司，禁军选不堪披带者，与本乡州军别立就粮指挥，至彼有田园骨肉者【三五】，许之归农，则羸老之人，亦不至失所矣。
　　其五曰，沿边市马，岁几百万缗，罢之则绝戎人，行之则困中国。然自古骑兵未必为利，开元、天宝间，牧马数十万匹，禄山为乱，王师败于函谷，曾何救焉。且骑兵之费，钱粮、刍粟、衣缣之类，每一指挥，岁费数万缗。其间老弱者尚艰于乘跨，况战斗乎？然西北戎马，不可不收，既至京师，宜多鬻于民间，假其刍牧，或有边用，一呼可集。又重税以禁江、淮小马，勿使至近里州军，则西北之马可行，外慰戎心，内为武备，且减刍秣以亿万计。
　　其六曰江、淮发运司岁漕六百余纲，省员殿侍，并以岁劳改班行。若国家稍节用度，则可减纲运。酬奖之人，其押汴纲岁改职者，欲止赏以缗钱。诸州军都知兵马使岁满，敕摄长史、司马，如实廉干，须令知州、通判同罪保举，方与班行。武臣荐子弟善弓马可任边防、明书算可干钱谷者，并令引见，试验其能否，若无取及年幼者，止与奉职、殿侍而已。
　　其七曰百司流外，日以增□。崇文院、秘阁、龙图阁皆本朝所置，又有昭文馆、集贤院，各补书吏；尚书省六官二十四司，加以九寺，又增三司；礼部、太常寺典礼乐，又置礼仪院、太常礼院；刑部、大理寺典刑法，又有审刑院。假如常带文馆职事者，并以直崇文院及本院检讨、校理为名，其诸馆书吏，一归于崇文院而罢招置，三五年可去其半。旧二百人者，今以一百人为额，其余并移补诸司。
　　其八曰真州建长芦寺，役兵之粮已四万斛；栋宇像塑金碧之资又三十万缗。施之于民，可以□重敛；施之于士，可以增厚禄；施之于兵，可以拓旧疆矣。自今愿常以土木之劳为戒。
　　上嘉纳之。仲淹正传云上救弊十事而不载事目，今从附传及奏议，所上止八事，而不知正传何据也，今不取。
　　四方馆使、连州刺史王克明者，承衍孙，庄献太后侄貋也，尝令人入禁中，言太后有灾，当禳除之，遂得白金百两。至是，御史发之，降克明为左武卫大将军，寿州都监。
　　丙戌，徙知隶州夏竦知青州，兼京东灾伤州军体量安抚使。
　　徙知陕州范雍知永兴军。是岁饥疫，关中为甚，雍亲为赈恤，至是得疾去。
　　戊子，诏以旱蝗作沴，去尊号中「睿圣文武」四字，告于天地宗庙，令中外直言阙政。李侩十朝纲要：京东西、河东、陕西蝗，食草木殆尽。宋朝会要：诏曰：「比年以来，蝗旱作沴，郡国交奏，日月相仍，岂朕德之不明，将天时之适尔？夙夜循省，咎实在予。向缘大礼之成，勉徇髃公之请，增予以『睿圣』之号，加予以『文武』之称，内惟菲骪，非所堪克，其去『睿圣文武』四字，仍择日告于天地宗庙，仍令中外各直言极谏。」
　　京东体量安抚使陈执中言饥民多流亡，请择少壮者一切募为军，部送京师，如不愿，听隶本城，从之。
　　庚寅，赐故知制诰陈知微母绢五十匹、米五十斛，仍令高邮军常抚存之。
　　旧制，集贤院学士在京始给实俸。于是，李若谷以集贤院学士知江宁府而自请之。壬辰，诏在外者亦给，遂着为令。
　　注　　释
　　【一】罢馆阁读书「读书」原作「侍书」，据宋本、宋撮要本及本编下文改。按本卷明道二年六月甲寅编有「前诏罢馆阁读书」语，可参证。
　　【二】上有光芒长二尺「二尺」原作「一尺」，据宋本、宋撮要本、阁本及宋会要瑞异一之二改。
　　【三】齐安淀长编纪事本末卷四六塘水同；宋史卷九五河渠志则作「齐女淀」，方舆纪要卷一二清苑县石桥河条引宋志同。
　　【四】沈苑泊原作「沈花泊」，据上引长编纪事本末及宋史改；上引方舆纪要清苑河条引宋志同。按武经总要卷一六上真定府路莫州塘水亦有此记载，惟「沈苑河」作「沈沔河」，「沈苑泊」作「沈沔泊」。
　　【五】臣窃谓圣朝七十余年「谓」，上引长编纪事本末及宋史均作「恨」。
　　【六】会要云明道元年三月十七日此十二字原脱，据阁本及上引长编纪事本末补。
　　【七】其间平原广野「平原」原作「平远」，据同上书改。
　　【八】乞自保州已西如稻畦掘作方田「掘」原作「屈」，据同上书改。
　　【九】诏令怀敏渐次兴置稻田寻上下文义，疑「稻田」应作「方田」。
　　【一○】江德明原作「江德用」，据各本改。
　　【一一】澶州原作「陈州」，据各本及宋史全文卷七上、编年录卷四、长编纪事本末卷三三反章献太后之政改。
　　【一二】明肃章献「章献」原作「章惠」，据苏辙龙川别志卷上改。
　　【一三】犹用是得知吉州「吉」字原脱，据宋本、宋撮要本及长编纪事本末卷三三反章献太后之政补。
　　【一四】上大行太后谥曰庄献明肃追尊太后谥曰庄懿「庄献」原作「章献」，「庄懿」原作「章懿」，均据宋本改正。按宋会要礼五八之七○——七一载：章献明肃皇后刘氏初谥庄献明肃，章懿皇后李氏初谥庄懿，后均改「庄」为「章」，以从帝谥。本书卷一五三庆历四年十一月己卯编并着改上庄献明肃皇太后尊谥曰章献明肃，庄懿皇太后尊谥曰章懿，本末详明。本编此处，应从宋本。下同改。
　　【一五】必易以铅器各本同。宋史卷二四二章献明肃刘皇后传「铅器」作「扣器」。
　　【一六】兼龙图阁学士「阁」字原脱，据阁本补。
　　【一七】幕职官决遣之「幕」原作「募」，按宋有「幕职官」，原刊误，今改。
　　【一八】诏俟庄献皇太后百日听旨「听旨」原作「权旨」，据阁本改。按宋会要仪制一之七作「取旨」。
　　【一九】诏罪人令觽者「罪」原作「罢」，据宋本、宋撮要本、阁本改。
　　【二○】奭遂死矣「奭」字原脱，据宋本、宋撮要本及宋史卷四三一孙奭传、续通鉴卷三九补。
　　【二一】更无别后「后」原作「名」，据宋本、宋撮要本及编年纲目卷九改。
　　【二二】鬷潜遣兵环营「环」原作「还」，据宋本、宋撮要本、阁本及宋史卷二九一王鬷传改。
