<!-- { "loadSidebar": true } -->
　　诏都提举市易司：「人户赊当已输足本息者，见欠罚息钱特蠲其半。即输本息未足，与展限半年，候足日亦依此。」与明年正月八日所书更参考。
　　权判兵部许将言：「开封府界、五路保甲义勇支费，止有所减兵级请受、赏给并弓手雇钱等充用。乞从本部委提点刑狱司取索应减钱粮及郊赏衣赐、折支等，通全一年实数立额，岁令所属分四季拨与提点刑狱司，除义勇、保甲可用物外，余并变钱桩管支给，岁终有余，即封桩。」从之。
　　御史何正臣言：「近奏检正中书刑房文字杜纮颇僻害政，闻刑房见行右谏议大夫吕公孺理雪失入死罪事，而阴与苞苴往来，虑别有请托。兼闻公孺遣兵夫车乘，多载酥、斴，送遗在京权要，永兴土产，为之罄竭，因缘骚扰，乞下有司穷治。」诏：「公孺令陕西转运司究实，仍令杜纮具析以闻。」后纮具析公孺无理雪死罪事，近送斴四十颗、酥三斤，臣已遣人还之。兼臣生平不识公孺，未尝有一字往还，止因今送酥、斴，例得公状，见居家听旨。而转运司亦言公孺所置酥、斴及差兵卒，视熙宁十年为多。乃诏公孺罚铜十斤，纮依旧供职。
　　御史黄廉言：「闻百姓傅泽妻常经开封府判状，以夫出外不知消息，许令改嫁，后判官苏涓雇以为婢。近因泽还家论理，有司欲坐其妻之父罪，而同列有疑之未决者。案涓既是开封官属，必知泽妻妄乞改嫁，而令人宛转雇买，乞尽理推治。」诏权发遣开封府许将根究以闻，仍权以判登闻检院杜欣与涓易任，已而根究至，该疏决，乃止出涓知寿州。
　　诏：「诸军军使、都头以下，并充兵额内人数，正副指挥使以上，于额外补置，遇军行分押诸队。令编敕所及殿前、马步军司照会队法修入。」已而上批：「将下诸军拥队，如阙将校，并以十将代之，其将校依在京诸军例额外补置。」令具人数进呈，后枢密院以数奏，诏并教阅厢界将校，亦于额外补置。
　　提点修完京城所言：「修完毕功，所差壕寨等人，乞酬赏。」诏随功力轻重与转资、减年、支赐各有差。
　　癸卯，上批：「入内西头供奉官□遵道造军器及御前工作十余万，可减磨勘六年。」
　　诏三司给勾帖，以提举出卖解盐司每岁合用盐万席，令于解州池场般请，其所卖钱令封桩，岁终具数以闻。
　　江南东路提举司言：「吕嘉问违法不依户绝条，以亡僧银绢等给净相、干明寺僧尼，已牒江宁府根究。」又嘉问奏：「臣与江东监司等皆有嫌隙，尝乞下别路差官根勘，而近者勘司又追逮臣私家使令之人，恐何琬等锻炼，未敢发遣，已报制勘院。为见听朝旨，窃虑琬等又诬臣拒抗，乞早指挥移送。」又制勘院言：「追嘉问仆孙寿证僧子新入宅事，嘉问辄占留不遣，若每如此，即猝难结绝。乞罢嘉问润州，遣赴江宁府就劾。」诏送制勘院一处劾之，其所追人令嘉问速发遣。二年四月庚戌，嘉问罢润州。
　　甲辰，诏开封府界提点司、诸路监司分决系囚，内干照及事理轻者，先断遣。
　　诏内藏库副使、权太原府路钤辖张世矩罢兼知火山军。河东都转运司言，准诏具土人武臣知州军者以闻，而世矩乃占籍府州故也。四年四月十七日，出矩【一】系府州狱。
　　开封府界提点司乞免封桩缺额禁军请受等，诏惟钱特免之。
　　枢密承旨司言：「准送下三司状，在京禁军缺额封桩请受内钱绢特免，其斛斗惟米可存留，自余衣赐等物并属三司应副，及小麦已无剩数，欲乞特免勘会。府界军士衣粮等自当依外处例封桩，其小麦如缺，即令三司以细色粮充。」从之。
　　是日，二府奏事，语及淤田之利。上曰：「大河源深流长，皆山川膏腴渗漉，故灌溉民田，可以变斥卤而为肥沃。朕遣中使往取淤土亲自尝之，极为细润。」盖上之欲爱利农民，恻怛如此。或于此附王孝先所申淤田费。
　　乙巳，诏自今诸路转运司并罢兼提举本路市易司。
　　定州路安抚司言：「北界人于惟孝因传达边界事，为北人收捕甚急，今乞归明。望朝廷悯其累报北事，及尝告捕北界刺事人李景等，特推恩。」诏于惟孝与三班差使，充江南指使。河北缘边安抚司尝获边民王习所市北界马，即送顺义军，上曰：「闻北界卖马人法皆死，又徙其家属，自今如此界无移文，可遣人夜于界首毋问卖马者，免令屠戮蕃民。」此据墨本所记圣德，朱本签贴云移入契丹传，检契丹传乃无此，又不知是何年月，姑附元丰元年十二月五日于惟孝下，更须考详。
　　军器监言：「鄜延经略使吕惠卿乞给新样刀，下江、浙、福建路制造，及先乞甲身等以虎翼甲身应副。」诏止令内弓箭南库给短刃刀五万五千口，余依奏。
　　建州进士虞蕃上书言：「太学讲官不公，校试诸生，升补有私验。且陛下辨色视朝，而讲官赴太学常以巳入而午出；陛下日揽万机，经筵劝讲，尚不数年而诗毕，今讲官讲周礼七年，纔及四卷。」又谓：「论语、孟子，道德之所在，圣贤之所为，陛下设科，使参大经，今未始有讲。乞令讲官依诸司例早入监，仍集诸生问答，闲日一升堂，伏腊假不停说书，及非假故毋因循废讲。」诏不公事委开封府根治以闻，内申请事令国子监主判官相度。刘挚疏云：蕃以不得解，故上书讼学官。当考。
　　丙午，诏西作坊监弓弩作、河南府右军巡判官席延赏冲替。以上批「延赏近以造弓不如样，虽取戒励，未足示惩。今再取弓三张，皆本作自造，而苦良相远，盖惟听匠者之所为，不躬自省视，职事旷弛不治可知，宜令本监别精举使臣监当」故也。可并入己亥戒励弓作官后。己亥，十一月二十九日。
　　诏给州助教敕告五十，付陕西路都转运司召人进纳，买九将什物等物料，余令转运司应副，仍展限通作三年了足。
　　鄜延路经略使吕惠卿言：「宥州牒请遣官与夏国边官将苏御带分立文字，依理识认，并毁废所侵耕生地，及将西界前后逃背捉杀人马界首交会。本司近准朝旨定写，牒送马五匹至宥州，索所掳人马及根治作过头首诫断。」上批：「宜先令河东经略司检苏安静元与西人要约文字圆备，仍除所差折固，更选谙熟边事信实使臣一人，牒鄜延路令移报宥州，约日与已差定官于界首各出文字，理辩交会。其诺尔一户，如是未睳盟以前逃背，于誓诏当给还，即具以闻。」
　　知都水监丞范子渊言：「奉诏相视导洛通汴，自今河阴县西十里签河处步量至洛口，地形西高东下，可以行水，乞差知水事臣僚再案视。」诏左谏议大夫、史馆修撰、直学士院安焘，入内都知张茂则同相视。六月十五日可考。二年六月十七日清汴成，章惇作记。
　　诏：「应乡村民愿以所纳义仓粮就便纳县仓者，听。」从知管城县赵燮请也。本志不载请人，此月十五日云云，旧纪书此。
　　是日，日中有黑子如李，凡十三日乃散。
　　龙图阁直学士、给事中□中复卒。
　　戊申，诏：「开封府界、京东西将下兵每十人取一人，令所差去教头习马射，与免杂教。其在京步人诸指挥弓箭手，令殿前、步军司各选少壮有性格军士十人，付提举教习马军所教习，候教成遣归元管军司，依见教军马法，据见管人亦十人取一人展转教习。」后上批：「在京弓箭手步人总五十八指挥，今所教二十人充教头，实恐分教不给，若俟展转教习，必引久不能成就，可再令每指挥取二人，如性格椎钝难教，即令逐时简换。」
　　又诏：「内殿直以下诸班直阙额，并据逐班直额管人数，如阙二分，以一分依例取简增填，余一分内五厘以额外泛配人拨填，五厘坐阙。如阙二分以上准此。若不及二分，或虽及二分以上，无额外泛配之人，除例取简一半增填外，余并坐阙。」
　　经制熙河路边防财用司言：「本司推行事务，各已有绪，乞自明年管一路岁计用度。」诏具经制岁入若干以闻。已而本司奏，约以元丰二年所入钱粮计一百余万贯、硕。熙河岁入贯、硕；自元丰二年二月十八日丁巳移入此。
　　诏诸路将副，听比类熙宁附田令敕给职田，正将视路分都监，副将视藩府都监。其青、郓州虽已拨黄河淤地及废罢都监职田与将副，而多寡未均，并令改正。
　　枢密院言：「军器监言河东路编排九军会军器，当造竹长团排一千六百余面，缘工匠并造河北三州并鄜延路排，别无作匠，乞抽刷匠二百人应副，仍候造三州并鄜延排了日并手制造。」诏军器监：「马军团排止依见造竹排样，步兵长排依今年正月所降样，许刷厢军百人，余依所申。」
　　己酉，分命辅臣祷雪于郊庙、社稷。
　　两浙提举司言：「浙西民户富有物力，自浙以东多以田产营生，往年造簿，山县常以税钱，余处即以物力推排，不必齐以一法。今欲通以田土、物力、税钱、苗米之类，各以次推排，随便敷纳，役钱所费，民力所出，轻重均一。」从之。
　　辛亥，疏决在京系囚，杂犯死罪以下第降一等，杖以下释之。畿县及三京诸县准此。
　　诏罢来岁元日朝会。
　　壬子，皇第七子建国公价卒，年二岁，赠太师、尚书令，追封卫王，谥悼惠，其母邢婉仪也。两纪并书卒。
　　甲寅，诏在京市易务上界勾当公事、秘书丞应瑜减磨勘一年，三班借职李渐二年，大理寺丞郭规转一官、减磨勘一年，杭州观察支使董经换东头供奉官，各赐钱有差。并计息推赏也。
　　诏大名府永济镇被水灾醋户，依酒场被水，蠲买名钱。
　　乙卯，诏民纳税不及斗者，免纳义仓。本志有之，此月六日。
　　丙辰，权御史中丞蔡确言：「河决曹村，方议塞决口未定，闻转运使王居卿建横埽之法，决口断流，实获其力，而奏功之时，居卿不欲自陈，独见漏落。乞验问居卿所置横埽，如有明效，令都水监着以为法。」从之，仍令修入灵津庙碑。
　　诏青州民王赟贷死，刺配邻州牢城。初，赟父九思为杨五儿殴迫自缢死，赟纔七岁，常欲复仇，而以幼未能。至是十九岁，以枪刺五儿，断其头及手，祭父墓，乃自首。法当斩，上以赟杀仇祭父，又自归罪，可矜故也。
