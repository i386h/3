<!-- { "loadSidebar": true } -->
　　诏缘路置顿侵占民田者，并据顷亩之数，给复二年，其须永占者，优给其直。
　　给亳州公用钱岁七十万，酒月十斛。
　　甲寅，发亳州。
　　乙卯，次应天府。天书升辇，有云五色如花木，又黄云如人连袂翊辂而行。占云：「春云如花木者，木旺与德相生；如人连袂色黄者，子孙分土延祚之兆也。」扶持使赵安仁请播为乐章以备酌献，从之。
　　丙辰，升应天府为南京，正殿牓以归德，仍赦境内及东畿车驾所过县流以下罪。追赠太祖幕府元勋僚旧，及录常参官逮事者并进秩，欲授子孙者亦听。除民干食盐钱。御重熙颁庆楼观酺，凡三日。改圣祖殿为鸿庆殿。
　　二月丁巳朔，发南京。
　　戊午，次襄邑县。皇子来朝。
　　庚申，次陈留县。夏州赵德明遣使来贡。
　　荆湖北路转运司言，蛮贼魏进武已招赴卢溪县请罪。诏前所遣兵悉还屯，止留五百人戍县境。寻又诏知辰州张纶于卢溪县建道场五昼夜，仍丰洁致祭。（诏纶设道场致祭，据会要乃三月事，今附见。）
　　雍邱邢惇，以学术称，尝举进士不第，遂隐居不出。上之幸亳也，考制度使王曾荐之。及还，自亳召对，问治道，惇不对。上问其故，惇曰：「陛下东封西祀，皆已毕矣，臣复何言。」上悦，除许州助教，遣归。惇衣服居处，一如平日，乡人不觉其有官也。既卒，乃见其敕与废纸同束置屋梁间。（司马光记闻与国史不同【四】，今从记闻。记闻云除四门助教，恐误，今从国史。）
　　辛酉，车驾至自亳州。
　　乙丑，诏：「自今天书在朝元殿，车驾由右升龙门入，自东上合门就东阶，赴殿焚香，无陟广庭，以尽严恭之意。所司着为定式。」
　　戊辰，大风扬砂砾，百官习仪于恭谢坛，有坠帻者。
　　三司假内藏库钱五十万贯。
　　己巳，上宿斋于玉清昭应宫之集禧殿。庚午，行荐献之礼，遂赴太庙。辛未，飨六室。上曰：「属登歌始作，而奏严不已，此殊未安。」乃诏：「大祀将行礼，严警悉罢【五】。宫庙礼毕，归幄殿，复奏严。郊坛祭毕，警场，鼓吹乃振作。」
　　壬申，恭谢天地于东郊。还，御干元门，大赦，内外文武官悉加恩，诸路蠲放租赋有差。举人因事殿举，及永不得入科场不经刑责者，许将来依例取解。自后大赦率下此制。
　　癸酉，以吏部员外郎、知制诰李迪知亳州。先是，亡命卒胥亢髃剽城邑，朝廷发兵捕之，久不得，居民甚恐。迪至，悉罢所发兵，阴听知贼处，部勒骁锐士禽贼于蒙馆镇。降诏箧谕。
　　西川用景德新铸钱将十年，以铁重，民多镕为器，每一千得铁二十五斤，鬻之直二千。转运使赵祯言其非便，请铸大铜钱一当十，诏三司议，未决。知益州凌策请减景德之制，别铸大铁钱，每一千重十二斤十两，仍一当十，其旧钱亦许兼用；且言钱轻则行者易赍，铁少则镕者鲜利。乙亥，诏从其请。
　　泰州、淮阳军言民饥，诏发官粟赈之。
　　戊寅，诏如闻滨、棣州葺遥堤，配民重役，多逃亡者，亟罢之。
　　诏臣僚上殿札子奏事进呈后，不得批送中书、枢密院、三司等处别取进止。
　　己卯，以恭谢礼毕，遣官祭告社稷、宗庙、灵山、圣迹、寺观五岳、海渎。
　　庚辰，谒启圣院太宗神御殿。
　　以参知政事丁谓判礼仪院，翰林学士陈彭年知院。兵部侍郎赵安仁初与彭年同知院，于是罢之。余官悉罢，止命谓及彭年二人。凡礼仪院揭牓，刻印，移文他局，并以银台司为准。制度文物，及祠祭所用有未合礼者，悉令裁定。内外书奏中书礼房所掌者，尽付之。诸司职务相涉者，咸得统焉。
　　诏自今玉清昭应宫、太庙、郊坛荐飨行礼前，卫士迎驾起居，无得呼万岁。
　　壬午，开封府言筑恭谢天地坛占民田十八户。诏给直外，赐钱三十万，仍蠲其租。又诏贫民住官屋者，遇冬至、寒食，免僦三日。
　　上封者言，郓州发卒泄河水，工役甚大，而阙官提振。诏本路提点刑狱、合门祗候高正监督之。
　　三月庚寅，以奉祀礼成，大宴含元殿。
　　辛卯，戎、泸州巡检使王怀信等言：「泸州溪洞，悉已宁静。淯井监旧无城隍，今请发泸州军士浚隍筑城。又近界蛮人赴监鬻马者，请比戎州例给直市之。」诏可。（按寇瑊传，筑城浚隍及市马并瑊为之，实录但着怀信名，不知何也。）
　　癸巳，诏文武髃臣逮事太祖朝者，赐一子恩，令翰林学士利瓦伊、知杂御史段晔等参验以闻。维等请自两省给谏、观察使以上为例。从之。
　　甲午，髃臣以次加恩。
　　乙未，召宰相观太宗圣文、神笔于玉宸殿。宴翔鸾阁，浮觞曲水，奏云韶乐。上作诗，髃臣皆赋。
　　诏南郊五帝坛、斋宫，自今悉遣剩员军士守护。
　　戊戌，翰林学士、右谏议大夫、知制诰、龙图阁学士陈彭年，右谏议大夫、权三司使公事林特，并为给事中。先是，户部侍郎、参知政事丁谓以奉祀之劳当进秩，谓固让不受，但加阶勋爵邑。于是彭年援谓例恳辞，上不许，仍作诗赐之。
　　枢密直学士、吏部郎中刘综得风疾，求典河中。上以太宁宫庙长吏奉祠，综艰于拜起，虑不克恭事，弗许。己亥，命知庐州。综强敏有吏材，所至抑挫豪右，提举文法，时称干治。然涉学素浅，又尚气好胜，不为物论所许。
　　殿中侍御史曹定，言诸州长吏有罪，恐为人所诉，即投牒自首，虽情状至重，亦以例免，请行条约。诏自今知州、通判、幕职官、使臣等首罪，如实未彰露，则以状报转运司，虽格当原，亦书于律。（曹定，未见。）
　　辛丑，仪州言民饥，诏发官粟赈之。
　　诏自今诸州观察使并循旧制兼刺史，从陈彭年所请也。
　　江、淮制置发运使胡则，尝居杭州，肆纵无检，知州戚纶恶之。通判□耀卿，则之党也，伺纶动静，密以报则。则又厚结李溥，溥方为当涂者所饂，因共捃摭纶过。癸卯，诏徙知扬州，维扬亦溥、则巡内，持之益急，纶求换僻郡，是冬又徙徐州。（本传云：江潮为患，纶立埽岸以易柱石之制，虽免水害，而觽颇非其法。按此即陈尧佐传所载与丁谓争议者，盖尧佐及纶同议变法，谓先徙纶，相继徙尧佐，二传各载其事，若不相关，今取而联合之，然所以徙纶，又不独缘作堤也，故因尧佐徙使乃并书。）
　　甲辰，免扬州建隆寺田租。
　　丁未，以皇子受益为左卫上将军，封庆国公，月给俸钱二百千。初，宰相屡言皇子未议封建，中外系望，今朝修礼成，愿特降制命。上虽从之，而谦让未加王爵。旧制，国公食邑三千户，今止千户，有司之误也。皇子即后宫李氏所生，于是五年矣，刘皇后以为己子，使杨婉仪保视之，故仁宗常呼后为大娘娘，婉仪为小娘娘。
　　诏：「在京授差遣及外州移任文武官，除驿程外，在道属疾者，所至遣官验视，给公据，俟达本任，委长吏验问，如设诈妄满百日者，不得放上，具名以闻，并用违制论。当任远官托故不赴者，从本法。监军、巡检、监当使臣，自今除程限一月办装，其事缘急速驰驿者不在此限。代还者准上条罪减二等。」从编敕所之请也。
　　荆湖北路转运司言，当管慢水、乌速、卢溪、江口等寨，最当冲要，止以木为城，请改用版筑，从之。
　　己酉，马军司奏雍邱等县牧马地多被侵盗。诏遣常参官、合门祗候各一员，与本县官吏按籍参定，立堠以表之。
　　河东安抚司言，北界自景德二年后，汉口被掠自归者千六百二十五人。
　　壬子，鄜延路驻泊部署曹利用，言鄜州军马尤觽，请徙本路都监符承翰往治之，诏可。又言缘边蕃部指挥使悉心捍寇，望取年深者月给俸。上曰：「向来环庆蕃部给俸料者已数百人矣，所费滋广。第诏利用具有劳者名闻，当量加赐予。」又以延州野家族蕃部指挥使伽凌补三班借职，为七襄平、雅克青哈至金明已来巡检使，从利用之请也。
　　癸丑，罢游金明池，以舒王元偁疾故也。
　　夏四月丙辰朔，令有司依新定仪制重画入阁图，有唐朝职官悉改之。从东上合门使魏昭亮之请。昭亮，咸信次子也。
　　丁巳，西凉府畼铎督遣使来贡。
　　戊午，诏诸军已给衣而没者勿追。
　　诏枢密院所管奉使印，自今除国信、接伴、劾制狱、句财用、创寺观外，其别细务勿给。
　　己未，赐淮南诸州民中等以上户秋租十之二，仍许从便折纳，余悉除之。
　　诏：「经度制置使所定奉祀第一等京朝官、使臣并迁秩，幕职、州县官授京朝官；第二等优与家便，亲民、都监、监押差遣；第三等优与注官。部役军校有劳者第升一级。」
　　庚申，三司借内藏库绫十五万匹。
　　上谓宰相曰：「闻永兴陈尧咨用刑峻酷。关中近方丰稔，郡县尤藉绥抚，不宜严急。有窦随者，提点本路刑狱，颇复伺察人过以激怒之，欲使内外畏惮，成其威望，此不可不责也。」辛酉，徙随京西路。后数月，尧咨言导龙首渠入城以给民用，有诏嘉銟，因曰：「决渠济之，不若省刑以安之，乃副朕意也。」
　　癸亥，诏自今合门祇候因公罪追降者，许理为一任。
　　辰州言泸溪县蛮寇惊扰，今已宁静。诏銟本路转运使及辰鼎知州、使臣，蛮寇所经，免今年田租。张纶寻徙知原州，辰州吏民列上治绩，提点刑狱以闻，乞加旌擢。枢密院拟状不行，上出以示宰相曰：「纶清苦自守，移官三千里，诚可念也。本与高绅不协，绅乃王钦若近亲，若此朋徇耶！当特改官遣之。」（此事不得其时，宝训系之祥符九年，不知高绅时为何官，今移见于此。绅除文选判铨，在九年八月。又据纶本传，乃自辰徙渭，非原州也。当考。六年五月辛丑注可参考高绅官职。）
　　知河南府冯拯言军巡院自春狱空，有鸠巢其户，生二雏。
　　甲子，以归义军留后曹贤顺为归义节度使，弟贤惠知瓜州。于是，贤顺遣使入贡，言其父宗寿既卒，以其母及国人之请求嗣位，诏予之，仍赐以金字藏经及茶药等，亦从所请也。
　　诏大理寺断狱宜依条处罪，其情轻法重者，具状实封以闻。时上封者言法官以临时取旨为文，归怨于上故也。
　　丙寅，编敕所言：「婺州、台州断持仗强盗宋德、叶逸，并坐强盗杀人，绞斩各异。准唐建中敕，恶逆已上四等罪，准律用刑，其余应当绞斩，并决重杖处死，以代极法。又景德元年诏处斩讫奏者即斩之。今二州同罪异丝，望申明旧制。」从之。
　　己巳，令髃臣诣国子监，观太宗御书及新刻御制辨、论，遂宴本监。
　　庚午，诏庆成军增置官吏，许直达朝廷。太宁宫庙每岁祠祭，委知军行礼。
