<!-- { "loadSidebar": true } -->
　　试户部侍郎吕嘉问为宝文阁直学士、权知开封府，宝文阁待制、权知开封府路昌衡为宝文阁直学士知定州，二人并除直学士。曾布言：「昌衡罢京尹，例当推恩。嘉问作待制方一年，恐太优。」上曰：「亦不校也，三省与除。」布以三省职事，遂不复议。
　　诏西京左藏库副使、知岚州刘程，通直郎、通判郑语，六宅使、宁州刺史、知石州张构，通直郎、通判李珙各降一官，以进筑神泉寨雇人畜不当价也。
　　癸巳，诏删修皇城司敕。
　　王赡陈诉依随锺传妄奏首级，诏送制勘所。（布录癸巳。）
　　甲午，泾原路增置第十二将，以折可适、曲克权将、副。（布录甲午，章楶奏请在六月末。）
　　丙申，降授朝散郎、集贤殿修撰、权知秦州陆师闵为权户部侍郎。（二月九日仍旧。）
　　诏文武臣僚起复，今后除管军及边任取旨外，余并罢。
　　初，三省言：「驸马都尉郭献卿卒哭，当起复。」上曰：「不以金革从事而起复者，虽有故事，非古也，其除之。」乃降是诏。
　　起居舍人龚原为权工部侍郎兼侍讲。
　　先是，上令具少卿以上姓名进呈，因亲点定，无敢异议者。既而御史中丞安惇言，原元丰初任国子监直讲，尝受生员金帛，追官停废。诏原为集贤殿修撰、知润州。原之初除也，曾布为上言：「龚原久不自安，蒙圣恩进擢。以至叶涛等稍迁，及赵挺之、郭知章进擢，非出自圣意，何繇及此？士类无不鼓舞称颂。向者人言龚原闲见徐邸，实无此事，出于谗毁。原自言，徐邸见官僚皆上历，惟初到官即一独见，此外无独见者，簿历具在，可考虚实。」上曰：「只是语言不分明，太不开爽。」布曰：「此其禀赋如此。然纯正自守，觽论所知。」不数日竟罢。（原除工侍在十七日，今并书。原本传云五上章请外，而不载言章，传簄矣。）
　　朝请大夫、集贤殿修撰、知随州胡宗回权知秦州。
　　上问曾布：「欲以宗回为户部侍郎如何？」布曰：「宗回有吏才，无不可者。」上曰：「蔡卞、黄履皆称之，而章惇以为暴酷。」布曰：「素不闻宗回暴酷，惟桂州一事出于嫉恶，昨降黜诚未允。若以人望，为户部侍郎有余。」上亦深然之。惇不乐，竟用陆师闵，而以宗回帅秦。上曰：「不识宗回，令朝见讫赴任。」布曰：「西帅迁徙不定，亦当面谕以边事。」
　　枢密院言：「秦凤路走马承受阮易简尝奏，本路敢勇张义论队将侯诚弟询募首级冒赏，诏秦州勘鞫有实，及因此勘出统领官秦贵下获级十五，遂作一千三百余级。」诏阮易简特迁三官寄资。内臣非殿阁差遣不得寄诸司副使，易简寄资，非常例也。（七月八日云云，可考。）
　　押班阎安特以磨勘改昭宣使。（布录戊申。）
　　庚子，故嗣濮王宗佑遗表乞儿男推恩。诏宗佑为系英宗皇帝同母弟，诸子各转一官。
　　诏熙河、秦凤两路兵马会合进筑，止令副总管统制，未出界，听熙河帅节制。（布录庚子。）
　　辛丑，翰林学士蒋之奇应诏荐国子监主簿耿南仲堪台阁清要，知开封府阳武县陈遘堪不次繁难。权户部尚书□居厚举太学博士薛昂任馆阁，知汜水县韩蹈任监司。户部侍郎吕嘉问举宣德郎邹浩太学教导台阁顾问，知常州无锡县李积中堪言事官或监司。（积中除湖南常平在十二月十六日。）兵部侍郎黄裳举监京东抽税竹箔场周彦质、知开封府襄邑县张巨并堪台阁监司。宝文阁待制、权知开封府路昌衡亦举周彦质堪刑狱馆阁【一八】。诏薛昂、邹浩、周彦质并令阁门引见上殿。（耿南仲、陈遘、薛昂、韩蹈、邹浩、李积中、周彦质、张巨。陈瓘尊尧录言封事【一九】云：臣闻绍圣四年，蔡卞荐太学博士薛昂上殿，昂请罢讲筵进读史书，而专读王安石日录、字说。哲宗怒曰：「朕方稽考前代以监得失，薛昂谄佞妄言，可不黜乎！」尧、舜稽古，高宗多闻，缉熙圣学，可为后法，绍圣大美，此其二也。赵子崧中外旧事云：哲宗一日召薛昂对，劝上勿观史，专意经术。上正色曰：「朕方看西汉。」明日，语辅臣曰：「斯人何为引上殿？」）
　　御史蔡蹈言：「臣窃见朝廷近日引见上殿臣僚，已蒙赐对，退而俟命，十有七八不报而去。臣伏思簄远小臣，遇缘荐引，乍瞻天颜，罔不震惧，进对之际，仓猝遗忘，所不能免。若其辞貌不近柔佞，而鄙野之气，就列稍久，会有变革。且器使之，以观其能，既而无所取材，斥之未晚。先王之时，务得人材，虽侏儒、聋瞶，有司火、修声、蘧蒢、蒙镠之用，所以器而使之者也。今朝廷方患人才乏，职事官员阙，自右仆射而下，以至寺监丞簿，往往通摄，无以充数。今其进既难，则人才益见乏少，因而自抑不敢以赐对为望，则远近相传，士志畏怯【二○】，不自劝勉，殆非养才也。诗曰：『芃芃棫朴，薪之槱之。』传曰：『量才而任官，度德而定位。』又曰：『与人不求备。』如此则下无遗才，而朝无虚位矣，官人之盛，虽成周不能过也。惟陛下图之【二一】。（蹈言不得其时月，因路昌衡等荐人物，姑附见，或移入九月十四日己未叶祖洽云云下。）
　　壬寅，龙图阁直学士、知庆州孙路知熙州。（绍圣二年六月三日知庆州，元符二年八月十六日自熙改河南，明年正月七日乞进筑研龙川，王巩甲申杂记，或便附此。）
　　四方馆使、吉州防御使、权鄜延路都钤辖苗履权熙河兰会路都钤辖、知兰州。（四月二十五日履为鄜延都钤。）
　　先是，熙河暛用李公绪状首知兰州王舜臣二月出塞，获八九十级老小，妄奏三千级，公绪亦虚上二级【二二】，（二月二十九日。）三省、枢密院同呈送制勘所一就根究【二三】。上曰：「是密院马前状。」盖武德先已报知。是月丙申也。
　　翌日，诏：「谕熙河、秦凤将校兵级，虚上首级伤中，本因锺传及兵将官指挥，上件人更不问罪。其余兵将使臣能于战守之际立功赎过，可以比折减免得所犯罪名者，取旨施行。」以张询言本路上下人情不安，军员有杀人而自刎者，人情可知。布言：「询在本路，如第一将在熙州虚上伤中及获级者千余人而元无斩获，询安得不知？既不能实时以实告朝廷，及被旨体量，又不以实报，致今日起狱，乃询之罪，询复何言？」上曰：「此不可不重行。」布再对，又及询事，曰：「询与巴宜俱为监司，目击欺罔，岂可不奏？况皆被旨体量，而询又权帅，何敢尔！」上曰：「巴宜须与远小监当，询亦须罢黜。」布曰：「固当如此。臣所以对三省力陈，正为如此，亦不敢以章惇故不极陈。」上曰：「国事固当如此。」
　　后五日，布复以通判兰州张杰书进呈，言：「边功多不实，白草之战已烦推治，韦丁之役复循前轨。（韦丁之役，乃王舜臣二月之出也。）及卓罗之举，诏使亲临，所获止十八级，前日之数十百相倍，其情伪可知。然则李公绪所陈不虚矣。」杰又言：「兰州当择守将。」遂白上，欲罢舜臣，别择兰守，上深以为然，且曰：「当以苗履代舜臣。」布方举章惇议无以易履，而上及之，布唯唯而已，因言：「舜臣之事全出张询，然则询亦何可以安职？」上云：「便须罢黜。」
　　是日，秦州制勘所申，张询已出榜告谕兵将官，令限外陈首，亦与依朝旨免罪改正。上赫然曰：「此岂询所可专，询何敢便尔指挥？」觽皆曰：「不当。」布因言：「张询既掩覆锺传诞妄，又有舜臣一事，若以谓不知，则将佐欺诞如此而不能察，何可以作帅？若知而不言，其罪尤大。以此言之，则询亦不复可以在职。」上曰：「何不罢？」觽皆曰：「当罢。」上曰：「熙帅用何人？」布曰：「臣反复思之，惟孙路可用。」上曰：「庆州却用谁？」布曰：「容臣等议定取旨。今日边事正在熙州，缘泾、熙两路各欲进筑城寨通接边面【二四】，即环庆但当以兵马助泾原，未可进筑，故欲度孙路于熙河兼。既欲置苗履于兰州，亦须得名位稍高者弹压。」觽皆以为然。上亦曰：「边事正在熙河、泾原两路。」布曰：「进筑得天都以往城寨坚固，得边事收敛有其渐矣，环庆一二城寨纵未筑得，亦无阙事。」上及同列皆然之。乃罢询用路。布再对，遂以苗履知兰州，张询、王舜臣并交割讫，于秦州听旨。仍令孙路乘驿赴新任。
