<!-- { "loadSidebar": true } -->
　　臣追省当日所闻，大燍正是安礼因臣论奏王珪等诬上行私，辄有及臣之言，谓或议己则当致害，又有御史「青虫可憎」之语。臣以其意凡陋，固未尝尽列于朝。旋观安礼外虽狂率，中实奸险嫉忌，一言及之，必为中伤之计。属者，台、谏相继罢黜，安礼盖有得色，尝以此夸衒同列之间。臣自顾簄远，蒙陛下擢任不次，报宜如何，岂敢爱惜，以避安礼之暴横？属闻此语，是亦安礼平日之常谈，臣因上殿口奏者，独冀清衷照察安礼所存，实非愚臣苟用爱惜，捃摭非罪【一八】。昨因察按论列宰臣、执政官陈乞差遣，而安礼两次并是违法，都省特旨旧例直行指挥，具钞拟差，臣职在言责，岂敢有隐？乃实出于至公，未尝率情快忿。安礼恶其及己，必欲置臣于罪，莠言自口，轻躁无耻，昔所未闻。
　　况安礼素行贪秽，所至狼籍。名在儒馆，则日出游于淫舍。湖州、润州，身任太守，娼女共政，淫秽不忌。陛下始以其兄安石之故，略其旧恶，擢置政府。然安礼恶不可揜，罪不可解。知润州日，部内致仕官刁约，馆阁故老，安礼以丈人行事之，而安礼数饮约家，辄私其侍婢。约死，乃以主丧为名，诱略其婢王氏、谢氏二人以归。今二婢在家，王氏仍已有子。闺门之内，数致忿争，至或挟持私事，欲以告官，而安礼多方以捍之。盖取之不正，则势必至此。安礼修身治家如此，其能为陛下正百官、理万民乎？安礼与其兄安国素不相能，及闻其丧，无甚哀蹙，丧假仅满，呼妓女燕饮，嬉笑自若。安礼于所厚者薄，其能为陛下励风俗，劝忠义乎？安礼喜结四方豪富，如杭州俞缗，东南大姓，贾贩小人，未尝为安礼门客，特以贿交，去岁大礼，遂奏缗为假承务郎。安礼黩货如此，其能为陛下守法令、杜请托乎？执慈寺僧词海乃异时安礼淫污之渊薮，出入安礼家，人不可问，道故时淫邪之游以为笑乐，无所不至。
　　兼安礼自秉政以来，何补国事，惟自顾行实如此，则无以厌服人言，故扬虚声，取悦流俗，牢笼士大夫，以卖恩招权，敛誉在己，归谤朝廷。然安礼辨事乱实，阴计害物，故士大夫莫不畏其凶焰，而安礼平居犹恟恟不自安者，独以臣辈尚在言路，轧其奸萌。窃惟御史耳目之官，本许风闻言事，惟禁中语不可泄漏，至于大臣之言，虽涉诋毁，既非亲闻，自不合坐，则传言之人又何罪焉？臣前所闻，既未尝论列，而陛下亦不以此为安礼之罪。而安礼遽乞付有司根究者，意谓就使是实，于己无罪，但欲有司承望风旨，曲求差互，使罪之所归，不在于臣，则在于传闻之人。如此，则安礼别有罪恶，谁敢谈说？况御史位卑而无权，不足以动事，惟执政大臣喜怒，能为天下祸福。身居至近，势轧人主，则防检之道不得不严，故责在御史，绳奸纠慝，以坐制其非心。今安礼乃恃大臣之威，欲以钤制御史，杜绝言路，则安礼之志，殆将何为！上以其章付三省，谓安礼曰：「汝贤弹奏卿子侄差遣用例奏钞，在法所许，汝贤固有罪；其言卿奸巧事，卿果如此，何以复临髃官？」安礼犹辨诉，因奏往以安石疾病，尝乞知江宁府，愿申前请。汝贤又言：
　　臣论奏王珪、王安礼陈乞子侄差遣法许用例奏钞，诏臣分析。臣愚见：按法之文而折中于理，谓有司之事。无条有例，或虽有条而文意未明，应用例以补之，皆在所司。可以常行，于法未碍，则为不应奏请可否之事，若陈乞差遣，自有定法。异时执政大臣本因碍法，遂有干请，画旨施行，所以称「特旨」，岂有司所专以为不应奏请之事？又官制申明逐处例册，候册定条目不用，即知有司所用之例，自可修条。未知特旨碍法之事，能如此否？又尚书省奏事依条目分，有法式者上门下，无法式者上中书，并取旨、特旨事，乃中书之职。臣窃谓法式者有常之称，特者反常之义。今用特旨碍法事为有法式事上门下，臣虽甚愚，未知其可。
　　且特旨一也，参以近者，察案所上，有待申请而具钞者，王安礼陈乞是也；有不待申请而具钞者，时忱磨勘是也；有申请都省而关中书取旨者，文彦博陈乞是也；有申请而进呈不行者，程庆【一九】酬銟是也。都省若为有例事，不限特旨，皆不应奏请可否，便得具钞，则宜无彼此之别，不可于执政大臣与本省吏人私事而遂有异。若谓例册有之，始可以用印，杨天佑等岂非例册所载，何为而不引？其冯诉借阙事，乃非例册所载，何为而辄用？若为侯永昌等酬銟碍条法，有特旨不可引用，则王枋等差遣正碍陈乞之法；若谓特旨非有司所专，而都省可以指挥，则时忱磨勘又不得申请而施行。推求其说，终不可得。
　　异时执政大臣特乞子侄差遣，多缘私计所便，自沥诚恳，以干朝廷。今则其家子侄自赴吏部指射，皆得施行，不惟相承无有纪极，而于朝廷事体实未允协。大抵有司差遣，皆有常法而不可乱。自法度之外，或戚里之家干乞，则有内降；或大臣之陈请，则有特旨，其事一也。今戚里之家，或告陛下乞一优便差遣，既蒙俞允付外与差，三省尚须覆奏而后行；今大臣之家，自诣吏部违法指射，而所司遽自与之。上下之体，臣所未谕。
　　盖闻事变万殊，至当无二。天下之人孰不有口有心？使言之而不当，则有心者能察其非，有口者能议其否，【二○】如是而日黜百人，诚何损于事体？使言之而在疑似，是非相半，以此得罪不能自明，则言者之气十已丧其六七。使言之而当，则有心者莫不知其是，有口者莫不称其可，如是而犹不免，则敢言之士气索矣，况中人以下者乎？如是，则大臣之过，其敢复有论说者乎？
　　臣近又论安礼素行贪秽，所至狼籍，以至私人之婢，而因丧以取之；利人之财，而鬻爵以偿之。家有不正之配，身有不悌之恶，非臣私言，着在士论。然安礼平居语人，则曰固尝首露于陛下之前，陛下知而赦之。天下有识之士，方以此语为惑，言事之臣亦莫测其信否，姑置而未论。然臣窃谓若陛下幸赦安礼之罪，而安礼叨在政府，亦宜少有悛心，以无负眷遇。而怙终放肆，了不自新。臣今日之论，乃在辨正朝廷法度，而安礼以奸险之性，当躁忿之时，语言轻率，必不循理，是亦无逃于圣鉴。而臣自顾以兀立之孤迹，独当觽人之论，尚虑蔡确、李清臣辈与王珪、安礼为朋比，论议之际，或有侥幸同利之心，使臣忠愤不获申于公朝。伏望断自宸衷，使臣言得行，凶邪去位，臣虽万死无恨。上既罢汝贤，安礼亦求去，故有是命。（旧纪亦不书安礼所以罢。）
　　乙卯，雄州言拒马河溢破，两输长沙河口，已放急夫，候水落兴功。
　　观文殿学士、光禄大夫、知成德军冯京知河阳。
　　诏判大名府王拱辰罚铜十斤，馆陶尉姜子厚、寇氏尉桑嘉之、知县郑仅各罚铜八斤。坐擅役保甲，会赦特责之。仅，彭城人也。（仅初为大名府司户，部使者檄往他郡，留守文彦博曰：「如郑参军岂可令数出？」奏易司法，徙寇氏令。河决府西，檄夜下调急夫，仅方阅保甲，尽籍以行，先他邑至，决河遂塞。使者怒劾之，彦博言于朝曰：「微寇氏令，城中其鱼矣！」诏释不治。此据郑仅传，传云「释不治」，实录云「罚铜八斤」，未知孰是。按：文彦博以熙宁七年四月留守大名，元丰三年九月徙河南，六年十一月请老。当七年河溢时，留守大名者乃王拱辰，传误也。或言于朝乞免劾仅，实王拱辰。又拱辰与县令、佐并罚铜，谓「诏释不治」亦非也。今不取，姑附注此。）
　　戊午，新河东转运副使范纯粹言：「昨在陕西，朝廷每给军须，并计纲雇夫起发，颇为劳扰。乞自今给河东、陕西边用，非应副机速者，并令小作纲数，排日递送。」从之。
　　诏：「河北、河东被水保甲，令州县考实赈济：小保长、保丁一石，大保长二石，都、副保正三石。提举保甲官分诣诸州照管，具赈济人数以闻。」
　　诏：「陕西、河东蕃官、蕃部转职名及因事酬銟者，当书其实年于付身文字。本路直补转者准此。」
　　己未，上批：「昨尚书省议□减京畿户马，人遂放弛，全不应令蓄养。帐内但有马数，因事调发，乃见其情。开封府界提点范峋及知开封县李括所奏如可行，宜令兵部条具以闻。」兵部言：「峋奏户马未买，或乘往别路未回，或有病未发，如当起发，即及一纲乃发。本部看详，如乘往河东、陕西路者，乞就支，余如峋请。及如括言马已起发者，限三年买足。」从之。
　　滑州言，齐贾下埽河水涨，坏浮桥。诏范子渊相度以闻，河北、陕西、开封府界准此。
　　庚申，召辅臣观谷于后苑，分命辅臣谢晴。
　　诏：「秋铨试上等一人，循一资；中等二十人，不依名次注官；下等七十八人，注官。」
　　给空名宣札三百【二一】，付熙河兰会路经略司。
　　同管勾京西路【二二】保马吕公雅言：「奉手诏：『闻本路保马极苦难买，觽既争市，价亦倍贵，至驽者不减百千。深恐本司近奏所买之数过多，民间未悉朝廷取效在远之意，遂致如此。宜更消息考验，但如元令聊增其数可也。』臣今相度当减每都之数，令约年终各以八匹为限。新令施行，人率乐从，不闻畏恐。及本路每都一分四匹，今累增倍，若岁买二分【二三】，八年可足，其山僻县展为十年。」从之。（本志有之，六月十二日可考。）
　　提举京东路保马霍翔言：「本路已买保马万一千匹，及据淄州淄川【二四】、登州蓬莱等县有弓手愿养保马，已印络。见劝谕弓手愿养马之人，候数多，续具奏。」未几，又言：「弓手愿养保马，每县不限人数，每名各养一匹。」从之，除补限外，依条听。（志亦有之。）
　　知延州刘昌祚言：「昨集教保甲，弓马并不精当，但令守御。已用土兵换赴将下团结成队，遇敌呼使。如有功，优赐推恩。」从之。
　　前广南西路提点刑狱刘宗杰言：「昨任京西路转运判官，累奏知邓州刘忱、转运使陈安石、推勘官郭燍等情弊，见送御史台定夺。昨臣出巡在外，闻刘忱纵吏受赃，断私酒事不法，与陈安石相为表里，故入杨千、徐宗等徒罪。臣谓忱、安石等岂独轻臣，乃是违慢诏令，遂差襄州通判王子明推鞫忱等情弊。适会臣移广西，安石等乃变其狱，陷子明于罪罚。臣因论奏刑狱冤滥。郭燍虽能辨正杨千、徐宗不应坐徒及王子明非私罪，即不劾刘忱、陈安石，遂具驳奏下有司，岁余终未结竟。望特省览，则十年冤滞之狱，无所逃于天鉴。」上批：「京西狱事久经辨诉，是非之情终未明决。可并蹇序辰札子，遣御史刘拯即邓州鞫之。」（后竟如何。孙升论宗杰为比部郎中，因执政与中丞协比，追摄下狱，责知邓州，当考年月。）
