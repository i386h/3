<!-- { "loadSidebar": true } -->
　　环州属羌慕家族首领迎逋数纵火杀人，官不敢问，结连诸部欲为寇。知环州张守约勒兵擒之及其党三十六人，余遁入夏国，守约驻兵境上取之。居数日，韦州监军多□执送叛者，乃尽械迎逋等归，斩于环州市。经略使俞充以闻，上赐手诏曰：「慕家族属羌前后屡干纪律，俶扰寨下，守将姑务拊绥，玩成骄蹇。迩者其酋不度时变，踵前鸱张，贼杀无辜，啸聚党与。非卿知果，且招且诛，俾有惩艾，不然，则自焚之祸，殆不可救也。」（此事载张守约及俞充本传，不得其时。据御集，环庆经略司奏张守约所到背叛首领头级，并招降三千余人归族住坐，乃四月十九日，今附见。秦凤为俞充子承务郎次皋作纪云：「元丰元年八月，诏以先臣充为天章阁待制。环庆路安抚经略使。三年四月，环州肃远寨慕家白子等剽属羌聚兵为乱，攻杀旁族，先臣遣第二将张守约、走马承受陆中招降之，诛其不听命者，于是羌族始定。而亡入夏国者凡三百人，复遣守约屯塞上【一○】，檄夏人使归其觽。夏人承命震恐，以其觽归。初，慕羌之叛也，附置以闻，有诏得亡者无小大长少，皆即其地斩之。至是，斩其酋豪百二十有二人，而录其胁从幼弱妇女百四十有二人，请于朝，诏皆原之。既又别赐手诏褒谕，先臣跪捧伏读，感激涕下，退谓臣等曰：『我本孤生，蒙上识拔，宠遇如此，自度无以报万一，惟与汝曹共誓捐躯而已。』明年，先臣下世，臣等衔奉遗训，夙夜殒越，念无以致区区者，劶求金石，具刻明诏，以为不朽之传，盖亦先臣之念也。昔唐相权德舆常读太宗所赐手诏，至流涕曰：『君臣之际乃尔耶！』臣以为万世之后，当有读明诏而感动，复如德舆者矣，岂特今日为百执事之劝哉？」）
　　诏东南团结训练诸将下，兵五千人处置将、副，三千二百人处置单将；其将官并以见任训练官充，合置副将处选差人充。
　　诏：「茶场司条，令中书别立抵当法。」先是，特旨市易司罢赊请官钱，令民用金帛抵当，公私以为便，故欲推广之。
　　北外都水丞陈佑甫言：「昨被旨令知深州孙民先及河北转运司那官一员，与臣同自卫州王供埽至海口案视大河故渎。缘臣本以孙民先常有奏议，复修大禹旧迹，故请案视。今民先物故，臣未敢往。」诏转运司官同相视。
　　戊寅，详定礼文所言：「谨按礼记祭法曰：『埋少牢于泰昭，祭时也。』诗云汉曰：『靡爱斯牲。』周礼太祝注曰：『禬、禜皆有牲。』是祈祷有牲也。自后魏以来，□非大祀，皆用脯醢、酒币而已。故唐书志曰：『祈用酒醢。』古者惟士之贱有脯醢之奠，岂祷祠大神，供给鬼神，而无气臭以歆格神灵？伏请凡祈祷郊庙、社稷皆用少牢。」从之。（四年四月二十一日，依奏。）
　　己卯，建雄军节度使、知定州韩绛言修保州城毕。赐诏銟谕。
　　提举河北东、西路义勇保甲狄谘言：「被旨诸指挥兵级内，有年高病患，年五十五以上、有弟侄儿孙及得等样，令承替名粮。窃见其中亦有不堪征役之人，乞年四十以上许令承替。」诏河北马、步诸军并依此。
　　诏知髃牧司封桩钱七千九百八十四贯有奇，付殿前马、步军司，充诸军弓箭手贸置教阅射箭，每人五十只。其军中自来率备钱物，悉令禁止。
　　庚辰，鄜延路经略司言：「刘绍能等觇知夏国主秉常为李郎君所说，招诱汉界倡妇、乐人，其国母置酒诱执李郎君等杀之。」诏备录札与王中正照会，应诸路奏到上件事准此。
　　御史宇文昌龄言：「近以六察之法不加于中书、枢密院，常具敷奏，未蒙指挥。臣窃以中书、枢密院为废置予夺、赏罚号令之津要，关制绳纠，尤宜加察。」又言：「六察之法，行于有司而不行于中书、枢密院，是委大纲、治细目，纵豺狼、搏狐鼠也。望检会前奏施行。」不报。
　　壬午，御史知杂事舒亶言：「执政大臣接见宾客，已有约束，而子弟往还看谒、交接宾友，未之禁止，实于事体未安。」诏中书立法。其后立法，执政官在京本宗有服亲非职相干及亲属，不得往还看谒，违者并往还之人各杖一百。
　　御史丰稷言：「权判刑部陈睦令议官代书法状，欺慢之罪，会降原减。案：睦酣酒自逸，临事屡昏，官属辨明，轻肆忿怒，刑法之任，尤非所长。乞改授睦一闲慢差遣。」不报。
　　甲申，诏徙开封府界提点司于白马县，提举司于管城县。以御史满中行言「两司之官，名曰外任，而治所在城中，不务管职赴功，惟以请谒奔竞为事」故也。
　　中书言：「勘会变运川峡路司农物帛等【一一】，般运已至陕西，有合变转措置，令逐路提举司除银并紬、绢、布依省样可充支遣者存留，其余变转、移徙、出卖或折博籴粮斛，并于边要州郡桩管，限一年结绝。川峡至陕西在路未般物帛，虑有损失，即催促般运，如阙铺兵，亦许雇人并力辇致，所费钱并于变转钱内支。」从之。
　　河北路转运副使贾青言：「福建路山川险阻，人材短小，自来民间所用兵械，与官兵名件制度轻重大小不同。欲乞依本路民间所用兵械制造，以备捕贼。至于新招土兵所用枪刀、排笠坐作进退法式，亦乞依民间精巧之法，于钤辖司指使或有名枪杖手选差教阅。臣今制造到枪刀、排笠六物，乞宣取进呈。」诏青于内东门进入。
　　乙酉，澶州言河决小□埽。（旧纪云：「乙酉，河决小□埽。河东行久，始决而趋北。」此当考详增入。又三年七月庚子当并考。）
　　诏以瀛、定、澶州拟修盛贮封桩粮斛仓屋图，每州作两仓修盖，付专切措置河北籴便蹇周辅差官往彼，度所宜建置处以闻。（八月十五日乃复滑州，此云渭州，字必误，今改作澶州。九月二十七日云北京等处，当考。又此年三月十一日、并六年七月十一日注，并合参考，或移六年六月十一日所注御集云云入此。）
　　五月，戊子，泾原路经略司言：「本路弓箭手阙地九千七百顷，以渭州陇山一带川原坡地四千余顷，可募弓箭手二千余人，诸佃户或不愿应募，乞如熙宁八年八月诏，收其地入官，及以逃亡弓箭手地均给田少之人。」诏：「渭州德顺军陇山一带地，令民依旧佃种纳租，见充弓箭手逃亡限满不首获者，其地即与阙地弓箭手。」（熙宁八年八月诏当考。）
　　己丑【一二】，以权判军器监、朝请大夫李立之权知澶州，遣入内供奉官、勾当御药院窦仕宣监塞小□埽决河。马军副都指挥使燕达、都大提举河北转运副使周华言：「小□埽决，本州岛虽已发急夫六千人修塞，续于邻近差夫兵及舟运薪刍，其所役人数亦少。乞许发近便州军役兵，及于诸埽辍河清兵并力兴功。」从之。诏以小□埽去年修闭不固，令河北转运司追劾当职官吏，其南外都水监丞苏液仍先冲替。
　　庚寅，广南路经略安抚使司言：「昨被旨赐钱六万五千贯，许人请贷出息及往外州回易，以牟羡利，专备经抚蛮夷。自后用钱兴置邕州填乃等洞金坑，每年采买金三千两上供。昨因军兴后人民贫乏，回易利息全少，金坑所出亦微细，每年支费反倍于往日，恐不免阙误。欲乞特赐度僧牒五百，收钱添助为本。」诏止罢岁贡金。
　　诏濮阳郡王宗晖放罪。宗晖坐受三陵都监朱交友所盗斫陵木造车，为侍御史知杂事舒亶弹奏故也。
　　诏：「河决小□埽，已全夺过大河，若止循例以三五千人急夫，必不能塞。方当蚕麦收成，民力不宜妄有调发，宜速令燕达相度，如有以东退背诸埽兵可发【一三】，即更不差急夫。其被水州县民户，令转运司救护城郭，并差官以船□济人，仍令东、西路提举司速赈济。」
　　澶州言：「河决浸城，水势猛恶，本州岛无兵差拨及无梢草，乞徱刷本路兵五七百人，及借支河埽场内桩千条、梢二万束，本州岛豫买草四万束。」从之。
　　甲午，燕达言：「小□故道断流，今接近涨水，河门口皆深阔，垫塌未定，难计功料，未可修塞。」诏达且发赴阙，仍以权知澶州李立之权判都水监，令立之自河阳至小□决口点检埽岸。
　　上批：「闻东南诸路自团立将兵以来，军人日亲教阅，旧习工作技巧以资私费者，无暇为之；及巡检下就粮诸军，例得添支，间能获贼，亦沾赏典，今已招置土兵，更不轮流出入，亦是窒其衣食一涂，由此军中甚有贫极，日不能餬口者。可速博访利害措置。」遂诏淮南、两浙、江南、荆湖、福建、广南路转运、提点刑狱司，密体量将兵自降教阅新法后，军士有无赔费以闻。
　　案阅淮南等路团结诸军石得一等言：「江南东路、淮南西路团结兵武艺生簄，不依元法结队，逐队呼名不相照应。其提举训练官江南东路丁诲、淮南西路赵永宁并管勾教阅官及押队使臣弛慢，乞施行。」诏丁诲、赵永宁冲替，余俟定殿最毕取旨。
　　丁酉，诏河东路提点刑狱刘定专赈济河水灾伤人民。
　　戊戌，诏保州守上皇坟园户与免义勇、保甲，止令附保。
　　提举捉杀泸州蛮贼彭孙言，杨光震斩获宋阿讹等首级，恐是诈妄。诏：「朝廷欲多方赏募剪除乞弟，其杨光震斩获宋阿讹等首级，假令不实，朝廷犹当推诚不疑，重赏激厉，况已经南平军追集人辨认保明，朝廷已推恩赐命，彭孙毋得更形意外之疑，致光震等反侧，不能协力集事。」
　　上批：「提举开封府界保甲司方措置团结教度之初，王中正未回间，宜令刘管、路昌衡应有疑难职事，赴枢密院承旨司禀议。若朝廷间有所欲知者，承旨司暂追逐官取会。」（刘管同提举府界教阅保甲，在三月庚子；路昌衡此月庚子以权发遣提举府界常平除刑房检正，后此三日，却未见提举保甲时。）
　　陕西转运使、都大提举茶场李稷言：「臣典领茶法三年，选辟官属，同心一力，奉宣条诏。今所差诸州官罢满及期，乞本司自今奏辟雅、汉州知州，漖、彭、利州通判，名山、永康、绵谷、顺政知县。所贵维持法度，久益不懈。」诏：如辖下官弛慢，止令茶场司奏易劾罪以闻。
　　己亥，大名府路安抚使王拱辰言：「管下州县被水之民，散居高阜，贼盗颇多，难一一申请，须法外断遣。」诏犯盗虽暑月，特令察其情重法轻者奏裁。
　　辛丑，新权江宁府观法推官锺世美为承务郎、中书户房习学公事。
　　癸卯，判军器监、龙图直学士、太中大夫安焘降授中大夫。坐与丞曾孝廉议事不协，互论奏，而大理推治焘所奏不实也。
　　恩州言：「河决澶州，注入御河，本州岛极危。乞以州界退背诸埽梢草及河清兵，支移赴本州岛；其北岸都大使臣并诸埽巡河使臣亦乞令赴州部役。」从之，其草令北外都水丞司量应副。
