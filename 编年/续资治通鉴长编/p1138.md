<!-- { "loadSidebar": true } -->
　　庚午，尚书省言：「河东路经略使吕惠卿言：『河东勇敢以三百人为额，七路止二百人【一】，请给微薄，应募者少。臣昨任鄜延路经略使日，奏请增三等请受，借支省马给与七分草料，于延州置营，差指使教习武艺。自后应募稍觽，欲依陕西路已得指挥。』」从之。
　　枢密院言，近制大小使臣因见谢辞辄唐突者，徒二年私罪，欲乞诸班直、诸军忠佐亲从、亲事官诸色人，因入殿辄唐突者，徒二年，情重者取旨，本辖人科不觉察罪。诏可。
　　辛未，礼部言，尊太皇太后、皇太后、皇太妃册，请三年丧毕行礼。从之。
　　京东路都转运使、天章阁待制□居厚降知庐州，以言者论其苛刻也。（当考言者姓名。韩瓘录刘安世语云【二】：元丰末，京东剧寇数千，欲取掊克吏□居厚投之铁冶中，赖居厚觉早，间道遁去，不然贼杀一都转运使，从官得晏然而已乎？」）
　　诏户部侍郎李定，取都提举汴河堤岸司所领事，并提举京城所管课利【三】，条析以闻。（五月乙未并罢。都大提举汴河堤岸司，元丰二年二月二十二日初置，三年五月十二日改今名。）
　　诏尚书省左右司，取在京免行纳支钱窠名取旨。（旧录云：先帝以浊流入汴，淀淤湍急，都人有水忧，乃导洛通汴，置司提举。又官司市物，迫行人供应，吏并缘为奸，至逃亡破产，民患之，乃等第纳钱，免充行役，以钱募人供市，而官司禁不得市于民，民得不扰。至是奸臣欺罔帘帏，以为非是。时先帝崩方越月【四】，变乱法度由此始，其后事无小大，悉改革，上未亲政也。新录辩曰：神宗皇帝尝诘兴利之弊，曰：「事太伤鄙细，有害国体。」盖深责有司之过也。凡所奉行，失其本旨，皆有意更去之。诏书具在，可考而知。通汴司本为救患，免行钱本为便民，其末在有司皆近于兴利之举，至是诏取索事目以定可否，亦推神宗之意而行之也。自「先帝以浊流入汴」至「未亲政也」一百一十六字并删去。）
　　又诏宗室官已至磨勘止法者，该今年三月六日覃恩，并特与转官【五】，依例加恩。
　　又诏：「开封府界、京东西、河北、陕西、河东所养户马，近已支价钱拨买，配填河东、鄜延、环庆路阙马军分。自今府界并京东等路【六】养马指挥并罢。」
　　又诏：「京东、京西路保甲养马法，元定年限极□，民间易以应办，而有司不务循守，妄有陈请，期限迫急，遂致骚扰。先帝已尝降手诏诘责约束，至今犹不能奉行。其两路保马，宜令并依元降年限收买，其剩买过数目，并以充次年分之数。」
　　又诏提举京东路保马兼保甲杨景芬、提举京西路保马兼保甲张修，并令乘传赴京，于三省禀议改废。其后诏京东、京西路保马等级分配诸军，余数发赴太仆寺，其格不应支配，即还民户变易，纳所给价钱。（旧录云：先帝以国马不足，追效邱乘之制，寓马于民，量物产给价，立岁限使民市马养之，得自乘习，缓急则集以为用，仍命弛其徭役，法甚善。司马光言其非便，遂罢。新录辩曰：宣仁参祖宗之制，推明神宗之心，保佑哲宗皇帝，以致元佑之治，其公议在天下甚明，而史官类出私意，取一时髃臣之议，与神宗皇帝较其得失【七】，岂可以示后世？自「先帝以国马」至「非便遂罢」六十字并删去。按此时司马光犹未上疏论民户养马，不知旧录何以云然？其后则光固谓不可也。吕大防政目：十二月二十二日诏：「京东、西路保马四尺以上驳填军铺，四尺三寸以上骒从监牧，余给人户变转纳钱。」）
　　又诏在京并京西及泗洲所置物货等场并罢，在京委监察御史黄降、驾部员外郎贾种民，京西令本路转运使沈希颜【八】，泗洲令权发遣江淮等路发运副使路昌衡，点磨物数，计会当职官吏交割桩管，条析措置结绝事件以闻。（四月八日，七月十八日合参照。）
　　又诏元丰六年以前积欠夏秋税租及缘纳钱物，并依三月六日赦书指挥，特与除放。」
　　中书省言：「今年正月九日赦书，内外人户见欠市易钱物，并仰所属勘会元赊请本息等钱并已纳、见欠数目，条具闻奏，其息钱当议减放。在京至今未见有司依赦以闻。」诏监察御史刘拯、兵部员外郎杜常、太府少卿宋彭年赴御史台置局点磨所欠息钱，大姓户放七分、小姓户全放外合纳数目，关所属依条催纳，仍晓谕人户，并具无欺弊闻奏，限一月。
　　又诏：「军头司应于后殿引见事【九】，如呈试武艺人，申枢密院【一○】令承旨司官与军马司同共校试有妨嫌者，即与不干碍军马司同试，如并系干碍，即与军头司同试，皆具状以闻。应不呈试武艺人，并令军头司押赴枢密院审验讫，申牒所属施行。见谢并军回过军【一一】，并令门见门谢，合赐例物及酒食等，军头司关申依式令施行；应合引见人，如有自陈，仰军头司取问申枢密院。」以垂帘，上未御后殿故也。（元佑二年二月四日，密院又有申请。）
　　又诏：「诸官司见行条制，文有未便，于事理应改者，并具其状随事申尚书省、枢密院。即面得旨。若一时处分，应着为法，及应冲改条制者，申中书省、枢密院审奏。传宣或内降，若须索及官司奏请，虽得旨而元无条贯者，并随事申中书省、枢密院覆奏取旨。」（新本削去此段，当考。）
　　入内省申，准赦内臣并与改转，李友询、石璘、宋用臣、冯仲礼、阎守懃、冯景、梁安礼、卢守正、史环、老弼、刘友益、黄经臣、雷易并令转出，并李彀亦与转出。勾当御药院刘惟简与转出，以勾当内东门司阎安代之。冯宗道勾当御药院，老宗元、梁惟简并勾当内东门司，梁惟简兼太皇太后殿祗候，老宗元兼皇帝殿祗候。（此密记四月八日事。）
　　壬申，安仁保佑夫人张氏进封秦国、晋国安仁保佑夫人。
　　甲戌，德妃苗氏进位贵妃，德妃周氏、贤妃邢氏进位淑妃。仁宗第十二女进封魏国大长公主为楚国大长公主，仁宗第十女韩国大长公主为周国大长公主。英宗第三女卫国长公主为冀国大长公主。大行皇帝第三女封淑国公主为温国长公主，大行皇帝第四女为康国长公主，第八女为忻国长公主，第九女为嘉国长公主，第十女为德国长公主。以大行在殡，罢册礼，止赐告。
　　静海军节度使、特进、检校太尉、安南都护、交址郡王李干德加同中书门下平章事，西蕃邈川首领河西军节度使、检校太傅、武威郡王董□改检校太尉。
　　诏曰：「恭以先皇帝临御四海十有九年，夙夜励精，建立政事，所以惠泽天下，垂之后世。比闻有司奉行法令，往往失当，或过为烦扰，违戾元降诏旨，或苟且文具，不能布宣实惠，或妄意窥测，怠于举职，将恐朝廷成法，因以堕弛。其申谕中外，自今已来，协心循理，奉承诏令，以称先帝更易法度、惠安元元之心，敢有弗钦，必底厥罪。仍仰御史台察访弹劾以闻。」（旧录云：时蔡确等虑法寖改废，故降是诏，然卒弗能禁。新录辩曰：蔡确知有司奉行新法，例皆失当，过为烦扰，实惠不孚，则不能不更法也。法少更，则身必不安于位，是诏诚确等有以启之矣。史官不推本神祖爱民之意，而饰确之谋以欺后世，今合删去【一二】。吕大防政目诏有司奉行先帝诏旨失当事以闻，在八日。）
　　尚书省言：「三省及在京官司官吏，凡岁终比较功过并上簿过犯，自来虽遇常赦，并通计行罚。今该三月六日登极大赦，常赦所不原者咸赦除之。其今年三月五日已前过犯，除以功比折外，应理过者，并合除免。」从之。
　　礼部言：「治平故事，山陵掩皇堂毕，宗正卿行虞祭之礼。官制太庙旧仪，悉隶太常寺，将来虞祭，乞改太常卿行事。」从之。
　　录故右侍禁王千男亮为三班奉职，侄胜为借职，以千死事故也。
　　乙亥，朝奉郎、守太府少卿宋彭年言，殿前马步军司管军阙官，乞依故事差八员，仍逐司常留一二员宿卫。诏管军朝廷重事，彭年妄有干预，特罚铜三十斤。
　　延福宫使、入内都知、利州观察使张茂则为宁国军留后，入内都知、吏部郎中胡宗愈为右司郎中，工部员外郎高遵惠为右司员外郎，左司郎中范子奇直龙图阁、河北路转运使，右司员外郎范纯粹直龙图阁、京东路转运使。
　　诏以太皇太后七月十六日生辰为坤成节。（赵子崧中外旧事云：宣仁圣烈皇后垂帘，坤成节内外命妇入贺。上寿毕，内侍老宗元大呼于殿庑曰：「除宰执宗室命妇依故事外，高氏命妇尽出就宅赐宴。」即归，供帐甚盛，沾及奴仆，岁以为常。盖太皇太后恶请托而远之也，可谓公矣。高世诞证之云：「宣仁既修北宅以奉亲，其母两国太夫人李氏入谢，因请置潜火一铺。后曰：「但令公绘、公纪省事，岂解失火？」李夫人不乐。复曰：「曹家亦是听政时南宅创添潜火人。」后变色曰：「姐姐殊不思之甚也！二姐岂敢比娘娘，娘娘于赵氏有大功，不可引也。」因手札戒二高不得妄干请，其家至今宝藏。高世诞云，此一段当别附。）
　　诏催作二王外第。（政目十二日事。）
　　鄜延路经略司言，蕃部伊实乡道入西界杀副监军等首级，乞与近上班行，诏与下班殿侍。
　　湖北都钤辖转运司言，权知诚州、西京左藏库副使兼合门通事舍人周士隆招纳溪峒有劳。诏迁一官，令再任。
　　丙子，礼部言，元丰二年故事，三路缘边臣僚，祔庙毕，许开乐。治平四年，缘边臣僚百日始开，乞依元丰二年故事。从之。
　　丁丑，资政殿大学士、银青光禄大夫吕公着兼侍读。公着时知扬州，召用之，遵先帝意也。（新录于此别书云：先是，神宗谕辅臣曰：「皇子明年出合，当以吕公着为保傅。」至是召公着侍经筵，遵先帝意也。按神宗谕辅臣前已具书，此不必重载，今但存「遵先帝意也」一句。新录自为一书，故不得不尔。）
　　资政殿学士、大中大夫司马光知陈州，朝奉郎、秘书少监孙觉兼侍讲，奉议郎、宗正寺丞刘次庄为殿中侍御史，奉议郎、真定府路安抚司勾当公事孙升为监察御史。（按新、旧录孙升传并云：中丞刘挚引为监察御史。此时挚初未入台，黄履实为中丞。旧录既误，新录因之，然则升必履所荐也，当考。元佑二年二月十四日，履坐举次庄，自龙学降天制，四月八日又落职，梁焘奏议可考。）
　　朝奉郎刘挚、宣德郎张汝贤为吏部郎中，朝奉郎、集贤校理梁焘为工部郎中，奉议郎黄庭坚为校书郎。
　　诏守太师、开府仪同三司、潞国公致仕文彦博，不许辞免两镇节度使。（六年十一月甲寅，已载彦博许免兼永兴节度，今复有此诏，当考。或是覃恩申命故也，五月十二日许免。）
