<!-- { "loadSidebar": true } -->
　　河朔数州，衙前军将应宣命配来者，多江南、两浙之人。虽曾有赦文，许令自便，然各无去着，犹系职名。其闲有不请衣粮，只望差使，设有得该请受，多是折支。时寒无衣，日馁无食，老小相聚【三三】，冻饿贫穷，羇旅无图，咨嗟愁苦。与其配之而无用，孰若舍之而放归。此乃可言者一也【三四】。国家封疆甚广，州县至多。令录阙员，据资劳而迁授，簿尉满任，循岁月以除移。其闲廉吏虽多，抑亦贪夫不少。贪者偶无彰露，刑罚宁加？廉者未有升闻，旌酬弗及。言乎赏劝，似未精详。宜委诸州，篃令申奏州有几县，县有几员，奏其善者则不善者自彰，奏其廉者则不廉者自显。或就加銟饰，或聊与转迁，则廉能者既有所归，猥滥者宁无自愧。扬清激浊，实为致理之先。易俗移风，宜自亲民之始。此臣所谓可言者二也【三五】。疏入，不报。（此据锡奏议，锡自注云七年十二月十四日自相州入递。又据锡睦州所上疏，言六年九月十三日上疏，蒙诏銟，七年十二月十四日再上疏即不报，其不报者乃此疏也。）
　　是岁，赐译经院额曰「传法」，令两街选童子五十人，就院习梵学、梵字，从天息灾等所请也。
　　塔坦国遣使唐特墨与高昌国使安骨卢俱入贡。骨卢复道夏州以还。特墨请道灵州，且言其国王欲观山川迂直，择便路入贡，诏许之。
　　荆湖南、北路转运使李惟清入奏事，上问曰：「荆湖管内累年丰稔，又无徭役，民闲舒苏否？」惟清曰：「臣见官场卖盐，斤为钱六十四足，百姓每以三数斗稻价方能买一斤，此亦甚不易也。」乃诏斤减十钱。（此事不知的是何时，五年七月戊申，惟清自湖北运判改运副，八月己卯迁使，七年九月戊戌兼总南路，九年六月乙酉徙京西，其入奏不知何年，今附八月之末，本纪附五年之末，要未可据也。）惟清，下邑人，尝为涪陵尉。民尚淫祀，疾病不疗治，听命于巫。惟清始至，禽大巫笞之，民以为必及祸。他日，又加棰焉，民知不神。然后教以医药，稍变其风俗。时遣宦官督输造船木【三六】，纵恣不法，惟清奏杀之。由是知名。
　　注　　释
　　【一】军中谓之月头银「谓」原作「为」，据宋本、宋撮要本、阁本改。
　　【二】左卫将军陈从信为度支使「左」原作「右」，据同上各本及本书卷二三太平兴国七年四月乙丑编改。
　　【三】罕有兼备「兼」原作「周」，据宋本及编年纲目卷三、续通鉴卷一一改。
　　【四】举年五十以上通经者备宫僚「宫僚」原作「官僚」，据宋本、阁本改。
　　【五】诸科五百一十六人遂并为定制按宋本于「五百一十六人」下作「并赐进士及第；进士五十四人，诸科百十七人，同出身。赐宴始就琼林苑，其后遂为定制。」宋会要选举二之二作「赐新及第进士宴于琼林苑，自是遂为定制」。编年纲目卷三略同会要。原刊「五百一十六人」下当有脱误。
　　【六】令于建州铸大铁钱「令」原作「今」，据阁本及通考卷九钱币考、宋史卷一八○食货志改。
　　【七】虔州原作「处州」，据宋本、阁本及长编纪事本末卷一一改。
　　【八】上由是释然「上」字原脱，据宋本补。
　　【九】受诏判都省月日「都」原作「督」，据本编正文改。又此句意晦，当有脱误。
　　【一○】及茶园久荒「及」原作「乃」，据阁本及太宗实录卷二六改。
　　【一一】关市征常额外「常」原作「商」，据太宗实录卷二六改。
　　【一二】溪原作「奚」，据太宗实录卷二六，宋会要蕃夷五之七四、宋史卷四九三蛮夷传改。
　　【一三】辰溪县原作「辰奚县」，据阁本改。按宋辰州属县有辰溪。
　　【一四】初置水陆路发运于京师「初」原作「诏」，据宋本及续通鉴卷一一改。
　　【一五】以洛苑使许田王宾领滨州刺史「滨州」，宋本及宋会要职官四二之一五、宋史卷二七六王宾传均作「演州」，太宗实录卷二六则作「潭州」。
　　【一六】悉以付主纲吏「付」原作「附」，据阁本及续通鉴卷一一改。
　　【一七】动悟真理宋本、宋撮要本作「洞悟真理」。
　　【一八】广平郡王德明改名元佑「元佑」原作「元佑」，据宋本、宋撮要本、阁本及太宗实录卷二六改。下同。
　　【一九】与髃官礼绝「官」原作「臣」，据宋本、宋撮要本及太宗实录卷二六、编年纲目卷三改。
　　【二○】条白于朕「白」原作「目」，据宋本、宋撮要本改。
　　【二一】宰相宋琪请授以官秩「授」字原脱，据宋本、宋撮要本补。
　　【二二】宜加窜斥「斥」字原脱，据宋本、宋撮要本补。太宗实录卷二七及宋会要职官六四之三均作「宜加窜逐」。
　　【二三】责旦为殿中丞商州团练副使「副」字原脱，据同上书补。
　　【二四】自今委长吏谨视马之良驽者「视」原作「市」，据太宗实录卷二七、宋会要兵二二之一改。
　　【二五】印以识之「识」原作「试」。按同上书并作「刻毛以记」，宋史卷一九八兵志则作「即印识之」。「识」、「记」意同，「识」、「试」盖以形似而致误，今据宋史改。
　　【二六】不管欠折「欠折」原作「次折」，据宋本、宋撮要本、阁本及田锡咸平集卷一上太宗条奏事宜改。
　　【二七】殊无定期「殊」原作「除」，据宋本、宋撮要本，及上引咸平集改。
　　【二八】未日午于讲武殿视万机之事「未」，上引咸平集作「至」。
　　【二九】或躬问缧囚「躬」原作「穷」，据宋本、宋撮要本及上引咸平集改。
　　【三○】或虚词越诉之徒「词」原作「诬」，据同上书改。
　　【三一】虽罪至徒流「徒流」原作「流徒」，据同上书改。
　　【三二】今国家官寮远宦「官寮」原作「宫寮」，据宋撮要本及上引咸平集改。
　　【三三】老小相聚「小」原作「少」，据宋本及上引咸平集改。
　　【三四】此乃可言者一也「言」原作「行」，据各本及上引咸平集改。
　　【三五】此臣所谓可言者二也同前。
　　【三六】时遣宦官督输造船木「宦」字原阙，据宋史卷二六七李惟清传补。
续资治通鉴长编
卷二十五
卷二十五
　　起讫时间 起太宗雍熙元年正月尽是年十二月
　　卷　　名 续资治通鉴长编卷二十五
　　帝　　号 宋太宗
　　年　　号 雍熙元年（甲申，984）
　　全　　文
　　春正月壬戌，上谓侍臣曰：「夫教化之本，治乱之源，苟无书籍，何以取法？今三馆所贮，遗逸尚多。」乃诏三馆以开元四库书目阅馆中所阙者，具列其名，募中外有以书来上及三百卷，当议甄录荟銟，余第卷帙之数，等级优赐，不愿送官者，借其本写毕还之。自是，四方之书往往间出矣。
　　甲子，有司上窃盗赃至大辟，诏特贷其死，因谓宰相曰：「朕常重惜人命，如此类者往往贷其极刑，但时取其甚者警觽多尔，不欲小人知□贷之意，恐其犯法者觽也。」
　　乙丑，上御丹凤楼观灯，见士庶阗咽，谓宰相曰：「国家承累世干戈之后，朕孜孜求治，惟望上天垂佑，福此下民。今海宇乂安，京师繁盛，殊以为慰。朕居常罕饮，今夕与卿等同乐，宜各尽醉。」于是每举酒，以虚爵示髃臣。
　　涪陵县公廷美至房州，颇自咎责，因忧悸成疾而卒。丁卯，房州以闻，上呜咽流涕，谓宰相曰：「廷美自少刚愎，长益凶恶，朕以同气至亲，不忍寘之于法，俾居房陵【一】，冀其思过，中心念之，未始暂忘。方欲推恩复旧，遽兹殒逝，痛伤奈何！」因悲泣，感动左右。乃诏追封廷美为涪王，赐谥曰悼，为发哀成服。
　　其后，从容谓宰相曰：「廷美母陈国夫人耿氏，朕乳母也，后出嫁赵氏，生军器库副使廷俊。朕以廷美故，令廷俊属鞬左右，廷俊泄禁中事于廷美。日者西池窃发之谋，若命有司穷究，则廷美罪不容诛。朕止令居守西洛，而廷美不悔过，益怨望，出不逊语，始命迁房陵以全宥之。至于廷俊，亦不加深罪，但从贬黜。朕于廷美盖无负矣。」言讫，为之恻然。李昉对曰：「涪陵悖逆，天下共闻，而宫禁中事，若非陛下委曲宣示，臣等何由知之。」
　　澶州言民诉水旱二十亩以下求蠲税者，所需孔多，请勿受其诉。上曰：「若此，贫民田少者，恩常不及矣。灾沴蠲税，政为穷困，岂以多少为限耶？」犹虑诸道不晓此意，辛未，诏自今民诉水旱，勿择田之多少，悉与检视。
　　左谏议大夫、参知政事李穆性至孝，母尝卧疾弥年，动止转侧，皆亲自扶掖，乃称母意，未尝少懈。初坐涪陵事属吏，穆子惟简绐母以穆奉诏鞫狱台中，及责官还家，卒不敢白其母，间日辄出访亲友，阳为入直，暨牵复，母终弗知。执政月余，遭母丧，诏强起之。穆不食荤茹，哀戚过甚，因致毁瘠。癸酉，穆晨起将朝，风眩暴卒。上临哭出涕，谓宰相曰：「穆洁己守道，操履纯正，真不易得。朕注意已久，方此擢用，遽至沦没，非斯人之不幸，乃朕之不幸也。」
　　丁丑，上谓侍臣曰：「朕读晋史，见武帝平吴之后，溺于内宠，后宫所蓄殆数千人，深为烦费，殊失帝王之道，朕常以此为深戒。今宫中自职掌至于麤使，不过三百人，朕犹以此为多矣。」
　　二月壬午朔，上御崇政殿，亲阅诸军将校，自都指挥使已下至百夫长，皆按名籍参考劳绩而升黜之，凡踰月而毕。自是，率循其制。谓近臣曰：「朕选擢将校，先取其循谨能御下者，武勇次之。若不自谨饬，则士卒不畏服，虽有一夫之勇，亦何用耶？」又曰：「兵虽众，苟不简择，与无兵同。先帝训练之方，咸尽其要。朕因讲习，渐至精锐，倘统帅得人，何敌不克，止患将才难得耳。」旧制，诸军辞见或行间骁果出觽者，令将校互相保任。散员左班都头魏能戍边，不为觽所保，上曰：「此人才勇，朕可自保之。」由是稍加进用。能，郓州人也。
　　以右补阙乔维岳为淮南转运使。先是，淮河西流三十里【二】曰山阳湾，水势湍悍，运舟所过，多罹覆溺。维岳规度开故沙湖，自末口至淮阴磨般口，凡四十里。又建安北至淮澨，总五堰，运舟十纲上下，其重载者，皆卸粮而过，舟坏粮失，率常有之，纲卒傍缘为奸，多所侵盗。维岳乃命创二斗门于西河第三堰，二门相踰五十步，覆以夏屋，设悬门蓄水，俟故沙湖平，乃泄之。建横桥于岸，筑土累石，以固其趾。自是，尽革其弊，而运舟往来无滞矣。
