<!-- { "loadSidebar": true } -->
　　延州之役，左侍禁、合门祗候郭遵以西路都巡检使属刘平麾下，既与贼遇，驰马入阵，杀伤数十人。贼出骁将杨言【三二】当遵，遵挥铁杵破其脑，两军皆大呼，复持铁枪挺进，所向披靡。会黄德和引兵先溃去，贼战益急。遵奋击，期必死，独出入行间。军稍却，即覆马以殿，又持大书横突之。贼知不可敌，使人持大弮索立高处迎遵马，辄为遵所断，因纵使深入，攒兵注射之，中马，马踠仆地，被杀。于是特赠遵果州团练使。以其父斌为太子右清道率府副率。母贺，封仁寿郡太君；妻尹，安康郡君。弟青右侍禁，逵三班奉职。四子尚幼，上悉为赐名，忠嗣西头供奉官，忠绍左侍禁，忠裔右侍禁，忠绪左班殿直。女旧为尼，亦赐紫方袍。遵所用铁杵、枪、书，共九十斤，其后，耕者得其器于战处，皇佑中，乃并与衣冠葬之河南。遵，开封人也。司马光记闻载韩琦奏郭遵死事，与史略同。王向集有记庆历二年客语，云郭遵舍军亲造黄德和壁，趣救兵，德和不从。遵还，与刘平、石元孙同击贼。既败，走东原大崖下，趋环州，闻德和已斩，死事者皆得封，遂匿不敢出。今传所称覆马以殿，持书横突，贼持大弮索迎遵马，纵遵深入，皆因客语也，余并不取。客语又云德和先分兵万余屯西陂，亦与史不合，客语要未必俱可信尔。
　　乙亥，御延和殿，擢诸班殿直卫士有材武者二十九人，散直都虞候王逵授宫苑使、昌州刺史，东西班指挥使许迁为供备库使。逵，开封人。迁，邢州人也。
　　丙子，大风昼暝，经刻乃复。是夜，有黑气长数丈，见东南。
　　丁丑，罢大宴，申诏中外言阙政。先是，改元，诏求直言，髃下犹未有所献故也。
　　天章阁侍讲贾昌朝言：「今灾变屡见，初莫不恐惧，已则泰然为无事。窃考灾异之所从，固不虚发。愿陛下修饰五事，以当天心。虽罢大宴，未足以厌塞天变也。」
　　戊寅，工部侍郎、知枢密院事王鬷，右谏议大夫、知枢密院事陈执中，给事中、同知枢密院事张观并罢。鬷知河南府，执中知青州，观知相州。
　　天圣中，鬷尝使河北，天圣中，鬷使河北，当是六年八月事。过真定见曹玮，玮谓曰：「君异日当柄用，愿留意边防。」鬷曰：「何以教之？」玮曰：「吾闻赵德明，少子元昊颇杰悍，德明尝使人榷易汉物【三三】，不如意，欲杀之。元昊谏曰：『我戎人，本从事鞍马间，而与汉榷易不急之物，已非策，又从而斩之，失觽心，不可。』德明为贳不杀。吾使人觇元昊状貌异常，他日必为边患。」鬷时莫究所谓，比再入枢密，元昊果叛。帝数问边计，不能对。及刘平、石元孙等败，议刺乡兵，久不决。帝不悦，宰臣张士逊言：「军旅之事，枢密院当任其咎。」于是鬷及执中、观三人同日罢。鬷乃思玮言，因以语所亲厚者云。三枢密同日罢，用张士逊议，此据张方平传。沈存中记三人罢枢密，并及夏守赟。按守赟先以南宣徽使经略安抚陕西，不与三人俱责，存中误也。
　　三司使、刑部尚书晏殊，资政殿大学士、礼部尚书、知河南府宋绶并知枢密院事；保安节度使、检校太傅、驸马都尉王贻永同知枢密院事。殊在三司，请罢内臣监兵，不以阵图授诸将，及募弓箭手教之，以备战斗。又请出宫中长物助边费，凡他司之领财利者，殊奏悉罢还度支。事多施行。帝初以手诏赐大臣居外者，询攻守之略。绶在河南，画十策以献，于是复召之，与殊及贻永同管枢密。
　　龙图阁直学士、起居舍人郑戬权三司使事，龙图阁学士、刑部侍郎、知永兴军杜衍权知开封府。西边用兵，关中民苦调发，吏或促办，因以侵渔。衍为之区处计划，量物有无贵贱、道里远近，宽其期会，使得次第输送永兴，比他州民费省几半。及为开封，于民政尤尽力，权近素闻衍名，莫敢干以事者。
　　吏部员外郎、知越州范仲淹复天章阁待制、知永兴军，始用韩琦之言也。
　　仪州刺史、鄜延副部署许怀德，既破贼于承平寨，贼去，屠金明县，复进围延州，怀德遽还，夜遣裨将以步骑千人出不意击之，斩首二百级，遂入延州。于是授怀德凤州团练使，专领延州东路茭村一带公事。
　　诏诸路转运使、提点刑狱及知州、通判升朝官，各举部内才任将帅者，以名闻。从知谏院富弼言也。
　　初，黄德和自三川口引麾下先遁，至甘泉，纵掠居民七日，达鄜州。明日，有败卒从间道至，德和问以刘平、石元孙所在，对曰：「方战时相失，不知所在，或言以失亡多，不敢归，已降贼矣。」德和曰：「若尔，平降贼明矣。今当作奏，言吾与汝转战得出，不惟罪得解，且可以收功。」卒既出，乃扬言平实降贼。有蕃落将吕密者，亲见贼执平及元孙，亦绐对德和曰：「贼以红旗导平等西去。」德和喜与其意合，乃命亲吏作吕密等状，谕以今列名者皆得赏【三四】，吏又私增军士数人。即上奏言：「贼以生兵冲破大阵，臣与刘平等阻西山为寨，再接战，而平败降贼。臣等不受屈，力战得出。」
　　后数日，平亲随王信自延州来，德和与知鄜州张宗诲问平所在，信恶大将见执，绐言贼使李金明来约和，平令帐下李康往答之，既而还言元昊欲太尉面相约，平即乘马入贼中，从者不得入。德和起就东庑，谓信曰：「人皆言太尉降贼，而汝独言约和，何也？」信曰：「非信所知也。」他日，德和复召信，告之曰：「我已奏太尉降贼，与汝异同。朝廷将有制狱【三五】，汝能受枷禁乎，我□汝一银钗，鬻之，亟去勿留。」时鄜延已使人拘信，信不得去。会天寒甚，信乃为书遗平之子曰：「信从太尉，与贼战不利，入贼中【三六】，与贼约和。今人乃言太尉降贼，信当以死明之。今衣装悉为贼所掠，愿少有所济，保太尉一家。」鄜延路走马承受得其书，驰驿以闻。
　　德和还延州，至城南，范雍不纳，使人代领其觽，遣归鄜州听命，寻徙同州。德和惧，且奏言：「臣尽忠于国，而范雍诬臣弃军。」又以书抵卢守懃及薛文仲曰：「如有中贵人来，当为我营护之。」守懃得书，又以闻。朝廷乃命殿中侍御史文彦博、入内供奉官梁致诚就河中府置狱，复遣天章阁待制庞籍驰往讯之。
　　河东都转运使王沿又言：「访闻延州有金明败卒二人，自虏逃还，云平等皆为贼缚去。平在道不食，数□贼云：『狗贼，我颈长三寸余，何不速斩我！缚我去何也？』」彦博牒延州求二卒，竟弗得。
　　始，朝廷信德和奏，已发禁兵围平等家，将收其族。天章阁侍讲贾昌朝言：「汉杀李陵母妻，陵不得归，而汉悔之。先帝厚抚王继忠家，卒得其用。平事未可知，而先收其族，使平果存，亦不得还矣。」乃得不收。龙图阁直学士任布亦言平非降贼者。知谏院富弼力奏平引兵赴援，行不淹日，以奸臣不救故败，竟□贼不食而死，宜恤其家。而延州吏民复诣阙诉平战没状【三七】，上即命撤围，各赐平及元孙家绢五百匹、钱五百贯、布五百端，时河中狱犹未决也。赐平等家钱布，乃三月廿三日。此时河中狱虽未决，德和诬奏亦稍辨矣，故朝廷有是诏。始，朝廷信德和诬奏，即发兵围平等家【三八】，及有是赐，则围必撤矣，不侍斩德和后也。实录、本传皆云斩德和后赠平等官，始撤兵，盖甚簄略。又云御史按得实，延州吏民方诣阙诉平等战没状，此又不然。方遣使置制狱，吏民即当诣阙矣【三九】。即得实状，又何诉！今悉删润，使不相抵牾。
　　延州之围既解，钤辖卢守懃与通判临邛计用章更讼于朝廷，亦命文彦博等即河中府劾之。
　　时内侍用事者，多为守懃游说，既改除守懃陕西钤辖，知制诰叶清臣闻朝廷议薄守懃罪，而流用章岭南，即上疏曰：「臣闻觽议，延州之围，卢守懃首对范雍号泣，谋遣李康伯见昊贼，为偷生之计。计用章以为事急，不若退保鄜州。李康伯遂有『宁死难，不可出城见贼』之语。自昊贼退，守懃惧金明之失、二将之没，朝廷归罪边将【四○】。又思仓卒之言，一旦为人所发，则祸在不测。遂反复前议，移过于人，先为奏陈，冀望取信。止如黄德和诬奏刘平【四一】，欲免退走之罪。寻闻计用章亦疏斥守懃事状，诏文彦博置劾，未分曲直是非，而遽欲罪用章、康伯，特赦守懃。此必有议者结附中人，荧惑圣听，以为方当用师边陲【四二】，不可轻起大狱。臣观前史，魏尚、陈汤虽有功，尚不免削爵罚作，案验吏士。何况拥兵自固，观望不出，恣纵羌贼，破一县，擒二将，大罪未戮，又自蔽其过，矫诬上奏。此而不按，何罪不容！设用章有退保之言，止坐畏懦，而守懃谋见贼之行，乃是归款，二者之责，孰为重轻，望诏彦博鞫正其狱【四三】。苟用章之状果虚，守懃之罪果白，用章寘重科，物论亦允，无容偏听一辞，以亏王道无党之义。」知谏院富弼言卢守懃、黄德和皆中官，怙势诬人，冀以自免，宜竟其狱。枢密院奏方用兵，狱不可遂。弼又言大臣附下罔上，狱不可不竟。时守懃子昭序方勾当御药院，弼奏乞罢之。叶清臣上疏，不得其时。盖清臣闻朝议欲赦守懃，即上此疏。时狱犹未具，朝廷亦未明降指挥，微有所闻，疏即先上尔。按三月三日守懃改陕西钤辖，恐清臣缘此上疏，然疑不敢决，今附见三月末赐刘平家钱帛之后。清臣以此月末上疏，四月二十七日守懃乃与用章等同责。所以责守懃，则清臣上疏之力。然用章等责比守懃犹重，故传云守懃纔降湖北都监也。今于四月二十七日守懃责时，仍记其事。
　　始，延州民诣阙告急，上召问具，得诸将败亡状【四四】，执政恶之，命边郡禁民擅赴阙者。富弼言：「此非陛下意，宰相恶上知四方有败尔。民有急，不得诉之朝，则北走契丹，西走元昊矣。」
　　己卯，工部郎中、直史馆、同修起居注□遵路为天章阁待制、河东路计置粮草。遵路尝建议复民兵，于是并诏遵路籍河东乡丁为边备，仍下其法于诸路。
　　庚辰，诏参知政事同议边事，仍书检。从知枢密院事晏殊之请也。
　　辛巳，德音：「降天下囚罪一等，徒以下释之。赐京师、河北、陕西、河东诸军缗钱。蠲陕西夏税十之二，减河东所科粟。」
　　癸未，诏中书别置厅与枢密院议边事。遂置厅于枢密院之南。
