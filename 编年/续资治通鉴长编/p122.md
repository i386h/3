<!-- { "loadSidebar": true } -->
　　先是，寿州献绿毛龟，金文粲然界道【一八】。上以为介虫而毛，天意或有所警戒，令宰相详考以闻。于是吕端等言曰：「臣等寡闻，安能究知天意，然尝闻于师曰：『圣人之意，与天合符，苟睿思徘徊，属于一物，必神灵肸蠁，有所启焉。』今神龟所得之地，地名寿春，陛下顷升皇储，实自寿邸，由是言之，则是龟也，特为陛下而生，将使陛下后天而老，既寿且昌乎！又龟在水族，义主于阴，介者刚物也，毛者柔物也，夫戎狄之类，皆禀阴气，天戒若曰将有刚犷不宾之人，柔伏来庭乎！且陛下自即大位，首念西人困于飞挽，继迁凶顽，亦降使推恩，不问前罪。且继迁亡命日久，亦厌兵矣，胁从之党，亦厌乱矣，悛心革面，匪朝伊夕。北戎倔强，为患滋深，部族携离，复荐饥歉，必恐相率怀柔，愿伸□附。望陛下钦若天意，弥阐皇猷，虽休勿休，日慎一日，则灵物之出，岂徒然哉。」上曰：「卿等所陈，甚为详备。然朕以为龟有毛者，文理之象；八卦盖文理之实也，附卦生毛，文理之华也。岂天意有所属乎？卿等其悉心修辅，慰朕意焉。」
　　冬十月，陈、宋州并言先贷民钱千万令市牛，价纳外所负尚多，许随来岁夏秋税输送。诏悉除之。
　　知益州张咏奏屯驻兵士所请钱，乞依元降宣旨，铜钱一文，与折支铁钱五文。是时，峡路转运使韩国华到阙，又言川、峡州县幕职官等所请月俸，铜钱一文止支铁钱二文，望增加铁钱分数。帝令支铜钱一文，易给铁钱五文。（会要至道三年十月事。咸平三年五月，又五年七月可考。）
　　己酉，葬太宗神功圣德文武皇帝于永熙陵。
　　十一月甲子，祔神主于太庙，（太宗庙未见，乐舞名当检。）以懿德皇后配，又祔庄怀皇后于别庙。
　　上初践祚，告天地宗庙【一九】，有司请署祝版，上涕泗交下，不能署者久之。灵驾发引，上与诸王徒步号恸，从至干元门。礼官具仪【二○】，遣奠毕改吉服，上不忍，哭踊尽哀，缞服还宫。及神主至京，迎拜涕咽，观者莫不歔欷。祔庙前霖雨，至日顿止，咸谓孝德所感也。先是，上谓参知政事李至等曰：「神主至京，朕欲亲导及拜辞，于礼可乎？」至曰：「此礼前代所阙，陛下行之，足以为万世法矣。」即具仪以闻。
　　时有建议请增损旧政者，上曰：「先帝赐名之日，抚朕背曰：『名此，欲我儿有常德，久于其道也。』罔极之训，朕何敢忘！」因涕泣沾衣，左右无不感咽。（此事出宝训孝德门，云是咸平初，因附见导迎神主之后。本纪云请改御名，与宝训异。）
　　丙寅，德音降两京死罪以下囚，缘山陵役民，赐租有差。
　　复分三司勾院为三，命官各判之。以太常丞王钦若判三司都催欠凭由司。
　　钦若，新喻人。初为亳州判官，监仓，天久雨，仓司以谷湿不为受，民自远来输租，食谷且尽，不得输。钦若悉命输之仓，且奏不拘年次，先支湿谷，即不至朽败。太宗大喜，手诏褒答，因识其姓名。
　　及开封府以岁旱蠲十七县民租，时有飞语闻上，言按田官司欲收民情，所蠲放皆不实。太宗不悦，御史台探帝意，请遣使覆实，乃诏东西诸州选官阅视。亳州当按太康、咸平二县，州遣钦若行【二一】，钦若覆按甚详，抗疏言田实旱，开封止放七分，今乞全放。既而他州所遣官并言诸县放税过多，悉追收所放税物，人皆为钦若危之。踰年而上即位，于是擢用钦若，因以其事语辅臣曰：「当此时，朕亦自惧。钦若小官，独敢为百姓伸理，此大臣节也。」
　　钦若既为三司属，虞部员外郎毌宾古【二二】谓钦若曰：「天下宿逋，自五代讫今，理督未已，民病不能胜，仆将启而蠲之。」钦若即夕命吏治其数，翌日上之。上大惊曰：「先帝顾不知耶？」钦若徐曰：「先帝固知之，殆留与陛下收天下心尔。」上感悟，卒从其言。（毌宾古，未见邑里。按二县税，此据沈括笔谈。毌宾古事，欧靖圣宋掇遗及国老闲谈皆有之，新传亦巳收入，本传称度支判官毌宾古，按咸平元年四月辛亥【二三】，宾古初以虞部员外郎为度支判官，而己酉日已遣使四出放欠【二四】，盖行钦若之言也。钦若虽因宾古乃建白，然不必宾古在度支，且宾古素有此议，不必在度支乃发，今但称其官，庶不相抵牾。记闻称钦若亳州秩满，太宗擢为京官。按钦若本传，自亳州推官迁秘书郎，监庐州税；而附传载钦若为亳州推官，监司荐其才，就除亳州判官，改秘书郎，监庐州税，似不缘监仓被知也，疑不敢着，今但云「识其姓名」。沈括笔谈云首擢钦若为右正言，为右正言乃二年二月事，其初但为太常丞、判催欠凭由司耳，括误也。夏竦作钦若行状，云钦若为亳州防御推官，属朝廷遣著作佐郎直史馆曾会、中使李如信【二五】察近郡风俗，吏民状公政迹，会等上之，有诏褒谕，就迁判官。按此，则曾会非守臣也。沈括笔谈云亳守曾会，素以公辅期钦若，故遣覆按二县税，临行戒之，与竦行状差殊，今不取。又云屯田员外郎舒雅荐钦若艺文可称，温裕有素，特改秘书郎，司市征于淝上。真宗即位，就迁太常丞。有诏举三司判官，给事中乔维岳荐之，召判凭由理欠司。王鮬百一篇云：计省故事，凡禁中用度，须索供亿皆中覆，所用给文凭支破。王钦若判凭由司，曰：「至尊用度【二六】，岂臣下所预？」乃建白设御宝凭由司。于是外不复有所关防。真宗始创法，专意明察，髃下不敢欺，未年不豫，日久所费不赀，迄今为弊。攸司出纳之吝，无由施矣。冀公由之大用，宠任无比。鮬载钦若被知，与他书绝异，附见，当考。祥符元年三月，诏御宝凭由不经三司，与此相关。）
　　己巳，诏工部侍郎、集贤院学士钱若水修太宗实录。若水举官同修，起居舍人李宗谔与焉。上曰：「自太平兴国八年已后，皆李昉在中书日事。史策本凭直笔，若子为父隐，何以传信于后代乎？」除宗谔不可，余悉许之。
　　是日，同干当审官院、通进银台司封驳事田锡又上疏曰：
　　臣昨七月二十五日所进封章，为言地震之灾，是彰下动之象。臣经宿思虑，以其事非外人所可得而知，非大臣不可与之议，臣达旦忧惧，以所奏请陛下且留中不出，乞陛下与大臣略言，至二十六日，再上封章，所贵谨密，未审陛下曾以其事与大臣评议否？不知大臣曾闻其事为陛下商较否？今地震之灾渐见，下动之象已萌。臣见银台司诸道奏报，自九月初至冬节前，申奏贼盗不少，今不一一具奏，虑烦圣聪，且据其可言者一二而言之：
　　九月四日施州奏，髃贼四百余人惊劫人户。十月七日滑州奏，有贼四十余人过河北；十五日卫州奏，有贼七十余人过河北；十九日绛州奏，垣曲县贼八十余人杀县尉成柄。西京奏，十月二十三日，有贼一百五十三人入白波兵马都监廨署，并劫一十四家，至午时，夺州船往垣曲，至河阳、巩县界。濮州奏，髃贼入鄄城县。单州奏，髃贼入归恩指挥营。济州奏，髃贼劫金乡、巨野县郭十九家。永兴军奏，虎翼军贼四十余人劫永兴南庄。今月二日西京奏，王屋县贼一百余人，白高渡溃散军贼六十余人；七日陕府奏，集津镇髃贼六十余人，并惊劫人户，至午时乘船下去峡石县，髃贼自河北渡过河南；八日西京奏，草贼见把截土壕镇，官私往来不得。岂有京师咫尺而髃盗如此，边防宁静而叛卒如是。臣所谓地震之灾渐见，下动之象已萌，臣为陛下忧之。
　　臣每见宣命指挥，以诸处奏报，但令巡检使臣掩捕，但令巡检地分袭逐。而安之、讨之，未见其嘉谋，备之、御之，未见其远虑。若其势渐盛，而有谋者与之为谋，其力难制，而思乱者济之为乱，乃是国家失于早图，乃是朝廷失于轻事。今地震之灾渐见，陛下何不早谋而杜其渐，下动之象已萌，陛下何不熟虑而防其萌。臣七月所奏，望再取披详，今所奏望必垂听信。防其萌正在今日，杜其渐不可失时。
　　近京盗起既如此，向西民困又如彼。昨杨允恭请置粮草车三千辆，要推车兵士一千人；卢之翰两状奏乞自京支拨钱四十五万贯；度支奏灵州五月下旬，米每升一贯文。要车子运粮，是边上仓廪素无储备矣；请自京支钱，是关右帑库素无积蓄矣；奏米每斗十贯文，即灵州军民今已饿殍矣。未审朝廷惜灵州有何所得？弃灵州有何所失？若因力役未息而中原难起，制御失宜而外方变生，实谓所得不如所失也。今陛下宜精于所虑，断在不疑。若惜灵州必然有益于国家，即乞明降敕书，晓谕天下，使天下知之；弃灵州必然有损于国家，亦乞明降敕牓晓谕，使天下知之。晓谕之意，以苏息万民为意，取舍之谋，以优恤万民为谋。令边敌知取舍之谋，使中外知损益之理，示朝廷之大体，表王道之至公，此所谓陛下修德以禳地震之灾，此乃是陛下早图以防下动之象。若贼势渐盛，民患未除，而谋虑之不深，剪灭之未得，被贼辄据州郡，僭称公侯，河北仓牔能先占取，河西部落来与结连，百姓力役之未休，四方观望而相效，此事非细，系社稷之安危，此策非轻，系朝廷之治乱。
　　今庙堂之上，必有嘉谋；枢轴之间，必有善计。若言小小寇盗，不劳圣虑忧虞，若以屡屡指挥，只令使臣捕逐。如此，则髃盗终难剪灭，如此，则诸处终未平宁。若贼徒聚得三、二千人，径度淮南，往保吴、越，则运粮纲船不至京师矣。若贼徒取得一、二州郡，善据要冲，则上供钱帛不充国用矣。因此，则人情必有向背，人情既有向背，则军情岂无动摇。当此时，北敌辄来骚边，陛下不得不忧，四戎辄来犯塞，大臣不得不惧。臣今所言激切，不为身谋，所虑安危，实为国计。
　　先是，西鄙运粮，诏以诸军代民挽送。己卯，士卒亦令放归，仍赐缗钱，苦寒故也。
　　上御便殿，阅殿前指挥使、内殿直骑射汩槊，擢精锐者十余人迁其职。先是，弯弓二百斤放长箭者，谓之大弓箭，止能步射。有王贵者，趫健出人，自言能马射，于是驰鞚引满，绰有余勇，觽咸叹服，加赐缗钱。
　　乙酉，废理检院。
　　是月，有司言冬至祀圜丘，孟夏雩祀，夏至祭方泽，请奉太宗配；上辛祈谷，季秋大飨明堂，奉太祖配；上辛祀感生帝，孟冬祭神州地祇，奉宣祖配；其亲郊圜丘，奉太祖、太宗并配。诏可。
　　十二月甲午，钱若水等言：「所修太宗实录，自太平兴国八年以前，君臣献替，不着于话言；淳化五年以前，亲决万机，不闻于策府。请降诏旨，许臣等于前任见任宰相、参知政事、枢密院使、三司使等处移牒求访，以备阙文【二七】。」许之。
