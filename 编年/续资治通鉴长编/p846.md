<!-- { "loadSidebar": true } -->
　　荣州团练使赵思忠等入辞，诏以思忠为秦州钤辖，不厘事。思忠乞廨舍，上曰：「为尔创所居，比到完矣。」乞筑堡三两所，上曰：「朝廷未知修筑处，徐有指挥。」又乞管勾熙河路蕃部及置酒场、赐田，诏经略司勘会闻奏。八年六月十七日，不许。又乞阿里骨与近上名目，诏以是赵家族蕃部，候立功与之。又乞团牌并旗，诏赐旗、团牌各十。又乞蕃僧金字牌，许之。思忠母乞男继忠河州修廨舍，诏候下本路勘会。妻结施卒，乞增所受封邑，诏迁郡君。妻俞龙七乞巴鄂多尔济、巴勒索诺木与董谷一例官职，诏各迁一资。又乞各赐以名，乃赐巴鄂多尔济名忠、巴勒索诺木名毅。又乞银枪旗，亦许之。六月二十一日，初赐名。十二月二十七日，斩阿里骨。旧史赵思忠传及附传并云：八年，为秦州钤辖，不騳事。思忠乃因经略司自言，乞管勾熙河蕃部，不许。诏于熙、河二州给地五十顷，包氏、俞龙七各十顷，与本传不同。又迁合州防御使，卒。思忠卒在十年。按实录，七年十二月四日已除赵思忠为秦州钤辖，与本传不同。又实录八年闰四月四日，复以思忠为秦州钤辖，不厘职，依熙州例供给存□，教诸子以中国文字。或七年秦州事当作熙州，更详之。
　　权提点秦凤等路刑狱郑民宪言：「熙河路招弓箭手，虽已给借牛具、粮种、农器之类，盖今岁夏秋之交方占佃田，其阙农器、粮种者，乞许贷省仓及支熙州修城银万两，经略、转运司封桩见钱、紬、绢总三万缗以备接借，候熟日听以粮草偿。」从之。
　　知齐州李肃之言：「提举常平等事□璟，体量臣前任青州违法不公，今璟收郓州官妓魏在家及负郓州官私债数千缗。」诏转运司案实以闻。后转运司言有实，诏璟冲替，仍劾之，竟坐贷所部钱及盗官钱，会恩特勒停，仍每睳理止与散官。勒停，在八年八月十四日，今并书。璟，珪子也，已见。
　　诏泾原路所招旧弓箭手徙熙河路，委带御器械王中正具元差募弓箭手官及所招数以闻。
　　己巳，知徐州、兵部员外郎、直昭文馆傅尧俞管勾崇福宫。尧俞再阅岁凡六徙，困于道途，知不为执政所容，遂□闲局，而有是命。此据吕大防墓志，当考。
　　同判司农寺张谔言：「本寺总领民政，推行委曲，始自畿甸，其常平官尤在得人。今府界提举官二人，乃以都水监丞、主簿兼领，职守不专，乞许于本寺丞内选举两员兼府界提举，罢都水监官。」从之，差知司农寺丞程之才、庄公岳兼管，仍令都水监丞司勾当公事三员内选留一员。
　　熙河路经略司言：「自置熙河路以来，惟举人未推恩，今两州学职掌十一人该免解者，乞推恩。如礼部试下，乞许就殿试，余并免解。」从之。
　　追封皇太后祖继勋为康王、父遵甫为武功郡王。初，皇太后以南郊进封三代，上褒宠外家，故特诏赠继勋国王、遵甫郡王，余依例。
　　上批：「李宪见寄昭宣使，所有南郊支赐，缘宪勾当御药院三，昼夜执事，最为勤劳，难依散官例。」枢密院言：「南郊式，昭宣使以上当支赐银、绢各四十匹、两。」上曰：「此系散官无职事人例【一○】，仍赐银、绢各七十五匹两。」御集十六日事，今附此。
　　上封者言河北西路灾伤，乞逐州委官祷名山、大川、灵祠。
　　中书言：「春、秋祭祀，虽法从官给，而近年诸县往往借贷猪羊，或量买市肉以祭，乞条约之。」诏河北西路转运司，令州县自今祷祠、祭祀，并依祀仪，以省钱买礼料。
　　庚午，太子中允、集贤校理俞充权同判军器监。充本传云：为淮南转运副使还，判军器监，误也。七月除淮南，十月判监，盖未赴，非还也。
　　辛未，陈州司法参军、律学正、中书吏房习学公事王白为奉礼郎、权吏房检正。五房习学及一年者与合入官，权检正自此始。
　　诏翰林学士、知制诰至中书、枢密院议事，许系□；遇朔、望及不因公事，依例穿执。魏泰云：翰林故事，学士每白事于中书，皆系□，坐正堂，使院吏入白学士至；丞相出迎。然此礼不行久矣。章惇为知制诰、直学士院，力欲行之。会一日两制俱白事于中书，其它学士皆鞹足秉笏，而惇独散手系□。翰林故事，十废七八，忽行此礼，大諠物议，而中丞邓绾尤肆诋毁。既而罢惇直院，而系□之礼，后亦无肯行之者。泰所言，与此诏不同，当考。
　　淮南东路转运司乞增赐上供粮十万石，募饥人修水利，诏司农寺与上供粮五万石。
　　鄜延路经略司言延州永宁关新作浮梁成，赐名宁和。
　　壬申，知熙州高遵裕提举熙河路买马。
　　诏大宗正司【一一】，具赦前贬官宗室及有罪妇女或削封邑、冠帔、停俸者元犯以闻。
　　内藏库乞令三司分二年偿借过买钞钱、帛三百万，从之。
　　枢密院言，修内马、步军教阅所损弓弩，若箭极费物材，匠手亦不给。诏自今诸军射远，本等武艺及比拍排连用良弓弩，余并用木弓弩，令军器监计置数以闻。
　　诏权审官西院主簿、熙河路相度营田所勾当公事舒亶特改奉礼郎。以权提点秦凤等路刑狱郑民宪言：「昨相度熙州营田，亶为勾当公事，宣力最多，虽蒙恩循两资，缘亶尝犯公罪，于铨格纔得初等职官。臣近蒙迁官及减三年磨勘，乞以减年回授亶改一京官。」故特有是命。十一月七日。
　　甲戌，崇仪使、嘉州团练使、带御器械王中正为西作坊使，赐银、绢二百。录秦凤等路招弓箭手之劳也。
　　中书检会降官、降职、降差遣人取裁。诏司封郎中元积中复直昭文馆，与旧资序差遣；工部郎中李大临、苏颂各降集贤院学士；度支员外郎吕大防候服阕复知制诰；雄武军留后、知太原府郭逵复宣徽使；和州团练使、本州岛安置李师中移京东路州军安置；太子中允、监衡州在城盐仓刘挚复馆阁校勘、签书判官；大理评事、监广州军资库唐垧移江西监当；金部员外郎、监秀州税钱顗，屯田员外郎、新知通州孙昌龄，太常博士、监凤翔府司竹监张戬，太常丞、知常熟县王子韶，太子中允、新监西京河洛抽税竹木务程颢，秘书丞、通判苏州胡宗愈，大理寺丞薛昌朝，著作佐郎林旦，著作佐郎、前知韩城县范育，降授光禄寺丞、监荆南盐曲商税张商英，职方员外郎、通判解州李周，比部员外郎、通判颍州周约，库部员外郎、通判大名府贾青，右赞善大夫、权知祥符县李孝纯，太常少卿、同判西京国子监张端，太子中舍、通判深州王子渊，复合入差遣。时责降应复者四十余人，吕惠卿意所恶者辄废格不行，胡宗愈、刘挚皆坐言事落职外补，宗愈又先责。至是，惟挚复旧职，宗愈通判苏州如故，十年再赦，乃复旧职。挚尝言曾布，而布尤为惠卿所恶故也。此据司马光记闻，当考，恐此时未复旧职不但宗愈一人。蔡承禧论吕大防云云，附九年十月六日。又八年十一月二十三日。
　　宰臣韩绛言：「华州别驾种谔昨取啰兀城，后虽弃之，因此尚开边二十里。考其忠力，实亦可嘉，乞牵复旧官，将领任使。」诏谔复礼宾副使、永兴等路州都监。后为河北第二十八将。
　　诏到阙臣僚依例许上殿者，如遇非次赴阙无许上殿指挥者，令合门申中书取旨。
　　秦凤等路都转运使【一二】熊本言：「奉诏体量□中复、皮公弼、张穆之、章楶、蔡朦等奏议改使钱法先后异同，及不系朝旨买人间私钱事。访问民间，全用省样钱，私钱已不售，如中复等议实可行。兼王广渊、章惇亦乞通永兴军一路禁私钱，复华亭监，并铸红崖青铁钱。若依逐官所奏，即须预措置纳换私钱及增铸钱监利害，乃可推行。欲令三司下永兴、秦凤等路制置交子所同相度利害，画一以闻。」诏中复等奏议异同及不俟朝旨买私钱并放罪，令赵瞻【一三】计会，逐司速相度以闻。中复知永兴，公弼转运，穆之刑狱，楶常平，朦运判，此事与八年二月八日甲子相关。十年九月二十七日壬戌，诏逐司相度。食货志第六卷：熊本又言：「今民间专行省钱，私钱已息，中复等议可用。今泾原安抚使王广渊请如永兴路法禁私钱，复华亭监；三司使章惇请禁私钱，复铸红崖青铁钱。用广渊、惇议，则尚当措置易私钱及增铸钱监利害，请诏永兴、秦凤等路监司及制置交子所同度利害。」本自具改铸事数条上之，大抵略佐中复所论，而颇诘难。朝廷如本请，为再下诸路度利害焉。明年二月二日甲子可考。本前合在九月二十七日壬戌。
　　鄜延路经略司言：「延州、保安军诸县民阙食，流移入州未止，虽依乞丐例给口食，米数不多，乞出省仓米万石赈济。」从之。
　　文思使、知府州折克柔言：「今岁河外饥馑，蒙赈贷，尚未周给，人欲流散，恐北敌因而招诱，遂虚并边民户。臣乞保借米三万石、粟二万石赈贷，候丰熟偿。」诏赐省仓粟二万石赈济，米三万石借贷。
　　诏虞部员外郎、权同管勾外都水监丞范子渊，殿中丞、权知都水监丞刘璯，文思副使朱仲立，并迁一官，子渊落权字；司勋郎中、知都水监丞王令图等四人减三年磨勘；余减年、支赐有差。赏开清水镇直河及用浚川杷导河之劳也。子渊等初受命在六年冬，事具七年六月末。
　　枢密副使蔡挺方奏事上前，风眩仆地，内侍掖就西厢，上亲临赐药，自殿中肩舆归府，因屡求罢免，诏给优假将治。挺子朦时为永兴军路转运判官，诏令朦乘驿诣阙。已而挺言：「有子烨任太常丞、直集贤院、权发遣荆湖南路转运副使，出继兄抗。今抗有子潜钦，臣近被病，乞令烨复归本宗，即罢任。」诏烨听归宗，所奏官不追。烨，挺第四子也。寻以朦权发遣户部判官。烨归宗，乃十六日事；朦除省判，乃二十一日事，今并书。前月十一日，先令朦乘递赴阙，见御集，盖此时挺已病也，更详之【一四】，或削去。
　　乙亥，诣太平兴国寺、启圣院、万寿观神御殿恭谢。翌日，又诣慈孝寺神御殿，遂幸集禧醴泉观、大相国寺。
　　驾部郎中、提举河北东西路籴便粮草李直躬为淮南东路转运使。明年三月二十七日，王安石有言，故载直躬差遣。
　　虞部员外郎、新知常州吕嘉问提举河北籴便粮草，复理提点刑狱资序。以检正中书户房公事张谔讼嘉问不应黜陟故也。初，王安石既有江宁之命，谔与嘉问持安石而泣，安石劳之曰：「已荐吕惠卿矣。」两人收泪，谢安石。收泪谢安石，此据魏泰东轩录。
　　庚辰，遣三司勾当公事黄尧允减价粜淮南路官米。
