<!-- { "loadSidebar": true } -->
　　枢密院言：「昨大军至灵州城外，远壕三重，无平地可下营。及贼决黄河，放水入壕，致限隔军马，不得地利。兰州去黄河不远，若依此开凿，引河水以为险固，纵使旋来填壕，亦可出兵隔壕御捍。即不见近城地势与河水高下可与不可疏导，欲令李宪委官与李浩详度以闻。」从之。后以兰州地高，卒不果行。
　　庚戌，诏：「吏部员外郎刘奉世、文及甫各罚铜八斤，左司郎中□雍六斤，御史台失察官吏上簿。」坐住滞差周宥等勾当军头司文字，会降特责之，尚书李清臣仍放罪。（五年七月庚子，差；十月甲子，劾稽滞；十一月丙申【二】，取旨；及今年二月庚戌，乃断。）
　　覆按导河司言：「自王供埽下直马村道口，东过古月堤，循永洛渠东北入新乡镇西贾跋村，合入御河，地形比河水低十八尺，为四十九里有奇。获嘉县在所导河之西，地形差高，可以修完堤防。新乡、淇门、洹水三镇地下，又居水冲，皆当迁就高处。卫镇、苑桥居高阜，可不须人功。成安、魏县之北，当先作堤防障水。设于邵泽泺下分流以入漳河、巨鹿泺，则深州受其患。团冈在卫州西北，地形高阜，至关地止四里，其高五十尺，冈脚比关城下高二十三尺。团冈前东西皆有马棚冈，去城尤近，地势下注，州城理难固御；兼河港窄隘，设东堤又强，即须壅遏，上流埽岸必危：其卫州亦当迁避【三】。据公案，见检计筑堤二十里有奇，前高七尺，后高一丈，用夫万六千，梢草四百九十九万七千，竹索、签桩十一万五千，用此可作两埽。若水至堤下止，实垫亦须累埽增高，所费不赀，以此推之，则将来岁费可知。又况正在水冲，势难沮遏，约水面未至冈下，已有抹溢之患，理须迁徙为便。前案视所称卫州、黎阳、内黄三处各可固护，缘御河狭小，不足容大河七分之一，将来导河下合御河，必披岸两溢，作数里浸流，势须复入旧河，刷扑尤甚。黎阳县虽因山为城，地形亦下，昨熙宁十年，卫州河水抹岸，已于西御河堤上深五七尺，若全河北来，即当数倍，虽如案视所相度，作重堤十六里，恐不为功。将来水势必须东西团过，乃如洲岛，岁费工料不赀，极力固护，终无所益。又案视所欲增夫一万于巧妇涡下预开一河，使水势可着黎阳及同山白祠冈、上阳山一带将来系桥。看详同山地理旷远，兼所开河道必不能吞伏大河，横费国财民功，亿度系桥又不可必。」遂寝之。
　　辛亥，吏部侍郎李承之言：「今议决王供埽导河北行，于南岸之患，自原武而下悉皆退背【四】，亦可稍缓荥泽之急。至于雄武、广武，正当京城之冲要，虑患恐不可缓。臣谓宜于理水堤外，魏楼减水河之东，修大堤，际河下接滑州界大堤，依向着地分【五】，量置河清兵及选官分巡，岁增榆柳。其汴南岸亦准此，仍于临汴常积梢桩，以备修塞，万一不虞，得以固守，障其东行，可使还河，似为经久之利。」诏都水监详度以闻。其后都水监以力大难成，寝之。
　　给度僧牒二百付三门白波辇运司，雇装发岁计并积年未运官物。
　　三门白波辇运司言：「乞权借发运司四百料平底船三百只，运榷场盐货、赏茶等至泛水，以本司船运赴河北。」诏：「应副榷场物，至为重事，若有亏欠，或启戎心。上降朝旨，取拨无期，可选差使臣于发运司计会，限十日差拨。」既而发运副使蒋之奇言：「汴纲船岁额千七百余艘，近准诏减数，止造七百四十八，以所减工料价钱封桩。本司岁运军储六百二十万石，而止用七百余艘，风水抛失，尚忧不足；兼已有旨许免朝省别司借发，虽有申请，许执奏不与之法。若更分拨与白波辇运司，即本司大计必致妨误，乞免借拨。」从之。
　　大理寺言：「泰州大保长卫和煎贩私盐，为首围掩县尉，责不敢捕私盐状。」诏斩之。
　　提举教马军所子弟赵惟简等奏：「臣等系百姓，赴所习学，近及三年，及随王中正深入西界，收复州城。乞马步射各及一石五斗力上，情愿各加二斗【六】，马步射各一石七斗力，步射六箭，马直、背射六、五箭，其箭数深浅，并乞依本所先拍试体例原降上垛箭数，引见呈试。」御批：「宜令本所据所欲呈试事艺拍试闻奏。」（此据御集一百三十六卷元丰六年二月五日手札增入。熙宁七年九月十九日，十年九月二十三日；元丰二年五月十四日，三年三月十一日、五月十一日、六月十八日、十一月三日，五年十一月十七日，六年二月五日。）
　　壬子，诏京西、河东、泾原、秦凤、熙河路团结厢军尽数差赴兰州。（又二十四日。）
　　诏熙河兰会经略制置司计置兰州人万、马二千粮草，于次路州军徱括官私橐驼三千与经略司【七】，令自熙州折运，事力不足，即发义勇、保甲。诏左司郎中□雍监督赵济、马申往来催驱般运。（又二十四日。）
　　李宪言：「候展定西城日，选熙、秦兵及刘昌祚所将各万骑，掩击天都。」诏遣入内供奉官冯景往谕宪：「天都去熙河绝远，粮草如何营办？今若严守备，以逸待劳，或可有功。令更商度，如势当兴举，即具军行措置应副画一以闻。」
　　癸丑，鄜延路经略司言：「蕃部奇乌本韦家族弓箭手十将，昨为贼所略，今诱致有羊马投来户二十四、口百五十六。」诏奇乌迁一资。
　　诏：「层檀国奉使人，常赐外特赐银二千两。」
　　甲寅，诏：「梓州路提举司支坊场钱五万缗，付转运司应副泸州。」
　　京西转运司言：「岁计上供外，横支钱共四十九万缗，纔蒙给还十二万，乞尽给还。」诏京西南、北路提举司更于坊场钱给五万缗。
　　丙辰，诏：「熙河兰会路经略安抚制置使、武信军留后、入内副都知李宪降授宣庆使【八】，经略安抚都总管、殿前都虞候、沂州防御使苗授罚铜三十斤，经略安抚副使、知兰州、引进使、陇州团练使李浩降授四方馆使、阶州刺史，坐西贼犯兰州，几夺西城门乃觉，贼遂乘虚破西关也。（新纪书：「丙辰，以夏人寇兰州，降熙河路经略使李宪、副使李浩官。」旧纪不书。）
　　洛苑使、熙河兰会钤辖王文郁为西上合门使、知兰州，代李浩。西贼之围兰州，数十万觽奄至，浩闭城距守。文郁请击之，浩曰：「城中骑兵不满数百，安可战？」文郁曰：「贼觽我寡，正当折其锋，以安觽心，然后可守，此张辽所以全合淝也。」走马阎仁武曰：「奉诏令守不令战，必欲启关，当奏劾。」文郁曰：「今披城而出，以一当千，势有万死，岂畏劾哉！况守则无必固之势，战则有可乘之机。」坚请不已，浩许之，乃募死士百余，夜缒而下，持短兵突之。贼觽惊溃，争渡河，溺死者甚觽，收其所虏入城中。时以文郁方尉迟敬德云。（此据文郁旧传。文郁所以代浩，虽缘去年十一月丙戌诏旨，亦此功也。不知新传削去何故。）
　　丁巳，诏复降授奉议郎、提点开封府界诸县镇公事杨景略为承议郎，以上批「景略应副塞原武决河及救护被水民户，治辽使驿道，勤劳居多」故也。
　　诏：「河北保甲司教头等共五十六人：保长五人与借职，一十七人与差使、减磨勘二年，二十六人与差使；授教指使四人迁一资、减磨勘三年，三人迁一资、减磨勘二年，兼差充诸县新置团教场巡检；指使一人迁一资、减磨勘三年。」时河北保甲肄习成，始引见，艺皆应格，故有是命。（三月十七日。）
　　戊午，提点广南西路刑狱彭次云言：「邕州外镇寨水土恶弱，乞量留兵更戍，其余尽用峒丁，于管下诸州以季月轮差，给禁军钱粮。」诏许彦先、刘何相度。后彦先等言：「若尽以代正兵防守，妨其力农，经久非便。请计戍兵三分，以一分用峒丁代之，季轮二千人赴邕州肄习武艺。」从之。
　　御史王桓言：「中丞舒亶论尚书省奏钞合置录目，而本省谓无条令专置，以亶所奏为欺妄。陛下以其互有辨论，遂差陆佃、蔡卞取索看详，而录黄圣旨明言舒亶妄论奏。按：亶任谏官、御史五六年，朝廷大利害，亶安能悉为陛下论列，举无遗事？陛下举一事黜之，其谁曰不然？今乃因与都省辨论文法，遽付本省属曹劾其欺妄，改付佃、卞，又诏以风旨所向，则是佃、卞徒有看详之名，而事之可否，执政先之矣。且录目之置不置，非系执政之重轻，而得罪于大臣如此，臣观其意，岂徒在亶，是欲使耳目之官无复议己也。」不报。（正月癸巳可并此。）
　　己未，诏：「吏部员外郎唐淑问自擢任省郎，不务悉心营职【九】，托疾便私，可差监抚州盐矾酒税务。」淑问以疾屡请补外，上以为不肯任职故也。
　　诏供备库副使、尉氏县都监冯尧政迁一官，减磨勘二年，岁中招兵千二百八十也。
　　又诏：「私铸钱罪至死者，比已贷之，然其妻属尚有编管法，其除之，自今勿缘坐。」
　　庚申，皇城使、荣州团练使、带御器械、广南西路钤辖、同经制宜州溪峒和斌为巡检使，专管勾融、柳、象等州一路兵甲贼盗。（正月十四日、八月二十四日，此可削。）
　　吏部言：「前庆州安化县尉郝宗臣与盐贼李平斗，捕获青盐二十斤，当赏格第一，尝犯赃勒停。」诏宗臣改次等合入官。
　　开封府乞自今本府官吏夜救新城里火，如旧门已闭，听关大内钥匙库【一○】，差东华门外当宿内臣降钥。从之。
　　大理寺言：「泸州文思副使秦世章、内殿承制焦胜、侍禁孟文宥各坐买乞弟首级与子冒赏。检会别按秦世章为乞弟打誓事，追一官勒停，押出川界；其焦胜当徒一年，孟文宥当徒二年。秦世章私罪杖，并犯在赦前。」诏焦胜、孟文宥各追一官，免勒停；秦世章展一儙叙。
　　辛酉，诏差燕达、张山甫案试府界第四将军马及营阵。
　　诏河北缘边安抚司，雄州管勾机宜文字官，自今许奏举。
　　诏提举河北、河东路保甲司【一一】，缘边州军于今不教阅地以南二十里外，方得置团教场；旁边北人小使所行路，并移于五里外。
　　御史杨畏言：「大理寺近断邵武军妇人阿陈等【一二】，案上刑部郎中杜纮议以为不当，奉诏下御史台详审定度。案刑部自侍郎崔台符以下凡四员，而纮独献议【一三】，余官无所可否，但据状申都省。台符本法吏，陛下擢置近列，不思报效，循默苟简，无任责之心。」诏台符罚铜十斤，韩晋卿、莫君陈各八斤。（六月壬申，纮罚铜。）
