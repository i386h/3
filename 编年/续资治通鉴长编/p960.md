<!-- { "loadSidebar": true } -->
　　乙卯，上谓辅臣曰：「昔诸葛亮将有事于中国，即先有事于蛮夷，如孟获辈至七纵而七禽之，盖先有以服其心，使无后患，然后可以东向与魏争利而定霸也。然则天下之事，欲为之岂可以无序哉？」语已，因及解子平事，王珪曰：「北人自刘六符、杜防辈画策，请时以小事挠中国，所以示强【九】，亦足固岁币也。迩来数辩疆埸小事，其意盖出于此。」上曰：「时有变，事有宜，欲持守常之论，以应无穷之变，未见彼之利也。昔王猛将死，符坚以国事询之，猛戒其伐晋，坚不听，卒致败者，盖猛自知将死，顾髃臣皆出己下，必不能取晋，故以此戒坚。使猛在，则他日取晋亦不难，此时事所以不可一概论也。」□充曰：「慕容，秦之世仇，而腹心之患也，坚不知忧此，而勤远略，故猛深以为言耳。」上因言：「人主当厉精身先，昔秦孝公用一商鞅，赏罚必信，故能兴起功业。赵武灵王胡服，国人鼓舞服从，至后世白起长平之役坑赵卒四十万，而人心不离，犹足存赵，岂非国人服习武灵王之法邪？古人云『岂无辟王、赖前哲以免者』此也。且唐藩镇不如六国之强，秦并六国，而唐不能制藩镇，良有以也。故孟子曰：『入则无法家拂士，出则无敌国外患者，国恒亡。然后知生于忧患，而死于安乐也。』且如唐明皇能加意政事常如开元时，岂复有安史之乱邪？其后穆、恭皆昏主，不足言。惟宪宗初振纪纲，委任裴度，能平淮西，后亦惑于方士，外不能制藩镇，内不能制阉宦，卒致祸变。是以天下之事，常戒于渐，朝廷之法，当在坚守也。」元绛曰：「总揽权纲在人君，人臣奉循法度而已。」上曰：「臣下或踰法度，过求恩泽，顾未为害，惟不可使小人挠政尔。」□充曰：「昔颜渊问为邦，夫子尚戒其放郑声、远佞人。佞人为害，不可不察。」元绛因论宋兴百年，用刑不滥，民心所以安固者，其刑平而已。自古以来，百年中兴无事，未有如此之盛者。上曰：「此祖宗成宪，朕敢不承？卿等执政日久，朕所倚任，惟协心以辅朕。」□充曰：「臣等才术短浅，虽知难强，然苟有闻见，敢不尽愚。况皆亲承圣训，愿殚夙夜之力。」于是帅同列再拜以谢。神宗正史□充传□载此，以为上意有激，而云充但曰诚如圣诏，盖讥充与王安石异议，今不取。中书时政记载此事在十四日，其语尤详，实录在十三日，今从时政记，语则从实录。
　　工部尚书致仕刘涣卒。可削旧纪乙卯流星如曂出室距北，盖因实录也。新纪削去。
　　丁巳，内殿承制、合门祗候赵思齐为洛苑副使。思齐自陈供职十年无过犯，而上以其为赵普嫡长曾孙，特迁之。
　　殿前副都指挥使贾逵言，往安南诸军，有因身亡寄纳军装、金银、衣物等在诸州，乞估卖给钞入递，听其家于所在关请见钱。诏：「入内省遣内侍一人，自京至广西，徱刷应安南病死及放回道死军士随行或寄纳物，除已给钞外，并附官舟上京。内潭州以北陆路州县，即差衙前计置龏乘，或递铺般运，尽输殿前、马步军司给付本家。」
　　诏京东路转运司，齐州章邱县被水灾，其所修县城、仓库、官舍并给省钱，其第四等以下户欠今夏残税，权与倚阁，见欠常平、苗、役钱，令提举司展料次闻奏。两纪附年未。
　　赐度僧牒六百付都水监，分给开封府界提点及河北转运司鬻卖，豫买修河物料，以其半市梢草还诸埽。
　　戊午，观文殿大学士、礼部尚书、知定州韩绛为建雄军节度使。旧纪书此。
　　己未，秦凤路经略使吕大防言，前后花麻等所报事多实，颇见忠白，乞依本人所请，仍旧给历、月支、彩绢。诏如李师中实曾给历，即依前给之。后又诏大防，如花麻委是实情，令亲书番字，赍赴经略司。
　　诏左谏议大夫、史馆修撰安焘，候使高丽回日，判将作监。
　　中书检举安南责官取旨，诏郭逵、赵焑更候三期年取旨，李平一二期，周沃一期，蔡烨候服阕日，依平一期数叙。
　　诏自今路分兵官互差。
　　梓州路转运司言，泸州夷贼作过，阙见钱支用，乞于常平仓钱内拨三万缗。从之。
　　又诏：「闻邕州应存绢十六万二千余匹、粮三十三万余石，皆储于新造茅屋。南方地气蒸溽，粟帛易损，委转运使陈倩相度变转。仍加倩直集贤院，其先升一任指挥，更不施行。」
　　诏：「诸官员管押并附搭纲运，所过州军无故不得住过五日，如违，三司勘罪以闻，仍理纳请过驿券；若押纲运擅离去者，杖一百。」
　　庚申，权度支副使、太常丞、集贤殿修撰张琥，以避五世祖嫌名，乞改名璪，从之。
　　壬戌，知鄂州王韶言，逃军田胜等累刺配，复走还作过，已遣人捕斩给赏。乞自今配军逃亡为盗，听捕斩，赏钱十千。诏坐条札与韶照会，如所犯情深重，罪不至死，奏裁。
　　癸亥，诏泸州权添公用钱一千缗，于不系省钱内支，候夷事平日如故。
　　乙丑，利州路转运使言：「兴州济觽监每岁旧铸钱四万一千缗，计支本钱二万四千缗，得息万七千缗，应副茶场司。今依蒲宗闵奏请增铸常使钱三万一千余缗，通旧铸及额钱总七万二千余缗，共支本钱四万二千三百余缗，可得息钱三万缗。其宗闵所乞铸一半大钱，欲并铸折二大钱，不惟便于行用，兼省工费，得收息入茶场司足用，及乞限一年拨还本钱。」从之，仍令止铸本路见使钱。
　　秦凤路经略使吕大防言：「欲选差人量赍茶彩，以回答为名付鬼章；仍令说谕约束河啰，自今毋得辄集人马诱胁阶州熟户。」从之。
　　丙寅，右班殿直郝英授合门祗候、权蔡州、信阳军都巡检。以斩获贼黄青等四级，二级英亲获故也。
　　诏宗室缌麻以上亲委主婚者，择三代中有二代非诸司出职及进纳伎术、工商、杂类、恶逆之家子孙，方许嫁娶。熙宁十年九月五日壬子，因彭汝砺论列始着令，此又申明之。实录去年九月五日不载，今两存之。
　　诏屯田郎中刘宗古放归田里。以京东转运司言宗古规孀妇李财产，与同居，而妄诉理钱物故也。
　　诏：「大理寺习学公事听分半分文字，未满半年，勿令断品官赃案【一○】，候成考，委官审察，如任断官等，即保明依正断官例，候有阙与差【一一】。选人通理习学满二年以上，仍通计历任成四考，有举主二人，与依两任四考条转合入京朝官，并令别理资任；如未尝有历任考第，即候通理习学并详断等官，共四年，亦准此。已系京朝官充习学者，并依详断等官理任条行之。」
　　丁卯，诏翰林医官使朱有章治知枢密院事冯京疾有劳，可特与一子翰林医学。京疾甚，上中夕诏左右，适梦京造朝，甚慰，乃赐诏曰：「渴想仪形，不忘梦寐。」及疾愈造朝，上首以所梦语之。此事因朱有章附见，当考。
　　礼院言，孟冬荐享太庙当改为祫祭，并祀七祠及配享功臣。诏恭依。
　　戊辰，诏赐银、绸、绢共为钱二千万缗【一二】付鄜延路经略司，依去岁例，不依常制选官市粮草封桩。
　　是日，黄履讲宰夫之职，正岁，「书其能者与其良者，而以告于上」。上曰：「或言『诏王废置』，或言『以官刑诏冢宰而诛之』，或言『以告而诛之』，或言『以告于上』，何也？」履对曰：「诏冢宰者，诏冢宰而已；以告而诛之，于告于上者，或诏王，或包王及官长，皆不得专也。」上曰：「或三年，或岁终，则书能否告之，以为废置，此独于正岁何也？岂非旧岁之所考，书以告乎？」履曰：「然。」
　　己巳，诏：「滨、棣、沧三州第四等以下被水灾民，令十户以上立保贷请常平粮，四口以下户借一石五斗，五口以上户借两石，免出息；零贩竹木、鱼果、炭箔等物，税百钱以下听权免一季。」
　　权发遣广南东路转运副使、屯田员外郎沈叔通追一官，仍勒停。坐提点福建路刑狱时，廖恩惊□，措置乖方故也。
　　庚午，判北京留司御史台、龙图阁直学士陈荐为宝文阁学士、提举醴泉观。初，荐罢青州，得北京留台，将归其乡里邢州，上以路迩京阙，特令入见，而有是命。
　　诏：「三司令诸路转运司勘会所辖州军，熙宁十年以前三年收支，应见在钱物，除闲杂及理欠物更不条具，其泛收泛支，或诸处支借出入，并蠲放欠阁，各令开析，限半年攒结成都状【一三】，送提点刑狱司驱磨保明，上中书点检。有不实，科徒二年罪，不理去官，仍并治保明官吏；如驱磨出增隐钱物，并当等第酬赏。自今三年一供，着为令。」以中书言诸路财赋，岁入岁支，转运司多不尽心，惟称阙乏，宜有会计出入之法，以察增耗，以知有余不足之处也。
　　又诏：「青、齐、淄三州被水流民，所至州县，募少壮兴役；其老幼疾病无依者，自十一月朔，依乞人例给口食，候归本土，及能自营，或渐至春暖停给。」两纪附年末。
　　开封府界提点司手分冯靖自言，经本司纠告府界雍邱等县失陷税钱五千八百余贯，乞酬銟，诏支半充赏。此据御集八月二十八日事，实录于此书。按此置岷州铁城堡，已见熙宁十年六月末【一四】。
　　注　　释
　　【一】诸州「诸」原作「□」，据阁本补。
　　【二】饰非议法「法」原作「外」，据阁本改。
　　【三】数千人逃还「还」原作「迁」，据阁本、活字本改。
　　【四】及边事纔息乃来降「纔」原作「继」，据阁本、活字本及宋会要蕃夷六之一四改。
　　【五】因上董□鬼章所与书及禄尊亲书蕃字宋会要蕃夷六之一四作「上董□所与禄尊蕃字」。
　　【六】王谨微「谨」，宋会要职官六六之四作「慎」，下同。
　　【七】康州「康」原作「廉」，据阁本、活字本及宋史卷三三四陶弼传改。
　　【八】琬何故知「故」，邵伯温邵氏闻见录卷一三作「从」。疑是。
　　【九】所以示强「示」原作「事」，据阁本改。
　　【一○】勿令断品官赃案「赃」原作「职」，据阁本及宋会要职官二四之五改。
　　【一一】候有阙与差「阙」原作「旨」，据阁本及同上书改。
　　【一二】二千万缗按宋史卷一七九食货志，陕西战时经费仅三千三百余万缗，鄜延为陕西六路之一，此处所赐银绢数显然过大，疑为「二十万缗」之误。
　　【一三】限半年攒结成都状「都」字原脱，据阁本及活字本补。
　　【一四】按此置岷州铁城堡已见熙宁十年六月末据本书卷二八三熙宁十年六月是月条「置岷州铁城堡」注：「实录有此，又见元丰元年八月末，今但存此。」则此当系正文「置岷州铁城堡」注文，「已」字原在「此」字下，今移正。按前注「今但存此」之义，「置岷州铁城堡」正文当已删削。
续资治通鉴长编
卷二百九十二
卷二百九十二
