<!-- { "loadSidebar": true } -->
　　诏知渭州卢秉落宝文阁待制，降直龙图阁，差遣依旧。先是，诏秉：「据本司言，近西贼入干兴寨界壕；及第六副将向用贤言，因孟颢发兵稽迟，致不能取获全胜。然本路自去冬以来，贼数入寇，无不得志而去，及令部分兵将伺便酬复，又多说事端，迁延畏缩，不敢应诏鼓励兵将追讨，仰具析以闻。」已而秉言：「昨令刘昌祚以将下选兵结成阵队，措置一行事法。方欲进讨，忽准诏夏人遣使在境，本路兵将未可施行。而臣之愚心，亦以兵须完养，出必万全，非敢故为迁延，上违圣训。而熙宁、干兴、隆德寇入相继，不能有所斩获，盖臣书生不习军事，临机防虑过当，实不敢稽违诏旨，臣不能保护边防，罪已明白，伏望哀怜八十老父，免从吏议，重行黜责。」故有是命。
　　诏大理寺：「刑名疑虑及情法不称奏裁公案，送定断官看详【二三】；如非疑虑、情法不称，并免收坐。」从本寺请也。
　　元丰间，诏大理兼鞫狱，所承内降公事，上下皆曰「是诏狱也」，意必傅重。少卿韩晋卿独持平核实，无所观望，人以不冤。上知其才，凡狱难明及事系权贵者，悉以委晋卿。尚书省建，擢刑部郎中。天下大辟请谳，执政或以为烦，将劾不应谳者。晋卿适白事省中，因曰：「听断求生，朝廷之心也。今谳而获戾，谳不至矣。」议者或引唐覆奏，欲令天下庶狱悉从奏决。晋卿曰：「法在天下，而可疑可矜者上请，此祖宗制也。今四海万里，一欲械系待朝命，恐罪人之死于狱，多于伏辜者。」朝廷皆从之。（此据韩晋卿传，盖因刘挚墓志也。）
　　戊午，知青州、龙图阁待制邓绾试礼部侍郎。于是给事中陆佃、韩忠彦封驳绾命，言绾奸回颇僻，使典邦礼，恐玷清选。诏罢之。
　　编修天文书所上所修天文书十六卷，乞本监收掌外，仍颁降翰林天文院、测验浑仪刻漏所。从之。
　　彭孙言：「泾原路蕃兵皆富有，出入止是雇人仆从军，盖旧无正官管辖，遇军行始差将副，人心不相谙，故难指呼。乞差蕃官两员及谙事将官同管辖处置，庶皆得素养之兵为用。」诏经略司看详立法。已而经略司奏：「汉、蕃弓箭手兵马，从来系第二至第十将统领训练，别无不便，难以更差蕃官。」从之。
　　己未，诏：「京东路新行盐法，上下交便，不妨获利公家，以佐用度，推之河北路，无可疑者。可令蹇周辅、李南公于界首约□居厚面授京东成法行之。」（此年十月一日可并此。元佑元年正月二十八日，依旧通商。）
　　诏以河东经略司【二四】招降西夏首领二人磨美勃儿为内殿崇班，乞哆香为三班奉职。
　　庚申，知沅州兼管勾缘边安抚司公事谢麟奏：「臣昨开拓新归明溪峒，置小由寨、丰山堡寨主并巡检。臣奏乞选举使臣，准尚书省符，内外官司举官悉罢。至今又已一年，未蒙差到，欲乞特许臣或本路钤辖、转运司举官奏。」诏特令谢麟特奏举一次。（五月十五日，七年七月四日、八月一日。）
　　辛酉，诏：「京东路转运副使□居厚已发本路增剩盐钱纳北京左藏库。居厚谨于营职，敏而有功，可降敕奖谕。」（五月一日。）
　　右司郎中杨景略乞左右司官依枢密都承旨例禁谒，从之。景略又尝言：「尚书郎有非才望者，乞令长官举不放上或门止故事。」讫不行。（景略已见，偕孙、忱子、韩绛女貋【二五】，此据本传。门止，盖唐故事。本传实因苏颂所作景略墓志。）
　　壬戌，诏提举陕西买马司选三千匹赴泾原路，其应副熙河路马权住支。
　　诏吏部四选，应犯罪合入远及远小处监当差遣人，并不许叙祖父母、父母老疾，指射家便差遣。
　　北京留守司、河北都转运司言：「馆陶县在大河两堤之间，欲迁于高固村以避水，公私以为便。」从之。
　　知登州赵偁乞诸县主客不及万户补医学一人，万户以上二人，每及万户增一人，至五人止。除合习医书外，兼习张仲景伤寒方书，委本州岛差官补试，依得解举人例免丁赎罪。诏礼部立法。其后，礼部奏：「诸医生，京府、节镇十人，内小方脉三人；余州七人，小方脉二人；县每一万户一人，至五人止，三人以上小方脉一人。遇阙许不犯真决人投状召保，差官于所习方书试义十道，及五道者给帖补之。犯公罪杖以下听赎。大方脉习难经、素问、张仲景伤寒论兼巢氏病源二十四卷；小方脉习难经兼巢氏病源六卷、太平圣惠方十二卷。遇医学博士、助教阙，选医生术优效著者充。」从之。
　　知沅州谢麟言：「管勾机宜文字叶安节等抚纳诸蛮，宣力为多，今蒙赐帛，视他赏若未均。伏乞比类谢季成推恩。」诏叶安节减磨勘三年，范天益循一资，魏洙充试，其支赐追收。（五月戊午、庚申，七年五月一日。）
　　诏以永兴军广教禅院没官田三十余顷赐府学养士。
　　癸亥，诏：「寺、监主簿职事，止是专典簿书，其公事自当丞已上通议行之。今军器监辄差按阅广备事艺，其官吏特放罪，令诸寺、监依此遵守。」
　　甲子，提点河东路刑狱黄廉言：「岚、石等州流移岢岚军民户，准诏发遣还乡。访闻流民昨为久雨全损秋田，故暂来就种一夏苗麦。乞限一月毕田事，如允所请，其火山军亦乞依此【二六】。」从之，仍令廉诣两军安集之。（黄廷坚作廉行状载此尤详，当删取之。）
　　乙丑，诏诸路管勾机宜文字及勾当公事并禁谒。
　　兼同提举成都府等路茶场郭茂恂言：「昨准诏专提举买马兼领茶事，而茶场司不兼买马，既不任责，遂立法以害马，茶价每驮有增十余千者，恐蕃马岁不入，上误国事。乞并茶场、买马为一司，庶几茶司同任买马之责。」（四年七月四日，茂恂专提举买马兼茶场。五年十月丙辰，但称奉议郎，不称职任。朱本贴签此云：「取到户部文字，不见茂恂此奏。缘见今茶场、买马各为一司，即是元不曾施行，合删去。」新本复存之。）
　　丁卯，诏户部移置钱万缗均与永兴、秦凤路提举司。
　　戊辰，吏部言：「新授岷州大潭县主簿余宗道母年八十七岁，以上道有疾，乞侍养。准敕应注陕西见阙不得，乞寻医侍养长假。」诏依余宗道所乞。
　　专差同提举开封府界教阅保甲刘管言：「开封府界及滑州诸县保甲元养马五千匹，死损千九百余匹，已摧纳价钱万缗。乞专委官往来买马，其未纳钱，亦可就令督趣应副。」诏吕公雅：「其买到马送刘管，从武艺高者先给之。」（吕公雅时为何官，十二月甲申，以同提举保甲言。公雅，夷简从子，政和三年十月有传。）
　　己巳，诏废罢监牧縻费封桩钱物【二七】，令枢密院承旨司专根究主领；余应封桩钱物，令尚书都司取索，置簿拘管。初，中书差堂后官置簿掌封桩钱，至是，官制既行，分隶焉。
　　龙图阁直学士、权知开封府王存言三院狱空，诏开封府官吏并依元丰五年推恩。（旧纪书开封府狱空，新纪削去。）
　　上批：「牧马重事，经始之际，非左右近臣专总其政，随事奏禀，付之有司，未易营办。自今雾泽陂牧马所造法，且于畿内置十监，俟其就绪，推广诸路施行。可差枢密都承旨张诚一、副都承旨张山甫专提举经度制置牧马条画，奏禀施行。依五路保甲例，权不隶尚书驾部及太仆寺。有当自朝廷处分者，枢密院施行。」
　　辛未，诏其灾伤处第四等以下户阙乏粮种，虽非给散月，许结保借请；虽有欠阙，亦听支给，限一年输纳，仍与免息。
　　壬申，诏刑部郎中杜纮罚铜八斤，展磨勘二年。初，邵武军奏谳，妇陈与人奸，谋杀其夫已定，其夫醉归，陈不键门，奸者因入杀之。法寺当陈谋杀，从而不加功；而纮议陈加功，罪应死不疑。又兴元府奏谳，梁怀吉闻出妻晁病往视，因寄粟种，晁子辄取食之，怀吉殴其子死。法寺当晁子盗粟，怀吉当杂犯死罪，引赦原；而纮议晁子食怀吉粟，乃用受寄辄费用，不入捕法。议既不同，下御史台定夺。御史台言刑部驳议皆不当，故罚及之。（二月辛酉可考【二八】。）
　　诏：「应缘信使往还，率民治道，计其所役日，与折春夫。」从接伴辽使贾青请也。
　　癸酉，诏：「宗正等修玉牒，合照用日历所文字，并指定所书事，令本所节录。其关防漏泄，并依日历所法。」
　　注　　释
　　【一】于阗大首领「大」原作「人」，据宋会要蕃夷四之一七改。
　　【二】朝服「朝」上原衍「服」字，据阁本及宋史卷一五一舆服志、长编纪事本末卷七九详定郊庙礼文删。
　　【三】左藏库使高永翼「库」下原衍「副」字，按本书卷三三四元丰六年三月己亥条，高永翼已由左藏库副使除左藏库使，据删。
　　【四】提点刑狱胡宗回等「宗」原作「宋」，据阁本及宋史卷三一八胡宗回传改。
　　【五】即与改配「改配」二字原倒，据阁本乙正。
　　【六】仍具数以闻「具」原作「其」，据阁本改。
　　【七】太常寺修定郊礼之岁「之」字原脱，据宋会要礼二八之五五、宋史卷一○○礼志及长编纪事本末卷七九详定郊庙礼文补。
　　【八】比元丰四年孰为多少以闻「以闻」二字原脱，据宋会要职官一三之二一补。
　　【九】已而祠部以四年数比较「四」字原脱，据同上书补。
　　【一○】亦送本察「察」原作「案」，据宋会要职官一七之一二改。
　　【一一】余事随曹付察「付」字原脱，据同上书补。
　　【一二】勾当军头引见司「军」字原脱，据阁本补。
　　【一三】朱本「朱」原作「宋」，据阁本、活字本改。
　　【一四】八月二十一日「一」原作「二」，「日」字原脱，据本书卷三三四元丰六年四月丙寅条注及卷三三八元丰六年八月甲午条改补。
　　【一五】在京闲慢库务门「闲」原作「闭」，据阁本及宋会要乐五之三九改。
　　【一六】别路盐司提举官「盐」，宋会要食货二四之二三作「监」。
　　【一七】九千八百九十七「千」原作「年」，据阁本、活字本及宋会要职官一三之二一改。
　　【一八】合该德音原免「合」原作「各」，据宋会要职官六六之二三改。
　　【一九】八月七日按本书卷三四八元丰七年八月七日甲戌条无此事，此事在八月二十一日戊子条。
　　【二○】今淮南催促钱帛所牒会问数目「今」原作「令」，据文义改。
　　【二一】法官□处厚驳之「处」原作「居」，据阁本及宋史卷三二九舒亶传改。下同。
　　【二二】乞许令满任「乞」字原脱，据阁本补。
　　【二三】送定断官看详「看详」原作「详送」，据阁本及宋会要职官二四之九改。
　　【二四】河东经略司「东」原作「北」，据阁本改。
