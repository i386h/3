<!-- { "loadSidebar": true } -->
　　筠见北汉主仪卫寡弱，不似王者，内甚悔之。北汉主数召筠计事，筠自言受周氏恩，不忍负之。而北汉主与周，世仇也，闻筠言，亦不悦。筠将还，别赐马及铠甲具装，遣宣徽使莱人卢赞监其军，筠心益不平。筠有马三千匹，日夕校阅，欲直趣大梁。赞尝见筠计事，筠不应，顾左右曰：「大梁兵皆我昔时部曲也，见我则降耳。」赞怒，拂衣而起。北汉主闻赞与筠有隙，遣卫融诣军中和解之。筠留其长子守节守上党，自率觽三万南出。
　　癸卯，石守信等言破筠觽于长平【二六】，斩首三千余级，又攻拔其大会寨。
　　是日端午，赐百官衣各一袭。
　　甲辰，诏削夺李筠官爵。
　　上以畿甸委输京师，吏多旁缘为奸，民或咨怨。乙巳，命殿中侍御史王伸、（伸，未见。）监察御史王祜【二七】、户部郎中沈义伦等八人，分领在京诸仓。祜，莘人也。
　　丙午，幸宰相魏仁浦第视疾。
　　先是，改作周六庙于西京。己酉，庙成，遣光禄卿郭□奉神主迁焉。
　　乙卯，宴近臣于广政殿，以忠正节度使、兼侍中杨承信来朝故也。自是，节度使来朝，即宴如例。（承信，初见天福三年。）
　　丁巳，诏亲征。以枢密使吴廷祚为东京留守，端明殿学士、知开封府吕余庆副之，皇弟殿前都虞侯光义为大内都点检。侍卫马步军都指挥使韩令坤率兵屯河阳。
　　己未，帝发大梁。
　　壬戌，次荥阳。召西京留守河内向拱与语，（拱，初见广顺二年，尝改名训。）拱劝上急济河，踰太行，乘贼未集而击之，稽留浃旬，则其锋益炽矣。枢密直学士赵普亦言：「贼意国家新造，未能出征。若倍道兼行，掩其不备，可一战而克。」上纳其言。
　　甲子，次河阳。丙寅，次怀州。
　　丁卯，前军都部署石守信、副都部署高怀德破贼军三万余觽于泽州南，获北汉河阳节度使范守图，（守图，未见。）杀卢赞。筠遁入泽州，婴城自固。
　　是月，永安节度使折德扆破北汉沙谷寨，斩首五百级。德扆，从阮之子也。（实录在六月甲午，据奏到之日也。德扆，初见干佑三年。从阮，初见开运元年。）
　　六月己巳朔，上至泽州，督诸军攻城。
　　初，吐浑府都留后、汾州团练使王全德，帅所部从李筠战泽州南。既败，走入潞州，与筠子守节为拒守计。（全德，未见。）及上围泽州，全德大惧，与亲友数十人犯关来奔【二八】，龙捷指挥使王廷鲁（廷鲁，未见。）亦自潞州相继出降，贼势转蹙矣。泽州城逾旬未下。上召控鹤左厢都指挥使蓟人马全乂，（全乂，初见广顺三年，不着邑里。）赐食御坐，问以计策。全乂请并力急攻，且曰：「缓之，恐复生变。」上即命诸军奋击。全乂率敢死士先登，飞矢贯臂，流血被体，全乂拔镞进战，士气益奋，上亲率卫兵继之。辛巳，克其城，李筠赴火死。获北汉宰相卫融。命掩尸骼，禁剽掠，放泽州民今年田租。
　　乙酉，进攻潞州。
　　丁亥，筠子守节以城降，上赦其罪。升单州为团练【二九】，（按续资治通鉴作「以为单州团练使。」）用守节为使。
　　是日，车驾入潞州，宴从官于行宫。
　　辛卯，德音：「降死罪囚，流以下原之。潞州近城三十里内勿收今年田租。诸路州府寺院，经显德二年停废者勿复置，当废未毁者存之。」
　　泽州之未破也，筠爱妾刘氏谓筠曰：「军州马尚有几何？」筠曰：「汝何问为？」刘氏曰：「今孤城危迫，旦暮且破，若得马数百匹，尚可以犯围走保上党。上党楼堞坚固，且近河东，易于求援，与其守死【三○】，不犹愈乎？」筠然之。料见马且千匹，将出，左右或阻之曰：「今在帐前之人，皆云与大王同心，一旦出城，劫大王降敌，其可悔乎！」筠犹豫未决。明日，城陷，筠走赴火。刘氏将从之，筠以其有娠，麾之使去。守节无子，购得之，生子，卒为筠后。
　　北汉主闻筠败，自太平驿遁还晋阳，谓赵华曰：「李筠无状，卒如卿言。吾幸全师以归，但恨失卫融、卢赞耳。」由是重文学之士。久之，华请老，使食其禄终身。以翰林学士承旨、兵部尚书赵弘为中书侍郎、兼兵部尚书、平章事。弘，蓟人也。
　　癸巳，安国节度使元城李继勋来朝，乙未，命为昭义节度使。（继勋，初见显德三年，不着邑里。）
　　丁酉，上发潞州。
　　秋七月戊申，至京师。
　　初，卫融之被执也，上诘融曰：「汝教刘钧举兵助李筠反，何也？」融从容对曰：「犬各吠非其主，臣四十口衣食刘氏，诚不忍负之。陛下宜速杀臣，臣必不为陛下用，纵不杀，终当间道走河东耳。」上怒，命左右以铁挝击其首，流血被面。融呼曰：「臣得死所矣。」上顾左右曰：「此忠臣也，释之。」命以良药傅其疮，因使融致书北汉主，求周光逊等，约亦归融太原，北汉主不报。辛亥，以融为太府卿。
　　壬子，幸宰相范质第视疾，赐黄金器二百两，白金器千两，绢二千匹，寻复赐钱百万。（赐钱乃八月甲戌事，今并书。）
　　前司空、赵国公李谷，初归洛阳，李筠以谷周朝名相，遗钱五十万，他物称是，谷受之。及筠叛，谷忧恚发病，乙卯，卒。上为废朝二日，赠侍中。
　　戊午，宴韩令坤等于礼贤讲武殿，赐袭衣、器币、鞍勒马有差，赏平泽、潞之功也。
　　初，成德节度使金城郭崇（崇，初见天福二年。）闻上受禅，时或涕泣。监军陈思诲密奏其状，且言常山近契丹，崇怀怨望，宜早为之所。上曰：「我素知崇笃于恩义，此盖感激所发耳。」然亦遣使侦之。崇闻有使至，忧懑失据，谓左右曰：「苟使命不测，将奈何？」左右莫对，观察判官辛仲甫【三一】曰：「公首效诚节，且军民处置，率循常度，朝廷虽欲加罪，何以为辞？使者若至，但率官吏郊迎，尽礼致恭。淹留伺察，当自辨明矣。」崇如其言，日与僚佐饮博，使者审崇无他，即归奏之。上喜曰：「我固知崇不反也。」已而，崇请入朝。是日，命宣徽南院使昝居润权知镇州。仲甫，汾州人。崇前在澶渊，仲甫为掌书记。厢虞侯劫部民二人杀之，其家诉言阴识贼魁。而厢虞侯者，崇亲吏也，吏不敢诘。仲甫力请捕之，案治有状，吏犹稽缓，欲变其狱。仲甫抗白崇曰：「民被寇害，又使自诬，重伤甚矣，焉用僚佐！请易其狱吏，以雪噃愤」【三二】。崇大感悟，即遣司法掾李濯移鞫之，正其罪，置于法。（李濯，未见。陈思让，汾州人，初见天福六年，思诲即其弟也。郭崇、辛仲甫传载中使伺察事稍不同，今参校修润，使不相抵牾。）
　　澶州蝗，遣使督官吏分捕。
　　乙丑，唐主景遣使贺平泽、潞。丁卯【三三】，又遣其礼部郎中龚谨仪来贡乘舆服御物【三四】。谨仪，邵武人也。
　　河阳节度使真定赵晁以疾归京师，是月，卒。上甚悼焉，初赠太子太师，再赠侍中。晁历方镇，好聚敛，无他勋劳，但以周初与宣祖同掌禁军，有宗盟之分，故蒙优礼，再加赠典，非常例也。
　　八月戊辰朔，御崇元殿，设仗卫，髃臣入合，置待制、候对官【三五】，赐廊下食。
　　庚午，宴近臣于广德殿，江南、吴越朝贡使皆预。自是江南、吴越使来朝，即宴如例。
　　壬申，复升贝州为永清军【三六】。
　　是日，幸玉津园。
　　甲戌，命近臣分诣京城诸祠庙祷雨。
　　保义节度使河东袁彦，性凶率，政出髃小，陕人患之。及闻禅代，日夜缮甲治兵。上虑其为变，命潘美往监其军，遂图之。美单骑入城，谕令朝觐，彦即治装上道。上喜，谓左右曰：「潘美不杀袁彦，成我志矣。」丙子，徙彦为彰信节度使【三七】。
　　忠正节度使、兼侍中杨承信为护国节度使。承信至河中，或言其谋反，上遣作坊副使魏丕赐承信生辰礼物，因察之，还，言承信无反状。承信因是获没于镇。丕，相州人也。
　　忠武节度使、兼侍中阳曲张永德（永德，初见干佑三年。）徙武胜节度使。初，显德末，有方士私谓永德言上受命之符者，永德在军中潜意推奉。将聘孝明皇后，永德出缗钱金帛数千，以助纳采，上甚德之。于是，自许来朝，命改镇邓，恩宠优渥，旧臣无与比者。其后复入觐，召对后苑，道旧故为乐，饮以巨觥。永德妻，周太祖女晋国公主也，但呼驸马而不名。尝问所宝通天犀带安在，永德曰：「往以征淮，过用官钱二十万贯，已偿之矣。」上曰：「尚欠几何？」曰：「五万贯。」即日，诏除其籍，仍别赐二十万。从游玉津园，命卫士代执其辔。时上将有事于北汉，因密访策略，永德曰：「太原兵少而悍，加以契丹为援，未可仓卒取也。臣愚以为每岁多设游兵，扰其田事，仍发间使谍契丹，先绝其援，然后可图。」上曰：「善。」（据司马光百官表，永德以八月自许州徙邓州，而实录、本纪阙略，今追附于此。龙川别志云太宗娶符后，太祖使永德助聘财。今从国史。）
　　壬午，以皇弟殿前都虞侯、睦州防御使光义领泰宁军节度使。
　　甲申，立琅琊郡夫人王氏为皇后，皇妹为燕国长公主。后，华池人，彰德节度使饶之女也。（饶，初见天福十二年八月。）
　　丙戌，诏有司案前代旧式作新权衡以颁天下，禁私造者。（十九日，本纪即云颁新量衡于天下。按此但新造，未颁也。今从本志。）
　　右司郎中李秉（秉，未见。）责授左赞善大夫。秉前判吏部官告院，吏盗用官钱数十万【三八】，秉不知觉，故有是命。
　　初，上征泽、潞，留枢密直学士、右谏议大夫赵普居京师，普因皇弟光义请行，上笑曰：「普岂胜甲冑乎！」许之。及第功推赏，上曰：「普宜在优等。」戊子，以普为兵部侍郎、充枢密副使。
　　大宴广政殿。自是，大宴皆就此殿。上以长春节在二月，故每岁止设秋宴。
　　荆南节度使、守太傅、兼中书令南平贞懿王高保融寝疾，以其子继元幼弱，未堪承嗣，命其弟行军司马保勖总判内外军马事。甲午，（此据曾颜渤海行年纪。）保融卒。保融性迂缓，御军治民皆无法，高氏始衰。保勖眉目簄秀，羸瘠而口吃，文献王甚爱之，虽盛怒，见保勖，怒必解，荆南人谓之「万事休郎君」。
　　乙未，唐主景又遣使来贺帝还京。
　　是月，燕国长公主出降殿前副都点检、忠武节度使、驸马都尉高怀德。
