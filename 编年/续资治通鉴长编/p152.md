<!-- { "loadSidebar": true } -->
　　甲子，陕西转运使刘综言：「访闻迁贼蕃部于赤沙、橐驼路各置会贸易，深虑诱熟户叛涣，请令本路部置潜军讨之。」上曰：「边界市易往来，若不戒而杀，是暴也。宜先谕民以条约，如有违者，即严谴之。」
　　乙丑，免陕西去年逋租。
　　上对宰相吕蒙正等于便殿，谓曰：「每岁防秋，全师聚于定州，此国家旧制也。若散屯士马，分路进讨，又恐兵力不一，难遏贼锋。去岁会兵列阵，逼近边陲，议者又称飞挽刍粟不易偕行。朕每遇将臣，未尝不与细论利害，然多是觽所共知及已行之事，未有能出奇策者。国家甲兵之数，卿等具知。今已复春时，汲汲经营，至将来犹虑不及。中书、枢密院可各述所见，且今岁防边宜如何制置，条例以闻。」
　　丙寅，（正月三十日。此据田锡奏议。）权管干通进银台司、兼门下封驳事田锡言：「臣今月二十五日所进实封，为霸州、干宁军死伤人户等。自二十六日至今，又据莫州奏饿死一十六口，沧州奏全家饿死一十七户。虽有指挥下转运司相度及减斛斗价赈粜，即未见别行指挥。若有司只如此行遣，实未称陛下忧劳之心也。陛下为民父母，使百姓饿死，乃是陛下孤负百姓也。宰相调燮阴阳，启导圣德，而惠泽不下流，王道未融明，是宰辅孤负陛下也。今陛下何不引咎，如禹、汤罪己，略降德音，下饥饿杀人处州府，使民心知陛下忧恤，然后赈廪给贷，以救其死。若仓廪虚，而馈运边备尚未足，即日无可给贷，则是执政素不用心所致。昔伊尹作相，耻一夫不获，今饿杀人如此，所谓『焉用彼相！』今陛下可将此事以理道略面责宰臣以下，观其何词以对，视其有无怍色，有无忧色。待三日后或浃旬以来，不上表待罪，不拜章求退，是忍人也，何良相之为乎？既非良相而犹用之，则是陛下不以百姓心为心也。若不别进用贤臣，臣恐危乱之萌，将来滋蔓难图也。语云：『十室之邑，必有忠信。』况今皇家富有万国，岂无人焉！可于常参官自来五日一转对中，观其所上之言有远大谋略、经纶才业者，可非次擢用。若有其言而无其实，退之以礼，亦合理体。不然，则臣恐国家未能早致太平也。岂唯太平之未能致，其忧患不独在边防而叛乱在内地也。此是陛下缵嗣先帝万世基业之急务也。所急之务，莫先于此。惟圣聪睿鉴，详微臣之言，且可先降德音，以禹、汤责躬之意谢天，以尧、舜至仁之心待下，使饥饿地分知陛下忧恤之心也。」（锡自注云正月三十日奏。今附本日。）
　　二月戊辰，遣中使诣雄霸瀛莫深沧州、干宁军，为粥以赈居民。
　　京城衢巷狭隘，诏右侍禁、合门祗候谢德权广之。
　　德权既受诏，则先撤贵要邸舍，髃议纷然。有诏止之，德权面请曰：「今沮事者皆权豪辈，吝屋室僦资耳【四】，非有它也。臣死不敢奉诏。」上不得已，从之。德权因条上衢巷广袤及禁鼓昏晓，皆复长安旧制。乃诏开封府街司约远近置籍立表，令民自今无复侵占。
　　会凶人刘煜、僧澄雅讼执政与许州民阴构西戎为叛者，诏温仲舒、谢泌鞫问，德权监之。既而按验无状，翌日对便殿，且奏其妄。泌对曰：「追摄大臣，狱状乃具。」德权叱之曰：「必欲陷大臣耶！若使大臣无罪而受辱，则人君何以使臣，臣下何以事君？」仲舒进曰：「德权所奏甚善。」上乃可之。（不知大臣谓谁，今姑从本传。温仲舒时为礼书，知开封。谢泌去年十二月以主客郎中知登闻院，今年春同知贡举，四月知银台司。仲舒及泌鞫狱，乃令德权监之，未详。）
　　庚午，户部使、右谏议大夫王子舆奏事长春殿，疾暴作，仆地，命中使掖之，至第而卒。上甚悼焉，赙赠加等，以其子道宗方幼，诏三司判官朱台符检校其家。子舆止一子，而三女皆未笄。道宗寻卒，家属寓居楚州，子舆妻刘还父母家，子舆犹旅殡京畿。后五年，从弟上言愿借官船载柩还乡里，鬻京师居第，以钱寄楚州官库，备三女资送，上怜而许之。
　　癸酉，诏：「比司帑廪者，多收羡余以为课绩。盖出纳之际有所重轻，此可责而不可銟也。宜令有司严加戒励，无使复然。」三司尝言衣库副使焦守节监香药榷易院【五】，岁课增八十余万，当迁合门副使。上谓辅臣曰：「守节缘财利羡余而迁横行，何以劝边陲效命者？」止以为宫苑副使。
　　孙全照至绥州，乃言筑城非便，朝论亦多异同。丁丑，诏知天雄军、工部侍郎钱若水与并代钤辖陈兴乘传详度之，傥有所利，急令施功，如其不然，即可罢役。
　　先是契丹入寇，前阵保州招收小校解恕、杨光美、齐峦等奋不顾身，摧锋陷阵，及大军分退，犹依山据险，大诟杀贼，以至陷没。上嗟悯之，优恤其家，仍录其嗣。
　　己卯，以折中刍粮事繁，置原州通判一员。
　　知镇戎军李继和上言：「昨自天麻川杀卫狸族后，近界蕃部颇甚震慑。即今自本军西陇山外五百里已来，诸族皆乞点集军马，各于蕃界建立寨栅，戍守要害。然戎狄之性，本无仁义，既资德泽，亦用威怀。若迁贼奔冲，本军量加杀戮，则威令必振，此辈益思助顺。如稍落奸计，及被围三五日出兵不及，或抄取十族五族熟户，则此辈亦因而解体，岂复有连衡之心。臣愚以为国家事势，宜令边寇每来，百里之外先怀畏怯，一舍之间即须败耱，岂宜使目睹城隍，更加攻守。臣以为若移泾原一路部署于本军屯戍，最为利便。何者？蕃贼来往，急于风蹒，既兵数不充，则难于接战。若兵觽力敌，急于交锋，乘其困乏，决可图捷胜。又屯兵之所，以粮薪水草为先。今本军薪水，丰饶他处。又部署司在此，即内地州郡可减戍兵。然后请移泾、原、仪、渭、陇五州二税，及邠、宁、泾、原、仪、渭州商旅入中，并于环、庆及本军三处，充赡刍粮。又环州至本州岛裁五百里，请于本军熟户中开路直抵环州，不过三百余里。如两路有急，便交相应援。贼若轻来抄掠，则本路部署司与州兵可同掩击。如贼稍觽，则不踰旬日，两路可以会兵。用此枝梧，理无不胜。更请于环、庆开路以达延州，则横□千里，可以互相照应。况延州去石、隰去麟、府，各不至远，请今潜相期约，递入贼境，使其疲于奔命，则彼将自救不暇，安能更犯疆埸，吞并蕃部。如此，则三二年间，加之水旱，觽心必离，因而披攘，则何寇不摧，何贼不灭矣。」上曰：「继和此奏，颇亦尽心。然其欲开环庆诸路相应，虑僻远难行也。」
　　代州民李绪有罪，亡入敌境，州捕其家属赴阙。上曰：「闻绪本边民，颇有赀蓄，傥行籍没之法，则绪无由归，况其罪亦未合缘坐。」亟遣还本州岛。
　　乙酉，诏戍边军士疾病并战没者，春冬衣听给其家。
　　除果州官邸店本课外地铺钱。
　　丁亥，高阳关都部署、殿前都指挥使、保静节度使王汉忠来朝。己丑，以汉忠为邠宁环庆、仪渭州镇戎军两路都部署，东上合门使李允正为钤辖，如京副使宋沆为都监，领戍兵二万五千人，委汉忠分道控制。
　　诏除合州赤水、巴川二县长利、谢市、楼滩三镇酒税钱，以经寇残弊也。
　　庚寅，西面部署司请以泾、原、环、庆骑兵之半易河北步兵。上曰：「西面惟泾、原、镇戎军川谷稍□平，余多山险，非骑兵所宜也。」即从其请。
　　甲午，审刑院上秦州私贩马条例：「自今一疋杖一百，十疋徒一年，二十疋加一等，三十疋奏裁，其马纳官，以半价给告事人。」从之。先是，侍御史知杂事范正辞尝请于西北边市马，枢密院言冒禁不可许，诏特以□马赐焉。
　　三月丁酉朔，诏吏部选人，忧制阙者并放选，着于令。
　　己亥，京西转运使张巽言襄州置营田务，烦扰非当。诏罢之，纵民耕莳。
　　癸卯，以右谏议大夫宋太初权管勾御史台事，时中丞赵昌言、知杂御史范正辞坐事被劾故也。先是，案劾有罪，必预请朝旨。太初以为失风宪体，狱成，然后闻上，时论韪之。
　　甲辰，御史台上言：「右谏议大夫王化基，先权中丞，正衙常参，立中丞砖位，内殿起居日，立本官班。今宋太初以右谏议大夫权台事，请定班制。」诏如化基例。
　　河北转运使耿望言，准诏开镇州常山镇南河水入洨河至赵州功毕，诏褒之。
　　西京左藏库使舒知白请于泥沽海口及章口复置海作务造舟，令民人入海捕鱼，因察平州机事，异日王师征讨，亦可由此进兵，以分敌势。上曰：「此事朕屡尝询访，先置此务，已云非便，即废之。盖近海小民，翻与戎人往还，数年前敌泛舟直入千乘县，亦疑有乡导之者。然何承矩近亦有此规画，宜下本路转运司条上利害。」既而以为非便，卒罢之。知白，元子也。（元，见干佑元年。）
　　李继迁大集蕃部，攻陷灵州。知州、内客省使、顺州团练使裴济死之。济在灵州凡二年，谋辑八镇，兴屯田之利，民甚赖焉。及被围，饷道断绝【六】，孤城危急，济刺指血染奏求救，大军讫不至，城遂陷。戊申，西面部署司以闻，宰相等上表待罪，诏慰谕之。
　　己酉，以马步军都虞候王超为永兴军驻泊都部署，冀州团练使石普副之。徙永兴军驻泊钤辖、六宅使、顺州刺史康继英为庆州驻泊钤辖，与西南缘边迭为应援【七】；入内副都知秦翰为环庆、泾原两路钤辖，与王汉忠、李允正同其事，备贼兵之侵轶也。始，超等至环州，或云灵州【八】已陷没，郑文宝乃衣胡服，引单骑，冒大雪，间道抵清远故城，尽得其实。遂奏班师。
　　庚戌，比部员外郎、直史馆洪湛削籍，流儋州。工部尚书兼御史中丞赵昌言、膳部郎中兼侍御史知杂事范正辞并削一任，昌言责授安远行军司马，正辞滁州团练副使。推直官殿中丞高鼎、主簿王化并削两任，鼎责授蕲州别驾，化黄州参军。
　　先是，有河阴民常德方者，讼临津尉任懿纳贿登第，下御史台鞫，得懿□云：「咸平三年补太学生，寓僧仁雅舍，仁雅问懿就举有知识否，懿曰无。仁雅曰：我院内有长老僧惠秦者，多识朝贵，当为道达。懿署纸许银七铤。仁雅、惠秦私隐其二，易为五铤。惠秦素识王钦若，钦若时已在贡院，乃因钦若馆客宁文德、仆夫徐兴纳署纸钦若妻李氏。李氏密召家仆祁睿，书懿名于睿左臂，并口传许赂之数，入省告钦若。及懿过五场，睿复持汤饮至省。钦若遣睿语李氏，令取所许物。懿未即与，而懿预奏名登科，授官未行，丁内艰还乡里。仁雅为文德、惠秦辈所迫，驰书河阴，形于诅詈。」德方者，卖卜县市，获仁雅书以告。昌言具得其事，白请逮钦若属吏。
