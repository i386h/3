<!-- { "loadSidebar": true } -->
　　塘水东起沧州界，拒海岸黑龙港，西至干宁军，沿永济河合破船淀、满淀、灰淀为一水，衡广百二十里，纵九十里至一百三十里，其深五尺。东起干宁军西信安军永济渠为一水，西合鹅巢淀、陈人淀、燕丹淀、大光淀为一水，衡广一百二十里，纵三十里或五十里，其深丈余或六尺。东起信安军永济渠，西至霸州莫金口，合水纹淀、得胜淀、下光淀、小兰淀、李子淀、大兰淀为一水，衡广七十里，纵五十里或六十里，其深六尺或七尺。东北起霸州莫金口，西南保定军父母砦，合粮料淀为一水，衡广二十七里，纵八里，其深六尺。霸州至保定军并塘岸水最浅，故咸平、景德中，契丹钞河北，以霸州、信安军为归路。东南起保定军，西北雄州，合百世淀、黑羊淀、小莲花淀为一水，衡广六十里，纵二十五里或十五里，其深八尺或九尺。东起雄州，西至顺安军，合大莲花淀、洛阳淀、牛横淀、康池淀、畴淀、白洋淀为一水，衡广七十里，纵三十里或四十五里，其深一丈或六尺或七尺。东起顺安军，西边□淀，至保州，合齐安淀【三】、宜子淀、劳淀为一水，衡广三十余里，纵百五十里，其深一丈三尺或一丈。起安肃、广信军之南，保州西北，畜沈苑河为塘，衡广二十里，纵十里，其深五尺，浅或三尺，曰沈苑泊【四】。自保州西，合鸡距泉，尝为稻、方田，衡广十里，其深五尺至三尺，曰西塘泊。自何承矩以黄懋为判官，始开置屯田，筑堤储水为阻固，其后益增广之。凡并边诸河，若滹沱、葫芦、永济等河，皆汇于塘。
　　天圣已后，相仍而不废，仍领于沿边屯田司。而当职之吏，各从其所见，或曰：「有兵将在，敌来，何所事塘？且边□淀西望长城口，尚百余里，皆山阜高仰，水不能至，敌骑驰突，得此路足矣，塘虽距海，亦无所用。夫以无用之塘，而废可耕之田，则边谷贵，自困之道也。不如勿广，以息民为根本。」或者则曰：「河朔幅员二千里，地平夷无险阻，贼从西方入，放兵大掠，由东方而归，我婴城之不暇，其何以御之？自边□淀至泥姑海口，挠亘七州军，屈曲九百里，深不可以舟行，浅不可以徒涉，虽有劲兵，不能度也。东有所阻，则甲兵之备，可专力于其西矣。孰谓无益？」论者自是分为两歧，而朝廷以敌性荒忽无常，阻固终不可以废也。
　　元年八月，忻州团练使刘平自雄州徙知成德军。是月壬午，奏曰：「臣向为沿边安抚使，与安抚都监刘志刘志，未见。尝陈备边之略。臣今徙真定路，由顺安安肃、保定州界，自边□淀望赵旷川、长城口，乃契丹出入要害之地，东西不及一百五十里。臣窃谓圣朝七十余年【五】，守边之臣，何可胜数，皆不能为朝廷预设深沟高垒，以为扼塞。臣闻太宗朝，尝有建请置方田者。今契丹国多事，兵荒相继，我乘此以引水植稻为名，开方田，随田塍四面穿沟渠，纵广一丈，深二丈，鳞次交错，两沟间屈曲为径路，才令通步兵。引曹河、鲍河、徐河、鸡距泉分注沟中，地高则用水车汲引，灌溉甚便。愿以刘志知广信军，与杨怀敏共主其事，数载之后，必有成绩。」遂密敕平与怀敏渐建方田。怀敏时为西路缘边巡检都监也。侍禁刘宗言又奏请种木于西山之麓，以法榆塞，云可以限敌骑也。此段取本志附见。刘平自雄州徙成德，乃去年八月丙辰，其奏则据会要在此年三月十七日。会要云明道元年三月十七日【六】知成德军刘平言，安肃、广信军并保州各相去三四十里，其间平原广野【七】，乞自保州已西如稻畦掘作方田【八】，每年渐次开展，乞专委西路缘边巡检都监杨怀敏相度可否。建置方田，必有成绩。诏令怀敏渐次兴置稻田【九】，仍令刘平常切照管。
　　丁亥，祈雨于会灵观、上清宫、景德开宝寺。
　　庚寅，以皇太后不豫，大赦，除常赦所不原者。募天下善医，驰传赴京师。僧道童行系帐京畿三年、西京南京五年、诸道七年，并与剃度披带。干兴以来贬死者复其官，谪者皆内徙，丁谓特许致仕。宋朝要录云：寇准、曹利用、周怀政、曹允恭、周文质并追复旧官，丁谓特许致仕，徙居近地州军。
　　甲午，皇太后崩。遗诰尊太妃为皇太后，皇帝听政如祖宗旧规，军国大事与太后内中裁处，赐诸军缗钱。
　　乙未，帝御皇仪殿之东楹，号恸见辅臣，且曰：「太后疾不能言，而犹数引其衣，若有所属，何也？」奎曰：「其在衮冕也！然服之，何以见先帝乎？」帝悟，以后服敛。即命吕夷简为山陵使。既宣遗诰，合门趣百官贺太后于内东门。御史中丞蔡齐正色谓台吏毋追班，入白执政曰：「上春秋长，习天下情伪，今始亲政，岂宜使女后相继称制乎？」执政无以夺。
　　夏四月丙申朔，下诏求助，删去遗诰「皇帝与太后裁处军国大事」之语。
　　遣东上合门使曹琮告哀于契丹，又遣使告谕边镇。出遗留物赐近臣有差。
　　丁酉，髃臣上表请听政，不允，五上，乃从之。
　　庚子，降诏恤刑。见辅臣于皇仪殿之东楹，工部尚书李迪初自河阳还，以国哀未得入谒，至是特召见之。寻命迪为资政殿大学士、判都省。命翰林学士章得象为大行皇太后遗留契丹国信使，崇仪使安继昌副之；供备库副使李用和持太后遗留物赐西平王赵元昊。
　　皇太后既崩，左右始有以宸妃事闻者，上号恸累日不绝。壬寅，追尊宸妃为皇太后。甲辰，诏改葬于永定陵，大行皇太后山陵五使并兼追尊皇太后园陵使。或言太后死非正命，丧不成礼，上亦疑焉。因易梓宫，上遣李用和视之，则容貌如生，服饰严具。用和入告，上叹曰：「人言其可信哉！」乃于大行神御前焚香，泣曰：「自今大娘娘平生分明矣！」改葬易梓宫，李用和视之，据龙川别志。邵伯温见闻录乃云上亲视之，盖不然也。
　　太常礼院言，册皇太妃杨氏为太后，请如咸平二年故事，百官上笺曰殿下，称教旨或懿旨，而不上表，从之。咸平二年故事，已不入长编，此亦当削。不惟不入长编，国史亦不载，今附此。
　　戊申，始听政于崇政殿西厢，并召对契丹贺干元节使崇义军节度使萧达、客省使刘日省，罢干元节上寿。
　　庚戌，以流人林献可为三班奉职。明道初，献可抗言请皇太后还政，太后怒，窜于岭南，至是特录之。实录云献可以天圣中上言，按张存疏，则当在明道元年。又按苏舜钦林书生诗，乃元年五月间也，已附见六月末。献可，不知何许人也，皇佑四年末又见，当考。
　　壬子，髃臣上表请御正殿，不允，表三上，乃从之。
　　诏内外毋得进献以祈恩泽，及缘亲戚通章表。若传宣，有司实封覆奏，内降除官，辅臣审取处分。罢创修寺观。毋进干元节香合及山仪。帝始亲揽庶政，裁抑侥幸，中外大悦。
　　癸丑，以景灵宫使、泰宁节度使、同平章事钱惟演判河南府。
　　召知应天府龙图阁学士刑部侍郎宋绶、通判陈州太常博士秘阁校理范仲淹赴阙。宋朝要录云，以绶与仲淹在天圣中尝请损垂帘仪制故也。
　　罢上御药并上御药供奉。以上御药杨怀志江德用并为供备库使、杨承德杨余懿并为洛苑副使，上御药供奉蔡舜卿、张怀信、武继隆、任守忠、杨安节并为供备库副使。以入内供奉官四人勾当御药院，如故事。
　　丙辰，降文思使、普州团练使、入内副都知江德明为西京左藏库使，并代路钤辖、三陵副使、东染院使罗崇勋为真定府、定州路都监，洛苑使杨余懿为齐州都监、杨承德为同州都监，供备库副使张怀信为岳州都监、杨安节为晋州都监、武继隆为蕲州都监、任守忠为黄州都监、蔡舜卿为潞州都监。初，大行皇太后辅政，而德明等交通请谒，权宠颇盛。参知政事薛奎，言不遂斥逐，恐阶以为乱。上不欲暴其罪状，止黜之于外。杨怀志、江德明【一○】二人未见谪官，当考。
　　己未，门下侍郎、兼吏部尚书、平章事吕夷简罢为武胜节度使、同平章事、判澶州【一一】；枢密使、昭德节度使、右仆射、检校太师、兼侍中张耆罢为左仆射、检校太师、兼侍中、护国军节度使、判许州，寻改陈州；枢密副使、尚书左丞夏竦罢为礼部尚书、知襄州，寻改颍州；礼部侍郎、参知政事陈尧佐罢为户部侍郎、知永兴军；枢密副使、礼部侍郎范雍罢为户部侍郎、知荆南府，寻改扬州，又改陕州；枢密副使、吏部侍郎赵稹罢为尚书左丞、知河中府；尚书右丞、参知政事晏殊罢为礼部尚书、知江宁府，寻改亳州。
　　初，荆王子养禁中，既长，夷简请出之，太后欲留，使从帝诵读。夷简曰：「上富春秋，所亲非儒学之臣，恐亡益圣德。」即日命还邸中。苏辙龙川别志，云张方平奉敕撰夷简神道碑，其家欲言协和二宫事，方平于上前质其虚实，上不喜，曰：「吾不能复记此。」良久乃曰：「明肃章献【一二】尝自言梦周王祜来，告将托生荆王宫中，时允初始生，二后欲取入宫养之，夷简争之乃止。」上所言如此，则夷简协和两宫，信有力矣。按允初卒于治平元年，年三十七，其初生当天圣七年。方平撰神道碑不记此。独本传有养荆王子禁中，既长，命还邸，与苏辙所记不同，不知本传何据，窃疑苏辙所记得实，今姑从本传。
　　帝始亲政事，夷简手疏陈八事，曰正朝纲、塞邪径、禁贿赂、辨佞壬、绝女谒、疏近习、罢力役、节□费，其劝帝语甚切。帝与夷简谋，以耆、竦等皆太后所任用，悉罢之。退告郭皇后，后曰：「夷简独不附太后耶？但多机巧，善应变耳。」由是并罢夷简。及宣制，夷简方押班，闻唱其名，大骇，不知其故。而夷简素厚内侍副都知阎文应，因使为中诇，久之，乃知事由皇后云。
　　中书侍郎、兼兵部尚书、平章事、集贤殿大学士张士逊加门下侍郎、昭文馆大学士，监修国史；或说吕夷简知士逊不如己，故荐以自代，使上思己，复召用之。按士逊先为相，今但自集贤迁昭文、史馆耳，恐好事者饰说，今不取。然士逊先为相，夷简实引之也。资政殿大学士、工部尚书、判都省李迪以本官平章事，集贤殿大学士。翰林侍读学士、户部侍郎王随为参知政事，枢密直学士、礼部侍郎、权三司使事李谘为枢密副使，步军副都指挥使、福州观察使王德用为检校太保、签书枢密院事。
