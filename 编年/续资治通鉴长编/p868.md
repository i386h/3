<!-- { "loadSidebar": true } -->
　　戊戌，知岷州张守约言：「蕃部纳土，当给茶彩，臣为其乏食，以麦代给【一五】，宜受专擅之罪。」诏释之。
　　己亥，上批：「闻赵州修城，役兵病者已六百六十余人，外方难得医药，虽董役官存恤备至，而实无补死者。可遣内侍赐夏药，及令翰林差医官乘驿往彼诊治，赐特支钱有差。」又批：「广南东路以瘴疠，近年数失监司，新转运判官宋球乞增差医学邢慥，宜许之。」
　　御史盛陶乞出，邓绾奏陶资性端谨，终始如一，乞甄擢。上目王安石及吕惠卿而笑，王珪曰：「惠卿适改云资性颇邪，终始如一。」安石曰：「绾为国司直，其言事如此，何止尸素而已。」上曰：「邓绾，两制犹之可也。如文彦博，任遇更重，乃举刘庠，屡陈谠论。要治此等事，不可胜治。」安石曰：「陛下欺髃臣，臣等须力争，以为害天下事故也。髃臣欺陛下，陛下岂宜容忍！」上曰：「无虐□独而畏高明，极难事。」安石曰：「天讨有罪，天叙有德。陛下非有私心，奉承天之所为而已，何难之有？且任之重，遇之厚，则责之尤宜厚。」韩绛曰：「房、杜有小过，必朝堂惶恐谢罪。」安石曰：「备位大臣，若有小过失，或在所容，如其欺罔，即无可容之理。」上曰：「如苏轼辈为朝廷所废，皆深知其欺，然奉使者回辄称荐。」安石曰：「奉使者称荐此辈，即为髃邪所悦，髃邪所悦则少谤议，少谤议则陛下以为奉使胜其任。若正言谠论，即为髃邪所恶，髃邪所恶则多谮愬，谮愬多则陛下安能不疑？又奉使一路，安能无小过失？因其过失上闻，考核有实，即无所逃其罪，此所以不敢不为邪，以免髃邪诬陷也。」陶寻出为签书随州判官。陶为随州签判，据陶本传。十四日王安石云云。
　　庚子，命龙图阁待制曾孝□兼权河北西路察访司事。沈括出使契丹故也。
　　壬寅，睦州司法参军练亨甫为崇文院校书。以御史中丞邓绾、知杂事张琥荐之。
　　知制诰沈括上熙宁奉元历。诏进括一官，司天监官吏进官、赐绢银有差。初，仁宗朝用崇天历。至治平初，司天监周琮改撰明天历行之，监生石道言未经测验，不可用，不听。至熙宁元年七月望，夜将旦，月食东方，与历不协，乃诏历官杂候星晷，更造新历。终五年冬，日行余分略具。会括提举司天监，言淮南人卫朴通历法，召朴至，五年九月召朴【一六】。言：「崇天历气后天，明天历朔后天。又明天历朔、望小余常多二刻半以上，盖创历时惟求朔积年数小，减过闰分使然，故求日月交食为疏。崇天历以熙宁元年交食，视明天为密，然但见朔法而已。以皇佑三年九月癸酉晷景与十二月甲辰参较，差一寸一分，半之，以日法除，得气后天五十三刻，其失皆在置元不当也。」诏朴改造，自以己学为之，视明天历朔减二刻。历成行之，赐朴钱百千。至绍圣初，又改历。元佑六年三月，吕大防上神宗实录，于此云行之至今，盖指元佑六年也。绍圣三年上神宗实录，则二年已用观天历矣。绍圣史官务改元佑，独漏此，今改「至今」作「至绍圣初，又改历。」九年正月二十七日甲申，沈括奏当参考。旧纪于四月甲申书颁历，今不取。
　　提点秦凤等路刑狱郑民宪言，于熙州南关以南开渠堰引洮水，并东山直北通流下至北关【一七】，并自通远军熟羊寨导渭河至军溉田，乞募夫开修。诏民宪相度，如可作陂，即募京西、江南陂匠以往。
　　诏增给雄州归信、容城两县弓手私马刍豆及七分。从缘边安抚司请也。
　　赐都大提举疏浚黄河司勾当官李公义、内侍黄怀信官淤田各十顷，赏浚河劳也。
　　诏在京酒户见欠三司粜米场钱，展限半年。
　　癸卯，宣徽北院使、中太一宫使张方平判永兴军。方平乞免宫使，求近郡，及有是命，仍以疾辞，诏依旧供职。其后，上欲用方平为枢密使，既批出，王安石将行文书，吕惠卿留之曰：「当晚集更议之。」因私于安石曰：「安道入，必为吾属不利。」翼日，再进呈，其事遂寝。司马光记闻云此事在八年五月，今附见方平辞永兴后。按陈升之以闰四月四日罢枢密使，上欲用方平，或是此时，必未在五月也，更须考详。
　　权监察御史里行蔡承禧言：「省、府、寺、监、铨院等处，旧无句朱簿者，欲令置簿，仍选官每员分三两处提辖，季或一月取索检点。如于理可行而故为留滞，于文无害而烦为追逮，或迁引日月而不即了绝，或自当行遣而不与行下，以违制科罪。」诏中书、枢密院取索诸处住滞事取旨。后惟三班院稽滞，遂劾之。
　　诏分秦凤路正兵二万二百余人，参以弓箭手、寨户、蕃兵二万四千余人为四将。副都总管燕达为第一将，钤辖康从副之；贾昌言为第二将，熙河路训练军马王振副之，兼准备策应。熙河仍令达提举。都监白玉为第三将，熙河路蕃汉都巡检李师古副之；都监刘昌祚为第四将，阶州驻泊都监皇甫旦副之。从经略使张铣请也。五月四日分环庆四将。七月二十八日分泾原五将。
　　甲辰，诏雄州进士焦渥与试衔判、司、主簿或尉。以河北东路察访使曾孝□言渥陈边议可采，召试舍人院中等故也。
　　诏河北两属户借常平谷免输息。
　　权发遣环庆路经略使范纯仁言：「旧陕西敕弓箭手、百姓不许典买租赁蕃部田土，至熙宁编敕则不禁。臣今体访环、庆州诸城寨属户，昨因灾伤，多以田土典卖与蕃部，虑渐典卖与汉人。缘熟户以耕种为业，恐既卖尽田土，则无顾恋之心，以至逃背作过，缓急难以点集。乞自今陕西缘边属户蕃部地，止许典与蕃部，立契毋得过三年。」诏地连夏国界者，用陕西一路敕，余用编敕。
　　录光禄寺丞□辛子损为郊社斋郎。以辛通判太平州，出视广济圩溺水死故也。
　　乙巳，诸县有保甲处已罢户长、壮丁，其并耆长罢之。以罢耆、壮钱募承帖人，每一都保二人，隶保正，主承受本保文字。乡村每主户十至三十轮保丁一，充甲头，主催租税、常平、免役钱，一税一替。保内被盗，五十日不获，均备赏钱，窃盗毋过二千，强盗毋过五千，贫户免输，如保内自获，以役钱代给。凡盗贼、斗殴、烟火、桥道等事，责都副保正、大保长管勾，都副保正视旧耆长，大保长视旧壮丁。法未有保甲处【一八】，编排毕准此。二十三日上问此。七年十月辛巳当考。司农言保户均出赏钱事，上谓王安石曰：「既出钱免役，又出赏钱如何？」安石曰：「赏钱自来不因役出，兼每户出钱，一火强盗不过六十，窃盗不过三十，贫乏又免，无所苦也，比旧人情必悦。」上曰：「利害加天下，极宜审之。」安石曰：「固应如此。」他日，上又欲以役钱代赏，且言：「二百五十家同任责非是，当令二十五家均出，宁厚无伤，亦所以惩之。」安石请如圣旨施行，然不可厚也。此据日录乃六月十二日事，今并书。
　　知黔州、内殿崇班张克明言，领思、费、夷、播四州，又新籍蛮人部族不少，语言不通，习俗各异，若一概以敕律治之，恐必致惊扰，乞别为法。下详定一司敕所，请黔南獠与汉人相犯，论如常法；同类相犯，杀人者罚钱自五十千，伤人折二支已下罚自二十千至六十千；窃盗视所盗数罚两倍，强盗视所盗数罚两倍；其罚钱听以畜产器甲等物计价准当。从之。
