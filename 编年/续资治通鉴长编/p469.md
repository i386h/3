<!-- { "loadSidebar": true } -->
　　己巳，职方员外郎、同判登闻鼓院张尧佐提点开封府诸县镇公事。谏官余靖言：「外议皆云：『尧佐识见浅近，依托后宫嫔嫱之势，已得内降指挥，改赐章服，又从内批与省府差遣。大臣依违，不能坚执，遂与府界提点。』伏惟陛下近岁以来，每事思治，损节淫货，放减后宫，绝斜封之官，无私谒之宠，此皆日来亲行至美之事，安得更使外议籍籍如此？臣深为陛下惜之。大凡嫔御、亲靗，但多与财帛，足表恩意。如尧佐进士出身，自当随其才望，与之差遣。何必躐等，以腾物议？府界提点，比省府判官，固是降等，然吕公弼前亦辞三司判官，就此差遣，未及半年，早已迁陟，议者不论其才，但云故相之子，所以进用太速。将来尧佐若循此例升进，外议亦必谓斜封、私谒之类，窃恐上累圣德。若陛下必欲爱之，不若与有职田一近郡，足以表陛下屈己从公之德，于尧佐资叙，亦无所损也。」
　　又言：「尧佐，修媛之世父，进用不宜太遽。顷者郭后之祸，起于杨、尚，不可不监。」上曰：「朕岂以女谒进人？盖因臣僚论荐而后用尔。如物议不允，当更授一郡耳。」上虽有此言，尧佐竟不出。明年闰五月，除户判。
　　诏尝经战没及为盗所杀，其子孙补班行而年幼者，并给以俸。
　　辛未，省广济河催纲朝臣一员，仍减岁漕军储二十万石。
　　壬申，诏：「国家设巡检、县尉，以佐郡邑制奸盗也。朕每念其勤劳，而俸入未优，何以责其尽力乎？自今巡检、县尉月俸，并特给见钱，更不折支。」
　　癸酉，祠部郎中、集贤校理钱仙芝贷命决配沙门岛，坐知秀州受枉法赃罪当死，特贷之；前两浙转运使王琪降知婺州，两浙转运使邵饰降知洪州，并坐按发仙芝在谏官奏劾之后也。琪、饰降官在五月庚午，今并书。
　　甲戌，命盐铁副使、户部员外郎鱼周询，宫苑使周惟德往陕西，同都转运使程戡相度铸钱及修水洛城利害以闻。
　　先是，韩琦以修水洛城为不便，奏罢之，郑戬固请终役。琦还自陕西，即罢戬四路都部署。戬既改知永兴，又极言城水洛之便，役不可罢；命刘沪、董士廉督役如故。知渭州尹洙及泾原副都部署狄青相继论列，以为修城有害无利，议者纷纷不决，故遣周询等行视。戬初命泾原都监许迁将兵为修城之援，及戬罢统四路，洙亟召迁还，又檄沪、士廉罢役，且召沪、士廉。蕃部皆遮止沪、士廉等，请自备财力修城。沪、士廉亦以属户既集，官物无所付，又恐违蕃部意，别生变，日增版趣役。洙再召之，不从，洙亟命瓦亭寨都监张忠往代沪，又不受。洙怒，命青领兵巡边，追沪、士廉，欲以违节度斩之。青械二人送德顺军狱，时周询等犹未至也。蕃部遂惊扰，争收积聚，杀吏民为乱，又诣周询等诉。周询具奏，诏释沪、士廉，令卒城之。据尹洙乞与郑戬下狱状，刘沪、董士廉先送德顺军狱，后有旨送邠州狱，又覆奏李克札子状，董士廉系狱二十余日，但不知是何月日耳。
　　参知政事范仲淹言：「泾原路走马承受赵正奏，内殿崇班刘沪、著作佐郎董士廉，被狄青枷送司理院次。窃缘此二人，元礏四路都部署节制，往修水洛城，即非是二人擅兴。及四路罢后，本路部署司抽回军马，其人即合依礏罢修，不合坚执拒抗。臣料其情，盖本人在彼相杀得功，降下周回蕃部，又已下手修筑城寨，惧见中辍之后，本路责其经画不当，故以死拒抗；一面兴修，意望成功，亦求免罪，始末可见，非有他意。况刘沪是沿边有名将佐，最有战功，国家且须爱惜，不可轻弃。恐狄青因怒辄行军法，则边上将佐，必皆衔冤，谓国家负此有劳之臣，人人解体，谁肯竭力任边事？其董士廉是朝廷京官，即非将佐，亦将一例枷勘。盖狄青粗人，未知朝廷事理。万一二人被戮，逐家骨肉必来诉于阙下，亦更多有臣僚上言紊烦圣听。虽知将帅行得军法，即非用兵进退之际，有违节制，自是因争利害，致犯帅威。昔陈汤矫诏命以破敌，王浚违节制以下□，皆释罪封侯，以劝将列。伏望圣慈，特遣中使乘驿往彼，委鱼周询、周惟德取勘刘沪所犯因依情罪闻奏，仍送邠州拘管，听候朝旨。一则惜得二人，不至因公被戮，二则惜得狄青、尹洙，免被二家骨肉称冤致讼。傥允臣所奏，事可两全，彰陛下保庇边将之恩，使武臣效死以报圣德。」
　　赐荆湖南路捕击山猺军士缗钱，仍遣内侍赍手诏体量捉杀次第以闻。谏官欧阳修言：
　　臣风闻湖南蛮贼，近日渐炽，杀戮官吏，锋不可当。新差杨畋，锐于讨击，与郭辅之异议，不肯招降。又王丝去时，朝廷亦别无处分，虑丝到彼，与畋同谋。盖蛮贼止可招携，卒难翦扑，而畋等急于展效，恐失事机。今深入而攻，则山林险恶，巢穴深远，议者皆知其不可。若以兵外守，待其出而击之，则又未见其利。盖以蛮贼所在依山，在衡永道州、桂阳监之间，四面皆可出寇。若官兵守于东，则彼出于西。若官兵守于南，则彼出于北。四面尽守，则用兵太多，分兵而邀之，则兵寡易败。此进退未有可击之便也。今正蛮已为邓和尚、黄捉鬼兄弟所诱，其余山民莫猺之类，亦皆自起而为盗。窃闻常宁一县，殆无平民，大小之盗，一二百伙。推其致此之因，莫猺之俗，衣服、言语，一类正蛮，黄、邓初起之时，捕贼官吏急于讨击，逢蛮便杀，屡杀平人，遂致莫猺惊惶。以此言之，则本无为盗之心，固有可招之理。然欲诸盗皆降，必须先得黄、邓。
　　昨邵饰等邵饰先为湖南宪，庆历三年四月迁两浙漕，不知饰杀黄捉鬼果是何时。去年九月，因桂阳监奏蛮猺作过，已略载其事，当是三年四月以前捉鬼被杀也。按余靖五月疏，云知衡州陈执方杀捉鬼，修乃云邵饰等。修既云邵饰等，则陈执方在其间矣。初招黄捉鬼之时，失于恩信，致彼惊逃。寻捕获之，断其脚筋，因而致死。今邓和尚等若指前事为戒，计其必未肯降，如云且招，终恐难得，必须示以可信之事【一】，推以感动之恩。若得黄、邓先降，其余指挥可定也。今深入而攻既不可，待其出而击之又不可，且杀且招又不可，以臣思之，莫若罢兵曲赦，示信推恩，庶几招之可使听命。臣亦广询南方来者，云我若推信，彼不难招。邓和尚等大则希一班行，其次不过殿侍足矣。正蛮叛者，得一团主之名亦足矣。莫猺之类，使安耕织，而岁输皮粟，得为平民，乃彼大幸。今若击之不已，则其为害愈深。况渐近夏暑，南方燀湿【二】，士卒不习水土，须虑死伤。仍恐迫之太急，则潭、郴、全、邵诸寨向化之蛮，皆诱胁而起，则湖南一路，可为国家之忧。臣欲乞速令两府大臣，深究招杀之利害，共思长策，决定庙谋。若迁延后时，致彼猖炽，不幸官吏频遭杀害，则朝廷之体，难为屈法而招，彼以其罪既多，必恐不能自信，则兵久不解，害未有涯。伏望圣明，断之在早。
　　修又言：「臣风闻杨畋近与蛮贼斗敌，杀得七八十人首级，仍闻入彼巢穴，夺其粮储，挫贼之锋，增我士气。畋之勇略，固亦可嘉，然朝廷谋虑事机，宜思久远。窃恐上下之心，急于平贼，闻此小捷，便谓兵胜，不能镇静，外示轻脱。其间二事，尤合深思：一曰不待成功，便行厚赏；二曰谓其可杀，更不肯招。苟如此，则计之大失而事之深害也。今湖南捕贼者，杀一人头，赏钱十千。官军利赏，见平人尽杀，平人惊惧，尽起为盗。除邓和尚、李花脚等数大头项外【三】，其余随大小成伙者，不可胜数。今畋所击止一洞，所聚已二千余人，于二千人中，杀七八十人，是二十分之一，其余时暂鸟散，必须复集。臣见自古蛮蜑为害者，不闻尽杀，须是招降。昨缘邵饰等失信于黄捉鬼，遂恐更难招诱。今若因畋小胜，示以恩威，正是天与招服之时，机不可失。若令畋自作意度，招取大头项者，因取小胜，传布捷声，其余诸处结集者，分行招诱，藉此声势，必可尽降，旬日之间，湖南定矣。若失此时，渐向夏热，以我病暑之兵，当彼惯习水土之贼，小有败耱，则彼势复坚，不惟为害湖南，必虑自此贻朝廷忧患。今于未了之间，便行厚赏，则诸处巡检捕贼官等见畋获赏，争杀平人，而畋等自恃因战得功，坚执不招之议，朝廷亦恃畋小胜，更无招辑之心，上下失谋，必成大患。其杨畋等，伏乞且降敕书奖谕，授与事宜，俟彼招安，便行厚赏。今湖南贼数虽多，然首恶与本贼绝少，其余尽是枉遭杀戮，逼胁为盗之徒，在于人情，岂忍尽杀？惟能全活人命多者，则其功更大。仍乞明说此意，谕与杨畋，其赏典宜少迟留，庶合事体。」
　　余靖言：「访闻荆湖南路州军，以髃盗之故，去山二十里，禁民不得耕种，即不知出自何人指挥，此乃驱民为盗耳。窃以中民以下，素无蓄积，朝夕之费，尽出耕桑，一岁不耕，饥寒并至。今贼既焚烧其庐舍，劫掠其资谷，官又禁其耕种，荡然无所归矣。欲不为盗，不可得也。且衡、郴、道、永，相去仅千里，皆山也。贼之初起，往来山中百人耳。自官吏举兵驱逐，而近山之民皆杀之，其不杀而幸存者，又禁其耕。千里之民，皆失其业，若不归贼，将何所归！故半年之中，聚至三四千。是知欲擒贼，而遂驱民为贼者也。伏乞特降指挥，切责湖南监司、帅臣并诸州长吏，疾速出牓告谕人户，并令依旧任便耕种。其先曾窝盘贼人及驱率在贼中者，亦令招辑，倍加安抚。其先降宣命招收贼徒，自依前来指挥。」
　　又言：「访闻湖南初以钱绢购斩蛮贼首级，军人利于厚赏，道上逢人，即以为贼而杀之，至有头插标识，以免官军之害者。由是标识者，贼人杀之，无标识者，则官军杀之。其中等以上民，犹能携家属入城郭以避害。中民以下，入城则食尽，故亡入贼中。今又顿兵九疑，以尽杀为期，则一方之民，永陷涂炭矣。伏乞朝廷特推恩意，抽回九疑之军，其蛮人首领，许以官封，平民各令归业，以示陛下含忍之德。」
　　又言：「臣所奏湖南捉贼兵士等贪得厚赏，枉杀平民，寻闻杨畋杀贼有功，已推赏典，杨畋五年二月己亥，乃转太常博士，赐五品服，此时未闻。靖云「已推赏典」，恐是当时尝有此议，既而不行。其不行，或缘欧阳修之言，当考。恐谓臣言迂阔，未即施行；又恐以杨畋到后，必无此事。伏缘贼自可杀，民自可生，赏功罚罪，两不可废。臣之所闻，皆出南来士人之口。自杨畋到湖南，后乃支斩贼赏钱【四】，所以军人冒利贪杀，不分玉石，感伤和气。伏乞特降宣敕指挥，凡民不持兵器，非与官军斗者，皆不得杀。辄敢持民首以冒赏者，以故杀罪罪之；知而不告，从所部犯法不告之条，仍坐主将，以肃军令。」
