<!-- { "loadSidebar": true } -->
　　壬寅，诏：「近臣、文武百僚累表请听乐，虽已降旨勉从所请，而有司援引故事，欲开乐宴于禁中福宁殿，次紫宸殿。乃者旱灾，责躬省过，今天意始有消复，而又神宗皇帝禫除未远，何可遽特开乐为宴？宜行寝罢【九】。其用乐，候辽国人使到阙日依例。」
　　又诏自今沿边臣僚奏请创置更易事，并先行下本路经略安抚司详度利害以闻。
　　诏尚书侍郎、内外学士待制、两省台官、左右司郎官、诸路监司，各更举堪重法地知县、县令一员，从三省请也。
　　权知桂州兼管勾广南西路经略司苗时中奏：「侬顺清占夺任峒，与梁贤智父子互相贼害。请将顺清并家属就湖南近里州军编管，依例给田土令耕。」枢密院言：「任峒元系侬顺清父子管勾，虽因梁贤智父子占夺，不当私相雠杀，及与广源州杨景通交通。已该登极大赦，请特依归明人例，与茶酒班殿侍，其家属令广南西路经略司差人押送道州，给赐田土羁縻，无令出入。」从之。
　　复雅州百丈镇为县。
　　甲辰，右司谏贾易言：「朝廷改复差役，盖得先王轻徭息民之意，而推行之初，未究利害，故郡县之吏措置多不如理。今虽设为条目，随其风俗所便，付诸路奉行，又令询究其未善者以闻，而数月之久，蔑有言者。盖监司、守令不以公义竭心，苟且因循，期于不违法令而已。且用民之力贵轻，取民之财贵寡。窃闻州县有户少而役多者，不独被差频并，兼难得及期而替，是使无复休息也。又单丁、女户、官户、寺观出钱助役，比于实役之人所费乃多数倍者，亦有出钱至少，纔百分之一者。众口一辞，谓失轻重劳逸之实。欲乞择郎官练达吏事者出按诸路，授以条目，体问民庶。如实有妨公害民之事，州县闻知而不申监司，监司受申陈而不加察，亦不达于朝廷，具事劾奏。」诏下诸路监司，限指挥到一月内条析以闻。又言：「看详诉理断遣所请今据见在诉理案状疾速看详，及令刑部、大理寺、开封府应文字速令检送。」从之。
　　河东经略安抚使曾布言：「河外上番四将，每将内抽减步军赴岚、石州，分擘沿河等处差使，代开封府界第五将兵马归营；及赴岢岚、火山军驻札，代东兵两指挥赴太原府就食。」从之。
　　枢密院言：「上四军阙额，马军司见用减指条招拣人添填。窃详上军兵士，虽有招法许令减指，其拣填即无减指明文。兼中军见阙人数不少，若用减指拣填上军，即中军阙数愈多。欲上军阙额今后并依等杖招拣人添填。」（新无。）
　　又言：「昨为熙河兰会路戍兵数多，寻以年满二千余人节次抽减归营，兼本路即日见管戍兵，比额尚多一千三百余人。今朝旨令熙河兰会路都总管司，遇本路缓急阙人，许于秦凤路勾抽一将应副。缘本路即月事宜之后，虑向秋阙人防守，欲熙河兰会路都总管司遇本路缓急阙人，听全勾秦凤路九将应副差使，从京差步军五指挥赴永兴军、商虢州权驻札，以备秦凤路勾抽。」并从之。（青唐录云：「朝廷出兵百五十指挥【一○】，无虑七万余人戍边。」即此事也。事在游师雄出使后二十日，青唐录乃先载之，盖取行文顺便耳。今从实录。）
　　诏：「三京及带一路安抚总管、钤辖、知州阙，转运、提点刑狱官兼权，余州以次官或转运司选官权摄；武臣知州阙，安抚、钤辖司选官权。内河北、陕西安抚本路阙官，许牒转运司权差。」前此，武臣有阙，帅臣与监司互差。定州安抚司以为言，着为令。
　　丙午，以邈川首领结药为三班奉职。结药位次温溪沁，统众五千，尝遣蕃部怯陵出汉，报鬼章筑洮州城事，为阿里骨所得，虑谋泄，领妻子归顺，故有是命。
　　朝请大夫、权陕西转运判官孙路言：「修筑兰州西关堡毕，客省使、荣州团练使、知兰州王文郁等望优赐推恩。」诏：「孙路、王文郁支赐银、绢各一百匹、两，降敕书銟谕；走马承受以下，各以等第减年磨勘；敢勇壕寨，赐银、绢有差。」
　　礼部、国子监言，上善斋学生虞承于元丰元年中，曾告论太学升补事，请特赐屏斥。从之。
　　诏：「西平州武圣军【一一】都统制韦公意许依西南龙、罗、方、石、张蕃例【一二】，五年一贡，以七十人为额。贡物止纳宜州，计直恩赏，馆券、回赐、供给、犒设等，并准石蕃例。」从广南西路经略司请也。
　　又诏：「河北保甲投充在京上四军，如呈试弓弩不合格者，许令再试。不中及不愿者，拣填次军。」（新无。）
　　丁未，诏依汝州所请，强盗三人以上，许权依重法地分，仍令刑部候盗贼衰息奏取旨。
　　戊申，朝散郎、太常博士丁骘为右正言。（丁骘，吕公着掌记云：「丁骘，自行新法，不肯为知县，故至今资叙不振，已除太常博士、正言。」）元年九月，朱光庭、王觌迁司谏，左、右正言阙而不补，踰半年，骘始得之。骘，武进人，自行新法，即不肯为知县，折资监当，几二十年，人多称之。其得太常博士，因王觌荐也。（按：丁骘墓志，蒋之奇作。元佑九年【一三】，骘卒官宿州。之奇云从臣苏辙、刘攽、张问、曾肇、孔文仲列荐于朝，胡宗愈又荐之司马光，光曰：「士大夫无不登光门者，而骘不来，真自重之士。」监司皆言骘信道笃，不违所学，恬处二十年，不屑求进。久之，乃除太常博士。）
　　朝奉郎、充集贤校理赵挺之，承议郎方蒙，宣德郎、宗正寺丞赵垱，并为监察御史。（绍圣四年五月，新授试吏部侍郎叶祖洽奏：「伏见屯田员外郎方蒙学有师法，趣守刚正。顷任元佑御史，弹击朱光庭、贾易等，风节凛然。如光庭辈，当时俱有当路主张之人，而蒙抗论益坚，不畏强御。寻以家难去职，比服满还台，不令复位，卒补远官，终始不渝，尚稽进擢，物论未允。加以尝任畿邑，政事有闻，举以代臣，实允公议。」吕公着掌记云：「方蒙与□师仁同学，已除监察。」七月十六日，吕陶言挺之、蒙八月十六日乙卯、十月二十一日己亥、二十六日甲戌犹言事。）
　　权陕西转运副使、朝奉大夫叶康直为直龙图阁、知河中府。
　　先是，康直除直龙图阁、知秦州，曾肇、苏辙、鲜于侁皆论康直在泾原时不法事，即寝新命，且下转运司究实。凡累月无所得，仍复以直龙图阁徙河中。（此据张舜民所为康直墓碑增入。去年十一月二十四日，自运副除小龙、帅秦，曾肇缴之；十二月六日，苏辙再缴；今年二月二十八日，罢除命。于是复除小龙，改河中；七月二十二日，仍帅秦。）
　　权知沧州、朝请郎李南公权陕西转运副使，朝请大夫、司农少卿韩正彦知沧州，朝奉大夫宋彭年为司农少卿。
　　礼部、太常寺言：「先朝旧制，车驾上元节以正月十一日诣兴国寺、启圣院朝谒太祖皇帝、太宗皇帝神御；下元节诣景灵宫朝拜天兴殿，朝谒真宗皇帝、仁宗皇帝、英宗皇帝神御殿。今请每年四孟月分定朝拜、朝见去处，自将来孟秋月为始，其日不当亲献处，并差官分献。初诣天兴殿、保宁阁、天元殿、太始殿，次诣皇武殿、丽极殿、大定殿、辉德殿，次诣熙文殿、衍庆殿、美成殿，次诣治隆殿、宣光殿。」从之，仍自来年孟春为始。所有今年孟秋、孟冬，并依例差官分诣行礼。（七年九月八日，范祖禹议北郊云云，可考。绍圣二年十二月二十六日，改此制。）
　　左谏议大夫孔文仲言：「知润州朱服在任偃蹇，不省职事，郡政一付属吏，独厚饰□传，曲为迎奉，以沽使客之誉。希合观望，灭裂法令，张榜通衢，应公私债负一例倚阁。母、妻生日，当日合决罪人，并皆释放。乞体量施行，以肃骄慢之吏。」诏令两浙转运司体量诣实以闻。（八月七日，服改福州。）
　　秦凤路经略司言：「秦州甘谷城驻札本路第三将姚雄申：有西贼人马侵犯隆诺特堡地分，已逐出界，夺到西贼战马六匹。」诏秦凤、熙河兰会路经略司疾速体究西贼侵犯之因，系若干人数，曾无与官军斗敌及杀掠人口、孳畜等，急递以闻，毋得隐漏。」
　　枢密院言：「河东路经略安抚都总管司请复置河外都同巡检使及都监、监押、巡检一十二员并沿边知州旧兼都巡检使处，并仍旧；河外知州令兼将兵马，尽隶军马司统制等事。按：麟府路军马司自系通领一路边防，其河外将兵轮番出戍，即麟、丰州知州难以兼将。陕西沿边将官各同管勾地分边面贼盗，即河外将官亦依此，不须别置都同巡检。」诏令本路经略司选官以闻。
　　又言：「府界、三路初置保甲，分隶巡检，轮月上番，尽替正兵归营，却据逐路替下兵数销废兵额，桩管请受，收充上番及聚教支费。自行团教，后来虽罢保甲上番，缘逐处巡检仍旧却差正兵，以所收销废军兵请受充团教支费，更不复招兵补元额，致逐路阙人。今既已罢团教，止令冬教一月，所支赏物又已等第裁减，费用不多，自来封桩销废军兵请受，合拨归转运司依旧额招补禁军。其冬教备赏物，只以逐路自来封桩义勇保甲冬教钱粮给之，已是有余，亦合就加裁减。」诏：「三路保甲司合用冬教赏物，据本路旧义勇保甲各支冬教钱粮，各依支赏定数，令转运司每年分四季拨与保甲司充赏，并令转运司应副。余应合封桩钱物【一四】、并府界销废退军请受，自今年正月一日以后，特免封桩，已封桩拨还。所有京东盐息钱，本路转运司更不支拨，只于本路封桩五万贯，准备保甲赏费；余一十万贯，关尚书省封桩。内合增置军兵，并依下项。河北并废马军一十一指挥，今复置马军二、步军九；滨州置骁武第六，德州置骁武第十，为马军二，各以四百一十人为额；怀州武卫第十、恩州武卫第七十一、冀州神锐第二十三、莫州神锐第二十四、相州神锐第二十五、真定府振武第四十一、定州振武第四十五、广信军振武第五十四、安肃军振武第六十，为步军九，各以五百一十人为额。河东并废禁军五指挥，元并废马、步军五指挥皆有见存军数，并立额如旧。陕西并废禁军十指挥，其以河州武卫第六十八指挥于秦州置营，立额如旧，听熙河兰会路抽使；商州置制胜第五，虢州置制胜第七，并同州澄城县保捷第四十四指挥，各以四百一十人为额；余马、步军七指挥立额如旧。府界销废六指挥，皆有见存军数，其以雍邱捧日第五军第一指挥改为雄勇第二指挥，咸平天武第五军第一指挥改为雄勇第三指挥，各以五百一十人为额，见存军人许带旧请受；余马、步军四指挥立额如旧。」从之。（新录但云：内复置河北马军两指挥、步军九指挥，河东马、步军五指挥，陕西马、步军十指挥，府界马、步军六指挥。）
