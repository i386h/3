<!-- { "loadSidebar": true } -->
　　初，环州民与吐蕃相贸易，多欺夺之，或至斗讼，官又弗直，故蕃情常怨。及崇仪使柳开知州事，乃命一其物价，平其权量，擒民之欺夺者寘于法，部族翕然向化。是春，徙知邠州。时调民送军储环州，岁已再运，民皆荡析产业，而转运司复督运【二○】。民数千人入州署号诉，且曰：「力所不逮，愿就死矣。」开即移书转运使曰：「开近离环州，知其刍粟，计不增大兵，可支四年。今蚕农方作，再运已劳【二一】，老幼疲弊，畜乘困竭，奈何又苦之！如不罢，开即驰诣阙下，白于上前矣。」卒罢之。（据张景行状，开移邠州乃淳化五年春，故附见于此。）
　　夏四月壬午朔，诏：「应天下主吏，先逋欠官物，令元差官典及旁亲人均配填纳者，凡四十五万贯、疋、斤、石，勿复理。自今守藏、掌庾、筦榷等亏欠官物，止令主吏及监临官均偿之。」（实录载此诏，乃云始令官吏均偿。按本志，则官吏均偿盖旧矣，但不及旁亲人尔，今从本志。）
　　癸未，以吏部侍郎兼秘书监李至，翰林学士中书舍人张洎，右谏议大夫史馆修撰张佖、范杲同修国史。先是，上语宰相曰：「太祖朝事，耳目相接，今实录中颇有漏略，可集史官重撰。」苏易简对曰：「近代委学士扈蒙修史，蒙性选怯，逼于权势，多所回避，甚非直笔。」上曰：「史臣之职，固在善恶必书，无所隐尔。昔唐玄宗欲焚武后史，左右以为不可，使后代闻之，足为鉴戒。」因言：「太祖受命之际，固非谋虑所及。昔曹操、司马仲达皆数十年窥伺神器，先邀九锡，至于易世，方有传禅之事。太祖尽力周室，中外所知，及登大宝，非有意也。当时本末，史官所记殊阙然，宜令至等别加缀辑。」故有是命。
　　上因谓吕蒙正等曰：「朕以宰相之任，所职甚重，欲修唐朝书考之事，以责卿等辅佐之效。又念考第之设，亦空言尔，莫若抚夷夏，和阴阳，使百度大理，一人端拱无事，此宰相之职也。岂有居其位而不知其任乎！」
　　甲申，上闻赵保忠既成擒，诏以赵光嗣为夏州团练使，高文岯为绥州团练使，削保吉所赐姓名，复为李继迁。（稽古录载复李继迁姓名在至道元年九月，与实录、本传不同，今两存之。）
　　上以夏州深在沙漠，本奸雄窃据之地，欲隳其城，迁民于银、绥间，因问宰相夏州建置之始。吕蒙正对曰：「昔赫连勃勃，后魏道武末，僭称大夏天王。自云徽赫与天连，又号其支庶为『铁伐氏』，云刚锐如铁，可以伐人。蒸土筑城，号曰『统万』，言其统领觽多也。自赫连筑城以来，颇与关右为患，若遂废毁，万世之利也。」乙酉，诏隳夏州故城，迁其民于绥、银等州，分官地给之，长吏倍加安抚。
　　李继隆遣其弟洛苑使继和与监军真定秦翰等入奏，以为朔方古镇，贼所窥觎之地，存之可依以破贼【二二】；并请于银、夏两州南界山中增置保戍，以扼其冲，且为内属蕃部之蔽，而断贼粮运，皆不报。
　　丙戌，右谏议大夫、史馆修撰张佖言：「史官之职，掌修国史，不虚美，不隐恶。凡天地日月之祥，山川封域之分，昭穆继世之序，礼乐师旅之政，本于起居注以为实录，然后立编年，示褒贬。伏矩圣朝编年，谓之日历，惟纪报状，略□敕文。至于圣政嘉言，皇猷美事，髃臣之忠邪善恶，庶务之沿革弛张，汗简无闻，国经曷纪【二三】。谨案六典故事【二四】，起居郎掌修记事之史。凡记事，以事系日，以日系月，以月系时，以时系年，必书其朔日甲乙以纪历数，典礼文物以考制度，迁拜旌赏以劝善【二五】，诛罚黜免以惩恶，季终则授之国史。起居舍人掌修记言之史，录天子制诏德音，如记事之制【二六】。臣欲请置起居院，修左右史之职，以记录为起居注，与时政记逐月终送史馆，以备修日历。如此，则圣朝稽古，必焕发于典坟，信史成文，固度越于周、汉矣。」上览奏而嘉之，乃置起居院于禁中，命起居舍人、史馆修撰梁周翰掌起居郎事，秘书丞、直昭文馆李宗谔掌起居舍人事。
　　参知政事苏易简言：「故知制诰赵羁几尝追补唐武宗以来实录，其家今寓睢阳。」诏遣殿中丞、直史馆南安钱熙乘传往取其书。熙得羁几所著会昌以来日历二十六卷及它书，凡百卷来上，实录盖未成也。诏赐其家钱十万。
　　丙申，以虢州团练使【二七】梁勖为镇国行军司马。初，王化基治祖吉狱，询其土豪王姓者，云：「吾小民，见州将贫乏，相醵率为一日之寿，岂知其犯法哉！」怅叹不已。化基诘其前后郡守，王言：「三十年以来，惟梁都官不受一钱，余无免者。」梁都官，乃勖也，有文词，太祖常欲令知制诰，为时宰所忌，遂止。化基因言于上，时勖己老病，不任吏事，特授华州行军司马，给郎中俸料。（勖，未见。）
　　丁酉，掌起居郎事梁周翰言：「请自今崇德殿【二八】、长春殿皇帝宣谕之言、侍臣论列之事，望依旧中书修为时政记；其枢密院事涉机密，亦令本院编纂，各至月终送史馆。自余百司，凡干封拜除改、沿革制置之事，悉条报本院，以备编修。令郎与舍人分直崇政殿，以记言动，别为起居注【二九】，每月先进御，后降付史馆。」从之。起居注进御，自周翰始也【三○】。
　　上尝谓左右曰：「大凡帝王举动，贵其自然。朕览唐史，见太宗所为，盖好虚名者也。每为一事，必豫张声势，然后行之，贵传简册，此岂自然乎！且史才甚难，务摭实而去爱憎，乃为良史也。」
　　壬寅，王继恩言王师由小剑门路入研口寨，破贼，斩首五百级，逐北过青强岭，遂平剑州。（按张洎集，赐王继恩诏云大军十八日到挠州界，其取剑州必在此数日前，既无可考，姑从实录，俟奏到乃书之。）
　　先是，陈滑蔡颍郢邓金房州、信阳军，皆不禁酒，太平兴国初，京西转运使程能请榷之。自能建榷酤之议，所在置官吏局署，取民租米麦给酝酿，以官钱市樵薪及官吏、工人、役夫俸料，岁计所获利无几，而主吏规其盈羡。又酝齐不良洁，酒多醨坏不可饮。至课民婚葬，量户大小令酤，民被其害，州县苦之。岁或小俭，物贵，殆不偿其费。上知其弊，戊申，下诏募民自酤，输官钱减常课十之二，使其易办。民有应募者，检视其资产，长吏及其大姓共保之，后课不登者，均偿之。是岁，又取诸州岁课钱少者四百七十二处，募民自酤，或官卖曲收其值。后民应募者寡，犹多官酿。（罢四百七十二处榷酤，在今年九月己未，依本志并书之。）
　　注　　释
　　【一】甲子原作「即日」，宋本、宋撮要本均作「甲子」。宋会要选举三四之三一作「正月十一日」，按本书上编着「正月甲寅朔」，则十一日亦应为「甲子」。今据改。
　　【二】非十恶正赃「正赃」原作「真赃」，据宋本、宋撮要本及长编纪事本末卷一三、宋史卷四六六王继恩传改。案宋正赃有六，见刑统卷四。
　　【三】臣顷任延州节度判官「节度」下原有「使」字，据编年纲目卷五、宋史卷二六四宋琪传及奏议卷三二二御边改。
　　【四】虽未尝躬造夷落「夷落」原作「蕃落」，据宋本、宋撮要本及上引宋史、奏议改。
　　【五】盖羌族之号也「羌」原作「寇」，据同上书改。
　　【六】延川县原作「延州县」，据宋本及上引宋史、奏议改。案寰宇记卷三六及宋史卷八七地理志，延州属县有延川。
　　【七】芦关原作「芦门」，据上引宋史、奏议改。又宋史卷八七地理志延安府塞门塞条下出芦关，至道后废。
　　【八】永安城原作「承安城」，据宋本、宋撮要本及上引宋史、奏议改。
　　【九】以二三千人登山侦逻「以」字原阙，据上引宋史、奏议补。
　　【一○】以骋兵锋「骋」原作「逞」，据宋本、宋撮要本及上引宋史、奏议改。
　　【一一】止令逐部兵骑「部」，同上书均作「都」。
　　【一二】清川原作「清州」，据宋本、宋撮要本及上引宋史、奏议改。按寰宇记卷八四龙州条、方舆纪要卷七三龙安府条，原刊所谓「白水、清川」，并在龙州，即邓艾破蜀所经之路，非绍庆之清州、白水砦也。案因版刻之讹而误考。
　　【一三】臣淳化二年任商州团练副使之日「二年」原作「三年」，据宋本、宋撮要本、阁本及宋会要职官六四之八改。
　　【一四】赐钱三十万「三」原作「二」，据宋本、宋撮要本及宋史卷二九三王禹偁传改。
　　【一五】峡路原作「陕路」，据各本改。案宋史卷二七八雷有终传：「李顺之乱，王师西征，命与裴庄为峡路随军转运使、同知兵马事。」长编纪事本末卷一三李顺之变、治迹统类卷三太宗平李顺均作「峡路」。
　　【一六】崇仪使带御器械尹元帅兵由峡路以进「峡路」原作「陕路」，据各本及上引长编纪事本末、治迹统类改。
　　【一七】卿但能如此「但」字原脱，据宋本、宋撮要本及治迹统类卷三太宗圣政、宋史全文卷四上补。
　　【一八】舜封父善奏声「奏」，宋本作「秦」。
　　【一九】既为保吉所袭「袭」原作「迫」，据宋本、宋撮要本、阁本改。
　　【二○】而转运司复督运宋史卷四四○柳开传、续通鉴卷一七「运」上均有「后」字，疑是。
　　【二一】再运已劳阁本同。宋本、宋撮要本及上引书均作「再运半发」。寻文义，宋本为胜。
　　【二二】存之可依以破贼「存」原作「有」，据宋本及宋史卷二五七李继隆传改。
　　【二三】国经曷纪「曷」原作「莫」，据宋本、宋撮要本及宋会要职官二之一○改。
　　【二四】谨案六典故事「六典」二字原脱，据同上书补。
　　【二五】迁拜旌赏以劝善「旌」原作「推」，据同上书改。
　　【二六】如记事之制「记」字原阙，据宋会要职官二之一一补。
　　【二七】以虢州团练使梁勖为镇国行军司马宋本「使」上有「副」字。
　　【二八】崇德殿原作「崇政殿」。案宋会要方域一之四、一之六及宋史卷八五地理志，崇德殿即视朝之前殿，每诞节称觞及朔望御此殿；其西即长春殿，乃常日视朝之所，两殿正如本编所谓「皇帝宣谕之言、侍臣论列之事」所从出。下文崇政殿乃阅事之所，即「以记言动，别为起居注」之地。原刊盖涉下而误，今据宋本、宋撮要本及宋会要职官二之一一、曾巩南丰类卷卷四九史官条改。
　　【二九】别为起居注「为」原作「无」，据上引宋会要改。案治迹统类卷二九作「别撰起居注」。
　　【三○】自周翰始也「翰」原作「汉」，据宋本、宋撮要本及南丰类□卷四九史官条、宋史卷四三九梁周翰传改。
续资治通鉴长编
卷三十六
卷三十六
