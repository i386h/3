<!-- { "loadSidebar": true } -->
　　又言：「走马承受近年凡遇军行，多以亲戚请托，侥幸功赏，欺罔百出。盖自来未有条禁，今欲随军出入，不以将帅功效大小，并不得陈乞推恩，违者以违制论。如能觉察军中将帅贪冒功劳、赏罚不当、申奏功状虚妄，并密具奏闻，朝廷根究得实，当优与推恩。又走马承受亲戚门客亲随等，并不得随军效用，虽着功劳，亦不在酬赏之限。如故隐匿，虚称不是亲戚等，冒求随军效用，因而酬赏者，犯人决配，走马承受并知情官司并除名。许人告，以犯人所受恩泽充赏。」从之。
　　鄜延路经略司言：顺宁塞主许明申称，西人叶乌玛等来界首，言兴州衙头差下贺登宝位人使多时，为国信不来，未敢过界。诏鄜延路经略司指挥保安军：「如西人再来计会，即答与『昨来皇帝登宝位，为夏国未修常贡，朝廷难为先遣押赐使命。若夏国差人贺皇帝登宝位，朝廷必须依例差人宣赐。』如西人将到公牒，亦仰依此意回牒。」仍令经略司，如牒过使、副姓名，过界日月，即令鄜延路经略司，依旧差官引伴。
　　户部言京西路转运司奏：本路诸州军，递年支俵豫买钱各阙乏，欲乞于本路南北提举司借钱二十万贯俵散【三五】，候纳到绢帛，只于常平库收掌，候本司逐旋支拨到价钱，据数交绢。从之。（新录削去。）
　　礼部尚书韩忠彦等言：「奉圣旨，皇太妃应定典礼仪卫等事，令翰林学士、给、舍、尚书礼部、太常寺官，同共以故事详定闻奏，今比附参酌【三六】，定到格目。」又言：「看详皇太妃生日，止有皇帝所奉礼物，别无太皇太后所赐，止合称奉赐，已于格内贴正外，其兴龙节、坤成节、皇太后生辰排当所称奉赐，即系总称，合存奉赐两字。」又言：「今除已依先降朝旨，将生日节序物色减定外，有取会到皇后合大礼宣赐、太史进历日等，即不系生日节序事，元不准朝旨详定。今来若行修定称进及赐之类，即合降旨施行。」诏：皇太妃历日，已降指挥供纳【三七】，其不系生日节序事，内有系奉赐之物，仰详定闻奏。
　　京西北路提举司言：准朝旨，相度蔡州西平、上蔡两县人户见佃屯田、支移等事，欲止令人户亩出租课外，更不支移折变。诏户部相度以闻。
　　左正言朱光庭奏（编类章疏系闰二月八日。）「臣伏睹近降朝旨，以司马光建明差役法，大意已善，差韩维、吕大防、孙永、范纯仁专一详定闻奏。臣又窃闻闰二月二日朝旨下转运司，俾天下州县百姓，各陈利害。臣窃惟司马光建明差役法，陛下知其大意已善，故更诏韩维等四臣详定，所以讲求未备事理，务要详尽，以成治世之良法，岂可命下方数日，不待四臣讲求一二，却遽令天下州县百姓各陈利害，前后诏令不一，臣窃虑奸臣为此画，以惑天听，意欲摇动善法，以行奸计。窃以差役之法，大意已善，其间如衙前人额，并官户等所出助钱及役人接送之类，更行详究裁定，便成完法，可以颁之天下。此朝廷一大政事，辅臣言之，陛下处之，已尽善矣。而深恐奸臣之谋，幸其枝叶未备，遂欲移动根本，故却令提举司、转运司，同共相度。缘提举司系专领免役法，今来既行差役，则提举司当罢，而虑奸臣求觽邪为助，故使欲罢之官司，亦预其事。此奸谋至深至密，陛下不可以不察也。况此法系天下生灵利害，若陛下主定差法，更行修补，则为天下生灵之利。一为奸臣摇动，则为天下生灵之害。利害所系如此，陛下可不深察之哉！臣窃料此举，必有章惇之谋，而韩缜辈同行之。若此奸说得行，不独遂坏善法，兼致朝廷诏令前后不一，何以示信于天下？此奸臣之谋，为害不细，陛下岂可赦之乎？兼臣前后累言章惇、韩缜奸邪，今日又奸谋如此，伏望圣慈特赐睿断，罢章惇、韩缜柄任，以正奸臣之罪。所有闰二月二日朝旨，亦乞追止，更不施行。所贵诏令归一，善法得成，以幸天下。」
　　前贴黄：奏乞主定差役，屏去奸臣事。
　　又前贴黄：「臣窃睹陛下忧勤之如此，而大臣奸邪之如彼，一日万几，何以倚仗？今司马光未出，惟有吕公着一人忠朴可委外，皆非其人。臣已累言，乞用范纯仁补左丞之阙，庶几陛下左右，早得忠正大臣之助【三八】，伏望留神听纳，天下之幸。」
　　又贴黄：章惇、韩缜奸邪，臣已累言之，今日辄为奸谋欲坏善法，伏望陛下因此谋为不臧，特行显黜，以戒侮慢之臣。
　　又贴黄：「臣窃以为抑兼并而惠困穷，仁政之先务也。免役之法，上户幸而下户不幸；差役之法，下户乐而上户不乐。今日陛下令韩维等四臣更行详定，若衙前等事益加□舒，则上户亦无不乐之理，诚治世之善法也。而虑奸臣为谋，幸其法之未完，却令天下百姓先陈利害，此必上户多陈差役法不便，又使提举欲罢之官司助为之说，是奸臣意欲动摇善法。伏望陛下深察奸谋，力主差法，以惠天下。」（初十日别降指挥。）
　　右正言王觌奏：（编类章疏闰二月八日所奏。）「臣前状所陈事理，只是为今来详定役法，既未了当，便令人户具利害实封自陈，显见执政大臣内有不欲更张之人【三九】，意欲人户陈诉者觽，即可以阻止差法也。所谓陈诉者，亦不过上户合充衙前重役者而已。然上户虽少，最能摇扇人情，以其下户多衣食于上户而畏之，惟其所使也。如此然恐妄有陈诉者觽。今若不许人户实封投状，乃却是阻绝民言，亦不为便。故臣欲乞指挥详定役法所，于近日速具合行措置事件申奏，仍令诸路州、县候施行了毕一月以外，方得出榜，收接人户实封状缴奏。所贵衙前等法已经修备，即自无词诉，而异意之人无以曲行沮难也。其执政大臣，内有不悦更张之意，臣已尝于二月二十四日奏状内开陈讫。既不悦更张，即见臣今来所奏事理，必须难沮。虽不沮抑，而行遣稽缓，则亦于事无补矣。伏望圣慈主张，速赐指挥施行。」
　　贴黄：衙前等利害，臣先已有状奏陈乞，蒙降付详定役法所看详行遣次，今状内只是略行声说，即更不须降下。（初十日降指挥。）
　　丁酉，左司谏王岩叟入对，奏曰：（岩叟朝论云：二月十六日除左司谏，闰二月初四日受敕诰，初六日告谢，当日门下省供职。初八日谢，次日上殿奏云云。）「臣为御史未久，上感陛下特达之知，擢置谏列，前后每进狂言，蒙不加罪，又赐纳听，臣死何以报！惟当以至诚不欺事陛下。求治不可太急，太急则奸人有以迎意进说而行其私，李训之事为可鉴也。」又奏乞广求贤者，访以治安之论，曰：「今承顾问者独一二执政，对不及顷而罢，岂暇陈治安议教化哉？」又奏今日所急在人材，须节节有人以为备。当督责大臣进贤。又曰：「朝多正人，则多正论。」又奏乞进正直之人，曰：「正直者，小人所惮。正直易退，小人易进，朝廷常有可忌惮之臣，则朝廷安。」又奏乞察贤不贤，去留不可缓，贤者亦留，不贤者亦留，贤者耻而不乐为用。方两宫垂箔，尤宜得贤辅。上曰：「诚然。」又奏乞审于听言用人，曰：「听言一差，则佞者忠，贤者愚。用人一失，则乐者忧，安者危。」又奏：「陛下聪明刚断，乞详察进言者。或有曰：『方今兵器不可用，必变而更之而后可以胜敌』，则陛下可曰：『兵器之利钝不可知，然我知祖宗用此以取天下』，则说者自破矣。或有曰：『差法不便，雇法便，必皆雇之而后可。』则陛下可曰：『差、雇我不知，然祖宗用差以慰天下，罢差以来人怨，此可信耳。』」又奏乞遵祖宗之法，曰：「祖宗得天下百余年，以至圣至仁之资，亲知民间疾苦，其法度所立，莫非天下人情之要。故行之百年，天下安乐，而人情以为便。有变易，则天下髃聚而非之。故妄言之人，有以祖宗法为非者，陛下不知将信百年已安之效耶？信今日未效之言耶？今有人曰『祖宗之法，有不善也，当改而新之。』陛下骤闻其说，若可听，然陛下但观祖宗之时，人情何如，变祖宗之法，人情又何如。此以事观之，其效不难也。」上曰：「何如得民一归厚。」岩叟曰：「示以厚，则民归厚，示之一，则民归一，顾在上者何如耳！」又奏圣人不以无过为美，而以改过为美，不以无谏为美，而以从谏为美。又奏：「臣节以不回为忠，主意以易回为圣。且先王之时，百官在廷，各以其职谏，所闻可谓博。而刍荛之贱，犹不遗者，以其所知，或圣贤所不知也。盖一人之思，不及二人之智，况于贤者。古人立谤木，通治道。所以尧有衢室之问，舜有总章之访，禹立敢谏之鼓、进善之旌。」又曰：「人君行事，须为后来之法，须防后日之弊，故圣人缘情立法以称事，愿陛下留意，庶陛下称物平施之心，昭于四方，垂于万世。」又奏两宫垂帘，杜绝内降，更乞陛下照管。太皇太后曰：「甚言语，试问官家，不到得。」皇帝曰：「无。」岩叟曰：「如此甚幸，盖斜封墨敕，不宜于今日有。自古此事尽出于外人交结宦官女谒，遂卖官鬻狱，无所不至，不可不防微，不可不奏知。」太皇太后曰：「这个则极是，决然不到得，不须忧也。」岩叟曰：「天下之幸！天下之幸！」（岩叟朝论载岩叟对语不但此，又不得其月日，姑择其善者，附初对时。）
　　戊戌，诏：已差吏部尚书吕大防等专切详定役法，内有合经由三省文字，与免勘当，及不依常制日限催促施行。（丙申八月太母宣谕可考。）又诏：「今差役议论未见成法，若许诸色人申陈，恐徒惟烦扰。候有成法，录下诸路立限，许实封申陈，逐旋看详更改。其闰二月二日朝旨，勿行。」从刘挚、王岩叟、朱光庭、王觌之言也。（荣州元佑元年改差役法文字内有此指挥，乃闰二月十日敕，今删取增入。挚、岩叟奏在闰二月二日，光庭、觌奏在闰二月八日，旧录不载，固当，新录亦遂脱略，殊可怪也。）
