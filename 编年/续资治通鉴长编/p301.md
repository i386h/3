<!-- { "loadSidebar": true } -->
　　己未，降监盐铁判官、都官员外郎杨蜕为屯田员外郎。蜕接伴契丹祭奠使者，在道亏失仪范，故责及之。蜕，覃从弟也。
　　审官院言：「比选知县京朝官为广南知州、通判，颇属侥幸。其南雄、英、韶、连、贺、封、潮、康、端、惠、邕、藤、梧、浔、昭、象、柳十七州户口稍觽，请差合入通判人。」从之。
　　庚申，西京作坊使、普州刺史、入内押班雷允恭伏诛。允恭既与丁谓交结，谓深德之，允恭倚谓势，日益骄恣无所惮。始，宦官以山陵事多在外，允恭独留不遣，自请于太后，太后不许。允恭泣曰：「臣遭遇先帝，不在人后，而独不得暛力于陵上，敢请罪。」太后曰：「吾非有所靳于汝也，顾汝少而宠幸，不历外任，今官品已高，近下差遣难以使汝。若近上名目，汝不知法禁，妄有举动，适为汝累。」允恭泣告不已【二四】。时按行使副及修奉都监既受命踰旬矣，乃特命允恭与张景宗同管勾山陵一行事。
　　三月己亥，允恭驰至陵下，判司天监邢中和为允恭言：「今山陵上百步，法宜子孙，类汝州秦王坟。」允恭曰：「如此，何不用？」中和曰：「恐下有石若水耳。」允恭曰：「先帝独有上，无他子，若如秦王坟，当即用之。」中和曰：「山陵事重，按行覆验，时日淹久，恐不及七月之期。」允恭曰：「第移就上穴，我走马入见太后言之，安有不从。」允恭素贵横，觽莫敢违，即改穿上穴。及允恭入白太后，太后曰：「此大事，何轻易如此？」允恭曰：「使先帝宜子孙，何为不可？」太后意不然之，曰：「出与山陵使议可否。」允恭见谓，具道所以【二五】。谓亦知其不可，而重逆允恭意，无所可否，唯唯而已。允恭不得谓决语，入诳太后曰：「山陵使亦无异议矣。」
　　既而上穴果有石【二六】，石尽水出，工役甚艰，觽议藉藉。步军副都指挥使、威塞节度使夏守思为修奉山陵部署，恐不能成功，中作而罢，奏以待命。时五月辛卯也。谓庇允恭，犹欲迁就成之，不敢以实闻。癸巳，入内供奉官毛昌达还自陵下，具奏其事。太后即使问谓，谓始请复遣按行使蓝继宗、副使王承勋往参定。乙未，太后又遣内侍押班杨怀玉与继宗等俱。丙申，又遣入内供奉官罗崇勋、右侍禁合门祗候李惟新就巩县劾允恭罪状以闻。允恭欲自持所画山陵图入奏，诏不许。四月辛丑，又遣内殿承制马仁俊同鞫允恭。癸卯，又遣龙图阁直学士权知开封府吕夷简、龙图阁直学士兼侍讲鲁宗道、入内押班岑保正、入内供奉官任守忠覆视皇堂，既而咸请复用旧穴，乃诏辅臣会谓第议。明日，特命王曾再往覆视，并祭告。谓请俟曾还，与觽议不异，始复役。诏复役如初，唯皇堂须议定乃修筑。曾卒从觽议。
　　允恭坐擅移皇堂，并盗库金三千一百一十两、银四千六百三十两、锦帛一千八百匹、珠四万三千六百颗、玉五十六两及当进皇堂犀带一、药金七十两，又坐尝令取玉带赐辅臣而窃取其三，于是杖死于巩县，籍其家，弟侍禁、寄班祗候允中决配郴州编管。邢中和贷命，决配沙门岛。坐决配者又七十人。（仁宗实录允恭附传云：允恭日益骄横，太后恶而疏之，故遣修陵城涧道【二七】。按龙川别志，乃允恭力请行，太后始命之。又按太祖、太宗山陵，除五使及按行使副，修奉都监、部署外【二八】，即未尝别除同管勾一行事【二九】，今特以命张景宗及允恭，盖宠之也，决非疏恶。意别志当得其实，但误以管勾一行事为都监耳。都监乃卢守懃【三○】，与按行使副相继受命，则旬日前矣。两朝志丁谓传亦以允恭为都监【三一】，皆误也。别志又云王曾独对，太后乃知其事，亟命官按劾，亦恐失实。盖事发当自毛昌达始。曾既覆视还，因言谓包藏祸心，故容允恭擅易皇堂。太后入其言，谓果得罪。谓得罪，实由曾发之。发擅易皇堂事，则非曾也。）
　　初，丁谓与雷允恭协比专恣，内挟太后，同列无如之何。太后尝以上卧起晚，令内侍传旨中书，欲独受髃臣朝。谓适在告，冯拯等不敢决，请谓出谋之。及谓出，力陈其不可，且诘拯等不即言，由是稍失太后意。又尝议月进钱充宫掖之用，太后滋不悦。
　　允恭既下狱，王曾欲因山陵事并去谓，而未得间。一日，语同列曰：「曾无子，将以弟之子为后，明日朝退【三二】，当留白此。」谓不疑曾有异志也。曾独对，具言谓包藏祸心，故令允恭擅移皇堂于绝地，太后始大惊。谓徐闻之，力自辨于帘前，未退，内侍忽卷帘曰：「相公谁与语？驾起久矣。」谓皇恐不知所为，以笏叩头而出。癸亥，辅臣会食资善堂，召议事，谓独不与，知得罪，颇哀请。钱惟演遽曰「当致力，无大忧也。」冯拯熟视惟演，惟演踧踖。
　　及对承明殿，太后谕拯等曰：「谓身为宰相，乃与允恭交通。」因出谓尝托允恭令后苑匠所造金酒器示之，又出允恭尝干谓求管勾皇城司及三司衙司状【三三】，因曰：「谓前附允恭奏事，皆言已与卿等议定，故皆可其奏，近方识其矫诬。且营奉先帝陵寝，所宜尽心，而擅有迁易，几误大事。」拯等奏曰：「自先帝登遐，政事皆谓与允恭同议，称得旨禁中，臣等莫辨虚实。赖圣神察其奸，此宗社之福也。」太后怒甚，欲诛谓，拯进曰：「谓固有罪，然帝新即位，亟诛大臣，骇天下耳目。且谓岂有逆谋哉？第失奏山陵事耳。」太后少解，令拯等即殿隅议降黜之命。任中正言：「谓被先帝顾托，虽有罪，请如律议功。」曾曰：「谓以不忠，得罪宗庙，尚何议耶？」乃责谓为太子少保，分司西京。故事，宰相罢免皆降制，时亟欲行，止召当直舍人草词，仍牓朝堂，布谕天下。谓所坐但私庇允恭，不忍破其妄作，未必真有祸心也。然天资险狡，多阴谋，得政岁久，要不可测，虽曾以计倾之，而公论不以为过也。（魏泰云：吕许公权知开封，鞫雷允恭狱，凡行移推劾文字及追取证佐之人，一切止罪允恭，略无及谓之语。狱具，欲上闻【三四】，谓信以无疑，遂令许公对。公至上前，方暴其绝地之事。按劾狱就巩县，内侍罗崇勋实主之，许公但与鲁宗道覆视皇堂，无与狱事也，魏泰所闻误矣。以计倾谓乃王沂公，然于狱事亦无与。龙川别志所载，盖得其实。泰又云沂公独入札子，乞于山陵已前一切内降文字，中外并不得施行。又云今后凡两府行文字，中书须宰相、参政，密院须枢密使副签书闻【三五】，方许中外承受，两宫可其奏。谓闻之，愕然自失，由是深惮沂公。此事俱不见于国史、实录，以理势度之，谓方与允恭交结，沂公虽有此奏，亦未必从。谓愕然自失，当是沂公独对，发其擅易皇堂事耳，今并不取。丁谓附传及正传并云：遗制军国事兼取皇太后处分，谓乃增『权』字，及太后称制【三六】，又议月进钱充宫掖之用，由是太后深恶之。因允恭擅易皇堂，遂并录谓前后欺罔事窜之。按王曾言行录，谓乃欲去「权」字者，传误矣。僧文莹湘山录载仁庙纂临，方十二岁，未能待旦，起已日高，太后遣中人传旨中书，为官家年少起晚，恐稽留百官班次，每日只来这里体会。丁晋公在告，冯相覆奏曰：「乞候丁谓出与商议。」及丁参告，太后又传旨。晋公口奏曰：「臣等止闻皇帝传宝受遗【三七】，若移大政于他处，则理势不顺，难以承禀。」晋公由此忤太后意。复面责同列曰：「此事诸君即当申覆，何须某出。」足见顾藉甚厚也。晋公更衣，冯谓鲁参曰：「渠必独作周公，令吾辈为莽、卓，乃真宰相存心也。」丁谓忤太后旨，此当得其实。然谓初议独欲皇帝朔望见髃臣，大事则太后与帝召对辅臣决之，今乃不欲太后独受髃臣朝，似与前相反，或奸邪亦往往坚持小正以售其大不正。又意谓太后未必罪己，故敢如此也。但文莹所载，尚多抵牾，且丁谓未败时，鲁宗道安得遽参政？今略删取，并月进钱书之。）
　　甲子，宰臣冯拯为山陵使。
　　乙丑，两浙转运司言苏、秀二州湖田生圣米，颇济饥民。
　　丙寅，参知政事任中正罢为太子宾客，知郓州，坐营救丁谓故也。中正弟中行、中师并坐降绌。
　　注　　释
　　【一】诸司共取一人「共」，阁本作「各」，疑是。
　　【二】曾本传无之丁谓传乃云谓欲去权字「无之，丁谓传」五字原脱，据宋本、宋撮要本及长编纪事本末卷二七庄献垂帘补。
　　【三】将执奏「将」原作「特」，据同上书改。
　　【四】皇帝在左太后坐右宋本、宋撮要本及长编纪事本末卷二七庄献垂帘、宋史全文卷六、编年纲目卷八均作「太后坐左，皇帝坐右」。
　　【五】自中书令至谏议大夫平章事「议」字原阙，据长编纪事本末卷二三丁谓事迹、编年纲目卷八补。
　　【六】吕文靖作三事日「作三事日」，上引长编纪事本末作「作舍人」。
　　【七】遂至沈剧「沈剧」原作「沈顿」，据上引长编纪事本末改。
　　【八】然争议亦何至震惊沈剧乎「然」字原脱，据宋本、宋撮要本及上引长编纪事本末补。
　　【九】冒炎瘴「炎」原作「灾」，据宋本、宋撮要本、阁本及上引长编纪事本末、治迹统类卷五丁寇南迁之祸、编年录卷三改。
　　【一○】东之宋本、宋撮要本及上引长编纪事本末作「柬之」。
　　【一一】使富人输三之一「三之一」，宋史卷三○四范讽传、续通鉴卷三五作「三之二」。
　　【一二】华严川原作「华严州」，据宋本、宋撮要本、阁本及长编纪事本末卷二三丁谓事迹改。
　　【一三】面戒诸子曰「面」原作「而」，据各本及上引长编纪事本末改。
　　【一四】一日冒雪出郊「一日」原作「一旦」，据宋撮要本及宋史全文卷六、宋史卷二九八李及传、续通鉴卷三五改。
　　【一五】读诔于会葬之际也「读诔」，宋本作「请谥」。
　　【一六】成资阙后率以为常「率」原作「卒」，据宋本、宋撮要本、阁本及治迹统类卷二九官制沿革改。
　　【一七】盖自大中祥符元年后史官失于撰集故也「撰」原作「选」，据宋撮要本、阁本及续通鉴卷三五改。
　　【一八】天下州县官期满而未代者八百员「州」原作「用」，据宋本、宋撮要本及治迹统类卷二九官制沿革改。
　　【一九】仍令宣徽院御史台入内内侍省觉察以闻「入」下「内」字原脱，据阁本补。
　　【二○】恐未知通好始末「知」原作「能」，据宋本、宋撮要本改。
　　【二一】乃设真宗灵御于范阳悯忠寺「寺」上原衍「等」字，据宋本，宋撮要本、阁本删。
　　【二二】继及子孙宋本及宋撮要本于此句下有「永存誓约」四字，疑是。
