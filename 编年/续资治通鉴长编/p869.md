<!-- { "loadSidebar": true } -->
　　中书言户房比较陕西盐钞利害及定条约八事：「买钞本钱有限，出钞过多，买不尽，则钞价减贱，及高銽籴价，支出实盐，前日西盐是也，故出钞不可不立限，一也；出钞虽有限，入中商人或欲变转而官不为买，即为兼并所抑，则钞价亦不免贱。兼边境缓急，即钞亦有不得已须至多出，故不可不置场平买，二也；和籴军粮出于本路，买钞钱本出于朝廷，所买钞若卖尽，即无所费，若卖不尽，毁抹。虽已转之边上，乃是朝廷分外资助本路经费。其已毁钞，当于应副本路钱物内折除，三也；旧钞因官失买致价贱，已为商人中粮亏官，即不妨市易司用市价买，四也；若止令市易司减价买，而不置场以实价平之，即一钞为盐一席，所入粮少直其半，即是暗损盐价。若官减价买尽，固无所害，缘官立买直，商旅辄增之，自难买尽，近日买钞是也。官买其一，私买其九，则是所折盐价，商旅十取其九，而官纔收其一也。故不可以低价买钞之故，辄废实价买钞之法，五也；买钞场既以实价买尽，即他州军缓急有减价卖，所减亦不多，前日东南盐是也。市易司虽买以市直，所赢不多，徒长虚銽之弊，故新钞不须买，六也；旧钞额酌中岁出百六十六万缗，今虽计一岁卖盐二百二十万缗，熙河自有盐井，用解盐绝少，盐禁虽严【一九】，必不能顿增五六十万缗，恐所在积盐数多，未可便为民间用盐实数。昨虽立定三百万额，缘分定逐路及各有封桩数，止为熙河费用未定，兼今又有交子，即于实卖盐数外不须过立数。若所在渴盐，自可令市易司买钞场依商人例以钞请盐自卖，纵不如此，商人亦必于官场买钞，即所在不至阙盐，为私盐所侵，七也；西钞失买，致有虚銽之弊，近官以贱价买，民亦以贱价买，今永兴买钞场若一燍收买，乃是费用实钱买民贱价蓄买之钞，所买新钞却致阙钱，当令截日收买。两路实卖盐二百二十万，又增熙河一路，若止与百八十万钞，即自支费不足，若兼支旧钞，即与出钞何异？然以加銽龏费，不如止以当月钞数立额【二○】，却置场卖钞飞钱为便，八也。今请永兴、秦凤两路共立二百二十万缗为额，永兴路八十一万五千缗，秦凤路一百三十八万五千缗，内熙河路五十三万七千缗。选官监永兴军买钞场，岁支转运司折二铜钱十万缗买西盐钞。钱有余封桩听旨，依在京市易务赊请法，募人赊钞变易。即民间钞数稍多，所买钞难变易，大书『不用』字送解池，对元纳递牒毁抹，于在京当应副逐路钱物数折除。自今年五月十五日后钞，本场买，十四日以前钞，听市易司以市价买。」从之。凡通商州军，在京西者为南盐，在陕西者为西盐，若禁地则为东盐，其详具天圣八年十月。食货志：八年，中书奏户房较陕西盐钞利害及立法八事，曰：「买钞钱有限，出钞过多，买不尽，则钞贱而籴贵，故出钞当有限，一也；虽限出钞，商人欲易钱而官不为买，乃为兼并所抑，则钞价贱。而边境有急，钞未免多出，故当置场平买，二也；和籴军粮出于本路，买钞钱出于朝廷，钞卖不尽则毁，而钱数转之并边，当勿计于本路常费，三也；旧钞因失买而贱，商人已私其利，市易司当以市价买之，四也；市易司减价买，而官场不以实价平之，即一钞为盐一席，所入粮当其半，则阴摧盐价。今官减价以买，商旅辄增之，买不得尽，则官买其一，私买其九，故实价买钞不可废，五也；既以实价买尽，则他郡虽缓急，自不得多减。市易司虽买以市直而利薄，徒长虚估之弊，可毋买新钞，六也；旧钞额酌中岁出百六十六万缗，今虽岁增额为二百二十万缗，而熙河有盐井，不赖解盐，安能顿补新额？恐民间徒多积盐，安能实用此数。请实卖盐外，可毋过立数。若须盐者，当令市易司以钞请盐卖之，而商人亦且买钞于有司，私盐未能间其乏，七也；近官以贱价买钞，民价亦贱，今永兴买钞场若燍买之，则是费实钱而买民贱蓄之钞，而市新钞之直，反有阙焉。既增熙河之用，则百八十万不给，当定买。两路实卖盐二百二十万【二一】，以当用钞数立额，置场买钞飞钱为便，八也。今请永兴、秦凤两路共立二百二十万缗【二二】为额，永兴路八十一万五千，秦凤路一百三十八万五千，内熙河路五十三万七千，永兴军遣官买钞，岁支转运司钱十万缗，买西盐钞，又用市易务赊请法，募人赊钞变易，或民间钞多而滞，则送解池毁之。」诏从其请。正史删修实录，或只用正史。
　　龙图阁直学士、给事中李师中卒。王安石言师中悉心奉公，畏法勤事，虽见识不高，然近臣如此者至少，谓宜赙之加等，上以为然。此据十七日录，不知如何赙师中也。
　　上论唐太宗能受人犯颜谏争，王安石曰：「陛下亦能受人臣犯颜谏争，此臣所以敢言，不然，则臣岂敢忘明哲保身之义？唐太宗行义至不修，陛下修身乃与尧、舜无异，然陛下不能使髃臣皆忠直敢言者，分曲直、判功罪不如唐太宗故也。如程昉尽力于河北，与万三十贯修桥，乃用此钱修桥了更修廨宇、营房，即日掠房钱捌伯文；又置木植三万七千贯；所开闭河四处，除漳河、黄河外，尚有溉淤及退出田四万余顷，自秦以来水利之功，未有及此。以法论之，十顷合转一官，即昉虽转四十余官可也。乃并数处功与转一官，又令与韩宗师同放罪。只此一事，淤郄田四十顷，出郄田二万余顷，却以无罪令与韩宗师同放罪。陛下放宗师罪，已是屈法，更抑程昉，此是何政事？臣恐非但今日天下非之，书之简策，臣恐后世有以议圣德。」吕惠卿曰：「当时早是与程昉转得一官，只为盛陶强弹奏不已。」安石曰：「程昉有如此合转四十余官只得一官，更枉令放罪；盛陶前后欺罔非一，迹状分明，乃令与堂除差遣，不知圣心思此事以为允当否？陛下常以为欺罔事难得分明，分明即可行法。如陶前后欺罔，窃料圣鉴洞照万物之情，必亦不以盛陶欺罔为不分明。」上笑曰：「台官只有罪绌，无赏，近日都无人可作。」安石曰：「正论则惧见猜嫌，邪说又中书须争曲直，陛下亦未必从，此所以难也。不知唐太宗时，人亦怕作言事官否。」闰四月八日，盛陶乞出，可考。韩宗师论程昉，在七年正月末【二三】。
　　丙午，诏自今知谏院令缀两省班。时同知谏院范百禄缀两省班，御史台止之，百禄上言：「谋其政，必在其位。今之修起居注，行起居舍人、起居郎之事；直舍人院，行中书舍人之事；同知谏院，行司谏、正言之事。本朝两省官不必正员，苟行其事，必立其班，所以明分职而励官守也。今修起居注、直舍人院则缀两省，同知谏院则绌而不与，望诏有司裁为定式。」故有是诏。
　　丁未，诏先帝潜邸渐营一寺，岁给度牒三百，为土木之费，候七年取旨罢给。
　　赐大理寺丞欧阳发进士出身。发，修之子，以三司使章惇荐其有史学，乞特加奖擢，寘之文馆，故有是命。上因问修所为五代史如何，王安石曰：「臣方读数册，其文辞多不合义理。」上曰：「责以义，则修止于如此：每卷后论说皆称呜呼，是事事皆可嗟叹也。」新本自「上因问修」以下并削去。
　　诏罢太原等监。依罢河南、河北监牧指挥【二四】，应河东监牧令、提举开封府界诸县镇公事蔡确，河北监牧令、都大提举黄御河、同管勾外都水监丞程昉专切了当。四日，蔡确同昉废罢。七年二月四日，废东平监。今年九月二十五日当并考。
　　知河州、集贤校理鲜于师中言，州界有可兴水利处至多，乞转委权钤辖、引进副使李浩审度兴修。从之。
　　戊申，诏京西路募教阅忠果十指挥，各以五百人为额，唐、邓州各三指挥。
　　又诏武臣已有试换文资法，自今不许臣僚举换。
　　中书上解盐通商地分县镇寨城条约，诏颁之。
　　诏五路缘边通判，委中书不拘资序选差。
　　己酉，大理寺丞张景温提举出卖解盐，请给行移视诸路提举常平官。五月十一日，相度占地淤田。司马光记闻：旧制，河南、河北，曹、濮以西，秦凤以东，皆食解盐，益、梓、利、夔四路皆食井盐，河东食土盐，其余皆食海盐。自仁宗时，解盐通商，官不复榷。熙宁中，市易司始榷开封、曹、濮等处及利、益二路【二五】，官自运解盐卖之，其利、益井盐，候官无解盐即听自卖。九年，有殿中丞张景温建议请榷河中、陕、解、同、华五州，官自卖盐，增重其价。民不肯买，乃课民日买官盐，随其贫富作业为多少之差；有卖私盐，听民告讦，重给赏钱，以犯人家财充赏；官盐食之不尽，留经宿，重同私盐法。于是民间骚怨【二六】。盐钞旧法，每席六缗，至是二缗有余，商不入粟，边储失备，朝廷疑之，乃诏陕西东路转运使皮公弼入议其事。公弼极陈其不便，有旨令与三司议之，三司使沈括以向附介甫意，言景温法可行，今不可改，不敢尽言其非，虽不能夺公弼，而更为别札，称：「据景温申，官卖盐岁获二十余万缗，今通商则失此利，再取旨。」上复令公弼议之，公弼条陈实无利，于是罢开封河中等州、益利等路卖盐，独曹、濮等数州行景温法，益、利卖解盐。七年八月二十一日，沈括对语云云可考。按：司马记闻考按有不合处。张景温以八年四月提举卖盐，非九年也；官卖盐，据九年二月十七日并四月二十八日申请，不但河中、陕、解、同、华五州也；沈括以八年十月为三司使，十年七月罢，王安石以八年二月癸未复相，九年十月丙午罢，自九年十月至八年二月，并不见罢开封诸县及河中等处卖盐，九年二月二十八日，中书但请将唐、邓等二十处通商，其河中陕同华等州、府界诸县，仍官卖盐，至十年三月十六日，乃许府界十一县、河中陕同华界、河阳六州府通商，时安石已罢相，实录、会要亦不载，缘皮公弼建议也，更须详究之。若益、利解盐不许通商，则始于刘佐，事在九年四月；周尹乞罢官、运解盐、通两路盐禁，在九年十一月。
　　御史陈睦言：「方盛夏时，愿严敕诸道监司分行郡邑，察噃狱，决系囚。吏不足使治狱与辄苛禁亡罪、侵害善良，即按劾之。」
　　诏武臣遥郡刺史以上，尝历五路路分钤辖，不因体量；并有战功曾经转资，历路分都监以上差遣，不以官资，听陈乞外宫观。
