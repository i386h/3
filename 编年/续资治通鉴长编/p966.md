<!-- { "loadSidebar": true } -->
　　丁亥，新权发遣永兴军等路常平等事李孝博言：「秦、熙州自置市易，乃提举官汲逢专领，从初措置，绝无统纪。今本务欠钱十二万余缗无主名，已送所司推治。及闻逢母与母族亦尝贷借，不容逢有不知，兼元驱磨官杨清卿称逢有虚增钱数七万余缗。」诏汲逢先勒停，令开封府遣人押送秦州制院，孝博于陕西路选差狱官与卫尉寺丞、知三泉县庄黄裳同鞫之。因徙孝博提举秦凤等路常平，仍令提举摧促本路州军诸处官司应干市易本息借与人户见欠钱物。徙秦凤乃戊子日事，今并附此。
　　河东路经略司言【七】：「准中书送下权同管勾河东缘边安抚司王崇拯言丰州永安、保宁二寨地【八】，昨与西界首领商量分定以奢俄为界，委官标量，合耕地三十顷有畸【九】，乞下本司更令按视，募弓箭手耕治。本司今欲依崇拯奏施行。」从之。
　　韩存宝言：「罗、胡、苟姓作过夷贼，系八母姓，共五十六村，除已讨杀及投降外，有四十七村，内四十二村累次各以铜鼓、器甲、水牛等衔草乞命投降，及献逐村地土，岁认租税。尚有斗忙、个斗等五村未降，据招安将杨方简等称，各携其家人远遯，今见官军在纳溪寨，实惊惧未敢出汉。今且以降夷村分头领、强壮、老小人口山坡水田□曾地土，逐年认纳租税，仍各令打誓归业，依旧住坐讫。」诏：「请降夷人旧来纳税租者，听量纳，其已纳者，止依旧额。」二十四日
　　戊子，诏：「自今非次替罢合登对官，毋更令上殿。」
　　上批：「重修编敕所修海行敕令未成书，又将委官删定一司敕，不惟次序失伦，二书交举，亦广占官吏，去取难于照类，或致遗落切要事，或与海行敕令相妨，则人功廪赐，亦所宜惜。可令且并力修海行敕令，俟成书，以一司敕相继照会编修。」二年六月二十四日，当考。
　　御史舒亶录问同文馆制狱，亶奏案情未圆，虑致出入人罪。诏知制诰蒲宗孟往制勘院同元勘官看详所驳情节，重推勘。
　　左谏议大夫、史馆修撰安焘言：「东海之神已有王爵，独无庙貌，乞于明州定海、昌国两县之闲建祠宇，往来商旅，听助营葺。」从之，仍令为屋百区。
　　司农寺请应以田宅借人及保人物产用为抵当诸县缓急钱物，并来有不依限偿纳民户，欲别展限半年，限满不足，以元供抵当平价召人买之，官收其价钱，如一年无人买，即没纳所抵当偿官，尚有少数，依条催理，有羡听给本主，其没纳抵当依卖户绝田产法。从之。
　　己丑，命龙图阁直学士、史馆修撰、修国史宋敏求，权御史中丞蔡确，西上合门使、枢密副都承旨张诚一，同修起居注、直舍人院、权同判太常寺李清臣，详定正旦御殿仪注。先是，令敏求同合门、御史台看详，上批以逐处官多，议论难一，恐旷日引久不能毕，宜于御史台、合门、太常礼院各差一员与敏求详定故也。
　　中书言：「大宗正司言，宗谔状称孙女夫丁禧病狂，乞罢亲，取嫁资及授官宣命。本司看详，即无以夫病听离条例。」诏特听离，丁禧更不追官。
　　河东路经略司言：「本路编排置办两九军兵仗，准诏专委权提举河东路常平等事赵咸提举，别无详经略司参豫明文。」诏经略司同提举编排。
　　直学士院钱藻撰进遣押医官赐高丽国王王徽诏，上批：「宜令许将、孙洙更各撰一本以进。」寻命洙为翰林学士。洙为学士在丙申，今并书。
　　右龙武军大将军、郴州团练使、□国公宗绛为光州刺史，右龙武军大将军、温州团练使宗汉为庆州刺史。以上批「宗绛，□王元俨之孙，宗汉，濮安懿王幼子，皆特推恩」也。
　　御史何正臣言：「安焘、陈睦使高丽日，以所得布马易银，及于高丽界使人索驿料算直，害义辱命，启侮外夷，望案治其罪，追还所与恩命，仍诏高丽谕以使者失职之状，以慰远人。」诏札与焘、睦令知。
　　癸巳，权发遣江、淮等路发运副使蹇周辅兼提举措置福建路卖盐及贼盗事。三年四月，卖盐司官吏并推赏。
　　详定正旦御殿仪注所奏：「正旦朝会用黄麾仗，及以车辂舆辇充庭，乞先颁降。以本所祗应职掌及诸司排仪仗班次等人赴大庆殿，预审度容布仪仗辇路等地，具图以闻。」诏车辂未设，余依所请。
　　都水监言：「自曹村决溢后，诸埽物料遂无生计准备，乞支见钱二十万缗，趁时市稍草封桩，如来年河埽无事，自可兑充次年。」从之。
　　荆湖北路转运司言：「辰州界猺贼二十余人焚劫睳浦县民户，闻系丁先锋残党沈七、丁翼等未出首，身居深崄山峒，临高据隘，官兵无由御备。乞立赏钱，募猺人首领及诸色人捕掩，如能杀获丁翼等，每级赏银瓶三只、牛三头、盐五十斤，其次贼党，每级牛一头、盐二十斤，即能招降，比类逐等十支二分。兼猺贼虽属辰州，缘接沅州界，乞令知州谢麟亦遣兵诛讨。」从之。
　　甲午，提点仓场司沈希颜请岁拨籴本钱二十万缗付广济河辇运司籴粮赴京师，如及四十万硕，特与酬赏。诏三司相度以闻。
　　提举福建路盐事司言：「邵武军盐出卖甚易，但阙兵夫运致，乞支系省钱或役钱雇人。」从之。
　　韩存宝言夷贼斗忙、个斗等五村续乞降，已令归业。诏存宝分移斗忙、个斗九人往近里州军羁管，如存宝已起离，即具处置次第牒钤辖司施行。后存宝言作过首领不止九人，若依诏旨，恐其余降人惊疑，乞且依先处置。从之。十七日。
　　乙未，诏在京官司见监催欠罚铜钱并除放。
　　韩绛言：「北人郝景过南界榷场闇画地图【一○】，已密遣人收捕。」诏定州路安抚司及河北缘边安抚司指挥所遣人，须察知奸细实状，方得收捕推鞫，无致引惹生事。
　　澶州言：「灵平下埽闭口，堤南实垫，摧动堤身，乞下都水监修完，已牒澶州都大司并力固护。及十月甲寅，本埽火夜起，见检所烧木岸地步续奏。」诏权同判都水监杨汲相视堤防，有合修处，即具工料及火发次第以闻。其放火贼令河北转运司立赏钱五百千，募人告捕。
　　丙申，军器监言：「准敕应副陕西路将下并守御军器，皆步乘运致，闻缺少人车，积下纲次，所发军器浩瀚，若缘路散漫暴露，枉有损坏，又日发纲运，亦虑积压数多。乞委官京西陕西转运司、府界提点司趣发。」从之。
　　丁酉，著作佐郎、御史台主簿何洵直兼详定正旦御殿仪注所检讨。朱本削去，云小差除，不当载。
　　权江南东路转运判官何琬言：「吕嘉问奏报漏泄臣体量嘉问违法事，月日异同，乞别根究。」诏送御史台根究公事所。朱本削去，云琬所言嘉问事各已具载，此逐时小可奏陈，不必尽载。
　　提点仓场司沈希颜乞以宗室、百官等合支草并给钱，令开封界第四等户体量纳草钱于本县【一一】。」诏三司相度。朱本削去，云事小，兼方相度，不须载。
　　戊戌，京西第一将刘元等乞马军教习不成，退充步军，又不成，退充厢军。上批：「在京例且与展限，限满尚不能学，即如所奏。京东西、开封府界诸将下准此。」
　　荆湖南路安抚使谢景温言：「看详转运司乞以邵州武冈等县保丁于界上置铺堡，及本栅内弩手已发往关硖等寨者，乞就本县差填。所置铺堡并在辰州地界百里之内，欲许保丁依条置合用器甲，以备保聚教习。」诏：「铺堡、保丁事并从之。其置兵器，非在蛮界百里内者，不用此法。」
　　己亥，知制诰、直学士院钱藻为枢密直学士。
　　诏军器监戒励弓作监官，令三司遣官驱磨作匠有无稽违工限、减刻物料。先是，军器监进弓，上疑不如法式，因命取日习马军所弓十张，较其轻重长短，与元付样颇重，而斗力稍闪，又皆不同故也。十二月六日丙午席延赏冲替，可并此。
　　宰臣吴充王珪、参知政事元绛言：「功臣非古，始唐德宗多难之余，乃有奉天、定难之号，不应盛世犹袭陈迹。况陛下即位以来，上徽号至数十而不许，臣等何功，乃例蒙恩，乞于衔位之中悉减罢。」诏答曰：「唐之中世，时属多虞，制为功臣，宠厥将吏。因仍弗革，称谓实繁，溢美过情，空名眩实，施之近世，或适权宜，袭于来今，固非通制。卿等为国丞弼，悃愊无华，帅先臣邻，愿罢功号，朕用嘉叹，其敢弗从，宜如所请。」于是知枢密院冯京等继请，从之。遂诏管军臣僚以下至诸军班，衔内带功臣者并罢。新、旧纪并书罢赐功臣号。
　　都大提举市易司言：「本司遣官以物货往诸路变转，乞十万缗以上限二年，二十万缗限三年，如一年内索及二分，依递年比较推恩，限满索及八分以上，与理为任，过限不及立定分数者，不在酬銟理任之限，仍先停支官吏请给。」从之。
　　注　　释
　　【一】遇雨望祀「雨」原作「两」，据阁本及宋史卷九八礼志改。
　　【二】垂而齐眉「眉」原作「肩」，据宋会要舆服五之四改。
　　【三】二人弩手「二」原作「三」，据阁本改。
　　【四】十月辛亥「亥」原作「卯」，据阁本及宋会要兵一○之五改。
　　【五】提举成都府等路茶场司李稷「等」字原脱。据本书卷二九二元丰元年九月壬申条、宋会要食货三○之一四至三○之一五，李稷当时差遣为提举成都府等路茶场司，据补。下同。
　　【六】其川茶自行法以后「行法」意义不明。据宋史卷一八四食货志、宋会要食货三○之一一，熙宁七年，川茶始行榷法，疑此处「行」下脱「榷」字。
　　【七】河东路经略司言「言」字原脱，据宋会要兵四之八补。
　　【八】保宁二寨地「二」原作「三」，据同上书改。
　　【九】合耕地三十顷有畸「顷」字原重，据阁本及同上书删。
　　【一○】北人郝景过南界榷场闇画地图「闇」原作「闻」，据宋会要兵二八之二○改。
　　【一一】令开封界第四等户体量纳草钱于本县「第」原作「等」，据阁本改。
续资治通鉴长编
卷二百九十五
卷二百九十五
　　起讫时间 起神宗元丰元年十二月尽其月
　　卷　　名 续资治通鉴长编卷二百九十五
　　帝　　号 宋神宗
　　年　　号 元丰元年（戊午，1078）
　　全　　文
　　十二月辛丑朔，诏提举司天监集历官考算辽、高丽、日本国历与本朝奉元历同异闻奏。其后历官赵延庆等言：「辽己未年气、朔与宣明历合。日本戊午年气、朔与辽历相近。高丽戊午年朔与奉元历合，其二十四气内有七气时刻，并逐月太阳过宫日数时刻不同。」
　　壬寅，诏转运司管勾文字官举京朝官知县人，并提刑司检法官，各不得随本司出巡。
