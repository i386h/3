<!-- { "loadSidebar": true } -->
　　庚午，校书郎章衡为太常丞、直集贤院，大理寺丞罗恺权知淮阳军，更候一年与转官【二七】。恺第二人及第，既召试而考其赋，落韵也。
　　辛未，于潜县令、编校秘阁书籍孙洙为馆阁校勘，从新制也。编校书籍二年得补校勘自洙始。
　　诏：「如闻诸处逃军藏匿民间，或在山谷，寒饿转死者甚多。其令开封府及转运司出榜晓示，限两月首身，除其罪。」
　　乙亥，枢密院上所编机要文字一千一百六十一册，自初纂集讫成书，凡四年余。
　　戊寅，新广南东路钤辖、文思使、康州刺史李枢愿还新除官以封赠父母，从之。
　　光禄寺少卿张叔詹致仕。初，叔詹知寿州，值水灾，监司奏叔詹非才，诏移蔡州。司马光言：「蔡、寿之民，皆陛下赤子。叔詹若为政无状，于民有害，移彼置此，有何所殊？况蔡州封部阔远，户口繁庶，土饶山林，素多盗贼，地望之重，过于寿州，牧守之任，尤须择人。岂有因不才被斥，更得善处！若叔詹实有才能，惠及于民，则当治本路监司罔上诬贤之罪，使叔詹仍居旧任，不复移易。今臧否不分【二八】，进退无据，觽口籍籍，皆云未允。臣前上言，为治之要，在于择人精、赏罚当。此亦择人不精，赏罚不当之一事也。况叔詹资性庸下，老而益昏，本无片长，授任过分，其为忝冒，人尽知之，使之从政，所至为害。伏乞朝廷直令致仕，或授以□散之职，勿使亲民，庶几黜陟明白，无损政体。」诏改叔詹知卫州，叔詹遂乞致仕，从之。
　　十二月丙戌，诏：「新复丰州，其择武臣为知州，置兵马都监及监押二人，徒以上罪送府州，杖以下听决之。」
　　丁亥，内殿崇班、合门祗候、同管勾河东沿边安抚司事郭霭为内殿承制、知丰州。
　　司马光等言：「伏见国家复修丰州故城，仍差人知州。此诚河西险要之城，修之甚便。然其地势孤绝，外迫寇境。向者王氏知州之时，所部蕃族甚觽，有永安、来远、保宁三寨，皆以蕃族守之。庆历初，元昊攻陷州城，州民及三寨蕃族尽为所虏【二九】，埽地无遗。今州城之中，但有邱墟瓦砾，环城数十里，皆草莽林麓而已。若建以为州，则须设寨，备置官吏，广屯兵马，多积刍粮，皆应调发内地之民以奉之，劳费甚大。此所谓徇虚名而受实弊也。顷年朝廷欲修丰州城，河东经略司嫌其单外，乃于其南数十里筑永宁堡，其地洼下，居两山间，疏恶难守。今既修丰州，则永宁堡深在腹内，无所复用。臣等以为不若迁永宁堡于丰州故城，其兵马刍粮不更增益，但择使臣有材略者使守之，不必假以知州之名，仍召募蕃汉之民，使垦开近城之田。俟民物繁庶，皆如其旧，然后升以为州，亦未晚也。」
　　庚寅，诏诸路部署司：「自今诸军各置随军功过簿，以备迁补。」
　　太常礼院言：「明年正旦，大庆殿当受朝贺，其三日上辛，祈谷于上帝，前三日不作乐，请如庆历元年故事，用次辛。」从之。庆历元年正月辛亥朔，御大庆殿受朝，二年正月丙午朔，不受朝。会要称庆历二年，误也，当作元年。
　　甲午，殿前都指挥使、建雄节度使许怀德卒，赠侍中，谥荣毅。怀德年八十犹生子，筋力过人，朝会上下马，必就平地，以示尚壮。在宿卫十四年，数乞身，上以其精神未衰，不许。怀德曰：「臣年过矣，傥为御史所弹，且不得善罢。」即诏为减数岁。怀德无他长，自初擢守边，连以畏懦被谪，已而与功臣并进典军。及坐请托得罪，去而复还。遭时承平【三○】，保宠终禄，盖有天幸云。
　　辛丑，三馆、秘阁上所写黄本书六千四百九十六卷，补白本书二千九百五十四卷。遣中使诏中书、枢密院合三馆、秘阁官，即崇文院赐宴【三一】，以嘉其勤。仍诏两制看详天下所献遗书，择其可取者，付编校官覆校，写充定本。编校官常以一员专管勾定本。
　　甲辰，契丹国母遣琳雅、左镇军卫大将军萧传、泰州观察留后鲁昌裔，契丹主遣长宁节度萧辇、崇禄卿王正辞来贺正旦。
　　乙巳，安化州蛮来贡方物。
　　是岁，天下上户部主户七百二十万九千五百八十一，口一千五百八十七万五千五百八十；客户三百八十八万一千五百三十一，口六百八十万七千五百三十二。
　　注　　释
　　【一】李肃之「肃」原作「绣」，据永乐大典卷一二四二九及宋史卷三一○李肃之传改。
　　【二】曾三上章乞陛下早定继嗣「上」字原脱，据宋本、宋撮要本及宋史全文卷九下、长编纪事本末卷五一英宗册立始末、温国文正司马公文集卷二○建储札子补。
　　【三】其出内藏库缗钱一百万助籴军储「内」原作「纳」，据上引宋史全文及永乐大典卷一二四二九改。
　　【四】滋捕杀界河运盐者「运盐」二字原倒，据上引永乐大典乙正。
　　【五】彭思永「思」字原脱，据上引永乐大典及宋史卷三三四赵滋传补。
　　【六】自后又闻滋对契丹使人礼貌骄倨「人」原作「以」，据阁本及上引永乐大典、温国文正司马公文集卷二四赵滋札子改。
　　【七】夫岂以此为不辱哉「为」字原脱，据上引永乐大典及温国文正司马公文集同卷页补。
　　【八】志存生民故也「存」原作「在」，据同上二书改。
　　【九】臣皆不得而知也「得」原作「能」，据宋撮要本、阁本及上引永乐大典、温国文正司马公文集卷二○建储改。
　　【一○】洙为监祭「祭」原作「察」，据宋本、宋撮要本及上引永乐大典改。
　　【一一】恨不以所言送中书「所」字原脱，据宋本、宋撮要本及上引永乐大典、长编纪事本末卷五一英宗册立始末补。
　　【一二】即曰送中书「曰」原作「日」，据阁本及上引永乐大典、长编纪事本末、宋史全文卷九下、编年纲目卷一六改。
　　【一三】洙卒在九月十五日「九」原作「十」，据阁本及上引长编纪事本末改。
　　【一四】遏未然之乱「未」原作「末」，据宋本、宋撮要本及永乐大典卷一二四二九改。
　　【一五】斯阴盛之征同上二本及宋史卷三二一吕诲传俱作「斯阴盛之沴」。
　　【一六】未建元良「良」原作「年」，据同上二本改。
　　【一七】万一奸臣阴有附会「臣」原作「民」，据同上二本及宋史卷三二一吕诲传改。
　　【一八】及孝冲之际「冲」原作「安」。按后汉书卷六冲帝纪、卷三四梁冀传、卷六三李固传，冲帝死后，梁太后与梁冀定策，舍清河王蒜而立乐安王子缵为帝。「孝安」当系「孝冲」之误，据改。下文同。
　　【一九】神宗原作「仁宗」，据宋本、宋撮要本、阁本及永乐大典卷一二四二九改。
　　【二○】用英宗知宗正寺「正」字原脱，据阁本及同上书、长编纪事本末卷五一英宗册立始末补。
　　【二一】奏听旨宋本、宋撮要本无「奏」字。
　　【二二】右卫大将军「右」原作「左」，据阁本及下文十一月丁巳条，宋史卷一二仁宗纪、卷一三英宗纪改。
　　【二三】范镇原脱，据宋本、宋撮要本及长编纪事本末卷五一英宗册立始末、宋史全文卷九下补。
　　【二四】包拯此时犹在江宁「犹」原作「留」，据宋本、宋撮要本及上引长编纪事本末改。
　　【二五】正平县阁本及永乐大典卷一二四二九皆作「咸平县」。
　　【二六】天章阁侍讲吕公着「侍讲」原作「侍读」，据宋本、宋撮要本、阁本及上引永乐大典、琬琰集删存卷三吕正献公公着传改。
　　【二七】更候一年与转官「更」字原脱，据阁本及上引永乐大典补。
　　【二八】今臧否不分「臧」原作「藏」，据上引永乐大典、司马光温国文正司马公文集卷一九论张叔詹知蔡州状改。
　　【二九】州民及三寨蕃族尽为所虏「州」字原脱，据温国文正司马公文集卷二一论复置丰州札子补。
　　【三○】遭时承平「承」字原脱，据宋史卷三二四许怀德传补。
　　【三一】即崇文院赐宴「院」原作「殿」，据宋本、宋撮要本改。按：宋初，三馆总名崇文院，秘阁在崇文院中，见宋史卷一六四职官志。
续资治通鉴长编
卷一百九十六
卷一百九十六
　　起讫时间 起仁宗嘉佑七年正月尽是年六月
　　卷　　名 续资治通鉴长编卷一百九十六
　　帝　　号 宋仁宗
　　年　　号 嘉佑七年（壬寅，1062）
　　全　　文
　　春正月己酉朔，大庆殿受朝。
　　乙卯，文思使、带御器械李继和为内侍押班。两省都知、押班，并选年五十以上及有边功者参用。去年继和当次补，而年四十九，至是始命之。
　　御史中丞王畴等言：「闻纠察在京刑狱司尝奏：『府司及两军巡皆省府所属，其录大辟之翻异者，请下御史台。』窃惟府县之政，各存官司，台局所领，自有故事【一】。若每因一囚翻异，即用御史推劾，是风宪之职，下与府司、军巡共治京狱也，恐不可遽行。」从之。刘敞尝建言，乞别差官劾两军巡大辟翻异者。王畴所争或由此。敞奏已附四年七月末。
　　壬戌，御宣德门观灯，顾从臣曰：「此因岁时与万姓同乐尔，非朕独肆游观也。」先是，谏官杨畋、司马光等以去年水灾，乞罢上元观灯，故特宣谕之。
　　乙亥，诏太常礼院，自今南郊以太祖皇帝定配，改温成皇后庙为祠殿，岁时令宫臣以常馔致祭。
