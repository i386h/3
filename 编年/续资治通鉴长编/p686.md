<!-- { "loadSidebar": true } -->
　　上批：「昨罢诸路卖度僧牒，本欲令商人并趋鄜延入钱，以助边计。今鄜延所卖之余存者无几，环庆地险土狭，财赋素号不充，方边事未息，防秋是时，可赐度牒千付经略司，令依鄜延法召商人入钱封桩，以备支费。」
　　赐河东经略安抚司紬绢十万匹，令依转运司年计外，变籴麟府路粮草。旧会要有此，今附见。
　　壬辰，枢密使、刑部侍郎吕公弼罢为吏部侍郎、观文殿学士、知太原府。王安石变法，公弼数言宜务安静，又与韩绛不协。从孙嘉问窃公弼论事奏草以示安石，安石辄先白上，上始不乐公弼【一】。及胡宗愈攻绛，上疑公弼使之，于是谓执政曰：「公弼屡反复，朕以其务沮李复圭边事尝戒之，而公弼乘间乃云复圭但忌陈升之、韩绛耳，此乃以枢密院事卖中书也。今并州阙人，宜即使公弼往。」安石请明着其罪，上曰：「太原重地，不欲显斥之。」曾公亮请自内批出，又言公弼先朝两府，欲与转两官，上曰：「陈升之出时，乃不曾转官。」然卒从公亮言，又以手札谕文彦博曰：「太原重地，须谙知边事之人乃可寄委。早来已指挥中书差吕公弼，见是枢臣，故不及与卿议，要卿知耳【二】。」李复圭边事，司马日记五月内详之，今附八月辛未。蔡惇祖宗官制旧典云：执政罢政，枢密使除宣徽使，转一两官判藩府，其次除观文殿学士，皆宣麻。熙宁间，吕惠穆公弼因争新法求去，王安石阴沮之，只送舍人院命词。先公时掌外制，缴词头，举典故论之。安石劝上内批，今后枢密使罢，更不宣麻，此恩数遂废。元丰中，冯京以枢密使改除节度使、知大名府，罢政，乃以建节宣麻。知枢密院罢即除观文殿学士，同知院以上皆除资政殿学士，若签书只除端明殿学士，各转一官，知藩郡。或罢不甚美，多不迁官，或只除端明者。惇所以称先公，盖指蔡延庆也。张德远辩云：仁庙欲用狄青作枢使，庞相云：「高若讷无罪，何可罢？」仁庙色颇厉云：「若讷除观文殿学士，留经筵。」即令行出，乃召当制舍人就殿廊草词。此时，枢使罢已不宣麻。其后有宣麻者，自是旧相并带节相，者耳。吕惠穆当时最号助王介甫者，裕录并介甫日录可考也，其罢政知太原，似是避文潞公之归耳。此书抵牾多如此。此出于记省，老人何能详？德远是时直舍人院，封还诚有之，若谓断自吕公弼始，则不然也。且制命已行出，如何却除学士也。德远辨惇误，诚当；然德远误亦不少，姑两存之。
　　翰林学士、端明殿学士、礼部郎中、权御史中丞冯京为右谏议大夫、枢密副使。上尝谓王安石曰：「京似平稳。」安石曰：「京烛理不明，若鼓以流俗，即不能自守。」上曰：「作中丞恐失职。」安石曰：「京作中丞，充位耳，非能启迪陛下聪明。陛下当于几微之际警策之，勿令迷错。」上曰：「今作枢密副使，何如？」安石曰：「亦可也。」及京奏疏论薛向，上以手札谕安石曰：「试观冯京奏疏，恐不宜使久处言职。虑髃邪益诪张为幻【三】，当如何处置？」安石言：「臣伏奉手诏示以冯京奏疏，使得参预处置之宜。顾臣区区，才智浅薄，不能宣畅圣问，使髃愚早服，尚何以塞明旨、裨大虑乎？然则初固疑京必出于此，盖京所恃以为心腹肾肠者，陈襄、刘攽而已，重为众奸所误，何为而不出于此？书曰：『惟辟作威』，又曰：『去邪勿疑。』陛下赫然独断，发中诏暴其所奏，明其不知邪正是非，必挠国政，而罢黜之，则内外自知服矣。即疑未有可代，使知杂御史摄事，乃是先朝典故，徐择可用，固未为晚。若示人以疑，取决于外，必有迁延其事以待众奸之合，而众奸知陛下于邪正是非之辨未能果也，必复合而诪张以乱圣德而疑海内，如陛下所料无疑也。若陛下未欲卒然行此，则且委曲训谕以邪正是非所在，观其意若可开悟则大善，若度其不可开悟，臣以谓除事之害，莫如早也。近陛下累宣谕胡宗愈事，既已尽其情状，涵而不决【四】，令久在耳目之地，亦非难壬人、胜流俗之道也。愿陛下并虑及此。若陛下以谓如此者众，不可胜诛，则臣恐邪说纷纷，无有已时，何有定国事乎？且以尧、舜之明而忧驩兜、畏共工，奈何陛下独欲无所难也！朝廷去邪与疆埸除寇无以异也，寇众而强，盘□岁久，则扞之以勇，持之以不倦，所讨多而后听服，固其理也。臣既预闻大政，又陛下待臣不疑如此，不敢避形迹有所不尽，伏惟陛下赦其狂愚而察其忠，幸甚。所有冯京疏，谨随札子进纳。」此据陆佃所编文字。安石论京如此，而京卒得改，足明神宗于安石未始专任之也，今附御札后。上称京似平稳，又欲用为枢副，安石称亦可，日录并在六月十五日。按安石答诏所问，毁京如此，而神宗卒不听，恐安石称京亦可为枢副，未必是实，今姑取之。神宗示安石以京奏疏，当即是六月十九日论薛向者，或论别事，更详之。
　　于是，吕公弼将去位，上议所以代之者【五】，曾公亮、韩绛极称司马光，上迟疑未决，始欲用京，又欲用蔡挺【六】，既而欲并用京及光。安石曰：「司马光固佳，今风俗未定，异议尚纷纷，用光即异论有宗主。今但欲兴农事，而诸路官司观望莫肯向前，若便使异论有宗主【七】，即事无可为者。」绛徐以安石所言为然，公亮言：「不当以此废光。」固请用之，上弗许，乃独用京。明日，又谓执政曰：「京弱，并用光如何？」公亮以为当，安石曰：「比京诚差强，然流俗以为宗主【八】，愈不可胜，且枢密院事光果晓否？」上曰：「不晓。」安石曰：「不晓，则虽强，于密院何补？但令流俗更有助尔。」上曰：「寇准何所能，及有变，则能立大节。」又论金日磾都无所知，然可托以幼主。安石曰：「金日磾与霍光不为异，乃可以济；寇准非能平心忠于为国，但有才气，比当时大臣为胜而已。」公亮曰：「真宗用寇准，人或问真宗，真宗曰：『且要异论相搅，即各不敢为非。』」安石曰：「若朝廷人人异论相搅，即治道何由成？臣愚以为朝廷任事之臣，非同心同德、协于克一，即天下事无可为者。」上曰：「要令异论相搅，即不可。」公亮又论光可用，安石曰：「光言未尝见从，若用光，光复如前日不就职，欲陛下行其言，则朝廷何以处之？」上遂不用光。
　　他日，安石独对，又为上言：「君子不肯与小人畼搅，所以与小人杂居者，特待人主觉悟有所判而已。若终令君子与小人畼搅，则君子但有卷怀而已。君子之仕，欲行其道，若以白首余年，只与小人畼搅，不知有何所望。」上以为然。御集赐王安石手札云：「试观冯京所上章，恐此人不宜使久处言职，终必无补治道，但虑将领髃邪诪张，益为幻也。卿以谓当如何措置，可具奏来。」见御集第八卷。此段并据日录并京本传。
　　知制诰、权三司使□充为翰林学士、权三司使。初，议所以代吕公弼者，或言及充，上谓充资浅，王安石曰：「充信行佳。」上曰：「充与卿连姻。」韩绛曰：「充亦臣亲家。」既不果用，乃有此除。充子安持娶安石女，绛兄纲子宗彦娶充兄育女也。
　　诏秦凤路经略司擅贷封桩钱回易，令提点刑狱劾之。
　　罢潞州交子务，以河东转运司言「商贩缘边，以无回货，故入中粮草，算请矾、盐【九】。若交子法行，必不肯中纳粮草，不惟有害边计，亦恐矾、盐不售」故也。本志同。按本纪载是月置潞州交子务，恐误，或系脱一「罢」字。
　　癸巳，赐大理寺丞王钦臣进士及第、秘书省正字唐垧出身。钦臣以文彦博奏举，垧上书言事召对，至是并试学士院，而有是命。钦臣，洙子；垧，询子也。初，垧为北京监当官，上书言「青苗不行，宜斩大臣异议者一二人」。王安石谓垧宜在馆阁，故得召对。垧有才辨，韩琦甚爱之，既去，乃闻其言。召垧乃五月一日，此据日记。垧宜在馆阁，据五月三日实录。林希野史云：「上薄垧为人，但赐出身，除知钱塘，王安石固留之，以为校书修令式，又使邓绾荐为御史。」垧为御史，在四年八月己巳。
　　屯田郎中、广济河都大管勾辇运霍交知金州。上批：「交前日进对奏请二事，观其识见鄙浅，全不晓习法令，不可奖拔，可选官代之。」
　　甲午，枢密院言：「嘉佑二年，诏诸司使摄大将军，副使、承制、崇班摄小将军，共不过二十人。自今摄南班有阙，欲差知州军、路分都监以上得替人，如不足，即于审官西院除有过犯及年未三十、未入亲民人外，取未有差遣人定差。」上批：「先差陕西、河东代归或避亲放罢，并曾有战功路分都监以上至知城堡寨崇班以上，如不足，即依枢密院旧条，又不足，即依今所定。」
　　乙未，枢密院上大顺城蕃部巡检东头供奉官赵余德、荔原堡蕃官右侍禁蒙布等，各迁一官及赐银绢有差。上批：「余德出界牵制，斩获首级，恐与荔原获两级人例迁一资轻重不伦，可增赐余德银绢各五十。」
　　诏权御史台推直官、屯田员外郎孙奕更不上殿，以冯京举奕可任御史，召对而奕辞不愿故也。先是，执政进呈奕状云：「今陛下数见小臣，以其所言悦人，乃以为辩给善希上旨。如臣，岂能当圣意？」上曰：「此岂足以眩俗？书曰『用人惟己』，朕欲用人，如何不得召见？」王安石曰：「陛下博召见人臣，乃所以广耳目、知事情、见人材。向时人主所以不得博见人臣者，特是大臣蔽主之私计耳。」安石因言人主不躬亲庶事，察知上下之情，则风俗苟简，政令不平。上欲明奕论议无取黜之，安石曰：「但不令上殿足矣。」故有是命。孙奕未详。四年七月，邓绾罢奕。
　　丙申，王安石进呈蔡挺乞以义勇为五番教阅事，上因论及民兵【一○】，安石曰：「募兵未可全罢，民兵可渐复，虽府界亦可为。至于广南，尤不可缓，今中国募禁军往戍多死，此害于仁政。陛下诚罢军职，以所得官十二三【一一】，鼓舞百姓豪杰，使趋为民兵，则事甚易成。」上患密院不肯措置义勇事，安石曰：「陛下诚欲行，则孰能御？此在陛下也。」因为上言国之大政在兵农。上曰：「先措置得兵乃及农。缘治农事须财，兵不省则财无由足【一二】。」安石曰：「农亦不可以为在兵事之后，前代兴王知不废农事乃能并天下。兴农事自不费国财，但因民所利而利之，则亦因民财力而用也。」
