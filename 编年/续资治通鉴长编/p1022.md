<!-- { "loadSidebar": true } -->
　　癸酉，诏提点开封府界诸县镇公事叶温叟及祥符、长垣、韦城知县、县丞、主簿、尉、监驿使臣【七】十四人罚铜有差，内祥符县主簿王容、韦城县主簿姜子年仍差替，入内殿头□从礼、张稹、史革各展磨勘二年【八】，并坐失计置辽使路驿亭也【九】。
　　丁丑，上批：「近河北诸路牒报，北界帐前指挥七月中会五京留守及南北王府主兵官、诸招讨于中京议事，未知其实，可令雄州及河北缘边安抚司精选可信之人，厚计金帛，速觇以闻。」既而皆言无之。（朱本签帖云：后来探得无此事，削去。今修入。）
　　戊寅，复西上合门使、荣州刺史、知代州高遵裕为岷州团练使、知庆州。寻有诏促遵裕赴任。（促赴任，据御集，在二十七日。）
　　广南东路经略司言：「大食层檀国保顺郎将层伽尼请备礼物诣阙谢恩。」上批：「宜多给舟，令赴阙。」
　　己卯，洪州言知州、观文殿学士、正议大夫王韶卒，辍视朝，赠金紫光禄大夫，谥襄敏，官其子六人，赐三女冠帔，封长女瑞昌县君【一○】。韶为人粗犷，用兵颇有方略，每召诸将授指，不复更问，所至辄捷。尝夜卧军帐中，前部遇敌，矢石交下，呼声震山谷，侍旁者往往股栗，而韶鼾息自若。然熙河所奏多欺诞，杀蕃部老弱不可胜数。军以首级为功，韶交亲皆楚人，多依韶以求仕，韶分属诸将，诸将畜降羌老弱，或杀其首以应命。至病疽发背，洞见五脏，亦其报也。（朱本尽削去墨本，别为新传，且云：韶性□仁，少诛杀，士卒以故乐附。今并不取，止从墨本。） 
　　辛巳，手诏：「应熙河路及朝廷所遣四将汉蕃军马，并付都大经制并同经制李宪、苗授，依阶级法总领，照应董□出兵，俟得蕃中要约时日，斟酌机会调发，随处驻札。如董□欲得兵马过界共力攻贼，选官部分本路蕃弓箭手，量所用人数以往。若夏国母亲来，或止遣大兵，即候董□人马交锋，夏人有退败之势，见隙可乘，相度机便与本路诸将出界，共力杀逐。如董□以夏人方顾内难，别无侵虞，敢渝前请，犹豫不肯如期出兵，致误朝廷虚有调发，即相度机便移兵讨除。其临敌利害，事干机速，中覆不及者，随宜措置施行。其钱帛粮草，并委经制管勾官马申、胡宗哲计度应副，先以支计案充；如不足，以封桩阙额禁军衣粮并封桩钱帛充；若犹不足，以经制司本息充；又不足，以茶场司钱谷充。」
　　又诏：「今陕西诸路会集兵马，利害所系不细，应枢密院遣兵将，中书调运军食等事，并会议允当，然后进呈行下。仍于二府逐房各选恭谨敏给吏三二人，专主行，庶可照应前后处分，不致重错。」
　　诏赐末盐钱三十万贯付河东转运司，依例给钞兑拨，籴买粮草。
　　权判湖南路转运副使朱初平言：「徽、诚州归明团峒，应未建城寨以前有相雠杀及他讼，并令以溪峒旧法理断讫，乞自今有侵犯，并须经官陈诉，如敢擅相雠杀，并依汉法处断。其有逃避，即官司会合擒捕，及本处收捉施行。」从之。
　　资政殿学士、正议大夫兼侍读、提举中太一宫元绛为太子少保、资政殿学士致仕。（七年六月十二日卒。）
　　壬午，诏：「陕西路缘边诸路累报夏国大集兵至，须广为之备，以东上合门使、文州刺史种谔为鄜延路经略安抚副使，应本司事与经略按抚使沈括从长处置。」（据御集一百四十八卷，谔以二十八日上殿讫，当日出门。）先是，令谔与括密议点集，谔乃言：「疾雷不及掩耳，今已藉藉，轻兵不可用，势当成军进讨。」于是入对，大言曰：「夏国无人，秉常孺子，臣往提其臂而来耳。」上壮之，乃决意西征，命谔副括，赐以金带，别赐银万两，为招纳之用，本路及麟府事悉听谔节制。昭宣使、果州团练使、入内副都知王中正同签书泾原路经略总管司公事，如遇出界，令王中正及泾原路总管兼本路第一将刘昌祚同往。发开封府界、京东西诸将军马，分与鄜延、环庆两路。以东上合门使、英州刺史姚麟权环庆路总管，遇出界，令知庆州高遵裕与姚麟同往。其鄜延、环庆、泾原招纳蕃部等费用，许支封桩钱。泾原路令王中正候编排本路军马毕赴阙，于在京七百料钱以下，选募马步军万五千人，开封府界及本路共选募义勇、保甲万人。如泾原路五千人不足，于秦凤路选募。
　　交址郡王李干德上表言：「昨遣使臣陶宗元等朝贡，为广州禁制，窒塞纲运，不同向时。今遣礼宾副使梁用律【一一】、著作郎阮文倍等水路入贡，乞降朝旨，依旧进奉。」诏广州悉准旧例，毋得邀阻。差入内使臣一员押伴，仍先降诏谕之。
　　诏发开封府界、京东西在营兵马十九将往陕西权驻札。内府界第一、第三、第五、第六，京东第一至第五，京西第三将，赴鄜延路；府界第七、第九至第十一，京东第六至第九，京西第六将，赴环庆路。上批：「令保安军以经略司之命牒宥州，云：『夏国世世称藩，朝廷岁时赐与。比年以来，遵奉誓诏，修谨贡职，恩义甚称。今闻国主为强臣内制，不能专命国事，亦未可测存亡。非久朝廷将差降赐生日及中冬国信使入界，未审至时何人承受，及本国见今何人主领，请速具报，以须闻达朝廷，令中书、枢密院审详施行。』以尝贼应报之意，兼牒语无诂责之言，不须候兵集行下。仍令鄜延路下保安军，未得交割回赐贺同天节银绢等，候回报到所问事。更听朝旨。」（八月二十一日，更不移牒。）
　　提举永兴、秦凤等路义勇、保甲兼提点刑狱狄咏等言：「教头邱简、张旦已依诏并处斩。义勇杨简授三班差使，札子已对觽给付。乞差杨简提举义勇、保甲兼提点刑狱司准备差使。」从之。邱简等坐谋杀监教使臣，为杨简所揭故也。
　　癸未，以建雄军节度使韩绛为金紫光禄大夫、观文殿学士，依前西太一宫使。
　　诏命提点开封府界诸县镇公事杨景略、提举开封府界常平等事王得臣分诣诸县，提举捕蝗。
　　诏：「已发二十三将军马赴鄜延、环庆、熙河，又选募二万五千人赴泾原，令经略司各具军器什物阙数以闻。」又诏：「军器什物可并以舟载至西京界，令陕西、京西转运使速增递铺人车，以备运致。」（舟载军须物，朱本又于七月甲午书之，今止存此。）
　　诏：「中书自今应相度、定夺、分析、体量、勘会、驱磨、点检之类，并置簿，催辖勾销【一二】，委检正官量紧慢给限。」
　　甲申，诏诸军起发装钱，禁军依今，厢军剩员降一等，如不及五百，亦依此数支赐。
　　韩绛言：「河北转运使、副并带都大制置屯田使，今既令定州路安抚使带都大制置屯田使，即与转运使、副使同一官局，乞罢转运使、副兼领虚名。」从之。令知雄、保州并带屯田使，雄州东路、保州西路通判并带屯田判官；河北缘边安抚副使、都监及专管勾屯田内臣，并随官充副使或都监，仍通管两路。上批：「其雄、保州通判骤领其事入衔，则与北界公文往还，须当系书，虑北人疑为生事，盖缘誓书不得增展溏泺。且令雄州、保州具自来知州、通判与北界公牒往还如何结衔以闻。」
　　上初议西讨，知枢密院孙固曰：「举兵易，解祸难。」前后论之甚切。上意既决，固曰：必不得已，请声其罪，薄伐之，分裂其地，使其酋长自守。」上笑曰：「此直郦生之说。」时执政有请直渡河者，上意益坚，固曰：「然则孰为陛下任此者？」上曰：「吾以属李宪。」固曰：「伐国大事，而使宦者为之，士大夫孰肯为用？」上不悦，固请去，不许。他日，又对曰：「今举重兵，五路并进，而无大帅，就使成功，兵必为乱。」固数以大帅为言，上谕以无其人，同知枢密院吕公着进曰：「既无其人，不若且已。」固曰：「公着言是也。」（此月十日壬戌俞充奏疏，并元丰元年八月十一日壬子充初除庆帅，邵伯温闻见录并苏辙龙川别志云云，已具注彼，并合参考。）
　　注　　释
　　【一】转运使孙颀「颀」原作「顺」，据阁本及宋会要蕃夷五之八七改。
　　【二】辰州「辰」原作「神」，据阁本及宋会要蕃夷五之八七、宋史卷八八地理志改。
　　【三】经略使「使」原作「司」，据阁本改。
　　【四】朝请大夫判登闻检院王珫「判」字原脱，据宋会要职官六六之一四补。又「朝请」，同上书作「朝散」。
　　【五】小□「小」原作「下」，据阁本及宋会要方域一七之九改。
　　【六】监宾州盐税「盐」原作「监」，据本书卷三○一元丰二年十二月庚申条、宋会要职官六六之一○改。
　　【七】监驿使臣「监」上原衍「兼」字，据宋会要职官六六之一五、方域一○之一五删。「监」下原衍「盐」字，据阁本及同上书删。
　　【八】入内殿头□从礼张稹史革各展磨勘二年宋会要职官六六之一五「张稹」作「张积」，「史革」作「史华」，「二年」作「三年」。
　　【九】并坐失计置辽使路驿亭也「路」上原衍「国信」二字，据同上书及宋会要方域一○之一五删。
　　【一○】封长女瑞昌县君「瑞」原作「端」，据阁本改。按：宋无「端昌县」，瑞昌县属江南西路江州，见宋史卷八八地理志。
　　【一一】今遣礼宾副使梁用律「宾」原作「广」，据阁本及宋会要蕃夷七之三六改。
　　【一二】催辖勾销「催」原作「榷」，据宋会要职官三之四六改。
续资治通鉴长编
卷三百十四
卷三百十四
　　起讫时间 起神宗元丰四年七月尽其月
　　卷　　名 续资治通鉴长编卷三百十四
　　帝　　号 宋神宗
　　年　　号 元丰四年（辛酉，1081）
　　全　　文
　　秋七月丁亥，鄜延路经略司言：「延州南关城外逼高山，贼乘高发矢石，城上、城中皆不可立，况城内初无库务，止有官私屋五百余区，人百余户，如卒急遇寇，欲尽令迁入大城，南关城更不守御。」从之。（吕惠卿家传可考。）
　　诏夔州路转运司，彭孙驻南平军，不日进兵，乃闻粮草未办，可速排备。（七月庚子可并此。）
　　诏彭孙若别路进讨，所统军马听节制，如与林广会合，即听林广节制。
　　诏：「河北三处封桩粮草，朝廷已专命官总领，自今三司更不闻奏，止委蹇周辅每季具元额合桩及今□日已有见阙都数以闻。」
　　戊子，上批：「陕西马递铺人马多阙，方军兴，飞书遣使，此最先务。宜令两路提点刑狱文臣，点检补填数足，申明条约，开封府界委提举官。」
　　诏：「陕西缘边见聚兵马，其经营转输，全赖诸郡守倅同力干办，其间多审官用格差注，必恐不任今日职事，宜令转运司体量举差闻奏，要地令佐准此。」
　　己丑，太白昼见。
