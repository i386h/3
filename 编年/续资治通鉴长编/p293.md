<!-- { "loadSidebar": true } -->
　　庚申，内出圣制七百二十二卷示辅臣。
　　壬戌，宰臣等言：「圣制已约分部帙，【二二】，望令雕板摹印，颁赐馆阁，及道释经藏名山胜境。仍命内臣规度禁中严凈之所，别创殿阁缄藏。」诏可。寻于龙图阁后修筑，命入内都知张景宗、副都知邓守恩管勾，是为天章阁。
　　又言：「陛下临御以来，功业隆盛。望令中书、枢密院取时政记中盛美之事，别为圣政录。」从之，仍令枢密副使钱惟演、参知政事王曾编次，丁谓等参详。
　　甲子，宰臣李迪等上删定一司一务编敕三十卷。
　　左巡使、殿中侍御史王耿言：「自今台官因谴累降差充知州仍旧外，其充通判及监当官，请比品授以他官。」从之。
　　乙丑，对辅臣于承明殿，上曰：「朕迩来寝膳颇渐康复，然军国之事，未免劳心。今太子年德渐成，皇后素贤明，临事平允，深可付托。欲令太子政于外，皇后居中详处，卿等可议之。」辅臣进曰：「臣等所奉德音，实邦家之大庆，况太子升储以来，德望日隆，皇后辅翼岁久，中外遵教，海内瞻企，人无闲言。然太子既监总朝政，望令中书、枢密院大臣各兼东宫职任，庶日奉谋议，便于翼赞。」上许之，于是退议其等列，传旨命学士草制，诏可。
　　自寇准贬斥，丁谓浸擅权，至除吏不以闻。李迪愤懑，尝慨然语同列曰：「迪起布衣，十余年位宰相，有以报国，死且不恨，安能附权臣为自安计乎！」及议兼职时，迪已带少傅，欲得中书侍郎、尚书，谓执不可，遂草熟状，谓加门下侍郎、兼少师，迪加中书侍郎、兼左丞，曹利用加检校太师，冯拯加检校太尉，并兼少保；任中正加右丞，钱惟演加兵部侍郎，王曾加户部侍郎【二三】，并兼宾客；玉清昭应宫副使、工部尚书林特，枢密直学士、右谏议大夫张士逊，先兼太子宾客，并改詹事；翰林学士、户部员外郎晏殊先兼舍人，改左庶子；余官悉如故。
　　故事，两省侍郎无兼左右丞者，而迪旧人亦当迁尚书，谓专意抑迪，迪不能堪【二四】，变色而起。丙寅，晨朝待漏，谓又欲以特为枢密副使，仍领宾客。迪曰：「特去岁迁右丞，今年改尚书，入东宫，皆非公选，物议未息，况已奏除詹事，何可改也。」因诟谓，引手板欲击谓，谓走得免。同列极意和解，不听，遂入对于长春殿【二五】。内臣自禁中奉制书置榻前，上曰：「此卿等兼东宫官制书也。」迪进曰：「臣请不受此命。」因斥谓奸邪弄权，中外无不畏惧，臣愿与谓同下宪司置对。且言：「昨林特子在任，非理决罚人致死，其家诣阙诉冤，寝而不理。盖谓所党庇，人不敢言。」又曰：「寇准无罪罢斥，朱能事不当显戮，东宫官不当增置。又钱惟演亦谓之姻家。臣愿与谓、惟演俱罢政柄，望陛下别择贤才为辅弼。」又曰：「曹利用、冯拯亦相朋党。」利用进曰：「以片文只字遭逢圣世，臣不如迪。奋空拳，捐躯命，入不测之敌，迪不如臣也。」上顾谓曰：「中书有不当事耶？」谓曰：「愿以询臣同列。」乃问任中正、王曾，皆曰：「中书供职外，亦无旷阙事。」顷之，谓、迪等先退，独留枢密使副议之。上怒甚，初欲付御史台，利用、拯曰：「大臣下狱，不惟深骇物听，况丁谓本无纷竞之意，而与李迪置对，亦未合事宜。」上曰：「曲直未分，安得不辨！」既而意稍解，乃曰：「朕当即有处分。」惟演进曰：「臣与谓姻亲，忽加排斥，愿退就班列。」上慰谕久之，乃命学士刘筠草制，各降秩一级，罢相，谓知河南府，迪知郓州。制书犹未出，丁卯，迪请对于承明殿，又请见太子于内东门，其所言盖不传。而谓阴图复入，惟演亦恐谓出则己失援，白上欲留之，并请留迪，因言：「契丹使将至，宰相绝班，冯拯旧臣，过中书甚便。若别用人，则恐生事。」上可之。（迪对承明，不知言何事，而实录、正史皆不载，今特表而出之。）
　　戊辰，命谓以户部尚书【二六】、迪以户部侍郎归班。事颇迫遽，其制词，舍人院所草也。筠所草制，讫不行。（百官表，谓以户书知河南，迪以户侍知郓州，皆系戊辰日。）是日，惟演及中正、曾等并如初议迁秩，领东宫官【二七】，而太子议政诏书及拯、利用等制皆格。
　　己巳，谓入对于承明殿，上诘所争状【二八】，谓曰：「非臣敢争，乃迪忿詈臣尔。臣不当与之俱罢，愿复留。」遂赐坐，左右欲设墩，谓顾曰：「有旨复平章事。」乃更以杌子进。于是入内都知张景宗、副都知邓守恩传诏送谓赴中书，令依旧视事。仍诏迪出知郓州，放朝辞，实时赴任。时已命学士刘筠草制，以拯为相，领玉清昭应宫使、昭文馆大学士，制入而未出也。谓既复相，其制亦卒不行。谓始传诏召刘筠草复相制，筠不奉诏，乃更召晏殊。筠既自院出，遇殊枢密院南门，殊侧面而过，不敢揖，盖内有所愧也。
　　先是，上久不豫，语言或错乱，尝盛怒语辅臣曰：「昨夜皇后以下皆之刘氏，独留朕于宫中。」觽皆不敢应，迪进曰：「果如是，何不以法治之？」良久，上寤，曰：「无是事也。」后适在屏间，闻之，由是恶迪，迪所以不得留【二九】，非但谓等媒孽，亦宫中意尔。（拜罢录云迪欲兼右丞，王曾等以为不可。又云迪语极喧戾【三○】，上连叱之。又云上称迪无礼。又云时契丹使将至，宰相绝班，且欲复相谓，钱惟演请并留迪，王曾等言谓无过，曲在迪，请令出三两月复召之。此皆陈绎私意曲笔，与正史、实录及诸家书并不合，今不取，独所云惟演请并留迪，或不妄。盖迪与谓初并出守，寻复留，不知何故，当是从惟演议耳。然惟演实为谓计，当时不得已，且并留迪。故谓卒留，而迪竟出也。龙川别志载二相忿争事，与实录、正史不同，且云刘筠辞不草制，乃命钱惟演。按此时惟演已副枢密，别志误矣。记闻亦以为草制者惟演也，今皆不取。然留丁谓、出李迪，其谋实自惟演，但不当草制，而草制者实晏殊也。御史台记刘筠传云：十一月丙辰，除丁谓兼少师，李迪兼少傅，冯拯与曹利用并兼少保。筠当制，麻入，未宣，迪、谓忿争于帝前。戊辰，筠复直，谓罢为户书，知河南，迪罢为户侍，知郓州，拯为昭文，曾为集贤。制既入，谓复留，要筠改制，筠不从，卒令他学士为之。拯遂为集贤，曾依旧为副枢。此记载王曾事与他书不同【三一】，当考。宋绶作筠墓铭，亦云上在东宫，始议邦政，以枢辅备三孤。筠当上麻，入而事遽易，丞相要筠改诏，筠拒不往，卒用他学士为之。然则迪、谓等初领东宫职及罢相两制，皆筠所草也。）
　　是日，大风扬尘，昼晦。
　　以枢密副使钱惟演为都大管勾祥源观公事。惟演先领会灵观使，于是乞改命故臣，故特置此职。
　　庚午，诏自今中书、枢密院诸司该取旨公事仍旧进呈外，其常程事务，委皇太子与宰臣、枢密使已下，就资善堂会议施行讫奏。皇太子上表陈让，优诏不允。初议欲令皇太子总军国事，丁谓以为不可，曰：「即日上体平，朝廷何以处此？」李迪曰：「太子监国，非古制耶？」力争不已。迪既罢出，故有是诏。（迪本传以为此诏在迪未罢相时，盖误也。考十八日上对辅臣语，则可知此诏与昨诏异矣。）
　　吏部尚书、平章事丁谓加左仆射、门下侍郎、兼太子少师【三二】，枢密使、同平章事冯拯为右仆射、中书侍郎、兼少傅、平章事，枢密使、同平章事曹利用兼少保。
　　辛未，中书、枢密院上言：「自今百官五日于长春殿起居，其余只日视朝，请御承明殿，或其日不坐，则令合门传宣放朝。」从之。
　　壬申，皇太子见宰相、枢密使于资善堂，诸司职掌以次参谒。
　　契丹遣使霸州节度使萧阿括、副使利州观察使耿元吉来贺承天节。
　　甲戌，翰林学士、太子左庶子晏殊，礼宾副使、太子宫祗候杨怀玉，上新编赐东宫御制五十卷。时辅臣论次御集，乞降赐皇储文字，遂命怀玉编录。怀玉请令殊同纂集，至是来上。
　　十二月丁丑朔，起复翰林学士杨亿卒，录其子纮【三三】为奉礼郎。亿天性颖悟，自幼及终，不离翰墨，文格雄健。自唐大中后，词气衰滥，国朝稍革其浮，至亿乃振起风采，与古之作者方驾矣。文思敏速，不凝滞，对客谈笑，挥毫无废，而精密有规裁，不烦不艳。善细字起草，一幅数千言，不加点窜。于时学者翕然宗尚，名闻外夷。书无不览，善强记，尤长典章制度之事，时多取正，盖一时文士之冠也【三四】。喜诲诱后进，赖以成名者甚觽。闻人有片辞可纪，必为讽诵，手集当世之士述作为笔苑时文录数十编【三五】。重交游，耿介坦夷，敦尚名节，多周人急，所得廪赐随尽。谈吐有味，评品人物，善恶太明。留心释氏禅观之学，自属疾即屏荤茹素，临终前一日，为空门偈颂，识者称其达观云。
　　己卯，给祥源观公用钱月五十千。
　　甲申，徙河北转运使、工部郎中黄昭益知邓州，屯田郎中李放知密州，以部内折纳过差也。
　　乙酉，赐泾王元俨银五千两，宗室防御使各千两，团练使八百两，余各有差。又赐太子少师丁谓、少傅冯拯、少保曹利用各五千两，宾客任中正钱惟演王曾、太保王钦若、詹事林特各三千两【三六】，左庶子晏殊、詹事张士逊各二千两，谕德鲁宗道、冯元各千两，自余宫臣、常从各有差。又赐殿前副都指挥使蔚昭敏钱四百万，步军副都指挥使冯守信三百五十万【三七】，殿前都虞候夏守恩、马军都虞候刘美各三百万，四厢都指挥使、诸班诸军都虞候而下，视月俸给之。以皇太子亲政行庆也。
　　诏自今中使传宣赍手诏谕文字赴中书、枢密院，系迁秩加恩事，并先赴入内都知司上籍，覆奏讫，乃给付施行。
　　诏中书、枢密院，自今内臣传旨处分公事，并须覆奏，令中书提点五房堂后官、枢密院承旨而下，自今月十三日后，从宰臣、枢密使赴资善堂祗候【三八】。
　　中书、枢密院上言：「请自今遇只日承明殿不视事，则入内都知传宣中书、枢密院诣太子资善堂议事。应时政及后殿军头司公事素有定制者，施行讫奏。系迁改升降者，送中书、枢密院进呈取旨。如无公事，则宰臣、枢密使已下，遇参辞谢皇太子，许二三人已上为一班，诣堂延见，自余官僚，并止留牓子。」诏从之。自是辅臣每会议，皇太子秉笏南面而立，中书、枢密院以本司事递进承令旨。时政之外，京朝、幕职、州县官、使臣、禁卒咸引对焉。事毕，接见辅臣如常礼。
