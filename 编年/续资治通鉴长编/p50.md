<!-- { "loadSidebar": true } -->
　　十一月己巳朔，琼州言俗无医，民疾病但求巫祝。诏以方书、本草给之。邕州之右江生毒药树，宣化县人常采货之，知州侯仁宝奏其事，诏尽令伐去。仁宝，益之子也。（旧录以己巳为十月晦，今从新录及本纪。）
　　先是，武胜节度使张永德贡马贺润州平，马皆老病，有司劾奏，永德上表待罪，庚午，诏释不问。永德闻王师南伐，出家财作战船数十艘，运粮数万斛，自顺阳缘汉水而下。州豪高进者，举族凶暴，前后莫能禁，永德发其奸，寘于法。进潜诣阙，诬永德据险固置十余砦，将图不轨。上遣使察之，使者诘进置砦之所，进辞穷，乃曰：「张侍中诛吾宗党殆尽，欲中伤之以报私怨尔，实未尝置砦也。」使者还，白上，上曰：「吾固知张道人非反者也。」即以进授永德，永德遽解其缚，就市笞而释之。时称其长者。永德旧喜与方士游，家赀为之罄乏，上故以「道人」目焉。（永德传云：遣枢密都承旨曹翰领骑兵察置砦之所，无有，翰即以告者付永德。按传载此事，与王师讨金陵相连属，曹翰时实将先锋，安得至唐、邓间也？且方察其砦之有无，安用便领骑兵，不亦张皇生事乎？且不应即以告者付永德，恐传必误。今辄删改之，更须考详。）
　　徐铉及周惟简还江南，未几，国主复遣入奏，辛未，对于便殿。铉言李煜事大之礼甚恭，徒以被病，未任朝谒，非敢拒诏也，乞缓兵以全一邦之命。其言甚切至，上与反复数四，铉声气愈厉。上怒，因按剑谓铉曰：「不须多言【三○】，江南亦有何罪，但天下一家，卧榻之侧，岂容他人鼾睡乎！」铉皇恐而退。上复诘责惟简，惟简益惧，乃言：「臣本居山野，非有仕进意，李煜强遣臣来耳。臣素闻终南山多灵药，它日愿得栖隐。」上怜而许之，仍各厚赐遣还。
　　是日，幸绫锦院，召从臣宴射苑中。
　　戊寅，初置三司推勘院，以将作监丞张邈知院事，寻罢之。
　　契丹云州节度使（当考其名氏。）遣人致书瀛州，愿与防御使马仁瑀通好。仁瑀以书来上。
　　庚辰，王明言败江南兵万余人于湖口，获战船五百艘，兵仗称是。
　　先是，曹彬等列三寨攻城【三一】，潘美居其北，以图来上。上视之，指北寨谓使者曰：「此宜深沟自固，江南人必夜出兵来寇，尔亟去语曹彬等，并力速成之。不然，终为所乘矣。」赐使者食，且召枢密使楚昭辅草诏，令徙置战棹，以防它变，使者食已即行。彬等承命，自督丁夫掘堑，堑成。丙戌，江南人果夜出兵五千袭北寨，人持一炬，鼓噪而进。彬等纵其至，乃徐击之，皆歼焉，其将帅佩符印者，凡十数人【三二】。
　　是日，命校书郎、直史馆宋准贺契丹正旦，殿直邢文度副之。（文度，未见。）
　　王师围金陵，自春徂冬，居民樵采路绝，兵又数败，城中夺气。曹彬终欲降之，故每缓攻，累遣人告国主曰：「此月二十七日，城必破矣，宜早为之所。」国主不得已，约先令其子清源郡公仲寓入朝，既而久不出。前数日，彬日遣人督之，且告曰：「郎君不须远适【三三】，若到寨，即四面罢攻矣。」国主终惑左右之言，以为城坚如此，岂可□日而破，但报云：「仲寓趣装未办，宫中宴饯未毕，二十七日乃可出也。」彬又遣人告曰：「若二十六日出，亦无及矣。」国主不听。
　　先是，上数因使者谕曹彬以勿伤城中人，若犹困斗，李煜一门，切勿加害。（吕祖谦宋朝大事记：自古平乱之主，其视降王不啻仇绚，而我太祖待之极其恩礼。刘鋹，潖酒饮之释疑；李煜，一门戒无加害。故僭伪之豪，悉得保全，老死于牖下。自古攻取之主，其视生民殆若草菅，而我太祖待之曲加存抚。江南兴师，不戮一人，平蜀多杀，每以为恨。故新集之觽，不啻如赤子之仰父母。仁心仁闻，三代而下，即未之闻也。）于是，彬忽称疾不视事，诸将皆来问疾，彬曰：「余之病非药石所愈，须诸公共为信誓，破城日不妄杀一人，则彬之疾愈矣。」诸将许诺，乃相与焚香约言。既毕，彬即称愈。乙未，城陷。初，陈乔、张洎同建不降之议，事急，又相要以同死社稷。然洎实无死志，于是携妻子及橐装入止宫中，引乔同见国主。乔曰：「臣负陛下，愿加显戮。若中朝有所诘问，请以臣为辞。」国主曰：「运数已尽，卿死无益也。」乔曰：「陛下纵不杀臣，臣亦何面目见国人乎【三四】。」遂缢。洎乃告国主曰【三五】：「臣与乔共掌枢务【三六】，今国亡当俱死。又念陛下入朝，谁与陛下辨明此事，所以不死者，将有待也。」（国史张洎传，言洎约陈乔同升合，乔自缢，洎视乔气绝乃下。而谈苑载乔缢于视事厅，洎犹不知。国史盖因九国志陈乔传所云，恐九国志未可信也。洎既已背约不死，亦何待乔气绝，乃下合乎？谈苑又言国主求乔不得，或告洎以为乔已北降，明年乃得乔尸。按此，则所云同升合者，缪甚矣。今参酌修润，庶免抵牾。大抵城破时，洎与乔犹同见国主【三七】，请如前约，乔遂死，而洎不死耳。洎固不能死【三八】，所以同见国主者，度国主必不许其死也。）
　　彬整军成列，至于宫城，国主乃奉表纳降，与其髃臣迎拜于门。即选精卒千人守其门外，令曰：「有欲入者，一切拒之。」始，国主令积薪宫中，自言若社稷失守，则尽室赴火死。及见彬，彬慰安之，且谕以归朝俸赐有限，费用至广，当厚自赍装，既为有司所籍，一物不可复得矣。因复遣煜入宫，惟意所欲取。行营右厢战棹都监梁迥及田钦祚等皆谏曰：「苟有不虞，咎将谁执？」彬但笑而不答。迥等力争不已，彬曰：「煜素无断，今已降，必不能自引决，可亡虑也。」又遣五百人为辇载辎重。煜方愤叹国亡，无意蓄财，所操持极鲜，颇以黄金分赐近臣。独右内史、学士张佖不受，诣彬自陈，愿奏其事，彬谓佖邀名，不许，但取金输之官。
　　彬既入金陵，申严禁暴之令，士大夫赖彬保全，各得其所【三九】。亲属为军士所掠者，实时遣还之。因大搜于军，无得匿人妻女。仓廪府库，委转运使许仲宣按籍检视，彬一不问。（纪事本末：振乏绝，恤鳏寡，仁人之心，无所不至。吴人大悦。）师旋，舟中惟图籍衣衾而已。
　　新隆兴寺成，凡五百六十二区。丙申，车驾临视。
　　十二月己亥朔，江南捷书至，凡得州十九，军三，县一百有八，户六十五万五千六十有五。髃臣皆称贺。上泣谓左右曰：「宇县分割，民受其祸，思布声教以抚养之。攻城之际，必有横罹锋刃者，此实可哀也。」即诏出米十万石，赈城中饥民。
　　李继隆善驰驿，日四五百里，自江南兵起，数往来。尝部送伪将赴阙，至项县，会其疾，斩首以献。上嘉之。又从李符督荆湖漕运，与江南人淢，流矢中额，所冠冑坚厚【四○】，得不伤。上察其材，且念其父，故欲拔用之，谓曰：「升州平，可持捷书来，当厚赏汝。」时军中使臣内侍凡十数辈，皆伺城陷献捷，会有机事当入奏，皆不愿行，继隆独请赴阙。上见其来，知城未下，甚讶之。继隆度金陵破在旦夕，因言：「半途遇大风，天地晦冥，此城破之兆也，捷书明日当至矣。」于是，上召继隆曰：「正如汝所料。」
　　庚子，上临惠民河【四一】观军人筑堰。
　　辛丑，赦江南管内州县常赦所不原者【四二】，伪署文武官吏见厘务者，并仍其旧。曾经兵戈处，百姓给复二年，不经兵戈处，给复一年。诸色人及僧道被驱率为兵者，给牒听自便。令诸州条析旧政，赋敛烦重者，蠲除之。军人俘获生口，年七岁以上，官给绢五匹赎还其家，七岁以下即还之。又诏不得侵犯李煜父祖邱□，令太子洗马河东吕龟祥诣金陵，籍李煜所藏图书送阙下。
　　丁未，以杨克让权知升州，寻兼水陆计度转运事。（明年二月始兼漕事【四三】，今并书之。）
　　戊申，三佛齐国遣使来贡方物。
　　己酉，幸隆兴寺。
　　辛亥，赐京畿诸县民今年秋租十之三。
　　己未，以恩赦侯刘鋹为左监门卫上将军，封彭城郡公，去恩赦侯之号。
　　户部员外郎、知制诰王祜判门下省，与判吏部流内铨侯陟不协。陟所注拟，祜多驳正。陟诉于卢多逊，多逊初为学士，阴倾宰相赵普，累讽祜助己，祜不听，谓多逊曰：「昔唐宇文融与张说有隙。为融所谗而出，说复集贤，融遂败。」因以传示多逊，且劝释之，多逊不说。癸亥，祜坐陟事，黜为镇国行军司马。（司马日记云：祜坐以百口保大名节度使符彦卿【四四】非跋扈，逆上意，故贬。盖误也。开宝二年，彦卿已徙凤翔，祜贬时，彦卿已死矣。）
　　甲子，契丹遣右卫大将军耶律乌正、礼宾使萧护里国、通事左千牛卫将军陈延正来贺明年正旦。
　　先是，上尝召吴越进奏使任知果，令谕旨于其主俶曰：「元帅克毗陵有大功，俟平江南，可暂来与朕相见，以慰延想之意，即当复还，不久留也。朕三执圭币以见上帝，岂食言乎！」崔仁冀亦告俶曰：「主上英武，所向无敌。今天下事势已可知，保族全民，策之上也。」俶深然之。丁卯，俶请赴长春节朝觐，诏许之。
　　是岁，诏贡士之下第者，特免将来请解，许直诣贡部。
　　令诸州凡逮捕罪人，必以白长吏，所由司不得直牒追摄。
　　诏有司重详定推状条样，颁于天下，凡三十三条。御史台、开封府、诸路转运司或命官鞫狱，即录一本付之。州府军监长吏及州院、司寇院悉大字揭于板，置听事之壁。（本纪云二事皆在八月，今并系之岁末。）
　　秦州戎人大石、小石族寇土门，略居民，知州张柄击走之。（张柄，未见。）
　　周广顺中，点秦州税户充保毅军，教习武技，逃死即以佃地者代之。遇征役，官给口粮，有马给刍菽。是岁，发渭州平凉、潘原二县民治城壕【四五】。既毕，因立为保毅军弓箭手，分戍镇寨，能自置马者免役，逃死者以亲属代焉。盖因广顺之制也。（此据两朝兵制。）
　　注　　释
　　【一】今略加删润「润」原作「顺」，据阁本及大典卷一二三○七改。
　　【二】辄令赍诣其所「辄」原作「辍」，据同上书改。
　　【三】俾分给其行营将士「行」字原脱，据阁本及大典卷一二三○七、本书卷一五十月丁酉编补。
　　【四】于是内出诗赋题试各本均同，编年纲目卷二则作「于是内出诗赋题覆试」。按上文谓「上御讲武殿，覆试王祜等所奏合格举人王式等」，此处作「覆试」义优，疑「试」上脱「覆」字。
　　【五】载举种放事时「事时」原作「时事」，据宋本、阁本及大典卷一二三○七改。
　　【六】有司言自二年至今「二」原作「一」，据宋本、宋撮要本、阁本及大典卷一二三○七改。
