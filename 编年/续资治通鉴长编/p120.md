<!-- { "loadSidebar": true } -->
　　与人为害者，募之入军，则乡闾静谧。在官未理者，命之移任，则臧否详明。税赋蠲减，则民稍苏。流亡优复，则民不散。放筦榷之利，则米麦可充于边备。减关市之征，则商旅交通于万物。暂如此五年，则关辅之民必安，暂如此十年，则灵武之役必息。若以此下主者，若以是问有司，必以臣不达时机，必以臣不谙世务，必以臣只知蠲减赋税以息黎元，而不知供军日费之多少；必以臣只知除放筦榷以安疲俗，而不知岁计备边之盈虚。臣岂不知沿边有屯兵，岂不知备边须积粟，岂不知岁时衣裘之赐锡，岂不知将卒酬赏之颁宣，岂不知上供京师之货财，岂不知量留州郡之物色，然以臣所见，则帝王所务，当务广大，官吏所守，各守职司。所职为主计之臣，不得不聚敛供亿，所司在主计之职，不得不经度有无。然天生时而地生财，下用力而上节用。时不可失，故授时劝农，使不失时。财生有数，故务穑劝分【一七】，使不乏用。财之生也有数，上之用也有节，则民力不困，国用常丰。今未喻国家有九年之蓄乎？未喻西北隅边郡有六年之蓄乎【一八】？未喻陕西二十五州军有三年之蓄乎？访闻籴麦籴谷【一九】，以充折变，将无作有，以应供输。谓供输不得不然，不然，则军储无备；谓折变不得不然，不然，则军食不充。若如是，可见陕西二十五州军无三年之蓄，加以民忧再送灵州粮草，臣虑变故从此生，臣忧祸乱从此起。变故未生，陛下得不虑之？祸难未起，陛下得不思之？若以灵州送粮草之人，死者十余万，已应地震之灾，即国家昨已降敕榜抚谕轸恤也。若未应地震之灾，则臣虑变故起于关辅。关辅既有变生，则西川上供钱帛恐未能上供，南北常贡物货亦未得常贡。上供既有阻，常贡复未来，乃是国家只知督责关辅之货财，只知供备灵武之粮草，是急小利而忽大利，舍远图而劳近谋。愿陛下谋之之于未兆则易谋，理之于未乱则易理。
　　臣又闻朝廷昨差使臣往谕迁贼【二○】，以礼义观其来意，以恩信导其归心。李继迁既忽闻朝廷告哀，亦能举部族大临，缟素受命，贡奉谢恩。既未闻乞守塞垣，又未闻乞归朝阙。大臣必有拟议，必有臧谋，谋之允臧，计必先定。今山陵既在近，边塞虽无虞，黎元尚未苏，仓库尚未实，边防或有骚动，朝廷何以枝梧？关辅或有乱离，朝廷何以制御？谋之正在今日，理之正当是时。时不再来，又不可失，无使有心者知关辅乱而知剑阁可守，无使适变者见关辅乱而谓天爎可凭，无使关辅所得之货财不侔吴蜀所得之货财，无使关辅所守之疆土不侔吴蜀之疆土。关辅静则蜀货吴财交至，关辅乱则剑外江南各有所守，此所谓舍小利而必得大利，无远虑则必有近忧也。（锡自注云：「至道三年七月二十五日奏。」）翊日，锡又奏：
　　臣未喻陛下降诏以来有人上言否？未审下诏之后有人抗疏否？若未有人上一言，未有人抗一议，即望陛下再降优诏，曲谕圣心，虚鎶以待贤良，矜容以求直谅，则怀才抱器者安敢有所隐，蹈忠履信者必尽有所伸。臣昨日所上奏章，所陈鄙见，止为关右一时之弊，止为河西一处之言，余未悉陈，虑烦圣览，须至备述，庶补达聪。今灵州闭坚壁以待馈粮，无外援不敢御寇。昨闻百姓馈送粮草，死者十余万人，粮草二十五万，到者七八万。粮草不到者，非戎人劫掠之；百姓不来者，非戎人杀戮之，是自相蹈籍，或因被劫夺。饥饿既觽，死亡遂多，去虽援之以甲兵，回即害之者士卒。今关西父哭子，弟哭兄，妻哭夫，悲哀之声，感动行路，冤枉之苦，轸恻圣心。臣谓非十年未见生其民，民生十年方可充力役；臣谓非十年未能聚其财，财聚十年方可备供亿。于三十年间，陛下生之、聚之、教之、化之，然后致太平，然后臻至理。
　　今臣年五十八，事陛下十二年，年七十，已当外退。十二年间，愿伸微劳以答圣恩，愿罄真诚以报大造。然犬马之年未必保余龄，葵藿之心幸得承委照，则未退休间，有合言不敢不言，未陨越间，有合奏不敢不奏。愿陛下所务者广大，所图者几微。几微者事之先，广大者君之体。陛下方欲求至理致太平，无忽事之未萌，勿轻事之未兆。
　　臣闻帝者与师处，王者与友处，霸者与臣处，亡国之君与畼役处。与师处则无为，无为是无事。与友处则机务简易，德业光大。驳杂者霸道，不足为陛下言之。暴慢者亡国，安敢对陛下陈之。道尊德盛者帝之师，才高识远者王之友。今陛下睿圣既与天同极，听断乃与日惟新。若道尊德盛者，陛下劳谦以师之，才高识远者，陛下推诚以友之；友之则四友斯来，师之则三师可至。师道见尊，则天下何忧不理；王道得友，则天下何虑不宁。
　　臣昨日所奏，望陛下且留中不出，为言地震灾祥之必有，为言下动叛离之将作，非外人所可得而知，非大臣不可得而议。留中未出之际，略与大臣言之，其中可行之事，更令近臣议之、拟之而后动。天下无异议，中外无异言，择善而从之，从长而行之，不为横议所非，不为非理所破，岂独微臣之幸，其实国家之福。（锡自注云至道三年七月二十六日奏此。）
　　上它日谓宰相曰：「近诏中外咸贡直言，庶闻朝政之阙，以警朕心。而髃臣奏对，多及琐细之务，曾无远大之略，甚非所望也。惟田锡、康戬陈词不繁，指事尤切；张齐贤颇留意于民政。」乃出其疏示端等曰：「卿等详酌行之。」先是，锡以加恩官告赐崇信节度使王显于秦州，矩关右之民困河西力役，故连上章极言其事云。（锡前疏以七月二十五日上，后疏以二十六日上，此锡自注，今并附月末。锡传云，锡使秦州，赐王显加恩官告，矩关右诸州奉河西力役，生民重困，连上章极言其事。按锡第三章乃十一月十七日上，今移入本月日。上出锡等疏付吕端，此据宝训。康戬及张齐贤，不知论何事，当考。）
　　八月己亥，以曹彬为枢密使、兼侍中，罢旄钺。（罢旄钺，此据会要。）
　　户部侍郎、同知枢密院事向敏中，给事中夏侯峤【二一】并为枢密副使。上谓之曰：「近密之司，典领尤重，必素有名望、端亮谨厚者处之，乃可镇静而责成。彬以耆旧冠枢衡之首【二二】，敏中及峤佽助之，兵机边要，有所望矣。」敏中明辨有才略，遇事敏速。先是西北用兵，敏中专主谋议，至于二边道路斥堠走集之所，莫不周知。峤仕藩府最旧，故首加擢用焉。
　　旧制，宣徽使着位在枢密副使之上。于是以客省使、签书提点枢密宣徽院诸房公事周莹为宣徽北院使，莹请居枢密副使之下，诏从之。莹初与刘承规同签书提点枢密宣徽院诸房公事，莹既迁，承规亦罢，自后不复置此职。
　　乙巳，令曹彬赴中书礼上，彬请就枢密院，上以彬位兼左相，特宠异之。
　　先是，上以汉、唐封乳母为夫人、邑君故事付中书，因问吕端等曰：「斯礼可行否？如不可行则止，朕不敢以私恩紊政法也。」端等奏曰：「前代旧规，斯可行矣。或加以大国，或益之美名，事出宸衷，礼无定制。」己酉，诏封乳母齐国夫人刘氏为秦国延寿保圣夫人。
　　是月，西川都巡检使韩景佑行部至怀安，帐下广武卒刘旴谋作乱，夜率觽袭景佑，景佑逾垣获免【二三】。旴遂掠怀安，破汉州及永康军、蜀州，所至城邑，望风奔溃。时益州钤辖马知节亦兼诸州都巡检，领兵三百，追旴至蜀州，与之角斗　，自未至亥，贼惧走漖州。招安使上官正，飞书召知节还成都计议，知节曰：「贼党已踰三千，若破漖州，必越新津大江，去我九十里，官军虽倍，制之亦劳，不如出兵迎击，破之必矣。」即率所部夜渡江，屯方井镇，与贼遇，而正亦寻领军至，共击斩旴，其党悉平。旴自起至灭凡十日【二四】。
　　庚申，诏以正为南作坊使，赐知节锦袍、金带，将士锡赉有差。遣使按验景佑及诸失守官吏，递贬降之。
　　正始无出兵意，知益州张咏以言激正，勉其亲行，仍盛为供帐饯之。酒酣，举爵谓诸军校曰：「尔曹俱有亲弱在东，蒙国厚恩，无以报，此行当亟殄贼，无使逃逸。若师老旷日，即此地还为尔死所矣。」正由是倍道力战。及凯旋，咏迎劳，大出金帛行赏，士重伤者先赏之，获级者次焉，觽皆悦服。
　　注　　释
　　【一】初为淅川主簿「淅川」原作「浙川」，「浙川」未见，今据活字本改。按东都事略卷四七戚纶传，纶举进士，为沂州簿；宋史卷三百六本传则称：解褐为沂水主簿。何者为是，待考。
　　【二】粟渍腐「渍」原作「溃」，据宋本、宋撮要本及宋史卷二八六薛奎传改。
　　【三】奎徐曰「奎」字原阙，据上引宋史补。
　　【四】癸巳崩于万岁殿「癸巳」下原有「帝」字，据宋本、宋撮要本及续通鉴卷一九移于上句「壬辰」下，以符文例。
　　【五】走马愕然失据「据」原作「措」，据各本改。
　　【六】诏以国家大事足食为先「以」字原在「事」下，据各本乙正。
　　【七】每以多宝僧舍为期「多宝」原作「夕寓」，据宋本、宋撮要本及长编纪事本末卷九立太子改。宋史卷四六六王继恩传作「多宝院僧舍」。
　　【八】宜立诸王之不当立者「之」下原衍「下」字，据宋本、宋撮要本、阁本及上引长编纪事本末删。
　　【九】于是并逐三人者「者」字原脱，据同上书补。
　　【一○】深乱朝纲「深」原作「紊」，据各本改。
　　【一一】田昼原作「田画」，据东都事略卷一○○、宋史卷三四五本传及长编纪事本末卷一○銟用贤臣改。又宋史卷二○八并著录田昼集。
　　【一二】此尤絓误「絓」字原脱，据宋本补。
　　【一三】则臣虑西川复保剑关之危「危」原作「阨」，据宋本、宋撮要本及编年纲目卷五、宋史全文卷四下改。
　　【一四】岂无幸灾乘便之者「者」原作「贼」，据宋本及上引宋史全文改。
　　【一五】愿陛下思之宋本、宋撮要本此句下均有「望陛下图之」五字。
　　【一六】使怀方抱器者悉为朝廷所用「方」原作「才」，据宋本、宋撮要本、阁本改。
　　【一七】故务穑劝分「分」原作「耕」，据各本改。
　　【一八】未喻西北隅边郡有六年之蓄乎「郡」原作「圉」，据宋本、宋撮要本改。
　　【一九】访闻籴麦籴谷「籴麦」原作「粜麦」，据宋本、宋撮要本、阁本改。
　　【二○】臣又闻朝廷昨差使臣往谕迁贼「迁」上原有「继」字，据宋本、宋撮要本、阁本删。按宋代史籍习称李继迁为「迁贼」。
