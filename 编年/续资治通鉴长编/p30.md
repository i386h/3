<!-- { "loadSidebar": true } -->
　　戊戌，以前安国节度使张美为横海节度使。初，县官市木关中，诸郡岁出缗钱数千万以假民，长吏十取一，谓之率分钱，岁至数百万，美在同州，独不取。既而他郡民有诣阙诉长吏受率分钱者，皆命追偿。美至沧州，久之，民有上书告美强取其女为妾，又略民钱四千余缗者，上召告者谕之曰：「汝沧州，昔张美未来时，民间安否？」对曰：「不安。」「既来，则何如？」对曰：「既来，无复兵寇。」上曰：「然则张美存汝沧州百姓之命，其赐大矣。虽取汝女，汝安得怨！今汝欲贬黜此人，吾何爱焉？但爱汝沧州百姓耳。吾今诫敕美，美宜不复敢。汝女直钱几何？」对曰：「直钱五百缗。」上即命官给其直，遣之。乃诏美母诘以美所为，母叩头谢罪曰：「妾在阙下，不知也。」复赐其母钱万缗，令遗美，使还所略民家。谓之曰：「语汝儿，乏钱欲钱，当从我求，无为取于民也。」美遂皇恐，折节为廉谨。未几，以政绩闻。镇沧州凡十年，故世谓之沧州张氏。（欧阳修归田录载夺民女乃李汉超事。按汉超在关南，民为立碑颂德，当不如是，今从记闻。）
　　甲辰，诏翰林学士及常参官于宾幕、州县及京官内各举任常参官者一人。
　　乙巳，诏诸道节度使、留后、观察使各举部内才识优长、德行尤异者二人，防御、团练使、刺史各一人。
　　丙午，门下侍郎、平章事赵普加左仆射，充昭文馆大学士。枢密使、检校太保李崇矩加检校太傅。
　　是日，幸教船池，又幸玉津园宴射。
　　庚戌，建隆观火。
　　置感义军于耀州。
　　导江县令源铣、主簿郭彻坐赃污抵极刑。诏诸路转运使以其事布告属吏，咸使知戒。
　　辛亥，诏商州直隶京师。
　　丙辰，镇州言北汉石盆寨招收指挥使言章以其寨来降。
　　是月，五星如连珠，在降娄之次。初，窦俨与卢多逊、杨徽之，周显德中同为谏官。俨善推步星历，尝谓徽之等曰：「丁卯岁，五星聚奎，自此天下太平，二拾遗见之，俨不与也。」（国史韩熙载传称奎主文章，又在鲁分。时太宗镇□、海，中国太平之符也。按太宗建隆元年八月，领泰宁节度，二年七月除开封尹【五】，安得此时犹镇□、海？传误矣。）
　　门下省言：「准制书，进士、九经，判入初等职事官。又制，桂、应、洮等州书记选判成职事官充。今流内铨以前进士开封李肃拟保顺军节度掌书记，有违元制，准格下。」（此据祖宗故事，本志略有不同。）
　　唐主命两省侍郎、谏议大夫、给事中、中书舍人、集贤勤政殿学士分夕于光政殿宿直，与之剧谈，或至夜分乃罢。唐主事佛甚谨，中书舍人张洎每见辄谈佛法，由是骤有宠。初，唐主于宫苑造寺，僧尼常数百人，先代嫔嫱，悉度为尼。朝退，则僧服诵经，拜跪尽瘁，不厌。僧或犯奸，有司请论如律，唐主曰：「刑之，则纵其欲矣。」但令礼佛三百，赦其罪。有为塔像佛饰侈靡者，唐主尤之。僧曰：「陛下不读华严经，岂知佛富贵乎？」国人化之，佛事逾炽。当时大臣亦多蔬食持戒以奉佛，中书舍人徐铉独否，然绝好鬼神之说。（徐铉，初见天福十二年，会稽人。张洎，初见显德六年，全椒人。）
　　夏四月甲戌，阅殿前承旨不逞者百二十六人，分配郓、齐、冀、博、德、沧等州。
　　戊寅，幸迎春苑。
　　给事中开封马士元谒枢密副使沈义伦，适有吏白事，义伦与语，忘顾士元，士元遽辞出，归语家人曰：「我为台省近臣，不为执政所礼，可以去矣。」己卯，遂致仕。
　　有司言：「朝廷自削平川、峡，即颁刑统、编敕于管内诸州，具载建隆三年三月丁卯诏书及结状条样。而州吏弛怠，靡或遵守，所决重罪，祗作单状，至季末来上。状内但言为某事处斩或徒、流讫，皆不录罪款及夫所用之条，其犯者亦不分首从，非恶逆以上而用斩刑。此盖兵兴以来，因寇盗之未静，率从权制，以警无良。今既谧宁，岂可弗革？望严敕川、峡诸州，遵奉公宪，敢弗从者，令有司纠举。」从之。
　　丙戌，诏：「比者强盗持仗，虽不伤人者皆弃市。自今虽有杆棒，但不伤人者，止计赃以论其罪。」
　　戊子，陵州刺史王奇责授左卫率府率，坐掊克所部故也。陵州有陵井，伪蜀置监，岁炼盐八十万斤。广政二十三年，井口摧圮，毒气上如烟雾，炼匠缒入者皆死。后井益塞，民艰食盐。通判、右赞善大夫真定贾琏始建议开浚，刺史王奇谓浚之犯井龙，役夫不肯进，琏亲执锸兴役，逾年而至泉脉。是井本深五十四丈，皆凿石而入，其半曰小罂口，小罂上皆以柟柏旁鼑。初炼盐日三百斤，稍增日三千六百斤。琏上其事，即诏琏知州事。琏后卒官，州人画像祠之。（据耆旧传，贾琏通判陵州，实与刺史王奇同在三年二月。而五年四月奇乃责官，琏知陵州。当是继奇。今取修井事，附见奇责官后。）
　　禁民赛神，为竞渡戏及作祭青天白衣会，吏谨捕之。
　　五月庚寅，诏兴元府三泉县直隶京师。
　　乙巳，赐京城贫民囐襦。
　　镇州言北汉鸿唐寨招收指挥使樊晖杀其监军成昭，以寨来降。
　　六月戊午朔，日有食之。
　　丙子，令诸州通判及钤辖、都监使臣，毋得受所在州官赐外添给钱物。
　　辛巳，幸建隆观，遂幸飞龙院。
　　知施州王仁都敛于民以修贡，甲申，命仁都还民钱。（仁都，未见。）
　　丁亥，知西南蕃南宁州蕃落使龙彦□等来贡方物。诏以彦□为归德将军、南宁州刺史、蕃落使。又以顺化王子武才【六】为怀化将军。武才弟若启为归德司阶。武龙州部落王子若溢等八人，并为司戈。
　　秋七月丙申，铸五溪都防御使印赐溪州。
　　先是，诸道铜铸佛像，悉辇赴京毁之。丁酉，诏勿复毁，仍令所在存奉，但毋更铸。（周世宗悉毁铜佛像铸钱，谓宰相曰：「佛教以为头目髓脑有利于觽生，尚无所惜，宁复以铜像为爱乎？」镇州铜大悲像甚有灵应，击毁之际，以斧镢自胸镵破之。太祖闻其事。后世宗北征，病疽发胸间，咸谓其报应。太祖因重释教。此事见杨亿谈苑，今不取。）
　　甲辰，诏诸州两税督纳时，县令佐毋得两处点检入抄，重有追扰。
　　乙巳，蠲江陵等二十五州府干德三年逋租。
　　己酉，诏：「夏秋以来，水旱为沴，深虑民庶至于流离。宜令诸州长吏告民无转徙，被灾者蠲其赋。」
　　八月有司言荆湖诸州输税，请如内郡收头子钱。诏不许。
　　九月己丑，渭州刺史范仁裕坐藏匿罪人，责为耀州团练使。（仁裕，未见。）
　　虞部郎中赵元振、国子监丞高延绪考试斋郎，诵书失实。甲午，元振责为仓部员外郎，延绪国子监主簿。（元振、延绪，未见。）
　　丙申，西南蕃顺化王子部才【七】等遣使来贡方物。
　　庚子，夏州言节度使、守太尉、兼中书令、西平王李彝兴卒。赠太师，追封夏王。以其子行军司马光叡权知州事。
　　乙巳，太子少傅致仕柴守礼卒。命中使护其丧事。
　　己酉，畋近郊。
　　先是，平蜀得锦工数百人，冬十月丙辰朔，置绫锦院以处之，命常参官监焉。
　　癸酉，度支判官侯陟言：「三司凡二十四案，盐铁主其六，户部主其四，余皆度支主之。自荆湖、西蜀之平，事务益觽，欲令三司均主其八。」诏三司推官张纯分判度支案事。（此据旧录。）
　　丁丑，以溪州团练使彭允足为濮州都指挥使，义军指挥使彭允贤为卫州都指挥使，珍州录事参军田思晓为博州都指挥使。允足等溪洞酋豪，据山险，持两端，故因其入朝而置之内地。
　　十一月乙酉朔，工部侍郎毋守素免，坐居父昭裔丧纳妾。其兄子岳州司法参军正己告之，正己仍夺一任官。
　　己丑，畋近郊，遂幸金凤园。赐从臣马各一疋。
　　供奉官武仁诲前为嘉州监押，枉杀人，坐弃市。
　　戊戌，日南至，御干元殿受朝。
　　癸卯，以金水县为怀安军。
　　十二月丙辰，诏诸州轻小恶钱及铁镴钱等，限一月悉送官，限满不送者罪之有差，敢私铸者弃市。时开封府言民间新小钱每十钱才重五钱半，其极小薄者重二钱半，侵紊法制，莫甚于此故也。
　　又禁民不得辄以纰簄布帛鬻于市及涂粉入药，吏谨捕之，重寘其罪。
　　戊辰，以权知夏州李光叡为定难节度使。
　　己巳，置建宁军于麟州。庚午，以防御使杨重勋为留后。
　　宰相赵普丁母忧，丙子起复。
　　赐西川三十七州府来年夏租之半。
　　是岁，命川、陕诸州长吏、通判并兼桥道事。朝廷尝遣使治道襄州，岁常五六辈，一使所调，发民皆数百人。吏缘为奸，多私取民课。所发不充数，道益不修。知州、太子宾客边光范计其工，请以州卒代民，官给器用，役不淹久，民用无扰。诏书褒之。
　　注　　释
　　【一】而蜀宫珍宝及外府他藏不着籍者「者」字原脱，据宋本、阁本补。
　　【二】送将作监役者「送」字原阙，据宋会要刑法四之一、通考卷一六八刑考补。
　　【三】其将作监旧兼充内作使「内」、「作」原互倒，据阁本及同上书乙正。
　　【四】欲望令大理寺依格式断遣徒罪人后「后」原作「役」，据同上书改。
　　【五】二年七月原作「二月七日」。按宋史卷一太祖纪及本书卷二均谓赵光义于建隆二年七月为开封尹。今据宋本改。
　　【六】顺化王子武才「子」字原脱，据宋会要蕃夷五之一○、宋史卷二太祖纪补。下同。
　　【七】顺化王子部才「部才」，宋史卷二太祖纪同，宋会要蕃夷五之一○则作「武才。」按上引会要、宋史并载开宝二年七月顺化王子武才复来贡献。疑「部才」当即「武才」。
续资治通鉴长编
卷九
卷九
　　起讫时间 起太祖开宝元年正月尽是年十二月
　　卷　　名 续资治通鉴长编卷九
　　帝　　号 宋太祖
　　年　　号 开宝元年（戊辰，968）
　　全　　文
　　春正月乙酉朔，（案原本作辛卯朔，误。今改正。）御干元殿受朝。
　　庚寅，诏吕余庆归朝，以兵部侍郎刘熙古为端明殿学士、权知成都府。
　　壬辰，左领军卫上将军、燕国公刘重进卒。重进无他才能，徒善契丹语，会耶律德光灭晋，遂受藩镇，历环卫。尝从幸玉津园，上召与语，既退，谓左右曰：「观重进应对不逮常人，前朝以为将帅，何足重耶？」
　　甲午，发近甸丁夫增修京城，马步军副都头王廷乂护其役。
　　丁酉，遣使发廪，赈陕、绛、怀等州饥民。
　　乙巳，晋州言北汉偏城寨招收指挥使任守恩等（案任守恩，宋史作任恩。）一百五十人来降。
