<!-- { "loadSidebar": true } -->
　　沔又奏：「国朝自景德、祥符间，屡行大礼，旁流庆泽。凡文资自带职员外郎，武职自诸司副使以上，每遇南郊；及知杂御史、刺史以上，逐年圣节，并许奏荫子孙弟侄，虽推恩至深，而永式未立。今臣僚之家及皇亲、母后外族皆奏荐，略无定数，多至一二十人，少不下五七人，不限才愚，尽居禄位，未离襁褓【六】，已列簪绅。或自田亩而来，或从市井而起，官常之位已着，而仆隶之态犹存。是则将国家有数之品名，给人臣无厌之私惠，故使父兄不敦教训，子弟不修艺业，俾之从政，徒只害民，若不急为更张，已见积成弊幸。欲乞今后带职员外正郎只许荫□一名子弟，少卿、给谏与二人，丞郎三人，尚书四人，仆射以上与五人，致仕及物故各更与一人；武职等比类官品；皇亲、母后之族及两府大臣，亦乞约束人数【七】。伏乞特差近上臣僚【八】定其久制，以为万世之法。」
　　于是，沔又奏：「臣前日上殿，曾有札子，乞差近上臣僚，复位文武班磨勘官资年限、荫子孙人数事，已蒙圣旨送中书讫。窃见内侍省近年改官，亦无定制，率不踰纪，便至使名。况国朝以来，自有故事。今半载之内，四为防御，既无殊绩，又匪年劳，未知何名，当此异宠。复又奏荫养男人数不少。伏望特降严命指挥，令限年迁转及约品荫□，为昌朝之永式。」
　　沔又奏：「臣窃闻内侍别立主司，中官自通禁省。有唐四品不通于典制，五局兼着于令丞，所以分中阃之政，不使挟外廷之议，如此检节，尚至侵陵。故圣宋已来，明制斯在，太宗着令式之文，真宗述箴规之训，能诏近习，各谨吹嘘，所系安危，尤加约束【九】，是以先朝秦翰等数人履行端谨，节义深厚，心皆好善，意不害人，出则总边方之寄，归则守内庭之职，俾之兼领，亦不侵官，止守使名，终无殊命。今闻欲以都知、押班之资，升于合门、引进之上，隳国家之旧典，起宦寺之威权，况内殿起居则别班，朝集宴会则不豫，安用异数，窃据横行，盖因勾当局务之间，多与文武官员同事，争列名衔，自尊位貌，遂欲改革品秩，侥冀宠荣，谁启厉阶，辄败经制。今边陲用武，赏罚是先，慎拣官资，尚难激劝，岂宜阍寺之人，更居侯伯之上？切恐将帅之臣，耻居其下，策勋之际，不重此官，大紊纪纲【一○】，事亦非细。伏望守祖宗之规式，戒左右之权幸，则朝廷之福，天下之幸也。所有先降札子下合门复位都知、押班位，乞更不施行。」
　　沔又奏：「窃见天圣之间，多有内降，莫测夤缘，尽由请托，盖颇邪之辈，巧宦进身，求左右之容，侥荣滥赏，假援中闱，实玷朝直。昔唐之□封，终污国史。洎景佑初元，陛下勤政，首革时弊，澄清仕途，天下之人，抃足称快。近岁以来，此路复起，未知以何事迹达于聪明，妨公起谤，无甚于此。中人、佞人【一一】，得以希意，阴结所知，率由斯道。故有位臣僚，引荐亲戚，干冒宠荣，惟务奔趋，不顾廉耻，岂非风化使然？伏望特发宸衷，止绝内降，如有合自中出之事，令两府及诸司依公执奏，勿使阿谀上累圣明，仍乞别降手诏，戒告中外。」沔五奏并据沔家集并毕仲游神道碑。
　　沔五奏皆与大臣忤，又荐【一二】田况、欧阳修、张方平、曾公亮、蔡襄、王素可任谏官自代。此据毕仲游神道碑。
　　甲子，沔罢左正言，为工部员外郎、提点两浙路刑狱。
　　出内藏库缗钱一百万，助三司给陕西军费。仍令转运司听商人于缘边及内地入见钱，给以香药、象牙、盐茶，或与恩泽。
　　乙丑，赠皇长子为太傅【一三】，封曪王，赐名昉，谥怀靖，与豫王同葬于永安。
　　丁卯，罢陕西经略安抚缘边招讨都监。
　　庚午，龙图阁直学士、权三司使叶清臣知江宁府，权知开封府、天章阁待制□遵路知宣州。陕西都转运使、龙图阁直学士姚仲孙权三司使，知制诰贾昌朝为龙图阁直学士、权知开封。清臣与遵路雅相厚，而宋庠、郑戬皆同年进士也，四人并据要地，锐于作事，宰相以为朋党，请俱出之。
　　辛未，右谏议大夫、参知政事宋庠守本官，知扬州；枢密副使、右谏议大夫郑戬加资政殿学士，知杭州。先是，吕夷简当国，同列不敢预事，唯诺书纸尾而已，独庠数与争论，夷简不悦。上顾庠颇厚，夷简忌之，巧为所以倾庠未得。及范仲淹擅通书元昊，又焚其报，夷简从容谓庠曰：「人臣无外交，希文何敢如此？」庠以夷简诚深罪仲淹也，他日于上前议其事，庠遽请斩仲淹，枢密副使杜衍力言其不可，庠谓夷简必助己，而夷简终无一言。上问夷简，夷简徐曰：「杜衍之言是也，止可薄责而已。」上从之，庠遂仓皇失措，论者喧然，皆咎庠，然不知实为夷简所卖也。于是，用朋党事与戬俱罢。时西兵数耱，上忧之，欲遣辅臣，戬请行，不许。庠、戬同罢，戬独加职，此必有说，当考。
　　翰林学士、兵部郎中、知制诰王举正为右谏议大夫、参知政事。举正厚重寡言。前一夕，吏有报者，举正方燕居斋舍，徐谓吏曰：「传者必妄【一四】，不然，安得漏禁中语？」既入谢，上曰：「卿恬于进取，未尝干朝廷以私，故不次用卿。」
　　枢密直学士右谏议大夫知益州任中师、龙图直学士给事中知河南府任布并为枢密副使。先是，布数上书论事，帝欲用之，吕夷简荐中师才不在布下，遂俱擢任。或曰：「中师前罢广州，尝纳赂于夷简。」于是，枢密副使阙，上谓夷简曰【一五】：「用谏议大夫任姓者。」盖指布也。夷简遽进中师名，上徐曰：「今在西川。」夷简因言中师可用，乃并用两人。此据日记。
　　右谏议大夫、集贤院学士杨日严为枢密直学士，知益州。时三司急财用，有诏析户版为十等第赋役，民以岁租占佃官田庐者【一六】，高其估，募输钱就市为己业，人苦其扰。又陕西奏收市益、梓路溪洞马，而不知其实无马也。日严皆奏罢之。日严此事，恐自有时日，则此处当削去。
　　诏陕西经略安抚招讨使、判永兴军【一七】夏竦屯鄜州，同陕西经略安抚招讨使、知永兴军陈执中屯泾州。时两人议边事不合，故分任之。
　　壬申，徙知耀州、龙图阁直学士范仲淹知庆州，兼管勾环庆路部署司事。
　　初，元昊反，阴诱属羌为助，环庆酋长六百余人约与贼为乡导，后虽首露，犹怀去就。仲淹至部，即奏行边，以诏书犒赏诸羌，阅其人马，立条约：「雠已和断，辄私报之及伤人者，罚羊百、马二，已杀者斩。负债争讼，听告官为理，辄质缚平人者，罚羊五十、马一。贼马入界，追集不起，随本族每户罚羊二，质其首领。贼大入，老幼入保本寨，官为给食，即不入寨，本家罚羊二，全族不至者，质其首领。」诸羌受命悦服，自是始为汉用。
　　知庆州、天章待制张奎为陕西都转运使。
　　癸酉，内六班散都头都知郭兴等试武艺于崇政殿，擢兴为左藏库副使，并优迁之。
　　甲戌，虞部员外郎、监百里镇酒务郭志高复为六宅使、泾原路都监。寻以亲丧复为虞部员外郎。
　　太常丞、直集贤院、签书陕西经略安抚判官田况上兵策十四事：
　　一曰：昊贼弄兵，侵噬西蕃，开拓封境，僭叛之迹，固非朝夕，始于汉界缘边山险之地三百余处，修筑堡寨，欲以收集老幼，并驱壮健，为入寇之谋。初贡嫚书，亦未敢扰边，范雍在延州，屡使王文思辈先肆侵掠，规贪小利，贼遂激怒其觽，执以为辞，王师伐叛吊民之体，自此失之。刘谦、高继嵩等破庞青诸族，任福袭白豹城，皆指为有功者也，无不杀戮老弱以为首级，彼民皆诉冤于贼，以求复雠，此皆吾民受制远方，而又使无辜被戮，毒贯人灵，上下文移皆谓之打掳，吁可媿也。或谓国家久不能用兵，将卒未练，欲使趋功骛利，习于战斗尔。然贼界诸处，设备甚谨，屡见打族非利，俘获无几，陷没极多。如郝仁禹打瓦娥族，亡三百四人，无所获，任政打谱讹堡，亡一百九十三人，秦凤部署司【一八】打陇波族，亡九十六人，各获首一级，麟府军马司入贼界牵制，亡三百八十八人，斩馘者十八，其余大亡小获，无足言者，以此计之，实伤挫国威，取贼轻侮。自今宜且罢打族，但严设守备，以俟贼至，然后别为之策以破奸谋。
