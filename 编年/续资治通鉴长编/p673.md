<!-- { "loadSidebar": true } -->
　　戊寅，以王陶为髃牧使。
　　二月乙酉，始御紫宸殿见髃臣，退御延和殿视事。
　　龙图阁直学士韩维陈三事：一曰从权听政盖不得已者，惟大事急务时赐裁决，余当阔略；二曰执政皆两朝顾命大臣，宜推诚加礼，每事咨询，以尽其心；三曰百执事各有其职，惟当责任，使尽其材，若王者代有司行事，最为失体。其末又曰：「天下大事不可猝为，人君施设，自有先后，惟加意谨重。」并注释滕世子问孟子居丧之礼一篇，因推及后世变礼，以申规讽。上嘉纳焉。维事据附传，因始御殿，遂着之，不得其日【四】。
　　立安国夫人向氏为皇后，敏中之曾孙也。
　　丙戌，御垂拱殿。
　　壬辰，手诏曰：「朕尝侍先帝左右，恭闻德音：『以本朝旧制，士大夫之子有尚帝女者，辄皆升行，以辟舅姑之尊。习行既久，义甚无谓。朕尝念此，寤寐不平，岂可以富贵之故，屈人伦长幼之序也？可诏有司革之，以励风俗。』朕闻谕之始，钦仰称叹，至于再三。不幸先帝后婴疾疢，其议中寝。朕恭承遗旨，敢不遂行！可中书门下议【五】，降诏有司，以发扬先帝盛德。」于是，令陈国长公主行见舅姑之礼，王师约更不升行。公主行见舅姑之礼自此始。
　　乙巳，赐李端愿手诏曰：「卿地居近戚，忠辅先朝，累抗封章，悉陈治要，先皇帝未及有所施行，奄弃四海。当飻人嗣位之始，是王者有为之秋，勿弃谫凉，无忘顾托，输忠朕躬，庶先帝成业有以振举。应当今先务，宜条次以闻。」后端愿所陈甚疏，不能副上所望。
　　三月，枢密直学士、礼部郎中王陶为右谏议大夫、权御史中丞。陶入对便殿，上引书咸有一德谕陶曰：「朕与卿一心，不可转也。」问以时事，陶请谨听纳，明赏罚，斥佞人，任正士，复转对以通下情，省民力以劝农桑，先俭素以风天下，限年艺以汰冗兵。
　　命天章阁待制陈荐同修撰仁宗实录。
　　降工部侍郎、御史中丞彭思永为给事中、知黄州，主客员外郎、殿中侍御史里行蒋之奇为太常博士、监道州酒税。先是，监察御史刘庠劾参知政事欧阳修入临福宁殿，衰服下衣紫衣，上寝其奏，遣使谕修令易之。朝论以濮王追崇事疾修者众，欲击去之，其道无由。有薛良孺者，修妻之从弟也，坐举官被劾，会赦免，而修乃言不可以臣故徼幸，乞特不原，良孺竟坐免官，怨修切齿。修长子发，娶盐铁副使□充女，良孺因谤修帷薄，事连□氏。集贤校理刘瑾与修亦仇家，亟腾其谤，思永闻之，间以语其僚属之奇。之奇始缘濮议合修意，修特荐为御史，方患众论指目为奸邪，求所以自解，及得此，遂独上殿劾修，乞肆诸市朝。上疑其不然，之奇引思永为证，伏地叩首，坚请必行。之奇初不与同列谋，之后数日，乃以奏稿示思永，思永助之奇，言修罪当贬窜，且曰：「以阴讼治大臣诚难，然修首议濮园事犯众怒。」上乃以之奇、思永所奏付枢密院。修上章自列曰：「之奇诬罔臣者，乃是禽兽不为之丑行，天地不容之大恶，臣苟有之，是犯天下之大恶，无之，是负天下之至冤。犯大恶而不诛，负至冤而不雪，则上累圣政，其体不细。乞选公正之臣，为臣辨理，先次诘问之奇所言是臣闺门内事，自何所得，因何彰败？据其所指，便可推寻，尽理根穷，必见虚实。」
　　上初欲诛修，案宋史云：神宗初即位，欲深护修，使诘思永、之奇，问所从来，辞穷皆坐黜。此云欲诛修，恐未必然。且神宗初立，何至以暧昧之言即欲诛旧辅臣耶？以手诏密问天章阁待制孙思恭【六】，思恭极力救解，上悟，复取之奇、思永所奏以入，并修章批付中书，令思永、之奇分析所闻，具传达人姓名以闻。之奇言得自思永，而思永辞以出于风闻，年老昏缪，不能记主名。且言法许御史风闻言事者，所以广聪明也，若必问其所从来，因而罪之【七】，则后不得闻矣，宁从重谪，不忍塞天子之言路。因极陈大臣朋党专恣，非朝廷福。修复言：「之奇初以大恶诬臣，本期朝廷更不推穷，即有行遣。及累加诘问，惧指出所说人姓名，朝廷推鞫，必见虚妄，所以讳而不言。臣忝列政府，动系国体，不幸枉遭诬陷，惟赖朝廷推究虚实，使罪有所归。」章凡三上，而充亦上章乞朝廷力与辨正虚实，明示天下，使门户不致枉受污辱。于是上复批付中书曰：「凡朝廷小有阙失，故许博议闻奏。岂有致人大恶，便以风闻为托？宜令思永等不得妄引浮说，具传达人姓名并所闻因依【八】，明据以闻。」思永与瑾同乡，力为瑾讳，乃言：「臣待罪宪府，凡有所闻，合与僚属商议，故对之奇说风闻之由，然暧昧无实，尝戒之奇勿言，无所逃罪。」而之奇亦奏：「此事臣止得于思永，遂以上闻，如以臣不当用风闻言大臣事，臣甘与思永同贬。」故思永、之奇同降黜。上手诏赐修曰：「数日来以言者污卿以大恶，朕晓夕在怀，未尝舒释。故数批出，诘其所从来，讫无以报。前日见卿文字，力要辨明，遂自引过。今日已令降黜，仍榜朝堂，使中外知其虚妄。事理既明，人疑亦释，卿宜起视事如初，无恤前言。」它日，上谓□奎曰：「蒋之奇敢言，而所言暧昧，既罪其妄，欲赏其敢。」奎曰：「赏罚难并行。」乃止。墨史孙思恭传云：思恭性不忤物，犯之不校。欧阳修初不知思恭，以为诈。及修为言者所攻，上将诛修，手诏密问思恭，思恭极力救修。朱史以为言者攻修【九】，帝加诘问，既辨明，赐手诏召之，岂有诛修之意，遂删去。按司马光日记，以之奇等奏付枢密院，后数日，乃复取入，密诏问思恭，必非墨史之妄，今仍掇取附见。
　　权知贡举司马光等上言所考试合格进士许安世以下三百五人，分四等；明经诸科二百一十一人，分三等。诏进士第一第二第三等赐及第，第四等赐同出身；明经诸科第一第二等并赐及第，第三等赐同出身。敕下贡院放牓，安世及第三等三人【一○】并为防御、团练推官，其余注官守选如例。
　　丙辰，提点开封府界诸县镇公事、祠部郎中陈汝羲【一一】判三司都磨勘司【一二】，知开封县、都官员外郎罗恺提点府界诸县镇事。恺入见，上问以开封事，皆不能知，上不悦。及见汝羲，问以府界事，应答详敏。翌日，谓执政曰：「恺不才，宜复用汝羲代之，仍与馆职。」执政言：「汝羲资序已高，复为提点，则下迁，宜但令试馆职而已。」上从之。知制诰邵必言：「陛下新即位，以言语擢汝羲，如汉文赏上林啬夫，恐臣下争以利口求进，乞罢之。」不从。汝羲，诂子也。汝羲直史馆在五月癸未，并书。
　　昌王颢、乐安郡王頵乞解官行服，诏两制与太常礼院详定典礼。翰林学士承旨张方平等言：「谨按大行遗制，丧服以日易月，自皇帝下至文武百官，并依先庙典故，惟宗室出则惨服，居则衰麻以终制。盖一法度，所以尊天子也。皇帝承大统，奉宗庙，昌王、乐安郡王当与宗室同例，不容以私恩为异。所以别嫌明微，辨章名分，古今通谊也。」从之。
　　丙寅，翰林学士兼端明殿学士、尚书左丞钱明逸罢翰林学士，为端明殿学士兼龙图阁学士。先是，御史蒋之奇言：「臣累奏弹明逸奸邪，及□申、刘庠亦尝论列，先帝属疾，未及施行。臣与明逸素无嫌隙，但以倾险憸薄，在仁宗朝附贾昌朝、夏竦、王拱辰、张方平之党，陷杜衍、范仲淹、尹洙、石介之徒，朝廷一空，天下同疾。况文辞纰缪，政术乖疏，贪赃有闻，沈湎污滥，岂可冒居禁苑？」而同知谏院傅卞亦有言，执政召明逸示以台谏章疏，使自引疾，因改命之。上它日谓□奎曰：「钱明逸不解作文字，何因中大科？」奎言：「应举亦系人之幸，一日之长，未见其善。必若求实才，须试以事，徐观其器业。」又问明逸为人，奎言：「臣顷作谏官，尝论列明逸罪状，其人可知也。」
　　丁卯，三司言：「在京粳米约支五年以上，虑岁久陈腐，欲令发运司于上供年额权住起发五十万石，于谷价贵处减和籴之数，变市金银绢输榷货务封桩，分给三路以备军须。」从之。
　　壬申，尚书左丞、参知政事欧阳修为观文殿学士、刑部郎中案宋史作刑部尚书。知亳州。彭思永等既以论修贬，而知杂御史苏寀、御史□申言犹不已，修亦三表乞罢，故命出守。初，英宗以疾未亲政，太皇太后垂帘，修与二三大臣主国论，每帘前奏事，或执政聚议，事有未同，修未尝不力争。台谏官至政事堂论事，事虽非己出，同列未及启口，而修已直前折其短。士大夫建明利害及所请，前此执政多媕阿不明白是非，至修必一二数之曰，某事可行，某事不可行。用是怨诽者益多。英宗尝称修曰：「性直不避众怨。」修亦尝诵故相王曾之言曰：「恩欲归己，怨使谁当？」既出守，遂连六表乞致仕，不从。修年才六十也。
　　癸酉，枢密使、礼部侍郎□奎参知政事。上初欲用奎，宰相言：「陈升之有辅立陛下功。」上曰：「奎辅立先帝，其功尤大。」遂越次用之。奎入谢日，进治说三篇。上尝语以追尊濮王事与汉宣帝异。奎对曰：「然。宣帝与昭帝祖行，昭穆不相当，又大臣所立，岂同仁宗能以义立先帝为子？先帝入奉大统，天下欣戴，虽先帝积有令闻，良由仁宗命为子，所以人无异言。」因言：「仁宗本意止在先帝，更无它择。臣自寿州召还，已见仁宗意，为大臣间有异议者，遂辍。后每见必知其微，终能决意建立，此天地之恩，不可忘也。追尊事诚牵私恩。」上深然之，又言：「此为欧阳修所误。」奎对曰：「韩琦于此事亦失众心，臣数为琦所荐，天下公论，不敢君前有所隐。」它日，奎进言：「陛下在推诚以应天，天意无它，合人心而已。若至诚格物，物莫不以至诚应于上，自然感召和气。今民力困极，国用窘乏，直须顺成，然后可及它事也。帝王所职，惟在判别忠邪，自余庶务，各有司存，但不使小人得害君子，君子常居要近，则自治矣。」上因言：「尧时四凶犹在朝。」奎对曰：「四凶虽在朝，不能惑尧之聪明。圣人以天下为度，何所不容？未有显过，固宜包函，但不使居要近尔。」
　　太常礼院言：「准嘉佑诏书，定太庙七世八室之制。今大行皇帝祔庙有日，僖祖在七世之外【一三】，礼当祧迁。将来山陵毕，请以大行皇帝神主祔第八室，僖祖、文懿皇后神主依唐故事祧藏于西夹室，以待禘祫，自仁宗而上至顺祖以次升迁。伏请下两制、待制以上参议。」后翰林学士承旨张方平等言：「同堂八室，庙制已定，僖祖当祧，合于典礼，请依礼院所奏。」诏恭依。
