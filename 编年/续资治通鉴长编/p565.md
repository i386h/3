<!-- { "loadSidebar": true } -->
　　景德中，契丹内寇，灵夏不臣。是时兵不满五十万，西备北御，沛然有余。今兵倍之矣，而尚若不足者，臣不识所谓也。敌才遣一介之使【九】，而增益者又数万，及其去也，中外相庆，谓为无事，殊不知新兵之费，骞损已百万缗矣。其费非出于天，非出于地，非出于建议者之家，一出于民也。方民愁苦之时，又重赋之，以为备御计者，未见其可也。此所谓仓猝而乖忤也。
　　兵不在觽，在练之与将何如尔。侬智高寇岭南，前后遣将不知几辈，遣兵不知几万，亡走奔北，不可胜纪。陛下亲遣狄青，然而卒能取胜者，蕃落数百骑尔。此兵不在觽，近事之效也。陛下何不持此说，以诘大臣之欲益兵者。臣愚以为备契丹，莫若□河北、河东之民；备灵夏，莫若□关陕之民；备云南，莫若□两川、湖、岭之民；备天下，莫若□天下之民。民力□则知自爱，虽有外虞，人人可为兵；用人人自爱之兵，以御外虞，何往而不克，何征而不服哉。古人所谓犹手臂之捍头目，子弟之卫父兄者，用此兵也，臣所谓虑之有素，为之有备者此也。
　　今夫官所以养民者也，兵所以卫民者也。今养民卫民者反残民矣，而大臣不知救。臣恐朝廷之忧，不在边陲，而在□兵与穷民也。近年以来，地数震动，河不轨道，日月星辰，谪见于天，皆民之感也。伏请明敕大臣，求所以息民之术，以应天地之变，而为宗庙社稷计，臣不胜大愿。大臣以募兵塞责，当是王德用事，见皇佑元年十二月。
　　庚子，赐虔州祥符宫道士洞渊大师李思聪为玄妙先生。思聪上所撰璇霄列象拱极图也。
　　先是，都官员外郎燕度建议，川峡选人遭父母丧，须代者至，然后听去官。知制诰、同判流内铨刘敞言，此非所以全人子之孝也。辛丑，诏自今并听奔丧。敞尝建议曰：「臣窃见旧制，官自三司副使以上及班行使臣，不论高低，遭父母丧者，例皆有百日公除【一○】。孝子虽有思慕之心，犹逼于王命，不得遂行，此诚伤教害礼，无取于今。臣伏以三年之丧，通于天下。以义制恩，古人有之，自谓身在军旅，躬被金革者，不敢以私事辞王事尔。本非承平之时，游谈侍从之臣所当行也，又非班行□下之职所当预也。习俗既久，寖以成风，其贤者则以不即人心为悲，其不肖者遂以当丧墨缞为荣【一一】。以之锡类，是为伤恩，以之教民，是为忘孝。今天下往往有闻哀不举【一二】，废哀图仕，源自此始，不可不虑。传曰：『君子不夺人之亲，人亦不可夺亲。』窃谓唯在军中者可权从变礼，其旧制三司副使以上及班行使臣百日公除，不合礼意，宜听行三年之服，以崇孝悌之风。臣又闻，古者大夫去国三年，然后收其田里，明有恩也。今丁忧臣僚，即日绝其俸禄，亦为太薄【一三】，岂有行礼之人，反不及被放之臣！臣往见丁忧者家贫无食，乞丐餬口，其皇皇伤孝子之心，非所以化民成俗也。臣以为文官两制、武官自诸司使以上，与给全俸，其余京朝官、班行使臣，与给半俸，以明朝廷笃于礼而厚于教也。乞下近臣商量可否。」
　　又言：「陛下幸加恩令诸近臣得为亲服三年，又不夺其俸，以救人子匍匐之哀，至仁至惠，不可尚矣。然常参京朝官、班行使臣犹不用此令。臣以为名位不同，尊亲一也。苟取周急，不宜分别。书云：『无偏无党，王道荡荡。无党无偏，王道平平。』惟陛下留意。」庆历三年七月，听三司副使以上持服，仍续俸；武臣非在边者亦听。嘉佑四年九月、七年九月诏书，当考。
　　丙午，温成皇后神主入庙。上不视事，百官进名奉慰。
　　丁未，诏陕西灾伤州县权停催理贷粮。
　　己酉，葬温成皇后父清河郡王张尧封、母齐国夫人曹氏。辍视朝。后临终见帝，以父祖未葬为托。于是，为葬其三世于冢旁。
　　辛亥，赐翰林侍讲学士杨安国钱五十万，仍听大寒暑毋入谒。时安国自言衰惫不任侍经席，愿乞骸骨以归，故赐及之。
　　癸丑，开封府推官、祠部员外郎、集贤校理刁约提点在京刑狱。初，约见温成皇后圹中物多侈丽，而私言于人，监护内臣乃密以闻，故出之。谏官范镇言约无过，不当出，乞明降所犯，以解髃惑，不报。
　　乙卯，诏枢密使王德用高年，日入朝谒，其特免拜。
　　丙辰，太常少卿周湛直昭文馆，为淮南、江、浙、荆湖制置发运使。湛入辞，上谕曰：「朝廷遴选此职，不可阴致苞苴于京师。」湛惶恐对曰：「臣蒙圣训【一四】，不敢苟附权要，以谋进身。」上谕湛乃十一月乙巳，今并书。湛，穰人。
　　戊午，幸城北炮场观发炮，遂宴从臣，赐卫士缗钱。
　　是月，诏：「大将军致仕，遇南郊陈乞亲子孙班行者，如元系正团练使及遥郡防御使已上，曾任两省都知除致仕者，每遇郊恩许奏一名；曾任正刺史及两省押班致仕，后遇郊恩，许奏一名，依例与班行。后更两遇南郊，方许更奏一名，仍勘会历任无赃罪者施行。其余分司致仕官，更不得陈乞。」此据会要。
　　十一月庚申朔，知梓州、吏部员外郎、集贤殿修撰何郯为天章阁待制，留再任。
　　辛酉，降同知太常礼院、太常博士、集贤校理□充知高邮军，太常寺太祝、集贤校理鞠真卿知淮阳军。
　　礼院故事，常预为印状，列署觽衔；或非时中旨有所访问，不暇篃白礼官，则白判寺一人书填印状，通进施行【一五】。及追赠温成皇后日，有中旨访问礼典，判寺王洙兼判少府监【一六】，廨舍最近，故吏多以事白洙。洙常希望上旨，以意裁定，填印状进内。事既施行，而论者皆责礼官，礼官无以自明，乃召礼直官戒曰：「自今朝廷访问，礼典稍大，无得辄以印状申发，仍责取知委。」后数日，有诏问温成皇后应如他庙用乐舞否，礼直官李亶以事白洙，洙即填印状，奏云当用乐舞。事下礼院。充、真卿怒，即牒送亶于开封府，使按其罪。洙抱案卷以示知府事蔡襄曰：「印状行之久矣，礼直官何罪！」襄患之，乃复牒送亶于礼院。充、真卿复牒送府。如是再三。礼院吏相率逃去。
　　初，真卿好游台谏之门，会温成皇后神主祔新庙，皆以两制摄献官，翰林学士承旨杨察摄太尉，殿中侍御史赵抃监祭，而充监礼。上又遣内臣临视，内出圭瓒以灌鬯。充言于察曰：「礼，上亲享太庙，则用圭瓒；若有司摄事，则用璋瓒。今使有司祭温成庙而用圭瓒，是薄于太庙而厚于姬妾也，其于圣德亏损不细，请奏易之。」察有难色，曰：「日已暮矣，明日行事，言之何及。」而内臣视祭者已闻之，密以奏，诏即改用璋瓒祭之。明日，抃奏蔡襄不按治礼直官罪，畏懦观望，于是执政以为充因祠祭教抃上言【一七】。又礼直官日在温成葬所诉于内臣，云欲送礼直官于开封府者，充与真卿也。明日，诏礼直官及系检礼生各赎铜八斤，充、真卿俱补外。抃及谏官范镇等皆言充等无罪，不当黜，不报。
　　壬戌，免华州云灵台观田税。
　　癸亥，翰林学士承旨、兼端明殿学士、侍讲学士、户部侍郎杨察权三司使事。
　　诏中书提点五房公事自今虽无出身亦听佩鱼。旧制，自选人入为堂后官，转至五房提点，始得佩鱼。提点五房吕惟和非选人入，援司天监五官正例求佩鱼，特许之。
　　知开封府蔡襄言：「内东门市行人物，有累年未偿价钱者。请自今并关杂买务，以见钱市之。其降出物帛，亦估直于左藏库给钱。」从之。
　　诏：「诸路官代还者，其护送公人，如闻已雇人为代，而官司复令执役，民甚苦之。自今须计程满日方得追呼。」
　　甲子，御史中丞孙抃言：「西川屡奏侬智高收残兵，入大理国，谋寇黎、雅二州。请下益州张方平先事经制，以安蜀人。」从之。
　　诏三司，河北岁大丰，其令缘边州郡便籴军粮三百万、马料三百万。
　　又诏修城西炮场台，仍令八作司绘图以闻。
　　内出太庙禘祫、时飨及温成皇后庙祭飨乐章、乐曲，下太常肄习之。
　　乙丑，太常丞、直集贤院、判磨勘司、同修起居注冯京落同修起居注。
　　时台谏官【一八】争言□充、鞠真卿不当补外，京最后上书，言愈切。宰相刘沆怒，请出京知濠州，上曰：「京何罪！」然犹落修注。台谏又争言京不当夺职，请复之，不报。
　　丙寅，徙淮南江浙荆湖制置发运使、工部郎中、天章阁待制许元知扬州。元在淮南十三年，急于进取，多聚珍奇以赂遗京师权贵，尤为王尧臣所知。治所在真州，衣冠之求官舟者，日数十辈。元视势家要族，立推巨舰与之，即小官惸独【一九】，伺候骞月，有不能得。人以是愤怨，而元自谓当然，无所愧惮。
　　三班院请下诸路转运司，具部内使臣岁所收职田之数，第为上中下三等，凡差遣不许连入上等，从之。
　　丁卯，江南东路转运使、刑部员外郎、直史馆唐询同修起居注。始，询使江东，因辞得对，言执政纯取科名显者修起居注，非故事。询行才数月，而冯京罢，遂召询入补其阙。
　　戊辰，命盐铁副使、司封员外郎李参，皇城使、陵州团练使、内侍押班武继隆，相度黄河故道。
　　己巳，秦凤经略安抚司言城秦州古渭寨毕功。初，筑城费一百万缗，其后留兵戍守，每骞费十万缗。
　　戊寅，内园使、挠州防御使、入内押班石全彬为宫苑使、利州观察使，仍给两使留后俸；入内供奉官、管勾御药刘保信为西染院使，听寄资，并以监护温成皇后园陵故也。知谏院范镇言章献、章懿、章惠三皇太后之葬，推恩皆无此比，乞追还全彬等诰敕，不报。
　　庚辰，遣官祈雪。
　　赐河阳、澶州浮桥打凌卒衲袄。
　　辛巳，宰臣刘沆子太常寺太祝瑾，令学士院召试馆职。温成皇后既葬，赐后合中金器数百两，沆力辞，而为瑾请之。
　　壬午，入内押班石全彬为入内副都知，知制诰刘敞封还词头，奏曰：「全彬昨已有制旨除宫苑使、利州观察使。未及三日，复换此命。朝令夕改，古人所非。若因全彬自陈，探其不满之意，曲徇所求，以悦其心，便是朝廷恩典本无定制，惟系宦官临时徼乞。宣布天下，必以为惑，传示后世，必以为笑。何则？陛下赏罚，当信天下，当教后世。不知全彬功勤，凡有几何？昨者岭外之行，已曾受赏，今奉温成皇后葬毕，赏又不薄，不知厌足，愈求迁进；朝廷亦当爱惜事体，无宜轻改成命。全彬闺闼之臣，尚如此姑息，万一复有权势重于全彬者，如何待之！臣虽鄙贱【二○】，实惜此体，不敢辄撰告辞。」从之。后三月，全彬卒为入内副都知。敞本传独不载此，全彬传有之。
　　诏陕西转运司，自永兴军至益州递铺卒【二一】，方冬苦寒，挽运军器不息，其各赐缗钱有差。
