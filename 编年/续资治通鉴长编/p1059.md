<!-- { "loadSidebar": true } -->
　　诏：「鄜州制勘公事，近追系八十一人，当此盛暑，非人情所堪，可限十日结案。景思谊、张谊、张荛发来赴阙，如有罪，案后以闻。其得力蕃官亦先疏出，有罪就鞫之。」（四月甲寅，遣宇文昌龄勘刘绍能于鄜州。今催结案【二】，恐非绍能事。五月丙戌，张舜民送鄜州供答，当是勘高遵裕出界事。景思谊、张谊、张荛所坐，当考。七月十七日，张荛以通直郎上书，擢环倅。密记六月十四日甲子、二十二日壬申，七月五日甲申、十三日壬辰、二十二日辛丑，皆合参照。）
　　诏陕西都转运司昨起干粮千八百九十万斤，可以存留者随处桩管，不可存者兼充军食。
　　诏陕西转运司体究阌乡令王师轲托疾避免部押人粮至军前罪状以闻。
　　又诏：「自今宗室防御使转观察使已上，听大宗正寺司磨勘，历任保明，奏降中书取旨。其副率至防御使，即中书磨勘，进状请画敕授。」
　　环庆经略司言：「斩西贼统军嵬名妹精嵬、副统军讹勃遇，得铜印、起兵符契、兵马军书，并获蕃丁头凡三十八级。」诏以印、符契、兵马军书来上。（据张守约墓铭：西贼犯怀安寨，守约出他道斩二统军、蕃兵四十六级，生擒八人，发兵符契二、甲马六十四、铜印六，即此役也。）
　　癸丑，吏部尚书李清臣言：「尝奏论门下、中书省全录画黄直付所司事，今又于详定官制所受到前批无押字画黄四件，虽着门下、中书省官及名，即无首尾可显何处送到门下省进呈。在格，当录其事目留本省，以画黄付下，既以书名，则体不当押字，而所承受官司各有付受历照验，岂得不知来处？」诏清臣分析以闻。其后罚铜十斤。（清臣传云：「清臣为翰林学士，详定官制，迁吏部尚书。故事，除官，宰相与参知政事同进拟。官制行，独中书省取旨，而尚书、门下不预。持权者病之，数奏以迂回为言。清臣请对，具为上指陈尚书、门下所以不便之意。仍命清臣仍领官制，有疑就质之。执政怒，摘前奏中语，谓清臣有不当议者，欲出之。诏俾赎金。」清臣传盖因晁补之行状载赎金事，与实录不同，附注当考。）
　　上批：「张守约累称探得近边贼马屯聚，今来出界，带领军马不少，其所斩获不多，便称今已小捷引回，显是过为大言，中实畏怯，不切前去掩戮。方当盛暑，虚有烦扰，可令分析以闻。」既而守约自陈出奇掩击，所获虽少，然皆其酋领。上释之。
　　甲寅，修两朝正史成一百二十卷，上服靴袍，御垂拱殿，引监修国史王珪，修史官蒲宗孟、李清臣、王存、赵彦若、曾肇进读纪、传。赐珪银绢千、宗孟六百，各赐对衣金带，改官，并不听辞免；珪赐一子绯章服，清臣、存、彦若、肇各迁一官【三】；与修史官苏颂、黄履、林希、蔡卞、刘奉世各赐银绢有差，故相□充银绢六百，故史馆修撰宋敏求百五十。（两纪并书王珪上两朝史。）
　　河东转运司言：「臣僚上言：『府州威远、麟州飞骑各两指挥，乞每州更增两指挥，许本路诸军投换，加料钱至五百。』本司据河外物价翔贵，顿增马军四指挥，似出非计。乞仍旧料钱，止招土人，不许投换。」诏：「威远、飞骑见阙人数，特增利物钱千招填，候及元额以闻。」
　　诏渭州推勘泾原转运使叶康直公事【四】，可限十月结绝【五】，吏人免追。（此因朱本。己未，康直改陕西路运副。）
　　先是，泾原总管司承受文字梁同奏康直转饷粮米，腐恶不可食，大抵为粟十八九，难以责士死力。上大怒曰：「关右之粮每斛数千，而挽输之费倍之。今贵籴远饷，反不可用，徒弊吾人于道路，则康直可斩也。」王安礼曰：「一梁同言耳，疑未得其实，请按之。」上乃遣新陕西转运判官张太宁与周参核其事，且械康直于狱，以待簿责焉。既而审验得米十八九，意始解，出康直于狱，复其使事。（此据王安礼行状增入。康直初下狱是何时，正月二十九日，张舜民云云当考。）
　　上批：「河东不能出力展拓境土，□堡、葭芦今创为修筑，洎成，但交割守之而已。虽创添两寨，其实已并七寨人马防戍，余皆旧日边面，未知因何如此艰难保据【六】，显是上自主帅，下至将佐，惟欲广占兵马，不□耗蠹国财，便己自营，余非所知。其王居卿并管勾麟府路军马张世矩不可倚仗，其别选官代之。」世矩降一官，移熙河路将【七】。
　　西京左藏库使、吉州刺史、内侍押班石得一再任皇城司。（得一再任皇城司，朱本有之，墨本不载。今从朱本，当考初任是何月日。苏利涉传云：「利涉勾当皇城司，循故事，逻者报事不皆以闻。后石得一代利涉，事无巨细悉奏御，且购以赏，民间往往以飞语受祸。」利涉传在神宗录元丰五年十月九日，其陆佃坐此被责事，在绍圣二年二月四日。韩驹云：神宗置八厢探事人，中官石得一领其事，每夕语其下曰：「明日要好公事。」由是逻察严甚，悉以付大理寺。寺卿杨伋，元佑间谪黄州，东坡当制云：「岂有数年之间，坐数万人之狱！」谓此事也。元丰七年，内失一金盂，上甚怒，诏得一必获贼。得一奏乞捕者与供库吏犯者不问一切处斩。及获贼，乃得一之子，有司以斩论，时谓报应致然。）
　　熙河经略安抚司奏：「兰州内外官属，法当拨地为圭田。今新造之区，居民未集，耕垦人牛之具皆强役之。乞计数给以钱钞，而留其地为以营田，或募弓箭手。」从之。
　　乙卯，诏承事郎、权管勾秦凤路常平等事张大宁移永兴军路，依旧兼提举熙河等三路弓箭手营田蕃部。
　　是日，三省因论奏赵彦若草吕公着告词事【八】，王珪曰：「彦若性多执，昨修国史庞藉传，种世衡之子古上书，以其父首用间以杀野利旺荣，遂致元昊乞和，庞藉为枢密使，抑其功，朝廷下御史台，至定赠世衡防御使。彦若争此一事久不决，虽然事在境外，固不可知。」上曰：「是不然。当是时，元昊作逆既久，困于点集，其势已蹙，非因世衡用间【九】。昔邹与鲁哄，三战而三北之，小固不可以敌大，以中国事势，元昊区区一小国尔，安能抗也？」珪又曰：「世衡在青涧城久，边人至今思之，以谓有良将才。」上曰：「世衡不知教养士卒，使之乐战，欲以口舌取胜。昔□起为楚将，损不急之官，废公族簄远者，以抚养战斗之士，要在强兵，破驰说之从横者，遂成霸业。此所谓知本矣。」初，彦若草公着知定州告，右丞王安礼父名益，嫌用「益」字，辄涂改数句，彦若不从。及权起居郎，因对迩英阁奏之，上曰：「安礼侵官，当戒之。」月余，中书取安礼所涂草，彦若即以进入，故及之。
　　上批：「昨据李宪奏请泾原路自熙宁寨进置堡障，直抵鸣沙城，以为驻兵讨贼之地，朝廷悉力应副。近李舜举奏财粮未备，人夫惮行。朝廷以舜举所言忠实可听信，已指挥放散人夫等，更不追集诸路兵，即是已罢深入攻取之策。若贼犯边，自当应敌掩击，则守御亦有定计。勘会鄜延路止以本路事力，于百里之外进筑城寨，讨荡屯聚贼马。今泾原如更兼熙、秦两路事力，即不减七八万兵。若去边面不远，进筑堡垒，自可止用厢军馈运，岂须更仰夫力？或贼马啸聚，正我所欲，便可讨杀。如此举动尚不可为，则宪之初议直抵鸣沙，万一夫溃粮绝，取侮更大。令李宪依前诏速具利害以闻。若果难兴作，即罢泾原路经略制置使，归熙河兰会路经制司本任，候过防秋赴阙。」（已上朱本同。）
　　先是，朝廷知陕西困于夫役，下诏谕民更不调夫。至是，李宪牒都转运司复调夫馈粮，以和雇为名，官日给钱二百，仍使人逼之，云：「受密诏，若军须不办，听擅斩都转运使以下。」民间骚然，出钱百缗不能雇一夫，相聚立栅于山泽，不受调。吏往，辄殴之。解州枷知县以督之，不能集；知州、通判自诣县督之，亦不能集；命巡检、尉逼之，则执挺欲斗，州县无如之何。士卒前出寨冻馁死者什五六，存者皆惮行。仓库蓄积，所在空竭。吕公着既罢，髃臣无敢复谏者。西京留守文彦博言师不可再举，上逊辞谢之。（此即二月二十五日答诏。）会李舜举自泾原来，为上泣言，若再出师，关中必乱。上始信之，乃令宪归熙河。舜举退诣执政，王珪迎劳之，曰：「朝廷以边事属押班及李留后，无西顾之忧矣。」舜举曰：「四郊多垒，此卿大夫之辱也。相公当国，而以边事属二内臣，可乎？内臣止宜供禁庭洒扫之职耳【一○】，岂可当将帅之任耶？」闻者代珪发臱。（此据司马记闻稍删润之。陕西更不差夫，见二月五日丁巳敕牓。）
　　先是，五路出兵，问罪夏国，几百万，行千里无所获而归，上意欿然，念未有以复其志者。至是，临轩谓宰相王珪曰：「西师再举，趣以期上。」珪曰：「自古行师，惟恐馈运不继，比朝廷捐钱钞五百万，以佐军食，既有备矣，复何虞？」尚书右丞王安礼曰：「珪所言特文具耳，陛下诚听之，恐必误国家事。且钞不可啖，必变而为钱，钱又变而为刍粟。今五月矣，使七月用兵，则未易济也。」上顾安礼曰：「卿亦知灵州事耶？」简牍具存，敕安礼就蔡确观之。安礼曰：「臣固不知灵州事，然以今揆之，未可再举。」上曰：「姑徐议之。」后十数日，见上有细书于策者，出以示执政曰：「此熙河措置事也，实李宪为之。宪云：『昨欲行军，糗粮已具，下至士卒药石，无不有也。一闻罢师，士皆丧气。』宪，宦者，犹欲立事，分朝廷忧，卿等独无意乎？在唐宪宗时，淮蔡为乱，廷臣附和为含蓄计，其谋议与主合者，独裴度耳，故一举而元济歼焉。惜乎度之谋议不出于公卿之上，而乃在于阍寺之间，朕甚陋之。」髃臣相视无以为对，安礼曰：「淮西之叛，非有险固可负，特以兵利卒顽，奕世擅命，然必有裴度之谋，光颜之忠，李愬、李佑之勇，为之裨辅，引天下方镇屠之，顾犹假以岁月而后得志。今夏国之强，非淮西之比也；李宪之庸，非裴度之匹也；麾下诸将，非有光颜、愬、佑之忠勇；而五路之兵，非有魏博、朔方之节制。自军兴以来，士卒羸耗，器械散亡几尽，当议所以蕃息之，用兵非策也。且异时陛下固尝遣宪，而宪辄辞。今诚知其不可，而强欲请行，此为奸言以钓其上，不可不察。」于是上怅然感悟，不复议再举事。（此据田画所为王安礼行状附见，更须考察。）
　　鄜延路经略司言：「权葭芦寨主折可适等乞给公使钱千缗，置蕃落一指挥，以五百人为额，召募逃军改刺，或诸军投换，并招弓箭手，借与地耕种。」诏：「公使钱给七百千，招蕃落兵，河东经略司相度，余从之。」
