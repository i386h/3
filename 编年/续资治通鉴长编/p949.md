<!-- { "loadSidebar": true } -->
　　诏河北被水户，如过河逐熟，即于白马县河阳桥差官赈济之。
　　注　　释
　　【一】二月「二」原作「八」，据阁本及本书卷二六○熙宁八年二月丁卯条、宋会要后妃三之三一改。
　　【二】左仆射「左」原作「右」，据宋史卷一五神宗纪及同书卷三二七、东都事略卷七九、琬琰集卷三本传改。
　　【三】十二月「二」原作「一」，据阁本及本书卷二八六同年同月同日条改。
　　【四】经制熙河路边防财用司「司」字原脱，据下文补。
　　【五】顾恋巢穴「恋」原作「蛮」，据阁本、活字本改。
　　【六】淮阳军「阳」原作「阴」。据元丰九域志卷一京东路与宋史卷八五地理志，宋无「淮阴军」而有淮阳军，太平兴国七年，以徐州下邳县置。又据元丰九域志卷五淮南路与宋史卷八八地理志，楚州有淮阴县。此处「淮阴军」当为淮阳军之误，故改。
　　【七】阙雨雪或雨雪过多「或雨雪」三字原脱，据宋会要职官二六之一○补。
　　【八】轮四等以上保丁催税「等」字原脱，据宋会要食货六五之二○补。
　　【九】每人须催百户以上「须」下原衍「雇」字，据同上书删。
　　【一○】共毋得过元雇户长钱数「元」，同上书同页作「充」。
　　【一一】推官刘处厚「推」下原衍「判」字，据宋会要职官六六之一删。
　　【一二】司隶参军同上书作「司录参军」。
　　【一三】北界地「界地」二字原倒，据同上书乙正。
　　【一四】提举成都府等路茶场司「路」字原脱，据下文及宋会要食货三○之一四补。
　　【一五】指射请贩利害以闻「害」原作「息」，据同上书改。
　　【一六】官买于醦户「买」原作「员」，据宋会要食货二四之一六改。
　　【一七】苏辙「辙」原作「轼」，据阁本、本书卷二八三熙宁十年七月辛未条及苏辙栾城集卷四五论张颉不可用札子改。
　　【一八】金部员外郎陈知俭「郎」字原脱。据宋史卷一六三职官志，户部所属有金部郎中、员外郎，据补。
　　【一九】附会失实「会」原作「下」，据正文改。
　　【二○】彭汝砺「砺」原作「励」，据阁本改。按：宋史卷三四六有彭汝砺传，汝砺于神宗朝曾任监察御史里行、江西转运判官、提点京西刑狱等官。
　　【二一】不堪治洺「洺」原作「洛」，据阁本及正文改。
　　【二二】犯者不用荫「用」原作「同」，据阁本改。
　　【二三】河东都转运使「都」字原脱，据阁本、上文及宋史卷一八三食货志补。
　　【二四】元丰元年「元」原作「九」，据阁本改。
　　【二五】咸地「地」原作「城」，据宋史卷一八三食货志改。
　　【二六】起居郎「郎」原作「即」，据阁本改。
　　【二七】提辖修京城所「提辖」二字原倒，据宋会要方域一之一五、一之一六乙正。
　　【二七】诸路转运使副判官「使副」二字原倒。按：宋诸路转运使与副使、判官并称漕臣，重要职事不当略使而任副使与判官，据宋会要职官四三之四，熙宁九年「十月十二日，诏常平钱谷、庄产户绝田土、保甲、义勇、农田、水利、差役、坊场河渡，委提举司专管勾，转运使、副、判官兼领」，此处「副使」显为「使副」倒文，故乙。
　　【二九】二十万「二」原作「一」，据阁本及涑水纪闻卷一五改。
　　【三○】上批「批」原作「诏」，据阁本及长编纪事本末卷六五蔡确欲陷□充改。
　　【三一】断狱违法得当者「狱」原作「后」，据同上书及涑水纪闻卷一五改。
　　【三二】谓执兵仗来斗者也「者」字原脱，据阁本及同上二书补。
　　【三三】权免同罪「同」原作「问」，据阁本改。
　　【三四】遂致闺门之祸「祸」原作「过」，据阁本改。
　　【三五】机榔县「机」原作「机」，据阁本改。
　　【三六】令孔目房检正官结绝「令」原作「合」，据阁本改。
　　【三七】任缘边及黄河地分官「任」字原脱，据阁本及宋会要选举一三之二○改。
　　【三八】寿张「张」原作「长」。按：宋无「寿长县」而郓州有寿张县，见宋史卷八五地理志、元丰九域志卷一，此处「长」显为「张」之误，故改。
　　【三九】遵裕与迥尝互讼市易「尝」原作「当」，据文义改。
　　【四○】击搏「搏」原作「抟」，据阁本改。
　　【四一】上从珪所请也「从」原作「批」，据阁本改。
续资治通鉴长编
卷二百八十八
卷二百八十八
　　起讫时间 起神宗元丰元年二月尽是年三月
　　卷　　名 续资治通鉴长编卷二百八十八
　　帝　　号 宋神宗
　　年　　号 元丰元年（戊午，1078）
　　全　　文
　　二月丙午朔，提举市易司俞充言：「永兴军路当两川、秦凤、熙河、泾原、环庆冲要，乞皆置市易务，与经制熙河路边防财用司所置市易相为表里，以牵客旅往来。仍许借内藏钱四十万缗为本，候收秦州等市易钱拨还。」诏财用司同相度以闻。后财用司言：「窃虑他官典领，以各司钱物分彼此，即往来物货或相害，乞与本司经制同讲求，别具兴置次第以闻。」从之。
　　广南西路转运司言：「昨交人扰边，大兵讨伐，调发军费，事务实繁。本司仓猝之中，不用常制，差择得力官吏、举人等分督丁夫粮草，应副军前。今以劳绩分三等，乞赐酬銟。」诏中书：「如累奏未尝施行，可差次轻重，量与推恩。」御集乃转运使张颉奏。
　　丁未，江南西路提举司言：「兴国军永兴县有熙宁六年至九年拖欠役钱万二千余缗。本县民户地薄税重，累经灾伤，又役钱稍重，乞特赐蠲免。」从之。
　　转运司言：「准枢密院札子，建昌军近因廖恩惊劫，乘此人情思保聚之际，可以修城，令计工料以闻。今相度物料、人工，若坊郭民户出办不足，即更令南丰两县【一】三等以上户等第出备，又不足，即给省钱。」从之，仍须岁丰分三料修筑。
　　诏蔡延庆展磨勘二年。时延庆被责，落龙图阁直学士，为天章阁待制，法当磨勘，特展之也。
　　己酉，命辅臣祈雨。
　　诏比部员外郎毕仲熊减磨勘二年；右赞善大夫李熙等各减一年，仍与先次差遣；前桂州观察支使【二】黄泽等各循两资；进士张祖礼入额差摄。仲熊等以应副安南军须，泽等以随军有劳也。
　　淮南东路提举司言：「收籴并折到斛斗，除准备外，所管约八百余万硕。虑将来陈积，难以转移，况本路甚阙见钱，闻京东水灾，乞豫令收聚本钱，移于淮东近便州县；或自清河运致，以粮谷拨还，却于折籴本钱上听量出息，其步乘亦令管认。」又京东东路体量安抚黄廉言：「西路及徐州、淮阳军良田百余万顷，被水退迟，麦种不入，秋田又失指拟。乞于淮南路沿流丰熟州县借常平钱十万缗和籴，或于去年折纳粮内借十万硕，依元折价计数为所借钱，水运赴京东，以备赈粜，听司农寺移用。」诏京东、淮南东路提举官于界首会议以闻。
　　诏曾孝□候卒哭令起复。中书时政记闰正月二十六日可考。
　　庚戌，昭化节度使、同平章事、袭濮国公宗谊卒。赠太师、中书令、广陵郡王，谥庄孝，遗表推恩十二人，支赐三人。
　　权发遣三司使、天章阁待制李承之权三司使。
　　详定礼文所言：「有事于南郊、荐飨景灵宫、朝飨太庙，大率皆踵唐礼，至于坛壝、神位、大驾、舆辇、仗卫、仪物，亦兼用历代之制。若概以先王之礼，固已不同，必兼用历代之制，则其间情文讹舛甚觽。盖有规摹苟略，而因循已久，重于更制者，有事出一时之仪，而不足以为法者。谨先具一二奏陈，恭俟训敕，以为体式。」诏详定合更事以闻。
　　录皇城使、权发遣广南西路钤辖、顺州驻札介定侄天佑为三班借职。定从郭逵南征，所至常先登破贼，及留新造顺州，抚养士卒，完葺城壁，图画山川、道路、战阵之法，咸有可称。染瘴而卒，无子，故有是命。
　　枢密院言：「诸路已团结诸将官、押队使臣专一教阅外，闻不系团结将兵处，兵官全失训练，知州亦不提举点校，致武艺生疏。欲令逐路经略安抚、总管、钤辖司指挥当职官等，常切教习。若朝廷差官点阅，武艺稍疏，当职官重行朝典。」从之。
　　权发遣提点开封府界诸县镇公事、集贤校理蔡承禧言：「窃惟陛下所以哀怜元元，发于恻怛之仁心，讲义仓之法，使臣等奉行之。今率以二硕而输一斗，至为轻矣。臣之领邑二十二，其九已行，岁斛几万，请自今岁夏税之始，不烦中覆而举行之。」乃诏畿县皆立义仓，事隶常平司。实录删承禧奏颇略，今从本志。熙宁十年九月癸酉，初立义仓。
　　诏提举修闭曹村决口所察视兵夫饮食，如有疾病，令医官悉心治疗，具全失分厘以闻，当议赏训。
　　辛亥，提举成都府路茶场司请自今应支拨与诸司钱并支见钱、金帛，勿以茶折，所贵不致诸司增损茶价，有害茶法。从之。
　　明州言：「得日本国太宰府牒称：附使人孙忠遣僧仲回等进絁二百匹、水银五千两。本州岛勘会孙忠非所遣使臣，乃泛海商客，而贡奉之礼不循诸国例。乞以此牒报，仍乞以所回赐钱物付仲回。」从之。
　　壬子，权荆湖南路转运副使朱初平等言准朝旨招纳三州、一镇杨光僭等出汉，管勾招纳使臣等逾年在边，深入不测，委实有劳效。诏各迁补职名及赐帛有差。
　　诏给盐钞三十万缗，付髃牧买马。
　　文思使、知府州折克柔领中州刺史。以河东路经略使韩绛言，克柔承袭已及六年，乞依折继祖例，优与迁官故也。又言，乞令弓箭手买四尺四寸以上马，仍勒贴纳亏官价。从之，免贴纳价钱。
　　诏□宗室前右监门率府率叔谆、不欺并为右内率府副率。不欺以在式假入殿唐突，叔谆殴杀白直卒被罪【三】。至是，特□之也。
　　又诏克择官祖安道夺一官。时上为曾公亮举哭，安道择二十一日吉，既而自陈与国音相冲，请改用二十二日，特责之。
　　癸丑，都提举市易司请货滞于本司者，听临时依时价转易，如亏元直，即于每年比较桩留准备失陷钱豁除。从之。
