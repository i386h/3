<!-- { "loadSidebar": true } -->
　　辛未，命度支员外郎、秘阁校理、同修起居注、检正中书户房公事安焘假左谏议大夫、史馆修撰，为高丽国信使，著作佐郎、集贤校理、同知太常礼院林希假右正言、直昭文馆副之。先是，权知高丽国王王徽比年遣使朝贡，上嘉其勤诚，待遇良厚，故遣焘等使其国。九月二十一日，回至明州。旧纪但书遣官，新纪乃出安焘姓名。
　　诏河北东路缘边军留粮三年，余州军留二年支遣外，其余听依市直量减价粜，毋损元价。其钱封桩，候岁丰籴入元数。
　　诏成都府路转运司，劾成都府官司越职受理茶场司事者，茶园户等如有罪，亦劾之；已决者具析以闻。以李稷言，知成都府刘庠受名山知县杨少逸越诉事，不可提举茶场司故也。初，少逸因民讼，以状白庠，愿闻于朝，督茶吏路玠盗传邮而藏之。庠具奏其事，且言榷茶害远方，请重黜玠。而稷方主玠，论庠越职，故有是诏。此据吕陶志庠墓。
　　三司乞量增在京酒行曲钱，于年额减曲三十万斤，遇闰年增造万斤均给。从之。
　　熙河路经略司张诜乞下监司收捕游边人传押归本贯，诏经略司发遣，许人告，赏钱百千，犯者不用荫【二二】，官员具案闻奏。
　　壬申，光禄卿、知潞州史照再任，照考课为河东第一故也。
　　诏枢密副都承旨张诚一与高丽国信使、副同详定一行仪物。
　　上批：「故赠康王宗朴，先帝近亲，其子仲容、仲壬候服阕各迁一官，女二人与县主，后毋得援以为例。」
　　癸酉，司农寺言，淮南东路提举司乞本路县并用乡村民户物产实直钱数，敷出役钱。从之。
　　复桂州修仁镇为县。
　　闰正月丙子朔，权发遣户部副使、兵部郎中陈安石为集贤殿修撰、河东都转运使。寻诏：「河东路十三州，岁给和籴钱八万余缗，自今罢之，以其钱付转运司市籴粮草。」先是，安石乘驿与知太原府韩绛同转运司讲求边储利害，绛乞改和籴之法，减放原数三分，罢官支钱、布，但□其支移之苦，则实惠已及于民，遇灾伤十七，则又除之。而安石言：「十三州二税，以石计之，凡三十九万二千有余，而和籴之数凡八十二万四千有余，所以灾伤旧不除免。盖十三州税轻，又本地恃为边储，理不可阙故也。其和籴旧支钱、布相半，数既畸零，民病入州县之费，以钞买钱于市人，略不收半。公家支费实钱，而百姓乃得虚名。欲自今罢支籴钱，岁以其钱支与缘边州郡市粮草封桩。遇灾伤，据民不能输数补填，如无灾伤，三年一免输，以封桩粮草充数，即不须如韩绛减数三分及灾伤除十七。」朝廷以为然，乃命安石为河东都转运使，悉推行之，又降是诏。诏乃初十日事，今并书之。熙宁九年十一月十四日，韩绛云云；十年九月十八日，绛又云云。食货志第五卷：熙宁九年十二月，知太原府韩绛云云。元丰元年闰正月，诏遣三司户部副使陈安石诣太原府与绛及本路转运司共议其事，安石言：「永利东、西监盐，请如庆历前商人输钱于麟、府、丰、代、岚、宪、忻、岢岚、宁化、保德、火山等州军，本州岛军乃给券，于东、西监请盐，以除加饶折籴之弊。仍令商人自占所卖地，即盐已运至场务者，商人买之，加运费。如是，则官盐平，商贩通，于事简便。」朝廷行其说，即除安石为河东都转运使【二三】。安石请犯西北青白盐者，以皇佑敕论罪，首从皆编配；又青白盐入河东，犯人罪至流，所历官不察者罪之。四年七月，安石自言：元丰元年【二四】，奉诏治盐事，岁有羡余，及增收忻州咸地铛户【二五】、马城池盐课。诏安石迁官，赏其属。五年四月，诏安石前后奏请和籴盐矾坑冶之类，施行已就绪，召为户部侍郎，其职事委庄公岳、蔡晔奉行之。三年闰九月十一日，议盐赏。
　　河东转运副使、国子博士赵子几提点三司帐司、勾院、磨勘司，仍自今依三司判官法差人。
　　提举修闭澶州曹村决口所兵马总管燕达言：「所总士卒甚觽，如有犯无礼及呼万岁者，即欲豁口处斩；若有扇摇军人，略夺财物，及阒呼动觽，为首情重者，亦乞斩讫以闻，为从者减等配千里外牢城。」从之，仍诏差云骑第六一指挥为达牙队。
　　中书言：「在京举差选人处，欲并令举京朝官或使臣。见任选人听满任，惟市易上界监官、检估官，虽进纳选人听差。」从之，仍候见任人满日施行。
　　提举修闭曹村决口所言：「以今月丙戌筑签堤开脱水河。」遣权判太常寺李清臣乘驿祭告，就差走马承受韩永式赍香建道场三昼夜，仍令候河水稍浑闭口，即毋得沙损京东一带民田。
　　丁丑诏：自今大礼，听起居郎【二六】、起居舍人奏荐亲族。至六年复罢。中书时政记云：熙宁十年十一月，南郊奏荐恩泽，共四百余员，因有诏添入两史官奏荐。
　　河东经略使韩绛言：「麟州静羌寨、星最朗、木瓜铺地，委系省田，即非两不耕地。管勾军马邢佐臣偏见遂非，迁延不决。」中书进呈，诏劾佐臣罪。既而上批：「早来取勘邢佐臣不处画地界事，恐自有理，可且令分析以闻。」后佐臣言：「既为经司体量，岂有不实？乞移河北一任。」遂移恩州钤辖。
　　戊寅，三司请应在官司支系省钱物，及抛降、计置、出纳、移用，并关申三司相度指挥。从之。
　　荆湖北路提点刑狱司乞辰州会溪城、黔安寨依沅州城寨例，置牢屋区断公事。从之。
　　前知曹州刘攽言：「伏见知济阴县罗适开导古湜河，决泄积水有功，适议以为若明年春许差人夫及听民愿并力施功，则尔后水害可使永除。乞下本州岛速与应副。」上批：「可记适姓名，候府界剧县有阙与差，以考其治能之实。」于是以适知陈留县，仍诏适留旧任，候见任官成资日交替。八年五月十八日，攽已荐适，今又荐。
　　诏：「提辖修京城所【二七】于广固军士内选及等者，给髃牧司马教习武艺，俟有精熟，引见，填配管城武骑、白马宁朔指挥阙额。」
　　己卯，秦凤等路提举常平司乞增募州县裁减过当役人及增雇钱。从之。
　　东上合门使曹评为西上合门使。以太皇太后生辰恩也。
　　前安南道经略招讨司言，昨官军夺决里隘，福建路有应募二百二十一人。诏各以功次迁补及赐帛有差。
　　权荆湖南路转运副使朱初平言：「下班殿侍杨昌金□匮是徽州黄石团奉职光镇子，自陈三州、一镇补班行人甚觽，未有一人出官者，望优与推恩。」诏授昌金□匮三班借职，增差监潭州税。
　　诏：「河北东西、永兴、秦凤、京东东西、京西南北，淮南东西路转运司，并依未分路以前通管两路，其钱谷并听移用。除河北、陕西外，余减判官一员。」
　　庚辰，命御史中丞邓润甫、知制诰孙洙并兼详定重修编敕。
　　诏开封府界提点、诸路转运使副判官【二八】罢兼提举常平司。
　　又诏权同判都水监刘璯覆检计曹村决口功料以闻。司马光记闻云：元丰元年春，塞曹村决河，发民夫五十万、役兵二十万【二九】，云欲凿故道以导之，不行，则决河北岸王莽河口，任其所之，恐其浸淫南及京城故也。天章阁待制韩缜、都水监丞刘璯、河北转运判官汪辅之掌之。按：韩缜于正月戊午相视决河回，乞止用新河，量兴功增修。后不见缜督役河上，不知司马光何以云然。今因刘璯覆检计功料附注，更当考详。
　　上批【三○】：「近降相州吏人于法寺，谓求失入死罪刑名事。缘开封府刑狱与法寺日有相干，深恐上下忌碍，不尽情推劾，致奸赃之吏得以幸免，宜移送御史台。」相州狱乃鞫法司潘开行赂，实录具有姓名，蔡确传独称冯言狱。冯言即失入死罪者，见六月辛酉。
　　初，韩琦判相州，有三人为劫，为邻里所逐而散。既而为魁者谓其徒曰：「自今劫人有救者，先杀之。」觽诺。他日，又劫一家，执其老姥榜棰求货。邻人不忍其号呼，来语贼曰：「此姥更无他货，可惜榜死。」其徒即刺杀之，州司皆处三人死。刑房堂后官周清本江宁府法司，后为三司大将，王安石引置中书，且立法云：「若刑房能驳审刑、大理、刑部断狱违法得当者【三一】，一事迁一官。」故刑房吏日取旧案吹毛，以求其失。清以此自大将四年迁至供备库使，行堂后官事。相州狱已决数年，清驳之曰：「新法，凡杀人虽已死，其为从者被执，虽经拷掠，若能先引服，皆从按问欲举律减一等。今盗魁既令其徒云『有救者先杀之』，则魁当为首。其徒用魁言杀救者，则为从，又至狱先引服，当减等，而相州杀之，刑部不驳，皆为失入死罪。」事下大理，大理以为魁言「有救者先杀之」，谓执兵仗来斗者也【三二】。今邻人以好言劝之，非救也。其徒自出己意，手杀人，不可为从，相州断是。详断官窦苹、周孝恭以此白检正刘奉世，奉世曰：「君为法官，自图之，何必相示？」二人曰：「然则不可为失入。」奉世曰：「君自当依法，此岂必欲君为失入邪？」于是大理奏相州断是。清执前议再驳，复下刑部。新官定刑部以清驳为是，大理不服。方争论未决，会皇城司奏相州法司潘开赍货诣大理行财枉法。初，殿中丞陈安民签书相州判官日，断此狱，闻清驳之，惧得罪，诣京师，历抵亲识求救。文彦博之子大理评事及甫，安民之姊子，□充之貋也。安民以书召开云：「尔宜自来照管法司。」竭其家赀入京师，欲货大理胥吏问消息。相州人高在等在京师为司农吏，利其货，与中书吏数人共耗用其物，实未尝见大理吏也。为皇城司所奏，言赍三千余缗赂大理。事下开封按鞫，无行赂状，惟得安民与开书。谏官蔡确知安民与充有亲，乃密言事连大臣，非开封可了，遂移其狱御史台。盖从确请也。
　　辛巳，翰林侍读学士、宝文阁学士、提举中太一宫吕公着兼端明殿学士、知审官西院。先是，上批：「公着侍从旧臣，宜除翰林学士承旨兼旧职。」而公着以齿发向衰，辞不就，故改是命。
　　太常博士、集贤校理刘奉世直史馆，为修国史院编修官。
　　诏开封府劾权户部判官、主客郎中张充宗，内殿承制、勾当右骐骥院高遵制接伴辽使缘路不法事，先冲替，听追摄。后充宗、遵制各追一官勒停，坐以违禁物偿辽使所亡器皿，于驿舍与杂户通故也。断旨在六月己巳，今并书。
　　诏京东路转运司，许借封桩差军代役人钱五万缗，西路转运司许借坊场钱十万缗，预置上供紬绢。
　　壬午，广南西路经略司言：「缘边寨、镇使臣年满及见阙，无人愿就。乞自今权免同罪【三三】，更不取愿就状。」诏：「本路缘边寨、镇使臣，自今并依五路举官条奏举，权免取愿就状，候交人入贡取旨。」
