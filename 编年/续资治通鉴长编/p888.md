<!-- { "loadSidebar": true } -->
　　诏司农寺岁支坊场钱三十万缗，都提举市易司岁支息钱二十万缗赏内藏库，具元年以来诸司直借钱物数以闻故也。
　　诏进士江汝猷、王方谷各决杖二十，汝猷横州编管；大理评事宋保国降散官，黄州安置；试将作监主簿黄叔靖追官，舒州编管；进士宋昌年殿三举；右军巡使郭晙，令御史蔡承禧劾罪以闻。
　　初，以练亨甫、范镗、彭汝砺为别试所考试官，亨甫待士人不以礼，及引试第二场，故事，雨甚则罢试，是日大雨而不罢，觽益怒，声言试院火，觽皆惊起。有不逞者相率索亨甫，欲殴之。亨甫避匿复棚上得免，觽大诟而退。既而试院方出牓，别日引试，牓语复有涉侵侮者，觽取牓毁之，而殴守牓军士。试院以事闻。诏开封府捕为首者，汝猷等见执，辞服，相推为首从，然无证左人，皆疑其噃。狱成而勘官郭晙不肯签书，知府陈绎、判官□几复独以具狱上。汝猷、方谷皆衣冠家子，特不用荫，杖之；晙会赦，犹差替。
　　丁亥，司农寺请依阁常、润及苏州常熟县民所欠熙宁六年常平钱谷，候至来年夏料催纳，令本路募民充役，许以工直折除。从之，并诏淮南、江南东路累年灾伤州县准此。
　　戊子，上批付韩缜等：「今月十四日，据走马承受奏，于今月十日有燕复等引领北人来黄嵬大山第四铺，开立壕堠次，却有弓箭手三百余人执持弓箭、棒杖赶打北人。及贴黄称，地界司见勾将官冯胜下防拓兵级，欲要处置等事，勘会除古长城内有起遣着人户，朝廷已令标拨与地土外，未知因何又起遣着若干人数？可疾速分析闻奏。其弓箭手争闹事，仍须婉顺开谕，不得麤率，妄有处置。」此据两朝誓书册内，九月二十九日御批付韩缜等，今附此，要考燕复事。
　　注　　释
　　【一】七日并十四日「七日」原作「七月」，据阁本改。
　　【二】自陈讨蛮有功不实「实」原作「赏」，据阁本、活字本改。
　　【三】据山西都钤辖司申「钤」原作「部」，据阁本改。
　　【四】始卖坊场「卖」原作「买」，据阁本改。
　　【五】陈留等八县碱地「地」原作「池」，据阁本改。
　　【六】每日只被吕嘉问练亨甫几个围合了「围」原作「团」，据阁本、活字本改。
　　【七】岂至如此「至」原作「知」，据上文改。
　　【八】运司无可怒之理「怒」原作「恕」，据下文改。
　　【九】无条不得差厅子「条」原作「假」，据阁本改。
　　【一○】令大理寺更不收不觉察罪「令」原作「今」，据阁本改。
　　【一一】是他又说外面煞有议论「说」原作「疑」，据阁本、活字本改。
　　【一二】道是安石与贤在制置司时「制置司」原作「置制司」。按：宋无「置制司」，王安石变法时曾设有制置三司条例司，吕惠卿与王子韶均曾在该司任职，分见宋史本传，故改。
续资治通鉴长编
卷二百六十九
卷二百六十九
　　起讫时间 起神宗熙宁八年十月尽其月
　　卷　　名 续资治通鉴长编卷二百六十九
　　帝　　号 宋神宗
　　年　　号 熙宁八年（乙卯，1075）
　　全　　文
　　冬十月己丑朔，命龙图阁直学士、枢密都承旨曾孝□往河东分画地界所计议公事。时李评言义兴冶【一】、胡谷、茹越、大石四寨堡铺分界，与韩缜所上画图不同，故遣孝□往审问。孝□请差官案视改正而归，仍诏孝□有申陈事具奏，从入内内侍省进入。及孝□以图籍案视，而并边未尝侵北境，乃奏曰：「国家所以待敌人者，恩与信也。恩不可纵，信不可失，苟细事不较，则将有大于此者矣。宜如故便。」此据孝□传。传又云：「敌卒听命。」今不取，不知所听何命也。十一月二十八日，又令二府共议分画，而十二月六日已听韩缜等归，竟不知此四寨堡铺孰同孰异。大抵国史载分画事，殊不了当，别考详。七月十六日、二十八日，十一月二十八日，并合参考。
　　太子中允、直集贤院、崇政殿说书吕升卿权发遣江南西路转运副使。升卿初为御史所攻，王安石虽数为解释，然其实不乐升卿，升卿复于上前讦安石之短。上既决意罢惠卿政事，故先出升卿。升卿于上前讦安石之短，据司马记闻。升卿七月二十三日罢国子，十二月三日责。
　　蔡承禧言：「臣自五月中累具札子，言吕升卿恣横不法，处事乖谬，凭借势要，朋党立私，三四月间纔罢国子监一差遣，而使之修一司一务暣，又使之知礼院，又谬进经义，以冒恩赏职名。今访闻又以升卿为江南西路转运副使，无状如此，言之未已，翻有进升。职司之任，吏民之命，苟容非才，则一方受弊；况南方今岁灾旱，米直翔踊，远民尤欲更事之官，以宣上意绥抚。今此轻授，中书显相颜面依违，共蔽奸恶，不行臣言。欲乞追寝成命，褫去职名，别与行遣。」又言：「朝廷比置权发遣之名，盖以本资序未有人才，遂于小官拔擢有才之人，以居此任。今升卿自县尉为东京察访，则作役法不能成就；为淮东运判不久，则冒法过润州葬妻；为崇政说书，则经艺不胜其谬。第能任险愎以害人，作奸言以罔上。臣兼访闻升卿所言，至于庸常人之所不为。或云：『见僧人言我父未出恶道，遂敛钱作大会。』臣度其本实无此，盖已敛觽人之财，恐其事露，遂作为此言，以冀哀于时。或云：『我之所言不诬，有母六十岁，足以为咒。』臣度其本亦非然，盖阴中良善，而欲为此语，以取信于觽，为欺天罔上之语言，有毁父咒母之罪恶，此市井无知之不忍，而升卿优为之。臣今考其资序乃初任知县。若与之一邑，必非爱人奉法之吏。今若付之一路，殊非为官择人之意，又况所言如此。伏乞屏归田里，以究风教。」承禧两章附此。十二月三日，升卿乃以转运判官责监酒税，岂朝廷从承禧言，改升卿副使为判官乎？当考。
　　司农寺言，开封府祥符县赊贷粳米不如法。诏元给并当任失催官并冲替劾罪以闻。
　　诏以青唐蕃部并蕃兵隶岷州。从洮东安抚司请也。
　　赐河东分画地界所役兵特支钱有差。
　　庚寅，开封府推官、度支郎中毛维瞻提举洞霄宫。维瞻上殿札子误用字及不如式也。
　　诏濮安懿王第三女长乐郡主自改封日增请给。旧制，宗室女适人，迁至郡、县主，两经大礼乃增给。此以特恩也。
　　又诏：「河北马军阙马，其令射弓一石者，先给马；不及一石，令改习弩或枪刃。」
　　赐权知开封府界司录朱炎钱百千。以相度免行钱特赏之。
　　先是，御史蔡承禧奏：
　　臣累言参知政事吕惠卿奸邪不法，威福赏刑，天下共愤。顷在延和，面陈其事，以为不可置之左右。寻蒙暣差监试。臣以措置试院，若少不经心，恐有败事，不暇外虑。今考试始毕，遂得奏陈。臣闻参宰之任，职于辅弼人主，以道揆天下。万事得其理，则国家安而贤者进，即为至道之朝；万事失其序，则朝廷危而不肖进，即为非道之世。况朝有作福作威玩法之臣者乎？况陛下之超然远览高视，此理不待臣言而后明也。然臣之区区，职在于辨邪正，审贤不肖，奸臣在朝，臣安得燕燕朝夕之间，而不为天下言乎？臣请陈惠卿奸状之尤著者：
　　臣前论升卿疏中，备言惠卿之恶。顷杭州监税刘载作司农丞，升卿使京东，载尝签其役法之不善者，而载往京东体量灾伤，以承例用关子散饥贫斛岗，自是州县不奉其法，止约百姓，却以不合散关子罪载，自密院检详官谪之监税。
　　又司农勾当公事时孝孙、孙鳌抃皆指京东役法之不善。托以司农员冗，减二员勾当公事，遂斥孝孙、鳌抃。后来不久，惠卿复增置司农勾当公事员额。当其减员，乃惠卿力行私忿，及其增也，又何谓哉？此惠卿之罔上，反复颠倒，任意自专也。
　　三司杂纳库，自祖宗以来创置，本无不善。惠卿以王白充检正官，其父颐监此库，不乐其职，请求惠卿，遂以颐知管城畿县，而废此一库。后来朝廷以杂纳无之不可，遂再行创置。其王颐败坏管城一邑之事，强横纵恣，上所知也。夫为一人而即以官局擅废更置，此惠卿之弄权自恣也。
　　访闻惠卿妻弟方希觉初实未有考第选人，嘱请湖南察访章惇辟为勾当公事。是时邵州进士李锐深入溪洞，招到蛮酋田元猛，章惇意在谄附，成就希觉恩泽，遂以李锐招元猛之功，为方希觉之功，而转奉礼郎，其李锐几不沾赏。比及锐日夕称诉，惧此事发觉，力相蔽护，始以锐为一簿尉。此惠卿之朋比窃弄国赏也。
　　惠卿之舅监簿郑膺，始寄居秀州华亭县，以惠卿之故，一路监司如王庭老之辈皆卑下之，而招弄权势，不复可数，至夺盐亭户百姓之地以为田。而提刑卢秉挫其所为，仍发觉惠卿党人张若济奸赃公事，遂急移秉淮东，以张靓充两浙路转运。靓遂阴求秉罪，无有，即将秉所行盐法亏坏，欲成其过，而大失递年课额。惠卿既喜，靓即以妹妻其弟规。此惠卿之朋比专权，坏失国家利源也【二】。
　　朱温其为大理少卿，惠卿之妻弟方希益充详断，失入死罪，乃倚势妄称温其指挥，以脱己罪，又以惠卿之势逮引同官以为证。其断官李昭远与惠卿乡人，惠卿与温卿、升卿同坐与食以语，骂「昭远富贵爵禄尽由我家，你却不证方希益。」昭远称「无此，不敢虚引。」自后不复与见，日求其过。此惠卿欺国蔽亲鬻权也。朱温其殊无纤过，又讽府司录朱炎令勘入朱温其之罪无得，遂更不分首从，各罚铜十斤，而乃阴除方希益冲替之罪。此惠卿侮文罔上，坏陛下宪法也。
　　太学考诸州教授，方通乃其妻亲，词艺平常，惠卿不复计其可否，即令升卿势胁李定之辈，考为上等，以误朝廷，与之教授。此惠卿之自专以崇亲党也。
　　朝廷已定之法多所改更，不循义理，惟循己之一时喜怒。如怒邓绾，即令张琥同提举台官，又令一司一务敕于外州定夺闻奏之类，皆不可以诘计。此惠卿之专己自用，不顾朝廷也。
　　弟和卿都无善状，纔为阳曲尉，即讽章惇举为军器监丞。其举辞云：「风力精强，所至必治。」罔上如此，又迁京官。夫军器监丞既为要任，当亦选其人，而乃以小子妄煺其间，觽官擘画有可取者，则欺罔以为己出。至于措置乖方，则归之觽人。觽皆畏祸，不敢与之较。此惠卿之挟邪私亲也。
