<!-- { "loadSidebar": true } -->
　　权发遣本路提点刑狱刘宗杰言，邕州修城，不依宣抚司指挥丈尺，乞下经略司相度修筑。诏：「干系官并劾罪，其提举官刘宗杰自案举，特免劾。委经略司相度所筑城，如堪久远守御，即督功完就，若低怯难以御敌，别计工以闻。」
　　复置三司帐司催驱官一员。从李承之奏请也。
　　礼部言：「禘祫之外，亲祠太庙，并以功臣配享。」从之。去年十二月甲辰，初有诏，两纪并书此。
　　诏中书立给散常平钱谷赏罚法以闻。
　　又诏：「常平钱谷当输钱而愿输谷若金帛者，官立中价示民。物不尽其钱者，足以钱；钱不尽其物者，还其余直。常平仓钱谷，其在民者有常钱，春散之，敛从夏秋税。有所谓缓急阙乏而贷者，皆定输息二分，谷则岁丰量增价以籴，岁饥减时价粜之以赈饥。又听民以金帛易谷，而有司少加金帛之直。凡钱谷当给若粜，皆用九年诏书通取，留一半之余。」此据食货志第一卷，系之元丰元年，检寻日月未见，今附此「立给散常平钱官赏罚」后。实录称「赏法」恐字误，当作「罚」也。七年九月二十六日并九年正月九日、又二十二日，并合参照。五月十七日，实录有：「诏常平钱谷，愿以谷及金帛准市直中价，计二分息折纳者听。」即此件事也，或移此附彼。
　　法寺奏新知福州曾巩迁延不之官等罪，诏特罚铜十斤。
　　癸未，宣徽使王拱辰请以女童代集英殿大燕小儿队舞。从之。
　　知谏院蔡确言：「伏见陈绎复知制诰。案：绎污丑狼藉，道路共传。往在邓州，遂致闺门之祸【三四】，其子与妇一夕同命，而绎傲然无哀戚臱赧之容。及还京师，阴与中书属官张谔、练亨甫等交相朋附，因公事受张谔私简。踪迹已露，不可更污侍从。」诏陈绎落知制诰，为秘书监、集贤院学士。
　　斩内殿崇班、机榔县【三五】巡防地分陈嵩，刺配三班差使、机榔县守把胡清沙门岛。坐妄称贼至，无故擅弃城寨而走也。
　　甲申，以光禄寺丞上官均为太子中允、权监察御史里行。中丞邓润甫、知杂蔡确荐也。均家传云：「均用蔡确荐为御史。」四月乙卯可见。
　　内殿承制谢季成权提举训练福建路团结诸军。
　　诏：「编修明堂式所并归提点南郊事务所，比较熙河财利所并归经制熙河财利司，其详定编修令式及详定一司敕并并归修内诸司式所，一路一州一县敕并归重修编敕所，详定闲冗文字所令孔目房检正官结绝【三六】。以上除见存外，并罢局，余并依限了毕，限外官吏罢添给。」
　　又诏刑部大理寺，自今奏举习学公事，并举曾试刑法得循两资以上人。
　　赐度僧牒百付河北东路转运司买材木，应副大名府澶州修仓。
　　先是，上元张灯，太皇太后以齿疾不能食，不出观。乙酉，上复令禁中张灯露台，妓乐皆入。太后疾尚未平，酒数行而起。此据司马记闻。
　　丙戌，诏应捕盗公人罚铜钱并充转运司捉贼赏钱。
　　丁亥，大名府元城县主簿□璋上所注司马穰苴兵法三卷，诏送武学看详。其后，武学言有可采，诏璋候武学教授有阙，试兵机、时务策各一道取裁。
　　戊子，太子中允、权监察御史里行彭汝砺为馆阁校勘、江南东路转运判官。既而汝砺辞校勘，从之。辞日，复上疏论时事，且言：「不患无将顺之臣，患无谏诤之臣；不患无敢为之臣，患无敢言之臣。」上察其忠，慰谕久之。
　　命刑部员外郎、检正中书吏房公事向宗儒，太常丞、检正中书户房公事毕仲衍，并编修中书备对。宰相□充以圣问多出意表，故请为此书。「圣问多出意表」，据李清臣与许将书。三年八月十一日，书成。
　　己丑，诏：「赠尚书令韩琦依赵普例不加赠。」
　　又诏河北路以常平米赈济饥民。
　　庚寅，福建路体量安抚司言：「捕获廖恩党龙骑卒李员、杨禅，乞法外重断，所冀元刺充军之人有所畏惮，不敢走窜。」上批：「并处斩，枭首示觽。」
　　辛卯，中书礼房习学公事蔡京言：「御宝批降指挥，未经编录成册，恐岁月滋久，本末不全，乞委官编录。」从之，仍命京管勾。
　　诏宣徽院等处供报修注事，旬终月终自今更不供起居院，直供编修院日历所。
　　壬辰，以权知开封府、枢密直学士、右谏议大夫孙固同知枢密院事，右谏议大夫、集贤院学士、同修国史苏颂知开封府。
　　癸巳，诏任缘边及黄河地分官试刑法者【三七】，并须任满；待阙在一季内者，亦如之。
　　三司乞裁定诸路预买匹帛价，髃牧司乞于德顺军置场买马，并从之。
　　诏大理寺丞王钦臣展磨勘四年，前降一官指挥更不施行，其转太常丞及降太子中允敕并追毁。坐定夺解子平地界不实，案未上，年例当迁，已改太常丞，及案奏，特旨夺一官，而法当自未迁官时责降故也。
　　甲午，诏：「提举官并差朝官，资任、服色、添给、锡赐、序官、人从并依转运判官例。其当举于开封府界提点、诸路转运使副判官、提点刑狱见举官数内均减之。」后立法：诸路提举所举官计二百有九人，内一百有一人均减增定。此墨本所书，朱本签贴云：取会到数各不同，亦不须载，削去。
　　诏郓州寿张【三八】知县范规、济州郓城县牛在天各与堂除差遣。以县水灾，率市民护城有劳也。
　　又诏：「提举司天监近校月食时分，比崇天、明天二法，已见新历为密，又前闰正月岁在戊子，今复闰于戊午，恐理亦不谬，宜更不须考究。其所差讲究新历官等并罢，卫朴给路费钱二十千。」先是，朴在熙宁初更造新历，至十年，议者以为占月食差，故再诏朴集议。至是，罢之。熙宁九年正月二十七日，沈括奏并注云云，并合参考。新本削去，「先是」以下，乃朱本所增也。
　　又诏两浙转运使苏澥与知明州李定同计置造高丽国信过海船，如别奉朝旨干事，并听牒提点刑狱或转运判官。
　　又诏诸命官因事以财行求，虽行仓法处，非曲法者不坐，受财者论如法。
　　丙申，中书言，陕西转运使听带制置解盐使，其副使、判官悉罢兼领；安焘等奏，乞差校书郎丰稷充书状司。并从之。稷，鄞人也。
　　赐徐州干明寺塔名曰灵慧，僧真寂大师号曰灵慧大师。先是，徐州言「河水为患九十余日，州城甚危，长吏率官属诣塔斋祷，期浃日水退，当奏乞谥号。至六日，水果退。而阴雨连日，城中水潦无所决泄，居民忧恐告病，复祷于塔，实时开霁。真寂姓张氏，名仁节，河东人。唐开元、天宝间，住持泗州盱眙县先福寺，应化颇类僧伽。父老相传，唐末乱离，真身迎自泗州，泝流而上，止于彭城。州人相与置干明寺，至庆历中，始建今塔。乞赐师号、塔名，以旌灵应」故也。张仁节传，李昭堒集有之。
　　丁酉，废提点熙河蕃部司。
　　广南西路转运司言：「昨退交人表，以犯庙讳，及送还人口、发使人入贡三事。今交人并已悛改，经略司勾当公事杨元卿未肯收接，恐致猜阻。」诏：「元卿等速受表附递以闻，入贡使人发遣赴阙。其画定疆界、送还人口，别听处分。」又言：「邕州太平寨乞依陕西缘边例，增主簿一员。」从之。
　　御史台、合门言：「忌日神御殿行香，自今令髃臣班殿下，宰相一员升殿上香跪炉。」从之。先是，三司使李承之言：「伏见神御殿酌献，设皇帝位于庭下，升降再拜，而国忌日，两府列于殿上，轻重相形，于义未安。」故诏御史台、合门详定而着为令。
　　上批：「据高遵裕所奏，西人理索乙讹等事，此必尝有熟户出界，因索不获，遂于和市纵火，以摅一时之忿。深恐羌人酬赛，结成边隙，可速指挥鄜延路经略司，止作准环庆路牒访闻柔远寨熟户因理索人口，尝私侵入西界地分，见根究。移宥州照会，庶羌酋知此非朝廷意，亦显本路未尝容其侵扰。」后十余日，再批令吕惠卿更详羌情缓急，万一或未尝侵犯彼界，即勿发此牒。熙宁十年八月壬午、九月乙卯当考。元丰二年五月，遵裕坐得罪。元丰元年五月戊戌，范纯仁责官，当参照。
　　戊戌，知庆州高遵裕言，乞避转运判官孙迥。诏迥移河北路。遵裕与迥尝互讼市易【三九】，及以结籴起诏狱故也。
　　己亥，太傅兼侍中致仕、鲁国公曾公亮卒，年八十。上奠哭之，辍视朝三日，赠太师、中书令，配享英宗庙廷，谥宣靖。及葬，恩礼视韩琦，篆其碑首曰「两朝顾命定策亚勋之碑。」前一日，车驾又临之，特恩，非故事也。上尝语辅臣曰：「公亮谨重周密，内外无间，受遗辅政，有始有卒，可方汉张安世。」公亮喜荐士，多得人，然性吝啬，殖货至巨万，持禄固宠，为世所讥。晚年□病，以歌舞沈日夜。初，诏遗表外增推恩二人，子比部员外郎孝宗迁一官，殿中丞孝纯赐同进士出身，孙太祝说、咏、谊、诜各迁一官。后孝纯辞出身，乞以所得恩官其族人之未仕者，许之。孝宗等推恩，依朱本自三年二月己亥移入。墨本论公亮短处，朱本悉以无照据删去，新本复存之。有已附见熙宁三年九月者。
　　庚子，日中有黑子如李，自是至戊午凡十九日。
　　日本国通事僧仲回来贡方物。
　　知谏院蔡确同御史台鞫相州失入死罪，审刑院、大理寺定夺不当，干系官吏令开封府劾之。潘开事下御史狱旬余，所案与开封无异，乃诏确与御史同鞫。确以击搏进【四○】，□充素恶其为人。会充谒告，王珪奏用确。上从珪所请也【四一】。此据司马光记闻。
　　辛丑，诏，签书枢密院事曾孝□遭父丧，令依旧签书。此据密记，当考。二月四日，候卒哭起复。
　　壬寅，环庆路经略司言，环、庆二州阙乏蕃部及弓箭手，去年合纳欠负，乞依汉户等倚阁七分，至将来秋料纳。从之。
　　广南西路转运司言，桂州增屯兵马，乞于全、永等州拨粮二十万硕，及于衡州铸钱监给十万缗应副支遣。诏：「粮于荆湖南路转运司拨，钱以本路去年未起发年额等钱五万三千余缗充，仍具军兴所余、后来已支、见在数以闻。」
　　癸卯，入内副都知、经制熙河路边防财用等事李宪言：「同经制官及同管勾经制官分巡所至州军，各称行司官吏，上下难以遵禀。乞同经制官以下凡遇分巡，如事干边防、蕃部、弓箭手及差移官吏、勾抽役兵、改易措置，候回本司与长吏从长商议，所贵上下易于禀从。」从之，仍许宪衔内增「都大」二字，本司管勾官并申路状。
　　修闭曹村决口所言，昨计修闭之功，凡役兵二万人，而今止得万五千人有畸。诏河北东路、开封府界差雇万人。
　　甲辰，权荆湖南路转运副使朱初平乞以耕牛博买器甲，又乞广南西路军兴剩数粮草拨充合搬上供额。并从之。
