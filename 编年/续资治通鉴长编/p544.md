<!-- { "loadSidebar": true } -->
　　庶又言：「古有五音，而今无正征音。国家以火德王，征属火，不宜阙。今以旋相五行相生法【三四】，得征音。」又言：「尚书『同律、度、量、衡』，所以齐一风俗。今太常教坊、钧容及天下州县，各自为律，非书同律之义。且古者帝王巡狩方岳，以考礼乐同异，以行诛赏。谓宜颁格律，自京师及州县，无容辄异，有擅高下者论之。」
　　帝召辅臣观庶所进律、尺、钥，又令庶自陈其法，因问律吕旋相为宫事，令撰图以进。其说以五正、二变配五音【三五】，迭相为主【三六】，衍之成八十四调。旧以宫、征、商、羽、角五音，次第配七声，然后加变宫、变征二声以足之。庶推以旋相之法，谓五行相戾，非是，当改变征为变羽，易变为闰，随音加之，则十二月各以其律为宫，而五行相生，终始无穷。诏以其图送详定所。庶又论吹律以听军声者【三七】，谓以五行逆顺【三八】，可以知吉凶，先儒之说略矣。
　　是时胡瑗等制乐已有定议，特推恩而遣之。镇为论于执政曰：
　　今律之与尺，所以不得其真，由累黍为之也。累黍为之者，史之脱文也。古人岂以难晓不合之法，书之于史，以为后世惑乎，殆不然也。易晓而必合也，房庶之法是矣。今庶自言其法，依古以律而起尺，其长与空径、与容受、与一千二百黍之数，无不合之差。诚如庶言，此至真之法也。
　　且黄钟之实一千二百黍，积实分八百一十，于算法圆积之，则空径三分，围九分，长九十分，积实八百一十分，此古律也。律体本圆，圆积之是也。今律方积之，则空径三分四厘六豪，比古大矣。故围十分三厘八豪，而其长止七十六分二厘，积实亦八百一十分。律体本不方，方积之，非也。其空径三分，围九分，长九十分，积实八百一十分，非外来者也。皆起于律也。以一黍而起于尺，与一千二百黍之起于律，皆取于黍。今议者独于律则谓之索虚而求分，亦非也。其空径三分，围九分，长九十分之起于律，与空径三分四厘六豪，围十分三厘八豪，长七十六分二厘之起于尺，古今之法，疏密之课，其不同较然可见，何所疑哉？
　　若以谓工作既久而复改为，则淹久岁月，计费益广，又非朝廷制作之意也。其淹久而费广者，为之不敏也。今庶言太常乐无姑洗、夹钟、太簇等数律，就令其律与其说相应，钟磬每编才易数枚，因旧而图新，敏而为之，则旬月之功也，又何淹久而广费哉？
　　执政不听。房庶上律吕旋相图在四年二月庚寅，今从律历志并书之，乐志载房庶论今乐犹古乐，附五年九月。
　　注　　释
　　【一】失措原作「失错」，据编年纲目卷一四改。
　　【二】仍重赏功以购募之「功」字原脱，据宋本、宋撮要本、阁本补。
　　【三】加观文殿学士「殿」下原有「大」字，据宋本、宋撮要本、阁本及宋史全文卷九上、宋史卷三一二韩琦传删。
　　【四】将为乱「乱」下原有「矣」字，据宋本、宋撮要本、阁本删。
　　【五】又转运司颇肆科率「科」下原有「扰」字，据阁本及宋会要职官四一之九○删。
　　【六】同髃牧制置使张尧佐「制」原作「处」，据本书卷一六九皇佑二年闰十一月庚申条及宋史卷四六三本传改。
　　【七】臣僚尝论奏此句宋本、宋撮要本作「三尝论奏」。
　　【八】盖为朝廷曲全事体尔「廷」原作「延」，据宋本、宋撮要本、阁本改。
　　【九】于闾里立保伍之法「保伍」原作「五保」，据宋本、宋撮要本及宋史卷二八三夏竦传、续通鉴卷五二改。
　　【一○】数商贩部中「数」原作「每」，据同上两本及同上书改。
　　【一一】在并州「在」原作「至」，据同上两本及同上书改。
　　【一二】魏泰东轩实录以为□奎所奏「泰」原作「秦」，据宋本、宋撮要本、阁本改。
　　【一三】以知制诰王洙言得象谥同周公「谥」下原有「有」字，据宋本、宋撮要本、阁本及续通鉴卷五二删。
　　【一四】立侍敷对「侍」原作「俟」，据宋本、宋撮要本及长编纪事本末卷二九讲筵、续通鉴卷五二改。
　　【一五】髃小莫不革心「革心」，宋本、宋撮要本作「革音」。
　　【一六】臣近闻圣慈以接送契丹国使来往「使」原作「信」，据阁本改。
　　【一七】此何言也「言」原作「事」，据宋本、宋撮要本、阁本及长编纪事本末卷三九唐介劾张尧佐、编年纲目卷一四、宋史全文卷九上、宋史卷三一六唐介传改。
　　【一八】乃召当制舍人即殿庐草制而责之「召」原作「诏」，据宋本、宋撮要本、阁本及同上长编纪事本末、宋史全文改。
　　【一九】责授春州别驾「春」原作「英」，据宋本、宋撮要本、阁本及同上长编纪事本末改。
　　【二○】因风彦博织灯笼锦以进「风」原作「令」，据宋本、宋撮要本及同上长编纪事本末、宋史全文、编年录卷五改。
　　【二一】大臣无一人为国了事者「了」原作「任」，据宋本、宋撮要本、阁本及同上长编纪事本末改。
　　【二二】因击碎之「碎」原作「破」，据宋本、宋撮要本及同上长编纪事本末改。
　　【二三】殊非故事也宋本、宋撮要本作「殊拜非故事也」，编年录卷五作「此殊拜非故事也」，宋史卷三一一庞籍传作「出殊拜也」。
　　【二四】必用忠厚淳直「忠厚淳直」，原作「忠直淳厚」，据宋本、宋撮要本、阁本及宋史全文卷九上乙正。
　　【二五】国恶不可书「可」字原脱，据宋本、宋撮要本补。
　　【二六】雄州广信安肃军榷场「榷场」原作「雄场」，按宋史卷一八六食货志下八，「景德二年，令雄、霸州、安肃军置三榷场……又于广信军置场」，作「雄场」无义，今改。
　　【二七】民储已竭「民」原作「已」，据宋本、宋撮要本、阁本及宋包孝肃公奏议卷七请救济江淮饥民改。
　　【二八】陕西盐法「法」字原无，据同上书宋包孝肃公奏议、宋史全文卷九上补。
　　【二九】放行原作「贩行」，据宋本、宋撮要本及同上二书改。
　　【三○】李照以纵黍累尺「照」原作「昭」，据宋本、宋撮要本及长编纪事本末卷三一皇佑再定、宋史全文卷九上、通考卷一三二乐四、宋史卷七一律历志四改。
　　【三一】管容黍一千二百「管」下原有「尺」字，据宋本、宋撮要本及同上通考、宋史删。
　　【三二】校前二说为是「二」原作「三」，同上通考及宋史均作「二」，按文义，李照一说，胡瑗一说，作「二」为是，今据改。
　　【三三】唐祖孝孙张文收号称知音「收」原作「首」，据宋本、宋撮要本及长编纪事本末卷三一皇佑再定、旧唐书卷八五张文收传、同上通考、宋史改。
　　【三四】今以旋相五行相生法「旋相」二字原脱，据宋本、宋撮要本及同上长编纪事本末、通考补。
　　【三五】其说以五正二变配五音「五正」原作「三正」，据宋本、宋撮要本及同上通考、宋史改。
　　【三六】迭相为主「主」原作「三」，据同上两本及同上二书改。
　　【三七】庶又论吹律以听军声者「庶」字原脱，据同上两本及长编纪事本末卷三一议乐、同上通考、宋史补。
　　【三八】谓以五行逆顺「逆顺」原作「顺逆」，据同上两本及同上三书乙正。
续资治通鉴长编
卷一百七十二
卷一百七十二
　　起讫时间 起仁宗皇佑四年正月尽是年六月
　　卷　　名 续资治通鉴长编卷一百七十二
　　帝　　号 宋仁宗
　　年　　号 皇佑四年（壬辰，1052）
　　全　　文
　　春正月辛亥，徙英州别驾唐介为全州团练副使、监郴州酒税【一】。
　　王尧臣、王守忠、陈旭等，较庆历、皇佑总四年天下财赋出入，凡金币丝纩薪刍之类，皆在其数【二】，参相耗登，皇佑元年入一亿二千六百二十五万一千九百六十四，而所出无余；为书七卷，丙辰，上之。诏送三司，取一岁中数以为定式。二年正月受命，至是乃上之。
　　庚申，干宁军献古钟，诏送详定大乐所。实录明年二月末又书干宁进古钟。本志亦在明年二月。而此年所进，志独不书，恐实录重出也。今止存其一，明年二月不复书。
　　丙寅，听吉州司理参军祝绅持兄服。初，江南东路体量安抚言绅幼亡父母，养于兄嫂，已尝为嫂服，今又请解官持兄丧。上曰：「近世盖有匿父母丧而干进者，今绅虽所服非礼，然不忘鞠养之恩，亦可劝也。」既听之，仍候服阕日，与幕职官、知县。
　　诏：「昨为唐介显涉结附【三】，合行降黜，亦虑言路或塞，寻与叙迁。尚恐言事之臣有所顾忌。御史台、谏院，其务尽鲠直，以箴阙失。仍令通进司，或有章奏，画时进入【四】，必当亲览，或只留中。」此据会要四年正月十九日丙寅也。
　　戊辰，诏御史台，臣僚年七十，因体量罢官或分司、致仕者，更不推恩子孙。
　　己巳，诏许诸路转运司灾伤处贷民种食，即不得以劝诱为名，抑配人户。
　　壬申，枢密直学士、工部侍郎、知福州刘夔请解官归武夷山为道士，不许，寻命知建州。夔，建州人也【五】。遂以户部侍郎致仕。知建州在今年十月戊戌，致仕在明年四月，今并书之。
　　癸酉，刑部郎中、江东转运使张沔直史馆。翰林学士赵燍等言沔早居台省，颇闻清谨，乞加褒擢故也。
　　乙亥，塞郭固口。
　　二月戊寅，上谓辅臣曰：「东南岁比不登，民力匮乏，尝诏损岁漕百万石。今发运使施昌言、许元乃欲分往两浙、江南调发军储，是必谋诛剥疲民，求羡余以希进尔，宜约束之。」因诏昌言等遵前诏，毋得辄有科率。
　　己卯，降利州路转运使、度支郎中李熙辅提点荆湖北路刑狱，度支员外郎张纪知歙州，并坐按部无状也。
