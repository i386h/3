<!-- { "loadSidebar": true } -->
　　普复上表谢曰：「昨者臣未测事宜，辄陈狂瞽，陛下亲纡宸翰，密谕圣谋，臣窃审思信为上策。将帅若克遵成算，固可平戎，但不副天心，致兹败事。今既边防有备，更复何虞。况陛下登极十年，坐隆大业，无一物之失所，见万国之咸康。所宜端拱穆清，啬神和志，以无为无事，保卜世卜年，自可远继九皇，俯观五帝，岂必穷边极塞，与戎人较其胜负。臣素亏壮志，矧在衰龄，固无功伐可称，惟竭忠纯上答。」观者咸叹其忠。
　　六月戊戌朔，日有食之。
　　上以诸将违诏失律，作自勉诗赐近臣。初议兴兵，上独与枢密院计议，一日至六召，中书不预闻。及败，召枢密院使王显，副使张齐贤、王沔，谓曰：「卿等共视朕，自今复作如此事否？」上既推诚悔过，显等咸愧惧，若无所容。（推诚悔过事，更当考。）宰相李昉等相率上疏曰：「伏思用兵北伐，盖有其由。良以晋朝生灵仅踰百万，遭罹否运，役于北戎，迫其凶威，畜为奴婢。陛下内怀痛悼，将图拯救，而倚任之际，将帅非才，莫遵庙胜之谋，荐致舆尸之败。天声靡振，敌气弥骄，罔能救于沦胥，乃自致于狼狈，两河生聚，几陷兵锋。然悔既往而难追，事已成而不咎，未可与争，灼着于前经，姑务息民，何嫌于屈己。况天生北狄，为患中国，汉高祖以三十万之觽，困于平城，卒用奉春之言，以定和亲之策。以至文帝，奉之弥优，外示羁縻，内深抑损，而边城晏闭，黎庶息肩，所伤匪多，其利甚溥矣。况獯鬻之性，惟利是求，傥陛下深念比屋之磬县，稍减千金之日费，密谕边将，微露事机，彼亦素蓄此心，固乃乐闻其事，不烦兵力，可弭边尘。此所谓屈于一人之下，伸于万人之上者也。伏望陛下裁之。」（此疏据实录别本。昉传在幽蓟失利后，不得实日月，今附见，本传乃无之。玉壸野史称太宗将搜渔阳，昉上疏力谏，士论骇伏，当即是此疏也。）
　　上虑契丹必入寇，命左卫上将军张永德知沧州，右卫上将军宋偓知霸州，右骁卫上将军刘廷让知雄州，蔚州观察使赵延溥知贝州。廷让等皆宿将久罢节镇，上欲令击敌自效，故与延溥并命。
　　丙辰，以御史中丞辛仲甫为给事中、参知政事。
　　乙巳，屯田郎中、知制诰、知大名府赵昌言，遣观察支使郑蒙【二九】乘驿诣阙上书，请斩败军将曹彬等。上览奏嘉叹，优诏褒之。寻召拜御史中丞。知制诰正为中丞，始此。昌言，汾州人也。（为中丞在七月八日，今并书之。）车驾常幸金明池，特召昌言预焉。宪官从游宴，自昌言始。（宪官从游宴不得其时日，今附见于此。）
　　丙辰，曹彬等至阙。戊午，诏翰林学士贾黄中、右谏议大夫雷德骧、司门员外郎知杂事李巨源召彬及崔彦进、米信、杜彦圭、行营都监郭守文、马步都指挥使傅潜、押阵部署陈廷山、排阵使蔡玉、先锋都监薛继昭等九人诣尚书省鞫之。
　　秋七月戊辰，贾黄中等言：「曹彬、郭守文、傅潜具伏违诏失律，士多死亡；米信、崔彦进违部署节制，别道回军，为敌所败；杜彦圭不容士晡食，设阵不整，军多散失；蔡玉遇敌畏懦不击，易服潜遁；陈廷山涿州会战失期；薛继昭临阵先谋引退，军情挠惑：法皆当斩。」诏百官议之。己巳，工部尚书扈蒙等议如有司所定。彬素服待罪，深自引咎。庚午，责彬为右骁卫上将军，彦进为右武卫上将军，信为右屯卫上将军，守文为右屯卫大将军，潜为右领军卫大将军，彦圭为归州团练副使，廷山为复州团练副使，玉除名配商州，继昭罢文思使为供奉官。诏郡臣列校，有没于军阵或陷于戎寇者，宜加优□，录其子孙；百姓有运粮不还者，给复二年，家赐粟三硕。
　　初米信、傅潜等军败觽扰，独李继隆以所部振旅成列而还，即命继隆知定州。及诏分屯诸军，继隆令书吏尽录其诏。旬余，有败卒集城下，不知所向，继隆按诏给券，俾各持诣所部。上嘉其有谋，壬申，以继隆为马军都虞候，领云州防御使。
　　甲戌，以步军都指挥、静难节度使田重进为马步军都虞候。自张令铎【三○】罢马步军都虞候，凡二十五年不以除授，幽州之役，惟重进之师不败，故特命之。师初自蔚州还，袁继忠为后殿，行列甚整，至定州，有降卒后期至者，重进怒，将斩之，继忠谕以杀降不祥，皆赦免之。
　　壬午，遣枢密都承旨杨首一等诣并、代等州，部所徙山后诸州降民至河南府、许汝等州，徙者凡八千二百三十六户，七万八千二百六十二口，及牛羊喰马四十余万头。（此据别本九月戊寅所书。）
　　左谏议大夫、签书枢密院事张齐贤言事颇忤上意，于是上问近臣以御戎计策，齐贤因请自出守边。戊子，授齐贤给事中、知代州，与都部署潘美同领缘边兵马。
　　癸巳，阶州言福津县有大山自龙帝峡【三一】飞来，壅白江水逆流高十余丈，坏民田数百里。
　　甲午，陈王元佑改名元僖，韩王元休改名元侃，冀王元鉨改名元份。
　　国子博士李觉上言：「秦、汉以来，民多游荡，趋末者觽，贫富不均。今井田久废，复之必难，旷土颇多，辟之为利。且劝课非不至而尚多闲田，用度非不省而未免收赋，地各有主户，或无田产，富者有弥望之田【三二】，贫者无卓锥之地，有力者无田可种，有田者无力可耕，雨露降而岁功不登，寒暑迁而年谷无获，富者益以多畜，贫者无能自存。欲望令天下荒田，本主不能耕佃者，任有力者播种，一岁之后，均输其租，如此乃王化之本也。」上览而嘉之。
　　八月，初徙云、朔、寰、应四州民，诏潘美、杨业等以所部兵护送之，时契丹国母萧氏与其大臣耶律汉宁、南北皮室及五押惕隐，领觽十余万，复陷寰州。业谓美等曰：「今寇锋益盛，不可与战。朝廷止令取数州之民，但领兵出大石路，先遣人密告云、朔守将，俟大军离代州日，令云州之觽先出。我师次应州，契丹必悉兵来拒，即令朔州吏民出城，直入石碣谷，遣强弩三千列于谷口，以骑士援于中路，则三州之觽，保万全矣。」监军、西上合门使、蔚州刺史王侁沮其议，曰：「领数万精兵而畏懦如此，但趋雁门北川中，鼓行而往马邑。」军器库使、顺州团练使刘文裕亦赞成之。业曰：「不可，必败之势也。」侁曰：「君素号无敌【三三】，今见敌逗挠不战，得非有他志乎？」业曰：「业非避死，盖时有未利，徒杀伤士卒而功不立。今君责业以不死，当为诸公先死耳。」乃引兵自石峡路趋朔州，将行，泣谓美曰：「此行必不利，业太原降将，分当死，上不杀，宠以连帅，授之兵柄，非纵敌不击，盖伺其便，将立尺寸功以报国恩。今诸君责业以避敌，业当先死于敌。」因指陈家谷口曰：「诸君于此张步兵强弩，为左右翼以援，埙业转战至此，即以步兵夹击救之，不然者，无遗类矣。」美即与侁领麾下兵阵于谷口。自寅至巳，侁使人登托逻台望之，以为敌败走。侁欲争其功，即领兵离谷口，美不能制，乃缘灰河西南行二十里，俄闻业败，即麾兵却走。业力战，自日中至暮，果至谷口，望见无人，即拊膺大恸，再率帐下士力战，身被数十创，士卒殆尽，业犹手刃数十百人，马重伤不能进，遂为敌所禽，其子延玉与岳州刺史王贵俱死焉。业初为敌所围，贵亲射杀数十人，矢尽，张空弮，又击杀数十人，乃遇害。业既被禽，因太息曰：「上遇我厚，期捍边破贼以报，而反为奸臣所嫉，逼令赴死，致王师败绩，何面目求活于异地！」乃不食三日而死。
　　业不知书，忠烈武勇，有智谋。练习攻战，与士卒同甘苦。代北苦寒，人多服□罽，业但挟纩，露坐治军事，傍不设火，侍者殆僵仆，而业怡然无寒色。为政简易，吏民爱之。御下有恩，故士卒乐为之用。其败也，麾下尚百余人，业谓曰：「汝等各有父母妻子，与我俱死，亡益也，傥敌人散去，尚可还报天子者。」觽皆感泣，不肯去，遂俱死，无一人生还。
　　上闻业死，甚痛惜。辛亥，诏削美三任；侁除名，配金州，文裕，登州。赠业太尉、大同节度使，赐其家布帛千疋，粟千硕，录其子供奉官延朗等五人【三四】及贵子二人。
　　九月戊辰，户部郎中张去华献大政要录三十篇，上嘉之，降玺书曪美，赐帛五十段。去华初受命知陕州，因留不行。
　　判刑部张佖上言：「望自今应断奏失入死刑者，不得以官减赎，检法官削一任，长吏并停见任。」从之。（张佖上言，本志在五月后，今移见于此。）尝有犯大辟者，诏特减，上谓佖曰：「朕以小人冒法，原其情非巨蠹，故贷死流窜，亦足以惩艾之也。」佖对曰：「先王立法，盖为小人，君子固不犯矣。」上以语宰相，且叹赏佖，以为知言。
　　冬十月丙申朔，上出飞白书赐宰相李昉等，因谓曰：「朕退朝未尝虚度光阴，读书外尝留意于真草，近又学飞白，此虽非帝王事业，然不犹愈于畋游声色乎！」昉等顿首谢。
　　左拾遗真定王化基抗疏自荐，上览之，谓宰相曰：「化基自结人主，诚可赏也。」又曰：「李沆、宋湜皆嘉士。」即命中书并化基召试。庚子，并除右补阙、知制诰，各赐钱百万。沆，肥乡人；湜，长安人：时皆为著作郎直史馆。上又以沆素贫，负人息钱，别赐三十万偿之。上尤重内外制之任，每命一词臣，必咨访宰相，求才实兼美者，先召与语，观其器识，然后授之。尝谓左右曰：「词臣之选，古今所重。朕早闻人言，朝廷命一知制诰，六姻相贺，以谓一佛出世，岂容易哉！郭贽南府门人，朕初即位，因其乐在文笔，遂命掌诰。颇闻制书一出，人或哂之，盖其素乏时望。业已进用，朕亦为之腼颜，然亦终不令入翰林也。」
　　甲辰，以陈王元僖为开封尹、兼侍中，户部郎中张去华为开封府判官，殿中侍御史陈载为推官，并召见，谓曰：「卿等朝之端士，故兹选用，其善佐吾子。」各赐钱百万。及去华就迁左谏议大夫，又令枢密院王显传旨，谕以辅成之意。（陈载，未见。）
　　丙午，改御前及书诏、天下合同三印皆为宝。
　　戊午，出御制新译圣教序赐宰相李昉等。
　　庚申，以黎桓为静海节度使，命左补阙李若拙、国子博士李觉赍诏往使。桓制度踰僭，若拙既入境，即遣左右戒以臣礼，桓拜诏尽恭。燕飨日，以奇货异物列于前，若拙一不留盼，又却其私觌，惟取陷蛮使臣邓君辨以归。桓又谓觉等曰：「此地山川悠远，中朝人乍历之，不亦劳乎！」觉对曰：「国家提封万里，列郡四百，地有平易，亦有险固，此一方何足云也。」桓默然色沮。（觉使交州，实录在十二月辛巳，今并书之。）
