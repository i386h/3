<!-- { "loadSidebar": true } -->
　　广南西路经略使熊本言：「知宜州和斌、通判黄陶相度宜州思恩、天河、河池、龙水等县所管土丁七千余人，遇有贼盗，缓急可以追呼。兼普义、德谨、思立、镇宁四寨控制蛮贼所出入路，欲令所属县编排土丁，分作都分，除逐隘旧防托土丁外，各增三十人。其非防托者，遇有盗入省地，并许缘边县及州追呼遣人部领，会合捕杀。」又言：「已差提举左江都巡检、供奉官、合门祗候成卓及监填乃金坑、朝奉郎邓阙同至永平寨，约安南定地界，依诏以『计议办正疆至所』为名。」并从之。（七月八日辛亥、八月二日乙亥，七年五月十二日庚戌，奖谕开路功。八月七日【一九】，令成卓供析。）
　　权发遣鄜延经略司刘昌祚言：「禁军逃亡，诈为厢军投换，或却投禁军捕获，或因事败露，乞依本军法。」从之。又乞自今诸军逃亡事故，其所遗鞍马，许有马与阙马人比较武艺，内优者与善马，及监牧司所给新马亦准此。从之，仍下陕西、河东路。后昌祚又言：「案试诸将下新招简及投换马军各请纲马人，数内有将下新招土兵十一人武艺劣等，已改给与本将下有武艺阙马旧人。」诏以武艺劣等者名下马，通一路简试有武艺人改给。又诏昌祚详度，每十匹以七匹改给武艺高强人，三匹给第二等武艺上名。
　　诚州团练使、提举崇福宫李评卒。以大长公主孙，特赠易州观察使，赐银千两。评少颇涉书传，尝以公主遗奏，召试学士院，改殿中丞，评意不满，辞之。后二年，再召试，复止迁一官，评愈不悦，至上书辨论。前后言事甚多，或见施行，然天资刻薄，在合门、枢密院招权不忌，多布尔目，采听外事，自效以为忠，侥幸大用，中外侧目。及卒，人无怜者。
　　制置发运司言：「本司元丰二年被旨赐籴本以一百万缗为率，至今截拨未足；况每年总般江、淮、荆、浙六路上供年额六百二十万石，逐路出限，不到万数甚多，全赖籴本钱乘时和籴，起发上供，应办年计。今淮南催促钱帛所牒会问数目【二○】，本司以无圣旨，难准议供报，然恐其别有申陈。」诏：「籴本钱系朝廷特赐，今不得一例起发。」
　　熙河兰会路经略安抚制置使司言：「据同总领熙州蕃兵将王赡状，亡父君万因孙迥言张穆之违法结籴，为亡父尚欠六万余贯，计算折会外，计钱二万三千余贯。赡曾于元丰四年五月内登闻院进状，乞将经制司功利与子转一官，及遗表特与二人恩泽，折除上件见欠钱，蒙中书判状不行。赡自军兴以来，累立战功，实为出觽，所欠钱物，无从可得。伏望俯矜君万开拓战功，及赡今来累立劳效，将其家业正行估纳入官。」上批：「宜检会元丰四年五月内王赡再进状陈乞事理，特依所乞施行。」（此据御集，盖李宪尝为之请，今再为之请也。君万卒，在三年五月三日。）
　　己酉，诏通直郎、试御史中丞、权直学士院舒亶免除名，止追两官勒停；奉议郎、守监察御史顿起冲替，系事理重；御史台、太府寺官吏以疏决释之。初，亶不晓法意，误谓当别置录目，因言尚书省不置录目，不奉法。尚书省办论既明，亶犹固执。他日，上谕都省，令取亶台中所置录目，必无之。亶果不置，仍以他簿书增写「录目」字与寮属书押送都省，坐此被劾。又学士院公使时悉罢，而亶辄以本院□钱自给，复坐计赃杖九十。两案具奏，上谕近臣曰：「亶学士院自盗赃罪，情至轻而法重，其诈为录目，乃法轻情重。身为中丞，诈妄如此，不可恕也。」于是诏亶历任职事官及知制诰并不为官，宜追寄禄两官，故有是命。起以附阿亶言录目事不实，故亦黜之。（亶本传云，异时学士草制，月给油烛。亶承故例取之，事下大理，初谓误用，法官□处厚驳之【二一】，卒抵置罪。实录乃不载□处厚驳案事，当考。旧纪书中丞舒亶辄用公使，坐赃追官勒停。田画作王安礼行状云：三省既建，台谏官颇言中书省，至有不当而被斥者。时舒亶为御史中丞，亶性倾覆，有奸雄才，而内实闇，不晓政事，数为举劾以自逞，气焰灼然，见者侧目，而心独惮安礼。尝上疏言事，其辞有执政官喜为虚语以笼士大夫者，意乃指王珪，以明不为安礼发。安礼以谓亶奸人，身执法，言执政大臣，岂有迁就而为疑词者？亶又言尚书省不置录目，有旨按责其罪，安礼曰：「尚书省有发放历，录其事目，以付法曹，不曰录目乎？」亶曰：「录目行下，始为发放，此固非元法。」安礼曰：「愿得御史台录目以为式。」亶视台中所用历，乃与尚书省同，即谬为台历，注「录目」字于其首。安礼知其奸，乃以状弹之，并劾其直学士院冒用公使物，有诏杂治。狱成，具得其赃妄状。安礼奏上曰：「亶所坐冒用公物，则赃轻而法重；注录目，则事微而情恶。愿陛下断而行之，以儆有位。」又曰：「臣观陛下行事时轻时重，一屈一伸。」上曰：「何谓也？」安礼曰：「陛下每谪言事官，则疑臣等太伸，以故裁抑执政，而亶等乘间敢肆诋欺臣。望陛下视理如何，循法所在，虽百屈百伸，臣之愿也。」上曰：「亶论如法。」于时多右亶者，故安礼特力争之。）
　　辛亥，诏：「提举陕西买马司更不兼茶场司，其博马茶每驮减价二千，更不拨还，许为茶场司课息。其买马司所用茶价，限岁终还足。」（四月戊申可考。）
　　河东经略司言：「五月，西贼入麟州神堂寨，知州訾虎等领兵出战有功。」诏虎自今毋得轻易出入，遇有寇，止令裨将出兵掩逐。（新纪五月书：「夏人寇麟州，知州訾虎败之。」旧纪仍于六月辛亥书此，今两存之。）
　　壬子，朝散郎、前权知登州赵偁为京东路转运判官，从□居厚荐也。（或附正月庚子。）
　　淮南转运、提点刑狱司言：「濠州定远县尉贾棠以体量愚暗不晓事差替，自体量后，亲捕获强窃盗四伙，乞许令满任【二二】，除落差替。」从之。
　　癸丑，礼部尚书黄履试御史中丞。时大臣有罪罚金，履奏：「贾谊言：『遇之以礼，则髃臣自喜；婴以廉耻，故人矜节行。』髃臣且然，况大臣乎？故罪在可恶，黜之可也；可恕，释之可也，岂可以罚金而示辱哉？」时侍郎以下不许独对殿上，着在甲令。履言：「陛下厉精政治，博访得失，虽郡县被召官犹令独对，况法从之臣哉？请刊此令。」（此二事，据履本传附初拜中丞时，当考从违。）
　　御史翟思言事，有旨诘所自，履谏曰：「御史以言为职，非有所闻则无以言。今乃究其所自来，则人将惩之，而台谏不复有闻矣，恐失开言路之意。」事遂寝。（此亦据履本传。）
　　诏御史中丞、门下中书外省官各举人材堪充言事或治察御史五员。
　　诏通直郎、右正言王桓罢右正言，送尚书吏部；宣德郎、监察御史翟思、杨畏并放罪。桓尝论舒亶罪不当，思与畏亦尝论列，及亶既黜，桓等皆待罪，故有是命。
　　给事中韩忠彦乞以绘像恩增差弟粹彦监相州酒税。诏：「韩琦有功于国，非他臣比，特依所乞，令吏部自今常授其家子孙一人相州官，仍别推绘像恩。」
　　乙卯，诏：「近以炎暑，开封府、大理寺系囚，已令督责官属并力结竟，其诸路令刑部指挥提点刑狱司催督。」
　　检校礼部尚书、南丹州刺史莫世忍为检校户部尚书，给铜牌、旗号，其子侄九人并赐官勋。以经制宜州谢麟言：「大军讨安化蛮獠，世忍献木弓百、弦二百、药箭五千，自言世为外臣，修贡不懈。」故有是命。
　　河东路经略司言：「葭芦寨巡防兵逢贼，以觽寡不敌，致陷没，未敢依阵不胜法施行。」诏阵亡人惟将官、使臣等分阵胜、阵负，诸军用阵胜例，一等推恩。
　　泾原路经略司欲以照管修筑故寨堡为军形，诱致贼马近边，令姚麟等掩击，或伺便出寨讨袭。诏塞内诱致贼马，或出塞讨击，并委经略使卢秉便宜施行。（御集：六月十一日，措置河北籴便司奏：「昨准朝旨，于瀛、定、滑三州计置修盖仓牔，今真定府有客人结揽木椽一十七万余，并已借过官钱，就山场采造。今若不行收买，窃恐借钱故难便拘收。伏乞朝廷早降指挥，更于甚处度地修盖。」御批：「先令契勘北京见管仓舍广狭丈尺，并确的可盛贮斛斗数目，画图闻奏。候到，同今状进呈取旨。」按四年九月二十三日，已修北京等处仓，或此御批当系四年六月十一日。今附见，当详考。三州修仓乃四年四月二十八日，今年闰六月十七日，赐度牒修北京仓。）
　　丙辰，广信军言：「北界西南面安抚司累牒问置教场所因，本军已移牒称：『所指处乃村民庄舍，昨以两朝通欢之意，已曲令废毁，然庄舍深在当军界腹内，就使是村民习射之所，筑立墙院，修置射垛，于信誓全非违碍，兼于北朝了无干涉，岂烦较辨？』已而回牒称：『自两朝通好以来，戒约缘边州军不得创生事端。今起筑教场，练习军伍，有违信誓，深为不便。请速毁废，及责问生事官吏，重加诫断。』」诏：「观其来牒，辞理已屈，勿更回报。」
　　时朝廷方经武事，增修边备，趋时者争献北伐之策。吕公着至定州，即为上言：「中国与契丹通好久，边境晏然无事，塞上屯军亦素有节制，惟宜静以镇之。」又尝因走马承受入都，附奏前说。既回，传上语谕公着曰：「边陲诚无警，更须远斥候，广侦伺，以为之防。」保甲法新行，被边皆设教场，日鸣金鼓，课人诵战法，声达于敌境，檄边郡以为生事违誓约。上委公着处其事，且赐手诏曰：「近以北界理会团教场，已委卿处置闻奏，卿可审为酌量，务在事体适中，外不致张皇坚敌之疑，内使州县公私无繁扰迁徙伤财之弊，且不启贪寇缘而生事之害，乃朝廷意也。」公着即上奏，以为：「古人之治兵农，有疆以周索者，有疆以戎索者。今遣边人习战法于境上，尤非宜，且非管子寄令之意也。请一切罢去，专以旧弓箭手法从事。」不听。
　　河东路转运司言：「准朝旨，令本司计置粮斛一十万石于□堡寨、永宁关，以备陕西米脂等处支费。已依数计置讫，却乞以绛州垣曲县钱监所铸见在钱数拨还。」从之。
　　丁巳，提举河北路保甲狄谘言：「卫州远年牧地，乞并拨属牧地官司拘籍，以租课责转运司。」从之，仍令自元丰元年管认送纳。
