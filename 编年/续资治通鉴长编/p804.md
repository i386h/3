<!-- { "loadSidebar": true } -->
　　诏：「河北转运、提点刑狱、提举司所部广远，宜分为两路：以滨棣【八】德博恩冀沧瀛雄澶莫州、大名府、信安保定【九】干宁永静军为东路，怀卫磁相邢洺深祁保定赵州、真定府、安肃广信顺安永宁军为西路。其支移钱物，令逐司各依久例立为年额应副，令通融均济。」
　　知大名府韩绛言，安抚司旧封桩钱帛八十六万，转运司借用过半，相承岁久，乞自朝廷拨还，诏除之。
　　高遵裕言：「瞎□叱率迭、宕诸羌胁青唐，寇盐川寨，包顺击走之。」初，王韶欲遣张玉讨青唐，遵裕曰：「青唐无罪，第为生羌所胁耳。」但遣裨将从顺往。青唐人见顺泣诉，瞎□叱知不附己，遂溃去。此事据高遵裕本传，其月日则因日录是月十二日【一○】及二十四日所书，附此。
　　丙寅，工部郎中、集贤殿修撰周孟阳为天章阁待制。孟阳东宫旧僚，及是乃除次对，故特书之。
　　诏：自今进士及第，非上三人，并令试律令大义、断案，据等注官。
　　是夜五鼓，西北天鸣如磨。新、旧纪云：天西北有声。
　　戊辰，审刑院、大理寺言，夔州权管威棹指挥都头、北班殿侍杜信减□军粮，盗官营材，当杖脊降配，诏以信昭宪皇后兄之曾孙，特赎铜勒停，编管汝州。
　　上言：「熙州无将官，张守约不可用。」王安石曰：「守约昨康乐之战既有功，闻所措置亦甚善，但奏事矜伐，为无量而已，未见有他罪。」上曰：「昨康乐不肯行，王韶激以若不往当自往，景思立又欲往，乃始肯行，坐上见者甚觽。」安石曰：「此事未尝案劾，人言安可信？臣观忠实顾义理人极少，且当据见功可也。若听浮议，恐未可知。」上曰：「守约所论功，如黄察之类皆是，是岂可信？」安石曰：「若保明功状，但随行即须保明，谁不如此，何但守约如此？」上又言：「昨问王韶：『守约轻妄，何故用之？』韶言：『自今更不用。』」安石曰：「韶言如此，不知何意，然守约不可用，实未有显状，恐须审察。」
　　己巳，河东节度使、守司徒兼侍中、判河阳文彦博判永兴军，龙图阁直学士、知永兴军□中复知河阳。彦博辞永兴，乃诏皆依旧任。
　　鄜延路经略司请支封桩钱，于河东买驼三百，以运缘边急阙粮草，从之。八月十二日【一一】鄜州违法事，当考。
　　庚午，河北路察访司言，乞省并真定府井陉等二十八县，减官七十六员及役人三千一百二十七人，从之。七月，十三县；八月，三县；九月，七县；十二月，五县。共二十八县【一二】。邺废在五年五月，九域志系之六年，当考。陈瓘尊尧集序云：安石论河北要省民徭，可以减州为县，至于言江南利害，则曰州县可析。陈瓘尊尧余言曰：臣闻南唐宋齐邱擅大名于一方，位至宰相，人皆推之以为儒者之宗，又或许之以为造国之手，其说不行，则携衣笥望秦淮门而去者数矣。其轻于去就如此，故其献替之言曰：「陛下中兴，臣之力也，奈何忘之！」其言之悖慢不逊如此者多。呜呼！江南气俗，自古然也。臣乡里在南方，坟墓在南方，饮食、风土皆以南方为便，亲戚故旧并是南方之人。臣之病也，为庄舄之吟；臣之老也，不忘首邱之念。而区区之愚，所以必论南方之风俗者，有二说焉【一三】，九重宫阙，都于天地之中央；祖宗陵寝，列于大江之西北。钦若金陵之请，安石并析之议，分南分北，偏而不还。臣之所以议江南之气俗者，此其一也。陛下圣性中和，好平恶偏，无私如祖宗，普博如天地。卞等重南轻北，取快目前，虽可以暂欺圣听，而偏私稔熟，终必败露，又何能久罔天听乎？臣惧陛下于卞等败露之后，将谓东南之士个个如此，岂不误东南干禄之人哉？臣之区区，非特仰顺陛下好平恶偏之圣也，实亦私为一方久远不同之虑耳。臣之所以必议江南之气俗者，此其二也。臣又以天下譬之一身有两臂，一左一右。东南，左臂也。两臂双运，则其身安矣。一身之内，岂可以厚左而薄右哉？是故平则为安乐，偏则为疾病。凡以偏而为病者，当以平而为药也。若能用对病之药，则永保康宁之福矣。卞、武继安石之志，昂、仁述蔡卞之事，强左弱右，弃此而用彼，造作蠹病，罪通于天，遂使奎、娄之间复有谴告。陛下所以畏天而率下者，可谓至矣。白时中等所以慢天而侮上者，亦可谓至矣。陛下用其至美，而将顺者少；白时中等用其至慢，而欲助者多。强者自此而益强矣，弱者自此而益弱矣。蠹病未痊，药石愈隔，偏而不平，是以然也。然则江南气俗，臣安得而不论哉？
　　太子中允、权发遣都水监丞俞允兼权检正中书刑房公事。
　　诏枢密院减书令史五人，增令史俸月钱二千，书令史五千，春冬各绢五匹，以汰□养廉也。
　　诏：「安肃广信顺安军、保州人户地内，令自植桑榆或所宜之木，官为立劝课之法：每三株青活，破官米一升，计每户岁输官之物，以实估准折，不尽之数，以待次年。如遇灾伤，放税及五分以上，即以准折未尽米数等第济接。仍据逐户内合栽之数，每岁二月终以前点检及一分青活，至十年周遍。如不及一分，即量罪罚赎，勒令补种。令佐得替，转运司差不干碍官点检，以一任合栽之数，纽为十分，如及十分者有赏，不及七分者有罚。其所栽植之木，令人户为主，非时毋得遣人下乡，以点检为名，以致骚扰。委转运司施行，应昨所差管勾提举官并罢。」初，以赵子几及曾孝宽所言下程昉相度，枢密院欲罢昉，以孔嗣宗代之，王安石不可，乃更立此法。元丰八年十二月，罢栽桑法。
　　废陕州硖石，赵州隆平，磁州昭德，沧州临津，德州德平，干宁军干宁，卫州卫、新乡，邢州尧山、平乡，怀州修武、武德，瀛州束城【一四】、景城，江陵府枝江县，并为镇。河北十三。
　　八月壬申朔，定州观察支使宗湜为光禄寺丞，济州团练推官王援为大理评事，天平军节度推官张奕、杭州钱塘县丞葛奉世为太常寺奉礼郎，并充大理寺详断官，湜等以试断案合格也。
　　供镝库使宋亨、雷仲提举京东教阅，亨，西路；仲，东路。
　　武学言：「春秋试法，内舍生马步射、马战应格，对策精通，士行可称者，上枢密院补上舍生；虽不应格，而能精晓术数、阵法，智略可用，或累试策优等，别取旨补上舍；武艺、策略累在下等者，复降外舍。上舍无过三十人，别斋增给食，如累试又优等及武艺进者，上枢密院审察人材试用。」从之。五年闰七月诏，可考。
　　广南东路驻泊都监杨从先【一五】言：「本路枪手万四千，今排保甲，若两丁取一，得丁二十五万八千，若三丁取一，得丁十三万四千。自少计之，犹十倍于枪手。愿委路分都监二员，分提举教阅。」诏司农寺详定条约以闻。其后，户自第四等以上，有丁三者以一为之，每百人为一都，五都为一指挥。自十一月至次年二月，每月轮一番阅习，每三日一比试，事艺高者先次放归。」本志同此。
　　诏知保定军贾世京罚铜十斤。初，提举常平等事李宜之请废保定军为县，遣官相视，而觽入军衙，乞留军额甚哗。宜之以为官吏故纵其如此。王安石白上曰：「陛下欲什伍河北民为用，若如此不治，后不可用。又咫尺北界，何以观示外夷？此事若非官吏启之，即百姓不敢如此。」又引魏军人焚领军张彝第，以人觽不敢治，大赦以安之，高欢遂散财合觽图起事。上曰：「须体量见实乃可行遣。」安石曰：「固当如此。」乃以命转运副使蔡天申，于是世京坐不能禁约，故责及之。保定军卒不废。
　　乙亥，编修令敕所言，修成支赐式十二卷，已经看详，可以通行，从之。
　　检正中书刑房公事沈括辟官相度两浙水利，上曰：「此事必可行否？」王安石等曰：「括乃土人，习知其利害，性亦谨密，宜不敢轻举。」上曰：「事当审计，无如郏亶妄作，中道而止，为害不细也。」
　　王安石以王韶书进呈，韶言洮西事云：「但恐临时制不在我，则无如之何。」上怪韶有此言，佥以为韶忌景思立。上曰：「将帅多不能容偏裨，稍有功，即忌之。韶方欲兴事，恐不宜如此。」安石曰：「韶顷为高遵裕所害，然能容遵裕。韶似与余人不类，不至不能容偏裨，亦恐远方情有不得自竭，陛下虽深倚仗王韶，其如中外妨功害能之人甚觽。」上曰：「妨功害能，必有实事可指。」安石曰：「奸人妨功害能，此最难指，但要精察。」上又言韶固能容遵裕，意谓韶不能不忌思立，安石曰：「王韶才能，必不自谓不及景思立，陛下待遇固不在思立后，韶所兴造事功，何至与思立争高下？以此推之，不宜忌思立。」上曰：「卿可再与韶书，且包容将帅，将帅一心，乃可立事。」安石曰：「臣恐陛下亦宜更审察物情，未可专责王韶不能包容将帅。若一心，乃能立事，即非但边鄙如此，朝廷亦宜如此。自古未有令服谗搜慝，小人与君子参相检制，而致百姓昭明，黎民于变时雍者。」上曰：「然。」已而安石又白上：「长子帅师，弟子舆尸，凶。军旅之事，尤宜听于一。如陛下欲奖包顺，亦宜令王韶为之，使包顺为王韶用，韶为陛下用，尚复何求？今使人人得自达于天子，喜惧恩怨不在主帅，即主帅之权分，而军政有所不行矣。」
　　丙子，梓州路走马承受张宗望追一官冲替。上询泸州夷事，官军所以不利及夷人入寇状，而宗望所对前后违戾不实故也。
　　详定编修令敕所言：「裁省绫锦院织匠，以四百人为额。」从之。
　　丁丑，三司言永兴军兵储纔支三季。诏察访司具永兴军等路粮草数以闻，仍令转运司具不预计置因依，并借给本路铸钱监折二钱之半，付本司籴买粮草。又诏借内库紬绢十万，以给军衣。
　　检正中书刑房公事沈括言：「两浙州县民多以田产诡立户名，分减雇钱夫役，冒请常平钱斛及私贩禁盐。乞依京东、淮南排定保甲，保甲一定，则诡名、漏附皆可根括，以至请纳、和买、常平钱斛、秋夏苗税及兴调夫役、捕察私盐贼盗，皆有部分，不能欺隐。」又言：「苏、秀等州湖水耗减，泾膐多浅涸者。岁比有年，民力饶裕，易于兴工。乞至本路先计度今年一料夫役，若一料先毕，则处置规画皆有成法。又民间晓然知其为利，次年乐于趋役。」又言：「浙西诸州水患久不疏障，堤防川渎多皆堙废，今若一出民力，必难成功。乞下司农贷官钱，募民兴役。」从之。
　　戊寅，诏：「自今河州签判，中书选差。」又诏：「应品官有犯，案察之官不遵诏敕，擅行追禁或勒令解务，阁其请给，自今并劾罪以闻。」
　　权发遣夔州路转运判官曾阜罢兼提举常平等事，以判司农寺曾布亲嫌故也【一六】。
