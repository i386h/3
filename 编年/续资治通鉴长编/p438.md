<!-- { "loadSidebar": true } -->
　　元昊之贵臣野利刚浪凌、遇乞兄弟，皆有材谋，伪号大王。亲信用事，边臣多以谋间之。刚浪凌即旺荣也。始，旺荣答范仲淹书求和，语犹嫚。仲淹既去，庞籍代知延州，乃言诸路皆传元昊为西蕃所败，野利族叛，黄鼠食稼，天旱，赐遗、互市久不通，饮无茶，衣帛贵，国内疲困，思纳款。遂令知保安军刘拯为书，赂蕃部破丑使达旺荣，言旺荣方总灵、夏兵，倘阴图内附，即当以西平茅土分册之。而泾原路王沿、葛怀敏亦遣僧法淳持书及金宝以遗遇乞。会刚浪凌诈使浪埋、赏乞、媚娘等三人诣青涧城请降，种世衡知之，曰：「与其杀此三人，不若因以为间。」命监商税，出入有骑从，甚宠。又为蜡书，遣王嵩遗刚浪凌，言浪埋等已至，朝廷知王有向汉心，命为夏州节度使，俸钱月万缗，旌节已至，趣其归附，以枣缀画龟喻意。刚浪凌得书大惧，自所治执嵩归元昊。元昊颇疑刚浪凌贰己，不得还所治，且锢嵩藊中。遣教练使李文贵以刚浪凌旨报世衡，且言：「不达所遗书意，岂欲通和乎？」文贵自言用兵来，牛羊悉已卖契丹，一绢之直为钱二千五百，人情便于和。时世衡已去青涧城，籍不信其言，意虏欲款吾军，止文贵于青涧城数月，贼果大入，败葛怀敏于定川。世衡传云李文贵至青涧城，世衡以白籍。按世衡春时已徙环州，以文贵书白籍必非世衡。若始谋遣嵩，则固世衡也。朝廷益厌兵，会契丹使者来，亦言元昊欲归款南朝而未敢，若南朝以优礼怀来之，彼宜洗心自新。记闻称梁适使契丹，契丹主亲与言。按适以十月十七日受命，其还朝必在冬末或明年春首。按籍自青涧城召文贵至延州，遣至夏州，又从夏州却回延州，必数月事，而明年正月贺从勖已来，从勖之来，又在文贵却回延州后，期程太迫。然则契丹所言优礼元昊，不当是适初闻之契丹主也。萧偕以十月二十六日入见，此言或萧偕所致，适归自契丹亦继言此，故朝廷亟遣适与籍议之，其密诏籍招怀元昊，必不因适使归始有，此密诏决在前矣。今约墓志铭稍删润之。王珪撰梁适墓志云契丹遣刘六符来报元昊欲纳款，朝廷命适复聘契丹，已而元昊令贺从勖赍表至境，上又命适使延州，遂定元昊复臣之礼。按六符以九月二十五日持契丹誓书与富弼俱来，六府之来乃报聘也。十月二十六日又遣萧偕来言撤兵。梁适先以十六日受命为回谢契丹使。所云回谢，盖指萧偕，非刘六符矣。墓志恐误。然亦可见使南朝以优礼招怀元昊，实非梁适初闻于契丹主，刘六符固尝言之，或优礼招怀之言，更自萧偕出，记闻审误也。记闻所以误，盖缘实录所载贺从勖语，云：「南朝遣梁侍郎到北朝，令北朝谕西界通和。不知北朝欲令西界通和，刘六符、富弼已先言之。梁适往聘，盖申举前议，虽契丹实对梁适遣人谕元昊通和，又语适令南朝优礼招怀，亦非事实也。今载优礼招怀元昊事，但云契丹使者来言，不指名刘六符及萧偕以示疑。
　　于是密诏籍招纳元昊：「元昊苟称臣，虽仍其僭号亦无害；若改称单于、可汗，则固大善。」籍以为元昊骤胜方骄，若中国自遣人说之，彼益骄蹇，不可与言。乃自青涧城召文贵谓之曰：「汝之先主及今主之初，奉事本朝，皆不失臣节。汝曹忽无故妄加之名，使汝主不得为臣，纷纷至今。彼此之民，肝脑涂地，皆汝髃下之过也。汝犯边之初，以国家久承平，民不习战，故屡为汝胜。今边民益习战，汝之屡胜，岂可常邪？我国家富有天下，虽偏师小耱，未至大损。汝一败，则社稷可忧矣。天之立天子者，将使博爱四海之民而安定之，非必欲残彼而取快也。汝归语汝主，若诚能悔过从善，称臣归款，以息彼此之民，朝廷所以待汝主者，礼数必优于前。」文贵顿首曰：「此固西人日夜之愿也。龙图能为言之朝廷，使彼此休兵，其谁不受赐！」籍乃厚赆遣之。元昊固欲和而耻先言之，及文贵还，闻籍语，大喜，亟出嵩于藊中，厚礼之，使与文贵偕来。月余，文贵复持刚浪凌及其弟旺令、嵬名□口□（□□□）□、卧誉诤等书抵籍议和，且云：「如日之方中，止可顺天西行【四二】，安可逆天东下。」籍嫌其不逊，未敢复书，请于朝。诏籍复书许其和，而书称旺荣等为太尉，籍言：「太尉，天子上公，非陪臣所得称，使旺荣当之，则元昊不可复臣矣。今其书自谓宁令或谟宁，皆虏官，中国不能知其义，称之无嫌也。」诏听籍言。既而旺荣等又以书来，欲仍其僭号而称臣纳款。籍曰：「此非边臣所敢知也。而主必自奉表章【四三】，乃敢达之朝廷。名号正，则议易合尔。」时方议修复泾原城寨，籍恐敌猝犯之，败其功，故数与其使往反计议，抑止其僭，亦不决然绝也。遣间使，诸书不一，今酌取其不相抵牾者联书之。庞籍正传、附传、墓志、神道碑，种世衡传、墓志，沈括笔谈，司马光记闻，元昊正传、附传，实录所载贺从勖语，皆在是也。
　　注　　释
　　【一】数十万户之怨「户」原作「人」，据宋本、宋撮要本、大典本、阁本及韩魏公集卷一一改。
　　【二】如前诏其上原有「勿」字，据宋撮要本、大典本、阁本及同上韩魏公集删。
　　【三】皆简强壮并钞民丁□手背为之「并」原作「兵」，据通考卷一五六兵考、宋史卷一九一兵志改。
　　【四】定川原作「定州」，据宋本、宋撮要本、大典本、阁本及治迹统类卷七康定元昊扰边改。
　　【五】亟加职进官「亟」原作「并」，据宋本、大典本、阁本及宋史全文卷八上改。
　　【六】贪受禄位阁本同。宋本、宋撮要本及韩魏公集卷一二、同上治迹统类均作「贪禄而已」。
　　【七】若遂与密直谏议同受「遂」原作「随」，据大典本改。
　　【八】而家传云十二月者各本同。按上文引韩琦家传谓十一月与仲淹同为四路径略安抚招讨使，兹检韩魏公集及安阳集均作十一月，此云十二月，不知何故。
　　【九】四月戊子「四」原作「是」，据大典本、阁本及本书卷一三五庆历二年四月戊子条改。
　　【一○】卫州防御使「使」字原脱，据宋撮要本、大典本、阁本补。
　　【一一】赠泾原路副都部署「都」上原脱「副」字，据东都事略卷四二本传、宋史全文卷八上及宋史卷二八九本传补。
　　【一二】瓦亭寨都监「都监」原作「督寨主」，据宋撮要本、大典本、阁本改。
　　【一三】及葛怀敏败「及」原作「乃」，据同上诸本改。
　　【一四】为回谢契丹国信使「为」字原脱，据大典本、阁本补。
　　【一五】阅龙卫军士武艺「军」字原脱，据同上诸本补。
　　【一六】故及此「此」字原脱，据治迹统类卷七康定元昊扰边补。
　　【一七】太宗原作「太祖」，据编年纲目卷一一、宋史卷二八五贾昌朝传改。
　　【一八】亲旧「亲」原作「新」，据阁本及同上书改。
　　【一九】守方镇者「守」原作「授」，据宋本、宋撮要本、大典本、阁本及同上编年纲目改。
　　【二○】太祖原作「太宗」，据宋史卷二八五贾昌朝传改。
　　【二一】骄惰「惰」原作「愤」，据宋本、宋撮要本、大典本、阁本及同上宋史改。
　　【二二】前却相附「附」原作「符」，据同上诸本及宋史改。
　　【二三】独恃州县镇戍耳「戍」原作「戎」，据宋撮要本、大典本、阁本及同上宋史改。
　　【二四】任将帅之制「任」字原脱，据同上宋史补。编年纲目卷一一作「任将之制」。
　　【二五】啖契丹使攻元昊「啖」原作「嚤」，据治迹统类卷八仁宗经制西夏要略及同上宋史改。
　　【二六】尚结赞「结」原作「给」，据宋本、宋撮要本及旧唐书卷一九六下吐蕃下、编年纲目卷一一、宋史全文卷八上改。
　　【二七】诏泾原路「诏」原作「招」，据大典本改。
　　【二八】陕西「陕」字原脱，据大典本、阁本补。
　　【二九】事不亟易「亟」原作「率」，据宋撮要本、阁本及治迹统类卷八仁宗经制西夏要略改。
　　【三○】仲淹与琦「琦」原作「韩琦」，于文例不合，据宋本删。
　　【三一】人情忧沮「沮」原作「阻」，据宋撮要本、大典本、阁本及同上治迹统类改。
　　【三二】大战者三矣「矣」字原脱，据宋本、宋撮要本、大典本、阁本补。
　　【三三】最富实者「实」原作「贵」，据阁本改。
　　【三四】渐已低折「低」原作「抵」，据宋撮要本、大典本、阁本改。
　　【三五】转运司「司」原作「使」，据同上诸本改。
　　【三六】误蒙采擢「蒙」字原脱，据乐全集卷二一论雄州杜惟序事补。
　　【三七】杨崇勋判郑州「崇」原作「宗」，据大典本、阁本改。按杨崇勋宋史卷二九○本传谓「徙成德军，又徙郑州」，与本书合。
　　【三八】其诸路招讨使副并罢「使副」原作「副使」，据大典本、阁本乙正。
　　【三九】契丹主「主」字原脱，据阁本补。
　　【四○】客户三百七十六万四千六百二十六「三百」二字原脱，据宋本、大典本、阁本补。
　　【四一】口六百二十九万二千八百三十三「百二」二字原脱，据宋本、宋撮要本、大典本、阁本补。
　　【四二】止可顺天西行「止」原作「上」，据同上诸本及宋史卷四八五夏国传改。
　　【四三】而主必自奉表章「必」，宋撮要本、大典本、阁本均作「若」。
续资治通鉴长编
卷一百三十九
卷一百三十九
　　起讫时间 起仁宗庆历三年正月尽是年二月
　　卷　　名 续资治通鉴长编卷一百三十九
　　帝　　号 宋仁宗
　　年　　号 庆历三年（癸未，1043）
　　全　　文
　　春正月庚午朔，御大庆殿受朝。
　　封皇第三子为鄂王、武昌节度使、同平章事，仍赐名曦，生甫三岁。病既革，诏学士苏绅就宰相第草制，未及宣也。辛未，曦薨，赠太师、中书令，谥悼懿。
　　丙子，大理寺丞、集贤校理、同知太常礼院陆经落职，监汝州酒税。初，鄂王服既除，以甲戌燕契丹使，下太常礼院议，经言天子绝儙，今鄂王虽有爵命不为殇，皇帝制服已除，当作乐。既燕罢，经复论奏，以鄂王为无服之殇，燕在以日易月之内，不宜举乐。上以经前后反复，又援臣庶之礼，非是，故责及之。
　　三司言在京营缮，岁用材木凡三十万，请下陕西转运司收市之。诏减三之一，仍令官自遣人就山和市，无得抑配于民。
　　泾原安抚使王尧臣言：
