<!-- { "loadSidebar": true } -->
　　壬辰，枢密副使王尧臣言：「请析广西宜、容、邕等州为三路。以融、柳、象隶宜州，白、高、窦、雷、化、郁林、仪、藤、梧、龚、琼隶容州，钦、宾、廉、横、浔、贵隶邕州。其三州应并选武臣为安抚都监兼知州事，以统支郡。若蛮人入寇，即三路率支郡并力掩击之。知桂州以两制以上，仍带经略安抚使，以统制三路。钤辖二员，迭戍于邕州。仍置走马承受二员【二四】，季入奏事。益募澄海、忠敢、雄略等军以足旧数；四千人屯邕州，二千人屯宜州，千人屯宾州，五百人屯贵州。广西、江南、湖南益以北兵，岁一替，月给添支钱三百，给□钱千。荆湖南北、广东西路兵即二岁一代之。运全、永、道三州米以馈军食。其城壁之制，当高二丈、广八尺。令本路转运使、判官提举修筑。官吏有能完城壁、廨宇、营舍、仓库及招复户口者，计其功迁一官。其左、右江巡检及管界巡检、寨主，与指使一员，兵三百人，常阅之。」诏狄青详酌，青以为便，遂施行。
　　甲午，诏比有军卒邀车驾进状而卫士失呵止者，其贷之。上初幸景灵宫，既登辇，因令戒卫士：「今岁天下举人皆集京师，如有投诉者，勿呵止之。」及军卒进状，卫士亦不之禁，有司欲论罪，上具以其事语辅臣而贷之。
　　戊戌，淮南、江、浙、荆湖制置发运使、侍御史许元为刑部员外郎、天章合待制。
　　庚子，罢广州岁贡蜜煎鲾子，已在道者留所至州军公用，其赍送牙校兵丁即遣还。
　　十一月壬寅朔，日有食之。
　　甲辰，诏司天监、翰林天文院以唐戊寅、麟德、大衍、五纪、正元、观象、宣明、崇真八历及皇朝应天、干元、仪天、崇天四历算此月太阴真食及时辰分野【二五】，各具两本以闻。仍命知制诰王洙及编修唐书官刘羲叟参定。以司天监言此月十五日太阴当食也。
　　明年三月洙言：「据司天监李用晦等称，十一月望，月食十分，七历并同，复圆在昼，不辨辰刻。惟验起亏时刻：内宣明算在丑正二刻，仪天在丑正三刻，应天、干元寅初一刻，崇天寅初二刻【二六】，大衍、景福寅初三刻，而其夜食寅初四刻，惟大衍景福相近。然景福算景佑三年四月朔日食二分，而崇天、干元、宣明不食【二七】，后果不食。大衍历算唐开元十二年七月戊午朔，日食八分半，十三年十二月庚戌朔，日食十五分之十三，至时皆不食【二八】。所以一行大衍历议云：「假令理历者因开元二食，曲变交限以就之则所协甚少，所失甚多。」用晦等亦不敢指定大衍、景福为密，伏缘历算日月交食，诸历互有亲簄，不可常为准的。盖日月动物，岂不少有盈缩【二九】，亦变常不定，历象必无全密【三○】，所谓天道远而人道迩，古来撰历名贤，如太史公、洛下闳、刘歆、张衡、杜预、刘焯、李淳风、僧一行等尚不能穷究，况用晦等浅学，止依古法推步，难为指定日月所食簄密。又据羲叟言，古圣人历象之意，止于敬授人时，虽则预考交会，不必检合辰刻，故有修德救食之理。天道神变，理非可尽，设谓必可尽耶，则先儒不容自为簄□。又大衍等七历所差不多，法数大同而小异，亦是递相因藉，乘除积累，渐失豪厘。且辰刻更筹，惟据刻漏，或微有迟速，未必独是历差。按隋历志，日月食既有起讫早晚，亦或变常进退，于正见前后十三刻半内候之【三一】。今止差三刻，或是天道变常，未为乖谬。又一行于开元中治历，以大衍及李淳风麟德、刘焯皇极三历校日食三十七事，大衍课第一，所中纔二十三，麟德得五，皇极得十。如一行聪明博达，时谓圣人，宣考古今，尚未能尽，如淳风辈，益以簄远。况圣朝崇天历法颁用逾三十年，诞布海内，熟民耳目，方将施之无穷，兼所差无几，不可偶缘天变，轻议改移，诘其本原，盖亦出于大衍。其景福历行于唐季，非治世之法，不可循用。」诏仍用崇天历法。
　　乙巳，诏广南东、西路安抚转运使，应贼焚□州县倍加安辑之，其造室庐竹木，并蠲其税。
　　丙午，诏开封府皇城金吾司毋得以匿名文书上闻，其辄送官者论如律。
　　戊申，诏余靖所招九溪峒蛮愿助王师者，恐畜奸谋，阴为贼用，其与狄青、孙沔察防之。先是，靖策侬智高必援交趾而胁诸峒以自固，因约李德政会兵击贼，又募侬、黄诸姓酋长，皆縻以职，使听节制。或疑其不可用，靖曰：「使不与智高合，足矣！」
　　先是，兵部员外郎、知制诰何中立为龙图阁直学士、知秦州，谏官、御史皆言中立非治边才，己酉，改知庆州。中立奏曰：「臣不堪于秦，则不堪于庆矣，愿守汝。」不报。戍卒有告大校受赃者，中立曰：「是必挟他怨也。」鞭告者，窜之。或谓曰：「贷奸可乎？」中立曰：「部曲得持短长以制其上，则人不安矣。」
　　知庆州刑部郎中、天章阁待制张□加龙图阁直学士、知秦州。
　　辛亥，诏真、楚、泗知州自今令制置发运司连状保举，如职事修饬，代还当除提点刑狱。
　　癸丑，都官员外郎郭申锡为侍御史。申锡尝知博州，戍兵出巡，有欲胁觽为乱者，申锡戮一人，黥二人，乃定。奏至，上谓执政曰：「申锡小官，临事如此，岂易得也！」京东盗执濮州通判井渊，诏移申锡知濮州。至未阅月，凶党悉获。申锡，大名人也。
　　甲寅，诏江淮发运司：「自今非急务，毋得出差官。若当差者，即毋得辄假以官舟。违者，本省、本司及被差人皆以违制论。」
　　乙卯，诏狄青，广南民吏有与蛮人买卖物者，斩讫以闻，仍徙其家岭北。
　　戊午，免江西、湖南、广南民供军需者今年秋税十之三。
　　己未，诏曰：「朝廷设爵，所以劝有功也。而奔竞之俗，苟得亡耻，其何以厚风俗乎。自今侥幸陈乞任使者，中书、枢密院毋得以札子豫给之。」
　　庚申，赐故参知政事蔡齐墓次所建佛祠曰□严【三二】。
　　初，齐母张氏请赐，而中书以为无例，上特赐之，因谓辅臣曰：「朕临御以来，命参知政事多矣，其间忠纯可纪者，蔡齐、鲁宗道、薛奎而已。宰臣如王曾、张知白，皆履行忠谨，虽时有小失，而终无大过。李迪之心亦忠朴自守，但言多轻发尔。」庞籍等对曰：「才难，自古然也。」上复曰：「朕纪其大，不纪其小，然皆近世名臣也。」
　　戊辰，知河南府、太子少师致仕任布卒。赠太子太傅，谥恭惠。
　　庚午，遣官祈雪。
　　诏知广州魏瓘、广东转运使元绛：「凡守御之备，无得苟且为之。若民不暂劳，则不能以久安。其广州城池，当募蕃汉豪户及丁壮并力修完。若无捍敌之计，但习水战，寇至而斗，乃非完策。」时侬智高还据邕州，日采木造舟，扬言复趣广州也。
　　赠洛苑使、广东钤辖王正伦为丹州团练使，庄宅副使、广东都监何宗古为嘉州团练使。张逵、唐岘二人独不赠，当考。
　　谏官韩贽言：「发运使旧例虽尝入奏，不闻逐次改官。今乞每岁更不许赴京奏事，只差一人附奏年额足数。」诏发运使自今押米运至京城外，更不朝见。此据会要十一月事。
　　十二月壬申朔，广西钤辖陈曙击侬智高，兵败于金城驿，东头供奉官王承吉、白州长史徐噩死之【三三】。曙素无威令，既与贼遇，士卒犹聚博营中，使承吉将宜州忠敢兵五百为先锋，仓卒被甲以前，遂至覆军。
　　丁丑，枢密直学士、给事中程戡为端明殿学士、知益州。
　　初，孟知祥据蜀，李顺起为盗，岁皆在甲午。或言明年甲午，蜀且有变，上谓宰相庞籍曰：「朕择重任之臣以镇抚西南，莫如戡者。」遂再使守蜀，且谓籍：「戡还当置之二府，可预告之。」籍曰：「陛下面谕戡则可，臣不敢私与戡言也。」戡卒不知。他日，上果面谕戡，戡谢曰：「臣亡状，蒙陛下委任，其敢要宠而后行。」前守蜀者多以嫌不治城，戡独修筑之。庞籍事更当详考，会要云端明特拜，惟戡及王素。素特拜在治平元年七月。
　　壬午，诏：「殿侍换文资者试诗赋各一道；或通一经，问义十道，以六通为合格。仍令判礼部与国子监官同考试之。」
　　乙酉，诏诸州衙前在沿边应役者，止令主管官物，毋得管勾公用□及茶酒帐设司，违者以违制坐之。
　　戊子，知桂州余靖言：「交趾今岁当入贡，属侬智高叛【三四】，道阻不通，累移文乞会兵讨贼，而朝廷久未报。观其要约甚诚，纵未能剿灭贼党，亦可使益相离贰，已于邕钦州备万人粮以待之【三五】。」诏亦给缗钱二万助兵费，候贼平更赏缗钱三万。始，朝廷不听交趾出兵，靖言智高，交趾叛者，宜听出兵，毋阻其善意。今不听，必忿而反助智高，因以便宜许之。朝廷从其请。已而狄青奏：「李德政声言将步兵五万，骑一千赴援，此非情实；且假兵于外以除内寇，非我利也。以一智高横蹂二广，力不能讨，乃假蛮人兵。蛮人贪得忘义，因而启乱，何以御之！愿罢交趾兵勿用，且檄靖无通交趾使。」朝廷卒用青计策，人亦服青有远略云。十一月甲子，走马承受李宗道言闻交趾将发兵二万人，由水路入助王师讨贼。兵数与狄青所奏不同，今但存青奏，削宗道甲子日所言。
　　己丑，雪。初，上以愆亢责躬减膳，见辅臣则忧形于色。庞籍等因言臣等不能燮理阴阳，乃上烦圣虑，愿守散秩，避贤路。上曰：「是朕诚不能感天，而惠不能及民，非卿等之过也。」是夕，乃得雪。
　　庚寅，赐喜雪宴于中书。
