<!-- { "loadSidebar": true } -->
　　初，谏官言江宁上始封之地，守臣视火不谨，府寺悉焚，宜择才臣缮治之。命司农卿林潍代李宥，潍固辞不行，乃降潍知袁州，改命龙图阁直学士、吏部郎中张奎为右谏议大夫、知江宁府。奎既至，简材料工，一循旧制，不踰时复完。
　　丙寅，磔王则于都市。
　　知洪州、太常丞、直集贤院李绚为荆湖南路转运使。时五溪蛮寇湖南，择转运使，帝曰：「有馆职善饮酒者为谁，今安在？」辅臣未喻。帝曰：「是往岁城邠州者，其人才可用。」辅臣以绚对，遂除之。绚乘驿至邵州【一三】，戒诸部按兵无动，使人谕蛮以祸福，蛮悦，罢兵受约束。初，元昊犯延州，并边皆恐。绚通判邠州，城卑不完【一四】，绚方摄守，即发兵治城，寮吏皆谓当言上待报，绚不听。帝闻之喜，因诏他州悉治守备。城邠州当是元昊犯延州时【一五】，今附此。
　　丁卯，诛张得一，其弟兄悉坐降官，妻子论如律。得一以西上合门使、知恩州，视事八日而乱作。贼置得一州廨之西，日具食饮【一六】。初，贼取州印，语曰：「用讫却见还。」每见贼，必呼曰「大王」，先揖而坐，坐必东向。又为贼讲僭拟仪式。贼平，得一付御史台劾治。狱具，朝廷议贷死，中丞高若讷谓守臣不死自当诛，况为贼屈乎！得一坐弃市。得一既诛，其第当没官，翰林学士张方平言得一父耆，真皇宠臣也，此第本恩赐，今得一妻子免缘坐，耆在，且子觽，辄没其第，于法不类，诏还之。此据方平附传，然与实录不合，当考。
　　是月【一七】，臣僚上言：「皇城司在内中最为繁剧，祖宗任为耳目之司，勾当官四员，多差亲信有心力人。近年员数倍多，并不选擢。乞今后只差四员，选经历有心力沈厚之人勾当。更不许人指射陈乞，如违，并以违制论。」从之。
　　注　　释
　　【一】匿黄芦讹厖家「芦」字原脱，据宋本、宋撮要本及编年纲目卷一三补。
　　【二】而日攻其北以牵制之「北」，宋本、宋撮要本、阁本及长编纪事本末卷四九贝卒王则之叛均作「城」，治迹统类卷一○仁宗平王则作「北城」，疑作「北城」是。
　　【三】亦有负罪不可湔涤之人得更右职「负」原作「员」，「右」字原无，据阁本及宋会要职官六一之一○改、补。
　　【四】工部郎中傅永为陕西转运使「傅永」，阁本、活字本同。本书卷一七五、太平治迹统类卷九记相度古渭寨事，亦作「傅永」。按宋史卷三三○傅求传载此条及古渭寨事，又卷三一八张□传记此事亦作「傅求」。考乐全集卷三六傅公神道碑铭叙傅公平生，也说到上述二事，惟仅云「公讳某」，不言「永」或「求」。二字形近易误，未知孰是。
　　【五】军校杨遂援枪中牛鼻「援」原作「授」据宋本、宋撮要本、阁本及长编纪事本末卷四九贝卒王则之叛、治迹统类卷一○仁宗平王则改。
　　【六】与其徒谋以元日杀军校「日」原作「旦」，据宋本、宋撮要本及宋史卷三○○王鼎传改。
　　【七】京朝官及选人预军期者六十人「人」原作「八」，据宋本、宋撮要本、阁本及同上长编纪事本末改。
　　【八】中夜叱箢「中夜」原作「夜中」，据同上诸本及同上书乙正。
　　【九】入至禁中「至」字原脱，据宋本、宋撮要本及长编纪事本末卷四九亲从颜秀之变、宋史全文卷八下、宋会要职官六五之三补。
　　【一○】而捕者即支分之「而」字原脱，据同上两本及同上三书补。
　　【一一】卒不知其始所谋「始」字原脱，据同上两本及编年纲目卷一三、同上长编纪事本末、宋会要补。
　　【一二】从善等五人皆外迁「迁」原作「还」，据宋本、宋撮要本、阁本、活字本及宋史全文卷八下改。
　　【一三】绚乘驿至邵州「邵州」，原作「荆湖」，据宋本、宋撮要本及续通鉴卷四九、宋史卷三○二李绚传改。
　　【一四】城卑不完「卑」原作「郫」，据宋本、宋撮要本、阁本改。
　　【一五】城邠州当是元昊犯延州时「邠」原作「郯」，据同上诸本及宋史卷三○二李绚传改。
　　【一六】日具食饮「食饮」原作「饮食」，据同上诸本及长编纪事本末卷四九贝卒王则之叛乙正。
　　【一七】是月「月」原作「日」，据同上诸本及宋会要职官三四之二三改。
续资治通鉴长编
卷一百六十三
卷一百六十三
　　起讫时间 起仁宗庆历八年二月尽是年三月
　　卷　　名 续资治通鉴长编卷一百六十三
　　帝　　号 宋仁宗
　　年　　号 庆历八年（戊子，1048）
　　全　　文
　　二月壬申，遣内侍往诸路简兵为上军：如京使陈延达，京西路；北作坊副使卫承绪，淮南路；文思副使蔡舜卿，京东路；礼宾副使董元吉，荆湖南北路【一】；供备库副使卢道隆，江南东、西路；内殿承制黄元吉，两浙路、福建路。
　　癸酉，文思使、贺州刺史、入内副都知杨怀敏落入内副都知，复为左藏库使、通州团练使、滑州钤辖，始从御史之言也。何郯击怀敏尤力，上谕郯曰：「古之谏臣，尝有碎首者，卿能行此否【二】？」郯对曰：「古者君不从谏，故臣有碎首，今陛下无谏不从，何用如此！若必碎首，则美归臣下，而过在君上也。」上忻纳之。实录云，谏官、御史皆言怀敏。按此时谏官惟□鼎臣、王贽，又鼎臣正月已出使，贽奸邪，必不敢触怀敏，实录必误。今削去「谏官」二字。
　　颁庆历善救方。上始阅福建奏狱，多以蛊毒害人者，福州医工林士元能以药下之，遂诏录其方，又命太医集诸方之善治蛊者为一编，诏参知政事丁度为序而颁之。
　　甲戌，皇甫泌改知泽州，田京通判□州。文彦博言恩州贼起，泌在河北，有供馈之劳；京到官未踰月，其家尝陷贼，故稍复之。
　　京初脱身趋南关，入骁捷营抚士卒，保州振武兵焚民居，欲应贼，京捕斩，乃定。贼遣其党崔象伪出降，京以其持妖言惑觽，又斩以徇。由是营兵二十六指挥在外者皆慑服不叛。州民之居南关者，多与城中等，得不陷贼，京有力焉。京督士攻城甚力，贼系京妻子乘城，迫使呼曰：「毋亟攻城，城中将屠我辈矣。」京叱诸军益进攻，注矢仰射，杀其家四人。贼知京无所顾，乃牵妻子去。先是，都监田斌亦以贼发不能捕，待罪兵间。及城破，从诸将入，以功自内殿承制迁宫苑副使，而京独责。御史言其失察贼过轻，而忘家为国义为重，不宜左迁，寻又改知江阴军。京知江阴军未见月日，必因御史有言，自□州又迁也。今且附此。
　　丙子，翰林侍读学士、左谏议大夫杨偕为工部侍郎致仕。召见宴劳，赐以不拜。及卒，遗奏兵论一篇。上怜之，特赠兵部侍郎。偕性刚而忠朴，敢为大言，数上书论天下事，议者以为迂阔难用。与人少合【三】，然亦能有所容。初，坐蔡襄等劾奏，出知杭州，会襄谒告过杭，而轻游里市，或谓偕盍言于朝，答曰：「襄尝以公事诋我，我岂可以私报耶！」偕明年十月乃死，今并书之。
　　丁丑，降龙图阁直学士、给事中张存为左谏议大夫、知池州，工部郎中、直史馆张沔为都官员外郎、监宣州税，并落职。工部郎中张□之为祠部员外郎、监鄂州税；济州防御使李端懿为单州团练使、知均州；殿中侍御史韩贽为太常博士、监江州税；监察御史梁蒨为秘书丞、监衡州税。又降习妖术人李教父屯田郎中昙为昭州别驾，兄周卿韶州编管，母曹州编管；赵仲父母妻并郓州编管。初，昙居冀州武邑，有告其子教在真定师仲传妖术者，蒨时通判德州，转运司檄蒨鞫之，昙匿教不出，及移文捕逐甚急，教遂自缢。仲既论死，转运司奏释仲父母妻子。及王则反，武邑吏魏化诣贾昌朝言教尚在贼中，下御史台治其事，教实自缢。复有告昙以赇免缘坐，事连存及□之，按验皆无实。存竟坐前知真定府，又以女嫁昙子败。□之、沔前为转运使，端懿前知冀州，贽为通判，皆失觉察，蒨为勘官，而狱状失详，故皆责及之。贽，长山人也。据张存墓志及附传，存先坐失觉察降汀州，又坐与李昙为婚落职夺官知池州，实录乃不书汀州之降，且并与昙为婚事联书之，不知何也。存及□之又尝以昙免缘坐对狱，实录亦不书，今附益之。
　　夏国遣杨守素来告其主曩霄卒，命开封府判官，祠部员外郎曹颖叔为祭奠使，六宅使、达州刺史邓保信为吊慰使，赐绢一千匹，布五百匹，羊百口，米□各百石【四】，酒百瓶。及其葬，又赐绢千五百匹，余如初赙之数。
　　戊寅，改新知荆南范仲淹复知邓州。仲淹在邓二年，邓人爱之，及徙荆南，觽遮使者请留，仲淹亦愿留，诏从其请。
　　右班殿直曹竭、真定府牢城指挥都虞候刘遵并为内殿崇班。贝州平，两人力居多，故优赏之。
　　己卯，诏河北安抚司，瀛、莫、恩、冀等州岁饥，民多鬻子者，其给缗钱二万，赎还其家。
　　壬午，祠部员外郎、集贤校理、同修起居注、判度支勾院韩综落修起居注，知滑州。综前使契丹，辽主问其家世，综言父亿在先朝已尝持礼来，辽主喜曰：「与中国通好久，父子继奉使，宜酌我。」综率同使者五人起为寿，辽主亦离席酬之，欢甚。既还，宰相陈执中以为生事，故责之。寻改知许州，以滑州当北使所由道也。
　　乙未，侍御史宋禧为兵部员外郎、同知谏院。
　　先是，禧鞫卫士狱于内侍省，不能究其本谋。狱既具，内侍又使禧自为牒，称无敢漏泄。已而乞篃于宫省置防谨火烛牌，及伐禁中临檐巨木，畜罗江犬以备盗。朝论非笑，因号曰「宋罗江」。开封府判官曹颖叔言禧为制使辱命，请寘于法，不听。至是又擢谏官。曹颖叔以府判论事，前此未见，其事当考。
　　御史何郯言：「臣伏闻禁中自盗发以来，逐日分布内臣坐甲直宿，以至伐木拆屋，缮治垣墙，增置关键。其于备豫之方，固亦甚至。然臣以事体酌之，恐为陛下之计者误也。为今之宜，其在一震威怒，以示诛罚，正大法以绳其慢，举大刑以讨其奸。斥邪伪附下之类，先绝其萌芽；究贼乱犯上之徒，务去其根本。不容无良，而与觽共弃；不漏有罪，而示人以公。法令既行，纪纲既正，以此御下，孰敢不虔！虽不增宫闱之警而其备坚，不加省户之卫而其守固。与夫区区从细末之事者，不同年而语矣。臣况闻陛下从顷而来【五】，过自警戒，中宫之乐工已尽罢，后苑之猎具已尽除，其于谨天戒而饬圣躬，虽诗书所称遇灾修德之君，远不能逮。然于禁防之设，所举者近而所忽者远，所谨者小而所遗者大，臣窃惑焉。伏乞圣慈以臣愚言，命公卿大夫当廷公议，一举法令威刑之柄，以除邪伪贼乱之阶。庶主威益尊，国命益振，内患既弭，外虞自除，则天下幸甚。」
