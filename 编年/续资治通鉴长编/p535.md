<!-- { "loadSidebar": true } -->
　　前岁陛下备礼册命贵妃，外廷纷纭，已有物议，然臣当时未尝论列者，盖以天子列嫔妃之位，明着典章，若不干预政事，置亦无害。今用尧佐至三司使，已是预政事，况欲进处二府，则天下之议，当以为如何？尧佐进用与否，固亦未测陛下之意，然而已进用而后言，纵能追罢，在人臣颇获直名，于陛下已损盛德。固莫若先事而言，冀陛下审处其事，使无过差，则君臣上下之道，两得之矣。臣以言责，在陛下左右周旋四五年，但事干朝廷大体及大奸大□，无不论列，蒙陛下多赐采纳。今以亲老【二】，方将外补，唯于尧佐一事，心知不可而遂不建一言，则异时臣负怀情不尽之责。故于将行，不敢默默，而复布腹心焉。伏望陛下幸采臣章，俯从公论【三】，不徇一时之爱，以全千古之名。则虽尽南山之竹，不足载德美之盛，与夫宠一人而失天下之心者，不同日而论也。
　　又言：
　　臣伏见朝廷以文武官入流无限，审官、三班院、流内铨，皆除注不行。故尝诏髃臣博讲利害，以求省官之策。今选人改官，已增立年考，胥吏出职，又议塞他歧。唯贵势奏荐子弟不加裁损，则除弊之源，有所未尽。臣检会文武臣僚奏荐亲属条制，文臣自御史知杂已上，武臣自合门使已上，每岁遇干元节，得奏亲属一人。诸路转运使、提点刑狱、三司判官、开封府判官推官，郎中至带馆职员外郎，诸司使至副使，遇郊禋，得奏亲属一人。总计员数，自公卿下至庶官子弟以荫得官，及他横恩，每三年为率，不减千余人。旧制虽以服纪亲簄，等降推恩，然未立年月远近为限，所以恩例频数。臣僚荫尽近亲外，多及缙属，遂致入仕之门，不知纪极。汉法保任，唐制资荫，本只及子孙，他亲无预，又不着为常例。今本朝沛泽至广，人臣多继世不绝，恩固甚厚，然事久则弊，亦当改张，以救其失。
　　臣欲乞今后文武臣僚官序合每岁遇干元节得奏荐亲属之人，除子孙依旧外，期亲候遇郊禋，许奏一人。其余亲属，再遇郊禋，许奏一人。其官序每遇郊禋得奏荐亲属之人，除子孙依旧外，期亲候再遇郊禋，许奏一人。其余亲属，候三次遇郊禋，许奏一人。如此等级裁减，一年内可省入官数十人。积年而计，所省渐多，则仕路之□，不澄汰而自清矣。朝廷向来已曾更改资荫条制，然而亲子孙亦以限年厘革，是致人心嗟怨，遂即复故。臣今所请，以奏荐亲疏为等降【四】，皆缘人情。盖人情于近亲则恩甚厚，于簄属则恩渐薄。今既许近亲依旧制，其簄属止以年月远近为限，不尽隔绝，酌于觽心，计亦无怨。惟圣明断而行之，则官滥之源，庶或可塞。其边臣及路分合得恩例，即乞仍旧。如许施行，乞候过今秋大飨后为始。郯论恩泽等级，不知何时，皇佑四年九月厘革旧制，其后遂罢圣节奏补，或自此始也。今附见，俟考。
　　辛酉，著作佐郎、直集贤院、同修起居注、判都磨勘司吕溱为右正言。何郯言溱未尝磨勘，特迁之。
　　癸亥，出内藏库绢一百万，下河北都转运司，权易大名府路安抚司封桩钱，市籴军储。仍遣权度支判官、屯田员外郎董沔往计置之。
　　乙丑，命开封府判官、侍御史张中庸往中牟县修迭汴河堤岸。
　　知杭州、资政殿学士范仲淹奏进建昌军草泽李觏撰明堂图义：「觏能研精经训，会同大义，按而视之，可以兴制。今朝廷行此盛礼，千载一辰，而斯人之学，上契圣作，谨具录以进，庶讨论之际，有所补助。」诏送两制看详，称其学业优博【五】，授试太学助教。觏尝举茂材异等，不中。亲老，以教授自资，学者常数十百人。
　　赠宣庆使、入内都知麦允言为司徒。又诏特给卤簿。
　　丙寅，福州草泽郑叔豹上宗祀书三卷，述明堂制度及配飨冕服之义。郑叔豹当考，不然削去。
　　丁卯，以明堂礼近，罢秋宴。
　　龙神卫四厢都指挥使、眉州防御使李璋为起复云麾将军、黔州观察使，步军都虞候、西上合门使李珣领文州刺史，滨州刺史、驸马都尉李玮为起复云麾将军、保州团练使。璋辞不拜。
　　己巳，诏水灾州军令逐路转运司体量蠲减租税以闻。
　　初，卤簿使言：「明堂大飨，用法驾卤簿。准礼令，法驾之数减大驾三分之一。得兵部状：『大驾用万有八千二百五十六人，法驾减其一，用万有二千一百七十人。检大中祥符元年封禅法驾人数，即用万有一千六百六十一人。本部今无法驾字图故本，及文牍散逸，虽粗有此数，较之礼令，未能裁决。』望令礼官与兵部官同共详定。」乃定法驾卤簿，当用万有一千八十八人。辛未，卤簿使上所定字图，诏可。
　　知谏院陈旭等言：「屯田员外郎、睦亲宅都教授阮逸尝建言作钱葆，饰以翠羽，且藉以鹿皮【六】，欲与钱兼行。且钱币为用，天下之大命也，其轻重有权，与物适均，乃能下流而不穷。昔张汤为汉武帝巧制皮币，取讥后世。况逸之谲怪尤甚，岂可用之圣世，以开奸诈之心哉。」上然之。
　　丁丑，诏立冬罢祭神州地祇。初，礼院以黑帝及神州地祇，皆当合祭于明堂，请罢立冬之祭。上以四时迎气不可辍，故止罢祭神州地祇。
　　庚辰，命观文殿学士、兵部侍郎丁度为轩辕位献官，资政殿学士、吏部侍郎王举正为炎帝位献官。先是，礼官言明堂五帝及日月、天皇、北极，既升祀于堂，接皇帝亲献之位，请差清望官为献官。上以轩辕圣祖之别号，炎帝感生之帝配【七】，故命二府旧臣分献之。
　　壬午，工部郎中、天章阁待制李柬之为契丹国母生辰使，西京左藏库副使李绶副之；户部员外郎、兼御史知杂事临颍李兑为契丹生辰使，供备库副使李赓副之；盐铁判官、司封员外郎、崇文院检讨孙瑜为契丹国母正旦使，合门通事舍人王道恭副之；司勋员外郎、判三司开拆司胶水寇平为契丹正旦使，内殿崇班、合门祗候郑余庆副之。
　　是月，深州言大雨坏民庐舍。
　　九月丁亥，帝服鹷袍，御崇政殿，召近臣、宗室、馆阁、台谏官阅雅乐，自宫架、登歌、舞佾之奏，凡九十一曲篃作之。因出太宗皇帝琴、阮谱及御撰明堂乐曲音谱并按习大乐新录，赐髃臣。又出新制颂埙、匏笙、洞箫，仍令登歌以八音诸器各奏一曲。遂召鼓吹局按警场，赐大乐、鼓吹令丞至乐工、徒吏缗钱有差。帝既阅雅乐，谓辅臣曰：「作乐崇德，荐之上帝，以配祖考。今将有事于明堂，然世鲜知音者，其令太常益加讲求。」
　　辛卯，诏明堂礼毕并以袭衣、金带、器币、鞍勒马赐夏竦、王德用、程琳、李昭亮。将相在外，遇大礼有赐自此始。
　　癸巳，诏近臣、宗室及馆阁台谏官、三司开封府推官、武臣刺史以上，赴迎阳门观先朝御书。
　　丙申，诏太子太保致仕杜衍、太子少傅致仕任布陪祀明堂【八】，令应天府以礼敦遣，仍于都亭驿、锡庆院优备供帐、几杖待其至。衍手疏以疾辞，布将就道，始辞以疾。并遣中使赍赐医药。
　　庚子，揭御篆「明堂」二字，飞白「明堂之门」四字。仍诏祠毕藏于宗正寺。
　　皇城司上新作文德殿门香檀鱼契，以左契留中，右契付本司。
　　兵部员外郎、知制诰嵇颖为翰林学士，未及谢，辛丑卒。即其第赐告敕、袭衣、金带、鞍勒马及明堂赏物。张贵妃之父尧封尝从颖学，所为文多纳颖家。及贵妃为修媛，令其弟化基诣颖求编次尧封文□，为序以献。颖不答，亦不以献。
　　时积雨弥旬，帝精祷禁中。甲辰，斋于文德殿，天日澄霁，人情胥悦。
　　己酉，朝飨景灵宫。
　　庚戌，飨太庙。
　　辛亥，大飨天地于明堂，以太祖、太宗、真宗配，从祀如圜丘。大赦，文武职官及分司、致仕官，并特与转官。内臣入仕及十年，亦与迁改，即不为永例。
　　诏内降指挥，百司执奏毋辄行，敢因缘干请者，谏官、御史察举之。初议肆赦，帝谓辅臣曰：「卿等广询民间利病，着为条目，务从□大，以称朕勤恤之意。」又曰：「比有贵戚近习，夤缘请托，以图内降。虽颇抑绝，然未免时有侵挠。可于赦文中严切禁止，庶澄清宿弊，示信天下。」辅臣对曰：「陛下躬行大祀，以新庶政，辟至公之路，杜私谒之蹊，实天下幸甚。然载之赦条，恐未尽圣意。」乃别为手诏，与赦同降。陈旭传称执奏内降，由旭建请。当考。
　　先是，屯田员外郎庐陵彭思永入为侍御史，极论内降之弊，以谓斜封非公朝所宜有。及祀明堂前一日，有传赦书语百官皆迁官者【九】，思永从驾宿景灵宫，亟上言不宜滥恩。时张尧佐以亲连宫掖骤进，王守忠以出入禁闼被宠【一○】，参知政事阙员，尧佐朝暮待命，而守忠亦求为节度使。思永欲率同列言之，或曰：「宜待命行。」思永曰：「宁以先事得罪，命出而不可救，则为朝廷之失矣。」遂独奏陛下覃此缪恩，无意孤寒，独为尧佐、守忠故，取悦觽人尔。且言外戚秉政、宦官用事，皆非宗社之福。疏入，上震怒，诏诘思永安从得此？谏官□奎言：「御史许风闻，事有非实，朝廷能容容之，不能容，罪之可也。若必穷主名，则后无敢以事告御史者，是朝廷自蔽耳目也。」中丞郭劝亦言思永纳忠，不宜深罪。上寤，不复致诘。思永寻罢侍御史，以司封员外郎知宣州。而尧佐、守忠之议遂格。思永罢侍御史，不得其时，为司封员外郎，乃十月丁卯也。今附见此，更须考之。郭劝传云：祀明堂，将加中外官，劝就斋次，率髃御史求对，不许。又极论之。思永传乃云思永独奏。或是思永独奏尧佐、守忠，髃御史但泛论髃臣不当加官也。今两存之。
　　先是，宣庆使、遂州观察使、入内都知麦允言卒，赠司徒、安武节度使。又诏允言有军功，特给卤簿，今后不得为例。
