<!-- { "loadSidebar": true } -->
　　敞意谓琳用方田法步地，千步为方，规方度之，诚使其覆实无颇，但能知田亩高下尔。至于均税之法，以地肥瘠为差，其勤力从事田亩修治者，则赋重自若；其惰窳不事事而田亩荒瘠者，因获减赋。然此尚以肥瘠言也。吏非廉明，用心不一，或不能尽知田事，或挟私与夺，上无由察也。故均田之害，人皆知之，独主事者乐其名。敞所以求待丰岁者，恶斥言之耳。敞又以为琳之度田，起自万泉、龙门，此两邑皆山田，崎岖三二百里间。审如琳法，非旬岁不可周篃也，琳皆不出一月而奏毕功。会敞奏至，中书信琳言，即具报敞，但降敕牓禁民毋得残桑柘而已。其后河中民果诉曾减田税不平，凡数万户。敞事具敞行状及奏议。
　　欧阳修亦言：臣为谏官时，尝首言均税事，乞差郭谘、孙琳，蒙朝廷依臣所言，起自蔡州一县，以方田法均税。事方施行，而议者多言不便，寻即罢之。近者伏见朝廷特置均税一司，差官分往河北、陕西均税。始闻河北传言，人户虚惊，斫伐桑枣，尚不为信。次见陕西州郡，有上言岁俭民饥，乞罢均税者，稍已疑此一事果为难行。而朝廷之意，果在必行，言者遂不能入。近者又见河北人户凡千百人，聚诉于三司，然则道路传言与州郡上言，虽为不足信，其如聚集千人于京师，此事不可掩蔽，则民情可知矣。盖均税非以规利，而本以便民，如此民果便乎？
　　窃知朝廷本只以见在税数量轻重均之，初不令其别生额外之数也。近闻卫州、通利军括出民冒佃田土，不于见在管榷数内【三三】，均减重者摊于冒佃户，却生立税数配之，此非朝廷之意，而民所以喧诉也。又闻澶州诸县于见今实额管榷数外，将帐头自来桩坐有名无纳及失开合两项远年税数，并系祥符、景德以前，以至五代长兴年桩管虚数，并摊与见今人户。又闻以地肥瘠定为四等，其下等田有白□带咸地【三四】，并咸卤沙薄可殖地、死沙不殖地，并一例均摊与税数，谓此虽不可耕种，尚可煎盐。且河北之民，自祖宗以来，蒙赐恩恤，放行盐禁，只令据盐斤两纳税【三五】。今煎盐者已纳盐税，又令更纳田税，岂祖宗所以惠河北之民意！又闻河南不殖之地系禁盐地分者【三六】，亦均摊与税，又不知民何以纳也？澶卫去京师近，偶可闻知者如此，其余远地，谓所均税悉便于民，其可得乎！以此见朝廷行事至难。小人希意承旨者，言利而不言害；俗吏贪功希赏，见小利忘大害，为国敛怨于民。朝廷不知则已，苟已知之，其可不为救其失哉？
　　欲望圣慈特赐指挥，令均税所只如朝廷本议，将实榷见在税数，量轻重均之，其余生立税数及远年虚数，却与放免，及未均地分，并且罢均。且均税一事，本是臣先建言，闻今事有不便，臣固不敢缄默。欧阳修言不得其时，今附刘敞后，当是未除枢副十一月以前。或因敞面对论此，修亦具奏，时为翰林学士，九月、十月之间也。
　　是岁，置三司推勘公事一人，以京朝官充，掌推劾诸部公事。此据两朝史志，不得其月，今附岁末。治平二年正月罢。开宝八年十一月当考。
　　牛羊司旧有宰杀务，大中祥符四年析出，改曰供庖务。是岁，并入牛羊司，其务废罢。
　　注　　释
　　【一】申诏泰「申」原作「甲」，据阁本及宋史卷三三二李师中传改。
　　【二】明日「日」原作「年」，据同上本改。
　　【三】而汝弼尝多取寄州厨生饩「州」字原脱，据宋会要职官六五之一补。
　　【四】崇文院检讨「院」原作「殿」，据王称东都事略卷六五及宋史卷四三二刘羲叟传改。
　　【五】心疾此指正文「上将感心腹之疾」，按本书卷一八三嘉佑元年八月乙亥条，作「上将感眩惑之疾」，与此注不同。
　　【六】客星出昴「昴」字原脱，据宋本、阁本补。
　　【七】转相浸灌「相」字原脱，据宋本及宋史全文卷九下、宋史卷四二六赵尚□传补。
　　【八】宜深诏执事「诏」，阁本作「戒」。
　　【九】笃马河「马」字原脱，据汉书卷二九沟洫志及宋史卷九一河渠志补。
　　【一○】不若大名之东开金堤「大名」原作「大明」，按宋史卷八六地理志，「大名府，魏郡」。宋史卷三三一韩贽传称：「不若开魏金堤使分注故道」。是「大明」为「大名」音同致误，故改。
　　【一一】薛向权陕西转运副使「副」字原脱，据宋会要兵二二之四、东都事略卷八二薛向传及宋史卷一八一食货志补。
　　【一二】权转运副使薛向「副使」原作「司使」，据宋本、阁本及上引宋会要改。
　　【一三】渭州「州」原作「川」，据宋本及编年纲目卷一六、上引宋会要、宋史卷一九八兵志改。
　　【一四】然后以比日臣僚奏请「比」原作「此」，据宋本、阁本改。
　　【一五】豳「豳」原作「幽」，据宋本及欧阳修欧阳文忠公文集卷一一二论监牧札子、宋史卷一九八兵志改。
　　【一六】元池「池」原作「地」，据新唐书卷五。兵志、欧阳文忠公文集卷一一二论监牧札子、马端临文献通考卷一五一兵考及宋史卷一九八兵志改。
　　【一七】则河北诸监有地不宜马「地」下原衍「有」字，据宋本及上引欧阳文忠公文集、编年纲目卷一六、宋史全文卷九下删。
　　【一八】即遣官一人按视「一」，阁本作「二」。
　　【一九】计所直并道路之费「直」原作「置」，据宋本及宋会要兵二二之五、宋史卷一九八兵志改。
　　【二○】凡犒劳以俸钱「犒」原作「沿」，据阁本及宋会要方域二二之七改。
　　【二一】三十斤宋本作「二十斤」。
　　【二二】右正言王陶「正」原作「王」，据宋本、阁本改。
　　【二三】自今因恩奏举改官及升差遣「因」字原脱，据宋本、宋撮要本补。
　　【二四】更不许累寄所迁资序「寄」原作「计」，据宋本、阁本及宋会要职官一九之一三、编年纲目卷一六、宋史全文卷九下改。
　　【二五】洛苑使「洛」原作「宫」，据同上二本及宋史卷四六六秦翰传改。
　　【二六】或因监都督功作一切小劳「作」原作「坐」，据宋本改。
　　【二七】石全育「全」原作「金」，据宋本及本书卷一九八嘉佑八年五月癸卯条改。
　　【二八】倾府库之货财「库」原作「庳」，据宋本、阁本改。
　　【二九】具有无功过事件批书「无功」二字原倒，「批书」二字原脱，据同上二本补正。
　　【三○】在嘉佑八年五月乙卯前按本书卷一九八嘉佑八年五月无乙卯日记载，其癸卯日记有石全育领原州团练使充入内副都知事，疑「乙卯」为「癸卯」之误。
　　【三一】望优与旌擢「与」原作「于」，据阁本改。
　　【三二】仍徙出川界「川」原作「州」，据宋本、阁本改。
　　【三三】不于见在管榷数内「榷」原作「权」，据同上二本改。下同。
　　【三四】白□带咸地「□」原作「减」，据欧阳文忠公文集卷一一三论均税札子改。
　　【三五】只令据盐斤两纳税「令」原作「今」，据同上书改。
　　【三六】系禁盐地分者「禁」原作「近」，据阁本及同上书改。
续资治通鉴长编
卷一百九十三
卷一百九十三
　　起讫时间 起仁宗嘉佑六年正月尽是年六月
　　卷　　名 续资治通鉴长编卷一百九十三
　　帝　　号 宋仁宗
　　年　　号 嘉佑六年（辛丑，1061）
　　全　　文
　　春正月辛卯，判大宗正事允弼请以潭王宫教授周孟阳等编修本司所降宣敕、札子。从之。孟阳，海陵人也。
　　壬辰，翰林学士王珪权知贡举。
　　乙未，诏有司制南海广利洪圣昭顺王庙所用冠服及三献官、太祝、奉礼祭服，罢本庙所赐乐曲。初，驾部员外郎、通判广州吕遘言，奉祠南海王庙，虽有钟鼓之设及所赐乐曲，而乐工未尝肄习，又其器服制度不应祀典，请下礼官考详。而礼官言，南海据令为中祠，宜如岳渎诸祠，不用乐，因上其冕服及祠官祭服之制，乃诏制而给之。乐曲谁所撰【一】，当考。
　　权御史中丞王畴言：「比岁两制臣僚，不得与执政相见及台谏官往还。议出一时，初无典故，当时论者即以为非。今执政与谏官已弛其禁，而台官尚设科防。臣愚以为台官主于议论，以补天子之闻见，岂一二人能周知天下事乎！两制侍从之臣，皆国之选，今偶或相见，交自为疑，非所以示朝廷之大体也。请自今两制亦许与台官相见【二】。」从之。
　　录邕州都巡检、内殿承制【三】宋士尧子序为右班殿直，卞为三班奉职，以士尧与交址战死也。
　　丁未，诏判尚书考功、祠部、官告院，自今并降敕差人理合入资序，仍给添支十千。故事，尚书省诸曹，惟判刑、吏部南曹许理资序，余遇有阙，即申中书。中书判送某官，谓之送印。时以堂除差遣者觽，又三曹皆有事守，故以敕差之。
　　戊申，降郢州防御使宗懿为信州团练使。宗懿葬其父濮安懿王，而自以本命日不临穴故也。时任守忠护王葬事，凌蔑诸子，所馈遗近万缗，而心犹未厌。宗懿得罪，守忠实为之。守忠事据记闻。
　　辛亥，龙图阁直学士傅永、知制诰祖无择同详定□恤民力事。
　　癸丑，诏开封府：「自今有摹刻御书字而鬻卖者，重坐之。」
　　二月丁巳，诏宗室赐名授官者，须年及十五，乃许计年转官。
　　辛酉，奉安明德章穆皇后御容于普安禅院之重徽殿。
　　癸亥，诏：「宗室上坟陵，毋得以黏竿、弹弓随行。」
　　乙丑，诏：「如闻良民子弟或为人诱隶军籍，父母泣诉而不得还者，朕甚闵之。自今有司审其所从来，隶籍百日内父母诉官者，还之。」按：百日，宋史作两月，与此小异。
　　丙寅，御崇政殿录系囚，杂犯死罪以下递降一等。
　　戊辰，诏枢密院：自今内殿崇班以上，须年二十方听受差遣。
　　辛未，御崇政殿试礼部进士、诸科及特奏名进士、诸科。
　　三月乙酉，召辅臣观御书□州至圣文宣王庙牓。
　　癸巳，赐进士王俊民等一百三十九人及第，五十四人同出身；诸科一百二人及第并同出身；特奏名进士、诸科四十三人同出身及诸州文学、长史。俊民，掖人也。按宋史，是月赐进士、诸科及第、同出身二百九十五人，与此不合。
　　戊戌，契丹归明人武珪为下班殿侍、河北沿边安抚司指挥。武珪本镇州人，陷敌岁久，颇知敌事，至是上所画契丹广平淀受礼图，特录之。
　　己亥，宰臣富弼以母丧去位。
