<!-- { "loadSidebar": true } -->
　　初，范纯仁既罢相知颍昌，闻朝廷复议修河，上疏曰：「臣闻尧、舜之治，不过知人安民，知人则不轻信，安民则不妄动。缘小人之情，希功好进，行险生事，于圣明无事之朝，则必妄说利害，觊朝廷举事，以来爵赏。朝廷若轻信其言，则民不安矣。国家之敝，常必由斯。臣不敢远引古昔，只以近事言之：国家自仁宗以前，天下无事，百姓安乐，虽有元昊背叛，独陕西应副不易，未闻西方匮乏，百姓有嗟叹之声也。自王安石轻信小人之言，劝先皇更改法令，而后承间妄作者纷然矣；主用兵之谋【一○】，至于劝兴灵武之役，而生民被害觽矣。且以先帝圣明，举动故欲详审，然小人利口，欺误执政，而致执政复误朝廷也。其劝更法令者，则曰：『君臣千载一遇，时不可失』。及劝兴灵武之师者，复曰：『将为北人所并，时不可失。』臣前在政府，又见欲回复大河者，又曰：『河势方东，恐变改不定，时不可失【一一】。』臣以前车之戒，是以深畏其言，故尝屡有奏陈，以谓百姓久劳，方赖陛下赡养，不急之务，不可遽兴。蒙陛下专遣范百禄、赵君锡相度，归陈回河之害甚明，寻蒙宸断，宣谕大臣，令速罢修河司。臣预奉行诏旨，深以复见尧、舜知人安民为庆。三两月来，却闻孙村有溢岸水，自然东行，议者以为可因水势以成大利，朝廷遂舍向来范百禄、赵君锡之议，而复兴回河之役。臣观今日举动次第，是用『时不可失』之说，而欲竭力必成。臣更不敢以难成及虽成三五年间必有决溢为虑【一二】，且只以河水东流之后，增添两岸堤防铺分大段数多，逐年防守之费，所加数倍，则财用之耗蠹与生民之劳扰，无有已时。更望圣慈特降睿旨，再下有司，预约回河之后逐年两岸埽铺防捍工费，比之今日所增几何，及逐年钱物于甚处出办，则利害灼然可见。若利多害少，尚觊徐图，苟利少害多，尤宜安静。臣受陛下不次拔擢之恩，虽养蕽补外，不敢自同觽人，坐视成败，所以罔避僭越之愆，而伸补报之万一。区区愚诚，惟圣聪怜察。」
　　疏奏，主河议者不悦，遂寝而不行。后十余日，太皇太后宣谕曰：「前日范纯仁奏何在？」宰臣奏曰：「事体难从，已凿收矣。」（按：「凿收」二字疑误。）太皇太后曰：「纯仁之言有理，宜从其请。」遂又罢河役。先是，河上所科夫役，许输钱免夫，县令上下皆以为便，纯仁独忧曰：「民力自此愈困矣！」或曰：「每岁差夫一丁，费万钱；今以七千免一丁，又免百姓往回奔走与执役之劳，更不便乎？」纯仁曰：「每岁差夫虽曰万钱，然携以随身者，不过三千，又得一丁就食于官，是民间未尝有所费也。今免夫所出七千，尽归于官矣，民又俨然坐食于家。盖力者，身之所出；钱者，非民所有。今取其所无【一三】，民安得不病？此一事，富民不亲执役者以为便，穷民有力而无钱者，非所便也。又况差夫必计其的确合用之数，纵使所差倍其所役，则力愈觽，民愈不劳矣。今若出钱以免夫，虽三分之夫工，亦可以取其十分免夫钱，其弊无由考察。又从来差夫不及五百里外，今免夫钱无远不届，若遇掊克之吏，则为民之害无甚于此。」（行状云：颍昌府科河役，每输七千，则免一丁之行，或以为便，以奏得请。纯仁曰：「此有钱而不出力者之便【一四】，有力而无钱者何便之有？且用民之力，于古有限，而令其远不过五百里；乃一燍输钱，特在官者为上户地尔。」复奏罢之。）
　　壬寅，迩英阁讲毕无逸篇，诏详录所讲义以进，今后具讲义，次日别进。
　　户部言：「灾伤处令佐能赈贷救济人户，不致流移，所推酬奖，于熙宁敕系第五等，于元佑敕系第四等，即不分等第分数，未尽立法之意。请灾伤五分以上，与第五等；七分以上，与第四等。」从之。
　　癸卯，诏时雨稍愆，应五岳、四渎州军令长吏祈祷。
　　又诏南外丞司修河人夫及开浚京城壕雇夫并权罢。（二十三日，苏辙云云。）
　　太师文彦博言：前通判同州赵亢所管沙苑监马数蕃息，乞堂除有监处知州军、通判。诏亢权知陇州。
　　甲辰，都水使者□安持言：「州县夫役，旧法以人丁户口科差，今元佑令自第一等至第五等皆以丁差，不问贫富，有偏重偏轻之弊【一五】。请除以次降杀，使轻重得所外，其或用丁口，或用等第，听州县从便。」从之。
　　丙午，门下后省请检点进奏官文书稽失送本院，事理重者送门下后省，应决者从本省送开封府。从之。（新无。）
　　丁未，簄决四京、府界诸县系囚，除常赦所不原外，杂犯死罪以下递降一等，杖以下释之。其后，又诏簄决应天下州、府、军、监、县等系囚，从给事中范祖禹之言也。祖禹言：「臣伏见陛下以久旱簄决在京及三京系囚，圣心焦劳，钦恤庶狱。祖宗以来，赦过宥罪，多蒙嘉应，然今溥天不雨，旱灾甚广，恐刑狱冤滞，以伤和气者，非止于四京。臣愿陛下因推惠泽，以及四方，诏诸路转运、提刑司官，疾速分诣所属州县，引问见禁罪人，簄理决遣；仍先篃行指挥，疾速结绝，无令淹延；深戒官吏，务察冤枉，使朝廷德意及远，感动人心，庶可消弭灾异。乞留中，特出圣意指挥。又祖宗时，遣使决狱，或诏逐路监司簄决，其例不一，欲乞参酌施行。」（从祖禹言，据旧录，仍增入祖禹全章，并附梁焘云云。）
　　御史中丞梁焘言：「臣伏见圣念闵雨，申饬祈祷，仁德动天，宜有福应。臣闻阴阳之道，密与政通，亦愿敬修人事，上应天心。窃恐京邑之间，下及四方郡县，留狱滞讼，感伤和气。伏望圣慈特赐指挥，差官点检结绝，其罪有可疑，情非巨蠹者，并听从轻决遣。在京，京畿差台省官【一六】，诸路委监司分行，庶恩泽下究，髃情感悦，和气上通，以致嘉雨。」
　　焘尝奏事延和殿，进疏言旱暵踰时，宜广德施惠，以召和气；又乞用庆历、熙宁故事，以旱罢免宰相，修德应天，进贤退不肖，省刑宥罪，无间簄远，□赋薄敛，以惠细民，用销灾异。太皇太后曰：「旱涝自是时数。」焘对曰：「陛下之言失矣。人主当上畏天威，以为警戒。今陛下未有畏天之实，乃曰『时数』，此意恐不出圣心，必出左右取悦之言，上惑聪明，是深误陛下也。陛下愍物忧岁，惧灾省己，刻意至诚，必有时雨之应；若怀疑致惑，归之于数，而不自责，何以上当天心，销伏灾变？天去人咫尺，应响如答。汤以六事祝山川，言未已而雨；宋景公有人君之言三，荧惑为之退舍。陛下以母仪保佑官家，亲天下事，至于言动，便有史臣书载，垂示万世，岂可不谨也！愿畏天之威，顺天之道，从民心，召和气，诚意如此，何忧不雨也？」太皇太后是之。
　　戊申，翰林学士苏辙言：
　　臣于去年尝再具札子，论黄河涨水，于孙村出岸东流，本非东决，而□安持、李伟等附会大臣，欺罔朝听，欲因此塞断北流，东复故道，差官调夫，于今年春首兴起大役。臣窃疾之，是以不避烦渎，越职献言，以为河北生灵连岁灾伤，不宜轻有举动，乞陛下断之于心，力止其事。是时，大臣固执前议，天听高远，言不能回。臣寻被命出使契丹，道过河北，见州县官吏，访以河事，皆以目相视，不敢正言。及今年正月，还自北边，所过吏民方举手相庆，皆言近有朝旨罢回河大役，命下之日，北京之人驩呼鼓舞，以为二圣明见千里之外，虽或巧为障蔽，而天日所照，卒无能为。惟减水河役迁延不止，耗蠹之事，十存四五，民间窃议，意大臣业已为此，势难遽回。既为圣鉴所临，要当迤逦尽罢。今月六日，果蒙圣旨，以旱灾为名，权罢修黄河，候今秋取旨。大臣覆奏，尽罢黄河东、北流及诸河功役。民方忧灾旱，皇皇之际，闻命踊跃，实荷圣恩。
　　然窃详圣旨，不谓减水河必不可开，而托名旱灾，曲全大臣，不欲明指其过；而大臣复请遍罢诸河，以盖独罢减水之迹，上下相蒙，体实未便。何者？北流堤防，积岁不治，近来南宫、宗城等处决溢，皆由堤防怯薄，夏秋水涨，势不能支。都水官吏窃幸其事，因以为回河减水之说，既不依常理兴工贴筑，甚者又大计闭塞决口工料，以形比孙村回河之费，意谓彼此费用相若，则孙村之役不为过当，由此北流之患，漫不禁止。臣昨过瀛、深、洺等州界，吏民皆言今年若不治堤，数州之民受害尤甚。至于东流故道，地势积高，必不可复。所开减水河，虽不开掘，每岁涨水必由此行，岁岁淤高，往事可验，纵复开掘深广，河淤一上，势不复存。于此施功，显是枉费国力，而舍彼为此，欺罔可知。
　　然臣之所忧，非特在此。何者？河流之不可复东，若使上下诚有不知，误兴大役，虽伤财害民，为患不小，而事有过误，于君臣之间，逆顺之际，未为大不便也。今者，大臣之议，违法悖理，决不可为，而协力主张，胶固为一，去岁所罢，今岁复存，顺之者任用，违之者斥去，虽被圣旨，犹复迁就，以便其私。陛下之言，上合天意，下合民心，因水之性，功力易就，天语激切，中外闻者或至泣下，而大臣奉行不得其半。由此观之，则是大臣所欲，虽害物而必行；陛下所为，虽利民而不听。至于委曲回避，巧为之说，仅乃得行，君权已夺，国势倒置。臣所谓「君臣之间，逆顺之际，大不便」者，此事是也。
