<!-- { "loadSidebar": true } -->
　　知制诰杨畋封还珣、永年词头，因言：「祖宗故事，郭进戍西山，董遵诲、姚内斌守环、庆，与强寇对垒各十余年，未尝有转官移镇之宠，盖谨重名器，必须平寇难，静方隅，然后俾之迁改。今珣等无尺寸裨补之功，特以外戚故除之。臣恐天下谓陛下忽祖宗谨重名器之训，开亲戚侥幸之门，曲缘私恩，轻用王爵。后若有扞寇之功，复以何官赏之？臣是以不敢命词。」寻诏他舍人草制，而范镇言：「朝廷如以杨畋之言为是，当罢珣等所迁官；傥以为非，即乞却令元当制官命词。」内批不许。既而镇复有论列，遂罢之。
　　戊子，录故陕西制置解盐使、度支员外郎范祥孙景为郊社斋郎；子太庙室长褒，候服阕与堂除差遣。权三司使包拯言祥建议通陕西盐法，行之十年，岁减榷货务缗钱四百万，其劳可录也。
　　如京使贾师熊领钦州刺史、知邕州兼广南西路安抚都监。师熊辞之，据吕诲奏议，当考。
　　诏客省东上合门使、英州团练使曹偕进马，更不赐诏书。初，翰林学士欧阳修言：「故事，进奉干元节皆赐诏褒答，朝廷非贵其物也，且以嘉臣子之勤尔。今偕五年进空表而马不至，虽未加罪，不可更赐以诏书。」故罢之。
　　己丑，邵州溪峒蛮杨光倩知徽州。光倩，通汉之子也。通汉庆历初尝入贡，既死，光倩继之。旧制，溪峒知州卒，承袭者许进奉，行州事、抚遏蛮人及五年，安抚司为奏给敕告。至是，光倩行州事七年，无他过，故命之。
　　辛卯，诏：「勾当御药院内臣，如当转出外而特留者，俟其出，计所留岁月优迁之，更不许累寄所迁资序【二四】。非勾当御药院而留者，其出更不推恩。」初，御史中丞赵燍言：「勾当御药院有迁官至遥领团练使者，谓之闇转。若不别立规制，窃恐干冒恩泽，浸不可止。乞限年明与改官。」故条约之。
　　殿中侍御史吕诲尝言：「近日除管勾御药院、入内供奉官王保信、王保宁、邓保寿、王世宁四人遥郡团练、刺史，传闻中外，骇动人听。臣辄以国朝故事言之，高品黄门三十年、供奉官十年一转，盖不使此辈坐而窃禄。如咸平中，洛苑使【二五】、入内都知秦翰与雷有终讨王均之乱，以功授内园使、恩州刺史。即不知王保信等立何劳效，与秦翰恩赏一同，只是攀援闇转无名之例，伏乞追还成命，特与平转。属边疆多事之际，恐因此内臣无功进秩，提兵授律者不肯用命。以鹤乘轩，卫人无战意，斯有国者之深诫。惟圣断无以私昵害天下之至公，乃臣拳拳之望也。」既留中不出。
　　诲又言：「伏闻以前诸合分内品之类，不过一二十人。比来增及数倍，除身分俸外，更请本合料钱、四时衣服，又破三司折食价钱，□费甚多。繇此历天章阁、后苑、内东门、御药院最为优厚，或因监都督功作一切小劳【二六】，便理绩暛，得圣旨画下，则超资躐等，谓之闇转。自内品供奉，不数年间，授诸司使，遥领刺史、防、团之任。向时石全育【二七】、何承用、卢昭序、张茂则、冯承用之类，其名甚多，不可殚举。既与之闇转，则俸禄随而增给，如此滥进，非特乱先朝之典制，较之前古亦未之闻。当陛下即位之初，太后临朝，命出帷幄，威福假于宦竖，斜封墨敕，授之匪人，故外庭鲜得闻知。疑闇转之例，自兹而始。暨明道而后，陛下躬览万机，北司之弊，不闻徱革，今奈何复使炽盛于前也！然宣命降于内省，迁擢诰敕亦关于两府，盖自来上下循持，蔽而不言，以陛下爵禄树为私恩，交结贵幸，因缘致身于近辅者，比比有之。积弊寖久，陛下无由而知，蠹公害政，莫甚于此。都城之下，高门大第，宝货充积，富贵穷极，皆幸臣之所有也。倾府库之货财【二八】，竭生灵之膏血，以资无功，何所取益！臣恐人神怨怒，非朝廷之福。设若保信等出居外任，薄立劳暛，陛下复以何官待之？臣窃谓先帝赏秦翰讨贼之功，宜守之为例，则小人觊觎之心自息。伏乞指挥入内内侍省，检会诸合分宝元以前人数，比类今日，如员数过多，即行减省。及管勾天章阁、后苑、内东门、御药院，各限定员数，或与三年一替。并令入内内侍省将印纸历子具有无功过事件批书【二九】，如因劳暛得旨酬赏，亦须画时批上。候合转官时，以历子付枢密院点检，该得赏格，实时与□迁，送中书出给诰敕。所贵内侍省与枢密、中书相关，不敢蔽欺，得以尽公。其闇转俸给、一切非例，并乞裁罢，仍追寝保信等前命，止与平转。俾中外臣僚升进均一，赏有所劝，天下大幸。」诲论王世宁等四人闇转，不得其时。四人者皆御药，实录、会要俱不书，因赵燍有言，掇取附见。诲尝言王世宁与陈升之交结，则世宁管勾御药院必在升之未入枢密院前。燍云「遥领团练」，诲云「遥郡团练、刺史」，必是一事，附见燍后，宜不差。但不知诲所言听否尔，当考。刘保信等四人乞授外官，在嘉佑八年五月乙卯前【三○】，可参照。
　　辛丑，枢密使、兵部尚书、同平章事宋庠罢为河阳三城节度使、同平章事、判郑州。殿中侍御史吕诲等论庠：「老疾□惰，选用武臣辄紊旧法。加外□内忌，近者李玮家事，猥陈均州缪例，欲陷玮深罪，阿公主意。赖上明察，不行其言。且交纳内臣王保宁，阴求援助。昨除御药院供奉四人遥领团练使、刺史，保宁乃其一也。三班院吏授官隔过季限，略不惩诫。御前忠佐年当拣退，乃复姑息。其徇私罔公率如此。」章凡四上，右司谏赵抃亦论庠不才，诏从优礼罢之。抃神道碑云：庠选用武臣多不如旧法，至有诉于上前者，抃陈其不可。
　　礼部侍郎、参知政事曾公亮依前官充枢密使。枢密副使、右谏议大夫张□，礼部侍郎孙抃并为参知政事。翰林学士兼侍读学士、礼部侍郎、知制诰、史馆修撰欧阳修，枢密直学士、右谏议大夫陈旭，御史中丞赵燍并为枢密副使，仍以燍为礼部侍郎。
　　诏：「自今臣僚之家，毋得陈乞御篆神道碑额。」
　　鄜延路经略司言：「沿边德靖等十堡寨，频有贼马入界，开垦生地，并剽略畜产。虽以戍兵扞守，比稍习山川道路，又复代去。请就十堡寨招土兵两指挥，教以骑射之法，每处留屯百人。」从之。
　　辛亥，度支员外郎、直秘阁、判度支勾院司马光，度支判官、祠部员外郎、直集贤院王安石同修起居注。光五辞而后受，安石终辞之。最后有旨，令合门吏赍敕就三司授之，安石不受，吏随而拜之，安石避于煺。吏置敕于案而去，安石遣人追还之，朝廷卒不能夺。
　　江南西路钤辖司请徙本路都监一员于虔州驻泊，仍请如升、洪、荆、潭等处，招置威果一指挥，以隶禁军。从之。
　　壬子，供备库副使桑湜为六宅副使，弟湛为三班借职。初，宰臣韩琦言：「湜乃怿之长子，素有才勇。父顷与西贼战没，其堂弟湛与湜同扶丧归葬，湜心感之。皇佑五年遇郊恩，尝乞荫补湛，而朝廷以无例，不行。后因恭谢祫享，湜虽有子，未尝奏陈，盖义不以先于湛也。兼湜改官凡十年，不曾磨勘。湜武臣而志操如此，望优与旌擢【三一】，特录湛一官。」诏桑湜特转资，湛特补借职。
　　诏广南西路：「钦州、廉州、融州，自今令本路安抚、经略、转运司举内殿崇班以上为知州，仍带沿边溪峒都巡检使。」
　　十二月丁巳，安素处士高怿为光禄寺丞致仕，怿固辞之。
　　己未，枢密副使陈旭言：「与赵燍同时被命，燍自翰林侍读学士为御史中丞，班序本高，请燍班臣之上。」从之。
　　辛酉，广西转运司言甲峒蛮寇邕州，诏安抚使余靖等发兵讨补之。
　　庚午，宁国节度使、同平章事、同判大宗正事、北海郡王允弼为武宁节度使兼侍中；判大宗正事、奉宁节度使、同平章事、华原郡王允良为彰信节度使兼侍中。宗室改官及十年者皆序迁。
　　壬申，右卫大将军、蕲州防御使、安国公从古权同判大宗正事。上称从古有贤行，故用之。英录治平元年十二月从古传云：睦亲宅火，独从古保救祖宗神御，有诏奖谕焉。仁宗尝称其行，遂以权同判大宗正事。睦亲宅火当考年月。
　　初，赵抃为成都转运使，尝言：「所部诸州，每年有游惰不逞之民，以祭赛鬼神为名，敛求钱物。一坊巷至聚三二百人，作将军、曹吏、牙直之号，执枪刀、旗旛、队仗，及以女人为男子衣，或男子衣妇人衣，导以音乐百戏，三四夜往来不绝。虽已揭牓禁约，然远方风俗相沿，恐难骤止，请具为条制。」诏所犯首领以违制论，仍徙出川界【三二】，本路监司半岁一举行。
　　癸酉，太常礼院言：「自今文武臣僚薨卒，法当谥者，考功于未葬前取索行状，移礼官考定。如其家葬速，集议不及，则许赐之。其有勋德，既葬而未尝请谥者，亦听取旨。」诏可。
　　戊寅，枢密直学士、右谏议大夫吕公弼为龙图阁学士、知成都府。公弼初至，人疑其少威断。会营卒犯法当杖，不肯受，曰：「宁请剑，不能受杖。」公弼再三谕之，不从，乃曰：「杖，国法，不可不受；剑，汝所请，亦不汝违也。」命杖而复斩之。军中肃然。
　　己卯，广西安抚司言苏茂州蛮寇邕州。
　　庚辰，契丹国母遣林牙、右卫上将军耶律道，太常少卿、昭文馆直学士柴德滋；契丹遣怀化军节度使耶律嘏，起居舍人、知制诰、史馆修撰王棠来贺正旦。
　　诸州上男子百岁以上者凡十一人，按宋史，为州助教，作十二人。辛巳并补本州岛助教，用祫享赦书从事也。
　　先是，知永兴刘敞朝辞日，言关中岁比不登，民多流移，请发仓赈之。又言均田扰民。上令于所部徐访利害以闻。
　　及敞至永兴，敞以九月丁亥朔除侍读、知永兴，十二月初始到任，今附此。具奏：「孙琳在河中府，用方田法打量均税，百姓惊骇，各恐增起税租，因此斫伐桑柘。赖转运使薛向处处张牓告谕，方得暂止。访闻只打量万泉一县，近须一年乃毕。蒙减者则必欣喜，被增者自然怨嗟，词诉狱讼，恐自此始。乞且召还孙琳，更埙丰岁，庶灾伤之余，不至惊扰。」
