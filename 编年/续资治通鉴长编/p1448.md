<!-- { "loadSidebar": true } -->
　　又言：「温伯资禀奸邪，贪附权利。熙宁中，王安石、吕惠卿势均力敌，更相倾陷，温伯始终反复，出入两党，巧斗侧媚，情态万状。元丰间，蔡确用事，悉心附托，召自成都，置之翰苑。及陛下纂承天极，褒赏辅弼，温伯草王珪麻制，则曰『豫定议于禁涂』；为确命词，则曰『尤嘉定议之功』。臣闻太皇太后之立孙，神宗皇帝之与子，上当天意，下符人望，圣心先定，不假外谋，考经稽古，无一不合，确实何力，敢贪天功？就如奸人之言，出于大臣之策，亦当先推上相，方及次辅。而温伯阴受邪说，稍绌王珪，乃于确制特为溢美，重轻颠倒，欺惑天下。盖小人之深计，将徼幸于异日，温伯预闻其事，故欲以此为张本。原心定罪，宜蒙显戮，苟逃诛窜，已出大恩，岂可尘污玉堂，奉承玉旨？况中书舍人缴纳词头，给事中再曾封驳，成命之下，则御史全台、两省谏官并曾论列，物情骇动，未见如今日之甚者。以此卜之，则公议所弃，不可不去也。伏望圣慈察君子小人消长之机，为宗庙社稷永远之虑【六】，早出臣奏，付外施行。」
　　又言：「臣两曾论奏邓温伯差除不当，至今未奉指挥。臣闻朝廷之务，莫先于用人。君子进，则治之本也，小人用，则乱之阶也。王者深居九重，不能尽知臣下之邪正，是以设谏官、御史之职，俾司耳目之任，而采中外之公议，是非可否，惟觽之从。故蔽贤之言，不能害君子，党奸之论，无以助小人。明君无所用心，而贤不肖自辨。知人则哲，其道不过如此。今温伯奸邪反复，惟利是嗜，交结蔡确，臣节不忠，自闻诏除，甚骇物听，台谏论列，乞寝成命，今已累日，未听俞音，事系消长，不避诛谴。伏望陛下以言官累奏付外施行，勿以奸人先定之语，而废天下至公之论。」
　　又言：
　　臣前日以职事进对，因及治乱安危之大计，伏蒙圣慈特赐开纳，感激忭蹈，莫能自胜。最后论列温伯差除不当，陛下谕臣曰：「卿等须体朝廷之意，天下事岂可尽由台谏？亦当出自宸衷。」臣虽已具义理开陈，退而深思，犹有未尽，辄布悃愊，上渎天听，惟陛下不惮烦而试听之。
　　臣尝读国语，以谓天子听政，使公卿至于列士献诗，瞽献典，史献书，师箴，瞍赋，蒙诵，百工谏，庶人传语，近臣尽规，亲戚补察，瞽、史教诲，耆艾修之，而后王斟酌焉。是三代之前，上则公卿大夫，朝夕得以纳忠，下则百工庶民，犹执艺事以谏。故忠言嘉谋日闻于上，而天下之情无幽不烛，无远不通，所为必成，所举必当者，谏诤之效也。后世之事，不务献纳于君，而多为自全之谋，正论远猷，鲜有入告，于是设员置职，而责之以谏矣。进言者益少，而听言者不知，此天下之治所以终愧于先王之盛时也。
　　神宗皇帝考古揆今，更新官制，以朝廷者政事之所自出，乃用有唐六典之法，置舍人于中书省，凡诏令之未安，法度之未便，皆得抗之，庶协厥中；万一差失，则设给事中于门下省，委之封驳；犹恐人之谋虑不能尽善，则又命谏官论议，御史纠弹，上下维持，纪纲详密。诚使此地卒皆得人，交修职业，而朝廷不治者未之有也。
　　今天下方制万里，获睹陛下之清光者，亿兆之中，仅有一二，就获睹之中，得接言议者，又千万无一焉。自二圣临御以来，髃臣无非次之对，上则六七执政，下则四五言官而已。陛下所与谋议者，其寡少如此，臣若更不以体朝廷为事，知公议之不可，而不以告于陛下，则黎民疾苦，万物阙失，邪正之消长，中外之情伪，何以尽达于圣听乎？
　　昔唐太宗之朝【七】，三日不谏，则责侍臣。盖高卑之势，既已辽绝，上下之情，常若不通，虚己招来，犹或不至，倘示厌薄，人谁尽忠？书称尧之德，则曰：「稽于觽，舍己从人。」语舜之功，则曰：「明四目，达四聪。」序禹之所以兴，则曰：「益赞于禹，禹拜昌言。」述汤之所以王，则曰：「用人惟己，改过不吝。」惟其谏而能听，听而能改，此尧、舜、禹、汤之所以为圣人也【八】。伏望陛下开广聪明，延纳忠臣，言或逆耳，则求诸道，语或逊志，则知其恶，任贤勿贰，去邪勿疑，使怀奸者无隙可乘，履正者乐告以善。陛下广览兼听，日新圣德，与尧、舜、禹、汤并驱争先，不其伟欤！臣待罪谏垣，曾乏善状，惟是尽诚无隐，庶几报塞大恩，更愿陛下察其爱君之心，恕其狂妄之罪，少赐采择，不胜幸甚。又言：「臣近四次论奏邓温伯差除不当【九】，至今未奉指挥【一○】。臣不敢远引前古，上烦天听，止以祖宗故事，更为陛下开陈，庶几愚忠或蒙采纳。臣伏观太祖以和厢贵家子，能业文，甚宠待之，欲召入翰林，谓近臣曰：『厢眸子眊眊然，胸中必不正，不可以居近侍。』其命遂寝。景德二年，枢密院言次补禁军列校，王继英奏曰：『藩邸给事之人尚在外职者【一一】，皆聚议腾谤，谓臣蒙蔽不言于上，致其留滞。』真宗曰：『此等皆不自省循，苟求侥幸，本以因缘际会，倘加升擢，必须有名，方塞舆议。先朝时，有一散从官李荣【一二】，在藩日曾预给使，后十余年，但隶名尚食局。尝随流辈豫选，先帝见而询之，乃知荣也，止迁队长，岁余渐擢为小校，盖国家爵位不可轻授也。』臣每看至此，辄废书叹息，何者？祖宗不吝官禄，惟以待天下之贤，苟非其人，未尝轻假名器，岂特畏天下之议而已？盖将诒谋于后世也。且藩邸之吏，预执事之勤，虽军校之微，犹不欲无名与之，况玉堂禁近，事更有大于此者乎？祖宗之朝，尤重学士【一三】，每欲命人，必审其才器之邪正，盖将求贤以自辅，非专取其文艺而已。如和厢者，固未有过恶之迹，但观其眸，疑非端士，遂不复用，则选抡之意，岂欲以小人在侧耶？今温伯奸邪反复，皆有显状，早入安石、惠卿之党，盗取荣宠，晚附蔡确，轻用王言，贪天之功，侥幸异日，非特和厢之比也。但以暂掌笺记，遂窃攀附之名，俾长禁林，奉承密旨，又非小校之类也。臣窃谓太祖虽爱和厢之才，恐非正人，乃辍翰苑之命；陛下知温伯之奸邪，而置于论思之地。太宗、真宗于合推恩之人，犹不轻授；陛下未尝出合，温伯本非宫僚，今乃无名假宠如此，臣窃为陛下惜之，陛下亦当为祖宗惜之也。况词头初下，中书舍人已尝缴纳；成命既降，给事中再具封还；朝廷皆不听从，然后御史全台、两省谏官相继论列。苟粗合于公议，岂至如此纷纭？伏望陛下上体三圣之心，下为万世之法，因温伯之辞免，收还新命，使小人之道不能寖长，以消朝廷异时之患，天下幸甚！」
　　又言：「臣向者累具论列邓温伯差除不当，乞行寝罢，未奉指挥，间臣以疾病在告，不复更进章疏。近日窃闻温伯将受新命，臣虽伏枕危殆，日夕忧懑。何者？陛下即位以来，振起正道，登用贤俊，天下之情，翕然歌颂。今温伯之奸邪反复，中外所知，攘夺太皇太后社稷之功，以归蔡确，此戴天履地之所疾，况臣误被恩擢，列职谏省，岂敢容纵奸慝，以为朝廷异日之患乎？自唐以来，为翰林学士承旨者，鲜有不登宰辅，近日苏颂是也【一四】。今温伯既置此位，异日岂敢保其不至执政耶？臣大病之余，三次劳复，自度疾势，恐不得再望清光，若奸人不去朝廷，虽死，目不瞑矣。臣不能自书，谨口授臣男，具录上进，惟陛下哀而听之。」贴黄称：「臣闻温伯差除，本不出于圣意，止由吕大防留身荐引【一五】，故有是命。然大防之意，非特欲成就温伯，以自结于髃奸而已。盖昨来都司拟定任永寿等酬赏不当，台谏官屡有弹劾，大防切齿恶之，无以泄其愤怒，是以明知温伯之罪，公然提拔，意谓言者必须力争，则欲假此为名，以逐臣等。皆是宰相之阴谋，愿陛下圣明深赐省察。若谓温伯曾掌笺记，欲示恩礼，即乞朝廷优与职名，处之藩镇，则陛下所以待温伯者不为不厚，而小人无寖长之势。惟乞出自圣断，早赐施行。」
　　先是，御史中丞梁焘言：「臣伏见两宫闵雨，至诚恻怛，明饬政令，以召和气。圣德应天之实，无所不至，今属台谏官分责六曹，臣等见根究诸司壅隔稽滞之弊。臣以为治之道，在先正本清源，而三省政事之本，命令之源也。其休戚所系，诚非有司之比，恐不能独无留滞阙失之事也。臣愚欲望圣慈面诏大臣，总持纲要，协辅至公，各诫属官分察滞事，如门下省委给事中，中书省委舍人，尚书省委都司，亲阅簿书，点检结绝，候了日具总目闻奏，庶几大小之政，上下修举，以副宸衷求治之意。」贴黄：「三省合进呈事至多，其间不无留滞，欲乞圣慈指挥：除事干要速及法当取旨外，并令别具条目，拟进施行，即不得与熟事滚同进入。四方申尚书省待报文字不少，法须勘当，类成留滞，欲乞圣慈指挥：将见司申请更不送逐处勘当，并疾速相度行下；即事连他司，或于文法须合取会者，勒令合干人吏暂赍文书赴都司照会，仰都司白执政，请限结绝；其见勘当未了者，立限申都司。诉讼词状准此。」癸卯，诏三省自去年十月一日至今承受到文字，门下省给事中、中书省中书舍人、尚书省左右司郎中亲阅簿书，点检结绝。（新录削去，盖不知梁焘曾有奏请。此亦救旱之一事也，今备载之。）
　　诏：久愆雨泽，开寺观令士庶烧香。（此据御集。）
　　诏给事中郑穆、中书舍人王岩叟、左右谏议刘安世朱光庭同举监察御史二员以闻。
　　岩叟言：「臣伏睹元佑三年六月八日指挥，左右司谏、左右正言、殿中侍御史、监察御史，并用升朝官通判资序实历一年以上人。臣窃以取人之法，虽不可以不循资格，而资格太严，亦为取人之害。自立此制，求士极艰，上下之情，以为公患。今目前所用，皆是旧人，曾未有一人应诏举而用者，则立法太严，其弊已见。苟不就资格之中，稍□其制，恐非通方避碍之道。臣愚欲乞除去『实历一年』之文，但取正理通判资序人，庶于乏材之时，□广进贤之路。」
