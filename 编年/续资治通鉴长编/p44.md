<!-- { "loadSidebar": true } -->
　　德骧子有邻，意赵普实挤排之，日夜求所以报普者。于是，堂后官胡赞、李可度在职岁久，或称其多请托受赇。而秘书丞王洞与德骧同年登第，有邻每造谒于洞，洞多委以家事，一日托有邻市白金半铤，因语有邻曰：「此欲与胡将军。」胡将军，谓赞也。有邻亦尝出入赞家，故洞语之。
　　时又有诏，应摄官三任解由全者，许投牒有司，即得引试录用。有邻素与前摄上蔡主簿刘伟交游，知伟虽经三摄，而一任失其解由。伟兄前进士侁【一六】，为伟造伪印得送铨。遂上章告其事，并言宗正丞赵孚，干德中授西川官，称疾不之任，皆宰相庇之。上怒，悉下御史狱鞫实，上始有疑普意矣。壬寅，诏参知政事吕余庆、薛居正升都堂，与宰相同议政事。
　　癸卯，伟坐弃市，孚及洞、侁、赞、可度并决杖除名，赞、可度仍籍没其家财。以有邻为秘书省正字，厚赐之。有邻自是累上疏告人阴事，俄被病，白昼见伟入室，以杖棰其背，有邻号呼，声闻于外，数日而死。（洞除名，实录在七月乙亥，今并书之。）
　　禁岭南诸州民捕象，籍其器仗送官。
　　赐容州民今年租。
　　废泷州【一七】，复春州。
　　丁未，复浔州【一八】、宾州。
　　赵普之为政也专，廷臣多疾之。上初听赵玭之诉，欲逐普，既止。卢多逊在翰林，因召对，数毁短普，且言普尝以隙地私易尚食蔬圃，广第宅，营邸店，夺民利。上访诸李昉，昉曰：「臣职司书诏，普所为，臣不得而知也。」上默然。自李崇矩罢，上于普稍有间【一九】，及赵孚等抵罪，普恩益替。庚戌，复诏薛居正、吕余庆与普更知印押班奏事，以分其权。
　　易州言刺史贺惟忠卒。惟忠性刚，颇知书，洞晓兵法，有方略。在易州葺治亭障，抚士卒能得其心。每乘塞用兵【二○】，所向无敌，名震契丹，十余年间不敢扰边，民皆赖之。及卒，上甚叹惜，即录其子昭度为供奉官。
　　河决郓州杨刘口，又决怀州获嘉县。
　　诏潭州乡兵二千人，郴州三百人，并复其家一年，死事者二年。（此必在行营也，但本纪不详耳，当考。）
　　是夏，邛部川都鬼主、归德将军阿伏与山后两林蛮主勿儿语言相失，勿儿率兵侵掠邛部川堡壁，多所杀伤。阿伏告黎州，州以闻，并赐诏慰谕，各令守封疆，勿相犯躐。
　　先是，诸道州府任牙校为马步都虞候及判官断狱，多失其中。秋七月壬子朔，诏罢之，改马步院为司寇院，以新及第进士、九经五经及选人资序相当者为司寇参军。
　　遣右领军卫大将军王昭远、闲□使杨重美使交州。（昭远、重美，未见。）
　　广南诸州民输税米，刘鋹时每石白配百六十钱，丙辰，诏但取其十。
　　辛酉，幸都亭驿。
　　中书拟左补阙辛仲甫为淮南转运使，上不许，乙亥，选授三司户部判官，赐钱百万。有榷酤主吏武希琏等三十余辈，逋岁课三十余万缗，连年械系，竭资产不能偿，馁死者数人，榜督不已，仲甫奏除之，又请百官折俸令估实直。
　　通事舍人宋惟忠，决杖除籍为民，坐知濠州日不法，为人所诉，鞫得其实故也。
　　孟昶时，西川民嫁遣资装，皆籍其数征之。八月乙酉，勿令复征。
　　丁亥，幸玉津园观稼。
　　草泽王德方上修河利害。辛卯，赐德方同学究出身。
　　右补阙苏德祥夺两任官，坐令门人执私券乘马过淮。德祥，禹珪子也。（禹珪，初见天福十二年。）
　　泗州军事推官侯济决杖除名。济尝应拔萃科，当试判时，假手于人，至是为人所发故也。
　　甲辰，左仆射、兼门下侍郎、平章事赵普，罢为河阳三城节度使、同平章事。
　　普独相凡十年，沈毅果断，以天下事为己任，上倚信之，故普得成其功。尝欲除某人为某官，不合上意，不用。明日，普复奏之，又不用。明日，又奏之，上怒，裂其奏投诸地，普颜色自若，徐拾奏归补缀。明日，复进之。上悟，乃可其奏。后果以称职闻。又有立功者当迁官，上素嫌其人，不与，普力请与之，上怒曰：「朕故不与迁官，将柰何？」普曰：「刑以惩恶，赏以酬功，古今之通道也。且刑赏者，天下之刑赏，非陛下之刑赏也，岂得以喜怒专之。」上弗听，起，普随之。上入宫，普立于宫门，良久不去，上卒从其请。
　　一日，大宴，雨骤至，上不悦。雨良久不止，上怒形于辞色，左右皆震恐，普因进言：「外间百姓正望雨，于大宴何损，不过沾湿供帐乐衣耳。此时雨难得，百姓得雨各欢喜，作乐适其时【二一】，乞令乐官就雨中奏技。」上大悦，终宴。普临机制变，能回上意类此【二二】。
　　尝设大瓦壶于视事合中，中外表疏，普意不欲行者，必投之壶中，束缊焚之，其多得谤咎，殆由此也。
　　普既出镇，上书自愬云：「外人谓臣轻议皇弟开封尹，皇弟忠孝全德，岂有间然。矧昭宪皇太后大渐之际，臣实预闻顾命，知臣者君，愿赐昭鉴。」上手封其书，藏之金匮。（雨中作乐，据丁谓谈录。太祖大宴皆用秋月，不知是何年。普行状，乃干德五年春事，今附此。）
　　己酉，幸新水硙，宴射苑中。
　　是月，流内铨上言请复四时选，应引对者，每季一时引对，诏从之。时国家取荆、衡，克梁、益，下交、广，辟土既广，吏员多阙。是以岁常放选，选人南曹投状【二三】，判成送铨司依次注拟。其后选部阙官，又特诏免取解，非时赴集，谓之「放选」，习以为常。取解季集之制，有名而无实矣。（此据本志，实录不书，会要乃称复四时选在九年八月，盖字误也。）
　　太子中舍、权判国子监陈鄂免官，四门博士解损除籍为民，皆为监生徐让能所讼故也。
　　岭南髃盗未息。九月壬子，以唐州刺史曹光实为诸州都巡检使。光实既至，捕斩之，海隅悉平。
　　吏部侍郎、参知政事吕余庆以疾求解职，丁卯，罢为尚书左丞。余庆，上霸府元僚。赵普、李处耘先进用，余庆恬然不以介意。处耘获罪时，余庆知江陵还朝，上委曲问处耘事，余庆具以实告。及普忤旨，左右争倾之，余庆独为明辨，上意稍解，时称长者。
　　己巳，皇弟开封尹光义封晋王。（案宋史作「封晋王兼侍中。」）山南西道节度使光美为永兴节度使、兼侍中，皇子贵州防御使德昭为山南西道节度使、同平章事；吏部侍郎、参知政事薛居正为门下侍郎，枢密副使、户部侍郎沈义伦为中书侍郎，并平章事；天平节度使石守信兼侍中；归德节度使高怀德、忠武节度使王审琦，并加同平章事；翰林学士、兵部员外郎、知制诰卢多逊为中书舍人、参知政事；左骁卫大将军判三司楚昭辅为枢密副使。
　　辛未，静江节度使【二四】、殿前都虞候杨义为建武节度使、殿前都指挥使。自韩重赟罢殿前都指挥使，凡六年不除授，于是乃以命义。
　　壬申，诏晋王位居宰相上。
　　丁丑，命诸州不得占流民，募告者户赏钱五千。
　　诏西京诸殿门列戟如东京之制。
　　江南内史舍人潘佑与户部侍郎李平（平，见干佑元年。）最相亲善【二五】。佑好神仙事。平颇知修炼导养之术，言多妖妄，佑特信之。平自言与仙人通接，佑父处常今已为仙官，甚贵重，而己及佑亦仙官也。各于其家置净室，图像神怪，披发裸袒而祭，人莫得窥。平语佑曰：「六朝大臣冢中，多宝剑及宝鉴，得而佩之，可以辟鬼，去人仙矣。」佑求之甚切，不能得。会张洎亦好方士之说，乃共买鸡笼山前古冢地数十顷，以为别墅，遇休沐，则相与联骑，率仆夫，具畚锸而往。破一冢，得古器，必传玩良久，吟啸自若，曰：「未知此生发得几冢？」其怪诞类此。
　　佑尝言于国主曰：「富国之本【二六】，在厚农桑。」因请复井田之法，深抑兼并，有买贫者田，皆令归之。又依周礼造民籍，复造牛籍，使尽辟旷土以种桑，荐平判司农寺以督之。符命行下，急于星火，百姓大扰，国主遽遣罢之。佑疑执政沮己，乃历诋大臣与握兵者两两为朋，旦夕将谋窃发，且言国将亡，非己为相不可救。江南政事，多在尚书省，因荐平可知省事，司天监杨熙澄可任枢密，军校侯英可典禁卫。国主不纳，佑益忿，抗疏请诛宰相汤悦等数十人。国主手书教诫之，佑遂不复朝谒，居家上表言：「陛下既不能强，又不能弱，不如以兵十万助收河东，因率官吏朝觐，此亦保国之良策也。」国主始恨之，不复答。佑复请致仕【二七】，入山避难，国主以为狂，悉置不问【二八】。
　　冬十月壬午，佑上第七表曰：「臣闻三军可夺帅也，匹夫不可夺志也。臣近者连贡封章，指陈奸宄，画一其罪，将数万言，皎若丹青，坦然明白，词穷理当，忠邪洞分。皆陛下党蔽奸回，曲容谄伪，受贼臣之佞媚，保贼臣如骨肉，使国家愔愔，如日将暮。不顾亿兆之患，不忧宗社之覆，以古观之，则陛下之为君，无道深矣。古有桀、纣、孙皓，破国亡家，自己而作，尚为千古所笑。今陛下取则奸回，以败乱其国家，是陛下为君，不及桀、纣、孙皓远矣。臣必退之心，有死而已，终不能与奸臣杂处，而事亡国之主，使一旦为天下笑。陛下若以臣为罪，愿赐诛戮，以谢中外。」国主大怒，推其狂悖谤讪，始由李平【二九】，乃先收平下大理狱，后始收佑。佑即自杀，母及妻子徙饶州。平亦缢死狱中。（佑所上书，史臣并改「陛下」为「殿下」，今从九国志本文。）国主寻谓左右曰：「吾诛佑，思之踰旬不决，盖不获已也。」明年，皆宥其家，廪给之。佑初与张洎为忘形之交，其后俱为中书舍人，不双立，稍相持。佑尝答洎书云：「堂堂乎张也，难与并为仁矣。」佑之死，洎颇有力焉。洎时为清辉殿学士，参预机密，恩宠莫二。清辉殿在后苑中，国主不欲洎远离左右，故授以此职。洎与太子太傅临汝郡公徐辽、太子太保文安郡公徐游别居澄心堂，密画中旨，多自澄心堂出，游从子元楀等出入宣行之。中书、密院，乃同散地。
　　癸巳，燕国恭懿长公主薨，上临哭甚哀，诏有司具卤簿、鼓吹，陪葬安陵。
　　丁酉，除名人雷德骧为秘书丞，分判御史台三院事。
　　甲辰，特赦中书、枢密院、三司及诸司吏自前隐欺未觉等罪，使之自新。
　　初，左藏库使元城田仁朗为宦官所谮，上怒，立召仁朗面诘之，至殿门，先命去冠带。仁朗神色不挠，从容言曰：「臣尝为凤州路濠寨都监，伐木除道，从大军破蜀，秋毫无所犯。陛下用之，令主藏禁中，岂复为奸利以自污。」上怒解。乙巳，以仁朗为榷易使。（本传言止免仁朗官，于是起为榷易使，今从实录，盖未尝免官。）
　　十一月癸丑，令常参官进士及第者，各举有文学官一人。
