<!-- { "loadSidebar": true } -->
　　镇江军节度使、守司空、开府仪同三司致仕、康国公韩绛卒。上为辍朝、临奠、成服，赠太傅，谥献肃。（旧录绛传云：「数荐司马光可用，又称程颐有经行，已而光乱法，颐败俗。」新录辨曰：「王安石变乱旧章，神宗晚而悔悟。及司马光相哲宗，追复祖宗成宪，而史臣斥曰『光乱法』，颐之学，以孔、孟为师，而云『颐败俗』，是皆诬也。自『已而』至『败俗』八字，今删去。」）
　　丁巳，御集英殿试进士。
　　枢密院言洪、沅州杨昌星过龙系路入大盈，尽杀梁家族。诏经略使苗时中选官同体访事状，明谕归业；若蛮情终难安帖，即约束兵将经画，务要诛殛首恶，勿致例伤驱率之人，轻进贪功，别贻后患。
　　诏厢军归营及一季，乃听从役。
　　戊午，试特奏名及武举进士。
　　枢密院言：「陕西、河东路并边民人，以夏贼屯集境上，往往不敢耕种。挠耕之策，反为彼用，实于边民为患不细。请令赵□等按实以闻，仍讲求护耕之策，以破贼计。」从之。
　　庚申，试诸科及特奏名人。
　　癸亥，试武举进士射艺于崇政殿，推恩补官者十有五人。
　　诏罢别考校祖宗袒免亲试法。（旧录云：「宗室自熙宁后稍知向学，故科举比进士少□，乃分考以为别异，使之劝向。至是，罢去。」新录削去。今从新录。）
　　左正言丁骘奏：（编类章疏三年三月十六日。）「臣伏自去岁及今，凡四上章疏，论列何正臣不法，未蒙施行。正臣之恶未惩，臣之言终不已。盖自二圣临御，登进老成，黜弃凶邪，天地民人无不欢悦，而独正臣者置而不问，天下有识之士窃有疑焉，不知其何缘而幸免也。太学之狱至于六七，而沈季长、叶涛、王沇之、叶唐懿、余中、沈铢、孙谔、龚原、周常等无辜被罪，太学生非理而死者不可胜数。泸州之狱疑似不明，而高秉、董钺、内臣韩永式等削籍远窜，韩存宝身首异处。方是时，生灵惊扰，追呼逮捕，略无虚日。正臣怙权冒宠，不一二年，措身侍从之地，简忽骄怠，出入士大夫闲，自以为得计。罪恶至此，鬼神所不容，典法所不赦，而偃然游于江湖之上，日与蔡卞等登高赋诗，饮酒啸歌，乐以卒岁。臣不识正臣者何缘而幸免也。刑部、大理治天下之狱，郡县小臣一杖之枉、一罚之失，皆书而为罪。彼正臣者舞文巧诋，过于罗织，持法刻深，甚于党锢。方是时，御史、谏官不指其非，执政大臣同恶相济，任其横逆如此。今二圣在上，青天白日，而犹置而不问，故有识之士所以疑而未解，臣之区区所以论列而未已也。伏愿二圣以祖宗社稷为念，发于睿断，消除元奸，追夺其号名，窜流于穷裔，非独以舒天下冤抑之气，亦足以慰九泉无告之魂。」（当考如何施行。正臣元年十月十二日自潞州改梓州，此云「江湖之上」，当考。自梓州改崇福宫，未得其月日。）又言：「近闻髃小造作谤议，有『五鬼』、『十物』之名，乞下御史台体访施行。」（编类章疏二年九月十七日今并附此。）
　　甲子，资政殿大学士、知汝州韩维提举崇福宫，以营葬兄绛自请也。
　　融州蛮寇文村堡，射伤防拓官刘泽等，遣钤辖张整将兵讨捕。诏经略使苗时中处置，令堡寨严备固守，仍先诛首恶，及以计谋散驱率之人。
　　诏：「宗室嫁娶，缌麻以上须两世，袒免须一世有官，非诸司出职及进纳、伎术、工商杂类、恶逆之家子孙。若违碍及妄冒者，犯人并媒、保各以违制论，主婚宗室知情与同罪，并不以赦降及自首原减。其非袒免亲，乃依庶姓法。」（四月十四日，赵屼云云；二十七日，诏云云。）
　　乙丑，诏改元丰、元佑库为元丰南、北库，增置南库监官一员。（正月九日，五月十一日。）
　　三省奏：「朝廷封桩钱物系备边、河防及缓急支用，元在榷货务收，乞将旧司农寺充库。」诏名元丰库，别差监官。（政目十八日事，当考。）
　　枢密院请兰州、通远军沿边水陆田募人充弓箭手，他路旧人听带旧地换充，并依例给田，自买马者加五十亩，仍官借钱粮，俟及三年，乃令应役。」从之。
　　诏：「奏举改官职官、县令等人，过犯轻重或刑名特旨不同，令吏部斟酌事理看详，比附取旨。」
　　吏部尚书苏颂等状：「看详试刑法人，旧来每年春秋两试。昨准敕，秋试已罢，即今每年只是一次春试。若依条每年申都省立定到阙日限，显是枉烦。欲乞将试刑法人立定每年一次春试，其试人限当年二月十五日以前到阙，免逐旋申烦朝廷立限。若立此法，亦令试人每年预知试期，依限赴阙。」从之。
　　户部状：「朝请郎、金部员外郎范锷同京东路转运司奏：『准朝旨，前去京东路计会转运司同共相度密州市舶，保明闻奏。询访得本镇自来广南、福建、淮、浙商旅乘海船贩到香药诸杂税物，乃至京东、河北、河东等路商客般运见钱、丝绵、绫绢往来交易，买卖极为繁盛。然海商之来，凡乳香、犀、象、珍宝之物，虽于法一切禁榷，缘小人逐利，梯山航海，巧计百端，必不能无欺隐透漏之弊。积弊既久，而严刑重赏所不能禁者，亦其势然也。故上下议论，皆以为与其禁榷，用幸隐匿，归之于私室，莫若公然设法招诱，俾乐输于官司，则公私两便。试言其略：一者，板桥市舶之法，使他日就绪，则海外之物积于府库者，必倍多于明、杭二州。何则？明、杭贸易止于一路，而板桥有西北数路商贾之交易，其丝绵、缣帛又蕃商所欲之货，此南北之所以交驰而奔辏者，从可知矣。二者，商舶通行，既无冒禁枉陷刑辟之苦，而其赀财亦免有籍没穷悴之忧。非特此也，凡所至郡县，场务课额必大增羡。三省每岁市舶抽买物货及诸蕃珍宝应上供者，即无数千里道途辇运之费，江、淮风水沈溺之虞。其本镇变转有余者，亦可以就便移拨于他路，擘画发泄，或充折支赏给之用。凡此皆利源所出，莫非自然，无所侵扰，实为经久百世之利。今相度板桥镇委堪兴置市舶司。』户部勘当欲依范锷等奏。」从之，改板桥镇为胶西县，军额以「临海军」为名。（实录【四】：密州板桥置市舶司，仍改镇为胶西县，军为临海军。今以法册增入。泉、密市舶皆李常建请，常传可考。）
　　金部员外郎范锷为京东路转运副使。
　　丙寅，龙图阁直学士、朝议大夫、知郑州王克臣为太中大夫。以克臣诉理隔磨勘十有八年，故特迁也。
　　戊辰，朝奉郎、中书舍人孔文仲卒。（孔文仲旧传，新录辨诬，今附此。旧传云：「以引经背理，又怀异求合考官意，神宗察之，遂黜不用。」臣等辨曰：「范镇奏言文仲对策切直，而史官以为引经背理。怀异求合，恐非其实。自『以引』至『之遂』十八字，今删去。」又云：「论崇政殿说书程颐污下憸巧，素无乡行，经筵陈说，僭横忘分，遍谒贵臣，历造台谏，宜放还田里，以示典刑。」臣等辨曰：「程颐一代名儒，世所矜式，谓其污下憸巧、素无乡行，及遍谒贵臣、历造台谏，恐非其实。删去二十五字。」又云：「凡先朝政事，诋毁无所不至。」臣等辨曰：「谏官言事，所见各有不同，谓之『诋毁』，过矣。今删去。」又云：「其后宰相吕公着谓为苏轼所诱胁，论事皆用轼意，则文仲之为人可知矣。」臣等辨曰：「吕公着之言，恐未必有此。且文仲所论青苗、免役、保甲、保马、茶盐之法，当时廷臣论者非一，一时公议如出一口，岂皆为苏轼所诱胁而尽用轼意乎？非吕公着之言明矣。以上二十九字今删去。」又云：「绍圣四年，诏以文仲元佑中任言官，诬诋法度，附会奸险，虽指柄臣，实讪先烈，追贬梅州别驾。」臣等辨曰：「文仲以元佑三年三月卒，绍圣追贬指挥，自见于后，本传不必载。今删去三十六字。」）
　　己巳，赐进士李常宁等二十有四人及第，二百九十有六人出身，一百八十有八人同出身，内宗室子湜为承务郎，令馡为承奉郎。诸科明经七十有三人，各赐本科及第、出身、同出身有差。
　　庚午，赐特奏名进士、武举诸科举人进士、经明行修王邻臣等同五经三礼学究出身、假承务郎、京府助教、诸州文学助教：右班殿直、三班奉职借职差使，凡五百三十有三人。
　　辛未，朝请大夫、国子祭酒、集贤校理郑穆为直集贤院、诸王府侍讲。
　　壬申，于阗国遣使入贡。
　　诏：「李茂直等严督兵将，于见今作过蛮贼所居团峒，取其家属，焚荡巢穴，牵制贼众，及于界首伏截掩杀。其荆湖南路安抚钤辖司仍严设堤备，张耀兵势，以为声援。」因广南西路经略司言，融州蛮杨晟台等声言来年寇文村等堡故也。
　　甲戌，增赐新释褐进士钱百万、酒五百壸，为期集费。
　　乙亥，开封府狱空，诏付史馆。权知府钱勰转一官，推、判官赐章服。
　　夏人侵德靖寨，将官张诫【五】等败之，各转一官，及蕃汉军兵赐银绢钱有差。
　　是月，苏轼言：
　　臣近领贡举，侍立殿上，祗候发榜，伏见举人程试有犯皇帝旧名者，有旨特许依本等赐第；又有犯真宗旧名者，执政亦乞依例收录，而陛下亲发德音，以谓此人犯祖宗庙讳，不可不降等；已而又有犯僖祖庙讳者，有旨押出。在廷之人，无不稽首欣服。与同列退相告语，非独以见圣人卑躬尊祖之意，亦足以知陛下严于取士之法，不好小惠以求虚名。臣备位禁近，固当推广圣意，将顺其美，而补其所未备。谨具贡举合行事件画一如左：
　　一、伏见祖宗旧制，过省举人，一经殿试，黜落不少。既以慎重取人，又以见名器威福，专在人主。至嘉佑中，始尽赐出身，然犹不取杂犯。而近岁流弊之极，杂犯亦或取录，遂使过省举人，便同及第，纵使纰缪，亦玷科举，恩泽既滥，名器自轻，非祖宗本意也。自来过省举人，限年累举，积日持久，方该特奏名恩。今来一次过省，殿试不合格，当年便得进士出身，此何义也？伏乞下有司立法：将来殿试，除放合格人外，其余并皆黜落，或乞以分数立额取人，所贵上无姑息，下绝侥幸之心。如闻已有去取二分指挥，然有法不行，与无法同。如已有法，即乞申明，仍告谕天下，将来殿试依法去取。
