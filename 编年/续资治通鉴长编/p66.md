<!-- { "loadSidebar": true } -->
　　戊子，襄州言襄阳县民张巨源五世同居，内无异爨，诏旌表门闾。巨源尝习刑名书，特赐明法及第。
　　己丑，代州言戎人二百三十五户二千四百二十四口归附。
　　初，刘继元降，上令殿前都虞候、武泰节度使崔翰先入慰抚，仍禁俘略之物无得出城，时秦王廷美以数十骑将冒禁出城，翰呵止之。廷美怨，遂谗于上，壬辰，翰罢为感德节度使。
　　诏壅汾河晋祠水灌太原故城。
　　丁酉，诏：「应敕除及吏部注授幕职、令录、司理、判司、簿尉，自今除程给一月限，其川、峡、岭南、福建路给两月，违者本州岛不得放上，护送至阙，当除籍不齿。或被病，则所在投牒，长吏案验给公据，废痼未损，条其状以闻。」（淳化三年七月又下诏与此无异，更不重出。）
　　诚州十洞首领杨通宝来修贡。己亥，以通宝为诚州刺史。（去年七月，本纪书十洞首领杨蕴，今年实录于此书杨通宝，未知孰是？本传亦两存之。）
　　是月初，以礼贤宅赐钱俶，俶献白金三百斤为谢。
　　命有司定品官赎罚之令。（本志在四月，因附见。）
　　五月，大霖雨，命近臣分诣京城寺观、宫庙祈晴。
　　己未，雄州团练使孙全兴责授兰州团练使，坐总戎捍边，畏懦不称职也。（其事不详。）
　　乙丑，内弓箭库使顺州刺史李福荣责授右内率府副率，坐护边兵失律也。（其事不详。）
　　丁卯，作端拱楼。
　　六月丙子，颍州言颍水溢，坏民庐舍。
　　壬子，高丽王□遣使来贡方物。
　　己亥，以江州白鹿洞主明起为蔡州折信县主簿。白鹿洞在庐山之阳，常聚生徒数百人。李煜僭窃时，割善田数十顷，岁取其租廪给之；选太学之通经者授以他官，俾领洞事，日为诸生讲诵。至是，起建议以其田入官，故爵命之。白鹿洞由是渐废矣。
　　太常博士、知邕州侯仁宝，因其父益居洛阳，有大第良田，优游自适，不欲亲吏事。其妻，赵普之妹也，普为宰相，仁宝得分司西京。卢多逊与普有隙，因白上以仁宝知邕州。（按实录，开宝六年四月辛丑，卢多逊使江南，后十日辛亥，仁宝知邕州，时多逊未反也。传称多逊参政，即命仁宝知邕州，恐误，今略删改之。）凡九年不得代。仁宝恐因循死岭外，乃上疏言：「交州主帅被害，其国乱，可以偏师取之，愿乘传诣阙面奏其状，庶得详悉。」疏至，上大喜，令驰驿召【五】，未发，多逊遽奏曰：「交址内扰，此天亡之秋也，朝廷出其不意，用兵袭击，所谓疾雷不及掩耳。今若先召仁宝，必泄其谋，蛮寇知之，阻山海预为备，则未易取也。不如授仁宝以飞挽之任，因令经度其事，选将发荆湖士卒一二万人，长驱而往，势必万全，易于摧枯拉朽也。」上以为然。
　　秋七月丁未，以仁宝为交州路水陆转运使，兰州团练使孙全兴、八作使郝守浚、鞍辔库使陈钦祚、左监门卫将军崔亮为邕州路兵马都部署，宁州刺史刘澄、军器库副使贾湜、供奉官合门祗候王僎为廉州路兵马都部署，水陆并进讨。庚戌，全兴等入辞，命引进使梁迥饯行营将士于玉津园。湜，琰之子也。
　　己酉，诏：「西川诸州民，比者但犯盐禁，皆部送京师。自今不满十斤，委所在州府依法区分；十斤以上，并依旧部送赴阙。」从转运使聂泳所奏也。
　　庚申，南州刺史向行猛遣使来贡方物。
　　己巳，诏诸路转运使，诸州除旧编敕外，所授宣敕并依次编录【六】，长吏以下职官受代日，递相交付。从潭州兵马监押马知节所奏也。
　　济州言金乡县民李延家，自唐武德初同居，至今近四百年，世世结庐守坟墓，或父母病，截指割股，刺血书佛经。诏旌其门，赐以粟帛。
　　八作使段仁诲部修天驷监，筑垣墙，侵景阳门街，上怒，令毁之，仁诲决杖，责授崇仪副使。
　　吏部郎中边珝自广南转运使代归，庚午，以珝为右谏议大夫，领吏部选事。珝任广南，始至桂州，会知州张颂卒。颂，潍州人。旧制，不许以族行，州人矒葬城外，仆妾利其财，悉分匿之。珝召官吏谓曰：「张使君没于远宦，身后之计，吾侪安可不为致力！」乃委官追治其财，并其丧部送归潍州，人以此义之。属郡守与护军有怨隙者，但令易地，未尝寘之于法。
　　命知莱州、殿中丞郑浚文知单州，左赞善大夫刘原德并通判本州岛事，以刺史太原杨重进、卢汉赟赴本任故也。（浚文、原德、汉赟，皆未见。）
　　八月甲戌，乡贡进士孟渝【七】为固始县主簿。渝、长沙人，尝着野史三十卷。石熙载之在湖南，与渝甚厚，至是来献所著书，熙载为言于上，故有是命。
　　宣徽北院使、判三司王仁赡密奏：「近臣、戚里多遣亲信市竹木秦、陇间，联巨筏至京师，所过关渡称制免算。既至，厚结执事者，悉官市之，多取其直。」上怒，以三司副使范旻、户部判官杜载、（载，未见。）开封府判官吕端属吏。旻、载具伏罔上贵市竹木入官。端为秦王府亲吏乔琏请托执事者。己丑，贬旻房州，载归州，端商州，皆为司户参军。判四方馆事程德玄、武德使刘知信、翰林使杜彦珪、内侍武德副使窦仁宝、日骑天武四厢都指挥使赵延溥、左卫上将军祁廷训皆坐责降。驸马都尉王承衍、石保吉、魏咸信各罚俸一年。因诏：「自今文武职官不得辄入三司公署【八】，及不得以书札往来请托公事。门吏谨察之，违者以告。」信，邢州人，其母，昭宪太后妹。彦珪、审琼子也。
　　西南蕃主龙琼琚遣其子罗若从并诸州蛮七百三十四人以方物名马来贡。
　　戊戌，幸钱俶第视疾，赐俶银万两、绢万疋、钱百万、金器千两，又赐俶子惟浚、惟治银各万两。
　　九月甲辰，史馆上太祖实录五十卷。（实录于此月癸卯书交州遣使江巨瀮以方物来贡。十一月庚子又书丁璇上表。璇所上表则江巨瀮与王绍祚同，皆以十一月庚子至京师，不言先遣巨瀮后遣绍祚也。疑实录误。实录亦自载璇所上表，不知何故如此差异，当考之。今且以表及会要等为证，此月癸卯下书江巨瀮来贡。）
　　丁未，京西转运使、起居舍人程能责授右赞善大夫，判官、右赞善大夫时载责授将作监丞。坐纵程德玄等于部下私贩竹木，不以告也。
　　赐三司副使李符银三千两。
　　诏有司篃告百官：「凡遇朝会，皆务恭虔，每内殿起居日，即须踧踖趋门，雍容就列，稍不端谨，便当劾奏之。」惩亵嫚也。
　　壬戌，畋近郊。
　　太常丞宋琪前知大通监，上召归，将遂擢用，为卢多逊所沮。丙寅，授都官郎中，出知广州。将行，对于便殿，面赐金紫。上以藩邸旧僚，不欲使之远出，因留不行，寻令判三司勾院。
　　契丹以书遗丰州刺史王承美，令毋与中国市马。承美不从，具奏其事，契丹怒，率觽掠丰州关以西部族三百余帐。
　　冬十月戊寅，命莱州刺史杨重进、沂州刺史毛继美率兵屯关南，亳州刺史蔡玉、济州刺史上党陈廷山屯定州，单州刺史卢汉赟屯镇州，备契丹也。（继美、玉，未见。）
　　甲申，下元，京城始张灯如中元。
　　丁亥，杖杀阳武县令张希永。坐与主榷酤吏赵赞前后盗取羡余官钱二百三十四贯入己，鞫之得实，及赞皆抵法。
　　上将巡北边。己丑，诏自京师至雄州，发民除道修顿。
　　甲午，左拾遗韦务升责授右赞善大夫，坐为陕西北路转运使日，纵程德玄等于部下私贩竹木，不举劾故也。
　　命马军都指挥使米信、东上合门使郭守赟、弓箭库使李斌、仪鸾副使江钧同护定州屯兵。（守赟、斌、钧，未见。）
　　赐河北缘边行营将校建茶、羊、酒。
　　是月，始合三司勾院为一院。（此据会要。）
　　十一月庚子朔，黎桓遣牙校江巨瀮、王绍祚赍方物来贡，仍为丁璇上表，自言徇将吏军民之请【九】，已摄节度行军司马，权领军府事，乞朝廷赐以真命。时，孙全兴等出师既踰时，上察其意止欲缓兵，寝而不报。
　　壬寅，以夏州衙内指挥使李继捧为定难军留后。
　　契丹寇雄州，（实录、本纪皆不载此事，独契丹传十一月书此。）据龙湾堤，龙猛副指挥使荆嗣率兵千人，力战夺路。会中使有至州阅城垒者出郛外，敌进围之。诸军赴援，多被伤，嗣与其觽夜相失，三鼓，乃突围走莫州。敌为桥于界河以济，嗣邀击之，杀获甚觽。（敌据雄州，他书皆不详，独荆嗣传有此事，今且删修附见，更当考之。）
　　丙午，以秦王廷美为东京留守；宣徽北院使王仁赡为大内都部署【一○】，枢密承旨陈从信副之。
　　己酉，诏巡北边。
　　壬子，发京师。
　　癸丑，关南言破契丹万余觽，斩首三千余级。即以河阳节度使崔彦进为关南兵马都部署。
　　丙辰，次澶州。
　　丁巳，次德清军。
　　戊午，驻跸于大名府。
　　雄州言契丹皆遁去。
　　开宝末，右补阙窦偁为开封府判官，与推官贾琰同事上。琰便佞，能先意希旨，偁常疾之。上与诸王宴射，琰侍上侧，颇称赞德美，词多矫诞，偁叱之曰：「贾氏子巧言令色，岂不愧于心哉。」坐皆失色，上亦为之不乐，因罢会，白太祖出偁为彰义节度判官。至是，上思见偁，促召至行在。
　　癸亥，以偁为比部郎中。时方议北征，偁因抗疏请还都，休士养马，徐为后图，上悦其言。及至自大名，以偁为枢密直学士。偁，仪之弟也。
　　十二月庚午，宴从臣。
　　甲戌，畋近郊，因以阅武，赐禁军校及卫士襦囐。时禁盗猎，有卫士获薛，违令当死。上曰：「我若杀之，后世必谓我重兽而轻人。」释其罪。
　　宴从臣于幄殿。
　　丁丑，以郑州防御使杨业领云州观察使，仍判郑州，知代州事。业自雁门之捷，契丹畏之，每望见业旗即引去。主将戍边者多嫉之，或潜上谤书，斥言其短，上皆不问，封其书付业。
