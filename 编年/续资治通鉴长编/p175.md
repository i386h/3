<!-- { "loadSidebar": true } -->
　　德、博州并言契丹已移寨由东北去。（晋公言：景德中，契丹寇澶渊，在河北，圣驾在河南，阵次【二八】，忽日食尽，真宗见之忧惧。司天监官奏云：按星经云主「两军和解」【二九】。真宗不之信，复检晋书天文志，亦云「和解」。寻时【三○】，契丹兵果自退，而续驰书至，求通好。时晋公为紫微舍人，知郓州。此事见潘汝士晋公谈录。按是日敌使韩杞已入对行营矣，谈录妄也，今不取。）
　　辛巳，遣殿中侍御史刘益、殿中丞皇甫选诣濮、青、淄、齐、潍等州安抚河北流民。（刘益，须城人。）
　　诏左神武军大将军王荣、寄班供奉官郑怀德领龙卫兵马，与沧州部署荆嗣会于淄、青，防寇之南渡也。
　　诏永兴军兵除先追赴河阳及量留本州岛外，并令部署许均领赴行在。
　　壬午，幸城南临河亭，赐凿凌军士绵襦及缗钱有差。
　　诏京东、西缘河州军秋税于常限外延两月。
　　龙卫左第四军都虞候李珂而下六人，递迁军职，赐锦袍银带，赏北寨战克之劳也。
　　何承矩言：「临河、观城县民石兴等数辈自敌寨逃归，具言挞览中矢死【三一】，其夕候骑自澶州继至，寇闻驾起卫南，皆相顾失色，复有驰骑往来传报及击鼓驩噪，悉遁去。民被驱掠甚觽，无守视之者，因得脱。」上曰：「挞览乃于越之俦也。于越旧乐野战，颇难制。挞览知勇不在其下，而多务城守，此所以不及也。今岁入寇，皆其首谋。或闻犯边以来，累战不利，因号令部下，凡获男子十五以上者皆杀之。彼既失其谋主，朕亲御六师，而王超等三路大兵亦合势南来，彼奔北固其宜也。」
　　滑州言契丹引觽攻通利军，知军王固弃城宵遁，契丹掠城中民觽而东。诏劾固罪以闻。固至河阳，为赵昌言所缚，送阙下，付御史狱治。会赦，责监贺州银锡场。（王固，未见。）
　　癸未，幸北寨，又幸李继隆营，命将校从官饮，犒赐诸军有差。
　　遣给事中吕佑之赍敕牓谕两京以将班师。
　　曹利用与韩杞至契丹寨，契丹复以关南故地为言，利用辄沮之，且谓曰：「北朝既兴师寻盟，若岁希南朝金帛之资以助军旅，则犹可议也。」其接伴政事舍人高正始【三二】遽曰：「今兹引觽而来，本谋关南之地，若不遂所图，则本国之人负媿多矣。」利用答以「礏命专对，有死而已。若北朝不恤后悔，恣其邀求，地固不可得，兵亦未易息也」。其国主及母闻之，意稍怠，但欲岁取金帛。利用许遗绢二十万匹、银一十万两，议始定。
　　契丹复遣王继忠见利用，且言：「南北通和，实为美事。国主年少，愿兄事南朝【三三】。」又虑南朝或于缘边开移河道，广浚壕堑，别有举动之意。因附利用密奏，请立誓，并乞遣近上使臣持誓书至彼。
　　甲申，利用即与其右监门卫大将军姚柬之持国主书俱还，并献御衣、食物，其郊劳馆谷，并如韩杞之礼，命赵安仁接伴。柬之谈次，颇矜兵强战胜。安仁曰：「闻君多识前言。老氏云：『佳兵者，不祥之器，圣人不得已而用之』。胜而不美而美之者，是乐杀人。乐杀人者，不得志于天下。」柬之自是不敢复谈。柬之又屡称王继忠之材，安仁曰：「继忠早事藩邸，闻其稍谨，不知其它也。」安仁敏于酬对，皆切事机，议者嘉其得体。
　　乙酉，柬之入对于行宫，中使受其书，书辞犹言曹利用所称未合王继忠前议。然利用固有成约，悉具继忠密奏中矣。是日，上御行宫之南楼，观大河，宴从官，召柬之与焉。
　　丙戌，柬之入辞，命西京左藏库使、銟州刺史李继昌假左卫大将军，持誓书与柬之俱往报聘。金帛之数，如利用所许，其它亦依继忠所奏云。先是，上谓辅臣曰【三四】：「韩杞与柬之来，皆言其国母附达起居，而不述其主。此盖母专其政，人不畏其主也。朕询于利用，其言亦同，仍云闻听之间，盖因其主不慧。如是，则继昌之行，宜亦致书其母。可令潜以此意访于柬之。」既而利用言：「柬之云国母比欲致书，以南朝未有缄题，故寝而不议。若南朝许发简翰，颇合便宜。」遂并致两书，又各送衣服、茶药、金器等以答柬之所献者。柬之又言：「收觽北归，恐为缘边邀击。」有诏诸路部署及诸州军，勿辄出兵马，以袭契丹归师。
　　诏：「昨所调京畿民车乘辇运刍粟，并令输于澶州而罢遣之。其还京车乘，有司别为规画。」
　　分遣知制诰陈尧咨、侍御史知杂事李浚、都官员外郎王砺、秘书丞许洞抚谕怀、孟、泽、潞、滑、郑等州，放强壮归农。（浚，信都人也。）
　　诏荆嗣仍屯郓州，都提举郓青淄潍齐曹单济沂兖密亳宋徐州、广济淮阳军巡检司事。
　　丁亥，遣侍御史高贻庆等四人分诣河北诸州，安集流民，瘗暴骸；髃盗未擒获者，督捕之。
　　以殿直、合门祗候曹利用为东上合门使、忠州刺史。利用之再使契丹也，面请岁赂金帛之数，上曰：「必不得已，虽百万亦可。」利用辞去，寇准召至幄次，语之曰：「虽有敕旨，汝往，所许不得过三十万。过三十万勿来见准，准将斩汝。」利用果以三十万成约而还。入见行宫，上方进食，未即对，使内侍问所赂，利用曰：「此机事，当面奏。」上复使问之，曰：「姑言其略。」利用终不肯言，而以三指加颊，内侍入曰：「三指加颊，岂非三百万乎？」上失声曰：「太多！」既而曰：「姑了事，亦可耳。」宫帷浅迫，利用具闻其语。及对，上亟问之，利用再三称罪，曰：「臣许之银绢过多。」上曰：「几何？」曰：「三十万。」上不觉喜甚，故利用被赏特厚。（记闻称敌兵既退，来求和，诏刘仁范往议之，仁范以疾辞，乃命曹利用。利用先与约岁赂二十万，敌嫌其少。利用复还奏，上许百万以下。按敌始求和，兵固未尝退。利用初使，盖不及岁赂，再使即许三十万【三五】，亦不因还奏乃增益之也。龙川别志又云：挞览死，寇始求和。此皆误。今约本史删修，事语则仍取二书。又不知刘仁范何人，当考详。）
　　遣内侍左班副都知阎承翰往德清军规度修城【三六】。
　　戊子，上作回銮诗，命近臣和。
　　幸北寨劳军，召排阵使李继隆、石保吉宴射行宫亭，咸赐袭衣、金带、鞍勒马，仍举酒属之。继隆等皆引满，因再拜言曰：「契丹无名犯塞，此盖将帅非才，致劳陛下亲驾戎辂，冒犯雪霜。当戎寇之深入也【三七】，髃议皆务城守。若非决于宸断，尽出禁卫骁卒陈于北郊【三八】，授以成算，则前日敌觽侵突，必不能戮彼渠魁，遏其壮势。又戎寇之退走也，若会诸将袭逐，必立奇功。陛下复念其请盟，许其修好，安民息战，示以好生，不令邀击，开其归路。臣等无以展尺寸之效。」上曰：「北狄自古为患【三九】，傥思平愤恚，尽议歼夷，则须日寻干戈，岁有劳费。今得其畏威服义，息战安民，甚慰朕怀，亦卿等之力也。」保吉进曰：「臣受命御寇，虽上礏宸略，至于戎人侵突之际，分布行阵，指挥方略，皆出于继隆。」继隆曰：「契丹之败，并出圣谋。然宣力用心，躬率将士，臣不及保吉。」上曰：「将帅如此协和，共图勋绩，军旅之事，朕复何忧。」是役也，定国节度使、驸马都尉魏咸信独无所职，因避席自陈材谋不得任用，上一笑慰抚之，相与尽欢而罢。
　　北面诸州军奏：「侦得契丹北去，未即出塞，颇纵游骑骚扰乡闾。贝州、天雄军居民，惊移入郭。」诏高阳关副部署曹璨帅所部取贝冀路赴瀛州。以保州路部署、宁州防御使张凝为缘边巡检安抚使，洛苑使、平州刺史李继和副之。选天雄骑兵二万为璨后继，以蹑戎寇，敢肆劫掠【四○】，则所在合势翦戮。仍遣使谕契丹以朝廷为民庶尚有惊扰、出兵巡抚之意。又赐王继忠手诏，令告契丹悉放所掠老幼【四一】，命澶州马铺小校华斌乘驿赍赴敌寨。
　　己丑，免澶州将校每日起居，欲移军河内，就便董率故也。
　　赐河东广锐兵三十指挥缗钱，遣还本营。
　　庚寅，诏河北经寇乏耕牛，商人贩鬻者免其税。
　　李继隆奏龙卫指挥使刘普领兵夺戎人车牛生口凡万余计。
　　辛卯，命给事中吕佑之赴东京阅视迎驾仪仗。
　　诏河东转运使郑文宝所领蕃汉兵，就命使臣还本道。
　　王超等言率大军赴天雄，虎翼卒三人，辄入村落伐桑枣为薪，已按军法。
　　诏王超等分三路兵营在河南者步骑万人赴澶州，命李继隆、石保吉领之。天雄军始闻超以大军至，颇疑惧，孙全照欲闭城拒之，王钦若不可，曰：「若果如此，则猜嫌遂形，是成其叛心也。」乃命于城外十里结彩棚以待之，至则迎劳，欢宴饮酒连日，既罢，其所统诸军悉已分散诸道尽矣，亲军皆不知焉。（记闻：此事恐未必然，今且附见，当考。）
　　遣雷有终领所部兵还并州屯所。时王超等逗挠无功，唯有终赴援，威声甚振，河北列城赖以雄张云。
　　壬辰，赦河北诸州死罪以下，民经戎寇蹂践者给复二年，死事官吏追录子孙。
　　遣使臣五人赴曹璨、张凝等屯所，日一人乘传入奏。
　　命翰林学士邢昺祭河。
　　癸巳，大宴于行宫。宰臣毕士安先以疾留京师，是日来朝。议者多言岁赂契丹三十万为过厚，士安曰：「不如此，则契丹所顾不重，和事恐不能久也。」
　　东京有劫盗，系右军巡狱，疑状未具，继获余党，既至，见其徒械击，因共击狱卒以谋奔窜，狱吏不能禁，驰白留守雍王元份，遽遣搜捕送府，主吏恐其复亡，亟折其足。元份始闻狱辞，怖甚，又不忍其酷法，遂惊悸，暴得疾。诏参知政事王旦权东京留守事，即日乘传先还。时两河之民颇有陷敌者，旦上言：「国家揽四海之富，不急之费动至亿万，愿出金帛数十万赎其人。」或有沮议者，遂止。（陈贯亦有此议，具明年。）
　　以供备库使、带御器械綦政敏为威虏军钤辖。先是，寇逼军城，部署魏能与保州张凝等出兵拒斗，小失利，能即引觽先还，凝等力战却之。觽皆愤悱，谯让能。凝独默然，或问之，凝曰：「能麤材险愎，既不为诸君所容，吾复切责，使其心不自安，非计也。」上闻而嘉凝。及分道抵幽、易，能又畏懦，不敢深入，且不戢所部，多俘夺人畜。既而俱屯定州，凝独受诏蹑寇，能自媿无功，言词怨怼，有涉谤讪。朝议以能刚猾少检，不可专任，故命政敏同掌其军政。
　　河阳修筑城池，诏罢之，虑扰民也。
　　甲午【四二】，车驾发澶州，大寒，赐道旁贫民襦囐。
　　张凝等奏率兵至贝、冀，戎人候骑各团结北去，不敢侵掠，侦得戎首与其母已过定远军。
