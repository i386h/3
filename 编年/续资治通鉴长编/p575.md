<!-- { "loadSidebar": true } -->
　　先是，赵抃言：「宣徽使旧是前两府或见任节度使有勋劳者所除之职，近侍未尝轻授，又况无功有罪如拱辰者。拱辰旧掌计司，以举豪民郑旭被黜。前知并州，姑息兵士，民心不安，与僚属亵狎，复幸求恩命。近充契丹使，多言生事，既当契丹主弹琴送酒之礼，又有兄弟传位之语，乃云用间夷狄，饰非矫诈，无所不至。及再为三司使，交结内臣廖浩然，进未断商人真珠入内。庇盖枉法胥吏，举犯赃张可久监万盈仓，猥将三司合举官监当差遣乞尽送审官。罪状狼籍如此，固宜夺其左丞，降黜不齿，以诫励中外，奈何复授宣徽使，再判并州？伏观陛下独奋宸断，差除臣僚，外议无不称颂圣政，惟是拱辰，但有口者皆云不当。伏望收还新命，与一散郡，退而思过，则公论大协。」不报。
　　抃又与郭申锡、范师道、梁蒨、吕景初、马遵等累章论列，且言：「富弼枢密副使将十年，历资政殿学士转大学士，又迁观文殿学士，方授宣徽使，判并州。如弼宣力，又出自两府，恩命尚尔迟回，拱辰有罪无功，若遂污此选，必为中外轻笑。」上乃从之。
　　入内副都知石全彬请市所居官宅，上以问三司使杨察，言着令不许。上曰：「全彬自有资产可营第，着令岂可废乎！」然其后卒许之。
　　己巳，罢三司市御箭翎。初，三司言御箭翎皆以两末黑中白羽为之，今监锢市人，求之不可得。上曰：「箭之傅黑白羽，但具文采尔【二○】，然不若鸡翎之劲也。」因令罢市。
　　庚午，封凤翔府太白山神为济民侯，以知府李昭遘言其山下有湫，祷雨辄应也。
　　丙子，诏蕃部犯青白盐坐法当死者，自今并配沙门岛，若髃党为民害，奏听裁。自范祥议禁八州军商盐，重青白盐之禁，而官盐估贵，青白盐估贱，土人及蕃部贩青白盐者益重，往往犯法抵死而莫肯止，虽屡摧官估【二一】，不能平其直。朝廷知其弊，故有是诏。此据本志，又云嘉佑赦书，稍迁配徙者于近。是青白盐禁法稍□，当因后来经制青白盐。并附此。
　　戊寅，知制诰刘敞言：「伏见故事，迁官降官，皆特有诰命。前年因言事黜御史□中复，其时蔡襄当草制，封还词头。执政耻为所沮，遂单用敕牒降官，甚非故事。然有司不敢发明。近日龙图阁直学士任颛落职，复但降敕札。因循习熟，遂成近例，事出一时，非政体也。欲乞今后除改命令，须遵用故事，合用诰词者不宜单降敕札，务存旧法，有所沮劝。」诏今后责降官，并依故事降诏敕。
　　己卯，奉安太祖皇帝、孝明皇后御容于太平兴国寺开先殿。
　　乙酉，奉安太宗皇帝、元德皇后御容于启圣禅院永隆殿。
　　先是，重修开先及永隆殿，迎御容权置天章阁。及是殿成，乃复奉安于本殿。
　　翰林学士欧阳修尝奏疏言：
　　近者为京师土木兴作处多，乞行减罢。寻准敕，差臣与三司同共相度减定，续具奏闻。今又闻圣旨下三司重修庆基殿及奉先寺屋宇。臣伏见近年政令乖错，纲纪隳颓，上下因循，未能整缉，惟务崇修祠庙，广兴土木，百役俱作，无一日暂停。方今民力困贫，国用窘急，小人不识大计，不思爱君，但欲广耗国财，务为己利，恣侵欺于官物，图酬奖之功劳，托名祖宗，张大事体。况诸处神御殿，当盖造之初，务极崇奉，栋宇坚固，莫不精严，虽数百年未必损动【二二】，近年以来，不住修换。昨开先殿只因两柱损，遂换一十三柱，前后差官检计【二三】，朝廷并不取信，只凭最后之言，遂致广张功料。盖缘广张得功料，即多图酬奖恩泽。窃以崇奉祖宗，礼贵清静，今乃频有迁徙，轻□威灵，要其所归，正为小人图利。臣见自古人君，好兴土木者，自春秋、史记，历代以来，并皆书为过失，以示万世。今小人图一旦之利，□祖宗之威灵，致人主于有过之地，谁忍为之，臣实痛惜。臣因准敕减定，于三司略见大燍。开先殿初因两条柱损，今所用材植物料，共一万七千五百有零。睦亲宅神御殿所用物料，又八十四万七千。又有醴泉、福胜等处功料，不可悉数。此外军营、库务，合行修造者，又有百余处。使厚地不生他物，惟产木材，亦不能供此广费。自古王者尊祖事神，各有典礼，不必广兴土木，然后为能。
　　臣窃见累年火灾，自玉清昭应洞真上清鸿庆寿宁祥源会灵七宫、开宝兴国两寺塔殿，并皆焚烧荡尽，足见天意厌土木之华侈，为陛下惜国力民财，谴戒丁宁，前后非一。陛下与其广兴土木以事神，不若畏惧天戒而修省。其已兴作者既不可及，其未修者宜速寝停。况睦亲神御殿，于礼不宜作，其事甚明。别无礼典讲求，乞更不下太常，便行寝罢。其庆基殿，如的有损漏，只令三司差官葺补，不得理为劳绩。其奉先寺，乞勒寺家自修。
　　今垂拱殿是陛下常坐之殿，近闻为无梁木，且止未修。诸皇亲自火烧居宅后，至今寄寓他所。陛下尊为天子，无梁木修一殿；富有四海，而皇族无屋可居。盖为将良材美木，俯徇小人，并于不急处枉费，遂致合行修造处，却至乏材。伏望陛下追思累次大火，常发于土木最盛处；凡国家极力兴修者，火必尽焚。且天厌土木而焚之，又欲兴崇土木以奉之，此所以福应未臻，而灾谴屡降也。伏乞上思天戒，下察人言，人言虽狂而实忠，天戒甚明而不远。伏惟陛下圣德恭俭，不乐游畋，凡所兴修，皆非嗜好，但以难违小人一时之请，自取青史万世之讥，实为陛下惜之。伏望圣慈广赐裁择。修奏疏不得其时，据本集，在至和二年正月请圣驾不幸温成庙前。今因奉安开先、永隆神御附见，更须考详。
　　丙戌，权同判流内铨刘敞言：「审官、三班院、流内铨注拟，或兄弟、伯叔、子侄自相为代。若前人政恶，后人循之，则害政而损于义，如覆举之，则伤恩而戾于教，二者俱不可。即令前人有吏民之怨，因以去位，后人怀亲戚之耻，乘之报怨，为害必多。请自今五服内许相容隐，皆不得相为代，违者以私罪论。」从之。
　　是月，御史范师道、吕景初、马遵、赵抃言：「窃闻内臣阎士良已得指挥带御器械。伏睹前年郭申锡奏请，内臣旧制须经边任五年，又带御器械五年，仍限五十岁以上及历任无赃私罪，方预选充押班。寻闻陛下听纳，中外传播，以为得宜。盖欲得老成谨畏无过之人，在陛下左右。闻诏枢密院常令执守施行。今诏墨未干，已闻除士良带御器械。窃以御带职名，将来多是承例□迁押班。然则膺御带之任，便须选老成谨畏无过之人。况士良为性狡狯，自来与中外大臣，交相结托。久在河北，张皇事势，天下具知，及历任曾有赃罪至徒。今来枢密院，殊无执守，首紊着令。所有士良新命，乞赐寝罢，别择善良以惩劝陛下左右之人。」诏罢士良带御器械。此据赵抃奏矒，以七月三日上，今附月末。范师道传云士良升进，师道数其罪必指此也。
　　八月戊子，降畿内、辅郡囚罪一等，徒以下释之。
　　诏河北缘边久雨为患，濒河之民【二五】至有流移者，其令所在赈贷之。
　　己丑，契丹主宗真卒。立二十五年，年四十一，谥文成皇帝，案辽史作神圣孝章皇帝庙号兴宗。宗真性佻脱，尝与教坊使王税轻谦等数十人约为兄弟，出入其家，至拜其父母。数变服入酒肆、佛寺、道观，王纲、姚景熙、冯立辈遇之于微行，后皆任显官。尤重浮图法，僧有正拜三公、三师兼政事令者，凡二十人。马保忠尝劝以臣下无勋劳，宜且序进之，怫然怒曰：「若尔，则是君不得专，岂社稷之福邪？」保忠惶恐。自是欲有迁除，必先厚赐贵臣以绝其言，故亲信者刺曷主等数十人，皆拔处将相。尝夜燕，与刘四端兄弟、王纲入乐队，命后妃易衣为女道士。后父萧磨只曰：案辽史后妃传作萧孝穆，此作萧穆济，疑系别名今译改。「汉官皆在，后妃入戏，恐非所宜。」宗真殴磨只败面，曰：「我尚为之，若女何人邪！」宗真善画，尝以所画鹅雁来献，上作飞白书答之。子洪基立，改重熙二十三年为清宁元年【二六】。
　　庚寅，诏流内铨，臣僚陈乞子孙当得试衔知县者，自今并与权注初等幕职官，仍着为令。
　　辛卯，南丹州刺史莫淮辿为怀远大将军致仕，以其子世渐为南丹州刺史，仍赐袍带，钱十万，案原本脱「钱」字，今据宋史蛮夷传增入。绢百匹。
　　癸巳，知谏院范镇言：「比者京师及辅郡岁一赦，去岁再赦，今岁三赦。又在京诸军岁再赐缗钱。姑息之政，无甚于此。夫岁一赦者，细民谓之热恩，以其必在五月、六月间也。猾胥奸盗，倚为过恶，指以待免，况再赦至三赦乎！岂知其民不狃为奸且盗者无几矣。今防秋备塞之人，无虑五六十万，使闻京师端坐而受赐者，能不动心哉。然陛下德音已下，赐钱已出，知不可救者也。请自今罢所谓一赦以摧奸猾，而使善良得以立也；罢兵士之特赐钱以均内外，而使民得以□也。」
　　甲午，美人朱氏卒，赠修容，鄂王曦母也。
　　乙未，知谏院范镇言：「先朝以御宝印纸给言事官，使以时奏上，所以知言者得失而殿最之。陛下虽喜闻谏诤，然考其施用，其实无几，岂大臣因循而多废格乎？请据今御史、谏官具员【二七】，置章奏簿于禁中，时时观省之。仍以尚书省所置簿具其言行否，每季录付史官。」诏中书置台谏官言事簿，令以时检句销注之，仍录与枢密院。
　　先是，并州太宗神御殿火。丙申，范镇言：「窃闻并州素无火灾，自建神御殿，未几，而辄火灾。天意若告陛下，祖宗御容非郡国所宜奉安。近日又闻下并州复加崇建，是徒事土木以重困民力，非所以答天意也。自太宗皇帝下并州，距今七十七年，故城父老不入新城，陛下宜□其赋输，缓其徭役，以除其患，使河东之民不忘太宗皇帝之德，则陛下孝思，岂特建一神御殿之比哉？伏惟上观天意，下顾人心，特赐停罢。」
　　己亥，大理评事韩维为史馆检讨，从翰林学士承旨孙抃等所请也。
　　辛丑，翰林学士、吏部郎中、知制诰、史馆修撰欧阳修为契丹国母生辰使，四方馆使、果州团练使向传范【二八】副之。右正言、知制诰刘敞为契丹生辰使，文思副使窦舜卿副之。起居舍人、直秘阁、知谏院范镇为契丹国母正旦使，内殿承制、合门祗候王光祖副之。权度支判官、刑部员外郎李复圭为契丹正旦使，内殿崇班、合门祗候李克忠副之。时朝廷未知契丹主已卒，故生辰、正旦遣使如例。既而御史赵抃言克忠多由内降得差遣，请改命，乃以染院副使、兼合门通事舍人柴贻范代之。改命柴贻范在九月癸酉，今并书之。
　　癸卯，西南蕃首领张汉陛、王子罗以崇等来贡方物。
