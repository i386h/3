<!-- { "loadSidebar": true } -->
　　其明年，谏官余靖言：「伏观去冬十一月敕，颁定天下职田顷亩数目，令三司指挥。无职田处，及有职田而顷亩少处，并元标得山石积潦之地不可耕植者，限三年内，检括官荒田并户绝地土，及五年以上逃田支拨添换，以庆历四年为始。斯盖陛下所以劝髃臣、养廉吏之大惠也。然朝廷举事，当以民为本，民患未去，官吏何安！而尚纷纷扰之？伏见淮南、江、浙经春少雨，麦田半损，蝗蝻复生；京西东、荆湖南北、广南处处盗贼，未尽扑灭；陕西、河东辇运困苦。且庶民惶惶，失其农业，而长吏以下各营其私，忧民之心有所未至。加之检括，宁不骚扰？况今来所定顷亩，比于旧数，三倍其多，贪吏因缘，其害甚大。伏乞朝廷特降指挥，旧有职田处，即依庆历元年已前旧制外，其未有职田处【五五】，更候三二年，别取朝旨摽拨。」余靖奏不得其月日，今附此。据王罕传，谓以户绝荒田为公田，非法意，则必因靖奏，遂有厘革，但史不详载尔。
　　初，诏定天下公田，诸路多误以户绝为荒田，给官吏。其后国子博士华阳王罕提点湖南路刑狱，谕所部以法不当给，听自举觉。既而广南诸州，坐收户绝田以赃废者七十余人。知审刑院张揆尝见湖南官吏列首状，他日，遇罕殿廷，谓罕曰：「公德及人多矣。」王罕事，据王珪志罕墓及本传。罕为湖南宪，乃庆历五年十一月【五六】，张揆知审刑，又在皇佑五年二月，今并附此。王称东都事略，诏曰：「廉素者士之常，而富贵者是人所欲也。昔先帝诏复公田，合王制班禄之差，得圣人养贤之道。然郡县受地，有无不齐，其议所以均之。」
　　诏枢密院，比差官详定国朝勋臣名次，若本家见无人食禄者，禄其下子孙一人。
　　司天监言，五星皆在东方，主中国大安。
　　十二月丙申，翰林学士、提举在京诸司库务宋祁，请诸库务事有未便当更置者，皆使先禀度可否，而后议于三司；又请增置勾当公事朝臣一员。并从之。提举司勾当公事，自祁始也。祁荐太常博士王畴为勾当公事，时有宦者同提举，畴辞于中书曰：「翰林先进，畴恐不得事也，然以朝士大夫而为阉人指使，则畴实耻之。」乃更用太常博士张中庸为勾当公事。畴，博文子。中庸，蜀州人也。
　　元昊又遣张延寿等来议事。
　　丁酉，安化州蛮以方物入贡。
　　辛丑，幸荆王元俨第问疾【五七】。
　　太常丞、集贤校理、同修起居注、知谏院欧阳修为右正言、知制诰。初，中书召试而修辞不赴，特除之。
　　陕西宣抚使韩琦言：据司马光记闻，琦以三年十二月八日奏疏，实录乃系之四年正月五日，今依记闻移见此月辛丑。四年正月戊辰，乃书从琦所请，罢城水洛。「今朝廷未能讨伐元昊，则为守御之计，修完城寨，遇贼至，清野以待之，当不战而自困矣。臣自至泾原路相视诸城寨，类当营葺。然镇戎军及山外弓箭手，今年差役修城，已有劳苦之嗟，来春止令增筑所居城堡，必自无辞。如闻更修生户所献水洛城，颇为未便。盖水洛城通秦州道路，自泾原路新修章川堡，至秦州诬穰寨百八十里，皆生户住坐，止于其中通一径，须筑二大寨、十小堡，方可互为之援。其土功自以为百万计，仍须采山林以修敌栅、战楼、廨舍、军营及防城器用。虽即完就，又须正兵三四千人，更岁积粮草，始能屯守之。其费若此，止求一日以通秦、原之援，兼去仪州黄石河路才较近两驿。况刘沪昨已降水洛城一带生户【五八】，近李中和又屈伏陇城川蕃部，各补职名为属户。若进援兵，动不下五六千人，诸小蕃族岂敢要阻？是则虽无水洛之援，官军亦可往来。且近边城堡，切于保聚人民，尚力有未及，何暇于孤远无益之处，枉劳军民乎？请就差刘沪、李中和为泾原、秦凤路巡检，令每月互领兵于水洛、陇城川习熟所通之道，以备缓急策应。仍乞只作朝廷指挥，下陕西四路部署司、泾原路经略司，且并力修葺逐处未了堡寨，其水洛城，候别奏听旨。如朝廷未以为然，乞选差亲信中使至泾原、秦凤路，询问文彦博、尹洙、狄青等，即知修水洛城于今便与未便。盖彦博、洙、青皆以为未便也。」
　　甲辰，赐河阳修雄武堤役卒缗钱。
　　乙巳，桂阳监言猺贼九百余人复寇边。丁未，赐桂阳监捕击猺贼军士缗钱。
　　戊申，以秘书丞张子奭为祠部员外郎，右侍禁王伦为左侍禁、合门祗候，并以累使夏州之劳也。
　　湖南攻讨蛮猺，久之不克，己酉，诏转运使郭辅之等，如未能以兵翦除，即就便招抚之。杨畋至湖南，乃募才勇，深入峒讨击。然南方久不识兵，士卒多畏慑。及战孤浆峒，前军却，大兵悉溃，畋踣岩下，藉浅草得不死【五九】，卒厉觽下六峒。杨畋兵败孤浆峒，不得其时，此据本传，附见招抚后。或因畋兵败，遂命辅之招抚也，当考。卒厉觽平六峒，当是四年冬末、五年春初事。
　　置陕州监军资库京朝官一员。
　　庚戌，权御史中丞王拱辰，言翰林医官许希非士族，而其子乃与皇兄弁升之女纳婚，不可以乱宗室之制，请罢之。奏可。
　　谏官孙甫言：
　　元昊以数州之地，世臣中国，一旦拒命，数年扰边。大臣不能谋于朝，将帅不能胜于野，守备寖久，师老财匮，前以金帛二十万与之议和，而彼和无厌，犹有所求。汉以金帛遗匈奴，贾谊谓中国卑辱之甚，遂至流涕。今与一小蕃议和，当岁给之物，近又增至二十五万，彼犹偃蹇，未满其意，卑辱又甚于汉矣。今使人回，其请通青盐及岁遣人回易京师，闻皆不许，于体颇为得之。
　　近闻元昊杀用事之人遇乞等，且方议和未决之际，彼杀用事者，正扬虚声，欲边防之弛备尔。况边郡多已经贼蹂践，惟庆、秦二州居民与属蕃富完。又镇戎军据贼要害，彼岂须臾忘也？今日之事，尤在预择将帅。择将之术，必任责于大臣。昔周世宗以秦、凤之乱，命宰臣王溥择将，而得向拱。既成功，而世宗谓溥曰：「平秦、凤，卿之力也。」盖自古良将，多由辅臣荐用。去岁定川之败，陛下忧愤未已，大臣乃言怀敏非材所致，而边事未足以烦圣念。此实欺君之言。且西戎为边患数年，大臣不能选良将，及其败也，则曰将帅非材【六○】，以苟免其过，岂非欺君之言乎？责成之术，不可更循前失。今陕西兵官惟种世衡、狄青、王信材勇，可战可守，自余闇懦险贪者，大臣不可谓不知也。苟不知，何以共谋国事？既知而更置惟在于速尔。
　　议者或谓秦州有唃畼啰之援，贼必不敢入，此又不料事机之甚也。唃畼啰自为曹玮所败，岂无怨心？近岁朝廷授以节制，使像素昊，受命以来，未尝有一毫之效。前月元昊破瞎□，而唃畼啰不敢出救，既不敢救其子，况能为秦州之援乎？惟朝廷速择将帅而深计之。
　　甲寅，降秦凤路都监、内藏库副使张龟年远小监当，龟年擅以官圃之利自入；及领军救蕃族，过河而军士溺死者觽，故降之。
　　乙卯，以北平军隶定州，以朝臣为军使兼知北平县事，其都监、主簿、县尉、监当使臣并如旧，余官省之。
　　丙辰，卫尉少卿卞咸为司勋郎中。改少卿知梓州，既辞疾不行，然以其前为陕西转运使有馈边之劳，犹迁之。
　　省御河催纲官。
　　丁巳，大雨雪，木冰。
　　戊午，以南京府学为国子监。
　　己未，契丹国母遣彰国节度使萧运、左谏议大夫李坤，契丹主遣怀德节度使耶律顺、右谏议大夫郭玮，来贺正旦。
　　庚申，许广州立学。
　　是月，澧州献瑞木，有文曰「太平之道」。谏官欧阳修言：
　　知州冯载，本是武人，不识事体，便为祥瑞，以媚朝廷。臣谓前世号称太平者，须是四海晏然，万物得所。方今西羌叛逆，未平之患在前；北敌骄凌，藏伏之祸在后。一患未灭，一患已萌。加以西则泸戎，南则湖、岭，凡与边庭连接，无一处无事。而又内则百姓困敝，盗贼纵横。昨京西、陕西出兵八九千人，捕数百人之盗，不能一时翦灭，只是仅能溃散【六一】，然却于别处结集。今张海虽死，而达州军贼已数百人，又杀使臣，其势不小。兴州又奏八九千人，州县惶惶，何以存济？以臣视之，乃是四海骚然，万物失所，实未见太平之象。
　　臣闻天道贵信，示人不欺，臣不敢远引他事，只以今年内事验之。昨夏秋之间，太白经天，累月不灭，金木相掩，近在端门。考于星占，皆是天下大兵将起之象，岂有纔出大兵之象，又出太平之字？一岁之内，前后顿殊。星象丽天，异不虚出，宜于戒惧，常合修省【六二】，而草木万类，变化无常，不可信凭。臣又思，若使木文不伪，实是天生，则亦有深意，盖其文止曰「太平之道」，其意可推也。夫自古帝王，致太平皆自有道，得其道则太平，失其道则危乱。臣视方今【六三】，但见其失，未见其得也。愿陛下忧勤万务，举贤纳善，常如近日，不生逸豫，则三二岁间，渐期修理。若以前贼张海等小衰，便谓后贼不足忧；以近京得雪，便谓天下大丰熟【六四】；见北敌不举兵，便谓必无事；见西贼通使，便谓可罢兵。指望太平，渐生安逸，则此瑞木，乃误事之妖木尔。臣顷见太平州曾进芝草者，今又进瑞木，窃虑四方相效，争造妖妄。其所进瑞木，伏乞更不宜示臣僚【六五】。仍乞速诏天下州军，告以兴兵累年，四海困敝，方今当责己忧劳之际，凡有奇兽、异禽、草木之类，并不得进献。所以彰示明德，感励臣民。
　　诏诸祥瑞不许进献，听申礼部知。此诏据会要，初不与修相关，今附见，或因修建言，乃下诏也。
　　是岁，河北降赤雪，河东地震五六年不止【六六】，谏官孙甫推洪范五行传及前代变验，上疏曰：「赤雪者，赤眚也，人君舒缓之应。舒缓则政事弛，赏罚差，百官废职，所以召乱也。晋太康中，河阴降赤雪。时武帝怠于政事，荒宴后宫。每见臣下，多道常事，不及经国远图，故招赤眚之怪，终致晋乱。地震者，阴之盛也。阴之象，臣也，后宫也，兵革也。三者不可过盛，盛则阴为变而动矣。忻州赵分，地震六七年。每震，则有声如雷，前代地震，未有如此者也。惟唐高宗本封于晋，及即位，晋州经岁地震。宰相张行成言：『恐女谒用事，大臣阴谋，宜制于未萌。』其后武昭仪专恣，几移唐祚。天地灾变，固不虚应，陛下救舒缓之失，莫若自主威福【六七】，时出英断，以慑奸邪，以肃天下；救阴盛之变，莫若外谨戒备【六八】，内制后宫。谨戒备，则切责大臣，使之预图兵防，熟计成败；制后宫，则凡掖庭非典掌御幸，尽出之，以省浮费，且裁节其恩【六九】，使无过分，此应天之实也。」
