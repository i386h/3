<!-- { "loadSidebar": true } -->
　　左司谏杨康国言【一三】：（正月二十一日。）「臣闻资政殿学士、前知青州王安礼移知蔡州【一四】，以言官弹奏青州任内不法事，蒙朝廷按验，尽得实状，移知舒州。谨按：安礼自小官以至大用，自谓奸雄，所至恣横，前任柄臣，已坐滥违罢，去年持帅节，又以赃污着闻。犹敢公肆奸言，文饰罪戾，足见凌蔑法度，侮慢朝廷。大臣若斯，可不深治？而乃止令迁易，自蔡移舒，在安礼无一毫之损，士论沸腾，莫不窃议。或谓朝廷优异大臣，特屈常法，臣虽至愚，实所未喻。如此施行，恐非所以示天下至公也。况安礼素无礼义，必不谓朝廷屈法以为恩，当谓曲见牢笼而愈横。若方镇大臣又有如安礼之不法者，不知朝廷将治之乎？又将贷之乎？若将治之，则何行之于彼而不行于此？若将又贷，则臣恐自此以往，方镇大臣更相仿效，以玩陛下之法矣。荀况以谓法者治之端，足以辅德而弼教。陛下深居九重，垂衣拱手，雍容指挥而天下莫不倾听承命，遵守诏令而不敢须臾违者，以其畏朝廷之法耳。今法不行而务□贷，使天下何所畏惮？恐非朝廷之福也。且法行则朝廷尊，不行则纪纲坏，汉贾谊曰：『先王执此之政，坚如金石；行此之令，信如四时；据此之公，无私如天地。』是法岂可以不行也，奈何为一安礼而特屈陛下之法哉！伏望陛下深加省察，早降指挥，正安礼之罪，褫夺职名，使自循省，以诫天下不法之吏，则陛下之法行矣。臣今区区之言，不为安礼一身，正为陛下至公之法耳！」
　　丁亥，诏安礼落资政殿学士，仍知舒州。（十九日责舒州。）刘挚谓：「安礼非纯正之士，然□慨有大节，在神宗朝为左丞，数数敢论事，不小屈于王、蔡，一时翕然推重。但其人治己不肃，性淫侈，又喜宠小人，此其不至者。其才高甚，世之悠悠者未可轻议也。或云傅尧俞惑于范纯礼辈所教，锐欲痛黜之，苏颂、韩忠彦不知，又佐其说，赖吕大防无他意，处心稍平，故止降小郡，不置劾。或谓曰：『不知了得否』，意欲扬此声以撩纷纷【一五】。竟坐唐老、康国言，再落职。」（刘挚云云，用日记增入。）
　　己丑，西京左藏库使杨光衔为供备库使、贺州刺史、知溪峒徽州。从谢麟奏请也。（麟奏请在正月二十二日。）
　　是月，御史中丞苏辙言：
　　臣闻大河流行，自来东西移徙，皆有常理。盖河水重浊，所至辄淤，淤填既高，必就下而决。以往事验之，皆东行至太山之麓则决而西，西行至西山之麓则决而东。向者，天禧之中，河至太山，决而西行，于今仅八十年矣。自是以来，避高就下，至今屡决，始决天台，次决龙门，次决王楚，次决横陇，次决商胡，及元丰之中，决于大吴。每其始决，朝廷多议闭塞，令复行故道，故道既高，复行不久，辄又冲决。要之水性润下，导之下流，河乃得安，是以大吴之决，虽先帝天锡智勇，喜立事功，而导之使行，不敢复塞，兹实至当之举也。惟是时民力雕弊，堤防未备，北流汗漫，失于陂障，由是元佑之初，大臣过听，始开孙村之议，欲导河使东，以复故道。此议一起，都水官吏侥幸回河之功，河上使臣、壕寨利在差遣请受，相与倡和，争请回河。自是公私困竭，河北、京东西之民为之不聊生矣。
　　伏惟太皇太后陛下、皇帝陛下仁民爱物，恭俭节用，如恐伤之，今河本无事，而生事之人公然欺罔，坐使公私俱敝，臣实深痛之。谨采河朔民言效之左右，惟陛下裁察。夫河自天禧西行，及其决于大吴，其出西山不远，惟有此地未经淤填，比之他处地形最下，故河水自择其处，决而北流，直至瀛、莫之郊，地势北高，河遂东折入海，其为顺便，殆天意也。惟北京之南孙村在其东岸，东接故道，其间数十里，地颇污下，每岁夏秋涨水，多自此溢出【一六】。昔之治河者以为北京宫阙所在，兵民伙烦，而孙村近在南城之外，若使涨水从此流入故道，则一城生聚皆有鱼□之忧，故于河之东岸、孙村之南，开清丰口以泄涨水【一七】，流入故道。于河之西岸开阚村等三河门，亦以泄涨水，行无人之地，迤逦流至馆陶，复合入大河。昨来朝廷如一依昔人措置，则北京每岁夏秋涨水自可无虞，城南堤防所费并可省罢。自北京以北，至瀛、莫以南，地迫西山，渐有冈阜，河流至此，自不能为害，惟有深州当河流之冲，所宜经画。今若从武强县开近东旧河道，引河稍东，则深州之危必自纾解，然后修治山公一带北堤，令极高厚，则河流赴海，可无大患矣。自今建孙村回河之议，先闭塞阚村等三河门，又于梁村筑东西马头及锯牙，侵入河身几半，迭喧大河，强之使东。既河身噎塞，则上流阳武、灵平等处去秋并告危急。涨水至北京之南，东西两岸无所分减，又为马头、锯牙所迫，并入孙村，直上北京签横堤面。北京告急，尝称若雨不止，风不定，本京必定簄虞，其得平安，盖出天幸。由此横堤、顺水堤皆作木岸【一八】，所费不资，然终亦不可全恃。兼梁村东马头下崖至水面高七尺，水深二丈已上，若欲开掘马头以东，回夺河身，须及三丈乃可，访闻入地一丈，泥水不可复开，虽复倾国应副，力亦不及。若欲□行开掘，令涨水冲刷成河，则二年以来【一九】，已试不效，况故道一带，堤内直高一丈上下，而堤外直高二丈有余，架水行空，最为危事。谨按自来河决，必先因下流淤高，上流不快，然后乃决。然则大吴之决，已缘故道淤高，今乃欲回河使行于此，理必不可。且见今北流深处，水行地中，实得水性，舍此不用而欲引入故道，使水行空中，虽三尺童子皆知其妄，而建议之臣恣行欺罔，居之不疑。今虽变回河之名为分水之议，据都水奏请本谓回河与减水事体不同，所有已修造马头三百余步，乞从修河司随宜措置。马头既在大河之中横栏水势，泛涨之时理须斟酌，可存可拆，一面施行。朝廷虽许其所请，然本司收买马头物料，至今不绝，又与本路监司同奏乞随宜开导口地一带河槽，务令深阔，并修葺紧急堤岸，酾为二渠。臣观其指意，虽名为减水，其实暗作回河之计也。且自置修河司以来，使过朝廷应副见钱四十九万余贯，其它公私所费犹不在此数。今岁春夫共役一十万人，而北流止得三万，东流独占七万。盖自来河北只管一河东西两岸而已，今为分水之故，添为两河东西四岸，内北流横添四十五埽、使臣三十四员【二○】、河清兵士三千六百余人、物料七百一十六万三千余束，其为耗蠹，何可胜言。盖都水官吏专欲成就决不可行之故道，而疵病已行之北流。其欲成就故道，则孙村开河、马头等役当罢而不罢；其欲疵病北流，则深州、武强等患当讲而不讲；（建议分水之人，利在深州危急，以显北流可废而东流当开，其为不忠，莫甚于此。）北京、灵平、阳武诸处危急，实由分水所致，则讳而不言；深、瀛、恩、冀去岁无害，实由北流堤防稍立之功，则指为分水之效。其为罔上，觽所愤叹。臣职在风宪，疾之久矣，近因访闻习知河事之人【二一】，颇得其实，彩画成图，随事签贴，指掌可见，今随札子上进。臣虽未尝阅视形势，然而朝廷大臣亦未尝按行其地，不可便以都水官吏为信也。欲乞圣慈特选骨鲠臣僚及左右亲信，往河北计会逐处安抚、转运、提刑、州县及北外监丞司官【二二】同共踏行，详具图录，开述利害，保明闻奏。如臣所言不妄，即乞罢分水指挥，废东流一行官吏、役兵、拆去马头、锯牙，依上件所陈施行，今年春夫仍并拨付北流开河筑堤役使。所贵河朔及邻路兵民早获休息，国家财赋不至枉费，有丰足之渐【二三】，则天下幸甚，天下幸甚！贴黄称：「今河上夫役不过二月半下手，如蒙圣意允臣所请，伏乞火急差官前去定夺。所贵夫役之前早见可否，不误兴役。」（此疏不得其时，附正月末。三月末云云，当考。赵鼎臣河渠书云：「六年四月，吴安持奏请开分水河，播引涨水，纳之故道。从之。」今实录并不见开分水河事。始惟苏辙有分水议论【二四】，疏既附正月末，则鼎臣所称四月或未可信，须更考。若移辙疏并鼎臣所书入四月末，则又与「不过二月半下手」相妨也，恐四月合作正月。）
　　注　　释
　　【一】未行者无踵前失「者」字原脱，据栾城集卷四六论冬温无冰札子补。
　　【二】其余公事词状并据号分治「号」字原在「治」字下，据阁本乙正。
　　【三】盛桥阁本作「盛侨」。
　　【四】则刘安世岂不可用「岂」字原脱，据阁本补。
　　【五】系昨来已曾除者据文义，本句下疑脱「谕曰」二字。
　　【六】龙川别志云罢麟潭州李湜代之案：此事载于龙川略志卷六李湜复议罢莳竹条，而不载于龙川别志。下同。
　　【七】五月十三日「月」字原脱，据阁本及本书卷四五八元佑六年五月辛未条补。
　　【八】六月乃为真帅耳「月」原作「日」，据阁本及上下文改。
　　【九】雅州管下卢山荣经县碉门灵关寨据宋史卷八九地理五雅州条，「灵关寨」属卢山县，「碉门寨」属严道县，皆非隶荣经县。
　　【一○】用忠实所得多「得多」二字原倒，据阁本乙正。
　　【一一】犹或非宜「犹」原作「独」，据阁本改。
　　【一二】又闻安礼常以章辨「闻」字原脱，据阁本补。
　　【一三】左司谏杨康国言「谏」原作「监」。案：宋无「左司监」，而门下省有左司谏；时杨康国为左司谏，「监」显为「谏」之误，故改。
　　【一四】臣闻资政殿学士前知青州王安礼移知蔡州「学士」前原衍「大」字，案王安礼未尝为资政殿大学士，据上下文删。
　　【一五】意欲扬此声以撩纷纷「撩」原作「掩」，据阁本改。
　　【一六】多自此溢出「出」字原脱，据栾城集卷四六论黄河东流札子补。
　　【一七】开清丰口以泄涨水「口」字原脱，据阁本及同上书补。
　　【一八】木岸「木」原作「本」，据阁本及同上书改。
　　【一九】则二年以来「二」原作「三」，据阁本及同上书改。
　　【二○】使臣三十四员「三」，同上书作「二」。
　　【二一】近因访闻习知河事之人「近」字原脱，据同上书补。
　　【二二】北外监丞司官「司」字原脱，据同上书补。
　　【二三】有丰足之渐「足」字原脱，据同上书补。
　　【二四】始惟苏辙有分水议论「惟」原作「推」，据阁本改。
续资治通鉴长编
卷四百五十五
卷四百五十五
　　起讫时间 起哲宗元佑六年二月尽其月
　　卷　　名 续资治通鉴长编卷四百五十五
　　帝　　号 宋哲宗
　　年　　号 元佑六年（辛未，1091）
　　全　　文
