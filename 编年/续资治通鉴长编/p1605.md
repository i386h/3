<!-- { "loadSidebar": true } -->
　　丙午，朝散郎卢约为开封府推官，从知府路昌衡荐也。（十一月一日，蔡蹈云云。）
　　戊申，权吏部侍郎安惇为右谏议大夫、起居郎，充崇政殿说书。沈铢为中书舍人兼侍讲，皆中批也。曾布等对，上以铢除命谕之，且曰：「铢讲说极佳，近讲南山有台极条畅有理。」上欣然，颇自以为得人，盖两日前，上欲进铢，而三省不奉诏，故批出。（十一月三日，徐铎云云。）
　　己酉，三省言：「太中大夫、知成都府郑雍，先缘弃地及附会奸恶，谤毁先朝，落资政殿学士，今虽未及期，该非次赦恩合□。」诏郑雍依吕大防等指挥，永不得引用期数及赦恩□复。（旧录，三省言：「太中大夫、知成都府郑雍，先缘弃地及附会奸恶，谤毁先朝。」新录辨曰：「以实录窃迹当时之事，大抵元佑之人为绍圣用事之臣所不喜者，皆诬以诽谤朋党之罪，顾可信乎？」遂删去。今复存旧录，以见当时政事，明知其诬谤，不害也。）
　　权刑部侍郎范镗权吏部侍郎，太常少卿赵挺之权礼部侍郎。
　　注　　释
　　【一】创拨军大将员阙三百处「三百」原作「二百」，宋史卷一六三职官志都官郎中项下载：「元佑八年，以纲运差使关归吏部，省副尉（旧为军大将）员三百，绍圣间复其额，……归都官。」阁本正作「三百」，今据改。
　　【二】即依□应条制「□应」，疑为「□厅」。
　　【三】枢密院原作「枢密使」，按上文为「三省」，此当作「枢密院」，据阁本改。
　　【四】乞今后官员分辖衣赐在京请领者「辖」，阁本作「割」。
　　【五】今从出外到京「出外」，阁本互倒，宋史卷一六四职官志大宗正司项下载：「绍圣四年，诏宗室若妇女自外还京，并报宗正。」据此而知阁本义优。
　　【六】宝文阁待制「待制」原脱，据宋史卷三四○吕大忠传补。
　　【七】惇又尝因蔡肇事语布曰「事」原作「时」，据阁本及文义改。
　　【八】彰信军节度使「彰信军」，阁本作「彰德军」。
　　【九】谥思「思」原作「恩」，据阁本、宋史卷二四五宗室传附宗景传改。
　　【一○】能利害之谓王「能」下原衍「专」字，据阁本、史记卷七九范睢传删。
　　【一一】中外责望甚重「中」下原衍「员」字，文义不通，据阁本删。
　　【一二】止二万三千匹宋史卷一九八兵志马政作「万三千匹」。
　　【一三】布既以租钱置蕃落十指挥于陕西「布」，同上书作「今」。
续资治通鉴长编
卷四百九十三
卷四百九十三
　　起讫时间 起哲宗绍圣五年十一月尽是年十二月
　　卷　　名 续资治通鉴长编卷四百九十三
　　帝　　号 宋哲宗
　　年　　号 绍圣四年（丁丑，1997）
　　全　　文
　　十一月辛亥朔，权殿中侍御史蔡蹈言：「朝廷近用知开封府路昌衡荐除朝散郎卢约为推官，按约向知昭州日，辄请以昌衡出帅广东所迁两官易近上职名【一】，原其用心，专在邪谄，而昌衡一无嫌忌，复有荐论，望罢约恩命，责昌衡论荐徇私。」诏罢约新除，令昌衡别举官以闻。又诏自今开封府荐推判官，并俟召对取旨。（卢约除府推，在前月二十六日。）
　　癸丑，左司谏郭知章兼权给事中。
　　给事中徐铎言：「沈铢除中书舍人，兼侍讲，按铢在先帝时任太学直讲，受学生馈遗，坐赃罪勒停。元佑间，为刘挚等党，除落罪名。乞追寝成命。」又言：「司马光，先朝非不奖擢，但不曾秉政，然终怀怨恚，变法乱政，陛下能保其不若光乎？」诏郭知章书牍行下。曾布言：「铎初闻铢有此命，即相庆，已而忽封还，盖为人所使，而驳章重，亦疑非铎所能为。铎近臣，知畏大臣而不知畏陛下，况出自中批，而又天下公论之所与，士类闻铢之进，莫不鼓舞，而铎敢尔附会欺罔，此乃所谓附下罔上，法之所必诛也。此而不惩，则陛下威福之柄，何以振乎？」林希亦言：「陛下所除，自非有大邪恶，不合物论，未尝缴驳。」上曰：「已令郭知章权给事书牍。」布曰：「如此，则铎已幸免矣。」
　　布又言：「给事止以铎一人当之，诚未允。铎乃李清臣所荐，清臣所引之人，无不斥逐，惟铎安职，而又躐等进擢，盖媚附三省所以致此。臣与铎非有利害，但忠愤所激，故喋喋不能自已，愿陛下更赐省察。」上称善。布与希因言：「陈瓘等皆公论所称，此类皆所当进。」又言：「铢自敕牓事后，深不自安，小人亦皆欲去之，然善类谓当体圣意，不当轻去就。今日陛下擢用如此，则铢之不去，乃为得之。敕牓事，自是不当，铢论居厚，何必如此纷争？」上曰：「只为铢犹说沙锅子等事乃无之。」布曰：「此事恐不可谓无，乃觽人所共闻见，臣自江西还朝，见居厚卖铁器牓，道中比比有之，此事恐不虚也。」
　　布又云：「敕牓中有『幸时事中变』之语，邢恕亦以为非。缘此语故引惹刘唐老等谤讪。陛下在上，朝廷清明，时事安得中变？此非诏令语也。」希亦曰：「如绍圣之变元佑乃为变，安得有此？」上又曰：「只恐元佑人复用。」布曰：「陛下在上，则元佑之人安有复用之理？」时御史中丞邢恕侍读经筵，上问恕，曰：「徐铎缴还沈铢词头何如？」恕言：「此盖缘沈铢缴□居厚词头，今既出牓朝堂，以元丰末居厚在京东事为是，则自然以沈铢为非也。然此乃臣下分朋党争胜负尔，陛下为人君父，天覆平施，则天下幸甚！」上又问「如何？」恕言：「臣请平论此事，昨除□居厚权户部尚书职事，居尚书则虽侍郎，居厚亦必难处。前此居厚废已十年，今若再废，亦似过当。所以臣言不消缴还，至于后来出牓朝堂，却以居厚元丰间京东所为为是，则章惇当垂帘之初，自曾有札子斥言居厚：『京东之人，恨不食其肉。』曾经叶涛进，陛下所知，则今日焉得却以为是？天下之人，岂可如此鴜压也！」上曰：「卿言极是。」已而沈铢除命复下。
　　诏雄州勘造匿名文书不当经赦当原知州李谅、通判□点各特罚金二十斤；权推官张棠、归信容城两县主簿王范各特罚金十斤。
　　甲寅，大理寺言：「窃盗于皇城门，谓宣德左、右掖，东、西华，拱宸门；宫门内，谓左、右升龙，承天门，左、右长庆门，謻门，临华门，通极门，学士院北角门，殿前，关东序以北，加京城内窃盗法一等。徒罪配邻州，流罪皆配千里，十贯皆配二千里。殿门，谓大庆，文德，紫宸，集英，崇政、垂拱内东门；上合门内，谓垂拱殿后门，需云殿后门，龙图、天章、宝文阁后门，皇仪殿门，延春阁门，延和殿后门，会通门，又加一等，徒罪皆配千里，流罪皆三千里，十贯皆配广南。仍并奏裁。」从之。（十二月二十四日云云。）
　　乙卯，三省言：「武学博士教导生员，所任非轻，不当从吏部差注。」诏自今中书省选差。
　　户部言：「诸路常平斛斗，并令所属官司常依条乘时籴兑。失时致陈旧不堪，辄行兑军粮者，以违制论。」从之。
　　丙辰，朝议夫大、知池州钱勰卒。（旧录云：「钱勰，绍圣初为翰林学士，批答不允郑雍乞出诏，以诐辞害政，夺职知池州，卒年六十四。勰在元佑，附会为奸，绍圣初，朝廷黜其党，而勰止以微罪去，终与奸党云。」新录辨曰：「此实录窃迹当时之事，大抵元佑之人为绍圣用事之臣所不喜者，皆诬以诽谤、朋党之罪，顾可信乎？今删去。」）
　　戊午，吏部侍郎叶祖洽权吏部尚书，新权吏部侍郎范镗试中书舍人，中书舍人蹇序辰权礼部尚书。
　　己未，冬至，不御殿。
　　辛酉，兴州防御使仲朴为湖州观察使。
　　癸亥，礼部侍郎赵挺之为吏部侍郎，左司谏郭知章为工部侍郎。
　　甲子，正字林自为著作佐郎，太常博士□伯举为校书郎。（陈瓘云云。）大理正许公孙为开封府推官。
　　诏昭宣使、荣州团练使、入内押班冯世宁，与遥郡防御使。以年劳也。
　　大理寺请立京城及外州县舍匿逃归配军法；应蛊毒□诅，奏案略说事情，元案上尚书省。」并从之。（旧特详，今从新。）
　　乙丑，京东路转运副使吕升卿徙河北路。
　　淮南西路提点刑狱朱京为仓部员外郎。（十二月一日改司封。京，南丰人，元符三年正月有传。）
　　御批：雪寒，应在京工役给假三日。
　　诏：「自今及准备军前出战使唤之人，虽立到功劳应赏者勿推。如在军显见有才武，可以部辖人马及准备出战使唤之人，即申经略司，从本司审察指挥，如立到功劳，即依格推赏。」
　　诏：「户部严戒诸路监司，应承诏旨抛买物色，并令体访出产多寡，所在约度数目，令逐州军置场，用见钱和买，召人取情愿赴场中卖【二】。其逐州军如不系出产或出产数少，及虽系出产而当年偶阙，即具因依回申本司，别行下出产数多处贴数和买。如本路诸州军实买不足，令监司具诣实事状申陈，即州县辄有科买及监司不为申陈者，并以违制论。仍令提举常平司觉察，如有违犯，具事因及官员名衔申尚书省，仍许被科扰人户直经提举常平司陈诉。如本司不为行遣者，一等科罪。每遇和买，备此诏旨全文揭牓晓示。」
　　丙寅，前知泗州王英言：【三】「官员在任，或赴任移替在路未到而身亡者，问其家口数并所归处，计程给仓券。」从之。（二年十一月五日已有此指挥，当考。）
　　户部言：「辄增损衡量若私造卖者，各杖一百，徇于市三日。许人告，每人赏钱有差。令转运司所在置局制造【四】，送所在商税务鬻卖【五】。」（旧特详，今从新。）
　　丁卯，诏谏议大夫以上，各举堪监察御史一员以闻。他日，御史中丞邢恕对，上语及近许谏议大夫已上荐人，然前此上来者亦多只是迎合。恕曰：「今臣僚迎合者，不过主张先朝法度尔。今日陛下南面继统，如龙如虎，神宗皇帝法度，陛下岂不能主张？却销得他人主张。若果终实主张先朝法度，须是当垂帘改更之际曾有正论，乃可为凭。至于今日方以主张先朝法度为言者，皆迎合邀利之言，大抵阘冗之人，固无他长，惟藉此以希进，不足取也。」上曰：「极是！」恕既退，即入札子言：「臣前日请对，风寒不敢久留，所欲敷陈未尽事，条析如后：内一项云：一，太常寺、秘书省官，乃朝廷储蓄英才之地，向去选用台、省，皆自此出。苟无其人，亦宜虚位以待来者，不宜轻进阘冗、凉薄之人。如得其才，果上当圣心，则便加采拔，无所不可。况今既许谏议大夫已上荐士，未对者尚余人，乞候对罢，逐一密记人才高下，须引对有涯，然后补授，亦不为晚。」
