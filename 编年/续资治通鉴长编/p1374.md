<!-- { "loadSidebar": true } -->
　　甲辰，三省、枢密院言：「检会都水使者王孝先状：『伏思大河决塞不常，为国之患屡矣。比自小□之决，遂失堤防，贻患为甚。欲乞于西岸上自北京内黄第三埽，先起截河堤一道，与旧河孙村口相照，仍相度于樊河第三河靠水作缕河小堤，闸断河门，于大名府南第四铺下至孙村口北，仿往时作汴河规模，开修减水河一道，分杀水势，东趋入海。』寻召到孝先及俞瑾等，令陈述利害。据孝先等称，除孙村口外，更无不近界河可以回河入海去处。其孙村口欲作二年开修，今冬先备旧堤梢草一千万束，来春下手，先开减水河，分减水势，所用兵夫已有前申定数。至元佑五年方议闭塞北流，回改全河入东流故道。已令孝先等供结罪保明状讫。看详除预备旧堤物料便可施行外，所有元佑五年闭塞北流，回全河入东流故道，并来年开减水河，虑别有未尽利害，欲差官躬亲相度，具经久利害，诣实奏闻。」诏：「差吏部侍郎范百禄、给事中赵君锡躬亲往彼相度，并具的确利害，画图连衔保明闻奏。如孙村口不可开河，即别于不近界河踏逐一处，亦具保明奏闻。」（开河事始末，按实录所载殊不详，今取范百禄奏稿具载之，庶后世有考焉。九月五日，苏轼云孝先欲于北京南开孙村河，欲夺河身以复故道。然则孝先建议必在九月五日前矣。元符二年十月二十六日工部状可考。）文彦博、吕大防、安焘三人者，实主回河议，范纯仁独以为不然。主议者谓纯仁曰：「某累官河北，河上利害，晓之熟矣。公足迹未尝及河北，安知其利害？」纯仁曰：「利害则非纯仁所知，至于水性趋下，则不待到河北而知也。纯仁不敢坚以回河为不然，但以边事未宁，百姓尚困，国家府库财用有限，主上初即位，垂帘之际，兴此大役，安得不审谨乎！」乃议再遣百禄、君锡按视。（明年正月十二日入对。累官河上，盖彦博也，当考详正言之。）
　　签书枢密院事赵瞻又言：
　　臣伏奉圣旨同议河事，然执政诸人皆未尝亲见河流地势深浅高下，故不敢决执其可回故道与不可回者，虽有议论，亦但是遥度，非有实据也。故今遣范百禄、赵君锡专往河上，行视其地，至则朝廷方决施行。臣议有五，敢预言之：
　　若百禄等所定合行回河，既得的确，朝廷必当信行，更不别听议论。即须依元计所用旧岸新开物料都数，作三年限，渐次收买。既是和买，即当严饬州县勿令配民。盖不遽行收买，则价不翔贵，故必缓期。又所兴工役，以河北连年灾伤，止可只科年例夫数，接续开掘，修治有绪，故限之三年，乃可以成，欲速则民力不胜，必致逃亡，别起事端，不可不虑。昔祥符中议滑州河事，亦先开减水河口，尚历数岁，至天禧三年方书毕工，足明大役难以遽兴。此其一也。
　　京东、河北累岁饥歉，民多流移，近□州称民有夫妻相食，而村野新殡，率被发掘，啖其尸肉。使天下生灵有至于此，而议者犹欲配夫出钱，州县且将敛率，鞭棰驱索于门，臣遽闻之，痛切骨髓，以陛下慈仁，必当为之深□，尚肯迫其货物耶？谨按周礼荒政之聚万民，则曰薄征弛力，今乃重之，故臣望朝廷宽其夫役，三数年后，俟得岁丰家给，则民和而事集，此乃臣子所不敢避谴谪而深言之者。此其二也。
　　若百禄等相度到孙村及上下并无回河去处，即亦须不惑前议，遂当速罢兴修及收买物料，则不损国用，不疲民力。况朝廷内外经度，可谓至矣，盖亦无如之何矣。虽有设险之意，无险可设，则险非可造之物也。止可疏导下流，自干宁军由大禹所治徒骇、鬲津，见行河道，勿使壅遏，东入大海，接连界河、塘泺，亦足以为边境之巨防矣。议者惟虑它日河更北徙而失中国之险者，兹未易量，当俟河徙而议之可也。此其三也。
　　议者谓黄河为中国之险，今入北界，则失限隔，以为机事之极大，国论之最远者，非臣浅智之能识，而謏闻之敢议也。然臣窃疑之，虽尝有所辩，而未得其确论，辄愿粗陈于前者。尧、舜都蒲、冀，周、汉都咸、镐，历年皆数百，而不闻以黄河障外国，盖王者恃德不恃险也。今谓前日澶渊之役，若非大河，则敌南抵都城矣，此又不然也。澶渊之役，盖以庙社之灵，章圣之德，寇准之谋，威震北人，射中大帅挞兰，北人乃请和而退，岂独云河之力邪？如晋时河固在澶渊，而匈奴入塞，安能抗之哉？朝廷若内用贤辅，外有名将，则燕蓟非其所有，岂便窥中国耶！就如能为限隔，使北人外扰河北，旁连河东，则京师可得安居乎？臣之此论，特为按河者以为河不可回而言之，深虑圣意骇闻失险之言，虚积宵旰之忧，故极言之。此其四也。
　　朝廷始以王令图之说，欲开澶州旧河及孙村口，遣李常按视，以为不可而止。后张问往行，又请开孙村，而韩绛极言其害，遂亦报罢。去岁以顾临为河北都转运使，专主河议，乃欲开鱼池埽，闻者骇之，悉谓难行。王孝先又乞治孙村以回河，即召谢卿材、张景先会议，意又异同。今更敕百禄、君锡同行相度上下口岸，要须开决河流，于近南州军回使趋海。固哉议也！自李常至谢卿材凡四议矣，一使相度不可，而再使人往，再言不可，则三使人往，三言不可而四矣，四又言不可，及今则五矣。若又不可，则遣使无已，是必得一人顺此意而后乃止尔。历观前代国家议事，未有如此之固也，如此乃是皆不用使人之言，而回河计已决矣，不可止矣，违遣使之本意也。此其五也。
　　臣惟邦计民力是念，伏望陛下留神详览焉。
　　瞻又言：「臣近日帘前同进呈文字，窃见三省所奏，为修河欲只作减水河，于元料合用人夫裁减分数，自昨来都水监丞及都省两次几减一半以上。既不回河，只且减水，即于第四铺、孙村口河道内自合裁减夫数，其北流依旧通行，岂可大减工料？兼云令修河司通那使唤，尤为不可。昨来修河司指北流宗城口焦家堤决溢，谓欲回河以纾其患。今既不从其说，则本司惟喜北流有决，资为回河之议，安肯那移人夫修葺堤防，使之坚固？必且幸其水患，损坏民田，冲注塘泺，取以为辞，不复顾□生灵被害之苦，深为不便。今监丞虽领北流，然是修河司使者属官，实难执守。窃缘北流数年，并不曾修全堤埽，以致昨来宗城口焦家堤、南宫上下埽相继溃决，此理当然，固不足怪。若更减却夫工，何以枝梧？朝廷若诚欲且开小河减水，未便闭塞河身，即乞令修河司结揽通认北流，将来分擘与元计人夫物料，以防簄虞，庶其公共承当河事。不尔，别委知晓河事官一员行都水丞事，不隶本监，专主回河，马头以北河岸，用元计料合使人夫物料修治堤埽，以备将来决溢，即责任有在，可保经久。」
　　范纯仁又言：「水官不候相度可否，便计买先修旧河埽梢草一千万束，用钱近四十万贯【一】，此是将寻常价例约度。今来立限要二月中有备，则必诸州争买，价例更高，不惟所用钱物浩大，官吏逃责，恐不免劳扰。既称开减水河只要试探水势，已计梢草若干万束，内若干旧有，若干今买，即来春所用兵夫须与梢草相称，方能了当。其开减水河本只欲试探水势，已费财用如此，将来回复大河，塞决口，都未曾议及【二】，此正臣前所谓用过财力既多，欲罢不能之端也。前来与执政入买一千万梢草文字已画可降出，有中书舍人彭汝砺议欲候相度见可开然后收买，其意亦在安民惜费。盖于义理当然，望陛下特赐采听。兼议者始谓今年丰熟，草梢易为收买，臣思之唯是草一色岁丰易得外，其梢既不近山，多是人家园林，凶年方肯斫卖【三】，丰年却恐难得。况大河既未全复，物料自当减数，设欲预备，亦须渐次计置。」
　　中书舍人彭汝砺言：「臣看详孙村回河事，自王令图首议，后来经户部侍郎李常、冯宗道等，又经天章阁待制顾临及陈佑之相度，及其它臣僚上言不一，淹久未决。今年十月，都堂召河北转运使谢卿材、都水使者王孝先等合议，逐人所见不同，是致今来遣使，谓当尽付前后臣僚申陈利害事件，及计会逐路监司参详可否，然后可见利害之实。今来指挥即是以孝先之言为主，然尚令计会逐路监司详察可否，即是孝先所陈亦未为确论。王孝先之言未为是，则李常等言未为非。夫是非公器，非一人所能擅，利害系一国，当与一国共之，利害系天下，当与天下共之。今河议大臣可否者相半，近臣以谓不可者十六七，察于觽人亦然。朝廷恐其难一，至烦陛下内降指挥。今来敕命惟是王孝先一说，觽言屏弃不用，盖惟恐不复故道而已。臣以为不然，事之可为不可为天也，人不能胜天久矣。河事利害半天下，上系宗社，下系数十州人命。河非藏于山川，其道路形势，高下深浅，可见可测，其不可欺者如皦日。使可为也，而敢以为不可为，不可为也，而敢以为可为，是以国重事为玩戏。使者为聋瞽非人则可，苟有耳目，必不至此。臣闻之，天无心而万物生，圣人无心而天下治，是非并至，惟无心者能定。臣愚欲乞指挥相度河事官，尽取前后应干臣僚文字，计会逐路监司参详可否，如此则可为不可为立见，使有定议，觽言自屈。譬之治讼，穷尽彼此曲直，然后情伪可见，刑罚可行，未有独用偏辞一说而能折狱者也。夫财力非出于天，出于民而已，中人之家，春夏有不能及耕种，饥寒有不敢辄衣食，以待上之政令赋役。使之有道，用之有名，民虽死不怨，或非其时，或非其义，怨疾且并作，此不可不审。京东、河北荐罹饥馑，去年苦寒，麦不及下种者十五六，今岁虽小熟，然流移者未复，病者未苏，赋役之作，尤须重惜。今回河议未定，所有指挥物料价钱，亦乞付相度河事官，候见得的确利害及合消得收买，即径仰施行。如此则议论得稳当。所有文字未敢行下，更乞详酌指挥。」（明年二月十一日，汝砺又论孝先，此奏即范纯仁所称汝砺意在安民惜费者。以苏辙第三奏考之，则买梢草文字竟行出也。）
　　户部侍郎苏辙言：
