<!-- { "loadSidebar": true } -->
　　其五曰：亲大臣，远小人，使忠良蹇谔之士，知进而不疑，奸憸倾巧之徒，知退而有惧。夫君为元首，臣为股肱，言同体也，得其人则勿疑，非其人则不用。凡议帝王之盛者，岂不曰尧舜。尧舜之时，百姓不亲，五品不逊，契作司徒，敷五教。蛮夷猾夏，寇贼奸宄，咎繇作士，明五刑。伯夷典礼，后夔典乐，禹平水土，益作虞。大哉尧之为君，可谓委任责成而无疑矣。或曰：「诚如是，尧有何功德耶？」臣曰：「有知人任贤之德。」虽尧之道去世辽远，恐不可复，臣以近世言之，惟有唐之政，可损益而行之。元和中，宪宗尝命裴□铨品庶官，□曰：「天子择宰相，宰相择诸司长官，诸司长官自择僚属，则上下不疑而政成矣。陛下之明，择宰相数人，犹有非其人者，骮臣之不佞，择数十人诸司长官，常恐不逮，若更择庶官，恐非致治之要。」当时识者以□为知言。愿陛下远取帝尧，近览唐室【四四】。既得宰相，用而不疑，使宰相择诸司长官，诸司长官自取僚属，则垂衣而治矣。古者刑人不在君侧，语曰：「放郑声，远佞人。」又曰：「浸润之谮，肤受之愬，不行焉。可谓明矣。」是以周文王左右无结蟱　者，言皆贤也。夫小人之徒，巧言令色，先意希旨，事必害正，心惟忌贤，非圣帝明王不能深察。旧制：南班三品尚书，方得升殿。比来三班奉职，卑贱可知，或因遣使，亦可升殿，惑乱天听，无甚于此。愿陛下振举纪纲，尊严视听，在此时矣。
　　臣愚以为今之所急，在先议兵【四五】，使觽寡得其宜，措置得其道；然后议吏，使清浊殊途，品流不杂；然后难选举以塞其源，禁僧尼以去其耗，自然国用足而王道行矣。今若不去□兵，不并□吏，不难选举，不禁僧尼，纵欲减人民之赋【四六】，□山泽之利，其可得乎？疏奏，即召禹偁还朝，既用其策，以夏、绥、银、宥、静五州赐赵保吉。翌日，命禹偁守本官，复知制诰，与兵部郎中、史馆修撰李若拙并命。（禹偁，前以学士出，在至道元年五月。）
　　戊午，秘书丞、勾当京兆府三白渠孙冕上疏言九事：一择贤才，二询谠议，三远邪佞，四务节俭，五明赏罚，六慎号令，七重使介，八审荐举，九推恩信。赐诏銟之，寻召试，授直史馆。（直馆在明年九月，今并书。）
　　国初罢节镇统支郡，以转运使领诸路事，其分合未有定制。京西分为两路；河北既分南路，又分东、西路；陕西分为陕西河北、西南两路【四七】，又为陕府西北路；淮南分为西路；江南分为东、西路；荆湖两路，或通置一使；两浙或为东北路，其西南路实兼福建；剑南初曰西川，后分峡路，西川又分东、西路，寻并之。是岁，始定为十五路：一曰京东路，二曰京西路，三曰河北路，四曰河东路，五曰陕西路，六曰淮南路，七曰江南路，八曰荆湖南路，九曰荆湖北路，十曰两浙路，十一曰福建路，十二曰西川路，十三曰峡路，十四曰广南东路，十五曰广南西路。（咸平二年三月戊辰，荆湖南、北路始置两使。）
　　凡租税有谷、帛、金铁、物产四类。谷之品七：一曰粟，二曰稻，三曰麦，四曰黍，五曰稌，六曰菽，七曰杂子。布帛丝挠之品十：一曰罗，二曰绫，三曰绢，四曰纱，五曰絁，六曰紬，七曰杂折，八曰丝线，九曰挠，十曰布。金铁之品四：一曰金，二曰银，三曰锡镴，四曰铜铁。物产之品六：一曰畜，二曰齿、革、翎、毛，三曰茶、盐，四曰竹、木、麻、草、刍茭，五曰果、药、油、纸、薪、炭、漆、蜡，六曰杂物。至道末，岁收谷二千一百七十一万七千余硕，钱四百六十五万余贯，绢一百六十二万余疋，紬、絁二十七万三千余疋，丝线一百四十一万余两，挠五百一十七万余两，茶四十九万余斤，刍茭三千万围，蒿二百六十八万围，薪二十八万束，炭五十万秤，鹅翎、杂翎六十一万余茎，箭干八十七万只，黄蜡三十余万斤，此皆踰十万数者，他不复纪。
　　注　　释
　　【一】当别一事「一」原作「时」，据宋本、宋撮要本改。
　　【二】世态销刓「销刓」原作「稍顽」，据宋本、宋撮要本及奏议卷一六四选举改。
　　【三】贱古道于儒宫「宫」原作「官」，据同上书改。
　　【四】两京荐论「论」原作「抡」，据各本改。
　　【五】近降明制「降」原作「隆」，据宋撮要本及奏议卷一六四选举改。
　　【六】神州不得贡卿士之门「卿」原作「乡」，据宋本、宋撮要本及编年纲目卷五、宋史全文卷四下改。
　　【七】每躬祀圜丘「每」原作「既」，据宋本、宋撮要本改。
　　【八】而通闺籍「闺」原作「关」，据各本改。
　　【九】清途美官「清」原作「诸」，据宋本、宋撮要本改。
　　【一○】王济各本及宋史全文卷四下均作「王齐」。
　　【一一】八练兵戎「练」，宋撮要本及宋史全文卷四下、续通鉴卷一九均作「分」。
　　【一二】恣倾险者似智「险」原作「陷」，据宋本、宋撮要本及编年纲目卷五、宋史全文卷四下改。
　　【一三】天下所以未格清净者「格」原作「极」，据宋本、宋撮要本改。
　　【一四】而所在不时给「不」下原衍「以」字，据宋本、宋撮要本及编年纲目卷五删。
　　【一五】若大行之惠慈「大行」原作「太宗」，据宋本、宋撮要本、阁本改。
　　【一六】万岁殿原作「万寿殿」，据宋撮要本及本书卷四一至道三年三月癸巳「崩于万岁殿」条改。
　　【一七】哀疚之情「疚」原作「痛」，据宋本、宋撮要本、阁本及续通鉴卷一九改。
　　【一八】金文粲然界道「粲然」原在「界道」下，据宋本、宋撮要本及治迹统类卷五真宗圣政改。
　　【一九】上初践祚告天地宗庙原作「上初祀天地宗庙」，据宋本、宋撮要本及续通鉴卷一九改补。
　　【二○】礼官具仪「仪」原作「礼」，据同上书改。
　　【二一】亳州当按太康咸平二县州遣钦若行「县」、「州」二字原倒，据宋本、宋撮要本及沈括梦溪笔谈（以下简称笔谈）卷一二官政改。
　　【二二】毌宾古原作「母宾古」，据各本宋史卷二八三王钦若传、治迹统类卷五真宗圣政改。下同。
　　【二三】按咸平元年四月辛亥「按」原作「乃」，据宋本、宋撮要本改。
　　【二四】而己酉日已遣使四出放欠「已」字原羼入「而」下，据宋本、宋撮要本改正。
　　【二五】李如信宋本、宋撮要本及夏竦文庄集卷二八赠太师中书令冀国王公行状均作「李知信」。
　　【二六】至尊用度「尊」下原衍「中」字，据宋本、宋撮要本删。
　　【二七】以备阙文「文」原作「乏」，据同上书及续通鉴卷一九改。
　　【二八】立忌建庙「庙」原作「议」，据宋会要礼三一之二一、编年纲目卷五、宋史卷一○九礼志及下文文义改。
　　【二九】既不配食「既」原作「即」，据宋本、宋撮要本及太常因革礼卷九四改。
　　【三○】未克迁祔「迁」原作「进」，据宋本、宋撮要本改。
　　【三一】上访宰辅以灵武事宜「辅」原作「相」，据同上书及编年纲目卷五改。
　　【三二】古先圣王置之度外宋本、宋撮要本于此句上并有「盖戎狄狡诈万变，人面兽心」两句。
　　【三三】且螫手断腕「腕」原作「臂」，据同上书及治迹统类卷五真宗经制西夏改。
　　【三四】契丹虽不犯边「契丹」二字原阙。按宋本、宋撮要本及宋文鉴卷四二王禹偁应诏言事均作「胡虏虽不犯边」，宋史卷二九三王禹偁传则作「契丹虽不犯边」。本编上文已有「方今北有契丹」句，今为上下词义相贯，据宋史补「契丹」二字。
　　【三五】允许鄜州上引宋文鉴作「只许鄜州节度」。按至道元年六月，遣使谕李继迁授以鄜州节度使，继迁不奉诏。
　　【三六】近及一年「一」原作「十」，据宋本及上引宋文鉴改。
　　【三七】其三曰「其」字原阙，据上引宋文鉴、宋史全文卷四下及上下文例补。
　　【三八】士君子行修于家「行修」原作「修行」，据宋本、宋撮要本及上引宋文鉴乙正。
　　【三九】先帝毓德王藩「王藩」原作「藩邸」，据同上书及宋史卷二九三王禹偁传改。
　　【四○】调选之徒「调」原作「词」，据宋本、宋撮要本及上引宋文鉴改。
　　【四一】犹月费三千斛「月」原作「日」，据上引宋文鉴、宋史卷二九三王禹偁传及上下文义改。
　　【四二】断可知矣「断」原作「斯」，据宋本、宋撮要本及同上书改。
　　【四三】渐而去之「渐」字原脱，据宋本、宋撮要本及上引宋文鉴补。
　　【四四】近览唐室「室」原作「宗」，据上引宋文鉴及宋史卷二九三王禹偁传改。
　　【四五】在先议兵「议」原作「驭」，据同上书改。
　　【四六】纵欲减人民之赋「欲」原作「使」，据宋本、宋撮要本及上引宋文鉴改。
　　【四七】陕西分为陕西河北西南两路长编纪事本末卷二一同。宋会要方域五之三六、九域志卷三并载：陕西路，太平兴国二年分河北、河南路；本书卷一八则载：太平兴国二年十月癸未，诏分陕西转运使为二司，以侍御史张涣领陕西河北诸州，左赞善大夫韦务升领陕西河南诸州。
续资治通鉴长编
卷四十三
卷四十三
　　起讫时间 起真宗咸平元年正月尽是年十二月
　　卷　　名 续资治通鉴长编卷四十三
　　帝　　号 宋真宗
　　年　　号 咸平元年（戊戌，998）
　　全　　文
　　春正月辛酉朔，改元。
　　癸亥，赐近臣岁节宴于宰相吕端第。自是遂以为例。
　　丙寅，有司上皇太后李氏谥曰元德。
　　翰林学士杨砺等受诏知贡举，请对，上召坐，语之曰：「贡举重任，当务选擢寒俊，精求实艺，以副朕心。」砺，建隆初及第为榜首。上在开封时，常问砺何年及第，砺唯唯不对，上后知之，谓砺不以科名自伐，益重焉。砺性刚很傲辟，为文尚多，无师法，每作诗，一题或数十篇。在翰林，制诰迂怪，大为人所传笑。
　　壬申，昭宣使王延德上太宗皇帝南宫事迹三卷，命送实录院。
　　癸酉，始令诸王府记室、翊善、侍读等官，分兼南、北宅教授。（南、北宅始此，当考详。）时南、北宅又有伴读，然无定员。（是年十一月，赐南宫伴读李文益绯，然不知始于何时，今附见。百官志系之祥符二年后，误也。）
　　甲戌，诏诸路场务逋欠官物，令主典备偿者，监临官非同为欺隐，勿令填纳。
