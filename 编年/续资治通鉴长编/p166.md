<!-- { "loadSidebar": true } -->
　　时河阳三城节度使王显亦上疏，言：「陛下将事亲征，臣窃惑其事，谓非谨重之道。且意陛下昨以王师小衄于望都，故决议讨伐。然盛寒在序，未闻犯塞，鸣銮轻举，直抵穷边，敌若不逢，师乃先老。又意或者献说，请复幽燕，此非长策也。且继迁未灭，西鄙不宁，倘北敌与之结援，竞来侵轶，则重为中国之患矣。凡建议大事，上下协力，举必成功。今公卿大夫以及庶人，尚多异同之说，安可行之耶？臣谓止可命将帅以讨之，训士卒以御之，坚垒以挫之，按甲以待之。必欲燕蓟旧地，则宜修文德，养勇锐，伺时利，然后奉行天丝，何往不克也！」（此疏不得其月日，附见李继隆止上亲征之后。）
　　辛未，右谏议大夫、史馆修撰田锡卒。锡耿介寡合，严恭好礼。居公庭，必危坐终日，未尝懈容。慕魏征、李绛之为人。及居谏署，连上八疏，皆直言时政得失。尝曰：「吾立朝以来，封疏五十二奏，皆谏臣任职之常也。言苟获从，吾幸大矣，岂可藏副示后，谤时卖直耶！」悉取焚之。临终，自作遗表，犹劝上以慈俭守位，以清静化人，居安思危，居理思乱。上览之恻然，谓宰相李沆曰：「田锡，直臣也，天何夺之速乎！婴疾以来，朕日遣太医诊疗，卒不能起。尽心匪懈，始终如一，若此谏官，诚不易得。朝廷小有阙失，方在思虑，锡之章奏已至矣。不顾其身，惟国家是忧，孰肯如此？朕每览其章，必特召与语，以銟激之。锡尝虑奏疏不得速达，遂令每季具所上事目及月日以闻。而所修二书，竟弗克就，深可悯也！」壬申，优诏赠工部侍郎，赙赠加等。以其子将作监主薄庆远、庆余并为大理评事，给俸终丧。命有司录其事布告天下。其后锡妻亡，亦诏二子不绝廪给。（景德四年四月事，今并书。锡为右谏议、史撰，乃是年四月。）
　　甲戌，以万安太后寝疾未瘳，诏天下访善医者以闻。
　　上手诏问夔州路转运使丁谓，如何得边防久远宁帖，蛮人不敢为非。乙亥，谓上言：「若所委之官，不邀功，不生事，以安静为胜。凡所制置，一依前后诏条，则髃蛮必不敢抵冒，妄干天诛矣。」上然之。
　　戊寅，德音赦天下，死罪降一等，流以下并释之；除五年逋租。万安太后服药故也。
　　癸未，上亲阅逋负名籍，释系囚四千六百六人，蠲物八万三千。于是将肆赦改元，或谓蠲放逋债，减除率敛，其数颇多【二○】，三司必以恩泽太滥，亏损国计为言。上曰：「非理害民之事，朝廷决不可行。吝于出纳，固有司职也，要当使斯人实受上赐。」
　　甲申，日加午【二一】，雷暴震。司天言，占主国家发号布德，未及黎庶。上谓辅臣曰：「岂所议赦书，小惠未篃，上天以雷警朕耶？今河北、关西，戍兵未息，民甚劳苦，而三司、转运使赋敛益繁。卿等宜悉取民弊，着为条目，大者随事减省，小者即为蠲免。又诸道罪人，为恶情重，顷令并其家属赴阙，委弃资产，流离道路，斯可怜悯，自今止送正身。臣僚负私过情轻，终身为累者，委刑部特与洗涤。其它，卿等皆尽心讲求之。」
　　髃牧司言牧龙坊兵士乞给皮毛裘牧放，上曰：「迥野苦寒，赐之可也。然野外披毳牧马，有类北敌，可令以皁绸表之。」
　　注　　释
　　【一】敌觽数十队薄威虏「十」原作「千」，据治迹统类卷四真宗经制契丹、宋史卷三○八李继宣传改。
　　【二】乃以本官同知渭州「同」字原脱，据宋本、宋撮要本及宋史卷二五八曹玮传补。
　　【三】累加合门通事舍人「累」原作「屡」，据宋本、宋撮要本、阁本及上引曹玮传改。
　　【四】令京东西河北河东陕西淮南诸县令知管馆驿使宋会要方域一○之一三作「诸县令兼知馆驿使」，疑「管」字衍。
　　【五】此后原作「比后」，据笔谈卷一一改。
　　【六】原川野狸族「原川」，宋史卷四九一党项传作「原州」。
　　【七】伪署驸马都尉「署」原作「封」，据宋本、宋撮要本、阁本改。按宋会要蕃夷一之二六作「伪驸马都尉」。
　　【八】次曰延寿奴「次」上原有「又」字，据同上各书删。
　　【九】使印八角而圆「圆」下原衍「之」字，据宋本、宋撮要本及宋会要蕃夷一之二七删。
　　【一○】东踰鸭江「鸭江」原作「鸭绿江」，据宋本、宋撮要本及上引宋会要、续通鉴卷二四删「绿」字。
　　【一一】知通进银台司兼门下封驳事「兼」原作「校」，据阁本及宋会要职官二之四二、宋史卷二八七王嗣宗传改。
　　【一二】潜为奸计「计」原作「讦」，据宋本、宋撮要本、阁本改。
　　【一三】不若因其所制置以为控扼之利「控扼之利」原作「抗扼之制」，据同上书改。
　　【一四】当令承此开浚「当」原作「常」，据宋本、宋撮要本改。
　　【一五】盖人人互执所见「盖」原作「皆」，据宋本、宋撮要本、阁本改。
　　【一六】遂诏内侍阎文庆与静戎王能顺安马济共督其事「与」原作「兴」，据同上书改。
　　【一七】遽以土地民觽委之阁本同；宋本、宋撮要本于「委之」下有「蛇豕」二字，盖清人讳删之也。
　　【一八】状若连锁东西至顺安威虏军界必能限隔戎马纵或入寇亦易于防捍「状若」下至「防捍」上间二十四字原脱，据宋本、宋撮要本及续通鉴卷二四补。
　　【一九】诏静戎顺安威虏军界并置方田「静戎」下原有「军」字，据宋本、宋撮要本、阁本删。
　　【二○】其数颇多「颇」原作「烦」，据宋本、宋撮要本及宋史全文卷五上改。
　　【二一】日加午原作「日将午」，据同上书改。案宋会要瑞异二之一八作「方午」。
续资治通鉴长编
卷五十六
卷五十六
　　起讫时间 起真宗景德元年正月尽是年七月
　　卷　　名 续资治通鉴长编卷五十六
　　帝　　号 宋真宗
　　年　　号 景德元年（甲辰，1004）
　　全　　文
　　春正月丙戌朔，御朝元殿受朝。大赦，改元。
　　京东西、淮南先点集强壮未配诸军者，并放归农。川、峡、广西路官自今听携家之任。
　　己丑，北面三路都部署王超等请募沿边丁壮及发精兵入贼境。上曰：「无故发兵，不足以挫敌，徒生事于边陲，可亟止之。戎人南牧，但于境上驱攘而已，无得轻议深入。」
　　麟府路言附契丹戎人言泥族拔黄太尉率三百余帐内属。拔黄本大族，居黄河北古丰州，前数犯边，阻市马之路。其首领容貌甚伟，有智勇，桀黠难制，契丹结之，署为太尉，今悉觽款塞。诏府州赐茶彩，给公田，依险居之，计口赋粟，且戒唐龙镇无得侵扰。拔黄太尉寻遣其子鄂云来朝，即授以官。
　　庚寅，诏安化军留后孔守正、光州刺史知沂州陈文觊赴阙，朝臣言其无牧守才故也。
　　辛卯，上谓宰相曰：「近者髃臣言事颇罕，若有所畏避，何也？」因而唐室朋党，渐不可制，遂至卑弱。又言及奸邪难辨。李沆曰：「此卢□所以蒙蔽德宗也。」上曰：「虽一时难辨，亦久自当露耳。」
　　泾原路言陇山外至王家、狸家、延家三族归顺【一】。诏授其首领官。
　　壬辰，诏开封府及诸路转运司部内津渡先免课利者，并官设舟楫以济人。
　　遣中使赐种放药。
　　三司使寇准言河东转运副使郑文宝熟两边事，可任用。甲午，徙文宝为陕西转运使，增秩，赐金紫。寻出手札，戒令与僚属睰议，勿得过有须索，重扰于下。
　　诏河北诸州所募强壮，自今或有逃亡，不须增补。先是，戚纶自河北使还，言磁州点集强壮。上问枢密王继英曰：「河北之民，岂得无故追扰？」继英对曰：「近磁州奏强壮有逃亡者，不及额，故再点集。」上亟令止之，因降此诏。
　　乙未，以后宫刘氏为美人、杨氏为才人。刘氏华阳人，杨氏郫人也。上初为襄王，一日，谓左右曰：「蜀妇人多材慧，吾欲求之。」刘氏始嫁蜀人龚美，美携以入京，既而家贫，欲更嫁之。张旻时给事王宫，言于王，得召入，遂有宠。王乳母秦国夫人性严整，不悦，固令王斥去。王不得已出置旻家，旻亦避嫌，不敢下直。乃以银五百两与旻，使别筑馆居之。其后，请于秦国夫人，得复召入，于是与杨氏俱封。美因改姓刘【二】，为美人兄云。（司马光载章献事自有两说，其间于襄王宫指使者与神宗实录刘永年传首所书合，今从之。）
　　赐峡路诸州军戍卒钱有差。
　　丙申，威虏军、莫州并言：「契丹奚王及南宰相、皇太妃、令公各率兵四万余骑，自鉴城川抵涿州，声言修平塞军及故城容城。」上曰：「敌骑利野战，缮完城堡，或非其意，即诏边臣谨斥候，敌若有事于三城，则并力城望都，以大兵夹唐河，令威虏静戎顺安军、北平寨、保州严兵应援，仍广开方田以拒戎骑。若犹未也，则以修新寨为名【三】，储木瓦于定州。」
　　渭州言龛谷、懒家族首领尊□磨壁余龙及便嘱等各献名马，愿帅所部助王师讨不附者。又言西凉市马，道出本族，自今保无他虞。诏赐马直，以便嘱等为郎将。
　　是夜，京师地震。
　　庚子，诏西南蕃牂牁诸国进奉使欲亲至朝廷者，令广南西路发兵援之，勿抑其意。先是，龙光进来朝，上矜其道远，人马多毙，因诏宜州【四】就给恩赐。至是，本蕃恳请诣阙，从之。
　　辛丑，诏：「图纬、推步之书，旧章所禁，私习尚多，其申严之。自今民间应有天象器物、谶候禁书，并令首纳，所在焚毁，匿而不言者论以死，募告者赏钱十万，星算伎术人并送阙下。」
　　壬寅，诏司天监、翰林天文院职官学士诸色人，自今毋得出入臣庶家，占课休咎，传写文书，违者罪之。
　　癸卯，免府州蕃部博籴刍粟。
　　高州五姓义军指挥使田文鄯等来贡。
　　石、隰州言河西蕃部四十五族首领李尚默等率其属内附。
　　诏诸州强壮放归农者，其先置兵仗等并于所在送官。
　　是夜，京师地复震。
　　乙巳，废高州。（三年五月，仍复之。）
　　莫州路掌御剑中使冯仁俊与本路部署石普互相论奏，事多琐细。上曰：「独罪仁俊，恐将帅骄恣，亦不必推穷之也。」丁未，遣使代仁俊归阙。
　　是夜，京师地复震【五】，屋宇皆动，有声移时而止。上谓宰相李沆曰：「坤道贵于安静，京师大觽所聚，而震动若此，皆朕听览不明所致，夙夜内省，中外之政，敢不尽心，但虑命令之出，或有枉挠。」沆顿首引咎。上又曰：「朝廷命令，尤宜谨重，每出一令，舆人不免谤议，或稍抑之，又塞言路。」沆曰：「人之多言，固可畏也。」
　　冀州地震。
