<!-- { "loadSidebar": true } -->
　　【二一】高琼亦固以请「以」字原脱，据宋本、宋撮要本、阁本及宋史全文卷五下、长编纪事本末卷一五亲征契丹补。
　　【二二】琼乃执挝筑辇夫背「背」原作「辈」，据宋本、阁本及上引长编纪事本末、治迹统类改。
　　【二三】何不亟行「亟」原作「并」，据同上书改。
　　【二四】命杞升殿「升」原作「外」，据宋本、宋撮要本及宋会要蕃夷一之三一、长编纪事本末卷一五亲征契丹改。
　　【二五】其书复以关南故地为请「复」字原脱，据宋本、宋撮要本及宋史全文卷五下、治迹统类卷四真宗澶渊通好补。
　　【二六】关南久属朝廷「关南」下原有「故地」二字，据宋本、宋撮要本及宋会要蕃夷一之三一、长编纪事本末卷一五亲征契丹删。
　　【二七】韩杞既受袭衣之赐「既」字原脱，据宋本、宋撮要本及上引长编纪事本末补。
　　【二八】阵次宋本、宋撮要本及左氏百川学海癸集丁晋公谈录均作「阵敌次」。
　　【二九】主两军和解「两」字原脱，据同上书补。
　　【三○】寻时原作「移时」，据同上书改。
　　【三一】具言挞览中矢死宋本于「挞览」上有「虏师」（长编纪事本末卷一五亲征契丹作「虏帅」，当是。）二字，宋撮要本作「虏将」。
　　【三二】高正始宋会要蕃夷一之三二作「高正」。按高正辽史卷八八有传，但不言其任接伴政事舍人事。续通鉴卷二五据辽史作「高正」。
　　【三三】愿兄事南朝「事」原作「弟」，据宋本、宋撮要本、阁本及长编纪事本末卷一五亲征契丹改。
　　【三四】上谓辅臣曰「曰」字原脱，据宋本、宋撮要本及上引长编纪事本末补。
　　【三五】再使即许三十万「使」原作「还」，据宋本及本编正文文义改。
　　【三六】遣内侍左班副都知阎承翰往德清军规度修城「左班副都知」原作「三班副都知」，据长编纪事本末卷一五亲征契丹及宋史卷四六六阎承翰传改。案宋内侍省有左、右班都知副都知，参宋会要职官三六之一、宋史卷一六六职官志。
　　【三七】当戎寇之深入也「深」字原脱，据宋本、宋撮要本及上引长编纪事本末、治迹统类卷四真宗澶渊通好补。
　　【三八】尽出禁卫骁卒陈于北郊「骁」原作「骑」，据同上书改。
　　【三九】北狄自古为患「狄」原作「陲」，据同上书改。
　　【四○】敢肆劫掠「肆」字原脱，据上引长编纪事本末及治迹统类补。
　　【四一】令告契丹悉放所掠老幼「放」原作「访」，据同上书改。
　　【四二】甲午原作「甲子」，据各本、及上引长编纪事本末、宋史全文卷五下改。
　　【四三】准处分军事「事」原作「士」，据宋本、宋撮要本及编年纲目卷七、上引长编纪事本末改。
　　【四四】李延渥原作「李渥」，据宋史全文卷五下补「延」字。案本卷上文十月丙戍契丹抵瀛州城下，知州李延渥率部拒守，契丹败遁。宋史卷二七三李延渥传所载与本卷同。此处作「李延渥」为是。
　　【四五】不惟无庆历之侮「侮」原作「悔」，据宋史全文卷五下改。按此句系指庆历二年宋许契丹岁增绢十万匹、银十万两并誓书中称「纳」事，作「侮」为是。
　　【四六】愿如其国号契丹足矣按宋本、宋撮要本此段文字作：「古者尊中国，贱夷狄，直若首足。二汉【撮要本作『至汉』】始失，乃议和亲，然礼亦不至均。今若是，是与之亢立，首足并处，失熟【孰】甚焉。狄固（撮要本无『固』字）不可启，臣恐（撮要本作『臣诚恐』）久之非但并处，又病倒植（撮要本作『置』），愿如其国号契丹足矣。」长编纪事本末卷一五亲征契丹文同。原刊省节，盖系清人讳删。
　　【四七】更不差使臣专往北朝「使」字原脱，据契丹国志卷二○补。
　　【四八】开拔河道同上书作「开掘河道」，疑是。
　　【四九】维统和二十二年「二十二年」原作「二十年」。按宋景德元年，当契丹二十二年，「年」上脱「二」字，今据同上书补。
　　【五○】更不差使臣专往北朝「更」字原脱，参本卷校勘记【四七】补。
　　【五一】正辞录原作「正辞缘」，据宋本、宋撮要本、阁本及本编下文改。
　　【五二】遣内殿崇班杨保用等四人分诣河北东西路「北」字原脱，据宋史卷七真宗纪补。案宋无「河东西路」，真宗景德初，河北分东、西路，契丹入侵，用兵正在河北。应从本纪。
续资治通鉴长编
卷五十九
卷五十九
　　起讫时间 起真宗景德二年正月尽是年四月
　　卷　　名 续资治通鉴长编卷五十九
　　帝　　号 宋真宗
　　年　　号 景德二年（乙巳，1005）
　　全　　文
　　春正月庚戌朔，大赦。
　　翰林侍读学士、右谏议大夫潘慎修寝疾，托故人陈彭年草遗奏，不为诸子求官，但以主恩未报为恨。及卒，上甚悯之，录其二子，赙赠加等，命有司给舟，护其丧归葬汝州。
　　壬子，诏河北诸州强壮，除瀛州城守得功人，第其等级以闻，余并遣归农，令有司市耕牛送河北。
　　癸丑，以河北诸州禁军分隶镇、定、高阳都部署，合镇、定两路为一。天雄军、沧邢贝州留步卒六指挥，其余营在河阳及京城者并放还，行营之号悉罢。
　　甲寅，工部侍郎、参知政事王钦若自天雄军来朝。
　　枢密院议次补禁军列校，王继英奏曰：「藩邸给事之人尚在外，议者皆聚议腾谤，谓臣蒙蔽不言于上，致其□滞。」上曰：「此等不自省循，苟求侥幸，借如因缘际会，傥加升擢，必须有名，方塞舆议。先帝时，有一散从官李继荣，在藩日曾预给使，后十余年但隶名尚食局，常随流辈预选，先帝见而询之，乃知继荣也。止迁队长，岁余渐擢为小校，国家爵位，岂容妄授也。」
　　上以河北守臣宜得武干善镇静者，乙卯，命西上合门使马知节知定州，孙全照知镇州，刑部侍郎赵昌言知大名府，给事中冯起知澶州，洺州团练使上官正知贝州，莫州团练使杨延朗知保州，滁州刺史张禹珪知石州，崇仪使张利涉知沧州，供备库使赵继升知邢州，西上合门副使李允则知雄州，供备库副使赵彬知霸州。上亲录其姓名付中书，且曰：「朕如此裁处当否【一】，卿等共详之。」毕士安曰：「陛下所择，皆才适于用，望付外施行。」从之。
　　知节先在镇州，方敌犯塞，民相携入城，知节与之约，有盗一钱者斩。俄有窃童儿钱二百者，即戮之，自是无敢犯者。每中使赍诏谕边郡，知节虑为敌所掠，因留之，募捷足闲道而行，以达诏旨。会发澶、魏、邢、洺等六州军储赴定州，水陆并进，时兵交境上，知节曰：「是资敌也。」因告谕郡县，凡公家输辇之物，所在纳之，敌欲剽劫，皆无及。车驾幸澶渊，大将王超拥兵数十万屯定州，逗遛不进，知节屡讽之，超不为动。复移书诮让，超出兵，犹辞以中渡无桥，徒涉为患。知节先已命工度材，一夕而具。上闻之，手诏褒美。
　　殿前都虞候、康州防御使曹璨为镇、定两路副都部署，治镇州，钤辖四员，分二员赴定州，如定州有军事会议，令璨暂赴之。其缘边巡检杨延朗止令在保州，遣同巡检往来巡警，如有髃盗，会兵剪戮，即率麾下往赴，荆嗣亦如之。（璨本传云兼知定州。按马知节实知定州，恐传误。）
　　罢北面部署、钤辖、都监、使臣二百九十余员。
　　命监察御史朱抟赴德清军收瘗战没遗骸并致祭。
　　令河北转运使赈饥民，口一斛，户五斛。
　　知益州张咏言：「羇縻保、霸二州刺史董忠义等，皆世袭，望赐时服。」上曰：「蛮陬首领，假以名秩，若援内地牧守之制，当赐锦袍，又恐夷人无厌，请求不已。」乃诏依维、茂知州例，岁赐紫衣锦袍。（保、霸二州，密迩维、茂，盖西夷也。国史附此事于西南蕃传，且云西南蕃乃牂牁郡故地。按居牂牁故地者实为南夷，其族帐首领皆姓龙，与诸董绝不相关，国史误矣。诸董可号西蕃，若牂牁故地族帐，则不可号南番也。）
　　咸平中，江、淮制置茶盐使秦羲献议岁增榷酤十八万缗，颇为烦刻。于是，户部判官李防出使，言江南岁俭，所增榷酤新额已权停之，仍请权停淮、浙、荆湖路。诏从其请，因诏羲无得擅增榷课。自后制置司不复兼领酒榷矣。羲，江宁人，传序从孙也。
　　丙辰，诏谕缘边诸州军各遵守契丹誓约，不得辄与境外往还，规求财利。
　　诏定保雄莫霸州、顺安平戎信安军长吏，并兼制置屯田事，旧兼使者仍旧。先是，雄州长吏独兼领使名，其诸州即别命官掌之，上虑通好之后，或渐成弛慢，故申敕焉。
　　丁巳，诏河北走马承受公事止存六，余悉罢之。
　　定州部署言：「昨遣散员指挥使赵信帅所部袭寇，至水谷寨，误掠民牛畜，鞫得实，事在赦前。」上曰：「信等皆土人，乃素有仇怨而剽劫耳，虽已经赦，宜部送阙下，配隶他所。」
　　召辅臣观瀛州所获戎人攻城战具，皆制度精好，锋锷铦利，梯冲、竿牌，悉被以铁。城上悬板才数寸，集矢二百余。因遣宫苑使刘承珪、西上合门副使李允则往瀛州，校立功将校等级以闻。既而复命陆元凯为屯田员外郎，史普为尚食副使。方城守际，元凯矢中面，普勇敢不避敌故也。其后，李继宣浚高阳壕，得遗矢凡四十万，敌攻城不遗余力盖如此。寻又以河间县令睦昭矩为右赞善大夫，司理参军李义方为大理寺丞，自余幕职、令录悉授京官，判司、簿尉第迁幕职、令录，同出身人免选超注家便官，皆赏守城之劳也。（赏睦昭矩等在四月丙子、今并书之。）
　　除河北诸州奸人因巡幸辄谋摇动所在斩决之条。
　　令蕲、黄州赈饥民。
　　免颍川学究段广将来秋解，广以户籍当运菽百二十石输澶州，复就献五百石助军，故銟之。
　　戊午，赠张旦为左卫大将军、深州团练使，子利涉为崇仪副使，虎翼都虞候胡福为洺州团练使，指挥使尚祚为滨州刺史，张睿为演州刺史，刘福为临州刺史，都头辅能等十四人并为诸卫率府副率。录旦子四人为东头供奉官，福等子十五人次补诸班副都知、殿直、奉职、殿侍，仍各赐衣服银带，以白金百两给其家。初，邯郸令李正辞赴任，值道梗，留德清同拒敌，侍禁夏承皓部兵至大名界遇敌，皆战没，赠正辞工部员外郎，承皓崇仪使。又赠受事河朔而没者，殿直刘超为供备库使，入内高班内品李知顺为六宅副使，奉职胡度等三人为内殿崇班，仍各录其子及赙恤其家。时上封者言旦等死义，朝廷宜优加恩典，以劝忠臣。乃命有司录赠官制书及录用诸子事，布告天下。
　　右正言、直史馆张知白言江南诸州，惟袁州有盗二人未获，余郡皆狱空。
