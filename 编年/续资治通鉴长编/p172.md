<!-- { "loadSidebar": true } -->
　　寇准言：「边奏敌骑已至深、祁以东，缘三路大军在定州，魏能、张凝、杨延朗、田敏等又在威虏军等处，东路别无屯兵，乞先发天雄军步骑万人驻贝州，令周莹、杜彦钧、孙全照部分，或不足则止发五千人，专委孙全照。如敌在近，仰求便掩击，仍令间道约石普、阎承翰相应讨杀，乃募强壮入敌境，焚毁族帐，讨荡生聚，多遣探伺，以敌动静上闻，兼报天雄军。一安人心，二张军势以疑敌谋，三以震石普、阎承翰军威，四与邢、洺相望，足为犄角之用【一七】。」又曰：「扈从军士，不当与敌人争锋原野以决胜负。今天雄军至贝州，屯兵不过三万人，万一敌骑已营贝州以南，即自定州发三万余人，俾桑赞等结阵南趋镇州，及令河东雷有终所部兵由土门会定州。审量事势，那至邢、洺间，銮舆方可顺动。更敕王超等在定州翼城而阵，以应魏能等，作会合之势，候抽移定州河东兵附近，始幸大名。」又曰：「万一敌栅于镇、定之郊，定州兵不可来，邢、洺之北渐被侵掠，须分三路精兵，就差将帅会合，及令魏能等迤逦东下，傍城牵制，敌必怀后顾之忧，未敢轻议深入。若车驾不行，益恐蕃贼戕害生灵，或是革辂亲举，亦须度大河，且幸澶渊，就近易为制置，会合控扼。」（王得臣麈史载此疏，称闰九月，今附见。）
　　先是，寇准已决亲征之议，参知政事王钦若以寇深入，密言于上，请幸金陵，签书枢密院事陈尧叟请幸成都。上复以问准，时钦若、尧叟在旁，准心知钦若江南人，故请南幸，尧叟蜀人，故请西幸，乃阳为不知，曰：「谁为陛下画此策者？罪可斩也。今天子神武，而将帅协和，若车驾亲征，彼自当遁去，不然，则出奇以挠其谋，坚守以老其觽。劳逸之势【一八】，我得胜算矣，柰何欲委弃宗社，远之楚、蜀耶！」上乃止，二人由是怨准。钦若多智，准惧其妄有关说，疑沮大事，图所以去之。会上欲择大臣使镇大名，准因言钦若可任，钦若亦自请行。乙亥，以钦若判天雄军府兼都部署、提举河北转运司，与周莹同议守御。（记闻载王钦若、陈尧叟之言，并云车驾时在澶渊。按钦若以闰九月二十四日除知大名，十月初二日行，车驾以十一月二十日方亲征，记闻盖误也。魏泰东轩录载准召钦若至行府谕意，及酌上马杯，令钦若即日驰骑赴镇，此尤缪妄。今依约仁宗实录、准及钦若本传删修。其实准先已决澶渊之议，钦若与尧叟潜沮之，准因斥言其过，虽斥言其过，盖未尝面斥钦若等【一九】，固亦不于上前公献此策，本传遂云准斥钦若等，恐未必然尔。张唐英作准传，又有江南人劝幸金陵，蜀人劝幸成都之语，若谓准私以为然则可耳，必不对上斥言也。且唐英睳准事，多失实，今皆不取。钦若既不能沮准，则因请守魏以自效，奸邪为身谋，或多如此，本传宜得之。刘攽作丞相莱公传，亦云上北巡至澶州，不欲渡河【二○】，准始请斩建议幸金陵及蜀者，与司马光记闻同误，今不取。）
　　初，殿前都虞候、云州观察使王继忠战败，为敌所获，即授以官，稍亲信之，继忠乘间言和好之利。时契丹母老，有厌兵意，虽大举深入，然亦纳继忠说，于是遣小校李兴等四人持信箭以继忠书诣莫州部署石普，且致密奏一封，愿速达阙下，词甚恳激。兴等言契丹主与母召至车帐前面授此书，戒令速至莫州送石帅，获报简即驰以还。是日，普遣使赍其奏至。上发视之，即继忠状，具言：「臣先奉诏充定州路副都部署，望都之战，自晨达酉，营帐未备，资粮未至，军不解甲、马不刍秣二日矣，加以士卒乏饮，冒刃争汲。翌日，臣整觽而前，邀其偏将，虽胜负且半，而策援不至，为北朝所擒，非唯王超等轻敌寡谋，亦臣之罪也。北朝以臣早事宫庭，尝荷边寄，被以殊宠，列于诸臣。臣尝念昔岁面辞，亲奉德音，唯以息民止戈为事。况北朝钦闻圣德，愿修旧好，必冀睿慈俯从愚瞽。」
　　上谓辅臣曰：「朕念往昔全盛之世，亦以和戎为利。朕初即位，吕端等建议，欲因太宗上僊，命使告讣。次则何承矩请因转战之后，达意边臣。朕以为诚未交通，不可强致。又念自古獯鬻为中原强敌，非怀之以至德，威之以大兵，则犷悍之性，岂能柔服。此奏虽至，要未可信也。」毕士安等曰：「近岁契丹归□者，皆言国中畏陛下神武，本朝雄富，常惧一旦举兵复幽州，故深入为寇。今既兵锋屡挫，又耻于自退，故因继忠以请，谅亦非妄。」上曰：「卿等所言，但知其一，未知其二。彼以无成请盟，固其宜也。然得请之后，必有邀求。若屈己安民，特遣使命，遗之货财，斯可也。所虑者，关南之地曾属彼方，以是为辞，则必须绝议，朕当治兵誓觽，躬行讨击耳。」遂以手诏令石普付兴等赐继忠曰：「朕丕承大宝，抚育髃民，常思息战以安人，岂欲穷兵而黩武。今览封疏，深嘉恳诚。朕富有寰区，为人父母，傥谐偃革，亦协素怀。诏到日，卿可密达兹意，共议事宜，果有审实之言，即附边臣闻奏。」继忠欲朝廷先遣使命，上未许也。（国史契丹传改北朝字作彼中，及削去「王超等轻敌寡谋」及上谓宰臣等「未知其二」以下等语，今依实录并着之，庶不失事实。）
　　丙子，以天雄军都部署周莹为驾前东面贝冀路都部署，颍州防御使杜彦钧副之，供备库使綦政敏（政敏，未见。）为钤辖；马军都指挥使葛霸为驾前西面邢洺路都部署，步军都虞候中牟王隐副之，西上合门使孙全照为钤辖。上召全照与语，命兼天雄军及贝、冀等州钤辖，仍令察视北面机事。全照言，若敌南逼魏城，但得骑兵千百，必能设奇取胜。上赏其忠果，足张兵威，乃诏都部署周莹若全照欲击敌，即分兵给之【二一】。
　　是日，令河北近南州县民人入处城寨，以寇侵逼故也。
　　丁丑，令府州自今勿擅发兵入唐龙镇管内剽掠，如蕃汉人亡命在彼须追究者以闻，当诏遣还。
　　己卯，岢岚军使开封贾宗奏敌骑数万入寇草城川，率兵击败之，翌日复至，又败之，遂北出境。有诏嘉銟，令转运及部署司具将士功状以闻。并代钤辖高继勋实率兵来援，登高望草城川，谓宗曰：「敌觽而阵不整，将不才也。我兵虽少，可以奇取胜。先设伏山下，战合，必南去，尔起乘之，当大溃。」与战，至寒光岭伏发，敌兵果败，自相蹂躏者万余人，获马牛橐驼甚觽。既而宗自供奉官、合门祗候迁仪鸾副使，继勋自洛苑使迁弓箭库使。（继勋迁官在十一月己未，宗迁在十一月丁巳，今并书。）
　　注　　释
　　【一】愿朝廷练帅领「帅领」原作「师领」，据宋本、宋撮要本、阁本及宋史全文卷五下、治迹统类卷四真宗澶渊通好改。
　　【二】乃令常参官各二人共举州县官一人充幕职「官」字原脱，据宋会要选举二七之八、宋史卷七真宗纪补。
　　【三】遣太常博士直史馆何亮……乘传往广南东西路疏理系囚「何亮」下原有「等」字，据阁本及宋会要刑法五之二○删；「往」字原阙，据上引宋会要补。
　　【四】遣人于潭州营佛事「潭州」原作「谭州」，据阁本改。
　　【五】于京朝官及诸司使副以下合门祗候以上「以下」二字原脱，据宋会要选举二七之八补。
　　【六】并补三班及镇职焉职官分纪卷一三三部诸司属吏条作「并补三班及借职焉」，疑是。
　　【七】卿等共议「议」原作「谋」，据宋本、宋撮要本及长编纪事本末卷一五亲征契丹改。
　　【八】临事得以裁制「事」原作「时」，据同上书及宋会要兵七之一二、治迹统类卷四真宗澶渊通好改。
　　【九】或分遣骑兵千步兵三千于濮州渡河「兵」字原阙，据长编纪事本末卷一五亲征契丹补。
　　【一○】澶州原作「澶渊」，据宋本、宋撮要本、阁本及宋史卷二六八王显传改。
　　【一一】代大理寺丞高尹「寺」字原脱，据宋本、宋撮要本、阁本补。
　　【一二】径于壬地权攒「径」原作「祖」，据宋会要礼三七之五一改。
　　【一三】去乐不上胙原作「去乐不作」，据宋会要礼三七之五二、晋书卷一九礼志改补。
　　【一四】所以妄逞瞽言「逞」原作「呈」，据阁本及上引宋会要改。
　　【一五】振武小校孙密领十卒侦事「振武」上原有「州」字，据宋本、宋撮要本及宋会要蕃夷一之二七、治迹统类卷四真宗澶渊通好删。
　　【一六】乃率觽东驻阳城淀「驻」原作「注」，据宋本、宋撮要本及宋会要蕃夷一之二八、长编纪事本末卷一五亲征契丹、宋史全文卷五下改。
　　【一七】足为犄角之用「足」原作「定」，据宋本、阁本及上引长编纪事本末、治迹统类改。
　　【一八】劳逸之势「势」下原有「成」字，据宋本、宋撮要本、阁本及东都事略卷四一、宋史卷二八一寇准传删。
　　【一九】盖未尝面斥钦若等「钦若等」三字原脱，据宋本、宋撮要本及上引长编纪事本末补。
　　【二○】不欲渡河「河」字原脱，据宋本、宋撮要本及长编纪事本末卷一五亲征契丹补。
　　【二一】即分兵给之「给」原作「击」，据同上书改。
续资治通鉴长编
卷五十八
卷五十八
　　起讫时间 起真宗景德元年十月尽是年十二月
　　卷　　名 续资治通鉴长编卷五十八
　　帝　　号 宋真宗
　　年　　号 景德元年（甲辰，1004）
　　全　　文
　　冬十月壬午，以磁州刺史、邠州驻泊部署许均兼永兴驻泊部署，仍与知府向敏中及凤翔梁鼎同提总陕西诸州巡检捕盗事。上既定议北征，念关、陇重兵多在边郡，自陕以西直抵两川，亦宜过为之防，故有是命。
　　起居舍人、直昭文馆种放自终南山来朝，上言归山已久，请计月不受俸，特给之。
　　诏历代圣贤陵墓摧毁者官为修葺，申严樵采之禁。
　　凤州言监军李朗，以细故笞本城武定军小校梁福，福聚徒六人，夜入朗厂□解，杀朗而遁，遣使督巡检使捕之。
　　癸未，以引进使、潘州刺史何承矩领英州团练使。初议进秩，上谓宰相曰：「承矩知书好名，以才能自许，宜择州之美名者授之。」
　　以环庆路钤辖、供备库使张煦领贺州刺史，为泾原路钤辖，代秦翰赴阙。
　　令河北、河东、陕西缘边州军仓、场谨火禁，备戎谍也。
　　遣使劳北面诸军，仍宴犒之。
　　髃牧判官王曙言：「准诏，诸州不堪放马闲田，召牧户耕种，不许有田输税户弃业分房请占。又缘浮客户多苦贫乏，应募者少，请依职田例，招主客户种莳，以沃瘠分为三等输课。其州县官吏使臣，如招得民，依元诏批历为劳绩。」从之。
