<!-- { "loadSidebar": true } -->
　　癸卯，以知滑州、太常少卿、集贤殿修撰李若谷为右谏议大夫，知延州。州有东西二城，夹河，夏秋水涨，岸屡崩，费役不可胜。乃制石版为岸，押以巨木，后虽暴水，不坏。官仓据山而贮谷少，患瓦木乏，无以增广。若谷令依山作土囤，囤可贮二万斛，后他郡多仿之。此不必载若谷初除月日，附见可也。
　　甲辰，诏葺并州平晋县回銮寺。
　　丙午，诏长宁节赐百官衣。
　　丁未，徙判许州、武胜节度使、同平章事钱惟演判陈州，知江宁府、刑部尚书张士逊知许州。
　　戊申，工部郎中、龙图阁待制梅询为契丹生辰使，供备库副使王令杰副之；度支员外郎、秘阁校理、户部勾院王夷简为契丹正旦使，西染院使窦处约副之；开封府判官、侍御史张亿为契丹后正旦使，礼宾副使张士宣副之。处约，冠氏人，元宾子，舜卿父。
　　九月壬子，诏长宁节天下建置道场及赐燕并如干元节，其贡物留本处，止奉表附驿以闻。
　　癸丑，复置诸路提点刑狱官，仍令所至毋得送迎，其吏人约旧数裁减之。不十日，又废不行。
　　丙辰，罢百官转对。自复转对【一五】，言事者颇觽，大臣不悦也，故复罢之。
　　乙丑，枢密副使、给事中姜遵卒。始病，车驾临视，赐白金三千两。及卒，又临奠之，辍一日朝，赠吏部侍郎。
　　刘美家婢出入禁中，大招权利，枢密直学士、刑部侍郎赵稹厚结之。己巳，擢稹为枢密副使。命未出【一六】，人驰告稹，稹问：「东头，西头？」盖意在中书，世传以为笑。
　　丙寅，河北转运使、给事中胡则权三司使。侍御史知杂事鞠咏言，则丁谓之党，性贪污，不可复以利权任之，不听。
　　丙子，赐临江军玉笥山人朱旦号善济处士，仍授其子焕本军助教，旦以医术得召见故也。祠部员外郎、直集贤院、通判河南府谢绛虽在外，数论事，尝奏：「近岁不逞之徒，托言数术，以先生、处士自名。秃巾短褐，内结权幸，外走州邑，甚者矫诬诏书，傲忍官吏。请严禁止，先以墨敕赐封号者，追还之。」绛言不得其时，附朱旦后，当考。
　　冬十月壬辰，奉太祖御容于太平兴国寺开先殿【一七】。
　　陕西解州解县、安邑两池，岁为盐百五十二万六千四百二十九石【一八】，石五十斤【一九】，以席计为六十五万五千一百二十席，席百六十斤。
　　初，以给京师及西京、南京，京东之□郓曹济濮单广济、京西之滑郑颍陈汝许孟【二○】、陕西之河中陕解虢庆成、河东之晋绛慈隰、淮南之宿亳、河北之怀卫及澶州诸县之在河南者，总府州军二十八，皆官役乡户衙前及民夫，谓之贴头，水陆漕运，禁人私鬻。
　　京西之襄邓蔡随唐金商房均郢光化信阳、陕西之京兆凤翔同华耀干泾原邠宁仪渭鄜坊丹延环庆秦陇凤阶成保安镇戎及澶州诸县之在河北者，总府州军三十七，听商贾贩鬻，官收其算。并边秦延环庆渭原保安镇戎德顺九州岛军，又募人入中刍粟，偿以盐。
　　凡通商州军，在京西者为南盐，在陕西者为西盐。若禁盐地，则为东盐。各有经界，防其越逸。而三京、二十八州军官自辇盐，百姓困于转输，颇受其弊。有上书言县官榷盐，得利微而为害博。两池积盐为阜，其上生木合抱，数莫可较，请通商平估以售，少宽百姓之力。乃诏盛度、王随议更其制。
　　度、随与权三司使胡则画通商五利上之，曰：「方禁商时，官伐木造船，以给辇运，而兵民罢劳【二一】，不堪其命，今无复其弊，一利也。始以陆运，既差贴头，又役车户，贫人惧役，连岁逋逃，今悉罢之，二利也。又船运河流，有沈溺之患，纲吏侵盗，杂以泥砂、硝石，其味苦恶，疾生重膇，今皆得食真盐，三利也。国之钱币，谓之货泉，盖欲使之通流，而富室大家多藏镪不出，故民用益蹙，今得商人六十余万，颇助经费，四利也。岁减盐官、兵卒、畦夫、佣作之给，五利也。」
　　丙申，诏曰：「池盐之利，民食所资，申命近臣，详立宽制，特弛烦禁，以惠黎元。其罢三京、二十八州军榷法，听商贾入钱若金银京师榷货务，受盐两池。」此据本志。或云上书者王景也。景尝言：「池盐之利，唐代以来，几半天下之赋。太宗时，法令严峻，民不敢私煮炼，官盐大售。真宗务缓刑丝，宽聚敛，私盐益多，官课日亏【二二】。
　　景时为选人，始建通商之策，大臣咸言其不便。太后力欲行之，谓大臣曰：「闻外间多苦盐恶，信否？」对曰：「惟御膳及宫中盐善尔。外间皆食土盐。」太后曰：「不然，御膳多土不可食。或议通商，何如？」大臣皆以为如是则县官必多所耗，太后曰：「虽弃数千万亦可，耗之何害！」大臣乃不敢复言。故命盛度等与三司详定利害，卒行景策。诏下，蒲、解之民皆作感圣恩斋。此据司马光记闻。自是虽商贾流行，而岁课之入官者耗矣。此据实录。
　　丁酉，占城国遣使来贡方物。
　　己亥，以内殿崇班、合门祗候赵振子珣、瑜并为三班借职。珣、瑜善骑射，舞铁鞭，召试崇政殿，以其材勇绝人，特录之。
　　壬寅，置天章阁待制，位龙图阁待制之下，命盐铁副使礼部员外郎鞠咏、兼侍御史知杂事权判吏部流内铨范讽为之。
　　癸卯，以兵部郎中、龙图阁待制韩亿为枢密直学士知益州，代程琳也。琳在益州，上元张灯，州人夜聚遨嬉，琳先戒火备，曰：「有火则随救之，勿以白。」已而果有火，终燕，人无知者，或告振武军变，琳曰：「军中动静，我自知之，苟有谋，不待告也。」蜀民岁为社，祠灌口神，有妖人自名李冰神子，置官属吏卒，聚徒百余，琳捕其首斩之，而配其社人于内地，道路或以为冤。事闻，朝廷遣内侍张怀德驰视，怀德视蜀既无事，还奏得解。益州故事岁出官粟六万石粜贫民。亿至，会岁大旱，令先期倍数出粟予民。又疏九升江口，溉田数千顷。亿明年四月乃到益州，出粟疏江，今附见。
　　诏三班使臣监当一任回，别无遗阙，并依旧条，却与监押、巡检差遣，所有天圣六年正月暣勿行。
　　权判流内铨王随言：「在京文武臣僚奏举幕职、州县官充京官奏状，多无印记，难辨真伪，欲乞今后举官并用旧条，奏状年月边贴黄，明言使某处印。其贴黄亦须用印记，方许于合门投进，所贵久远有凭。」从之。
　　十一月乙卯，西上合门副使、勾当翰林司郭承佑除名，配岳州衙前编管；父比部员外郎世隆特勒停。承佑，从义曾孙，娶舒王元偁女，坐盗御酒及用上方金器，法当死，特贷之。世隆亦尝受所盗物也。
　　戊午，漖部川都蛮王黎在遣卑郎离灭等来贡方物。
　　丙寅，朝飨景灵宫。
　　丁卯，飨太庙。
　　戊辰，合祀天地于圜丘，大赦。贺皇太后于会庆殿。戚里有殴妻致死更赦事发者，太后怒曰：「夫妇齐体，奈何殴致死耶？」权知开封府寇瑊对曰：「伤居限外，事在赦前，有司不敢乱天下法。」卒免死。
　　十二月癸未，加恩百官。
　　庚寅，给江宁府学田十顷，从张士逊之请也。
　　辛卯，诏京朝官自今陈乞移替者，其磨勘转官，无得以在任岁月并计之。
　　壬辰，以雷州司户参军丁谓为道州司户参军。始，南郊肆赦【二三】，中外疑谓必将内徙，刑部员外郎、兼侍御史知杂事刘随言：「彼擅移于陵域，将不利于君亲。只合取彼头颅，置诸郊庙。」殿中侍御史张锡言：「谓奸邪弄国，罪当死，无可怜。且大臣窜逐，本与天下弃之，今复还，是违天下意。」由是止徙道州。张唐英政要云刘随以谏官论丁谓，本传亦具载于未出知齐州已前，尽误也，随罢谏官踰年矣，今年十月，乃由起居郎为刑部、兼知杂御史。欧阳修志张锡墓，云锡以监察御史论丁谓，本传因之，不知锡七年七月已迁殿中侍御史矣。
　　权知高丽国事王珣遣御事民官、侍郎元颍等来贡方物。
　　乙未，诏长宁节百官上寿于崇政殿。初，上谓辅臣曰：「昨郊礼毕，朕尝率文武百官，诸军将校贺皇太后于会庆殿。明年长宁节，宜定百官上寿仪。」下太常礼院议，而太后不欲御会庆。乙未，诏上寿于崇政殿。既而复就会庆。
　　辛丑，诏翰林学士宋绶、天章阁待制范讽以七年五月庚午诏书，考次国朝以来文武官之子孙合预推恩者以闻。其曾任中书、枢密院及使相子，并为校书郎或三班奉职，弟侄孙为试寺监主簿；少卿监以上为太庙斋郎；节度使、上将军子为三班奉职，余为借职；大将军至刺史以上子为借职，余为下班殿侍、三班差使。推恩等第，在九年五月，今并附此。
　　癸卯，契丹遣天德军节度使萧昭古、引进使窦振来贺皇太后正旦。
　　甲辰，遣启圣军节度使耶律元吉、少府监崔润来贺正旦。
　　丁未，定难节度使、西平王赵德明遣使来献马七十匹，乞赐佛经一藏，从之。
　　诏自今御史台官并三司判官、开封府推判官差出勘鞫公事，或已请驿料外，并依旧支与本职添支。
　　注　　释
　　【一】即望玮所在「在」原作「出」，据宋本、宋撮要本及宋史卷二五八曹玮传改。
　　【二】玮下令曰「玮」字原阙，据隆平集卷九、东都事略卷二七、宋史卷二五八曹玮传补。
　　【三】环庆属羌田多为边人所市「属羌」原作「熟羌」，据宋本、宋撮要本、宋史全文卷七上、编年纲目卷九及上引东都事略、宋史改。「边」字原阙，并据上引编年纲目、东都事略、宋史补。
　　【四】觽为出钱市马「为」字原脱，据宋本、宋撮要本及宋史全文卷七上、编年纲目卷九、隆平集卷九与东都事略卷二九曹玮传补。
　　【五】初名罔「罔」原作「冈」，据宋本、宋撮要本、阁本及宋史卷四三二贾同传改。
　　【六】使先帝免后世之议「之」字原脱，据宋本、宋撮要本及上引宋史补。
　　【七】会圣宫原作「三圣宫」，据编年纲目卷九、十朝纲要卷五、宋史卷九仁宗纪、续通鉴卷三八及本书卷一一○天圣九年三月甲寅编改。按宋会要礼三七之三一——三二亦出「会圣宫」。
　　【八】试诸科「试」原作「赐」，据宋本、宋撮要本、阁本及宋史全文卷七上改。
　　【九】敢以财冒为婚「财冒」，宋本、阁本同；宋撮要本及续通鉴卷三八均作「财帛」。按宋史卷九仁宗纪：天圣八年三月「乙亥，禁以财冒士族娶宗室女者」。则此处作「财冒」或「财帛」均可解，但句义有别。
　　【一○】因权幸以干掖庭「以」字原脱，据宋本、宋撮要本及续通鉴卷三八补。
　　【一一】京朝官任广南西川而当迁官者「西川」，宋会要职官一一之一○作「东西川」，疑是。
