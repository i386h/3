<!-- { "loadSidebar": true } -->
　　先是，刑恕为章惇言：「元丰八年神宗晏驾，三月二十七日范祖禹自西京赴召，司马光送别于下浮桥船中，光谓祖禹曰：『方今主少国疑，宣训事不可不虑。』」宣训者，北齐武明娄太后宫名也。娄太后废其孙少主殷，立其子常山王演。恕专谤宣仁圣烈皇后有废立意，又伪造光此言，以信己说。然祖禹实以七年冬末赴召，虽惇亦知其诞妄，故不复穷究，但借此以罪光。谓光志在倾摇，猥用齐武明事拟宣仁圣烈皇后，并吕公着复追贬之。惇常称：「司马光村夫子，无能为吕公着素有家风，凡变改法度，皆公着教之也。」（吕公着、司马光再追贬司户，实录不书。据光旧传，四年二月己未贬清海副使，四月辛丑再贬朱崖司户。己未，二月四日也。实录既书之，辛丑，四月十八日也，实录独不书，不知何也，今追书之。光新传又删去月日，故必以传为据。又宣训事，新录但于宣仁传后因□邢恕倾危略载之，要当以邵伯温辩诬删修。公着、光责词，据绍圣邸报。邵伯温辩诬云：宣训事者，邢恕为章惇说，云司马光亦疑宣仁后有废立事。元丰八年神宗晏驾，三月二十七日范祖禹自西京赴召，司马光送别于下浮桥船中，光谓祖禹曰：「方今主少国疑，宣训事恐或有之。」盖宣训者，北齐娄太后宫名。娄太后废其孙少主殷，立其子常山王演。恕妄以谓司马光亦有是言，以实宣仁后有废立之意，使天下信之。恕初不考校，元丰七年秋，司马公因资治通鉴成，荐修书范祖禹于神宗，遂除秘书省正字。伯温见司马公，公曰：「范纯夫，金玉也。自其未第，已从某学。今十余年如一日。既登科甲，从某修书，又十五年，略无留滞寂寞之意，故因书成荐之。」此温公为伯温言者。范祖禹以十二月赴召，时冬暖，洛水不冰，乘漕司官船以行。伯温与留守韩相之子宗师、士大夫朱光庭、田述古数人同送，不见温公也。恕谓三月二十七日范祖禹赴召，温公送至下浮桥船中，以日月计之，正神宗崩，司马光赴临京师时也。恕之诞妄如此。后伯温见祖禹族弟祖述，言纯夫以元丰七年十二月赴召，次年上元入朝，以神宗寝疾免见。方范祖禹赴召时，神宗犹在御也。恕乃云司马公有「主少国疑」之语，可见其诞妄如此。章惇得邢恕之言，反谓司马温公以宣仁圣烈皇后比娄后，遂追贬崖州司户参军。又以吕申公同时为相，亦追贬昌化军司户参军，盖章惇以谓吕申公教司马温公退出元丰大臣，改变熙宁、元丰法度。惇常有语曰，司马温公村夫子，不解此。吕公着素有家风，教之也。建中靖国元年八月，邢恕申实录院状云：恕为御史中丞，为章惇所挤，与同知枢密院事林希皆以本官罢职。恕遂出知汝州。数月，移知南京。时哲宗亦徐知希与恕俱罢，希有罪名而恕无明白罪名。惇恐恕复用，即检寻出恕元佑初因罢中书舍人责知随州日【一】，曾于帘箔有疏自辩。然箔中固未尝听，责命遂下。其后再责永州监当，首尾九年，皆在谪籍。并因国事，即不缘私，而惇悉置不论。至元符元年冬，乃取下三年前章疏，抉摘疑似，上欺哲宗圣听，降恕三官，责知南安军。章疏中止于自序魳历本末，未尝干及朝政，乃具述神宗皇帝追惟遇臣畴昔之言【二】，察臣本末，记其姓名，乃复召还馆阁。又云：至于神宗皇帝末年，能察知臣，以为忠信，遂除尚书省官，则于责词中并削去不言，特着其熙宁初忤旨罢馆职之言，以巧相诋诬。恕时以帘箔未相知，恐以为前此尝违道干进，故云及臣除尚书职方员外时，司马光亦除资政殿学士，其月日可考也。惇即见诋云：「自谓与司马光同被收擢。」又恕时有故与韩维相连，所以云韩维素有名德，及与司马光、吕公着为一等。惇见诋云：「指权臣为名德。」此皆见于训词之言，足为显据。而去年六月间，惇尚当国，责恕均州分司，反以司马光、吕公着追贬海外之日，由恕所挤。公着之贬海外，责词具在，罪名可见，与司马光所坐口语，并无分毫干涉。惇之贬光，已是厚诬，至同贬公着海外，当时之人尤知其无名。然则公着与恕略不相干，事理灼然。至贬光海外，则缘光在元丰八年春，与范祖禹曾说：「今上皇帝已嗣位，然娄后事犹可虑。」祖禹先到京师，恕因与祖禹间言，哲宗方十岁，比至还政，须更十年。中间事亦有可虑。祖禹即道光之言。时司马光尚未起，不能深知宣仁之用心，故有此言，然其于哲宗之意，则忠也。祖禹与光深相知，所以与恕说者，正以光为善意，非恶也。恕曾说与蔡确、章惇，亦以光言为有忧国爱君之意尔。当是时，朝廷方向用光，欲以为相，又帘箔在上，光言于帘中乃有形迹。恕特密与确等说，则岂以光意为不善，有陷光之意哉？及至绍圣间，章惇疑恕，恐其不为己用，每以光、公着为言，欲见把持。至云「恕是吕公着上客」。又云「恕昔时常托司马光在手掌里」。凡绍圣间侍从臣僚，无不闻知。则惇方贬光、公着之日，岂容恕知其谋也？因叶祖洽论王珪事，林希本出珪门下，又是亲戚，惇既与希为党，以希之故，阴欲庇珪。而祖洽论珪事，乃引光、公着与珪为比，谓光、公着已贬节度副使，则珪岂可置而不行？时王珪之贬，因祖洽屡有章疏。至光、公着，则已贬节度副使，其后并无人言，又别无事因，特因祖洽之言所激，遂同日与珪皆贬，则惇岂尝见问？恕亦何尝闻知？但既贬光、公着后，恕徐闻惇于哲宗前以光言「娄后事犹可虑」，乃以为幸其如此。兼观光责词，谓其「实藏祸心」，则其旨可知也。至于吕公着责词，则与责节副词大节皆相表里，其后别无罪名，然不知惇当日因何与光并责也。惇既贬光，知其别无事因，即于贬光之日，旋画旨下编类所，应事干臣僚，并仰本所直行取会，仍备坐，若有隐匿、增减、漏泄，并科除名之罪。贬光后，五十二日，编类所方行牒来，止于取会司马光语言而已，与吕公着了无相干也。恕即回牒具坐元丰八年夏，范祖禹与恕说，曾与司马光同在洛河官船中说及「先皇帝已嗣位，然娄后事犹可虑」。恕寻曾说与左仆射章惇及故左仆射蔡确，委是诣实。回牒今在编类所案卷中，可以检照。恕止云光言「犹可虑」，则是忧虑恐有此事。如何惇以可虑之言，乃反指为祸心也！兼当年二月初，责光为节度副使时，责词中已有「潜怀睥睨之邪计，欲快倾摇之二心」，此两句固已指光「犹可虑」之言，以为「邪计」「二心」，但其言不甚别白尔。至贬光海外之日，则云：「乃与凶党实藏祸心，至引宣训衰乱不道之谋，借喻宝慈圣烈非意之事。兴言及此积虑谓何！」止是更注解「邪计」「二心」之词而已。即知惇再贬光、公着，有激而然也。其下「积虑」二字，乃惇狡狯，欲该载光言「虑」字在其间尔。然光所谓「犹可虑」者，直是忧恐之言，固无幸愿之意，与惇所谓「虑」者，文义语脉，理自不同。惇虽强欲牵合，不免益见其撰造也。若惇以光言为明有恶意，则当日责辞何不实载光「可虑」之言，以为有幸灾之意？如此即是着光本语。惇知果尔则不足以诳惑天下，人必有词，故匿光本语，饰以己意。然则诬陷光者特出于惇，事理甚明。恕牒又云：寻说与惇及蔡确，则显见非绍圣后语惇也。其言出于范祖禹。祖禹与光至相厚，固非谈光之恶【三】，恕传祖禹之言，因无陷光之意【四】。今圣明方辨光、公着之冤，而惇实陷光，不自执咎，乃反嫁祸于恕。与前责恕南安辞云「自谓与司马光同被收擢」，「指权臣为名德」者，前后盖不类也。况惇将责光之日，恕若与惇符同，则惇必先令恕供析，然后行遣，岂有先贬光海外，后行取会之理？盖惇知恕与己不同，若先来取会，即恐恕或有隐匿，或为光解释，即却难以撰造，所以惇先用己意织成光罪，既贬光后，更画圣意，以除名之罪见胁，方来取会。而恕所答牒辞如前，则不肯傅会章惇，符同责词，灼然可见。兼责光海外后半年，恕方除御史中丞，时林希与惇相为表里，谓恕为公着党人，欲以此相胁持，恕恐此言必达哲宗之听，遂曾因事奏陈云：「惇尝以臣为素与司马光、吕公着厚，欲以此制臣。先时惇常云：『贤常托司马光在手掌里【五】。』臣答惇云：『光素有贤名，方元丰以前，天下之人孰不称其贤者，固不能逆知光后日为相改更太过也。至于神宗皇帝末年，亦尝特进光资政殿学士，然则神宗岂不贤光哉？』惇他日又面折臣云：『贤是吕公着上客【六】。』臣答以『臣为吕公着上客，固不可欺相公，但当元佑间，恕与吕公着进退、祸福自不同。方吕在元佑间进时，恕却退，方吕为帘省所知，得福之日，恕掇帘箔之怒乃得祸。这个却不同』。惇云：『若不恁地，即却须厮随着过岭去也。』」恕既具为哲宗道此二事，且云：「恐惇今日以此持臣。欲其顺己，臣自顾昔者实曾称道光、公着，然臣本公言，非有私也。臣若为惇所持，则御史台可废矣。」哲宗面谕云：「卿既与它进退不同，不妨，莫信。」所谓「莫信」者，令莫信惇也。使恕果先傅会惇证明光罪，贬光海外，则惇、希宁复以此更见胁持？但乞照验恕责南安告辞【七】，犹云「自谓与司马光同被收擢」，「指权臣为名德」，则知方恕为御史中丞日，惇以恕与光等素厚见诋可知矣。程颐贬涪州，亦是林希与章惇以为恕素师事颐，故遂于哲宗前陷成颐罪。未从贬颐，乃于执政大臣聚会处见诋云：「师既如此，为弟子者当如何？」恕寻闻其说，亦曾对哲宗皇帝开陈云：「程颐之贬，臣不知以何罪。臣于颐，昔者实以师友之间处之，但自元丰三年，颐曾到京师与之相见后，至今二十年不曾相会。元佑间与颐又不同进退。然则惇虽罪颐，焉能中臣？但惇缘希故，挟情用刑，则天下安得心服？理当奏知。」哲宗云：「会得。」希之见诋，先朝大臣皆闻其言，则恕对哲宗面辨，其事可知。希为惇谋，犹欲以程颐见中，则其于司马光、吕公着，又可知也。今来实录当具载光、公着之贬，则罪光本末，宜得其实。乞赐照会！刘跂辨谤录载张舜民说：「建中靖国元年正月二十二日，跂诣舜民相见，舜民时在吏部侍郎，言：『去年秋四次登对，皆乞早辨宣仁疑谤，则诸臣僚家诬构事皆释然。』上谓：『当日诬谤自不分明，今日却不用分明辨之。』问：『曾见邢恕责词否？此乃辨宣仁也。』对曰：『未曾见。』后来又责周秩广德军，上又云：『亦辨宣仁也。』」舜民又说：「娄后语言本是章惇说出，指以为邢恕所言。恕曾上章乞与贼臣惇各被五木，对辩于御史府。不降出。舜民曾乞降此章付外，上不允。」按舜民所言「恕乞与惇各被五木，对辨娄后事」，它书并无之。当考。）
