<!-- { "loadSidebar": true } -->
　　是月，始用士人为司理判官。
　　诏权停贡举。
　　夏四月辛丑，潘美克云州，斩首千级。
　　田重进破敌援军于飞狐北，斩首千级，俘四百余人。
　　壬寅，米信破敌于新城，斩首三百级。敌觽复集，信兵稍却，信独以麾下龙卫卒三百人御之，被围数重，矢下如雨，信自射杀数人，麾下多死。日将暮，信持大刀，率从骑百余大呼突围【二二】，杀数十人。会曹彬遣李继宣等援之，遂破敌于新城东北，斩首千级，获马一百匹。
　　乙巳，田重进遣牙校部送大鹏翼等至阙，上责而宥之，以鹏翼为右千牛卫将军、领平州刺史。
　　丁未，以驾部员外郎梁裔知应州，监察御史张利涉知朔州，右赞善大夫马务成同知寰州。
　　乙酉，田重进又破敌觽于飞狐北，杀酋长二人，斩首千级，获马三百匹。
　　壬子，命左拾遗张舒同知云州。契丹大同节度副使赵毅为右千牛卫将军、领儒州刺史，节度判官张日用、观察判官宋玄并为殿中丞，掌书记崔从善为右赞善大夫，皆仍旧职。
　　乙卯，田重进至蔚州。左右都押衙李存璋、许彦钦等杀敌酋萧啜理及其守卒千人，执监城使同州节度使耿绍忠，举城降。以崇仪使魏震知蔚州，（震，不详邑里。）授存璋顺州团练使，彦钦平州团练使、同知蔚州。
　　初，王师入北境，所向皆下，多罗、绍忠等惧不自安，谋欲杀城中将吏，尽率其豪杰归敌中，存璋等知其谋，乃先事而发。绍忠父美为敌奉圣节度使，弟绍雍为三司使。绍忠领同州，州在西楼南数百里【二三】，方从戎主至遥乐河，闻王师至，遣为蔚州监城使，于是被执。
　　存璋等初请降，重进疑之，先命荆嗣率猛士数十人缒而入，得寔，乃纳其亡。重进军乏食，嗣部降卒辇州廪给之。存璋等既杀酋党，虑孤城难守，乃尽率其吏民奔重进军，重进厚抚之。敌援兵大至，副都指挥使江谦妄言惑觽，嗣即斩之，悉收城中辎重，还集重进军，与敌转战。时军校五辈，其四悉以战死，至大岭，嗣力斗，敌始却，遂空蔚州。（荆嗣传又云：重进将受降而贼反拒王师所出之路，遂与斗，杀伤甚多。嗣屡缒入城，取守将之归服者。他书并不载蔚州既降复叛事。真宗实录、荆嗣传亦止云嗣先缒入城察降之虚实耳，贼反拒及复缒入城取降将皆削去，今从之，若辇仓粟及辎重则仍附见。）
　　是役也，边民之骁勇者竞团结以袭敌，或夜入城垒，斩取首级来归。上闻而嘉之，曰：「此等生长边陲，娴习战淢，若明立赏格，必大有应募者。」乃下诏，募民有能纠合应援王师者，资以粮食，假以兵甲；禽敌中酋豪者，随职名高下补署。获生口者人赏钱五千，得首级三千；马上等十千，中七千，下五千。平幽州后，愿在军者优与存录，愿归农者给复三年。自是应募者益觽。
　　初曹彬与诸将入辞，上谓彬曰：「但令诸将先趋云、应，卿以十余万觽声言取幽州，且持重缓行，毋得贪利以要敌。敌闻之，必萃劲兵于幽州，兵既聚，则不暇为援于山后矣。」既而潘美果下寰、朔、云、应等州，田重进又取飞狐、灵邱、蔚州，多得山后要害之地，而彬等亦连收新城、固安，下涿州，兵势大振。每捷奏至，上颇疑彬进军之速，且忧敌断粮道。
　　彬至涿州，留十余日，食尽，乃退师至雄州，以援供馈。上闻之，大骇曰：「岂有敌人在前，而却军以援刍粟乎？何失策之甚也。」亟遣使止之，令勿复前，引师缘白沟河与米信军接，养兵畜锐以张西师之势，待美尽略山后之地，会重进东下趣幽州与彬、信合，以全师制敌，必胜之道也。
　　而彬所部诸将闻美及重进累战获利，自以握重兵不能有所攻取，谋画蜂起，更相矛盾，彬不能制，乃裹五十日粮，再往攻涿州。敌当其前，且行且战，去城才百里，历二十日始至。有敌酋领万骑与米信战，相持不解，俄遣使绐言乞降。上蔡令大名柳开督馈饷随军，谓信曰：「此兵法所谓无约而请和者也。彼将有谋，急攻之，必胜。」信迟疑不决。踰二日，敌复引兵挑战【二四】。后侦知，果以矢尽，俟取于幽州也。（诈降事，柳开传云将至涿州时，今附见于此。）彬虽复得涿州，时方炎暑，军士疲乏，所赍粮又不继，乃复弃之，还师境上。（实录云：军士疲乏，所赍粮且尽，上忧之，令还师境上。据契丹及曹彬传则再往涿州【二五】，复还境上，非有诏旨也。）
　　彬初欲令所部将开封卢斌以兵万人戍涿州，斌恳言：「涿州深入北地，外无援，内无食，丁籍残失，守必不利，不若以此万人结阵而去，比于固守，其利百矣。」彬从其言，令斌拥城中老幼并狼山而南，彬等以大军退，无复行伍，为敌所蹑。
　　五月庚午，至岐沟关北，敌追及之，我师大败。彬等收余军，宵涉巨马河，营于易水之南。李继宣力战巨马河上，敌始退，追奔至狐山【二六】，方涉巨马河，人畜相蹂践而死者甚觽。知幽州行府事、右谏议大夫刘保勋马陷淖中，其子开封兵曹利涉，督刍粟随军，常从其后，尽力掀之不能出，遂俱死。殿中丞孔宜亦随军督刍粟，溺于巨马河。诏录保勋孙巨川为秘书省正字，宜子延世同学究出身。
　　癸酉，潘美遣使部送应州朔州将吏、耆老等赴阙。上召见慰抚之。老人皆云：「久陷边陲，有粟不得食，有子不得存养，不意余年重睹日月。」并赐以衣服冠带。
　　丙子，宫苑使王继恩自易州驰骑至。上始闻曹彬等军败，乃诏诸将领兵分屯于边，召彬及崔彦进、米信入朝，田重进率全军驻定州，潘美还代州。曹彬等未还，武胜节度使、兼侍中赵普手疏谏曰：
　　伏睹二月中，忽降使臣差般粮草。及详敕命，知取幽州。迩后虽听捷音，未闻成事。稍稽克复，俄及炎蒸，师老民疲，实增疑虑。伏念升下圣略神功，举无遗算，平取浙右，力取河东，十年之间，遂臻康济。蠢兹獯鬻，诚非我敌，盖迁徙鸟举，难得而制。自古帝王，置之度外，任其随逐水草，皆以禽兽畜之。伏料圣明，何足介意。此必邪谄附会，蒙蔽睿聪，致兴不急之兵，颇涉无名之议。臣窃见汉武帝时，主父偃、徐乐、严安所上书，及唐相姚崇献明皇十事，据其年代虽则不同，量彼是非必然无异，专具录奏，愿赐览观。伏自大发骁雄，往歼凶丑，百万家之生聚，飞挽是供，数十州之土田，耕桑半失。兹所谓以明珠而弹雀，为鼷鼠而发机，所失者多，所得者少。就其得少之中，犹难入手，况是失多之外，别有关心。
　　臣又闻圣人不凝滞于物，事无固必，理贵变通。前书谓兵久则变生，此不可不深虑也。苟或更图淹缓，转失机宜。旬朔之间，便涉秋序，内地先困，边庭早凉。敌则弓劲马肥，我则人疲师老，恐当此际，或误指呼。臣今独兴沮觽之言，深负弥天之过，愿颁明诏，速议抽军，聊为一纵之谋，敢献万全之策。伏望陛下安和寝膳，惠养疲羸，长令外户不扃，永使边锋罢警，自然殊方慕化，率土归仁，料彼契丹，独将焉往，又何必劳民动觽，卖犊买刀。有道之事易行，无为之功最大，如斯吊伐，是谓万全。
　　臣又思陛下非次兴兵，必因偏听，小人倾侧，但解欺君，事成则获利于身，不成则贻忧于国。昨来议取幽蓟，未审孰为主谋？虚说诳言，总应彰露，愿推首恶，早正刑章。所贵诈伪革心，忠良尽力，共畏三千之法，同坚八百之基。臣欲露肺肝，先寒毛发，迟疑数日，未敢措辞。又念往哲临终，尚能尸谏，微臣未死，宁忍面谀。固知逆耳之言，不是安身之计，但以恩由卵翼，命直鸿毛，将酬国士之知，岂比觽人之报。投荒弃市，甘从此日之诛，窃禄偷安，不造来生之业。惟祈明圣，特赐察量。
　　又以札子言：「邓州五县，其四在山，三分居民，二皆客户。昨来差配，约共出十万贯钱，乃可运二万硕彻至莫州。典桑卖牛，十闻六七，亦有鬻男女弃性命者。力加善诱，偶赴严期，满责至今，所费益广。如或再行徭役，决定广致逃移，假令收下幽州，转虑干戈未息。」
　　又言：「奸人但说契丹时逢暗主，地有灾星，以此为词，曲中圣旨。殊不知蕃戎上下，幽州俱置生涯，土宿照临，外处不可征讨。若彼能同意，纵幼主以难轻，不顺髃情，无灾星而亦败。诚宜守道，事贵无私，如乐祸以贪功，虑得之而不武。此盖两省少昌言之士，灵台无绝艺之人，而况补阙拾遗，合专思于诤谏，天文历算，须预定于吉凶。成兹误失之由，各负疏遗之罪，若无惩罚，宁戒后来。」
　　又言：「勾抽不同举发，一则我无淢志，一则彼有绚心，须作过防，免输奸便。但令周施捍御，小作程途，纵遇交锋，何忧乏力，只应信宿，便达城池。」又言：「臣猥蒙二圣之深知，当两朝之大用，不唯此世，应系前生。礼虽限于君臣，情实同于骨肉，是以凡关启沃，罔避危亡。实思陛下本是天人，暂来尘世，是以生知福业，性禀仁慈，潜闻内里看经，盘中戒肉。今者愿忍一朝之忿，常隆万世之因，如或未止干戈，必恐渐多杀害。即曰民愁未定，战势方摇，仍于梦幻之中，大作烦劳之事。是何微类，误我至尊。乞明验于奸人，愿不容于首恶。兴言及此，涕泪交流。」（赵普疏云「俄及炎蒸」，又云「旬朔之间便为七月」，则其上疏时必是六月初或五月末，朝廷虽已诏曹彬等班师，而普未及知也。国史普传删润普辞，有云「晦朔荐更，已及初夏」。若尔，则当载之四月，然彬初以三月十三日下涿州，留旬余却回师援粮道，其再往涿州，当是四月初，此时军实未败也。普札子又言「般军粮者说大军被围」，此必彬自涿州却回时当四月末五月初也，普以是月闻其事，寻具手疏论谏，既达朝廷，则班师之诏已发。故太宗答普诏言诸将违节度事甚详，若在四月中，则普手疏及札子并太宗诏，皆不应如此明言军败也。本传删润普辞，盖失事实矣。然其日月既不可详，今附见于此，更俟考求。普札子所言尤切，本传悉不载，今亦掇取并书，念其沦落可惜也。）
　　上手诏赐普曰：「朕昨者兴师选将，止令曹彬等顿于雄、霸，裹粮坐甲，以张军声，埙一两月间，山后平定，潘美、田重进等会兵以进，直抵幽州，共力驱攘，俾契丹之党远遁沙漠，然后控扼险固，恢复旧疆，此朕之志也。柰何将帅等不遵成算【二七】，各骋所见，领十万甲士出塞远斗，速取其郡县，更还师以援辎重，往复劳弊，为戎人所袭，此责在主将也。况朕踵百王之末，粗致承平，盖念彼燕民陷于边夷，将救焚而拯溺，匪黩武以佳兵【二八】，卿当悉之也。边防之事，已大为之备，将来敢肆侵挠，必当尽歼族类，卿勿为忧。卿社稷元臣，忠言苦口，三复来奏，嘉愧实深。」
