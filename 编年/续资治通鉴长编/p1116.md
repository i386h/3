<!-- { "loadSidebar": true } -->
　　提举京东保甲马霍翔【三四】言：「买马法无过八岁，及十五岁给公据斥卖。窃以牡马十岁方壮，牝马十七岁犹生驹，乞许买十岁以上牡马，十三岁以下牝马，十七岁以上斥卖。马钱先以提举司钱代支，民户均助钱令随役钱纳。民有物力在乡村而居城郭，谓之遥佃户。欲乞乡村保甲养保马均出助价；及单丁、女户见与保甲同等第人自三等以上推排主养【三五】；官户守官在外及第四等以下女户、单丁，止出助钱；寺观有物力，乞依附户。」从之，仍下京西路施行。翔又言：「约京东路齐、淄、青、郓、密、潍六州产马最多，可减为五年；濮济□沂徐单曹州、淮阳军、南京产马差少，可减为七年；登、莱二州马虽多，往往不及格，可依旧十年取足。」诏五年者展为六年，七年者展为八年，余依奏。（志有。）
　　壬戌，户部言：「河北转运司借支河北籴便司封桩及旧籴便司、三司封桩六十余万石，无□剩钱物拨还，乞除放。」诏通限十年还。
　　诏：「自今春秋释奠，以邹国公孟轲配食文宣王，设位于□国公之次。荀况、扬雄、韩愈以世次从祀于二十一贤之间，并封伯爵：况，兰陵；雄，成都；愈，昌黎。」
　　初，晋州州学教授陆长愈【三六】言：「近封孟轲为邹国公，谓宜春秋释奠，与颜子并配。」下太常，而太常少卿叶均，博士盛陶、王古、杨杰、辛公佑，谓凡配享从祀，皆孔子同时之人，今以孟轲并配，非是。」礼部看详：「唐贞观二十一年，诏以汉伏胜、高堂生【三七】，晋杜预、范宁之徒二十一贤与颜子俱配享孔子庙堂，至今犹为从祀，岂必其同时人也？孟子于孔圣之门，当在颜回之列【三八】，久未配食，诚为阙典。伏请自今春秋释奠，以邹国公孟子配食，荀况、扬雄、韩愈并以世次先后从祀于左邱明等二十一贤之间。左邱明至范宁等二十一人并封伯爵，乞荀况、扬雄、韩愈亦封伯爵。自国子监及天下至圣文宣王庙皆塑邹国公像，其冠服同□国公。仍画荀况等像于从祀之列，荀况在左邱明之下，扬雄在刘向之下，韩愈在范宁之下，冠服各从封爵。」均等又以为非是，礼部言：「均等援据不经，无足取者。」于是从礼部议，而有是诏。又诏学士院修撰赞文。（据林希传。此议实自希出，希时为礼部郎中。墨本此时已从礼部所请，朱本又加详焉，而哲宗实录新、旧本并于元丰八年三月二十八日辛酉书：「诏孟子同颜回配享文宣王，荀卿、扬雄、韩愈同左邱明从祀，令学士院修撰赞文。」似重复也。盖三月二十八日但令学士院修撰赞文耳，其配享从祀，则七年五月二十四日既有诏矣，今并见于此。两纪并书于此。）
　　诏诸路帅臣、监司等举大使臣为将领。
　　癸亥，御史蹇序辰乞下江西提举盐事司考校诸州军同提举管勾兼官功状，比祖额多者【三九】，比附福建路近例拟定行赏。诏下司勋施行。
　　提举京西保马司言：「本路养马十五年数足，乞每都先买二十匹，限岁终足，许本司校量知在能否，闻奏升黜。」诏依元降年限，每年买及一分。（志有。）
　　甲子，诏京西、京东路民已养户马者，免保马。
　　广南东路转运司言：「军贼蓝载【四○】等，除虔，梅州二州人外，余皆汀州人。乞下福建路提点刑狱司【四一】及汀州，协力捕杀。」诏：「两路监司合兵捕逐，毋擅招诱。如逗遛养寇，当不用常法停窜。」
　　尚书省言：「自行官制以来，诸寺、监不治外事，唯太府寺市易案事与诸路相关。看详兴置市易，当令所在官司量度州县闲要，遇贱则买，遇贵则卖。元置市易诏，半年出息一分【四二】，一年以上出二分。然所在物价增减，难以期定，而一州、一县价所增减，相去亦必不甚远，则或积而难售。所在州县物价不同【四三】，又不能遍知，今若每旬令一路州军估定物价，报提举司，提举司报辖下州【四四】，州下所属，榜募人出抵当或见钱，市易司收息一分至二分，令商人自卖，则官已收二分之息，而又有余利以资贩者，则商贾流通，货无湮滞，税额敷羡，物价常平。若无可抵当而货须变易者，但不亏元价亦许卖【四五】。」诏具为令。
　　乙丑，礼部乞：「六曹于所隶寺、监，寺、监于所隶司、局【四六】，各许抽摘点检，稽迟者称事书罚或上簿【四七】，上下半年各取索点检。」从之。
　　诏广南西路经略司管勾机宜文字，承议郎程节为朝散郎，勾当公事、宣德郎程遵彦为通直郎；知融州、西头供奉官、合门祗候温杲，都巡检、西头供奉官刘舜宾，王口寨监押、右侍禁杜临，各迁一官；余迁官、减磨勘年、赐绢有差。以经略使熊本上招纳融州溪峒、通道置驿功毕，故赏之。（十二日，赐本银、绢。八月一日可考。）
　　神虎都虞候吕厘免解发，并战功升五资，换内殿承制，为泾原路第十一部将。
　　丙寅，上批付刘昌祚：「夏人昨者不承诏命，继举大觽，攻围兰州，伤夷败散，续为诸路讨击，势颇摧丧。近于本路出没，又为边吏斩其酋豪，自此忿气应更增倍。若不开示招徕，深虑蜂虿有毒，困兽犹搏，用兵未有休时。卿可相度，具可与不可开道朝廷恩意以闻。」
　　中书省言，熙宁二年天下应有马十五万三千六百三十四。诏兵部取索内外马数比较以闻。
　　诏给末盐钱钞三十万缗，为河东路转运司籴本。
　　熙河兰会路经略安抚制置使李宪奏：「勘会熙、河、岷、通远四州军百物踊贵，米斛四百七十足。今幸二麦有十分之望，经制司全无籴本。臣欲乞于赏功不尽绢内支拨绢二十五万匹，徱刷借支钱五万贯，并采买木植司借支钱五万贯，及乞下榷茶司于熙州借拨见钱一十五万贯，通以五十万贯、匹，趁时收积军实。」从之。（御集。）
　　丁卯，提举京西路保马司言：「体问上等户私马有三两匹者，愿尽印为保马，乞许养至三匹。除役钱、保内巡宿、催税甲头等依元法减免外，以所养马每匹各听次丁一人，准法公私罪杖非侵损于人者用赎。」从之，京东路准此。（五年二月五日丁巳，霍翔陈请已移入七年二月八日。）
　　赐绫锦院营、御□营地修三省六房院【四八】。初，三省吏自言：「枢密院昨置五房院，主事以下集居，公私以为便。三省总领中外之事，理宜谨密，乞于旧城内置官舍，以备缓急付受行遣。」诏置三省六房院，令录事至令史集居。至是，以营地赐之。后不果置。
　　御史蹇序辰言：「闻知杭州张诜于部下雇乳婢，留三月限满，其夫取之，诜乃言元约三年，其夫诉于转运副使许懋，取契照验，实三年也。始悟引致人见罔，挟刃往刺，既不相遇，旁中四人，卒与俱死，杭人噃之。望下本路体量，如实，乞行显罚。」诏提点刑狱司考实以闻。后提点刑狱司言无之，其奏遂寝。
　　诏文臣中大夫、武臣诸司使以下，致仕更不加恩。
　　以邕州延觽寨为富州。（按元丰九域志：富州废于开宝五年，省马江、思勤二县入龙平，隶昭州。三朝地理志同。不知何故复置富州，又仍废，当考。）
　　注　　释
　　【一】以上每加一分「加一」二字原脱，据宋会要兵二之三○补。
　　【二】贾青「青」原作「请」，据阁本及宋会要兵一之九、宋史卷一八三食货志改。
　　【三】接伴辽使下亲从官随行亏法「亏法」，宋会要职官五之三作「觑步」。
　　【四】莘国公主「莘」原作「兴」，据阁本、宋会要礼五七之一八及上文改。
　　【五】十六日四月二日并此十二日活字本作「十七日四月二日并此十四日」。
　　【六】广南西路原作「广东西路」，据阁本及宋会要道释一之三○改。
　　【七】权诚州军事判官陈尚能「军事判官」，宋会要蕃夷五之八九作「军事推官」。
　　【八】邵州「邵」原作「郡」，据同上书改。
　　【九】吏兵支赐有差「吏」字原脱，据阁本及同上书补。
　　【一○】通判毕居卿管勾文字连希元并冲替按宋会要职官六六之二八「毕居卿」下有「司理滕伯雄陈谔番隅县尉石大受转运司」十七字，此脱。
　　【一一】王临自陈私家荣遇「陈」原作「柬」，据阁本改。
　　【一二】二年度僧一人「二」，宋会要道释一之三○作「三」。
　　【一三】蓝载「蓝」原作「兰」，据宋会要兵一二之一○改。
　　【一四】获贼首人授班行「贼」字原脱，据阁本及同上书补。
　　【一五】乞置宝丰下监「宝」原作「实」。按宋史卷一八○食货志：「元丰以后，西师大举，边用匮阙，徐州置宝丰下监。」卷八五地理志京东西路徐州条：「监二：宝丰，元丰六年置，铸铜钱，八年废。」「实」显为「宝」之误，据改。
　　【一六】自今沿边将官城寨使臣坐事冲替者「者」字原作「去」，据宋会要职官七六之一七改。
　　【一七】乞再下本司察审「乞」字原脱，据同上书补。
　　【一八】或展年降官「或」字原脱，据同上书补。
　　【一九】诏荆湖南提举常平司会计两路所置溪峒州县城寨岁费实数以闻按：既为「会计两路」，则此上不当只言「荆湖南」，据下文己酉条「荆湖路相度公事、右司员外郎孙览言」云云，不称「荆湖南」而统称荆湖路，疑此处「南」为「路」之误。
　　【二○】京东东路原作「京东路」，据阁本补。按：京东路熙宁七年分为东西两路。见宋史卷八五地理志。
　　【二一】资福禅院「院」原作「林」，据阁本、活字本及宋会要道释一之三○改。
　　【二二】右司员外郎孙览「右」原作「左」，据上文及宋会要食货七○之一六、宋史卷三四四本传改。
　　【二三】沅水已招怀结狼九衙等百三十余州峒「九衙」宋会要食货二四之二五作「九卫」。「百三」二字原倒，据同上书及上引宋史乙正。
　　【二四】十一程上引宋会要作「十程」。
　　【二五】欲乞募归明人及内都每土丁十人兼雇四人「内都」难解。按：上言辰州土丁分在逐州屯守云云，疑「内都」为「内郡」之误。
　　【二六】开路功此十月一日己酉二十七日乙丑疑「此」下脱「年」字。又元丰七年十月丁卯朔，二十七癸巳，此处日期有误。
　　【二七】主管觇事人马杰探报北界事有验「界」字原脱，据阁本及宋会要蕃夷二之二九补。
　　【二八】西京作坊使米赟「西京作坊使」五字原脱，据宋会要兵一八之一三补。
　　【二九】提举河东保甲司「司」字原脱，据宋会要兵二之三○补。
　　【三○】贷阙食保甲「贷」原作「货」，据同上书改。下同。
　　【三一】常平司以常格止绝「常」字原脱，据阁本及同上书补。
