<!-- { "loadSidebar": true } -->
　　先是，参知政事范仲淹言：「臣窃见陕西、河东边计不足，遂铸铁钱以助军费。而民多盗铸，日犯极典，为法之弊，久将不堪。臣睹舜典，曰『金作赎刑』，又吕刑曰『五刑不简，正于五罚』。是虞舜、周公皆用赎法。孔子删书，垂于后世，明其可行之法。历代尝行，今久不用，人或疑之。臣欲乞且于陕西、河东缘边次州军行之，候戎事稍息，官不阙用，则别从朝旨。一，徒以上罪不赎。一，杖以下罪依下项。一，侵损于人，皆不赎。侵谓侵财物，损谓伤折于人。一，兵士、公人不赎，内公人不因公事，私自失误者，亦听赎【七五】。一，为盗并造作诈伪及诬告论不干己事者，皆不赎。一，捕捉贼盗公人违限等罪不赎。一，兴贩私茶盐、酝卖私酒并赌博人并不赎。一，所犯罪新条该赎，至第三犯者不赎。一，觽人共犯一事合赎，富贵不均者不赎，内有物力愿与觽人纳罚钱者，即皆听赎，造意人不以贫富不赎。一，军人、百姓同犯一事者，皆不赎。一，应有荫并老小疾患之类，但旧条合赎者，并依旧法，每斤纳钱一百二十文足。一，旧条不该赎而今得赎者，并取情愿之人，其铜每斤纳钱一贯二百文足，亦许以粟帛依时价折纳其钱，无物赎纳者，自依常法区别。一，逐县仰典押保举有行止、会书札曹司一名，赴本州岛法司习学法律，委本州岛长吏以下聚厅试验，稍通刑名义理，即放归本县充法司。候三周年检断无失者，与转一资，有失误无赃私者，五年与转一资。一，所断赎刑失错者，官吏各准其罪，不以失减。官典受赃者，并以枉法赃论。」
　　仲淹又言：「臣数日前，面奏【七六】三代帝王子孙绵远，盖由积德之深。臣请陛下日修至仁之德，下及民庶，以感动天地，此圣嗣无疆之本也。今有札子三道进呈，内一道为议赎法事，即乞降出。臣近睹诏旨，令御史台、审刑院、大理寺、修编敕所同议赎刑。此陛下至德深仁，被于亿姓，天下幸甚。今谏官孙甫上言，乞令大臣定夺施行。臣欲乞特降圣旨，令中书、枢密院同与见议官员【七七】疾速定夺闻奏。仍乞且赎杖罪已下情理轻者【七八】，所贵易行。二道乞不降出。其一曰：臣闻唐武德九年八月十八日诏曰：『观省宫掖，其数实多，悯兹深闭，久离亲族，一时减省，各从娶聘。』自是宫中前后所出三千余人。又贞观二年七月二日【七九】，太宗谓侍臣曰：『妇人幽闭深宫，情实可悯。隋氏末年，采访无已【八○】，此皆竭人财力【八一】，朕所不取。洒扫之余，更何所用？』于是命尚书右丞戴冑、给事中杜正伦于掖庭西门拣出之。臣不知今来宫中人数几多，或供使有余【八二】，宜降诏旨，特令减放，以遂物性，又省冗费，亦人君盛德之事，可以感动天意。其二曰：臣闻淳化中，太宗皇帝以边户饥荒，多卖人口入蕃，颇悯恻之，时遣使以物货收赎，各还父母。此人君之盛德也。近年缘边汉户被西戎俘掠不少，今既通人使，乞出圣意，以内帑物帛，委边臣渐次收赎陷蕃汉户人口【八三】，各还其家，使父母子孙再得完聚。则不惟边上生民恩沦骨髓，必也至德动天，降佑王室，书之史册，光于后代。」
　　癸巳，诏：「先王用法简约，使人知禁而易从。后代设茶盐酒税之禁，夺民厚利，刑用滋章。今之编敕，皆出律外，又数改更，官吏且不能晓，百姓安得闻之而不一陷于理【八四】。身体发肤，以之毁伤。父母妻子，以之离散。情虽可哀，法不可赎。岂礼乐之化未行，而专用刑罚之蔽欤？孔子曰：『礼乐不兴，则刑罚不中，刑罚不中，则民无所措手足。』汉文帝使天下入粟于边，以受爵、免罪，而几乎刑措。其后京师之钱，累百巨万，太仓之粟，陈陈相因。其议科条，有非着于律者，或细民难知，或人情不免，或冒利犯禁，或奢侈违令，或过误可悯之类，别为赎法，乡民以谷麦，市人以钱帛。使民重谷帛，免刑罚，则农桑自劝，富寿可期矣。」
　　谏官余靖言：「臣不知谁为陛下画此谋者，徒知高谈而不知适时之变也。今三边有百万待哺之卒，计天下二税上供之外，能足其食乎？故茶盐酒税、山泽杂产之利，尽归于官，尚犹日算岁计，恐其不足。民贪其利而犯禁者，虽死不避也。今乃一为赎刑，以宽其禁，三军之食，于何取之？臣伏见二年以来，陕西、淮南、江、浙【八五】添取盐酒价钱而民犯愈多，今若更为轻刑，得以赎论，则民轻其犯而莫之禁矣。朝廷之尊，惟先制度，今一去令式，任其僭侈，上下无纪，莫甚于斯。伏乞追改前诏，特令寝罢。其陕西、淮南、江、浙二年以来所添盐酒价钱并放仍旧。则冀乎民稍苏息，不犯于禁矣。」时议者亦以为若遂行此诏，则富人皆得赎罪，而贫者不能自免，非朝廷用法之意。卒不果行。
　　欧阳修言：
　　臣自军贼王伦败后，屡曾极言论列，恐相次盗贼渐多，伏乞朝廷早为备御。凡为国家忧盗贼者，非独臣一人，前后献言者甚觽，皆为大臣忽弃，都不施行。而为大臣者，又无擘画，果致近日诸处盗贼纵横。自淮南新遭王伦之后，今京以西州县又遭张海、郭邈山等□掠焚烧【八六】。桂阳监昨奏蛮贼数百人，夔、峡、荆、湖各奏蛮贼皆数百人，解州又奏见有未获贼十余火【八七】，滑州又闻强贼三十余人烧□沙弥镇，许州又闻有贼三四十人□椹涧镇【八八】，此臣所闻目下盗起之处如此纵横也。此外，京东今岁自秋不雨，至今麦种未得，江淮伦贼之后【八九】，继以饥蝗；陕西灾旱，道路流亡，日夜不绝。似此等处，将来盗贼必起，是见在者未灭【九○】，续来者更多。而干象变差、谴告不一，于古占法多云【九一】「天下大兵并起」。今兵端已动于下【九二】，天象又告于上，而朝廷安恬舒缓，无异常时，此臣前状所谓古之智者能虑未形之机，今之谋臣不识已形之祸者也。
　　臣闻两汉之法，凡盗贼并起、人民流亡、天文灾异，如此等事，皆责三公，或被诛戮，或行黜放。今幸朝廷仁圣宽慈，大臣偶免重责，而犹忘忽祸患，偷习因循，此臣所谓大臣不肯峻国法以绳官吏【九三】，盖由陛下不以威刑责其大臣者也。
　　今见在贼已如此，后来贼必更多，若不早图，恐难后悔。臣计方今御盗者不过四事：一曰州郡置兵为备；二曰选捕盗之官；三曰明赏罚之法；四曰去冗官，用良吏，以抚疲民，使不起为盗。此四者，大臣所忽，以为常谈者也。然臣视朝廷于此四者，未必有一事合宜。伏望圣慈严敕两府大臣，问其舍此四事【九四】，别有何术可为【九五】，苟无他术，则此四事宜可施行。臣窃闻州郡置兵，富弼已有条奏，其余三事，前后言事者论议甚多，伏乞合聚髃议，择其善者而行之。
　　修又言：
　　臣自初忝谏官，于第一次上殿日曾建言：今方雕残，公私困急，全由官吏冗滥者多，乞朝廷选差按察使纠举年老、病患、赃污、不材四色之人，并行澄汰。仍具陈按察之法，条目甚详。如臣之议，本欲使使者四出，而天下悚然知朝廷有赏善罚恶之意，然后按文责实，其恶者黜，其善者升，中才之人尽使警励。凡臣所言者，乃所以救民急病，澄革四十年蠹弊之事，若非遭逢圣主锐意求治之时，上下力行之不可也。奈何议者惮于作事，惟乐因循，祗命诸路转运使就兼其职。时虽再具论奏，其议格而不行，按察空文，今遂寝废，生民蠹病，日益可哀。
　　伏见陛下圣德日新，忧心庶政，近发手诏，督励宰辅。然天下之事积弊已多，如治乱丝，未知头绪。欲事事更改，则力未能周，而烦扰难行；欲渐渐整葺，则困弊已极，而未能速效。臣谓如欲用功少，为利博【九六】，及民速于事功，则莫若精选明干朝臣十许人，分行天下，尽籍官吏能否，坐而升黜之，如臣所陈然后可。臣闻治天下者，如农夫之治田，不可一概也。蒿莱芜秽、久荒之地，必先力行芟辟，然后以时耕耨。今特遣之使，如久荒而芟辟也，转运兼按察，乃以时而耘耨者尔，宽猛疾徐，各有所宜也。汉之刺举，唐之黜陟使、考课使之类，每岁遣出。祖宗朝亦有考课院。盖按察升黜，古今常法，非是难行之异事也。
　　方今言事，多以高论见弃，或以有害难行。如臣所言，只是选十余人明干朝臣察视官吏善恶，灼然有迹易见者，着之簿籍，朝廷详之，黜其甚者耳。臣自谓于论不为甚高，行之有利无害，然尚虑议者未以为然，谨别条具冗官利害六事，以明利博效速而可行不疑，伏望圣慈特赐裁择：
　　一，去冗官，则民之科率十分减九。臣伏见兵兴以来，公私困弊者，不惟赋敛繁重，全由官吏为奸，每岁科率一物，则贪残之吏先于百姓而刻剥，老谬之人恣为髃下之诛求。朝廷得其一分，奸吏取其十倍。民之重困，其害在斯。今若去此四色冗官，而代以循良之吏，事随便宜，绝去骚扰，使民专供朝廷实数科率，免却州县分外诛求。故臣谓于民力十分减九也。比于别图减省细碎无益者，其利博矣。
　　二，不材之人为害深于赃吏。国家之法，除赃吏，因民告发者乃行之【九七】；其它不材之人，大者坏州，小者坏县，皆明知而不问。臣谓凡赃吏多是强黠之人，所取在于豪富，或不及贫弱。不材之人不能驭下，虽其一身不能乞取，而恣其髃下共行诛剥，更无贫富，皆被其殃，为害至深，纵而不问，故臣尤欲尽取老病缪懦者，与赃吏一例黜之。
　　三，内外一体，若外官不澄，则朝廷无由致治。今朝廷虽有号令之善者【九八】降出外方，若落此四色冗官之手，则或施设乖方，不如朝廷本意【九九】，反为民害。或留滞废失，全不施行，而又无纠举，多作空文。若外边去却冗官，尽得良吏，则朝廷行下之令，虽有乖错，彼亦自能回改，或执奏更易，终不至为大害。是民之得失，不独上赖朝廷，全赖官吏善恶。以此而言，冗官岂可不去？
　　四，去冗官，则吏员清简，差遣流通。今天下官有定员，而入仕之人无定数，既不黜陟，冒滥者多，差遣不行，贤愚同滞。每有一阙，觽人竞争，得者无廉耻之风，不得者腾怨嗟之口，滥官之弊，近古无之。今若择四色冗官去之，则待阙之人可无怨滞。
　　五，去冗官，则中材之人可使劝惧。今天下官吏，岂必尽是不材，盖为朝廷本无黜陟，善恶不分。今若见国家责实求治，人人精别，则中材之人皆自勉强，不敢因循。虽有贪残，亦须敛手。
