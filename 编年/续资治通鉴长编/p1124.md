<!-- { "loadSidebar": true } -->
　　枢密承旨司比较京东、京西路诸将、副、押队训练官、军员教头赏罚。诏：「京东第八将、副梁用赵潜【一六】，京西第五将、副张选孙琏最，各减磨勘三年。京东第二将、副欧育、史吉，京西第一将、副苏赟、王政殿，各展三年。」
　　衢州言，资政殿大学士、守太子少保致仕赵抃卒【一七】。辍视朝，赠太子少师，谥清献。
　　甲午，上批：「诸路谍报，西贼广造攻具，竭国点集，声言欲入兰州。虞守臣、将士狃于前胜，轻易待敌，或为诱战，别致失宜。令康识往兰州与当职官经画为备，及募人深入刺候。如贼果入寇，务在谨重，过于去年。照管守御兵将，昼夜悉力应副，以取坐胜，仍度人情，时与犒给。候大河冰开，方得往他处巡历。」
　　乙未，都大提举榷茶陆师闵言【一八】：「川茶之法，肇于熙宁甲寅，行之陕西，既有明效。以河北、河东生聚之觽，惟茶不可一日而阙。若视陕右成法，而归利于公上，度两路岁费之数，置官场于荆、楚间和市，岁计运至两路，率用陕右禁地之法，本路俱积，以助边费。」诏师闵条具以闻。寻下两路，具到合用茶数。及进呈，诏寝之。（朱本删去，云不行合删。按：此乃神宗盛德，安可没也？仍具存之。）
　　江、淮等路发运副使蒋之奇乞复行东南六路榷茶法。进呈不行。（朱本又以不行删去，今复存之。）
　　权发遣同经制熙河兰会路边防财用马申，乞免熙河路封桩新复五州军阙额禁军请受。诏自今更不封桩，其已封桩者，拨与经制司。
　　丙申，诏支常积剩钱五十万缗，付熙河兰会路经制司市粮草。
　　诏武臣知州、军及军使，并三年为一任。
　　都提举汴河堤岸司乞：「岁买建州腊茶十七万斤，依官纲例免税至京，抽十分之一送都茶库。都茶库所卖茶，本司乞岁买三万斤，随新陈作价。」并从之，其市易务茶，令商议定价。如不售，即申所属，出开封府界变易。
　　诏：「熙河路经略安抚制置司奏：『西蕃董毡送到蕃字，以夏国遣首领来青唐城，欲同董毡首领入汉议通和事。』已降指挥，令差使臣一名引伴赴阙。可续指挥，令经略司审验，如委有夏国表文及奏陈事，即如已降指挥。若是与边臣商量，仰先具奏。」（据御集乃三十日丁酉事，今附此，不知后来竟如何。此时董毡已死，阿里骨继立，但未发丧耳。）
　　九月戊戌朔，枢密都承旨张诚一言：「枢密都承旨月有职钱三十千，准禄令：武臣正任节度使以下不给添支。」诏特给。又诏给李元辅经制绢五千，付秦凤路经略司以赏功。
　　枢密院言：「夏国欲因董毡遣使乞通和，奸意未可知，虑欲以此疑本路边备。」诏制置司过为堤备，毋得因此稍弛。
　　己亥，以右武卫大将军仲先为登州团练使，袭封鲁国公。仲先，宗肃子，诏以宗肃于先帝为藩邸初从兄故也。
　　诏李宪归本任，依旧管勾经略安抚司职事，候应接董毡与夏国首领议事毕，依前降指挥。（二十三日可考。）
　　庚子，诏：「成都府减废武宁第八指挥，置马军骑射一指挥，支黎州所买马，以四百一十人为额。」以本路言马军不足也。
　　诏：「宗室克颁因心疾殴妻死，外宅□闭岁久，可免监守。」
　　辛丑，经制熙河兰会路边防财用司上岁计合用钱帛粮草。诏：「岁给钱二百万缗，以本司十案息钱、川路苗役积剩钱、续起常平积剩钱各二十万，榷茶司钱六十万，川路计置物帛赴凤翔府封桩坊场钱三十五万，陕西三铜钱监铜锡本脚钱二十四万八千，在京封桩券马钱十万，裁减汴纲钱十万二千充。自来年始，户部岁给公据关送，候元丰十年终，令经制司具支存数以闻。」
　　礼部言，大礼受誓戒，应立班官乞免赴朝参。从之。旧例受誓戒毕赴朝参，故誓戒常于未明前，或以为非礼故也。
　　诏文字稽违职级两上簿者，职事官一上簿。
　　诏：「诸路科买上供圆融抑配，委转运，提点刑狱、提举司点检举劾，听逐司互察。」
　　诏知秦州□雍依近降法，分四场教汉、蕃弓箭手。
　　壬寅，西南龙蕃贡方物。
　　诏：「成都府路所发纲马，饲秣太仆寺日久，病死者甚觽。宜令预编次当支军分，验格尺进呈，填诸军。」
　　广西经略司郁林州澄海指挥子第莫佛就言：「父贵为交贼所略，杀贼自归，由十将补指挥使。未还营，发赴招讨司，不知存亡。」诏赐绢百。
　　癸卯，都大提举茶场陆师闵乞除放民户赊欠茶罚息钱。户部言，罚钱七万缗乃朝廷封桩钱数。诏本息正数并给限理纳，罚息钱除之。
　　知太原府吕惠卿乞分河东第九将岚、石州马步军八指挥，岁更赴石州葭芦、□堡寨防拓。从之。
　　鄜延路经略司言：「塞门寨草积热发，已差勾当公事钱景恪替将官郭祥守御，体量诣实。」诏：「草场失职，自当诘问寨主、都监，何因先替守御将官？令经略司具析以闻。」
　　甲辰，诏：「近差左班殿直、武学谕陈济方募兵捕杀河北贼。今单安、张谢留相继已获，澶、滑州髃盗颇已衰息【一九】，宜令济方赴阙，各遣还所募兵。其未获贼，委开封府界、京西、河北路监司督捕。」
　　嗣濮王宗晖言：「主奉安懿王祠事，乞比宗姓使相郡王增俸禄。」诏岁增公使钱二千缗，厨料给亲王例三分之二。
　　提举开封府界保甲王球乞买牝、牡马，每等第增钱五十千，以毛色土产分高下。从之。
　　乙巳，三佛齐贡方物。
　　荆湖南路转运司言：「契勘荆、广等路铸钱司牒：准内藏库牒，检会熙宁详定三司例卷数内一项，诸路坑冶课利金银并纳本库。除已牒潭州永兴场具兴发后来收到银数，以凭回报内藏库，照会本司坑冶收银，并系应副支用，久来不系起发赴内藏库之数。或合行并赴内藏库纳，即乞截自某年为头，□立年限，逐旋带纳。」上批：「宜令依荆、广等路铸钱司牒内该指熙宁详定三司例卷内本条，并赴内藏库送纳，仍以元丰元年为始，及依所奏，均作五年带纳。」（此据御集元丰七年九月八日事。）
　　丙午，重阳节，特御延和殿阅经制牧马司进诸路简买马并左第一监马驹。（旧纪书：重阳节，特御延和殿阅监牧马。新纪不书。）
　　权管勾熙河兰会路经略司赵济言，已豫差李浩、苗履统领汉、蕃四将兵马，以备出入。
　　戊申，户部尚书王存言：「准诏具析安守忠豫绘像因依，勘会所采臣僚勋绩，并于国史、实录考求事迹。据本传所载，赠太尉安守忠有战功政迹【二○】，当豫绘像。其捧日左厢都指挥使、钦州团练使安守忠，史册无载，即无豫绘像人数。」诏景灵宫改绘赠太尉安守忠像，并推恩其家。先是，景灵宫绘像管勾官误以钦州团练使安守忠充数，而赠太尉安守忠之孙自言，故命存考定，而降是诏。
　　己酉，校书郎王仲修为著作佐郎。
　　诏：「都大提举茶场陆师闵近以奏课登羡，户部已下本路驱磨保明。可止令比部取师闵随行帐案驱磨，限满月保明取旨。其缘事有劳官吏，宜令师闵等上司勋拟赏。」
　　诏西京被水漂溺之家，及秋苗灾伤五分户【二一】，并免来年夏秋支移、折变，从户部员外郎张询请也。
　　提举荆湖南路常平等事张士澄、转运判官陈偲等上本路八州盐旧卖及今来相度合增卖盐数，修为湖南、广东西盐法条约总目。户部言，欲依此推行，候就绪，令本路转运、提举官同立法。从之。初，蹇周辅言，韶、连、郴、道州可以通广盐数百万，代淮盐食湖南。故奉议郎郏亶亦乞运广东盐往湖南路郴、全、道三州。诏送士澄、偲相度。至是奏上，乃下监司行之。（旧录元丰六年十二月戊子，户部言：奉议郎郏亶乞通行广东有余盐往广西、荆湖、江西、福建等路，内江西一路【二二】差三司副使蹇周辅相度施行，果利便。亶昨乞运广东盐往湖南路郴、道、全三州，乞选官相视。诏送湖南提举常平官。朱本乃从此移入，此又稍删润之。据元佑元年闰二月末吕陶奏议，则湖南卖盐实郏亶发其端，周辅奉行之。据旧录，则湖、广、江西、福建皆亶创谋，不独湖南也。初委张士澄陈偲，在六年十二月甲申。）
　　资政殿学士、通议大夫、提举崇福宫陈荐卒。荐仪状魁伟，辞气庄重，天性简淡，无声色之好。韩琦谓人曰：「廉于进而勇于退，嫌疑间毫发不处，与人交久而不变，如彦升者无几。」司马光亦服荐之质直云。
　　庚戌，彰信军留后、驸马都尉李玮为建武军节度使。（旧纪书此。）
　　河北西路提点刑狱吕温卿言：「霖雨为灾，已赈济，欲乞坊郭户渰溺财产比旧退落七分以上【二三】，积欠及秋料、役钱【二四】，并展限至来年夏料；其漂荡家业者，不候造簿年月，先减免役钱，以□剩钱助。」户部言：「减放役钱，欲据家业物力之数，于簿内改正；其减役钱【二五】，候造簿日均敷；余欲依温卿所乞。」从之。
　　吕惠卿言：「知石州燕复不依经略司指挥，擅追守御保甲，已奉朝旨劾之。窃以探报事宜，自当为备，牵于文法，或误几事。欲望少□绳墨。」诏劾以闻。（朱本删去，云事小不行。）
　　辛亥，大燕集英殿，酒五行罢，以上服药也。（旧纪书：上以疾，不果终燕，戊午，疾愈。新纪同。放翁家世旧闻：元丰秋燕，神祖方举酒，手缓，盏倾覆，酒沾御袍。时都下盛传侧金盏曲，有司以为不祥，遂禁之。明年，宫车晏驾，楚公进挽辞曰：「花是高秋宴后萎【二六】。」楚公，陆农师也，意盖谓此。佛经天人五衰，如宫殿震、身光灭之类，花萎亦其一也。已入笔记，天人五衰，记所无。）
　　癸丑，传宣合门以服药未安，前后殿可权不视事。
　　甲寅，复罢朝参三日。
　　丙辰，诏济阳郡王曹佾【二七】在病假百日，特给□假。
　　戊午，上疾愈。
　　知永兴军刘庠言：「昨诏许商人便钱二十万缗，安抚司收润官钱，以末盐钱给还计置粮，依原价兑与转运司，其兑到得钱，本司已封桩。今夏丰稔，可以广籴，乞再许入便，每百缗加收润官钱十三千。」诏支末盐钱二十万缗，余依所乞。
　　己未，鄜延路走马承受李元嗣言，军士崔鮧自截手指，避出战。诏：「崔鮧配本处禁军杂役。令刘昌祚体量军中如此者，斟酌施行。」
　　环庆路经略司言：「殿直柴植、守阙军将杜大忠与孟真同讨乌卜章等寨，获三百级，无亡失。蕃官例各转资，惟柴植、杜大忠不蒙推赏。」诏各减磨勘三年【二八】。
