<!-- { "loadSidebar": true } -->
　　【二】通判辰州「辰」原作「陈」，据阁本改。按：辰州属荆湖北路，陈州属京西北路，分见宋史卷八五、八八地理志。
　　【三】左司郎中天章阁待制李师中「左」，宋史卷三三二本传、宋会要职官六五之三八作「右」。
　　【四】识其奸欺「识」原作「职」，据阁本改。
　　【五】和州团练副使「和」原作「利」，据阁本及宋史卷三三二李师中传、宋会要职官六五之三八改。
　　【六】两浙贩纱「纱」原作「米」，据阁本及本书卷二五二熙宁七年四月甲申条、宋史卷一八六食货志改。
　　【七】鷧縻此两蛮「縻」原作「属」，据阁本及宋史卷四九六蛮夷传改。
　　【八】赐绢三千「千」原作「十」，据阁本及宋会要蕃夷六之一○改。
　　【九】都水监「都水」二字原倒，据阁本乙正。
　　【一○】成都府「成」原作「城」，据阁本改。
　　【一一】有兵兴变「兴」原作「与」，据阁本改。
　　【一二】十人「十」原作「千」，据阁本及长编纪事本末卷七五军器监改。
　　【一三】灾伤户第四等以下「灾」原作「巡」，据阁本改。
　　【一四】侍御史知杂事「侍」原作「使」，据阁本、活字本改。
　　【一五】五日「日」原作「月」，据同上二本改。
　　【一六】惠卿意在是甲毁乙「是」字原脱，据东轩笔录卷四补。
　　【一七】法告有服亲不当赏「法」字原脱，据阁本补。
　　【一八】将作监主簿「主」原作「生」，据阁本、活字本改。
　　【一九】东京路按：宋有京东路而无「东京路」，疑此处「东京」为「京东」之误。
　　【二○】闾川「闾」原作「吕」，据阁本及宋史卷八七地理志改。
续资治通鉴长编
卷二百五十四
卷二百五十四
　　起讫时间 起神宗熙宁七年六月尽是年七月
　　卷　　名 续资治通鉴长编卷二百五十四
　　帝　　号 宋神宗
　　年　　号 熙宁七年（甲寅，1074）
　　全　　文
　　六月丁卯朔，命知熙州王韶都提举熙河路买马，权提点刑狱郑民宪同提举。以中书言熙河出马最多，虽已置买务于熙州，立法未尽故也。二十五日韶云云。
　　诏赐提举河北常平仓司卫州封桩粮四万九千余石，贷共城、获嘉、汲三县中等阙仓户【一】。判大名府文彦博言：「怀、卫州阙食饥民聚而为盗，初无结集党与，临时倡率，即又溃散。既无主名，追捕止挠平民，不安田种，欲的有倡首姓名、情理深重者，乃追捕。」从之。
　　诏河北路转运、提举司置场，以常平及省仓岁计余粮减直，许民以丝锦绫绢增价博买，为转运司年计，或俟秋成博籴。
　　庚午，中书奏事已，上论：「古人用兵奇正之术，以为旗参差而不齐，鼓大小而不应，此真败也。至如韩信之破赵，背水为阵，而弃大将旗鼓以诱敌，彼成安君知兵者也，非示以真败，何能胜乎？」
　　河北东路察访司曾孝宽，乞自本司差官同安抚、转运司相度沧州三塘及缘界河经黄河填污地募人种木。从之。
　　检正中书户房公事张谔言：「准朝旨，权提点诸路监司所申巡历状，乞监司官岁分州县互巡，次年正月十五日以前具已巡历上中书。经一年不巡者，委中书点检官申举。」从之。
　　辛未，诏应赴后殿起居臣僚乞假如月过两次，令内侍省遣医看验。
　　著作佐郎黄颜言，给纳青苗钱谷，乞明立条约，使州县官吏视年之丰荒合请数给散，毋以元散数为额。权润州观察推官王觌言，青苗钱乞自今灾伤五分以上当展料者，旧欠展料钱谷皆未得催理。诏并送司农寺。
　　癸酉，遣官谢雨。
　　河东都转运使、太常寺少卿、集贤殿修撰张景宪为右谏议大夫，再任。先是，诸路官吏行新法或违失，监司多所奏劾，人情惴恐，景宪不劾一人。议者欲分河东为两路，事下景宪，景宪言：「河东地肥硗相杂，州县贫富亦异，正宜有无相通，以备边费。若路分，则财赋难以移用。」其议遂罢。上批：「河北路已编排义勇、保甲，可速令具丁数以闻。」
　　诏真、扬、楚州运河依两浙运河择尤浅涩处先开淘，令发运转运司借上供钱米雇夫。
　　甲戌，权知开封府孙永言：「昭化军节度使、康国公承显多以金钱与僧本立，请求迁官。乞从别差官推治。」诏开封府依公结绝，如事干承显，即牒大宗正司会问。本立尝属宰臣王安石子雱，永屡上殿及此，上察永意，欲以及安石也。朱本削「本立尝属王雱」以下，今复存之。
　　是日，中书奏事已，上语辅臣曰：「诸葛亮居草庐，盖有以自重，然后可至大用耳。其二十罚以上，皆自行之，蜀寡材能之士，是以每事躬亲，亦何可讥也。」又曰：「韩信为大将，劝汉王定三秦，安天下，莫不如其策；虽有成皋、宛、叶之危殆，然天下大计，固已素定矣。」
　　诏泾原路经略司度僧牒五百，以备赈救。
　　又诏：自今应陕西卖盐场见在盐约支及二年，即权停买纳。
　　乙亥，诏罢道士威仪迎引宗室丧葬。
　　诏监安上门、光州司法参军郑侠勒停，编管汀州。始，侠上书献流民图，朝廷以为狂，笑而不问，第令开封府劾其擅发马递入奏之罪。而侠又上书言：「天旱由王安石所致，若罢安石，天必雨。」安石既罢，吕惠卿执政，侠又言：「安石作新法为民害，惠卿朋党奸邪，壅蔽聪明。独冯京立异，敢与安石校。请黜惠卿，用京为相。」且言京及元绛、孙永、王介四人者皆仁义人也。惠卿大怒，遂白之上，重责之。侠言行录云：吕惠卿参政，其日京师大风霾，黄土翳席逾寸。侠又上疏论之，不报。此事当考。侠荐京为相，此据京本传，新、旧史皆云，而实录、墨本但云侠称京及元绛、孙永、王介四人皆仁义人，不云荐京为相，盖不详也，朱本又削去四人姓名。按熙宁编敕，擅发马递罪止杖一百，今勒停、编管，盖别有所为，而墨本、朱本并云坐上书献图、擅发马递。此亦不详也，盖当时但借此以责侠耳，今并取新、旧传及司马光记闻删修。四月七日，侠初被劾；八年正月七日庚子，侠再窜英州。
　　权发遣秦凤等路转运判官刘宗杰言：「阶州旧隶秦州，今在岷州之南，若割隶熙河，军马易相照应。」诏王韶相度以闻，卒不行。
　　皇城使王君万为东上合门使、达州团练使，夏元几为东上合门使、果州刺史，西上合门使苗授为四方馆使、荣州刺史，如京副使狄咏为皇城使，依旧兼合门通事舍人，余迁官差赏。以兵度洮讨杀蕃部通道之功也。上因论及熙河功赏，曰：「庆历中，西方用兵，刘平、葛怀敏失律，士卒死伤数万，方赠官，超绝推恩，子孙至及二十人者；士卒用命被重伤才得钱二千，何其薄也！今之燕设，伶人吹笛击鼓，所得有过此者，古人谓廪饩称事，正欲与事功相称耳。今熙河之赏，可谓优厚，然激励士气，人人惟恐不得当敌，正用此耳。」
　　丁丑，河北缘边安抚司上制置缘边浚陂塘筑堤道条式图，请付边郡屯田司；又言于缘边军城植柳莳麻以备边用。皆从之。
　　熙河路经略使王韶言：「熙、河二州，最为聚兵之地，岁支人粮马豆三十二万斛、草八十万束。本路有市易，于茶、盐、酒税可以应办宜籴，乞差官二人乘贱计置；其草豆，别乞差四人专领；并立敷办赏格，并乞盐钞三二十万，候三年外本司自办。」从之。
　　上谓辅臣曰：「近遣小使至畿县视秋稼，非常滋茂，已有高及二尺者，今秋若获丰稔，吾民其小苏息乎！」
　　诏在京饥民令开封府籍大小口数并乡土以闻。开封府籍上九百三十六人，诏委官审问，给券，遣还本乡。
　　诏：「诸州军职事申禀所属修造城橹、军器，申经略司、军政训练都总管或钤辖司，合用物料，转运司外，更不禀监司。其事不由逐司，亦不供报。经略等司不提振及措置不当，监司具奏。」
　　戊寅，赐讨荡洮州将士特支钱有差。
　　诏在京转运、诸军都虞候以下至都指挥使，应以战功迁资愿回授子孙者，听。比岁军校以战功迁者，往往超至右职，故令稍推及子孙。
　　又诏：「应按察官体量大小使臣老疾、谬懦、不职之类，不经核实冲替、差替者，候到三班院引赴枢密院覆验。其堪厘务者，与合入差遣。体量不当，官司取旨。」
　　己卯，诏在京、一司、一路、一州、一县敕编修讫，并上中书。在京、一司敕送检正官，余送详定一司敕令所再详定。
　　宰臣韩绛言：「前内殿崇班王用臣，敢死事之士，实有战功，今熙河路颇藉才武之人，欲望与近下班行。」诏补三班借职、熙河路经略司指使。初，用臣任镇戎军定川寨【二】都监，坐自盗赃三十七匹，法应绞，免死，配下班殿侍，送本路效用，至是又命之。
　　辛巳，新知蔡州、兵部员外郎李复圭复为工部郎中、直龙图阁、知沧州。复圭自曹州以亲嫌徙蔡州，过阙得对，而有是命。
　　两浙路提点刑狱、中丞卢秉为太常博士，升一任。秉提举盐事，岁课增羡也。时秉已徙淮南东路矣。五年二月十八日为浙宪，七年五月十九日改淮东，八年五月二十六日又升任转官，此年五月十九日丙辰，可考。方勺泊宅编云云，已见五年二月十八日。
　　上批：「闻夏国旱菑，拥羊马牧于缘边河。令六路经略军马司严戒，当职官吏常禁察汉蕃户，无致侵窃。」
　　壬午，分命辅臣祈雨。
　　录泸州进士鲜于之邵为郊社斋郎，以梓夔路察访司上之邵所陈边事及役法可采也。
　　诏增诸路教授。
　　又诏同知礼院宋充国候礼院及三年，与省府差遣。以判太常寺元绛言，充国，故相庠之子，供职已二年，职事有劳也。
　　赐岷州新置寺名曰广仁禅院，仍给官田五顷，岁度僧一人。
　　癸未，秦凤等路转运司请于凤翔府斜谷置监，铸折五、折十钱，乞降御书字样。诏惟铸折二钱。
　　河北西路转运司请应募役人本家应排保甲者与免身丁。从之。
　　甲申，诏诸班直并皇城司亲从官配隶诸州牢城、本城，年五十以下情理轻者，班直改配龙骑，亲从官配壮勇，令刑部立诸班直叙法。先是，卫士以小罪或连坐降配，其居南方者病瘴疠，多不还，自恃才武，窘于衣食，或亡为盗，故收恤之。
　　诏措置懿、洽蛮事勾当官，第一等京官减磨勘二年，选人循一资，余减年注家便官。从察访章惇请也。
　　蠲澧州澧阳等三县官竹园岁鬻笋钱，委有司详定盗笋竹法，令州县护养，以助军器。从本路提点刑狱李平一请也。
　　乙酉，皇第五子生，遣参知政事吕惠卿告于太庙。名润。
