<!-- { "loadSidebar": true } -->
　　丙午，以右正言、知制诰、史馆修撰富弼为翰林学士。弼言于上曰：「增金帛与敌和，非臣本志也。特以朝廷方讨元昊，未暇与敌角，故不敢以死争尔，功于何有，而遽敢受赏乎！愿陛下益修武备，无忘国耻。」卒辞不拜。敌既复修和好，有忌弼功高，妄指他事谮弼奉使不了，乞斩于都市者，上虽不听，而弼深畏恐，故每迁官辄力辞云。此据弼□前后辞免恩命辨谗谤札子。但不知谗谤者果何人也。据魏泰杂录则王拱辰盖尝毁弼于上前，然不见他书，未敢决信，当考。
　　诏知广南诸州军代还而道卒者，如在官例，录其子孙一人。
　　戊申，枢密院言，近遣兵九千九百余人屯陕府，欲令庆州团练使魏进往彼训练，兼充本府部署，从之。
　　鄜延走马承受、入内高班刘温润为内殿崇班、鄜延都监，以尝领兵入西界，破荡族帐，特迁之。
　　己酉，鄜延钤辖、西京作坊使、贵州刺史王信为保州刺史、本路部署，鄜延都监、西上合门使狄青为秦州刺史、泾原部署，泾原都监兼知原州、左藏库副使景泰为西上合门使、本路钤辖、兼知镇戎军，皆赏其破贼之功也。后三日，信及青各兼本路经略安抚、招讨副使。信、青并兼本路经略安抚副使，实录在辛亥，百官表在壬子，今附此。
　　始，贼以兵十万，分二道，一出刘璠堡一出彭阳城，入攻渭州。葛怀敏援刘璠，战崆峒北，败没，贼踰平凉，至潘原。泰率兵五千，从间道赴援，而先锋左班殿直张迥逗遛不进，泰斩以徇。遇贼彭阳西，裨将夏侯观以为觽寡不敌，欲退守彭阳，泰不许，乃依山而阵。未成列，贼骑来犯，短兵接，泰阴遣二百骑，分左右翼，张旗帜为疑兵。贼徘徊不进，欲遁去。将校请进击，泰止之，遣士搜山，果得伏兵，与战，遂斩首千余级。
　　先是，上以西边诸将数有战功，特召见之。环庆都监、宫苑副使范全入奏近刺知天都左右厢点兵，然未知寇出何路。上曰：「适有边奏，已犯高平军刘璠堡，可乘驿亟往。」遂迁礼宾使、荣州刺史、环庆钤辖。手诏令趣范仲淹麾下起兵赴援。全昼夜兼行，比至平凉，贼已解去。全受礼宾、荣刺乃十月一日。
　　狄青时亦被召，会贼寇渭州急，乃命图形以进。
　　知秦州韩琦尝奏本路兵备素少，请益军马。朝廷以诸处未可抽那，难于应副，诏琦详度，以点到弓手，选其少壮刺手背充军，或为保毅弓箭手，或别立名额，速具利害以闻。琦奏曰：「有唐以前，兵出于民，而国不费财，战得其用者，盖军令必行，而尺籍有□也。五代多故，法制不立，乃募黥面以名正军，年祀浸久，耳目习熟，百姓更不知前代籍民为兵，但为刺面给粮，则甘死战斗。圣朝因旧重改，广置禁卒，以安天下，以服四夷，亦随时御世不易之良制也。自逆昊寇扰西鄙，乃于陕西点民为弓手以助防守，有警则赴集，无事则归农。武艺废而不修，禁约轻而易犯，至有父子兄弟，簄属外戚，或则雇人应名，更相为代，而官中了不可别。每遇上州防拓，多是结觽逃避，以此州郡徒有人数。若倚以战守，适足败事。臣累陈拣刺士兵，自是祖宗旧法。今或只刺手背，及充保毅弓箭手名目，终是与民不殊。请黥为禁军，人给刺面钱二千，无用例物。」诏从琦请，简陕西弓手悉刺面充保捷指挥，仍给例物。命既下，朝廷复检会前奏，令勿给。琦复奏：「拣刺士兵，人皆知为当今之利，顾无敢发明者，虑生事己有责耳。臣不避数十万户之怨【一】，捐躯建言，觽情幸已帖然。今数十万人所得之物，乃以臣一言故罢，岂不取怨益深，欲使总此新兵御戎立事，不亦难哉！愿给例物，如前诏【二】。」从之。
　　庚戌，转运司言刺保捷军凡一百八十五指挥。
　　秦州既刺保捷，又增收保毅及三千人，环、庆、保安亦各籍置。是时，诸州保毅总六千五百十八人，为指挥三十一。此据本志，因刺保捷，附见。
　　河东、河北义勇，当庆历初，河北路总十八万九千二百三十人，河东路总七万七千七十九人，皆简强壮并钞民丁□手背为之【三】。户三等以上置弩一，当税钱二千；三等以下官给。各营于其州，岁分两番训练，上番给俸廪，犯罪断比厢军，下番比强壮。此据本志，因陕西刺保捷数，遂附见。
　　辛亥，以环庆路都部署、经略安抚缘边招讨使、龙图阁直学士、左司郎中、兼知庆州范仲淹，秦凤路都部署、经略安抚缘边招讨使、秦州观察使、知秦州韩琦并为枢密直学士、右谏议大夫。鄜延路都部署、经略安抚招讨使、龙图阁直学士、吏部郎中、兼知延州庞籍为左谏议大夫。葛怀敏败，贼大掠至潘原，关中震恐，居民多窜山谷间。仲淹率觽六千，由邠、泾援之，知贼已出塞，乃还。帝始闻定川【四】事，按图谓左右曰：「若仲淹出援，吾无虑矣。」奏至，帝大喜，曰：「吾固知仲淹可用。」亟加职进官【五】。仲淹以西师久无功，密疏乞赐贬降，以谢边陲，辞不受命，不听。琦初拜观察使，独不辞，曰：「吾君方忧边，岂臣子择官之时乎？」及仲淹等累辞未听，琦奏乞并罢所受，且言：「恐不知臣者谓他路辞之为得宜，臣则壮年贪受禄位【六】。」会有诏令琦依枢密直学士立位系衔。琦又言朝廷定着，不可以恩乱。皆不听。至是乃还旧职，又迁其官，琦辞所迁官曰：「臣得还旧职固荣矣，贼犯邻境，臣虽督遣援兵，实无毫发之助，官不当复迁。」不听。范仲淹附传云：进枢密直学士、右大中大夫，寻拜四路安抚经略招讨使。正传云：仲淹上表言不受所除官职，帝不许。初欲移仲淹镇泾原，仲淹请与韩琦、庞籍分领之，仲淹与琦开府泾州同经略。帝用其言，复置四路经略招讨安抚使，以仲淹、韩琦、庞籍分领之，仲淹与琦开府泾州。按此，则初除密直、谏议时，未尝兼领四路也。又按韩琦家传：十月授右谏议大夫、枢密直学士，十一月与仲淹同为四路经略安抚招讨使，并驻泾州。行状亦云十月为谏议、密直，十一月为四路帅。而实录乃于辛亥日因仲淹、琦、籍进职，即书三人兼领四路，仲淹、琦并驻泾州，与附传、家传、行状并不合。又按仲淹让表，称冬至后一日，庆州地震。此年冬至乃十一月初二日，让表殊不及兼领四路事，则此时必未有此指挥。若遂与密直、谏议同受【七】，让表不应不略说及也。疑行状所云十一月，必得实。而家传云十二月者【八】，琦是月始到泾州尔。庞籍修桥子谷寨成，降诏奖谕，已见四月戊子【九】，今与仲淹、琦同进官职，必以是月己酉王信、狄青等破贼功，但史所记，或簄略。又检籍附传、正传、司马光墓志，并不载籍兼领四路事。王珪神道碑略载，亦不详。今以仲淹琦附传、仲淹正传、琦家传行状及仲淹让表为据，于辛亥日仲淹、琦、籍进官职下削去「并为陕西四路经略安抚缘边招讨使，琦、仲淹并驻泾州」，凡二十二字。
　　诏永兴军如四路置部署兼本路安抚使，提举干、耀等州军马。
　　卫州防御使【一○】、知澶州郭承佑为龙、神卫四厢都指挥使。尝有中使过澶州，遽延入，问管军阙补何人。使者曰：「闻朝廷方择才武。」承佑起挽强自衒，左右皆笑，已而果有是命。
　　癸丑，赠泾原路副都部署【一一】、殿前都虞候、眉州防御使葛怀敏为镇西军节度使、兼太尉，谥忠隐；子宗晟、宗寿、宗礼、宗师，皆迁官；妻寿宁郡王氏为河内郡夫人。泾原钤辖、知镇戎军、西京左藏库副使、恩州刺史曹英为华州观察使，泾原都监、供备库使李知和为秦州团练使，泾原都监、合门通事舍人赵珣为莫州刺史，泾原都监、内殿承制、合门祗候王保为左卫将军、贺州刺史，泾原都监、内殿崇班、合门祗候王文为左龙武军将军、涪州刺史，环庆都监、内殿崇班刘贺为右龙武军将军、嘉州刺史，镇戎军都监、内殿承制李岳为右卫将军、端州刺史，天圣寨主、内殿崇班张贵为右龙武军将军、蜀州刺史，西路都巡检、内殿崇班赵璘为右龙武军将军、汉州刺史，泾原路巡检、东头供奉官杨遵为右骁卫将军、贺州刺史，瓦亭寨都监【一二】、左侍禁、合门祗候许思纯为右屯卫将军、潮州刺史，笼竿城弓箭手巡检、右侍禁姚奭为右屯卫将军、汀州刺史，西路巡检、左班殿直、合门祗候李良臣为左千牛卫将军、梅州刺史，泾原都巡检司步军监押、左班殿直董谦为左千牛卫将军。泾原同巡检、三班奉职唐斌，泾原路都监司指使、三班奉职霍达，并为太子右司御率府率。怀敏通时事，善候人情，故多以材荐之。及用为将，而轻率昧于应变，遂至覆军。李良臣，四年九月复见。庆历五年三月，韩琦疏言李良臣自虏来归。盖良臣此时实不死也。据赵珣传，珣亦不死，后没于虏中。
　　甲寅，以翰林学士兼龙图阁直学士王尧臣为泾原路安抚使，洛苑使、英州团练使、内侍副都知蓝元用副之。始，尧臣还自陕西，请先备泾原，弗听。及葛怀敏败【一三】，上乃思其言，故复遣尧臣往。于是前所格议，多见施行，复任韩琦、范仲淹为统帅，实自尧臣发之。
　　河东都转运使、吏部员外郎、天章阁待制文彦博为龙图阁直学士、知渭州兼泾原路都部署、经略安抚缘边招讨使。
　　丙辰，命右正言、知制诰梁适为回谢契丹国信使【一四】。
　　丁巳，赐环州戍卒缗钱有差。
　　戊午，诏发定州路禁军二万二千人屯泾原路，人赐装钱千五百，俟至长安更赐千钱。
　　庚申，诏阵亡将校妻女无依者养之禁中。
　　辛酉，御崇政殿，阅龙卫军士武艺【一五】。
　　乙丑，诏泾州南有间路自宜禄县径至邠州，宜令置城寨以守之。
　　丙寅，契丹遣林牙、保大节度使萧偕来报撤兵。本纪云遣使来再致誓书报撤兵。按：实录不云再致誓书。契丹传又不载萧偕事，今但从实录。
　　丁卯，泾州观察使、知渭州王沿复为龙图阁直学士、刑部郎中，降知虢州，坐葛怀敏之败也。沿始教怀敏驻军瓦亭，及怀敏趋镇戎，沿驰书戒勿入，第背城为寨，以羸师诱寇，寇至发伏击之，可有功。怀敏弗听，进至定川，果败。寇乘胜犯渭州，沿率州人乘城，多张旗帜为疑兵，贼引去。先是，沿子豫谓怀敏非将才，请沿奏易之，沿不听，故及此【一六】。
　　戊辰，御史中丞贾昌朝上疏言：
