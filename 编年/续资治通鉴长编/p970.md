<!-- { "loadSidebar": true } -->
　　京兆府学教授蒋夔言：「春秋释奠，以孔子为先圣，颜子为先师，先圣之樽在西，先师之樽在东，肆祭器、实牲体、盥手、濯爵、奠币、读祝、拜跪、登降、进退之节，与孔子无少异，而九人之像坐于两旁，樽酒豆肉不及焉。臣愚不识为是礼者何以处之。且孔子师也，颜子虽大贤，与九人者徒也。今推颜子以配享孔子而其礼均，九人者独不与享。以孔子为先圣，颜子为先师，而师名故不及于孔子，盖缘唐开元礼尔。开元礼因革损益之不得其当者，非徒此也。乞下臣议于礼官，取开元释奠仪详定，可曰『兖国公颜子』，毋称先师，毋读祝，其祭器、牲体、荐享、祝献之仪，一切降杀，毋拟于其师，而进九人亦在祀典，颜子降于孔子，九人降于颜子，以正开元之失礼。」诏礼院详定。礼官言：「唐显庆二年，长孙无忌议：按永徽之令，改周公为先圣，孔子为先师，颜回、邱明并为从祀。谨案礼记：『凡学，春，官释奠于其先师。』郑康成注：『先师，若汉礼有高堂生，乐有制氏，诗有毛公，书有伏生可以为师者。』又记曰：『始立学，释奠于先圣。』郑注曰：『若周公、孔子也。』据礼为定，昭然自别，圣则非周即孔，师则偏善一经。汉魏以来，取舍各异，颜回、夫子，互作先师，宣父、周公，迭为先圣。所以贞观之末，亲降纶言，今请改令从诏，于义为允。从之。今看详孔子、颜子称号，历代各有据依，难辄更改，并配享、正享，礼意本一，仪物祝献，亦难降杀。所乞进九人，亦在祀典，盖州县旧释奠仪未有十哲从祀之文，检会熙宁祀仪，十哲皆为从祀，各设笾二、豆二、俎簋簠爵各一，命官分献，一奠而止。乞自今三京及诸州文宣王庙十哲像春秋释奠，并准熙宁祀仪。」从之。朱本云：蒋夔言事，并无施行，亦无义理，合删去。今依墨本。
　　乙未，宝文阁待制、权三司使李承之为龙图阁直学士。上批：「承之赴司供职，已及一年八月。」特有是命。承之少鞠于兄肃之，及长，事之如父，爱其子如己子，凡恩补率先及之。及是，恳辞学士，乞以授肃之，且曰：「臣兄为待制二十年矣。」上曰：「卿兄弟孝友，足励风俗，肃之亦当迁也。」居五月，授肃之龙图阁直学士。肃之授直学士在六月，传云「即并命之」，误也。
　　诏诸州军祠祭、斋醮、祈祷，旧差长吏出城经宿者，自今以通判代行。
　　丙申，上谓辅臣曰：「向以陕西用度不足，出钞稍多，而钞加贱，遂建京师买盐钞之法。本欲权盐价，飞钱于塞下，而出钞付陕西无止法，都内凡出钱五百万缗，卒不能救钞法之弊。盖新进之人轻议更法，其后见法不可行，犹遂非惮改。」王珪曰：「利不百，不变法。」上曰：「大抵均输之法，如齐之管仲，汉之桑宏羊，唐之刘晏，其才智仅能推行，况其下者乎！朝廷措置经始，所当重惜，虽少年所不快意，然于国计甚便，姑静以待之。」新进轻议改法当考，或与沈括相关。本志甚略，已附注熙宁十年二月二十七日，今用实录正文并宝训。
　　以镇南军节度推官彭持为著作佐郎。持提举两浙市易司，岁余，收息钱十九万缗，特赏之。
　　丁酉，置大理寺勾当公事官二员，以大小使臣充。
　　诏大理少卿资任视三司判官，丞视转运判官。
　　文彦博言：「骑捷副指挥使李成往年破贝州，功第一，兼武艺精熟，乞令诣阙呈试，换一前班。」从之。
　　诏：「合门祗候赵戡押赐夏国主中冬时服，辄收接蕃书，令开封府劾罪。」
　　戊戌，左藏库使李希一为永兴军路钤辖。希一初授本路都监，自陈乞一路分钤辖。上批：「希一累经外任，恐自当升钤辖，可具资序进呈。」遂命之。
　　赐度僧牒百修明州城。
　　相州安阳县民段□，以父两目失明，断臂取骨髓饮父，父目复常。
　　二月庚子朔，诏：「保州作院募民为工匠，其给银、鞋钱及南郊赏赐视厢军。」以诸州军作院所给，旧并系厢军投换故也。
　　辛丑，经制熙河路边防财用司言：「蕃官内藏使库李蔺□讷支等乞助筑熙州外城。」从之。仍日给运土人米一升，毋得抑勒科定赴役人数。明年，筑河、岷州，蕃官赵醇忠、赵结成玛皆以夫助城，亦给之。
　　马军都虞候燕达言：「内外诸军拍试教阅，弩，乞许用铁臂钩踏射，不用包指。铁臂钩在手脱之上【四】踏硬取力，比之包指，颇加斗力，便于施放。仍遇敌相近，执持刀杖，无所妨碍。」从之。后诏诸军用铁臂钩踏射者，各于斗力外加三斗。
　　壬寅，诏自今带御器械遇独员，差内侍押班兼权。
　　进婕妤宋氏为充媛。
　　上批：「审刑院、刑部乞因并差详议、详断官入试院，积未断公案凡五百余道，罪人幽系囹圄，日夜待命，岂宜淹滞留壅若此，其自今月三日后官吏并勒宿。」
　　癸卯，诏：「闻滨、棣、德、博州盗发相仍，令提点刑狱汪辅之督捕，无致结集，如捕盗官弛慢，劾罪以闻。」
　　又诏定公使钱，三司、开封府岁万缗，司农寺三千五百缗，将作监三千缗，都水监二千五百缗，髃牧司、军器监、都提举市易司各二千缗，兵部千五百缗，刑部除旧大理寺月支钱外千缗，国子监七百缗，并自今年始。其不该裁定处依旧。
　　甲辰，诏威、茂、黎三州罢行义仓法。初，知兴州罗观乞置义仓于川峡四路，许之。既而成都府路提举司言威、茂、黎三州夷夏杂居，税赋不多，旧不推行新法，岁计、军储，皆转运司支移彭、蜀州税米就输及募人入中，恐不可置义仓。故有是命。
　　又诏诸王宫教授自今不许过两任。
　　又诏：「近已罢都大提举在京诸司库务司，其所隶库务，令三司副使、判官、勾当公事分季点检申中书。」
　　乙巳，审刑院、刑部请以审官东院地为审刑院，太常礼院地为刑部详断司。从之。
　　太常丞、集贤校理顾临权发遣开封府推官，太子中允、直集贤院、开封府推官范育依旧为枢密院检详官。十七日临罢府推，吕公着云云。
　　诏河北东路提举司借常平钱四万缗，分给大名府、澶州籴军粮。
　　丙午，河东经略司言：「火山军巡检韩渭擅领兵士入北界，与敌人相射，及诱致蕃部至廨宇，待以客礼。」诏渭冲替，令转运司劾罪。
　　诏皇太后侄礼宾使、荣州刺史高公纪久疾在告，可罢勾当三司衙司，差提点崇先观，免日赴起居。
　　丁未，诏知南剑州万公仪追一官，免勒停。通判黄子春、知邵武军周约、签判李上傧，各罚铜二十斤，差替。其余巡检、巡茶盐、县令、尉，追官、勒停、罚铜、冲替者凡二十九人。并坐贼廖恩经所部不觉察，及讨捕无功，虽会赦降去官，犹责及之。
　　太常丞程颢判武学。十五日颢罢，吕公着云云。
　　庚戌，计议措置边防公事所言：「以环庆路正兵、汉蕃弓箭手、强人，联为八将，第一将驻庆州，第二将环州，第三将大顺城，第四将淮安镇，第五将业乐镇，第六将木波镇，第七将永和寨，第八将邠州。」从之。
　　诏梓州路转运使高秉、判官程之才各升一任。以讨泸州夷事馈运有劳也。
　　诏：「闻滨、棣、沧州昨因灾伤，至今民尚乏食。其令提举官李孝纯存恤，有合行事行讫以闻，事体稍重者奏听旨，察知县，县令有不职者权对移。」
　　辛亥，知越州、给事中、集贤殿修撰程师孟降为右谏议大夫。坐前知广州失入市易牙人杖罪，及断割牙钱不当也。
　　荆湖北路都钤辖司言：「辰州本斗堡斩获蛮贼十首级，其余杀戮甚觽，残党穷迫亡散，类皆卑弱，其有能自归者，欲诫约遣还，以示威信。」诏自归者贷其死，毋给赏，令仍旧住坐。
　　诏：「闻齐、兖、济、郓州谷价贵甚，斗值几二百，傦食流转之民颇多。司农寺其谕州县，以所积常平仓谷通同比元入价，斗亏不及十钱，即分场广粜，滨、棣、沧州亦然。」三司又言：「齐、淄等州谷贵，春夏之交，虑更艰食，请辍广济河所漕谷二十万石，减价出粜，所粜价钱发上京理为年额。」从之。
　　诏礼部：「下第进士七举、诸科八举、曾经殿试，进士九举、诸科十举、曾经礼部试，年四十以上；进士五举、诸科六举、曾经殿试，进士六举、诸科七举、曾经礼部试，年五十以上者，听就殿试。内三路人第减一举。皇佑元年以前礼部进士两举、诸科三举，准此，仍不限年。其进士一举、诸科二举，年六十以上者，特推恩。」又诏：「开封府、国子监闲岁科场以前到礼部【五】，进士五举、诸科六举，年五十以上，许就殿试。」又诏，朱、墨本并于三月一日重出，今削去。
　　上批：「京东、淮南、两浙路应副高丽贡使什物，可逐路委一监司主领，禁毋他用。」
　　壬子，梓州路转运司言：「去年十一月，蛮乞弟率觽犯边，纵火掠人，虽已遁归，虑复来寇。乞增禁军及诏施、黔州义军赴江安县纳溪寨为守备，候团结夷人子弟可用，及边事帖息，渐减放。」从之。仍令留施、黔州义军二百人，月给粮米一石。
　　职方郎中、知泸州任伋减磨勘二年。以韩存宝言讨夷人伋宣力故也。正月九日伋已差替，今犹以知泸州减年，当考。
　　端明殿学士兼翰林侍读学士、提举崇福宫司马光言：「同编修资治通鉴范祖禹已改京官罢任，乞留在局编修。」从之。
　　诏开封府界提点、提举司，京东河北路转运、提举司，权住催理第四等以下户逋负，俟夏熟日输纳。仍令河北转运司具灾伤州县见催残零逋负各是何官司钱物，所负若干数以闻。
　　癸丑，复太常少卿、知澶州韩籂为右谏议大夫，仍再任。籂先坐失举人追官一期，当睳，而知谏院黄履言籂治郡又治决河最有功。故有是命。
　　上批：「泸州蛮乞弟虽蕞尔小丑，不足深忧，然彼方武备不修，兵力疲软，守具残缺，使贼知我虚实，猖狂豕突，过江即便至泸州城下，或守吏寡谋，小有差跌，则一路惶骇，旁郡兵既难于救援，邂逅之闲，遂成巨患。今虽从京已发步军两指挥，然道里辽远，到未有期，可就近选发秦凤路下番土军步人两指挥。」
