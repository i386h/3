<!-- { "loadSidebar": true } -->
　　甲子，彗出柳，长四丈，晨见东方，西南指，历舆鬼，距东壁，凡十一舍，八十三日乃没。
　　己巳，赐秘书丞雷德骧钱十万，以子有邻病死故也。
　　秋七月辛未朔，日有食之。
　　先募民告官吏隐欺额外课利者赏以钱，而告者或恐喝求财，或因报私怨，诉讼纷然，益为烦扰。癸酉，诏罢之。
　　丙子，开封府又言京城诸官司狱皆空，无系囚。
　　诏：「诸州所上案牍，令大理寺、刑部共裁断以闻。诸道巡检捕盗使臣，凡获寇盗，不得先行考讯，即送所属州府。」
　　丁丑，庐州无为镇巡检杜光俊，言败宣州兵三百余人于江南岸。
　　庚辰，遣西上合门使郝崇信、太常丞吕端使于契丹。端，余庆之弟也。
　　初，江南捷书累至，邸吏督李从镒入贺，潘慎修以为「国且亡，当待罪，何贺也！」自是髃臣称庆，从镒即奉表请罪。上嘉其得体，遣中使慰抚，供帐牢饩，悉从优给。壬午，复命李穆送从镒还其国，手诏促国主来降，且令诸将缓攻以待之。
　　癸未，西天东印土【一八】王子穰结说啰来朝贡。（此据新录，当考。）
　　先是，诏吴越王俶归其国，俶以兵属其大将乌程沈承礼，随王师进讨。甲申，遣使入贡谢恩。
　　高州刺史田景迁卒，其子牙内都指挥使彦伊来告。己丑，即命彦伊袭其父为刺史。
　　癸巳，皇子德芳出合。
　　己亥，山后两林鬼主、怀化将军勿尼等六十余人来贡方物，以勿尼为归德将军。
　　左司员外郎、权知扬州侯陟受赇不法，为部下所讼【一九】，追赴京师。陟素善参知政事卢多逊，自度系狱必穷屈，乃私遣人求哀于多逊。时金陵未拔，上颇厌兵，南土卑湿，方秋暑，军中又多疾疫。上议令曹彬等退屯广陵，休士马，以为后图，多逊争不能得。会陟新从广陵来，知金陵危蹙，多逊教令上急变言江南事。陟时被病，上令皇城卒掖入，见即大言曰：「江南平在朝夕，陛下奈何欲罢兵？愿急取之。臣若误陛下，请夷三族。」上屏左右，召升殿问状，遽寝前议，赦陟罪不治。八月甲辰，复以陟判吏部流内铨。（或云已发诏罢兵，因陟言始命追还，盖误也，时方有此议耳。）
　　朝廷以丁琏远修职贡，本其父部领之意，始议崇宠之。丙午，封部领为交趾郡王，遣鸿胪少卿高保绪、右监门卫率王彦符往使。保绪，继冲从父也。
　　江南吉州刺史胡公霸脱身来降，以公霸为和州刺史【二○】。
　　乙卯，幸东水硙观渔，遂幸北园。
　　辛酉，诏停今年贡举。
　　壬戌，契丹遣左卫大将军耶律霸德，弓箭库使尧卢骨，通事、左监门卫将军王英【二一】来聘，献御衣、玉带、名马。上皆厚赐之，因令从猎近郊。上亲射走兽，矢无虚发，使者俯伏呼万岁，私谓译者曰：「皇帝神武无敌，射必命中，所未尝见也。」
　　西南蕃三十九部顺化王子若废等三十七人来贡马及丹砂。
　　左骁卫上将军致仕李洪信卒。洪信无他才术，徒以汉外戚致位将相。好聚敛，积财巨万，而尤吝啬，当时节镇皆广募亲兵，惟洪信所蓄殊寡少。
　　癸亥，丁德裕言败江南兵五千余人于润州城下。时德裕与吴越兵围润州也。
　　是月，以南顿县令杨可法为郑州防御推官，权知军州事。（此据会要。）
　　九月壬申，上猎于近郊，逐兔，马蹶而坠，引佩刀刺所乘马，既而悔之，曰：「吾为天下主而轻事畋游，非马之过也。」自是遂不复猎矣。（此月壬申出猎，自是遂不复出猎，因附见此事。）
　　王师初起，江南以京口要害，当得良将，侍卫都虞候刘澄，（澄，未见。）旧事藩邸，国主尤亲任之，乃擢为润州留后，临行，谓曰：「卿本未合离孤，孤亦难与卿别，但此非卿不可副孤心。」澄涕泣奉辞，归家尽辇金玉以往，谓人曰：「此皆前后所赐，今国家有难，当散此以图勋业。」国主闻之，喜。及吴越兵初至，营垒未成，左右请出兵掩之，时澄已怀向背，乃曰：「兵胜则可；不胜，立为虏矣。救至而后图战，未晚也。」国主寻命凌波都虞候卢绛，自金陵引所部舟师八千，突长围来救。绛至京口，舍舟登岸，与吴越兵战，吴越兵少却，绛方入城，围复合。固守踰月，自相猜忌，澄已通降□，虑为绛所谋，徐谓绛曰：「间者言都城受围日急，若都城不守，守此亦何为？」绛亦知城终陷，乃曰：「君为守将，不可弃城而去，宜赴难者，唯绛可耳。」澄伪为难色，久之曰：「君言是也。」绛遂溃围而出。
　　初，绛怒一裨将，议杀之，未决，澄私谓曰：「卢公怒尔，尔不生矣。」裨将泣涕请命，澄因曰：「吾有一言告尔，非徒免死，且得富贵。」因谕以降事，令先出导意。裨将曰：「某家在都城，将奈何？」澄曰：「事急矣，当自为谋。我家百口，亦不暇顾矣。」于是裨将踰城而出。绛犹未知。明日，澄与绛同食，主兵者来告，澄作色曰：「吾谓公已斩之矣，何得令逃也。」绛已去，澄篃召诸将卒，告曰：「澄守城数旬，志不负国，事势如此，须为生计，诸君以为如何？」将卒皆发声大哭。澄惧有变，亦泣曰：「澄受恩固深于诸君，且有父母在都城，宁不知忠孝乎，但力不能抗尔，诸君不闻楚州耶？」初，周世宗围楚州，久不下，既克，尽屠之。故澄以此胁觽。戊寅，澄率将吏开门请降。润州平。绛闻金陵危甚，乃趋宣州，日夕酣饮为乐，或劝赴难，皆不答。
　　乙酉，除名人宋惟忠弃市，坐私习天文，妖言利害【二二】，为其弟惟吉所告故也。
　　丁德裕部送润州降卒数千人赴升州城下，卒多道亡，曹彬发檄招诱，稍稍来集，虑其为变，又尽杀之。庚寅，彬等言败润州溃卒数千人于升州，斩首七百级。
　　丁酉，以相州录事参军河南钱文敏为右赞善大夫、权知泸州。先是，藩镇多以笔牍私取官库钱，韩重赟领昭德时，颇仍旧弊，文敏不与。重赟怒，召文敏廷责之，文敏词不屈。重赟既死，上始闻其事，嘉文敏有守，故擢用焉，且召见便殿，谓文敏曰：「泸州近蛮，尤宜抚绥，知州郭重迁掊敛不法，恃其僻远，谓朝廷不知尔，至即为朕鞫之，苟有一毫侵民，朕必不赦。」因厚赐遣行，重迁竟坐弃市。文敏在州有政迹，夷人诣阙借留，诏改殿中丞，听再任。
　　是月，始发和州三县丁夫，凿横江河以通粮道。从京西转运使李符之策也。
　　初，李从镒至江南谕上旨，国主欲出降，陈乔、张洎广陈符命，以为金汤之固，未易取也，北军旦夕当自退矣。国主乃止。李穆既还，上复命诸将进兵。及润州平，外围愈急，始谋遣使入贡，求缓兵。（按实录，李从镒以八月十二日还其国，使入贡求缓兵，不知初发江南是何时。用十月一日到京师，则当是九月半以后也。九月半以后，从镒无缘不在江南矣。而煜传载煜手书，附周惟简奏上者，其辞有云【二三】：「在京二弟，恤养优丰。」据此，则似从镒与从善俱未尝还也。从镒既还，而此书亦无一言及之，不知何故。或者李穆归朝，煜已具谢，而此特追感从镒未还时并蒙恤养故耶【二四】？然李穆再使江南，其归也，煜亦当有以复命，而史绝不记，盖疏略矣。今且参考诸书，略加修润，更俟详之。）
　　道士周惟简者，鄱阳人，隐居洪州西山。国主召之，馆于紫极宫，常以冠褐侍讲周易，累官至虞部郎中致仕。于是，张洎荐惟简有远略，可以谈笑弭兵锋。复召为给事中，与修文馆学士承旨徐铉同使京师。时国主屡督朱令赟举湖口兵来援，谓铉曰：「汝既行，即当止上江援兵，勿令东下。」铉曰：「臣此行，未必能排难解纷，城中所恃者援兵耳，奈何止之！」国主曰：「方求和好而复召兵，自相矛盾，于汝岂不危乎？」铉曰：「要以社稷为计，置臣度外耳。」国主泣下，即拜左仆射、参知左右内史事，铉固辞。国主又以惟简雅素高尚，不近荣利，亲写十数纸，题为奏目，令惟简乘间求哀，欲谢政养病。冬十月己亥朔，曹彬等遣使送铉及惟简赴阙。
　　铉居江南，以名臣自负，其来也，将以口舌驰说存其国。其日夜计谋思虑，言语应对之际详矣。于是大臣亦先白上，言铉博学有才辨，宜有以待之。上笑曰：「第去，非尔所知也。」既而铉朝于廷，仰而言曰：「李煜无罪，陛下师出无名。」上徐召之升殿，使毕其说。铉曰：「李煜以小事大，如子事父，未有过失，奈何见伐？」其说累数百，上曰：「尔谓父子者为两家可乎？」铉不能对。惟简寻以奏目进，上览之，谓曰：「尔主所言，我一不晓也。」上虽不为缓兵，然所以待铉等皆如未举兵时。壬寅，铉等辞归江南。（按实录，徐铉、周惟简凡两至京师，故五代史及谈苑【二五】太祖对铉辞有不同，今以五代史所载附之初见时，谈苑所载附之后见时。上初答惟简，但云不晓尔主所言，后遂诘责之，初犹以理折铉，后乃直加威怒，其时势或当然也。更须考详。）
　　辛亥，诏诸道州府下属邑令佐，令佐下乡里耆艾，察民有孝弟力田，奇才异行，或文武才干堪备任用，年二十以上，五十以下者，传送赴阙。
　　乙卯，遣使检视京畿逃民。
　　丁巳，江南国主复遣使入贡，求缓兵。（不知所遣何人，当考。）
　　遣庄宅使王仁珪、内供奉官李仁祚与知河南府焦继勋同修洛阳宫室，上始谋西幸也。（实录、本纪皆云遣内班都知段仁诲，其后推恩，则王仁珪、李仁祚也。不知何故。今从会要及焦继勋传。仁珪、仁祚，俱未见。）
　　戊午，改润州镇海军为镇江军。
　　朱令赟自湖口以觽入援，号十五万，缚木为筏，长百余丈，战舰大者容千人，顺流而下，将焚采石浮梁。王明率所部兵屯独树口，遣其子驰骑入奏，且请增造战船三百，以袭令赟。上曰：「此非应急之策也。令赟朝夕至，金陵之围解矣。」乃密遣使令明于洲浦间多立长木【二六】，若帆樯之状。令赟望见，疑有伏，即稍逗遛。时江水浅涸，不利行舟，令赟独乘大航，高十余重，上建大将旗旛。至皖口，行营步军都指挥使刘遇聚兵急攻之，令赟势蹙，因纵火拒斗。会北风甚【二七】，火反及之，其觽悉溃【二八】。己未，生擒令赟及战棹都虞候王晖等，获兵仗数万。金陵独恃此援，由是孤城愈危蹙矣。（本纪及刘遇传皆云擒令赟皖口，王明传乃云小孤山，江南野录又云虎踞洲，未知孰是。今从本纪及刘遇传。）
　　监察御史刘蟠，性清介寡合，能攻苦食淡，颇任数设诈，以卜人主之遇【二九】。蟠时领染院，乙丑，车驾临幸，蟠伺上将至，辄衣短后衣，芒屩持梃，亲督役，头蓬不治，遽出迎谒。上以为能勤其官，赐钱二十万。
　　上自染院移幸晋王北园，赐从臣饮，极欢而罢。
