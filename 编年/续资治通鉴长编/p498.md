<!-- { "loadSidebar": true } -->
　　西人归石元孙，谏官、御史奏元孙军败不死，为国辱，请斩于塞下，以示西人。宰相陈执中谓宜如所奏，贾昌朝独曰：「在春秋时，晋获楚将谷臣，楚获晋将知罃，亦还其国不诛。」因入对，探袖出魏志于禁传以奏曰：「前代将臣败覆而还，多不加罪。」帝乃贷元孙。癸亥，削除官爵，编管全州。其子弟尝授阵亡恩泽者，并追夺之。
　　知曹州任中师请修广州子城，仍请置巡海军两指挥，从之。景佑间，中师尝知广州，以州独有子城而废久不修，恐缓急无以御盗。于是，太常少卿魏瓘实知广州，遂城之，环五里。
　　甲子，命翰林学士孙抃磨勘诸路提点刑狱课绩。
　　赐荆湖南路捉杀蛮贼禁军、厢兵、土丁特支钱。
　　戊辰，诏登闻鼓院自今勿收接蛮人文状。以下溪州彭士羲等遣人赍状求进，上令实封送枢密院，因有是诏。
　　上封者多言诸路转运判官竞为苛刻，权均转运使，州县厌苦。侍御史王平请自今转运判官不得专行按察，并须关报本司。己巳，诏见任转运判官岁满者皆罢。平，侯官人也。
　　知制诰余靖前后三使契丹，益习外国语，尝对契丹主为蕃语诗，侍御史王平、监察御史刘元瑜等劾奏靖失使者体，请加罪。元瑜又言靖知制诰，不当兼领谏职。庚午，出靖知吉州。
　　录故管勾静边寨弓箭手巡检、西头供奉官李文扆子士廉为三班奉职。文扆尝通水洛城道，遇贼战死故也。
　　辛未，赐秦州修陇城川堡使臣、役卒银绢有差。
　　丙子，补齐州进士王端为京东盗贼多处县尉。初，端应募捉贼而亲擒强幖盗全伙五人，故以命之。
　　丁丑，徙知保州、吉州刺史刘涣知登州【二四】。登旧用刀鱼船备海贼，后禁弛多盗，涣至，缮船备，仍多设方略，贼无敢入境者。手诏褒焉。
　　戊寅，诏河北缘边人户所占塘泊之利，官司毋得侵刈芦苇，仍令本路提点刑狱田京专领之。
　　己卯，遣内侍押班任守信往河北路教习阵法。
　　庚辰，诏陕西、河东经略司选所部路分都监、巡检使，大城寨兵官军员指挥使，有胆勇知谋、曾立战功者，以名闻。
　　壬子，三班奉职王嵩为右侍禁，合门祗候。西人既和，庞籍言：「元昊未通时，种世衡画策，遣嵩冒艰险间其君臣，遂成猜贰，因此与中国通。请优进嵩官。」始自借职迁奉职，于是因对自陈，特有是命。此据种世衡传，又云世衡闻野利兄弟已诛，为文越境祭之。按世衡以庆历五年正月七日卒，此时野利兄弟未诛，兵家诡道，世衡或缪为此，亦不可知。然非事实也。今不取。又按夏国传云：渭州百姓范仁美、姚家堡十将张遂诣王沿言，遇乞、纲浪凌、城逋诸人阴欲内附，沿遣仁美、遂持书入西界，事觉，元昊族三家，并杀仁美，配遂居摊粮城。此传要未可信，然亦足以见野利兄弟被诛，不缘王嵩也。嵩但能离间元昊，使不仕野利兄弟尔。世衡越境设祭，果非事实。其事实当从记闻所载，庞籍奏仁美等，仍于皇佑二年四月见之。又据世衡传，籍奏乞优进嵩官，亦止云离间元昊君臣，遂成猜贰，不云野利兄弟被诛也。然仲淹志世衡墓，乃云尝遣谍者入敌中，凡半岁，敌诛握兵用事者二三人，谍者还言其谋得行，而世衡已殁。上方怀来，故其绩不显。墓志盖亦谓野利兄弟果被诛，与世衡传合，当更考之。或仲淹但凭世衡子古之言，要非事实也。皇佑元年十一月丙申，追赠种世衡团练使，合通此段看详。熙宁四年十一月癸未，王元规乞赠父嵩官，可参考。
　　癸未，诏吏部流内铨：「自今试初入官选人，其习文辞者试省题诗或赋论一首，习经者试墨义十道，并注合入官。如所试纰缪，试墨义凡九不中，令守选，候放选再试，又不中，与远地判司。其年四十以上，依旧格读律通，即与注官。仍命两制一员同考试之。」
　　甲申，马军副都指挥使、定国军留后曹琮卒。车驾临奠，为制挽辞。皇后亦再出视丧，就第成服。赠安化节度使、兼侍中，谥忠恪。琮小心谨畏，善赞谒，御军严整。其殁也，家无余资，但存兵书、边奏而已。或不须载，更检前例看。
　　注　　释
　　【一】又有白乌数百「乌」原作「鸟」，据阁本及编年纲目卷一三、宋史卷四五六李访传改。
　　【二】若事有干国家之大计「计」原作「纪」，据宋本、宋撮要本、阁本、活字本及安阳集忠献韩魏王家传卷四改。
　　【三】臣恐自此天下忠臣义士指弼为诫「此」下原有「而」字，据宋本、宋撮要本、阁本及长编纪事本末卷三八韩欧石以论救范富等责罢、同上安阳集删。
　　【四】亦是国家失体「国」原作「自」，据同上长编纪事本末改。安阳集家传卷四作「亦损国家大体」。
　　【五】□初行至真州「真」原作「贞」，据宋史卷三○○杜□传及续通鉴卷四七改。
　　【六】宜州押司官□香诱其党六百余人「宜」原作「官」，据阁本、活字本及宋史卷四九五蛮夷传改。
　　【七】镇戎军原作「静戎军」，按陕西路无静戎军，今据宋会要选举一五之一三改。
　　【八】河东缘边州军其上，同上宋会要有「河北」二字，疑是。
　　【九】会要系此语于二月二十二日「二月」，宋本、宋撮要本、阁本均作「三月」。
　　【一○】堂后官原作「后堂官」，据宋会要职官三之二四乙正。
　　【一一】已赦曩霄罪「已」原作「三」，据宋本、宋撮要本改。
　　【一二】高祖之从谏善用人不疑如此「疑」原作「宜」，据宋本、宋撮要本、阁本及长编纪事本末卷二九讲筵、宋史全文卷八下改。
　　【一三】夫去一善人而觽善人尚在下「人」字原作「入」，据宋本、宋撮要本、阁本及长编纪事本末卷三八韩欧石以救范富等责罢、编年纲目卷一三、欧阳文忠公文集卷一○七论杜衍范仲淹等罢政事状改。
　　【一四】虽皆归于尽忠「皆」原作「各」，据宋本、宋撮要本及同上长编纪事本末、欧阳文忠公文集改。
　　【一五】夫权得名位则可行「权」下原有「者」字，据同上两本及同上两书删。
　　【一六】乃开天章召而赐坐「天章」下原有「阁」字，据同上两本及同上书删。
　　【一七】而行之以久「以」原作「已」，据宋本、宋撮要本、阁本及同上欧阳文忠公文集改。
　　【一八】冀皆有效「皆」原作「其」，据诸本及长编纪事本末卷三八韩欧石以救范富等责罢、同上欧阳文忠公文集改。
　　【一九】而致身两制「致」原作「置」，据宋本、宋撮要本及同上长编纪事本末、欧阳文忠公文集改。
　　【二○】向传师代之「传」原作「傅」，据宋本、宋撮要本、阁本及宋史卷二八二向敏中传改。
　　【二一】以水谕政「谕」原作「论」，据宋本、宋撮要本、阁本及宋史全文卷八下、宋史卷二九四赵师民传改。
　　【二二】十上章请罢「上」原作「二」，据编年录卷五、宋史卷一二章得象传改。
　　【二三】实骑军「骑」原作「马」，据宋本、宋撮要本、阁本及宋史卷二九二丁度传改。
　　【二四】知保州吉州刺史刘涣知登州「保」下「州」字原无，据东都事略卷六一、宋史卷三二四刘涣传补。
续资治通鉴长编
卷一百五十六
卷一百五十六
　　起讫时间 起仁宗庆历五年闰五月尽是年七月
　　卷　　名 续资治通鉴长编卷一百五十六
　　帝　　号 宋仁宗
　　年　　号 庆历五年（乙酉，1045）
　　全　　文
　　闰五月丙戌朔，赐大理寺丞、通判镇戎军雷周式五品服，仍升一任差遣。
　　先是，西贼围镇戎，周式收散卒二万余人入保，贼遂引去，故赏及之。围镇戎是甚时月，当考。
　　殿前副都指挥使、建武节度使李用和以老乞解军职，戊子，授宣徽北院使。命步军副都指挥使、淮康军留后李昭亮为武宁节度使、殿前副都指挥使，代用和也。
　　先是，承平久，将帅多因循，军士纵弛。昭亮虽缘恩泽进，本将家子，习军中事，既统宿卫，一切尚严，多所建请。万胜、龙猛军蒱博争胜，撤屋椽相击，市人惶骇，昭亮捕斩之，杖其军主连州刺史宋绪，诸军股栗。及上祀南郊，有骑卒亡所挟弓，会赦，当释去，昭亮以为宿卫不谨，不可贷，卒配隶下军，禁兵自是颇肃。昭亮乞比类特给大例请俸，诏昭亮任留后日，料钱已给四百千，特依大例定支，余人不许援例。大例定支，会要在十二月十五日，今附此。
　　己丑，御延和殿阅诸军转员，凡三日。
　　丁酉，刑部郎中、天章阁待制王素知江州，前河东转运使、司勋员外郎刘京罚铜十斤，与知军差遣，坐市木扰民故也。事虽在赦前，特贬之。
　　己亥，殿中侍御史梅挚等言，广西转运使杜杞诱杀降蛮五百余人，失朝廷所以推信远人之意，宜劾其罪。上置不问，赐诏戒谕之。礼宾副使陈珙等四十三人并行赏有差，录平蛮之功也。
　　庚子，度支员外郎、集贤校理兼天章阁侍讲、史馆检讨曾公亮，宗正丞、崇文院检讨兼天章阁侍讲赵师民，殿中丞、集贤校理何中立，校书郎宋敏求，大理寺丞、馆阁校勘范镇，大理寺丞、国子监直讲邵必，并为编修唐书官。必以为史出觽手非是，卒辞之。中立，长社人；必丹阳人也。
　　赐广西转运使杜杞、提点刑狱李永德器币有差。
　　甲辰，以细腰城隶原州，从四路安抚使范仲淹之请也。
　　丙午，鄜延经略司言索干九族巡检、右班殿直李延遇子德明累击西贼有功，乞补殿侍，从之。
　　夏国主曩霄遣丁卢、嵬名聿、营吕则依张延寿来谢册命。又遣僧吉外吉法正谢赐藏经。
　　戊申，赠神卫右第三都指挥使、贺州刺史许伦为虔州观察使，以伦与西人战死也。考伦战没。
　　己酉，宣徽北院使、建武节度使李用和为彰信节度使、同平章事，许张伞击杖子【一】，上下马如二府仪，余无得援例。又诏公使钱特依宗室例，岁给其半。
　　初，用和得宣徽使，意不满，不谢。未几，遂有此授。御史中丞王拱辰言：「杜审琼，太祖、太宗舅，事两朝有劳，然终不至宣徽使，祖宗所以保后家也。用和无功贪骄，而陛下名器听其所欲，恐非所以全安之。」不听。
　　庚戌，太子太保致仕杨崇勋卒。赠太尉，谥恭密。将葬，易其谥曰恭毅。崇勋久任军职，当真宗朝，每对见，辄肆言中外事，喜中伤人，人以是畏之。性贪鄙【二】，任藩镇日，尝役兵工作木偶戏人，涂以丹白，舟载鬻于京师。
　　壬子，诏中书门下曰：「朕有事太庙，格于奉慈，每怀保育之仁，僾若见乎其位。三后厌代，多历年所，肆馈合食，犹隔閟宫，有司不时讨论，使国有阙典，朕甚惧焉。其令礼官稽考故籍，议升祔之礼。」
