<!-- { "loadSidebar": true } -->
　　冬十月戊申，遣染院副使李光嗣如江南吊祭。（光嗣，未见。）
　　忠州民以鱼为膏，伪蜀时，尝取其算，乙卯，诏除之。
　　己未，太子中舍王沼弃市，坐权知西县受赃枉杀人也。
　　乙丑，令吏部流内铨以见任京西南州县官满一周年者，移注西川南北边，归降人及年七十以上者，勿复移注。
　　十一月庚午，斩雄武卒百余人。先是，上谓权侍卫步军司事、保宁留后王继勋曰：「此军新募，或无妻，当有愿与为婚者，不须备聘财，但酒炙可耳。」继勋不能喻上旨，纵令部下掠人子女，里巷为之纷扰。上闻大惊，即命捕得，人情始安。小黄门阎承翰见而不奏，亦杖数十。独以孝明皇后故，释继勋罪。因诏左右衔使【一○】，（案宋史职官志有左右街使，此作「衔使」疑误。）京师衢肆，事有非常者，即以闻。承翰，真定人也。
　　丙子，回鹘遣僧法渊来贡方物。
　　戊子，日南至，受朝贺于文明殿，上服通天冠、绛纱袍，宫悬仗卫如元会，礼毕，髃臣诣崇德殿上寿。
　　赐西川行营将士枣，蜀土之所乏也。
　　初，全师雄之党攻剑州，刺史、右龙武将军张仁谦足疾不能战，欲弃城遁，通判、主客员外郎元氏董枢不可，乃引兵击贼，败之，招降数百人。仁谦媿恨，因饮枢酒令醉，密杀降者，乃诬奏枢阴与贼通。会有中使自蜀还，备言其事，上并召赴阙，令廷辨曲直，仁谦理屈，又下御史台鞫之。乙未，黜仁谦为宋州教练使，擢枢比部郎中。
　　始，贼攻眉州，刺史赵延进（延进，未见。）惧贼之觽，力不能敌。将以麾下奔嘉州，通判段思恭止之，因率屯兵与贼战彭山。士观望无斗志，思恭募先登者许以厚赏，于是诸军鼓勇力斗，贼遂败走。思恭矫诏出上供钱帛给之，其后度支劾思恭擅发官帑，请系狱治罪，上嘉其果干，有诏勿劾，即命思恭知州事。思恭，晋城人也。（段思恭事日月无所考见，因附之董枢后。思恭通判眉州亦在此年二月。）
　　契丹侵易州，略居民，上令监军李谦升（谦升，未见。）率兵入其境，俘生口如所略之数，俟契丹放还易州之民，然后纵之。
　　秘书监判大理寺汝阴尹拙等言：「后唐刘岳书仪，称妇为舅姑服三年，与礼律不同。然亦准敕行用，请别裁定之。」诏百官集议。尚书省左仆射魏仁浦等二十一人奏议曰：「谨按礼内则云：『妇事舅姑，如事父母。』即舅姑与父母一也。古礼有期年之说，虽于义可稽，书仪着三年之文，实在理为当。盖五服制度，前代增益已多。只如嫂叔无服，唐太宗令服小功；曾祖父母旧服三月，增为五月；嫡子妇大功，增为期；觽子妇小功，增为大功。父在为母服周，高宗增为三年【一一】。妇人为夫之姨舅无服，明皇令从夫而服，又增姨舅同服缌麻及堂姨舅服袒免。迄今遵行，遂为典制。何况三年之内，几筵尚存，岂可夫衣衰麤，妇袭纨绮？夫妇齐体，哀乐不同，求之人情，实伤至治。况妇人为夫有三年之服，于舅姑而止服周，是尊夫而卑舅姑也。且昭宪皇太后丧，孝明皇后亲行三年之服，可以为万代法矣。」十二月丁酉，始令妇为舅姑三年齐斩，一从其夫。
　　戊戌，升北海军为潍州。
　　己亥，令川、峡诸州监军、巡检无得与州县事。
　　己酉，畋近郊。
　　戊午，甘州回鹘可汗与于阗国王及瓜、沙州皆遣使来贡方物。先是，沙门道圆出游西域二十余年，于是，与于阗朝贡使者俱还，献贝叶经及舍利。癸亥，上召见之，问其山川道路及风俗，一一能记，上喜，赐以紫衣及金币。
　　是月，诏溪州领五溪团练使，刻印赐之。
　　是岁，北汉主遣驸马都尉白升（升，未见。）奉表谢过于契丹，具请释遣前使，契丹不报，又遣其子继文及宣徽使李光美（光美，初见广顺元年。）往，亦被执。自是文武内外官属悉以北使为惧，而抱负才气不容于权要者，乃多为行人矣。
　　初，全师雄至新繁，刘光义、曹彬领兵破之，生擒万余人。师雄退屯于郫，王全斌、王仁赡又率兵破之。师雄走灌口寨，有陵州指挥使袁廷裕者，师雄署为本州岛刺史，觽万余，仁赡复生擒廷裕，磔于成都市【一二】，贼锋稍衄，徒党散保州县。未几，虎捷指挥使吕翰怨其帅不礼【一三】，率部下兵叛于嘉州，横冲指挥使吴绬、虎捷水军校孙进等皆应之，杀知州客省使武怀节、战棹都监刘汉卿，遂与全师雄伪所署将刘泽合势，觽至五万，逐普州刺史刘楚信，杀通判刘沂。（按实录二月壬寅朔，以左骁卫将军刘楚信为普州刺史，八月己酉又书以西川兵马都监康延泽为普州刺史，盖楚信被逐，除延泽代之也，然则吕翰初叛时当在夏秋间矣。）果州军校宋德威、虎捷指挥使冯绍文亦杀知州八作使王永图、通判刘涣、都监郑元弼；而遂州牙将王可僚【一四】又劫州民为乱。时贼所在窎起，此但其姓名可纪者耳。均州刺史、西南面水陆转运使曹翰率兵会王仁赡等围吕翰于嘉州，吕翰弃城走，遂入保之。是夕，贼还结觽围城，约以三鼓进攻，翰谍知之，戒掌漏者止击二鼓，贼觽不集，至明而遁，追袭大破之，杀戮数万人，吕翰引余觽走保雅州。（自全师雄至新繁以下，至吕翰走保雅州，新、旧录及本纪并无月日，全斌传但以未几及俄顷等语总结为一段。按明年六月本纪乃书全斌攻师雄于灌口，其初入时，必此年春夏间也。师雄六月败，闰八月本纪始书全斌克雅州，翰被杀，其初走时亦当在此年夏末秋初或八、九月间，都不可知也。既无所系，故并载于此。耆旧传云吕翰九月叛，十一月平，与国史差。平蜀实录与耆旧录传同，今不取。）
　　于八月己酉，诏以西川兵马都监康延泽为普州刺史。延泽诣王全斌请兵护送之任，全斌才给以百人。延泽至简州，招集亡叛，凡得千余人，教习战阵，拥以去。及境，贼申雕领觽五千来逆，延泽击败之，生擒七百人，斩其受贼署者百余辈，余皆遣释，揭示威信，所招集又得三千人，遂破刘泽三万余觽，贼势稍沮。十一月丁卯朔，延泽入普州。先是，州城悉被焚荡，乃依山设栅自固，且行且战，聚粮于遂州，复城普州。既而刘泽领觽来降，诏以延泽兼东川七州招安巡检使。（延泽入普州月日，此据平蜀实录。八月十二日再见，此用左氏法。）
　　注　　释
　　【一】乃多出金帛「乃」字原脱，据宋本、宋撮要本及长编纪事本末卷二、治迹统类卷一补。
　　【二】青疆店阁本、宋会要兵七之二七、二八及编年纲目卷一同，宋本、宋撮要本及长编纪事本末卷二、宋史卷二五五王全斌传均作「青强店」。
　　【三】仍纵部曲侵挠之「仍」原作「乃」，据阁本及长编纪事本末卷二改。
　　【四】绐谓彦晖曰「绐」原作「绍斌」。按宋史卷二五五高彦晖传此句作「乃绐之曰」。此事与田绍斌无涉，盖「绐」误作「绍」，复因上文有「田绍斌」，遂误增「斌」字。今据阁本及长编纪事本末卷二改正。
　　【五】请释其老幼疾病者七千人「释」原作「择」，「疾」字原脱，「千」原作「十」，据长编纪事本末卷二改补。宋史卷二五五康延泽传作「请简老幼疾病七千人释之」。
　　【六】又置转运使通判「通判」二字原脱，据宋本及编年纲目卷一、治迹统类卷二九补。
　　【七】左千牛卫上将军「卫」原作「骑」。按宋环卫官有左千牛卫上将军，而无左千牛骑上将军，今据阁本及长编纪事本末卷二、治迹统类卷一改。
　　【八】具言原作「直言」，据宋史卷二六二刘温叟传改。宋本、宋撮要本及宋史全文卷一均作「且言」。
　　【九】后丧原作「后葬」，据阁本及长编纪事本末卷三改。
　　【一○】因诏左右衔使按宋会要职官二二之一三谓宋「有左右街司，掌街鼓、警场、清道、请纳鼓契，巡徼衢肆，纠视违犯」。疑「衔使」当作「街司」。
　　【一一】高宗增为三年「高宗」原作「高祖」，据宋本、宋撮要本及旧唐书卷二七礼仪志、新唐书卷二○礼乐志、宋史卷一二五礼志改。
　　【一二】磔于成都按长编纪事本末卷二、宋史卷二五五王全斌传均作「磔于成都市」，于义为胜。
　　【一三】虎捷指挥使吕翰怨其帅不礼「吕翰」二字原阙。按本编注谓「然则吕翰初叛时当在夏秋矣」，下文又屡见吕翰其人，今据同上书补。
　　【一四】王可僚原作「王可潦」，据阁本及本书卷七、长编纪事本末卷二改。
续资治通鉴长编
卷七
卷七
　　起讫时间 起太祖干德四年正月尽是年十二月
　　卷　　名 续资治通鉴长编卷七
　　帝　　号 宋太祖
　　年　　号 干德四年（丙寅，966）
　　全　　文
　　春正月丁卯朔，御文明殿受朝。
　　乙亥，遣中使葬枢密直学士赵逢妻朱氏。时逢权知阆州，上闻其妻病死京师，故令官给葬事。逢性惨酷，其在阆州，会贼窎起，攻逼州城，逢捍御有功，及事平，诛灭者近千家。
　　丙子，遣供奉官都知曹守琪（守琪，未见。）等分诣江陵、凤翔，赐伪蜀髃臣家属钱帛，疾病者给以医药。
　　丙戌，诏：「三司盐铁、度支、户部判官，除各行本司公事外，自今应有改移制置、支拨折科、增减条流、转输供亿，凡干起请，并系商量，切在从长，务令允当。若或事未谙详，理须询访，即宜关牒以问别司。别司纔受公文，便须尽理回报，具明可否，方得施行，苟涉稽违，当行黜责。若或因而更改，颇协便宜，仍具奏闻，并充课绩。若在省曾篃咨谋，事犹未决【一】，即许牒逐路转运使问其利害。其转运司承受公文，亦准此应报，或当军期，不在此例。应三司使或有行遣未当，本判官并须执谘。如事理显明，不肯依据，即许面取进止。或事有已经敷扬，称奉旨施行者，若未通便，亦许指陈。或本司判官避事不言，仍许别部判官及逐路转运使直具利害闻奏。赏罚之典，断在必行，应逐司判官各置历批书课绩，与判使通署【二】，每至年终，当议考较黜陟，或明知利害，而循默不言，便当举行，不须岁终。应三司各置推官一员，令总断逐司公案，兼专掌勾司公事，仍别给印。应三司使如点检得判官等起请行遣不当公事，亦置历批书。诸道转运使如见三司行下公事有不便于民者，许直具事状以闻，不得隐避。其所行公事及申奏起请改正条件，亦仰置历批上，逐季进呈，以凭校定考第，明行黜陟。」
　　丁亥，以客省使丁德裕为西川都巡检使，与引进副使王班、内班都知张屿同领兵数千人赴西川，时全师雄之党犹未殄灭也。（张屿，未见。）
　　己丑，幸迎春苑宴射。
　　诏达州伪蜀时刺史于部下无名科率并罢之。
　　北汉入寇，命西北诸镇出兵御之。
