<!-- { "loadSidebar": true } -->
　　诏：「澶定州、大名府封桩草计置久未毕，可令大名府通判马献卿、澶州通判梁彦明、定州通判杨景芬计会元计置官以未足数及时籴买。仍令逐路安抚司催促，其元差勾当官并罢。」
　　又诏：「昨吕惠卿重分画鄜延将兵条约等并已施行，今差徐禧往环庆路分画将兵，令与逐路经略司依详鄜延路所定条约措置；如内有事理不同及别与惠卿计议事件即具奏闻，仍札与逐路照会。」六月丙寅遣禧，二年三月癸未、丙戌可考。
　　又诏张山甫就便往亳州按阅见团结训练诸军。
　　甲午，管勾外都水监丞、殿中丞耿琬兼提举河北淤田水利司，仍自今罢置淤田一司。墨本云：自今淤田一司罢置同管勾官。今从朱本。
　　诏麟州星最朗、木瓜铺，自熙宁八年以后所耕辟生地，令麟府路军马司指挥，自今留两不耕地，西人巡马悉令依旧处过注；并札下河东路经略司照会，仍候西界再问，止作本司已如此施行回牒。
　　乙未，诏：「近差京西南路提点刑狱张复礼督捕蔡州界强贼，今合诸处兵已多，深虑统制不一，各务顾避迁延，致凶党转更结集，惊扰州县。宜令复礼毋得止在州县行遣文字，可速纠率诸处兵甲，不以远近袭捕，须令日近全火败获，其如军校有不用命，即行军法，命官械系听旨。仍应干捉贼事，并听复礼指挥。」
　　丙申，诏：「张山甫等案阅京东、京西将兵，其随行应合用弓弩，可依殿前呈试岗力打硾，弓以分靶为满，弩三石者加五岗，三石五岗加七岗，令山甫等亲掌之，毋得下司。」
　　上批：「诸路分桩阙额禁军请受，可令枢密承旨司专差吏簿录。其逐路辄支用者，论如擅支封桩钱帛法。」
　　诏枢密院，引见御龙直出职将，虞候三人当补神卫都头，以尝执从物祇应，特补天武都头，仍指挥自今应执从物人以人材武艺兼选。
　　丁酉，诏：「自今诸酬銟，第一等，京朝官、大小使臣转一官；选人，判、司、主簿、尉五考；初等职官，知令、录四考；两使职官，令、录三考；支，掌，防、团、节、察判官，并因军功、捕盗不限考第，并转合入京朝官，不及以上资考者循两资。第二等，减磨勘三年；选人循一资，与堂除差遣一次；军功、捕盗转次等合入京朝官。第三等，减磨勘二年，选人循一资。第四等，免远、免短使、免试【一九】；无可免者，各与升一年名次。第五等，各升半年。该两次已上酬銟者与并赏、并升，愿留后任收使听。
　　江、浙等路提点坑冶铸钱公事钱昌武言：「潭州浏阳县永兴银场自去年银铜兴发，乞下诸路转运司应副本司收买铜银增铸钱。」从之。仍借支湖南上供钱十万缗，候所铸钱拨还，及令司农寺于认还内藏库岁额钱内支挪十万缗，专置银赴京。
　　御史黄廉言：「前岁科场逐经发解人数不均，如别试，所治诗者十取四五，治书者纔及定取人分数【二○】，所贵均收所长，以专士习。」诏自今在京发解并南省考试【二一】，诗、易各取三分【二二】，周礼、礼记通取二分。
　　又言：「国子监生员著述议论，尽得讲官绪余，将来逐官例差考试，窃恐去取之际，或未能判然无疑，虽未必私徇以乱名实，其如参校所长，多就己见，此盖人情所不能免。如此，则外方疏远之人，偶不相合，遂致黜落，甚非朝廷兼收博采之意。臣愚欲乞将来止选近岁新科人为试官【二三】，或差近郡教授。」诏候差官日取旨。
　　提点在京仓场所言：「在京诸仓有名额重累者，乞改易。其延匹、永济、广子各第一仓依旧名外，欲以延口第二为元丰仓，永济第二为永丰仓，广积南仓为大盈仓，广济税仓为广阜仓。」从之。案延匹、延口、广子、广积、广济仓名前后互异，当有误。
　　诏：「昨西蕃董□遣首领朝贡，忠款可嘉，宜差供奉官郭英赍诏慰谕，及赐对衣、金带、银器、衣着各三百匹两；令熙河路经略司依治平二年差使臣赐敕告例，经略司更送大细法锦五匹，大彩五十匹，细末茶、散茶各五十斤。」
　　京西第六将言，将官李延遇选募兵五百，赴唐州桐柏等县捕贼。上批：「将官捕盗，募兵自随，初无明条，乃是延遇惮贼怯懦，滋大事势，不惟不足弹治士卒，传闻四方，亦足起侮，宜特冲替。」
　　诏京西遭劫贼杀死保甲人丁及弓手等，可检例与存恤，并勘会诸捕盗并救助之人轻重伤，依条支赐。
　　三司言：「今具熙宁十年终在京及府界桩管阙额禁军请给数目，乞免封桩。」诏在京特依奏。丙申日上批可并此。
　　己亥，命权发遣河北转运判官、殿中丞高镈诣滨、隶州界风雨损城壁及害苗稼处照管，仍令京东转运司案齐州章邱县官吏，如不预备救护，致民被水冲注为患，即劾罪以闻。
　　庚子，以右谏议大夫、集贤殿修撰张景宪知河阳。景宪还自瀛洲，为上言：「比年多凶歉，百姓积逋负，今岁纔小登，州县督趣并偿，道路流言，谓其害甚于凶岁。愿少□假，以纾元元。」上可之，下其奏有司。时西南蛮犯边，朝廷方出师，景宪言：「圣人以天下为度，于四夷何所不容？今小丑跳梁，殆边吏扰之耳。且其巢穴险远，若进兵穷讨，万一粮饷不继，则坐困我师，迩人先受其弊。」上曰：「卿言是也，然朝廷有不得已者。」景宪二事，朱本止存谏出师，正史削去，今并存之。
　　初，澶州决河复塞，吕公着奏疏曰：「臣伏见昨来澶州曹村埽决溃，全河冲注山东，圣心恻然，即议闭塞。奋自独断，出于髃疑。功未踰时而有成，患不阅岁而寻弭。虽上下竭力，遂致澄清，实由陛下至诚忧民爱物之心，天相神助，殆非人力。以此见天道聪明，日监在下，棐忱辅德，遄应不迟。为人上者，可不钦畏！恭惟陛下，圣德仁厚，出自天性，临下御觽，有日月之明，天地之量，诚非凡庶庸妄所能臆度。以至今日数起诏狱，逮系颇觽，有司极于锻炼，髃下无不震恐，比至临决，多从末减。昔于公一郡之狱吏耳，犹以阴德有报，光大子孙，况以万乘之尊，六合之广，布德施恩，固宜受福无疆，施及万世。然臣愿陛下虽性得之，犹复加圣心焉。上奉天，下接人，加精致诚，执要行简。道高百王而谦以自牧，学贯六艺而虚以受人。虽威肃髃品，不得谓下绝欺诬；虽智烛舆情，不得谓事无壅蔽。亲正士，拒壬人，必有忍以济事功，推内恕以及人物【二四】。于以崇起忠厚，保合太和。则易所谓『自天佑之，吉无不利』，诗所谓『干禄百福，子孙千亿』者，盖将以类而应。臣以无状，获备近列，窃慕古人将美尽规之义，惟陛下裁幸。」
　　是月，公着入对，上迎谓曰：「览卿所奏，深得人臣尽规之义【二五】。」时，狱犴寖蕃，而上继嗣未广，公着辞顺而意切，故上深纳焉。
　　公着因面奏宜增馆阁之选曰：【二六】「臣闻『济济多士，文王以宁』。方周之兴，至于兔罝之人，有可以当腹心干城之任者。今三馆、秘阁之职，乃朝廷之华选，前世以来，将相名臣多出其闲，得人之盛难以遽数。臣在皇佑、至和中，备员馆阁，当时同辈，后亦往往至通显。比年虽有简拔，其数未多。其中或以劳进者，又皆外补，朝廷平日难于收采，缓急必乏使令，以至近者遣使高丽，颇烦圣择。古人有言：『士不素养，无以重国。』临事仓卒乃求，非以尊朝廷也。臣窃谓天下未尝乏才也，求之而后至，用之而后知耳。臣愿陛下考合庶言，断自圣见，更得隽伟之士，疏通之才，稍增馆阁之选。平日足以优游饬厉，缓急惟所用之，以重朝廷。」
　　又论宜□县令之制曰：「臣伏乞审官院、流内铨以知县、县令阙多，凡选人被举充职官及转京官者，倒差知县；已被差者，不过举辟，不得避免。臣窃以为当国家有道之时，付之以百里之地，有民人社稷之重，则士子所宜愿为。今乃设一切之令，强所不欲，与坐殿负犯者亡异。此殆郡县法网太密，而劝别之道不明。吏有尽心奉法、治行明白者，未闻有所箧异，一罹微文【二七】，则不能自免于谴斥。加以近岁朝廷更改法度，郡县之吏或不能奉行。故于常法之外，峻其黜典，经赦去官，多不原免。积累岁月，坐此殿累者益觽。臣愚以为长吏之官，朝廷宜少□假。非有赃私显状及罢挆尤不胜任者，虽属小法，无轻替易。仍诏诸路监司、牧守，其所属令长，有奉公爱民，治效尤异者，每岁别荐三二人，间或銟拔，待以不次。其次如职事修举，有举主、合转京官者，特与依诸州教授例，就任改官，许令再任。如此，则勤廉者得以自保，劳能者有所激劝，中才足以强勉，异效不致滞留。」上深以为然，即诏中书立法，而法竟不就。
　　注　　释
　　【一】如系牧地「如」字原脱，据宋会要食货二之五补。
　　【二】目特意「特」原作「持」，据阁本及宋会要蕃夷五之二五改。
　　【三】鱼笱原作「鱼笋」，据阁本、活字本改。
　　【四】程之才「程」原作「陈」，据下文及宋会要蕃夷五之二四改。
　　【五】武学上舍至免阁试此条原注：「文义未明，疑有脱误」。按宋会要崇儒三之三○记：「元丰元年四月二十五日诏：『经任大小使臣无赃私罪，听召保官二人量试验充武学外舍生』。」余同原刊，只「上」作「外」，并无「己」、「更」二字，全条为义较长，录供参考。
　　【六】开封府界「府」字原脱，据文义及下文己未条补。
　　【七】范子渊「范」原作「赵」，据本书卷二九五、宋史卷九四河渠志、宋会要方域一六之一○及长编纪事本末卷七七浚汴河改。
　　【八】安持坐受及甫属以谕奉世「受」原作「令」，据下文及宋会要职官六六之三、长编纪事本末卷六五蔡确欲陷□充改。
　　【九】茶场监官「监」原作「盐」，据宋史卷一八四食货志、宋会要食货三○之一五改。
　　【一○】河东路置备两九军兵仗「九」，阁本、活字本同。疑为「州」之误。
　　【一一】西上阁门副使「西上」原作「东西」，据宋史卷三三○谢麟传改。
　　【一二】知福建福建为路名。宋各路长官无称「知」者，惟诸州有知州，疑此处「建」为「州」之误。
　　【一三】入内东头供奉官「官」字原脱。据宋史卷一六六职官志，宋入内内侍省有内东头供奉官，据补。
　　【一四】器甲什物「甲」原作「用」，据阁本改。
　　【一五】判司农寺蔡确「寺」字原脱，据阁本及宋会要职官二六之一一补。
　　【一六】兼删修本寺条例「兼」下原衍「刊」字，据阁本及宋会要职官二六之一一删。
　　【一七】可特循一资「一」字原脱，据宋会要方域一五之三补。
　　【一八】分送诸州商税务卖之「送」字原脱，据阁本补。
