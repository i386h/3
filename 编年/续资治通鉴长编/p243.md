<!-- { "loadSidebar": true } -->
　　以御制大中祥符颂、真游颂、圣祖临降记赐天下道藏，从中书门下所请也。
　　以右谏议大夫陈彭年为翰林学士兼龙图阁直学士【二八】。学士兼职，自此始。甲戌，上作歌赐彭年，因谓向敏中等曰：「顷命学士，罕曾赐歌诗，彭年不同他人，故有是作。」因曰：「彭年词笔优长，擢居清近，久益谨密，多闻好学，人鲜偕者。平居日写万余言，复精详典礼，深明法令，人或请益，应答如流，皆有依据。常令检讨典故，质正文义，每一事必具载经史子集所出，备而后已。自非强记，何由至此。」敏中曰：「彭年兼有器识。」丁谓曰：「彭年全才也，岂止以文雅雍容侍从，至如参酌时务，详求物理，皆出人意表。」上然之，因曰：「详定所事无大小，皆俟彭年裁制而后定，此一司不可废也。往者参酌典礼，虽篃历攸司，而所见皆出胥吏，今已为定式矣。」
　　三司借内藏库银三万两。
　　保安军言久雨河溢，判官赵震及兵民溺者凡六百五十余人。遣使□之。
　　丁丑，以大理评事刘中象免持服，签署澧州判官事。中象，庄宅副使仁霸之子。仁霸知澧州，绥抚蛮人，有政绩，至是卒。前荆湖北路转运使陈世卿，言中象久随父任，颇谙溪峒事。故有是命。
　　诏诸州有黄帝祠庙，并加崇饰。
　　辛巳，命翰林学士王曾、昭宣使韩守英勾当三班院，代孙奭、窦神宝，以稽滞使臣故也。
　　诏广州知州给添支钱。自今以七十万为添支，五十万为公用。时言事者云广州本无公用钱，而知州月给十万，盖兼备公费，而长吏以其名为添支，但以自奉，宴设甚稀。故特为定式。
　　丙戌，秦州言押领龟兹国进奉回鹘首领、怀化司戈林布智行至黄河北，为蕃部所隔，望遣使臣接导，仍赐迁秩告身。上曰：「戎人无厌，不可悉如其请。」令秦州就遣使臣量加赐与，引伴出蕃。供奉官刘渥前使龟兹，以疾先还，至京而卒。上闵其在道艰阻，诏以供帐物赐其家。从行人第迁补之。
　　丁亥，增给□州公用钱。犒修宫使臣、军校。
　　己丑，诏先天、降圣、天庆节，并前后一日不视事。
　　是月，诏：「自今应京朝、幕职、州县官乞试断案者，委考试官等就库密拣公案，亲自封记，候试时于中更选合要道数，依元敕精加考试，不得仍前令库胥检签，致有漏泄。其所试断案，须是引用格敕分明，方始定断合得何罪，勿使卤莽。如违，其所试官并重寘之法。其大理寺应系新旧草检宣敕等库，自后并差官封锁，无使人吏擅有开闭。」初，中书以试律人名进呈【二九】，宰臣王旦言：「从来已有差遣或已授远官，虽是法寺要人，恐涉规避，已不施行。其间预试而中选者，亦甚侥幸。缘选人未经六考，无两人同罪荐举，则无阶升陟。此辈虽云详练格法，或考试不精，则侥幸者多矣。或擢于审刑院，则例改章服，岁满又加等差使，以此尤须得人尽公程试。」帝曰：「如卿所言诚有之，所试断案往往先知【三○】，洎至定刑，则但曰合入徒罪、合入杖罪，即不指陈犯何条格，致得某罪。自今选官精加考试，仍申条约。」故有是诏。
　　注　　释
　　【一】既而取犯茶盐矾曲私铸钱造军器市外蕃香药挟铜钱诱汉口出界主吏盗货官物夜聚为妖等十二条宋本、宋撮要本、阁本同。宋会要刑法四之六于「主吏盗货官物」下有「马递卒盗官物」一条，恰足十二条之数，疑是。
　　【二】使臣犯入己赃徒已上罪宋会要职官七六之七在「犯」上有「若」字。
　　【三】又诏援赦□理选人「□」字原脱，据同上书补。
　　【四】又诏如闻入内内侍省遣亲事卒于京城采察公事因缘骚扰并止绝之宋本、宋撮要本、阁本无。按此条已见上文庚子日，疑衍。
　　【五】髃牧判官「髃」原作「郡」，据宋本、宋撮要本及宋史卷三○三唐肃传改。
　　【六】从判寺赵世长等之请也「等」字原脱，据宋本、宋撮要本补。按宋会要职官二○之五五谓：「大中祥符六年正月，判宗正寺赵世长、赵可封……乞于皇属籍之上别崇懿号。」
　　【七】仍别录本藏秘阁「别录」二字原倒，据同上书乙正。
　　【八】宫僚原作「官僚」，据宋本、宋撮要本改。
　　【九】赐太常博士中书堂后官刘明恕等缗钱羊酒「刘明恕」原作「刘思恕」，据本书卷九○及宋会要职官三之二三改。
　　【一○】彭延暹原作「彭延进」，据宋史卷四九三蛮夷传及宋会要蕃夷五之七八、七之一九改。
　　【一一】如百属试验不公按宋会要道释一之二一作「如是（试）验不公」，疑「百」字有误。
　　【一二】永兴军原作「水兴军」，据阁本改。
　　【一三】稻田务原作「留田务」，据宋会要职官六四之二二改。
　　【一四】或假托亲属「托」原作「记」，据各本改。按宋史卷二七七刘综传谓：「或托为亲属，奏授试秩。」
　　【一五】开封府仓曹参军「曹」原作「漕」，据宋史卷三○三魏瓘传改。
　　【一六】以修玉清昭应宫使丁谓为迎奉使「迎奉使」原脱「使」字，据长编纪事本末卷一八建玉清昭应宫及续通鉴卷三○补。
　　【一七】为二十六寨一百二十六铺本书卷四四作置寨二十八、铺百二十五，宋史卷二七三何承矩传作置寨二十六、铺百二十五。
　　【一八】至二月轮半营农「轮」原作「输」，据各本及宋史卷一九○兵志改。
　　【一九】淮南诸州所给饥民糜粥「诸」字原脱，据宋会要食货五七之五补。
　　【二○】孙奭数上疏谏祥瑞「数」字原脱，据宋本、宋撮要本补。
　　【二一】奉礼郎钱暧「奉」原作「奏」，据宋本、宋撮要本改。「暧」原作「暖」，据宋本、宋撮要本、阁本改。
　　【二二】德州安德县「安德县」原作「安信县」，据寰宇记卷六四、宋史卷八六地理志改。按宋德州只有安德县而无「安信县」。
　　【二三】门旗「旗」原作「旌」，据宋本、宋撮要本、阁本及长编纪事本末卷一八建玉清昭应宫改。
　　【二四】其缨辔马色「辔」原作「舆」，据同上书改。
　　【二五】则民不扰而事必集矣「必」原作「毕」，据宋本、宋撮要本改。
　　【二六】亿遽改为邻境据宋本、宋撮要本、阁本及编年纲目卷八、宋史全文卷六改。
　　【二七】江黄「黄」原作「夏」，据宋本、宋撮要本及上文改。
　　【二八】以右谏议大夫陈彭年为翰林学士兼龙图阁直学士「兼」字原脱，「龙图阁直学士」原舛在「陈彭年为翰林学士」上，据宋本、宋撮要本改补。按宋史卷二八七陈彭年传谓：「六年，召入翰林，充学士，兼龙图阁学士。」职官分纪卷一五谓：「上作歌一首，赐新授翰林学士兼龙图阁学士陈彭年。」
　　【二九】中书以试律人名进呈「律」字原脱，据宋会要刑法一之六四补。
　　【三○】所试断案往往先知「试」字原脱，据同上书补。
续资治通鉴长编
卷八十一
卷八十一
　　起讫时间 起真宗大中祥符六年七月尽是年十二月
　　卷　　名 续资治通鉴长编卷八十一
　　帝　　号 宋真宗
　　年　　号 大中祥符六年（癸丑，1013）
　　全　　文
　　秋七月癸巳，内侍江德明言上清宫道场获一龙于香合中。
　　甲午，赐诸路天庆观逃田，藩镇十顷，诸州七顷，军监五顷。
　　改上九天司命上卿保生天尊曰东岳司命上卿佑圣真君。初，封禅毕，诏上保生天尊之号。至是，以圣祖肇临，名称相类，故改上焉。（据此，则保生天尊乃圣祖也，佑圣真君乃东岳也。祥符初，误以圣祖为东岳，及今方知其别，故改命。要是圣祖及东岳，皆有司命之号云。王中正事更详之。）
　　乙未，上谓王钦若曰：「访闻河北州军城池厂□解宇，颇多摧圮，皆云赦文条约，不敢兴葺。今虽承平无事，然武备不可废也，宜谕令及时缮修，但无改作尔。」
　　诏：「皇族岁时进献，皆无用之物，徒成□费。自今除天庆、天贶、先天、降圣四节进供养物外，余悉罢之。」相王元偓等奉表恳请仍旧，不许。
　　先是，晏州多刚县夷人岗望行牌率觽劫淯井监，杀驻泊借职平言，大掠孳畜。知泸州江安县奉职文信领兵趋之，遇害。民皆惊扰，走保戎州。转运使寇瑊即令诸州巡检会江安县，集公私船百余艘，载粮甲，张旗帜，击铜锣鼓吹，自蜀江下抵清浮坝，树营栅，招安近界夷族，谕以大兵将至，勿与望等同恶。未几，纳溪蓝、顺州刺史史蜐松，生南八姓诸团，乌蛮狃广王子，界南广溪移、悦等十一州刺史李绍安，山后高、巩六州及江安界娑婆村首领，并来乞盟。用夷法，立竹为誓门，横竹系嚈犬鸡各一于其上，老蛮人执刀剑，谓之打誓。誓曰「誓与汉家同心讨贼。」即刺猫犬鸡血，和酒而饮。瑊给以盐及酒食、针梳、衣服，署大牓付之，约大军至日，揭以别逆顺，不杀汝老幼，不烧汝栏棚。蛮人大喜。于是，峡路钤辖王昭逊言淯井事状，上遣内殿崇班王怀信乘传与瑊等议攻讨招辑之宜。瑊奏：「岗望等尝以二年春烧淯井监，杀吏民，更赦贷其罪，而复来寇边，声言朝廷且招安，得饮食衣服矣。若不讨除，则戎、泸、资、荣、富顺监诸夷竞起为边害，今请发嘉、眉兵捕翦以震惧之。」（本传以此事为五年，盖误也。实录又不详，今从会要。）乃诏怀信为嘉、眉、戎、泸等州水陆都巡检使，合门祗候康训、符承训为同都巡检使。乃发陕西虎翼、神虎等兵三千余人，令怀信与瑊商度进讨。上因谓枢密使陈尧叟曰：「往时孙正辞讨蛮，有虎翼小校率觽冒险者三人，朕志其姓名，今以配怀信。正辞尝料简乡丁，号白坠子弟，以其识山川险要，遂为乡道，今亦令怀信召募。又益州有忠勇军士二百，前讨王均有功，可给怀信为先锋。又使臣宋贲屡规画溪峒事，中适机会，可迁其秩，使知江安县，令怀信等每与同议。」（实录不载命怀信等出军，但有上谓陈尧叟等语，今取会要及正史增入。然会要及正史并以出军为九月事，今因上语陈尧叟等并载之于此。符承训，彦卿孙，昭愿子。）
