<!-- { "loadSidebar": true } -->
　　今条上两汉故事，汉武帝建元元年，诏丞相、御史、列侯、中二千石、二千石、诸侯相举贤良方正、直言极谏之士。元封五年，以名臣文武欲尽，诏州郡察吏民有茂材异等可为将相者。凡五十四年，一举贤良，一举茂材。孝昭始元五年，诏三辅、太常举贤良各二人。孝宣地节三年，令内郡国举贤良方正可亲民者，元康四年遣大中大夫疆等十二人循行天下，察吏治得失，举茂材异伦之士。凡二十五年，二举贤良，一举茂材。其后孝元初元二年地震，永光二年日蚀；成帝建始三年灾异屡见，河平四年日蚀、水灾，鸿嘉二年数遭水旱，元延元年日蚀、星陨；光武建武六年、七年，日蚀；章帝建初元年地震，五年日蚀；和帝永元六年，凶馑；安帝永初元年日蚀，五年日蚀、地震；顺帝延光四年京师大疫，永和六年日蚀，或诏丞相、御史，或诏郡国守相、司隶州牧，或诏大将军，举贤良、直言者十六，举茂材者一而已。本朝但用两汉之名，而不用两汉之制，请自今不与进士同时设科，若因灾异非时举擢，宜如汉故事，亲策当世要务，罢秘阁之试。
　　疏上，帝刊其名付中书，育奏疏驳之曰：三代以来取士之盛，莫若汉、唐。汉文帝十五年，诏举贤良文学之士，上亲策之，则有如晁错者出焉，是时非有灾异而举也。武帝建元元年，诏举贤良方正、直言极谏之士，元光元年诏贤良对策，则有若董仲舒、公孙弘者出焉，所举亦非因灾异。但策中语或及者，亦陈事之一端尔。唐开元二年六月甲子制，其有茂材异等，咸令自举【二三】。是年设直言极谏科。逮宪宗元和间，制科尤盛，有若元稹、白居易皆特出之材。观当时策目所访者，皇王之要道，邦国之大务，可以覆视，固不专于灾异也。此汉、唐故事有足据者。其间或因天变，又非时亲策者，则亦有之。厥后时君或居常自逸，谓无阙政，及天灾已着，时蠹已形，然后下诏举之，欲救于临事【二四】，此则取士之弊风，而后王之末造也，岂足法哉。
　　陛下自复制科，于兹累年，随贡举而开，簄数适中。若必俟灾谴然后诏举，非惟失设科本意，且尤不可者有三：一则使天下贤俊滞淹之士，待灾异而进，非所以养廉耻也；二则平居不询，造形乃问，非所以惧天灾也；三则轻改信令，示天下无渴士之心，非所以广贤路也。且汉、唐所立孝廉及进士等科，皆每岁常选，故制举不随而开。今礼部进士，数年一举，因以制举随之，则事适其宜，何害于时，须此纷易。况灾异之出，不常厥期，或弥年所无，则此举奚设，或比岁而有，则于事太烦。既不因乎天灾，又不随乎贡部，而曰非时诏举，浩无端倪，乃是遂废此科。刍荛稍询，则言路有寄；饩羊一去，则礼意都忘。今无故而更张，使遗材绝望，其伤国体，不亦大乎。乞并下臣奏两制详定。
　　上是育言，不复下两制，即诏礼部，自今制科随进士贡举，其着为令，仍须近臣论荐，毋得自举。上因谕辅臣曰：「彼上言者，乞从内批以行，今乃知欺罔也。」
　　育又奏曰：「阴邪沮事，正当明辨，人臣言涉机密，欲归德于君，或入告谋猷，成国之美，此类可以刊名付外。制策天下，公共废置，可以明述，岂宜阴为沮革，欲自上行？此正奸罔所为，非睿听昭察，则挟邪蠹国，何所不为。愿出姓名按劾，以申国法。」
　　育本由制策进，上数称其贤，以为得人。故询力排诋，意在育，不在制科也。育弟娶李遵勖妹，有六子而寡。询又奏育弟妇久寡不使改嫁，欲用此附李氏自进。大抵希昌朝意，且报怨尔，上讫不听也。
　　注　　释
　　【一】即听于军籍就迁之「即」原作「郎」，据阁本及宋会要职官三二之三改。
　　【二】喜荐士「喜」原作「善」，据阁本及宋史卷二八八范雍传改。
　　【三】苏绅三年七月始自内翰换大龙知扬州「换大龙」三字原脱，据宋本、宋撮要本补，宋史卷二九四苏绅传云绅「入翰林为学士」，后「改龙图阁学士，知扬州」，亦可证。
　　【四】就粮士兵「士」原作「土」，据阁本、活字本改。
　　【五】以助买马宋史卷一九八马政作「以助马直」。
　　【六】退近塞之兵「塞」原作「寨」，据宋本、宋撮要本、阁本及宋史卷三一一庞籍传改。
　　【七】以流荡猥烦为赡「烦」原作「琐」，据宋本、宋撮要本、阁本及乐全集卷二○贡院请诫励天下举人文章改。
　　【八】策或置所问而妄肆胸臆「妄」原作「忘」，据同上诸本及同上书改。
　　【九】而礼部复谓才艺所取「谓」原作「为」，据宋本、宋撮要本、阁本改。
　　【一○】邈川首领唃厮啰遣人来献方物「川」原作「州」，据阁本改。
　　【一一】以此逐处率递用一年半阙「一」原作「二」，据宋本、宋撮要本、阁本及乐全集卷二五请议吏员事改。
　　【一二】集贤院校理「院」字原脱，据宋本、宋撮要本及宋史卷二六五李昭遘传补。
　　【一三】而故堞隳坏「坏」原作「废」，据宋本、宋撮要本及续通鉴卷四八改。
　　【一四】川峡四路盐课「峡」原作「陕」，「四」原作「西」，据宋本、宋撮要本及宋史卷一八三食货志下五改。
　　【一五】不可听「可」字原脱，据宋本、宋撮要本补。
　　【一六】腰斩京东进士刘潅「潅」原作「邕」，据十朝纲要卷六、宋史卷一一仁宗纪改，下文同。
　　【一七】御史中丞张方平言「御史」上原有「先是」二字，据宋本、宋撮要本删。
　　【一八】臣伏闻陕西夏旱「伏」字原脱，据宋本、宋撮要本及乐全集卷二三请省陕西兵马及诸冗费事补。
　　【一九】边警虽宁「警」原作「境」，据同上诸本及同上书改。
　　【二○】比令与陕西诸路经略安抚司议减节边费「司」原作「使」，据宋本、宋撮要本、阁本及续通鉴卷四八改。
　　【二一】育争不能得「能」字原脱，据宋本、宋撮要本及宋史卷三○三唐询传补。
　　【二二】亦令主将闲习之「主」原作「诸」，据宋本、宋撮要本、阁本改。
　　【二三】咸令自举「咸」原作「或」，据宋本及宋会要选举一○之二七改。
　　【二四】欲救于临事「事」原作「时」，据宋本、宋撮要本、阁本及同上宋会要改。
续资治通鉴长编
卷一百五十九
卷一百五十九
　　起讫时间 起仁宗庆历六年七月尽是年十二月
　　卷　　名 续资治通鉴长编卷一百五十九
　　帝　　号 宋仁宗
　　年　　号 庆历六年（丙申，1046）
　　全　　文
　　秋七月壬午，监察御史唐询言：「近者京师雨雹、地震，此阴盛阳微、夷狄侵侮中国之象。今朝廷以西北讲和，寖弛二边之备，臣常默以为忧。愿下圣诏，申饬守边之臣，其于兵防敢有慢隳者，以军法论。」从之。
　　甲申，赐越州进士贝元、眉州进士孙诏粟帛，并以本路转运使言，乡里推其孝行也。
　　三司使王拱辰言：「太祖时兵十二万，太宗时十八万，章圣时四十万，今遂倍之。兵在精不在觽，□散坐食【一】，非计也。三司虽总财用大计，而事实在外，请诸道帅臣并任其责。」
　　乙酉，诏判大名府夏竦、知并州郑戬、知永兴军程琳并兼本路计置粮草事，从拱辰之言也。
　　遣主客员外郎宋选往河东，殿中丞陈荣古往河北路，收籴军储。选，湜从孙。
　　诏：「如闻百姓抵轻罪，而长吏擅刺隶它州，朕甚闵焉。自今非得于法外从事者，毋辄刺隶罪人。」
　　赐广南东路戍兵特支钱。
　　丁亥，参知政事宋庠上所撰纪年通谱。庠取十七代史并百家杂说，凡正伪年号括为一书。诏送史馆。
　　庚寅，河东经略司言，大雨坏忻、代等州城壁。
　　供备库副使、兼合门通事舍人李璋为西上合门副使。
　　壬辰，诏诸路指挥使、三班使臣、殿侍及散直，并减三分之一，其系军校者，罢归本指挥。
　　乙未，施州宁远寨主、西头供奉官田居用为东头供奉官，仍赐银五十两。时益州进士王皋避罪窜溪峒，居用以所服银带，遣峒人田承昌诱而获之。
　　丙申，右正言、知制诰、知吉州余靖为将作少监，分司南京，许居韶州。初，靖为谏官，尝劾奏太常博士茹孝标不孝，匿母丧，坐废。靖既失势，孝标因与知谏院钱明逸言，靖少游广州【二】，犯法受笞，明逸即劾奏靖不宜在近侍。靖闻之不自安，求侍养去。会朝廷下广州按得其实。靖初名希古，举进士，未得解，曲江主簿善遇之。知韶州者疾主簿，捃其罪，无所得，唯得与靖接坐。主簿既以违敕停任，而靖受笞后，乃更名取解它州及第，案牍具在，故有是命。靖受笞缘由，据司马光记闻。
　　己亥，河北缘边安抚使乞降北界誓书一本，以备报应边事，从之。
　　辛丑，洪福禅院火，即诏以院之庄产邸店并赐章懿皇太后家。
　　壬寅，上谓宰臣曰：「前日除李用和子璋为合门副使，今次子珣求为通事舍人，朕以谕之曰：『朝廷爵赏，所与天下共也。傥戚里之家，兄弟迁补如己欲【三】，朕何以待诸勋旧乎。』」贾昌朝对曰：「母后之家，自昔固多蒙恩泽。今陛下能重惜爵赏，不肯轻授，非惟示天下以至公，抑亦保全外戚之福也。」明年四月乙丑，内殿承制、合门祗候李珣为通事舍人。
　　癸卯，马军副都指挥使、遂州观察使许怀德为安静军留后。言事官上章论奏者相继，御史中丞张方平言：「怀德除命，诚出非次。缘怀德自在边城为将领，素乏劳效，比诸侪辈，尤无材誉。去岁自防御使改观察使，自殿前都虞候迁马军副都指挥使。今者妄援体例，侥幸陈乞，隳紊军制，干挠朝章。又闻殿前副都指挥使李昭亮诣两府□陈，颇骇物听。帅臣失和，事体非便，规萌杜渐，盖有所处。仍知续有传宣应三路边臣功重赏轻者，令开坐闻奏。自有事于西鄙，覆军杀将者数矣，朝廷未尝行法正刑，一切容贷姑息而已，其论功行赏，有滥无遗。由此观之，则边臣功重赏轻者，莫之有也。此命一下，人人延首以待赏，篃赏则无名，偏赏则徒召怨而觽不服，此乃因一怀德之滥迁，更推而及于觽也。若朝廷修明纪律，振举宪章，其许怀德伏乞夺军职，付环卫；或除一郡，则内外不戒自肃，而军政立矣。或朝廷以成命新行，疑于追夺，则其续传宣命乞寝不行，犹庶几防遏其泛滥。」
