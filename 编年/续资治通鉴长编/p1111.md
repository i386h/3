<!-- { "loadSidebar": true } -->
　　乙巳，诏详定重修编敕所删定官、刑部侍郎崔台符，中书舍人王震各迁一官；前删定官知制诰熊本，宝文阁待制李承之、李定，赐银、绢百，以书成也。（要见初重修时。熙宁九年十二月二日，元丰元年十一月十八日，又三年五月十三日，又十五日，又八月九日，又五年十月十二日，又十二月十五日，又六年九月一日，当考。艺文志：元丰编敕令格式、赦书德音、申明共八十一卷，元丰七年，崔台符等修。刑法志云：初议修敕必先置局，诏中外言法之不便与约束之未尽者议集，然后更定，所言可采而行者，赏录其人。书成，诏中书、枢密院及刑法司律官俾参订可否以闻。始，咸平敕成，别为仪制令一卷。天圣中，取咸平仪制令约束之在敕者五百余条，悉附令后，号曰附令。庆历、嘉佑皆因之。熙宁敕虽更定为多，然其体制莫辨。至元丰，修敕详定官请对，上问敕、令、格、式体制如何，对曰：「以重轻分之。」上曰：「非也。禁于已然之谓敕，禁于未然之谓令，设于此以待彼之至之谓格，设于此使彼效之之谓式【一】。修书者要当知此，有典有则，贻厥子孙。今之敕、令、格、式，则典则也。若其书备具，政府总之，有司守之，斯无事矣。」于是凡入杖、笞、徒、流、死，自名例以下至断狱凡十有二门【二】，丽刑名轻重者皆为敕；自品官以下至断狱凡三十五门【三】，约束禁止者皆为令；命官之赏等十有七，吏、庶人之赏等七十有七，又有倍、全、分、厘之级凡五卷，有等级高下者皆为格；奏表、帐籍、关牒、符檄之类凡五卷，有体制模楷者皆为式；始分敕、令、格、式为四。熙宁敕十有七卷、附令三卷；元丰敕十有三卷、令五十卷。熙宁敕、令视嘉佑条则有减，元丰敕、令视熙宁条则有增，而格、式不与焉。二敕有申明各一卷。天下土俗不同，事各有异，故敕、令、格、式外，有一路、一州、一县、一司、一务敕式，又别立省、曹、寺、监、库、务等敕凡若干条。每进拟，有抵牾重复，上皆签改，使刊正，然后行之，防范于是曲尽矣。上谕安焘敕、令、格、式，已见二年六月一十四日。）
　　自嘉佑六年，始命开封府诸县盗贼囊橐之家立重法，后稍及曹、濮、澶、滑等州。熙宁中，诸郡或请行者，朝廷从之，因着为令。至元丰，更定其法，于是河北、京东、淮南、福建等路用重法，郡县浸益广矣。凡劫盗罪当死者，籍其家赀以赏告人，妻子编置千里。遇赦若灾伤减等者，配远恶处。罪当徒、流者，配岭表；流罪会降者，配三千里，籍其家赀之半为赏，妻子递降等有差。应编配者，虽会赦，不移不释。囊橐之家，劫盗死罪，情重者斩，余皆配远恶处，籍其家赀之半为赏。盗罪当徒、流者，配五百里，籍其家赀三之一为赏。窃盗三犯，杖配五百里或邻州。虽非重法之地，而囊橐重法之人，并以重法论。其知县、捕盗官皆用举者，或以武臣为县尉。盗发十人以上者，限内捕不获半，劾罪取旨。若复杀官吏，及累杀三人，焚舍屋百间，或髃行于州县之内，劫掠于江海船□之中，虽非重法之地，亦以重法论。（刑法志有此，不得其时，因编敕成附见，须细考之。）
　　大理寺丞郭燍言，就江宁府劾陈绎，三供罪状不尽，乞追摄。诏陈绎所未承罪，止以觽证结案。
　　丁未，赐京西都转运司度僧牒百，修转般仓。后再给五十。
　　诏：「京东转运使□居厚修举职事，致财用登饶，又未尝创有更革，止用朝廷旧令，必是推行自有检察勾考法度。宜令户部左曹下本官具事曲折，从本曹删修，下诸路遵行，庶课入继有登办者。」（实录但云删修以闻，今从御集。）居厚言：「窃谓聚人理财之义，既已见之于易，朝廷诏令所及，又复委曲详备，若推行灭裂，即耗散伪弊悉随而起。臣将命东州，承袭困窘，深恐速得罪戾，每依缘条法，试为检防，愚者之虑，无足收采。今奉朝命具析，敢不条上。臣谨将已行案卷及应干令、敕，照会增损，略□施行次第为上下两策，或可以革一时之弊与夫久远施行，伏在详酌，谨随状上进。」（居厚进检察勾考事件两册，据崇宁二年八月三日诏旨增入。）
　　提举经度制置牧马司言：「左侍禁杨嵩于河东共买马二百八十八匹，嵩初言河东路约买马八千匹。」诏提点刑狱司劾罪。（朱本以为事小，削去。）
　　戊申，诏：「散直旧两班人员，自并为一班后，未经裁定。可减指挥使一名，都知、副都知押班二人，于两次转员施行。」
　　诏诸路知州选在任官可为州学教授者【四】，送国子监审察，令兼管。
　　知洺州、朝请大夫王荀龙，通判、奉议郎孟蕴，各降一官，坐差禁军防送也。
　　庚戌，手诏刘昌祚：「本路军气，自永乐不守以来，折索摧丧，非往日之比。近闻诸将互出，颇获贼级，军气小振，则豪勇异常之人，宜有旌别，将以气作之，使鼓率士心，乐于攻战。今赐卿锦线战袍、红线勒巾【五】、金线乌梢弓、虎纹韔韔、银缠杆枪、朱漆圆排、金镀银装手刀各五十，宜择觽与之人，量所宜赐之。」
　　诏诸军转员文字并送门下省，仍依枢密院例宿直。以门下省言「诸军转员及换前班除授差遣，或系临时恩例，若不送门下，因此为例，渐废本省职事」故也。
　　辛亥，诏支内藏库绢十万付环庆路。经略司言，赏功绢见止四千余疋故也。
　　壬子，降宣德郎、监察御史朱京为宣义郎、监兴国军盐酒税务。初，京言：「朝请郎董扬休前任沂州监司，体量以疾旷官冲替，法当与宫观，展磨勘一年。有司审验体量应格，考功言陈乞宫观，留台不许磨勘。扬休虽非陈乞，未有此例，御史台定当依本法与磨勘，而朝旨不行。朝议大夫致仕宋彦缘事故差任宫观，大略与扬休相类，王珪、蔡确由中书进拟与磨勘，改太常少卿。案：扬休年六十二，彦年六十九，皆未及七十，老疾虽同，长少则异。扬休已该磨勘，因差任宫观而所乞不行，彦则通理两任宫观留台月日，许与磨勘。臣窃意大臣进拟有爱憎之私，阴收其权，归怨于上，望别定夺改正。」中书门下言，京所奏与事实不同。诏京具析，而京言果不实，故责之。（京初有言，乃二月一日，今并入此。）
　　前汀州通判、奉议郎郭祥正勒停。坐权漳州，补僧道亨住持，不当受金，悔过还主，及违法差送接人，经赦也。
　　御史中丞黄履乞与侍御史张汝贤同荐御史。从之。
　　癸丑，分命辅臣祈雨。
　　手诏：「嗣王虽着品令，然自国初以来，未尝除授，故有司不能定其恩数。近除宗晖嗣濮王，宜下御史台、合门参定以闻。」（二月十四日。）
　　又手诏：「京东、京西两路保甲领于提举司，近已专置官提举，都保内所养马则保民相干，理难两属。令霍翔、吕公雅并兼保甲。」
　　诏付陕西转运副使范纯粹：「本路自用师以来，岁费浩大，朝廷前后应副虽已不赀，而边籴杂须尚未充羡。近擘画令于京东徐州铸到折二大钱二十万缗，计为四十万贯之用，欲岁运致往陕府下卸，以佐经费。未知有无钱币轻多之弊，可速具奏。」纯粹言：
　　本路见有新旧铜铁钱九监，铸折二大钱约一百万贯，计小钱二百万贯。自来以本路经费浩大，惟患鼓铸不广，今若岁以徐州所铸钱四十万贯运致到本路，只是增得本路铁钱监岁额十分之二，即未至有钱币轻多之害。
　　虽然，臣窃有所议，辄因圣问，愿陈其略。臣自未军兴之时参领漕计，至于今日。方此财用艰窘，乃蒙朝廷岁以见钱四十万贯运至本路，以佐经费，而以问臣，在臣计得以自幸。然而臣若但以本路得钱为利，而不为朝廷久远之谋，则不忠甚矣，非臣所敢为也。谨条列如后：
　　一，契勘本路沿边诸处，久来难得见钱。逐处岁计，除以本路课利所入应副支费外，其所少之数，并是于永兴商、虢、华、陕等州钱监收积，及于近里诸处雇脚般运前去，其所用脚钱，糜费极多。且如自陕府般铁钱一万贯至秦州，计用脚钱二千六百九十余贯。今若自徐州鼓铸钱津运到陕府下卸，臣即不见其得徐州元铸铁钱每一万贯计用本钱若干，并沿路水陆脚费又若干，及搭入自陕府至边上所费脚钱数目，即一万贯之内除本路脚钱销费外，纽算边上所得实钱计若干，窃虑枉有糜费。若以本司言之，则所备固多，若为朝廷计之，即恐不惟轻用国力，兼虑经由之地，上下劳费，卒无已时。伏乞圣慈更赐详酌，付有司会较施行。
　　一，臣前自公府掾谪知徐州滕县，与利国监相邻，访闻本监虽是出铁，而铁性犷脆，惟宜制作兵仗，即未知鼓铸钱实又复何如。鴜陕西诸监所用铁，若性稍犷脆，即难于磨漉，多致破缺；若性稍稠浊，即金汁易凝，流注不快，钱上字样率多□晦，与私铸滥钱夹杂难别，为害不细。兼臣契勘陕西折二大铁钱二十万贯，计用铁三百六十万斤、木炭六百万斤。窃计徐州所用铁钱料例，与此不远，亦未知本处所产铁炭每岁足与不足二十万贯所用之数。此虽臣私忧过计，亦乞朝廷会较施行。
　　一，臣以谓飞运钱币之术，莫如走役商贾，最为简便。臣窃见东南诸路岁以见钱上供，不知其几百万，水陆津运，劳费不少。既运致到京，每蒙朝廷以公据召人于陕西入便，却于内库请出，亦费行遣。又窃见关陕以西至沿边诸路，颇有东南商贾，内如永兴军、凤翔府数处尤多。自来患在卖到见钱别无回货，今若严立关防符验，于陕西近里及沿边诸路召人入纳，赍给符验，直赴本贯州县就便请领，即公私为利莫如此比。借如恐沿边诸路所入不多，若只于永兴军、凤翔府等处入便数十万贯，必可取足。如此，则不劳公私，便可飞运得他路见钱数十万贯在关陕以西，比之就徐州本铸钱糜费远脚，耗折过半，仍只到陕省下卸，委似省便。臣愚管见如此，更乞朝廷会较施行。
　　又臣伏详诏旨，只是询问有无钱币轻多之害，而臣于圣问之外，辄陈烦说，紊黩天听，罪在不赦。然念事君之义，知无不言，惟乞圣慈深赐矜察。（纯粹奏此，乃三月十四日，今附本月日。叶梦得云三百万缗，鴜误也，已具注六年九月六日。纯粹八年四月十二日自右司出漕京东，九月二日又奏此事，可并考。）
　　甲寅，福建路转运副使王子京言：「点检福泉漳州、兴化军卖盐价不同，欲乞均定。」诏户部：如不碍见卖额盐，即依所奏。
