<!-- { "loadSidebar": true } -->
　　其一曰：臣伏见经筵阙官，宜得老成之人，以重其选。韩维素有鲠直之称，先帝以维东宫之臣【三】，眷遇甚厚。维与王安石不合，以此龃龉，不致大用。未尝少屈于安石之党，天下皆以为贤。陛下用为门下侍郎，中外皆为得人。维于政事虽有执滞不通，然其人风节素高，疾恶如雠，奸邪畏之。前年罢免，不闻显过。今久领宫观，乃与章惇为一例，甚非宜也。先帝东宫之臣，惟孙固与维二人见存，陛下所宜加礼。若召维以经筵之职，不惟学识论议，足以开益聪明，维有人望，物论必大以为惬。臣窃恐执政以维触忤陛下，故不敢言。夫君之于臣，如父之于子，有过则谴而逐之，怒既息则召而使之，岂有终怒而不解也？陛下嗣位以来，言事之臣，亦尝以所言过当，上忤陛下，或罢其职，或出之外任，已而皆复召还擢用，是以天下皆知陛下圣意至公，不以喜怒进退髃臣。昔仁宗平生不怒，惟是唐介弹文彦博，其日，仁宗极怒，贬介春州别驾，寻复悔之，改介英州，未久，复召为御史，因此重介刚直，骤拔擢至两制，天下皆知仁宗不徇喜怒，最为盛德。陛下若出圣意复召韩维，天下必皆服陛下之至公，此深为圣德之美。
　　其二曰：臣伏闻翰林学士承旨苏颂近乞致仕，陛下已降诏不允。臣窃谓颂博闻强识，白首好学，至于详练国朝典故，尤非诸臣所及。熙宁中，王安石用选人李定为御史，颂知制诰，封还词头，再三不肯草制，坐落职归班，二年方除一郡。其后又为奸臣所恶，追摄对狱，卒无一事，恐其进用，排斥在外。然先帝素重其博洽，召令修书，眷遇保全，以至今日。更历夷险，操守不变，方今朝臣资望履历，未有先于颂者。颂年七十有一，精力不减少壮之人。陛下左右宜得殚见洽闻之士，以备顾问。臣窃虑颂别有陈情，伏望圣慈且留之经筵。
　　其三曰：臣伏见知杭州苏轼文章为时所宗，名重海内，陛下所自拔擢，不待臣言而可知。臣窃观轼忠义许国，遇事敢言，一心不回，无所顾望。然其立朝多得谤毁，盖以刚正嫉恶，力排奸邪，为王安石、吕惠卿之党所憎，腾口于台谏之门，未必非此辈也。陛下举直错枉，别白邪正，以致今日之治，如轼者，岂宜使之久去朝廷？况轼在经筵，进读最为有补，臣愚伏望圣慈早赐召还。今尚书阙官，陛下如欲用轼，何所不可？朝廷选授，常患乏才，每一官阙，久之不补。今有一苏轼而不能用，不知更求何者为才也？臣窃为陛下惜之。
　　其四曰：臣伏见刑部侍郎赵君锡孝行书于英宗皇帝实录。昔周宣王欲得国子之能导训诸侯者，樊穆仲称鲁侯孝，宣王乃命之。大雅宣王之诗曰：「侯谁在矣？张仲孝友。」言宣王使文武之臣征伐，与孝友之臣处内。古之选臣，先取其孝者，人伦之冠、百行之首也。人君与孝友之人处，则德性粹美，而风俗淳厚，是以辅导人君者，宜莫如孝也。君锡之孝，士大夫所共知，为人温良恭敬，动有规矩。给事中郑穆馆阁耆儒，操守纯正。中书舍人郑雍谨静端洁，言行不妄。穆、雍久在王府，清谨无过。此三人者，皆宜置左右，备讲读之职。如经筵阙官，伏望圣慈于此选择。
　　丁亥，诏徐王貋、供奉官石激参班日免试并短使，今后亲王貋准此。（新无。）
　　御史中丞梁焘言：「臣窃以朝廷治河之意，本为爱全生灵，故不吝国力为之。东流、北流，盖其利害相易，本无一偏之私。今东流未成，边北之州县未至受害，其役可缓也；北流方悍，边西之州县日夕可忧，其备宜急也。缓者犹可以岁月待，急者不可以一日弛也。今倾半天下之力，专事东流，而不加一夫一草于北流之上，大可忧也。臣窃恐此事陛下犹未知之，陛下一以生灵为念，岂为西北之重轻耶？但以河事为计，岂问人谋之同异耶？奈何将命之臣，谨忽不同如此，得不误国计乎！去年屡决之害，全由堤防无备，水官不职，此可痛治，仰惟陛下至仁，使能期赎以今岁之有功也。臣愚欲乞圣慈特赐指挥，严责水官修治北流埽岸，不得更致簄虞。其人兵、物料，非受朝旨，并不得那移应副。庶使二方之民，均被恻隐之恩。」贴黄：「伏乞圣慈详酌，差李伟兼管勾北流埽岸，庶使小人任责，不敢作奸败事，仍令都水监常切提举。」（焘自注云正月。元佑密疏有全奏，末称正月二十一日，今从之。）
　　戊子，录石介子师中为郊社斋郎，从知枢密院事孙固、门下侍郎刘挚、尚书左丞韩忠彦之请也。（三人请，在四年十二月十九日。）
　　诏京西路提刑司拨十二万贯坊场名额付转运司，不用出卖条约，从本司随宜经画，资助岁用。（旧录云：先是，坊场旧以酬衙前，折其重难，而酬不如所费。熙宁裁节衙前，所费官酬其直，以坊场官自出卖，收其赢入常平，以禄役人及助敛散，公私皆便。自元佑初，磤以隶提刑司，至是，又有是诏。新录辨曰：出卖坊场之法，元不曾改变【四】，乃因新隶而强为浮词，自「先是」以下七十二字合删去。）
　　己丑，户部言：「诸路起发正纲及附搭官钱到京，例皆少欠。元丰公式令诸州解发金银钱帛，通判厅置簿，每半年具解发物数及管押附载人姓名，实封申省。元佑敕误有删去，合重修立。」从之。
　　三省吏任永寿等以吏额、禄文字了当，推恩。（此据刘安世章，附三月末。政目二月二日、三月二十六日可考。）
　　初，文彦博起为太师、平章军国重事，是年九月，刘挚、王岩叟再上疏论韩琦定策功，明年二月，韩忠彦复上疏，既批出付外，踰三年莫有言者。及贾易为殿中侍御史，乃上疏曰：
　　臣闻圣主记人之功而不忘，故忠臣劝而天下安，是以赏一人而天下趋之者，诚以不僭不滥而得之至当也。则有纪于太常，藏诸盟府，灿然与日月齐光而传之不朽，又骮有能为诞谩以诬亡殁而盗其勋业者哉？
　　恭惟仁宗皇帝圣德居位，跻世隆平，享年长久，而继嗣未立；英宗皇帝历数在躬，龙潜藩邸，天下归仁，而位号未正。韩琦忠义动金石，精诚贯白日，建言定策，为宗庙万世之福，人神之所庆佑，夷夏率皆悦服，故其生则位极台鼎，死则配享庙廷。神宗皇帝绍休圣绪，缉熙帝业，知琦有大勋劳于天下，故尊宠异数，褒嘉尽礼，始终一意，恩荣绝等；犹以为未也，又亲撰其神道碑，以「两朝定策元勋」为之名，昭示天下后世。不刊之烈，虽山河之誓，无以加此，世世忠臣义士，孰不激扬而叹服！
　　不幸十数年之后，有国子监博士王同老上疏，自言其父尧臣在仁宗朝尝任参知政事，于至和三年，仁宗不豫，罢朝七十余日，内外寒心，尧臣与宰臣文彦博、富弼数陈宗社大计，求立英宗皇帝为嗣，又率同列各求罢免，必冀开纳，仁宗感悟许之。彦博令尧臣草制，定立英宗为嗣，既而仁宗渐安，事遂少缓。其后，韩琦卒因尧臣、文彦博、富弼论议绪余，决定大议。又自言罢任赵州过北都，文彦博道及此事，且曰彦博与先君及富弼皆当日协心论议之人，难于自发明。故同老又言：今惟文彦博、富弼同知此事本末，所有先臣亲笔撰立英宗皇帝为嗣制草及札子草本共三道，谨缉缀封进。于是神宗皇帝因文彦博入对，诏问其事，令作文字进呈。彦博札子言：「至和三年正月六日，仁宗服药，罢朝两月余，至四月初，仁宗圣体康宁，尧臣乃与臣及刘沆、富弼窃议曰：『朝廷根本不可不早定。』臣以尧臣久居禁近，因谓之曰：『必得贤嗣，以压人心。』尧臣曰：『岂不知素育于宫中者？』尧臣以指书案，作『下贯』字，臣等各言：『无易此矣。至上前伏奏得请，此大事不可如常例退殿庐令堂吏书圣旨。』刘沆云：『沆欲袖纸笔于上前亲书。』翊日，于垂拱堂【五】，臣等四人具奏：『春中服药，内外人情非常忧恐。』盖谓储副未立。仍引西汉故事，人主初即位即建储，今当以时立嗣，以固根本。仁宗渊默寡言，欣然嘉奖曰：『知卿等尽忠，然此大事，朕更熟思之。』臣等再三论奏，乃曰：『知子莫如父，尝选贤者育于宫中，计无易此。』仁宗虽渊默，而首肯之。是日晚，臣等再聚议，谓翊日必得旨，请尧臣密作诏意，欲进呈施行。尧臣归草诏意，然未及示臣等。既登对，复申前请，尧臣越次而奏曰：『愿陛下早定此意，付外施行。』仁宗曰：『朕意已定矣，卿等无忧。』臣等既得此意旨，谓无疑矣。是年八月，乞召韩琦充枢密使，盖以琦忠义，必能当此重事，仁宗可之。自后继有议论，未几，臣得请判河南府，尧臣寻卒。」
　　窃寻同老之言，谓：「仁宗不豫七十余日，内外寒心，尧臣与文彦博、富弼求立英宗皇帝为嗣，又率同列求罢免，仁宗感悟许之。彦博令尧臣草制，定立英宗为嗣，而仁宗渐安，遂少缓。」彦博则言：「仁宗服药罢朝两月余，至四月初，圣体康安，尧臣乃与臣及刘沆、富弼窃议，朝廷根本不可不早定，因问尧臣必得贤嗣之言【六】，尧臣以指书案，作英宗藩邸旧名。翊日，臣等具奏，以时立嗣，仁宗欣然嘉奖。臣等再三论奏，尝选贤者育于宫中，计无易此，仁宗首肯之。退令尧臣密作诏意。翌日，复申前请，仁宗曰：『朕意已定矣，卿等无忧。』」是说与同老之言前后抵牾，自相矛楯，灼然易见。
　　兼详彦博所陈，则仁宗未尝拒而不纳，何因尧臣率同列求罢免，以必冀开纳？此固不可信者一也。又所草诏意，将有待于得请而进呈以行也，彦博言「仁宗云，朕意已定矣」，同老亦云「仁宗感悟许之」，则彦博、尧臣等何为不奏知已草诏意，乞遂行之？此固不可信者二也。且建请立宗室为皇嗣，天下之事无大于此者，其危疑机会，间不容发，肯容大臣方共谋议，已窃草诏命而藏之私家，殆如儿戏？此固不可信者三也。又四月建请，而仁宗言「朕意已定」，彦博所言「臣等得此意旨，谓无疑矣」，何至八月乞召韩琦为枢密使，欲当重事，而继有议论，直至彦博补外、尧臣身死，而竟无定议？则所谓仁宗「欣然嘉奖，朕意已定」者皆为何事耶？此固不可信者四也。同老又言：「道过北都，彦博语及尧臣忠义，乃言「与富弼皆当日协心论议之人，难于自发明。」推迹此言，恐涉相期附会之意，此固不可信者五也。又富弼于治平中辞免进官表云：「窃闻制词叙述陛下即位时，以臣在忧服，无可称道，乃取嘉佑中臣在中书日，尝议建储，以此为效，而推今日之恩。嘉佑中，臣虽曾泛议建储之事，仁宗尚秘其请，于陛下则如茫昧杳冥之中，未见形象，安得如韩琦等后来功效之深切着明也？」如弼此言，则何有至和三年与尧臣、彦博坚请立英宗皇帝为嗣之事，此固不可信者六也。
