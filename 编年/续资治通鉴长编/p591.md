<!-- { "loadSidebar": true } -->
　　初，夏人岁侵屈野河西地，至耕获时，辄屯兵河西以诱官军。经略使庞籍每戒边将，敌至，敛兵河东毋与战。敌屯月余，食尽而去者屡矣【一○】。是岁正月，没藏讹尨领兵至境上，比及三月，稍益至数万人。又自鄜延以北发民耕牛，计欲尽耕屈野河西之田。会国人有与之异议者，复召其兵还，觽皆空壁去。然银城以南侵耕者犹自若，盖以其地外则蹊径险狭【一一】，杉□丛生，汉兵难入，内则平壤肥沃宜粟麦，故敌不忍弃也。于是籍檄通判并州司马光行边至河西白草平，数十里无敌迹【一二】。时知麟州武戡、通判夏倚已筑一堡为候望，又与光议曰：「乘敌去，出不意更增二堡，以据其地，可使敌不复侵耕。请还白经略使，益禁兵三千、役兵五百，不过二旬，壁垒可成。然后废横戎、临塞二堡，撤其楼橹，徙其甲兵，以实新堡，列烽燧以通警急。从衙城红楼之上，俯瞰其地，犹指掌也。有急，则州及横阳堡出兵救之；敌来耕则驱之，已种则蹂践之；敌觽盛则入堡以避。如是，则堡外三十里之田敌必不敢种矣，是州西五十里之内无患也。」籍遂檄麟州如其议。
　　于是，恩及戡、道元等以巡边为名，往按视之。会诇者言，敌屯沙黍浪，□十五里，恩欲止不行。道元怒，以言胁恩，夜率步骑一千四百余人，不甲者半，循屈野河北而行，无复部伍。夏人举火卧牛槵，戡指以谓恩曰：「敌已知吾辈出矣。」道元曰：「此尔曹为之，欲以沮止我【一三】。俄又闻鼓声，道元犹不信。行至谷口，恩欲休军，曰：「天未明，可须晓乃登山。」道元奋衣起曰：「几年闻郭恩名。今日懦怯，与贾逵何殊？」恩亦愠曰：「不过死尔！」乃行。比明，至忽里堆。敌数十人皆西走【一四】，相去数十步，止。恩等踞胡黙，遣从骑呼之【一五】，敌不应，亦不动。俄而起火，敌骑张左右翼，自南北交至。堆东有长堑，其中有梁，谓之「断道坞」。恩等东据梁口【一六】，与力战。自旦至食时，敌自两旁堑中攀缘而上，四面合击，恩觽大溃。倚方在红楼，见敌骑自西山大下，与推官刘公弼率城中诸军，闭门乘城。戡走东山，趋城东，抉门以入。恩与道元皆为敌所执，恩不肯降，自杀。敌寻遣道元还。诏赠恩同州观察使，封其妻吕氏为京兆郡君，官其子弟有差，给旧俸三年。恩，开封人也。
　　辛巳，追封乳母戴氏为崇国夫人。
　　内侍副都知、昭宣使、果州团练使武继隆迁宣政使，寻罢之。此据百官表，不详何事。韩绛行状、神道碑及本传并云内侍武继隆迁官，绛封还词头，因子其过恶，遂出为郓州钤辖，当即此事。不知实录何故不书。
　　癸未，命枢密副使田况提举修殿前、马、步军司编敕【一七】。知制诰刘敞言：此时敞在扬州。三年十月，乃自郓州召还。「臣伏闻朝廷选官删定殿前、马、步军等司编敕条贯，诚为要务。臣以谓科律虽详，执而用之者吏也，若不审，则狱容有滥。今殿前等司所以统诸军【一八】，刑罚不少，而鞫讯论决一委胥吏，曾无掾曹士大夫参其闲，即有猾吏因事侮文，其势不难。狱者重事，人命所系，自古以来，未尝独任小吏，不关搢绅者也。又汉、唐大将军营卫幕府，或设军政议郎、录事、兵曹，分职联事，其员甚觽。今诚制度太简略，欲尽如古难矣。且每司置狱官一员，专典鞫狱，令流内铨选补，如左右军巡判官例。如此，狱可使不噃，刑可使不误，庶几上副朝廷钦恤之意，愈于专修编敕而已。」四年七月置检法官，或由此。更详之。
　　赐国子博士寇諲银绢五十两匹，諲上其祖准所著文集也。
　　初，礼官张师中论禖坛卑陋，保章正皇甫定请徙于圜丘东，镇安军文学参军郑孝先以为当在东方长男位。礼官与司天监议曰：「汉、晋禖坛在城南，齐、隋祀于南郊坛之西南，今其地卑湿，宜徙圜丘东高爽地。」甲申，改筑禖坛于圜丘东南。
　　庚寅，诏吏部流内铨磨勘选人，其历任已经除落过犯者，无得更用贴黄声述。
　　辛卯，西南蕃鹣州遣人来贡马。
　　壬辰，殿中侍御史□中复言：「勾当内东门东头供奉官刘恢进女口，而同勾当刘温礼举按之。今并责降出外，非所以示惩劝也。」诏温礼复本等资序，恢未得与移差遣。
　　丁酉，诏枢密院，近臣尝举文臣换右职者，自今遇边要阙人，即差择以闻。
　　戊戌，广西转运使王罕言，右江丁壮随萧注击贼而未经赏者【一九】，乞特免夏税一年，从之。
　　己亥，诏审官、三班院，文武官旧皆自投文字乞磨勘转官，有妨廉节，自今更不许自陈；其任西川、广南官岁满前三月，余路前两月，令本院预举行之。
　　又诏凡举官已施行者，后虽有改节，不许自首，及被举之人无得纳举主。寻诏在部内守官而改节者，许发摘同自首法。
　　是月，河北路言蚕、麦丰熟，流民复业。
　　注　　释
　　【一】习为奇僻「为」原作「于」，据宋本、宋撮要本及宋史全文卷九下改。
　　【二】才数十楹「才」字原脱，据宋史卷三一○本传补。
　　【三】出入从者才十余人同上宋史无「才」字，疑是。
　　【四】盐院西夏书事卷二○作「盐坑」。
　　【五】赈河北被水民「水」原作「火」，按嘉佑元年河北大水，「火」当为「水」之误，因改正。
　　【六】只令那步「令」原作「今」，据阁本改。
　　【七】以未如其请此句上原有「初」字，据宋本、宋撮要本删。
　　【八】塞驿门「驿」原作「其」，据同上两本及宋史卷四六三刘永年传改。
　　【九】五年后「五」原作「一」，据宋本、宋撮要本、阁本改。
　　【一○】食尽而去者屡矣「食尽」二字原互倒，据同上诸本乙正。
　　【一一】盖以其地外则蹊径险狭「盖」原作「益」，据同上诸本改。
　　【一二】敌迹「迹」原作「患」，据宋本、宋撮要本及宋史卷三二六郭恩传改。
　　【一三】欲以沮止我「我」字原脱，据宋本补。同上宋史作「故欲沮我师」。
　　【一四】数十人皆西走「人」字原脱，据宋本、宋撮要本及同上宋史补。
　　【一五】遣从骑呼之宋本、宋撮要本作「遣从骑以胡语呼之」。
　　【一六】东据梁口「东」字原脱，据宋本、宋撮要本、阁本及同上宋史补。
　　【一七】修殿前马步军司编敕「修」字原脱，据宋本、宋撮要本补。
　　【一八】殿前等司所以统诸军「司」字原脱，据同上两本补。
　　【一九】未经赏者「经」字原脱，据阁本及宋会要食货七○之一六七补。
续资治通鉴长编
卷一百八十六
卷一百八十六
　　起讫时间 起仁宗嘉佑二年六月尽是年十二月
　　卷　　名 续资治通鉴长编卷一百八十六
　　帝　　号 宋仁宗
　　年　　号 嘉佑二年（丁酉，1057）
　　全　　文
　　六月壬子，以汝州龙山孔旼为校书郎、致仕，绛州稷山韩退为安逸处士。翰林学士承旨孙抃荐旼、退有行义也。
　　自赵彦若制策不入等，阅四年，遂无应科者。上曰：「岂朕待之不至耶？」此据张唐英政要。
　　丁巳，诏：「朝廷设制科以取天下美异之士，尝以推恩过厚而难其选，故所取不过三二人，甚非所以广详延之路也。其令两制以上同议之。」既而抃等言：「太常博士以下至选人、草泽人应制科者，并听待制以上奏举，无得自陈，内草泽人亦许本路转运使奏举。其试文浅陋及履行不如所举，并坐举者。其进用差次，不得引旧例超擢。」从之。草泽人许本路转运使奏举【一】，据会要，而实录削去。
　　戊午，夏国主谅祚遣人来谢吊祭。
　　丙寅，进封福康公主为□国公主，仍令所司择日备礼册命。
　　戊辰，淑妃苗氏为贤妃【二】，□国公主之母也。公主将出降，故有是命。国朝公主，受封降制，有册命之文，多不行礼，只以纶告进内。于是翰林学士胡宿言：「窃闻□国公主议行册礼，然于事体颇有未便，前未有此礼，祖宗以来，公主、长公主未有行者。昔汉明帝封皇子悉半诸国，明德马皇后曰：『诸子食数县，不已俭乎？』帝曰：『我子岂敢与先帝子等也？』唐贞观中，太宗长乐公主将出降，帝令有司资送倍于永乐公主。魏征曰：『不可。』引汉明帝之言为对，且曰：『天子姊妹称长公主，加长字是有所尊崇【三】，或可情有浅深，无容礼相踰越。』太宗然其言，入告长孙皇后，后遣使赐征金帛。陛下即位以来，累曾进封楚国、魏国二大长公主，亦不曾行册礼，今施于□国公主，是与大长公主相踰越。兼以贵主之故，贤妃亦蒙殊典，有旨令进纶告，若不行册礼，是母子之间一行一不行，礼意尤不相称。书于史册，后世将有讥议，必谓陛下偏于近情，亏圣德之美。臣愿陛下采汉明之言，开文皇之听，遵祖宗旧典。如国朝公主曾行此礼，行之且无嫌，如其不曾，则宜且罢。臣以陛下好忠谏，纳至言，臣职在论思，不敢缄默。」不从。
　　邢州观察使李璋为镇海留后，祁州团练使李珣为均州防御使，濮州团练使、驸马都尉李玮为均州防御使。
　　秋七月丁丑，特赠贤妃苗氏三代为东宫三少官。
　　辛巳，诏河北诸道部署司，分遣兵官提举教阅所部诸军。
　　庚寅，诏辰州，筑外城山猺候功毕人给盐三斤。
　　辛卯，令翰林学士承旨孙抃、御史中丞张□磨勘转运使及提点刑狱课绩。
