<!-- { "loadSidebar": true } -->
　　会除太常博士马端为监察御史，绅所荐也。修即上言：「端性憸巧，往年常发其母阴事，母坐杖脊。端为人子，不能以礼防闲，陷其母于过恶，又不能容隐，使其母被刑，理合终身不齿官联，岂可更为天子法官？臣不知朝廷何故如此用人，纵使天下全无好人，亦当虚此一位，不可使端居之，况刚明方正之士不少。臣求其故，盖是从初不合令苏绅举人。绅之奸邪，天下共恶，视端人正士如仇雠，唯与小人气类相合，宜其所举如此也。端之丑恶，人孰不知！而绅敢欺罔朝廷者，独谓陛下不知尔。此一事尚敢欺惑人主，其余谗毁忠良，以是为非，又安可信！伏乞寝端成命，黜绅外任，不可更令为人主侍从。」【一】绅由是黜，端寻复以太常博士、通判延州，换内藏库副使、知丹州。端换官事在十月。按范仲淹奏议，是年四月二十八日，举端堪充馆阁职事，或知剧郡烦重任使。端时再任通判延州。苏绅既举端御史，六月命下。至十月，仍以太常博士通判延州。换官，则是端御史之命虽下，寻以修论列，竟不曾入台也。
　　己巳，徙宣徽南院使、忠武节度使夏竦判亳州。竦之及国门也，上封章疏示焉。竦既还镇，言者犹不已。会韩亿致仕，竦请代之，故有是命。竦又自请纳节还文资，仍不带职。乃除吏部尚书、知亳州。改除吏部，在此月二十一日丙戌，后此十七日，今并书之。既至亳州，因上书自辩，几万余言。上书自辩，几万余言，此据正传，竦有集百卷，独无此书。当考。诏付学士批答，孙抃为之辞，略曰：「图功效，莫若罄忠勤；弭谤言，莫若修实行。」竦得之甚恨，语人曰：「吾于孙素无嫌，而批答见诋如此，何哉！」此据孙抃行状。
　　御史中丞王拱辰请遇朔望日退御后殿，召执政之臣赐坐，以讲时政得失。上曰：「执政之臣，朕早暮所与图事者，至于从容开述，虽至中昃，朕何怠焉！又何朔望之拘也？」
　　辛未，诏自今中书、枢密院臣僚除常程奏事外，如别有所陈，或朕非时特留对者，不限时刻。
　　范仲淹、韩琦言：「臣等窃见陕西永兴军、同耀华州、陕府等处，今夏灾旱，得雨最晚。民间秋稼，甚无所望。官中仓廪，亦无积贮。若不作擘画，即百姓大段流移，殍亡者觽。兼军食阙绝，临时转漕不及。臣等欲乞朝廷速降指挥，委本路都转运使孙沔，速相度上件州军向去救济饥民及办给军食有何次第，如难为擘画，即便于黄河内般辇自京以来斛米，往彼应副。仍速行相度，沿路如何计纲即不至艰阻事状奏闻。候到，乞朝廷早赐施行。」
　　癸酉，诏三班奉职以下换文资者，历官无赃罪，虽三代非文资，而有亲叔伯、兄弟见任者亦听。
　　甲戌，以太常丞、直集贤院、知泾州尹洙为右司谏、知渭州兼管勾泾原路安抚都部署司事。四方馆使、果州团练使、知渭州张亢为引进使、并代州副都部署。时郑戬统四路，亢与戬议不合故也。戬寻发亢在渭州过用公使钱，监察御史梁坚亦劾奏亢出库银给牙吏往成都市易，以利自入。亢竟坐夺官。夺官在四年正月。
　　诏：「自今三司副使以上，非任边寄而遭父丧，并听解官终制，仍以月俸续之。武臣非在兵而愿解官者【二】，亦听。」初，言者请臣僚遭丧并持服，下太常礼院议，而言礼记父母之丧无贵贱一也，又曰三年之丧，人道之至大也，请不以文武品秩高下，并听终丧。上以武臣入流者杂，难尽令解官，特裁定之。
　　乙亥，太常礼院言：「祀昊天上帝当用苍璧，感生帝用四珪有邸。近制乃同用四珪，又祠高禖比不设弓韣，皆不应祀典，请考正之。」奏可。本志乃余靖奏，靖奏议亦有此。
　　江、淮制置发运使言捕杀军贼王伦于和州。伦初起沂州，欲寇青州，不得入，遂转掠淮南，所向莫敢当。京东安抚使陈执中遣都巡检傅永吉追之。制置发运使徐的督诸道兵合击，伦于历阳兵败被杀。历阳县壮丁张矩等得其首级，的具以闻。
　　丙子，给事中、参知政事王举正为礼部侍郎、知许州。初，御史台举屯田员外郎李徽之为御史，举正与徽之友貋格不行。徽之因讼举正妻悍不能制，何以谋国事？而谏官欧阳修、余靖、蔡襄咸言举正懦默不任职，枢密副使范仲淹有宰辅才，不宜局在兵府，愿罢举正，以仲淹代之。举正亦自求罢，上从其请。徽之，迪子也。
　　丁丑，以枢密副使、右谏议大夫范仲淹为参知政事，资政殿学士、兼翰林侍读学士、右谏议大夫富弼为枢密副使。仲淹曰：「执政可由谏官而得乎？」固辞不拜。弼直携诰命纳于帝前，口陈所以牢避之意，且曰：「愿陛下坐薪尝胆，不忘修政。」上许焉，乃复以诰命送中书。弼因乞补外，累章不许。
　　戊寅，遣使陕西、河东简阅诸军。六宅使、带御器械邓保信，永兴军、环庆、鄜延路；左藏库副使王怀政，泾原、秦凤路；西京作坊使、带御器械李知和，河东路。
　　先是，韩琦、范仲淹言：「臣等窃见用兵之处，诸军内若有指挥使、员僚得力，则不唯训练齐整，兼临阵之时，各能将领其下，士卒方肯用命。若人员不甚得力，则向下兵士，例各骄惰，不受指纵，多致退败。显是军气强弱，系于将校。今来边上诸军人员，甚有年老病患全不得力之人【三】，兼更有见阙人数不少，若不早行选择，则恐将来依前误事。臣等欲乞朝廷于都知、押班及近上内臣内，选差谙历边事者三员，内二员往陕西路，一员往河东路，计会逐处经略部署司，勾集管下屯驻、驻泊、就粮诸军人员，同共拣选。如内有年高、手龏沉重并疾患□弱不堪披带，及愚戆全无精神不能部辖者，并开坐申奏。内屯驻、驻泊人员，一面发遣赴阙，别与安排，所有就粮指挥人员，即更于逐人名下，各令指射愿管厢界去处闻奏。仍勒在本营听候朝旨。候拣选毕，即据指挥见阙人数【四】，便于诸军十将以上，拣选曾有功劳者并武艺高强得力之人，升一两资，给帖权管，候将来转员，却依本资叙迁。所贵将校得人，士卒增气。」
　　仲淹又言：「臣窃见去年以来，自京差拨禁军往陕西边上屯戍，内有诸处乡军顾到经贩之人，并向南诸处厢军拣上添填，逐指挥内有小弱怯懦之人，道路指笑。及到边上，不堪披带、教阅，虚破禁军诸般请受、支赐。今来又差拨兵士五千人往秦州添屯，并续有诸军发往边上替换。欲乞指挥，下殿前、马步军司，应在京及畿内诸军，今来并向去合起发往边上兵士，并须逐指挥依次勾来本司，子细拣选。小弱不堪披带之人，更不令发往边上。其拣下小弱人数内，元系在京诸司库务并外路厢军，如却愿归本处旧指挥者，并令送还。内有身材比旧等样小三两指，却少壮得力者，即不得拣下。所有年老患病之人，即等第与剩员安排。其逐指挥人员年老疾患不得力者，亦便拣下，别与安排。却于本指挥向下人员十将内，拣选得功并武艺高强人，升一两资，权管勾当。候转员日，依本资施行。如本指挥人员十将内无可选拣，即于以次指挥内选拣，令权管补填勾当。所贵在路便有干了军员部辖，各得齐整，不至依前作过。他所兵士，本营在外府军者【五】，即委逐处长吏、都监、监押，依此拣选起发。仍乞指挥诸路部署司，将去年秋后差到屯驻、驻泊并今后差到兵士，并依此拣选施行讫，逐旋开坐闻奏。」所定武艺高强，须以弓弩别定斗力及射亲格式【六】。
　　知谏院欧阳修言：「朝廷以郭承佑为镇定都部署，臣自闻此除，夙夜思维，国家用兵已五六年，未有纤毫所得，挫尽朝廷威势，困却天下生灵。细思厥由，其失安在？患在朝廷拘守常例【七】，不肯越次择材。心知小人，付以重任，后虽败事，亦终不悔。今每有除拟，人或问于大臣，则曰：『虽知非材，舍此别无人。』甚者欲塞人言，则必曰：『尔试别思有谁可用乎？』臣亦常闻此言，每退而叹息。夫所谓别无人者，岂是天下真无人乎？盖不力求之尔！今不肯劳心选择，越次而用，但守常循例，轻用小人，宁误大计，一误不悔，后又复然。至如葛怀敏顷在西边，天下皆知其不可，当时议者但曰：『舍怀敏，别未有人，难为换易。』及其战败身亡，横尸原野，怀敏既不复生，亦须别求人用。臣谓今日任承佑，亦犹当时用怀敏也。况如承佑者凡庸奴隶之材，不及怀敏远甚，顷在澶州，只令筑城，几至生变，岂可当此一路？臣谓朝廷非不知承佑非才，议者不过曰：『例当叙进，别无人。』此乃因循之说尔。方今契丹生心，祸端已兆，中外之士，见国家轻忽外患，弛武北方，人皆献言，愿早为备。忽见如此除改，谁不惊忧？前六符之来，朝廷忍耻就议，盖为河朔无可自恃，难与速争，须至屈意苟和【八】，少宽祸患。今幸得此自纾之计，所宜多方汲汲精选将臣，先为御备，犹恐不及，岂是因循守例任小人之日也？其郭承佑，欲乞早移，与一不用兵处知州，或召还，别与一闲慢职秩。若欲录其勋旧，优其戚里，闲官厚禄足可养之，不必须令居此要任。伏愿陛下深思大计，不惮改为，则天下幸甚。」实录云修奏入，不报。据八月癸亥余靖所言，则承佑已罢镇定部署，九月甲戌又改知相州，非不报也。今削「不报」二字。
　　辛巳，诏诸路犯罪人，自今不得配隶河北缘边州军。
　　范仲淹、韩琦言：「臣等窃见陕西昨来兴置营田，本欲助边，以宽民力。除沿边有空闲膏腴土地可以开垦外，其近里州县官吏，不能体朝廷之意，将远年瘠薄无人请佃逃田，抑勒近邻人户分种，或令送纳租课。又自来人户租佃官庄地土，每亩出课不过一二斗，今亦勒令分种，每亩须收数斗。致贫户输纳不前，州县追扰，无时暂暇。缘人户自用兵以来【九】，科率劳弊，至于己业，尚多荒废，实无余力更及营田。其所出租课，多是抱虚送纳。窃睹编敕指挥，不得将逃户田土抑勒亲邻佃莳，盖恐害民，况今岁灾旱尤甚，理当优□，不可非理烦扰，使之重困。臣等欲乞特降指挥，应陕西近里州军营田，一切废罢。如元系租佃，即令依旧额出课。如元系远年瘠薄逃田，旧税额重，无人请佃者，即与减定税额，召人请佃。所贵疲民受赐，归感睿仁。」诏罢陕西内地州军营田。
　　甲申，枢密副使任中师为河东宣抚使，范仲淹为陕西宣抚使。仲淹既辞参知政事，愿与韩琦迭出行边，上因付以西事。而仲淹又言河东亦当为备，中师尝守并州，上即命使河东。两人留京师，第先移文两路云。
　　乙酉，元昊复遣吕你如定、幸舍寮黎、罔聿□口□（十□□□□□□）□与邵良佐俱来，所要请凡十一事【一○】。其欲称男而不为臣，犹执前议也。
