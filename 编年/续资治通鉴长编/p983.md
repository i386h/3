<!-- { "loadSidebar": true } -->
　　诏前国子博士陈世儒并妻李、婢高、张等十九人，并处斩，婢高凌迟，妻李特杖死，婢单等七人贷死，杖脊，分送湖南、广南、京西路编管。世儒，宰相执中子，执中嬖妾张氏淫悍不制，生世儒未久而执中死，诏张氏为尼。世儒既长，迎归，与妻李事之不谨。李，龙图阁直学士中师女，母吕氏，夷简孙也。世儒知舒州太湖县，庸騃不乐为外官，与李讽诸婢谋杀张，欲以忧去，诸婢以药毒之不死，夜持钉陷其脑骨，以丧还京师，为诸婢告发，而李辞屡变，凡三易狱，始得实。于是元勘官皆得罪，知大理卿事崔台符、权发遣大理少卿蹇周辅、杨汲，各罚铜十斤，权大理寺丞贾种民二十斤。（三年正月庚寅，叶武送审官，二月己未，种民冲替。）
　　戊寅，诏资政殿学士、鄜延路经略使吕惠卿兼措置陕西缘边四路边防事，诸路措置未了事，各令勾当公事官齐送惠卿看详以闻。
　　庚辰，以祠部员外郎、集贤校理兼知宗正丞赵彦若为修国史院编修官。
　　辛巳，太常博士、集贤校理丁执礼兼监察御史。
　　壬午，诏：「翰林学士李清臣所撰大理寺记，凡朝廷修废官事之本末，小大无不该载。惟崔台符等首被选抡，考举坠典，而能剸遣滞讼，狱无淹囚，独不得挂名其间，尚为阙漏，宜送清臣增入。」
　　又诏：「御史推劾太学欺弊事近半年余，司狱昼夜劳苦，其令元勘官保明，量与酬銟。」
　　癸未，德音：「降颍州死罪囚，徒以下释之。元丰元年终以前见欠夏税及今年夏残税并缘纳租课，并与蠲免。」（八月二十四日升节度，两纪并书降囚罪。）
　　甲申，西南龙蕃来贡方物。
　　诏东南诸路上供杂物，旧陆运者，委三司增置漕舟，并从水运。
　　诏权知邕州、庄宅副使兼合门通事舍人刘初等二十六人迁官、减磨勘年、赐银绢有差。以团结邕、钦州峒丁为指挥队，凡十万余人，录其劳也。
　　己丑，进婕妤朱氏为昭容。
　　诏以永兴路常平仓谷十九万石给鄜延路九将守御之用，余令转运司以渐计置。以鄜延路言岁计军食二十七万余石，而常平无余故也。
　　洮东安抚司言，皇城使、荣州团练使、岷洮州蕃部都巡检使包顺乞用南郊赦书封赠父母。上批：「顺自熙河开拓之初，率觽来附，又秉心忠义，前后战功为一路属羌之最，虽旧无此例，可特依所乞。」乃并其妻封之。
　　庚寅，知制诰张璪判将作监。以上批「璪见领审官东院、国子监，朝廷方议增严太学规，非久颁降，须赖主判之官以时督察，庶几成就。东院注拟差遣，检省修例，职事颇多，宜改差璪同判将作监，令专意推行学制，兼惠以公宇，使稍便安私家」也。
　　命马军都虞候、权管勾步军司燕达管勾差使剩员所。
　　诏顺州武陵峒麻仲福、黄敷各杖脊编管，仲福郓州，敷青州，勒家属随行，追夺元补官职宣命。仲福等同侬智春寇顺州故也。
　　诏诸路州县告捕获盗，速依条限给赏，委提点刑狱等司半年一次，取索州县所获盗数及给若干钱数上中书。以州县给赏稽留，无以激劝告捕者故也。
　　辛卯，赐发运司籴本钱百万缗令籴谷，如逐路岁计未足，以所籴充数上供，报转运司令依和籴最高价并计辇运之费，限一季偿钱。
　　壬辰，内出教阅格行之，步射执弓、发矢、运手、举足、移步，及马射，马上使蕃枪，马上野战格斗，步用标排，皆有法，凡千余言，使人人诵之。其后中书、枢密院又请河北、陕西义勇、保甲，皆如诸军诵教法。从之。（旧纪书内出马步射教法之象颁诸军，使诵习之。新纪书出马步射格斗教法颁诸军。本志云内出教法格并图其象颁行之，步射执弓、发矢、运手、举足、移步，及马射，马上使蕃枪，马上野战格斗，步用标排，有法象凡千余言，使军士诵习焉。）
　　癸巳，枢密都承旨韩缜、副都承旨张诚一、检详兵房文字范育上诸路清野备敌法，诏颁行之。（今传清野备敌十五条，乃云元丰二年十月十三日，月日与此不同，不知何故。）
　　甲午，西南罗蕃来贡方物。
　　诏自今送检正官定夺文字，令执政称事立日限。以户房检正官稽滞司农寺、三司互奏坊场钱文字上簿，因有是诏。
　　司农寺上元丰司农敕令式十五卷。诏行之。
　　诏鬻官监场务钱属三司外，乡村场务买名钱依旧入司农寺。时三司言人户买扑官监及非折酬衙前场务所增收钱，并合入三司帐。而司农寺以谓官监场务外，皆是新法拘收钱，不当入三司，乞存留以助募役，兼岁入百万缗于市易务封桩，若失此钱，恐不能继。争辨久之，乃从司农之请。
　　河东都转运使陈安石乞本路犯西北两界青白盐者，并依皇佑敕断罪，仍不分首从边配【八】。从之。皇佑敕刑名比今为重，又法非兴贩三分得一分之罪【九】。时安石方行盐法于河东，以希功利，故欲峻其禁也。（朱本削去「皇佑敕比今为重」以下数语，今复存之。）
　　礼院言：「每遇祠祭，太祝、奉礼，差审官东院待次官摄。案唐六典郊社令掌五郊、社稷、明堂之位，祠祀、祈祷之礼。郊社令不预祠事【一○】，乞依典故令摄太祝或奉礼，遇小祠不差监察监礼，即令省视牲币礼器。」从之。
　　复孟州泛水镇为县。（旧纪书复县。）
　　冬十月丙申朔，西南石蕃来贡。
　　诏军器监出黑木四风羽、红木四风羽、白木四风羽弩箭总百三十万，赐开封府界、京东西将下，各五万。
　　诏修定州城，以明年合起民夫及河北路兵二千兼州兵充役。
　　丁酉，参知政事蔡确言：「御史何正臣、黄颜，皆臣任中丞日荐举，臣今备位政府，理实为嫌。乞罢正臣、颜御史。」于是权御史中丞李定言：「台官虽令官长荐举，然皆陛下召对以为可者，然后命之，取舍在陛下，不在所举。今欲回避，不过以为恩有所在。夫舍公义而怀私恩，此小人事利者之所为。今选为台官者，必以其忠信正直足以备耳目之任，倘以区区之嫌，遂使回避，则是以事利之小人，待陛下耳目之官，此尤义理之所不可者也。」诏不回避。
　　召辅臣观稻于后苑。
　　戊戌，上批：「保州增展关城，非久兴役，闻边上修城土工极为灭裂，无科直取准法度。宜下修完京城所选晓解土工小壕寨二人，指教工作。」
　　己亥，以详定郊庙礼文朝会仪注所检讨文字、著作佐郎何洵直为秘阁校理。上批「洵直资性超敏，强记多闻」，故擢之。
　　录北界归明人武备为下班殿侍、江南东路指使。备尝为边臣伺敌中动静，事泄，惧罪来归，故录之。
　　诏内殿承制、宾州驻泊都监刘洪安徙潭州，不佥书公事，赐田三顷。洪安自交趾来降，广西经略司乞徙官湖南也。
　　都大提举导洛通汴司言：「汴河纲船久例附载商货入京，致重船留阻，兼私载物重四百斤以上，已抵重刑。今洛水入汴，不至湍猛，欲自今商货至泗州，官置场堆□，不许诸纲附载，本司置船运至京，令输船龏钱。」从之。诏：「自泗州至京，民间载谷船，官悉籍记，自今毋得增置。收力胜钱视旧增三之一。导洛司船增至千五百艘。」（泗州堆□场始此。三年三月二十四日京城外亦置。）
　　庚子，广南西路经略司言：「昨安南师兴，军士有避征役者，乞限百日首身除罪。」从之。
　　补供备库副使、权发遣顺州王景仁子宗儒为三班借职。景仁援知邕、宜州得官其子例自陈也。
　　辛丑，权发遣司农寺都丞□雍言：「淮、浙连岁丰稔谷贱，乞借逐路积剩免役、坊场钱，就并河州县镇增价籴繥米，常与别司仓储兑换。如向去价稍高，兑充上供。」下司农寺，请如雍议，先以常平所留之半并散不尽钱充籴本，次以坊场钱留半，免役钱留二年。从之。
　　权江、淮等路发运使沈希颜言：「淮南转般仓，泗州最为近便，虽有南北两仓，纔可□贝□（□□一）□谷一百五万余石。扬州废仓三百余间，约□贝□（□□一）□谷百万石，乞徙置泗州。」从之。
　　河北西路提举司言：「熙宁诏书，灾伤县权罢方田。乞通一县不及三分勿罢。」司农请不及一分勿罢。从之。
　　壬寅，诏：「权荆湖北路转运判官、降授奉礼郎马瑊勒停；江陵府通判、虞部郎中王伾，都官员外郎周之纯各追一官勒停；佥书判官、卫尉寺丞周常冲替。」瑊坐为监司以省钱借江陵府公用，之纯、常坐公使库违法也。
　　癸卯，详定朝会御殿仪注所【一一】言：「案周礼『木路，建大麾，以田』，郑氏曰：『大麾不在九旗中，以正色言之则黑，夏后氏所建』。礼记『有虞氏之旗，夏后氏之绥』，郑氏曰：『谓注旄牛尾于杠首，所谓大麾』。书『王右秉白旄以麾』，孔颖达曰：『虞世但注旄，夏世始加旒縿。』西京杂记：『汉大驾有前黄麾。』崔豹古今注：『麾所以指麾，乘舆以黄，诸公以朱，刺史、二千石以纁。』开元礼义罗曰：『太宗法夏后之前制，取中方之正色，故制大麾，色黄，今礼有黄麾，其制十二幅。』开宝通礼义纂曰：『黄，中央之色，此仗最近车辂，故以应象，取其居中导达四方，含容光大也。』今卤簿黄麾，以夏制言之，则状不类旗；以汉制言之，则色又不黄。伏请制大麾一，注旄于干首，则法夏后氏之制；其色正黄，则用汉制；以十二幅为旗，则取唐制；以一旒为之，则取今龙墀旗之制。当元会陈仗卫，建大黄麾一于当御厢之前，以为表识。其当御厢之后，则建黄麾旛二。」并上大黄麾、黄麾旛制度。上批：「黄麾制度，考详前志，终有所疑。今凿而为之，植于大廷夷夏共瞻之地，或为博闻多识者所讥，宜且阙之，更俟讨求。黄麾旛仍旧。」（志载此差误【一二】，但上批语当考。）
　　三司乞下河北路岁市小绫二万匹，以备禁中须索及包子、春冬衣等。从之。初，岁下河北市小绫二万六千一百八十匹，至是用不足，增其数。又诏滨、棣、德、博州岁织细法大绫五百匹，于岁市绫数除之。
　　诏立水居船户五户至十户为一甲相纠察救助法。从福建提点刑狱司请也。
