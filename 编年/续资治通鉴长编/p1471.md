<!-- { "loadSidebar": true } -->
　　又诏责授成州团练副使、黄州安置吴居厚为左朝奉郎、少府少监、分司南京，左朝奉大夫、监常州茶税贾青管勾洞霄宫，右朝奉大夫、监泰州酒税吕孝廉管勾僊源县景灵宫太极观，右朝请大夫、监宿州酒税吕公雅管勾鸿庆宫。（政目云：吴居厚于旧官上降三官，除朝奉、少府丞、分司南京，许外州取便居。贾青、吕孝廉、王子京、吕公雅并管宫。）
　　中书舍人韩川言：「近除朝散大夫郭燍为刑部郎中，按燍才识鄙下，不足尘玷郎位。」诏燍别与差遣。（十二日除燍刑中。）
　　知蕲州莫君陈为刑部员外郎。
　　赠左奉议郎、直集贤院、管勾崇福宫司马康为右谏议大夫，官给葬事，赙金帛有加。（六月四日除右司谏，病不能拜。八月二十四日直集贤、崇福，九月六日卒。赠官据政目并墓志增入，绍圣四年闰二月追夺。）
　　通议大夫王端卒。
　　庚辰，刑部言：「请给历品官、宗室及宗女，若系公之人，满四年，余人满二年，令一易以旧历纳户部检勘，关送比部看详磨勘讫，送度支检勘架阁。」从之。又言：「人吏疲懦，若累有犯，不可存留者，具实状体量申尚书省。六曹、门下、中书后省体量人吏疲懦，若累有犯，不可存留者，送中书省。若都省审察六曹、门下、中书后省者，降等出职，年限未及者，又降一等，降至守阙军将者免降【三】。未有合出职名者，放罢。」从之。
　　赐荆湖北路封桩钱十万贯为边备。（政目十八日事。）
　　壬午，御迩英阁，诏讲读官读书、讲宝训。宰相、执政、讲读、记注官，各赐御书诗一首，上亲书姓名于其后。
　　癸未，左朝散郎裴纶为监察御史，寻改屯田员外郎。（裴纶不知谁荐，又不知何故便改屯外。改屯外在十月十一日，今并书。范祖禹手记云：「元佑五年除御史，辞不就。」）
　　侍御史孙升言：「臣窃闻新除监察御史裴纶辞免除命甚坚，议者皆言纶之擢用，外廷不知所以被召因依。夫未经试用之臣，声迹疏远，一旦为人主所知，任之为耳目，非缘近臣论荐，则必有章奏感悟人主，如唐之马周也。且观远臣以其所主进不以礼，主或非人，虽孔子犹见疑于觽人，必待孟子以为之辨。况裴纶言行未足以信于天下，而召用未明，宜乎纶辞避而不敢当其命也。御史居耳目纪纲之地，以正色敢言不避权强为职，其进也岂可不自重哉？伏望圣慈详察，明降召用裴纶因依付外，不独使纶有以自明，立朝无愧，亦所以示天下后世用人之公也。」
　　刘挚记裴纶及胡兢事云：「先是，中旨召纶及兢为言事官，辅臣面奏，候召到审察。纶至，一诣都堂，其人亦清修之士，惟苏颂略识之，遂以纶为监察。既而言者交章论列，以谓人主用人固善，但此二人何缘达于上听？恐岐径一开，不胜其弊，乞明降荐者章奏，以公选授。而纶亦恳辞，故罢之，终不谕以所荐。又论兢尝为瀛洲学士【四】，罪恶有状。因并谕曰：『兢到别与差遣。』外议推求其端【五】，为说不一。或曰纶前通判蔡州，颂有子在其部，犯法将败，纶力庇全之，故颂密荐。又曰：纶居许，与诸韩善，近宗师来，多延誉于士大夫而致之于傅尧俞，故尧俞密启。或又云维所荐也。兢则多谓陈衍荐之，盖尝承受于高阳，与兢同时，又雅相厚也。初云韩忠彦、刘安世所荐，皆高阳同官尔，问二人皆不然。」（按吕大防政目十月二十五日胡兢为宗正寺丞，此即别与差遣也。兢前资当考。）
　　专切措置荆湖北路边事司言：「渠阳寨主李备申蛮贼犯边，借差杨晟经等掩获有功。」诏与等第转资及补军校，应该赏人，其借职以下令给付身文字，依陕西例。」又言：「备及监押蔡义，与蛮贼凡十余战，乞加赐予。」诏赐金帛有差。（赐金帛在二十四日，今并书之。）
　　户部言：「冶户煽生铁，如有隐落，不尽数上历，虽未出冶，并许人告，得实，依漏税法给赏。」从之。（新无。）
　　甲申，吏部言：「应在任判司簿尉举移令职官知县人，如举状考第该就移，其愿罢任者，具状诣阙径申所属，录申吏部，以申状到日作见阙注官，承替讫，许令罢任。若申状未到，已有先注拟待阙人，亦下待阙处促新官，候到，方得罢任。」从之。（新无。）
　　诏刑部，今后官员犯公罪杖已下，依赦文及有正例别无违碍者，关吏部施行。
　　乙酉，吏部侍郎赵君锡为天章阁待制、枢密都承旨，兵部侍郎顾临为吏部侍郎，集贤殿修撰、知徐州彭汝砺权兵部侍郎，新知潍州周孝恭为刑部员外郎。
　　诏知秀州章衡、知庐州杨汲并为集贤殿修撰，衡知襄州，汲知徐州。
　　左司谏杨康国言：（五年九月二十四日。）「窃闻朝散大夫章衡除集贤殿修撰、知襄州，士论喧然，皆为不当。谨按衡之为人，污行丑名，着闻天下。语其恶秽之迹，君父之前不敢缕陈。岂可以岁月叙迁，进兼清职？况郡守之寄，师表千里，民所取法。考衡素履，所至之郡，识者见之，莫不讶朝廷差任之失，谓衡安可以化民也。愚民见之，则曰『郡守尚尔，我何为而不可哉？』当见夫不夫，妇不妇，男不男，女不女矣。败坏陛下之美俗，无如衡之为甚也。直可屏之远方，与觽不齿，陛下必欲包荒，未即遐弃，但可止令散宫庙，与禄赡家，窃年终身，不可复与民政。臣之区区，肝胆俱露，无他，实恐有辱圣朝治体。伏望陛下省察，早赐指挥，追寝新命，以清朝论。」
　　诏措置河北籴便司职事令提举河北籴便司一面管当结绝，转运司更不兼管。（政目同。绍圣元年闰月二日复置提举，二年四月二十七日复措置司，三年四月十三日罢提举。）
　　户部言：「河北、河东、陕西乡差衙前，据投名人所得支给等钱，并减半给。投名衙前除依条本户合差耆长不免，其余色役并免。」从之。（政目同。）
　　丙戌，黔州观察使、永兴军总管李浩降为忠州防御使。以浩前坐任熙州副都总管，买诸路军交旁入中等，虽会赦，特有是命。
　　刑部请依元丰敕，军人赦前逃走，经恩不首者，虽再经恩，不得原减。从之。（新无。）
　　户部言：「勘会请给粮料院专管勾，只得拖历批勘【六】，（案此处文义不明，疑有讹脱。）余并听太府寺指挥。仍令本寺指定依某年月日条式，合支名目则例、月分、姓名、贯百石斛钱数，行下所属粮审院勘验批放。如系无法式，或虽有法式而事理疑惑不能决者，即申度支取决，不得泛言依条施行，逐处亦不得承受。已上违者徒二年，仍不以降赦原减。」从之。
　　陕西制置解盐司言：「应告捕获私盐，除准价支赏外，将别理赏钱，如不及十斤倍之，每十斤加二贯，至百贯止。内本路仍乞据今来所添钱只用本司钱支充。」从之。
　　丁亥，河北转运判官陈佑之罢兼权北外都水丞。提举河北籴便粮草郑佑罢提举照管深州并焦家山公堤道。右宣德郎孙迥知北外都水丞，提举北流，（十月十二日又书新提举出卖解盐孙迥知濮州，则是此日差除，旋改易也。当考。）右宣德郎李伟权发遣北外都水丞，提举东流，同共提举北京黄河地分，仍那移两河人兵物料。
　　己丑，如京使、前福建路都监周士隆为左藏库副使，令吏部添差充京西州军监当差遣。坐知诚州日创建堡寨，招纳溪峒蛮人，希冒功赏，及福建罢任，违条擅不赴阙，径归本贯。故有是命。
　　枢密院言：「秦凤等路提点刑狱游师雄奏，亲诣质孤、胜如堡体量，西贼五千余人攻毁两堡，其日烟雾，不见烽火，胜如堡有横空地道，因此保全，守据人祇有三人伤中，又缘巡检计守义执西贼四人，所有质孤堡四人为西人所杀。巡检王亨自合预行约束，告示守据人，势力不敌，即许回避，管当东关堡白遇、刘文珪，亦不预行堤防，颇涉慢易。」诏王亨特降一官，展一期叙。白遇、刘文珪各特展二年磨勘。胜如堡使臣执到西贼四人，特免责罚。熙河兰岷路经略使范育、知兰州种谊，并特放罪。
　　辛卯，诏前任执政官应检举丁忧者，持服月日，许通理期限。其罢执政官后因事落职降官，令中书省依条施行，责授散官。
　　正议大夫、天章阁待制致仕楚建中卒。
　　御史中丞苏辙言：「臣近再论唐义问处置渠阳边事乖方，致渠阳蛮寇贼杀将吏，乞早黜义问以正邦宪，更选练事老将，付以疆埸。经今多日，不蒙施行。访闻执政止以临敌易将兵家所忌为说，虽知义问处置颠错，至覆军杀将，犹复隐忍，不即遣代。比虽遣衡矩往视，然矩凡人，未曾经练戎事，何益于算？徒引岁月，坐致边人肝脑涂地，臣甚惑之。谨按义问所为，盖全不晓事，留在边上一日，即有一日之害。昔赵任廉颇，以赵括代之则败，秦任王龁，以白起代之则胜。盖临敌易将，顾代者何人耳！今执政乃以虚文借口，终能庇之，远人何辜，日被涂炭？若非陛下哀矜四方，亟命贤将往代，则臣恐陷害生灵，未有已也。兼臣访闻渠阳诸夷，蟠踞山洞，道路险绝，中国之人入践其地，虽跬步不得其便。昔郭逵知邵州，困于杨光僭，李浩从章惇自沅州入，过界即败。逵、浩皆西北战将，然并有败无成者，地形不便也。今闻朝廷已指挥诸道发兵，数目不少，然将非其人，臣恐既不知战，又不知守，老兵费财，渐致腹心之患，深可虑也。今朝廷欲弃渠阳，然其中屯戍兵民，不下数千，义无弃之，俾为鱼肉。要须略行讨定，使知畏惮，肯出渠阳兵民，然后为可。臣访闻湖南、北士大夫皆言髃蛮难以力争，可以智伏，欲遣闲谍招诱，必用土人，欲行窥伺攻讨，必用土兵舍此而欲以中国强兵敌之，虽多无益，然此可使智者临事制置，难以遥度也。臣前者尝以觽人言谢麟屡经蛮事，颇有劳暛，乞行委任。朝廷置而不用者，盖必有贤于麟者，惟乞速遣，以纾边鄙之患。至于义问决无可望，幸陛下无疑也。臣又闻渠阳诸夷，与宜州髃蛮相接，宜蛮部族觽多，若与渠阳诸夷合谋作过，势益昌炽，猝难翦灭，亦乞指挥广西豫行招抚。虽不得其用，但勿与协力，亦不为无益矣。」（辙前奏在八月二十四日。）
