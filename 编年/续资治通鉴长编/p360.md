<!-- { "loadSidebar": true } -->
　　先是，修撰乐书所上言，县设建鼓，初不考击，又无三□，且旧用诸鼓率多陋敝。于是敕冯元等详求典故【一】。甲辰，元等言：「建鼓四，今皆具而不击，别设四散鼓于县闲击之，以代建鼓。干德四年，秘书监尹拙上言：『散鼓不详所置之由，且于古无文【二】，去之便。』时虽奏可，而散鼓于今仍在。又雷鼓、灵鼓、路鼓，虽击之皆不成声，故常赖散鼓以为乐节，而雷□、灵□、路□阙而未制。今既修正雅乐，谓宜申敕大匠改作诸鼓，使考击有声。及创为三□，如古之制，使先播之，以通三鼓。罢四散鼓，如干德诏书。」奏可。
　　时有上言，以为雷鼓八面，前世用以迎神，不载考击之法，而太乐所制，以柱贯中，故击之无声。更令改造，山趺上出云以承鼓，刻龙以饰柱，面各一工击鼓，一工左执执□以先引。凡圜丘，降神六变，初八面皆三击，推而左旋，三步则止。三者，取阳数也。又再击以为节，率以此法至六成。灵鼓、路鼓亦如之。建鼓植于四隅，皆有左鞞、右应。干隅，左鞞应钟，亥之位也；中鼓黄钟，子之位也；右应大吕，丑之位也。艮隅，左鞞太簇，寅之位也；中鼓夹钟，卯之位也；右应姑洗，辰之位也。巽隅，右应仲吕，巳之位也；中鼓蕤宾，午之位也；左鞞林钟，未之位也。坤隅，右应夷则，申之位也；中鼓南吕，酉之位也；左鞞无射，戌之位也。宜随月建，依律吕之均击之。」诏可。（范镇东斋记事云：周礼雷鼓鼓神祀，灵鼓鼓社祭，路鼓鼓鬼享。郑康成云：雷鼓，八面鼓也。灵鼓，六面鼓也。路鼓，四面鼓也。鼓之数不见于经，然神有尊卑，则其数有多寡隆杀，理或然也。必汉时尚然，所以康成云尔。几面，犹言几两车，几区宅，几□田也。唐开元中，蜀人有绘图以献者，一鼓而八面、六面、四面，既不可考击，乃于县内别置散鼓。国朝仍之，郊庙设而不作，景佑中，冯章靖公言雷鼓、灵鼓、路鼓并当考击，而散鼓请准干德四年诏废不用。然不言鼓之制是非【三】，甚可怪也。）后元等复以殿庭备奏，四隅建鼓，既随月协均，顾无以节乐，而周官鼓人「以晋鼓鼓金奏」，应以施用。诏依周官旧法制焉。于是县内始有晋鼓矣。
　　古者，镈钟击为节检，而无合曲之义，大射有二镈，皆乱击焉。后周以十二镈相生击之。景德中，李宗谔领太常，总考十二镈钟，而乐工相承，殿庭习用三调、六曲。三调者，黄钟、太簇、蕤宾也；六曲者，调别有隆安、正安二曲。郊庙之县则环而击之。宗谔言：「金部之中，镈钟为难和，一声不及，则宫商失序，使十二镈工皆精习，则迟速有伦，随月用律，诸曲无不通矣。」真宗因诏黄钟、太簇二宫更增文舞、武舞、福酒三曲。至是，诏冯元等询考击之法，元等奏言：「后周尝以相生之法击之，音韵克谐。国朝亦用随均合曲，然但施殿庭，未及郊庙。谓宜使十二钟依辰列位，随均为节，便于合乐，仍得并施郊庙。若轩县以下，则不用此制，所以重备乐尊王制也。」诏从之。
　　戊申，赐老人张环绢十匹、米五斛、紫衫银带。时父老上尊号者以百数，而环年百岁，视听不衰，特赐之。
　　诏三司使至御史知杂举朝官通判一任以上才堪剧繁者一人。
　　废京西采柴务，以山林赋民，官取十之一。
　　己酉，诏广、延、雄三州知州，自今听辟通判一员。
　　礼院言：「南郊第一龛飨五方帝、大明、夜明、神州地祇、北极、天皇大帝，比岁止差司天保章正摄事，且五帝尊神，而献官秩卑，飨接非称。请第一龛以少卿监、正郎，第二、第三龛以员外郎，坛下及内坛之外，亦以京官或保章正分献。」从之。
　　八月壬子朔，诏改强盗法，不持仗，不得财，徒二年；得财为钱万及伤人者，死。持仗而不得财，流三千里；得财为钱五千者，死；伤人者，殊死。不持仗得财为钱六千，若持仗罪不至死者，仍刺配千里外牢城。既而有司言：「窃盗不用威力，得财为钱五千，即刺为兵，反重于强盗，请窃盗罪亦第减之，至十千刺为兵。」诏可。寻又诏京城持仗窃盗，得财为钱四千，亦刺为兵。自是，盗法惟京城加重，余视旧益□矣。后诏，实录在此月壬申，今并书之。又诏，依本志附此。
　　癸丑，知枢密事李谘落起复。
　　甲寅，燕紫宸殿，初用乐。
　　丙辰，诏天下配役人，在今年五月戊申诏书前者，并释之。又诏有能告髃盗劫杀人者，十人以上赏钱十万，不及十人，计数给之。
　　辛酉，上作警严曲付太常隶习，名曰振容歌，从李照之请也。寻以振容于义无取，改名奉禋。改名奉禋，在十月乙卯，今并书之。
　　同知太常礼院宋祁言：「前祠部员外郎、集贤校理郭稹幼孤，母边更适士人王涣，生四子。稹无伯叔兄弟，独承郭氏之祭。今边不幸，而稹解官行服。按五服制度敕齐衰杖期降服之条曰：『父卒母嫁及出妻之子为母。』其左方注：『谓不为父后者。若为父后者，则为嫁母无服。』」下礼院、御史台详定，侍御史刘夔曰：
　　按天圣六年敕，开元五服制度、开宝正礼并载齐衰降服条例，虽与祁所言不异，然假宁令：「诸丧，斩、齐三年并解官【四】；齐衰杖期及为人后者为其父母，若庶子为后为其母，亦解官，申心丧；母出及嫁，为父后者虽不服，亦申心丧。」注云：「皆为生己者。」律疏云：「心丧者，谓妾子及出妻之子合降其服，二十五月内为心丧。」再详格令【五】：「子为嫁母，虽为父后者不服，亦当申心丧。」又称：「居心丧者，释服从吉及忘丧作乐【六】、冒哀求仕者，并同父母正服。」今龙图阁学士王博文、御史中丞杜衍并尝为出嫁母解官行丧。若使生为母子，没同路人，则必亏损名教，上玷孝治。
　　且杖期降服之制，本出开元礼文，逮乎天宝，已降别敕，俾终三年，然则当时已悟失礼。晋袁准谓：「为人后，服嫁母。据外祖异族【七】，犹废祭行服，知父后应服嫁母。」刘智释义云：「虽为父后，犹为出嫁母齐衰。」昔孔鲤之妻为子思之母，鲤卒而嫁于卫，故檀弓曰：「子思之母死，柳若谓子思曰：『子，圣人之后也，四方于子乎观礼，子盍谨之。』子思曰：『吾何谨哉！』」石苞问淳于睿曰：「为父后者，不为出母服。嫁母犹出母也，或者以为嫁与出不异，不达礼意。虽执从重之义，而以废祭见讥。君为详正。」睿引子思之义为答，且言：「圣人之后服嫁母，明矣。」稹之行服，是不为过。诏两制、御史台、礼院再定，议曰：「按仪礼：『父卒继母嫁，为之服期。』谓非生己者，故
　　父卒改嫁，降不为己母。唐上元元年敕，父在为母尚许服三年。今母嫁既是父终，当得申本服。唐绍议云：『为父后者为嫁母杖周，不为父后者请不降服。』至天宝六载，敕五服之纪，所宜企及，三年之数，以报免怀。其嫁母亡，宜终三年，又唐八座议吉凶加减礼云：『凡父卒，亲母嫁，齐衰杖期，为父后者亦不服，不以私亲废祭祀，惟素服居垩室，心丧三年，免役解官。母亦心服之，母子无绝道也。』按通礼五服制度：父卒母嫁，及出妻之子为母，及为祖之后，祖在为祖母，虽周除，仍心丧三年。」
　　侍讲学士冯元言：「仪礼、礼记正义，古之正礼；开宝通礼，五服年月敕，国朝见行典制，为父后者，为出母无服。惟通礼义纂引唐天宝六载制：『出母、嫁母并终服三年。』又引刘智释义：『虽为父后，犹为出母、嫁母齐衰，卒哭乃除。』或疑二者之相违。窃详天宝之制，言诸子为出母、嫁母，故云『并终服三年』。刘智言为父后者为出母、嫁母，故云『犹为齐衰，卒哭乃除』。各有所谓，固无疑也。况天圣五服年月敕：『父卒母嫁及出妻之子为母降杖期。』则天宝出母、嫁母并终服三年之制不可行用。又但言母出及嫁，为父后者虽不服，亦申心丧，即不言解官。若专用礼经，则是全无服式，施之今世，理有未安。若俯从诸子杖期，又于条制更相违戾。既求礼意，当近人情，凡子为父后，无人可奉祭祀者，依通礼义纂，刘智释义，服齐衰，卒哭乃除，踰月乃祭，仍申心丧，则与仪礼、礼记正义、通典、通礼、五服年月敕『为父后者，为出母、嫁母无服』之言不相远也【八】。如诸子非为父后者，为出母、嫁母，依五服年月敕，降服齐衰杖期，亦解官申心丧，则与通礼五服制度【九】言『虽周除，仍心丧三年』，及刑统言『出妻之子合降其服，皆二十五月内为心丧』，其义一也。以此论之，则国朝见行典制，尽与古之正礼相合【一○】，余书有偏见之说，不合礼经者，皆不可引用。郭稹若无伯叔及兄可奉父祖祭祀，应得子为父后之条，又缘解官行服已过期年，难于追改，后当依此施行。」诏自今并听解官，以申心丧。刘夔议在此月己卯，两制、御史台、礼院再定及冯元议，并在明年九月戊寅，今并从本志联书之，略其月日。
　　壬戌，知制诰李淑同勾当三班院。淑以妻父韩亿见领枢密副使，引例乞避，诏勿避。
　　甲子，饶州防御使刘平为温州防御使、马军都虞候。平上疏自列，召对问状，仍复管军。
　　诏勾当皇城司五员，自今遇车驾行幸，常留在内【一一】。
　　录故雷化州同巡检、左班殿直许政子佶为三班借职，仍赐帛五十匹，以政与蛮贼战死也。
　　丙寅，幸奉先资福禅院谒宣祖神御殿。
　　戊辰，以盐铁判官、度支郎杨日华为契丹生辰使，礼宾副使张士禹副之。太常博士、直史馆、修起居注郑戬为正旦使，供奉官、合门祗候柴贻范副之。日华，日严兄也。
　　有司言修制皇帝尊号册宝请用纯金，从之。天圣二年九月庚寅，明道二年正月十七日，可考。
　　己巳，御崇政殿，召辅臣观新乐。上出双凤管，下太常隶习之。其制，合二管以足律声，管端刻饰双凤，施两簧焉。时又出两仪琴及十二弦琴二种，以备雅乐。两仪琴者，施两弦；十二弦琴如常琴之制，而增其弦，以象律吕之数。又敕更造七弦琴、九弦琴，皆令圆其首者以祀天，方其首者以祀地。
　　命李照同修乐书。
　　辛未，诏荐献景灵宫、朝飨太庙、郊祀天地，自今同日受誓戒。始用王曾之言也。
　　又诏陕西诸州前代名臣坟墓碑碣、林木，委官司常检视，从知永兴军陈尧佐之言也。初，庄献遣官起浮屠于京兆城中，姜遵尽毁古碑碣为用。尧佐奏曰：「唐贤臣墓石，十且亡七八矣。始其子孙意美石善书，欲传千载，而一旦与砖甓同【一二】，诚亦可惜，其未毁者，愿敕所在完护。」
　　甲戌，幸安肃门癔场观诸军放癔，又令诸军习战，其击刺骑射之精者，悉迁补之，遂燕从臣于幄殿。
