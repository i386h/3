<!-- { "loadSidebar": true } -->
　　镇又言：「伏见陛下进退大臣，不以职事而以私事，故言事官大率急人私事而缓其职事，设有急其职事，必观大臣进退之势而后言之，今御史言陈执中无学术，不知典故等事是也。执中一为参知政事，再为宰相，无学术、不知典故有素矣，至为决一婢死而后及之，此臣谓御史观大臣进退之势而言事也。御史既知执中素恶邵必，方执中之婢未死时，不言邵必以非辜被重罚，而臣尝言之。今陛下已许执中罢去，而臣为执中辨理，是臣不顾大臣进退之势而言事也。臣又闻御史言臣奉使河北，中路奏理执中，是报执中之恩，然则御史居常自待如此【二一】，故亦以此待臣，此不足以责御史也。臣之才否，与臣立朝之本末，与出入执中门下，与不出入执中门下，御史知之矣，而御史言此者，近于诬臣，非独近于诬臣，亦近于自诬。若臣中路奏理执中，有无文字，则陛下知之，臣不复言也。准律，诸主殴部曲至死者，徒一年，故杀者加一等，其有愆犯决罚致死及过失杀者，各勿论。昔之造律之人，非不知爱人命而造此律，直以上下之分不可废也。今执中之婢正得有愆犯决罚致死，无罪当勿论，而御史之绳之如此【二二】。又言臣报执中之恩以疑陛下，以中伤臣，此无他，直恐臣使不言尔。臣为谏官，为御史所恐而遂不言，非所谓为谏官也。就使造律者出于执中婢死之后，即御史亦须谓之报执中恩也，此律为诸人设尔，况国相乎！贾谊曰：『人主之尊譬如堂，髃臣如陛，觽庶如地。』盖明等级而尊天子也。今为一婢子辱宰相，陛下之堂无乃易凌乎，陛无乃太卑而近地乎，非特太卑而近地也，其势反在地中！何者？诸人决婢死得勿论，而宰相反受困辱，此臣所以愤闷而太息也。臣无贾谊之才，而持贾谊之论，为不知量也。直以方今事势，正与贾谊之论同，故不得隐默。乞以臣章宣示中书、枢密大臣，降付御史台，并臣前状，依臣所奏，一处施行。」
　　镇又言：「臣两奏乞与御史辨陈执中事，仍乞牓朝堂。及今十余日，未见行下。臣窃以赏罚当否在于辨是非，是非不辨，则赏罚随而废矣。陛下向谕臣，枢密院本欲留陈执中，畏御史之言，遂不敢留。枢密院以御史之言是而畏之邪，将以为非而畏之也？以为是而畏之则可，以为非而畏之，殆非陛下所以任之之意也。今陛下不以是非自专，而以责中书、枢密大臣，中书、枢密大臣又不敢主是非，主是非者御史尔，而御史是非谬戾如此，御史中丞、知杂御史又左右之。夫所谓谬戾者，弃法律而牵于浮议也，任私情而不顾公道也，务己胜而专于逆诈也【二三】。陛下何不敕大臣以法律处之，以古所行之事折衷之，则是非辨而赏罚当矣。汉宣帝时，魏相为丞相，其侍婢有过自死。于是，赵广汉为京兆尹，疑丞相夫人妒杀之，即上书告丞相罪。魏相亦上书自陈妻实不杀婢，相自以过谴笞出至外第死。而司直萧望之亦劾奏广汉摧辱大臣，伤化不道。广汉并坐贼杀不辜等数罪，腰斩于市；吏民守阙号泣者数万人，亦愿有代广汉死者，皆不听。宣帝明主也，广汉能臣也，吏民守阙数万人，非特御史中丞、知杂御史一二人为助也。然而卒斩广汉者，以为严上下之分，戒险薄之俗，不得不然也。臣言此者，非欲陛下斩御史如广汉比也，直欲陛下知古人严上下之分，戒险薄之俗如此其决也。乞以臣章并御史所奏【二四】宣示中书、枢密大臣，详正是非。如以臣章非是，则乞免臣所职，终身不齿；以御史所奏为非，亦乞依公施行。」范镇累奏不得其时，今附见赵抃劾章后。
　　乙巳，观文殿学士、户部侍郎、知河阳富弼为宣徽南院使、判并州。
　　丙午，徙知并州、武康军节度使韩琦知相州，琦以疾自请也。先是，潘美帅河东，避寇钞为己累，令民内徙，空塞下不耕，号禁地，而忻代州、宁化火山军废田甚广。欧阳修尝奏乞耕之，诏范仲淹相视，请如修奏。寻为明镐沮挠，不克行。及琦至，遣人行视，曰：「此皆我腴田，民居旧迹犹存，今不耕，适留以资敌，后且皆为敌人有矣。」订镐议非是，遂奏代州、宁化军宜如岢岚军例，距北界十里为禁地，余则募弓箭手居之。会琦去，即诏弼议，弼请如琦奏。凡得户四千，垦地九千六百顷。开耕禁地，实录于此年四月丙申始载琦奏，今移入此。琦订镐议非是，及弼请如琦奏，并据兵志第二志，云庆历中，河东都运使欧阳修上言，代州、岢岚宁化火山军被边地几二三万顷，请募人垦种，充弓箭手。诏宣抚使范仲淹议，仲淹以为便。遂以岢岚军北草城川禁地募人距敌界十里外占耕，得二千余户，岁输租数万斛，自备弓马，□手背为弓箭手。时并州明镐沮议，事乃中止。至和二年，韩琦奏订镐议非是，曰：「昔潘美患契丹数入寇，遂驱傍边耕民内徙，苟免一时失备之咎。其后契丹讲和，因循不复许人复业，遂名禁地，岁久为敌人侵耕，渐失疆界。今代州、宁化军有禁地万顷，请如草城川募弓箭手，可得四千余户。」下并州富弼议，弼请如琦奏，诏具为条【二五】，视山坡川原地均给，人二顷，其租秋一输【二六】，川地亩五升，坡原地亩三升，毋折变科徭。仍指挥即择山险为社【二七】，以便居止，备征防，毋得擅役。先是，麟、府、丰州以闲田募置，人给屋，贷口粮二石，而德顺军静边寨壕外弓箭手尤为劲勇【二八】。夏人利其地，数来争【二九】，朝廷为筑堡戍守。此兵志所书也。耕岢岚事，与食货志第一及庆历四年所书稍异，今附见，更俟考详。
　　初，翰林学士吕溱上疏，论宰相陈执中外虽强项，内实奸邪，朝廷故事多不谙练，除改官序，常至差错，平居不接士人，惟阴阳卜祝之流，延入卧内，干预政事。又历数其过恶十余事，上还其疏，溱进曰：「若止用口陈，是阴中大臣也，请付执中令自辨。」于是溱改翰林侍读学士、知徐州。辞日，特赐燕资善堂，遣使谕曰：「此会特为卿设，可尽醉也。」仍诏自今由经筵出者亦如例。诏乃三月丙寅，今并书。
　　宰臣刘沆言：「面奉德音，『凡传宣内降，其当行者自依法律赏罚外，余令二府与所属官司执奏。』盖欲杜请托侥幸之路也。」因陈三弊曰：「近臣保荐辟请，动踰数十，皆浮薄权豪之人，交相荐举，有司以之贸易，遂使省府、台阁华资要职，路分、监司边防寄任【三○】，授非公选【三一】，多出私门。又职掌吏人迁补有常，而或减选出官，超资换职，堂除家便，先次差遣之类，乃是近臣保荐官吏之弊一也。审官、吏部铨、三班当入川、广则求近地，入近地则求在京，并堂除升陟省府、馆职、检讨之类，乃是近臣陈□亲属之弊二也。其睳钱谷管库之劳，捕贼雪活之赏，有司虽存常格，已经裁定，尚复有侥幸之请。以法则轻，以例则厚，执政者不能守法，多以例与之。如此之类，乃是睳劳干进之弊三也。愿诏中书、枢密，凡三事毋得用例，余听如旧。」事既施行，而觽颇不悦，未几复故。实录既于二月丙午书刘沆面奉德音云云，又于三月丙子书沆所言三弊。按三弊即面奉德音所禁者，不应重出，今删削附此。复故，在五月辛酉。
　　庚戌，西南蕃龙以烈、龙异静入贡。诏以进奉首领等九十三人为大将军至郎将。
　　辛亥，诏入内内侍省，应内臣曾犯罪停降复得睳名职者，不许通计旧劳，以觊恩赏。
　　乙卯，流内铨引对前雍丘县主簿陈琪改京官，上谓判铨贾黯曰：「琪虽无他过，而历三任皆因缘陈乞，不由有司奏拟。琪乃庞籍女貋，今保荐多至二十四人，得非专欲谄附大臣故尔耶！且与幕职官、知县。」琪，盐铁副使洎之子也。举者二十四人，据刘攽作黯行状。上有此言，盖黯发之也。
　　知谏院范镇等言：「恩州自皇佑五年秋至去年冬，知州凡换七人，河北诸州，大率如此，欲望兵马练习，固不可得。伏见雄州马怀德、恩州刘涣、冀州王德恭，皆有材勇智虑，可责以办治，乞令久任。」从之。校勘记
　　注　　释
　　【一】荆湖北路钤辖转运司「司」原作「使」，据宋会要蕃夷五之八三改。
　　【二】以温成故特行此礼「故」字原脱，据宋本、宋撮要本补。
　　【三】殊病寖剧「寖」原作「寝」，据宋史卷三一一本传改。
　　【四】车陈法各本及宋史全文卷九上同。宋会要兵二六之二四、编年纲目卷一五、玉海卷一四六、宋史卷一二仁宗本纪均作「车战法」。
　　【五】遇敌同上宋会要、玉海作「御敌」。
　　【六】以刺戟于后「刺」，通考卷一五六兵考作「列」。
　　【七】凡车十乘「十」字原脱，据宋会要兵二六之二四、玉海卷一四六至和车战法补。
　　【八】两轮二字原脱，据同上玉海补。
　　【九】五车为队「队」原作「阵」，据同上宋会要、玉海改。
　　【一○】以今法准之「今」字原脱，据同上书补。
　　【一一】驻队「队」原作「车」，据同上书改。
　　【一二】寨龏同上书均作「阵龏」。
　　【一三】可不重其罚耶「耶」字原脱，据宋本补。宋史全文卷九上作「也」。
　　【一四】刘抃原作「刘佑」，据宋本、宋撮要本改。
　　【一五】偏僻阁本同。宋本、宋撮要本作「颇僻」。
　　【一六】有行行及我之语「行行」原作「行将」，据宋本、宋撮要本、阁本改。
　　【一七】帷薄丑秽「薄」原作「簿」，据同上诸本改。
　　【一八】谟猷出纳「猷」原作「献」，据同上诸本改。
　　【一九】状奏原作「上奏」，据同上诸本及长编纪事本末卷三九赵抃等论陈执中改。
　　【二○】使后世人知臣之罪「人」字原脱，据同上诸本补。
　　【二一】然则御史居常自待如此「则」字原脱，据宋本、宋撮要本及长编纪事本末卷三九赵抃等论陈执中补。
　　【二二】而御史之绳之如此上一「之」字原脱，据宋本、宋撮要本补。
　　【二三】务己胜而专于逆诈也「己胜」，宋蜀文辑存卷七所录作「角胜」。
　　【二四】乞以臣章并御史所奏「乞」字原脱，据宋本、宋撮要本补。
　　【二五】诏具为条「具」字原无，据宋史卷一九○兵志补。
　　【二六】其租秋一输「秋」、「一」二字原互倒，据同上书乙正。通考卷一五六兵考作「秋输」。
　　【二七】为社同上宋史作「为屋」。
　　【二八】壕外弓箭手尤为劲勇「外」原作「下」，据同上宋史、通考改。
　　【二九】数来争「来」原作「求」，据同上书改。
　　【三○】寄任原作「实任」，据宋本、宋撮要本及宋史卷二八五刘沆传改。
　　【三一】授非公选「授」原作「役」，据同上书改。
续资治通鉴长编
卷一百七十九
卷一百七十九
