<!-- { "loadSidebar": true } -->
　　臣闻自古取民之道，止于粟、帛与民力而已。三者皆生之无穷，而取之不竭，故尧、舜、三代以来，莫之能废。议者乃谓不役其身，止令输钱，则公私两便，臣请有以折之。国家泉货，经费所资，设官鼓铸，岁有定额，民或盗为，罪至论死。今弃其易出之力，而责其难致之钱【六】，固已非理；又使上户止纳数千，则优游卒岁，日益兼并，下户自来无役者，例使加赋，日朘月削，寖以穷困。损九分之贫民，益一分之上户，轻重倒置，孰甚于此！臣窃谓以一家一岁观之，则输钱若省而易给；以终身累世计之，则所出不赀而难供。今聚敛之臣，惟欲诛剥生灵【七】，而不为天下长久之虑，讵可信哉？
　　议者又谓人户轮不及三番处，恐役太重，臣亦有以折之。且治平之前，天下户口一千二百七十余万，而旧法役人五十三万六千余人；元丰之后，户口一千八百三十五万九千有奇，较之治平，已增五百六十余万，而新定役人止于四十二万九千余人【八】，比之旧法，却减十万七千之额，以为轮差不足，亦已过矣。然而天下州县，或有连值凶岁，人户流移，番次不足之处，则在有司通融补助，必不可以小节而废大法也。
　　臣伏观国家受命以来，百有余年，差役之法，已更六圣，随时损益，既皆中理，考观已试之效，固可行之不疑。而累年于兹，尚容移夺？臣窃谓知法之未良，改之不可不速，知法之已善，守之不可不固。今差法已善，陛下正当信而守之，执政大臣尤宜协心体国，坚拒邪说，而乃纵使奸慝倡为异论，摇动人情，惑乱天下，故议者谓今日纷纭之患，不在于无知之庶民，而特在于邪说之士大夫也。臣闻执狐疑之心者，来谗贼之口，持不断之意者，开髃枉之门。愿陛下特奋干刚，力主差役，深诏执政，固守初议，毋使轻徇浮言，妄有变易，庶使祖宗之成法，不为奸人之所夺，天下幸甚！贴黄：「臣勘会自行差役后来，臣僚执一偏之见，妄有申请，冲改过事目不少，其间甚多疏略抵牾，反为民害者。欲望圣慈特降指挥，下户部令画一条析闻奏，再委执政聚议，除利害的确须合更张，及一州一路自有所宜，不可通用外，其应缘邪说迁改变动去处，并乞却令依旧施行，所贵法度纯一，天下不惑。」
　　诏太师致仕文彦博特依前任宰臣添赐公使，仍令河南府管勾支用。
　　诏：「三路帅臣、监司，于本辖见任及前任武臣诸司副使以上，系军班出身内，精加选择才略声迹为众所推之人一两员，堪充路分以上主兵任使者，限一月密具职位、姓名，实封保明以闻。如已系路分以上及将领，亦听选举。候举到，令枢密院籍记姓名，遇有任使，暂抽赴阙，本路更加审察，如委可任使，即取旨升擢。」
　　御史中丞梁焘言：「臣窃以提举出卖解盐委任事权不轻，例得就移监司。今闻除授宣义郎孙□，顷在谪籍，朝廷特差通判永兴军，又移权发遣怀州，犹未到任，未有功状可以别当恩奖。况今搢绅之间，有才无过者甚众，若以公议采擢于孤寒簄远之地，不为乏人，何必区区求之于罪累之余，以示不广？殆无以感励材能忠厚之士，恐非陛下仁明至公之旨也。伏望圣慈特赐指挥，罢□上件差遣，且使为怀州，以观后效。」贴黄：「□诚有风力，所临治办，但以从事于贾青之刻薄，故得罪清议。今若且使为郡，俟政有恺悌之实，然后用之，未晚也。」（八月十二日，□知濮州；六年四月六日，当考。实录五月八日，提举出卖解盐程高为利路运判；政目五月八日，孙□提举解盐，实录乃不书。）
　　癸酉，吏部言：「改修到岁举大使臣及小使臣充升陟者，并通融奏举。诸路知州，小使臣幕职官不以知州者，非外条保官称知州者，准此。通判桂阳盐使六员【九】，黄河都大司官埽岸使臣二十员者准此，不满二十员者四员。」从之。（新削。）
　　乙亥，髃臣拜表请御正殿，复常膳，诏答不允。表四上，乃允之。（旧录云：「自去年冬无雪，至是始雨。」按政目，是月八日已得雨矣，今不取。新本因之。）
　　丙子，知沅州胡田言：「渠阳寨蛮人作过【一○】，臣领兵处置毕。」诏军兵等令运司各赐钱有差。
　　鄜延路经略司言：「保安军封到宥州牒称，请废兰州胜如等处堡。」诏：「熙河兰岷路经略司密勘会胜如、质孤两堡内见屯蕃、汉兵马并巡检使臣等人数，其城壁楼橹守御之具各有何次第，自元丰五年修后，有何事迹或文据可为西界照验，今当何辞折难回牒，及所称广割岭是何处，绘图以闻。」（六月八日，上官均言可考。月末，范育奏或附此。苏辙上言四事，并合参照。政目：三月末，宥牒、纳叶、胜如经且质孤、埒克节、努札三处创壁请毁去。四月末，令保安牒质孤、胜如建置年月。）
　　戊寅，枢密院言：「令举人及曾教学人，并阴阳卜筮、州县停闲人、会造兵器工匠，并不得入溪峒与归明蛮人相见，违者以违制论，许人告，每名赏钱二十贯，仍委本地分巡检、县尉觉察。」从之。
　　辛巳，直龙图阁、枢密都承旨韩川为中书舍人。
　　壬午，中书舍人王岩叟为龙图阁待制、枢密都承旨。
　　三省言：「尚书右丞许将奏：『臣近准敕差夏至祭皇地祇摄事。窃考祀仪，见乃者详定礼文所奏：亲祀南郊合祭天地非礼，乃建议罢圜丘皇地祇并从祀位，郊祀之岁，不及亲祠地祇，即遣冢宰摄事，已具为仪行之。臣伏以王者父天母地，并为大神，自古制祀虽有异同，然未有偏止而不躬行者也。且三岁冬至，天子亲祀，篃享宗庙，祀天圜丘，而其岁夏至方泽之祭，乃止遣上公，则是皇地祇遂永不在亲祀之典，此大阙礼也，不可不议。伏望圣慈博诏儒臣，请求典故，斟酌其宜，明正祀典，以作万世法。』」诏礼部、太常寺同共详议以闻。（元丰六年五月九日。元佑五年六月十二日又诏【一一】。政目云许将乞合祭地祇，当考。政目又于是日书勘蔡硕，今实录乃于八月四日书之，合从实录。）
　　侍御史孙升言：「臣窃观历代以来，君子进则天下治安，小人用则天下危乱，载在方册，明如日星，可为深戒。何则？君子进则上能尊君，下能爱民，汲引善良，放远邪佞，是以朝廷肃清，天下治安。凡所谓小人者，远之使不能为奸恶而已，非有意于害之也，故周易曰：『君子以远小人，不恶而严』也。小人则不然，一日得志于天下，则怀奸以罔上，朋邪而附下，党与交结，惟利是市，贼害善类，中伤忠良。贤人既亡，乱亦随起，故周易曰：『小人勿用，必乱邦也。』由是言之，则为天下万世计者，不可不以防微杜渐为戒也。臣按：赃满贷命编管韶州人蔡硕，当其兄蔡确为宰相之日，表里相应，挟权纳贿，骄奢淫佚，无所不为，前后奸赃，莫知其数。昨缘军器监计置物料，止一事尔，侵盗欺隐官钱至数万，烧焚帐历，伪作簿书，国朝以来，奸赃盈满，未有其比。朝廷特贷其死，置之善地，然凶焰未息，而怀邪市利之党，犹有交结。臣访闻韶州自来买铜，未有见钱支给，出照帖与铜户，俗谓之『油粮主守』，候岁月依次第支钱。昨来韶州郡县官员交结蔡硕，使于油粮主守处，每一贯照帖止用钱数百收买，遂冒法不依资次，一顿交给官钱与硕，不月余日，蔡硕赢落官钱千余贯。蔡硕遂于虔州【一二】用钱打造大船，乘载姬妾，鼓噪顺流浮江西下，自以为王法所不能制也。方其贷死之日，奸党交结，且犹若是，况其得志耶？伏望圣慈详察，特降指挥，下广南东路不干碍官司，体量韶州冒法支官钱与蔡硕官员，诣实因依，重行黜责，以戒附下罔上、惠奸贼民之党。」从之。（元佑五年五月初九日，升上此奏。政目十八日书勘蔡硕，即此。盖升以九日上奏，十八日得旨施行也。实录于八月四日乃书，今两存之。）
　　癸未，诏：「今后转运、提刑司巡所部州县，二年一周，仍岁按其半。旧条有故不能遍者，更不施行。」以臣僚上言，监司便文苟简，多不篃行本部故也。
　　丙戌，秘阁校理张舜民为殿中侍御史。（六月十二日改金外。）工部员外郎杨康国为监察御史。（康国，共城人，刘挚铭其父整。）监察御史杨畏为工部员外郎。谏议大夫刘安世、朱光庭等累奏乞罢畏台职，而畏亦自求免，故与康国两易。（所除御史在三月二十六日。）
　　太常寺状：「欲乞今后应辍朝并辍闻哀之明日，如前殿即辍起居，遇后殿起居或日参并准此。假日及后殿垂帘假日，合入官起居辍以次日。」从之。
　　诏赠太子太师元绛神道碑以「懿文」为额，从其子蓍宁请也。
　　戊子，新知延安府、观文殿学士范纯仁为观文殿大学士、知太原府。（五月二日除，梁焘云云。）
　　诏供备库使赵永宁为相州钤辖，以翼祖之后，特从其请也。
　　户部言：「应外官赴阙割俸，或全留在外请领，不带历身随行者，乞令所属勘验，给公据朝见，合门检点，报太府寺给二分料钱，小历勘请。」从之。（新无。六年五月二十六日可考。）
　　己丑，尚书省白札子：「勘会府界、诸路人户积年诸般欠负，名件稍多，前后官司奏请分展年料催纳不一，及有累经展阁去处，若并行催理，虑人户输纳不易。」诏：「将府界、诸路人户应见欠诸般欠负，以十分为率，每年随夏、秋科各带纳一分，愿并纳者听。仍置簿文定逐户诸般见欠，并为一处，及每年合纳数目，今年夏科为始理纳。如系各司钱物，即各置簿催理。所有前后累降催纳欠负、分科展阁指挥，更不施行。」（编录法册元佑五年五月二十五日圣旨，今掇取附见。苏辙奏目六年五月二十六日圣旨，恐苏辙误，今两存之。六年闰八月八日王岩叟云云可考。）
　　庚寅，御史中丞梁焘权户部尚书，左谏议大夫刘安世为中书舍人。焘、安世并以乞罢邓温伯承旨除命不从，辞所迁官不拜。诏遣中使谕焘，促令受告，仍押赴省供职。（焘于六月十四日方受命，刘挚记此甚详，今别见彼。）焘既称谢，即言过坤成节上寿讫当请外。而安世以病卧家，讫辞之。（八月十八日可考。）
