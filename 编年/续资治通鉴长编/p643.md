<!-- { "loadSidebar": true } -->
　　权御史中丞王畴欲车驾行幸，以安人心，丁丑，上疏曰：「陛下初即位，贵循祖宗之旧，毋少更改，至于一动一豫所以慰髃心者，亦不可废也。按真宗初有天下，咸平元年春三月，太宗小祥毕，是岁夏五月，车驾出祷雨，此皇祖旧典也。然则丧既逾年，犹在谅阴中，亦尝有所临幸，但不为游燕之事尔。陛下光有天命，丕冒海隅，不惟都城之人愿瞻日月之光，望羽旄之动久矣，虽四方之远亦皆向风环首，想听舆马之音以自慰也。今日月迁速，即过先帝小祥，虽圣孝思慕，未忍及于游幸，然京师宫馆所以奉真灵、延福禧，与列圣、列后神御之宅，臣愚恐宜于外朝听断之暇，长乐奉养之隙，中外无事，天体康宁，时或有所享谒请祷，以表陛下尊先奉神之心。虽然，在三年丧期之间，顾乘舆服御或亦未当全用常制，乞预诏太常阅典故，草具其仪。」即诏礼院详定。礼院奏：「今乘舆出入，诸从驾人乞不服锦蠞红色，其供奉皆用浅澹。」于是执政及谏官相继亦有请，上曰：「当与太后议之。」韩琦以白太后，太后曰：「上病新愈，恐未可出。」琦曰：「上意亦自谓可出矣。」太后曰：「今素仗皆未具，更少须。」琦曰：「此细事，不难办也。」乃诏有司择日以闻。
　　先是，司马光言：前代帝王升遐之后，后宫下陈者，尽放之出宫，还其亲族，所以遂物情、重人世、省浮费、远嫌疑也。窃惟先帝恭俭寡欲，清约执礼，后宫侍左右承宠渥者至少，而享国日久，岁增月积，掖廷之间，□食颇觽，陛下以哀恤之初，未忍散遣。今山陵祔庙，大礼俱毕，臣愚谓宜举前代故事，应先帝后宫非御幸有子及位号稍贵并职掌文字之人，其余皆给与妆奁放遣出外，各令归其亲戚【二】，或使任便适人。书之史册，亦圣朝一美事也【三】。
　　癸未，放宫人三百三十五人【四】。
　　司马光又言：「王化之兴，始于闺门，故易基干、坤，诗首关雎。前世皆择良家子以充后宫，位号等级各有员数，祖宗之时，犹有公卿大夫之女在宫掖者。其始入宫皆须年十二三以下，医工诊视，防禁甚严。近岁以来，颇隳旧制。内中下陈之人，竞置私身，等级寖多，无复限极。监勒牙人，使之雇买，前后相继，无时暂绝。至有军营、井市下俚妇人，篮处其间，不可辩识。此等置之宫掖，岂得为便？臣尝念此，不胜愤惋。今陛下即位之初，百度惟新，嫔嫱之官皆阙而未备，臣谓宜当此之时，定立制度，依约古礼，使后宫之人共为几等，等有几人【五】。若未足之时【六】，且虚其员数，既足之后，不可更增。凡初入宫，皆须幼年未适人者，求乳母亦须选择良家，性行和谨者，方得入宫，传之子孙，为万世法。此诚治乱之本，祸福之源，不可以为细事而忽之也。」
　　甲申，御迩英阁，上谕内侍任守忠曰：「方日永，读讲官久侍对未食，必劳倦。自今视事毕，不俟进食，即御经筵。」故事，讲读毕，拜而退，上命毋拜，后遂以为常。上自即位感疾，至是犹未全安，多不喜进药。吕公着讲论语「子之所慎，斋、战、疾」，因言：「有天下者，为天地、宗庙、社稷之主，其于斋戒祭祀必致诚尽恭，不可不谨。古之人君，一怒则伏尸流血，故于兴师不可不谨。至于人之疾病，常在乎饮食起居之间，觽人所忽，圣人所谨。况于人君任大守重，固当节嗜欲、远声色、近医药，为宗社自爱，不可不谨。」上纳其言，为之动容俛首。后因辅臣奏事，语及公着，欧阳修曰：「公着为人恬静而有文。」上曰：「比于经筵讲解甚善。」
　　司马光言：「伏见权御史中丞王畴，建言乞陛下循真宗故事，幸诸寺观祈雨，朝廷虽从其请，而讲议选日已踰旬浃【七】，至今车驾未出，觽论狐疑，皆云事恐中辍。臣愚窃以陛下践位已踰儙年，京城百姓未闻属车之音，重以向者圣体不安，远方之人妄造事端，讹言未息，若闻车驾一出，则远近释然，莫不悦喜。况今春少雨，麦田枯旱，禾种未入，仓廪虚竭，闾里饥愁。陛下为民父母，当与同其忧苦，祈祷髃神，岂可晏然视之，不以疚怀？况诏命已降，流闻四方，若复迁延，久而不出，则道路之人逾增猜惑，不若向时初无此议也。且王者以四海为家，故称乘舆，或称行在，车驾暂出，近在京城之内，亦何必拘瞽史之言，选拣时日，忘万民朝夕之急？殆非成汤桑林、周宣云汉之意也。臣愚伏望陛下断自圣心，于一两日之间，车驾早出，为民祷雨，以副中外颙颙之望。」
　　甲午，祈雨于相国天清寺、醴泉观。帝久不豫，至是士庶驩呼相庆。
　　五月己亥，诏【八】：「自今水旱，命官祷于九宫贵神。」初，胡宿上言：「窃见前书所载，九宫贵神实司水旱，虽不见经，而当时尊祀次昊天上帝【九】。唐明皇、肃宗尝亲祀之。虽太和降为中祀，至会昌即复其礼，仍以宰相往修祠事。国家祗若旧典，列于常祀，至和中，因修时祭，光禄小吏慢祀而震死者二人，威灵所传，耳目未远。今首夏垂尽而时雨尚愆，有恻上仁，篃走髃望。昔宣王遭旱，云汉之诗曰：『上下奠瘗，靡神不宗。』况水旱之神，又可阙诸？臣愚以为宜因此时特遣近臣并祀九宫贵神。」诏礼院详议。于是，礼官议以国朝旧制，每岁雩祀外，水旱稍久，则遣官告天地、宗庙、社稷及诸寺观、宫庙，九宫贵神今列大祀，亦宜准此命官就坛祈祷。故从之。案：自此以下皆五月中事，此条之首疑脱「五月」二字。
　　壬寅，诏三班院：「使臣无私罪、有劳绩，及有荐举差使十年以上者，许经本院睳述，或吏干可以理繁剧，或武□可以擒奸盗，委主判官先验材器可否；如愿试边事时务策者，量试一道，如有可取，即送枢密院考覆取进止，渐与试用。仍每年不得过十人。」
　　丁未，命天章阁待制兼侍讲吕公着，集贤校理、同修起居注邵必编集仁宗御制。
　　戊申，皇太后出手书还政，是日遂不复处分军国事。先是，上疾稍愈，自去年秋即间日御前后殿视朝听政，两府每退朝，入内东门小殿覆奏太后如初。太后再出还政手书，大臣以白上，辄留之不出。上既康复无他，太后复降诏书还政。韩琦久欲太后罢东殿垂帘，尝一日取十余事并以禀上，上裁决如流，悉皆允当。琦退，与同列相贺，因谓曾公亮等曰：「昭陵复土，琦即合求退，顾上体未平，迁延至今。上听断不倦如此，诚天下大庆，琦当于帘前先白太后，请一乡郡，须公等赞成之。」公亮等皆曰：「朝廷安可无公？公勿庸请也！」于是诣东殿，覆奏上所裁决十余事，太后每事称善。同列既退，琦独留，遂白太后，如向与公亮等言。太后曰：「相公安可求退？老身合居深宫，却每日在此，甚非得已，且容老身先退。」琦即称前代如马、邓之贤，不免贪恋权势，今太后便能复辟，马、邓所不及，因再拜称贺；且言台谏亦有章疏乞太后还政，未审决取何日撤帘。太后遽起，琦厉声命仪鸾司撤帘，帘既落，犹于御屏微见太后衣也。太后还政撤帘事据蔡氏直笔、邵氏见闻录，并参取韩琦家传及王岩叟别录【一○】。及家传所载太后不乐还政等语，皆亏损圣德，且非事实，今并削去。直笔误云琦告枢相文彦博，亦不取。案：撤帘还政事宋史不载，曹后传云后命还政，帝持书久不下，及秋始行之，亦与此不合。
　　嘉佑初，琦与富弼同相，或中书有疑事，往往私与枢密院谋之。自弼使枢密，非得旨令两府合议者，琦未尝询于弼也，弼颇不怿。及太后还政，遽撤东殿帘帷，弼大惊，谓人曰：「弼备位辅佐，他事固不敢预闻，此事韩公独不能与弼共之耶？」或以咎琦，琦曰：「此事当时出太后意，安可显言于觽！」弼自是怨琦益深。富弼怨韩琦事据司马氏记闻。邵氏见闻录称富弼谓韩公欲致弼于族灭之地，恐弼初无此言也。
　　吕诲上言：「恭闻皇太后罢同听政，谦尊之德，辉光益着，在于圣世，诚为庆事。臣窃以陛下方隆孝治，义切安亲，尊奉之宜，当全恭顺。昔先帝拔陛下于公族，三十年中，孰不知皇太后经营佐佑之助？迨宣遗制，力扶天步，不幸三日之外，陛下违豫，大臣协谋，乃建是策。比翊辅踰年，政令平允，于陛下之恩为至矣，于庙社之计为深矣。今遽宣诏命，罔知其由，在皇太后则为得之，在陛下宜何如哉？臣愚伏望宸衷特降诏旨，曲形逊让，至于再三，感动髃情，庶几中礼。追思先帝之顾托，不失圣母之欢心，克全孝恭，斯为尽善。中外明知，无俾窃议盛德于始终之际也！」
　　诲寻又言：「帝尧受命，不以位为乐，而以天下为忧，及其成功，率由仁孝尔。先帝在位四十余年，天下晏然，非有他术，仁孝而已矣。一旦举万乘之业属于陛下继承，安得不以仁孝为先？且皇太后事先帝日久，稔详治道，方罢共政，虽陛下至明烛理，凡百宜关白，示未敢专之意，则上慰慈颜，所得多矣。元元知陛下奉亲尽礼，孰不翕然从化？帝尧之道，斯不难至也。」
　　庚戌，上始日御前后殿如故。
　　御史中丞王畴上疏曰：「臣伏思母后辅佐先帝垂三十年，慈懿之范充被海内。往时国嗣未建，而皇太后于陛下已有保养之勤，母子之恩可谓旧矣；乃嘉佑末先帝择嗣未决，而皇太后于陛下又有辅赞援引之力【一一】。所以然者，曹氏亲党之近，知陛下仁圣，必可任天下也。陛下入继未半年而先帝弃宫室，皇太后手扶陛下升帝座，恩德之外，又有大功。陛下即位数日而疾作，中外震骇摇动，皇太后又肯从权以当天下之务，内则调治医药以拯护陛下，外则弹压人心以济先帝之终事。内外兵民无纤毫之警，使陛下得以深处清禁，累月踰时而圣体遂宁，则又有保佑之劳也。今陛下既南向负扆以临髃臣，车驾出幸以慰都人之望，复日御前后殿，修祖宗旧制，虽仁明聪哲足以感悦兆庶，原其本始，亦由皇太后拥翊顾复而然也。其所成就如此，而推避威福，能以国柄专归陛下，可谓圣功之始终者，虽古之贤后不能加也。臣愚以为母后风烈见于世者如此，陛下当崇礼极情而答之，于以示天下、夸后世，不可使慈孝之迹两未光明，愿诏二府大臣讲求所以尊崇母后之礼。若朝廷严奉之体，与岁时朔望之仪，车服承卫之等威，百司供拟之制度，他时尊称之美号，外家延赏之恩典，凡可以称奉亲之意者，皆宜优异章大，以发扬母后之功烈，则孝德昭于天下矣。」是日，诏中书、枢密院参议尊崇皇太后仪范以闻。
