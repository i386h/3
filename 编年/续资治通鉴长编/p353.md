<!-- { "loadSidebar": true } -->
　　八月己未，罢京东安抚使，知青州、礼部尚书夏竦加刑部尚书，赐转运使刑部郎中杨日严、兵部员外郎张存三品服，以所部岁饥而赈济有劳也。
　　庚申，遣入内供奉官周惟德往环庆路体量边事，以赵元昊数入寇也。
　　徙知定州、龙神卫四厢都指挥使、永州防御使刘平为环庆路副都部署。上初擢平主四厢，谓左右曰：「平，所谓诗书之将也。」平在定州，尝建言：「臣前在陕西，见元昊车服僭窃【七】，势且叛矣，宜严备之。」不听。及是，又戒平曰：「知卿有将略，故委以边寄，卿其勉之【八】。」加赐钱百万。
　　资政殿学士、户部侍郎薛奎卒。始，奎以病罢政，上手书禁方赐之。会小间，入见。既归，疾复作，遂不起。赠兵部尚书，谥简肃。奎在政府，谋议无所回避【九】，或时不得如志，归辄叹箢不食。家人笑曰：「何必如是。」奎曰：「吾仰臱古人，俯愧后世尔。」尤善知人，范仲淹、庞籍、明镐，自为吏部选人，皆以公辅许之，后卒如其言。欧阳修、王拱辰，皆其女貋也。
　　辛酉，河阳三城节度使、同平章事、判陈州杨崇勋，落平章事，知寿州。崇勋子合门祗候宗说监济州税。先是，内侍押班周怀信言：「兄怀政天禧中给事东宫，最取亲信【一○】，奸臣谋危皇嗣，心怀忠愤，议除憸党，为崇勋及杨怀吉【一一】诬告被诛。今怀吉虽死，而崇勋尚居将相，乞正其事，以慰幽魂。」故有是命。怀吉弟供备库使怀志，子合门祗候永孚、入内高班永德、入内黄门永诚永迁，鎫坐降黜。
　　知制诰李淑言，太常博士、直集贤院黄鉴尝同修三朝宝训，书垂就而死，请录其嗣。诏以鉴子敏为郊社斋郎。
　　壬戌，有星孛于张、翼，长七尺，阔五寸，十二日而没。
　　癸亥，枢密使、吏部侍郎、检校太傅、同平章事王曙卒，赠太保、中书令，谥文康。曙方严简重，有大臣体。尝言人臣患不节俭，今居第多踰僭，服玩奢侈，仆妾无数，宜有数制。及贵显，故深自抑损。喜学浮屠，斋居蔬食，泊如也。子益恭以荫为卫尉寺丞，性淡于荣利，慕唐王龟之为人，数解官。曙始参知政事，治第西京，既成，益恭作书陈止足之义，劝曙谢事退居，导引服食，以养寿命。曙为诗答之，然卒不果去。益恭终父丧，遂以司门员外郎致仕，日阅古书奇画自适，间与浮屠、隐者出游，洛阳名园山水无不至云。
　　甲子，宰臣吕夷简等上表请立皇后。
　　诏泾原、环庆、秦凤、鄜延路部署钤辖司，察缘边堡寨都监、监押、巡检有畏懦不任事者以名闻。
　　参知政事宋绶以帝富于春秋，天下无事，虑燕乐有渐【一二】，乃上言：「自古守成之君，皆兢兢抑畏，不忘顾省，何者？人心逸于久安，而害生于所忽。故立防于事之始，销变于未萌之前。若事至而应，不亦殆与！臣愿饬励髃司，勿以承平自怠。又驭下之道有三：临事尚乎守，当机贵乎断，兆谋先乎密。能守则奸莫能移，能断则邪莫能惑，能密则事莫由变。斯安危之所系，愿陛下念之。至若朝务清暇，深居闲燕，声味以调六气，节宣以顺四时，爱养玉躬，使不至伤过，乃保和平无疆之福也【一三】。」
　　戊辰，上不豫。
　　己巳，赐环庆路经战卒缗钱。
　　庚午，天平节度使、检校太师、同平章事王曾为吏部尚书、同平章事、枢密使。南京留守推官奉符石介贻曾书曰：「伏闻驿骑走西洛，召相公入为枢密使，社稷幸甚。皇上聪明神圣，英威武睿，即位十有三年，不好游畋，不近声色，恭俭之德，闻于天下。观去年自四月一日之后，升任贤俊，黜退奸慝，发号施令，风行雷动，可谓尸居而龙兴，水默而神竦，惟几也成天下之务，惟深也通天下之志，惟神不怒而威，不疾而速矣。睿智类乎唐太宗，资才高于汉武帝。是时四夷侧耳震骇，海内耸目鼓舞，人人自以为逢尧、舜，家家自以为登太平。正月以来，闻既废郭皇后，宠幸尚美人，宫庭传言，道路流布。或说圣人好近女室【一四】，渐有失德。自七月、八月来，所闻又甚，或言倡优日戏上前，妇人朋淫宫内，饮酒无时节，钟鼓连昼夜。近有人说圣体因是尝有不豫。春秋传曰：『是为近女室，疾如蛊，非鬼非食，惑以丧志。』斯不得不为虑也。太祖、太宗、真宗三圣人，以天下相传授至于陛下，陛下当复传于子传于孙，以至于亿万世也。今圣嗣未立，圣德或亏，血气未定，戒之在色，湎淫内荒，万一成蛊惑之疾，社稷何所属乎？天下安所归乎？今见变异，人心忧危，白气彻霄，凶灾荐岁，此天地神灵所以示劝戒，警悟于陛下也。见灾而惧，或可变祸为福，若犹不悛，灾益深而祸益长也，为国家者可不为深虑。相公昔作元台，今冠枢府，中外更践，华夏具瞻，社稷安系于相公，社稷危亦系于相公。相公久去近侍，方自外来，圣眷至深，君心所属，当此之时，即宜以此为谏。谏止则已，谏不止则相公请辞枢密之任，庶几有以开悟圣聪，感动上心也。若执管仲不害霸之言，以嗜欲间事不可极争，则遂启成乱阶，恐无及矣。伏惟相公留意焉。勿谓狂夫之言不足采听，斯乃国家计也。相公或罪其狂讦，赐之诛戮，固所甘心。既疏贱在外，不得极陈一言，受斧钺于天子之前，以狂讦得罪于相府，亦其死所也。」
　　辛未，以星变，大赦，避正殿，减常膳，出内藏库钱优赏在京将士。诏辅臣延和殿阁奏事，其诸司事权令辅臣处分。
　　壬申，诏：「净妃郭氏出居于外【一五】。美人尚氏为道士，居洞真宫【一六】。杨氏别宅安置。曩者母后临朝，臣僚戚属多进女口入内，今悉遣还其家。长秋之位，不可久虚，当求德门，以正内治。」郭后既废，尚、杨二美人益有宠，每夕侍上寝，上体为之弊【一七】，或累日不进食，中外忧惧，皆归罪二美人。杨太后亟以为言，上未能去。入内都知阎文应早暮侍上，言之不已，上不胜其烦，乃颔之。文应即命□车载二美人出，二美人泣涕，词说云云，不肯行，文应搏其颊，骂曰：「宫婢尚何言！」驱使登车。翼日，降是诏。
　　初，蔡齐力争削遗诰中「太后参决军国大事」之语，吕夷简叹曰：「蔡中丞不知，吾岂乐为此哉！上方年少，恐禁中事莫有主张者尔。」及二美人争宠恣横，卒赖太后排遣之，或谓夷简意实在此。然议者以为人主既壮，而母后听政，自非国家令典。虽或能整齐禁中，而垂帘之后，外戚用事，亦何所不至，齐之力争，不为失也。逐二美人，据记闻。吕夷简论蔡齐，据龙川别志。
　　度支判官、兵部员外郎、直集贤院谢绛为契丹生辰使，内殿承制、合门祗候李守忠副之。度支判官、刑部员外郎、直集贤院段少连为正旦使，供奉官、合门祗候杜赞副之。
　　契丹法天太后专制其国，多杀功臣【一八】，用萧氏兄弟分监南北蕃汉事。萧氏奴为团练、防御、节度、观察使者【一九】至四十人。范阳无赖辈以故多占名为萧氏奴。契丹主以上尊酒、银带赐乐工，太后怒，鞭乐工。契丹主疑内品告太后，阴使左右杀内品一人【二○】，太后愈怒，下吏杂治，语连契丹主，契丹主曰：「我贵为天子，乃与囚同答状！」郁郁不平，即与耶律喜孙谋，率兵逐太后，以黄布车载送庆州，守圣宗冢，遂杀永兴宫都总管高常哥及内侍数十族。命内库都提点王继、内侍都知赵安仁等监南北面蕃汉臣僚。每岁遣使贺契丹主生辰、正旦，并及其母，于是罢之。圣宗乃隆绪庙号。王向子直尝以契丹降人田玮所言书敌事，载契丹徙其母于博荡沙中，恐即此也，然考按多不合，今不取。
　　甲戌，司天言孛星不见。
　　降六宅使从演为六宅副使，东八作副使从湜为内殿承制，仍绝朝谒。母莒国夫人何氏，坐不能导训，自今毋得入内。右侍禁尚继斌、左班殿直尚继恩继能鎫除名。从演尝以婢遗尚美人，从湜受美人所寄金，又为访求其父继斌，故皆责之。丙子，编管继斌于邓州，继恩湖州，继能滁州。从演、从湜，皆德芳孙也。踰年，乃复从演、从湜官，仍许朝谒。
　　废信州宝信县为镇。
　　壬午，降皇城使、英州刺史王怀节为左骁骑将军，坐其弟怀德妇持货私遗尚美人求管军。上以其父继忠尝陷契丹，不欲重贬之。
　　殿中侍御史庞籍言：「故驸马都尉□元扆从子东头供奉官守则，近与尚继斌结婚【二一】，前权三司使范讽遗以银鞍勒【二二】。守则监左藏库，讽为矫奏羡余，改一官。请付台鞫其事。」宰相李迪雅善讽，寝不报。乙酉，籍与左司谏滕宗谅，鎫坐言宫禁事不实，改祠部员外郎，出籍为广东转运使，宗谅知信州。宗谅尝以上体多疾，奏疏谏内宠，其略曰：「陛下日居深宫，流连荒宴，临朝则多羸形倦色，决事如不挂圣怀。」语太切直，故出。宗谅疏，据记闻。
　　始上不豫，侍医数进药不效，人心忧恐。魏国大长公主荐翰林医学许希诊曰：「针心下包络之间，可亟愈。」左右争言不可。诸黄门请身试之，无所害，遂以针进，上疾愈。九月戊子，授希翰林医官，仍赐绯衣、银鱼及器币。希拜谢已，又西向拜。帝问其故，对曰：「扁鹊，臣师也，今者非臣之功，殆臣师之赐，敢忘所师乎！」乃请以所得金创扁鹊庙，为筑庙于城西隅，封神应侯。其后庙益完，学医者归趋之，因立太医局于其旁。希，开封人也。
　　己丑，髃臣上表请御正殿，复常膳。表三上，乃从之。
　　辛卯，枢密院言：「陕西缘边戍兵，多为大将选置麾下，及偏裨临阵，鲜得精锐自随。请自今以全军隶逐将，毋得擅有占留。」从之。
　　壬辰，髃臣上表请双日不视朝，从之。仍诏中书、枢密院，双日有合奏事，亦许便殿请对。十二月末，孙沔云云。
　　癸巳，诏每岁十月遣宗室正刺史以上一员朝拜诸陵。先是，孟冬拜陵，止令内司宾往。沧州观察使守节言非所以致虔恭也，请以身先之。诏从其请。
　　丁酉，帝康复，御正殿，复常膳。
　　降司农少卿王贻庆在京监当。初，贻庆子涣知巨野县，坐纳赂，贬汝州长史。贻庆侄女为宗室从湜妇，贻庆尝私使请于禁中。下开封府劾其罪，既责贻庆，益徙涣虢州。
　　范仲淹知睦州，不半岁，徙苏州。州比大水，民田不得耕，仲淹疏五河，导太湖注之海，募游手兴作。未就，又徙明州。转运使言仲淹治水有绪，愿留以毕其役。庚子，诏仲淹复知苏州。
　　免天下第九等户支移、折变。
　　辛丑，免舒州怀宁县民输折役茶，从范仲淹安抚淮南时所请也。
