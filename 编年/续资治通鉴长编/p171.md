<!-- { "loadSidebar": true } -->
　　河决澶州横□埽，命知制诰李宗谔致祭，官具舟楫济民，乏食赈之。
　　辛亥，以永清节度使周莹为天雄军都部署，知军府事，代河阳三城节度使王显也。命显归本镇。显上疏陈三策，以为：「大军方在镇、定，敌必未敢引觽南侵，若车驾亲征，望且驻跸澶渊，诏镇、定出军会河南大军合势攻杀。或契丹主与其母氏虚张形势，以抗我师，潜遣锐兵南下，迫河与驾前诸军对敌，即望令镇、定之师，直趋彼帐，攻其营寨，则缘河游兵自退，所谓不战而屈人兵也。或分遣骑兵千、步兵三千于濮州渡河【九】，横掠澶州【一○】，继以大军追北掩敌，此亦出其不意也。」
　　诏内外髃官所保举人，亦有中道迁变，傥或不令上言，必恐负累滋多，宜令自今此类并许陈首，当惩责其人，特免连坐。
　　先是，洛苑副使李允则知沧州，巡视州境川原道路，浚浮阳湖，葺营垒官舍，间掘井城中，人厌其烦。是月，召归。及契丹来攻，老幼皆入保而水不乏，又取冰代炮石以拒之，遂解去。上乃谓允则曰：「顷有言卿浚井葺屋为扰民者，今始知卿善守备也。」转西上合门副使、镇定高阳三路行营兵马都监，押大阵东面。（三路都监、押大阵东面，实录无之，今从本传。）请对，自陈武技非所长，不可以当边剧。上曰：「卿为我运筹策，不必当矢石也。」赐白金二千两，副以帷帐、什物。凡下诸路宣制，必属允则省而后行。允则尝请选武臣知祁州，代大理寺丞高尹【一一】。上曰：「尹通判真定，有干职称，朕以祁州新建，籍人绥缉，故徙任之。其后颇闻城隍渐完，州事粗治。边郡须任武臣，非通论也。」（高尹事据宝训附见，当考。）
　　闰九月癸丑，遣使劳北面诸军，赐钱有差。
　　洺州团练使上官正知沧州兼部署。
　　诏分西面缘边兵赴宁州及庆州，埙寇至乃追发。
　　宋州言决河塞，水复故道。
　　乙卯，令代州副部署元澄，俟戎人南牧，即率所部于境上御备牵制之。仍令并、代州副部署雷有终至时领兵由土门路赴镇州，与大军合，寨于平定军。
　　诏河北吏民有集强壮杀契丹者，令所在援之，仍颁赏格。
　　初，开封尉张易捕盗八人，送左军巡，狱成坐流，既决，乃获真盗。御史台劾问得实，前知府梁颢已卒，判官、屯田员外郎、直史馆盛玄责监洪州税，推官、赞善大夫李湘责监永丰税。（李湘，未见。）
　　丁巳，内出银三十万两付河北转运司贸易军粮，命国子博士张绅、秘书丞陈纲、大理评事秘阁校理刘筠同经度之。（张绅，未见。陈纲，泉州人。）
　　己未，甘州回鹘遣使来贡方物。时有诏禁蕃部私买系禁香药，回鹘有违禁者，三司请即论决。上曰：「绝域远来，未知国法，骤加刑辟，恐失绥远之道。」乃令先具罪状以闻。
　　庚申，令北面缘界河部署康进、邢州路刘用各率所部赴沧州、邢州屯守，戎人入寇即邀击之。
　　癸亥，令天雄军以北及滨、棣、德、博等州警察部内，有因敌骑入寇，警劫民户资财，情理切害者，不限有赃无赃，首从并处斩讫奏，自余禁系取裁。
　　夔州路转运使薛颜等言，川峡戍兵等素不阅习，内夔、施最近蛮境，请各付戎器，时加练训，从之。
　　丙寅，以马军都指挥使、感德节度使葛霸为澶州修河都部署，崇仪使张利涉、内殿崇班王怀昭副之。（葛霸，真定人。张利涉，未见。）
　　丁卯，命内侍左班副都知阎承翰同制置河北东、西路缘边事。
　　戊辰，命考功郎、直秘阁潘谨修诣邢州祭醮，为民祈福，以修城功毕也。
　　诏户部判官工部员外郎李防、右正言直史馆张知白等，分诣江南东、西路理系囚，访民疾苦，祠境内山川，旱故也。
　　己巳，令诸州兵在京执役者两月一赐缗钱。
　　辛未，北面都部署王超等引大军顿唐河，树营栅以备寇。（辛未，十九日也。二十三日奏到。）
　　先是，判太常礼院孙何等言：「准诏，与崇文院检讨详定司天所奏明德皇后园陵月日者。伏以宗庙之仪，飨祀为大，若三年不祭，则阙孰甚焉。今司天言丙午岁方利大葬，今岁止可于壬地权殡，仍勿动土。臣等再三询问，复有论列，安敢以礼官、博士之议，拒冯相、保章之说？况事系园寝，理务便宜。今参详丧葬之义，古有变礼，合祔自乎姬旦，始墨由乎晋襄，书之简编，亦无议诮。按礼云：『葬者，藏也，欲人不得见也。』既不欲穿圹动土，则莫若就司天所择之地，依丧记王后之殡，居棺以龙輴，攒木题凑，象旘上四注，如屋以覆，盖尽涂之，所合埋重。如不欲入土，则至时焚之。如此，则是用攒礼而有葬名，所冀稍合经典，便可行虞，升祔神主，荐享宗庙。」上曰：「阴阳拘忌，前代不取。今但依典礼而行，不烦定议。」宰臣李沆等奏：「近年皇属，继有悲惨。又母后上仙，圣心过有哀毁。阴阳之说，亦有所疑，恐须避忌。若如礼官所请，则于国家之礼，得合便宜，宗庙之祠，亦无旷阙。」
　　议既定，宗正卿赵安易言：「礼云既虞作主。虞者，已葬设吉祭也。明未葬则未立虞主及神主，所以周制但凿木为悬重，以主神灵。王后七月而葬，则埋悬重，掩元宫，凶仗、辒辌车、龙輴之属焚于柏城讫，始可立虞主。吉仗还京，备九祭，复埋虞主，然后立神主，升庙室。自旷古至皇朝，上奉祖宗陵庙，遵行此礼，何以今日乃违典章，苟且升祔。方权攒妄立神主，未大葬辄埋悬重，柰棺柩未归园陵，则神灵岂入太庙，柏城未焚凶仗，则凶秽唐突祖宗。望约孝章近例，径于壬地权攒【一二】，未立神主，升祔凶仪，一切祗奉，俟丙午年灵驾西去园陵，东回祔庙，如此，则免于颠倒，不利国家。」
　　安易又请下台省集百官分析，乃诏有司再加详定。孙何等上言：「按晋书羊太后崩，废一时之祀，天地明堂，去乐不上胙【一三】。又按礼王后崩，五祀之祭不行，既殡而祭。所言五祀不行，则天地之祭不废。遂议以园陵年月不便，须至变礼从宜。又缘先准礼文，候神主升祔毕，方行飨祀，若候丙午岁，则三年不祭宗庙，礼文有阙。况明德皇太后德配先朝，礼合升祔。遂与史馆检讨同共参详，以为庙未祔则神灵不至，伏恐祭祀难行；攒既毕则梓宫在郊，可以比附葬礼。安易本不知书，直谓未升祔间，诸庙既及七月，即合依时荐享，所以妄逞瞽言【一四】，以凶仗为凶秽，目髃官为颠倒，指斥梓宫直名棺柩，令百司分析园陵，浼□圣聪，诬罔臣下。安易又云：『昔日睹髃官尽公，奉二帝诸后，并先山陵后祔庙。今日睹髃官颠倒，奉明德皇太后，独先祔庙后园陵。』今详当时先山陵后祔庙，盖为年月便顺，别无阴阳拘忌；今则年月未便，理合从宜。未埋重则礼文不备，未升祔则庙祭犹阙，须从变礼，以合圣情。兼明德皇太后将赴权攒，而安易所称『柏城未焚凶仗，则凶秽唐突祖宗。』按檀弓云：『丧之朝也，顺死者之孝心也。』郑玄注云：『谓迁柩于庙。』又云：『其哀，离其室也，故至于祖考之庙而后行。商朝而殡于祖，周朝而遂葬。』今亦遥辞宗庙，岂可以礼经所出目为颠倒，吉凶具仪谓之唐突？又云：『孝章皇后至道元年崩，亦缘有所嫌避，未赴园陵，出京权攒之时，不立神主入庙，直至至道三年西去园陵礼毕，然后奉虞主还京，易神主祔庙，以合经典。』今详当时文籍，缘孝章为太宗嫂氏，上僊之时，止辍五日视朝，百官不曾成服，与今不同，从初亦无诏命，令住庙享。今明德皇太后母仪天下，主上孝极曾、颜，况上僊之初，即有遗命权停享祀。今按礼文，固合如此。安易荒唐庸昧，妄有援引，以大功之亲，比三年之制，欺罔君上，乃至于斯。况安易本乏时材，实无公望，以讦直自负，所诋者无非善良，以清要自高，所尚者无非鄙俗。名官之志，老而益坚，诗、书之文，懵而不习。本院所议，并明称典故，旁考时宜，虽曰从权，粗亦稽古，请依元议施行。」从之。
　　癸酉，明德皇太后灵驾赴攒宫于安肃门外旌孝乡之沙台。有司言：「奉辞礼毕，请吉服还内，皇帝及诸王六宫缞服、绖、杖并焚之，至丙午岁改葬，依礼例服缌。」上初览奏，甚难其事，宰相固以请，乃诏皇族心丧毕三年之制。
　　契丹主与其母举国入寇，其统军顺国王挞览引兵掠威虏、顺安军，魏能、石普等帅兵御之，能败其前锋，斩偏将，获印及旗鼓、辎重。又攻北平寨，田敏等击走之。又东趋保州，振武小校孙密领十卒侦事【一五】，中路遇敌前锋，密等依林木彀弓弩以待之，敌下马以短兵格斗，密等射杀十数人，又杀其军校，获所佩右羽林军使印。进攻州城，不利而北。
　　是日，（二十二日也。）挞览与契丹主及其母合势以攻定州，王超阵于唐河，执诏书按兵不出战，敌势益炽，其轻骑俄为我裨将所击，乃率觽东驻阳城淀【一六】。（契丹以闰月二十二日至唐河，与大军遇，十月六日王超奏始到。王继忠书亦云二十二日至唐河，超奏二十四日复至，而继忠书无之，或继忠不尽言其事乎？实录于闰月二十四日即书「北面奏继忠致书石普」，所称北面，当指王超。然超奏后此十余日乃达，恐非超奏也。且敌以二十二日至唐河，后两日朝廷即得继忠书，似太早，疑实录乃追书此事，不必因北面奏耳。威虏至京二十一程，顺安一十九程，北平一十九程，定州一十八程，实录、本纪及契丹传载威虏、顺安、北平之捷皆重出，其实一事耳。缘北面都部署与诸路都部署各奏，其奏又不同到，故史官误书也，今不取。又按魏能传云：上以能勇干，再任威虏，配精甲，伺戎人动止，戎人百余剽居民，树蕃僧为帅。能与田敏、杨勋合兵，设伏击之，擒其帅。戎人逼军城，能与张凝出兵拒之，我师小衄，能即引觽入城，凝战走之。田敏传云：「敏为北平部署，赐御剑，听以便宜从事。敌复入寇，敏与战杨村，败之。敏谍知契丹主去北平十里蒲阴驻寨，期翌日再攻北平，敏夜率锐兵袭破其营帐，契丹主大惊，问挞览曰：「今战者谁？」挞览曰：「所谓田厢使。」契丹主曰：「彼锋锐不可当。」遂引觽去。所称杨村之战，他传无异辞。能逗挠无功，见张凝传，今就十月乙巳及下二月癸巳分载之。顺安之捷，其部署盖石普也，而普传特不详。实录于闰月二十二日癸酉载北平之捷，亦并称田敏、杨勋，不知杨勋时为何官。保州为部署者，又不见姓名。皆当细考。）
