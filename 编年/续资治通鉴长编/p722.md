<!-- { "loadSidebar": true } -->
　　御史中丞杨绘言：「非不知助役之法乃陛下闵差役之不均，欲平一之，使民宅于大均之域，或有羡余，即以待水旱之岁，免取于民，此虽尧、舜之用心何以臻此。然闻干其任者，惟务敛之多而行之峻，致天下不尽晓朝廷之意，将以为率其剩者而官取之，此不可以不言也。两浙提点刑狱王庭老、提举常平仓张靓科两浙一路役钱至七十万，至有一户出三百千，民皆谓供一岁役钱之外，剩数几半。虽司农寺未即从之，然民闲咸谓王庭老必赏之以本路或邻路监司，张靓必赏之以馆职或检正，此必因取数多，而谤议兴也。乞陛下取其数而阅之，果如民闲所说，则乞裁损行下，以安民心。」据杨绘分析，此札子乃四月下旬所进。是年七月十一日，比外、权同两浙提刑兼常平事王庭老权发两浙运副【七】，仍兼领常平。
　　御史刘挚言：「臣伏见内臣程昉、大理寺丞李宜之于河北开修漳河，功力浩大，凡九万夫。所用物料本不预备，需索仓猝，出于非时，官私应急，劳费百倍。除转运司供应秆草梢桩之外，又自差官采漳堤榆柳，及监牧司地内柳株共十万余，皆是逐州自管津岸。河北难得薪柴，村农惟以麦□等烧用及经冬泥补，而昉等妄奏民闲不用，已科一万余功，差本司兵士散就州县民田内自行收割。所役人夫，莫非虐用，往往逼使夜役，蹂践田苗，发掘坟墓，残坏桑柘，不知其数。愁苦之声流播道路，传至京师，而昉等妄奏民闲乐于功役，无不悦喜。民夫既散，役兵尚众，本路厢军徱刷都尽，诸处无不阙事，而昉等奏陈不已，形迹州县，凌侮官吏，仍乞于洺州调起急夫，又欲令役兵不分番次。其急切扰攘，至于如此！本路监司畏昉之势，不敢言其非，而上下以目。臣不知昉之为是役其利安在，或闻欲泄邢、洺、大名等处积水。今使此水如昉之意通行，而北缘下流浅狭无所容受，不免泛溢，乃是移此就彼，易地为患。今来朝廷既令权罢，则利害姑置之。如闻昉为见罢役，忿恚偃蹇，有休退之请，朝旨又令总领淤田司事。昉总领淤田，当检月日。昉权罢开漳河，三月十一日丙申上批并此月十一日乙未王安石论陈荐云云可考。臣谨按程昉，李宜之将命兴事，初不以事之可否实闻于朝，贪功幸进，扰民残物。前后奏报事皆欺罔，而昉又敢要君肆慢，在于典宪可诛无赦。若尚令昉以都水丞领事河上，复恐生事兴患，未有穷已。伏乞明布昉等罪状，重行贬窜，以慰一方残敝之民，使天下皆知此役之害非朝廷意，且以惩徼幸希赏罔上残民之人。」御史中丞杨绘亦再具奏乞罢此役，王安石为昉辨说甚力，皆寝不报。御史刘挚言程昉等开修漳河不详利害，扰民费财及欺罔要君，乞行罢黜。墨史但如此书于十二日，朱史又削去。今具载挚奏。按日录以十一日进呈挚奏，奏必在十一日以前，今附见十一日。墨史乃于十二日书之，恐误也。中丞杨绘亦有二章论奏，日录并不书，今附见于此。二月二十一日丁丑，增役兵开漳河。
　　安石又白上：「前此枢密院言淤田役兵多走死，至一指挥但有军员五人归营者。又言府界营妇举营诉于提点刑狱，乞放淤田兵士。密院遂札付提点司密切体量。安石取簿历根究，得淤田兵士走死多处不及三厘，用法走死及八厘，尚合得第一等酬奖。又问密院何以言『但有军员五人归营』，云得之曾孝□，孝□得之李琮。于是，赵子几以牒问李琮，令具军分役处。琮得申状，乃云：『曾与孝□言未淤田前一年，荥泽斗门役兵两处，各前后逃走，每起走却三十余人。』又闻得有两营妇经提点司诉都水监见役修造未放，乞依淤田所例放归。营妇所以诉，乃以淤田所放早故也。」上曰：「曾孝□何故如此？」安石曰：「孝□及琮皆不可知，或止是误听，亦不可知。」冯京曰：「人言所闻何害？」上曰：「小人好如此，恐宣力者解体。密院前言淤田如饼薄，朕令取一方土，如面厚尺余，问得极有深处。」京曰：「固有薄处。」上曰：「要不皆如饼薄。」安石曰：「薄处若水可到，但当令次年更淤，有何所害？」上曰：「陈荐前日上殿，言喜朝廷觉察，罢却淤田。问荐何谓，荐言人号诉以为不便。」安石曰：「陛下用陈荐辈为股肱耳目。为股肱当为身捍患，为耳目当听察广远。今荐权发遣开封府，府界内淤田其罢与不罢及利害初不曾知，不知陛下耳目何所赖！周公戒成王：『当识其所不享，唯不役志于享，惟事其爽侮。乃惟孺子，颁朕不暇。』今人臣各怀利害爱憎之心，敢诬罔人主，无所忌惮，其为不享甚矣。陛下固容有所未察，虽复察见，亦无所惩，即与不察见无以异。如此，则事实何由不爽？小人安能无侮？虽以周公为相臣，恐徒纷纷不暇，无缘致平治也。」琮，江宁人，时知阳武县。朱史载此段于六年九月十五日赐侯叔献等淤田后。按：王安石称陈荐权开封府，荐权府则四年四月事，若附六年九月，失其实矣。今依日录见本日。琮八月十五日擢利路通判。
　　丙申，上谕文彦博等曰：「京东武卫军素号精勇得力，不减陕西兵。」彦博曰：「京东之人，沈鸷精悍，亦其性也。」上因言：「齐、鲁诸儒，言过其行，如李徽之辈，每肆大言。」□充曰：「前史谓齐人多诈，信不诬矣。」彦博曰：「齐、鲁诸生，常以诵经为业，近闻朝廷厘改科场，此辈恐未能遽改所业，必有失职之忧。」上曰：「令展一次科场，方依今来新制。」充曰：「齐、鲁专经之学，诵书之外，不知其它，登第之后，至于官政人事，漫不通晓，此弊深宜改更。」上因言：「近世士大夫多不习法令。」充曰：「汉儒陈宠以法律讲授，徒众常数百人。唐有律学在六学之一，后来搢绅多耻此学，明法一科又徒能诵其文而已，亦罕通法意。近岁补法官者，必聚而详试其所习，取其尤精通者用之，有以见朝廷□刑之意。」去年十二月八日，徽之提举鸿庆。
　　丁酉，手诏：「近令诸路再体量昨出军功状，今尚未至。赏久稽缓，后无以使人临敌死难，其督促之。及近鄜延有功将官，亦令经略司速以闻。」先是，太原吕公弼、鄜延赵焑【八】并言宣抚司赏功多滥，命公弼等别差次，久而未上，故有是诏。
　　戊戌，天章阁待制、知扬州马仲甫判都水监，知制诰、知江宁府钱公辅知扬州。初，沈起罢陕西都转运使，召为度支副使，三月二十五日。改盐铁副使，四月七日。寻命知江宁府五月二日。代公辅，令公辅归朝。王安石欲留起知审官西院，上曰：「朕方欲论起在陕西亦无罪。」□充言：「屡改易非便。」上曰：「宜少待之。」安石曰：「公辅专助小人为异议，使在内必无补圣政。」因请以代仲甫，曰：「使仲甫在内无伤也。」上从之。起除江宁才三月，竟召入提举在京诸司库务。九月二十四日，起自江宁入为提举百司，今并书。五年十一月十八日日录可考。
　　是日，戊戌十四日。东明县民以县科助役钱不当，相率遮宰相自言，凡数百家。王安石既说谕令退，遂白上曰：「知东明县贾蕃者，范仲淹女婿，好附流俗，非上所建立。近枢密院选差勾当进奏院。去年，进奏院妄以朝廷事报四方，令四方疑懈于奉行法令。今使勾当，宜得平实者，如蕃殆不可用。」上以为然，因令究东明事。蕃，管城人，琰曾孙也。
　　己亥，诏给榷货务封桩银十二万七千两、绢万七千疋，赴陕西转运司籴军储。
　　庚子，司农寺及开封府界提举常平司奏：「有畿内百姓，未知新法之意，见逐乡大户言等第出助役钱多，愿依旧充役。」诏司农寺令诸县晓谕，如有不愿纳钱之人，除从来不当役年月，令依条认本等役，候年月至则赴官充役，更不令纳役钱。又奏：「乞差府界提点司官分诣诸县，同造五等簿，升降民户。如敢将四等以下户升于三等，致人披诉，其当职官吏并从违制论【九】，不以赦降原免。」从之。四月二日，免四等户役。又五年八月二十五日，又七年正月十三日。
　　先是，王安石建议，恐有扇惑百姓以为役钱数剩，但诉免必可减；若果诉免，则责令依旧充役，如今司农寺及提举司所奏。上既知东明事，连日再以手敕问安石：其一，从安石本议降是诏；其一，问酸枣有升下户入上户者，如是，则徒有免第四等役钱之名，而无其实。安石对上：「以取开封、祥符两县新旧簿阅视，其减等者至多，升等者至少，盖诸县造簿等第不同，皆系官吏缓急。如开封，乃有七百户第一等，此不可不减。酸枣、东明，乃各数百户三等已上，余皆四等已下，至有三等以上役本等阙人差，又尽取于四等以上，此乃是四等中自有合为三等以上之人，而造簿不正，缘吏人受赂置之下等，及至上等无人则又不免纠取，纠取之时又可取赂，若不升降使各从其实，则徒使吏人长奸，百姓侥幸。又有偏受困苦者，非政事也。且逐等物产，皆有籍在，籍第四等以下，较其物产乃与三等同，则何不可升？升之百姓亦自无憾。乞如司农寺所奏约束。」上从之。
　　安石又言曰：「治百姓，当知其情伪利害，不可示以姑息。若骄之使纷纷妄经中书、御史台，或打鼓截驾，恃众为侥幸，则亦非所以为政。天下事大计已定，其余责之有司，事不当则罪有司而已。今每一小事，陛下□□火再三手敕质问，臣恐此体伤于丛脞，则股肱倚办于上，不得不堕也。且王公之职，论道而已。若道术不明，虽劳适足自困，无由致治；若道术明，君子小人各当其位，则无为而天下治，不须过自劳苦纷纷也。」上曰：「闻得人役钱事，诚是人情便【一○】。」安石曰：「陛下以道揆事，则不窥牖见天道，不出户知天下；若不能以道揆事，但问人言，浅近之人，何足以知天下大计，其言适足沮乱人意而已。」上又言：「或以为役钱事，必致建中之乱。」安石曰：「人言所以致此，由陛下忧畏太过，故奸人窥见圣心敢为诳胁也。」
