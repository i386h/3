<!-- { "loadSidebar": true } -->
　　始，太后临朝，有求内降补军吏者，德用曰：「补吏，军政也，敢挟此以干军政，不可与。」太后固欲与之，卒不奉诏，乃止。兴国寺东火，近张耆宅，耆乞兵防护，德用不遣。太后崩，有司请卫士坐甲，德用曰：「故事无为太后丧坐甲者。」又不奉诏。上阅太后合中，得德用前奏军吏事，奇之，以为可大用，故擢任枢密。德用谢曰：「臣武人，幸得以驰驱自效，赖陛下威灵，待罪行间足矣。且臣不学，不足以当大任。」帝遣使者趣入院。
　　权御史中丞蔡齐为龙图阁学士、权三司使事，天章阁待制范讽为右谏议大夫、权御史中丞。时有飞语传荆王元俨为天下兵马都元帅者，内侍捕得，三司小吏鞫之，逮及数百人，帝怒，使齐按之，迹其所来无端，而上督责愈急，有司不知所为，京师为之恐动。齐曰：「此小人无知，非有他意，不足治，且无以安荆王。」疏一夕三上，帝大悟，止笞数人而已。
　　先是，讽出知青州，时山东旱蝗，前宰相王曾家多积粟，讽发取数千斛济饥民，因请遣使安抚。于是以御史中丞召，其在青州不踰岁也。
　　降龙图阁直学士、工部郎中马季良为濠州防御使，赴本州岛。
　　始太后疾加剧，侍御史孙祖德请还政。已而疾少间，祖德大恐。及太后崩，诸尝言还政者多进用，庚申，擢祖德为兵部员外郎、兼起居舍人，知谏院。
　　太常博士、秘阁校理范仲淹为右司谏。仲淹初闻遗诰以太妃为皇太后，参决军国事，亟上疏言：「太后，母号也，未闻因保育而代立者。今一太后崩，又立一太后，天下且疑陛下不可一日无母后之助矣！」时已删去参决等语，然太后之号讫不改，止罢其册命而已。富弼墓志云：上悟，止存后号而止。恐当日删去参决等语，未必缘仲淹奏疏，今但附见罢其册命，此据欧阳修神道碑。
　　降殿中丞、知吉州方仲弓为太子中舍，监丰国监。仲弓尝请如唐武后故事立刘氏七庙，太后读其奏，怒曰：「不作此负祖宗事！」裂而掷之，犹用是得知吉州【一三】。上以累更赦宥，止薄责焉。真定府、定州路都监罗崇勋主仲弓者也，亦降为鄂州都监。其后复降仲弓为汀州别驾；崇勋为太子右监门率府率，永州安置。再降乃七月戊子，今并书之。
　　壬戌，始御崇政殿，改命张士逊为山陵及园陵使。
　　癸亥，上大行太后谥曰庄献明肃，追尊太后谥曰庄懿【一四】。
　　甲子，以京东饥，募民入粟以赈之。实录于七月乙酉又书，今止一书。
　　五月丁卯，判河南府、泰宁节度使、同平章事钱惟演言：「母以子贵，庙以亲升，盖古今之通义也。庄懿皇太后辅佐先帝，诞育圣躬，德冠掖庭，功流宗社。陛下感深罔极，追荐尊名。既复寝园，将崇庙室。谨按唐武宗韦太后以追尊升祔穆宗之室，皇朝孝明、孝章皇后并祔太祖之室，懿德、明德、元德并祔太宗之室，今真宗一室止祔庄穆皇后，典礼未称，请俟园陵毕，以庄献、庄懿皇太后并祔真宗之室。」诏太常礼院详定以闻。惟演既罢景灵宫使，还河南，不自安，乃建此议，以希帝意。
　　戊辰，诏礼部贡举。
　　始，庄懿太后疾，东染院使张怀德押医官杨可久等入侍。己巳，追贬怀德为寿州都监，可久等皆坐黜罚。
　　辛未，屯田员外郎庞籍为殿中侍御史。籍奏请下合门取垂帘仪制尽焚之，又奏：「陛下躬亲万几，用人宜辨邪正，防朋党，勿使受恩人主，归感权臣，进擢近列，愿采公论，毋令出于执政。」孔道辅尝谓人曰：「言事官多观望宰相意，独庞君可谓天子御史也。」籍与马绛并命，今独记籍。
　　癸酉，诏曰：「大行皇太后保佑冲人，十有二年，恩勤至矣。而言者罔识大体，务诋讦一时之事，非所以慰朕孝思也。其垂帘日诏命，中外毋辄以言。」始，太后称制，虽政出宫闱，而号令严明，恩威加天下。左右近习亦少所假借，宫掖间未尝妄改作，内外赐与皆有节。柴氏、李氏大长公主入见，犹服髲瘪，太后曰：「姑老矣。」命左右赐以珠玑帕首。时陈王元份妇安国夫人李氏老，发且落，见太后，亦请帕首，太后曰：「大长公主，太宗皇帝女，先帝诸妹也，若赵家老妇，宁可比邪？」旧赐大臣茶，有龙凤饰，太后曰：「此岂人臣可得？」命有司别制入香京挺以赐之。赐族人御食，必易以铅器【一五】，曰：「尚方器勿使入吾家也。」常服絁襦练裙，侍者见上左右簪珥珍丽，欲效之，太后戒曰：「彼皇帝嫔御饰也，汝安可学？」晚稍进外家，任内官罗崇勋、江德明等访外事，崇勋等以此势倾中外。又以刘从德故黜曹修古等。然太后保护帝既尽力，而帝所以奉太后亦甚备。太后常命工为帝结珠鞍，帝心不欲之，然不敢毁，以寘真宗神御殿，其恐伤太后意如此。及太后崩，言者多追斥垂帘时事，右司谏范仲淹言于帝曰：「太后受遗先帝，保佑圣躬十余年矣，宜掩其小故以全大德。」帝大感悟，乃降是诏。
　　乙亥，枢密副使李谘起复，丁父忧也。
　　诏诸路去年灾伤流民许半年复业者，更展百日限。
　　出内藏库缗钱三十万，下三司助山陵。
　　罢髃牧制置使。时上封者言髃牧既自有使，而武臣以枢密兼制置，事不时决。故罢之。景佑二年十月十三日，复置。
　　丙子，命宰臣张士逊撰籍田及恭谢太庙记，以翰林学士冯元为编修官，直史馆宋祁为检讨官。既而祁言皇太后谒庙事不可为后世法，乃命止撰籍田记。
　　帝始召宋绶，将大用之，为张士逊所阻。丁丑，以绶为翰林侍读学士、兼龙图阁学士【一六】、判都省、兼判太常寺、知审官院。
　　合门言命妇奏状，乞于登闻鼓院投下，乞令本官勾当使臣看详，无违条贯，具印状缴进于合门呈进，从之。景佑四年十月十六日张逸奏，可考。
　　戊寅，御崇政殿录系囚。
　　辛巳，参知政事王随、入内供奉官邓守恭江从莹上淮南运河图。此事当考，恐是随前奉使淮南被诏所经画，及执政，乃上之也。或与岁末盐运五利相关。
　　置并州管界巡检一员。
　　诏诸州无同判处，其当直司事，幕职官决遣之【一七】。
　　癸未，诏审官院，东、西两川人自今毋得任本路知州、同判。
　　丁亥，权御史中丞范讽请双日视朝，诏俟庄献皇太后百日听旨【一八】。盖自太后崩，上犹循故事惟只日视朝也。
　　己丑，诏曰：「敕令者，治世之经，而数动摇，则觽听滋惑，何以训迪天下？天圣所修敕令，既已颁宣，自今有司毋得辄请删改。有未便者，中书、枢密院具奏听裁。」
　　庚寅，许大名府立学，仍赐九经，从王曾之请也。
　　六月甲午朔，日有食之。
　　丙申，诏制置发运使副、都监，自今并满三年，从内侍邓守恭之言也。
　　戊戌，诏罪人令觽者【一九】，自五月尽七月，十一月尽正月，特免之。
　　己亥，免河北灾伤下户今年夏税。
　　先是，配隶罪人皆奏待报。既而系狱淹久，奏请烦数，壬寅，诏有司参酌轻重，着为令。
　　录周世宗及高季兴、李煜、孟昶、刘继元、刘鋹后。
　　祠部员外郎李溥为直集贤院。溥，进士第三人及第，其性昏狂，朝廷不以文翰任之。至是，久次援例自陈，执政特为之请，乃始贴职。议者不以为宜也。
　　癸卯，诏御史中丞范讽、天章阁待制王鬷、右司谏范仲淹同审刑院大理寺详定天下当配隶罪人刑名。
　　甲辰，诏文臣待制、武臣团练使以上，遇大礼已尝奏荐异姓者，毋得再有陈乞。
　　礼宾使李用和未有宅，诏寓馆芳林园，固辞不敢处。丙午，以惠宁坊第赐之。
　　辛亥，太子少傅致仕孙奭卒。帝谓张士逊曰：「朕方欲召奭，奭遂死矣【二○】。」嗟惜者久之，罢朝一日，赠左仆射，谥曰宣。
　　奭性方重，事亲笃孝，父亡，櫶其面以代鯘。疾甚，徙正寝，屏婢妾，谓其子瑜曰：「无令我死妇人之手也。」
　　甲寅，许著作佐郎张充于馆阁读书。前诏罢馆阁读书，充，宰相李迪貋，迪特为请之，仍诏不得为例。
　　戊午，减天下岁所贡物，仍令诸州毋得以贡余饷遗近臣，从侍御史知杂事李纮之请也。
　　初，以钱惟演议下礼院，礼院言：「夏、商以来，父昭子穆，皆有配坐。每室一帝一后，礼之正仪。开元肃明皇后始有并祔。惟演引唐武宗母韦太后祔穆宗，孝明、孝章祔太祖故事。按穆宗惟以韦太后配，更无别后【二一】，太祖未尝以孝章配。伏寻先帝以懿德配飨太宗，及明德园陵礼毕，遂得升祔。元德自追尊后凡十七年，始克升配。今庄穆着位长秋，祔食真宗，斯为正礼。庄献母仪天下，与明德例同，若从古礼，止应祀后庙。庄懿帝母之尊，与元德例同，便从升祔，似非先帝谨重之意，况前代无同日并祔之比。惟上裁之。」诏都省与礼院议，皆以谓：「庄穆位崇中壸，与懿德有异，已祔真庙，自协一帝一后之文。庄献辅政十年，庄懿诞育圣躬，德莫与并，退就后庙，未厌觽心。按周礼大司乐职，『奏夷则，歌小吕，以享先妣』。先妣者，姜嫄也，帝喾之妃，后稷之母，特立庙而祭，谓之閟宫。宜于太庙外别立新庙，奉安二后神主，同殿异室，岁时荐享，用太庙仪。别立庙名，自为乐曲，以崇世享。忌前一日，不御正殿，百官奉慰，着之甲令。」诏恭依。己未，命权知开封府程琳、内侍副都知阎文应度地营建新庙。
　　辛酉，以天章阁待制王鬷为枢密直学士，知益州。戍卒有夜焚营杀马胁军校为乱者，鬷潜遣兵环营【二二】，下令曰：「不乱者敛手出门，无所问。」于是觽皆出，令军校指乱卒十余人戮之，及旦，人皆不知也。
　　右谏议大夫、知制诰，知曹州李仲容在西掖八年【二三】，次当补学士，而不为张士逊所喜。秋七月丙寅，加给事中，改集贤院学士，知密州，寻改汝州，又改许州。士逊罢，乃入判史馆。仲容正传云复知制诰，误也。
　　降前咸平太康县驻泊巡检、右侍禁张孚为庐山县兵马监押，坐用札子奏事也。故事，在外惟两府，在京惟大两省，方许用札子奏事，他官皆上表状云。
　　己巳，殿中侍御史段少连言：「国家每有大事，必集议于尚书省，所以博访议论，审决是非。近详定庄献明肃皇太后、庄懿皇太后升祔事，而尚书省官有带内外制或兼三司副使，多移文不赴。且带职尚书省官，皆一时之选，宜有建明，而反以职任自高，辄不赴集，诚未副朝廷博谋之意。请自今每有集议，其带职尚书省官如托事不赴者，以违制论。」从之。
　　甲戌，以户部副使、刑部员外郎陈执中为天章阁待制、京东灾伤州军体量安抚使，用范讽之言也。
