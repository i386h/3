<!-- { "loadSidebar": true } -->
　　太学博士、馆阁校勘王伯虎罢检详枢密院吏房文字。上批：「大理寺方劾伯虎贷钱事觉乃还，及卖买贪污，虽未知抵罪重轻，然据见事，其所为凡下琐屑，已不可为枢府掾属。」故罢之。
　　诏权发遣江南西路提点刑狱李莘冲替，展磨勘二年；知建昌军【二】蔡若水等罚铜差替。并坐廖恩发所部，初不觉察故也。
　　资政殿学士、右谏议大夫蔡挺卒，赠工部尚书，谥敏肃。
　　己巳，前权发遣环庆路经略使、岷州团练使高遵裕追两官，知淮阳军。庆州通判、屯田郎中□仲举冲替。柔远寨主、供备库副使孙贵，兵马监押、左侍禁王顾并追一官，免勒停。都巡检、内殿承制辅佐罚铜二十斤，差替。西头供奉官、合门祗候、柔远寨巡检胡永德追两官，免勒停。环庆路走马承受、入内东头供奉官王怀正罚铜七斤，降京西监当。前知大顺城、内殿承制康大同等四人差替。蕃官军使罗遇杖脊，刺配广南东路牢城。所焚西界棚屋，约价给还。先是，遵裕数使蕃部乙讹及顾入西界，见蕃族梁讹□侦事，且诱讹□来降。后乙讹为西人所执，永德等擅发兵出塞追取，纵火焚新和市【三】，遵裕隐庇不治，西人以为言，邻路奏之。手诏遵裕速根治为首者【四】，痛绳以法，遵裕亦不奉行。手诏当是熙宁十年八月五日。上遣枢密院检详官范育就案，还具奏其状，因命育推鞫。狱成，永德、遇抵罪，遵裕坐不奉诏及所奏漏略，怀正亦以体量不实黜，余皆从坐也。元丰元年闰正月丁酉有纵火事。
　　诏秦凤路副总管夏元几罢任。坐前知镇戎军买水银，令指使贩易，及毁公使文记也。三月丁酉已责。
　　祠部员外郎、集贤校理赵彦若兼修百官公卿表。初命司马光、宋敏求同修，敏求卒，光请以彦若继成之。
　　详定正旦御殿仪注所言：「正旦御殿，合用黄麾仗。案唐开元礼，冬至朝会及皇太子受册、加元服、册命诸王大臣、朝燕蕃国，皆用黄麾仗。本朝故事，皇帝受髃臣上尊号，诸卫各帅其属勒所部屯门，殿庭列仗卫，今独修正旦仪注而余皆未及，欲乞冬会等仪注悉加详定。」从之。
　　定州路安抚司言：「奉诏候有机便修加保州关城。今涿州发兵夫修城，欲乘此于来春筑保州城。」从之。仍命止作帮贴【五】，不得过为张皇。
　　如京使、权鄜延路都监高永亨先次冲替。以本路经略使吕惠卿奏已劾治永亨役使蕃兵不平及职事弛慢也。此据密院时政记。永亭与惠卿异议，具惠卿家传，当删取增入。家传云：「公既至延，考昔之措置，参差抵牾，诚如上指。盖鄜延之兵，分屯缘边与下番白地，凡州军城寨三十有五处，而四将皆治延，每将之兵，所在交有，且兼隶城守者，一日有警，遣将东出，则西兵从西出，东亦然，兼寨之卒，牵于顾家，守城之官，辞以空壁，下番之远，又不时至，而欲其集力赴敌于百里之外，故尝以不及事为患。公于是度城广狭，以步授兵如古法，不足则籍余夫益之。守兵既足，乃出其选以备作战。随地置将，其六据边境之要，其一治延，其二在下番二州。将有分地，兵有常将，以蕃为锋，汉为脊铗，将兵职战，城兵职守，较然皆有统纪。器械粮刍物，计取具，籍名数，定条约。又以守兵拓边，而尽合诸将于延，大阅之。异时调发，旬月不能集者，一日可办。乃具上之。会夏人以兵壁对境，诏许以新法从事，而枢密院有不说公者，持难久之。边将高永亨自以奸赃，不利公为之帅，乃腾说以为蕃兵不可参隶，参隶虞变，将兵不可分置，分置弱威，阅士卒，籍牛马，实召戎寇。而上独是公所建，继遣中官容士寄赐公诏曰：『省所上战守事，议论明白，利害详尽，非卿智能，畴若朕志？已画可付外矣。惟底行之，使言可绩，乃所望也。』于是着以为令。」三年六月十三日永亨诉噃。
　　庚午，诏辅臣观麦于后苑。
　　辛未，权发遣户部副使韩忠彦改盐铁副使，权发遣盐铁副使王居卿改户部副使。以上批「盐铁事繁，居卿兼职别司，恐难专办，仍事与市易相干妨碍」故也。
　　都大提举制置淮南运河司上浚运河官吏兵匠功状。诏董役官吏堂除或指射差遣，减磨勘年，兵匠赐绢，提举官赐银绢有差。
　　癸酉，髃臣奏事垂拱殿，御衣有虫自襟沿至御巾，上既拂之至地，视之，乃行虫，其虫善入人耳，上亟曰：「此飞虫也。」盖虑治及执侍者而掩之，实非飞虫也。墨本附此于卷末，今从朱本移入此。
　　翰林学士孙洙言：「御史东西狱迫近社稷，乞徙狱它所。」下礼院定，礼院移问，御史台言：「狱虽与社稷相近，自有重垣限隔，不惟无地可徙，考之典礼，亦自无嫌。书曰：『弗用命，戮于社。』说者曰：『社主杀。』则是社之前犹可以行诛戮，岂于重垣之外不得系讯罪？周制：王宫右社稷，左宗庙，其前库门为外朝，有嘉石、肺石、三槐、九棘，司寇于此断狱蔽讼。今置狱在社稷垣外，不为失。」洙议遂寝。
　　诏知润州、司封员外郎、直昭文馆吕嘉问落职冲替，免勒停。监市易务门【六】、河南府左军巡判官华申甫除名。两浙路提点刑狱、祠部员外郎、集贤校理王陟臣落职冲替。供备库副使张济追一官，远小处监当。知庆州、天章阁待制俞充罚铜三十斤，检正中书孔目房曾伉二十斤，度支副使张璪十斤。初，江东【七】转运判官何琬劾奏嘉问不法，章未下，而嘉问辨诉。诏御史台推治，申甫自京师以私书报之，申甫得之于济及陟臣、充，陟臣检正中书吏房，充都提举市易司【八】，济故三司吏，伉尝为璪道嘉问事，而璪漏其语于所亲也。上欲究所从来，命取进奏院发书历，得尝与嘉问通书主名，乃下开封府令人自陈，不尽当除名，而申甫不以实【九】，故除名，嘉问坐报上不以实，虽会恩不贷也。元年九月二十六日诘嘉问。
　　乙亥，以右武卫大将军仲忽领文州刺史。仲忽，陈国公宗治长子，上以宗治卒日诸子不与推恩，特命之。
　　丙子，广南西路经略司言：「顺州蛮叛，内殿崇班、知吉弄峒零崇燍讨平之，及知归化州、文思副使侬智会率丁壮千二百余人应援，乞推赏。」诏擢崇燍为供备库副使，智会为宫苑副使。两纪并书顺州蛮叛，峒兵讨平之。
　　戊寅，诏成都府等路茶场司勾当公事官六人并迁一官，以岁课增羡也。
　　己卯，复户部侍郎、知鄂州王韶为观文殿学士、知洪州。熙宁十年十月责。
　　内藏库言陕西路转运司借绸绢十万疋未偿。诏李稷计直偿以银。
　　提举成都府等路茶场司上茶法暣式【一○】，诏行之。仍岁增茶场司公使钱二百千。
　　广西经略司奏：「根括团结到邕、钦州峒丁，成一百七十五指挥，内先籍定武艺上等一万三千六百七人。」知邕州刘初又乞于邕州左、右江增置将官二员，令左、右江提举官就充副将，及选两江知州峒班行轮十人或八人充队将或指使，逐指挥官给旗号锣鼓，其器甲摽排之类，依溪峒例私各置办，官置籍拘收。诏：「备录前后所降朝旨及赵焑、刘初论列更制什伍、训隶部勒等利害，并凡诸臣献议应干措置峒丁事，并降付曾布，令参酌便宜，撮取觽善。如尚有阙漏，即创为规画，务要详尽，便于施行，疾速条列闻奏。」其后布言：「欲乞令逐镇寨监押、寨主同管辖兵甲使臣并与巡检等，分定州峒等专一管勾，立赏罚条约，以为惩劝。增置都巡检使两员，分地分提举。及增首领、丁壮每岁按阅及大教犒设例物，其武艺绝伦之人，保明闻奏，量材补授名目及分擘使臣管勾地分。」诏添置都巡检使二员，余送熊本择可行者一面施行。曾布熙宁十年二月知广州，元丰元年八月知桂州，三年闰九月知秦州【一一】。熊本自元年正月降官分司西京，三年闰九月提举太平宫，四年知滁州，九月二日复集贤殿修撰，知广州，此时尚分司西京，朱本追记四年事，今因之，本志与实录同，但稍加删削。
　　庚辰，手诏中书曰：「濮安懿王，先帝斟酌典礼，即园立庙，诏王子孙岁时奉祀，义协恩称，后世无得议焉。今三夫人名位或未正，茔域或异处，有司置而不讲，曷足以彰先帝甚盛之德，仰承在天之志乎！三夫人可并称曰『王夫人』，命主司择岁月迁祔濮园，俾其子孙以时奉主，与王合食，而致孝思焉。」初，濮国公宗晖言：「父赠濮王而母襄国太夫人韩氏坟犹用垩饰，乞下有司议增修，兼乞专隶濮王园庙【一二】，岁时奉祀。」上批「依所奏」未下，而有是诏。新、旧纪并书此诏。
　　封允宁女□承裔妻安康郡君为安福县主，允迪女曹识妻仁寿安福郡君为寿光县主，仍不俟大礼给俸。
　　诏司勋郎中李立之、太常博士路昌衡重鞫陈世儒狱。以世儒妻李录问称噃也。四月壬戌、乙丑当并考。
　　诏右赞善大夫、同提举成都府等路茶场范纯粹，序官、廪给、人从视提举常平官，荐举官分李稷之半，别给「都大提举茶场印」付稷，听稷、纯粹同转运司举官知洋州。并从稷请也。
　　御史黄颜言：「陛下尝诏两制、台谏、监司各荐所知，令中书籍记，以待选用。于今数年，执政大臣漫不省录，临事索才，失于仓卒，有以致士大夫之私议。伏望陛下省览所举之籍，随所称而试之，不如举者则坐保任之人。」
　　辛巳，崇文院校书邢恕为馆阁校勘。
　　太子少师致仕赵燍上所集谏林，其言曰：「臣年八十有二，行将就木，无所干求，以申臣素志尔。」上批：「可降诏銟谕，庶以劝为学老而无斁者。」
　　诏：「提举教习马军官二员，日往诸营按阅事艺，比在京坐局官司，勤劳特异，可月给茶汤钱二十千，破当直兵士十五人。内王中正可就差亲从官，狄谘于马军上军旗头内差。」此据御集一百十七卷元丰二年五月十四日手札增入。熙宁七年九月十九日甲寅、十年九月二十三日庚午。元丰二年五月十四日辛巳、十一月二十九日癸巳、十二月二十七日辛酉。三年三月十一日甲戌、五月十一日癸酉、六月十八日己酉、十一月三日辛卯。五年十一月十七日甲寅。六年二月五日辛亥。
　　癸未，命检正中书户房公事毕仲衍同三司讲究曲法利害以闻。八月十三日。
