<!-- { "loadSidebar": true } -->
　　既而法官参详：「自今捕盗、掌狱官不禀长吏而捶囚，不甚伤而得情者，止以违制失公坐；过差而不得情，挟私拷决有所规求者，以违制私坐。又捕盗官承前有捕捉稽时不闻州者，咸以违制论。准至道元年敕，小可盗失，令村耆了绝，今例以违制科罪，似涉太重。望令犯者以违制失论。又律分公私罪，云私谓不缘公事，私自犯者。虽缘公事，不吐实情，心挟隐欺，亦同私罪。公谓缘公事致罪而无私者。虽私曲相须，公事得正，违法犹以公坐。望令断狱并以上文审定【一四】。又律有被制书有所施行而违者徒二年，失错者杖一百。今请法官断罪【一五】，除海行条贯元暣指定违制外，自余情轻失错者止从违制失论，其公私相半而私情重者奏裁。」从之。
　　丙辰，上谓宰相曰：「雨足麦茂，丰稔可见。贫乏之民，事须拯济。州县先贷粮种，或恐吏即收理，宜亟止之。」（此据本纪。）
　　知虢州查道言：「诸路承例遣幕职官鞫问本路转运使【一六】、提点刑狱官，事颇未便。望自今止令两司互相劾。」从之。
　　丁巳，景灵宫判官、知制诰刘筠请令礼仪院、宗正寺约唐朝太清祠令撰集景灵宫祠令，付本司遵守，从之。筠又言兖州景灵宫、太极观事体尤盛，亦望别加撰集，永使遵守，诏付礼仪院。
　　利州、陕西河北等路、并州并言雨足。
　　夏四月乙丑，诏：「如闻京城作贫民糜粥，不至精洁，或糅以灰。宜遣中使按察，不得复然。」
　　诏谕高州等蛮，如能捕杀下溪州贼彭儒猛者，当量功授刺史，或赐州额牌印，其次递加补署给次【一七】，许其贡奉。
　　丙寅，诏开封府诸县市刍矒见欠者悉蠲之，酒曲场折纳亦权停，俟秋成如旧。
　　丁卯，诏近臣及馆阁、三司、京府、谏官、御史谒太宗圣容于宜圣殿，观龙图阁书及御制赞颂石本。时升王未出合，始预坐，令从臣赋赏花诗。
　　己巳，诏两浙灾伤州军场务亏课者，主典并免科罚。
　　曹玮言修筑拶啰哤及定边城堡寨壕堑功毕。诏銟之，督役使臣、将士赐物有差。
　　提举诸司库务蓝继宗言诸司官健本额四万七千九百六十六人，见管三万六千三百八十八人，今拣择得二万三千九百二十一人仍旧充役，二千九百五十四人放停，五百十三人减衣粮之半。
　　辛未，赐镇戎军朝那湫庙曰灵泽【一八】。
　　主判三司开拆司刘楚言天下申省及转运司知委文状颇为重复，劳扰州县，望令逐处减省，务从简要。诏知制诰王随、知杂御史吕夷简与三司详定。三司所减省总九万余道三十四万五千二百纸。又令诸路转运司详定诸州府可减省数白三司，三司覆定以闻。遂诏三司及诸路并依新减数，不得有增益。
　　乙亥，发运使言【一九】，今春发诸州军银帛丝绵五十五万五千，计粮储四百一十七万石上供【二○】。诏江、淮方稔，宜令更留二三百万石以充军食，免其扰民。
　　丙子，江阴军言蝻虫生，捕之已尽，诏銟其官属。
　　辰、鼎州都巡检使张纶言：「下溪州彭儒猛与高州蛮同恶，虑延及施、黔州，寇□居民。望令二州为备。」从之。
　　诏自今命官犯赃，不以轻重，并劾举主，私罪杖以下勿论，从判大理寺李虚己之请也。
　　吏部流内铨言，去年赦后至今年三月，从得替县令、知县及合入令录人，有愿就西川万户簿尉、司理、司法者，望许放选注拟，以补其阙，从之。
　　戊寅，以嵩山故种放宅及兴唐观基山林赐女道士王道真，仍禁樵采。道真绝粒岁久，景德中尝召见，献枸杞树，自言相传四百年矣，愿至尊采撷服饵，用资上寿。上特优礼焉。（献枸杞树在明年正月，移此。九月辛未得玉璧，亦合并书。召见在景德三年五月。）
　　己卯，曹玮言蕃僧鱼角蝉，先于故渭州吹麻城聚觽立文法，今悉已破散；又河州诸族亦破宗哥族所立文法来归，望令充熟户，依旧出入。诏銟玮，仍从其请。
　　庚辰，上谓大臣曰：「始闻河北荐饥，贫民倩豪家息钱，未偿纳者，即印券契取其桑土，宜禁止之。」
　　壬午，白波发运判官王真言去冬本司挽舟卒寒，因假省钱二十万市衲袍给之，今春以衣俸折还并足。先是，每岁亡命者不下一二百人，是岁止八人。上曰：「贷省钱虽非旧制，而活人之命，则可嘉也。」又出内侍王怀正所进蓬子□、苍耳实之类，因曰：「民食此物，尚未得所，尤宜轸□也。」
　　诏命官、使臣任满及移徙后身亡，其家属无托，不能还乡里者，委所在官司令人护送，无令失所。
　　甲申，三司假内藏银九百两。
　　曹玮等言伏羌、永宁、大小洛门、威远寨今定蕃官月俸，正军主二十一人，内六人各二千，一十五人各一千；副军主四十六人，各七百；指挥使百二十七人，各五百。
　　戊子，幸飞山雄武教场，宴从官，赐将士物有差。
　　升王府咨议参军张士逊言，访闻卫州至天雄军，缘御河颇有暴露骸骨，望遣使臣收瘗，从之。
　　诏朝官、使臣知大县及万户县勿差出【二一】，如本州岛及邻邑公事，许更互而往。从殿中丞黄吉甫之请也。
　　上以灾沴顿息，流庸皆复，庚寅，降天下死罪一等，流以下释之。灾伤地分，去年夏秋税及借粮种悉与除放，今年夏税免十之三，大名府、登莱潍密青渭州免十之四，不得折变、支移。欠负物色未得依限科校，候丰熟日渐次催纳。诸处造上供物，追集百姓工匠，有妨农业，并令权罢，如系供军切要者，候次年裁奏。
　　先是，上封者言诸处不系名额寺院多聚奸盗，骚扰乡闾。诏悉毁之，有私造及一间已上，募告者论如法。于是诏寺院虽不系名额，而屋宇已及三十间，见有佛像，僧人住持，或名山胜境高尚庵岩不及三十间者，并许存留，自今无得创建。
　　三司假内藏钱二十万贯。
　　闰四月丙申，诏灾伤州军买扑酒场年课不登，如岁满愿仍旧沽卖者，听展限一年。
　　己亥，诏户部尚书冯拯以下，诸路转运、提点刑狱朝臣，于幕职、令录内各保举一人充京官监騳场务【二二】，给亲民添支。
　　庚子，曹玮言：「缘边诸寨蕃部纳质者七百五十六帐。自吹麻城文法破散之后，其空俞、　鸡波等族先投赏样丹者悉来归。唃畼啰数为磨啰瞎力骨所困，今还旧地。」（唃畼啰还旧地，不知何等地名也。据两朝国史，唃畼啰与立遵不协，更徙居邈川，岂邈川即唃畼啰旧地乎？明年春，唃畼啰又与立遵同遣使入贡，则旧地又非邈川矣。当考。）
　　癸卯，以宣徽南院使、知枢密院事马知节为彰德军【二三】留后。知节自天雄召居枢廷之首，顾待殊厚，素病足，特许内朝别为一班，省其舞蹈。是岁病甚，赐告在第。前一月，上亲临问，谓之曰：「久不相见，思卿而来。」及是乃罢，留止京师，以便医药。知节表求赴任，诏不允。疾间入谒，常令合门祗候二人更掖之。
　　丙午，江宁尹升王言得本府状，蚕麦登熟，诏銟之。
　　戊申，宫苑使、銟州团练使李溥坐贪猥，责为忠正节度副使。初，黄震发溥奸赃，遣御史鞫治，得溥私役兵健为姻家吏部侍郎林特起宅，又附官船贩鬻材木，规取利息，凡十数事。未论决，会赦，有司以特故，将不穷治。大理寺详断官刘随请再劾之，卒抵溥罪。随，考城人也，尝为永康军判官，军无城堞，伐木为栅，坏辄易之，颇困民力。随令环植柳数十万株，因相联属，以限内外，民得不扰。属县令受赃鬻狱，随劾之，益州李士衡阴为令请，随不答。士衡怒，奏随苛刻【二四】，罢归，不得调。初，西南夷市马入官，苦吏诛求，随为绳按之。既罢，夷人数百诉于转运使曰：「吾父何在？」事闻，乃得调。（李士衡以祥符四年五月知益州，六年四月改河北漕，未尝为西川转运使。正传盖因宋祁墓志，今改之。或士衡尝权领漕事也。）
　　知并州薛映言民饥，设糜粥济之，计三十余万人。
　　辛亥，诏：「诸州经四月庚戌赦书，死罪降徒、流。强□盗贼内伤人者，黥面配沙门岛，其广南路配琼、崖、儋、万等州，益梓路配商、虢、均、金、襄、邓等州，利夔路配荆湖南路州军【二五】，并隶牢城；不伤人者黥面配千里外牢城。不至流者配本城【二六】。」初，赦书言不杀人者奏裁，滨、棣州巡检赵继昌言此等若释其罪，配本州岛充军，虑不悛革，复为过咎，故条约之。
　　先是，皇城司言拱圣营之西南，自去年营卒有见龟蛇者，因就建真武祠，今泉涌祠侧，汲之不竭，疫疠者饮之多愈。甲寅，诏即其地建道宫，以「祥源」为名，士女徒跣奔走瞻拜。屯田员外郎、判度支勾院河南任布言明朝不宜以神怪衒愚俗，不报。
　　乙卯，右正言刘烨言刑法曹掾之官，近日多因世家陈乞而授，自今望令铨司精择寒素，无得以权势亲属充选，从之。
　　知陈州冯拯言部内麦斗三十钱。
　　戊午，补下溪州招降蛮人彭仕汉为右班殿直，儒霸、儒聪并为三班借职，监许、陈、郑州盐税，各赐衣冠、缗帛。
　　注　　释
　　【一】执其子仕汉等赴阙「仕汉」原作「任汉」，据阁本及本卷闰四月戊午编、宋会要蕃夷五之七、十朝纲要卷三、宋史卷三二六史方传、卷四九三西南溪峒诸蛮传改。
　　【二】诏遣御史张廓鞫劾「张廓」原作「张廊」，据阁本及宋会要瑞异二之三三改。
　　【三】火起德雍子供奉官承亮舍「德」字原脱，据上引宋会要及上下文补。
　　【四】即命为辰澧等州缘边五溪十洞巡检安抚使按注文作「遂带辰、鼎巡检衔」，本卷四月丙子编亦谓「辰、鼎州都巡检使张纶」，本书卷九二八月壬寅编作「辰、澧、鼎州都巡检使张纶」。
　　【五】濠州原作「壕州」，据阁本及宋会要职官四八之一二五改。
　　【六】恣为不道「道」，宋会要职官四八之一二五作「逞」，疑是。
　　【七】检法官二员尤多不精习法律「二员」二字原脱，据宋会要职官一五之三六、刑法一之六四补。
　　【八】时诏依其请「其」字原脱，据宋会要职官一五之三七、刑法一之六四补。
　　【九】令铨司磨勘奏裁「裁」字原脱，据宋会要选举二七之一七补。
　　【一○】轸救多方「救」原作「求」，据各本改。
　　【一一】边境虽安「虽」原作「妥」，据宋本、宋撮要本及续通鉴卷三四改。
　　【一二】或斥去疲老「去」字原脱，据同上书补。
　　【一三】则近侮文「侮」，通考卷一六六刑考作「舞」。
　　【一四】望令断狱并以上文审定「令」原作「今」，据阁本及上引通考改。
　　【一五】今请法官断罪「法官」二字原倒，据同上书乙正。
