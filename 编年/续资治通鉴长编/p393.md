<!-- { "loadSidebar": true } -->
　　【三三】少子元昊颇杰悍德明尝使人榷易汉物「少子元昊颇杰悍德明」九字原脱，据宋本、宋撮要本及上引治迹统类补。
　　【三四】谕以今列名者皆得赏「列」原作「别」，据宋本、宋撮要本、阁本改。
　　【三五】朝廷将有制狱「制」原作「置」，据宋本、宋撮要本及涑水纪闻卷一一改。
　　【三六】入贼中「中」字原脱，据同上书补。
　　【三七】诉平战没状「平」字原脱，据宋本、宋撮要本及治迹统类卷七康定元昊扰边、宋史卷三二五刘平传补。
　　【三八】即发兵围平等家「即」原作「却」，据宋本、宋撮要本改。
　　【三九】吏民即当诣阙矣「诣」原作「诉」，据各本改。
　　【四○】边将原作「边臣」，据宋本、宋撮要本、阁本及宋史卷二九五叶清臣传改。
　　【四一】止如黄德和诬奏刘平「止」原作「正」，据同上书改。
　　【四二】边陲原作「边臣」，据宋史卷二九五叶清臣传改。
　　【四三】望诏彦博鞫正其狱「其」原作「具」，据同上书改。
　　【四四】上召问具得诸将败亡状「问具」二字原倒，据治迹统类卷七康定元昊扰边乙正。
　　【四五】使之畏我四字原脱，据宋本、宋撮要本及东都事略卷六七文彦博传、编年纲目卷一一补。
　　【四六】则孰肯奋邪「肯」字原脱，据宋本、宋撮要本及上引东都事略补。
　　【四七】何以御之哉「之」原作「人」，据宋本、宋撮要本及文潞公文集卷一四奏乞主帅便行军令后奏、编年纲目卷一一改。
　　【四八】直攻延州「延州」，韩魏公集卷一○家传作「鄜州」，下文谓「鄜州不能守，则延州城寨非朝廷之有也」，疑以作「鄜州」为是。
　　【四九】东兵骄而好走「骄」原作「蹻」，据宋本、宋撮要本、阁本及同上书改。
　　【五○】多为不益「不」原作「无」，据宋本、宋撮要本及韩魏公集卷一○家传改。
　　【五一】量事更差弓箭手防护「更」原作「又」，据宋本、宋撮要本改。
　　【五二】催促招收「催」「招」二字原脱，据宋本、宋撮要本及韩魏公集卷一○家传补。
　　【五三】或是亢先以泾原钤辖来交替本句下宋本有小字注文：「王德基元未正除钤辖，交替后，德基责降乃正除也。今附此疏于三月，更须考详。」宋撮要本小字注文除「正除」下有「鄜延」二字外，均同宋本。阁本小字注文作「后德基责降乃正除也。今附此疏于三月，更须考详」。
续资治通鉴长编
卷一百二十七
卷一百二十七
　　起讫时间 起仁宗康定元年四月尽是年六月
　　卷　　名 续资治通鉴长编卷一百二十七
　　帝　　号 宋仁宗
　　年　　号 康定元年（庚辰，1040）
　　全　　文
　　夏四月丙戌，诏陕西经略司省缘边堡寨。
　　丁亥，太常博士梁适为右正言，谏院供职。
　　适初为审刑详议官，梓州妖人白彦欢者，依鬼神以诅杀人，狱具，以不伤谳。适曰：「杀人以刃或可拒，而诅不可拒，是甚于刃也。」卒以死论。有鸟似鹤集端门及廷中，或以为瑞。适言：「野鸟来处宫廷，此何瑞也！」尝与知院事燕肃同上殿奏使臣何次公案，上曰：「次公似是汉时人字。」肃曰：「臣年老不能记，梁适必知之。」上顾问，适对曰：「盖宽饶、黄霸皆字次公。」上说，因留肃问适家世，擢提点京东刑狱。既对，谓宰相曰：「梁适可留，候谏官有阙命之。」适因进居安谨治箴，改开封府推官，不半岁，卒践谏职。
　　太子中允、直集贤院、兼知谏院富弼为盐铁判官。富弼徙为盐铁判官，适知谏院，弼所以徙必有故，当考。
　　大理寺丞、秘阁校理石延年往河东路同计置催促粮草。明道中，延年尝建言：「天下不识战三十余年，请选将练兵，为二边之备。」不报。及西边数警，始召见，命副□遵路使河东，时方用延年之说，藉乡丁为兵故也。延年又言：「昔汉用西域之兵破荡诸戎，得以夷狄攻夷狄之术。去年授唃畼啰节制，命助讨元昊，宜募愿使其国者，护发其兵，如有功，则加以王爵。置榷场，许市易羊马，以通货财。又回鹘在唃畼啰西，唐用其兵定吐蕃，亦可兼诱之，使犄角兴师以分贼势。」
　　戊子，诏审官、三班院、吏部流内铨募愿使唃畼啰者，以名闻。始用延年之议也。
　　己丑，龙图阁直学士、右谏议大夫、知并州任中师为枢密直学士、知益州。先是，转运使韩渎急于笼利，自薪刍、蔬果之属皆有算，及中师至，悉奏除之。
　　诏陕西安抚、部署、钤辖、转运使、提点刑狱、知州、通判，各察访所部吏民习知边事及有武干者，令安抚或转运司召问其能否以闻。
　　又诏淮南、江、浙州军造纸甲三万，给陕西防城弓手。
　　改陇西镇为定边寨。
　　庚寅，以盐铁副使、吏部员外郎蒋堂为天章阁待制、淮南江浙荆湖制置发运使。先是，发运使上计，造大舟数十，载江湖物入遗京师权贵。堂曰：「吾岂为此！岁入自可附驿奏也。」前后五年，未尝一至京师。
　　诏河东所募强壮有习弩者，听自置，其第四等以下户，官为给之。
　　右骐骥使、泾原钤辖、兼知渭州张亢领忠州刺史，为鄜延钤辖，兼知鄜州。
　　壬辰，降知同州、鄜州观察使魏昭□为郢州防御使、陕州部署，知鄜州、西上合门使、恩州刺史王德基为卢州都监，并坐领兵援延州后至也。正月二十七日，王德基以西上合门使除鄜延钤辖、知鄜州。二月十一日，王从德又自并代钤辖【一】。二月二十三日，张宗诲乃以知鄜州改永德军钤辖，不知德基知鄜州即代宗诲否也，又不知王从德亦为鄜延钤辖何故，当是鄜延钤辖不止一人，或兼知鄜州，或不兼知也。观张亢疏云：「诸路部署、钤辖、都监，各不过三两员，余官虽高【二】，止为一州部署、钤辖，不预本路事。」即鄜延路钤辖不止一人可知也。
　　癸巳，秦凤部署司言磨□角请遣使护讨西贼，从之。
　　诏诸军戍边者，令入内内侍省月遣内臣存问其家，有疾病者，官为致医药；死而无亲属者，官为敛葬之。
　　录司天监主簿蒋继宗二子。继宗死于军中故也。
　　甲午，度支副使、刑部郎中李昭述使陕西，提举计置粮草，并籍强壮以备边。
　　永兴军进士杨蓍、卢觊授渭州、坊州军事推官。蓍、觊皆上书陈方略，召试舍人院而命之。
　　初，契丹主【三】幽其母法天后于庆州，既改葬齐天后，或劝契丹主复迎之，且以觊中国岁聘之利。契丹主听讲报恩经，感悟，即遣使迎法天后，馆置中京门外【四】，筮日以见，母子如初，加号法天应运仁德章圣皇太后，然出入舍止，常相距十数里，阴为之备。
　　乙未，契丹母遣始平军节度使耶律元、方州观察使王惟吉，契丹主遣左千牛卫上将军萧迪、右谏议大夫知制诰刘三嘏来贺干元节。
　　丙申，秦凤路副都部署、同州观察使、知秦州曹琮同管勾泾原兵马事，寻加定国军留后。五月己卯又书，恐实录误，今姑两存之。
　　己亥，命知枢密院事宋绶同提举编修国朝会要。
　　陕西安抚使韩琦等言：「庆、鄜、泾三州调民修城，有妨农种，复少兵士以代夫役，请听富民自雇人夫修筑，三万工与太庙、斋郎【五】，五万工与试监簿或同学究出身，七万工与簿、尉，八万工与借职，十万工与奉职」【六】。从之。会要康定元年四月十五日事，十五日己亥。
　　庚子，重修祖宗玉牒成，既而修玉牒所言，请自今每岁一贴修，十岁一编录，仍以其副留中。奏可。
　　甲辰，六宅使、泾原秦凤路安抚都监张升复为度支员外郎、知绛州。升以母老求复文资而许之。
　　乙巳，录西头供奉官、合门祗候孟方子昭明为右班殿直，昭立为三班奉职，昭齐为借职，以方战没于延州特□之。戊申日，赠方单州团练使。
　　诏河北都转运使姚仲孙、河北缘边安抚使高志宁，密下诸州军添补强壮。初，知制诰王拱辰使契丹还，言见河北父老，皆云契丹不畏官军而畏土丁，鴜天资勇悍，乡关之地，人自为战，不费粮廪，坐得劲兵，宜速加招募而训练之，故降是诏。
　　文彦博等劾河中府狱，既得实，庞籍言黄德和退怯当诛，刘平等力战而没，子孙宜加赏□。韩琦亦言：「平以疲兵数千，敌贼十余万觽，昼夜力战，为德和所累，既被执，犹□贼不已，忠勇不愧于古人【七】。今坐诬言所惑，悯忠□孤之典未下，边臣岂不解体乎！」
　　丙午，腰斩东染院副使、鄜延路都监黄德和于河中府，仍枭首延州城下。王信者，亦杖杀之，坐诬告其主也。
　　丁未，赠步军副都指挥使、静江军留后刘平为忠武节度使、兼侍中，殿前都虞候、邕州观察使石元孙为忠正军节度使，兼太傅。仍赐平信陵坊第，封其妻赵氏为南阳郡太夫人，子孙及诸弟皆优迁，未官者录之，凡十五人。录元孙之子孙亦七人。
　　戊申，赠延州金明县都监、西头供奉官、合门祗候张异为潍州团练使，庆州东路都巡检、西头供奉官、合门祗候万俟政赠濮州团练使，延州都监、西头供奉官、合门祗候孟方赠单州团练使，鄜延路指使、三班奉职高守忠、张达并赠太子右司御率府率。自万俟政以下并据会要附见，韩琦疏可考。
　　泾原副都部署、龙神卫四厢都指挥使、眉州防御使葛怀敏为本路副都部署。
　　出左藏、内藏库缗钱各十万，下陕西给军须。
　　辛亥，降鄜延钤辖、左骐骥使、荣州防御使卢守懃为湖北都监，安抚都监、左侍禁、合门祇候李康伯为均州都监，通判延州、秘书丞计用章除名，配雷州本城。守懃坐昊贼围城，对范雍抚膺下泪，并易蕃官马【八】。用章坐诬告守懃，托病不出兵，又尝劝范雍弃城保鄜州。康伯坐雍欲遣使说贼而辞不行也。然议者以守懃之责犹薄云。朔历载此事详略差与实录及本传异，又云守懃多占军士，与实录及本传不同，今从实录及本传。
　　发陕西近里诸州役兵筑延州金明、栲栳寨。始议修复，帅臣拥兵不即进，转运使明镐止以百余骑自从，分督将士，一月而成之。
　　以邈川首领唃畼啰子董□为会州刺史。董□方九岁，其父为请之，乔氏所生也。乔氏有色，居历精城，所部可六七万人，号令明肃，人惮服之。方董□幼时，择蕃酋子年与董□相若者与董□游，衣服饮食如一，以此能附其觽。
　　壬子，拣诸路牢城及强盗、恶贼配军，年未四十壮健者，隶禁军。
