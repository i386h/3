<!-- { "loadSidebar": true } -->
　　天圣初，州官相与讼河西职田，久不决，转运司乃奏屈野河西田并为禁地，官私不得耕种。自是民有窃耕者，敌辄夺其牛，曰：「汝州官犹不敢耕，汝何为至此？」由是河西遂为闲田，民犹岁输税，不得免，谓之草头税。自此敌稍耕境上，然亦未敢深入也。及元昊之叛，始插木置小寨三十余所于道光、洪崖之间，盗种寨旁之田，比至纳款，所侵才十余里。是时，朝廷以更定誓诏，不欲与敌分明界至，乃令修河滨堡。合门祗候张宗武谕张继勋曰：「若西人来，即且答以誓诏。惟延州、保安军以人户所居中间为定，余路则界至并如旧。未定之处，若西人固欲分立，则详其所指之处，或不越旧境，差官与之立牌堠以为界。」继勋遂列前后界至地名奏之，且云：「今若以河西为禁地，则益恣其贪心，进逼河西之地，耕垦畜牧，或兴置寨栅，与州城相距，非便。若用咸平五年以前之境，则太远难守，请以大中祥符二年所立之境为定。」诏继勋与宗武先审定之，不得明行检踏以致生事。继勋复申经略司：「前所议疆境已得其实，无以复易。」乃遣临寨堡监押、三班借职马宁，指使、殿侍康均待西人于境上，及令麟州通判领其事。西人言我马足所践，即为我土，与相辩诘久之。
　　会西人数遣人求通宁星和市，继勋使均等以此邀之。其把关太尉曹勉及管勾和市曹勍谓均等曰：「若通宁星和市，其麟府疆界请一切如旧。」经略司令诣保安军自陈。未几，果诣保安军，朝廷以为疆界既如旧，乃许之。及继勋坐事去，后知州事者惩其多事取败，各务自守，以矫前失。
　　会有指使过河西，为西人所掠，乃禁吏民皆不得过河西。王吉尝过河西巡逻，州司辄移文劾之，自是无敢过者，诸堡寨亦利民不过河，而敌无踰境，岁满得迁官，故禁之尤急。西人初犹顾望未敢，数岁之后，习知边吏所为，乃放意侵耕。然州西犹距屈野河二十余里，自银城以南至神木堡，或十里，或五七里以外，皆为敌田矣。敌明指屈野河中央为界，或白昼逐人，或夜过州东，剽窃赀畜，见逻者则逸去，既渡水，人不敢追也。
　　及管勾军马司贾逵行边，见所侵田，以责主者，知州王亮惧，始令边吏白其事。经略司遂奏土人殿直张安世、贾恩为都同巡检，以经制之。张安世为都巡检，在至和二年十一月。贾恩，未见。然敌侵耕久，宴然自以为己田，又所收皆入其酋没藏讹尨，故安世等迫之则格斗，缓之则不肯去，经略司屡列旧境檄之使归所侵田。讹尨之妹使其亲信部曲嘉伊克来视之，还白所耕皆汉土，乃召还讹尨，欲还所侵地。会嘉伊克作乱诛而国母死，讹尨益得自恣。
　　甲戌，经略使庞籍言：「西人侵耕屈野河地，本没藏讹尨之谋，若非禁绝市易，窃恐内侵不已。请权停陕西缘边和市，使其国归罪讹尨，则年岁间可与定议。」诏禁陕西四路私与西人贸易者。屈野河西并为禁地，此司马光河外谘目天圣四年五月事。实录载此大抵因司马光河外谘目。
　　先是，光禄卿张子宪迁右谏议大夫、知桂州。子宪被疾，久未行，而御史□中复劾其稽留，及言子宪前知洪、鄂二州，皆无治状。三月丁丑朔，改命广东转运使、工部郎中萧固直昭文馆、知桂州。子宪罢为秘书监，寻复为光禄卿，子宪自陈不当增秩也。
　　戊寅，赈河北被水民【五】。
　　庚辰，以雄、霸地震，诏缘边长吏安抚军民，转运、提点刑狱司察其疾苦，及刑狱之噃滥者。
　　辛巳，御崇政殿试礼部奏名进士，又试特奏名。
　　壬午，试诸科。
　　丁亥，赐进士建安章衡等二百六十二人及第，一百二十六人同出身。是岁，进士与殿试者始皆不落。
　　己丑，赐诸科三百八十九人及第，又赐特奏名进士诸科二百十四人同出身，及补诸州长史、文学。李复圭记闻云是春以进士髃辱欧阳修之故，殿试并赐及第，不落一人。当考。
　　癸巳，夏国遣人以其母遗留马喰来献。
　　乙未，契丹遣林牙左监门卫大将军耶律防、枢密直学士给事中陈顗来求圣容。嘉佑二年三月，辽使耶律防、陈顗等至。防等屡乞传戎言，依常例传奏毕，近前面奏事。奉圣旨只令那一步，舍人传奏。馆伴使钱明逸奏防令通事。皇帝令依常例传奏毕，近前面奏事。使、副两人齐跪，令陈顗奏闻。通事舍人夏防言：「自来传奏，只是舍人。今使人而亲奏，已得圣旨只令那步【六】，亦是舍人传奏。如传奏不当，更请密学子细传与舍人。」陈顗入殿门里言与馆伴，恐传奏不尽悉，写札子咨问。二朝誓书内有此，今附注，当考。
　　丁酉，徙京西路提点刑狱、度支员外郎鲍轲为广东转运使。既而御史言轲前提点广东刑狱，方侬智高围广州，乃避贼韶州，无所经画。诏罢轲新命，复归故官。复提刑在四月丁巳，今并书之。
　　戊戌，右谏议大夫、权御史中丞张□为回谢契丹使，单州防御使刘永年副之。
　　初，契丹主宗真送其画像及隆绪画像凡二轴，求易真宗皇帝及上御容。既许之，会宗真死，遂寝。至是遣使再求，故命□等谕令更持洪基画像来即予之。翰林学士胡宿草国书，奏曰：「陛下先已许之，今文成即世而不与，则伤信。且以尊行求卑属，万一不听命，责先约，而遂与之，则愈屈矣。」不从。□等至，契丹果欲先得圣容，□折之曰：「昔文成弟也，弟先面兄，于礼为顺。今南朝乃伯父，当先致恭。」契丹不能对，以未如其请【七】，夜载巨石塞驿门【八】，觽皆恐，永年掷去之。由是世传永年有神力。
　　淮南转运司言淮水自夏秋暴涨，浸泗州城，知州朱处仁，通判蔡选并有固护之劳，降诏奖谕。
　　庚子，陈州言护国节度使、同平章事狄青卒。帝发哀苑中，赠中书令，谥武襄。
　　青为人谨密寡言，其计事必审中机会而后发。师行，先正部伍，明赏罚，与士同饥寒劳苦，虽敌猝犯之，无一士敢后先者，故其出常有功。喜推其功以与将佐。始，与孙沔破贼，谋一出青，贼已平，经制余事悉以委沔，退然如不用意者。沔始服其勇，既又服其为人，自以为莫及也。尹洙以贬死，青悉力赒其家事。宋朝要录：青尝从尹洙谈兵，洙以为有古良将才。
　　夏四月丁未，御崇政殿，阅诸军转员，凡三日。
　　右司谏吕景初、左藏副使李绶为河北体量安抚使，以河北地数震也。
　　癸丑，贷随州参军李抃父阮死罪。初，阮殴佃客死，而其子抃愿纳所受敕告，以赎父罪。上矜而许之，仍免决，送湖南编管。
　　丙辰，契丹国母遣昭德节度使、右监门卫上将军耶律昌福，右谏议大夫、知制诰刘云；契丹遣武安节度使萧矩，引进使、泰州团练使刘从备，来贺干元节。
　　丁巳，徙知常州、侍御史范师道为广南东路转运使。旧补摄官皆委吏胥，无先后远近之差，师道始置籍次第之。
　　丙寅，雄州言北界幽州地大震，大坏城郭，覆压死者数万人。诏河北密为备御之计。以契丹归明人赵二南为蔡州司士参军，马锡为茶酒班殿侍、京东安抚司指使，仍各赐田二顷。
　　己巳，主客员外郎、殿中侍御史里行□中复为殿中侍御史，充言事御史。以中丞张□言本台阙言事御史，乞除中复故也。实录云言事御史自庆历四年置，此后不复除。按置言事御史在天禧初，后久不除。庆历五年复置，此云四年恐误。又自庆历五年后【九】，为言事御史者不一人，至和二年十月俞希孟罢后始阙。实录云庆历四年后不复除，误也，今不取。
　　辛未，通判黄州、殿中丞赵至忠上契丹地图及杂记十卷。此据正史契丹传。实录云上契丹建国子孙图及纂录事三册，与本传不同。按虏庭杂记今具在，实录所称，悉在其间矣。至忠来归，在庆历元年八月，熙宁二年七月乃致仕。范镇杂记称至忠尝为契丹史官，契丹称中书舍人，或中书舍人即兼史职也。三年二月又上国俗官称仪物录，六年五月又献契丹蕃汉兵马机事十册，并契丹出猎图。
　　癸酉，侍御史朱处约为荆湖北路体量安抚使，以下溪州蛮彭仕羲未附也。
　　甲戌，太常博士、集贤校理陆诜提举开封府界诸县镇公事。咸平龙骑军本髃盗迁隶，因□给不时，共殴监给官。既还营不自安，本军校柴元扇之将作乱。诜承诏往谕元以不死，使自取为乱者赎罪，军以无事。诜，余杭人也。
　　诏西蕃进奉瞎□，依例赐金箔、药物。
　　司天监言：「据崇天历，己亥年日当食正月朔，乞定戊戌年十二月为闰以避之。」诏不许。
　　火峒蛮侬宗旦者，智高之族也。据险聚觽，数出剽略。知邕州萧注欲大发峒丁击之，知桂州萧固独请以敕招降。转运使王罕以为宗旦保山溪篁竹间，苟设伏要我，军未必可胜，徒滋边患，乃独领兵次境上，使人召宗旦子日新，谓曰：「汝父内为交趾所仇，外为边臣希赏之饵。归报汝父，可择利而行。」于是宗旦父子皆降，南事遂平。以宗旦为忠武将军，日新为三班奉职。王罕事，据神宗实录王罕传所载。正史则云知桂州萧固招宗旦内属，以宗旦为忠武将军。又补其子知温闷峒，日新为三班奉职。今参取之。王安石铭固墓亦云固招宗旦补西头供奉官。补官不同，不知孰是，今从正史。案宋史，侬宗旦入寇，书于是月己巳，与此小异。
　　五月丙子朔，诏广南东西路经略安抚、转运、提点刑狱司，体量本路知州及主兵官、沿边城寨使臣懦怯者以名闻。
　　戊寅，赐太常博士任伯传钱五万，令梓州敦遣赴阙，与堂除差遣。伯传丁母忧，自京师徒步护丧归永泰县，庐墓三年，留乡里久之不起。御史朱处约为言，故有是命。
　　诏河北路，今岁丰稔，民力稍□，其所部官吏务加安恤，毋得调率以扰之。
　　庚辰，崇仪使、并代钤辖、管勾麟府军马郭恩与夏人战于断道坞，死之。走马承受入内东头供奉官黄道元、府州宁府寨监押刘庆被执。又死者使臣五人、军士三百八十七人，已馘耳鼻得还者百余人，亡失器甲万七千八百九十九，马二百八十。
