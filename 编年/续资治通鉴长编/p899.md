<!-- { "loadSidebar": true } -->
　　诏熙河路营田司，洮西弓箭手单丁所耕种不尽闲田，权差厢军，官置牛具、农器，人给一顷【七】。令堡寨使臣、道路巡检以时督其耕种，收成输官，岁终与弓箭手较优劣，赏罚如弓箭手。可以耕种即令依旧。仍差管勾河州农田水利、钤辖李浩均度地土措置以闻。
　　丁丑，诏权增广州公使钱至七千缗，桂州至五千缗，候边事宁日仍旧。
　　戊寅，赐秦凤等路常平、坊场、免役剩钱十万缗，赴熙河市刍粟。又赐三司银十五万两、江南路常平钱十万缗，赴广南西路转运司以备军需。
　　己卯，荆湖北路转运使、太常少卿、集贤殿修撰孙构【八】为右谏议大夫，知桂州，降诏銟谕，以构言招抚下溪州刺史彭师晏并天赐州知州等投降，及领兵修筑下溪州城堡毕工也。于是师晏等十八人赴阙，诏授师晏礼宾副使、京东州都监不签书兵马事，余皆补班行有差。新纪书下溪州刺史彭师晏及天赐州降。旧纪不书。三年十一月二十七日，置镇溪寨。
　　察访广南路常平等事、检正中书礼房公事、太子中允、集贤校理徐禧权发遣荆湖北路转运副使。禧与王古、冯宗道至华亭鞫狱，方具，即有此除。
　　诏两浙提举市易孙迪迁一官，赐钱百千；兼提举、转运使王庭老减二年磨勘；勾当公事曹彦侯及三考日循一资；官吏依在京市易务给赏。以提举市易司言比校迪等全年课息有羡故也。
　　诏：「比者广西军兴，有本路已投状指射差遣而反擅离本路者，依擅离官守条，候事平日不用此法。」
　　权发遣熙河路经略司高遵裕言：「邈川温溪心见欲来降，谍知夏人已在邈川之北，若温溪心畏其迫逐而来，拒之则非平日怀抚之意，纳之则夏人必有词，不敢专决。」诏：「温溪心及受夏国俸给之人【九】，可无招纳。」
　　定州安抚司言：「蒙赐度僧牒三百，回易收息，以赏武艺兵士、保甲。乞更赐二百。」从之。
　　庚辰，遣同知太常礼院郑雍祭告南岳，陈侗祭告南海以讨交趾师期。
　　中书奏：「乞常平钱谷岁给有余，而民有缓急阙乏，许以己若保人物产为抵而贷之。」诏：「常平钱谷若给外有余，又诱致人赊请，是不容仓库稍有存积，必使尽散在民间。如此，徒有蕃息虚名，甚不副元法国之财用取具本意。自今仓库常留一半，余方给散；如有余，即遇民间非时阙乏，许以物产为抵支借，依常平限纳。」七年九月二十六日、九年正月九日并此月合参考。司马记闻云云，具注七年九月二十六日。中书奏乞，实录乃不书，今以本志增入。
　　诏：「广南东路令许彦先，福建路令徐亿，差顾谊舶船载兵甲，每路约可载万人，至秋末齐集，候事平日优与船主酬銟。」
　　诏广南东、西路知州见阙处，如无人愿就，即便硬差，候得替，与减磨勘二年，仍堂除差遣。
　　是日，二十三日。交贼陷邕州，苏缄死之。张守节败，生获于贼者数百人。贼知北军善攻城，啖以厚利，使为云梯，既成，为缄所焚。又为攻濠洞，蒙以生皮。缄俟其既度，纵火焚于穴中。贼计尽，稍欲引去，而知外援不至。会有能土攻者，教贼囊土数万，向城山积，顷刻高数丈，贼觽登土囊以入，城遂陷。缄犹领伤卒驰骑苦战，力不敌，缄曰：「吾义不死贼手。」乃还州廨，阖门，命其家三十六人皆先死，藏尸于坎，纵火自焚。贼至，求缄及其家遗骸，皆不能得。杀吏卒、土丁、居民五万余人，以百首为一积，凡五百八十余积。并钦、廉州所杀，无虑十万余人，并毁其城以填江。邕州被围凡四十二日，缄率厉将士固守，粮储既竭，又岁旱，井泉皆涸，人饥渴，汲沤麻汗水以饮，多病下痢，死者相枕，而人无叛者。缄愤沈起、刘彝致寇，彝又坐视城覆不救，欲尽疏以闻，属道梗不通，乃列起、彝罪牓于市，冀达朝廷。
　　初，缄子子元为桂州司户参军，挈家往省父，将还，适闻有交贼。缄以郡守家属出城，见者必以为避贼，则人有去心，独遣子元还桂州【一○】而留其妻孥，至是俱死。
　　缄既死，交贼复谋寇桂州，前锋行数舍，或见大兵自北南行【一一】，呼曰：「苏皇城领兵来报交趾之怨。」贼师惧，遂引归。其后邕人为缄立祠，岁时祷之。司马记闻云：正月二十一日贼破邕州，二十三日遂回本峒。按实录乃二十三日破邕州，今从实录。独不记贼用何日回本峒，当考。案交趾陷邕州之日，宋史作戊辰，东都事略与此合。
　　辛巳，宣徽北院使王拱辰为中太一宫使。
　　诏熙州举人，如户贯实及七年，自今解额二人，河州一人。
　　壬午，诏赵焑非久至京【一二】，其家属可特许借同文馆居止。寻诏郭逵亦如之。郭诏二月九日。
　　又诏修京城役兵、提辖部役使臣增给食钱总十二万缗，恐三司常费外难办，可出度僧牒千，分三年给卖以充用。此据御集乃正月二十八日事，今从实录。御集云：契勘见修京城合用役兵及提辖部役使臣，添支食钱一十二万余贯，若命三司支给，缘系常费之外，恐难出办。可出给空名祠部一千道，作三年支给，依修清汴收买木植，仍付提辖所出卖，收钱充用。
　　又诏：「潭州准备兵四万人七月钱粮，仍令发运司截留上供钱二十万缗，米五十万石、豆麦十万石。先计会荆湖南路转运司，除本路移用外，阙少数应副，余并赴广南西路合封桩处下卸。内潭州限四月，广西限六月以前运毕，仍不依常制差官催促。」
　　诏市易司自今不得赊请钱货与宗室及官员公人。
　　前相度淮南路水利刘瑾言：「体访扬州江都县古盐河、高邮县陈公塘等湖、天长县白马塘，楚州宝应县泥港射马港、山阳县渡塘沟龙兴浦、淮阴县青州涧，宿州虹县万安湖小河，寿州安丰县芍陂等，可兴置。除古盐河，万安湖、小河已令司农寺结绝，余欲令逐路转运司选官覆案施行。」从之。
　　诏诸路差使臣赴招讨司，其家属所在，令州县厚加存恤；诸将副有新官承替者，其家属委州县居以官宅，给其使令。
　　诏安南行营官吏虽已第支赐，其缘路驿券可更特支。
　　癸未，安南招讨司【一三】言，发兵八万，当备十月干粮八千万斤。诏转运司相度，如所造作可存留，即依数办集于桂、全州。
　　又诏三司，令江南、两浙路封桩上供钱二十万缗，许商人入便于广南东路。
　　诏钦、廉州死事文武官并赠十资，武臣赠至刺史以上者取旨。
　　甲申，权发遣三司使沈括言：「前提举司天监尝奏：司天测验天象，已及五年，蒙差卫朴等造新历，后考校司天所候星辰晷漏，各差谬不可凭用。其新历为别无天象文籍参验，止据前后历书详酌增损，立成新法，虽已颁行，尚虑未能究极精微。乞令本院学士等用浑仪、浮漏、圭表测验，每日记录，候及三五年，令元撰历人以新历参较，如有未尽，即令审行改正。已蒙施行。今若测验得此月望夜不食，及逐日测验过日月五星行度晷漏之类，乞下司天监逐旋，付卫朴参较新历改正。」从之。先是，奉元历载今月望夜月蚀，不验，诏问修历推恩人姓名，至是括有是奏。元丰二年闰正月十九日乙未，朴罢归。沈括笔谈云：开元太衍历法最为精密，代用其朔法。至熙宁中考之，历已后天五十余刻，而前世历官皆不能知。奉元历乃移其闰法，熙宁十年天正元用午时，新历改用子时，闰十二月改为闰正月，四方朝贡者用旧历，皆未□塞。觽论谓气至无显验可因。沈括论新历事，下有司考定。凡立冬晷景于立春之景相若者也，今二景短长不同【一四】，则知天正之气偏也。凡移五十余刻，立春、立冬之景方停。以此为验，论者乃屈。元会使人亦至，历法遂定。括所云当考元丰元年闰正月十九日乙未所书，又治平二年五月乙巳，熙宁元年七月乙酉、八月乙丑、十一月甲午，并合参照。八年闰四月十一日壬寅，初行奉元历。
　　诏：「在京官司非廨舍所在者，虽亲戚毋得入谒。三司、开封府、司农寺、审官东西院、流内铨、兵部、军器都水将作监、提举在京诸司库务、提点仓场司、市易司、商税院、开封祥符县左右勾当公事、编修敕令式条例官，非假日毋得出谒及接见宾客。开封府司军巡院，假日亦不许接见宾客，止许出谒，内中书、枢密院检正检详习学公事，刑部、大理寺、审刑院官，虽假日亦禁之。其后，应在京司局，非假日亦无得出谒，违者并接见之人各徒二年。」
