<!-- { "loadSidebar": true } -->
　　戊戌，广南东路转运副使孙迥言：「准诏遣大理寺丞郭燍赴广州制勘公事，移文取臣权知广州断纲首王遵等案。臣虽未知制勘院所治之详，然恐事由中出，窃料必有虚诞谮臣者。况朝廷威明，必不使臣屈于诬罔之口，臣欲候将来尽见底里，方敢奏乞穷治交结造语之人，以破欺罔朋党之弊。」上批：「广州制狱，本以迥案发陈绎等事，久不结绝，继有臣僚论奏迥阿私有所庇曲，即无中出特治事，未知迥以何者为中出、谗口诬罔。虑迥真有罪恶，反托谗诬以自解免，奸人阴慝，情状多端，不可不察。若以石璘干涉，致变乱事实，则璘职位卑贱，非次未尝得亲左右，何敢尔者？兼据元发事因，未见璘当得罪。令迥具析事由中出及交结造语之人以闻。」已而迥奏，以所案陈绎事连及宦官石璘，以璘方在入内内侍省，谓璘诬奏其事，故有是言。然上察璘实不与也。（四月丁未，差郭燍。）
　　庚子，王珪等请上仁宗徽号曰体天法道极功全德神文圣武睿哲明孝，英宗曰体干膺历隆功盛德宪文肃武睿神宣孝。诏以髃臣所上请于本庙本室。
　　壬寅，奉议郎井亮采言：「诸州奏案，乞委本路提点刑狱司每旬具已奏未下事目，申尚书省，付刑部检察。」从之。
　　详定编修诸司敕式所言：「将来大礼，乞且仍旧差官专提点事务一次。」上批：「式令析正之初，诚虑及期有司奉行疑惑，于事舛错有害，不悦造令之人，得以借口归咎成法。且谙详始末，惟本司官吏最为可委检察应接。宜依所奏，止就差本司官提点应式令所该一行事务。」
　　注　　释
　　【一】南平军「南」原作「安」，据正文及本书卷三二八元丰五年七月乙未条改。
　　【二】每半年轮御史一员「轮」字原脱，据宋会要职官一七之一三补。
　　【三】太常博士王古「古」原作「吉」，据阁本及本卷闰六月辛卯条、长编纪事本末卷七九详定郊庙礼文、宋史卷三二○王素传改。
　　【四】市易欠钱六万缗「六」下原衍「百」字，据宋会要食货三七之三一删。
　　【五】令一面送远恶处羁管「令」原作「今」，据阁本改。
　　【六】据御集「据」原在「御集」下，据阁本乙正。
　　【七】本司买盐官「买」原作「置」，据阁本改。
　　【八】其余所俘获功依例支赐「获」原作「虏」，据阁本改。
　　【九】运司岁漕谷六百二十万石「司」下原衍「司」字，据续资治通鉴卷七七删。
　　【一○】蒋颖叔「颖」原作「颍」，据宋史卷三四三蒋之奇传改。
　　【一一】市阳武等埽物料「阳」原作「杨」，据阁本、活字本及宋会要方域一五之一○改。
　　【一二】即恐浸渍渐深「渍」原作「溃」，据阁本改。
　　【一三】臣不知是时小大之臣有为陛下力争其不可者乎「时」字原脱，据续资治通鉴卷七七补。
　　【一四】然道路传闻「传」原作「傅」，据阁本改。
　　【一五】称韩琦等七人委有功有德为证「等」原作「第」，据邵氏闻见录卷九改。
续资治通鉴长编
卷三百三十七
卷三百三十七
　　起讫时间 起神宗元丰六年七月尽其月
　　卷　　名 续资治通鉴长编卷三百三十七
　　帝　　号 宋神宗
　　年　　号 元丰六年（癸亥，1083）
　　全　　文
　　秋七月乙巳，提点寺务司言：「已令大相国寺六十二院，以其二为禅院，余为律院。其旧院名及试经恩例，乞并罢。」从之。
　　礼部言：「净因院僧道臻奉诏选举苏州瑞光院僧宗本、江州东林院僧常总住持两禅院。」从之，给行李钱五十千，令乘驿赴阙。
　　丙午，湖北路钤辖，转运司言：「渠阳县治所基址卑下，近复遭水患，乞移县治于诚州，倚郭建置，绥辑诚州见管户口，兼治贯保、小由等民户。其贯保却乞于别寨择地建立。」从之。
　　丁未，诏以十一月丙午有事于南郊。
　　戊申，门下、中书外省言：「自官制行，已及儙月，其间利害，官吏固已习知。今编修敕条，理当博采觽智，欲乞许见任官局参议，及许其余人具所见利害，赴本省投状，如有可采，量事推恩。」从之。
　　己酉，都水使者范子渊言：「外监丞司旧于澶州置局，析为南、北两丞，北丞所隶堤埽，尽在北州军，乞移北丞司于恩州【一】。」从之。
　　将作监丞宋彭年言：「臣昨点检西府蒲宗孟为修屋多役兵匠，初无朝旨，后御史台取问，事连少监锺浚等，臣安可尚为僚属？乞易一差遣。」诏：「所请不允，其锺浚邪佞不法，可先冲替。」
　　户部言：「提点开封府界诸县镇公事范峋奏，诸县见欠税课，乞限一年分四季催理。本部看详，欲以所欠税课令人户分作三年或二年，随夏秋二税带纳，如限满拖欠数多，县详本司比较奏乞取勘。」诏除牧地租课外【二】，应系三年内欠负，限一年，余限三年。其拖欠比较，并依户部所请。
　　横海军留后、赠昭信军节度使、开府仪同三司、南康郡王、谥恭僖宗博卒。
　　辛亥，广南西路经略使熊本等言，邕州峒丁教阅，乞且依旧条。诏送曾布所修条约及彭次云规画事，付本司相度推行以闻。
　　壬子，河东经略司言：「麟府路蕃部有因立功妄冒父祖职名，以就酬奖，乞令自陈，与免罪改正。」诏限一季自言，许人告，以其人职名、俸给赏之。
　　户部言：「江、淮等路发运使蒋之奇奏，知州、通判与监事官未有赏罚，请以租额递年增亏，从制置司比较。本部欲乞江、淮、湖、浙路诸州，其收盐课，岁终申发运司类聚比较，一路内取最多、最少者各两处，以知州、通判、职官、令、佐姓名上户部。其提举监事官一路增亏准此。」诏详定重修编敕所依此着为令。之奇又言：「诸路欠本司钱约二百万缗，若朝省不主张，则其钱皆不肯偿。乞本司申理诸路欠负，并同负朝省钱物法；及乞淮南转运司自今年额粮斛不得于滁州及天长县桩拨，所有本司盐本、水脚钱、口食米、造船场物料等及所须之物，转运司除计置应副外，不得侵越【三】。」诏系朝省立限，违者徒一年，余从之。
　　癸丑，诏：「开封府界诸县蝻虫猥多，今田稼就成，恐害丰稔，宜令提点刑狱范峋亲督人夫速翦除之。」
　　乙卯，祔孝惠、孝章、淑德、章怀皇后于太祖、太宗、真宗庙室，孝惠、孝明、孝章、淑德、懿德、明德、元德、章怀、章穆、章献明肃、章懿各以配继先后为次。（四月二十五日，详定所建议。闰六月三日、十一日【四】。旧纪书：乙卯，诏孝惠，太祖继后；孝章、淑德、章怀，太宗、真宗元妃，未克入，始祔于庙室。新纪改书：始祔孝惠、孝章、淑德、章怀皇后于太祖、太宗、真宗庙室。）
　　河东缘边安抚司言：「代州阳武等一十寨寨主、监押，每寨两员，乞许自本路经略安抚司及本司，于大小使臣内选择一员，保明申吏部指差；外一员，即自吏部差注。」上批：「地接契丹界，其事甚重，宜特依所奏。」
　　丙辰，以四后祔庙，德音降减京畿内死罪囚，流以下释之。（两纪并书此。）
　　诏：「四后忌日，自今依大忌例。」
　　太中大夫、知枢密院孙固为通议大夫、观文殿学士、知河阳，固以疾求去位也。（三年八月，固子朴、野坐周沃事冲替。）
　　太中大夫、同知枢密院韩缜知枢密院，太中大夫、试户部尚书安焘同知枢密院。上尝命内侍曾处厚至岭外督发内藏钱银，处厚乞将折二大钱充东南诸路上供，以其所桩小钱来偿。既奏可矣，焘言折二钱不可行于京师，得之不足以备实用，且曰：「臣自承乏计府，虽用出非常，不敢以一金烦朝廷，故臣今亦不敢奉诏。」上从之。（此据安焘行状。行状又言越次用焘，当考。）西边用兵岁久，上益厌之，乃不次用焘。焘力辞曰：「异时陛下除执政，必以次补；今有位在臣上者，而遽用臣，臣不敢当。」上曰：「西鄙未宁，最今日重事也，正欲赖卿谋谟耳。」时夏人款塞，焘谓宜遂抚纳，且戒边臣毋为兵端。既又请还疆土，焘言：「比所得有非要害处，固宜予以示恩，然羌情无厌，今则未可，鴜当使知吾宥过而罢兵，不应示吾厌兵之意。」（此据行状。）
　　命宰相王珪为南郊大礼使，礼部侍郎李常为礼仪使，御史中丞黄履为仪仗使，兵部侍郎许将为卤簿使，知开封府王存为桥道顿递使。
　　国子司业朱服言：「诸州学或不置教授，乞委长吏选见任官兼充，先以名上礼部，从本监体验，可为教授，即依所乞。其旧补差教授悉放罢。有筠州学策题三道，乖戾经旨，今录进呈。」于是礼部言：「乞令本监具何如体验外官学行堪充教授，及杜绝徇私请托旧獘，然后立法。其见为教授人，候有新官令罢。其筠州权教授、监本州岛酒税苏辙，乞令本路别差官兼管勾。」从之。
　　熙河兰会路制置司言：「蕃部当支抹虚称夏国与董毡书【五】，欲同入寇。」诏李宪械当支抹送董毡、阿里骨，令自处置。
　　经制熙河兰会路边防财用司言：「乞于兰州添置市易务，支拨钱本，计置物货，应接汉蕃人户交易，以助边计。」从之。
　　丁巳，诏：「升祔礼成，四后之家推其长一人，已仕者迁一官，未仕者与初等官。」
　　诏陕西、河东经略司：「闻诸路蕃官虽转大使臣，并在汉官小使臣下。朝廷赏功转资，以为激劝，如此卑抑，则孰知迁官之荣？宜定汉蕃官序位以闻。」后河东经略司言：「蕃官部堡寨兵出战，常以汉官驱策，难与汉官序位。」而兵部言：「乞应蕃汉官非统辖者乃令序位【六】。」从之。
　　戊午，朝献景灵宫。
　　庚申，诏同知枢密院班尚书右丞下。
　　诏：「寺、监主簿止是专掌簿书，其公事自当丞以上通议施行。今取问寺、监有令主簿签书公事处：大理寺长、贰、正、主簿八员，卫尉寺卿、主簿二员，将作监少监、丞、主簿五员，都水监使者、丞、主簿四员，少府监少监、丞、主簿三员，司农寺少卿、丞、主簿四员，太常寺丞、主簿二员，军器监少监、丞、主簿四员。内长、贰、主簿可并降一官，正、丞并展磨勘二年，各不以去官原。」
