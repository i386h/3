<!-- { "loadSidebar": true } -->
　　洋州豪民李甲者兄死，迫嫂使嫁，因诬其子为他姓而占其赀，嫂屡诉官，甲辄赂吏掠服之，积十余年，诉不已。亿视旧牍，未尝引乳医为证，乃召甲，出乳医示之，甲无以对，冤遂辨。亿，雍邱人也。（亿迁殿中丞，缘祀汾阴恩。其进文及改一官知洋州，当是四年以后事，今且附此。）
　　乙丑，遣入内都知秦翰赍诏汾阴劳赐陈尧叟等，遂往西面经度边事。仍谕鄜延、环庆、泾原路部署得翰移文即发兵应之。寻以翰为河西兵马钤辖。及翰至，蕃落安堵如故，兵不复出，翰即还行在。（翰为河西钤辖，实录在戊辰日，今□书之。翰即还行在，据翰本传。）
　　令西京葺后唐庄宗庙。
　　丙寅，诏陈尧叟祭西海。又遣中使于三亭渡等处祭河【五】，以度河舟车阗咽故也。
　　丁卯，髃臣诣合，奉表加上尊号曰崇文广武仪天尊道宝应章感钦明上圣至德仁孝，不允。五表，卒不允。
　　戊辰，以江、淮不稔，命升、扬、庐州长吏【六】各兼本路安抚使。时刑部郎中王济知洪州，躬督官吏为糜粥，日亲尝而给之，录饥民为州兵，所全救甚觽。
　　陈尧叟言：「昨将至陕州，传言稍旱，苗稼甚薄。及入境，亲见实不至此，但人虑有差役，以此为言耳。已各面谕及移牒转运司勿得擅有差役，民间闻此，皆望阙欢呼，至有感泣者。」
　　己巳，诏自京至应天府、曹济单蔡许汝颍陈澶濮淄青州、广济军并增巡检兵、捕贼使臣及令寄班忠佐提领之。
　　庚午，诏：「如闻汾阴路勾当官除州县供顿外，别取索准备物【七】，宜令一切禁止。」
　　先是，皇城司遣亲事卒四十人于京城伺察，月给缗钱，每季代之，凡所察事悉上本司，本司皆录奏。上虑其恐喝骚扰，于是令枢密院条约之：自今非奸盗及民俗异事所由司不即擒捕者，勿得以闻。
　　陈尧叟言：「曹利用等称陕、郑衙署，正门低小，街衢窄隘。若将驻跸，望别降朝旨。」上曰：「但仍其旧，勿以劳人。」
　　辛未，命曹利用祭汾河。
　　有司定封玉册、玉匮制度：「庙廷择地为埳，中置石匮，匮方五尺，厚二尺，中容玉匮，刻金绳道三，阔一寸，深五分，系绳处刻深四寸，方三寸五分，容『天下同文』宝。俟祀毕，太尉奉玉匮置其中。将作监领徒举石盖【八】，厚一尺，系绳、填泥、印宝，悉如社首封鐾之制。皇帝省视讫，又加盖，其上封固如小坛，广厚五尺。」从之。
　　滑州言大河顺道北流，诏遣官致祭。
　　壬申，废仪州大泉岭寨，以乏水也。
　　癸酉，陈尧叟言河中府管内秋苗茂盛，谷价至贱，刍一围四钱，仍撷禾菽以献。
　　乙亥，河中府父老千七百人诣阙迎驾，上劳问之，赐以缗钱帛。旧制，假日合门无辞见之例，上以其觽远来，特引对遣还。
　　自京师往河中府有二路，一由陕州浮梁历白径岭，一由三亭渡渡河。司天保章正贾周，言二路岩险湍迅，不若出潼关，过渭、洛二水趋蒲津，地颇平坦，虽兴工，不过数十里。事下陈尧叟等，请如周所议。而渭水当同州新市镇，多滩碛，自此稍南而西，纡行十数里，狭处可连舟为桥。又洛河上亦为浮梁直抵河中。复以稠桑旧路，缘崖西南有峭壁，或霖潦多摧圮，乃徙路自灵宝县南入虢州路，至函谷关，与汉武庙前旧路相合。
　　九月丙子朔，上幸左承天祥符门观上梁，赐从官袭衣、金带，役夫缗钱有差。
　　改含芳园为圣瑞园。
　　戊寅，诏西路行宫，宜令仪鸾司止用油幕为屋，以备宿卫，不须覆以芦竹。
　　己卯，罢江南和籴。（实录称江、淮前月已罢矣。）
　　庚辰，知扬州许逖请令两浙路权罢和雇船，所冀行商得载粮斛以济活旱民，从之。逖，歙县人也。
　　解池盐自生凡数十里，陈尧叟等所献凡四千七百斤【九】。辛巳，分赐近臣及三馆、秘阁官。
　　河东转运使、兵部郎中陈若拙请以所部缗帛刍粟十万转输河中，以助经费，许之。
　　癸未，诏襄州赐卢多逊子察钱三十万，令葬其父母。
　　陈尧叟言筑坛于脽上，如方丘之制。庙北古双□旁起堆阜，即就用其地焉。
　　丙戌，契丹主遣临海节度使萧曷领、给事中室程奉其母遗物来上。又遣左威卫上将军萧善宁、左领卫大将军张崇济献御衣、文犀带、名马、弧矢等谢赙礼。
　　对宰相于龙图阁，观奉迎天书图。
　　诏督诸州捕贼，其希恩故犯者，虽遇赦系狱奏裁。
　　有司请祭前七日遣官祀河中府境内伏羲、神农、黄帝、禹、汤、文王、武王、汉文帝、周公庙及于脽下祭汉、唐六帝，从之。
　　丁亥，上作宗室座右铭□注，赐宁王元偓而下，从判宗正寺赵湘请也。
　　己丑，知华州崔端言父老二千四百余人欲诣阙请幸西岳【一○】，诏答之。
　　庚寅，诏自京至雄州诸县镇令佐、使臣【一一】，供契丹国信驿置无阙者，许书历为劳课，替还日，与优便官。
　　陈尧叟至汾阴，数奏云物之祥。辛卯，髃臣诣合拜表称贺。
　　壬辰，诏应水陆路运祀汾阴物军士并赐缗钱。
　　癸巳，杖杀入内高品江守恩。时守恩部军士挽载石车驻郑州祖村寨，因违制市青苗，私役军士六百人，取民田麦穗，及不奉诏擅董丁夫，非理笞捶亡逸者二百人，令役夫蔡文义市驴不获【一二】，杖之致死。上怒甚，诏监察御史王迎按劾，亲戒谕遣之。狱成抵法，知州、太常博士俞献卿封□不下，抗章论救，坐削一任。京西路转运使、提点刑狱官、本州岛通判以不察举，□入金赎罪。仍令进奏院移告天下。上曰：「迎推劾此狱，颇尽公方，有足嘉者。」寻授开封府推官，赐绯。守恩虽近侍，上不贷以法，论者以谓朝廷至治，行罚不私，中外莫不悚庆。（俞献卿，歙州人然本传不载其曾知郑州，当考。王迎，未见。）
　　初，有司议祠宇之旁难行觐礼，欲俟还至河中，朝会肆赦。于是陈尧叟等，言宝鼎行宫之前，可以设坛壝，如东封之制。诏如尧叟等奏。
　　甲午，诏修凤翔府大白山、泗州龟山庙。
　　丁酉，诏诸州先禁箭干，自今非连干无节者不禁。
　　戊戌，开封府功曹参军【一三】张君房上疏言：「唐土德，五运相承，国家当承唐室正统，用金德王。且朱梁虽受唐禅而后唐克复，不可谓承正统。晋称金德，而江南李□【一四】时实称唐。汉承晋称水德，止四年而灭。周承汉为木德，止九年而四方分据。太祖以庚申岁受周禅，开宝乙亥岁平江南。及太宗即位，定□、汾，自是一统。是国家承金德以受命，其验明矣。」□献所著论四卷。上曰：「言此者多矣。且国初徇髃议为火德，今岂当骤改耶？」君房，开封人也。
　　己亥，江、淮发运使李溥言：「今春运米凡六百七十九万石，诸路各留三年支用。江南留百七十万石，外有上供五十万石；淮南留三百三十万石，外有上供五十七万石，所留以备赈粜。两浙有米百五十万石，上供外，有九十一万石备淮南赈粜。」
　　甲辰，内出手札示辅臣，令颁下江、淮南安抚使，谕以绥抚之道凡十二条。
　　冬十月丙午朔，陈尧叟奏河决白浮图村，方修塞之，为南风所激，即归故道。宰臣等奉表称贺。
　　令中书日会于王旦厅，至辰时罢。（王珪会要，此下即载中书政事稽滞。今依实录，附八年四月甲子。）
　　河中府民巨沼诣陈尧叟，言五世祖诚，在德宗时，夜梦人谓之曰：「中条山苍陵谷有灵宝真文，以金札之，明当往取。埙天书赤篆出，可用参会。」如其言入谷三四里，夜睹黄光下有块石，碎之，得黄金一斤卷帛书【一五】，取藏于家，诚手笔为识。后二百余年，屡经大兵、饥，家独无苦。其帛长二丈【一六】，广九寸，通判曹谷验之，云篆文非常，体词类道经。
　　庚戌，尧叟附中使赵敦信入献。以沼为本府助教，赐衣服、银带、器帛。（曹谷，未见。是年为度判者别一人。）陈尧叟又言解州父老欲诣阙奉迎车驾，诏尧叟谕止之。
　　辛亥，雄州言契丹涿州移牒，言本国将征高丽，遣右监门卫将军耶律宁奉书来告。上曰：「前遣孙奭告以东封，契丹馆奭于境上，但有报书。今其使来，当遣使接伴，示以方守前约，如坚欲赴阙，亦从其请也。」及宁至涿州，李允则止之，宁言奉国命以机事驰报，不敢驻。允则即遣使臣伴送赴阙。
　　丁巳，髃臣诣合门表贺得灵宝真文。
　　每岁诞圣节【一七】，皇亲、近臣皆许奏道释而赐之紫服。所奏既猥多，或有滥伪者。戊午，诏自今须披度五年以上，方得奏请，仍具乡里居止、年齿行业以闻。
　　庚申，丁谓等上大中祥符封禅记五十卷。上制序【一八】，藏秘阁，赐谓等器帛。
　　丁卯，命右司谏、直史馆李迪为契丹主生辰使，六宅使、合州团练使白守素副之。监察御史乞伏矩为正旦使，供奉官、合门祗候翟继思副之。守素居边岁久，名闻敌中，颇畏伏之。上虑其不欲行，密遣内侍询于守素，守素顿首感咽，乃以内园副使崔可道代之。（可道，郓州人。乞伏矩已见四月。翟继思，未书里邑。）
　　戊辰，命三司使丁谓赴汾阴路计度粮草。寻有诏：谓至陕西，薄稔处所输税，令州县勿督以常限。
　　知雄州李允则言契丹由显州东侵高丽，期以十二月还中京，盖虑朝廷使至彼也。又上契丹兵数，且言：「凡调发，先下令使自办兵器、驼马、粮糗，故其钞略所得，不补所失。又常索境内汉口有罪者配军，曰骁武，人皆嗟怨，不为用。又给假令归，颇扰乡闾，恣求财贿，其人或是两地供输户，已移文涿州止绝之。」
　　癸酉，徙济州团练使、知濮州蒋信为滑州驻泊部署，信好利纵下，非牧民之才故也。
　　乙亥，礼仪使王钦若言：「准仪注，祀后土地祗，礼毕，太尉封玉册于庙庭石匮，百官班于庭中。皇帝谒庙，礼毕，至石匮南，北向省视。翰林天文邢中和等请置于前殿西间近北壬地，或不欲神侧兴土，即改后殿壬地。窃详仪注，本言封匮庙庭，盖以密迩神明，昭明典礼。若或置之壬地，奉于别殿，纵于事为便，亦在礼非宜。且奠献既周，仍服笃冕，篃历廊庑【一九】，以届后庭，往复迂远，旧仪未有。再详画到庙图，未至迭雀，欲望止于正殿栏楯之下，奉安石匮，庶令百辟共睹灵坛。」诏付陈尧叟等详定，即请就正殿下安匮，仍设槛护净，奏可。钦若又请车驾所经路坊市三日禁止丧事，从之。
