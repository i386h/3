<!-- { "loadSidebar": true } -->
　　以渭州姚家堡左第一指挥十将张遂为三班奉职，仍赐袭衣、金带。遂自言：「王沿知渭州日，尝与百姓范仁美持沿书入西界，反间野利、遇乞兄弟。事觉，仁美被杀，遂配居摊粮城。及契丹西伐，获遂以归。」乃录之。实录云：事觉，野利等三人，皆从诛治。王沿以康定元年十一月知渭州，庆历二年十月降虢州，四年十一月卒于河中。野利等被诛，乃元昊既称臣后，又野利等自以谋杀元昊故族，不因谋内附也。张遂所言必妄，或果尝与范仁美共持王沿书欲反间，野利等本无内附意，遂反间而不效，又坐拘囚，偶得生还，而野利等已死，因冒为己功。朝廷以契丹故，不加覆勘，姑录之耳。种古讼王嵩，亦此类也。且遂与仁美俱持王沿书入界，仁美独死，遂独生，殊不近人情。由此观之，遂所言持沿书，要亦不可信，今姑仍其旧。实录并载野利等三人，皆坐遂反间被诛，盖举信遂言。今特削去三人被诛事，稍加删润，使前后不相抵牾。
　　壬午，诏辅臣与礼官相视设神位于大庆殿上五室内。太室中北，昊天上帝位，皇地祇在左，皆南面。太祖、太宗、真宗位在东，西面。黄帝在太室中西南，北面。人帝在左，少退。青帝、赤帝、白帝、黑帝各从本室，人帝在左，少退。神州地祇、日、月、北极、天皇大帝，并设于五室之间，其位少退。五帝、神州、日、月、北极、天皇于郊坛为第一龛位。五官勾芒以下，设于明堂廷中，少东南，别为露幄。五纬十二次紫微垣内官、五方岳镇、海、渎、岁星、真枵、钩星以下七十二位，于东西夹庑上版设。于郊坛为第二龛位。二十八舍黄道内天官、角宿、摄提、五方山、林、川、泽以下百七十九位，于丹墀、龙墀道东西版设。于郊坛为第三龛位。黄道外天官及觽星，五方坟、衍、原、隰以下四百九十六位，并东西庑周环殿后版设。以北为上，于郊坛为内壝之内外位。仿古明堂之制。又稍与坛壝位□相类云。此据皇佑明堂记，乃五月丁亥朔，礼院奏请诏可，今附此。本志取明堂记仪注【一二】，尊罍、笾豆之数，具载之，独略此段，恐失轻重之义。盖尊罍笾豆之数，职在有司，神位则由仁宗圣裁故也。
　　初，礼官言：「按通礼，昊天配帝，用苍牲二，五帝【一三】、五人帝各依方色，用牲十。缘国朝南郊，虽神位至多，亦止用犊四，羊豕各十六。今明堂，请用七犊，以荐上帝、配帝、五方帝。羊豕各五，荐五人帝。」既报可，寻诏合祭并侑，及亲献五帝、神州。礼官请更增四犊，凡用犊十一，羊豕亦依郊例，各用十六，荐日月以下从祀神位，从之。用犊七，羊豕各五，据明堂记，在三月甲辰【一四】。用犊十一，羊豕各十六，在五月癸巳。今并附此。
　　五月丁亥朔，礼院上新作明堂礼神玉及燔玉。
　　初，上谓辅臣曰：「前代礼神，有祭玉、燔玉，今独有燔玉，无乃于祀典阙乎？」文彦博对曰：「唐太常卿王起，以当时祀事止有燔玉，因请下有司求良玉而作礼神玉。于是造琮、璧等九器，祭已则藏之，而燔玉止用懡。盖唐以来，礼神之玉，已不复备。」上曰：「朕奉事天地、祖宗【一五】，岂于宝玉有所爱？其令有司备制之。」时沙州适贡玉，乃择其良者，制为琮、璧等九器，其黝璜尤粹温。祭玉之备，始于此。
　　戊子，遣户部判官、屯田员外郎、直史馆杨畋河东路计置粮草及处置盗铸铁钱。
　　徙江南西路转运使、工部员外郎、直史馆唐询为福建转运使。时淮南、江、浙、荆湖发运使许元，请六路转运司移文发运使皆曰「申」，如所属。询争以为不可，朝廷方委任元，故徙询。
　　甲午，礼院上明堂五室制度图。
　　封□州尼邱山神曰毓圣侯。
　　丙申，诏国信司罢三番使臣。自契丹通好【一六】，其接送使人，皆自京差三番使臣，而沿路州军大困于需索。谏官包拯、□奎极言其扰，既罢遣三番，而顿置什物，并令沿路州军官自办之【一七】。
　　御史何郯言：「伏睹朝廷昨降指挥，废罢迎送北使三番使臣，只令河北州郡逐处供应。议者谓于事便利，莫兹为大。近知有臣僚上言，请尽复旧，此不恻民隐之甚者。缘河北州郡，自积年供应三番往来，为诸司上下乘便刻剥，其勾当公人破败家产及死亡流移者，不可胜数。况今累岁灾伤，民力不堪其弊，幸而朝廷优恤，特行更改。若复仍旧弊，但以数郡生灵性命，奉三番诸司上下诛求尔，于事何益？朝廷前诏罢之，善矣！伏望明圣坚断，不为浮议所移，庶一路之民有息肩之望。」何郯奏议，今附见。□奎明年十月，云罢三番才两月间，辄复纷纷。当指此也。
　　丁酉，明堂礼仪使言：「将来行礼，请皇帝初诣昊天上帝位，次皇地祇、青帝、赤帝、黄帝、白帝、黑帝、神州地祇位，奠玉币。次诣太祖、太宗、真宗位，奠币。其酌献之序亦如之。」又言明堂所用乐，皆当随月用律，九月以无射为均，而五帝各用本音之乐。并从之。
　　壬寅，置岢岚军草城川天窊村巡检使臣一员。
　　戊申，广南西路转运司言，交趾发兵捕广源州贼侬智高，其觽皆遁伏山林，诏本路严备之。
　　己酉，内出明堂乐曲及二舞名：降神曰诚安；皇帝升降行止曰仪安；昊天上帝、皇地祇、神州地祇位奠玉币曰镇安，酌献曰庆安；太祖、太宗、真宗位奠币曰信安，酌献曰孝安，司徒奉俎曰饎安；五帝位奠玉币亦曰镇安，酌献曰精安，皇帝饮福曰胙安；退文舞、迎武舞、亚献、三献皆曰穆安，彻豆曰歆安，送神曰诚安，归大次曰憩安。文舞曰右文化俗，武舞曰成功睿德。御撰乐章镇安、庆安、信安、孝安四曲，余诏辅臣分撰。
　　庚戌，诏所撰乐曲名与常祀同者更之。遂更常所用圜丘寓祭明堂诚安之曲曰宗安，祀感生帝庆安之曲曰光安，奉慈庙信安之曲曰慈安。
　　六月己未，内出御撰明堂乐八曲，以君、臣、民、事、物配属五音，凡二十声为一曲；用宫变、征变者，天、地、人、四时为七音，凡三十声为一曲；以子母相生【一八】，凡二十八声为一曲。皆黄钟为均。又明堂月律，五十七声为二曲，皆无射为均；又以二十声、二十八声、三十声为三曲，亦无射为均，皆自黄钟宫入无射。如合用四十八或五十七声，即依前谱次第成曲，其彻声自同本律。及御撰鼓吹警严曲、合宫歌，并肄于太常。
　　丙寅，翰林学士承旨王尧臣等言：奉诏与太常参议阮逸所上编钟四清声谱法，请用之于明堂者。窃以律吕旋宫之法，既定以管，又制十二钟，准为十二正声，以律计，自倍半。说者云：「半者，准正声之半，以为十二子声之钟，故有正声、子声各十二。」子声即清声也。其正管长者为均，自用正声；正管短者为均，则通用子声，而成五音。然求声之法，本之于钟，故国语所谓「度律均钟」者也【一九】。
　　其编金石之法，则历代不同，或以十九为一虡者盖取十二钟当一月之辰，又加七律焉；或以二十一为一虡者，以一均声更加浊倍；或以十六为一虡者，以一均清、正为十四，宫、商各置一副，是谓「县八用七」也；或以二十四为一虡者，清、正之声备。故唐制以十六数为小架，二十四为大架，天地、宗庙、朝会等各有所施。
　　今太常钟县十六者，旧传正声之外，有黄钟至夹钟四清声，虽于图典未明所出，然考之实有义趣。盖自夷则至应钟四律为均之时，若尽用正声，则宫轻而商重，缘宫声以下，不容更有浊声。一均之中，宫弱商强，是谓陵僭，故须用子声，乃得长短相□。自角而下，亦循兹法。故夷则为宫，则黄钟为角；南吕为宫，则大吕为角；无射为宫，则黄钟为商、太簇为角；应钟为宫，则大吕为商、夹钟为角。盖黄钟、大吕、太簇、夹钟，正律俱长，并当用清声。如此，则音律相谐而无所抗，此四清声可用之验也。至他律为宫，其长短尊卑自序者，不当更以清声间之。
　　自唐末多故，乐文坠缺，考击之法，久已不传。今若使匏、土、丝、竹诸器尽求清声，即未见其法。又据大乐诸工所陈，自磬、箫、琴、和巢笙五器本有清声，埙、箎、竽、筑、瑟五器本无清声。五弦阮、九弦琴，则有太宗皇帝圣制谱法。至歌工引音极唱，止及黄钟清声。
　　臣等参议，其清、正二声既有典据，理当施用。自今大乐奏夷则以下四均正律为宫之时，商、角依次并用清声，自余八均尽如常法。至于丝、竹等诸器旧有清声者，令随钟石教习【二○】，本无清声者，案原本脱去「令随钟石教习，本无清声者」二句，文义未完，今据宋史乐志及薛应旗续通鉴增入。未可创意求法，且当如旧。惟歌者本用中声，故夏禹以声为律，明人皆可及。若强所不至，足累至和。请止以正声作歌，应合诸器亦自是一音，别无差戾。其阮逸所上声谱，以清浊相应，先后互击，取音靡曼，近于郑声，不可用。
　　诏可。
　　丁卯，以御撰黄钟五音五曲，凡五十七声，下太常肄习之。
　　戊辰，赠贵妃张氏母越国夫人曹氏曾祖旭为秘书丞，祖靖为祠部员外郎。
　　己巳，再颁先朝祈雨雪法，令所在置严洁处。
　　庚午，诏：「举官为县令，自今河北、陕西转运使副，岁各举十二人，提点刑狱各六人；河东、京东西、淮南转运使副各十人，提点刑狱各五人；两浙、江南东西、福建、荆湖南北、广南东西、益、利、梓转运使副各四人，提点刑狱各四人，夔州路转运使副四人，提点刑狱三人；六路制置发运使副各六人；府界提点刑狱三人；知开封府并诸州、府、军、监各一人，仍止得举所部官。」初，同提点京西刑狱张易官临满将代，并举县令十六人，上因谓辅臣曰：「县令与民最近，故朕设保举之法，今易所举猥多，必以请托故也。」遂令裁定其数。九朝纪事本末：上谕辅臣曰：「近日职司以长吏不理闻者多矣，中书未尝施行。且长吏者，民之性命，可不重乎？宜择其甚者罢之，小者易之。」文彦博等臱谢而退。于是，自鄂州伍开、台州吕士宗等，或衰老、或以弛慢而罢斥对移者，几十六人。
　　辛未，判亳州、宣徽南院使、建武节度使郭承佑落宣徽南院使。谏官、御史言承佑前在南京给粮不以次，置陈取新，苟悦军士，擅留纲粮及批书宣头，不发戍兵，越法杖配轻罪，借用翰林器，出入拥旗枪，以禁兵拟周卫，体涉狂僭，无人臣礼故也。□奎传云夺承佑宣徽使，仍诏自今后妃之家，不得为执政官。奎传误也。此诏乃缘张尧佐，非承佑。今不取。
　　壬申，判延州李昭亮请陕西沿边小堡寨无使臣管勾者并更为铺，从之。
