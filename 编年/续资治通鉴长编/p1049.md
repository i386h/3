<!-- { "loadSidebar": true } -->
　　提举河北堤防司言【一九】：「大河自恩州临清县西倾侧向东入御河，冲刷河身，深浚至恩州城下，水行湍悍，御河堤下阔不能吞伏水势。今相度趁河水未涨以前，下手闭塞【二○】，并归大河。」诏如不碍漕运及灌注塘泺，即依所奏施行。（并三月二十七日。）
　　提举河北路保甲司言，两路团教场当用钱六十万缗，乞支阙额禁军及耆、户长等役钱。诏提举保甲司具析支使名件以闻。
　　鄜延路经略司言：「准朝旨，泾原路制置司奏：乞下诸路团结编排人马并听追呼起发，鄜延路土兵弓箭手二万五千，内步人二万、骑五千，蕃兵骑千，合用马万匹。本路马数不足，乞朝廷差发马五千匹。」诏：「人兵依数起发【二一】，内骑兵、蕃兵各选有马三千人，余阙马人，候到泾原路令制置司填。」又奏：「本路九将合用辎重人，若许差义勇、保甲，即乞早降指挥；及衣甲、器械，昨军回亡失损坏极多，朝廷给转运司黑漆弓、跳镫弩各二万，衲袄万四千，旗五千，乞辍起本路。」诏：「辎重人令泾原路制置司差发，所乞军器依奏。」
　　熙河路都大经制司言：「相度通远军去定西城路为便，乞自汝遮堡以西隶通远军，龛谷寨以北隶兰州。」从之。
　　张世矩乞不拘常制，选有心力使臣代不得力巡检。从之。
　　诏：「陕西诸路日者频有西贼入寇，宜令逐路经略司严诫城守，密伺贼马所在，悉行讨戮，即毋为轻易，致落奸便。」
　　丙子，承议郎、集贤校理、检详枢密院户房刑房文字梁焘知宣州，未行，改京西路提点刑狱。以上批「焘可与一东南监司差遣」故也。（上批据三月十三日御集。）
　　诏：「陕西逐路近频有西贼入界劫略边民，委鄜延、环庆、秦凤、熙河兰会路经略司选兵将、使臣，度轻重大小，随宜雠复。」
　　诏：「前知澶州韩瓙，都水监丞张次山、苏液，北外都水丞陈佑甫，判都水监张唐民，主簿李士良，都水监勾当公事钱曜、张元卿罚铜有差；大、小吴埽使臣各追一官勒停；澶州通判、幕职官，临河、濮阳县令佐并冲替；本路监司劾罪。」以去岁河决，不能救护提举也。
　　诏沈括：「闻西贼聚兵宥州，声言来塞门、保安军界应接投来南界山羌，未知虚实。可于元管并新附属羌中多方羁察，勿致隐奸，出入不意，有害边民。」
　　颍昌府言：「准朝旨，应军前逃亡人，限一月自首免罪。勘会至陕西路以东逃者皆私越潼关或黄河，法不许首。」诏能限内首者，免越度关津罪。
　　渤泥国遣使入贡。（新纪书此，依实录；旧纪附年末。）
　　知秦州吕公孺言：「经略司常平钱斛，法以救恤属蕃弓箭手之类，今所存甚少，望特权借提举司【二二】钱斛相兼支俵，仍展至三月。」诏权借钱斛五千贯、石。
　　岳州昭烈灵妃封孝灵妃。以知岳州李观言：「灵妃罗氏女，父为秦铁官溺死，尸不得，女蹈水俱没，里民祀之，后唐天成中已尝册赠」故也。
　　丁丑，上手诏答文彦博曰：「自远相见，忽经两年。春暄，卿比平安。前继阅所论关中事宜，甚悉至诚恻怛之意，非累朝心膂之臣，忧国如家之深，曷能惓惓如此？寤寐忠嘉，不忘乎怀。朕涉道日浅，昧于知人，不能图任将帅，以天锡可乘之时，上为祖宗殄灭一方世雠，深用厚颜。爰自六军【二三】还塞，将士已惮劳，黎民已告病，今日之势，岂复可远举深入哉，惟固境自全而已。近特命于泾原制置者，第使之城数亭障，制贼冲轶耳，非复有前日图也。所以张大其名，若入讨之为者，盖兵法有之，用而示之不用，不用固有示之用耳。庶或可震之，乘威寻盟【二四】，则朝廷因得复羁縻之也。想卿有一体均休戚之诚，谅已悉其措置大燍。今因贻庆行，故兹示谕。」彦博寻以札子称谢曰：「臣伏蒙圣恩，以臣奏陈西事，特令臣男贻庆特赐手诏一道，并传宣抚问者。仰奉圣训，伏增感惧。窃念臣衰老不才，荷陛下恩礼之厚，举朝无比，惟知竭尽忠恳，粗伸补报。昨以西夏扰边，王师伐罪，杂羌既已退缩，大兵尚屯边徼，师之善志，允当则归，因是奏陈，上干宸听，庶几狂瞽，粗裨万一。岂谓愚臣过计，难窥陛下圣谟，天机固深，睿算默定，基命宥密，远猷克壮，乃生灵莫大之幸，实宗社无穷之福。加以睿光曲照，上德兼容，迂陋刍荛，亦被矜采，臣无任感戴欣幸之至！」（此据文彦博集增入。彦博论关中事，附四年十二月末。答诏最系要切，不知史官何以不书，当考。六月五日并九月末可证此。）
　　注　　释
　　【一】门下中书省执政官兼领尚书省者「者」字原脱，据宋会要职官一之二○补。
　　【二】枢密院军功不在此限「限」字原脱，据长编纪事本末卷八○改官制补。
　　【三】枢密院各置具员「各置」二字原倒，据阁本及宋会要职官一之二○乙正。
　　【四】吏部拟注官「官」字原脱，据同上书及宋会要选举二四之一三补。
　　【五】候降送尚书省「送」原作「奏」，据阁本及宋会要职官一之二○、选举二四之一三，长编纪事本末卷八○改官制改。
　　【六】都省「都」原作「诸」，据阁本及宋会要职官一之二○、上引长编纪事本末改。
　　【七】两料「料」原作「科」，据阁本改。
　　【八】高亢苛暴「亢」原作「充」，据阁本改。
　　【九】淯井「井」原作「共」，据长编纪事本末卷八八讨泸州蛮、宋会要蕃夷五之二九改。
　　【一○】时中事或移见六月十五日时中迁官时「事」原作「书」，按：本书卷三二七元丰五年六月乙丑条记苗时中迁官事，李焘注：「二月四日丙辰苗时中事或移见此」，「书」显为「事」之误，据改。
　　【一一】诸老幼疾病犯罪应罚铜而孤贫无以入赎者「应罚铜」三字原脱，据宋会要刑法六之一七补。
　　【一二】相州「相」原作「厢」，据阁本及宋史卷三三二赵□传改。
　　【一三】并闻衙头指挥任入汉界「指挥」下原有「不」字，据西夏书事卷二六载：「梁氏令衙头首领纵人马入界，掠商人及戍卒」，则「不」为衍文，据删。
　　【一四】与夫王建之所始「始」，长编纪事本末卷八九通使高丽作「治」。
　　【一五】自天圣至熙宁四十三年之间「四」下原衍「年」字，据上文及宋史卷四八七高丽传删。
　　【一六】诏下毕仲衍「诏」字原脱，据长编纪事本末卷八九通使高丽补。
　　【一七】王徽询之子文献通考卷三二五四裔考及宋史卷四八七高丽传均作「询孙徽」。
　　【一八】缘逐人久在军前「久」原作「欠」，据宋会要兵四之一一改。
　　【一九】提举河北堤防司「堤」原作「提」，据阁本及宋会要方域一五之八改。
　　【二○】下手闭塞「闭」原作「开」，据同上书改。
　　【二一】人兵依数起发「兵」原作「共」，据阁本改。
　　【二二】提举司「举」原作「学」，据阁本及宋会要兵四之一一改。
　　【二三】六军「军」原作「年」，据文潞公文集卷二五答诏改。
　　【二四】乘威寻盟「乘」原作「来」，据同上书改。
续资治通鉴长编
卷三百二十四
卷三百二十四
　　起讫时间 起神宗元丰五年三月尽其月
　　卷　　名 续资治通鉴长编卷三百二十四
　　帝　　号 宋神宗
　　年　　号 元丰五年（壬戌，1082）
　　全　　文
　　三月乙酉，诏：「昨应募随王中正出界开封府大保长，虽未尝立功者，各迁一资，庶可鼓舞百姓，使人人乐于公战。」（乙酉三月四日。）
　　熙河路都大经制司奏：「先据李浩申，有新归顺部落子嘛埚等称：『黄河北有嘛埚亲家翁哩那没桑一家十五口叫唤，乞船过渡。』浩寻差东头供奉官孙晞等取接，不期西贼设诈，捉掳孙晞并当直兵士二名。浩轻率无虑，欲望许本司取勘。」从之。（密记三月四日事，十九日并六月十二日可考。）
　　提举江南西路常平等事刘谊言：「闻道涂汹汹，以卖盐为患。望密遣中使体访情实，稍变法以便民。」诏江东路提点刑狱范峋体量，仍下见提举盐事官曾伉分析百姓不便所以，及州县违法因依以闻。（本志载范峋体量事甚略，盖有所隐也，今不取。六月七日丁巳，峋云云。）
　　谊又上书云：
　　由唐至于五代，暴政所兴，二广则户计一丁出钱数百，输米一石；江东、西许之酿酒，则纳曲钱；与之食盐，则输盐米；供军须即有□钱，入仓库则有□□发钱；正税之外又有租钱。宋有天下，承平百年，二广之丁米不除，江南榷酒而收曲钱，民不得盐而入米，比五代为加赋矣。嘉佑中，许商通茶，乃立租钱，茶租以税为本，比国初又加赋矣。
　　虽然，民生不见兵革，安于田亩，而以财力奉公家，未告病也。而论者以为无政事故财用不足，陛下有忧之，起王安石参大政，未久而相之，又以王安石所推引而任吕惠卿、曾布、李承之，内则议令，外则察访，举天下之法而新之。陛下日旰宵中，以听万务，自古好治之君，至诚笃信，排天下之议论而任安石，未有如陛下者。为安石者，以身当天下之怨，以报陛下，固亦鲜比。当此时朝廷、郡县颇革因循之弊，上下日以赴功，而一切禁言新令之不便，是以法度未备而已敝。夫法已有弊，智足以知之，然则当更而不更者，何哉？是大臣造法之过，而髃臣不言之罪也。
　　伏思陛下所立新法，本以为民。为民有倍称之息，故与之贷钱；为民有破产之患，故与之免役；为民无联属之任，故教保伍；为民有积货之不售，故设市易：皆良法也。行之数年，天下讼之，法弊而民病，色色有之，其于役法尤甚，臣请试言其甚者。朝廷立一法使民出钱，而害法者十，臣请逐言之。
　　唐坏租庸调法而为两税，其后每税钱千而增二百，是庸之外一取矣；五代之曲、盐、□、□□发，本朝皆入两税，是庸之外两取矣；又出茶租，是庸之外三取矣；又出役钱，是庸之外四取矣；四取之外，又出□剩，是庸之外五取矣。是谓不原赋税本末轻重而出钱，害法一也。
　　陛下以乡户衙前破民家产，故占籍而税者，皆使出钱以助役，此良法也。然差役以版籍为宗，版籍以税钱为宗，避差科者或隐寄税钱，诡名以就下等。又税之重轻不当田之肥瘠，议法之臣未尝讲此，案天下不正之籍，一切随税而出钱，是谓不正天下之籍而出钱，害法二也。
