<!-- { "loadSidebar": true } -->
　　先是，素、颖颇倔强，未肯见忱及士元。一日，蕃人忽引兵万觽入代州界，焚铺屋，与官军相射。既而素、颖径入横都谷，施帐幕，邀忱等相见，忱等不往，又欲设次于西陉东谷，忱等以侵地愈深不许，竟会于大黄平，不知「竟会于大黄平」是何月日，据吕大忠集乃十月二十二日【一】，但恐非初会。西陉东谷，即车场沟。凡三四见【二】。初议指蔚、应、朔三州分水岭土垄为界，忱等偕素、颖行视，无士垄，素、颖但云以分水岭为界。盖山皆有分水岭，燍言分水岭为界，则至时可以罔取，此其微意也。与忱等相持久之，议不能决。及大忠至，屡以理折素、颖，素、颖稍屈，然讫不肯从大忠等议也。自「素、颖颇倔强」至「刘忱等相持久之」，此据实录八年四月五日所书，今移入此。实录又云忱初以疾不即至。按忱卒与素、颖会议，不见忱属疾事，今削此不载。大忠「以理折素、颖，素、颖稍屈」，此据大忠行状及徽宗实录大忠附传。此月二十八日，刘忱等乞差郭逵巡边，据忱所言，则素、颖终不肯服，大忠传云稍屈，或缘饰之辞也。八年三月十七日，大忠乃罢。
　　岢岚军使、西京左藏库副使刘管降一官，通判、大理寺丞蒋承之展二年磨勘。坐根括旷土，有讼女户冒佃户绝地千余顷，推劾不实，并不察吏受赇故也。
　　给度僧牒五百，付河东路转运司修城。
　　丁酉，河北东路转运、提举司言：「夏秋灾伤，放税八九分以上，乞倚阁第四等以下秋料、役钱及当纳去年倚阁青苗钱。」从之。墨本于丁酉载「上批问河东、北流移人【三】」，朱本削去，今移入八年四月末。
　　诏房州房陵县令张存中放归田里。以京西南路转运司言存中寄私书谢前任押司、录事，及言知州綦愿托买田事。既黜存中，愿劾罪以闻。
　　定州路副都总管、步军都虞候杨文广卒，赠同州观察使。文广时献阵图及取幽燕状未报也。
　　戊戌，赐权发遣江、淮等路发运副使张颉奖谕敕书，并银、绢二百。先是，章惇言措置梅山，实自颉发之。诏颉具元奏事节以闻，故有是赐。六年三月二十七日除发副，赐绢三百，当考。
　　检正中书五房公事李承之言：「检会刑部、大理寺断、覆官元额十二员，熙宁五年增置二员，今又置习学公事九员，三二年间，皆改京官。乞裁定诸司合置员数。」诏大理寺详断及习学官自今毋过十四员，刑部详覆及习学官毋过六员，额外人岁满不补。
　　知耀州阎充国乞募流民修添水堤，诏省仓给豆、粟各万石。
　　己亥，三司使章惇【四】乞减罢都孔目官、勾覆官各一人，辟官三员充三部主簿。诏许举京官、选人。明年十月，惇罢三司使【五】，邓绾章可考。职官志云：章惇以既置主簿，则承受、催驱及钩销簿历皆可办，由是奏废开拆司。及再置开拆司，复置主簿。
　　上批：「汴水依前阻塞，可差程昉火急前去，相度开拨，早令通快。」御集。
　　庚子，河东察访使、工部员外郎、集贤殿修撰、检正中书五房公事李承之为宝文阁待制、河北西路察访使，代沈括也。将遣括使辽，故先有是命。
　　端明殿学士、兼翰林侍读学士、龙图阁学士、知河阳韩维落端明殿学士。以侍御史知杂事张琥言维与孙永同定夺免行钱不当，故责及之。
　　提举河北西路常平等事刘定乞逐年引试保甲，诏司农寺同兵部定每年开封府界、诸路当解发引见人数以闻。
　　诏御史台、合门整肃禁卫所，大礼，文武班列执事之人出入禁卫者，务在严整，无俾混杂；如有关防未尽、未备，详具条例以闻。
　　辛丑，以开州团练使仲淹为文州防御使，池州团练使世本为秀州防御使，右千牛卫将军仲缄、仲戡并为右监门卫大将军。以学士院试中格也。
　　权提点秦凤路刑狱郑民宪以熙河营田图籍来上，即诏民宪兼都大提举熙河路营田弓箭手。会要注云：熙河地多美田【六】，朝廷委兴营田，奏辟官属，以集其事。至是，始以其图籍入对。本志云：民宪以图籍来对，乃以民宪为兼都大提举熙河路营田弓箭手。九年三月十三日，民宪云云，又十九日，又六月十九日。要见初兴营田年月。又此月十二日，民宪迁官；又十二月九日，舒亶改官。初遣民宪，在三月八日。
　　壬寅，诏自今京官为检正、检详官，一年取旨。
　　知谏院邓润甫言：「淤田司引河水淤酸枣、阳武县田，已役兵四五十万，后以地下难淤而止。相度官吏初不审议而妄兴夫役，乞加黜罚。」诏差府界提点蔡确究实以闻。其后，确言元检计、按覆官有不实，命开封府悉劾之。
　　诏马军副都指挥使贾逵、旧城里左厢巡检孙吉、右厢巡检张忠各降一官，步军副都指挥使宋守约、新城里左厢巡检顾兴、右厢巡检石嵒、开封府判官□几复、勾当旧城里左厢公事魏中孚各罚铜四十斤。坐不能救三司火也。
　　癸卯，诏同管勾外都水监丞程昉罚铜三十斤。昉被旨相度河事而不躬往，及劾罪，称误会朝旨，该德音特罚之。
　　乙巳，诏内藏库借钱三百万缗，付三司买陕西盐钞。
　　丙午，诏库部员外郎、权提点秦凤路刑狱郑民宪迁一官，内殿承制陈玉、江惟正各减磨勘三年，陈留县主簿周彦崇、临海县尉舒亶各循两资。以民宪根括熙、河、岷州地万二百六顷，招弓箭手五千余人，团成三十六指挥，借贷粮、筑堡、修屋，玉等皆有劳也。初十日，民宪入对。
　　三司言：「相度秦凤、永兴两路盐钞，岁以百八十万缗为额。」从之。
　　诏差大名府、德博州春夫总三万人修大名府城，仍约逐县去大名府三百里内差，不足听旨；委文彦博提举，取二年毕。
　　丁未，同知谏院范百禄言：「向者，都水监丞王孝先献议，于同州朝邑县界畎黄河淤安昌等处□地。及放河水，而□地皆高原不能及，乃灌注朝邑县长丰乡永丰等十社千九百户秋苗田三百六十余顷。」诏刘定、周直孺体量以闻。其后，直孺等言：「孝先因淤田约水不住，坏民田苗，乞候将来酬奖日取旨。仍乞蠲被水户夏税。」从之。
　　上批：「闻熙河路募禁军筑城，颇妨教阅，近已降指挥罢之，宜令总管司约束兵官教阅。」
　　戊申，提举成都府、利州路买茶李杞等言：「乞举京朝官或班行、选人五员勾当公事。」从之。
　　诏权知楚州、驾部员外郎庞元礼，通判州事、屯田员外郎魏应臣，录事参军虑良臣各追一官勒停，司法参军张裕冲替，坐失入徒配卖私盐凡五十六人，该德音特责之。
　　吕大忠言：「河外有土豪三两人，自来皆交结北界权贵，欲自备钱物探事，候有验，乞朝廷推恩。」从之。
　　诏权发遣京西北路转运副使李南公计置小麦二三万石，应副河北西路民麦种。
　　己酉，诏判太常寺官自今可不赴礼院，如有议论，礼院官赴寺商量。从同判寺常秩请也。
　　丁巳，荐飨景灵宫。
　　戊午，朝飨八室。
　　己未，冬至，合祭天地于圜丘，以太祖配，赦天下。
　　河北西路察访使沈括言：「修城之役，乞自次边紧急处兴工。又乞权罢深州修城卒，兼募阙食户，并功修展赵州城。」从之。
　　庚申，枢密院言：「武臣犯罪不至追官而特旨追降官不勒停者，其睳限比追官勒停人各听减一儙，即追降三任以上者仍以三儙睳。」从之。
　　壬戌，河东路商量地界刘忱等言：「北人盗侵横都谷，边臣观望，不即驱逐。七月中，又侵据大黄平，虽移书诘问，偃蹇自如。又欲僭礼正坐，不以宾主，赖朝廷不从，稍沮奸慝。今已设次于车场沟，颇有顺从之意，似当稍以声势乘之。北人常以姑息期我，一旦见形如此，彼必动心，与之会议，庶有可合。欲乞朝廷暂令郭逵以巡边为名，权驻代州，协力应副疆事。」不报。明年二月二十二日，西陉寨主秦怀信乃移差遣。此年九月十三日，始诏忱等会大黄平。十一月二日李舜举奏，当考。
　　十二月丙寅，诏省熙、河、岷三州官百四十一员【七】，留五十七员。从经略使王韶、都转运使熊本请也。
　　诏后庙墙增筑五尺，勿毁附近民居。初，内侍杨惟贤乞增庙墙及留巡道一丈，而侍禁张从达自言：「庆历中，尝准朝旨以私居檐接近庙垣，虽令拆修，许离砖墙三尺五寸盖屋，留巡道，今乞免拆。」故有是诏。后，将作监言：「因旧增高，恐不坚实，须毁旧墙，增广墙基，恐侵民居。」并前诏罢之。
　　右武卫大将军、道州刺史仲旻父宗说坐内乱，幽别所，仲旻屡疏乞恩。至是，因朝叩头殿下，泣诉父老且病，愿纳平生官以还父，上亦闵之，释唐突罪。未得报，退，就马，气塞不能言，及家而卒。赠同州观察使、冯翊侯。
　　丁卯，文武百官并以南郊赦书加恩。
　　观文殿学士、兼端明殿学士、龙图阁学士、礼部侍郎、知熙州王韶为枢密副使。初，韶建议城拶南，诏罢之，第令修完熙、河二城，减戍省粮，为久安计，且曰：「冀卿早还朝宣力也。」于是，召赴阙，未至，遂有此命。罢城拶南，据吕惠卿志韶墓。未至京师除枢密副使，据御集。十一月晦日，方遣人缘路赐韶茶、药也。
　　观文殿学士、户部尚书、知应天府张方平为宣徽北院使、判应天府，方平辞曰：「宣徽使，非寄任不除，臣求乡郡自便而得之，恐开侥幸路。」上曰：「朕未之思也。」乃命与翰林侍读学士、知青州滕甫易任。既而方平卒不行，归宣徽院供职。方平与甫两易事，在十一日甲戌，今并书。归宣徽院供职，在八年正月二十三日。
　　同判司农寺张谔言：「河东路监司上省事文字，寺有相关者并不同系书。闻转运使赵子几与提点刑狱杨诩交相诋毁，论议不一，州县患之。望移一员与别差遣。」侍御史知杂事张琥【八】亦言子几狼愎，诩轻剽，皆不可委任，乞各与换别路差遣，仍委官体量降黜。诏河东路察访司案实以闻。
　　三司乞以京东路上供粮自明年后不折变钱，依旧计置折变米，并于河北近水路州军封桩，以备边用。从之。
　　梓州路转运司言，招谕淯井监山前后长宁等十郡八姓及武都【九】等夷觽内附。八年年末，实录又书夷人献长宁等十州地，隶泸州淯井监，盖重出也。
　　岷州团练使、知岷州高遵裕为龙神卫四厢都指挥使，知熙州；客省使、知通远军张守约知岷州；左藏库副使、河北第十八将杨复兼合门通事舍人，权知通远军。
