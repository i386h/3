<!-- { "loadSidebar": true } -->
　　是日，延和奏事罢，吕大防留身乞退，引李德裕论云：「姚崇、宋璟作相，亦不过三年。本朝吕夷简虽三入，然每亦不过三年。」遂出居报恩院。后三日，宣押供职如故。非双日特为垂帘，未尝有此恩礼也。（九日并入此，据王岩叟所录。特为垂帘，据大防行状。九日，并十日，并十八日可考。）始，都省吏任永寿等缘吏额事，即斥永寿，寻又坐赃，系，开封府观望，狱久不决，言者皆咎大防，故大防求罢。后数日，太皇太后谕旨开封，永寿之狱乃决。（五月十八日，永寿决杖刺配，此据苏辙龙川略志【七】、颍滨遗老传修入，言章已前见。）
　　乙丑，雄州团练使、知沧州张利一兼本路兵马总管，以利一官正任，循旧例也。
　　丙寅，给事中朱光庭言：「衡州上王五等强盗案，有情理似可矜悯之言。乞令刑部、大理寺今后断案，若情理可悯，只依元条可悯奏上，不得却入疑似之言。」从之。
　　国子监言：「乞今后补中、外舍生，牓出三日内不入学者，并落藉。」从之。
　　诏相州商王河亶甲冢、沂州费县颜真卿墓，并载祀典。」
　　丁卯，诏：「左仆射吕大防累奏乞外任，已答诏不允，其收接文字去处，无得收接。」（此据哲宗御集。不知大防以何为辞乞外任，当是言者击任永寿事。此月六日，又十日，并十八日，赵君锡云云可考。五年八月一日，刘挚云云当考。）
　　戊辰，宰臣吕大防奏：「进奏院传报诈作侍御史贾易奏乞催勘任水寿等事，臣今取到进奏院报，委有撰造文字，谨具缴奏，望下有司根治。」御批：「所奏进奏院传报贾易奏，可先问贾易，自降指挥除侍御史，后来曾奏过是何章表？如有曾奏章表，别具钞录闻奏。候对无上件传报文字，即下开封府子细根究从初诈作贾易奏状之人，具案闻奏。所有缴到朝报，今降出。」（此据御集。三月二十六日，易除侍御史【八】。刘挚日记云：「五月九日，御史台状申，乞根治伪作文字人，批送开封府究治。近日人相传贾易乞官状称：『臣向为台官，所言者三百事，蒙施行者未及其半，如任永寿事，至今未了，乞速断遣讫，付臣看详。如允当，臣方敢就职。』三省同奉圣旨，限五日结绝云云。其辞鄙俚无体制，识者固知其为伪，此皆永寿之仇造言鼓觽，欲重永寿之责。吕大防实封札子，送示中书缴进。前此有旨，诸处不接吕大防文字。中书不敢承之，遣人传昨日批吕大防札子云：『先问贾易，如委无上件文字，方令开封府根究，即付三省奏。若候贾易之报，则日久难根究，今已见伪为无疑，合先行根治，仍问贾易画可。』十五【九】，范百禄来言，根治伪章，章未明。二十六日，百禄来言，已得伪书人太常赞者李世英。」）
　　己巳，阿里骨遣温溪心入贡。（元佑四年正月，溪心男推恩，妻封县君。今年二月，溪心男巴温为胜州刺史，日当考。）
　　诏：「府监贡举敕考校武举内武艺绝伦，策义不入等，而文理稍有可采者奏裁一节勿用。」
　　尚书省言：「发运司奏，今后轮管当文字官一员，随使、副编排纲运，及入京奏计留一员在本路。」从之。
　　庚午，新除殿中侍御史杨畏以母老辞，从之。仍令御史中丞赵君锡别举官一员以闻。（四月二十四日、五月二十八日当并此。）
　　诏校书郎黄裳供职及二年，为集贤校理。
　　太原府路钤辖兼第一将、皇城使、康州刺史訾虎罢兼将佐，依旧充本路钤辖。以帅司藉虎缓急统制诸将出入，故有是命。
　　枢密院言：「昨渠阳贯堡寨罢戍之后，虑尚有遗民在溪洞，未能归汉。」诏令荆湖北路都钤辖司委忠顺蛮官引致，并边县寨与给公据，量支钱发遣归乡。其蛮官据引致人每名支赏钱五贯，即具已到人民及支过赏钱申枢密院。其后虑数目不多，未肯悉心招置。诏再增钱五贯，仍以盐彩充。
　　尚书省言：「监临主司受乞投人财物者【一○】，许人告，枉法、杖罪赏钱十贯，徒罪二十贯，流罪三十贯。不枉法者减半。杖罪主典勒停，永不收叙。徒罪仍邻州编管。」从之。
　　大理寺言：「断案若定夺事，卿、少卿正应避者，免签书。若俱应避者，牒开封府。」从之。
　　刑部言：「一路等条有不以去官赦降原减条，合行删去。熙宁八年九月，应密院奏请，凤翔府拣中保宁兵士不许投换及改刺别军，如违法，依擅行差遣例，不以去官赦降原减。元丰四年，中书省言，请熙河兰岷路蕃部司公使钱，依额定每年转运司分作两科支拨，除干边事应副支费外，辄支用者并徒二年，不以去官赦降原减。元丰六年五月，诏坐仓收籴请军粮斛不取军人情愿，以违制论，不以赦降去官原减。并合删去。」从之。
　　是日，断任永寿狱。刘挚叙其事云：「永寿此狱淹延一年。永寿晓文法，于事精明，向在吏额房得罪出省，继有讼其私事者，制狱并开封两处勘劾，经恩降外，有冒请食计钱绢八匹，以案问得杖一百。刑部检刺配例，既上都省，刑房问难，谓不问从案问，本寺遂改不作按问，从徒一年。中书疑其前后不同，送刑部，刑部如前断复上中书。三省聚议，以永寿固无足恤者，但前日吏额事，朝廷选委使主裁之，今缘觽怨髃挤欲杀之意，如前日伪书之事，而朝廷遂重其罪，正快髃仇之私耳，有害政体，为面陈其详。永寿从法寺元断，又恐无以平觽情，则加以千里编管，余皆末减，经恩者更不降特旨，觽议颇以为酌中。永寿尝招权作威福，所裁者皆百司吏史，故取怨如此。闻给事中留之一夕，明日遂行。后六日，（丙子，十八日。）内降御史安鼎言刑赏，乞改正赵思复回授恩泽与其子，及任永寿徒罪。批云：『宜依所奏。』外封仍印『急速』等字势。寻具奏二事内有合面禀节目，今去垂帘日远，俟二十二日进呈，谨先奏知。右丞苏辙初不欲奏，便要别议，缘永寿十三日已决讫，押行难改，正须索面奏其详。以简白辙，乃签书入。及垂帘日进呈，永寿改作徒刑，依律敕折杖法，小杖决余罪十下。」（安鼎论赵思复恩泽，今见二十二日庚辰，独不载论任永寿刑名。十八日丙子，有赵君锡论永寿章，乃无施行，今附注此。）
　　辛未，荆湖北路转运使李湜言：「权管荆湖南路安抚钤辖，措置废罢莳竹上里戍兵等，今具勾当官及将官、使臣等功效以闻。」诏勾当公事、左朝奉郎陈尚能减三年磨勘，占射差遣；潭州浏阳县令王义宁循一资，知邵州武冈县，候满任无引惹，特不用举主改合入官；武冈县令萧从为潭州浏阳县令；其余将官、使臣等各等第减年磨勘。
　　先是，朝廷使唐义问处置渠阳，兵将败亡，仅乃废之。后使谢麟废莳竹，麟以谓杨氏蟠据湖南、北，溪洞部族相连接。湖北先废渠阳，湖南蛮知莳竹必废，谋之已久。今欲急行废罢，恐难以成功，请稍迁延岁月，以俟其便。执政疑其立异，即罢麟潭州，以湜代之。湜至，议罢莳竹，复如麟说，执政相视而怒。时尚书右丞苏辙曰：「莳竹之议，经帅臣二人矣，而所言如一。朝廷胡不姑用其言，若数月之间，其功不成，责之未晚也。」乃从其请。未几，湜诱说蛮酋杨光潜，使亲帅部族，里送莳竹兵民器械还汉。奏至，许之，仍以莳竹见粮分赐蛮中饥人。凡莳竹蓄聚，皆安然而至，不遗一矢，不杀一人，盖麟之议本不为过也。（此据龙川略志【一一】。麟自潭改江宁，在正月二十二日。湜正除潭州，在六月四日，仍加集贤校理，当以此功也。）
　　壬申，诏德州汉东方朔庙以祈祷有应，载祀典。
　　甲戌，诏宝文阁待制叶康直知亳州。右朝奉郎李察管勾仙源县景灵宫太极观，任便居住。各从其请也。（政目正月二十六日，李察亳州，实录不书。叶康直以宝制、陕都漕除潭州，在正月二十二日，以疾辞，故改命，今并此。）
　　提举河北路盐税司言：「欲将逐处场务已收盐税，于旧收五分祖额钱上【一二】，添入二分钱数，共成七分，立为祖额。仍只许以实收到见钱，并当年内凡系催纳到本处批过料钱数，通比祖额，理为赏罚。其未纳批钱钞数，即除豁不为比较，仍年内无违限，及虽违限已纳倍税，方许理数比较。」从之。（新本削去。）
　　丙子，诏礼部尚书邓温伯知蔡州，从其请也。（二月二十二日。）
　　吏部言：「按条，官员不因罪犯体量离任，注谓：举辟不就及对移、就移、避亲、丁忧、罢任之类，别授差遣，各愿补满前任月日者听；所补不及二年，愿再满一任者亦听。缘自来使臣对移差遣，并合通理前任年月，满替即不取愿与不愿，补满亦不许再满一任。近有使臣在外对移，陈乞依上条补满前任月日外，乞再满一任。而看详条元无对移之文，亦无添入意义，所有对移二字殆为虚文，今欲注文除去。」从之。
　　御史中丞赵君锡等言：「臣伏见近降敕命，任永寿特依大理寺前断，决臀杖二十，千里编管。臣等取会刑部、大理寺元断公案详究，乃是先勘到永寿受任中立赃，系犯仓法流罪编管，该赦外，其报上不实，未奏，减一等断杖一百。都省以开封府见任永寿冒请食料钱等未结案，退送刑部，候案到从一重断罪。相次刑部、大理寺将后案再断，徒一年，并具例数件，皆是编配，上尚书省；兼言永寿情重，合取旨，遂奉特旨施行。臣看详永寿前后赃至七百疋，情可谓重，则特旨谓宜法外施行。今乃舍其重罪，断其轻罪，与有司元请殊不相应，是以中外汹汹，莫晓朝廷之意。盖法者，天下之取平；特旨者，人君之利柄。以法令与罪人之情或不相当，则法轻情重者，特旨重之；法重情轻者，特旨轻之。此乃所以为利柄也。今永寿原其情甚重，而特旨乃轻之，此中外所以不服也。伏乞圣旨不惮收还已行之命，改从合用之法，仍用刑部所上重例刺配，以警戒贪狡之人，亦使四方晓然知朝廷无姑息奸吏之意。」（五月十八日奏。此月十日贾易云云，可考。任中立见五年六月末苏辙论吏额疏。永寿用安鼎奏改作徒刑，已附见十日庚午。）
　　丁丑，枢密院言：「按元佑敕，急脚马递铺巡辖使臣并本县令佐，每遇到铺点检，月终本州岛委通判磨勘。其逐州界首铺历每季互相取索磨勘外，其县界巡辖使臣界首铺历未有互相取索磨勘之文。」诏令于上条添入。（新本削去。）
　　龙图阁直学士、前知杭州苏轼言：
　　臣近奉诏书及圣旨札子，不允臣辞免翰林学士承旨恩命及乞郡事。臣已于第三次奏乞除臣扬、越、陈、蔡一郡去讫，窃恐区区之诚，未能遽回天意，须至尽露本心，重干圣听，惶恐死罪，惶恐死罪！
