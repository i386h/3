<!-- { "loadSidebar": true } -->
　　辛未，以权知荆南、屯田郎中张颉直集贤院，为广南西路转运使。苏辙元佑初弹颉疏云：访闻颉昔知荆南，所为贪虐。提举官张琬按发七事，内一事：颉下行买乌头，行人蒋三供绿乌头，颉凡三四次退换，蒋三揣颉意要附子【一一】，遂买附子作乌头供纳，颉方肯纳下。绿乌头、附子色额不同，价例亦别，此一事系赃罪。又一事：勒部下玉泉寺僧修治诸官园亭，费用常住人牛、钱、物不少；以修唐齐己草堂为名，令颉乡僧居止其中。此一事系私罪。琬奏既上，前宰相王珪等为与颉私有情分，遂移颉差遣，而以越职勘琬，特行冲替。颉当时若无上件赃私，忝为士人，理须辨雪【一二】。颉曾不敢以一字自明，受移而去，则其罪状显然无疑。张琬冲替，在元丰元年正月戊辰。
　　太常丞、集贤校理、知湖州鞠真卿为太常博士，直秘阁，以宣徽北院使王拱辰权御史中丞。邓润甫言真卿自改官至登朝三十年，非特恩未尝陈请磨勘故也。
　　上御资政殿，监修国史□充率修国史宋敏求、编修官王存、黄履、林希，以仁宗、英宗纪草进呈。上服靴袍，内侍进案，敏求进读，上立听顾问，终篇始坐。
　　壬申，太常丞、集贤校理、权判都水监俞充为直史馆、检正中书五房公事。初，茂州羌叛，既请盟，充故稽留以待王中正，又挠使有言，乃加讨击，用为中正功。与中正深相结，至使妻出拜之。中正还，因力荐充可用，寻自成都召入权判都水监，未几，复有此命。充使妻拜中正，据曾肇铭彭汝砺墓。彭汝砺章附九月十八日并十月三日，至十二月五日，充罢。黄廉云云附八月九日。
　　舒州团练推官、权流内铨【一三】主簿蔡京为崇文院校书、中书礼房习学公事。九年七月八日，为铨簿【一四】。
　　诏提点浙江等路铸钱坑冶、太常少卿钱昌武罚铜十斤，监官侍禁崔坦差替，坐改置永平监大炉铸钱怯薄【一五】也。令三司自今诸路铸钱并依省样，毋辄改规模，多求增数，委提举司点检。
　　诏三司月具在京所支金银、钱帛总数及闻。
　　癸酉，诏：「自今亲祠南郊乘旧玉辂，还内乘大辇，新玉辂更不从行。」
　　乙亥，诏宥州牒称「凌罗指挥」者，自今并奏听旨。夏人谓伪枢密院为「凌罗」也。
　　诏修信州、邵武建昌军城，如坊郭户愿出夫者听之。以福建盗未获，人情思得保聚故也。
　　诏：「河北霖雨浃日不止，颇害秋稼，令长吏精祷名山灵祠。」
　　贬宣徽南院使、雄武军留后郭逵为左卫将军，西京安置；吏部员外郎、天章阁待制赵□为左正言，直龙图阁，依旧知桂州。以御史知杂蔡确言逵经制安南，移疾先还，□措置粮草乖方，及不即平贼也。时政记云：以逵始初独上封章请专经制【一六】，不能须时进讨，乘势荡平，移疾辄便先还；□亦坐措置粮草乖方，及不即平贼，故有是责。今从实录。去年十一月癸酉，诏以宜、桂等州运夫未足，令赵□具析以闻。范百禄为赵□墓志云：初议南征，上忧粮运，□奏：「兵食当相须，臣愿任责，庶大事可办。」上大悦，遂以□兼都大提举粮草。至湖南，问调发之数，转运判官唐义问曰：「军期不敢缓，当一运而足。」安抚使曾布曰：「人何以堪！请为二番，以纾民力。」义问曰：「安抚建此，欲某就戮耳。」□问：「广西粮至者几何？」曰：「九十万斛。」「役夫几何？」曰：「二百七十万。」□计见粮足以办兵食，乌用羡溢以病民，谓义问曰：「役可省矣。有如不给，仆自任此。」因奏罢之。湖南民得保生，戴上之德而感□不忘。既措置海运，燕达等平广源，获粮万斛，并州之民献禾，供十日粮，且负其余以归。师还太平，廉州积钱谷甚伙，藤、梧羡粮二十余万。按：□方以措置粮草乖方被责，八月一日，又责；李平一、蔡晔、周沃等皆缘漕运不办贬降，不知百禄何故云尔，今不取。
　　河既大决于曹村下埽，甲戌，澶州言：「北流继绝，河道南徙，又东汇于梁山张泽泺，分为二流：一合南清河入于淮，一合北清河入于海。凡灌州县四十五，而濮、齐、郓、徐尤甚，坏官亭、民舍数万，田三十万顷。」已上据会要，盖因孙洙灵津庙记，但记以绝流为壬申耳。本志亦与会要同。新、旧纪于丙子日乃书：河决澶州曹村埽，十七日，大决曹村。
　　丙子，澶州乞遣官救护，诏入内都知张茂则、权同判都水监刘璯同相度闭塞。
　　诏熙河路经略司指使、左侍禁张守荣，右班殿直张德，三班借职刘吉各降两官冲替。坐不察熟户常尊所总蕃兵叛，与鬼章兵杀害官军也。
　　诏三司蠲江宁府等州军民去年秋税之半，余倚合。以江东转运司言民因疫疠失耕种也。
　　福建路捉杀贼盗彭孙言廖恩走信州界，有状乞降。诏：「委孙招降，部押赴阙，其余捕盗官案兵守隘，毋得争功捕杀。如贼徒实首身，捕盗文武官等敢杀戮，委孙捕系之【一七】，士卒即处斩。」
　　诏河东、永兴、秦凤等三路就粮诸军及汉蕃弓箭手、蕃兵，常经召募赴安南行营，染有瘴疠者，御药院以安南军前治瘴药方下逐路经略司修合，随病证给赐。
　　诏太常礼院续修礼阁新编。此据会要七月二十七日事，实录无之，恐会要误，姑附月末，待考。
　　文彦博言：「臣于今年正月六日奏，为据德州申：大河自去年秋夏至今冬河底淤淀，通流不快，河势变移，不循故道，见今四散漫流，两岸俱被水患。臣详黄河下流淤淀，疏浚不行，泄水不快，即上流水势须至壅遏。若不预行经制，切虞将来河水泛涨，必为魏、博、恩、澶等州决溢为患。自后不闻水监别有擘画，只是固护东流北岸。今年五、六、七月，闻大名金新堤一带诸埽非常危急，果致澶州决溢。备要云：此非天灾，人力不至也。臣又检会今年正月八日奏，为近年以来，河防官吏以减省物料，指望酬赏，只缘三四年来，黄河非常水小，埽岸偶无危急是致。减得物料，即非久远常制，必恐埽岸渐次有失添修，若将来河水泛涨如旧，必致簄虞。伏乞检会旧条，不以减省物料指望酬銟。今年夏秋水涨，诸埽危急，多称物料少数。今来曹村埽决溢，自熙宁八年、九年、十年检计春料，合行接贴低怯之处，三年之中，并不曾应副接贴。兼本埽兵士多在别处占使，或驾船装般水利司小麦外，见在只有兵士十七人实役，致今来以堤身低下怯薄，遂致决溢。臣前来因论列河事并及水官，乞行审择。今河朔、京东州县人民被水患者，莫知其数、嗷嗷吁天，上轸圣念，而水官不能自讼，犹汲汲以希赏，于理何安！臣前后所陈，出于至诚，本图补报，非敢激讦，轻有干冒，伏望圣慈垂察。」熙宁十年奏，今附七月末河决后。河大决乃七月十七日也。
　　彦博又言：「臣去年冬奏卫州王供埽下开堤取黄河水作运河，置闸引水入御河，深为不便，以为大则决溢，小则淤淀。寻闻差官定夺利害，今来果致黄河水入运河，防遏不住，决过闸口，冲注下流州府县镇，为患甚大。窃虑定夺所未知得今来运河之害，乞指挥定夺所下卫州及大名路安抚司，取索自七月四日及十四日后来申报决溢一宗文字，看详定夺。」
　　是月，河复溢卫州王供，四年十月，河溢王供。溢怀州黄、沁，溢卫州汲县上下埽，溢滑州韩村，遂大决澶州曹村。此据河渠志增入月末。实录但于二十八日书曹村埽河决耳，然曹村大决乃十七日也。韩村于八月四日始书，黄、沁于八月十四日始书。
　　注　　释
　　【一】跪望御座而散之「跪」原作「路」，据阁本及宋史卷四八九注辇传改。
　　【二】阅安南回军「南」字原脱。据本书卷二七九熙宁九年十二月癸卯条，郭逵等于安南班师时，有部将曲珍、张世矩、王愍，此处「安」下显脱「南」字，故补。
　　【三】其楼橹今渐修完「今」原作「令」，据文义改。
　　【四】铁币「铁」原作「钱」，据阁本、活字本改。
　　【五】恩州武城县「恩」原作「思」。按：宋武城县属河北东路恩州，见宋史卷八六地理志，据改。
　　【六】序辰「序」字原脱，据阁本及上文补。
　　【七】载议礼于有司不合据文，疑「于」为「与」之误。
　　【八】而阴言之于执政「政」原作「事」，据阁本及上文改。
　　【九】故有是命「有是」二字原脱，据阁本补。
　　【一○】朱史「朱」原作「宋」，据活字本改。
　　【一一】蒋三揣颉意要附子「揣」原作「推」，据阁本改。
　　【一二】理须辨雪「辨」原作「许」，据阁本改。
　　【一三】流内铨「流」原作「留」，据阁本及本书卷二七七熙宁九年七月壬戌条改。
　　【一四】铨簿「簿」原作「部」，据正文改。
　　【一五】怯薄「怯」原作「快」，据阁本改。
　　【一六】以逵始初独上封章请专经制「专」字原脱，据阁本补。
　　【一七】委孙捕系之「系」原作「击」，据阁本、活字本改。
续资治通鉴长编
卷二百八十四
卷二百八十四
　　起讫时间 起神宗熙宁十年八月尽是年九月
　　卷　　名 续资治通鉴长编卷二百八十四
　　帝　　号 宋神宗
　　年　　号 熙宁十年（丁巳，1077）
　　全　　文
　　八月戊寅朔，定武军留后承裕为宁武军节度使。
　　诏河北路体量安抚安焘：「应被水灾民并就高阜赈济安存，令提点刑狱韩正彦同张茂则、刘璯先相度曹村决口下流利害以闻。」月末，河又决荥泽。
　　降权广南西路转运使、司封郎中李平一为屯田郎中、监庐州盐矾务；前太常丞、直集贤院蔡晔落职为太子中允，服阕与监当；权发遣福建路转运判官、太子中允周沃为光禄寺丞，送审官东院。并坐师出安南，措置乖方，及漕运不职也。朱本移去年十一月癸酉诏入此，以为平一等被罪之因，今依墨本。盖平一等被罪，不但缘此诏所指运夫未足一事也。
　　诏前权判将作监范子奇、向宗儒各展磨勘二年，丞徐大方、曾孝宗、提举监修使臣王范等五人并夺元授恩，冲替。坐修中太一宫贞室殿柱朽坏也。初，子奇等欲宫速成，以湿木为柱，至是，易腐损者凡三十。
　　上批：「访闻河北州军诸军以营房为水坏，移于他处存泊，或已迁入营者，人赐米有差；即压溺死者，赐其家钱有差，不能瘗者，有司主之。」
　　己卯，诏河北、京东转运提举司，体量被水民户未纳夏税，并诸欠负役钱当倚阁蠲减数，及水退给借粮、种次第以闻。又诏安抚司赈恤，并察刑狱系禁，开封府界准此。
