<!-- { "loadSidebar": true } -->
　　诏：「应试中馆职者，内选人除试正字，改官请俸等鎫依太学博士法。未升朝官除校书郎，升朝官除秘阁校理。正字供职四年，除秘阁校理，仍候改寄禄官日除。校书郎供职二年，除集贤校理。秘书郎著作佐郎比集贤、秘阁校理，著作郎比直集贤院、直秘阁。」
　　三省奏：「臣僚上言，朝廷立差役之法，许私自雇人，州县行之已有次序。近朝旨弓手一役却令正身祗应，恐公私未便。」诏：「应弓手正身不愿充役者，许雇曾募充弓手得力之人【八】，仍不得过元募法雇钱之数。令府界提点司、逐路转运司相度施行。」
　　御史中丞刘挚言：
　　臣窃意朝廷必以差法初行，弓手一役乍差乡户，未习捕盗次第，而旧日应募之人一旦放罢，或无所业，挟其素艺，去而为盗，故降今来指挥，欲以权其始而待其成。臣窃以谓二者非所宜忧也。盖差役方复，事未就绪，若假以岁月，则法自成而事定矣。
　　昨三月十七日敕，弓手曾经斗战，缉捕有功者，虽无户等，特与存留，则收拾旧人，已有此法。且弓手不可不用差法者，盖乡人在役，则不独有家丁子弟之助【九】，至于亲族、婚姻及其里落之觽，莫不为之营援，同其休戚，一有捕限，则人人张耳目，出方略，以求盗贼；又其土著自重，故无逃遁之患。此乃从弓手得贼所以常多于它警捕之人，而祖宗以来，弓手所以必用正身也。自行雇募以来，盗寇充斥，盖所募浮惰之人，不任其责。差之与雇，利害如此，然则祖宗之法岂无意哉？行之百余年，不闻上等户以为不便而愿雇人也。
　　夫上之使民，使其出力则易，使其出钱则难，此古今之通义易晓也。今朝廷指挥虽云不愿充役方许雇人，然官司上下利者旧人惯熟，或以人情留占，必须沮斥新户，使之雇人，安能见其愿与不愿之情？臣深恐被差之人岁出缗钱不易，却须归怨差法，奸人因而可以摇动议论。兼天下徭役重轻，州县风俗异宜，固当随方制之，不可燍以一法。
　　臣观五路弓手，熙宁以前正身充役之时，最号强劲，往往逐名家自养马，其材艺捕缉胜于它路。近日复差以来，妥帖就役，皆已试之效，亦不闻其不乐而愿出钱雇人也。访闻惟是川、蜀、江、浙等路昨差至第一等人户充役，皆习于骄脆，不肯出力为公家任捕察之责，故宁出资雇代，自以为便。然此皆一偏之利，而议者不察，遂乃一例变动成法。今朝廷若未肯追寝许雇之命，必欲委曲徇民，则宜分别利害大小，权为之制。自来盗贼最多及弓手正身久有成暛者，无如五路。臣欲乞五路弓手鎫依祖宗旧法及今年七月三日申明圣旨指挥须得正身祗应外，其余路分即依今月六日指挥【一○】，仍乞将旧有户等差役者，及前项曾经战斗有功存留者，舆情愿雇人者，三色通计，不得过正额一半人数，所贵新旧相兼，渐熟捕盗事体。其三色人数内，遇有阙额，止行差补【一一】，则一二年间，差法成就，雇可罢矣。
　　朝廷立法，不可以事初一二小害概坏大体。所谓弓手正身之小害者，惟是南方上等人户，其子弟多修学为举人，故为未便，造起浮言，以惑议者之听。殊不知每岁出缗钱雇代，其久远之害不细也。兼祖宗以来，行正身充役之法，通于天下，已百有余年，曾不闻其不便。今朝旨虽欲周顺人情，下许雇之法，然止可作权时指挥，宜立限一年或二年，候人情习熟，欲罢代法。伏乞详臣今来所请事理，特赐施行外，其许雇路分，仍乞相度人户二丁以下，方听依近制雇人代役。侍御史王岩叟言：
　　臣窃详弓手一役，令正身祗应，极为允当，不当更有此指挥。按差役旧法，诸色公人固有许私自雇人替名者，惟弓手鎫须正身充役，盖有深意。正身弓手人人自爱惜【一二】，督之捕盗，有畏惧罪责之心；又其婚姻、亲戚布在村落，人人皆与为耳目，有易于缉捕之势。一境之内赖之以安者，乡户正身弓手也。祖宗以来，行之有已然之效。熙宁变法，既用雇募，又复减人，寇攘为之纵横，郡县无以为计。近自陛下复行差法，弓手鎫用正身，又添人数，四方来者更言其便，盗贼衰息，善良安堵，又皆已试之验。况天下弓手，自行雇役以来，减削殆尽，三路县分有止存八人之处；其间亦多是元系户等，今来已往往就差充役，此外合放罢者所在无几，其有色役可容替名，何忧失业？岂可苟因不切事情之偏辞，遂更已见功暛之成法，使天下复以为疑？伏望圣慈特赐详察，更不施行许弓手雇替指挥，以信号令，以严纪纲。
　　贴黄称：
　　臣愿陛下主张差役大法，勿容异议稍有变更，使天下之人复受其弊。臣昨因司马光薨，曾上章为陛下言：「今天下事大定矣，民安且乐矣，惟在陛下持之益坚，信之益笃，勿有所移，则天下幸甚。」伏望圣慈于听言之际，每加省察，臣愚不胜至恳。昨罢保甲之初，说者亦多云必将聚为髃盗，而人人复业乐生，无为州县之害者。今放罢弓手，孰与保甲之多寡？何伤于事，而劳过计如此？事初虽小有未安，不久亦自当鴲业，此非朝廷之所患也。正当患却用雇人，则盗贼复将不可戢矣。自来雇募之人，往往无家，不堪倚仗，尤于捕盗莫肯用心，州县常以为患。今幸得差乡户正身，安可复许雇替，开无穷之弊也？（挚、岩叟言从违，当考。明年正月九日【一三】、十九日，苏轼自辨策问，有及此者。）监察御史上官均言：
　　臣昨于今月初三日尝具奏论差役之法，其一以为在□民力，欲乞逐等色役立三番之法，使休闲之日多，供役之日少，则民自裕于衣食。此诚役法之要，在陛下深诏有司详讲而熟计之，以惠天下。
　　臣窃以东南言之，役之最重者莫如衙前，其次弓手。今来东南长名衙前招募既足，所差不及上户，上户之民必差弓手，则是以上户就中户之役，实为优幸。何以言之？熙宁以前，上户系差衙前，每一次差役，多者费至千缗，其后出助役钱，每岁多者亦至数百缗。今来既充弓手，每岁所出不过四十千，每一役五年，共费止二百千，比之前日，实为优轻。上户之产厚，下户之产薄，而例皆五年一替，实为不均。
　　大率差役之行，上户产厚而役轻，下户产薄而无役，所当□恤，正在中户。今欲裕中户之民，则在增上户之役。设如第二等户差弓手役，以五年一替，第一等户产业既厚，每差弓手，宜增年数。盖上户产业，本等中又分五等，其最厚者宜役十年而罢，其次九年以至六年。弓手一役，今来既许雇人，则虽十年一替，所费止四百千，于上等人户别无妨废。如所雇人役及五年愿替者，许别雇人承替。盖自来衙前亦随产业税钱多少销折重难分数，今来上等人户，亦宜就本等厚薄递增差役年数。上等人户入役既加年数，则中等人户自然□裕，此损有余以补不足之术也。
　　臣窃见十月六日指挥，应弓手正身不愿充役者，许雇曾募充弓手得力之人。臣窃思此法公私最便，而议者或以为皇佑以前弓手率用正身，产业既厚，则自爱惜而重犯法，又有乡党、亲戚以为耳目，其于捕盗最为得力，今既用游手浮浪之民，实为非便。臣以为不然。自古用兵之法，使愚、使勇、使贪。盖勇则轻死，不惮强敌。彼愿□畏法者，使之承符帖追逮邑民则可矣，俾之冒白刃，不顾死与贼角胜，岂其所长哉？自古为将，闻募士以战者有矣，未闻驱畏法自爱之民以求胜也。又自熙宁以前，弓手之役例差第二等以下人户。今来既差及上户，而上户之民平居自养，乘坚策肥，薄材绵力，强以捕盗，岂其所长哉？又有两丁为儒，或皆孱弱不足任使，驱以就役，是禁其为学而强其不能，于公则不适用，于私则非所便，岂法之善哉？臣窃见两浙诸邑差正身充弓手，至有涕泣以辞免者，此利害可见矣。盖弓手之役，异于他役，须强悍敢斗，轻死慕赏者为可任使。彼富足而孱弱者，既怯于斗，又无慕赏之心，岂若就雇之人为可用哉？又况就雇之民，亦生长于闾里，人情谙熟，盗贼所发，岂无故旧、亲戚为之耳目哉？自熙宁以来，行募役之法，是时不闻盗贼所至充斥，岂雇募弓手之累哉？又今来立法，许雇曾充弓手得力之人。彼当役人户，既自选雇，以身保任，必加详择得力有行止之人，比往时泛加招募，宜有间矣。
　　议者又以为五路之民勇悍慕赏，乐以正身充应弓手，今既召雇，恐不足以捕盗。臣以为不然。今来立法，应弓手正身不愿充役者，许雇得力之人，听其便尔，非谓不许以正身在官也。彼五路之民既勇悍慕赏，乐以正身充应，乌有不可哉？大抵为国制法，可因否革，与时变通，要以便民为本。皇佑役法，于今损益固非一二，岂必胶于新旧哉？愿陛下参酌古今之宜，断以不惑，庶几法无屡变，吏有常守，民获安便。
　　礼部言：「户部关：『准敕户部尚书厅置拘辖一司。按旧三司所管场务，官制后，鎫不曾差官点检。欲乞除依条所辖寺、监季点外，如不系本部所辖场务，亦依此关所属点检讫报本部【一四】，诏今后郎官与寺、监官互轮季点。』【一五】今详诸坊库虽旧系三司主行之事，缘见隶本部所辖，若候到别部移文方行点检，于理未顺。欲乞每季终，本部郎官与光禄寺官依今来朝旨互轮点检，更不候户部关报，如有点检系户部事，即行关报。其余诸部亦合依此。」从之。（新本削此。）
　　户部言：「嘉佑中，中书札子，解盐钞立定一百六十六万三千四百缗为年额。今相度岁给解盐钞欲以二百万缗为额，买马之类鎫在数内。其应系见钱公据鎫乞寝罢，庶不侵害钞法。候将来民间积滞盐钞稀少，价直平日，其岁给之钞别奏取朝旨，节次增给，以助经费。」从之。（元丰二年二月丙辰，以二百二十四万缗为额，当考，此月三日云云可参考。）
　　右司谏王觌言：「臣伏见臣僚上言，乞罢进纳人出官【一六】及裁减荫补、特奏名并胥吏入流人数，已系给事中、中书舍人、左右司郎官等同共看详。臣窃闻尚书都官军大将等共以一千二百人为额，其以磨勘及功劳酬赏、改转借职、殿侍、差使者，岁数千人，于入流最为冗滥。今额常不足，逐旋收补而已。而侍郎右选乃以使臣员多阙少，差注不行。臣愚以谓军大将等合勾当纲运内，择其可以令近下使臣管勾者，或理住程，或当短使，优与请给酬赏，即使臣愿就者必多，不惟逐岁可渐减出官人数，兼侍郎右选得阙次稍增，易为差注，使待次日久，贫困之人早得请给，不为无补。其军大将等员额，据合用人数外，不愿放罢者，且令与使臣相兼差使，候有阙更不招填。伏望圣慈指挥下有司，与前项裁减入流事一处相度施行。」
