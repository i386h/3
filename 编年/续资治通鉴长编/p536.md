<!-- { "loadSidebar": true } -->
　　同知礼院司马光言：「昔仲叔于奚有功于卫，卫人使之繁缨以朝。孔子曰：『惜也，不如多与之邑。惟器与名，不可以假人。』夫爵位尊卑之谓名，车服等威之谓器，二者人主所以保畜其臣而安治其国家【一一】，不可忽也。今允言近习之臣，非有元勋大劳过绝于人，赠以三公之官，给以一品卤簿，其为繁缨，不亦大乎。陛下虽欲宠秩其人，而适足以增其罪累也。何则？三公之官，鼎足承君，上应三台。卤簿者，所以曪赏元功，皆非近习之臣所当得者。陛下念允言服勤左右，生已极其富贵，死又以三事之礼为之送终，鼓吹箫铙，烜赫道路，是则扬僭侈之罪，使天下侧目扼腕而疾之，非所以为荣也。惟陛下思仲叔于奚之传，垂意孔子之言，则知名器之重，不可加非其人。况唐制，髃臣于国立大功者，婚葬则给卤簿，余不在给限。伏望陛下追寝前命，其麦允言更不给卤簿，无使天下之人窃敢指目，以为朝廷过举，不胜幸甚。」据会要，允言以八月赠官，司马光奏不当给卤簿，在九月十四日，今附九月末。光奏之从否，当考。
　　冬十月丙辰，宰臣文彦博加礼部尚书，宋庠加工部尚书；枢密使王贻永加镇海节度使，进封邓国公；河阳三城节度使、兼侍中英国公夏竦为武宁节度使，进封郑国公；保静节度使、同平章事、判澶州王德用为集庆节度使，封冀国公；武昌节度使、同平章事、判大名府程琳为武胜节度使、检校太尉；宁江节度使、同平章事、汝南郡王允让为平江节度使、兼侍中；武康节度使、北海郡王允弼为宁国节度使、同平章事；安德节度使、华原郡王允良为镇江节度使、同平章事；枢密使□籍、参知政事高若讷并加户部侍郎，枢密副使梁适加给事中。初，议覃恩，高若讷谓文彦博曰：「官滥久矣，未有以节止，今又启之，何也？」彦博不听。若讷卒亦以恩迁官。
　　癸亥，景福殿使、武信留后、入内都知王守忠为延福宫使、入内都都知。实录但云都知，本传云都都知。按守忠庆历元年六月，已为都知，此必迁都都知，实录偶脱尔。当更详考。
　　甲子，宗室八十七人并迁官。旧制，金吾卫大将军在左、右卫大将军之上，今有自金吾迁左、右卫者，盖中书失之也。兄十一，弟六，侄五十一，侄孙十九【一二】。人数更须详考。
　　丙寅，大宴集英殿，以明堂礼成饮福也。
　　辛未，诏宰臣文彦博宋庠、参知政事高若讷、史馆检讨王洙编修大飨明堂记。
　　乙亥，燕京畿父老一百五十人于锡庆院。
　　是月，美人杨氏为婕妤。景佑初，听入道，居瑶华宫。至是，复进位号。
　　诏自今诸处毋得申奏及发遣念书童子赴阙。宝元元年六月可考。
　　十一月乙酉，召太子中舍致仕胡瑗赴大乐所，同定钟磬制度。先是【一三】，亲阅大乐，而言者以为镈钟、特磬大小与古制度未合。诏令改作，而太常言瑗素晓音律，故召之。瑗本传云并召阮逸，实录无之。按逸此时，实教授睦亲宅。当考。会要，九月五日，诏镈钟、特磬未睰音律，令邓保信、阮逸、卢昭序同太常寺检详典礼，别行铸造。而实录无此。
　　丙戊，诏河北东路秋稼大丰，其令三司广籴边储。
　　戊子，命权御史中丞郭劝、天章阁待制知谏院包拯，放天下欠负。
　　壬辰，赐淮南江浙荆湖制置发运使、金部员外郎许元进士出身。上尝谓执政曰：「发运使总领六路八十八州军之广，其财货调用，币帛谷粟，岁千百万，宜得其人而久任之。今许元累上章求解，朕思之，不若銟励以尽其才。」故特有是赐。
　　丁酉，迩英阁讲易一□尢妄卦，帝曰：「一□尢妄之疾，何云勿药有喜？」杨安国对曰：「凡疾之所起，由有妄而来，九五居尊得位，为无妄之主。天下皆无妄，而偶有疾，非己所致，病当自损，可勿药而有喜也。若人主刚正自修，身无虚妄，而偶有灾，若尧、汤水旱，非己所招，但顺时修德，勿须治理，必欲除去，不烦劳天下，是有喜也。然尧遭洪水，使鲧、禹治之，虽知灾未可息，且顺民心。鲧功不成者，灾未息也。禹能治水者，灾欲尽也。是亦勿药有喜之义也。今河水圮决，历五十年，役天下兵民、耗天下财用未尝息，大河亦未尝复故道也。而兵民顿敝，何啻百千万计，地财委尽，何啻亿万万计！恐民不堪命，国力不继。臣以为大河、犬戎自古为患，当如尧、舜务顺民心，顺时修德，其灾自息，亦勿药有喜也。」
　　戊戌，给事中、权御史中丞郭劝罢为翰林侍读学士。劝初就明堂斋次，帅觽御史求对，论髃臣不当迁官，不许。乃上疏极言之，讫不从。于是，以老求解台任，许之。召枢密直学士、给事中、知益州田况权御史中丞。况未至，又命劝管勾御史台事。管台事，在二十四日丁未，今并书，劝以老求罢，据御史台记。益州自李顺、王均再乱，人心易摇，守臣得便宜从事【一四】，多擅杀以为威。虽小罪，犹并妻子徙出蜀，至有流离死道路者。况在蜀逾二年，拊循教诲，非有甚恶，不使东迁，蜀人尤爱之，以继张咏。王安石志况墓云，蜀人以况继张咏。又谓况所断治，为未尝有误。今从本传，削此等语。
　　庚子，徙知徐州、工部郎中王逵为淮南转运使。谏官包拯言：「按王逵累任荆湖南北路、江南西路转运使，并以所为惨虐，黜降差遣。昨任河东转运使，放恣愈甚于前，未几，降知光州，又改今任。虽该霈泽，弃瑕录用，然惨暴之性，难以悛改。凡所行事，布在朝列，无不具知，固非暧昧。且陛下轸恤生灵，惟恐不及，岂忍以一方民吏，俾王逵残害？伏望圣慈，特追寝前命，且令依旧知徐州。」不报。拯又与陈旭、□奎相继论列，凡五奏，讫不报。
　　是月，诏观察使已上，自今依大两省待制例，经两次郊礼，许一次将弟侄子孙恩泽奏补异姓骨肉。此据会要。
　　闰十一月丙辰，出内藏库缗钱四十万，紬绢六十万，下河北便籴粮草。先是，河北频年水灾，朝廷蠲民税几尽，至秋，禾稼将登，而镇、定复大水，缘边尤被其害。上忧军储不给，故特出内府钱帛以助之。
　　丁巳，内出手诏：
　　朕闻古者作乐，本以荐上帝，配祖考。三五之盛，不相沿袭，然必大平始克明备。周武受命，至成王时始大合乐；汉初亦沿旧乐，至武帝时始定泰一、后土乐诗；光武中兴，至明帝时始改大予之名；唐高祖造邦，至太宗时孝孙、文收定钟律【一五】，明皇方成唐乐。是知经启善述，礼乐重事，须三四世声文乃定。
　　国初亦循用王朴、窦俨所定周乐，太祖患其声高，遂令和岘减下一律。真宗始议随月转律之法，屡加按核，然念乐经久坠，学士罕专【一六】，历古研覃，亦未究绪。顷虽博加访求，终未有知声、知经司信之人。尝为改更，未适兹意。宜委中书门下，集两制及太常礼乐官，将天地、五方、神州、日月、宗庙、社蜡祭享所用登歌、宫县，审定声律是非，按古合今，调谱中和【一七】，使经久可用，以发扬祖宗之功德。朕何惮改为，但审声验书，二学鲜并，互诋胸臆，无所援据，慨然希古，靡忘于怀！
　　于是，中书门下集两制、太常官，置局于秘阁，详定大乐。翰林学士承旨王尧臣等言，天章阁待制赵师民博通古今，愿令预详定，及乞借参知政事高若讷所校十五等古尺。并从之。置局乃丁卯日，尧臣上言乃庚午日，今从本志并书，不出其日。
　　戊午，河南府言前观文殿学士、尚书左丞张观卒。赠吏部尚书，谥文孝。观初为秘书郎，其父居业从事方州【一八】，因上言愿以官授父。真宗嘉之，以居业为京官。及观贵，居业由恩至太府卿，尝过洛，嘉其山川风物，曰：「吾得老于此足矣！」观于是买田宅，营林榭，以适其意。观蚤起奉药、膳，然后出视事，未尝一日易也。居丧哀毁过人，既练而卒。
　　己未，三司使、户部侍郎张尧佐为宣徽南院使、淮康节度使、景灵宫使。资政殿学士、尚书左丞王举正本官兼御史中丞。改命田况为枢密直学士、权三司使。
　　是日，诏后妃之家，毋得除二府职位【一九】。此据本纪。
　　庚申，又加张尧佐同髃牧制置使。
　　辛酉，赐贵妃张氏从弟卫尉寺丞希甫、太常寺太祝及甫并进士出身，尧佐之子也。
　　赐汴河治堰卒缗钱。
　　是夜，秀州地震，有声如雷，自西北起。
　　癸亥，知谏院包拯等言：
　　陛下即位仅三十年，奉承祖宗谟训，未有失道败德之事，陛下固知之。乃五六年超擢张尧佐，髃臣皆窃议于下，然而迹其过不在陛下，在女谒近习及执政大臣也。何以言之？盖女谒近习，动伺陛下之所为，知陛下继嗣未立而有所私，莫不潜有趋向而附结之。执政大臣，不思规陛下以大谊，乃从谀顺指，高官要职，惟恐尧佐不满其意，使陛下有私昵后宫之过，此岂爱君之心哉？
　　且以本朝故事言之，昭宪皇太后诞生祖、宗，有基命之烈，其诸弟杜审肇辈，穷老纔有一得节度使者。雷有终以工部侍郎讨平西川，得宣徽使。李至于先朝有东宫之旧，自工部尚书参知政事，裁用为武胜军节度使。钱若水任枢密副使，李士衡以尚书左丞为三司使。以及陛下之朝，利瓦伊为翰林学士承旨、刑部尚书，陈尧咨为翰林学士、知开封府，并止换观察使。夏竦历两府，自三司使、户部尚书，止得散节度使，后二年方加宣徽使。郑戬亦曾任枢密副使，以资政殿大学士知并州，后方得宣徽使，又一年乃除节度使【二○】。今尧佐谓之亲，孰若杜审肇兄弟乎？谓之贤而功，孰若雷有终、李至、钱若水乎？而宣徽、节度使并以与之。若非内外协应，蒙惑攘窃，宁至此哉？尧佐叨据如此，臱羞不知，真清朝之秽污【二一】、白昼之魑魅也。况下制之日，阳精闇塞，氛雾继起【二二】，天道固于人事不远，伏望陛下断以大义，稍割爱情，追寝尧佐过越之恩。必不得已，宣徽、节度使，择与其一，仍罢髃牧制置使之命，畀之外郡，以安全之。如此，则仰合天意，俯顺人情，而重新盛德矣。
　　初，执政希上旨，一日除尧佐四使，又以王举正重厚寡言，同日授御史中丞。朝议意举正儒懦，或迤逦退避，动经浃旬，则尧佐之命必遂行，论谏弗及矣。甲子，举正遂告谢上殿，力言擢用尧佐不当。其疏曰：
　　臣伏睹张尧佐优异之恩，无有其比，窃以尧佐素乏材能【二三】，徒以夤缘后宫，侥幸骤进。国家计府，须材以办经费，尧佐猥尸其职，中外咸谓非据。近者台谏继有论列，陛下虽罢其使任，而复加崇宠，转踰于前。并授四使，又赐二子科名，贤愚一词，无不嗟骇。
