<!-- { "loadSidebar": true } -->
　　权发遣度支副使蹇周辅言：「江西岁运淮盐有常数，人苦淡食，而广东所产不得辄通，无赖奸民冒利犯禁，习以盗贩为业。已与两路监司会议，谓宜立法，兼通广盐于虔州，以七百万觔为年额，百十万斤为准备【二二】；南安军以百二十万斤为年额，三十万斤为准备。复均虔州旧卖淮盐六百一十六万余斤于洪、吉、筠、袁、抚、临江、建昌、兴国等州军阙盐卖处【二三】，不害淮盐旧法，而可通广盐。」诏令周辅限一月具立成法。已而周辅具江西、广东路盐法并总目条上，从之。（三年九月二十八日，始命周辅相度。食货志：元丰三年四月，周辅已擢三司副使云云。其后周辅复议江西盐法。初，熙宁三年，江西盐课不登，提点刑狱张颉言前官蔡挺治盐有状，而挺所为今多废。诏曰：「挺治盐绩效不惟课入增，仍实致盗贼屏息，今无故更革，使无赖复有啸聚，其变非小可，令修挺故事。」周辅建言：「异时淮南岁以舟运通、泰州盐五十九万斤，于虔州立仓置吏卖之，盐至虔州不能多，民居远城郭者常淡食，而盗盐公行，至殴伤吏士。运路险远，官僦挽舟工费甚，舟人盗盐，代以土，盐益恶。而广州东莞、新会两县盐场、栅十有二大煮盐。自广州水行十有六日至南雄州，度大庾岭至南安军不百里，舟行顺流用四日至虔州，淮盐官以九钱致一斤，而尽会广盐之费，减淮盐一钱，而广盐善，运路无梗。请罢运淮盐，通般广盐一千万斤于江西虔州、南安军，复均淮盐六百一十六万斤于洪、吉、筠、袁、抚、临江、建昌、兴国军卖，以补旧额，即于淮南旧课两无更损。」诏周辅立法以闻。乃为书曰【二四】：「民用盐不可一日阙，今改立新额，官自卖，以救淡食而消盗贼，则兴滞补弊，察奸御暴，宜必有法。为法之本，在于均有无，平远近。详定吏禄【二五】，严丐取之禁，以防阻扼。编籍首领，重告捕之格，以绝私贩。而移用舟车，增置兵校，设处督之官，罢无名之税，以通漕运。岁时考法，则登课者有赏，亏欠者有罚，此其大□也。」乃上江西广东盐法，诏班之。于是以新法所得利储之以待用。诏以周辅提举江南西、广南东盐事，察监司之不职者，置局于司农寺，谕领之。本志盐数与实录不同，当考。「十有二大煮盐」，「大」字必误，检志本只如此，当求副本。）
　　殿前司言：「殿前指挥使、右班都虞候、汉州刺史赵秀假满百日，请放停。」诏赵秀与左屯卫将军致仕，仍着为令。
　　己丑，诏经制熙河路边防财用司于岁额钱内支三十万缗，赴河州置场籴粮斛封桩。
　　诏诸路起发至京城物内藏库寄帐，内物帛不及省样合变转者，从本库相度行之。
　　定州路经□司言：「广信军觇辽人于易州缘边铺屋四面封标四十步，安肃军觇缘边量铺屋围二十余步，以备牧马。若增筑地步置铺，不侵犯本界地，合与不合问理？」上批：「宜遵守誓书施行。」
　　辛卯，右班殿直雷瑜为合门祗候。瑜监教第四场毕及射艺应法，射亲出觽故也。
　　权发遣度支副使公事蹇周辅奏：「闻江南西路人纳净利买扑盐场。缘盐系民食，与坊场不同，今欲量县大小，户口多寡立年额，官自出卖。仍乞先废罢买扑处，今转运司候法行日于增卖盐钱内据净利钱数拨还提举司。」从之。
　　癸巳，中书户房言：「诸因战阵及捕盗陷没，其亲属录用充承奉郎以上及使臣、三班差遣、借差、殿侍，虽年小未该出官，其俸钱衣粮乞与支给，仍着为令。」从之。
　　乙未，诏在京官不得举辟执政官有服亲。以御史知杂事舒亶言「近论蒲宗孟不当荐举同知枢密院韩缜侄宗弼，乞立奏举法」故也。（旧纪书：诏在京官无举辟执政有服亲。新纪同。元符元年五月庚午，申明遵守此诏。）
　　戊戌，命权发遣度支副使蹇周辅兼措置河北籴便。（三年六月四日，诏三司迁官。六年五月十三日，王子渊同措置。食货志云：河北旧有籴便司，取具年计而巳。上即位，意在北鄙，屡诏广储畜，然皆循故典，未更制也。元丰四年三月，始命权发遣三司度支副使蹇周辅兼措置河北籴便，瀛、定、大名置仓以储之，其额至一千二百万石，听辟署置官属。五年，乃裒诸路封桩禁军阙额及剩盐息钱为本，又假内藏三十万缗，及诏司农寺、市易、淤田、水利司【二六】旧计置封桩刍粮者，悉归之。六年五月十三日【二七】，以提点河北西路刑狱王子渊兼同措置，更谓之措置河北籴便司。闰六月十七日，手诏周辅：「今春河朔雨泽调节，夏必丰成，秋稼立苗甚茂，宜乘美岁，广谋收籴。仍具定、瀛州新仓毕工之期以闻。」是岁大名东、西济胜二仓，定州衍积、宝盈二仓与瀛州之仓告成各二千楹。此食货志所书。诏司农、市易、淤田、水利旧计置封桩刍粮，悉归措置籴便司，乃二年正月十四日事，志系之五年，乃误也。实录熙宁八年四月二十二日，王子渊初自通判深州除提举籴便；元丰四年八月三日，以河北提举籴粮便草权河北西路提刑兼提举籴便粮草，鎫不入长编。此年十二月二十二日修仓，限三年毕。）
　　诏泸州将、副，皇城使、雅州刺史姚兕等次第迁官，或减磨勘年；诸军弓箭手、义军勇敢效用，招安将获首级、重伤者，迁资，轻伤赐帛有差；获首领者迁两资，获乞弟叔没募首级迁三资，仍赐绢五十。以韩存宝保明功状故也。
　　庚子，西京左藏库副使兼合门通事舍人刘管同提举开封府界教阅保甲。（五月戊戌可并入。）
　　癸卯，太中大夫、参知政事章惇以本官知蔡州。大理寺劾惇父太子宾客致仕俞及弟颍州沈邱县主簿恺占民田，开封府官各怀观望，畏避佥书。兵曹参军□潜勒停，知府钱藻罚铜八斤，判官虞大熙展磨勘一年，推官胡宗师冲替，司录参军路昌衡展磨勘二年，户曹参军刘陟、士曹参军王本、仓曹参军蔡旻鎫差替。俞当杖一百，以年八十勿论，恺勒停。御史台劾新成都府路转运判官周之道为惇致意朱服及奏上不实，袁默妄言为惇致力，之道徒一年，默杖一百，鎫勒停。惇奏事及报上不实，又制勘所初追治堂吏王冕等证周之道等语，惇以为有司不当信冕等语，欲虚捏次数抑逼执政，以此报制勘所，仍称「请尽情根勘，毋止信其妄言」，坐不当指挥制勘院，故有是责。（旧纪书章惇以父占民田，奏不实罢知蔡州。新纪不书因依。之道致意朱服事，在去年十二月二十五日。）
　　环庆路走马承受陆中言环州洪德寨北壕内归德、白马二川【二八】有闲田。诏：「环庆路自来难得闲田，今陆中乃言有久不耕地约千六百余顷，令经□司审实可与不可耕种，及何缘闲废至今，是与不是生荒两不耕之田以闻。」
　　甲辰，翰林学士、承议郎张璪为太中大夫、参知政事。先是，王珪尝三荐璪，不用。珪曰：「璪果贤，陛下未尝用以为不贤，谗也。臣恐士弗得进矣。臣为宰相，三荐贤三不用，臣失职，请罢。」上喜曰：「宰相当如是。朕姑试卿德不回，朕复何虑。」（王珪荐张璪，据珪旧传附见。时人号珪为「三旨宰相」，恐不办此，或恐未必是荐璪为参政也【二九】。当考。）
　　知制诰王安礼为翰林学士。安礼于训辞初不经意而典瞻丰润，上数称之。御史丰稷言：「安礼性行淫僻，师言鄙之，大德包覆【三○】，窃幸显途，矜奋自高，无敢论者。臣仰惟陛下躬道德，履法度，以迪励风俗，俾皆有士君子之行。今安礼所为，鄙夫耻之，擢在词禁，地亲职重，将何以训多士，仪四方？臣恐天下之心不以名节，望朝廷而侥幸万一，惟陛下察之。孔子天纵之圣，以言取人，不能无失，况安礼言放行污，无足观者。伏望追寝成命，以释髃疑。」御史朱服又言：「安礼命下之日，中外莫不疑骇，以为学士职不专以翰墨为事，至于论思献纳，上干国体，地亲秩峻，待遇宠渥，则又学士、大夫之所观望而视效者也。方陛下信赏必罚之时，高爵重禄以贤而制者，固不可以轻授而幸得。如安礼操行污秽，腾播人口，虽里巷小人亦羞称之，但以依恃安石之故，凌傲轻肆，无所惮忌，而人亦莫敢谁何。当世士大夫举行义之污者，必以安礼为最，而朝廷进擢，度越流辈，甚非所谓以贤制爵之意。方今之患，正以为士者无行寡耻，习以为俗，虽陛下躬道德以迪之，而劝沮之术，尤在于进退黜陟之荣辱。今安礼行义如此，而朝廷进擢不已，是岂陛下昭示好恶，使人知所避行者哉？伏望追寝安礼新命。」不听。
　　河东都转运使、朝散大夫陈安石为朝请大夫、天章阁待制，再任。
　　医官、前皇城使、嘉州刺史陈易简等降旧官一资叙，勾当御药院窦仕宣【三一】等、押领医官本殿祗候老宗元等减磨勘年有差。以皇太后服药累月康复也。
　　乙巳，以九军法一军营阵案阅于城南好草陂。已事，赐燕达诏銟谕。（旧纪书：命官以新九军阅试于京城南。新纪书：阅九军营陈法。）
　　诏提点开封府界诸县镇杨景□覆检计提举京城所标量新城四壁城壕地步以闻。
　　保州言：「觇知北界贺正副使石宗回言于辽主『闻南朝大阅武及藏兵于民』，帐前已指挥燕京、西京等处，自今有南界投来军士，毋擅送中京顺化营，鎫押赴帐前。」上批：「闻贺正北使至恩、冀闲，从人于驿舍髃聚，合诵教法，声闻于外，接伴祗应人有听闻者。此乃缘边机防不谨，有阑出亡卒漏泄其事，宜重告捕赏典，并缘边当职官亦等第立赏罚。」
　　戊申，御延和殿阅诸军转员，凡三百。
　　通直郎、集贤校理兼同修起居注、知谏院、侍御史知杂事【三二】舒亶知制诰兼判国子监，仍以亶所试戒励士大夫崇尚名节，诏榜示朝堂。他日，亶同僚有草除御史制而命词戒其察者，上曰：「御史以察为职，而反以为戒乎？卿速谕命改之。」
　　诏司农寺，封桩府界减罢耆、户长顾钱见在十三万六千余缗，除拨还借支外，余送提举府界教阅保甲司支用。
　　夔州路走马承受王正臣言：「南平军管下播州夷界巡检、奉职杨光震于遮勒谷小茆田路口遇乞弟部酋领宋阿讹，斗敌，斩获阿讹等三人首级，本军已送泸州经制蛮事司。」上批：「蛮贼阿讹累曾出汉，鎫边之人必能辨识。今光震既歼其亲党，又传首来献，忠勇之诚，理宜不妄。方今师屯在边，购捕元恶，患未有应募而往者，光震能秉心向顺，率先效力如此，非大过所望以赏之，必不能鼓动其觽，图成奇功。宜专遣使厚赐金帛、爵命。」遂诏林广审问南平军元辨识斩获首级实状以闻。其后南平军言光震斩获阿讹等首级非伪，乃命赏之。
