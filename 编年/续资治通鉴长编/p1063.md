<!-- { "loadSidebar": true } -->
　　始，谔还延州，乞对，论事章十一上，乃听之，而禧与李舜举实来计议。谔入见，言：「横山亘袤，千里沃壤，人物劲悍善战，多马，且有盐铁之利，夏人恃以为生；其城垒皆据险隘，足以守御，兴功当自银州始。其次，迁宿州于乌延，又其次，修夏州，三郡鼎峙，则横山之地已囊括其中。又修盐州，以据两池之利【六】，如此，横山强兵、战马、山泽之利，尽归中国，其势居高俯视兴、灵，可以直覆巢穴。又其次，修筑兰会，以尽横山之地。」谔所论大略与沈括同，五月丙午，（五月二十六日。）两人尝列奏矣。及禧先至延州，乞趣谔还，在道而括已变议从禧，谓银州故城不便，移置于东南十余里闲永乐埭上，又议自永乐西接居延，为大小十二城，以据山界，多与谔始谋异。至是，禧又劾谔误军道，并及中正，其实禧等不欲谔分其功也。（禧奏谔及中正，据高遵裕传。禧乞城永乐，具戊子日。）
　　提举熙河等路弓箭手营田蕃部司康识言：「与兼提举营田张大宁同议立法，乞应新收复地，差官以千字文分画经界，选知农事厢军耕佃，顷一人。其部辖人员、节级及雇助人功岁入赏罚，并用熙河官庄法。余并召弓箭手，人给二顷，有马者加五十亩。营田每五十顷为一营，差谙农事官一员勾当，许本司不拘常制举选人、使臣，请给依陕西路营田司法。不满五十顷，委附近城寨官兼管，月给食钱三千。」从之。
　　丁亥，朝散郎、新除工部侍郎熊本为龙图阁待制、知桂州。本自广州召还，未至，会宜州蛮扰边，故改是命，代张颉也。（七年五月十二日，赐诏銟谕。此月甲申，劾张颉。）
　　诏朝奉郎王竞知宿州，如能修职事，屏除贼盗，当别加选擢。（六年正月，责降。）
　　赐徐州度僧牒五十，修城及官舍。从知州孙觉请也。
　　司勋言：「梓州路转运司保明泸州应副军期官等，出界冒险，以至荡平，实有勤劳。」诏：「入箐逐等并依林广下勾当公事军主簿例，优等不理选限试监簿，依特奏名同三礼推恩摄官。出界比入箐第降一等，第三等升半年名次，界首逐等升一季名次，军大将并比折减磨勘年，内勒停人候叙用日准此。入箐在夷界死，各赐绢百匹；入箐回死，六十匹；出界回死，四十匹。」
　　诏：「译经润文使、同译经润文并罢，自今令礼部尚书领之，废译经使司印。」
　　诏应冠「尚书」字者，官司并申状，门下、中书外省准此。
　　戊子，鄜延路计议边事徐禧等言：「银州故城形势不便，当迁筑于永乐埭上【七】。盖银州虽据明堂川、无定河之会，而城东南已为河水所吞，其西北又阻天堑，实不如永乐之形势险要。窃惟银、夏、宥三州陷没百年，一日兴复，于边将事功实为俊伟，军锋士气固已百倍。但建州之始，烦费不赀，盖有不关御戎利害而徒费供馈者。城坚守备，则贼不敢攻；兵觽将武，则贼不敢战，固不以州城、军寨遂分轻重。今若选择要会，建置堡寨，名虽非州，实已有其地。旧来边寨，乃在腹里，他日建州，亦未为晚。已与沈括等定议：自永乐埭、声塔平、移市、石堡、乌延至长城领置六寨，自背罔川、良乜、孟乜、罗韦、啰泊川、布娘堡置六堡。寨之大者，城围九百步；小者，五百步。一寨用工略十三万余。堡之大者堡城围二百步，小者百步。一堡用工略万三千。其堡寨城围，务要占尽地势，以为永固。其非九百步之寨、二百步之堡所能包尽地势处，则随宜增展。亦有四面崖险，可以朘削为城，工料但如所约可足。」从之。（沈括自志云：「前此，诏诸帅图所以翦夏人，鄜延请城石堡以临之。贼保旱海之阻，胜则进，败则绝幕而去，使进有石堡之阻，则幕南不可以宿师，大幕昔为贼守者，乃今为我用也。朝廷遣徐禧、李舜举来计议，禧乃欲先永乐，以陷其腹心。括以谓永乐贼所必争，路险而远，胜不能相维，败不足相救，非战守之利也。必欲城永乐，当自石堡始，次啰泊、罗韦，蚁封而东，垒章山连，然后永乐可城也，非数岁之力不可就。议之三月，诸将皆乐成功之速，卒然禧议。」按：种谔传，禧、括定议，则括初未尝以城永乐为非，既败，乃为此言耳，今不取。五月二十六日，初遣禧等。旧纪书：戊子，城永乐。新纪于八月甲戌乃书城永乐。）
　　诏御史中丞舒亶举任言事或察官十员。（新纪书此，旧纪不书。）
　　诏李察差团结厢军三万人，令团结官押赴鄜延路，听李稷赋功。
　　诏鄜延路修寨兵马，依出界例赐特支钱【八】。
　　己丑，马军都虞候、卫州防御使、环庆路总管林广卒。广还自泸南，会西边用兵，广复上章请对，面陈方略，且言：「韩存宝虽有罪，功亦多。以今日朝廷诸将，存宝不至于死。」于是遣广还旧任，疽发颈，卒于道。广为将持重，善驭觽，士卒乐为之用。然在泸南，以敕牓招蛮出降而杀之，及卒，颈遂断，人以为杀降之报云。
　　辛卯，考功员外郎蔡京言：「奉诏编中书御笔手诏，凡千三百四十六事，自治平四年抵熙宁十年，为二十一册，乞颁付中书省。」从之。（元丰元年正月十六日辛卯，京初建言。）
　　鄜延路经略司言：「据捕获蕃部策木多伊克称，本弓箭手，十年前为西贼所俘，隶牙头、祗候殿直屈埋下，昨闻牙头点集十二监军司兵，欲往鄜延。」诏：「策木多伊克虑是西界首领，因捕获，虚称在屈埋下。令经略司究实，及取问西界事以闻。」
　　壬辰，赐河北东路提举司度僧牒千，兑钱与黄河堤防司，应副新河。
　　诏：「刑部贴例拟公案并用奏钞，其大理寺进呈公案，更不上殿，并断讫送刑部。贴例不可比用，及罪不应法，轻重当取裁者，上中书省。」
　　河东路经略司言：「宁府寨监押、三班奉职张天翼随高遵裕攻灵州战没，缘边觇知西贼已送天翼与契丹。」诏王居卿羁縻天翼家属，具人数以闻。又诏假店宅务屋十五间，令开封府保管。后诏其子，并听先以阵亡推恩。
　　癸巳，枢密院言：「淮南髃贼驱虏良民，经历数州，彭铎追捕未得。欲下本路募人告捕，获首领赏钱六百千，与班行；次首领，三百千；徒伴能自杀捕，准此。」上批：「范镗奏，今月戊子，追迹髃贼于傅家曲，斩捕净尽，可更不须指挥。」（今月戊子乃七月九日。）
　　诏王中正罢入内副都知并皇城司，为昭宣使、金州观察使、提举西太一宫，仍放谢辞，任便居住。徐禧奏中正行军避直就迂，诏中正分析，而中正亦自言目病，乞罢内职，故有是命。
　　诏：「应台察事并由尚书省取索，事小者先约法送中书省取旨。」
　　诏：「诸改官于官名应避者，拟以次官，资品恩数并依合改官法。」
　　诏：「兰州所修城橹等未毕功料，今防秋之时，令赵济雇募人修筑，七月毕功【九】。」（城兰州，始议制度宏大，王安礼曰：「省版筑之劳，使城小而坚，则易为守。」上曰：「卿欲弃兰州邪？」安礼曰：「兰州不可弃也。臣以谓工役省则用力专，旷日暴觽则羌人得以乘其懈。城苟坚峻，虽小可恃，如其窳也，虽大奚补？」未几，边臣奏减兰州制度，果如安礼言。此据安礼行状附见，当考。）
　　乙未，诏：「景灵宫成，岁时朝拜荐献之礼，其令礼官、合门参酌条上。」（八月庚申，条上。）
　　诏广南西路安抚司措置宜州溪峒司：「已录付见行陕西赏功格，据前后官推赏，及具当降宣札者以闻。」
　　葭芦、□堡寨各招置蕃落二百人。
　　夔州路转运判官席汝明言：「奉朝旨：『据彭孙结纳义军指挥使菊曩二、菊曩大、把截将王用祥已捕获射杀魏从革獠人木八言，有未获獠人木琴大、木琴二、木鹞。菊曩二等自效必能捕获。令席汝明应接施行，即遣差使冯正符同王用祥说谕朝旨，授菊曩二三班借职。』今据菊曩二斩木鹞首级，其菊曩二、菊曩大自投顺向化，能不顾逆党唇齿，用命禽贼，实着勤效。其射杀魏从革獠贼四人已获半；差使冯正符昨以谙熟夷情，差权归正寨监押，就令勾当二十七次将；命菊曩二等部族小心办事，先详酌推恩。」诏菊曩二除右班殿直、南平军夷界巡检，菊曩大、王用祥皆为义军指挥使，冯正符迁一资，为归正寨监押。（去年八月辛巳二十七日，又十二月甲戌二十二日、又明年闰六月戊寅四日可考。）
　　先是，泸南用兵，林广为统帅，朝廷遣彭孙继之，而禀命于广。孙恶其隶广也，乃诡曰：「乞弟巢穴在泸南之西南，若由南平趋播州以往，则出其不意，宜有功。」朝廷从之。知南平军魏从革受孙命率兵治道，木琴等骇其至，起兵杀汉军，射从革以死，一路惊扰。议者皆谓夷杀汉将，当发兵讨捕。汝明独请于朝曰：「木琴非与乞弟同恶者，不意汉兵猝至而致此衅。若官军出讨，则是又生一乞弟矣。臣以为宜募他族使图之，则无大费而罪人得。」朝廷以为然，颛委汝明，召其渠菊曩等入卧内，解带推食，以示恩信。不数月，菊曩斩木琴首以献，上嘉之，进官一等。（此据吕大防墓志，当考，或附汝明进官时。）
　　上谓辅臣曰：「唐明皇晚年逸豫，以致祸乱。如本朝无前世离宫别馆、游豫奢侈之事，非特不为，亦无余力可为也。盖北有强敌，西有黠羌，朝廷汲汲枝梧不暇。然二敌之势所以难制者，有城国，有行国。自古外裔能行而已，今兼中国之所有，比之汉、唐尤强盛也。」
　　丙申，诚州言：「先奉朝旨，令淮南等路刺配罪人三百前来。自后止配军士四人，望许令诸路厢军投换。」从之。
　　通直郎张荛上言：
　　夏人未伏天讨，多历年所，陛下奋发神武，再兴王师，去岁进讨，隳城却敌，攻取之利【一○】，已有成形，虽兴灵未拔，戎人困于蹂践，此人事已得之矣。兵不厌诈，臣请言其失：招降之信不立，要害之地不城，责师之律未明，赏功之惠已厚，统制之权不一，馈饷之法未讲。
　　古者，怀致要荒，莫如恩信。夏国悖乱，其觽离心，今日之势，正当以恩信招徕之时。窃见边将出师，首级之赏厚，招降之赏薄，故投戈就降之寇【一一】，皆斩级而进，利之所在，势所必趋，然于国家之计，其失大矣。臣欲乞明降朝旨，戒励将士，生降之人与首级之赏相若。降人得存抚之利，彼将扶老携幼，以归圣化，臣故曰「立招降之信」。
　　夏人百年强盛，力足以抗中国者，其势在山界。山界地沃民劲，可耕可战。自王师之出，夏人尽驱丁壮于河外，以固巢穴。今可度其控扼之处，急为堡障，然后筑银、夏、宥州以及洪、盐，取盐铁之利，以实边粟，通清远，修韦川【一二】，下瞰平漠，灵武之壁可拔也。昨大军之还，不虑此为后图，臣故曰「城要害之地」。
