<!-- { "loadSidebar": true } -->
　　元昊本怀大志，长于用兵，谅祚天付凶狂，轻用其众，顷为边患，皆历岁年，然而国小力微，终以困弊。今梁氏专国，数与人多不协，内自多难，而欲外侮中原，料其奸谋，盖非元昊、谅祚之比矣。意谓二圣在位，恭默守成，仁泽之深，远近所悉，既无用武之意，可肆无厌之求。兰会诸城、鄜延五寨，好请不获，势胁必从，以为狂言一闻，求无不得。今朝廷既已渐为边备，益兵练将，则羌人之心已乖本计，不过秋冬寒骪之后【一九】，小小跳梁，以尝试朝廷而已。若朝廷执意不摇，守边无失，则款塞请盟，本无愧耻；若朝廷用心不一，惟务求和，则求请百端，渐不可忍，此所谓敌情之所在也。
　　若欲应敌，必先正名。夏人初起邪谋，必有二说：其一，以为慢词既达，则地界可得，无穷之请，因以滋彰；其一，以为虽不得地，实亦无损，猖狂力屈，稍复求和，中国厌兵，势无不许。方其不逊，则张皇事势，夸示诸戎；及其柔伏，则略为恭顺，使中国黾勉而听。今朝廷遣兵积粟，地界之请固已不从，然而号令未明，逆顺未着，臣恐夏人未知朝廷不惮用兵之意，无以折其奸心；又恐将来奸穷力屈，略修臣礼，便与讲和，要约不坚，必难持久。昔赵欲与秦为讲，其谋臣虞卿以为从赵为讲不若从秦为讲，于是东结齐人，而秦人自至。区区之赵，尚知出此，而况堂堂中国，畏避畜缩，偷于无事，不一分别曲直，而反听命于羌人哉？臣愿陛下明降诏书，牓沿边诸郡，其大意略曰：「夏国顷自谅祚丧亡，先帝举兵吊伐，既绝岁赐，复禁和市，羌中穷困【二○】，一绢之直至十余千，又命沿边将吏，迭行攻讨，横山一带，皆弃不敢耕。穷守沙漠，衣食并竭，老少穷饿，不能自存。朕统御四海，均覆无外，悯此一方穷而无告，遂敕诸道帅臣禁止侵掠【二一】。自是近塞之田始复耕垦，既通和市，复许入贡，使者一至，赐予不赀，贩易而归，获利无算。传闻羌中得此厚利，父子兄弟始有生理。朕犹念孤童幼弱，部族携贰，若非本朝赐之策命，假以宠灵，则何以威伏酋豪，保其疆土？是时，士大夫咸谓羌人反复，心未可知，使者将行，言犹未已。朕有存亡继绝之志，欲修祖宗爵命诸侯之典，以为宁人负我，断而不疑，故遣使出疆，授以礼命，金钱币帛相属于道，边人父老，观者太息，以为仁义之厚，古所未有。而狼子野心，饱而背德，不遣谢使，不贺坤成。朕以君道拊之，而不以臣礼报朕，天地所疾，将相咸怒。朕惟狂谋逆节，止其一二奸臣，国人何辜，当被杀戮，是以弭兵安众，未议攻讨。然而逆顺之理，不可不明，其令沿边诸将饬励兵马，广为储峙，敢有犯塞，即杀无赦。彼既背逆天理，不有人祸，必有鬼诛，姑修吾疆，以待其变。」臣料此命一出，羌人愧畏，虽未即款伏，而奸计沮屈，无以号令其下。诸路兵民，知彼曲我直，人思致死，勇气一发，边声自倍，此必然之势也。今朝廷日夕备边，常若寇至，而但曲加隐忍，不降此命，使羌众一旦犯境，终亦不免交锋。若听臣此言，要之亦不出兵，坐而待敌，初无有异，而使士气感忿以思战，敌情知难而自屈，求和之请，其至必速。此所谓制敌之长算也。
　　臣窃闻朝廷近者添屯兵将，增广边储，议绝和市，使熙河帅臣招徕阿里骨、鬼章、温溪心、人多保忠等，此兵法所谓「上兵伐谋，不战而屈人」者。陛下若能饶之以金钱，而□其绳墨，使将帅得尽其心，间谍得尽其力，则事无不成，而敌渐可制矣。然有一事，似非臣所得言者，但以蒙国厚恩，不敢不尽。昔熙宁、元丰之闲，所行政令，虽未必便民，然先帝操之以法，济之以威，是以令无不从，而事无不举。顷者，朝廷削去苛法，施行仁政，可谓善矣，然而刑政不明，多行姑息，中外观望，靡然有纵弛怠惰之风。平居无事，姑以偷安可耳，今敌方不顺，胜负之变，盖未可知，缓急之际，威令无素，何以使觽臣？谓宜因事正法，以明示天下。
　　臣前所言，去岁大臣承用阿里骨欺罔之奏，授以节制，致令鬼章怀愤入寇，夏人乘衅违命，此则当时宰相、枢密使副【二二】苟简无谋之罪也。近者，泾原贼马，至者数万，杀略数千，斥堠不明，备御不及。熙河贼退，今经累月，而杀伤焚荡之奏至今未至，此则将帅弛慢，不畏朝廷之罪也。陛下恬不为怪，略无责问，政之不修，孰大于此！中外相视，以为疑怪，朝廷方将使人蹈白刃，赴汤火，臣有以知其不能矣。昔公孙弘为相，诸侯有逆谋，请归侯印以塞责。诸葛亮为相，任马谡不当，请自贬三等，以右将军领事。盖大臣体国，不惜身自降黜，为觽行法。今陛下何不取去岁册命阿里骨与议大臣，不论去位在位，皆夺一官？至于两路将帅，虽寄任不改，而法不可废，皆使随罪行罚。以此号令四方，庶几知所畏惮。政修于朝廷之上，而敌人恐惧于千里之外，势之所至，不足怪也。今陛下未能正髃臣，而望西羌之畏威，不可得矣。臣闻范仲淹守庆州，因葛怀敏之败，请以任将非人，因两府逊谢，损其勋爵而复其位，以激厉诸将，感慰边兵。时虽不用，而仲淹之言，至今惜之。臣虽不敏，究观往事，以为可施于今，不敢默已，小臣狂僭斧钺之诛，无所逃避，惟陛下裁察。贴黄称：「或言阿里骨之请命，与干顺之嗣立事体无异，今臣言册命干顺为得策，而封拜阿里骨为失计，似言之未当者。臣以为不然。阿里骨之请命，可否在我，而干顺之嗣立，朝廷且不得而知，况能制其可否乎？故臣以干顺之命为是，以阿里骨之命为非，不为妄论也。」（辙本集自注云元佑二年八月，乃系之为户部侍郎时，误也。鬼章捷奏，以二十七日到，此盖二十七日已前。辙所论虽无施行，然可见当时事情，今附月末。辙以阿里骨所结董□之妻乃契丹公主，他书未见，已附正月十二日，当考。）
　　注　　释
　　【一】别招中下禁军以补其额故也「招」原作「诏」，据阁本改。
　　【二】或议论识体「识」原作「职」，据阁本及文潞公文集卷二九奏除改旧制改。
　　【三】提点利州路「利」原作「和」，据阁本改。按：宋无「和州路」而有利州路，为川峡四路之一，其所属有西和州，见宋史卷八九地理志，此处之「和」，显为形近而讹，故改。
　　【四】司农少卿宋彭年权知棣州「棣」原作「隶」，据阁本、活字本改。
　　【五】三年之积「三」原作「二」，据阁本改。
　　【六】二年三月「二」原作「三」，据阁本改。
　　【七】焚荡无孑遗「遗」原作「遣」，据阁本改。
　　【八】后鬼章病死京师「师」字原脱，据阁本补。
　　【九】梓州路「路」原作「格」，据阁本、活字本改。
　　【一○】谢景温「景」原作「京」，据阁本及本书卷四○二元佑二年六月己酉改。
　　【一一】裁减□费「减」原作「灭」，据阁本改。
　　【一二】齐威公「威」，阁本作「桓」，是。「威」，作者避宋钦宗赵桓讳改。下同。
　　【一三】伯舅耋老「舅」原作「父」，据阁本及左传僖公九年改。
　　【一四】文彦博上章辞不拜恩命「不」字原脱，据阁本补。
　　【一五】只自今年春末夏初以来「年」原作「正」，据阁本及栾城集卷三九论西事状改。
　　【一六】杀其二妻心牟氏「二」原作「主」，据活字本及同上书改。
　　【一七】则分董□之旧秩「秩」原作「族」，据同上书改。
　　【一八】以三使额授此三人「此」字原脱，据阁本及同上书补。
　　【一九】不过秋冬寒骪之后「骪」原作「掠」，据阁本及同上书改。
　　【二○】羌中穷困「困」原作「用」，据阁本及同上书改。
　　【二一】禁止侵掠「禁」原作「御」，据阁本及同上书改。
　　【二二】枢密使副「使副」二字原倒，据阁本及同上书乙正。
续资治通鉴长编
卷四百五
卷四百五
　　起讫时间 起哲宗元佑二年九月尽其月
　　卷　　名 续资治通鉴长编卷四百五
　　帝　　号 宋哲宗
　　年　　号 元佑二年（丁卯，1087）
　　全　　文
　　九月庚戌朔，刑部大理寺言：「应限奏狱二百纸已上为大事，十二日；十纸已上为中事，九日；不满十纸为小事，四日。在京、八路：大事十日，中事五日，小事三日。台、察并刑部等处举劾诸处约法状，并十三日；三省、枢密院再送各减半，有故量展不得过五日。又公案二百纸已上为大事，限三十五日：断二十四日，议十一日；十纸已上为中事，限二十五日：断十七日，议八日；不满十纸为小事，限十日：断七日，议三日。在京、八路大事限三十日：断二十日，议十日；中事限十五日：断十日，议五日；小事限十日：断七日，议三日。台察并刑部等处举劾诸处约法并限三十日：断二十日，议十日。」从之。（新本删修，今止从旧。）
　　辛亥，诏：「吕公着今后入朝，凡有失仪，无得弹奏。」
　　工部员外郎丰稷为殿中侍御史。从御史中丞胡宗愈、侍御史王觌荐也。
　　赐熙河兰会路将兵银合、茶药有差。以讨荡西蕃犯塞部族，焚夺河桥回塞也。是日，太皇太后遣中使赐宰臣、执政酒、果并黄金三百两、犀带两条，谕旨云：「知卿等于边事极留意劳心，故有是赐，其御封物仍不许辞免。」吕公着亟以小牍告文彦博等曰：「密赉恐不可不辞免。鬼章得罪先朝，获之诚可庆，若便指为庙堂之功，则将帅闻之，必过有希望，反启将来贪功生事之弊【一】，岂可不熟虑也！」彦博等遂各具手札辞免，继以面论，讫不许，乃受之。（辞密赉，吕公着家传及范纯仁言行录皆有之，其赐物亦同，盖当时三省、密院俱得此赐也。）
　　癸丑，诏内藏库物听以多寡相除，后勿为例。置库百余年，至是，始编阅之。（御集尤详。九朝纪事本末：「甲寅，诏问神宗皇帝实录何日成书，修撰官言，若并力修撰，约来年冬可毕。」）
　　乙卯，发太皇太后册、宝于大庆殿，太皇太后御崇政殿受册。
　　丙辰，发皇太后、皇太妃册、宝于文德殿。
　　丁巳，诏：「文彦博告老章奏，有司勿受。」
　　诏礼部置诸科举人籍。（此据编录册增入。）
　　翰林学士兼侍读苏轼言：
　　臣窃见近者熙河路奏生擒鬼章，百官称贺，中外同庆。臣愚无知，窃谓安危之机，正在今日，若应之有道，处之有术，则安边息民，必自是始；不然，将骄卒惰，以胜为灾，亦不足怪。故臣区区欲先陈前后致寇之由，次论当今待敌之要，虽狂愚无取，亦臣子之常分。
