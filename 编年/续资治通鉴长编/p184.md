<!-- { "loadSidebar": true } -->
　　戊子，诏咸平编敕后续降宣敕，所在编录二本，一长吏主之，一法司行用，转运使检察，无漏落。
　　命河北转运使刘综提点雄州榷场，孔揆等与诸州军长吏共平榷场物价。以和好之始，务立永制也。
　　己丑，令三司抽算商旅茶，许民就西京、白波、巩县及缘河仓入粟博买。从殿中丞京兆周实之请也。
　　庚寅，令益、梓、利、夔诸州营内镇将，不得捕乡村盗贼、受词讼。
　　全椒县主簿、知县事王巘为歙县令。巘在全椒有清政，转运及使者连荐其能，故移宰剧邑。
　　免秦州所逋博籴军粮八千六百九十余石。
　　通判凤翔府王为宝请于兴元府置榷茶务，上以扰民，不许。
　　上之驻跸澶渊也，枢密使陈尧叟虑敌骑侵轶，建议令缘河悉撤桥梁，毁船舫，稽缓者论以军法。河阳、河中、陕府皆被诏，监察御史王济时知河中，独持其诏不下，曰：「陕西有关防隔碍，舳舻相属，军储数万，奈何一旦沈之？且动摇民心。」因密疏奏寝其事。上深嘉叹，遣使褒谕。甲午，诏拜工部员外郎、兼侍御史知杂事，赐金紫。（记闻载王济事云：陕州通判张绩，时以公事在外，州中已撤浮桥，绩闻河中不撤，乃复修之。寇准由是知此二人，绩亦以为三司判官、转运使。按是年十二月丙申，实录书赐殿中丞、通判沧州张绩绯，留权三司盐铁判官。明年三月庚戌，又书殿中丞张绩为度支判官。记闻称陕州通判，实录乃称沧州通判，不知何故？当考，或附九月壬戌日。）
　　初，郓王元份娶崇仪使李汉赟之女，性悍□惨酷，宫中女使小不如意，必加鞭抶，或有死者。上每有恩赐，诏令均给本宫，而李尽取之，罕所沾及。元份既卧疾，上亲临问，见左右无人侍，因辍宫人为主汤剂。女使为笞捶所发，一日因谋燔爇，觽救之而止。始太宗上僊，戚里皆赴宫中朝晡临，惟李多称疾不至，上不欲遂成其恶，特令殿隅别设幄帟，屡召始入。又元份生日，李以衣服器用为寿，皆饰以龙凤。元份薨，李无戚容，而有谤上之语。上既尽知其所为，以元份故，为优容之。及是，复不欲显究其罪状，乙未，命削国封，置之别所。
　　丙申，枢密直学士、兵部郎中边肃知宣州，坐与赵谏往还故也。
　　先是，大理寺断禁军逃亡，在赦限内捉获者斩，赦限外即准律减等。上曰：「此刑名殊非允，当令赦限内不首者重，去赦远不首者轻。」乃诏详议。己亥，诏：「亡命军士及劫盗，赦限内捕得，罪至死者，奏裁；限外劫盗，准法。亡命军士罪至死者，杖脊黥面，流沙门岛，情理重者奏裁，罪不至死者，不以赦限内外，并依常法。」
　　庚子，诏应贼盗赃物，自今委长吏、通判官亲付本主，虑为下吏所罔，致断狱失实也。
　　诏府州蕃汉杂处，号为难治，宜令审官院、铨司择其通判、录事参军。
　　癸卯，除戎州突儒渡钱。
　　甲辰，三司请令京东以税输送河北诸州，京西转运使请于部内配籴刍粮，皆不许。
　　河北转运司刘综请择文学器识之士通判缘边州军，使其商度边事及往还北境文牒，从之。
　　有星孛于紫微。
　　太常博士冯琏知光州。琏前为广南转运使，规画乖当，故责之。
　　乙巳，徙两浙转运使陈象与知饶州，坐与赵谏往还故也。
　　诏河南州军所管乡县在河北者，今年秋租，许就便于德州输送。
　　诏泾、原、仪、渭等州蕃部所给马价茶，缘路免其算。
　　九月丙午朔，屯田员外郎陈奕兼武信军节度掌书记，赐绯。时安定郡公惟吉节度武信，阙掌书记，上谓宰相曰：「惟吉知书，当于朝臣中择有词学廉谨者为之。」审官院以奕名闻，上令中书延见之。毕士安等言奕如所举，乃召对便殿，而有是命。
　　丁未，上以赵德明誓约未定，即命向敏中自知永兴军府改为鄜延都部署、兼知延州，使经略之。
　　上封者言郊丘神位神板，皆有司临事题署，多不严肃，诏卤簿使王钦若改造。钦若言：「五方帝位板，如灵威仰、赤熛怒，皆是帝名，理当恭避，望下礼官检定。」礼官言：「按开宝通礼义纂，灵威仰、赤熛怒、含枢纽、白招拒、睰光纪者，皆五帝号，汉书注五帝自有名，即灵符、文祖之类也。既为美称，不烦回避。」诏可。
　　钦若又曰：「坛图神位，升降未便。汉书郊祀志：五帝为天神之佐。今五帝在第一龛，天皇大帝在第二龛，与六甲、岳、渎之类同处。北极，觽星所拱，今与尚书、大理之类接席。帝坐为天市之尊，今与二十八宿积薪、腾蛇、杵臼之类同在第三龛。卑主尊臣，甚未便也。若以北极、帝坐本非天帝，盖是天帝所居，则北极在第二，帝坐在第三，亦高下未等。又太微之次少左右执法，子星之次少孙星，天輹当为天福，天记当为天纪。望令司天监觽官参验闻奏。」诏钦若与礼仪使、太常礼院、司天监同检讨详定。钦若言：「本因臣所陈请，不可复同商榷。」许之。
　　既而礼仪使赵安仁等言：「得崇文院检讨杜镐、陈彭年状：按开宝通礼，元气广大则称昊天，据远视之苍然则称苍天。人之所尊莫过于帝，托之于天故称上帝。天皇大帝即北辰耀魄宝也，自是星中之尊。易曰：『日月丽乎天，百谷草木丽乎地。』又曰：『在天成象，在地成形。』是明辰象非天，草木非地，则是天以苍昊为体，不入星辰之列。又郊祀录：『坛之第二等祀天皇大帝、北斗、天一、太乙、紫微、五帝坐，并差在行位前，余内官诸位及五星、十二辰、河汉，都四十九坐齐列，俱在十二陛之间。』唐建中元年，司天冬官正郭献之奏，天皇、北极、天一、太一，准天宝中敕，并合升在第一等，从之。贞元二年，亲郊，令礼官详定，太常卿、汉中郡王瑀与博士柳冕等奏，开元定礼，垂之不刊，天宝改作，起自权制，皆方士谬妄之说，非典礼之文，请依礼为定。诏复从开元礼，仍为定制。郊祀录又云：『坛之第三等有中官、市垣、帝坐等十七坐【二】，并在前。』开元礼义罗云：『帝坐有五，一在紫微宫，一在大角，一在太微宫，一在心，一在天市垣。』即帝坐者，非直指天帝也。又得判司天监史序状：天皇大帝一星在紫微勾陈中，其神曰耀魄宝，即天皇是星，五帝乃天帝也。北极五星在紫微垣内，居中一星曰北辰，第一主月为太子，第二主日为帝王，第三为庶子，第四为嫡子，第五为天之枢。盖北辰所主非一，又非帝坐之比。太微垣十星，有左右执法、上将、次将之名，不可备陈，故名太微垣。星经旧载孙星，而坛图止有子星，辩其尊卑，不可同位。天輹主銮舆辇毂，不当作福字。天记一星在午阶第四龛，别有天纪九星在寅阶第三龛，坛图并载，不当合而为一。窃惟坛图旧载，悉有明据，天神定位，难以跻升，望依星经，悉以旧礼为定。」诏从安仁等议。
　　钦若复上言：「旧史天文志并云，北极北辰最尊者。又勾陈口中一星，曰天皇大帝。又郑玄注周礼谓：『礼天者，冬至祭天皇于北极也。』后魏孝文禋六宗，亦升天皇列五帝之上。此皆良史鸿儒所述，岂皆方士谬妄耶？古礼旧制，未必全是，至如九宫贵神，天宝立祀在宗庙之上，文宗初，舒元舆辄率鄙见，降为中祀，厥后水旱作沴，元舆果以覆族。往者，陛下特颁明诏，立为大祀，灵心合答，景福并臻。今若以方士为妄，即九宫之祀可废乎？至若天市、帝坐，虽前代未有异论，按晋书天文志：『帝坐光而润，天子吉，威令行。』既名帝坐，则为天子所占，列于下位，未见其可。又安仁所议，以子、孙二星不可同位。陛下方洽高禖之庆，以广维城之基，苟因前代阙文，便为得礼，实恐圣朝茂典，尤未适中。岂可信贞观之末学轻谈，略经史之髃儒谠论？除执法、天輹、天纪三星，安仁已有典据，今请如旧。其天皇、北极、帝坐、孙星四坐，臣已新制板位，恭俟宸旨。」诏天皇、北极特升在第一龛，又设孙星位于子星之次，帝坐如故。
　　钦若复言：「帝坐止三，在紫微、太微者已列第二等，惟天市一坐在第三等，此人情所未安也。又晋志大角及心中星，但云天王坐，实与帝坐不类。」诏特升在第二龛。
　　诏州县官在任廉干，许州佐职官保奏，其幕府官亦许知州、通判奏举，皆令本路转运使考察连坐上闻，异时不如状，一等寘罪，在任不法，亦如之。
　　河北转运使刘综请令近臣连坐于幕职、州县官内，举堪任京官、知县官各一员，俾知天雄军、相州管内剧县。上曰：「河朔宰字，尤藉得人，然虑举官或致稽滞，当俟铨司引对常选人，察其有绩效无罪累者，朕自择之。」（会要九月事，今附此。）
　　漖部川百蛮都王阿遒遣王子将军百九十二人来贡方物，诏授阿遒安远将军，阿遒叔怀化将军阿宥为归德将军，游奕将军离归为怀化将军，大判官怀化司候任彦德、王子将军部的并为怀化郎将，判官任惟庆为怀化司候。（阿遒为安远将军，实录、会要并在明年正月，今并书之。）
　　诏兴州青泥路依旧置驿【三】，其新开白水路亦任商旅往来。
　　庚戌，以淮南旱歉，诏转运司疏理管内系囚。
　　辛亥，诏诸司入流官选满堂除，资□超异，多违旧式，自今并从铨曹投牒注拟，准敕格施行。
　　除三泉县东、西及青乌、嘉陵四津渡年额钱【四】，仍不得以部民为渡子。
　　壬子，诏：「自今宴会，宜令御史台预定位次告示，各务端肃，无得喧哗。违者，殿上委大夫、中丞，□殿委知杂御史，廊下委左右巡察视弹奏。」
　　癸丑，赵德明始遣其都知兵马使白文寿来贡。
　　甲寅，免雍王府记室参军，兵部郎中杨澈削两任，祠部郎中朱协削一任，以其辅导无状，藩邸左右人或踰矩，未尝闻达于王故也【五】。于是，协兄昂致仕踰五年矣，尚无恙，乃以书招协，协亦告老而归，兄弟皆眉寿，时人比之汉二疏焉。（本传因昂致仕，即载其以书招协，不知事相去乃五年后也，合改之。）
　　京西转运使郑文宝请自京给大方茶、晋绛州布，依河东例博市军储，知河南府温仲舒请等第配籴，上以其扰民，不许，所须储蓄，令三司经画以闻。
　　诏举放息钱，以利为本，伪立借贷文约者，从不应为重科罪。
　　乙卯，以户部判官、屯田员外郎崔昈为都官员外郎、曹国公府记室参军，赐金紫。先是，上谓辅臣曰：「元俨年少，尤资赞导，翊善戚维迂懦循默，不能规戒，崔昈性颇纯谨，以之代维，庶有裨益。」因召对而命之。昈，颂子也。
　　丁巳，除越州天章寺田租。
