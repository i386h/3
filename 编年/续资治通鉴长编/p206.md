<!-- { "loadSidebar": true } -->
　　甲戌，□州父老吕良等千二百八十七人诣阙请封禅，对于崇政殿。上令引进使曹利用宣劳而谕之曰：「封禅大礼，历代罕行，难儬所请。」良等进而言曰：「国家受命五十年，已致太平，今天降祥符，昭显盛德，固宜告成岱岳，以报天地。」上曰：「此大事，不可轻议。」良等又曰：「岁时丰稔，华夏安泰，愿上答灵贶，早行盛礼。」诏赐缗帛遣之。知州邵晔又率官属抗表以请，亦不允。
　　乙亥，诏河北诸州军租税并令本处送纳，督三司放准赦逋负。
　　丁丑，上谓辅臣曰：「朕常闻太祖随周世宗征淮南，战于江亭，有龙自水奋跃向太祖，人皆惊异，太祖见而恶之，折所持矢不顾，其谨如此。」马知节曰：「太祖在周朝，以忠勇竭节，常务矜畏【一二】。任殿前点检，与同列习射，既中的，有以金带鞍勒马为赠者，太祖却之，曰：『人臣宴集，以此为礼，能不避嫌乎？』遽揽辔不揖而去。」
　　令川峡诸州勒医博士按圣惠方合本土所须药，以给兵戍。
　　诏侍卫步军司阅保宁军士，分为四等，其第一等徙营亳州永城县，自余听归农，无家可遣者隶诸军为剩员。先是，释诸军老者为剩员，马步军都虞候王超请以常经行阵者别置名额处之，遂立此军，至是，复搜去焉。（咸平三年二月，超为马步军候，景德二年正月罢去矣。保宁军额亦不见初立时，三朝兵志即系之祥符元年，当考。）
　　戊寅，增置东西班殿侍院一于彰化桥北。（此或可附横行及东西班制。）
　　己卯，诸道贡举人□州进士孔谓等八百四十六人伏阙下请封禅。
　　庚辰，晁迥等上合格进士、诸科八百九十一人，免解一百八十六人。又学究二十二人得四通，三史五人一通，并准格落下，诏特奏名。命给事中张秉等七人锁宿于御书院，覆考试卷，遣中使监视，考讫又送中书看详。
　　审刑院言，准端拱二年诏，军事判官、节度推巡并依七品例，犯罪减等；正言、监察，皆台省清资，而品第八，律不该减，望自今同杂五品例。从之。
　　辛巳，诏河北缘边州军逃户归复者，依农田敕蠲放，仍免三年徭役。
　　癸未，诏自今文武官所书历，无得虚录劳课，隐漏过犯，违者重置其罪。
　　乙酉，徙麟、府州戍兵及钤辖于河东，以边部宁谧，减转饷之劳也。仍令转运使于河西预积刍粮，以备缓急。
　　雄州言契丹于拒马河北创亭舍，以候朝廷使命。
　　内品、监吉州造船场冯保奏，先造成龙船十只，欲以备京师诸池习水战，准省司所降制度为鱼龙之状，今欲将造成者毁拆，依样重造。上曰：「金明池所习水战船，盖每岁春夏，都人游赏，朕亦为观之，止欲颁赉诸司及习水戏兵士，此船何须改作？可速指挥省司押令赴阙，勿使改造。」（据会要三月事。）
　　夏四月辛卯朔，天书又降于大内之功德阁。（此据天禧元年正月壬戌诏追书，本纪、实录并不载也。）
　　先是，宰相王旦等率文武百官、诸军将校、州县官吏、蕃夷、僧道、耆寿二万四千三百七十人诣东上合门，凡五上表请封禅。甲午，诏以今年十月有事于泰山。杨亿草诏，有「不求神僊，不为奢侈」等语，上曰：「朕不欲斥言前代帝王。」遂改云：「朕之是行，昭答玄贶，匪求僊以邀福，期报本而洁诚。珪币牲牷，并资丰备，服御供帐，悉从减省。」遂遣官告天地、宗庙、岳渎诸祠。
　　乙未，以知枢密院事王钦若、参知政事赵安仁并为封禅经度制置使。初，议封禅未决，上以经费问权三司使丁谓，谓曰：「大计固有余矣。」议乃决，即诏谓计度泰山路粮草，引进使曹利用、宣政使李神福相度行营道路，翰林学士晁迥李宗谔杨亿、龙图阁直学士杜镐、待制陈彭年与太常礼院详定仪注。王旦请依郊禋故事，面命五使。上曰：「升中大礼五使之职，当于中书、枢密院以班次领之。」冯拯曰：「臣等叨居重位，又忝使名，虑未为允，望仍旧贯。」上曰：「大臣为之，盖重祀事也。」
　　丙申，命王旦为大礼使，王钦若为礼仪使，冯拯为仪仗使【一三】。陈尧叟为卤簿使，赵安仁为桥道顿递使，其礼仪、桥道顿递使事，令拯洎尧叟分掌之。钦若、安仁并判□州，仍更迭往干封县。
　　禁于泰山樵采者。山下工役，无得调发丁夫，止用□、郓州兵充。行宫除前后殿，余悉张幄幕【一四】。金帛、刍粮委三司规度收市，或转输供用。他所须物，悉自京辇致，无得辄有科率。发陕西上供木，由黄河浮筏郓州，给置顿之费。
　　丁酉，改赐合门戒谕出使京朝官并幕职、州县官词，以真文降锡，务令清净为治。
　　戊戌，命皇城使刘承珪、龙图阁待制戚纶、崇仪副使谢德权计度封禅发运事。纶上疏言：「臣遐览载籍，验天人相与之际，未有若今炳焕者也。请诏侍从大臣，摹写祥符，勒于嘉玉，藏之太庙，别以副本秘于中禁，传示万叶，世世子孙，恭戴天命，无敢怠荒。然臣窃谓流俗之人，古今一揆，恐托国家之嘉瑞，寖生幻惑之狂谋，或诈凭神灵，或伪形土木【一五】，妄陈符命【一六】，广述休祥，以人鬼之妖词【一七】，乱天书之真旨，少君、栾大之事，往往有之。伏望端守玄符，凝神正道，参内景修行之要，资五千致治之言，建皇极以御烝人，宝太和而延圣算，仰答天贶，俯惠髃黎。」上嘉纳焉。
　　以兵部员外郎、知□州邵晔为京东转运使。
　　遣使巡护齐州泰山路，禁止行人。
　　□州别给公用钱，月二十万。
　　辛丑，令东京诸州军刑狱务从□恕，无得非法决丝。
　　壬寅，以吏部员外郎、判三司勾院卢琰权京东转运使。
　　诏：「东封缘路禁采捕。修建行宫，无得侵占民田。扈驾步骑，辄蹂践苗稼者，御史纠之。兖州民供应东封外，免今年徭役及支移税赋。莱芜冶户，旧逋铁课，官司理纳，免其科丝。」
　　上御崇政殿，亲试进士，仍录题解，摹印以示之。初于殿廊设幔，列坐席，标其姓名【一八】，又揭牓表其次序【一九】，令视讫就坐。命翰林学士李宗谔等八人为考官，直史馆张复等八人为覆考官，侍御史周师望等二人糊名，给事中张秉、知制诰周起详定等第。上遍至幄次，谕宗谔等务极精详，勿遗贤俊。时南省下第举人周叔良等百二十人讼知举官朋附权要，抑塞孤寒，列上势家子弟四十余人文学浅近，不合奏名。上曰：「举贡谤议，前代不免。朕今召所谓势家子弟者，别坐就试。」既而叔良所陈皆妄，令配隶许州。翌日，又命宗谔等出诸科义题，复令同判太常礼院兼判国子监孙奭详审以进，刻版摹本，遣中使就坐给之。宗谔等上所定进士文卷【二○】，诏宰相覆考讫，乃临轩赐进士姚晔等一百六人及第，三人同出身，十五人同三礼出身，八十三人学究出身，九经以下及第、出身试衔助教者六百五十二人。先是，谢恩始令释褐，是日，特赐绿袍、鹷、笏，以晔等三人为将作监丞、大理评事，通判诸州，第四、第五人为两使推官，第六人已下凡五十人并九经关头为试衔知县，余为判、司、簿、尉。晔，郑州人也。初，宗谔等考诸科义卷，通有差舛，上召宗谔等面责焉，即令王旦及孙奭改正。诏诘宗谔等，皆奉表待罪，诏特释之。
　　增置□州钤辖各一员【二一】。
　　乙巳，庄穆皇后丧，始期，上谓近臣曰：「宫中几筵，于礼可撤乎？」王旦曰：「当遵孝明故事。」上曰：「孝明再期而撤。」旦曰：「若以虞练事神，既葬附庙，则几筵之设非古也。然孝明上僊，已用家人礼葬。庄穆母仪天下，十年于兹，酌于人情，宜守故事。」王钦若曰：「几筵之设，典礼所无，况及期年，撤之可矣。」上曰：「但情之所不忍耳。」马知节曰：「今士大夫未及周岁，已再娶矣，尚肯设几筵乎？」冯拯曰：「此等自伤礼法，何足为言。」陈尧叟曰：「中宫不可虚位，若建长秋，而庄穆几筵尚在，于礼难安。」上曰：「万安宫距正寝甚远，宫中行服，朝夕供养，自可从便，设几筵固无妨也。」冯拯曰：「若此，情理皆为称矣。」钦若固请撤之，上曰：「礼缘人情，朕守祖宗故事，若即除去，岂礼意乎？」钦若曰：「虽祖宗故事如诏敕，有未便事，亦须更改。此典礼所无，政恐书之简册，反生异议。」上曰：「不过云用家人礼，庸何伤乎？」卒再期乃撤。
　　丙午，诏于皇城西北天波门外作昭应宫以奉天书，命皇城使刘承珪、入内副都知蓝继宗典其役。（继宗，南海人。）
　　司封郎中、知审刑院刘国忠言，去年至今，天下奏案定断外，止有十一道在寺。（国忠，未见。）
　　府州言民饥，命赈之。
　　戊申，曹、济州耆寿二千二百人诣阙，请车驾临幸，皆召见慰劳之。仍下诏诸州，止续来者。
　　辛亥，诏自京至□州，敢有妄指民舍林木，言建营行宫、开修道路，及托官司须索配市、假借人夫车乘乞取财物者，所在护送赴阙【二二】。
　　京城宣化门外，有军人死，焚其骨成佛像，愚民竞趋视施财，诏开封府禁止之。
　　晋城县令王琰其【二三】、章县主簿苗文思皆坐枉法受赇抵死。癸丑，诏刑部以其事告谕天下。
　　甲寅，增给保安军公用钱。是军最极边，以赵德明纳款置榷场，使人继至，而所费不充故也。
　　并代副部署石普言，契丹虽与朝廷和好，而私署唐龙镇来怀正官，信使不绝，渐违誓约，潜有侵轶，望令边塞设备。上曰：「修好累年，北鄙宁静，不当自为猜虑。普止闻流言，不知国家大体耳。」
　　中书试贤良方正能直言极谏，草泽刘若冲、周启明才识兼茂，明于体用，大理寺丞吕夷简草泽许申皆中等。诏以申等虽敏赡可赏，而理道未精，不复召对；若冲、启明、申并许应举，仍免取解；夷简优与亲民差使。夷简，蒙亨子。启明，处州人也。时上封者言：「两汉举贤良，多因兵荒灾变，所以询访阙政。今国家受瑞建封，不当复设此科。」于是，悉罢吏部科目。（刘若冲、许申，未见。）
　　丙辰，诏太祖、太宗朝诸路所献祥禽异兽皆在苑囿，可上其数，俟封禅礼毕纵之。
　　令缘路诸州酿酒以备供顿，省转送之烦。
　　诏三班使臣奉祀事能干集者，俟异日与优便差使。
　　有司言：「巡狩有燔柴告至之礼，皇帝亲行事。又封祀至泰山下，柴告昊天上帝于圆坛，如巡狩告至之礼。有司摄事，即不载摄事之仪。车驾至泰山下，合行告至，望令太尉以酒酺币帛于山下坛告至。」奏可。又言：「车驾所过山川及古先帝王、名臣、烈士，皆州县致祭，所经十里内神祠桥道并合致祭。今参详其数颇多，虑有司供祠不逮，请除名山、大川、先代帝王功德赫奕者遣官外【二四】，余委本州岛祭告。」从之。
