<!-- { "loadSidebar": true } -->
　　是月，置潭州安化县，升七星寨为镇。武经边防云：七星寨控梅山洞口【一二】，太平兴国中置。魏泰云：章惇以潭之梅山、邵之飞山为苏方、杨光僭【一三】所据，遂乘兵势进克梅山，建安化县；又令李浩将兵取光僭，师至飞山，扼险不能度而还。神宗史南江传，六年正月章惇言：辰州南江溪洞尽以内属，其新归地自西以北，环数千里，依险团族甚觽，遣官于懿、峡、富、锦、黔州分建城寨。是月，石鉴言：峡、富等十七州首领舒光秀等与蛮一千五百余人纳器甲归朝【一四】，已劳遣还其地。惇又言：辰州南江知州管内军衙首领等，各乞纳土为王民。诏补向永修为西头供奉官，余补官有差。实录但书安化县七星镇，与南江传不同，当考。是年二月癸巳、五月癸丑、六月丁丑及七年正月丁巳并应合参照。
　　翰林学士曾布权知贡举，知制诰吕惠卿、天章阁待制邓绾、直舍人院邓润甫并权同知贡举。
　　二月乙亥朔，诏供备库副使、太原府代州路都监萧士元罚铜十斤，府州都监成恭二十斤。先是，便殿引呈虎翼军士蹶张武艺疏弱，上问出戍所隶，以二人对，故坐责。七年正月，士元分画地界。
　　右千牛卫将军叔婼言：「姊适侍禁王益广，赴官吉州，益广道病失心，刺杀婢，系真州狱。以姊无依，遣人迎之，而贫不能自归。」诏真州赐钱三万津遣，仍给驿券。
　　丙子，龙图阁直学士、给事中张焘提举在京诸司库务。焘前知瀛州，遭母丧服除。故事，起执政以诏，近臣以札子，上曰：「焘近臣，宜以诏。」乃以诏起之。
　　礼部贡院言：「乞依发解条，以前次科场明经到省、及明经奏名人数同比较，系若干人到省取一人奏名外，据所剩奏名额，并拨添进士奏名，即虽到省人数多，合格人少，亦将不合格明经奏名人额添进士。」从之。
　　丁丑，秘书丞、崇文院校书朱明之为馆阁校勘。
　　诏开封府判官梁彦明、推官陈忱各罚铜十斤。去月十四日，宣德门亲从官王宣等与宰臣王安石家人从喧竞，指挥使李师锡擅传语开封府官行遣，而彦明、忱不察虚实，亲从官阮睿本不与喧竞，亦决杖。御史蔡确弹奏开封府官吏曲意迎奉大臣之家，望特加重贬，故罚及之。蔡确疏，据陈瓘尊尧余言兼中书及密院时政记。
　　先是，安石从驾观镫，乘马入宣德门，卫士呵止之，挝伤安石马。安石大怒，请送卫士于开封府，又请罢勾当御药院内侍一人，上皆从之。安石犹不平，确奏疏曰：「宿卫之士，拱卫人主而已，宰相下马非其处，卫士所应呵也。而开封府观望宰相，反用不应为之法，杖卫士者十人，自是以后，卫士孰敢守其职哉？」上善确言，然宰相乘马入宣德门是非，上卒亦弗究也。此据陈瓘尊尧余言。请罢勾当御药院内侍一人，不知姓名，又不见于它书，当考。
　　安石自叙其白上语云：「亲从官挝击坐车及旌斿，臣至宣德门，依常例于门内下马，又为守门者挝马及从人。臣疑亲从官习见从来事体，于执政未必敢如此，今敢如此，当有阴使令之。都缘臣居常遇事多抗争曲直，臣所以如此者，乃为义故，岂敢以私事肆为骄騃不逊？恐奸人欲以此激怒臣，冀臣不胜忿，因中伤臣以为不逊。臣初所以不敢辨者，疑有条制，从来承例违越，及退检会，乃无条制；问皇城司吏，亦称无条制；及问体例，却据勾当皇城司缴到皇城巡检指挥使毕潜等状称，从来合于宣德门外下马。臣初执政，即未尝于宣德门外下马，且宣德门内下马，非自臣始，臣随曾公亮从驾，亦如此。」上曰：「朕为亲王时，位在宰相下，亦于门内下马，不知何故乃如此。」安石曰：「此所以不能无疑，欲具札子乞勘会，依条例施行。」上许之。安石又言：「检到嘉佑年后行首司日记，并于门里下马。然问冯京，则云忘之，记得亦有在门外下马时。而文彦博遂扬言云，我从来只于门外下马。」不知下马仪制竟何如。安石又云：「中书驱使官温齐古见堂吏看棚者云：『守门人自相与言，击宰相马，马惊致伤损，罪岂小？』一员僚曰：『我岂不解此，但上面逼得紧，将奈何！』齐古以白王珪。」然齐古者惮入狱置对，安石问之，乃言不记堂吏姓名，安石亦不复以齐古言告上也。温齐古事，据日录二月十六日所载，今移入此。王铚元佑补录蔡确传云：王安石方用事，确揣知上有厌安石意，会上元驾出，而宫中约嘉、岐二王内宴，从驾还至禁门，岐王马搀安石先入，从者伤安石所乘马目。事送开封府，岐王待罪，安石坚乞去。事未判，会确以他事对，上忽问岐王从人击宰臣马为犯分，确忿然对曰：「陛下方惇友悌，以化成天下，置上元禁中曲宴，以慰慈颜。安石大臣，亦宜体陛下孝友之意。若必以从者失误，与亲王较曲直，臣恐陛下大权一去，不可复收还矣。」上瞿然惊曰：「卿乃敢如此言安石耶？」自是有大用确意。据安石日录并中书、密院两时政记载此事颇详，嘉、岐二王从者实未尝居其间，陈瓘论辨亦弗及也，不知王铚何所传闻，疑铚增饰之，附见当考。陆佃所编安石文字，有三札子，皆论宣德门事，今并附此。其一曰：臣今月十四日从驾至宣德门，依逐年例，自西偏门入。有守门亲事官闭拒不令臣入，挝击臣从人鞍马，从人告诉，而臣切恐成例有违仪制，所以未敢陈奏。寻取责到行首司王冕等状称，自来从驾观灯，两府臣僚并于宣德门西偏门内下马，却于左升龙门出。兼检到嘉佑八年、熙宁四年本司日记，体例分明。又会问得皇城司吏手状称，宣德门即无两府臣僚上下马条贯。寻又令会问自来体例，却据勾当皇城司状称：「取到在内巡检指挥使毕潜等状称，自来每遇上元节，两府臣僚合于宣德门外下马。」切缘臣自备位两府以来，上元节从驾，并于宣德门西偏门内下马，门卫未尝禁止，独本年闭拒不许入，而随以挝击。会问到皇城司，又称：「即无条贯，却只取到在内巡检指挥使毕潜等状称，自来合于宣德门外下马。」虽据皇城司取到毕潜等状内所称如此，即与行首司王冕等状内所称自来体例不同。伏乞圣慈以臣所奏，付所司勘会条例施行。所有取责会问到文状，谨具札子缴连进呈，取进止。正月二十四日，臣安石札子。其二曰：臣近论奏宣德门西偏门事，闻已送开封府勘会。臣止为自来两府臣僚下马有常处，而今来皇城司与中书行首司所称各异，理须根究，乞付所司定夺，使人有所遵守。至于禁门中卫之人，既见元无条贯，遂有止约，亦无深罪，伏乞圣慈详酌，特加矜恕。干冒天威，臣无任惶惧之至。取进止。二月日，臣安石札子。其三曰：臣检御无素，乃至私人干犯禁卫，惶惧震扰，不知所图。方俟得望清光，冒昧陈叙，伏蒙圣恩曲赐慰谕，臣诚感诚恐，无任激切屏营之至。林希野史云：使相在假，或云惠卿多变其事，不乐如此。或云上幸苑中，因问诸臣阉，阉皆伏地叩头流涕云：「今祖宗之法埽地无遗，安石所行，害民虐物。臣等知言出必取祸，不敢不言，愿陛下出安石，臣等亦乞远流海外，以示非敢害宰相而为身谋。」又云：安石上元乘马从驾还棘围中，回驾观百戏，相公马至宣德左扉将入，亲事官攒骨□止之，马势不止，大阉张茂则叱止之，遂目亲事官执其驭者而殴之。曰：「相公马有何不可！」茂则曰：「相公亦人臣，岂可如此，得无为王莽者乎！」安石诉茂则殴伤其驭，上使验问伤状，安石不乐，遂求去。又云：上元，雱于看棚，有指使辈不伏卫士指约，喧闹，遂提卫士送开封府，实时四人各决杖十七。合该降配取旨，上方知，索开封府案阅之，送府令再勘。上使使喻巩彦辅曰：「不可徇宰相意，尽公勘之。」彦辅亦宽其过，指使者罚铜，大程官、书表司各决二十。后遂着令，指定下马处。按希所云，比它书尤详。张茂则、巩彦辅等姓名合增入，姑附注此。
　　己卯，诏淮南转运使，自今小麦若收籴般运每斗价钱七十以上，即折纳钱。初，有旨：官吏及坊监、诸班直、诸军应给小麦而愿给钱者听。至是，三司乞下发运司权停运小麦，故有是诏。
　　诏熙州城下洮河及南、北关渡口并置浮桥。
　　熙河安抚司言，熙州新堡寨合置酒场，欲且听蕃部自募人，从之。
　　庚辰，赐诸王府记室参军王顚紫章服，侍讲郑穆绯章服，以嘉王頵开府，而顚、穆随府迁也。
　　辛巳，司封郎中、直昭文馆、知潭州潘夙为太常少卿。初，夙为荆湖南路转运使，尝遣邵州通判贾师熊以兵丁破蛮寨。及郭逵知邵州，以三千人攻杨昌透，为贼兵追袭至牛脊岭，日暮几陷没，赖夙遣裨将刘杲引兵救之乃免。又遣周士隆、丁佐尧以觽深入据要害，贼窘，遂出降。使者言其功如此，人至今赖之，而夙未尝自陈，故有是命。夙为湖南运使，乃嘉佑三年六月。
　　壬午，诏：「应有虎豹州县，令转运使度山林浅深，招置虎匠，仍无得它役。遇有虎豹害人，即追集捕杀，除官给赏绢外，虎二更支钱五千，豹二千，并以免役剩钱充。」从利州路提点刑狱范百禄请也。
　　癸未，知广州、光禄卿、直昭文馆程师孟为谏议大夫，再任，犹以修城功也。
　　乙酉，诏司农寺体访西川艰食州县，如有灾伤，发常平仓减价赈济，诸路准此。以御史刘孝孙言西川年谷不登，诸州米价腾踊，人艰食故也。上批：「闻濠、寿二州去秋被水，今春乏食，可令监司体量以闻。」
　　庚寅，司农寺言：「近诏天下出钱免役，而永兴、秦凤比之他路民贫役重，恐非朝廷□□爱养之意。乞诏诸路提举司并省冗役，以次蠲减，常留二分□剩，以为水旱阁放之备。」上批：「陕西之民数困科调，最为贫弱，所出役钱独多诸路，诚为可恤，宜依所奏。」
　　辛卯，赐熙河经略司钱三千万缗，以备边费。
