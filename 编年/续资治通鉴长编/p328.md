<!-- { "loadSidebar": true } -->
　　御史中丞、兼刑部侍郎晏殊为兵部侍郎、资政殿学士、翰林侍读学士、兼秘书监。故事当赐袭衣、金带、鞍勒马，上曰：「殊尝辅政，赐宜有异。」特以绣癋宠之。
　　戊辰，翰林学士章得象权发遣开封府事。时命龙图阁待制王博文代陈尧佐，而博文按真定狱犹未还也。得象在开封府才二十七日，性仁柔，惧有冤滥，命僧就第设七昼夜道场以禳之。
　　初，曹利用领景灵宫使，令枢密主事苏藏用、令使赵兼素、中书堂后官孟昱主宫中公使钱，而利用尝私贷钱未还。法寺定利用为首，当除名；藏用等为从，应徒二年半。诏藏用、兼素、昱并勒停，利用同时坐数罪，而贷官钱法尤重。癸酉，再贬利用为崇信节度副使，房州安置。仍命内侍杨怀敏护送之，别选官知房州及监押、巡检。
　　利用四子各夺两官，没所赐第，籍其家赀。利用弟左侍禁合门祗候利涉前为赵州都监，强市邸店，役军士治第。利涉时在京师，亦诏劾于开封府，法当夺三官，勒停，诏特除名编管。既而赵州又言利涉尝盗官物，遂决杖二十。利用舅太子中舍致仕韩君素居棣州，颇恃势，放息钱侵民，又私酝酒其家，特除名，配沂州编管。殿直田务成为利用主家事，尝因事受赇，崇仪副使田承说又以书抵务成，妄言钱惟演有章营解利用。务成坐赃追两官，勒停，仍编管；承说亦赎铜七斤。
　　有司籍利用家赀，得水晶杯盘十副，贾人不能言其直，曰：「此非人间所常有也。」有老贾人识之【七】，曰：「噫！此物官有旧价矣，又何估焉。」吏诘之，曰：「此丁侍中故物也。侍中败官【八】，籍其家赀，吾盖尝估之。」吏阅视旧牍，果如所言。
　　甲戌，以户部副使、度支员外郎王鬷为司封员外郎、知湖州【九】，髃牧判官、太常丞韩琚【一○】同判濠州，太子中允、集贤校理李丕谅落职，同判和州。鬷，利用同里人，相厚善；琚，利用所荐；丕谅，士衡子，即其妻兄，故皆绌之。通判许州、阳翟秘书丞程戡，利用女貋也，亦坐降，通判蕲州。程戡事据本传，实录不书也。
　　又以西上合门使曹琮为河阳都监，淮南江浙荆湖制置发运使、六宅使、康州刺史刘承颜知处州，知瀛州、礼宾使魏正为杭州都监，皆利用所亲厚者。琮，玮之弟也。时朝廷以利用尝所荐擢者多领兵守边，欲悉罢去之，殿中侍御史鞠咏请一切毋治，以安反侧，诏从咏言。曹侍中利用因侄汭聚无赖不轨，狱既具，有司欲尽劾交结利用者，时憸人幸其便，阴以文武四十余人讽之，俾深治。仁宗察之，急出手诏：「其文武臣僚内有先曾与曹利用交涉往还、曾被荐举及尝亲昵之人【一一】，并不得节外根问。其中虽有涉汭之事者，恐或诖误，亦不得深行锻炼。」其仁□至此。是年，圣算方二十。此僧文莹所录也，其事不见于实录、正史。然鞠咏请勿治利用所荐擢领兵者，不知其从违，按此则咏言必从矣。今但借此用记咏言，仍削而不着。
　　乙亥，召工部侍郎、知永兴军王曙为御史中丞。
　　诏以朝廷事简，中书、枢密院听午后五刻出。
　　甲申，捧日、天武四厢都指挥使郑守忠等请如殿前都指挥使例，从皇太后驾出，从之。守忠，陈留人也。此段当考，不然削去。
　　乙酉，赈河北沿边水灾饥民。州县有不任职者，转运使亟选所部官代之。
　　河北转运使言，自河平以来，澶州诸埽未尝完筑，恐盛夏益复涨溢，请募民入中刍粮，以备缓急。诏可。
　　闰二月辛卯，诏近臣除居第外，毋得于京师广置物业【一二】。
　　宦者多恶曹利用，必欲置之死。杨怀敏护送利用，行至襄阳驿，怀敏不肯前，且以语逼之。利用素刚，遂自经死，怀敏乃奏利用暴卒。始，契丹深入寇，朝廷方厌兵，第忧盟不就，顾于聘赂无所爱，而利用以小官奉使，敢任大事，力靳其数【一三】，于国有劳。既富贵，负恃以为己功，性又悍梗少通，力裁侥幸，而其亲旧亦有因缘以进者，故及于祸。然其在朝廷，忠荩有守，始终不为屈柔，死非其罪，天下噃之。后其家请居邓州，上恻然从之，且命利用子内殿崇班渊监本州岛税。曹渊监邓州税，恐自有时，当考。景佑二年四月，始听利用诸子还京师。十月，以旧第四之一还利用子孙。
　　癸巳，诏河北经水州军募人入粟，以济贫民。
　　乙未，诏河北河东沿边及广南东、西路，自今幕职、州县官初改京朝官者，并以为福建路知县。当考。
　　丙申，以左藏库使、沧州钤辖阎文应兼雄霸沿界河同巡检、河北屯田司事，仍许每岁以秋冬入奏。
　　丁酉，诏曹利涉田产非强市者，悉还之。
　　甲辰，诏文臣换右职者，听任子弟为文资。
　　杨州召伯闸成，赐发运使锺离瑾敕书奖谕。初，监楚州税王乙请自召伯埭东至瓜步浚河一百二十里，以废二堰。下发运使规度，而瑾言功大不可就，止置闸召伯埭旁。既成，公私利之。
　　乙巳，供奉官王仁旭为合门祗候。仁旭，马军都指挥使夏守赟女貋，守赟以干元节任子恩授之，仍诏毋得援例。
　　戊申，上谓辅臣曰：「比建慈孝寺，盖以荐福先帝；及太一宫，为民祈禳：幸已毕功。自今京城惟仓库、营房、官舍敝坏者修完之，余无得擅兴力役。」因下诏谕中外。时都人厌土木之劳，及诏下，咸喜。
　　壬子，诏曰：「朕开数路以详延天下之士，而制举独久置不设，意吾豪杰或以故见遗也，其复置此科。」于是，稍增损旧名，曰：贤良方正、能直言极谏科，博通坟典、明于教化科，才识兼茂、明于体用科，详明吏理、可使从政科，识洞韬略、运筹决胜科，军谋宏远、材任边寄科，凡六，以待京朝官之被举及应选者。又置书判拔萃科，以待选人之应书者。又置高蹈邱园科、沉沦草泽科、茂材异等科，以待布衣之被举及应书者。又置武举，以待方略智勇之士。其法【一四】，皆先上艺业于有司，有司较之【一五】，然后试秘阁【一六】，中格，然后天子亲策之。若武举则仍阅其骑射焉。
　　初，盛度建言于真宗，请设四科以取士，曰：「经术之士，若典刑备举，则政教流行，请设博通坟典、达于教化科。尧试臣以事，不直以言语笔札求人，审官期于适用，请设才识兼茂、明于体用科。今戎警未除，调边劳戍，必资良帅，以集事功，请设军谋宏远、堪任将帅科。狱事之繁，民命所系，若推按失实，则枉情伤生，请设明晓法律、能按章覆问科。」景德二年，遂置六科，盖缘度之议也。时度方责洪州，密诏度撰策目，驰驿以进。及议封禅，吏部科目皆废。夏竦既执政，建请复制举，广置科目，以收遗才，上从之，更采度前议，而降是诏。（度本传云：初，度谪洪州，建议复贤良方正科【一七】，密诏度撰策目以进，度又请建四科【一八】。既而用夏竦议，置六科，其议亦自度始。按贤良方正科，自干德二年始复置。是年，鵼贽应诏；四年，姜涉应诏。咸平四年，又置。是年，查道、王晓、陈越【一九】等应诏，真宗亲策何亮、孙暨、孙仅、丁逊等。而度谪洪州，乃景德元年闰九月，然则传所称度请复贤良方正科，误矣。盖贤良方正科，其复已久，度更欲广其科目，而景德二年所置六科，实用度议，故度虽在谪所，真宗犹令度撰策目以进也。及仁宗用夏竦议，更置六科，其科目尚多取度所言者，故传云其议亦自度始。今稍删润，使不相抵牾。）
　　癸丑，置理检使，以御史中丞为之。其登闻检院匦函改为检匣，如指陈军国大事、时政得失，并投检匣，令画时进入，常事五日一进。其称冤滥枉屈而检院、鼓院不为进者，并许诣理检使审问以闻【二○】。时上封者言，自至道三年废理检院，而朝廷得失、天下冤枉浸不能自达。会上读唐史，见匦函故事，与近臣言之，夏竦因请复置使领，上从其议。乙卯，始命御史中丞王曙兼理检使。淳化三年五月，置理检院，至道三年十一月乙酉废。
　　大理寺言比部员外郎夏侯彧等一十一人，并尝保荐曹利涉，而利涉所入差遣，每缘利用陈乞，难坐荐者之罪。」上曰：「所荐如此，其人亦可知矣，当薄惩之。」乃诏各罚铜三十斤。
　　诏中书门下，凡左右近臣有子弟族姻仕于诸道州府者，令转运使副及长吏等谨察其臧否，无得曲庇之。会要闰二月诏，实录无之。
　　三月庚申朔，诏龙图阁待制以上，自今非任要剧，毋得奏异姓亲。
　　辛酉，以右班殿直何九龄为贝州兵马监押、管勾河北东西路屯田堤道。九龄父承矩，实兴屯田，为捍边之利，特命领之。
　　癸亥，诏：「如闻京城诸仓所纳军粮，多概量过数，以故纲吏积欠，或破产不能偿官。纲吏亦有与诸仓为弊，概量不足，乃减刻军食以补之。其令提点仓场官与点检斗面使臣躬亲阅视，自今界中有羡数，监官更不理为劳绩。」先是，诸仓所支多从减刻，计所收羡数，以图恩赏，故条约之。又诸仓纳粮纲概量不实，操舟者坐亡失所载，或杖脊徙重役。殿中侍御史陈琰始奏选官监视，谓之定斗面，至今行之。定斗面，据陈琰新传附见。至今行之，盖指元丰间也。
　　三司使寇瑊绳下急，漕数不足，纲吏率论以自盗。勾当东排岸司符惟忠争曰：「在法，欠不满四百石者不坐。若以自盗论，则计直八百即当坐徒矣。」瑊怒曰：「敢抗三司使耶！」惟忠曰：「职有当辨，非抗也。」瑊益怒，惟忠争愈力，如所争乃已。惟忠，彦卿曾孙也。此事附见。
　　乙丑，诏吏受赇，自今毋用荫。时三司吏毋士安坐受赇，法应徒，而用祖县令荫以赎论，特决杖勒停，而降是诏。
　　丙寅，诏诸州公用供帐之物，毋得假借于民，其故弊者听以不系官头子钱更制。从御史中丞王曙之请也。
　　癸酉，范雍丁母忧，起复。
　　甲戌，诏广南、福建幕职州县官赴所任，如川峡例，给以馆券。
　　屯田郎中李籂言：「渝州当二江之险，纲船至者，比为风涛所溺，其失官物三二分者【二一】，法当备偿；全纲失者反不坐。以故舟人不敢救，而船岁溺者不可胜数。请自今若失全纲，舟人皆杖一百，主吏递降一等；其官物判为三分，须偿一分。如救及分而无侵欺者，释其罪。」从之。
　　戊寅，上谓辅臣曰：「王钦若久在政府，察其所为，真奸邪也！」王曾曰：「钦若与丁谓、林特、陈彭年、刘承珪时号为『五鬼』，其奸邪险诐之堕，诚如圣谕。」
　　赐畿内治沟洫役卒缗钱。
