<!-- { "loadSidebar": true } -->
　　相州牧龙坊生芝草一茎，色黄紫，长尺余，分七枝，皆如手五指状，其最上枝类凤首。知州、工部侍郎张鉴表献之，以为河朔弭兵、戎人款附之兆。优诏答焉。
　　上闻河北大稔，丙申，出内府绫罗锦绮，计直百八十万，命盐铁判官朱台符与转运使定价出市，籴粟实边。俄以本路均定物数末等，复命秘阁校理戚纶往视之。
　　诏自今品官犯罪，当夺官者，其阶勋如故。
　　戊戌，广南西路转运使言：「黎桓迎受官诰使黄成雅附奏：自今朝廷加恩，愿遣使至本道，贵接王人，以光海裔。」上以桓旁缘赋敛，民被其祸，未许也。
　　白沟河溢，害民田。庚子，命度支员外郎邢用之往度功役，以疏导焉。用之常建议，为王矩沮罢，于是卒成之。（用之初议，在至道二年三月，当考。）
　　莫州部署石普等言，准诏浚静戎、顺安军营田河道毕功。诏銟普等，赐将士缗帛有差。普又言，贼遣使至境上，侦伺其事，臣于役所设地关阵，四面为堑，每立营栅，皆据险以扼贼路。上曰：「普引军壁马村以西，所开壕极广，足以张大军势。若边城下营悉能如此，必可限抗敌骑，盖仓卒难以驰突，而易于追袭矣。」
　　司空、平章事吕蒙正七上表求退，甲辰，罢为太子太师，封莱国公。
　　辛亥，麟府钤辖言，准诏置寨于府州西寨岭，今已毕功。诏赐名曰宁远。
　　诏续降宣敕，令大理寺写本，封驳司看详。
　　是秋，募近京强壮补禁卫，诏殿前都指挥使高琼阅习阵势，召近臣观之。日将午，左右进伞，上令撤之，睹行伍整肃，甚喜，谓琼曰：「昨日村民，皆为精锐矣。」擢材勇者三十人为小校，惟二人隶御龙直，优赐缗钱。左右有言此二人武艺绝优，上曰：「是新强壮，始隶禁卫，骤统旧卒，故亦非便。」琼曰：「陛下发言举事，动有远虑，非臣等所及也。」
　　上又谓近臣曰：「比来备边，专意西北。至于远方殊俗，要不可忽，如川、广、荆湖，常须训齐军伍，以为边备也。」
　　初，太常少卿王仲华知苏州，本道转运使任中正上其治状，就加右谏议大夫、知杭州。既而谢泌为转运使，奏劾仲华徙任日，冒请苏州添给，诏丝金，冬十月戊午，移知虔州。
　　上遣使就终南山抚问种放，图其林泉居处以献。己未，召近臣观之。翌日，又遣使优诏促其入觐。放以疾未平为请，许之。
　　令并州以皮衣裘给威虏、静戎军士。
　　先是，流外勒留出官及选限，皆无定制，其隶近司，有才三二年即堂除外官者。上命翰林学士承旨宋白与两制、御史中丞同详定焉。辛酉，白等上所定条例，从之。
　　癸亥，诏徙北面都部署兵屯天雄军及邢、洺州，其威虏军兵屯顺安军、莫州，北平寨兵屯定州，宁边军兵屯平虏城、深州，镇、定两路兵屯邢、洺、磁、相州，蕃入寇则会而前进。（北面都部署当是王超，此段有可疑者，须详考之。会要亦同此。）
　　甲子，蠲宁边军夏税，以其经蕃寇也。
　　静戎军王能奏于军城东新河之北开田，广袤相去皆五尺许，深七尺，状若连锁，东西至顺安、威虏军界，必能限隔戎马，纵或入寇，亦易于防捍【一八】，仍以地图来上。上召宰相李沆等示之，沆等咸曰：「沿边所开方田，臣僚累曾上言，朝廷继亦商搉，皆以难于设防，恐有奔突，寻即罢议。今专委边臣，渐为之制，斯可矣。乞并威虏、顺安军皆依此施行。且虑兴功之际，敌或侵轶，可选兵五万人分据险要，渐次经度之。」是日，诏静戎、顺安威虏军界并置方田【一九】，凿河以遏敌骑。
　　己巳，高州义军指挥使田彦强等来贡。
　　诏缘边军卒亡匿蕃部者，限百日自首，为兵为农，各从其便，仍加给赐，限满不至，募蕃部收捉送官，厚赏之。
　　辛未，夔州路转运使丁谓言，施州蛮酋谭仲通等三十余人先叛去，各已招降，请加职任。上曰：「髃蛮妄希恩泽，若姑息太过，亦不可也。」诏悉补寨将。仍诏自今蛮人杀贼有功，就加赐赉，其合补职任者，具名以闻，勿复部送赴阙。（会要于五年十月载谭仲通事，又于六年十月载之，盖误也。今以本传为据，削去五年十月所载。）
　　戊寅，给军中传信牌。先是，石普言：「北面抗敌，行阵间有所号令，则遣人驰告，多失详审，复虞奸诈。请令将帅破钱而持之，遇传令则合而为信。」上以为古者兵符既已久废，因命漆木为牌，长六寸，阔三寸，腹背刻字而中分之，置凿枘令可合，又穿二窍容笔墨，其上施纸札，每临阵则分而持之，或传令则署其言而系军吏之颈，至彼合契，乃署而复命焉。
　　己卯，殿前都指挥使高琼上鞭箭阵图。
　　邓州观察使钱若水卒。若水能断大事，事继母以孝闻。上甚悼惜之，赠户部尚书，谥宣靖，赗赠加等，特遣中使存问其母，赐白金五百两。（若水谥，本传无之，此据百官表。）
　　庚辰，知保州赵彬奏请决鸡距泉，自州西至满城县，又分徐河水南流以注运渠，置水陆屯田。诏都监王昭逊与彬协力，共成其事。鸡距泉在州之南，东流入边□泊，岁漕粟以给军食，而地峻水浅，役夫甚苦之。既成，舟行无滞。
　　癸未，鄜延部署马知节等言，李继迁调集诸族会于盐州，谋取橐喰、车箱峡等路入寇环庆。上曰：「此必攻略西蕃而声言入寇也。」乃诏泾原部署陈兴等于镇戎军石门摧沙堡、六盘关等处顿兵设备，伺其至掩袭之。
　　丙戌，银州牙校时乂等挈族归顺，补右三班借职，赐赉有差。
　　长乐郡主高氏为弟殿直处约求毫州兵马监押，上曰：「护戎之任，实司军旅，处约未历事，不可从也。」（会要咸平六年十月事，今附月末。）
　　十一月戊子，分同州沙苑监为二，每监牧马四千五百匹。
　　庚寅，诏：「监司之职，刺举为常，颇闻旷官，怠于行部，将何以问民疾苦，察吏臧否？自今诸路转运使，令篃至管内按察。」
　　令秦州防秋兵分隶仪州、凤翔府以就储廪。
　　辛卯，停江、淮、两浙州军配市紬绢。
　　癸巳，以万安太后寝疾，御崇政殿亲决系囚，徒以上递减一等，杖以下释之。
　　环州言李继迁部下突阵指挥使刘赟等以继迁残虐，蕃部灾旱，率其属来归。
　　丙戌，以寒苦令诸路休役兵。
　　己亥，阅捧日军士教连珠必胜等三阵于崇政殿，拔其趫勇者第迁之。
　　光禄寺丞李永锡、奉礼郎王嘉佑坐交游非类，不修检操，并责监酒税，永锡和州，嘉佑天长县。
　　嘉佑，禹偁子也。嘉佑平时若愚騃，独寇准知之。准知开封府，一日，问嘉佑曰：「外间议准云何？」嘉佑曰：「外人皆云丈人旦夕入相。」准曰：「于吾子意何如？」嘉佑曰：「以愚观之，丈人不若未为相，为相则誉望损矣。」准曰：「何故？」嘉佑曰：「自古贤相，所以能建功业泽生民者，其君臣相得，皆如鱼之有水，故言听计从，而功名俱美。今丈人负天下重望，相则中外以太平责焉，丈人之于明主，能若鱼之有水乎？嘉佑所以恐誉望之损也。」准喜，起，执其手曰：「元之虽文章冠天下，至于深识远虑，殆不能胜吾子也。」（嘉佑对准，据记闻。责官事当考。）
　　镇州程德玄，政事旷弛。上以劲兵所聚，思得威名镇抚，癸卯，徙延州马知节代焉，复降手札敦谕，令疾置之任。（本传云：知节在延州，侦戎人将入寇，适值上元，遽令张灯，累夕大启城门，敌人不测，即引去。按知节以今年四月庚午自益州徙延州，纔半岁，又徙镇州，安得以在延州值上元也？今不取。）
　　洛苑使李继和出为并代钤辖，将行，请对，欲领兵按度边垒。上曰：「河东岩险之地，兵甲甚觽，敌若入寇，但邀其归路，则可致捷胜，不必率兵而往也。」上察继和之志锐于立功，且虑其刚暴，复戒之曰：「比者镇戎之城，非汝不立，备知汝之勤悴，唯益务和觽，使其尽心，统辖师旅，亦当畏爱相须。」继和曰：「事有不便，臣当执守。」上曰：「不便之事，固宜执守，执守之间，亦须婉顺，则事必和济，不失人情矣。」（继和为并代钤辖，据本传在此年，不得其日月。按李允正自并代徙鄜延乃此年十一月癸卯，继和必替允正者，今附见于此。）
　　己酉，罢河东孳生羊务。先是，转运司奏置而市羊于民，其死者令民偿之。上闻其劳扰，故罢焉。
　　甲寅，有星孛于井、鬼，大如杯，色青白，光芒四尺余，犯五诸侯，历五车入参，凡三十余日没。上谓宰相曰：「垂象如此，其咎安在？」李沆曰：「陛下修德布政，实无所阙，第恐分野有灾耳。」上曰：「朕德薄，致兹谪见，大惧灾及吾民。密迩诞辰，宜罢称觞之会，以答天谴。」沆曰：「星文变异，陛下克谨天戒，此甚盛德也。然其咎乃属臣等，至于华夷上寿，礼不可废。且边境未宁，大兵在境，所虑物情罔测。」固请不已，乃许之。
　　诏郡县主为貋之亲属求补职至殿直者，不在迁转之限。
　　六宅使王世隆，承衍之子也。性骄恣，每坐诸叔之上，人皆嗤之。十二月戊午，秦国长公主为世隆求正除近京刺史，上曰：「牧守亲民之官，系朝廷公议。」不许。
　　庚申，遣使西北面劳赐将士。
　　甲子，诏求直言，仍令御史台、诸路转运使司布告天下。（王称东都事略：冬十二月甲子，诏曰：朕为民司牧，罔敢逸豫，冀闻阙政，屡诏谠言，而髃臣奏对，罕有极陈得失，岂询求之未至，何循默以自持！其令御史台谏内外官各上所见，勿为顾避。）
　　西面部署言李继迁劫西蕃，攻陷西凉府，遂出其居人，知凉州、殿直丁惟清没焉。
　　乙丑，广南西路转运使冯琏言廉、横、宾、白民田，相承耕垦，未尝输送，已命官检括，尽出常租。上曰：「遐方之人，宜省徭役。」亟命罢之。
　　先是，镇安节度使、同平章事李继隆累表求诣阙面陈边事，且乞自效。有诏召还，及至，对于便殿，继隆曰：「伏睹车驾将巡幸河朔，陛下向来制置边备，分任将帅，悉合机要。至于戎人入寇，人民小有骚动，盖亦常事。即如太宗朝，城堡往往陷没，然终不能为害。愿专责将帅，不须銮辂亲举。」上曰：「先帝天资圣武，混一天下，朕安敢上拟！今外敌岁为民患，既不能以德服，又不能以威制，使边民横被杀伤，骨肉离异，为人父母者，其得安乎！此朕所以必行也。」既而上亦不果行，庚午，改命继隆为山南东道节度使，寻出判许州。（继隆以七月壬子二十三日对于便殿，至十二月庚子十五日，乃命徙镇，留京师几半年也。实录于壬子即载继隆对语，今移附徙镇时。判许州亦在明年正月，今从本传并书。）
