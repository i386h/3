<!-- { "loadSidebar": true } -->
　　国家养兵百万，士马精强，器甲坚利，可谓无敌于天下矣。然自拒马失律以还，夏廷逆命之后，军声不振，庙胜无闻，一纪于兹，蒙耻未雪。何者？将帅弗用命而委任不专也，卒既骄惰而不习知边事也，有以见军政之不修也。夫将帅者，王之爪牙，登坛授钺，凿门推毂【一三】，阃外之事，将军裁之，所以克敌而致胜也。近代动相牵制，不许便宜，兵以奇胜而节制以阵图，事惟变适而指踪以宣命，勇敢无所奋，知谋无所施，是以动而奔北也。孙武曰：「不知军之不可以进而谓之进，不知军之不可以退而谓之退，是谓縻军【一四】」，此之谓也。臣愚以为疑则勿用，用则勿疑，谨择其人，专委其任，有功者宠以爵位，有罪者威以斧钺，明示刑赏，断在必行，孰敢不用命哉。古者井田之法，兵则民也，民则兵也，出则战，入则耕，人各自供，官无所赡。今农不习战，士不务农，离为二途，绝不相用。臣愚以为古制不可全取，宜参验当今便利，酌中而渐制之。骮江、浙旧有义军寨【一五】，秦、陇见屯强壮，执柯取则，兹事可行。以天下土地之饶，士民之觽，各于郡县量置义军，本户略与复除，岁时少加赏赐，动则就便召发，静则任从营养，又于王畿千里之内，蓄兵十万以制天下，孰敢动摇哉。州县本城，随宜额定，溢剩者不令招置【一六】，疲老者尽放归休，果行此道，则天下之兵减大半矣。缘边之人，便于弓马，勇于战斗，盖天性也。妙选有文武才略之士为长吏以统之，仍以厚利召募愿为正军者，随郡大小，差厥数以备城守，止于赵、魏之间少屯王师，以策其后，亦足减戍卒之大半矣。且耕且战，足食足兵，削调敛之烦苛，免飞挽之劳苦，此军政之修也。臣愚以为不任人无以安边，不安边无以省兵，不省兵无以惜费，不惜费无以□民，不□民无以致治。舍此数事，虽有智者，不能为计矣。
　　刺史、县令，亲民之官，有民人焉，有社稷焉，盖三代之诸侯也。故汉宣帝曰：「与我共治者，惟良二千石乎。」光武亦曰：「郎官上应列宿，出宰百里，苟非其人，民受其弊。」诚重之也。顷者不除刺史，止以知州代之，其差委也，上自仆射、尚书，下至京官奉职，率多轻授，未尽当任。权不足以威吏民，禄不足以惠穷乏，政皆苟且，事出因循。意者，国家以刺史之官为武夫之任，有支赐公使之费，奏荐僧尼之例，重其事而不以授人乎？孔子曰：「名不正则言不顺，言不顺则事不成。」今文武登朝官、诸司使副，不翅千余员，代不乏才，岂无循吏，但未选任之耳。臣愚以为宜诏执事精练名实，明扬俊贤，各以检校官出为刺史，但不得支赐公使，奏荐僧尼。而县令乃子男之任，与民最亲切者也，迩来除授率多冗从【一七】，诸司吏人分据大邑，识暗则莫能烛理，禄微则鲜克持廉。州县之职，大抵相类，欲其尽诚于奉上，极力于字民，其可得乎？臣愚以为，宜诏有位举所知，铨司择才，诸司吏人不得处大县为长吏。凡牧宰者，复奉户以增月入，受空土以为职田，俾其衣食足以恤家，车服足以示觽，久其任以劝效，委其权以行事，渐敦教导，专务劝课，每岁用令文考课之法，以户口增减、垦田多少定其殿最而黜陟焉。如是，则人民受赐矣！
　　简易者事不□，节俭者财有余。今署置之过也，官吏森罗于郡邑；差命之烦也，使者旁午于道路。廪禄之费耗，驿券之供给，何可胜数！无名之赏赐，不急之造作，亦无限量。土木穷其丽，工巧极其淫，他费百端，动计千万。故两税之外，悉取山海之货、酒榷之饶，而用犹不足也。加以教化未甚行，廉耻未甚立，奢侈之俗未甚变，流亡之民未甚来，租税未甚均，刑狱未甚简，藩篱之倚未甚固，帷幄之谋未甚臧，法有滋章之条，吏无恻隐之实。其余背理伤道，便文自营，非为公家忠计者，不可一二而举也。愿问大臣以当世之务，如上所陈，汤沐而栉治之，瞑眩而针砭之，使百度正，彝伦□，生灵泰，社稷安，上下协和，章程明密，建皇极之道，树太平之基。陛下坐九重，负斧扆，南面而听断，端拱而无为，垂子孙之诒谋，光祖宗之大业，岂不休哉！
　　陛下自视当今事势，何如汉、唐盛时？有土者不可言贫，有人者不可言弱，以陛下神圣聪明，资以天下之大，而未比隆于汉、唐，窃为陛下惜之。奏入，优诏折答。
　　夏四月丙辰，上谓辅臣曰：「近览言事封章，日不下百数，时亦有得，卿等更详之，如文理可采者，别取进。」上又诏文武髃臣封事，合门画时进入，勿致稽留。
　　辛酉，御史中丞张咏上言：「请自今御史、京朝官使臣受诏推劾，不得求升殿取旨及诣中书咨禀。」从之。
　　丙寅，河东转运使掖人宋抟言大通监冶铁盈积，可供诸州军数十年鼓铸，请权罢采取以纾民。诏从其请。时西北二边屯师甚广，抟经制馈饷，以干治称，朝廷难其代，凡十一年不徙。
　　丙子，上谓辅臣曰：「庶官中求才干则不乏，询德行则罕见其人。夫德为百行之本，德行之门必有忠臣孝子，岂无德行者能全其忠孝乎？又庶官所掌之务，多不修举，而捃拾他局利害，以图进身。若能自干本局，则百职不严而肃，又何患乎政事之挠渎哉。」
　　御史中丞张咏为工部侍郎，知杭州。咏既至，属岁歉，民多私鬻盐以自给，捕犯者数百人，咏悉□其罚而遣之。官属请曰：「不痛绳之，恐无以禁。」咏曰：「钱塘十万家，饥者八九，苟不以盐自活，一旦蜂起为盗，则其患深矣。俟秋成，当仍旧法。」有民家子与姊貋讼家财【一八】，貋言妻父临终，此子才三岁，故见命掌赀产，且有遗书【一九】，令异日以十之三与子，七与貋。咏览之，以酒酹地【二○】曰：「汝妻父，智人也。以子幼甚，故托汝，傥遽以家财十之七与子，则子死于汝手矣。」亟命以七分给其子，余三给貋，皆服咏明断，拜泣而去。
　　曹、济州言旱。
　　先是，左正言耿望知襄州，建议：「襄阳县有淳河，旧作堤截水入官渠，溉民田三千顷。宜城县有蛮河，溉田七百顷。又有屯田三百余顷。请于旧地兼括荒田，置营田上、中、下三务，调夫五百筑堤，仍集邻州兵，每务二百，荆湖市牛七百头分给之。」上曰：「屯田之废久矣，苟如此，亦足为劝农之始。」令望躬按视，即以望为右司谏、直史馆、京西转运使，与副使朱台符并兼本路制置营田事。是岁，种稻三百余顷。望初请以大理寺丞武程总营田务事，程上疏言其不便，诏移程于他郡，别选官代之，俟异日务成，较其利害，取进止、行赏罚焉。
　　汝州旧有洛阳南务，遣内园兵士种稻，雍熙中以所收薄，且扰人，废之，赋贫民。于是，从台符之请，复置，募民二百余户，自备耕牛，就置团长，京朝官专掌之，垦六百顷，导汝水浇溉，岁收二万三千石。（耿望除右司谏、直史馆、京西转运使，与副使朱台符兼制置营田，乃此月丙子，今并书之月末。耿望，未见。）
　　主客郎中、知虢州谢泌上疏曰：
　　臣窃谓圣心所切者，欲天下朝夕太平耳。唐姚崇献明皇启太平凡十事，雍熙末，赵普尝录以献，俄命普复入相，于时天下之人皆以为致太平之策，无出于此。寻而普病，又北狄扰边，所以因循未行其一事。今北狄已息，继迁请命，则太平十事，正可以行于今日矣。臣以为先帝未尽行者，俟陛下为之耳。陛下自临大宝，不加兵于戎狄，使西北肃然，加以风雨时序，民安土著，则太平之象，复何远矣。至于省不急之务，削烦苛之政，抑奔竞之风，开直言之路，斯皆致太平之术，实见行其八九矣，又岂让唐开元之治也。
　　议者或谓方今西戎用兵，与开元不同。且开元时，戎狄亦孔炽耳，明皇卒与之和。至如汉高祖岂弱主耶，及在平城之日，亦与之和。此皆屈己以宁天下，岂大国自轻而与戎狄竞小忿乎【二一】？臣愚请以近事言之。往岁讨伐交趾，王师一动，南方几摇，先皇以为得之无用，弃之实便，乃授以官秩，俾为藩屏，则至今鼠伏。石晋之末，听景延广之言，耻与契丹和，遂至天下横流，此岂得为强哉。臣本州岛监军室种者，燕人也，尝言彼中所嗜者禽兽，所贪者财利，此外无他智计。先朝平晋之后，若不举兵临之，但与财帛，则幽蓟不日纳土矣。察此，乃知敌情古犹今也，汉祖、明皇所用之计，正可以弭敌心矣。
　　臣伏以诏书以近日不逞之徒，陈述者皆闾阎猥亵之事。臣闻古先哲王询于刍荛，察于迩言者，盖虑视听壅蔽，故采此以达物情，亦罕闻用其言而行其事也。语曰：「小人勿用，必乱邦也。」先时有侯莫陈利用、陈廷山、郑昌嗣、赵赞之徒，喋喋利口，人心惟危，赖先帝圣聪，各加诛剪，然为患已深矣。
　　臣又闻「工欲善其事，必先利其器」，辅时佐主，建万世之基，立不拔之策者，必倚老成之人。至于成、康刑措，盖从周、召之谋，文、景清净，亦用萧、曹之画，明皇太平，复是姚、宋之策。夫精练国政，斟酌王度，未闻市井之徒、尘走之吏，可当其任也。望陛下深察前古用小人则乱，用大贤则治，然后小人不敢萌，大贤得以毕力也。
　　五月丙戌，诏：「天下贡举人应三举者，今岁并免取解，自余依例举送，必求实艺，无使遗贤，当俟奏名，朕亲临试。」
　　上谓宰相曰：「近览上封事所述，颇言风俗侈靡，有伤淳俭。公卿士庶，服用踰制，至有镕金饰衣，或以珠翠者。询之，曰：『费金数甚多。』且金至宝也，使之为泥，诚亦可惜。」张齐贤曰：「近岁风俗尤薄，奢侈相尚，每为事恐不过人，此弊当急惩戒。或先责大臣之家，使各遵朴素，则可以导民宣化矣。」丁亥，令有司禁臣庶泥金铺金之饰，违者坐其家长。
