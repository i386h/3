<!-- { "loadSidebar": true } -->
　　庚午，三省言：「旧制，京朝官已上各分进士、余人，自改为寄禄官后，并一等改转，别无分别。除朝议大夫以上置左、右两等改转外，承务郎以上至朝散、朝请大夫，欲依朝议大夫以上分左、右两等，进士出身人加『左』字，余人加『右』字，迁转磨勘，自依见行条制。其所加字，仍自寄禄官朝奉郎、职事官监察御史以上，并给黄牒；余职事官，尚书省给札子；寄禄官，吏部给牒。」从之。（旧录云：「神考以先王用人无流品之异，故肇新官制，寄禄官自京朝以上，合为一体。至是改之。」新录辨云：「记曰：『凡执技以事上者，入乡不与士齿。』今日用人无流品之异，而合为一体，非先王之道，亦非神考之意。今删去。三年二月六日癸未，初令朝议大夫以上至金紫光禄大夫，并分『左』、『右』字；四年十一月四日庚午，又令承务郎以上至朝请大夫并分『左』、『右』字。」按：绍圣二年四月三日戊辰，除银青、光禄、正议、朝议、中散大夫存「左」、「右」字，余悉罢。大观二年六月二十七日丙午，又改此制。近时有陈渊者，作杨龟山语录，其中一节云：「因论寒士乍得官，非不晓事，便是妄作。大抵科举取人不得，间有得者，自是豪杰之士，因科举以进耳。问：『李德裕言：公卿大夫家子弟可用，进士未必可用。此论不偏否？』曰：『德裕为此论，至今人以为偏。当时，人以德裕以资荫进身，不由科举，故为此论，此最无谓。以德裕之才，应唐之科目极容易，自是不为耳。且资荫得官与进士得官孰为优劣？以进士为胜，以资荫为嫌者，此自后世流俗之论，至使人耻受其父祖之泽，而甘心工无益之习，以与孤寒之士角胜负于场屋，侥幸一第以为荣，是何见识？夫应举亦是寒士无禄，不得已藉此进身耳。如得已，何用应举？范尧夫最有见识，然亦以资荫与进士分优劣，建言于有无出身人衔位上带「左」、「右」字，不可谓无所蔽也。其言曰：欲使公卿家子弟读书耳。此意甚善，但以应举得官者为读书而加奖劝焉，则彼读书者，应举得官而止耳，岂真学道之人？至如韩持国，自是经国之才，用为执政亦了得，不可以无出身便废其执政之才。』曰：『尧夫所别异者，莫非此等人否？』曰：『执政不是合下便做，亦自小官以次迁之。如后来□坦求等，在绍圣中被驳了博士，以无出身故也。彼自布衣中，朝廷以其有学行，赐之爵命，谓其宜为博士；乃复以无出身夺之，此何理也！资荫、进士中俱有人，惟其人而用之，加一「右」字，亦自沮人为善。』」按：阶官分带「左」、「右」字，实录并不载是何人建议，杨时乃系之范纯仁，未审何据。又按：三年二月四日，令朝议大夫以上带「左」、「右」字，时纯仁实同知枢密院，不预三省事；是年四月五日，始拜右相；四年十一月四日，又令承务郎以上分带「左」、「右」字，而纯仁于六月四日已罢右相矣。岂纯仁尝有此请，既罢相乃行其言乎？恐龟山语录要未可信也，当更考详。两朝史职官志载文臣京官至三师叙迁之制，今附注此。诸寺、监主簿，秘书省校书郎、秘书省正字【一】，有出身转大理评事，无出身转太常寺奉礼郎，内带馆职同有出身，后族、两府之家转太祝。太常寺太祝、奉礼郎，有出身转诸寺、监丞，无出身转大理评事，内带馆职同有出身。大理评事，有出身转大理寺丞，第一人及第转著作佐郎；无出身转诸寺、监丞，内带馆职同有出身；后族、两府之家，审刑院详议，刑部详覆、详断、检法、法直官，转光禄寺丞。诸寺、监丞，有出身转著作佐郎，无出身转大理寺丞，内带馆职同有出身。大理寺丞，有出身转殿中丞，无出身转太子中舍，内带馆职同有出身，或转太子中允；后族、两府之家，审刑院详议，刑部详覆、详断，中书堂后官，转太子右赞善大夫。著作佐郎，有出身转秘书丞，内第一人及第转太常丞，无出身转太子左赞善大夫，内带馆职同有出身，特旨转秘书郎、著作郎、宗正寺丞。太子左右赞善大夫、中舍、洗马，转殿中丞，内带馆职转太常丞。太子中允，转太常丞，特旨转秘书郎、著作郎、宗正丞。太常、秘书丞、著作郎、秘书郎，转太常博士，特旨转左右正言、监察御史。宗正丞，无出身转国子博士。殿中丞，有出身转太常博士，无出身转国子博士，内带馆职同有出身。太常、国子博士，转后行员外郎，特旨转左右司谏、殿中侍御史。左、右正言，转左、右司谏，带待制以上职转起居舍人。监察御史，转殿中侍御史。后行员外郎，转中行员外郎，特旨转起居舍人、侍御史。左、右司谏，转起居郎、起居舍人，带待制以上职转吏部员外郎。殿中侍御史，转侍御史。中行员外郎，转前行员外郎。起居郎、起居舍人，转兵部员外郎，带待制以上职转礼部郎中。侍御史，转司封员外郎。前行员外郎，转后行郎中。后行郎中，转中行郎中。中行郎中，转前行郎中。右常调转郎中、员外郎者，转右曹，内有出身自屯田，无出身自虞部，赃罪叙复人自水部转：水部、司门、库部，虞部、比部、驾部，屯田、都官、职方。任发运、转运使副，三司、开封府判官，侍读、侍讲，天章阁侍讲，崇政殿说书，开封府推官、府界提点，三司子司判官【二】，大理寺少卿，提点刑狱，提点铸钱监，诸王府翊善、侍讲、记室，中书提点五房公事堂后官，转左曹。内有出身自祠部，无出身自主客。堂后官自膳部转：膳部、仓部、考功，主客、金部、司勋、祠部、度支、司封。任发运、转运使副，三司、开封府判已上官，左曹转右名曹，内无出身只转祠部【三】、度支、司封，有出身合转右名曹准此【四】。任三司副使、知杂、修撰、修起居注【五】、直舍人院，转右名曹：工部、刑部、兵部。带待制以上职，左右曹、右名曹转左名曹【六】，仍隔一资超转。中行郎中转左、右司郎中。户部转左司，刑部、度支、金部、仓部、都官、比部、司门转右司：礼部、户部、吏部。前行郎中，有出身转太常少卿，无出身转司农少卿，内见任左曹，卫尉少卿，带待制以上职，转右谏议大夫。左、右司郎中，带待制以上职转谏议大夫，左司转左谏议大夫，右司转右谏议；带翰林学士转中书舍人。卫尉、司农少卿，转光禄少卿，带馆职转光禄卿。光禄少卿，转司农卿，带馆职转光禄卿。太常少卿，转光禄卿，任三司副使、修撰，取旨。司农卿，转少府监，带馆职转光禄卿。少府监，转卫尉卿，带馆职转光禄卿。卫尉卿转光禄卿。光禄卿转秘书监。秘书监转太子宾客。中书舍人转礼部侍郎。谏议大夫转给事中。给事中转工部侍郎，带翰林学士以上职转礼部侍郎。太子宾客，转工部侍郎。工部侍郎，转刑部侍郎，两府转户部侍郎，宰相转兵部侍郎。礼部侍郎，转户部侍郎，宰相转吏部侍郎。刑部侍郎、转兵部侍郎，两府转吏部侍郎，宰相转礼部尚书。户部侍郎，转吏部侍郎，宰相转礼部尚书。兵部侍郎转右丞，两府转左丞，宰相转礼部尚书。吏部侍郎，转左丞，宰相转礼部尚书。左、右丞，转工部尚书，两府转礼部尚书。工部尚书，转礼部尚书，两府转刑部尚书。礼部尚书，转刑部尚书，两府转户部尚书。刑部尚书，转户部尚书，两府转兵部尚书。户部尚书，转兵部尚书，两府转吏部尚书。兵部尚书，转吏部尚书，两府转太子少保，宰相转右仆射。吏部尚书，转太子少保，宰相转左仆射。太子少保转太子少傅。右仆射转左仆射。太子少傅转太子少师。左仆射转司空。太子少师转太子太保。司空转司徒。太子太保转太子太傅。司徒转太保【七】。太子太傅转太子太师。太保转太傅【八】。太尉转太师。太师、太傅、太保谓之三师，太尉、司徒、司空谓之三公。凡除授，则自司徒迁太保，自太傅迁太尉，检校亦如之。治平二年，翰林学士贾黯奏：「近者皇子封拜，并除检校太傅。臣按官仪：自后魏以来，以太师、太傅、太保是为三师，太尉、司徒、司空是为三公，国朝因之。六典曰：三师，训导之官也。盖天子之师法。今皇子以师、傅名官，于义弗安，莫甚于此。盖前世因循，失于厘正。臣愚以谓自今皇子及宗室卑者除官，并不可带师、傅之名，随其迁序，改授三公。」诏候将来因加恩改正。自此，皇子及宗室卑行，遂不除三师官。案：此所载文臣自京官至三师叙迁之制，与宋史职官志多有不合，今仍其旧【九】。）
　　诏：「泾原路弓箭手以家业分三等，集社钱买马，每月一次。上等出钱二百文，中等一百五十文足，下等一百文足，准备死损添填。」从本路帅刘昌祚所请也。
　　朝请大夫、卫尉卿马默权工部侍郎，知相州、朝请大夫林英为卫尉卿。
　　溪峒知保静军彭儒武【一○】，押案副使彭仕亮知渭州彭师聪【一一】、押案副使彭仕顺，各进贡兴龙节、冬至、正旦节溪布各一十五匹。
　　壬申，给事中范祖禹言：「臣所领工房，伏见朝廷应副修河司须索，如支河阴、汜水等处纲米五万石，及差装卸兵士三千人，洛口、雄武埽锹手各三百人，支在京箔场芦□四万领，修设兵营寨之类，日有行下文字。臣昨为谏官，极论回河不便，未蒙施行。今河役不息，功费渐大，恐修河司须索不止于此，朝廷若不罢河役，则无不应副之理，门下亦无由不行下。臣稽之于古，考之于今，质之中外人言，窃谓此功必不可成，恐虽应副，枉费国财民力，有害无利。」因具河不可回之理二条，及不须回之事二十条。
　　又言：「凡论议之臣，止言其理，至于知河事者，则言其事。今其理已极为不可，而其事又如前之所陈。先帝所谓『以道治水』者，言其理而已，至于以事治水，乃后世之弊，先帝之所不取也。昔尧知鲧不可使治水，然而四岳请试鲧者，岂固欲违尧意而害天下哉？盖当时治水之人，未有以易鲧，而鲧必执其说，以为水可堙塞而治也。仁宗时，李仲昌欲塞商胡，复横□，欧阳修极言不可，执政不听修而听仲昌，终以败事得罪。以仁宗之明，岂不知修可信而仲昌功必无成，然而用仲昌者，亦尧试鲧之意。熙宁初，张巩、宋昌言欲塞二股河北流，神宗遣司马光等往按视，光亦极言不可，而巩等急欲有功，纔塞复决，泛滥大名、恩、德【一二】、沧、永静五州军之境。以神宗之明，岂不知光可信而巩等功必无成，然而用巩等者，亦尧试鲧之意也。夫前事不远，后事之师。方今四方无虞，西北晏然，年谷稍稔，民力稍纾，若更休养数年，庶几有太平之望，惟息河役，则中外无复一事，岂可试一李伟，必待如鲧及仲昌、巩等而后止也？」
