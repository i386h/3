<!-- { "loadSidebar": true } -->
　　先是，王安石言：「臣久以疾病忧伤，不接人事，以故觽人所传议论多所不知。昨日方闻御史中丞邓绾尝为臣子弟营官及荐臣子貋可用，又为臣求赐第宅。绾为国司直，职当纠察官邪，使知分守，不相干越，乃与宰臣乞恩，极为伤辱国体。兼绾近举御史二人，寻却乞不施行，必别有所因。臣但闻其一人彭汝砺者，尝与练亨甫相失，绾听亨甫游说，故乞别举官，亨甫身在中书习学公事，兼臣屡尝说与须避嫌疑，勿与言事官子弟交通。今审知所闻，即岂可令执法在论思之地，亨甫亦不当留备宰属。乞以臣所奏付外，处以典刑。」故有是命。
　　初，绾以附会安石居言职，及安石与吕惠卿之党相倾，绾皆极力奏劾之。上益厌安石所为，绾惧安石去而失势，屡留之于上，其言无所顾忌，上怒，欲黜绾，安石亦惧，乃奏斥之。亨甫行险薄，谄事安石、雱以进，至是乃斥。
　　甲午，诏：「福建、江南东西、广南东路速捕贼仵小八，其广南东路仍选官督捕，令谢季成乘驿往福建路募军兵枪手一百人专捕，候获日与复路分差遣。」
　　初，季成与马昌同受命分路募兵赴广西。既而季成独不能募，上以为怯，欲令宣抚司斩之。王安石言：「季成勇于战斗，非怯也。今与宣抚司不相得，则其不能募兵，诚无足怪，陛下所宜察。」已而季成不待报，径赴浙西新任【三】，诏诘责之。时八月己卯也，于是复遣季成募兵福建，讨捕仵小八。上欲斩谢季成，见日录六月三日、并八日。王安石为季成解说甚辩，不知季成果何如人也。又御集八月二十五日令季成分析募人不得因依，及一面赴两浙新任。亦不知后来如何报答，今乃有此命。删取日录、御集附此，更埙考求。候获仵小八与复路分差遣，则季成先时必被责降。
　　河东分画地分所奏：「准北界理辨疆界所牒，远探铺侵碍当界地步，并本所回牒本奏闻。」御批：「宜令韩缜等选委从京将带去官二员，令躬亲诣北人所指去处，更切子细检视，恐后来实有侵逾，即依理速行改正讫奏。」此据御集九年十月十一日下。
　　乙未，诏：「京师兵马比元拟留十万人数已甚减少，自今应差四方屯戍元窠名不在京者，更不得差拨。」
　　又诏：「熙河路弓箭手，除可教习武艺分番赴堡、铺、城、寨代戍兵把守外，有若干人不堪充此差使，令郑民宪具析以闻。」
　　又诏：「诸路应差赴安南人欠负钱斛草料，候回日作两料输纳。」
　　又诏：「东南诸路，近岁增置就粮禁军及教阅厢军虽万数不少，然多畸零□占，久失训练。今各随本路团结，宜委本分兵官提举教阅。」旧记，诏东南诸路团结训练新募军。新纪因之。
　　河北西路转运司言，欲以怀州武陟县五等以上人户，秋税移赴邢、赵州阙粮仓输纳。从之，仍令灾伤及五分以上者，与免支移。
　　成都府路钤辖司奏，茂州等处与蕃贼斗敌得功人，乞推恩。诏：「第一等、第二等、第三等，转资减磨勘年有差。」其下班殿侍乐升以所部将刘珪战没，特寝之。刘珪战没，实录不详。据吕陶奏，乃在四月十九日以前也。陶奏附四月二十六日注。六月五日，珪以死事，录二子。
　　诏：「河北西路新旧巡检番上义勇、保甲岁费钱斛于所减兵级请受及弓手雇钱内支破，有余并椿管，岁终送兵部点检。」
　　丙申，诏：「安南行营兵士以不习水土，多病瘴疠致死，并宜令随所在州县实时依编敕及移牒住营州县，依广勇例给孝赠。」
　　宣徽南院使、判应天府张方平言：「高丽使赴阙仪制，所至京、府、州、军，知州、通判例出城接送。伏见契丹使过北京，止是通判摄少尹接送。高丽外蕃，其使乃陪臣也，而宣徽使班秩同二府，出城接送，其礼更反重于契丹，非所以崇国体示威灵也。」诏止令通判接送，如使人来见即回谒，扬州依此。
　　丁酉，上批：「安南行营至邕州四将下诸军，九月上旬死病近四五千人。此乃将、副全不约束，恣令饮食北人所忌之物，以致生疾，可火急严诫励，仍切责医用药治之。」逵本传云，逵十月次邕州。按逵征南文字，逵在潭州，凡朝廷发下诏札，不过十日到军前，桂州至邕州凡十四程，其它亦可遥度，此十月十四日诏云行营四将至邕州，则逵次邕州，或不在十月，当在九月未耳。或四将乃前军耳，中军未也。须更考详。月末次思明州，并合参照此。
　　判大名府文彦博言：「准中书批送下外都水监丞范子渊奏，今年北京新堤第五、第六埽水于许村港漫散，其二股河浅淀，寻差官用浚川杷于二股河上下疏浚，夺过水势，却归二股河行流，兼退滩内民田数万顷，尽成膏腴。其疏浚使臣等伏望特赐奖劝，令安抚司保明闻奏。臣契勘河水浩大，非杷可浚，夏溢秋涸，固其常理。去年八月用杷浚河，至秋深方露所退地，止因霜降水落。今年未尝用杷浚河而退地更多，虽河滨甚愚之人，皆知浚川杷无益于事，臣不敢雷同保奏，共为欺罔。又所浚河身尽在水底，深浅固不可知，乞差不干碍公正敢言臣僚覆行定验。」诏令范子渊画一分析闻奏。此据时政记增修。十二月癸未朔、九月丙辰、十一月癸丑朔，并十一月癸未朔，当考。
　　戊戌，朝献景灵宫，又幸开宝寺、福圣院庆寿崇，因阁成也。
　　诏五路义勇保甲上番条约内，日支口食宜增为三升。
　　诏：「秋铨试，上等，一人循一资，堂除差遣一次；中等，稍优八人，不依名次注官，余九十四人先注官；下等，百一十八人，注官。」
　　永兴军等路转运司言：「本路军装绢阙少，乞于市易或内藏库兑拨绢一十万匹，以本路新兴镇所收北银冶所输银十万两折还。」从之。
　　庚子，上批：「邕州金帛钱谷万数不少，行营军马非久，进发出界，须城守坚完，乃保无虞。闻昨虽用工葺治旧址，今所役不满千人，尚有十四万余工未毕，可下转运司多方募人供役，令周沃专提举，庶早完固，不误防守。」十年十月二十三日庚子，实录书永国公卒，疑合在此年十月十七日庚子，姑附注此，须考详。
　　辛丑，诏：「见差赴安南全指挥诸军，如系将下及在京，可并特于额外招拣一百人，以备补填病患身死、及得功迁转之人。」
　　太常博士、馆阁校勘、权判刑部朱明之权知秀州。此必与王安石有相干处，不然削去。
　　甲辰，提点湖南刑狱朱初平言：「诚府杨光僭及子日俨乞请名士教子孙。伏见潭州长史朴成累在邵州教授，乞除一官，往教子弟。」诏：「成与试监主簿，支县主簿、尉俸，为徽、诚等州教授，候二年教诲子弟习知义理，驯伏王化，及劝谕授官人出汉勾当数多，与免试注官。仍毋得侵挠溪峒。令朱初平觉察之。」
　　初平又言，归明人杨昌愠等累差招谕罗崖等溪峒人户，备见用心。诏以昌愠等率先出降勾当，昌愠等与三班奉职、巡检差遣。杨昌尧、杨晟懃与三班差使、指使差遣。
　　又言知徽州杨光衔等十七人出降，乞自修道路，及用材木共力起铺屋驿舍等，已差使臣弩手人员分地指画提举。诏量支所直价钱，候毕，差官案视犒设。上批：「杨光僭及近上首领出汉已多日，等第合补职名。若令朱初平依元降指挥禀宣抚司处分，虑行营出界往复回还稽缓，不足慰其向化之心，宜令朱初平速具画一以闻，仍乘人情悦附之际，速议经画措置。或不可闻奏，或待报不及者，即一面施行。」
　　乙巳，诏补杨光衔内殿崇班，杨昌向右殿侍。从初平请也。此与三月二十二日，并六月八日十七日、七月十五日相关。
　　诏太医局合治瘴药三十种，差使臣赍付安南行营总管司。
　　上批：「已差入内供奉官梁从政赍文字往邕州宣抚司，闻将士被疾者极觽，可下医官院选习知治瘴者五七人，令从政率领之，乘驿速往，如治疗多愈，当不次优赏。」
　　上批：「安南之役，所系不轻，朝廷精择将帅，委寄殊重。如闻议论不务协和，令郭逵、赵□体认朝寄，各遵职守，凡事从长商议，毋得互持偏见，更致诪张，有误国事。」逵与□雅故，□初自请佐逵，及逵至，处议多驳。宦者李舜举等愤□沮罢李宪，因交斗其间，逵遂分都总管司，与燕达自为长贰，进止节制，宣抚副使不与知，□日输情□，冀逵开释，然无益也。累奏乞罢，不许。九月十二日缘职分不定，或有相侵，已降诏分定，今复有此指挥，不知逵分都总管司，不令□与，在十二日诏前或后。又御集载此指挥云，只札下安南道经略、招讨司，亦不审圣意所谓，更须考详别修。
　　河东转运司言，晋州修城橹，乞降度僧牒二百。诏止给一百，仍作二年限给之。
　　丙午，左仆射、兼门下侍郎、平章事、昭文馆大学士、监修国史王安石罢为镇南军节度使、同平章事、判江宁府。安石之再入也，多谢病求去，子雱死，尤悲伤不堪，力请解机务，上亦滋厌安石所为，故有是命。仍诏安石大敕系衔在陈升之上，出入内廷，并依中书、枢密院臣僚例。「益厌安石所为」，据邓绾传。吕本中杂说：「王安石再相，上意颇厌之，事多不从。安石对所厚叹曰：『只从得五分时也得也。』安石尝进呈陈襄除龙图阁直学士，吕嘉问集贤院学士、河北路都转运使。上曰：『陈襄甚好，嘉问更候少时。』居半月，再以前议，上回头久之，却顾安石曰：『闻相公欲去多时。』安石仓皇对曰：『欲去久矣，陛下坚留，所以不敢遂去。』既下殿，即还家乞去。其貋□安持往见之，安石问：『今日有何新事？』安持曰：『适闻有旨，未得闭汴口。』安石曰：『是欲我去也。』数日遂罢。王安石既去，嘉问因对，上问：『曾得安石书否？』嘉问因言：『近亦得安石书，闻陛下不许安石久去，亦不敢作安居计。』上曰：『是则为吕惠卿所卖，有何面目复见朕耶？』」
　　枢密使、工部侍郎□充依前官平章事、监修国史。充性谨密，在西府数乘间言安石政事不便。上以其中立无私，故相之。吕陶记闻云：本朝中书奏事，批曰「可」；密院曰「依」。或三次批可，则宥密必有登庸者，吏胥率以验之。□飻卿大拜时有此，李深为检详，见之。国忌行香，密院吏有夺中书香合与在枢密者，亦吉报也。
　　礼部侍郎、参知政事王珪依前官平章事、集贤殿大学士。资政殿学士、右谏议大夫、知成都府冯京为给事中、知枢密院事。
