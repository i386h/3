<!-- { "loadSidebar": true } -->
　　李沆等曰：「战阵之事，古今所难。契丹侵边，自非陛下制胜于内，诸将各禀庙算，分御边要，实恐未易驱攘。今所裁制，尽合机宜，固非臣等愚虑所及。」上曰：「任人择才，颇亦难事，朕必就其所长而用之【三三】。魏能性刚，张锐和易，故使佐能，威虏地最要害，白守素久习边防，共司戎政，庶其□猛相济也。孙全照好陵人，取其尝所保荐者与同事。三路都钤辖韩守英，素无执守，当使阎承翰代之，承翰虽无武干，然亦勤于奉公也。其它选用，悉皆类此。」沆等曰：「臣观陛下所任，并中外素推许者，况舍短取长，必能协心成绩矣。」上曰：「已令将帅别上方略，候其奏至，或无可采，即当依此施行。」
　　初，冯拯建议，以谓：「备边之要，不能扼险以制敌之冲，未易胜也。若于保州、威虏间，依徐、鲍河为阵，其形势可以取胜。前岁王显违诏，不趋要地，契丹初压境【三四】，王师未行，而敌骑已入抄，赖霖雨乃遁去。比王超奏敌已去，而东路奏敌方来，既聚军中山以救望都【三五】，而兵困粮匮，将臣陷没几尽，超等仅以身免。今防秋，宜于唐河增屯兵至六万，控定武之北为大阵，邢州置都部署为中阵，天雄军置钤辖为后阵，罢莫州、狼山两路兵。」上多采用其议云。（本传云：上从之。按所出阵图，不尽依拯言也【三六】。）
　　注　　释
　　【一】请以春初农隙并力辇送沿运宋会要食货二三之二七作「请以春初农隙并力辇送沿边州军」，而本编此句下文紧接「其沿边州军」云云。原刊「沿运」二字疑为「沿边」之误。
　　【二】则住折博「折博」原作「折转」。按宋端拱二年置折中仓，许商人输粟，给以茶盐，后改为折博仓。「博」、「转」二字盖以形近致误，今据上引宋会要改正。
　　【三】林特原作「杜特」，据阁本改。按此注下文谓特实判户部勾院，本卷三月辛亥编及宋史卷二八三林特传并称特曾判户部勾院，可证。
　　【四】以潘啰支为朔方节度使灵州四面都巡检使「灵州四面都巡检使」，宋史卷七真宗纪及卷四九二吐蕃传俱作「灵州西面都巡检使。」
　　【五】近畿诸处「诸」原作「之」，据宋本、宋撮要本、阁本及咸平集卷一上真宗论拣选强壮失信改。
　　【六】又闻相度低下开掘沟渠「掘」，宋本、宋撮要本及上引咸平集均作「决」。
　　【七】其所谋之大上引咸平集作「其所谋者」，寻下文文义，疑当从。
　　【八】此外国所谋之大者也上引咸平集作「此外国所谋之小者也」，寻下文文义，疑当从。
　　【九】庙堂图虑之未精「虑」原作「利」，据阁本及上引咸平集改。
　　【一○】加以自春已来「加」原作「如」，据上引咸平集改。
　　【一一】臣受先帝拔擢「拔」原作「援」，据阁本及上引咸平集改。
　　【一二】充灵州河外五镇都巡检使「充」原作「至」，据宋会要方域二一之一八、宋史卷四九一党项传改。
　　【一三】庆州克胜等军亡没者「没」原作「灭」，据阁本改。
　　【一四】又诏三馆秘阁官宴饯于琼林苑「苑」字原脱，据宋本、宋撮要本、阁本补。
　　【一五】弭患平戎「弭」原作「弥」，据阁本改。
　　【一六】不堕奸计矣「堕」原作「坠」，据阁本改。
　　【一七】明知事实「事」原作「是」，据阁本改。
　　【一八】盖蕃情民意「蕃」原作「凡」，据阁本改。
　　【一九】张咏原作「张永」，据本卷五月甲寅编、宋会要食货二三之二九及宋史卷一八一食货志改。
　　【二○】原州熟户裴天下「裴天下」原作「裴天卞」，据阁本及宋史卷四九一党项传改。
　　【二一】部署司不报「不」字原脱，据同上书补。
　　【二二】又行伍弗整「弗」原作「不」，据宋本、宋撮要本、阁本改。
　　【二三】凡舟十二艘为一纲「十二」，阁本同；宋本、宋撮要本及续通鉴卷二三均作「二十」。
　　【二四】纔踰月「踰」上原衍「及」字，据宋本、宋撮要本及续通鉴卷二三删。
　　【二五】诏削佑之三任「佑」原作「佑」，据阁本及本编上文「太常博士王佑之」、续通鉴卷二三改。
　　【二六】敌悉觽攻东偏「偏」原作「篃」，据宋本、宋撮要本、阁本及治迹统类卷四真宗经制契丹改。
　　【二七】诏在京官物可备二年者勿收市「官」原作「师」，据各本改。按「在京官物」，宋会要食货三七之三作「在京库务物」，「库务物」即「官物」。
　　【二八】上即临问「问」原作「门」，据文义改。
　　【二九】拱圣都指挥使王升「拱」原作「之」，据各本改。
　　【三○】或请合镇定高阳三路兵据冲要「合」原作令，据各本及编年纲目卷六改。
　　【三一】发强壮备城「发」字原脱，据宋本、宋撮要本补。
　　【三二】令雄霸破虏以来互为应援「破虏」原作「破敌」，据宋本、宋撮要本及治迹统类卷四真宗经制契丹改。按破虏军，宋属河北东路，即霸州淤口砦，后改称信安军。清人讳言「虏」，遂改为「破敌」。
　　【三三】朕必就其所长而用之「就」原作「求」，据同上书改。
　　【三四】契丹初压境「压」原作「扼」，据宋本、宋撮要本及宋史卷二八五冯拯传改。
　　【三五】既聚军中山以救望都「中山」原作「东山」，据同上书改。
　　【三六】不尽依拯言也「依」字原脱，据宋本、宋撮要本补。
续资治通鉴长编
卷五十五
卷五十五
　　起讫时间 起真宗咸平六年六月尽是年十二月
　　卷　　名 续资治通鉴长编卷五十五
　　帝　　号 宋真宗
　　年　　号 咸平六年（癸卯，1003）
　　全　　文
　　六月庚申，合内员寮三直为一。
　　诏所在官吏，有规避事任，交斗不协，故为旷失，以幸替移，自今察知，并当劾问谴黜，以戒浇浮。（选举志在十一月，今从实录，与去年九月壬子诏相类。）
　　辛酉，诏河北、河东、陕西转运使副，按行边陲，经度军费，比之他路，甚为劳止，其月俸可给实钱。
　　壬戌，遣使诣河北、河东、陕西近郡，取器甲羡数徙置沿边。
　　发顺安军役卒浚北平寨濠。
　　又以定州蒲阴县当高阳关会兵路，诏葺其城。供奉官、合门祗候谢德权兼掌其事，一日，乘传诣阙求对，且言：「缘边民庶，多挈族入城居止。前岁匈奴犯境，傅潜闭垒自固，康保裔被擒，王师未有胜捷。臣以为今岁戎人必寇内地，今边兵聚屯一处，尤非便利，愿速分戍镇、定、高阳三路。天雄城壁阔远，请急诏蹙之，仍葺澶州北城，浚德清军隍堑，以为备豫。」上变色曰：「此大事，非尔所当言。」德权曰：「臣蒙恩驱策，冒万死求见，愿陛下留意。臣实虑蒲阴工作未讫，寇必暴至矣。」上慰遣之。既而敌果围蒲阴。
　　丙寅，诏陕西诸州疏理系囚。
　　丁卯，以工部员外郎、兼侍御史知杂事刘综为起居舍人、河北转运使。时两河用兵，边事繁急，转漕之任，尤所倚办。综继领其职，号为详练。上眷属甚厚，警急之际，动息须其奏处云。
　　先是，儋州流人洪湛卒于此州调马驿。湛一子偕行，甚幼，州以闻。湛之被罪也，参知政事王钦若亦内自愧，于是白于上。诏给钱二万，官为护丧还本贯。丁卯，因诏命官流窜没于岭南者，给缗钱，听归葬，其亲属州遣吏部送之。
　　丰州瓦薼、没剂、加罗、昧克等族济河，击败李继迁，辛未，赐诏銟之。
　　癸酉，以莫州团练使杨延朗为保州、威虏静戎军沿边都巡检使，代李继宣也。望都之败，契丹剽略郡县，继宣壁徐河，敌觽数十队薄威虏【一】，威虏魏能与战，走之，久而继宣始至。又寇静戎，副使王汀请分兵自将袭贼，继宣不许，虽日出游骑侦贼势，屡徙寨而未尝出战，为能及汀所发。乃诏还，令枢密院问状，继宣自西上合门使、康州刺史责授如京副使。汀先领合门祗候，亦坐落职。（继宣等责降在后日，今并书。）
　　丙子，徙权知天雄军府、西上合门使孙全照为宁边军部署。
　　丁丑，知渭州曹玮言陇山西延家首领秃逋等纳马立誓，乞随王师讨贼，仍请以汉法治蕃部，且称其忠实可使。诏授秃逋本族军主，厚犒设之。
　　玮，彬之次子也。始，继迁叛，诸将数出无功。太宗问彬谁可任者，彬以玮对。时为供奉官，太宗召见，欲除诸司使知渭州，彬固辞，乃以本官同知渭州【二】，数岁即真，累加合门通事舍人【三】。（仁宗实录：曹玮年十九，彬为枢密使，荐玮。按玮生于开宝五年壬子，卒于天圣七年己巳。年十九时，当淳化元年庚寅也。彬自太平兴国八年罢枢密使，真宗即位，乃复入。淳化初，彬实在徐州。传载玮事要亦不详。今且附见，当别考寻修正。）
　　己卯，升石州厅子军为禁军。先是，部署司遣此军巡警北平，道遇寇，踊跃争进，斩捕甚觽，故升其军额以銟之。
　　初，缘边冬衣，常以八月送。勤州防御使、权殿前都虞候刘谦言边城早寒，请促以六月，诏从之。时天武卒有负债杀人，累日，发土得尸于左厢都指挥使高翰营。上怒翰失检察，执见于便殿，谦即前奏曰：「翰职在巡逻及教阅诸军，不时在营，本营事宜责军头。」上为释翰罪。谦，博州人也。（高翰，未见。）
　　庚辰，令京东西、河北、河东、陕西、淮南诸县令知管馆驿使【四】，州勿差往它所。
　　威虏军魏能上言：「军士亡入贼境者，即请没其妻子为奴婢。」上虑其无以自新，乃诏先监其家属，限百日招诱，限满不获，实入贼境者，其妻子论如法。
　　壬午，以威虎十指挥隶虎翼。先是，边兵捍寇，虎翼多胜，盖用劲弩也。时新置威虎，皆材勇之士，故以增之。
　　徙并代钤辖一员率兵屯岢岚军。初戍岚州，以备北戎，控西河。或言地非要冲，不若徙就岢岚，北拒草城川贼路，西援府州，故有是命。
　　癸未，诏：「律令具有明文，法官不能详处，多以狱情轻重列奏取裁，或再令审定，即复更改。一成之制，岂若是耶？自今无得以情理取旨。」
　　丙戌，徙永兴副部署、冀州团练使石普为莫州部署。普献御北戎图，掘坑设险以陷敌马。又上战具，铦锋巨棓，名品非一，亦有普尝用击贼得胜者云。（实录及本传并云：上以普性刚愎，与觽不和，故自永兴徙莫州。按是年六月，真宗裁定防秋图，因欲令普以万人屯莫州，乃是选才而用，不缘与觽不协，故徙屯也。今不取。）
　　内侍右班副都知阎承翰为定州路钤辖，代韩守英也。
