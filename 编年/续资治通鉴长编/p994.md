<!-- { "loadSidebar": true } -->
　　审刑院、刑部言：「宣州民叶元有，为同居兄乱其妻，缢杀之，又杀兄子，而强其父与嫂为约契不讼于官。邻里发其事，州为上请。」上批：「同居兄乱其妻，或强或和，既无证左，又罪人今皆已死，则二者同出于叶元有一口，不足用以定罪。又下民虽为无知，抵冒法禁，固宜哀矜。然以妻子之爱，既罔其父，又杀其兄，继戕其侄，背逆天理，伤败人伦，宜以殴兄至死律论。」
　　又批：「祥符知县唐彀等于城北点集保甲约二千余人，农事方急，未知点集因依。可令提点司具析。」后提点司言：「诏书教大保长先令提举官追集简阅人材，故祥符有此点集。」诏劾祥符官吏，仍戒诸县自今先简大保长，不足，方选家丁及以次人。既而祥符官吏自言受提举教阅官指挥，乃诏免劾。
　　枢密院言：「提举教习马军所教保甲已经阅试，补三班借职五人，三班差使十六人，被带班殿侍九人【一五】，赐银绢六十人。」诏五人充王中正教大保长随行，余分差赴巡检尉下指教长上保丁。
　　辛亥，上批：「泸州蛮事未息，梓夔路钤辖司所奏诸县寨边事，关报异同闲□之语，悉以上闻。虑其间隐晦要切事，或致处分之际有失机会。可约束令自今并须审察事实，节略机要以闻。」
　　高阳关路钤辖、兼河北第十将雷仲言：「臣昨欲举行霸州教阅，不依元结队伍，为副将刘昌序沮止，遂独御中总管司。后来营教已依元结队伍法，有云翼卒胡千辄率觽当教场不唱喏。是日，昌序先入教场，臣后至，恐必有事因。令霸州鞫，百余日未结正，乞委官体量。」上批：「专下转运判官孙迥推究。虑刘昌序欲倾摇雷仲，故导千等抵冒深刑。宜令研穷考讯，必见奸慝所在。」既而迥言昌序实无害仲之意，乃止。
　　梓州路转运司言：「体量乞弟等三月己巳赴纳溪寨立誓归顺，罗个牟村蛮止为收藏乞弟奴婢，有任光秀妄以生南罗个牟村为省地，报王宣以蛮人侵犯，致轻易出兵陷没。缘罗个牟村蛮熙宁七年后方量纳官税，不同省地熟夷纳二税役钱。」诏：「罗个牟村蛮既纳税赋，即是省地熟户。见在图籍，并系熟夷，不委所奏，有此异同。今不独为王宣接战所因，缘系久远地界事。令转运、钤辖司审实以闻。」后逐司奏罗个牟村蛮但量纳税物以羁縻之，实与省地熟蛮不同。（后逐司奏云云，朱本签贴云，以密院取会到修入。墨本无之。）
　　河东经略使孙永举供备副使董中行为岢岚军草城川都巡检。诏：「中行以伎术进，岂宜领边要职任？令别举官。」
　　权发遣司农寺丞、太子中允、馆阁校勘张商英检正中书刑房公事。
　　前绛州团练使、驸马都尉王诜复庆州刺史，听朝参。诜前坐苏轼夺官，蜀国长公主久病，上欲慰主心，故特有是命。及上视主疾，问所欲，主但谢复诜官而已。
　　壬子，御史满中行言：「都水监丞及巡河使臣按行河上，纵吏受贿。而逐埽军司、壕寨人员、兵级等第出钱，号为常例。稍不如数，则推擿过失，追扰决罚。苦于诛求，至借官钱应办。乞体量根究施行。」诏转运判官孙迥体量以闻，后应犯在赦后者，皆根勘论如法。
　　诏前河北路转运副使陈知俭罚铜三十斤，前提点河北路刑狱韩正彦罚铜三十斤。坐河决曹村失备也。
　　甲寅，命翰林学士、权御史中丞李定详定郊庙奉祀礼文，定中辞之。
　　罢群牧行司【一六】，复置提举买马监牧司。
　　入内东头供奉官、泸州勾当公事韩永式乞差熙河都虞候吕昱为指使。上批：「昱本熙河弓箭手，累立战功，补都虞候，近私随韩存宝讨夷贼，本路已作逃亡除籍，故困踬无所归。可与三司军将，令带随行。」
　　代州言，谍报契丹北枢密萧尧昌等引步骑点检缘边铺舍。上批：「敌若止是增饰铺舍，必不遣如此重官，恐尚有理辨团山子以东地界之意，故假此为名。宜下定州真定府安抚司、太原府经略司，速募人伺敌情，仍增边界巡守，及权移异地分内不得力使臣。」后逐司奏言，惟点阅铺舍而已，非有他故也。
　　诏：「衡州茶陵县岁以税米折纳船材，运至潭州造船，公私縻费。自今以所输船材，即本县造船二百艘，转运司出钱佐其费。」从太子中允王子韶、太常博士何琬请也。后又诏民税米听输县，米一石别输船龏钱七十，官为运至潭州。
　　诏潍州防御使克谌、饶州防御使克惧各追一官，罚铜九斤，停朝参、俸给。以遇慈圣光献皇后虞主，坐道旁不起，为礼仪使劾奏也。
　　乙卯，诏候谅闇毕，加上仁宗、英宗尊谥。
　　权御史中丞李定言：「奉行朝廷法令以致之民者诸路监司，而无钩考之法。今御史台分察官司违慢。若推此法以察诸路监司，宜无不可者。以户按察转运提举官，以刑按察提点刑狱，如此则内外官司各勤职事，朝廷法令不至隳废。」从之。（两纪并书诏御史分察诸路监司。）
　　丙辰，诏以季秋择日有事于明堂。
　　丁巳，诏鄜延路经略司缘边随市价增钱鬻盐钞以闻。
　　京东路转运司言，郓州筑遥堤长二十里，下阔六十尺，高一丈。先是，河决曹村，水至郓州城下，明年山水暴至，漂坏城北庐舍。知州贾昌衡、李肃之相继议筑遥堤以捍水患。至是堤成，役夫六千，一月毕。赐诏銟之。
　　诏司农寺改更常平、免役、坊场等事，有干大法者，不得辄下相度，并先奏取旨。
　　己未，资政殿学士、知延州吕惠卿为资政殿大学士，再任。
　　诏故梓夔州路都监、礼宾使王宣，戎泸等州同都巡检使、内殿承制王谨言，泸州江安县驻泊都监、内殿承制郭晏，前泸州管界内同巡检、右侍禁孙中立，都监司指使、三班借职杨永寿，差使王琥，散直盛赟、刘用，押马殿侍张德、李珣、孙宣旦、孙文秀，令转运司致祭，赐其家钱绢有差。护送家属至愿归处，无亲戚者遣使赍骨及财物、赠官宣暣等送其家。赠宣六宅使，谨言、晏并西京左藏库副使，录宣子琥后二人为三班奉职，三人借职。谨言、晏后各一人奉职，二人借职。中立后一人奉职，一人借职。余各一人补下班殿侍。
　　诏监司、提举司有所措置及申请而辄及他司者，论如非所职辄管勾法。
　　陕西路转运使李稷言：「秦州造公使酒给省仓米，庆历中，诏岁毋过千五百石。嘉佑四年后，岁给四千至六千余石。熙宁二年，遂至九千石。自后岁不下八七千石。前后违法官吏亡存相半，未敢推劾。」诏释官吏罪，自今岁毋过四千石。
　　庚申，赐梓州路转运司坊场钱五万缗，绢布各万匹。增备边计。又诏熙河路遇同天节，止令进马二十匹。
　　又诏御史台六察案官二年为一任，以所纠劾官司稽违失职事多寡为殿最，中书置簿以时书之，任满取旨升黜。后中书上刑房所修法注云：「其所纠劾，须朝廷用其言，以断罚人者。」上批：「『人』字下增『或上簿』三字。」（增字，用御集所书。朱本云增「取旨」字，今不取。乃自五月庚午移入此。）
　　上批：「新受供备库使曹谕旧有废疾，未尝出官，故未得俸。既以恩迁，其以俸给之。」
　　诏权御史中丞李定罢判太医局除放欠负，以领察事也。
　　提举福建路盐事贾青上所部卖盐官吏元丰上年岁课，比祖额增羡【一七】及捕获私盐最多，乞优加酬銟。上批：「福建路盐事自蹇周辅承命创法，贾青相继奉行，方尔期年，已见就绪。盗贩衰止，岁课有嬴，东南一方公私所赖不细。贾青近已尝推恩，自余行法有劳官吏可第赏之。」时周辅已擢三司副使。自转运判官王子京而下二十人迁官升任，循资减磨勘年，堂除不依名次、路分注官有差。（熙宁十年六月，周辅除福建漕。八月，徙京东。九月，仍漕福建。元丰元年十月，除发运副使。十一月，以发运副使入为大理少卿。十二月，兼提举福建盐事。）
　　知齐州王临言：「州有灵岩寺，地课几万缗，皆为僧徒盗隐。乞差官监收，每岁计纲上京纳。」诏赐与上清储祥宫。
　　辛酉，增国子监岁赐钱六千缗。初，给外舍生食，人月为钱八百五十，至是增至千一百故也。
　　御史何正臣言：「诸路监司、郡守体量官吏，不待考实，多先乞替罢。刺举之际，岂能无失？其间好恶不公，喜怒以意者往往而有。乞自今体量官吏，有赃状已明，不可留本任者，取旨先替罢，余委别司考察，或俟结正施行。」诏送详定重修编敕所。（朱本云：元行不书。）
　　诏：「非导洛司船辄载商人税物入汴者，虽经场务投税，并许人告，罪赏依私载法。即服食器用日费非贩易者，勿禁；官船附载□箔、柴草、竹木，亦听。仍责巡河催纲巡检都监司觉察。」从宋用臣请也。（三月二十四日。）
　　注　　释
　　【一】非十八以上不得析「八」原作「人」，据宋会要礼三六之一五改。
　　【二】政和三年闰四月二十七日「政」原作「至」，据阁本及宋会要礼三六之一六改。
　　【三】教习马军所「习」字原脱，据本书卷三○二元丰三年二月己未条及注文补。下文四月庚戌条同。
　　【四】贡银香师子一「一」字原脱，据宋会要蕃夷七之三六、清波别志卷中补。
　　【五】进向与北人理办本寨地界「本」原作「木」，据文义改。
　　【六】本司船承揽般载「船」字原脱，据宋会要食货一七之二五补。
　　【七】广信军「信」原作「西」，据宋会要职官六六之一一改。
　　【八】己丑原作「乙丑」，据阁本、宋史卷一六神宗纪、长编纪事本末卷八一奉太皇太后改。
　　【九】左藏库使「使」字原脱，据宋会要职官五四之七补。
　　【一○】于后为兄弟行者「后」原作「后」，据长编纪事本末卷八一奉太皇太后改。
　　【一一】邛部川「川」原作「州」，据宋会要蕃夷五之一五、宋史卷四九六邛部川蛮传改。下同。
　　【一二】安南事以经久省便为佳「佳」原作「准」，据铁围山丛谈卷二改。
　　【一三】有年三十五以下「年」原作「言」，据宋会要职官三二之六改。
　　【一四】按罗苟夷与罗个牟不同原本多讹今改正原脱，据阁本、活字本补。
　　【一五】被带班殿侍九人「九」，宋会要兵二之一七作「四」，并于本句下有「下班殿侍九人」六字。
　　【一六】罢群牧行司「群」原作「郡」，据宋史卷一六神宗纪改。
　　【一七】比祖额增羡「祖」原作「租」，据宋会要食货二四之一九补。
续资治通鉴长编
卷三百四
卷三百四
　　起讫时间 起神宗元丰三年五月尽其月
　　卷　　名 续资治通鉴长编卷三百四
　　帝　　号 宋神宗
　　年　　号 元丰三年（庚申，1080）
　　全　　文
