<!-- { "loadSidebar": true } -->
　　又言：「臣近累章论奏蔡确罪恶，乞正典刑，至今未行，公议沸腾，臣所以不敢循默，辄复紊烦圣听，国体所系，愿留宸断。谨按：确奸贪便辟，险谲阻深，因缘朋党，盗据相位，挟宠用事，公肆矫诬，辜负先帝，人人痛心。若数其罪，诛殛有余，而罢相之日，犹得大学士，出守近郡，则是陛下即位之初，已有大恩于确也。其弟硕为军器少监，盗用官钱以巨万计，赃污狼籍，近时所鲜，自取败没，有司议法，当死无赦。陛下以确之故，特屈常刑，止从羁管，则是陛下再有大恩于确也。确荷国厚恩，身为宰相，亲弟犯赃，明有知情故纵之迹，朝廷曲示包容，不加穷治，以全体貌，但落职移郡而已，是陛下三有大恩于确也。使确少知人臣之义，宜如何感戴。两宫无负于确至矣，而确曾不思此，犹复归怨，不平之气，发于篇咏。蓄异意于太皇，藏祸心于王室，忠臣义士所不忍闻。汉杨恽失位后，有诗曰：『田彼南山，芜秽不治。种一顷豆，落而为萁。人生行乐耳，须富贵何时。』宣帝见而恶之，抵恽显戮。陛下考恽之词，味确之语，抱恨孰深？寓意孰切？可以断之而无疑也。伏望圣慈早赐指挥，依法施行，以快忠义之心，以为奸凶之戒。」
　　安世言：「伏见□处厚缴进蔡确知安州所制车盖亭诗十篇，多涉讥讪【一二】，而二篇尤甚，非所宜言，犯大不敬者。臣按：确得性阴险，立朝奸邪。象恭滔天，有共工之恶；言辨行伪，挟少正卯之才。遭遇幸会，致位宰席，不能正身率下，宣明教化，而纵其弟硕交结髃小，公纳贿赂，盗用官物，不知纪极。闺门之内，奉养豪侈，饮食声色，衣服器玩，肆为奢僭，制踰王公。是时，硕为军器少监，俸入有限，而用度若此，确实同居，岂不知其所来乎？朝廷既不穷治，又贷其弟之死，止以失教为名，出守安陆。天下公论，咸谓罚不能当其罪【一三】，固宜痛自惩艾，图报大恩，而乃不自循省，辄怀怨望，借唐为谕，谤讪君亲。至于『沧海扬尘』之语，其所包藏，尤为悖逆。确自谓齿发方盛，足以有为，意在他日时事变易，徼幸复用，摅泄祸心，跋扈怀梁冀之奸，睥睨蓄魏其之志，此而可舍，国法废矣。伏望陛下察其情理，断以至公，出处厚之奏，付之有司，特行按治，明正其罪，以谢天下。」（安世第一章，四月七日上。）
　　又言：「确之朋党，大半在朝，造播巧言，多方救解，且谓处厚事非干己，辄尔弹奏，近于刻薄，此风寖长，恐开告讦之路。臣窃以为过矣。西汉郦寄，天下谓之卖友，然而摧吕禄以安社稷，前史谓谊存君亲，不以为贬。确之罪恶，固已贯盈，不自循省，肆为讪斥，人神之所共怒，覆载之所不容。处厚外官，虽无言责，见确悖逆不道，发于忠愤，名则出位，情实爱君，取舍重轻，未为无理。惟陛下勿恤浮议，早正典刑，使大奸无幸免之门，朝廷无异日之患，天下幸甚！」（安世第二章，四月十日上。）
　　是日，进呈安世等疏，诏令蔡确开具因依，实封闻奏，仍令知安州钱景阳缴进确元题诗本。（此段并据王岩叟所记增修，岩叟所不记者，亦阙之。王巩杂录云：「宣仁令执政自商量，而处厚复有疏，执政请送确分析。」与岩叟所记略不同。）
　　龙图阁学士、新知杭州苏轼言：「臣近蒙圣恩，哀臣疾病，特许补外。臣窃自维受恩深重，不敢以出入之故，便同众人，有所闻见而不尽言。窃闻臣僚有缴进蔡确诗，言涉谤讟者。臣与确元非知旧，实自恶其为人，今来非敢为确开说，但以此事所系国体至重，天下观望二圣所为，若行遣失当，所损不小。臣为侍从，合具论奏。若朝廷薄确之罪，则天下必谓皇帝陛下见人毁谤圣母，不加忿嫉，其于孝治，所害不浅；若深罪之，则议者亦或以谓太皇太后陛下圣量□大，与天地等，而不能容受一小人怨谤之言，亦于仁政不为无累。臣欲望皇帝陛下降敕，令有司置狱，追确根勘，然后太皇太后内出手诏云：『吾之不德，常欲闻谤以自儆，今若罪确，何以来天下异同之言？矧确尝为辅臣，当知臣子大义，今所缴进，未必真是确诗，其一切勿问，仍牓朝堂。』如此处置，则二圣仁孝之道实为两得，天下有识，自然心服。臣不胜爱君忧国之心，出位僭言，谨俟诛殛。」不报。（轼奏议系此于四月十一日，当考.轼墓志云：「宣仁心善轼言而不能用。轼出郊未发，遣内侍赐龙茶银合，用前执政恩例，所以慰劳甚厚。」此事当考之。）
　　中书舍人彭汝砺言：「臣窃闻□处厚言蔡确作诗语涉讥谤，有旨使确分析。诏令一出，人言纷然。臣夙夜反复顾虑，至废忘寝食，求于义理，未得所处。欲默，则臣苟禄安然，甚负陛下；欲言，未必有补，而身之危先见。然臣既出而事陛下，又名在陛下从官数，分在当言，更不及身谋矣。使臣自谋而安，虽脱人祸，鬼神其舍诸？昧死上狂惑草茅之愚，惟陛下幸察。确备位大臣，习为奸恶，陛下以其被遇先帝，不忍流窜，犹使典大州，帅一路，德至厚也，恩至无量也。确宜恐惧修省，以救罪恶，而言非所宜，靡复嫌忌，此虽童子，犹能知其不可赦。然臣闻之：王者之于万物，其覆之如天，其容之如地，其爱养之如子，一发号出令，必本仁义，是故上下和平，风俗醇厚，阴阳顺时，草木鬯茂。二圣临御以来，言动政事，一无非道。凡人有善，惟恐长养之不至；有恶，惟恐盖覆之不尽。天下闻之，拭目想见唐、虞、成周之太平。今缘小人之告讦，遂听而是之，又从而行之，其源一开，恐不可塞。人有一言，且将文饰之，以为是讥谤时政者；有一笑，且将揣度之，以为包藏祸心者。疑惑自此日深，刑狱自此日作，风俗自此日败坏，却视四顾，未知其所止也。臣闻之：三代之盛，莫如周成王时，其忠厚至于牛羊之吏不践履草木；其次莫如汉文帝【一四】时，其盛至于小人耻言人过失。夫自寒而暑，非一日积也，彼其至此，所由来渐矣。陛下盛德至行，得于天性，其仁厚及物已深，其事见于天下已信，行之不已，其为周甚不难，为汉不足道。今日之举，有识甚为陛下叹息，布于天下，书于史册，其为累甚不细，惟陛下反复思之。确罪戾着于朝廷者众，苟欲废夺，理无不可，何必用处厚言哉？确于臣非有恩，臣所言为陛下计，为天下宗庙社稷计，惟陛下察之。所有令蔡确分析诏书，尚未远布，欲乞出自宸断寝罢，别听候指挥。外人闻之，皆曰：『确之恶如此，陛下容之如此，已出令矣，有言者乃罢之，其从善又如此。』顾岂不韪哉？急于救过，言不能文，苟蒙听从，有补毫发，虽伏斧钺，臣犹甘心。」（彭汝砺奏以四月十三日上，今附见苏轼后。轼奏，据本集，以十一日上，今移入于蔡确分析后。）
　　甲寅，右监门卫大将军士香特换朝请郎，转至左通议大夫止。
　　泾原路经略安抚司请将陇山一带弓箭手人马别置一将管勾，仍以泾原路第十三将为名。诏令本司奏举大使臣二员充训练官，候二年减罢。
　　戊午，诏引进使、忠州团练使、定州路钤辖、知保州曹诵赴阙供职，以客省副使李谅代之。
　　诏陕西、河东、河北转运司广收菽麦，毋与民争籴。
　　礼部言：「经义诗赋进士听习一经，第一场试本经义二道，论语、孟子义各一道；第二场赋及律诗各一首；第三场论一首；第四场子史、时务策二道。经义进士并习两经，以诗、礼记、周礼、左氏春秋为大经，周易、书、公羊、谷梁、仪礼为中经，愿习二大经者听，即不得偏占两中经，其治左氏春秋者，不得以公羊、谷梁为中经。第一场试本经义三道，论语义一道；第二场本经义三道，孟子义一道；余如前。并以四场通定高下去留，不以人数多寡，各取五分，即零分及元额解一人者，听取辞理优长之人。」从之。（初八日、并十九日可考。新纪云：戊午，立试进士四场法。按：二年十一月十二日，已立四场法度。）
　　诏应台察事已弹察后，及一月以上遇赦降者，其稽迟本罪不得原减。从侍御史盛陶言也。
　　尚书省言：「大河东流，为中国之要险。自大□决后，由界河入海，不惟淤坏塘泺，兼浊水入界河，向去浅淀，则河必北流。若河尾直注北界入海，则中国全失险阻之限，不可不为深虑。」诏吏部侍郎范百禄、给事中赵君锡条画以闻。
　　百禄等言：
　　臣等昨按行黄河浊流口至界河，又东至海口，熟观河流形势，并取到沿界河至海口铺寨地分使臣等状，各称界河未经黄河行流已前，阔一百五十步以下至五十步，深一丈五尺以下至一丈；自黄河行流后来，见今五百、四百至二三百步【一五】，深三丈五尺以次至二丈。显是河性就下行疾，自刮除成空而稍深，与前汉书大司马长史张戎之论正相符合。
　　自元丰四年，河出大□，一向就下，夺入界河，行流势如瓴建。经今八年，不舍昼夜，冲刷界河两岸，日渐开阔，连底成空，趋海之势，迅快非常。虽遇元丰七年、八年，元佑元年非常大毁泛涨，而大□以上数百里，终无决溢之害，此乃下流归纳处河川深快之致验也。
　　塘泺虽有限敌之名，而无御寇之实。今之塘水，又异昔时，浅足以褰裳而涉，深足以维舟而济，冬寒冰坚，尤为坦途。如沧州等处，商胡之决，即已淀淤，今四十二年，迄无边寇之警，亦无人言以为深忧。自回河之议起，首以此为辞，是欲动烦圣听。若谓直注北界，失险阻之限，是大不然。何者？大□初决，水未有归，犹不北去；今河流八年矣，入海湍迅，界河益深，诚不宜过虑。设果有此，则中国据上游，北敌岂不虑乘流而扰之乎？
　　自古匈奴入寇之路，朝那、萧关、云中、朔方、定襄、鴈门、上郡、太原、右北平之类，无险而不入，岂塘泺界河【一六】之足限也哉。臣等窃谓本朝以来，未有大河安流合于禹迹，如此之利便者。其界河向去只有深阔，必无浅淀，河尾安得直注北界？中国亦无全失险阻之理。贴黄：「今黄河所经，固有淤淀，盖遇平壤漫滩，行流稍迟，则泥沙自然留淤。若趋深走下，湍激奔腾，则维有刮除，无由淤积。况界河非止为浊水众流所冲刷，加之朝夕两次海潮之所渲荡，必无向去浅淀之理。乞勿上烦圣虑。」（百禄等答诏，据奏矒增入，行状即载使归时，今依实录，附四月十八日。但实录删取大略，欲究河事本末，故详载之。百禄附传大抵因行状，君锡附传尤不详也。得元丰四年诏，已于正月二十八日辨其先后。）
