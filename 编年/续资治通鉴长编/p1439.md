<!-- { "loadSidebar": true } -->
　　给事中兼侍读范祖禹言：「臣伏闻陛下已许文彦博求退，降诏俟至中春议从所欲者。彦博年八十五，爵位已极，惟是得解重任，归休私第，乃其幸也。陛下悯其过老，以其累请而从之，为彦博身计、私计，则可谓美矣，若为朝廷计，则臣请试言之。彦博为相四十余年，历事四朝。仁宗时，平贝州之乱，名闻夷狄。英宗、神宗时【一五】，为枢密相八九年。先帝已加优礼，许其致仕。陛下嗣位复召而起之，鴜藉其威名宿望，以为朝廷之重也。京师及四方军民，久服彦博之名，以为在朝廷必重。向若陛下不复召之，则亦已矣，今既起之，则不可使轻去朝廷。彦博虽老，精力尚强，卧置京师，足以为重，外则西北二方必怀畏惮。夫以四海之大，若常无事，则人人皆可为大臣矣，岂无万一非常之虑哉？彦博在朝，非谓日日有用，鴜备缓急，或有时而用之耳。当先帝之时，足以容彦博闲退，今二圣垂拱，委政大臣，犹宜得老成之人，以服天下之心。诗曰：『虽无老成人，尚有典刑。』言老成之人重于国之典法也。鴜以其经历既多，但问以累朝之事，所知犹胜他人，况其别有所补哉？今旧老惟彦博一人，若去，则其余在朝者，皆是后进，无前辈矣。老者任用之日不久，国家所宜重惜。臣自闻陛下许彦博之去，朝夕思虑，窃谓陛下若欲彦博更得优逸，但听其解军国重事，以太师就第，留之京师，以备访问，不必再除致仕。朝廷有贵老尊贤之美，足以系属天下人心，所得实多。陛下进退元老，臣不当预论议，然臣职在侍从，苟有益于国，不敢不言。惟陛下深留圣意，更赐裁择。其札子仍乞留中。」（据范祖禹集自注札子云：五年正月上【一六】。然所称降诏俟中春从彦博之请，却未见。即政目云：去年十二月二十二日，文彦博乞致仕，奉圣旨中春施行也。）
　　宥州牒：「除塞门屈曲分画，其余比接诸城取直画定，其间地土虽甚阔远，亦割属汉。」（政目正月末事，但板数差错，恐是三月末事，今两存之。三月十八日可考。）
　　注　　释
　　【一】杨晟进等四十三人投降「投」原作「招」，据阁本改。
　　【二】江湖盐未有往外州县般监管押法「盐」原作「监」，据注文改。
　　【三】先帝以维东宫之臣「维」原作「为」，据范太史集卷一九荐士札子改。
　　【四】元不曾改变「曾」原作「会」，据阁本改。
　　【五】垂拱堂按：宋朝廷无「垂拱堂」，而以垂拱殿为皇帝日常治事之所，疑「堂」为「殿」之误。
　　【六】因问尧臣必得贤嗣之言「必」原作「又」，据阁本及上文改。
　　【七】即欲上之「上」原作「立」，据龙川别志卷下改。
　　【八】及仁宗晏驾「晏」原作「宴」，据同上书改。
　　【九】皆归老于洛「皆」原作「富公」，据同上书改。
　　【一○】复上书自列「列」原作「劾」，据阁本、活字本改。
　　【一一】身修而家齐「身修」二字原倒，据阁本及礼记大学乙正。
　　【一二】王正授政之始「始」原作「时」，据阁本及注文改。
　　【一三】择稳便有水泉去处据地利修建「水」字原脱，据宋会要兵二八之三三补。
　　【一四】栈闭盐井「闭」原作「门」，据宋会要食货二四之二九改。下同。
　　【一五】神宗时「神」原作「仁」，据范太史集卷一八乞留文彦博札子、长编纪事本末卷九六用旧臣改。
　　【一六】五年正月上「正」原作「五」，据阁本及上引范太史集注文改。
续资治通鉴长编
卷四百三十八
卷四百三十八
　　起讫时间 起哲宗元佑五年二月尽其月
　　卷　　名 续资治通鉴长编卷四百三十八
　　帝　　号 宋哲宗
　　年　　号 元佑五年（庚午，1090）
　　全　　文
　　二月丙申朔，知郑州、资政殿学士曾孝□知成德军。（政目在正月二十八日，今从实录。）
　　丁酉，三省言，看详财利旧法所乞废罢坊州矾务，令河东转运司认还陕西坊矾课利。诏遣奉议郎舒之翰同逐路转运司相度利害，与户部参酌立法。（看详财利旧法所何日建？）
　　诏罢诸州军通判奏举改官，从殿中侍御史孙升之请也。（升集乃无此章，当检。）
　　龙图阁直学士、中大夫、新知成都府李常卒。
　　是日，都省吏苏安静、时恽许出职。（政目二月二日事，又三月二十六日可考。）
　　戊戌，龙图阁直学士、左朝散大夫、提举灵仙观孙觉卒。
　　己亥，见陷没夏国人一百四十九，以晋州进士邢逢原为本州岛文学，赐袍笏；兵马使【一】、副都头各赐衣带；其军人愿依旧充军者，禁军与近里一般军分职名，厢军归旧军分，如不愿充军者，放归本贯；弓箭手、蕃捉生并依旧指挥职名；敢勇、效用、百姓放归本贯，并给赐衣食、装钱有差。先是，永乐城失守，逢原等为夏人所掠，既遣使诣阙请罪，至是具籍以归。（元年七月八日，四年六月九日、十月二十六日，并今五年三月二日、十八日【二】当考。邢逢原授官，政目在八月十二日，今从实录。）
　　诏都水使者□安持提举开修减水河。
　　吏部言：「皇太妃遇明堂大礼，合奏骨肉恩泽，欲与舅侯偁班行。缘皇太妃奏荐并依皇后例，而侯偁于服纪无入官法。」诏比皇后奏小功、缌麻女之子条补借职。（四年四月二十二日，曾肇、苏轼论侯偁，但云是皇太妃亲属，不云是舅也。）
　　礼部请：「诸陵修饬前一月申太常寺，候差官告毕兴工。神台、诸殿及廊垣五十五工以下，听本陵择日，都监监视。」从之。
　　庚子，溪洞人田忠进、知土毛州莫世忍等九十一人加检校官有差。
　　辛丑，四方馆使李授为引进使，以再任枢密副承旨及三年，故有是命。
　　诏诸王府翊善、侍讲、记室参军请前任俸者听。
　　诏三省、枢密院：「去冬愆雪，今未得雨，外路旱暵阔远，宜权罢修黄河。」从御史中丞梁焘、谏议大夫朱光庭之言也。（实录云：以焘及光庭言东北久旱，河役动觽，恐妨农事，故降是诏。今取二人言章全载之，并附范纯仁云云。）
　　焘言：「臣访闻东北旱气阔远，至今麦未出□，岁事未有丰稔之渐，恐贻圣忧。臣窃虑河事大役，人情劳怨，调夫动觽，妨夺农时，其招灾旱之由，疑亦因此。望圣慈详酌，权令住修河，候秋熟日取旨。如圣意以为然，伏乞批降指挥。中书元定此月十二日兴工，若来日便得指挥，犹未为晚。」贴黄：「如大臣有执奏，即乞宣谕：观如此旱灾，不得不为忧也，思省今来河事，最是摇动觽心，当此灾旱，又夺农时，深为不便，可且权罢。大臣等亦宜忧国，不可但徇偏见。如赐允从，即乞批降中旨，仍传宣催促。或圣意不欲如此，伏望批出臣此章，令疾速施行，更不覆奏，亦乞传宣催促。此事须是陛下特为主张，不惑外议，庶可救东北伤农之患。如降出此章，此贴黄乞留中。」
　　又言：「臣恭闻宣谕已令放夫，直候丰熟日取旨者。十余万生灵，得蒙圣恩，此为陛下盛德之事，天下幸甚。或恐执政大臣别作商量奏禀，不尽放得十六万夫，（十四万差，二万雇。）伏乞传宣催促，尽令放散。其东流及故道见役兵工，令尽拨并北流，修复固护埽岸。如向去缓急，即如圣旨逐旋差急夫，人自无怨。伏望睿慈令中使丁宁传宣，须是于当日内马递行下敕旨【三】，即不为晚，乞留宸念。」贴黄：「方今农作之时，正藉人力，况农家一岁之望，正在寒食前后。今夫役以二月十二日兴工【四】，一月了当，人夫得归，已是三月下旬，耕种违时。当此久旱之际，更重困民力。罢去大役，实慰髃情。」
　　光庭言：「臣闻天人之应，甚于影响，人心和于下，则天意得于上。惟天爱人君之至，每一举动，少违于理，则必有应，庶几感悟，转灾为祥，易于反掌。臣观今日朝廷之上，悉屏奸私，田野之间，悉去烦扰，夷狄面内而干戈不用，刑罚阅实而囹圄屡空，而又二圣忧勤，以致仁覆养天下，宜乎顺气之应，风雨时若，以致百谷丰登。今或未然，自冬涉春，雨雪愆亢，即今几得二月中气，麦麰之望，已可深忧，何朝廷不思其所致之因也？大凡天下之事，不必为，亦不必不为，惟其当而已。昨议修闭大河北流【五】，天下之人皆谓北流就下，不可强使之东，更俟三二岁【六】，观其水势所向，果有太过之势，因而导之，岂不易哉？朝廷审以为是，遂权罢闭北流，而水官元主议者殊不快所欲，盖所欲本在于侥幸朝廷美官，若一切罢去，则遂无事矣。故欲为减水河之策，意在我之前议未为过失，而又不得依旧广占官吏，事权在手，一从私意。臣愚不肖，观古今治乱之阶，未有不由任君子则治，任小人则乱。今修河一事，只因用李伟一小人，去岁已尝决堤口，放涨水，迄无成功，徒使故道益增高仰。今朝廷不察李伟小人，犹用之。且减水河开与不开，殊无利害，设若只留堤口【七】，涨水大则势须自过，何须更役人开浚哉？访闻开浚去处，才开及三五尺【八】，已是泥泞；今若须要开及丈余，则数万人于泥泞中劳苦为无益之事，有伤和气，可为叹息。今闻开减水河人夫尚使四万，又和雇二万人，并兵士应亦不下万人，大率计之，共不下七八万人。以七八万人为无益之役，古者一夫失所，天犹应之，今七八万人矣，致一路骚扰，天岂不悯哉？是以膏泽未降者，窃意在此。臣愚欲望朝廷罢李伟小人职事，悉减修河司官，放罢见役开减水河兵夫，只委都水使者与本路监司并州县官吏将见修护急切埽岸，合役人夫，一面循理施行。如此，则兴事不妄，人情妥安，上天之应，必降膏泽。伏望圣慈特赐睿断施行。」贴黄：「李伟轻佻小人，向倾心事□居厚，残害一路人民；及闻朝廷将责居厚，遂复百端暴扬其恶，以免身过。似此小人，岂可付之修河大事？」又贴黄：「访闻和雇人夫二万人【九】，每人支官钱二百。州县名为和雇，其实于等第人户上配差，除官钱外，民间尚贴百钱，方雇得一夫。凡二万夫，公私之费大约几六千贯。如此枉费，朝廷岂可不察？惟速行罢止。」（密疏三月三日。）
