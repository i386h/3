<!-- { "loadSidebar": true } -->
　　丙寅，祀天地于圜丘。初，谏官张方平言：「郊坛正位褥以黄，配位、饮福褥以绯。自小次至坛上诸位黄道，褥以黄，反踰褥位；执事升避回旋，衣拂神位，请去坛上黄道。又设小次，特起近年，皇帝奠币登献，每降即就而小休，侍从左右辄坐其后，请去之，或但撤帷蔽。」下礼官定：坛上黄道、拜位、饮福改用绯，执事无避；坛下黄道、拜位、解剑、望燎仍旧。设小次，尽去四面帷蔽。及是上不御小次，撤坛下黄道褥，履地而升，易拜褥用绯，坛上绯褥亦不用，载于仪制。本志载此事，但依因革礼少削去繁文耳，然略无诠次，故事或差失，今仍用因革礼改定。不用绯褥，谓坛上也，志乃无「坛上」字，若坛下则固绯褥矣。又按张方平集，此议实出方平，今特录之。
　　大赦，改元。诏蠲陕西来年夏租十之二，麟府州今年夏秋租及来年夏租、保安军今年秋租尽蠲之。
　　诏：「元昊背惠以来，屡求归附，然其欲缓我师，专为谲诈，是以拒而弗授。况河西士民素被王化，朕为之父母，岂不闵伤！自今仰边臣但谨守封疆，精练军伍，非因战斗，毋得枉杀老幼及熏烧族帐。国朝将帅之臣，素有捍边勋名者，委中书、门下求访其子孙，特与录用。今功臣不限品数，赐私门立戟，文武臣僚许立家庙，已赐门戟者仍给官地修建，令有司检详制度以闻。」张方平传云录用功臣后【一七】，加赉戍边守将，功臣立私庙、赐戟，凡九事，皆方平建白。
　　开封府进士，缘外州举人冒贯乡户，致本府人解送全少，其进士两举者，令召命官三人并本县官吏委保，听直赴省试。外州解额，令有司勘会，特与增添。昨言边事试中，授司士参军、文学、长史，年六十以下者，并许赴铨投状，以所试判分三等注权陕西缘边次边近地主簿、尉，如一任无赃私及公罪至徒，除本路正官，或犯公私罪至徒以上，次任依旧。
　　京东淄潍青齐沂徐州、淮阳军并系榷盐地分，近经灾伤，人户贫困，特放通商，止令收纳税钱。两川盐井年深，咸源不发，并有已废铁冶、水硙，而人户虚纳课利；又西川近增盐价，致民乏食，并梓、遂二州遇闰年二税上逐贯添纳闰月税钱，并特与除放。
　　京东密、登二州皆煮海为盐，密州场一，登州场四，南京及□郓曹濮济单、广济七州军食池盐，余皆食二州盐，官自为市，禁民私贩。及淄潍、淮阳等八州军皆弛禁，遂罢密、登岁课，第令户输租钱。其后□、郓皆以壤地相接，请罢食池盐，得通海盐，收算如淄潍等州，许之。自是诸州官不贮盐，而岁应授百姓蚕盐罢给。此据本志附见，正月己未所书可考。又张观传：观以今年十一月庚寅，自澶州徙郓州。旧法，京东通安邑盐，而濒海之地禁私煮。观上言：「利之所在，百姓趋之，虽日杀于市，恐不能止，请弛禁以便民。」岁免黥配者不可胜计。然则□、郓得通海盐，必由观请也，但不得其时尔。
　　癸酉，权置阶州通判一员。
　　乙亥，赐陕西缘边弓箭手、保毅军南郊特支钱。
　　是月，梁适自陕西还，知庆州范仲淹附奏攻守二议曰：「臣窃观西事以来，每议攻守，未见适中。或曰必行进讨，以期平定。臣谓诸路进讨，则兵分将寡，气不完盛【一八】。绝漠风沙，迷失南北，馈运辎重，动有钞掠。贼之巢穴，敻阻河外，非奇将不能袭。至若寇边、常并兵来扰一路【一九】，每有朝旨令入界牵制，其如将帅方略，非有素定，茫然轻进，不知所图，但求虚弱之处，以剽窃为功，既不能大振兵威，复不能少分贼势【二○】，此进讨牵制之无效也。或曰宜用守御，来则御之，去则勿逐。臣观今之守边，多非土兵，不乐久戍，又无营田，必须远馈。久戍则军情以殆【二一】，远馈则民力将竭，岁月挠远，恐生他患，此守御之未利也。臣荷国重寄，曾无寸劳，夙夜营营，冀有所补，而才识迂昧，终无发明，今采于边人而成末议，固不敢谓其可用【二二】，亦不敢望其必行【二三】，在朝廷以觽议参之，择其可否，如无所取，乞赐寝罢。」
　　其议攻曰：「臣谓进讨未利，则又何攻？臣窃见延安之西，庆州之东，有贼界百余里侵入汉地，中有金汤、白豹、后桥三寨，阻延、庆二州经过道路，使兵势不接，策应迂远。自来虽曾攻取，无招降之恩，据守之谋，汉兵纔回，边患如旧。臣谓西贼更有大举，朝廷必令牵制，则可攻之地，其在于此。可用步兵三万，骑兵五千。鄜延路步兵一万二千【二四】，骑兵三千。泾原路步兵九千，骑兵一千。环庆自选马步一万。除官军外，蕃兵更可得七八千人。军行入界，当先布号令，生降者赏，杀降者斩，得精强者赏，害老幼妇人者斩，拒者并力以戮之，服者厚利以安之，逃遁者勿追，疑有伏也，居者勿迁，俾安土也。乃大为城寨以据其地。如旧城已险而增修，非守地则别择要害之处，以钱召带甲之兵、熟户、强壮，兼其功役。昨奉朝旨，令修缘边城寨，臣以民方穑事，将系官闲杂钱，并劝令近上人户以顾夫钱，散与助工兵士充食钱，其带甲兵士翕然情愿，诸寨并以毕功。俟城寨坚完，当留土兵以守之，方诸旧寨，必倍其数。使范全、赵明以安抚之，范全今为骐骥副使、庆州北都巡检。赵明今为东头供奉官、柔远寨都巡检使。必严其戒曰：贼大至则明斥候，召援兵，金汤，东去德靖寨四十里，西去东谷寨八十里，西南去柔远寨八十里。白豹，西去柔远寨五十里，南去庆州一百五十里。坚壁清野以困之；小至则阨险设伏以待之；居常高估入中及置营田以助之。如此，则可分彼贼势，振此兵威，通得延、庆两路军马，易于应援。所用主兵官员使臣【二五】，勇决身先者居其前，王信、狄青、刘拯、范全【二六】、刘贻孙、张建侯。可用策应者居其次，任守信、王逵、王遇、王文、张宗武、谭嘉震、王守恩。使臣中可当一队者参于前后，张信、王进、张忠、郭逵、张怀忠。有心力干事者营立城寨。周美、张璨、李纬、杨麟、刘兼济、张继勋。臣观后汉段纪明以骑五千、步万人、车三千两、钱五十四亿，三冬二夏【二七】，大破诸羌。又观唐马燧造战车，行则载甲兵，止则为营陈，或塞险以遏奔冲。臣以此路山坡大车难进，当用小车二千两。银绢钱二十万，以赏有功将吏及归降蕃部，并就籴刍粟，亦稍足用。环州之西，镇戎之东，复有葫芦泉一带蕃部，与明珠、灭藏相接，阻环州、镇戎经过道路。明珠、灭藏之居，北接贼疆，多怀观望。又延州南安去故绥州四十里，在银、夏川口。今延州兵马东渡黄河，北入岚、石，却西渡黄河，倒来麟府策应。盖以故绥州一带，贼界阻断经过道路。已上三处内麟府一路，臣不曾到彼，更乞下本处访问及画图，即见山川道路次第也。如此取下一处城寨【二八】，平定则更图一处，为据守之策。比之朝去暮还，此稍为便稳。」
　　其议守曰：「臣观西戎居绝漠之外，长河之北，倚远恃险，未易可取。建官置兵不用禄食，每举觽犯边，一毫之物皆出其下【二九】，风集云散，未尝聚养。中国则不然，远戍之兵久而不代，负星霜之苦，怀乡国之望，又日给廪食，月给库缗，春冬之衣、银、鞋，馈输满道不绝。国用民力，日以屈乏，军情愁怨，须务姑息。此中原积兵之忧，异于敌人也。臣谓西戎纵降，塞垣须守【三○】，当务经远。古岂无谋臣？观汉赵充国兴屯田，大获地利，遂破先零。魏武于征伐之中，令带甲之士，随宜垦辟，故不甚劳，大功克举，数年之中，所在积粟，仓廪皆满。唐置屯田，天宝八年，河西收二十六万硕，陇西收四十四万硕。孙武曰：『分建诸侯，以其利而利之，使食其地之毛实，役其人氓之力，故赋税无转徙之劳，徭役无怨旷之叹。』臣昨在延州，见知青涧城种世衡言欲于本处渐兴田利，今闻仅获万硕。臣观今之边寨，皆可使弓手、土兵以守之，因置营田，据亩定课，兵获羡余，中粜于官，人乐其勤，公收其利，则转输之患，久可息矣。且使其兵徙家塞下，重田利【三一】，习地势，父母妻子共坚其守，比之东兵不乐田利，不习地势，复无怀恋者，功相远矣。少田处，许蕃部进纳荒田以迁资酬奖，或量给与价直。傥朝廷许行此道，则委臣举择官员，约古之义，酌今之宜，行于边陲，庶几守愈久而备愈充，虽敌人时为边患，不能困我中国。此臣所以言假土兵、弓手之力，以置屯田为守之利也。然臣观前汉高帝之盛，中有萧、张决胜千里，下有百战之师，以四十万觽困于平城，乃约匈奴和亲。至高后、文、景，代代如之，不绝其好。而匈奴屡变，往往犯塞，杀戮吏民，不胜其酷。至于书问傲慢，下视中国，而人主以生民之故【三二】，屈己含容，不为之动。孝文即位，将军陈武请议征讨，以益封疆，孝文曰：『兵，凶器也。难克所愿，动必耗病，谓百姓远方何？今匈奴内侵，军吏无功，边民父子，荷兵日久，朕动心痛伤，何日忘之？未能消弭，愿且坚兵设候，结和通使，休宁北陲，为功多矣！且无议兵。』故百姓无内外之徭，得息肩于田亩，天下富实，鸡鸣犬吠，鞕火万里，可谓和乐者乎。司马迁以文帝能和乐天下，协于大乐，故着于律书，为后代法。臣谓国家用攻，则宜取其近而兵势不危；用守，则必图其久而民力不匮【三三】。然后取文帝和乐之德，无孝武哀痛之悔，而天下幸甚！」仲淹奏攻守二议，据奏议第九卷末。再奏纳和议云二议在十一月内奏。今附月末。
