<!-- { "loadSidebar": true } -->
　　臣闻君以操柄为重，臣以奉命为恭。柄舍之，则重者反轻；命窃之，则恭者更僭。伏惟陛下念爵赏之典【四】，刑罚之权，虽览髃言，一决宸虑，无委成假借，以开贵近牵制之私。若夫后宫戚里，祈恩丐赏者日月不乏，陛下但当断而不听，以示至公。内省黄门，给事左右，亦宜数加训敕，使思不出位。此皆助阳抑阴之术也。臣闻伯禹三王之长，逢辜引慝；宣王成周之良，遇患侧身。故能感徼神祇，收还威怒，回沴气为太和，化已衰为中兴。陛下览照古今，至详至熟。今变眚日着，中外暴闻，而罪己之问不形于诏书，思患之谋不留于询逮。委远天戒，虚而未答，踰时越月，髃下默然。闲者但引缁黄，晨斋夕呗，修不经之细祀，塞可惧之大变。人且未信，天胡可欺！臣诚至愚，窃恐销伏之闲，未为得计也。伏望陛下不以灾之未应遂为宴安，不以岁之屡丰便忘荒馑，普诏百职【五】，各贡所怀，庶几天下条贯，粲然先见【六】。惟陛下留神省阅。
　　甲辰，雷。
　　丙午，以灾异屡见，下诏求直言，曰：「朕躬之阙遗，执事之阿枉，政教未臻于理，刑狱靡协于中，在位壅蔽之人，具官贪墨之吏，仰谏官、御史、搢绅、百僚密疏以陈，悉心无隐，限半月内实封进纳，朕当亲览，靡及有司，择善而行，固非虚饰。」此诏实录、本纪俱脱遗，独会要有之。宋祁集直言疏注云：正月九日也。会要以为十日，恐误。张方平集所上疏亦云丙午诏书，祁疏乃云伏读戊寅诏书。按正月戊戌朔，无戊寅，疏误也。祁当时上疏必不误，或刊刻讹。缘实录、本纪所以脱遗此诏，当是二月韩琦所言，宰相不肯颁行也【七】。
　　庚戌，命翰林学士丁度等权知礼部贡举。
　　乙卯，大理评事、监在京店宅务苏舜钦诣匦通疏曰：
　　臣闻河东地大震裂，涌水，坏屋庐城堞，杀民畜几十万，历旬不止。始闻惶骇疑惑，窃思自编策所纪，前代衰微丧乱之世，亦未尝有此大变。今四圣接统，内外平宁，神人交欢，兵革偃息，固与夫衰微丧乱之世异，何灾变之作返过之邪。且妖祥之兴，神实尸之，各以类告，未尝妄也。天人之应，古今之鉴，大可恐惧。岂王者安于逸豫，信任近狎，而不省政事乎？庙堂之上，有非才冒禄，窃弄威福而侵上事者乎？又岂施设之政，有不便于民者乎？深宫之中，有阴教不谨，以媚道进者乎？西北羌夷，有背盟犯顺之心乎？臣从远方来，不知近事，心疑而口不敢道也。所怪者，朝廷见此大异，不修阙政，以厌天戒、安民心，默然不恤，如无事之时；谏官、御史，不闻进牍铺白灾害之端，以开上心。然民情汹汹，聚首横议，咸有忧悸之色。臣以世受君禄，身齿国命，涵濡惠泽，以长此躯，目睹心思，惊怛流汗，欲尽吐肝胆，以拜封奏。
　　又见范仲淹以刚直忤奸臣，言不用而身窜谪；降诏天下，不许越职言事。臣不避权右，必恐横罹中伤，无补于国，因自悲嗟，不知所措。既而孟春之初，雷电暴作。臣以谓国家阙失，觽臣莫敢为陛下言者，唯天丁宁以告陛下。陛下果能霈发明诏，许髃臣皆得献言。臣初闻之，踊跃忻抃。旬日，闻颇有言事者，其闲岂无切中时病，而未闻朝廷举而行之，是亦收虚言而不根实效也。臣闻惟诚可以应天，惟实可以安民。今应天不以诚，安民不以实，徒布空文，增人太息尔，将何以谢神灵而救弊乱也？岂大臣蒙塞天听，不为陛下行之，岂言事者迂阔无所取，不足行也？臣窃见纲纪隳败，政化阙失，其事甚觽，不可概举。谨条大者二事以闻：
　　一曰正心。夫治国如治家，治家者先修己【八】，修己者先正心，心正则神明集而万务理。今民闲传陛下比年稍迩俳优贱人，燕乐踰节，赐予过度。燕乐踰节则荡，赐予过度则侈。荡则政事不亲，侈则用度不足。臣窃观国史，见祖宗日日视朝，旰昃方罢，犹坐于后苑门，有白事者立得召对，委曲询访，小善必纳。真宗末年不豫，始间日视事。今陛下春秋鼎盛，实宵衣旰食求治之秋，而乃隔日御殿，此政事不亲也。又府库匮竭，民鲜盖藏，诛敛科率，殆无虚日，三司计度经费，二十倍于祖宗时，此用度不足也。政事不亲，用度不足，诚国大忧。臣望陛下修己以御人，洗心以鉴物，勤听断，舍燕安，放弃优谐近习之纤人，亲近刚明鲠正之良士。因此灾变，以思永图，则天下幸甚。
　　二曰择贤。夫明主劳于求贤，而逸于任使。然盈庭之士，不须尽择，在择一二辅臣及御史、谏官而已。陛下用人，尚未遴择。昨王随自吏部侍郎平章事，超越十资，复为上相。此乃非常之恩，必待非常之才，而随虚庸邪谄，非辅相之器，降麻之后，物论沸腾。故疾缠其身，灾仍于国。此亦天意爱惜我朝，陛下鉴之哉！且石中立顷在朝行，以诙谐自任，士人或有宴集，必置席闲，听其语言，以资笑噱。今处之近辅，不闻嘉谋，物望甚轻，人情所忽，使灾害屡降而朝廷不尊，盖近臣多非才者。陛下左右尚如此，天下官吏可知也。实恐匈奴轻笑中国，宜即行罢免，别选贤才。又张观为御史中丞，高若讷为司谏。二人者，皆登高第，颇以文词进，而温和软懦，无刚鲠敢言之气。斯皆执政引拔建置，欲其缄默，不敢举扬其私，时有所言，则必暗相关说。旁人窥之，甚可笑也。故御史、谏官之任，臣欲陛下亲择之，不令出执政门下。台谏官既得其人，则近臣不敢为过，乃驭下之策也。
　　臣以谓陛下身既勤俭，辅弼、台谏又皆得人，则天下何忧不治，灾异何由而生。惟陛下少留意焉。舜钦本传称，康定中，河东地震，舜钦诣匦上疏，盖误也。康定中，则王随等罢久矣，今据舜钦集，见之此年正月十八日。
　　丙辰，诏曰：「比者善气弗效，阴眚屡见，地大震动，雷发不时。推原天谴之所由，岂吏为贪弛苛虐，使狴牢淹系，而赋调繁急欤？或受赇鬻直，下情壅蔽，以亏和致戾欤？转运使、提点刑狱，其案所部吏以闻。」
　　宋祁又上疏曰：
　　臣闻赏罚操决，天子之权也。奏请可否，以佐上操决，则百度乂宁，一人尊强。窃见陛下临视庶政，深执谦德，不自先断【九】，专委大臣。使大臣人人如嚱陶，家家为后稷，尚且不可，况有托国威而肆忿，寄公爵以植恩者哉。臣请粗陈其要：
　　且如陛下自欲有所拔擢，大臣以为不可，陛下从而罢之。又如自欲有所黜去，大臣以为不可，陛下从而任之。如此，则权常在臣，政不在君，昭然可见矣。陛下何所忌惮而不累加裁诘，遂使中材之人料时之如此，欲自结于朝者还附于权党，欲自徇于公者反入于私门。威柄寖移，人心何系？此将来可虑一也。
　　臣闻忠臣之事君，造膝而言，诡辞而出，所以启心防患也。陛下亦宜隐秘其语，保全其人。傥露主名，则为所议刺者皆切齿而思报矣。兴诽造谤，不退不止。一旦罹患，而后来者传以为戒，皆苟容偷合，背公入党，则陛下虽有盈庭之士，朱紫杂袭，谁肯与权贵立敌进言而取祸哉。此无异挈仇以授奸人，自闭其耳目也。臣比见兹事，以验于前，伏望深思大易失臣之义，无袭春秋阳处父之枉。此将来可虑二也。
　　臣伏惟陛下春秋鼎盛，皇嗣未立，后宫所御，当贯鱼序进，广求螽斯之福。伏望豫示敕诫，诏判贵贱，使上下有制，不相踰越；谗谒毁闲，明垂防禁。数诏后妃，习知谦退和柔之懿，无令僭□得萌其中。此将来可虑三也。
　　谏官、御史本所以选进鲠亮，震肃权纲，为天子之耳目也。今则不然，有势者其奸如山，结舌不问；无援者索疵吹毛，飞文历诋；未及满岁，已干宰司，希兼职而求进秩矣。如此，则宰司有失，谏官、御史谁肯为陛下尽言乎？臣故曰，谏官、御史由宰司之进拔者，非陛下之利也。夫轻授重责，难以得人；但赏不罚，难以肃下。今若令居是官者，终岁不言及言而不当，坐不任职退；挟持私意，有所回匿，而坐故纵诛；不畏强御，议论严正者，陛下自意擢之，无令有司得与。此亦救阿党之一也。
　　传曰：「正其本，万事理。」又曰：「人存则政举，人亡则政息。」苟使天子持柄于上，髃臣事职于下，如臣前所陈者，大猷几务，将交修毕举矣，安有政未臻理，刑靡协中乎？至于海县浩繁，官不悉善，或察廉无状，或贪冒公行，或民穷无诉，或事纷未治。大且抵死，小则远官，案章一下，交手受械，事轻人末，曷足应天变而关国体乎？要之，灾异之发，政教之本，在朝廷君臣之闲耳。
　　臣闻徒善不足为政，徒法不能自行，天之感物，不为伪动。今陛下惕然自反，已降德音，髃臣将毕精极虑，随事纳说，必有可采。伏望朝廷开许施行。然臣尚有所虑者：今臣下准诏，例得献言，言不深切，则事不明白。或恐有昧仪矩，罔识禁忌。论安危则便云「泰山累卵」，指宴饮则直曰「酒池肉林」。伏望陛下纳污含垢，一切裁赦，兼容博听，以取其长，勿令有坐狂言而得罪者，则圣德愈光大矣。
　　庚申，除并、代、忻州压死民家去岁秋税。
　　甲子，赐新知忻州、礼宾副使高继元甲马一匹。
　　上封者言：「自变茶法，岁辇京师银绢，易刍粟于河北，配扰居民，内虚府库，外困商旅，非便。」丙寅，命权御史中丞张观、侍御史程戡、右司谏直集贤院韩琦与三司别议之。
　　丁卯，比部员外郎师仲说致仕。故事，当有一子官。上以仲说尝知金州，失入死罪，特罢之。
　　直史馆苏绅上疏曰：
　　星之丽天，犹万国之附王者。下之畔上，故星亦畔天。精气所感，先示其象。陛下既祗畏天戒，则宜推原其本，而预修其备。若生民之疾苦未复，郡县之刑辟未平者，愿推所以拯□之。在位有背公怀私，害直丑正，相为比周，不顾廉节者，愿思所以惩艾之。据名藩，专使领，有因循亡效；守边防，拥重兵，有方略不闻者：愿议所以更置之。西北诸戎，久恃信好，有强悍自恣，犷骜慢上者，愿求所以伐其谋。左右近习，久处亲信，有狎侮不戒，狃宠怙恩者，愿思所以杜其萌。草泽庶士，有负非常之才，而上不知、知而未用者，愿思所以观其行，尽其能。凡此数者，幸留听而察焉。
