<!-- { "loadSidebar": true } -->
　　己丑，枢密院言：「承议郎、提举熙河兰会路弓箭手李夷行申：招刺之法，先经本府及州军，相去不下三两程，以上往返已是劳费，及将司百端邀阻，有留滞十余日不能拍试，以此多不敢应募。乞除将副在城寨，许赴将副，如帅司州军相近，即于以次近将副处拍试收补。又逃亡空地既不紧行招人，又不速勒租佃，即因此人员可以冒种。兼城寨使臣往往借赁牛具，选择肥田，私自耕种，或收授马料，其为奸弊不可胜言。今欲乞令本城寨将空地分作等第，出榜招人，出租权佃。如逃田内有山石，委是不可耕种者，委提举官相度除放。又阙马人元给到添给地五十亩，依条限半年，灾伤更展半年，如不买到马，即许有马请射。今本路阙马不少，例各经来年岁不曾勾收地土，亦不曾召人租田，使之坐占美地，安肯备钱一半收买马。今欲乞阙马人更不拘收添给地土，据其肥瘠，认定每亩租课，虽在半年限内，亦令送纳，候买到马日除放。又弓箭手初买到马全给官钱，比来刍料翔贵，惮于牧养，往往故有死损。又将出界止拣壮马前去，其阙马瘦人各不随军【一三】，内有一指挥只拣得一二十疋出战者。乞令就近将官并城寨使臣常窃体度，将贫阙不能赡马人许令愿养马者兑养，并赡马地随马给付，即不得兑与人员及有物力顽猾之人。又人员多将钱物借与长行租种地土，及借与牛具耔种，与之合种，分收租课，致长行贫乏，有误出入。乞令所属体访觉察【一四】，违者杖一百，钱物不追。」并从之。（新录删修云：枢密院言，提举熙河兰会路弓箭手李夷行言，乞许弓箭手就城寨将副处招刺，以绝州府往返劳费，及留滞邀阻之弊。又请募人权佃逃田，以绝人员冒种之弊。又请阙马人于添给地，据肥瘠起租，有马即除之。又请贫阙不能赡马之人，许令愿养者兑养，随给赡马地，惟兑与人员者勿许。又请人员以钱物借长行，号为合种者，立法禁止。诏并从之【一五】。）
　　邵龠□虒乞免团结钱监及递铺兵应副泾原。诏罚金十斤。阎令、李譓专提举钱监，先乞团结，令、譓皆应副泾原调发故也。龠□虒不预泾原事，独有此请，因罚之。（布录己丑。）
　　庚寅，军头司引见泾原路擒获西界统军嵬名阿埋、妹勒都逋等共二十七人。诏并特贷命释缚，押赴怀远驿。
　　鄜延奏，乞止以兵五千应副环庆。从之。
　　辛卯，枢密院言河东经略司奏：投来西界伪钤辖耀密滂等，虽无文凭，缘有旧管蕃官指证不虚。诏河东经略司依伪钤辖例补官及支赐。
　　又言，近降朝旨，令章楶相度于南牟外洒水平或秋苇川进筑城寨，将来若于南牟外洒水平进筑了当，其正原自系近里地分，不须枉费财力进筑。诏令章楶相度利害，务要简便。
　　甲午，大食国遣使入贡。
　　乙未，诏吏部守令课绩在优上等，即关御史台严加考察，如有不实，重行黜责。从吏部之请也。
　　河东路经略司言，副总管王文振等诣生界相视得乌龙川、北岭地形险固，堪充守御城寨。诏如委与神泉寨、米脂、葭芦寨缓急声援相接，可以控扼，及有水泉，即及时兴工进筑。（四月十四日赐名神泉，即榆木。孙览墓志云，乌龙距延安之暖泉山二十五里，而榆木与米脂直，于是秦、晋始合，寇不得至麟府。）
　　少府少监分司南京赵君锡卒。
　　是日，曾布言：「章惇、蔡卞施行元佑人，觽论皆为过当。然此岂为诋訾先朝，大抵多报私怨耳。惇、卞初相得，故惇于卞言无不听；及与卞相失，则卞多持其所短，故惇畏之，不敢不从，但陪笑而已，觽莫不笑之。今朝廷政事一出于卞，惇无敢违者。」上曰：「蔡京尤与惇不足。」布曰：「惇于蔡氏兄弟无不畏者，近颇欲屈意求和于京，而京不为之屈，觽尤哂之。宰相每以义理处事，何畏人之有？惇短处多，故不能弹压觽人，人皆不畏之，而未免畏人也。近日外议有一事深以为不平，此乃有实状。陛下昨欲复导洛司堆垛场事，惇力陈以为不可，卞亦然之，觽论亦皆以为不可复。陛下询访知利害，降屈圣意，遂从其请，收还文字，中外称诵圣德，万口一辞。及蔡卞欲复行市易法，而惇不敢遏，仍复以吕嘉问主之，中外汹汹不平，许将亦曾为臣言及此事。市易之害与导洛司无以异，止是熙宁中王安石所主，故卞必欲复行【一六】，导洛乃元丰先帝所行，故无力主之者。以此言之，诚可不平。市易用千五百万本钱得息钱九百万，失陷者乃七百八十万，徒作一大事，一无所得，复行之何益？臣尝以论市易得罪，安石亦罢相，臣亦贬，嘉问亦贬。」上曰：「安石因此罢相。」布曰：「然遂引惠卿为参政，及贬臣，乃惠卿力主之，安石已去位矣。臣立朝至孤寡合，侧目者觽，近日序辰、嘉问之徒经营中伤，无所不至。有李积中者，今日亦上殿，积中与臣有瓜葛，昨在江西为县，人多言其不廉，今知解州朱彦博时为转运判官，不肯荐之，以臣故，但保全之而已。昨既改官，累干臣求差遣，臣答以向为县无廉声，何敢为求差遣，以此怨怒臣。既而周秩举京西运司勾当公事，及为陈次升言知县不当与差遣，遂罢。乃一向毁臣以悦蹇序辰辈，故吕嘉问荐之（嘉问荐积中在去年八月二十六日。）上殿，得提举官。（去年十二月十六日积中除湖南常平。）初欲经营令为御史，欲弹击臣私事，臣苟有罪恶，此辈必不为臣掩蔽，亦不敢冀朝廷□贷，苟有所陈，愿赐推治正名定罪，痛行贬黜。」上曰：「与卿是甚亲戚？」布曰：「积中妻乃臣女婿之姊，常来臣家，臣与之亲旧，一旦干求差遣不得，便毁臣以求合序辰辈，但观此举，其人可知。陛下尝以谓存乎人者莫良于眸子，积中眼目如此，亦可见其人也。」上曰：「安惇言：『欲令臣举积中作御史，臣不敢从。』」布曰：「安惇本非恶人，但畏序辰辈，不敢不附丽尔。陛下擢邢恕作中丞，终不免附此党，既又擢安惇，亦然。盖序辰、嘉问辈凶党甚盛，人人重足一迹，无不畏之者，虽凶焰如此，惟臣不畏之。」布又言：「凶党方炽，善类畏缩，陛下排觽论，擢赵挺之、郭知章辈为从官，然此辈皆畏凶党，不敢有所陈，陛下曾见此辈敢有一言及此党不是事否？以至近日词头亦无敢缴者，可见其畏惧也。然此辈如此，皆未足以称陛下拔擢之意。臣被遇两朝，今日得事陛下，恩眷之厚，臣非不知，昨所以恳求致仕，正谓避此辈尔。臣衰朽疾病，无补朝廷，实有归老山林之意，非如他人顾恋宠禄，为保身之计，亦不敢谗毁他人，以为进身之地，亦不与人争进。然凶党窥伺中伤之意如此，欲陛下知之尔。臣孤拙无一党援，亦终恐难安，臣只俟边事稍见次第，泛使还塞，臣未免再干烦圣听，乞伸前请【一七】。」上笑而已。
　　丙申，诏吏部员外郎孙谔与合入差遣，以元佑诉理有衔冤饮恨之语故也。（谔，邵武军人，杨时志其墓。并三月十一日左肤十一日章但云吏部员外郎与合入差遣【一八】，不云送吏部，后乃送吏部。元符三年十一月五日自司勋为右司。）
　　是日，诏三省、枢密院，有边事处帅臣替移，同取旨。（布录在三月丁丑。）
　　先是，三省欲以泾州与枢密院易思州，与堂吏时恪，从之。曾布因言近邢州韩治满一年，三省再除人，今思州李谅未半年，三省亦再除人，乞立法。上以为当然，遂得旨：「今后互差阙未及一年，不许再差人。」布再对言：「州郡互差阙已立法，臣又尝与三省言，帅臣差除，二府同取旨，至辞恩命，乞差遣、或罢帅别有除授，密院多不预闻。如孙览屡乞差遣，直至欲除林希，方率密院同取旨，亦当立约束。」上然之。既而章惇不可，故止以此条进呈。
　　丁酉，礼部言：「高丽人使乞收买册府元□、资治通鉴。看详册府元□元佑年曾卖外。其资治通鉴难令收买。」从之。
　　翰林学士承旨蔡京言，乞文臣一员同共检详应答泛使文字，欲差正字方天若。从之。又乞同泛使上殿，上问曾布如何，布曰：「京亦曾为臣言，恐泛使奏事，上有对答语，与副使同记。臣答以泛使虽直前奏事，上必不答。」上曰：「若再三有所奏请，如何？」布曰：「亦止是令归驿，说馆伴朝廷必有指挥，恐难便可否其所请。」上然之，遂已。又乞降对答画一指挥，悉如拟定。
　　曾旼奏，泛使萧德崇等到白沟不肯乘递马，欲带北界人马至雄州，如萧禧例。禧当日凡驼畜车乘皆至雄州，德崇已交割畜乘，独欲留人马至雄州，而旼与张赴坚执不从。初，朝旨令从长相度施行，旼既拒之，却有二贴黄，一云理当坚执，一云俟其词婉顺即依从，所贵不失其欢。奏状止云谨奏，而贴黄中却乞朝廷指挥，章惇遂以坚执为是，曾布曰：「但当依前降指挥，令从长相度施行。」许将亦以为当然。上疑之，顾蔡卞以为如何，卞曰：「须虑后来可坚执否，兼恐他云因何待遇不如萧禧。」惇曰：「但坚执，必不能久留，不敢不听【一九】。」布曰：「万一不听，如何？必更奏礏明朝廷，若从之，则是前后三降指挥皆不同，恐失体；若谓彼必不敢不听，陛下信得及否？兼旼曾礏执政，亦曾说与度不可争，不若便从之。今既坚执，又却云欲依从，自是执不定。」上曰：「如此是旼处得不是。」遂如布所奏。
