<!-- { "loadSidebar": true } -->
　　【七】及辞归国「及」下原衍「解」字，据阁本及大典卷一二三○七删。
　　【八】得羡银数十斤「羡」原作「美」，据阁本及大典卷一二三○七，宋史卷三太祖纪、卷二七○董枢传改。
　　【九】瑜决杖流海岛「流」字原脱，据同上书补。
　　【一○】蠲去年逋租原作「蠲去本年赋租」，据阁本及大典卷一二三○七删「本」字，改「赋」为「逋」。按宋史卷三太祖纪：五月「乙酉，诏武冈、长沙等十县民为贼卤掠者，蠲其逋租，仍给复一年。」而本句下文亦谓「仍给复一年」，并可参证。
　　【一一】以雄武三百人戍邵州「雄武」原作「进武」各本均同。按宋史卷一八七兵志禁军上谓干德三年「上御讲武殿，阅诸道兵，以骑兵为骁雄，步军为雄武」；卷二五七李继隆传：「会征江南，领雄武卒三百戍邵州。」事与本编合，因据改。
　　【一二】至潭州之南「潭州」下原有「州」字，据大典卷一二三○七删。按宋史卷二五七李继隆传：「蛮贼数千阵长沙南，截其道。」可证。
　　【一三】具得其实「具」原作「上」，据阁本及大典卷一二三○七改。
　　【一四】处耘之子也「处耘」原作「庆耘」，据阁本及大典卷一二三○七、隆平集卷九与东都事略卷二○李处耘传改。
　　【一五】密陈归命之计「命」原作「顺」，据宋本、宋撮要本、阁本及大典卷一二三○七、长编纪事本末卷三改。
　　【一六】见王师列寨城外「寨」，宋本、宋撮要本及长编纪事本末卷三、宋史全文卷二下均作「栅」。
　　【一七】或马病不饮龁「饮」原作「能」，据宋本、宋撮要本、阁本及大典卷一二三○七、宋史卷二五一符彦卿传改。
　　【一八】西天东印土「西天」原作「西大」，据宋史卷三太祖纪改。
　　【一九】为部下所讼「下」字原脱，据宋本、宋撮要本及大典卷一二三○七、宋史卷二七○侯陟传补。
　　【二○】以公霸为和州刺史「和」原作「知」，据阁本及大典卷一二三○七改。
　　【二一】左监门卫将军王英「门」字原脱，据宋会要蕃夷一之二、辽史卷四七百官志补。
　　【二二】妖言利害「利害」，宋本及大典卷一二三○七并作「切害」，宋撮要本则作「惑觽」。
　　【二三】其辞有云「有」原作「又」，据宋本、宋撮要本、阁本及大典卷一二三○七改。
　　【二四】而此特追感从镒未还时并蒙恤养故耶「特」原作「时」，据宋本、阁本及大典卷一二三○七改。
　　【二五】故五代史及谈苑「故」字原脱，据宋本、宋撮要本及大典卷一二三○七补。
　　【二六】乃密遣使令明于洲浦间多立长木「间」字原脱，据宋本、宋撮要本、阁本及大典卷一二三○七、长编纪事本末卷三补。
　　【二七】会北风甚「甚」原作「顺」，据同上书改。
　　【二八】其觽悉溃「其」字原脱，据宋本、宋撮要本、阁本及大典卷一二三○七补。
　　【二九】以卜人主之遇「卜」原作「悻」，据宋本、宋撮要本及大典卷一二三○七、续通鉴卷八改。
　　【三○】不须多言「须」原作「许」，据同上书及长编纪事本末卷三、宋史全文卷二下改。
　　【三一】曹彬等列三寨攻城「攻城」二字原脱，据同上书及长编纪事本末卷三、治迹统类卷一补。
　　【三二】凡十数人「十数」原作「数十」，据宋本、宋撮要本、阁本及大典卷一二三○七、长编纪事本末卷三、治迹统类卷一改。
　　【三三】郎君不须远适「适」原作「遁」，据同上书改。
　　【三四】臣亦何面目见国人乎「国」字原脱，据宋本、宋撮要本、阁本及大典卷一二三○七补。
　　【三五】洎乃告国主曰「乃」下原衍「以」字，「国」字原脱，据同上书删补。
　　【三六】臣与乔共掌枢务「枢」原作「国」，据同上书改。
　　【三七】洎与乔犹同见国主「犹」字原脱，据同上书补。
　　【三八】洎固不能死「固」原作「故」，据同上书改。
　　【三九】各得其所「所」字原脱，据宋本、宋撮要本及大典卷一二三○七、长编纪事本末卷三、宋史全文卷二下补。
　　【四○】所冠冑坚厚「冑」原作「冒」，据阁本及大典卷一二三○八、宋史卷二五七李继隆传改。
　　【四一】惠民河「河」字原脱，据阁本及大典卷一二三○八、宋史卷三太祖纪补。
　　【四二】赦江南管内州县常赦所不原者「管」原作「营」，据宋本、宋撮要本、阁本及大典卷一二三○八、长编纪事本末卷三改。
　　【四三】始兼漕事「兼」原作「建」，据阁本及大典卷一二三○八改。
　　【四四】大名节度使符彦卿「大名」原作「大明」，据宋本、宋撮要本及宋史卷二五一符彦卿传、卷二六九王祜传改。
　　【四五】发渭州平凉潘原二县民治城壕「平凉」原作「平源」。按寰宇记卷一五一、宋史卷八七地理志，渭州属县有平凉，宋史卷一九○兵志记载此事，亦作「渭州平凉」。「平源」误，今改。
续资治通鉴长编
卷十七
卷十七
　　起讫时间 起太祖开宝九年正月尽太宗太平兴国元年十二月
　　卷　　名 续资治通鉴长编卷十七
　　帝　　号 宋太祖
　　年　　号 开宝九年（丙子，976）（据资治通鉴例，年号皆以后来者为定。武德元年，从正月便为唐高祖武德元年，更不称隋义宁二年。明皇先天元年正月，便不称景云三年。梁开平元年正月，便不称唐天佑四年。按太宗于开宝九年十月二十一日即位，十二月二十二日改元，不俟踰年，与常例不同，今仍称开宝九年。）太平兴国元年（丙子，976）
　　全　　文
　　春正月戊辰朔，御干元殿受朝。
　　辛未，曹彬遣翰林副使太原郭守文奉露布，以江南国主李煜及其子弟、官属等五十五人来献。上御明德门受献，煜等素服待罪，诏并释之，各赐冠带、器币、鞍马有差。时有司议献俘之礼如刘鋹，上曰：「煜尝奉正朔，非鋹比也。」寝露布不宣。煜初以拒命，颇怀忧恚，不欲生见上，守文察知之，因谓煜曰：「国家止务恢复疆土，以致太平，岂复有后至之责耶。」煜心始安。徐铉从煜至京师，上召见铉，责以不早劝煜归朝，声色甚厉。铉对曰：「臣为江南大臣，而国灭亡，罪固当死，不当问其它。」上曰：「忠臣也。事我如事李氏。」赐坐，慰抚之。又责张洎曰：「汝教李煜不降，使至今日。」因出帛书示之，乃王师围城，洎所草召江上救兵蜡弹内书也。洎顿首请死，曰：「书实臣所为也。犬吠非其主，此其一耳，他尚多。今得死，臣之分也。」辞色不变。上初欲杀洎，及是奇之，谓曰：「卿大有胆，朕不罪卿。今事我，无替昔之忠也。」
　　壬申，德音降死罪囚，流以下释之，男子妇人配役者听自便。
　　乙亥，以李煜为右千牛卫上将军，封违命侯。其子弟皆授诸卫大将军，宗属皆授诸将军。
　　丙子，以煜司空、知左右内史事汤悦为太子少詹事，太子太保徐游、左内史侍郎徐铉为太子率更令，右内史舍人张洎、王克贞为太子中允。克贞，新涂人，在江南守道中立，国人称其长者。
　　铉性质直，无矫饰。有卢氏簿谢岳者，铉之故人也。凡铨选之制，年七十即罢去。岳与虢州刺史有隙，奏岳年过，不堪其任。时江南人士爵齿，有司疑者，必质于铉。岳求哀曰：「犬马之齿，公实知之。岳家贫，亲属多，仰俸禄以给，今罢去，即填沟壑，愿公言不知。」铉曰：「我实知而言不知，是欺天也。」卒以实对，吏部遂罢岳官。然故人子弟及亲族之孤贫者来依铉，铉必分俸开馆以纳之。
　　以两浙都钤辖使沈承礼为威武节度使。初围润州，城中兵夜出焚栅，或请往救之。承礼曰：「兵法所谓击东南而备西北者此也。」命士擐甲不动。既而焚栅兵去攻他壁，诸将不设备者悉惊扰，独承礼所部，敌人不敢窥焉。
　　初，卢绛在宣州，闻金陵陷，帅觽趋福建，欲割据岭表。至歙州，刺史龚慎仪闭城拒之，绛怒，攻拔其城，杀慎仪，纵火大略，所过莫不惊扰。传檄至福州，观察判官查元方斩其使。己卯，上闻绛叛，遣其弟袭【一】（未见袭时为何官。）赍诏书招谕之。
　　幸左飞龙院，观卫士射，遂幸北苑，令卫士与契丹使骑射。
　　庚辰，诏幸西京，将以四月有事于南郊。
　　济州团练使李谦溥以疾自隰州肩舆还京师，上遣中使持汤剂就赐之，又遣太医诊视。谦溥累上章纳禄，不许，壬午，卒。上甚悼焉，赙赠加等，葬事官给。
　　癸未，命翰林学士李昉，知制诰扈蒙、李穆等，于礼部贡院同阅诸道所解孝弟力田及有文武材干者凡四百七十八人。及试，问所习之业，皆无可采。而濮州以孝弟荐名者二百七十人，上骇其多，召问于讲武殿，率不如诏。犹自言能习武，复试以骑射，则皆陨越颠沛，上顾曰：「止可隶兵籍耳。」觽皆号泣求免。乃悉令退去，劾本州岛官司滥举之罪。
　　丙申，遣太常丞魏咸熙，于开封府诸县定三等人户税额。咸熙，仁浦之子也。
　　浚洛水。
　　二月己亥，髃臣再奉表请加尊号曰一统太平。上曰：「燕、晋未复，遽可谓一统太平乎？」不许。髃臣请易以立极居尊，上不得已，许之。
　　太子中允高易从、太子洗马商致用判太仆寺，时方议郊禋，俾缮修车辂也。（易从、致用，未见。）
　　庚戌，以宣徽南院使、义成节度使曹彬为枢密使、领忠武节度使。枢密领节度自彬始。山南东道节度使潘美为宣徽北院使。节度领宣徽自美始。侍卫马步军都虞候李汉琼领振武节度使，步军都虞候刘遇领大同节度使，贺州刺史、判四方馆事田钦祚领汾州防御使，东上合门使梁迥领汾州团练使，西头供奉官李继隆为庄宅副使，赏江南之功也。
　　彬归自江南，诣合门进牓子云：「奉敕差往江南句当公事回。」时人嘉其不伐。始，彬之行，上许彬以使相为赏。及还，语彬曰：「今方隅尚有未服者，汝为使相，品位极矣，肯复力战耶，且徐之，更为我取太原。」因密赐钱五十万。彬怏怏而退，至家，见布钱满室，乃叹曰：「好官亦不过多得钱耳，何必使相也。」上爱惜爵位，不妄与人，类此。（会要云彬以平江南故，不罢旄钺，才九月而罢。）
　　凡以检校官兼中书令、侍中、同平章事者，并谓之使相。唐制皆署敕。五代以来，不预政事。朝会，亲王则分班，余官则缀本官，正衙见谢则押班。凡定制除授者，敕尾存其衔而不署，侧注「使」字【二】。
　　上闻吴越王俶将入朝，辛亥，遣皇子兴元尹德昭至睢阳迎劳之。
　　契丹遣太仆卿耶律延宁等来贺长春节。
