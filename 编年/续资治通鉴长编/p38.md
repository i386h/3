<!-- { "loadSidebar": true } -->
　　是冬，唐南都留守建安林仁肇（仁肇，仁翰弟，初见显德二年。）密表言：「淮南诸州戍兵各不过千人，宋朝前年灭蜀，今又取岭表，往返数千里，师旅罢敝。愿假臣兵数万，自寿春北渡，径据正阳，因思旧之民，可复江北旧境。彼纵来援，臣据淮对垒而御之，势不能敌。兵起之日，请以臣举兵外叛闻于宋朝，事成国家享其利，败则族臣家，明陛下无二心。」唐主惧无成功，徒速败，不从。
　　初，宜春人卢绛诣枢密使陈乔献书，乔异之，擢为本院承旨，迁沿江巡检，召募亡命，习水战，屡要吴越兵于海门，获舟舰数百。尝说唐主曰：「吴越，仇绚也。他日必为北朝乡导，掎角攻我，当先灭之。」唐主曰：「大朝附庸，安敢加兵？」绛曰：「臣请诈以宣、歙州叛，陛下声言讨伐，且乞兵于吴越，兵至拒击，臣蹑而攻之，其国必亡。」唐主亦不能用。（二事并据十国纪年。）
　　是岁，诏修四渎庙。寻遣太子右赞善大夫袁仁甫等九人分诣岳渎，督修庙之役。（据会要及礼志，修四渎庙在今年，遣使在明年，并无月日。今并书之。袁仁甫，未见。）
　　始令雅州百丈县置监，铸铁钱，禁铜钱入川。从唐州刺史曹光实请也。（此据本志及会要。）
　　注　　释
　　【一】所举得其实状「其」原作「所」，据宋本、宋撮要本、阁本改。
　　【二】我从军三十年「三十」下原有「余」字，据宋本、宋撮要本及宋史卷二五○张令铎传删。
　　【三】射杀其酋长一人「酋」下原无「长」字，据宋本、宋撮要本、阁本补。
　　【四】建隆三年诏「建隆」原作「建兴」。按宋会要食货三四之一载：「太祖建隆三年三月，监晋州榷矾务、右谏议大夫刘熙古言幽州界有小盆矾，民多私贩，望令禁止。诏自今犯者严断，募人告捉，给赏有差。」本编所注「建隆三年诏」，当即指此。又宋初开宝前无「建兴」年号，原刊误，今改。
　　【五】今依旧录删修「删」原作「册」，据阁本改。
　　【六】所部邑令以罪停其录事史「录事史」，各本同。宋史全文卷二上、宋史卷二五○王审琦传作「录事吏」。
　　【七】有志行原作「有至行」，据宋本、宋撮要本及东都事略卷一一三王昭素传、编年纲目卷二、宋史全文卷二上改。
　　【八】又赐其妻和氏银五十两衣着三千匹宋本作「银二千两，衣着二千匹」。宋撮要本作「银一千两」，阁本作「银五千两」，衣着匹数则均同宋本。
　　【九】勿得广有科市「有」原作「其」，据宋本、宋撮要本及宋史全文卷二上改。
　　【一○】禁藩侯补亲随为镇将「侯」原作「候」，据阁本及宋会要职官四八之九二改。
　　【一一】李托原作「李托」。按新五代史卷六五南汉世家载刘鋹遣李托守韶州以备潘美。同书及通鉴卷二九四后周纪□及南汉主诛锺允章事，均见宦者李托。宋史卷四八一南汉世家并附李托传。本编原作「李托」，应是「李托」之误。又本卷下文十二月戊寅下载辛延渥间道遣使劝南汉主迎降，「六军观军容使李托坚沮其议」；「李托」，各本亦均作「李托」。「托」、「托」盖以音同形似致误，今据改。下同。
　　【一二】死者十七八「八」原作「人」，据长编纪事本末卷四、治迹统类卷一改。
　　【一三】明乃躬擐甲冑「躬」字原脱，据宋本、宋撮要本及长编纪事本末卷四补。
　　【一四】王师九月围贺州「围」原作「团」，据阁本及治迹统类卷一、宋史卷四八一南汉世家改。
　　【一五】满城原作「蒲城」，宋本、宋撮要本均作「满城」。按蒲城宋初隶关西同州，与契丹隔壤。下句出遂城，遂城宋初隶河北易州，西南即满城，均系当时守战之地。宋本是，今据改。
　　【一六】宫媪梁鸾真「媪」原作「监」，据宋本、宋撮要本、阁本及长编纪事本末卷四、九国志卷九改。
续资治通鉴长编
卷十二
卷十二
　　起讫时间 起太祖开宝四年正月尽是年十二月
　　卷　　名 续资治通鉴长编卷十二
　　帝　　号 宋太祖
　　年　　号 开宝四年（辛巳，971）
　　全　　文
　　春正月，王师克英、雄二州。南汉都统潘崇彻来降。（崇彻传云王师过马径，乃降。今从国史刘鋹传及九国志鋹世家，十六日癸丑二州捷奏到。据十国纪年，克二州乃去年十二月，今附正月初。）
　　丙午，诏诸道州县自今并不得更差摄官，凡有阙员，即具闻奏，当旋与注授。前所差摄官皆罢之，职事以见任官权管。
　　丁未，右千牛卫大将军桑进兴弃市，坐监陈州仓受赇故也。
　　辛亥，禁诸场院以课利放债，州县勿为追理。
　　通判阆州、殿中侍御史平棘路冲言：「本州岛职役户负恃形势，输租违期，已别立版簿于通判厅，依限督责。欲望颁为条制。」诏诸州府并置形势版簿，令通判专掌其租税【一】。
　　禁河东诸州民徙内郡者私蓄兵器。
　　戊午，命知制诰卢多逊等重修天下图经，其书讫不克成。
　　癸亥，殿中侍御史刘汝砺分判度支事。
　　开封府捕获京城诸坊无赖恶少及亡命军人为盗并尝停止三百六十七人。诏以其尤恶二十一人弃市，余决杖配流。
　　契丹侵易州，监军任德义击走之。（此事据本纪，实录新、旧并无之。本传亦无，疑即建隆四年三月事，本纪误载于此，今两存之。）
　　是月，王师次泷头，南汉主遣使请和，且求缓师。泷头山水险恶，潘美等疑有伏兵，乃挟其使而速度诸险。甲子，至栅口。乙丑，至马径，（甲子，正月二十七日。此据露布所言，即郭崇岳列栅处也。传云去广州十里，盖误。九国志言栅口去广州才百里，王师所次去栅口又十里。露布言去广州只一程，又言八十里枪旗竞进，当得其实也。）屯双女山，直瞰郭崇岳栅。游骑数出挑战，崇岳本无将才，所将多韶、英败卒，淢志皆尽。植廷晓欲战，崇岳不从，但坚壁自守，昼夜祷祠鬼神而巳。
　　南汉主取船十余艘，载金宝、妃嫔欲入海，未及发，宦官乐范与卫兵千余盗其船以走。南汉主惧，乃遣右仆射萧漼、（漼，未见。案五代史作萧漼，宋史作萧灌。）中书舍人卓惟休（惟休，未见。）奉表诣军门乞降，潘美即令部送赴阙，漼等既入不反，南汉主益惧，复令崇岳戒严。
　　二月丁卯朔，又遣其弟判六军十二卫、祯王保兴率国内兵来距。（此据露布追书。五代史、九国志言保兴率文武官属来降，王师不纳，与露布异。国史鋹传又言保兴来降，为郭崇岳所遏。按崇岳本无淢志，岂敢更遏保兴令不降也？传又言王师进攻崇岳，保兴领觽拒战。然则保兴必不以降出，今止从露布。十国纪年亦云保兴先帅百官迎王师，潘美以南汉主不至不纳，二月一日，南汉主乃使保兴拒战。）植廷晓谓郭崇岳曰：「北军乘席卷之势，其锋不可当也。吾士旅虽觽，然皆伤痍之余，今不驱策而前，亦坐受其毙矣。」庚午，廷晓乃领前锋据水而阵，令崇岳殿后，御其奔冲。既而王师济水，廷晓力战不胜，遂死之，崇岳奔还其栅。潘美谓王明曰：「彼编竹木为栅，若篝火焚之，必扰乱。因其扰乱夹击之，此万全策也。」遂分遣丁夫，人持二炬，间道造其栅。会暮夜，万炬俱发，天大风，烟埃坌起，南汉军大败。崇岳死于乱兵，保兴逃归。龚澄枢、李托与内侍中薛崇誉（崇誉，未见。）等谋曰：「北军之来，利吾国中珍宝尔。今尽焚之，使得空城，必不能久驻，当自还也。」乃纵火焚府库、宫殿，一夕皆尽。（龚澄枢等传皆云王师至白田，澄枢等乃纵火焚府库。世家及十国纪年则云焚府库之明日，王师始至白田。今从世家及纪年。）
　　辛未，王师至白田，南汉主素服出降，潘美承制释之，遂入广州，俘其宗室、官属【二】九十七人，与南汉主皆縻于龙德宫。保兴初匿民间，后乃获之。有阉工百余辈【三】盛服请见，美曰：「是椓人多矣，吾奉诏伐罪，正为此等。」命悉斩之。美以露布告捷，己丑，至京师。（按露布当是行营所作，而扈蒙传乃云：擒刘鋹，蒙草露布称旨，召对滋福殿，赐金紫。则似追为之矣，当考。）庚寅，髃臣称贺，遂赐宴。凡得州六十，县二百十四，户十七万二百六十三。（新、旧录州县户数，与本纪不同，今从本纪。宋史全文吕中曰：以汴梁之地，视江南为近，视岭南为远，何先远而后近耶？盖闻刘鋹奢侈，则曰「吾当救此一方之民」，则先取南汉，所以拯民命。江南亦有何罪，但「卧榻之侧，岂容鼾睡」，则后收江南，所以一天下。）
　　辛卯，赦广南管内州县常赦所不原者。伪署官并仍旧。无名赋敛，咸蠲除之。除开宝三年以前逋租。亡命山林者释罪招诱。吏民僧道被驱率者，官给牒听自便。民饥者发廪赈之。诸军俘获，悉还其主。纵遣刘鋹父祖守坟宫人。俊士奇才，所在询访。修辞挺节，耻仕伪邦者，长吏以名闻。祠宇邱□，悉加营护。（大定录称，平广南用周渭策，然略不见于史，当考。）
　　知制诰卢多逊权知贡举，进士合格者十人。（会要及登科记并系二十四日。熊克九朝通略：进士刘寅等。）
　　乙未，幸飞龙院，赐从臣马。
　　上以令、尉捕贼，先定日限，其已被批罚者，或遂绝意追捕，乃诏：「自今虽限外获贼者，令有司备书于籍，以除其罚，但不得□为勤绩。其累经殿降，法当停免者，不用此制。」（此据本志。新、旧录无之，不得其日。）
　　是月，诸道幕职、州县官阙八百余员，堂帖促流内铨补填。铨司奏近者选人绝少，虽有判成，资序又多相妨。乃诏除已授西川官未赴任并西川前任归明及两经发遣不赴京兼敕赐及第人外，自今日以前罢任诸色选人并特放选，令于南曹投状，判成送铨司依次注拟。
　　三月庚子，禁岭南民买良人黥面为奴婢庸雇取直。
　　辛丑，以萧漼为太子中允，卓惟休为太仆寺丞。
　　乙巳，幸教船池，又幸玉津园宴射。
　　甲寅，殿中丞桑埙责授司农寺丞，坐沿江巡检私茶擅行废买也【四】。
　　丁巳，改岭南思唐州为司明州，雄州为南雄州，天下县以「唐」为名者，皆改之。
　　诏岭南诸州长吏察伪政有害于民者以闻，当悉除去。（王称东都事略：开宝四年三月乙巳，诏曰：「百越之人，久沦虐政，其令岭南诸州长吏察伪政有害于民者以闻【五】，当悉除之。」）
　　诏前代帝王当给民奉陵者各增二户。
　　南宁州蕃落使龙彦□卒。其国人诣涪州，以归德将军武才及八刺史状，请立彦□子汉瑭为嗣【六】。诏授汉瑭南宁州刺史兼蕃落使。
