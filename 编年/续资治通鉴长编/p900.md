<!-- { "loadSidebar": true } -->
　　又诏：「陕西交子法更不行，官吏并罢。已支交子，委买盐官纳换。」先是，措置熙河财利孙迥言：「缘边交子价贱【一五】，商人自永兴军载钱赴秦州以来买贩，多赢官钱。又永兴军、秦州相去不远，商人贪贩交子，少肯买钞，故钱价更减。今以秦州脚户载钱及百姓买卖交钞文字较量【一六】，官支交子比般钱每千折钱二分以上，比未行交子以前盐钞每席减价一千以上。若出交子不已，则官折钱无穷。而朝廷初立法意，本以运钱费多，及向来钱贱，故用交子行钱，兼助钞法。今此运钱既有折耗，又深害钞价，祗足以资兼并商贩之人【一七】。况熙河路将来年计未办，固宜爱惜见钱。」故有是诏。七年六月一十六日推行交子，至此罢。吕惠卿日录【一八】有论交子法三段，今附注此：「熙宁八年八月十三日，进呈皮公弼乞钱收籴事，上曰：『皮公弼奏言交子事，莫却言得是。』余曰：『莫是如此，交子合散于诸州军则是，却是赵瞻要如此。』石曰：『到了妨盐钞。』上曰：『交子自是钱对，盐钞自以盐对，两者自不相妨。』石曰：『怎得许多做本？』上曰：『但出纳尽，使民间信之，自不消本。』佥曰：『始初须要本，俟信后，然后带得行。』余曰：『自可依西川法，令民间自纳钱请交子。即是会子，自家有钱便得会子，动无钱，谁肯将钱来取会子？』石曰：『终是妨盐钞。缘盐每骞凶丰不常，又督察捕盐有缓急，即用盐多少不定，若太多出钞即得，若少出即暗失了卖盐课利，可惜。许以此须多出些钞印，置场平卖。』余曰：『不然，骞虽有凶丰，用盐多少不争多，此不比酒，乃是民间常用之物，纵饶酌中立法，自丰骞所添亦不多，若觉民间渴盐少钞之时，即旋出钞不难，自然钞常重矣。钞常重，即籴价不虚銽矣，故不如少出钞，即以交子行使为便。』石曰：『陕西有铜钱，有折二钱，獘太多，又做交子。』余曰：『昨来为消了私钱多，交子不虚出，留下钱却出交子。』八年九月五日，余曰：『王安石欲废交子，已令检正官做了文字将上，臣且留不看，已做得一文字，待送与安石看，且说交子如文字上所说。』上曰：『交子与盐利自不相妨，岂须废了。今若又废，将来更行不得。』余曰：『此交子与向来不同，向来明于敕上言，候二三年边事平定却依旧，却令人户纳钱换交子，如此怎行得？此回只为赵瞻，只于永兴军置场不便，皮公弼不便与本，又受赵瞻为客人扇惑，人称官无本钱买交子，晓示告捉，却不肯签，似此所在未信，须得一晓事底人，分付此法，与行信后，即可减却虚盐钞，合与盐相对。』上曰：『九折博直是可废，但用见钱与交子籴买，却将客人所收，似衙前重难一般打抹支给。』余曰：『如此极好，须是行得交子信始得，但恐此辈见朝廷议论不同，却有观望，又理会不得，不能如法意推行。』上曰：『须是考校，若是行不如法，未可废法，直须行尽法始得。』余曰：『候与安石商定进呈。』上曰：『好。』八年九月十六日进呈：『添盐钞、废交子事【一九】，只如盐钞，他初来便要添作三百万，文字说得煞过当，臣更与节下方将上。陛下果是不然其说，臣却别与做一副当文字，且就他只作二百二十万。然其实旧钞尚多，终是不便。元初交子只因人说起，陛下说及，适会韩绛亦曾行此事，便商议要行，阿谁人须主张他来？若是宰相道不便，怎行得？却不如罢了。然陛下既见得此段，岂得苟随他？昨来皮公弼、赵瞻极有理会，待报文字得旨。今立法，检正官却做状称无钱行不急之法，是甚玩人言语？臣实时条折分送安石，又送检正做文字，到今未见，此法陛下已尽见，更不须多说。』」又按惠卿于八年九月二十六日云安石欲添盐钞而废交子，惠卿以为不便。即此三段是也。今因废交子并附注此，庶可考究利害之实云。
　　上批：「大军南行，方当盛暑，万里责之征讨，朝廷顾恤，所宜特倍于常，可与添赐钱。候自潭州起发，过岭日，更与特支。」
　　乙亥，诏广南西路经略司，选募峒丁于近便处驻寨，如遇贼，每擒一人，获一级，除依赏格外，更各支绢十疋；如斩获首领，仍具事状取旨。
　　诏：「比者广西军兴，朝廷赐三司、司农、内藏库等钱以供军须。闻湖南、京西等路过军粮草或贱沽直，科扰居民。令提点刑狱、提举司觉察以闻。」
　　诏：「向者是熙河每岁籴军粮二十二万石、马料一十万石，买草八十万束，以本路市易茶盐场息钱并酒税课利充籴本，可举自来籴买次第闻奏，仍更具析违朝旨支公使钱致不足因依以闻。」要见究竟如何。
　　又诏：「安南招讨司经由州县镇用物并官给，毋得假借科率于民。」旧纪于甲申日书，诏安南军所经州县无赋民，即此事。新纪仍系之乙酉日。
　　御史蔡承禧言：「伏睹近日命赵焑为安南招讨使，李宪为之副，外议纷纷，皆云不自二府，此虽陛下择才之明，亦必与大臣商议。又云宪所陈请多不经由二府，径批圣语下诏讨司，此果有之乎？是非之间，臣未易以臆决，风传之事，或难尽信，然若无其由，安得此语？臣职居风宪，义不可隐，苟有闻见，宜悉以陈。臣窃以人君之职在知言，以言任人既难偏用，则先参验其平日之素行，又考察其今日之所能。凡所言所能已先参考，则曰功曰效从可类求。自小官而至大吏，自大吏而至大臣，及夫参预政机，与图枢要，任既重矣，察亦至矣。故古之知治之君，不以疑大臣为嘉言，以择大臣为重事。若夫道不足以简人君之心，行不足以孚天下之觽，所措乘戾，所为谄邪，则敷告外廷，去之可也，杀之可也。至于使居其职，而不贡以所任之事，使充其位，而不责以所行之言，内计定而外言得以转移，近习进而辅政之语得以侵夺，或文符直行而不领属于公府，或论议阴进而不关决于枢庭，则灭裂纪纲，何莫由此。谅朝廷以为事之大者，必须佥谋，已令大臣详论，事之小者不欲迂滞，祗使小臣开陈，或患其宛转而虚有留难，或以其迫急而不暇详问。夫王言之出，尤在谨微，其初小不留神，其后遂为故事。某日某事，稍系政经，已尝不下二府；某日某事，不系国体，何缘却关外司。乐便疾于一时，忘几微于后日。一启其渐，寖难改更。况于边庭，休戚至重。且命大臣者，所以同安危而系休戚者也，今至烦莫若边镇，至重莫若将臣，而有不预焉，则大臣之能知其任者必成自疑，而莫敢安其处矣。既不敢安其处，则同心同德之义亏矣。大臣之罢软者，必曰势位崇极矣，上已为之，而又以言争，则获专权之咎矣。大臣之不胜其任者，必曰此出于圣旨，我何预哉。是与其能者为自疑之端，不才者为容身之地。积此而往，岂国家之利耶？而又君逸臣劳，势自当尔；主忧臣辱，任者固然。未有君宵旰于上而使臣得燕安于其官，主忧劳于中而使臣乃恬怡于下者也。臣不必远引古人，以国朝言之，章圣皇帝责谓李穆：『天旱如此，盈车载幸，于汝安乎？』可谓能知责辅弼之方矣。太祖以王着醉于玉堂而悉逐御史，此可谓能责弹劾之臣矣。盖平日不侵其所职，则后日可责以有成。臣伏睹近世朝廷所以责臣下者至轻，髃臣所以自任其责者犹鲜。二府侵寺监之职，寺监侵外任监司、州县之职。方今之獘，在所革除，岂可相承上下如此。臣恐权纲一紊，拯之则难。臣欲乞除命大臣台谏之外，事无巨细，非经二府者不得施行，其乞不下两府者，悉傅以法。其大臣或可疑若不堪其任者，速令罢免。如二府之论或有异同，陛下总揽其成，裁断其可而后行，庶尽五帝容下之美，大臣无诿上之咎，人人自任其责，君臣之间各尽其道。」承禧章不得其时，今附正月末。李宪罢在二月二日，更须考详，或移见宪罢后。
　　注　　释
　　【一】苏缄遣使诣桂州请救「遣」原作「遗」，据阁本改。
　　【二】自广南西路有边事「自」原作「目」，据阁本、活字本改。
　　【三】又今年正四月御批云「正四月」难解，疑为「正月四日」之误。
　　【四】见议代北疆事文字「代」原作「伐」，据阁本改。
　　【五】河州边备稍得解严「严」原作「散」，据阁本改。
　　【六】辰州涑水纪闻卷一三作「襄州」。
　　【七】人给一顷「顷」原作「项」，据阁本、活字本改。
　　【八】孙构「构」原作「桷」，据宋史卷三三一本传改。下同。
　　【九】及受夏国俸给之人「及」原作「乃」，据宋会要蕃夷六之一二改。
　　【一○】独遣子元还桂州「遣」原作「遗」，据阁本、活字本改。
　　【一一】或见大兵自北南行「南」原作「而」，据阁本及太平治迹统类卷一七神宗平交趾改。
　　【一二】诏赵焑非久至京「京」原作「今」，据阁本、活字本改。
　　【一三】安南招讨司「招」原作「诏」，据阁本、活字本改。
　　【一四】今二景短长不同「今」原作「十」，据梦溪笔谈卷七象数改。
　　【一五】缘边交子价贱「贱」原作「钱」，据文义改。
　　【一六】今以秦州脚户载钱及百姓买卖交钞文字较量「量」原作「重」，据阁本改。
　　【一七】祗足以资兼并商贩之人「足」原作「作」，据阁本改。
　　【一八】吕惠卿日录「日」原作「目」，据阁本、活字本改。
　　【┘九】添盐钞废交子事「废」字原脱，据阁本补。
续资治通鉴长编
卷二百七十三
卷二百七十三
　　起讫时间 起神宗熙宁九年二月尽是年三月
　　卷　　名 续资治通鉴长编卷二百七十三
　　帝　　号 宋神宗
　　年　　号 熙宁九年（丙辰，1076）
　　全　　文
　　二月丁亥朔，广南西路转运司言：「讨伐交趾，差夫极觽，桂州九县籍定保丁止八千五百，附保及单丁客户共九万一千二百有畸。今欲每差保丁两番，即于附保人内差夫一番，各量给钱米，及本司所勾抽官员差使，欲望以官钱犒设。」从之，仍特支公使钱五百千。
　　戊子，观文殿大学士、知许州韩绛知太原府。
　　宣徽南院使、雄武军留后、判太原府郭逵为安南道行营马步军都总管、招讨使、兼荆湖广南路宣抚使，改赵焑为副使，仍罢李宪。
