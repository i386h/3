<!-- { "loadSidebar": true } -->
　　有司请立宗庙，诏百官集议尚书省。己巳，兵部尚书濮人张昭（昭，初见干佑二年。）等上奏曰：「谨按尧、舜及禹皆立五庙，盖二昭二穆与其始祖也。有商建国，改立六庙，盖昭穆之外，祀契与汤也。周立七庙，盖亲庙之外，祀太祖及文王、武王也。汉初立庙，悉不如礼。魏、晋始复七庙之制，江左相承不改，然七庙之中，犹虚太祖之室。隋文但立高、曾、祖、祢四庙而已。唐因隋制，立四亲庙，梁氏而下，不易其法【一六】，稽古之道，斯为折衷。伏请追尊高、曾四代号谥，崇建庙室。」制可。
　　国朝宗庙之制，岁以四孟月及季冬，凡五享，朔望荐食、荐新。三年一祫，以孟冬；五年一禘，以孟夏。其七祀：春祀司命及户，夏祀醦，季夏别祭中溜，秋祀门及厉，冬祀行，惟腊享、禘祫篃七祀。如亲行告谢及新主祔谒，即权罢时享。告日用牢馔，备祀官。
　　镇州言契丹与北汉兵皆遁去。
　　北汉户部侍郎、平章事荥阳赵华罢为左仆射。（华，初见广顺元年。）
　　唐主景遣使诛锺谟于饶州，诘之曰：「卿与孙晟同使北，晟死而卿还，何也？」谟顿首伏罪，缢杀之，亦诛张峦于宣州。（谟流饶州，峦贬宣州副使，去年十月事。）
　　二月乙亥，尊帝母南阳郡夫人杜氏为皇太后。后，安喜人也。
　　司徒、兼门下侍郎、平章事范质加侍中，右仆射、兼门下侍郎、平章事王溥加司空，枢密使、中书侍郎、兼刑部尚书、平章事魏仁浦（仁浦，初见天福十二年，卫州人。）加右仆射，枢密使太原吴廷祚【一七】加同中书门下二品。先是质、溥参知枢密院事，于是皆罢。（吴廷祚，初以宣徽南院使见显德六年，不着邑里。按宋史作范质兼侍中，王溥守司空，魏仁浦为尚书右仆射。考宋制，「兼」与「为」乃实授之词，「守」则资格未及而暂加之词，今概作「加」字，疑有误。）
　　己卯，以天下兵马都元帅吴越国王钱俶为天下兵马大元帅。
　　丙戌，长春节，赐髃臣衣各一袭。宰相率百官上寿，赐宴相国寺。
　　先是，中书舍人安次扈蒙权知贡举，庚寅，奏进士合格者杨砺等十九人姓名。
　　辛卯，大宴于广德殿。凡诞节后择日大宴自此始。
　　前乡贡三传孙兰治左氏春秋【一八】，聚徒教授，其门人有被黜退者，兰乘醉突入贡部，哗不已，下吏案之，壬辰，兰决杖配商州。
　　就赐前司徒窦贞固、（贞固，泉人，初见天福元年）前司空李谷、（谷，汝阴人，初见天成元年。）太子太师侯益、（益，平遥人，初见天成元年。）扈彦珂（彦珂，雁门人，初见干佑元年，不着邑里。）等器币于西京。
　　宋州以归德军旌节来上，诏置于潜龙宅。
　　三月乙巳，改天下州县名犯庙讳及御名者。
　　丙辰，唐主景遣使来贺登极。
　　南汉宦者陈延寿言于南汉主曰：「陛下所以得立，由先帝尽杀髃弟故也。」南汉主以为然，丁巳，杀其弟桂王旋兴。（此据司马光朔记）。
　　吴越王钱俶遣使来贺登极。唐主景复遣使来贺长春节。
　　宿州火，燔民庐舍万余区，遣中使安抚之。
　　壬戌，追尊祖考为皇帝，妣为皇后。高祖幽都县令朓谥曰文献，庙号僖祖，陵曰钦陵；祖妣崔氏谥曰文懿。曾祖兼御史中丞珽谥曰惠元，庙号顺祖，陵曰康陵；祖妣桑氏谥曰惠明。皇祖涿州刺史敬谥曰简恭，庙号翼祖，陵曰定陵；祖妣刘氏谥曰简穆。皇考周龙捷左厢都指挥使、岳州防御使弘殷谥曰昭武，庙号宣祖，陵曰安陵。陵名号谥皆翰林学士、礼部侍郎、兼判太常寺事渔阳窦俨所撰定。俨，仪弟也。（俨，初见显德四年，仪初见开运元年。）
　　有司言国家受周禅，周木德，木生火，当以火德王，色尚赤，腊用戌，从之。
　　癸亥，命武胜节度使洛阳宋延渥（延渥，初见干佑三年。）领舟师巡抚江徼，舒州团练使元城司超（超，初见显德二年）。副之，仍遗书唐主谕意。
　　己巳，以皇弟光美为嘉州防御使【一九】。
　　先是，北汉诱代北诸部侵掠河西，诏诸镇会兵以御之。是月，定难节度使、守太尉、兼中书令李彝兴，言遣部将李彝玉进援麟州，北汉引觽去。彝兴即彝殷也，避宣祖讳改焉。（彝兴，初见清泰二年，此据会要及彝兴本传，事当在此月。）
　　兼判太常寺窦俨上言：「三王之兴，礼乐不相沿袭。洪惟圣宋，肇建皇极，一代之乐，宜乎立名。禋享宴会乐章，固当易以新词，式遵旧典。」即诏俨专其事。俨请改周乐文舞崇德之舞为文德之舞，武舞象成之舞为武功之舞，改乐章十二顺为十二安，盖取「治世之音安以乐」之义，祭天为高安，祭地为静安，宗庙为理安，天地、宗庙登歌为嘉安【二○】，皇帝临轩为隆安，王公出入为正安，皇帝食饮为和安，皇帝受朝、皇后入宫为顺安，皇太子轩悬出入为良安，正月朝会为永安，郊庙俎入为丰安，酌献、饮福、受胙为僖安【二一】，祭文宣王、武成王同用永安，藉田、先农用静安。夏四月癸酉，诏俨所定付有司行之。俨复请僖祖室奏大善之舞，顺祖奏大宁【二二】，翼祖奏大顺，宣祖奏大庆，并从之。
　　铁骑左厢都指挥使王彦升夜抵宰相王溥私第，溥惊悸而出。既坐，乃曰：「此夕巡警困甚，聊就公一醉耳。」然彦升意在求货，溥佯不悟，置酒数行而罢。翌日，溥密奏其事，上益恶之，丁丑，出彦升为唐州团练使。唐本刺史州，于是始改焉。
　　契丹入侵棣州，刺史河南何继筠追破其觽于固安，获马四百匹。（此从本纪。按继筠本传则在禁盗马之后，二年十月始禁盗马，必继筠传误也。继筠，福进子，初见显德二年二月。福进，初见天成元年，太原人也。今继筠传乃云河南人，不知何故。）
　　昭义节度使、兼中书令太原李筠，（筠，初见天福十二年七月。）在镇逾八年，恃勇专恣，招集亡命，阴为跋扈之计。周世宗每优容之。及上遣使谕以受禅，筠即欲拒命，左右为陈历数，乃僶俛下拜。既延使者升阶，置酒张乐，遽索周祖画像置厅壁，涕泣不已。宾佐惶骇，告使者曰：「令公被酒，失其常性，幸毋怪也。」北汉主知筠有异志，潜以蜡书诱筠，筠虽具奏，而反谋已决，筠长子守节涕泣切谏，筠不听。
　　上手诏慰抚，因除守节为皇城使。筠遂遣守节入朝，且伺朝廷动静，上迎谓曰：「太子，汝何故来？」守节矍然，以头击地曰：「陛下何言！此必有谗人间臣父也。」上曰：「吾亦闻汝数谏，老贼不汝听，不复顾藉，故遣汝来，欲吾杀汝耳。盍归语而父，我未为天子时，任汝自为之，我既为天子，汝独不能小让我耶？」守节驰归，具以告筠，筠谋反愈急。癸未，执监军亳州防御使周光逊、闲拨使李廷玉，遣其教练使刘继冲及判官孙孚（筠诛，孚以效顺故，授屯田郎中，不知何许人。）送于北汉，纳□求援。光逊，德威之子；（德威，初见光化元年。）廷玉，嗣昭之孙，（嗣昭，初见干宁四年。）皆有旧第在晋阳，北汉主俱释之，厚赐遣还第。筠又遣兵袭泽州，杀刺史张福，据其城。
　　从事闾邱仲卿说筠曰：「公孤军举事，其势甚危，虽倚河东之援，恐亦不得其力。大梁兵甲精锐，难与争锋。不如西下太行，直抵怀、孟，塞虎牢，据洛邑，东向而争天下，计之上也。」筠曰：「吾周朝宿将，与世宗义同昆弟，禁卫皆吾旧人，必将倒戈来归。况吾有儋珪枪、拨汗马【二三】，何忧天下哉。」儋珪，筠爱将，善用枪。拨汗，筠所畜骏马也。
　　乙酉，幸玉津园，遣使分诣京城门，赐饥民粥。
　　丙戌，命中使浚蔡河，设斗门以节水【二四】，自都城距通许镇。
　　以客省使万年张保绩为卫尉卿、判客省合门事。保绩在合门前后四十年，宣赞词令，听者皆耸，侪辈推其能，累使藩方，不辱君命，历事六朝，未尝有过，故特宠之。（保绩，初见显德四年。特宠之，此据会要，且云事在建隆中。本传云国初迁卫尉卿，不得其月日。又云从征李筠，以足疾留河内，因得长告，三年十一月卒。按此，则其迁卫尉卿必在征李筠之前矣，今附见。）
　　昭义反书至，枢密吴廷祚言于上曰：「潞州岩险，贼若固守，未可以岁月破。然李筠素骄易，无谋，宜速引兵击之，彼必恃勇出斗，但离巢穴，即成擒矣。」上纳其言。戊子，遣侍卫副都指挥使石守信、殿前副都点检高怀德帅前军进讨。上敕守信等曰：「勿纵筠下太行，急引兵扼其隘，破之必矣。」（石守信等出军，正史在戊子，实录在癸巳。戊子，四月十九日；癸巳，二十四日，今从其近者。）
　　是日，大宴广德殿。
　　丙申，命户部侍郎寿阳高防、兵部侍郎阳曲边光范并充前军转运使。（防，初见天福十二年。）
　　上召三司使清河张美调兵食，美言怀州刺史马令琮度李筠必反，日夜储偫以待王师。上亟令授令琮团练使。宰相范质曰：「大军北伐，方藉令琮供亿，不可移他郡。」戊戌，升怀州为团练，以令琮充使焉【二五】。令琮，大名人也。（张美，初见显德二年。）
　　五月己亥朔，日有食之。上降服出次，百官各守其司。
　　庚子，命宣徽南院使高唐昝居润（居润，初见显德二年。）赴澶州巡检，殿前都点检镇宁节度使慕容延钊、彰德军留后太原王全斌（全斌，初见天成元年。）率兵由东路与石守信、高怀德会。
　　辛丑，以洺州团练使博野郭进为本州岛防御使兼西山巡检，备北汉也。
　　北汉主遣内园使李弼（弼，未见。）以诏书、金帛、善马赐李筠，筠复遣刘继冲诣晋阳，请北汉主举军南下，己为前导。北汉主将谋于契丹，继冲道筠意，请无用契丹兵。北汉主从之，即日大阅，倾国自将出团柏谷，髃臣饯之汾水。左仆射赵华曰：「李筠举事轻易，事必无成，陛下扫境内而赴之，臣未见其可也。」北汉主瞋目谓华曰：「朕志已决，卿安能知其必无成耶。卿有长策，顾当何如？」华未及对，北汉主拂衣上马。行至太平驿，筠身率官属耆老迎谒，北汉主命筠赞拜不名，坐于宰相博兴卫融之上，（融，初见广顺元年。）封西平王，（正史作西平王，刘恕十国纪年亦作西平王，路振九国志及五代史作陇西郡王，今不取。）赐马三百匹及服玩珍异甚觽。筠所献亦略与所赐等，及文武大臣皆有赂。
