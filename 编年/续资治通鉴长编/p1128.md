<!-- { "loadSidebar": true } -->
　　【一五】受朝旨两项不依条录报「项」原作「顷」，据阁本改。
　　【一六】于是鬼章之势孤「孤」原作「憯」，据铁围山丛谈卷二改。
　　【一七】臣克谨据神宗国史「神」字原脱。按：此处所记乃神宗时事，熊克南宋初年人，所据当为神宗国史，故补。
续资治通鉴长编
卷三百五十
卷三百五十
　　起讫时间 起神宗元丰七年十一月尽是年十二月
　　卷　　名 续资治通鉴长编卷三百五十
　　帝　　号 宋神宗
　　年　　号 元丰七年（甲子，1084）
　　全　　文
　　十一月丁酉朔，诏筑诚州上诚、天村、大由三寨，从湖北钤辖运司请也。
　　泾原路经略使卢秉言西贼入静边寨，队将借职白玉、蕃部落军使李贵战死。诏录玉子一人、贵子二人。（新纪：夏人寇静边寨、队将白玉、李贵死之。旧纪不书。）
　　又诏泾原、熙河兰会路「赏功宣告」入急递以往。
　　戊戌，诏卢秉措置御贼兵将有劳，降诏銟谕，赐带马及银绢五百。初，贼遣黠酋仁多埚丁将举国入寇，秉团兵瓦亭，分遣彭孙、姚雄率师驻静边。俄报贼犯熙河定西城，秉遽麾瓦亭全师，遣姚麟夜趋静边，且指贼来路曰：「吾凌晨坐得捷报矣。」麟中夜至静边。黎明贼至，惊曰：「王师天降也！」彭孙等遽击之，觽大溃，斩获甚觽，仁多埚丁死于阵。有识其衣服者，诸将请以闻，秉曰：「诸将上功多恨不实，吾可以疑似要赏耶！」既而牒者言，所杀真仁多埚丁也。（通略：蔡绦丛谈曰：「嘉勒氏盗有青唐，自董□死，其子弱，髃下争强，遂大为边患。」）上遣中贵人取所获器甲以献【一】。（此据卢秉传。然秉乙未日奏杀贼首领仁多埚丁，称彭孙、郭振措置精审，姚麟等虽不见贼，总兵张大声援，而本传乃以杀仁多埚丁为姚麟等功，恐误也。今改修云姚麟中夜至边，黎明彭孙等遽击贼，庶于乙未所奏不相抵梧。奏状要可信也，更须考详。）
　　己亥，著作佐郎邢恕言：「官制：史馆掌修撰国史、实录之事，其属有日历所。比废编修院归史馆，又崇文院未罢日，史馆有主判官，昨以官制罢主判，则掌国史、实录、修纂日历、诸司关报、时政记鎫归秘书省国史案，长、贰、丞与著作同领签书，即难别有日历所。乞诸司关报但称秘书省勘会【二】，日历长、贰、丞不与修纂，时政记、起居注并于著作所开拆，入库封锁。」诏自今后诸司关报文字并称秘书省国史案【三】，时政记、日历事非编修官不与。
　　诏陕西、河东诸路：西贼举国入寇一路，如昨犯兰州之北，方得关报余路牵制，不须豫差定军马常在极边；其余抄略，止依例互相关报。
　　诏：「增差广南东路钤辖张整为广西钤辖，驻桂州。其广西上供钱，禁军阙额钱米，并令桩留。其常平免役□剩，经略司和籴、度僧牒钱，缓急并奏听支用。」从知桂州苗时中请也。（十二月六日。）
　　庚子，枢密院言：「准朝旨：泾原路差赴城、寨、堡、镇防秋卒，比之诸路早发，并与特支，其常例差发者不给。泾原路经略司误比类该说，不尽指挥给渭州防秋府界第四将。」诏转运司劾罪，已支钱更不拘收，勒干系人均备。后经略使卢秉言误给钱乞独坐罪。诏秉罚铜二十斤，劾俸罪均备指挥不行【四】。（十月三日可考。）
　　辛丑，诏：「承务郎及使臣以上致仕，尝以战功迁官者，俸钱、衣并全给；余历任无公私罪事理重及赃罪，给半；因过犯若老病体量致仕者不给；非战功而功状显著者奏裁。」（旧纪书：诏致仕官俸，有战功者全给，无赃罪、公私罪重者给半，绩效尤异，虽非战功奏裁。新纪不书。）
　　尚书省言：「大理寺断潞州民王德与弟亮妇程奸，造意与程谋杀亮死。程案问从故杀处死，德减死流二千里刺配。按王德不应用程为首减等。」诏大理寺断官罚铜十斤，余干系官各八斤，刑部干系官吏各六斤。
　　壬寅，管勾熙河兰会经略司机宜文字穆衍言：夏人入朝，乞杀礼待之，使董□无校量轻重之别。不报。（穆衍，河中人，绍圣二年十二月有传。）
　　提点江浙等路坑冶铸钱胡宗师言：「信州铅山县铜坑发，已置场冶，乞借江东提举司钱三十万缗，以铸新钱，息二分还。福建、二浙有铜坑处准此。」户部言宗师言皆可推行，诏借江东提举司钱十五万缗，以所铸钱还，所乞福建、二浙借钱不行。（朱本削去。）
　　甲辰，诏使高丽两番，都辖以下，涉海有劳，各迁一资。
　　中书省言闻开封府大理寺禁系甚多。诏令刑察御史与刑部郎中速往点检，趣结绝。
　　河东经略使吕惠卿言：「马数倍少，若依旧条，买不入，望许河外诸将下马比旧等尺短五分以下堪被甲者结价填阙，候事平依旧条。」从之。
　　熙河兰会路制置司言：「昨西贼犯定西城，两监押并熨斗平侍禁阎佶将护人马照应【五】，内伤中获级及战死禁军等百九人，已赏三十人，乞推恩；内定西城监押李中、寇士元不审贼势斗敌，损折人马，又缘皆见敌死战，又有斩获，乞以功补过。」并从之。
　　夏国主秉常遣谟固咩迷乞遇赍表入贡【六】，其表曰：秉常辄罄丹衷，仰尘渊听，不避再三之干□，贵图溥率之和平。况夏国累得西蕃木征王子差人赍到文字，称南朝与夏国交战岁久，生灵受苦，欲拟说话，却今两下依旧通和。缘夏国先曾奏请所侵过疆土，朝廷不从，以此未便轻许。于七月内再有西蕃人使散巴昌郡、丹星等到夏国称，兼得南朝言语，许令夏国计会，令但差使臣赍计会表状，西蕃国自差人赴南朝前去。窃念臣自历世以来，贡奉朝廷，无所亏怠；至于近岁，尤甚欢和。不意憸人诬间，朝廷特起大兵，诸路见讨，侵夺却疆土城寨；自此构怨【七】，岁致交兵。今朝廷示以大义，特赐还夏国疆土城寨，伏望皇帝陛下开日月之明，扩天地之造，俾还疆土，通遐域之贡输；用息干戈，庶生民之康泰。傥垂开许，别效忠勤。」上即录本以付李宪。仍诏宪，详其来文，乃不移前请，兼言董□使人招徕，及妄言朝命许其通使之意，与阿里骨期望本情，大段草略不同，可因其使来，详开谕之。（朱本增入，新本削去。）
　　乙巳，著作佐郎邢恕守职方员外郎。（特书此，为十二月戊辰蔡确事。）
　　刑部言：「知汝州中大夫蒲宗孟已满一期。宗孟前执政，未敢准待制以上条检举。」诏自今执政官罢黜及期，中书省检举取旨。
　　诏每岁赐钱二百万缗，付熙河兰会路边防财用司充经费。
　　丁未，宝文阁待制、权知开封府蹇周辅试中书舍人。周辅治开封府数月，中丞黄履言周辅揽权归己，留事不决，非剧烦之才【八】故丑j。
　　中书舍人蔡京为龙图阁待制，权知开封府。
　　诏应武举及试出身【九】，并依进士试大义一场，第一等取四通，第二等取三通，第三等取二通，并为中格。从司业翟思、朱服所定也。
　　宣德郎、太学博士邵材为监察御史。材，宜兴人。上临朝甚肃，初赐对者，往往震慑，不称旨。材入见延和殿，雍容占奏，因曰：「去岁郊祀【一○】，臣以太学博士陪祀事，陛下至太庙及圜丘执礼甚严。陛下临天下将二十年，而秉心愈小，事天地宗庙愈恭，此盛德也。然成天下之大业【一一】，亦在于持久不倦耳。」上首肯之。（崇宁四年闰二月有材传，此据传增入。）
　　河东经略使吕惠卿言：「近支末盐钱十三万缗【一二】，赴本路籴买。复准户部符给钱银、绸绢钞入中不行，乞于在京桩管见钱，从本司出钱籴买。或令人入便，其户部钞见在本司。」而河东转运副使孙览亦言：「本司科秋税粮草，经略司令民折纳钱，如朝旨许理经略司以支移粮草折纳，即乞令经略司一面管认应付本司支移年计粮草。」诏并依惠卿所请，已出钞令户部收毁，其经略司所纳转运司支移年计粮草，本司依数管认应付，余令转运司计置。
　　戊申，广南东路转运副使高镈言：「本路卖盐场务多亏欠，欲依六路盐法，就差逐州管勾官为盐官，考校功过赏罚。乞令提点刑狱兼提举盐事。」从之。
　　己酉，中大夫、知汝州蒲宗孟为资政殿学士、知亳州。
　　辛亥，冬至，不视朝。
　　乙卯，太白昼见。（两纪并书。）
　　资政殿大学士降授正议大夫吕公着复光禄大夫。公着先坐知定州日违法差禁军防送罪人降官，满一期也。
　　礼部乞诸州不置学官处，委转运司选官，及生员多可置教授，申本部下国子监审察。从之。
　　丁巳，宝文阁待制蹇周辅试刑部侍郎。周辅以衰耄废学，免中书舍人，故有是命。
　　如京副使姚雄为庄宅副使，内殿崇班姚古为供备库副使兼合门通事舍人，西头供奉官姚评转一官，减磨勘二年，为合门祗候；东头供奉官彭孝义为西京左藏库副使，内殿崇班孙文显、东头供奉官李赟、左侍禁彭杰并为内殿承制；余迁官减磨勘年有差，凡四百九人，内诸军以功次赐绢。卢秉第上西贼入静边寨杂功也。
　　中书省言：「元丰二年，提举茶场李稷以息税五十万缗为额，后陆师闵奏，自立额后，连岁增羡，迄今七年【一三】以百万缗为额，未知虚实。」诏榷茶司具自二年立额后，至六年所收息税有无增剩及支费数以闻。本司具数上，乃下刑部驱磨。其旧封桩及见在钱，并令交割与陕西逐路常平司封桩。
　　大理寺上太府少卿□安持诬奏宰臣蔡确弟硕令干吏张庆承认赊欠官钱人朱申罗钱未纳案。安持应私罪徒二年。蔡确言：「安持本缘臣家事，乞特□赦。」诏安持免勒停，增差监曹州酒务。（御集载此事差详，今附见。军器少监蔡硕奏：曾令本家宣借张庆买罗计价二百贯，约今年正月还，未还，准抵当所公文称，其钱合赴官送纳。臣已令张庆赍钱送纳了当，却准太府寺差人捉领张庆与元卖罗人一处禁勘。伏缘太府少卿□安持，昨为相州公事，系臣兄根治，安持所坐尤重。卖罗人合催纳官钱甚多，何独于臣乃要根鞫？欲望送不干碍官司尽理根究。御批：宜令开封府审行根究，如所欠钱委已送纳了足，其太府寺勾到剩员张庆，即画时簄放，仍契勘本司同犯上件所欠官钱人，如不曾，勾勘本寺官吏用情违法状闻奏。元丰七年九月十七日下。）
　　京东路都转运使□居厚奏：「元丰七年分支过盐息钱一十五万贯九百八十三文，买到绢一十三万六千六百六匹，起赴泽州保甲司交纳外，欲乞今后每年酌中认绢一十三万匹为额，以盐息钱从本司计置，及依已得朝旨兑到转运、提刑、提举司管诸般绢帛，展限一月到泽州，余并依元降指挥。」诏所乞展限不行，余依奏。（实录甚略，今用密记。）
