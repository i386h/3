<!-- { "loadSidebar": true } -->
　　年　　号 太平兴国七年（壬午，982）
　　全　　文
　　春正月壬寅，诏翰林学士承旨李昉等详定士庶车服丧葬制度，付有司颁行，违者论其罪。
　　甲寅，以右卫大将军侯赟知灵州。赟既至，按视蕃落，犒以牛酒，戎人悦服，部内甚治。在朔方凡十年，上虽念赟久次，而难其代者，赟竟卒于治所。
　　初，太祖免潭州岁所调纸十年。期满当征，州言民饥，愿埙丰岁乃输，诏并除之。
　　二月丙寅，以江州星子县为南康军。
　　庚午，丰州大首领黄罗并弟乙蚌等以良马来贡。
　　诏开封府：近者蝗旱相仍，民多流徙，宜设法招诱，并令复归，满百日不至，其桑土并许他人承佃，便为永业。
　　宣徽北院使、判三司王仁赡掌邦计几十年，恣下吏为奸，怙恩固宠，莫敢发者。又起范旻等狱，坐贬黜者十余人，皆上南府时勋旧戚里用事吏，故中外益畏其口。会左拾遗南昌陈恕与兵部郎中宋琪同判勾院，其僚数人率以皦察不畏强御自任，因议本司事，有不协者，互持短长。及造朝，恕独出班具奏，上诘之，恕词辨蜂起，仁赡屈伏，上怒甚。
　　辛未，仁赡罢为右卫大将军；琪与度支判官、兵部郎中雷德骧，盐铁判官、金部郎中奚屿，并责本曹员外郎；户部判官、户部员外郎王遹责授太常博士。以给事中侯陟、右正谏大夫王明【一】同判三司，同判三司自陟、明始。兵部郎中刘保勋判勾院。擢恕为度支员外郎、盐铁推官，耿振户部推官，元圯并权本曹判官事。琪初与恕同白上，既而反附仁赡，故亦左降。癸酉，改仁赡为唐州防御使，月给俸钱三十万，以勋旧故稍异之。仁赡自以仇怨觽多，因怏怏成疾，数日卒。
　　其后，上因言及三司财赋，谓宰相赵普等曰：「仁赡纵吏为奸，诸州场院皆隐没官钱以千万计。朕初即位，悉令罢去，分命使臣掌其事。仁赡再三言其不便，朕语仁赡此自朕意，若岁课致亏，不以责卿。既一岁，旧千缗者为一二万缗，万缗者为六七万缗，为利入数倍，用度皆足，傥遇水旱，即可以免百姓租税。仁赡自知其非，心颇惭悸，朕亦优容之耳。」（别本，上与宰相论仁赡在八年十月甲午，今移入此。）
　　两川上供纲，所过丁男百十辈转送，罪人锢送阙下，在道病者亦发民舆担。知河南府何承矩奏，以为疲民横役，请罢其事。乙亥，诏西川、岭南、荆湖、陕西每岁上供钱帛，勿复调民负担，以传置卒代之。
　　甲申，改关南为高阳关。
　　庐州民负义仓米万七千余石，诏特贷之。
　　杖杀长道县尉张俊，坐部下受赇，犯赃钱五百七十贯故也。
　　辛卯，封燕国长公主女高氏为高平县主，次女为真宁县主。
　　是月，复徙并州于三交寨，即以潘美为并州都部署。（此据潘美行状，七年二月事也。三交寨即阳曲县。）
　　三月癸巳朔，日有食之。
　　宣州陨霜，害桑稼，诏蠲其租。
　　金明池水心殿成，上将泛舟往游。或告秦王廷美谋欲以此时窃发【二】，若不果，则诈称病于府第，候车驾临省，因作乱。上不忍暴其事，癸卯，罢廷美开封尹，授西京留守。廷美每从南府入朝，过学士院门，见锁院，必令人隔扉问之，孔目吏即白其姓名，率以为常。是日，当直学士恐廷美问则难答，因大启院门，廷美过已，乃复扃之。（当检学士姓名【三】，时李昉、扈蒙、徐弦实为学士。）
　　丁未，命右正谏大夫李符权知开封府。
　　诏黎州造大船于大渡河，以济西南蛮之朝贡者。
　　壬子，赐秦王廷美袭衣通犀带、钱十万、绢彩各万疋、银万两、西京甲第一区。又赐留守判官阎矩、河南判官王遹钱各百万。
　　初，岭南转运使许仲宣既分遣南伐之师，乃草檄谕交州，明国威信，期必再举。黎桓亦惧朝廷终行讨灭，甲寅，复为丁璇上表谢罪，且贡方物。（周渭传亦称渭檄交州，今止记仲宣。盖仲宣不待诏即分屯诸军，功最着故也。）
　　辛酉，唐州言北阳县蝗生，飞乌数万食之皆尽。
　　夏四月壬戌朔，枢密使曹彬饯秦王廷美于琼林苑，始赴西也。
　　甲子，以左正谏大夫、枢密直学士窦偁，中书舍人郭贽并守本官，参知政事。上谓偁曰：「汝自揣何以致此？」偁曰：「陛下念藩邸之旧臣，出于际会。」上曰：「非也，乃汝尝面折贾琰，赏卿之直尔。」偁顿首谢。
　　以如京使柴禹锡为宣徽北院使、兼枢密副使，翰林副使杨守一为东上合门使，充枢密都承旨。守一即守素也，与禹锡同告秦王廷美阴谋，故赏之。枢密承旨加「都」字，自守一始。（赵镕及相里勋皆同告廷美阴谋。勋既无传，实录亦不载镕除官，故略之。）
　　乙丑，左卫将军、枢密承旨陈从信罢为左卫将军，皇城使刘知信为右卫将军，弓箭库使惠延真为商州长史，禁军列校烃人皇甫继明责为汝州马步军都指挥使，枣强范廷召责为唐州马步军都指挥使，定人王荣责为濮州教练使，皆坐交通秦王廷美及受其私犒故也。荣未行，或又告荣尝与廷美亲吏狂言：「我不久当得节帅。」遂削籍流海岛。（实录坐廷美事左降又有刘令威等数人，其名姓后皆不显，今略之。）
　　丙寅，以兵部员外郎宋琪通判开封府。京府通判自琪始。
　　赵普既复相，卢多逊益不自安。普屡讽多逊令引退，多逊贪权固位，不能自决。会普廉得多逊与秦王廷美交通事，遂以闻。上怒，戊辰，责授多逊兵部尚书，下御史狱，捕系中书守当官赵白，秦府孔目官阎密、小吏王继勋、樊德明、赵怀禄、阎怀忠等，命翰林学士承旨李昉、学士扈蒙、卫尉卿崔仁冀、膳部郎中知杂事滕中正杂治之。
　　多逊自言累遣赵白以中书机事密告廷美，去年九月中，又令赵白言于廷美云：「愿宫车早宴驾，尽心事大王。」廷美又遣樊德明报多逊云：「承旨言正会我意，我亦愿宫车早宴驾。」私遗多逊弓箭等，多逊受之。阎密初给事廷美左右，上即位，补殿直，仍隶秦王府，恣横不法，言多指斥。王继勋，廷美尤亲信之，尝使求访声妓，继勋怙势取贷，赃污狼藉。樊德明素与赵白游处，多逊因之以结廷美。廷美又累遣赵怀禄私召同母弟军器库副使赵廷俊与语。阎怀忠尝为廷美所遣，诣淮海王俶求犀玉带、金酒器，怀忠受俶私遗白金百两、扣器【四】、绢扇等，廷美又尝遣怀忠赍银鴼、锦彩、羊酒【五】诣其妻父御前忠佐马军都军头开封潘璘营燕军校。至是，皆伏罪。
　　丙子，诏文武常参官集议朝堂。太子太师王溥等七十四人奏多逊及廷美顾望□诅，大逆不道，宜行诛灭，以正刑章，赵白等请处斩。丁丑，诏削夺多逊官爵，并家属流崖州；廷美勒归私第；赵白、阎密、王继勋、樊德明、赵怀禄、阎怀忠皆斩于都门之外，籍入其家财。（斩白等在丙戌，今并书之。）
　　多逊累世坟墓在河内，未败前一夕，震雷焚其林木皆尽，闻者异之。及赴贬所，食于道旁逆旅，有妪颇能言京邑旧事，多逊因与语，妪固不知与语者多逊也。多逊曰：「妪何自来，乃居此？」妪频蹙曰：「我本中原士大夫家，有子任某官，卢某作相，令枉道为某事。吾子不能从其意，卢衔之，中以危法，尽室窜南荒。未周岁，骨肉相继沦没，惟老身流落山谷。今侨寄道旁，非无意也。彼卢相者，蠹贤怙势，恣行不法，无所避忌，终当南窜，幸未死间，或可见之耳。」多逊默然，趣驾去。琼州遣牙将知崖州事，辄求婚于多逊，多逊不许，遂侵辱之，将加害，卒与为婚。
　　己卯，右监门卫将军韦进韬责授右卫率府率，坐前知雄州，鄙吝，不市牛酒犒士卒，延火烧其官舍城门楼，进韬不知觉故也。
　　诏秦王廷美男女等宜正名呼，贵州防御使德恭等仍为皇侄，女韩氏妇去云阳公主之号，右监门将军韩崇业降为右千牛卫率府率、分司西京，仍去驸马都尉之号，并发遣往西京，就廷美安泊。
　　命客省使翟守素权知河南府。属岁旱艰食，民多为盗，上忧之，守素既至，渐以宁息。
　　左仆射、兼门下侍郎、同平章事沈伦被病踰数月，多请告，卢多逊将败，伦已上表求致仕，上以多逊包藏逆节，伦与同列，不能觉知，庚辰，责授工部尚书，落其子都官郎中继宗班簿。伦清介谨厚，故车驾每出，多令居守，然十年相位，但龌龊固宠，不能有所建明。性尤好释氏因果之说，尝盛夏坐室中，恣蚊蚋咋其肤以徼福。乡人假粟至千斛，岁余，伦悉焚其券。微时妻老且丑，有妾田氏，甚宠之，及贵，于太康治第，令故妻处焉，遂以田氏为鲁国夫人，搢绅非之。
　　中书舍人李穆，与卢多逊雅相亲厚。秦王廷美出为西京留守，其朝辞笏记又穆所草也。言事者劾奏之，壬午，责授司封员外郎。
　　著作佐郎刘锡知粮料院，擅以米数千斛借秦王廷美。丁亥，上召锡诘之，锡顿首称死罪，上怒，命左右持梃者挝锡数十，委顿而止。
　　己丑，著作佐郎赵和、光禄寺丞赵知微与亲属配隶沙门岛禁锢，皆赵白之兄也。
　　诏：「江南民私铸铅锡及轻小钱，颇乱禁法。自今公私所用，每千钱须及四斤，先蓄者悉送官。」
　　润州言丹徒等县大水害稼，诏给复一年。
　　五月癸巳，贬西京留守判官阎矩为涪州司户参军，前开封府推官孙屿为融州司户参军，皆秦王廷美官属，坐辅导无状也。
　　绥州刺史，西京作坊使李克文，继捧之从父也，表言继捧不当承袭，请遣使与偕至夏州谕继捧令入朝。辛丑，以克文权知夏州，作坊副使尹宪同知州事。
　　甲辰，西薼务役夫夏遇醉殴队长杨彦进，召至便殿，上亲问，彦进具伏与主将牛鹗素嫉夏遇，巧诬之。上怒，斩彦进，配鹗海岛，擢遇为十将，赐束帛、银带以抚之。先是，园吏高进诬告役夫朱希，上召问状，乃高进尝求赂，而希不与，故诬之。上杖高进，流海岛，免朱希役。至是，宰相赵普等以上亲决庶狱，察见微隐，相率称贺。
　　上尝谓赵普曰：「朕每读书，见古帝王多自尊大，深拱凝严，谁敢犯颜言事？若不降情接纳，乃是自蔽聪明。或喜赏怒刑，岂能归天下之心哉。」普曰：「帝王若赏罚无私，内外无间，上求其理，下竭其诚，驯至太平，不为难事。」上又问：「治民之道，复有何术？」普曰：「陛下恤念生民，每闻利病，无不即日施行，古圣王爱民之心止于此矣。」（宝训此二事皆云在兴国八年。别本亦在八年十月壬辰及甲午两日，但不出宰相姓名。今从宝训系之赵普，仍移见亲决庶狱后，若八年十月，则普将去位矣。）
