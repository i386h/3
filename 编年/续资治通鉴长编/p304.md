<!-- { "loadSidebar": true } -->
　　十二月丙申朔，御史中丞刘筠言：「比岁京朝、幕职、州县官乞换右职，皆以父母年高，规免持服，自今须皆亡者乃听。」从之。
　　戊戌，沧州言盐山、无棣二县，海潮溢坏公私庐舍，溺死者甚觽，诏赈□之。
　　甲辰，诏辅臣崇政殿西庑观侍讲学士孙奭讲论语【二一】，既而上亲书唐贤诗以分赐焉。自是，每召辅臣至经筵，多以御书赐之。
　　京城谷价翔贵。戊申，出常平仓米，分十四场贱粜，以济贫民。
　　庚戌，中书言：「审官院向以员多阙少，三年而代者减一年，三十月而代者减十月。请复如旧制。」从之。
　　辛亥，以西头供奉官、合门祗候曹克己为辰、澧、鼎州缘边都巡检使兼辰、澧、鼎、峡、施等州安抚，以顺州蛮田彦晏焚劫暗利寨故也。
　　江阴军属县有利港，久废。知军崔立教民浚治，既成，溉田数十顷。又开横河六十里，通漕运。降诏奖之。
　　乙卯，诏应典卖田产影占徭役者，听人告，以所隐田三之一予之。乡村不得增置酒场，其已募民主之者，期三年，他人虽欲增课以售，勿听；主者欲自增课，委官吏度异时不至亏负，然后上闻。初，上封者言州县力役烦重，多典卖田产入形势之家，以规避徭役。又天下酒课，月比岁增，无有艺极，非古者禁髃饮、教节用之义。故条约之。酒场事参取本志修入。会要禁民增置及徱夺，乃七年八月二十七日，今不取。
　　戊午，诏自今司天五官正，毋得差监在京库务。
　　太常卿、知濠州王钦若为刑部尚书、知江宁府，衡州团练副使李迪为秘书监、知舒州，容州观察使、左卫大将军、知莱州曹玮为华州观察使、知青州。
　　庚申，诏三司、开封府、殿前马步军司，自今岁旦，四立，二分、至及庚戌、己巳，毋得断极刑。会要干兴元年十二月二十五日，诏开封府及三司、殿前马步军司，自今每遇国忌及庚戌、己巳、岁旦、天庆等五节，四立、二分、二至日，不得断极刑。实录不载国忌及天庆等五节，不知何故，当考。两朝史刑法志云：国忌日，旧亦禁刑。天圣初，听决放罪。其后，又诏真宗忌如天庆节，释杖笞情轻者。久之亦罢。
　　契丹遣右夷离毕兵部尚书耶律仙宁、给事知制诰史克忠来贺正旦。
　　是岁，改征欠司为蠲纳司。
　　开封府判官王博文，幼丧父【二二】，其母改适人。及母死，博文谓：「古之为父后者，不为出母服，以废宗庙之祭也。今丧者皆祭，无害于行服。」乃解官而服。议者以丧而祭为非礼云【二三】。博文以天禧四年十月为开封府判官，其解官行服，不知何时。据本传，服除在天圣二年，则解官行服，必当是岁。今附见岁末。
　　注　　释
　　【一】上即位「上」上原有「及」字，据阁本删。
　　【二】然永安乃县名也「永安」原作「永定」，据各本及宋会要礼三七之八，宋史全文卷六改。宋会要云：「按宣祖陵止名安陵，永安乃县名也。」其文与本书略异。
　　【三】于是复追改翼祖陵为靖陵「追」字原脱，据宋本、宋撮要本及上引宋会要、宋史全文补。
　　【四】殿中丞集贤校理知开封县钱致尧落职「开封县」原作「开封府」，据阁本及长编纪事本末卷二三丁谓事迹改。
　　【五】德妙款伏谓尝教言「款伏」原作「款通」，据上引长编纪事本末改。
　　【六】拯继丁谓为首相「首」字原脱，据宋本、宋撮要本及长编纪事本末卷二七庄献垂帘、宋史全文卷六、编年纲目卷八补。
　　【七】朝廷恶其幸进「进」字原脱，据续通鉴卷三五补。
　　【八】提点刑狱御史王耿乃言靖老病无政事「提点刑狱、御史王耿」，长编纪事本末卷二三丁谓事迹作「提点刑狱、侍御史王耿」。
　　【九】庙乐曰大名之舞「庙」字原脱，据宋本、宋撮要本及续通鉴卷三五补。
　　【一○】刘晏原作「刘宴」，据编年纲目卷八改。
　　【一一】皆先白中丞「皆」字原脱，据宋本、宋撮要本及宋史全文卷六、治迹统类卷二九官制沿革补。
　　【一二】每岁圜丘雩祀方丘「方丘」二字原阙，据宋会要礼二五之七九、太常因革礼卷八配帝补。
　　【一三】今若不用武德永徽故事「武德」二字原脱，据同上书补。
　　【一四】窃又惑焉「窃」字原脱，据同上书补。
　　【一五】则何以鲧冥非夏商受命之君而皆崇配感生帝「崇」原作「宗」，据同上书改。
　　【一六】已遣蕃僧一人及先捕得谍者抹啰「捕」原作「附」，「谍」，原作「谋」，据长编纪事本末卷二六渭州蕃族唃畼啰叛服改。
　　【一七】弓箭直弩直各五十四人「五」字原脱，据宋本、宋撮要本及长编纪事本末卷二七庄献垂帘补。
　　【一八】始御崇政殿西阁「殿」字原脱，据宋本、宋撮要本及宋史全文卷六、编年纲目卷八、治迹统类卷六庄献皇后补。
　　【一九】体貌必庄「必」原作「益」，据宋本、宋撮要本及上引宋史全文、治迹统类、续通鉴卷三六改。
　　【二○】历中有私罪止是杖以下「历中」，宋会要选举二七之一九作「历任」。
　　【二一】诏辅臣崇政殿西庑观侍讲学士孙奭讲论语「诏」原作「召」，据宋本、宋撮要本及宋史全文卷六、续通鉴卷三五改。
　　【二二】幼丧父「幼」原作「初」，据宋本、宋撮要本及宋史卷二九一、东都事略卷五五本传改。
　　【二三】议者以丧而祭为非礼云「非」字原脱，据同上书补。
续资治通鉴长编
卷一百
卷一百
　　起讫时间 起仁宗天圣元年正月尽是年七月
　　卷　　名 续资治通鉴长编卷一百
　　帝　　号 宋仁宗
　　年　　号 天圣元年（癸亥，1023）
　　全　　文
　　春正月丙寅朔，皇太后诏改元。上读诏，号泣者久之，谓左右曰：「朕不忍遽更先帝之号也。」
　　庚午，契丹遣镇安节度使萧师古、咸州观察使韩玉来贺皇太后长宁节。
　　宰相冯拯以疾在告，上日遣内侍存问，而拯数援山陵使故事，上章求罢。丁丑，特遣入内副都知周文质赍手诏敦谕，仍以所上章还之，且戒有司勿受拯章。
　　壬午，以度支副使、兵部员外郎陈尧佐为知制诰、史馆修撰。故事，知制诰皆先召试于中书，尧佐预修真宗实录，特免试焉。
　　自宋兴，而□、蜀、江南、荆湖、南粤皆号富强，相继降附，太祖、太宗因其蓄藏，守以恭俭简易。方是时，天下生齿尚寡，而养兵未甚蕃，任官未甚□，佛老之徒未甚炽，外无夷狄金缯之遗，百姓亦各安其生，不为巧伪放侈，故上下给足，府库羡溢。承平既久，户口岁增，兵籍益广，吏员益觽，佛老、夷狄耗蠹中国，县官之费数倍昔时，百姓亦稍纵侈，而上下始困于财矣。权三司使李谘尝奏事两宫，言：「天下赋调有常，今西北寝兵二十年，而边馈如故，他用浸广。戍兵虽未可减，其末作浮费非本务者，宜一切裁损，以宽敛厚下。」盐铁判官俞献卿亦言：「天下谷帛日益耗，物价日益高，欲民力之不屈，不可得也。今天下谷帛之直，比祥符初增数倍矣。人皆谓稻苗未立而和籴，桑叶未吐而和买。自荆湖、江、淮间，民愁无聊。转运使务刻剥以增其数，岁益一岁，又非时调率营造，一切费用，皆出于民，是以物价益高，民力积困也。陛下试以景德中西戎内附、北敌通好最盛之时一岁之用，较之天禧五年，凡官吏之要□，财用之盈缩，力役之多寡，释道之增减，较之可知其利害也。况自天禧以来，日侈一日，又甚于前。夫潖不盈者漏在下，木不茂者蠹在内。陛下宜知其有损于彼，无益于此，与公卿大臣朝夕图议而救正之。」上纳其言。癸未，命御史中丞刘筠、提举诸司库务薛贻廓与三司同议裁减□费。
　　又诏中书、枢密院同议塞滑州决河。
　　河入中国，行太行西，曲折由山间，则不能为大患。及出大岯，走东北赴海，更平地二千余里，禹迹既堙，河并为一，而特以堤防为之限。夏秋霖潦，百川觽流之所会，时不免有决溢之忧。然有司之所以备河者，亦益工矣。岸汩则易摧，故聚刍矒薪条枚，实石而缒之，合以为埽。凡埽之法，若高十丈【一】，长百尺【二】，其算以径围各折半【三】，因之得积尺七千五百，则用薪八百围，史矒作薪五百围。刍矒二千四百围。所谓苇索、心索、底篓、搭篓、箍首索、签桩、磕橛、拐橛、拽后橛，其多寡称所用。若大小广袤不同，则随时损益之，而亦视此为率焉。故凡置埽，必仞水之深，度岸之高，或迭二，迭三四。一埽之长，居岸二十步，而岸长或数百步，或千余步，埽坏辄牵连而去；又置埽以补救之，其费动为缗钱数万。凡埽初下水曰「扑岸」，居上而捍水曰「争高」，阙地置之以备水曰「陷埽」。埽实垫为亡所患，浮湍则危。其卷埽之器，则有制龏木、制木、进木、拒马，短长木铙、大小石铙、云梯、引橛、推梯、卓斧、绵索。其鼓旗所以利工作【四】，而为号令之节也。凡度役事，负六十斤行六十里为一工；土方一尺重五十斤，取土二十步外者一工；二十五尺上接邪高，皆折计之。水背向不常，则埽各从地而易。自河入中国至此，皆因本志附此。李清臣史矒载埽法尤详，本志删取之。
　　国朝惟川峡、广南茶听民自买卖，禁其出境，余悉榷，犯者有刑。在淮南则蕲、黄、庐、舒、寿、光六州，官自为场，置吏总之，谓之山场者十三，六州采茶之民皆隶焉，谓之园户，岁课作茶、输其租，余官悉市之【五】。其售于官，皆先受钱而后入茶，谓之本钱。又有百姓岁输税者，亦折为茶，谓之折税茶【六】。总为岁课八百六十五万余斤【七】，其出鬻皆就本场。在江南则宣歙江池饶信洪抚筠袁十州、广德兴国临江建昌南康五军，两浙则杭、苏、明、越【八】、婺、处、温、台、湖、常、衢、睦十二州，荆湖则荆潭澧鼎鄂岳归峡八州、荆门军，福建则建、剑二州，岁如山场输租折税，余则官悉市而敛之。总为岁课，江南千二十七万余斤，两浙百二十七万九千余斤，荆湖二百四十七万余斤，福建三十九万三千余斤【九】，皆转输要会之地，曰江陵府，曰真州，曰海州，曰汉阳军，曰无为军，曰蕲州蕲口，为六榷货务【一○】。凡民鬻茶者皆售于官【一一】，其以给日用者，谓之食茶，出境则给券。商贾之欲贸易者【一二】，入钱若金帛京师榷货务，以射六务、十三场茶，给券，随所射与之，谓之交引。愿就东南入钱若金帛者听，入金帛者计直予茶如京师。凡茶入官以轻估，其出以重估，县官之利甚溥，而商贾转卖于西北以至散于夷狄【一三】，其利又特厚焉。县官鬻茶，岁课缗钱，虽赢缩不常，景德中至三百六十万余，此其最厚者也。
