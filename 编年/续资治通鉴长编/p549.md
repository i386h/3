<!-- { "loadSidebar": true } -->
　　【六四】由□尔「由」原作「面」，据宋本、宋撮要本及宋史卷二九○狄青传改。
续资治通鉴长编
卷一百七十三
卷一百七十三
　　起讫时间 起仁宗皇佑四年七月尽是年十二月
　　卷　　名 续资治通鉴长编卷一百七十三
　　帝　　号 宋仁宗
　　年　　号 皇佑四年（壬辰，1052）
　　全　　文
　　秋七月乙巳，如京使赵瑜为京西钤辖，专管勾捉贼。
　　出内藏库钱三十万缗、绢十万匹，下河北助籴军粮。至和元年八月可考。
　　丙午，命知桂州余靖经制广南东、西路盗贼。时谏官贾黯言：「靖及杨畋皆许便宜从事，若两人指踪不一，则下将无所适从。又靖专制西路，若贼东向，则非靖所统，无以使觽。不若并付靖经制两路。」而靖亦自言贼在东而使臣西，非臣志也。上从其言，故有是命。
　　丁未，户部员外郎兼侍御史知杂事陈旭为天章阁待制、河北都转运使。已而言者为旭图进非次，遂改为礼部郎中、集贤殿修撰、河北转运使。旭改命，乃庚申日。
　　壬子，诏审官院，广西连、贺、端、白等州，近为蛮贼所践，宜择长吏存抚其民。
　　又诏自京至广州增置马递铺，仍令内臣一员提举。
　　丁巳，大风起西方，拔木。
　　枢密院言，蛮贼徒党无虑二万人，日食米五百石，非有资其粮食者，则势不可留，须法外禁之。辛酉，诏犯者其首处斩，从者配岭北牢城，舟车没官。
　　初，魏瓘筑广州城，凿井畜水，作大弩为守备。及侬智高攻城甚急，且断流水【一】，而城坚，井饮不竭，弩发辄中，中辄洞溃，贼势稍屈。知英州晋江苏缄，始闻广州被围，谓其觽曰：「广与吾州密迩，今城危在旦暮而恬不往救，非义也。」乃搜募壮勇合数千人，委州印于提点刑狱鲍轲，夜行赴难，去广二十里驻兵。黄师宓者，广人也，陷贼中，为谋主，缄使缚其父，斩以徇，贼闻之丧气。时髃不逞皆旁缘为盗，缄捕得六十余人，斩之，招怀其驱胁诖误使复故业者，凡六千八百余人。
　　城被围日久，战数不胜。贼方舟数百，急攻南城，番禺县令萧注者，新喻人也，先自围中出，募得海上强壮二千余人，以海船集上流，未发，会飓风夜起，纵火焚贼船，烟焰属天，大破之，积尸甲如山。即日发县门，诸路援兵及民户牛酒刍粮相继入城，城中人乃有生意，每战必胜。而转运使王罕，亦自外募民兵，遂入城，益修守备。
　　贼知不可拔，围五十七日，壬戌解去，由清远县济江，拥妇女作乐而行。攻贺州，不克。遇广东都监张忠于白田，忠战败被杀。虔州巡检董玉，康州巡检王懿，连州巡检张宿，贺州巡检赵允明、监押张全、司理参军邓冕皆没。先是，缄与洪州都监蔡保恭，以兵八千人据边渡蛧，扼贼归路，会忠自京师至，夺而将之。临战，谓其下曰：「我十年前一健儿，以战功为团练使，汝曹勉之。」于是不介马而前。先锋遇贼奔，忠手拉贼帅二人，马陷泞，不能奋，遂中标枪死。
　　甲子，广东钤辖蒋偕击贼于路田，兵败。南恩州巡检杨逵、南安军巡检邵余庆、权宜融州巡检冯岳、西路捉贼王兴、苌用和皆没。实录称：偕没于路田，本纪亦云。按本传及智高传，则太平场也，实录、本纪并误，今改之。实录、本纪并云七月甲子偕死。甲子，盖二十日也。据魏瓘九月奏，则云今月六日。今月六日，盖九月戊申，实录亦载之。又称何宗古等三人同死，与实录、本纪七月所书不合，当从魏瓘所奏，实录、本纪误也。
　　除开封府尉氏县庆历八年水灾倚阁夏税。
　　戊辰，诏蛮寇未殄，荆湖南路之民苦于供给，其令安抚转运使常存□之，无得以军需为名妄有科率。
　　又诏秦州番官老疾者，听其子孙侄降两资代之。
　　庚午，诏罢防河军士特支。禁兵日给食钱五十，入作排岸司三十。旧制，河水增七尺五寸，则京师集禁兵入作排岸兵负土列河上，满五日，赐钱以劳之，曰特支。或数涨数防，又不及五日而罢，则军士屡疲而赐予不及。于是始更其制，比特支才十一，军士便之。
　　辛未，三司言：「开封府诸县第四等以上户，岁供市草三百万束。请以登、莱州端布折价千三百六十，沂州匹布千一百。」上谓辅臣曰：「价太高则恐伤民，宜减端布为千二百，匹布千钱。」
　　考功议上故司空致仕张齐贤谥曰文定，右仆射陈尧叟谥曰文忠，太子太傅致仕辛仲甫谥曰康节，赠吏部尚书温仲舒谥曰恭肃，赠户部尚书钱若水谥曰宣靖，赠刑部尚书宋湜谥曰恭质，右屯卫上将军王嗣宗谥曰景庄，威塞节度使冯守信谥曰勤威。自齐贤而下，皆祖宗旧臣，已葬而未谥，其家始请之。
　　八月癸酉朔，广南西路转运使、主客郎中刘文炳削五任官，责授均州团练使【二】，不签书州事。坐侬智高反，失备御也。
　　诏如闻河东州军长吏及主兵官多务因循，令转运、安抚司具贪耗不职者以名闻。
　　甲戌，三司言，左监门卫大将军、循州刺史世清，以病笃私易官马，计赃绢十六匹，其罪合听裁。上曰：「虽宗室，可废国法乎。」罚铜四十斤。世清，守巽子也。
　　丙子，降前广西转运使、司封员外郎萧固知吉州，坐不察侬智高反也。
　　丁丑，卫尉寺丞、监新淦县税邱浚签书滁州判官事。
　　初，浚坐作诗刺讥时事【三】，谪官久之。至是，淮南安抚陈旭、湖北提点刑狱祖无择表荐之。上曰：「浚无雅行，唯以口舌动人。今旭等称其才，无乃长浮薄！」辅臣等言浚所坐已更赦，宜使自新。故内徙之。邱浚责官在庆历四年五月，是年七月，陈旭已除河北都漕，其淮南乃三年八月也，四年正月除直使馆。会要仍带淮南安抚，不知何日还朝，今依实录，不复删改。
　　杨畋既趋广南，又奏请删康定行军约束及赏罚格颁下【四】，并置检法官。己卯，诏谕畋曰：「智高乘飙锐窃发【五】，二广之民曰徯官军至，故委卿节制，以殄贼为期。临机趋变，安用中覆？今甲兵大集，不能度形势一举扑灭，乃奏请颁格令，置检法官，此岂应速计耶？贼或顺风下海，掠琼管及海壖诸州，厚戍则兵不足，无备则寇乘之。如能断海道，则不以日月淹速计也。」
　　癸未，诏开封府：比大风，民庐摧圮，有压死者，官为祭敛之。
　　乙酉，降广南东路转运使、金部员外郎王罕为主客员外郎、监信州酒税。
　　初，罕往潮州议盐事，闻智高围广州，即领兵还入城为守御备【六】，其城所以得不陷者，罕有力焉，而朝廷未知也。提点刑狱鲍轲自英州挈其孥欲过岭北，至雄州，知州萧勃留之，乃具奏召罕至雄州计事，罕不来。谏官李兑遂劾罕怯懦避贼，端居广州，朝廷亦以罕奏不时达，故及于责。司马光记闻载罕事尤详，或可增入。
　　丙戌，赠张忠为感德节度使。录其父率府副率致仕余庆为左监门卫大将军。赐第一区，给半俸终其身，别赐银四百两、绢四百、布二百、钱三百千。封母贾氏为河内郡夫人。弟下班殿侍愿，迁右班殿直、合门祗候。官其子永寿、永吉、永德及其貋刘錞凡四人。封长女为清河县君。
　　丁亥，以萧注为礼宾副使，仍权发遣番禺县事。
　　戊子，资政殿学士兼翰林侍读学士、吏部尚书、知汝州□育为集贤院学士、判西京留司御史台【七】，育固称疾求居散地故也。
　　育初乞尽落学士之职，只守本官，权领留台。上曰：「闻育以力学损心得疾，且育文行可为人师表，方欲召归讲席顾问，而亟有此请，宜特从之。」又曰：「若止守本官，则俸入差减，可特授集贤院学士，以就全俸。」宰臣等对曰：「陛下知育之深，待育之厚，足以励孤陋浇薄之辈，天下闻者孰不竞劝。」留台旧不领民事，时张尧佐判河阳，民讼久不决者，多诣育，育为辨曲直，判书状尾，尧佐畏恐奉行。尧佐时判河阳，今从尧佐传。育传云河南【八】，误也。
　　诏广南有捕获侬智高者，授正刺史，赏钱三千缗、绢二千匹；获智高母，授诸司副使、钱三千缗、绢二千匹；获黄师宓、黄玮授东头供奉官、钱一千缗。
　　庚寅，诏鄜州被水灾人户，特蠲今年屋税及诸差役折变，其军士所借月粮及百姓口食，并除之。
　　鄜州兵广锐、振武二指挥戍延州，闻其家被水灾，诣副部署王兴求还，不能得，乃相率逃归，至则家人无在者，于是聚谋为盗，州人震恐。知州薛向遣亲吏谕之曰：「冒法以救父母妻子，乃人之常情；而不听汝归，独武帅不知变之过尔【九】。汝听吾言，亟归收亲属之尸，贷汝擅还之罪；不听吾言，汝无緃类矣。」觽径入拜庭下泣谢，境内以安。经略、转运司言其状，上嘉叹之。上嘉叹之，此据向本传，盖因吕大防墓志也。实录于九月甲辰载上谕中书云云，与本传殊不同，当考。
　　辛卯，改新知秦州孙沔为荆湖南路、江南西路安抚使，内园使、陵州团练使、入内押班石全彬副之。
　　沔初入见，帝以秦州事勉之【一○】，对曰：「臣虽老，然秦州不足烦圣虑，陛下当以岭南为忧也。臣睹贼势方张，官军朝夕当有败奏。」既而闻张忠死，蒋偕败，帝谕执政曰：「南事诚如沔料。」宰相□籍因奏遣沔行，故有是命，仍许沔便宜从事。沔传云明日闻蒋偕死。按辛卯，八月十九日也。九月十四日丙辰，偕始与杨畋等同被责，方改命沔时，偕固未死，死者张忠也，偕但败军尔。王珪、毕仲游墓志、神道碑亦止称偕败，不称偕死，沔传误矣，今改之。沔以南方兵连为贼所破【一一】，气慑不可用，请益发骑兵，且增选偏裨二十人，求武库精甲五千。参知政事梁适折沔曰：「毋张皇。」沔曰：「前日惟无备，故至此。今指期灭贼，非可以徼幸胜，乃欲示镇静耶！夫实备不至而貌为镇静，危亡之道也。」居二日促行，才与兵七百。沔忧贼度岭而北，乃檄湖南、江西曰：「大兵且至，其善治营垒，多具燕犒。」贼疑，不敢北侵。沔行至鼎州，复有诏加广南东、西路安抚使。沔加广南安抚，实录无有。本传即与湖南、江西连书。墓志云未几神道碑云沔行至鼎州乃受广南之命，今从之。
　　知英州、秘书丞苏缄为供备库副使【一二】。
　　初，广州以贼遽至，不及清野，故贼得肆略。后缄知贼将走，分兵边蛧，扼其归路，布槎木、巨石几四十里。贼至，果不能前，遂缭绕数舍，入沙头渡江，由清远县道连、贺州西归，摧伤者极多，缄尽得贼所略去物。
