<!-- { "loadSidebar": true } -->
　　【二三】琳谓曰昔先帝尝与承天太后通使今皇太后乃嫂也礼不通问宋本、宋撮要本作「谓琳曰：『昔先帝尝与承天太后通使，今皇太后独无使，何也？』琳曰：『南北为兄弟，则先皇帝视承天犹从母，故无嫌。今皇太后乃嫂也，礼不通问。』」
　　【二四】允恭泣告不已「泣」原作「乞」，据宋本、宋撮要本及长编纪事本末卷二四雷允恭擅易皇堂、龙川别志卷上改。
　　【二五】具道所以「具」原作「且」，据宋撮要本、阁本及上引长编纪事本末、龙川别志改。
　　【二六】既而上穴果有石「而」字原脱，据宋本、宋撮要本及上引长编纪事本末补。
　　【二七】故遣修陵城涧道上引长编纪事本末作「故遣修陵域队道」。
　　【二八】修奉都监部署外「署」原作「置」，据同上书改。
　　【二九】即未尝别除同管勾一行事「即」原作「郎」，据同上书改。
　　【三○】都监乃卢守懃「乃」原作「及」，据阁本及上引长编纪事本末改。
　　【三一】两朝志丁谓传亦以允恭为都监「志」字原脱，据上引长编纪事本末补。
　　【三二】明日朝退「朝退」二字原倒，据宋本、宋撮要本及上引长编纪事本末乙正。
　　【三三】又出允恭尝干谓求管勾皇城司及三司衙司状「谓」字原脱，据宋本、宋撮要本及长编纪事本末卷二三丁谓事迹、宋史卷二八三丁谓传补。
　　【三四】欲上闻「欲」原作「次」，据阁本及上引长编纪事本末改。
　　【三五】密院须枢密使副签书闻「闻」原作「圆」，据上引长编纪事本末改。
　　【三六】及太后称制「及」原作「耳」，据同上书改。
　　【三七】臣等止闻皇帝传宝受遗「止」原作「正」，据阁本及续湘山野录改。
续资治通鉴长编
卷九十九
卷九十九
　　起讫时间 起真宗干兴元年七月尽是年十二月
　　卷　　名 续资治通鉴长编卷九十九
　　帝　　号 宋真宗
　　年　　号 干兴元年（壬戌，1022）
　　全　　文
　　七月戊辰朔，降丁谓子太常丞、直集贤院珙为太子中允，落职，监郢州税；珝、□、懗各追一官，并勒停随父。知河南府薛颜素与丁谓厚善，庚午，命知应天府赵湘与颜易任。
　　辛未，冯拯加司徒，曹利用加武宁节度使，王曾加中书侍郎、平章事。吕夷简为给事中，鲁宗道为右谏议大夫，并参知政事。
　　宗道为人刚正，嫉恶少容，遇事敢言，不为小谨。为谕德时，居近酒肆，尝微行就饮肆中。偶真宗亟召，使者及门，久之，宗道方自酒肆来，使者先约曰：「即上怪公来迟，何以为对？」宗道曰：「第以实对。」使者曰：「然则公当得罪。」曰：「饮酒，人之常情；欺君，臣子之大罪也。」真宗果问，使者具以宗道所言对，帝诘之，宗道谢曰：「有故人自乡里来，臣家贫无杯杓，故就酒家饮。」帝以为忠实可大用。尝以语太后，太后识之，于是并夷简皆首蒙擢任。
　　壬申，玉清昭应宫副使、翰林侍读学士、刑部尚书林特落职归班，礼部郎中、知制诰、史馆修撰祖士衡落职知吉州，降侍御史、知宣州章频为比部员外郎、监饶州酒税，淮南江浙荆湖制置发运使、礼部郎中苏维甫知宣州，权户部判官、工部郎中黄宗旦知袁州，权盐铁判官、工部郎中孙元方知宿州、周嘉正知金州，户部判官、度支员外郎上官佖知晋州，金部员外郎、权磨勘司李直方知淄州，并坐丁谓党也。元方、嘉正，未详。佖，济阴人。
　　礼仪院言：「大行山陵礼毕，庄穆皇后郭氏尝母仪天下，礼当升祔；庄怀皇后潘氏本从藩邸追命，止当飨于后庙。」诏集议尚书省，学士承旨利瓦伊等请如礼仪院所定，诏恭依。
　　癸酉，以翰林学士、左谏议大夫、知制诰晏殊为给事中。上即位【一】，殊已进官，太后谓东宫旧臣恩不称，特加命焉。
　　甲戌，召前都官员外郎黄震赴阙。震前为淮南、江浙、荆湖制置发运使，与李溥共事，尝发其私。及为溥所诉，免官，中外皆称其枉。后屡更赦宥，以溥丁谓之党，不敢自直。谓既贬，大臣为言，乃召之，复官，知饶州。
　　乙亥，户部郎中、直史馆刘锴为皇后回谢契丹使，客省副使曹仪副之；工部郎中赵贺为皇帝回谢使，内殿承制、合门祗候杨承吉副之。杨承吉，未见。
　　丙子，枢密副使钱惟演为枢密使。惟演旧位王曾上，曾既入相，亦正惟演使名。故事，枢密使必加检校官，惟演但以兵部尚书充使，有司失之也。太平兴国六年九月，石熙载初以文资正官充使，不知带检校官否，当考。
　　戊寅，诏真宗陵名曰永定。始，丁谓请名陵曰镇陵。及谓贬，冯拯谓三陵皆有「永」字，故易曰永定陵。然永安乃县名也【二】，宣祖陵止名安陵，又不知翼祖已名定陵，于是复追改翼祖陵为靖陵【三】。议者讥拯不学，当时无正之者。讥拯不学，此据会要。
　　己卯，降工部员外郎，直集贤院、权判盐铁勾院潘汝士知虔州。汝士，谨修子，丁谓女貋也。殿中丞、集贤校理、知开封县钱致尧落职【四】，监池州酒税。始，丁谓知江宁，致尧为府从事，及谓入相，擢为馆职，知赤县，倚谓势纳赂。谓败，并黜之。钱致尧，未见。
　　辅臣三上表，请皇太后遵遗制，每五日一临便殿，依先定仪注，许令中书、枢密院奏事，与皇帝共加裁酌，皇太后不许。复上皇帝表，乃从之。
　　先是，女道士刘德妙者，尝以巫师出入丁谓家，谓败逮系。德妙款伏谓尝教言【五】：「乃所为不过巫事，不若托老君言祸福，足以动人。」于是即谓家设神像，夜醮于园中，雷允恭数至请祷。及真宗崩，引入禁中。及因穿地得龟慐，令德妙持入内，绐言出其家山洞中。乃复教云：「上即问若，所事何知为老君，第云相公非凡人，当知之。」谓又作二颂，题曰「混元皇帝赐德妙」，语涉妖诞。辛卯，再贬谓崖州司户参军，诸子并勒停。□又坐与德妙奸，除名，配隶复州。籍其家，得四方赂遗，不可胜纪。其弟诵、说、谏悉降黜。仍以罪状布告中外。
　　始，谓命宋绶草寇准责词，绶请其故，谓曰：「春秋无将，汉法不道，皆证事也。」绶虽从谓指，然卒改易谓本语，不纯用。及谓贬，绶犹当制，即草词曰：「无将之戒，旧典甚明；不道之辜，常刑罔赦。」朝论快焉。
　　谓初逐准，京师为之语曰：「欲得天下宁，当拔眼中『丁』；欲得天下好，莫如召寇老。」不半岁，谓亦贬，人皆以为报复之速，天道安可诬也。谓窜崖州，道出雷州，准遣人以一蒸羊逆之境上，谓欲见准，准拒绝之。闻家僮谋欲报仇，亟杜门使纵博，毋得出，伺谓行远，乃罢。
　　壬辰，诏中外臣僚有曾与丁谓往来者，一切不问。时遣侍御史方谨言籍其家，得士大夫书，多干请关通者，悉焚之，不以闻，世称其长者。谨言，莆田人也。
　　以学士院试到诸州贺登位贡奉人曾举进士者为试大理评事，曾举诸科者为秘书省正字，余并为试秘书省校书郎，不就试者并补太庙斋郎。其州县官与加阶，斋郎试衔并出身人各减三选以上，满者并与家便，三班使臣亦与家便，指使、殿侍与三班差使，牙校加恩。
　　诏国忌日听决杖罪，从知泗州杨居简之请也。
　　癸巳，御崇政殿，阅诸军转员，凡三日而毕。枢密副使一员宿本院三日，进宣而给之。国朝，殿前司捧日、天武，马军司龙卫，步军司神卫，谓之上四军。军各左右厢，每厢各有都指挥使一员。厢各三军，每军五指挥，一军又各有指挥使一员，都虞候副之。捧日、天武、龙、神卫又有第四军，处所退年高者，无都指挥使，止有都虞候。殿前司又有神勇、宣武、骁骑，各上下军，军十指挥；又有宁朔、骁胜，各十指挥；虎翼左右，各五军，军十指挥：并有都指挥使，都虞候。马军司则有云骑、武骑，各十指挥。步军司则有虎翼左右，各五军，军十指挥，每军各有都指挥使一员，都虞候副之。每遇大礼后，各以次迁补。凡军校迁至军都指挥使，又迁则遥领刺史，又迁为厢都指挥使、遥领团练使。员溢，即从上落军职，为正团练使、刺史，之本任，或为他州部署、钤辖。其老疾若过失者为御前忠佐马步军都军头、副都军头，隶军头司。甚者，黜为外州马步军都指挥使。
　　甲午，辅臣请皇太后、皇帝五日一御承明殿，凡军马机宜及臣下陈乞恩泽，并呈禀取旨；若常事，即依旧进入，候印画付外；或事从别旨，有未可行者，即于御前纳下，再俟处分。从之。
　　先是，诸州军长吏往往擅刺配罪人，丙申，下诏禁之，若情涉巨蠹者，须奏待报。
　　又诏诸路按察官取干兴赦前配隶兵籍者，列所坐罪状以闻。自是，每下赦书辄及之。后诏乃八月甲寅，今依本志，联书之。
　　八月壬寅，以礼部郎中、知制诰张师德为契丹妻萧氏生辰国信使，西京左藏库副使赵忠辅副之。契丹妻生辰专遣使始此。赵忠辅，未见。
　　试校书郎、前知临海县、馆阁校勘钱仙芝为大理评事。故事，试衔虽覃恩无改官者，以仙芝帖职文馆，特迁之。
　　乙巳，上与皇太后御承明殿垂帘决事，始用王曾议也。宰相率百官拜表称贺，太后哀恸久之，令内侍宣谕曰：「候上春秋长，即当还政。」冯拯等言：「太后临朝，盖先帝顾命之托也。」拯继丁谓为首相【六】，颇欲蹑谓故迹，王曾独晓以祸福，且逆折之，拯不敢肆。自是，事一决于两宫。初，谓定太后称「予」。谓败，中书与礼仪院参议，每下制令称「予」，而便殿处分事称「吾」。太后诏止称「吾」。王曾折冯拯，此据富弼所作曾行状。
　　辛亥，诏苏州仍岁水灾，令长吏赈□之。
　　乙卯，复秘书丞陈诂为秘阁校理。诂尝用王钦若辟，签书河南府判官事，坐钦若擅离任，落职监襄州酒税。至是，援赦复职，差遣如故。诂，晋江人也。
　　泾原路总管司言西蕃宗哥与赵德明相攻掠，请益兵为备，从之。
　　辛酉，环州言：「洪德寨白马鼻族巡检、顺州刺史庆香领蕃部者龙等十八人绐称西贼寇边，供奉官、合门祗候胡宁战死于归德州，其本族三百余户相继叛去，虽即招还，然尚有百余户在西界，恐潜相结约，复入为患。其庆香及诸族首领欲特行处置，所部人即令肃远寨界上威尼族巡检、□州刺史敏珠尔主之。」诏遣内殿承制史崇信体量以闻。不见崇信后来体量何如。
　　诏枢密院每岁送契丹礼物，耶律宗信亦以袭衣、金带赐之。宗信即王继忠也，契丹封□王，改今姓名。任中行等使还，宗信亦以名马来贺登极。宗信献名马在九月己巳，今并书之。
