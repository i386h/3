<!-- { "loadSidebar": true } -->
　　韩琦言：「今之试武艺弓弩，惟务斗力多而不求所射疏密，其左右斫鱲、腰射、脑射、一绰筈子放数箭之类，乃是军中之戏；又马枪止试左右盘弄，而不较所刺中否，皆非实艺。而使臣军员缘此例得拔用，故诸军亦循守常法而无所更，以此临阵对寇，罕能取胜。臣常熟思之，纵得武士挽三石力弓，踏五石力弩，不能射中，仍与空手无异。常阅武部式，见唐取人皆较实艺。今定凡步射【七四】弓弩于四十步内，各射箭十：弓一石五以上七中为第一，一石二以上五中为第二，九斗以上三中为第三；弩三石五以上八中为第一，三石以上七中为第二，两石五以上五中为第三。凡马射鹿子或笋桩，各箭十，弓一石以上八中为第一、九以上七中为第二，八以上五中为第三。凡马上使枪，左右十刺，得五中木人为及等。马上铁鞭、铁简、棍子、双剑、大斧、连枷之类，并是一法，每两条共重十斤为及等，但取左右实打有力者为中。马枪、铁简俱及等为第三，步刺枪、步斫剑即胜者为第二，马上盘锯刀、木槊五十斤以上勇力过人者为第一。以上若一件入第一，请优与迁擢。入第三【七五】，量材录用。如二件以上入第一，三件以上入第二，四件以上入第三，并枪简及等，皆不次奖拔。」诏送枢密院【七六】。欲乞今后较试弓弩皆令射十箭，枪皆令刺木人【七七】，并以中多者为上，只如此写出亦可。
　　己巳，徙秦州驻泊都监、右侍禁、合门祗候李纬为泾原路管勾招抚蕃落公事。纬，纮弟也。
　　诏河东诸州所籍强壮，若雇人自代者，复其身。朔历云：仍以所招到勇斗兵士改作禁军，隶宣毅指挥，今附。
　　庚午，以右班殿直、西京等处都巡检使谢云行为合门祗候。初，云行为渑池县尉，捕杀军贼李士忠等三人，身被数创，补三班奉职，为巡检，言者以为赏薄，乃迁右班殿直，为都巡检，仍赐银百两，至时又加职焉。
　　诏河北、河东近经霖雨，恐城壁垫坏及甲铠、弓弩损湿，其令转运、安抚司点检完葺；及所部有衰疾不任职者，选吏代之。
　　又诏陕西自兵兴以来，多法外从事，自今情理与本法不类，杖以下罪听之，其自入徒流或加刺配者，须奏听裁。
　　辛未，赐河北、河东路戍兵岁满未代者缗钱。
　　乙亥，中书、枢密院言陕西缘边蕃部归降者，多在蕃官帐下，请令部署司察其向背者徙家内地，给闲田以处之。奏可，始从田况议也。况议在五月。
　　是月，元昊寇麟、府州。
　　注　　释
　　【一】俘获数千计「数」字原脱，据宋本、宋撮要本及宋史卷三二三赵珣传补。
　　【二】静边原作「近边」，据同上书改。
　　【三】入内内侍省都都知原脱一「都」字，据下文及宋史卷一一六职官志补。
　　【四】凡中外官任「官」原作「守」，据宋本、宋撮要本及治迹统类卷二九官制沿革上改。
　　【五】永着甲令「甲」原作「申」，据同上治迹统类改。
　　【六】未离襁褓「离」原作「立」，据宋撮要本、阁本改。
　　【七】约束人数「束」原作「立」，据宋本、宋撮要本及治迹统类卷二九官制沿革上改。
　　【八】伏乞特差近上臣僚「伏」字原脱，据同上书补。
　　【九】尤加约束「加」原作「如」，据宋本、宋撮要本、阁本改。
　　【一○】大紊纪纲原作「大纲紊绝」，据宋本、阁本改正。
　　【一一】中人佞人阁本同。宋本、宋撮要本作「中有佞人」。
　　【一二】又荐原作「又奏」，据宋本、阁本及宋史全文卷八上改。
　　【一三】赠皇长子为太傅「太傅」上原衍「皇」字，据阁本及宋会要帝系一之三六删。
　　【一四】必妄「妄」原作「佞」，据编年录卷四改。
　　【一五】上谓夷简曰「曰」字原无，据同上书补。
　　【一六】民以岁租占佃官田庐者「民」原作「名」，据阁本及宋史卷三○一杨日严传改。
　　【一七】判永兴军「军」字原脱，据阁本、宋史全文卷八上及下文例补。
　　【一八】秦凤部署司「部」字原脱，据宋本、宋撮要本、阁本补。
　　【一九】尝闻士大夫相与言「尝」原作「当」，据同上诸本改。
　　【二○】甫及防秋「甫」原作「俯」，据宋本、宋撮要本及编年纲目卷一一改。
　　【二一】正兵「兵」原作「名」，据同上编年纲目改。
　　【二二】中军原作「军中」，据宋本、宋撮要本乙正。
　　【二三】实为大将「为」字原脱，据同上本补。编年纲目卷一一作「为大将」。
　　【二四】鄜延「延」原作「州」，据同上编年纲目及宋史卷二八九本传改。
　　【二五】动皆钧礼「钧」原作「钓」，据宋本、宋撮要本、阁本及编年纲目卷一一改。
　　【二六】西路原作「西略」，据宋本、宋撮要本改。
　　【二七】俯近汉界「俯」，编年纲目卷一一作「皆」。
　　【二八】不过一二人「二」字原脱，据宋撮要本及同上书补。
　　【二九】指使其上原有「使」字，据宋本、宋撮要本、阁本删。
　　【三○】内属原作「西属」，据编年纲目卷一一改。
　　【三一】无不得其用「其」字原无，据同上书补。
　　【三二】不赀原作「不贷」，据宋本、宋撮要本、阁本改。
　　【三三】以促其出师「出」字原无，据编年纲目卷一一补。
　　【三四】不肯离住坐「住」字原脱，据阁本补。
　　【三五】以贼甲之坚「贼甲」原作「战甲」，据宋本、宋撮要本、阁本及治迹统类卷三○兵制损益改。
　　【三六】麾下「下」上原衍「将」字，据宋本、宋撮要本、阁本删。
　　【三七】匈奴原作「边陲」，据同上诸本改。
　　【三八】秦州原作「泰州」，据同上诸本改。
　　【三九】财粮用度「粮」原作「量」，据宋本、宋撮要本改。
　　【四○】中国之伎巧「中」字原脱，据阁本及编年纲目卷一一补。
　　【四一】诸处原作「诸城」，据宋本、宋撮要本、阁本改。
　　【四二】归朝宋本、宋撮要本作「归款」，义优。
　　【四三】赴流内铨注官「铨」原作「钤」，据阁本改。
　　【四四】出兵掩击诸族此六字原在「始用」下，据宋本、宋撮要本、阁本及治迹统类卷七康定元昊寇边乙正。
　　【四五】勿以为责「责」原作「负」，据阁本改。
　　【四六】常留一员「常」原作「当」，据宋本、宋撮要本、阁本改。
　　【四七】鄜延路「路」字原无。按下文环庆等路俱不省「路」字，依例补。
　　【四八】每贼繇一路入寇「贼」原作「城」，据宋本、宋撮要本、阁本改。
　　【四九】自环庆赴援「环庆」原作「延庆」。按宋史卷三二五本传谓刘平援延州时，正屯兵庆州。今据宋本、宋撮要本改。
　　【五○】乃披城结阵自固「乃」原作「及」，据阁本改。
　　【五一】正军二字原脱，据宋本、宋撮要本补。
　　【五二】亦未见全胜之理「亦」字原脱，据宋本补。
　　【五三】地形原作「事形」，据治迹统类卷八仁宗经制西夏要略改。
　　【五四】旦暮可至「旦」原作「日」，据宋撮要本、阁本改。
　　【五五】安能知此「知」原作「如」，据宋本、宋撮要本、阁本改。
　　【五六】益兵二万屯渭州「二」原作「三」，据宋本、宋撮要本改。编年纲目卷一一云：「请益兵三万人，一万屯泾州以控关中，二万屯渭州以制山外。」可证。
　　【五七】山外皆高原「皆」下原有「有」字，据宋撮要本、阁本删。
　　【五八】以要其后「以」字原无，据治迹统类卷八仁宗经制西夏要略补。
　　【五九】如前年贼寇延州「如」原作「而」，据阁本改。
　　【六○】于逐处蕃落将及公人百姓内「于」原作「令」，据阁本改。
　　【六一】百帐已上为军主「上」原作「下」，据宋本、宋撮要本、阁本及宋史卷一九一兵志改。宋史「军主」下云：「其次为副军主、都虞候。」通考卷一五六兵考亦云：「司（当作百）帐已上者为军主，其次为副军主，又有以功次补者。」疑此处「军主」下脱「其次为副军主」六字。
　　【六二】崇班原作「崇奉」，据宋本、宋撮要本及宋史卷一九一兵志改。
　　【六三】自三千至三百「自」原作「百」，据宋本、宋撮要本、阁本及同上宋史改。
　　【六四】李士彬「李」字原脱，据宋本、宋撮要本及同上宋史补。
　　【六五】次第原作「略地」，据宋本、宋撮要本、阁本改。
　　【六六】略已见曹玮时「略」原作「此」，据同上诸本改。
　　【六七】县令二字原互倒，据阁本乙正。
　　【六八】近则以刀楯击之「以」字原脱，据宋本、宋撮要本及宋史卷一九七杨偕传补。
　　【六九】王师「王」字原无，据宋史卷三二四张亢传补。
　　【七○】环庆副都部署「部」字原脱，据文补。
　　【七一】名挂尺籍「名」原作「各」，据宋史卷三二四张亢传改。
　　【七二】古之良将「之」原作「人」，据宋史全文卷八上改。
　　【七三】管不篅事「管」「不」二字原互倒，据阁本乙正。
　　【七四】步射「步」字原无，据韩魏公集卷一一家传补。下文言马射，马射与步射为两种武艺，可证。
　　【七五】入第三其上，韩魏公集卷一一家传有「入第二，恩泽次之」七字，依文当有，此处疑脱。
　　【七六】诏送枢密院「诏」原作「语」，据阁本及同上韩魏公集改。
　　【七七】枪皆令刺木人「枪」原作「马」，据阁本改。
续资治通鉴长编
卷一百三十三
卷一百三十三
　　起讫时间 起仁宗庆历元年八月尽是年九月
　　卷　　名 续资治通鉴长编卷一百三十三
　　帝　　号 宋仁宗
　　年　　号 庆历元年（辛巳，1041）
　　全　　文
　　八月丁丑朔，遣官诣澶州祭河。时方议开分水河，以减湍暴之势，未庀功，而水自成道，州以其事闻，特祠之。
　　戊寅，诏鄜延部署许怀德、驻泊都监任守信刘拯、巡检黄世宁以兵万人援麟、府州。
　　己卯，赐麟、府州守城军士缗钱。
　　庚辰，诏河东路，元昊入寇麟、府，所过城寨有能出奇设伏掩击者，量功优奖之，军马或致伤折，亦不加罪。
　　辛巳，中书言，近令淮南等路添差弓手督捕盗贼，虑县尉或有贪浊昏耄不堪其任者，乞令流内铨选历任无赃罪、年未六十者注授，仍体量见在任不堪者对换。从之。明年四月丁酉。
