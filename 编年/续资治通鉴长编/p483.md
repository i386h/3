<!-- { "loadSidebar": true } -->
　　【一八】但用内廷无用之物「但用」，宋本、宋撮要本均作「但取于」。
　　【一九】无以及之「之」原作「此」，据宋本、宋撮要本、阁本改。
　　【二○】若作无用浮侈之事「作」原作「为」，据宋本、宋撮要本、阁本改。
　　【二一】此妄言也「妄」、「言」二字原互倒，据宋史全文卷八下、宋史卷三二○余靖传乙正。
　　【二二】不祥之兆「兆」原作「语」，据宋本、宋撮要本改。
　　【二三】占书亦主城陷「占」原作「古」，据宋本、宋撮要本、阁本及范文正公集奏议卷下奏乞宣谕大臣定河东捍御策改。
　　【二四】觑步谷口道路「步」原作「得」，据同上书改。
　　【二五】况元昊界无城可攻「界」原作「皆」，据宋本、宋撮要本及同上范文正公集改。
　　【二六】抽何路军马「马」字原脱，据同上书补。
　　【二七】义当极论「论」上原有「语」字，据宋本、宋撮要本、阁本及同上范文正公集删。
　　【二八】任子恩薄「子」原作「予」，据宋本、宋撮要本、阁本及编年纲目卷一二、宋史全文卷八下改。
　　【二九】欢然相得「得」原作「称」，据宋本，宋撮要本及苏辙龙川别志卷上、欧阳文忠公文集卷二○范文正公神道碑孙谦益校记改。
　　【三○】予见张公言「张」原作「长」，据宋本、宋撮要本、阁本及同上龙川别志、欧阳文忠公文集改。
　　【三一】又自去岁至今日「今」原作「京」，据宋本、宋撮要本、阁本改。
　　【三二】未必无心「无心」原作「果来」，据宋本、宋撮要本改。
　　【三三】亦为其窥见浅深「其」字原脱，据宋本，宋撮要本补。
　　【三四】敌骑深入「骑」原作「骄」，据宋本、宋撮要本、阁本及治迹统类卷八仁宗经制契丹要略改。
　　【三五】所以纵其奸谋「以」原作「之」，据宋本、宋撮要本、阁本改。
　　【三六】祁莫顺安信安保宁永宁北平各五千「信安」及「永宁」原脱，据宋本、宋撮要本、阁本及同上治迹统类补。
　　【三七】并乞诏本路转运提刑安抚部署钤辖分擘举充宋本、宋撮要本「钤辖」下有「路」字，同上治迹统类此两字下则有「部」字。
　　【三八】不许循入「入」原作「人」，据宋本、宋撮要本、阁本改。
　　【三九】始给用度「给」原作「终」，据宋本、宋撮要本、阁本及同上治迹统类改。
　　【四○】而无敢当者「而」下原有「天下」二字，据宋本、宋撮要本、阁本删。
　　【四一】或迁官秩「迁」原作「选」，据宋本、宋撮要本、阁本改。
　　【四二】不畏坚敌「敌」原作「劲」，据宋本、宋撮要本、阁本及治迹统类卷八仁宗经制契丹要略改。
　　【四三】以南兵在边「以」，同上治迹统类作「若」，义优。
　　【四四】则无以先发「以」字原无，据同上书补。
　　【四五】必由广信西而来「而」，同上书作「面」。
　　【四六】声张击之而不与战宋本、宋撮要本「击之」下有「之声」二字。
　　【四七】兵车同上治迹统类作「军马」。
　　【四八】分布掩击「布」，同上书作「路」，疑是。
　　【四九】一策也「一」原作「下」，据同上书改。
　　【五○】今契丹自尽服诸蕃「服」原作「复」，据宋本、宋撮要本、阁本改。
　　【五一】表称今断绝契丹「断」原作「既」，据宋本、宋撮要本、阁本改。
　　【五二】每表必称不愿附契丹而愿附朝廷「表」原作「来」，据宋本、宋撮要本改。
　　【五三】无一日而忘也「也」原作「之」，据宋本、宋撮要本、阁本改。
　　【五四】但略遣人翘发「遣」原作「有」，据宋本、宋撮要本、阁本改。
　　【五五】我先帝重惜民命「帝」字原脱，据宋本、宋撮要本、阁本补。
　　【五六】今却复修旧好「修」原作「受」，据宋本、宋撮要本、阁本改。
　　【五七】则必反为我用矣「矣」原作「也」，据宋本、宋撮要本改。
　　【五八】不必埙契丹动而求助「求」原作「来」，据宋本、宋撮要本改。
　　【五九】恐天兵渡河「天兵」原作「天下兵」，据宋本、宋撮要本、阁本删「下」字。
　　【六○】寇澶魏矣「矣」字原脱，据宋本、宋撮要本补。
　　【六一】天戒屡至「至」原作「告」，据宋本、宋撮要本改。
　　【六二】髃臣循默避事而不能斥「髃」原作「大」，据宋本、宋撮要本改。
　　【六三】四夷交结内侵而不能谋「结」原作「纳」，据宋本、宋撮要本、阁本改。
　　【六四】若督责之此四字原脱，据宋本、宋撮要本补。
　　【六五】忧媿益深「益」原作「殊」，据宋本、宋撮要本改。
　　【六六】国用民力固不如矣「民」原作「兵」，据宋本、宋撮要本、阁本改。
　　【六七】信好可结乐全集卷二二请延召近臣访议边事作「信好可继」。
　　【六八】是不可胜在我「不」字原脱，据宋本、宋撮要本及同上乐全集补。
　　【六九】可胜在敌「可胜」上原有「不」字，据宋本、宋撮要本及同上乐全集删。
续资治通鉴长编
卷一百五十一
卷一百五十一
　　起讫时间 起仁宗庆历四年七月尽是年八月
　　卷　　名 续资治通鉴长编卷一百五十一
　　帝　　号 宋仁宗
　　年　　号 庆历四年（甲申，1044）
　　全　　文
　　秋七月癸亥，诏以冬至有事于南郊，髃臣毋得上表请加尊号。
　　甲子，燕王宫火。
　　丙寅，降知石州、洛苑副使刘舜臣为礼宾副使，坐盗用公使酒醋，法当死，上以边臣特宽之。
　　丁卯，诏广西转运安抚司出牓宜州，有获区希范、正辞、蒙赶者，人赐袍带，钱三十万，盐千斤。
　　戊辰，赐鄜延路部署王信等器币有差。初，知延州庞籍于□朝谷创石觜堡，而西贼尝以兵二千余人来寇，信等击却之。故有是赐。
　　辛未，命知制诰田况提举河北便籴粮草。
　　梓州路转运司言，泸州教练使生南、招安将史爱诱降淯井监夷贼敖等，请并补三班差使殿侍、淯井监一路招安巡检，从之。
　　壬申，殿中丞蔡挺管勾陕西、河东宣抚机密文字，范仲淹请之也。挺诡谲多计，人莫能得其情实，每持仲淹等机事，泄于吕夷简以自售云。此据墨史附传。
　　赐修水洛城禁军及弓箭手缗钱。
　　癸酉，诏诸告本营结集逃叛而当迁擢者，自今徙隶别指挥。
　　先是，同判太常寺吕公绰言：「文王之妃曰文母，宋共公之妻曰共姜，诗称庄姜、宣姜，皆以谥从夫也，然而古无先夫作谥之文。自汉、晋、隋、唐而降，历举后谥，多冠以帝号，不然则参同一字。惟圣朝循稽作谥之典，追合从夫之义，祖宗之后，共此成法。若僖祖谥有文献，后曰文懿；顺祖谥有惠元，后曰惠明；翼祖谥有简恭，后曰简穆；宣祖谥有昭武，后曰昭宪；太祖谥有大孝，后曰孝明、孝惠、孝章；太宗谥有圣德【一】，后曰懿德、明德、元德、淑德。先帝在御，特谥二后曰庄怀、庄穆。及上真宗文明武定章圣元孝之谥，而郭后升配，即当协参徽号而追正之，时无建请，莫复典章。迨夫奉慈尊名，继循前失。况庄穆神主合祔本室，名无所属，理固未安，宜列系于丕称，式增隆于大行，兼详干德礼例改谥昭宪皇后故事，伏请改上真宗皇后谥皆为章。」下两制学士、太常礼院议，而翰林学士丁度等言：「公绰所引前代皇后皆从帝谥，然汉之帝谥，主于一字，与本朝名号不同。真宗五后祔庙日久，神道贵静，难从改谥之礼。」既而公绰复言：「真宗五后尊谥，终未合典法，宜于郊礼前遣官先上宝册，庶循先朝加上六后尊谥故事。」丙子，有诏恭依。礼院言：「干德中，改上昭宪皇后谥，中书门下特请改题，是时礼官以为不可。及祥符中，增上六室帝谥，天圣初，又增上真宗武定之谥，止告庙，更不改题，实为得礼。」遂如故事。
　　戊寅，封武胜节度使、同平章事、冯翊郡公德文为东平郡王，宁江节度使允让为汝南郡王，苏王元偓子安化留后允弼为北海郡王，燕王元俨子镇国留后允良为华原郡王，□王德昭孙左屯卫大将军、达州刺史从蔼为颍国公，岐王德芳孙左屯卫大将军、雅州刺史从煦为安国公，齐王元佐孙左千牛卫大将军、池州团练使宗说为祁国公，昭成太子元僖孙右千牛卫大将军宗保为建安郡王，华王元偁孙右千牛卫大将军宗达为恩平郡王，邢王元杰孙右屯卫将军宗望为清源郡公。上始用富弼议，次第封拜宗室，以德文属尊且贤，方汉东平王苍，故封东平。仍诏德文等十人，并列本班之上，少前。实录云：燕王既薨，祖宗之后未有封王爵者，议者以为自三代以来，皆建宗戚，用自承助，请次第封拜之。按议者，即富弼河北守御十二策之一也，今正言之。德文，秦王廷美子；允让，润王元份子，二人并已前见，更不表出。德文，皇叔；允让及允弼，皆皇兄；允良，皇弟；从蔼以下六人，皆侄：今皆削去，其得封初不缘服属故也。又从蔼，舒国公惟忠子；从煦，高平郡王惟叙子；宗说，密国公允言子，其得封自以祖故，不以父故，今亦不复言。
　　己卯，复四方馆使、果州团练使张亢为引进使、并代副都部署、兼知代州兼河东缘边安抚事。
　　壬午，降空名宣头百道，下陕西、河东宣抚使范仲淹，以备赏功。
　　癸未，契丹遣延庆宫使耶律元衡来告将伐元昊，其书略曰：「元昊负中国当诛，故遣林牙耶律祥等问罪，而元昊顽犷不悛，载念前约，深以为媿。今议将兵临贼，或元昊乞称臣，幸无亟许。」其实纳契丹降人，契丹讨之，托中国为名也。
