<!-- { "loadSidebar": true } -->
　　辛卯，恭谢天地于大庆殿，大赦，改元。
　　丁酉，加恩百官。
　　戊戌，礼部员外郎、知制诰韩绛为龙图阁直学士、河北都转运使，绛辞不行。
　　己亥，诏知荆南魏瓘、湖北转运使王绰、知辰州窦舜卿：「所奏彭士羲遣衙内指挥使覃师明欲归款，须令自赍降表至澧州【一】，始行抚纳之。其十三州刺史进奉，宜与减落五七州，仍具处置次第以闻。」五月甲辰、八月辛酉两日事可考。
　　庚子，赐致仕大卿、监以上及曾任近侍之臣束帛、羊、酒。
　　壬寅，淮南江浙荆湖制置发运使、太常少卿、直昭文馆周湛为度支副使。旧制，发运司保任军将至三司，不复考核而皆迁之。至是，以名上者三十五，湛核其滥者二十五人。
　　癸卯，侍御史范师道知常州，殿中侍御史赵抃知睦州。先是，宰相刘沆进不以道，深疾言事官，因言：「自庆历后，台谏用事，朝廷命令之出，事无当否悉论之，必胜而后已。又专务抉人阴私莫辨之事，以中伤士大夫。执政畏其言，进擢尤速。」遂举行御史迁次之格，满三岁者与知州。而抃等又尝乞避范镇，各请补外，沆遽引格出之。师道及抃盖尝攻沆之短。中丞张□等言沆挟私出御史，请留抃及师道，不报。
　　诏三司自京至泗州置狭河木岸【二】，仍以入内供奉官【三】史昭锡都大提举，修汴河木岸事。司马光记闻云：「张巩建议大兴狭河之役，使河面具阔百五十尺，所修自东京抵南京，南京已下更不修也。今岁所修止于开封县境。」不知所云今岁是何年，或即是嘉佑六年。自东京至南京，当是嘉佑元年九月，已经史昭锡提举，故不更修。又据本志载狭河议，始于嘉佑六年张巩判都水时【四】，不知张巩判都水果是何年。按实录所书，嘉佑元年九月，盖已命官修狭河，或此时巩已判都水，未可知也。治平二年七月，实录所书与本志同，但不出张巩姓名耳，当考之。
　　甲辰，诏三司置司编禄令，以知制诰□奎、右司谏马遵、殿中侍御史吕景初为编定官。初，枢密使韩琦言：「内外文武官俸入添支，并将校请受，虽有品式，每遇迁徙，须申有司检勘中覆，至有待报岁时不下者，故请命近臣，就三司编定之。」
　　乙巳，山南东道节度使、同平章事、判大名府贾昌朝为侍中，留再任。
　　丙午，范镇又以书遗执政曰：「镇窃以天下之事，无难易而有是非。苟是焉，虽难必为；苟非焉，虽易不可为也。难易之际，又有机焉，不可以忽。诸公视今日之事，与前日为孰难？必曰今日难于前日，安知他日不难于今日乎？以为他日易而可为，则今日不为难也；以为今日难而不可为，则他日不为易也。此所谓难易有机，不可以忽也。事早则济，缓则不及，先圣贤所以贵于及机会也。诸公谓奸言已入，今日不可弭，奸言他日可以弭乎？邪正之不并久矣，君子小人之于天下也常相半，君子之欲有为，岂能尽去小人而后有为？使小人不用事而已。譬之阴阳，阴进则阳退，阳退则阴进，当阳之进时，岂能尽退髃阴，使阴不用事？而君子之退小人，亦使小人不用事，使小人不用事者，在君子所为是而已矣。今为宗庙社稷计，以应天变，以顺人心，以副主上委任之意，可谓是矣。而诸公以嫌疑形迹处之，为忠义而以嫌疑形迹处之，此镇所以请临漖也。三请临漖矣，伏惟早赐裁处。」先是，执政谕镇，以上不豫，诸大臣亦尝建此策，今间言已入，为甚难，故镇书及之。
　　丁未，宣政使、宁远留后、入内副都知石全彬为宣庆使、武信留后，罢入内副都知；内藏库使、彭州刺史、内侍押班邓宣言为入内右班副都知。宣言为副都知，乃十月癸酉，今并书。
　　宰相富弼言：「河北西蕃官诸族首领物故者之子孙弟侄，旧制须年及十七、本族及二千户者方得承袭职名，仍降一等。自西贼破荡以来，族帐凋耗，请自今更不降等，仍便许承袭。」从之。
　　冬十月丁卯，出内藏库银十万两，绢二十万匹，钱一十万贯，下河北市籴军储。
　　先是，提举籴便粮草薛向建议，并边十一州军岁计粟百八十万石，为钱百六十万缗，豆六十五万石，刍三百七十万围，并边租赋岁可得粟、豆、刍五十万，其余皆商人入中，请罢并边入中粟，自京辇钱帛至河北，专以见钱和籴。时杨察为三司使，请用其说，因辇绢四十万匹，当缗钱七十万，又畜见钱及择上等茶场八，总为缗钱百五十万，储之京师，而募商人入钱并边，计其道里远近，优增其直，以是偿之【五】，且省辇运之费，惟入中刍、豆，计直偿以茶如旧。初，用向议行见钱法，在皇佑三年正月。薛向建议，据本志附此，所给钱帛，与实录不同，当考。嘉佑三年九月，当并考。
　　戊辰，礼部员外郎、知制诰韩绛为龙图阁直学士、知瀛州。翰林学士欧阳修率同列言绛宜在朝廷，瀛州非所处也，遂留不行。
　　追复崇信节度副使尹洙为起居舍人、直龙图阁，湖州长史苏舜钦为大理评事、集贤校理【六】，枢密使韩琦为之请也。
　　庚午，宣徽南院使、判河中府□育复为资政殿大学士、尚书左丞、知河中府，育以疾自请之。
　　辛未，草泽宋堂为国子四门助教。堂，双流人。性跌宕，不事生业。拟陈子昂作感遇诗，以讽上建储事。着蒙书数十篇、春秋新意、七蠹、西北民言，颇究时务，数为近臣所荐。至是，翰林学士赵燍又上其所著书，特录之。
　　十一月己卯朔，复右班殿直、单州监押张忠为合门祗候。忠，恩州城下有劳，尝为庐州监押，遣讨侬智高，而辞以母老不行，编管池州，累更赦而复之。
　　庚辰，诏武臣为路分钤辖及六周年者，给添支钱五十千。
　　辛巳，枢密使、河阳三城节度使、同平章事王德用罢枢密使，为忠武节度使、同平章事、景灵宫使。先是，御史赵抃累章言德用贪墨无厌，纵其子纳赂，差除多涉私徇，加之羸病，拜起艰难，失人臣礼，乞加贬黜。而德用亦自求去位至五六，乃从之。寻罢景灵宫使，为同髃牧制置使。听五日一朝会，子若孙一人扶之。同髃牧使，乃十一月壬辰，今并书。赵抃言德用不任职，据苏辅所撰墓铭，本传无之。德用罢时，抃去御史府矣。据抃奏矒，则自去年十月十六日以后，言德用不一章也。德用本传云：德用自郑州复为枢密使。明年，富弼相，会契丹使耶律防至，德用与之射玉津园，防曰：「天子以公典枢密而用富公为相，可谓得人矣。」帝闻之喜，赐御弓一、矢五十。按防乃至和二年干元节使者，四月己亥入见，丁未辞，而召富弼入相，实六月丙申，防安得留京师至此时！云云必误。德用墓铭王珪作，神道碑欧阳修作，并有是言。范纯仁作富弼行状亦有是言，本传盖因之。墓铭指耶律防，而神道碑但称契丹使者，岂修已觉其误，故没其姓名耶？纯仁又出修后。大抵德用再入西府耄矣，云云殆溢美，今削去不书。嘉佑二年三月，防复来，此时德用已卒。江邻几杂志云：富、范议建储，王德用在密府，合掌加额云：「置这一尊菩萨何地？」永叔闻之，骂作老衙官，及为神道碑，颇溢美。议建储，即是此年春事。赵抃劾德用不任，职或由此。盖抃亦尝奏请建储也，然无所考见。江氏称范、富误也，已改之。
　　山南东道节度使、兼侍中、判大名府贾昌朝为枢密使。翰林学士欧阳修言：
　　臣伏睹近降制书，除贾昌朝为枢密使者【七】。旬日以来，中外人情，莫不疑惧，搢绅公论，渐以沸腾。盖由昌朝禀性回邪，执心倾险，颇知经术，能缘饰奸言，善为阴谋，以陷害良士，小人朋附者觽，皆乐为其用。前在政事，屡害善人，所以闻其再来，望风畏恐。陛下聪明仁圣，勤俭忧劳，每于用人，尤所审择。然而自古毁誉之言，未尝不并进于前，而听察之际，人主之所难也。臣以谓能知听察之要，则不失之矣。何谓其要在先察毁誉之臣【八】，若所誉者君子【九】，所毁者小人，则不害其为进用矣；若君子非之，小人誉之，则可知其人不可用矣。
　　今有毅然立朝，危言正论，不阿人主，不附权臣，其直节忠诚，为中外素所称者，君子也。如此等人，皆以昌朝为非矣。宦官宫女，左右使令之人，往往小人也。如此等人，皆以昌朝为是矣。陛下察此，则昌朝为人可知矣。今陛下之用昌朝，与执政大臣谋而用之乎？与立朝忠正之臣谋而用之乎？与宦官左右之人谋而用之乎？或不谋于臣下，断自圣心而用之乎？
　　昨闻昌朝阴结宦官，创造事端，谋动大臣，以图进用。若陛下与执政大臣谋之，则大臣自处嫌疑，必难启口；若立朝忠正之士，则无不以为非矣。其所称信以为可用者，不过宦官左右之人尔。陛下用昌朝，为天下而用之乎？为左右之人而用之乎？臣伏料陛下必不为左右之人而用之也。然左右之人，谓之近习，朝夕出入，进见无时，其所谗谀【一○】，能使人主不觉其渐。昌朝善结宦官，人人喜为称誉，朝一人进一言，暮一人进一说，无不称昌朝之善者。陛下视听渐熟，遂简在圣心，及将用之时，则不必与谋议也。盖称荐有渐，久已熟于听矣。是则陛下虽断自圣心，不谋于人而用之，亦左右之人积渐称誉之力也。陛下常患近岁大臣体轻，连为言事者弹击，盖由用非其人，不协物议而然也。
　　今昌朝身为大臣，见事不能公论，及交结中贵，因内降起狱，规图进用。今闻台谏方欲论列其过恶，而忽有此差除，是以中外疑惧，物论沸腾也。今昌朝未来，外议已如此，若使居其位，必不免言事者上烦圣听，不尔，则昌朝遂得倾害善人，坏乱事体，必为国家生事。臣愿圣聪抑左右阴荐之言，采搢绅公正之论，速罢昌朝，还其旧任，则天下幸甚！
　　臣官为学士，职号论思，见圣心求治甚劳，而一旦用人偶失，而外廷物议如此，既有见闻，合思裨补。
