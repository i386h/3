<!-- { "loadSidebar": true } -->
　　丙子，泰州司马林献可授漳州参军，给料钱五千，本州岛常切羁管，勿放出城【五】。献可坐擅离本州岛进机密文字，合从违制失杖一百私罪，特有是命。此据会要。
　　三月丙戌，三司拣试所上所定诸案吏功过。诏能知钱谷利害者以次迁补之，再犯赃者并勒停。
　　庚寅，太子中允陆东滁州安置【六】。初，东擅离贬所，援赦乞□用，已诏复旧官，而为知杂御史司马池劾奏，仍命安置焉。
　　壬辰，以龙图阁直学士、知秦州张宗象兼管勾秦陇凤阶成州凤翔府路驻泊军马。秦陇凤阶成州、凤翔府自为一路由此始。
　　癸巳，许潞州、常州立学。
　　乙未，御崇政殿，召辅臣观所定钟律。
　　丙申，诏：「比访天下善候气及晓钟律之人，未有应书者。其令所在更博求之。」
　　翰林侍讲学士冯元等上秬黍新尺，别为钟、磬各一架。
　　戊戌，诏：「致仕官旧皆给半俸，而仕尝显者，或贫不能自给，非所以遇高年，养廉耻也。自今大两省、大卿监、正刺史、合门使以上致仕，给俸如分司官，长吏岁时以朕意劳赐之。」
　　御史中丞杜衍罢为工部侍郎、枢密直学士、知永兴军，翰林学士张观权御史中丞。
　　改维州为威州，以与潍州文移相乱也。
　　甲辰，浚河北城濠，禁植蒲莲，犯者计所入以赃论。
　　丙午，度支副使郭劝、四方馆使夏元亨同点检修横□埽所储钱粮刍□，及行视王楚埽所开减水河利害以闻。
　　诏三司使至天章阁待制，举三班使臣殿直以上、曾历边任、有武勇智略者各一人。
　　又诏臣僚应敕葬而其家不愿者，听之。
　　又诏开封府曹官有阙，令铨司依条拣选，不许陈乞及本府奏举。
　　审官院言，诸路提点刑狱得替磨勘，缘前来并差官置司。诏只令审官院依例磨勘【七】。
　　权判户部勾院叶清臣请弛茶禁，以岁所课均赋城郭、乡村人户。其疏曰：
　　山泽有产，天资惠民。自兵食不充，财臣兼利，草芽木叶，私不得专，封园置吏，随处立筦。一切官禁，人犯则刑，既夺其赀，又加之罪，黥流日报，踰冒不悛。诚有厚利，无费赀【八】，能济国用，圣仁恤隐，矜赦无辜，犹将弛禁缓刑，为民除害。度支费用甚大，榷易所收甚薄，刳剥园户，资奉商人，使朝廷有聚敛之名，官曹滋滥虐之罚，虚张名数，刻蠹黎元。
　　建国以来，法弊辄改，载详改法之由，非有为国之实，皆商人协计，倒持利权，幸在更张，倍求奇羡。富人豪族，坐以贾嬴，薄贩下估，日皆朘削，官私之际，俱非远策。臣窃尝校计茶利岁入，以景佑元年为率，除本钱外，实收息钱五十九万余缗。又天下所售食茶，并本息岁课，亦祇及三十四万缗，而茶商见通行六十五州军，所收税钱已及五十七万缗。若令天下通商，祇收税钱，自及数倍，即榷务、山场及食茶之利，尽可笼取【九】。又况不费度支之本，不置榷易之官，不兴辇运之劳，不滥徒黥之辟。
　　臣意生民之弊，有时而穷，盛德之事，俟圣不惑。议者谓榷卖有定率，征税无规准，通商之后，必亏岁计。臣案管氏盐铁法，计口受赋，茶为人用，与盐铁均，必令天下通行，以口定赋，民获善利，又去严刑，口出数钱【一○】，人不厌取。景佑元年，天下户千二十九万六千五百六十五，丁二千六百二十万五千四百四十一，三分其一为产茶州军，内外郭乡又居五分之一，丁赋钱三十，村乡丁赋二十；不产茶州军郭乡【一一】、村乡如前计之，又第损十钱【一二】，岁计已及缗钱四十余万。榷茶之利，凡止五十余万缗，通商收税，且以三倍旧税为率，可以得百七十余万缗，更加口赋之入，乃有二百一十余万缗，或更于收税则例微加增益，即所增至寭，所聚愈厚，比于官自榷易，驱民就刑，利病相须，炳然可察。
　　诏三司与详定所相度以闻，皆以为不可行，及嘉佑四年卒行之。
　　清臣又尝请遣使循行天下，知民疾苦，察吏能否；兴太学，选置博士，许公卿大臣子弟补学生；重县令；诸科举人取明大义，责以策问；省流外官，无得入仕；听武臣终三年之丧；罢度僧；废读经一业；训兵练将，谨出令，简条约，凡九事。
　　是月，李谘等请罢河北入中虚估，以实钱偿刍粟、实钱售茶，皆如天圣元年之制。又以北商持券至京师，旧必得交引补为之保任，并得三司符验，然后给钱，以是京师坐贾率多邀求，三司吏稽留为奸，乃悉罢之，命商持券径趣榷货务验实，立偿之钱。初，孙奭等虽增商人入钱之数【一三】，而犹以为利薄，故竞市虚估之券，以射厚利，而入钱者寡，县官日以侵削，京师少畜藏。至是，谘等又请视天圣三年入钱数，第损一千有奇，入中增直，亦视天圣元年数第加三百。诏皆可之。又诏前已用虚估给券者，给茶如旧，仍给景佑二年已前茶。
　　既而谘等又言：「天圣四年，尝许陕西入中愿得茶者，每钱十万，在所给券，径趣东南受茶十一万一千。茶商利之，争欲售陕西券，故不复入钱京师，请禁止。」并言商人输钱五分，余为置籍召保，期年半悉偿【一四】，失期者倍其数。事皆施行。输五分钱，召保立限，见实录康定元年正月，今依本志附此。
　　谘等复言：「奭等变法，岁损财利不可胜计。且以天圣九年至景佑二年较之，五年之闲，河北缘边十六州军，入中虚费缗钱五百六十八万。今一旦复用旧法，恐豪商不便，依托权贵，以动朝廷，请先期申谕。」于是帝为下诏戒敕，而县官滥费自此少矣。三月癸巳，复行见钱法，罢交引。壬申，榷务给交引以景佑二年茶。五月，勒陕西入中交引并赴京师，十二月，禁豪商请托。今并从本志联书之。
　　诏权停贡举。
　　夏四月辛亥，诏广州海南番商毋得多市田宅，与华人杂处。
　　癸丑，诏诸路同提点刑狱武臣与所部州军长吏，各以官高下除之。
　　乙卯，诏命官因罪辄逃去者，自今毋得以赦原，仍永不录用。
　　丙辰，合门奏：「宗室自大将军至率府副率，预朝参者百四十余人。干元节，锡庆院宴席不能容。请大将军领刺史以上者乃得预坐。」从之。
　　己未，契丹遣镇国节度使耶律信、政事舍人吕士宗来贺干元节。
　　辛酉，置干宁军钓台寨主一员。
　　辛未，诏翰林医官自今非迁尽同正官，毋得迁尚药奉御及直院。
　　乙亥，诏知真、楚、泗州者，自今并兼管勾催遣纲运事。
　　许衡州立学。
　　丙子，荆湖北路钤辖司言，澧州蛮五百余人寇边，而知州、礼宾副使崔承佑畏避不以闻。诏劾承佑罢之。
　　五月戊寅朔，范仲淹言：「臣近亲奉德音，以孔道辅曾言迁都西洛，臣谓未可也。国家太平，岂可有迁都之议。但西洛帝王之宅，负关、河之固，边方不宁，则可退守。然彼空虚已久，绝无储积，急难之时，将何以备。宜托名将有朝陵之行，渐营廪食。陕西有余，可运而下。东路有余，可运而上。数年之闲，庶几有备。太平则居东京通济之地，以便天下；急难则居西洛险固之宅，以守中原。易曰『天险不可升，地险山川丘陵，王公设险以守其国』，此之谓也。先王修德以服远人，然安不忘危，故不敢去兵【一五】。陛下内惟修德，使天下不闻其过，外亦设险，使四夷不敢生心。此长世之道也。伏望圣慈，未烦下议，且留圣意可矣。」据仲淹乞修京城札子，云景佑三年五月初，请修西京，今附见朔日。孔道辅去年八月以龙直知楚州。
　　庚辰，购求馆阁逸书。
　　丙戌，天章阁待制、权知开封府范仲淹落职，知饶州。
　　仲淹言事无所避，大臣权幸多忌恶之【一六】。时吕夷简执政，进者往往出其门。仲淹言官人之法，人主当知其迟速、升降之序，其进退近臣，不宜全委宰相。又上百官图，指其次第，曰：「如此为序迁，如此为不次，如此则公，如此则私，不可不察也。」夷简滋不悦。
　　帝尝以迁都事访诸夷简，夷简曰：「仲淹迂阔，务名无实。」仲淹闻之，为四论以献，一曰帝王好尚，二曰选贤任能，三曰近名，四曰推委，大抵讥指时政。又言：「汉成帝信张禹，不疑舅家，故终有王莽之乱。臣恐今日朝廷亦有张禹坏陛下家法，以大为小，以易为难，以未成为已成，以急务为闲务者，不可不早辨也。」夷简大怒，以仲淹语辨于帝前，且诉仲淹越职言事，荐引朋党，离闲君臣。仲淹亦交章对诉，辞愈切，由是降黜。侍御史韩渎希夷简意，请以仲淹朋党牓朝堂，戒百官越职言事，从之。
　　时治朋党方急，士大夫畏宰相，少肯送仲淹者。天章阁待制李纮、集贤校理王质，皆载酒往饯。质又独留语数夕，或以诮质，质曰：「希文贤者，得为朋党幸矣。」质尝知蔡州，州人岁时祠□元济庙，质曰：「安有逆丑而庙食于民者！」毁之，为更立狄仁杰、李愬像而祠之，蔡人至今号「双庙」。李纮送仲淹，附传有之，新传削去，今追载。
　　丁亥，司天监主簿王升，言太岁及岁星并在北方，请饬边备。又言本监岁上细行历，不载日月交蚀，请自今先行测定，以朱书之，庶预祗天戒，从之。
　　戊子，同知枢密院事韩亿言：「昨蒙宣谕范仲淹尝密荐臣。臣自历周行，惟厉忠朴。宸聪过听，擢赞相府，未尝涉朋比之迹，结左右之容。况臣与仲淹既匪姻亲，又非故旧，缘何契义，辄有荐论。若仲淹举臣以公，则臣素无交托。伏望曲照孤衷，免婴浮议。必若以臣备位无补，即进退之际，惟陛下裁赐。」优诏答之。
　　许许州立学。
　　审刑院详议官、殿中丞王果言：「河北地势卑下，积沙为岸，若导河东流，恐不能御湍悍之患【一七】。欲望博询髃议，罢塞横□。」诏郭劝、夏元亨同按视以闻。果，饶阳人也。去年八月戊辰，稽古录已载权罢塞横□，今王果乃上言，稽古录盖误也。
　　赵州言：「管内佛寺，岁系帐童行千有余人，检会皆等第税户，苟避州县之役。已令逐寺各量留一二人外，其不应条者，并勒归农。请自今出家童行须度为僧，方听免身役。」从之。
　　辛卯，以仪鸾使、雅州刺史、内侍副都知王守忠为澶州修河钤辖，内殿崇班李保懿为都监，崇仪副使杨怀敏管勾黄河南岸诸埽，内殿崇班吕清管勾北岸诸埽。
