<!-- { "loadSidebar": true } -->
　　甲子，武宁节度使、赠侍中高继冲卒。继冲镇彭门十余年，有惠政，民请留葬，上不许。
　　丁卯，诏诸州长吏及监当官等无或隐庇得替人，事觉，当重寘其罪。
　　少府监致仕卢亿，（亿，河阳人，初见开运元年。）有高识，恶其子参知政事多逊所为，尝曰：「赵普，元勋也，而小子毁之，祸必及我。我得早死，不及见其败，幸也。」十二月庚子，亿以忧卒。丙子，多逊起复。
　　女真遣使来贡马。
　　是岁，命参知政事卢多逊、知制诰扈蒙张澹以见行长定、循资格及泛降制书，考正违异【三○】，削去重复，补其阙漏，参校详议【三一】，取悠久可用之文，为长定格三卷。有旨限选数集人取解出身科目，铨司检勘注拟加选减选之状，南曹检勘用阙年满伎术考课春闱杂处分。涂注乙凡二十条，总二百八十七事，循资格一卷，制敕一卷，起请条一卷。书成，上之，颁为永式。自是铨综益有伦矣。（复位循资格，实录在七月己未，今从本志系之岁末。）
　　北汉成德节度使、太师、兼中书令刘继颙自以沙门位兼将相，颇为时论所薄，数上表求罢，不许。是岁，继颙卒，追封定王。前大内都点检刘继钦、殿前都虞候张重训、侍卫步军都指挥使郑进、前岚州刺史张昭敏、辽州刺史卫俦、都引进使李隐等皆被杀。
　　初，北汉主为大内都点检，孝和帝以其幼弱，命继钦副之，委以禁卫。北汉主立，亲旧多所诛放，继钦遂谢病请罢。北汉主曰：「继钦但事先帝，岂肯为我尽力耶？」乃黜居交城，俾奉园寝，寻遣人杀之。进与宣徽使马槵不协，槵怒，夺其兵柄，进不堪其辱，诟槵于朝，北汉主怒，翌日，送定襄安置，遣人杀之于路。昭敏尝为礼部尚书，参议中书事，性廉直，权势请托不行，多仇少与，旋出知岚州，俄召还，勒归私第，以出怨言，缢杀之。俦数从征伐，专掌吐浑军，阉人卫德贵嫉其功，使出为辽州，吐浑数千人遮道乞留，北汉主不许，吐浑失帅，由是一军不可复用。俦少长蕃部，不乐为州，颇出怨言，北汉主虑其为变，潜遣人杀之。隐惜俦忠勇，为嬖侍所诬，愤惋形于辞色，德贵闻而恶之，白北汉主，即送岚州安置，未几杀之。（张昭敏为礼部尚书参议中书事，此但据九国志，不知的在何时。志又云昭敏与郭无为议事不协，继元立，出知岚州。按赵文度以岚州降时，继元立才踰年也。文度先在岚州，昭敏安得复出，然则昭敏出知岚州，当在文度来降后。文度来降时，王师犹在城下，寻即被杀，岂容复出昭敏乎？昭敏之出，固当是别与嬖幸者不协耳【三二】。今云多仇少与，不书与郭无为不协【三三】，庶无抵牾，更当细检详定。刘继钦、郑进、张昭敏、卫俦、李隐等五人事，皆据九国志本传，独张重训无传，不知其事也。继钦等六人被杀，亦未必专在一年，既无可推寻，故从本志，并系之年末，其日月都不可知矣。）
　　注　　释
　　【一】遣德州刺史郭贵发丁夫千人「遣」原作「进」，据阁本及大典卷一二三○六改。
　　【二】上素服发哀「发」原作「举」，据宋本、宋撮要本及大典卷一二三○六改。
　　【三】安化军原作「安化州」，据阁本及寰宇记卷二四、宋朝事实卷一八、宋会要方域五之一改。
　　【四】又赐准钱二十万各本及大典卷一二三○六、治迹统类卷二八、宋史全文卷二下并同。编年纲＜四＞又赐准钱二十万各本及大典卷一二三○六、治迹统类卷二八、宋史全文卷二下并同。编年纲目卷二、通考卷三○选举考、宋史卷一五五选举志则无「准」字。按宋会要选举七之一「准」作「准等」，寻文义，会要为胜。
　　【五】然亦不知坐何事也「坐」字原脱，据大典卷一二三○六补。
　　【六】知贡举与考试官同看详义卷「义卷」原作「试卷」，据宋本、宋撮要本及大典卷一二三○六、宋会要选举三之三改。
　　【七】虚至终场「至」原作「令」，据同上书改。
　　【八】是日原作「是月」，据宋本、宋撮要本及宋史全文卷二下改。按宋史卷三太祖纪：夏四月「辛丑，遣卢多逊为江南国信使。」治迹统类卷一同宋史。本编上段正作「辛丑」，可证「是日」为是。
　　【九】诏谕国主借船漕湖南米麦以赈之「南」字原阙，据长编纪事本末卷三、续通鉴卷七补。
　　【一○】判司簿尉内「司」原作「官」，据宋本、宋撮要本及宋会要职官三之二二改。下同。
　　【一一】刘重华阁本及大典卷一二三○六、续通鉴卷七并同。宋本、宋撮要本及宋会要职官三之二二、宋史全文卷二下均作「刘仲华」。
　　【一二】明年王师侵岚石州「石州」原作「谷州」，阁本及大典卷一二三○六并作「石州」。按通鉴卷二九○后周纪一及十国春秋卷一一二地理表下列举北汉所领府、州，均有石州而无「谷州」。寰宇记卷四二，河东道有石州。「谷州」误，今改。
　　【一三】皆以匹帛充折「充折」，各本同。按编年纲目卷二作「折充」，宋大诏令集卷一八五西川两税折帛依时估诏则作「折纳」。
　　【一四】及奚屿知州「知」原作「至」，据宋本、宋撮要本及宋史全文卷二下、宋史卷二七八雷德骧传改。
　　【一五】至则倨受庭参「至」字原脱，据同上书补。
　　【一六】伟兄前进士侁「前」字原脱，据宋本、宋撮要本及宋史卷二七八雷德骧传、续通鉴卷七补。
　　【一七】泷州原作「陇州」，据宋本、宋撮要本及大典卷一二三○六、寰宇记卷一六四康州条、宋朝事实卷一九改。
　　【一八】浔州原作「寻州」，据本书卷一三五月乙丑条、寰宇记卷一六三、宋会要方域七之二○及宋史卷九○地理志改。
　　【一九】上于普稍有间「于」原作「与」，据宋本、宋撮要本、阁本及大典卷一二三○六改。
　　【二○】每乘塞用兵「塞」原作「寒」，据宋本、宋撮要本及大典卷一二三○六、宋史全文卷二下、宋史卷二七三贺惟忠传改。
　　【二一】作乐适其时「适」下原衍「当」字，据宋本、宋撮要本及大典卷一二三○六删。
　　【二二】能回上意类此「类」下原衍「如」字，据宋本及大典卷一二三○六、宋史全文卷二下删。
　　【二三】选人南曹投状「选」字原阙，据通考卷三八选举考、宋史卷一五八选举志补。
　　【二四】静江节度使「静江」原作「靖江」，据宋本、宋撮要本、阁本及大典卷一二三○六改。按王象之舆地纪胜（以下简称纪胜）卷一○三，唐光化中升桂管为静江军节度，南汉及宋因之。
　　【二五】最相亲善「相」原作「见」，据宋本、宋撮要本及编年纲目卷二、长编纪事本末卷三改。
　　【二六】富国之本「国」原作「贵」，据宋本、宋撮要本、阁本及大典卷一二三○六、长编纪事本末卷三改。
　　【二七】佑复请致仕「佑」原作「又」，据宋本、宋撮要本及长编纪事本末卷三改。
　　【二八】悉置不问「悉」字原脱，据宋本、宋撮要本、阁本及大典卷一二三○六、长编纪事本末卷三补。
　　【二九】始由李平「始」原作「殆」，据宋本、宋撮要本及长编纪事本末卷三改。
　　【三○】考正违异「正」原作「大」，据宋本、宋撮要本、阁本及大典卷一二三○六改。
　　【三一】参校详议「校」字原无，据宋史卷一五八选举志补。
　　【三二】固当是别与嬖幸者不协耳「耳」原作「且」，据阁本及大典卷一二三○六改。
　　【三三】不书与郭无为不协上「不」原作「下」，据同上书改。
续资治通鉴长编
卷十五
卷十五
　　起讫时间 起太祖开宝七年正月尽是年十二月
　　卷　　名 续资治通鉴长编卷十五
　　帝　　号 宋太祖
　　年　　号 开宝七年（甲戌，974）
　　全　　文
　　春正月庚申，占城国遣使来贡方物。
　　甲戌，遣使发廪赈扬、楚等州饥民。
　　戊寅，幸玄化门，赐治城壕卒衣履。遂幸新水硙，还宴射苑中。
　　燕国长公主之丧，上哀恸，谓左右曰：「明年诞节，当罢会禁乐。」己卯，中书门下上言：「王者礼绝正更，虽陛下友爱之厚，然髃臣上寿，无以为礼，望许教坊作乐。」上不得已，从之。
　　二月庚辰朔，日有食之。
　　上初临御，欲周知外事，令军校史珪博访。珪廉得数事，白于上，案验皆实，由是信之，累迁马军都军头，领毅州刺史，渐肆威福。
　　时德州刺史郭贵权知邢州，（贵权知邢州在六年六月。）国子监丞梁梦升知德州。贵之族人、亲吏，在德州颇为奸利，梦升以法绳之。贵素与珪善，遣亲信至都，以其事告珪，图去梦升。珪悉记于纸，将伺便言之。甲申，上从容言：「迩来中外所任，皆得其人。」珪遽曰：「今之文臣，亦不必皆善。」乃探怀中所记以进，曰：「祗如梁梦升权知德州，欺蔑刺史郭贵，几至于死。」上曰：「此必刺史所为不法，梦升真清强吏也。」取所记纸，召一黄门令赍付中书，曰：「即以梦升为赞善大夫。」既行，又召还，曰：「与左赞善大夫，仍知德州。」珪乃不敢言。（梁梦升，未见。）
　　有周广者，亦好言外事，由内外马步军副都统、潘州团练使【一】迁右领卫大将军，尝白上曰：「朝廷每遣使吴越，钱俶南面坐，旁设使者位。俶虽贵极人臣，然尊无二上，而奉使者不能正其名，此大辱国。」上曰：「汝颇能折之否？」广请行。俶生辰，即遣广为使，俶犹袭故态，广曰：「比肩事主，不敢就席。」俶乃移床西向，为宾主礼。广复命，气骄甚，将希宠赏。上曰：「汝盖倚朝廷威势，不然则俶何有于汝哉。」广大臱。（此事不知的是何时。谈苑称：广时作都头。按六年九月壬申，广始自都头迁环卫，今因史珪事附见。）
　　壬辰，庆州言刺史姚内斌卒，遣中使护丧归葬洛阳。内斌在庆州踰十年，边人畏伏，目为「姚大虫」，言其虓勇如虎也。
　　癸巳，以榷易使（案宋史职官志有榷场使，此作榷易使，易字疑误。）田仁朗权知庆州。时西戎乘隙扰边，仁朗既至，部麾下击之，短兵相接，前锋稍却，仁朗斩指麾使二人于纛下，军中震恐，争乞命，遂大破之，西戎酋长相率请和，仁朗杀牛置酒，与饮，且立誓，边境宁肃，玺书褒美。
　　先是，知博州吕鹄、知蕲州秦亶皆坐盗盐曲额外钱，决杖除名。庚子，令诸州知州、通判、判官、兵马都监、县令所掌盐曲及市征、地课等，并亲临之，月具籍供三司，秩满校其殿最，欺隐者当置于法，募告者赏钱三十万【二】。
　　癸卯，分命近臣于京城祠庙祷雨。
　　诏学究举人所习诗、书并易为一科，及第选□与三礼、三传同例。
