<!-- { "loadSidebar": true } -->
　　【二一】乞且从王珪等议「且」，宋本、宋撮要本及长编纪事本末卷五五濮议均作「早」。
　　【二二】还为小宗期「还」字原脱，据同上二本及同上书补。
　　【二三】所以然者「然」原作「言」，据温国文正司马公文集卷三四濮王札子改。
　　【二四】怫郁「怫」原作「拂」，据同上书改。
　　【二五】以其与昭帝昭穆同故也按宋本、宋撮要本及长编纪事本末卷五五濮议、同上书俱无「昭帝」二字。
　　【二六】以为法则可矣按宋撮要本及同上二书其上均有「引」字。
　　【二七】然而同列非常不喜矣「非」原作「未」，「矣」字原脱，据宋本、宋撮要本改补。
　　【二八】韩琦为南郊大礼使「南」字原脱，据同上二本补。
　　【二九】计省「计」原作「详」，据宋撮要本改。
　　【三○】且令三岁视贫富辄易之「辄」原作「转」，据宋本、宋撮要本、阁本改。
　　【三一】蚕崖关「关」原作「间」，据宋撮要本改。
　　【三二】充国子监直讲「讲」原作「学」，据宋本、宋撮要本及宋史卷三五三崔公度传改。
续资治通鉴长编
卷二百六
卷二百六
　　起讫时间 起英宗治平二年八月尽是年十二月
　　卷　　名 续资治通鉴长编卷二百六
　　帝　　号 宋英宗
　　年　　号 治平二年（乙巳，1065）
　　全　　文
　　八月庚寅，大雨。
　　辛卯，地涌水，坏官私庐舍，漂杀人民畜产，不可胜数。是日，御崇政殿，宰相而下朝参者十数人而已。诏开西华门以泄宫中积水，水奔激东殿，侍班屋皆摧没，人畜多溺死。甲午，命盐铁副使杨佐、权度支副使李肃之、景福殿使石全斌、入内押班张茂则提举修诸军班营屋，以全斌、肃之主东南，茂则、佐主西北。又分命朝臣及大使臣八人度工督役。又命殿前副都指挥使郝质、步军副都指挥使宋守约提举修造营屋，虞部郎中来令孙等八人就赐死水诸军民钱，葬祭其无主者。死而可知者，凡千五百八十八人【一】。
　　乙未，诏曰：「乃者庚寅大雨，室庐垫伤，被溺者觽，大田之稼，害于有秋。灾变之来，曾不虚发，岂朕之不敏于德，而不明于政欤？将天下刑狱滞冤，赋繇繁苦，民有愁叹无聊之声，以奸顺气欤？不然，何天戒之甚着也？中外臣僚并许上封事，言时政阙失及当世利害，可以佐元元者，悉心以陈，无有所讳。执政大臣皆朕之股肱，其协德交修，以辅不逮【二】。」初，学士草诏曰：「执政大臣其惕思天变。」帝书其后曰：「淫雨为灾，专以戒朕不德。」故更曰「协德交修」。
　　司马光上疏曰：
　　陛下即位以来，灾异甚觽，日有黑子，江、淮之水或溢或涸。去夏霖雨，涉秋不止，京畿东南十有余州，庐舍沈于深渊，浮苴栖于木末，老弱流离，捐瘠道路，妻儿之价，贱于犬豕；许、颍之间，亲戚相食，积尸成邱。既而历冬无雪，暖气如春，草木早荣，继以黑风。今夏厉疫大作，弥数千里，病者比屋，丧车交路。至秋幸而丰熟、百姓欣然，庶获苏息，未及收获而暴雨大至，一昼之间，川泽皆溢，沟渠逆流，原隰丘陵【三】，悉为洪波，一苗半穗，荡无孑遗【四】。都城之内，道路乘桴，城阙摧圮，官府仓廪、军垒民居，覆没殆尽，死于压溺者不可胜纪。耄耋之人，皆言耳目所纪，未尝睹闻。此乃旷古之极异，非常之大灾，陛下安得不侧身恐惧，思其所以致此之咎乎？诗曰：「亹亹文王，令闻不已。」又曰：「如珪如璋，令闻令望。」古之圣王，未有不先其令名而能行其政于天下者也。
　　臣伏见陛下践阼之初，上自宰辅，次及朝臣，下逮闾阎细民，士伍畼养，无不翕然同辞，称颂圣德，如出一口。皆云方今皇族奉朝谒者八百余人【五】，陛下仁孝聪明为之首冠，知人疾苦，识其情伪，节俭爱物，刚果能断。既美先帝知人之明，又庆己身逢时之幸【六】，涕泣共谈，悲喜相半。臣愚以为昔汉惠帝无子，而得文帝，仁俭谦恭【七】，百姓富饶，几致刑措。昭帝无子，而得宣帝，勤惠明断，吏畏民乐，号称中兴。然则国无嗣子，而旁亲入继，未必不为天意福佑社稷而光启圣贤也。私心自幸，又甚于觽人。俄而圣躬有疾，上下之人思杀身为牲，粉骨为药，庶祈早瘳，以视圣政。不意数月之后，道涂之议，稍异于前，颇有谤言，不专称美。逮乎周岁之外，则颂者益寡，谤者益多。臣窃伏于阙门之外，日闻觽论，不胜怅恨，痛心疾首，昼而忘食，夕而忘寝，为陛下深思其故，终不能明。意者，陛下于举动循守之间，万一有所未思乎？敢以愚虑言之，盖有三焉，惟陛下宽其罪，使毕其辞。
　　窃惟皇太后仁明之德，爰自先朝【八】，布闻四方【九】，加之保育圣躬，在于襁褓。陛下入承大统，不可谓全非皇太后之力。当陛下初得疾之时，外间传言，皇太后于先帝梓宫之前，为陛下叩头祈请，额为之伤，如此岂可谓无慈爱之心于陛下哉？不幸为谗贼之人交相离间，遂使两宫之情介然有隙。就使皇太后有不慈于陛下，陛下为人之子，安可较量曲直，遂生忿恨，而于爱恭之心有所不备乎？传曰：「大德灭小怨。」先帝擢陛下于觽人之中，自防御使升为天子，唯以一后数公主属于陛下，而梓宫在殡，已失皇太后之欢心，长公主数人皆屏居闲宫，希曾省见。臣请以小喻大，设有闾里之民，家有一妻数女，及有十亩之田，一金之产，老而无子，养同宗之子以为后，其人既没，其子得田产而有之，遂疏母弃妹，使之愁愤怨叹，则邻里乡党之人谓其子为何如人哉？以匹夫而为此，犹见贬于乡里，况以天子之尊，为四海所瞻仰哉？此陛下所以失人心之始也。
　　先帝天性宽仁，重违物意，晚年撄疾，厌倦万几，遂以天下之事悉委之两府，两府或见有所偏【一○】，或意有所私，取舍黜陟，未必皆当，及巧设幸门，进拔所爱，超资越级，欺罔觽人，抑压孤寒，无所伸诉。及陛下即位，皆谓必能奋发干刚，昭明君德，收取威福，复还王室。进贤退愚，赏善罚恶，使海内廓然，立见太平。而陛下益事谦逊，深自晦匿，凡百奏请，不肯与夺，动循旧例，不顾事情，谨于细务，忽于大体。知人之贤不能举，知人之不肖不能退，知事之非不能改，知事之是不能从。大臣专权【一一】，甚于先朝，率意差除，无所顾忌。或非材而骤进，或有罪而见宽，此天下所以重失望也。
　　陛下圣质虽美，亦当取法于尧、舜、禹、汤，而即政以来，或意有所见，执之不移，如坚守严城，御敌外寇，使髃臣之言皆无自而入，殆非所以纳百川而成巨海也。明君之于听纳，无彼无我，无亲无疏，无先无后，唯其是而已矣。若重我所见而轻彼所陈【一二】，信其所亲而疑其所贱，主先入之言而拒后来之议，则虽有是者，亦不可得而见矣。夫人心之所好者，视丑以为美，所恶者，视善以为恶，苟能以平心察之，则是非易见矣。书曰：「有言逆于汝心，必求诸道，有言逊于汝志，必求诸非道。」若必待合于圣意则悦而从之、不合则怒而弃之，臣恐谗谄日进，方正日疏，殆非所以增社稷之福也。又国家置台谏之官，为天子耳目，防大臣壅蔽。朝廷政事皆大臣相与裁定，然后施行，而台谏或以异议干之，陛下当自以圣意察其是非，可行则行，可止则止。今乃复付之大臣，彼安肯以己之所行为非，而以他人所言为是乎？此乃陛下所以独取拒谏之名，而大臣坐得专权之利者也。夫以君相之重，何啻泰山，贱臣之轻，何啻鸡卵，乃欲相与校其胜负，臣固知其不敌矣。是以四方怀忠之士愿效区区者，皆望风不进，结舌沮气，此天下所以又失望也。
　　凡此三者，在列之臣皆知其不可，而上畏严诛，下避怨怒，莫敢以此极言闻于陛下，使海内愤郁之气积而不发，宜其有以感动天地之和矣。臣愿陛下上稽天意，下顺人心，于此三者皆留圣念。事奉皇太后愈加孝谨，务得欢心。诸长公主时加存抚，无令失所。总揽大柄，勿以假人。选用英俊，循名责实。赏功罚罪，舍小取大。徱塞弊端【一三】，一新大政。延纳谠言，虚心从善。皆行之以至诚，非特为空言而已。夫至诚可以动金石，而况人乎？不诚不足以感匹夫，而况天乎？诗云：「无曰高高在上，陟降厥士，日监在兹。」天虽至高，视听甚迩，人之所为，发于中心，则天已知之，固不待见其容貌形于声音也。陛下果能尽诚于此，则圣德日新，令名四达，人心既悦，天道自和，百谷蕃昌，嘉瑞并至，蛮夷率服，福流子孙矣。臣自知不才，无补朝廷，然不敢遂自塞嘿，复有所陈，唯陛下裁察。吕诲言：
　　陛下即位之初，事无过举，灾沴遽作，殆人情久郁，怨愁之气，积阴而成。天意爱陛下之深，以是谴告，不可不求其原也。臣谨按洪范：「曰肃，时寒若【一四】；狂，恒雨若。」肃者貌之恭，狂者事之妄。居上则言动必谨，谋虑必审，号令必信，赏罚必当，一有其妄，灾异斯应。五行志曰：「简宗庙，废祭祀，水不润下。」水者北方，万物终藏之所。神道居阴，尚乎安静，虔恭庙祭，所以昭孝而训人。乃者濮安懿王一事，始议或将与仁庙比崇，终罢追封，不及燕王之例，礼失中而孝不足，是亦几乎慢也。京房传曰：「饥而不损，兹谓大荒，厥灾水。」谓下民饥馑，上宜减损。去冬及春，许、颍等郡大荒，上方不急之用，后苑淫巧之作，宜令裁减，以崇俭约，量入制用，正在今日也。又曰：「辟遏有德，厥灾水。」盖有德之人壅遏而不用也。今则官不试职，名不副实，贤不肖溷淆于下。而况前席详延，无非藩邸之旧，清途进用，皆出权臣之门，忠良之人，宁无体解？古者以功举贤，则万化成而瑞应着，以毁誉取人，故功业废而灾异生。斯皆前世已验之明者，陛下当翼翼循思，追捄其失，庶几消复之理也。
　　然陛下侧身恐惧，祗悔诚深，方注意辅臣，代天理物。阴阳不顺，风雨不时，天变于上，人怨于下，致此之阙，咎将安归？臣备员风宪，无补聪明，朝纲之颓弛，时政之阙失，职臣之由，罪在不赦。诏命既下，着位之臣莫不输忠毕虑，仰副咨询，惟陛下省览无倦。言或可用，克己行之，日谨一日，惟新盛德，更张治具，隐恤民病，感召和气，以塞灾变。如曰休咎数也，治乱世也，四辅俱贤，百工皆举，不责人事，委之天理，臣恐天心未应，沴气复还，人情动摇，邦本危矣。
　　吕大防言：「雨水为患，此阴乘阳之沴也。」即陈八事曰：主恩不立，臣权太盛，邪议干正，私恩害公，西北连谋，盗贼恣行，髃臣失职，刑罚失平。
