<!-- { "loadSidebar": true } -->
　　给事中崔峄，受诏按治陈执中纵嬖妾杀婢事。峄以为执中自以婢不恪，笞之死，非嬖妾杀之，颇左右执中。甲午，授龙图阁待制、知庆州，代何中立也。知谏院范镇言：「陕西四路安抚使，并以三年为满。今中立才二年，遽使峄代之，恐诸路攀缘，寖成侥幸。乞追寝峄成命，令中立满三年。」不报。
　　乙未，龙图阁直学士、左司郎中张□兼侍读。□以老固辞，上曰：「不为读书，但留经筵备顾问尔。」乃诏免进读。
　　御史毋湜言：「自今诸路帅臣及缘边部署、知州军，未赴任，不许奏辟武臣。俟至本部，如有昏懦老疾者，以其状闻，朝廷再行体量，许别奏辟官。」从之。
　　丁酉，录濠州团练判官李克勤子惟一为太庙斋郎。克勤自陈归朝岁久，历官无他过也。
　　皇城使、陵州团练使、内侍押班武继隆领果州防御使。书此为三月丙子，范镇有言。
　　庚子，殿中侍御史赵抃言：
　　臣近累次弹奏宰臣陈执中兴废制狱，乞正其罪。尝言执中不学无术，措置颠倒，引用邪佞，招延卜祝，私绚嫌隙，排斥良善，很愎任情，家声狼籍八事。伏恐陛下犹以臣言为虚，至今多日，未赐省纳。臣若不燍举一二，明白条陈，即是臣自为安全苟且之计，既负陛下耳目澄察之任，又得宪台瘝官失职之罪，臣不忍为也。
　　辅弼之任，须通古今，寡识少文，则取诮中外。至如去年春正以后，制度礼法，率多非宜。盖执中不知典故，惟务阿谀，荧惑宸聪，败坏国体。又祖宗朝除翰林学士，素有定制，岂宜过多。今执中既不师古，又不询访博识之士，惟愚暗自用，遂除至七员。此执中空疏，宜罢免者一也。
　　朝廷差除，动守规范。执中赏罚在手，率意卷舒。至如刘湜自江宁府移知广州最处烟瘴重难之地，而湜被命远行，待制之职仍旧，及向传式自南京移知江宁府，既是优安近便之任，仍转传式龙图阁直学士。又□充、鞠真卿摘发礼院生代署文字等事，人吏则赎金免决，□充、鞠真卿并降军垒。此执中缪戾，宜罢免者二也。
　　中外委寄，当择良才，馆阁清官，岂容纤巧！而执中树恩私党，不顾公议。至如崔峄非次除给事中移郑州，寻罢而给事中不夺，所以今崔峄治执中之狱，依违中罢以酬私恩。又执中尝寄嬖人于周豫之家，而豫奸谄，受知执中，遂举豫召试馆职。此执中朋附，宜罢免者三也。
　　夫宰辅事业，圣君倚毗，宜为国家广纳贤善。而执中之门，未尝待一俊杰，礼一贤能，所与语者苗达、刘抃【一四】、刘希叟之徒，所预坐者普元、李宁、程惟象之辈。奈何处台鼎之重，测候灾变，穷占吉凶，意将奚为，觽所共骇。此执中偏僻【一五】，宜罢免者四也。
　　攸司之法，天下公共。执中轻重出己，喜怒任权。至如邵必知常州日，诖误决人徒刑，既自举觉，复会赦宥，又该去官迁官。执中素恶必，乃罢必开封府推官，落馆职，降充邵武军监当。后来有汀州石民英勘入使臣犯赃，杖脊黥面，配广南牢城，本州岛诉雪，悉是虚枉，却只降民英差遣。以邵必比之民英，则民英所犯绝重，而断罪遂轻，邵必所犯甚轻，而断罪反重。搢绅议论至此，无不嗟愤扼腕。此执中舞法，宜罢免者五也。
　　夫正人谠议，邦家之光。执中阴险中伤，欲人杜口结舌。吕景初、马遵、□中复弹奏梁适，适既得罪，出知郑州，吕景初辈随又逐去，有行行及我之语【一六】。冯京疏言□充、鞠真卿、刁约不当以无罪外黜。充等寻押发出门，又落冯京修起居注。使朝廷有罪忠拒谏之名者，由执中也。士夫喧哗，于今未息。此执中嫉贤，宜罢免者六也。
　　夫仁泽之及，昆虫不遗。自陛下仁圣临御三十余年，常恐一物失所。而执中人臣之家，恣行虐害，虽臧获甚贱，亦性命不轻，如女奴迎儿才十三岁，既累行棰挞，从嬖人阿张之言，穷冬裸冻，封缚手腕，绝其饮食，幽囚扃□，遂致毙踣。又海棠者，因阿张打决逼胁，遍身痕伤，既而自缢。后来又女使一名，髡发杖背，自经不殊，亦系开封府施行。凡一月之内，残忍事发者三名，前后幽冤，闻固不少，因而兴狱，寻自罢之，厚颜复来，无所畏惮，三尺童子亦悉鄙诮。此执中酷虐，宜罢免者七也。
　　夫正家刑国，明哲所为，非礼能言，古今共耻。执中帷薄丑秽【一七】，门阃混淆，放纵嬖人，信任胥吏。而又身贵室富，藏镪巨万，视姻族辈如行路人，虽甚贫窘，不一毫账□。搢绅语及，共所赧臱，道涂喧传，相与嗟惜。此执中鄙恶，宜罢免者八也。
　　今执中有是可罢免八者，奈何不识廉耻，复欲居庙堂之上！其意非他，是欲恩所未恩，绚所未绚，上损仁明，下快私忿而然尔。方今天文谪见未退，朝廷纲纪未立，财用匮乏，官师觽多，敌骄无厌，河决未复，兵伍□惰，民力疲弊。当此之时，正是陛下进贤退不肖之时也。臣不胜大愿，愿陛下留神，为祖宗社稷计，为率土生灵计，正执中之罪，早赐降黜，取中外公论。天下之所谓贤而有德业者陟在公台之位，委以股肱心腹之寄，同德一体，谟猷出纳【一八】，布号令，宣风化，俾四方元元，洗耳拭目，闻见太平之政，岂不善哉，岂不盛哉！
　　寻有诏，邵必复职，知高邮军；□充、鞠真卿、刁约、吕景初、马遵召还；冯京候修注有阙，□中复候台官有阙，并牵复。此据赵抃南台奏□注字云尔，当各有日月，今且依奏□附此。
　　御史中丞孙抃言：「嘉庆院诏狱，本缘陈执中特上奏章，乞行制勘。朝廷前后差官四员充制使，狱体之重，未尝有如此者。而执中务徇私邪，曲为占庇，上昧圣德，下欺僚寀，凡所证逮，悉皆不遣，致使狱官，无由对定，罔然案牍，喑默而罢。显是执中要行，则朝廷虽近侍之臣，亦须差去按问；要罢，则本家虽女仆之类，不得略行追取。欺罔悍顽，一至于此！虽陛下至仁如天，至圣如神，以君臣之分，勉而容之，如国体何，如朝法何，如公议何，如庙社何，如四方何！臣恐天下闻之，有轻朝廷心，蛮夷闻之，有轻中国心。古语曰：『善观国者，观其纪纲而已矣。』其陈执中，伏乞特行责降，以正本朝典法。」此据孙抃奏□，系第二章，不得其时。今附赵抃列执中八事后。
　　癸卯，西上合门使李惟贤言：「礼宾副使郭逵上殿奏事，至巳刻尚未退。请自今上殿臣僚奏事，春分前毋得过辰正，春分后毋得过卯初。若敷陈未尽，令实封进内，或须面对，令后殿再引，违者合门揖下。近臣、台谏官即勿拘。」从之。
　　甲辰，殿中侍御史赵抃言：「臣近累次弹奏，乞正宰臣陈执中之罪，未蒙施行。风闻同知谏院范镇妄行陈奏，营救执中。缘镇始自常调，不次迁升，小人朋邪，不识恩出陛下，但知德由执中，今乃惑蔽听断，肆为诬罔。伏望陛下开日月之明，判忠邪之路，取内外之公议，立朝廷之大法，则天下幸甚！」
　　先是，知谏院范镇言：「去年十二月，荧惑犯房上相，未几，陈执中家决杀婢使，议者以为天变应此，臣窃谓为不然。执中再入相，未及二年，变祖宗大乐，隳朝廷典故，缘葬事除宰相，除翰林学士，除观察使，其余僭赏，不可悉纪。陛下罢内降，五六年来，政事清明。近日稍复奉行，至有侍从臣僚之子，亦求内降，内臣无名，超资改转，月须数人。又今天下民困，正为兵多，而益兵不已，执中身为首相，义当论执，而因循苟简，曾不建言。天变之发，实为此事。陛下释此不问，御史又专治其私，舍大责细，臣恐虽退执中，未当天变。乞以臣章宣示执中，宣示御史，然后降付学士草诏，使天下之人，知陛下退大臣，不以其家事，而以其职事，后来执政，不敢恤其家事，而尽心于陛下职事。」
　　于是，镇又言：「臣窃闻御史以谏院不论奏陈执中家事，乞加罪谏官者。今张择行疾病在第，臣已奉使还京，臣为谏官，不可不辨。臣去年十一月八日韦城奏□充、鞠真卿事，十二月九日衡水奏石全彬事。二十四日到京，二十五日上殿，陛下谕臣路中文字尽收得，又加劳臣，臣奏：『使天下之人议陛下，此是执政大臣之过。』又问陈执中家事，臣奏：『臣新从外来，未知子细。』陛下言台谏官不识体，好言人家私事。臣奏：『人命至重，台谏官不可不言，然不可用此进退大臣。进退大臣，当责以职业，所贵有所劝励。□充、石全彬等事是也。』自是臣复送伴河北，至今月九日还京，又闻御史中丞已下，皆言执中乞置诏狱，却不遣干连人赴制院，此诚执中之罪也。又闻执中状奏【一九】，女使有过，指挥决打，因风致死。而外议谓阿张决死，臣再三思惟，就使阿张下狱，自承非执中指挥，是阿张自决打致死，有司亦未可结案，须执中证辨乃可。是为一婢子令国相下狱，于国之体，亦似未便，所以不敢雷同上言。然臣有不言之罪二，而御史不知。初，朝廷为礼直官逐礼官，而臣再奏论列，以正上下之分，及为一婢子困辱宰相，而臣反无一言，臣之罪一也。臣不及觽议未定时，辨理执中，至执中去势已决，始入文字，臣之罪二也。臣虽有不雷同以存国体一事，不足以赎二事。乞以臣章下御史台，牓于朝堂，使士大夫知臣之罪；颁于天下，使天下人知臣之罪；付于史官，使后世人知臣之罪【二○】。臣虽就死，无所憾也。若欲论执中才否及所行政事，则臣去年八月一日札子、十月九日论兵民疏及温成葬事、□充鞠真卿石全彬等状已具之矣。」
