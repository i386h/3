<!-- { "loadSidebar": true } -->
　　臣窃惟殿下母仪天下踰三十年，柔明之誉洽于中外，皇帝龙潜藩邸，进德修业，仁圣之望，光于远迩。先帝以至公大义选贤建嗣，海内之人皆谓继统之日，慈孝之风必自家刑国，诚不意闾巷之民忽有今兹异论。推其本原，盖由皇帝遇疾之际，宫省之内，必有谗邪之人造饰语言，互相间谍，一则欲诈暛小忠以结殿下之知，侥求禄利；二则自知过失素多，畏嗣君之严，有所不容；三则欲窃弄权柄，畏长君聪明【二九】，使己不得自恣。是以日夜窥觇，拾掇丝毫之失，无不纳于殿下之耳，殿下虽至聪哲，不能无疑；虽至仁慈，不能无怒。皇帝以刚健之性，屈于觽口，无以自伸，能不愤悒？遂使两宫之间介然相失，久而不解，流闻于外，朝野之士有敢窃议其是非者，深可惜也。今天诱其衷，殿下浚发慈旨，卓然远览，举天下之政归之皇帝，此乃宗庙之灵，生民之福。然臣窃料谗邪之人心如沸汤，愈不自安，力谋离间，彼皆自营一身之私，非为国家与殿下之计也。臣愿殿下深察其情，勿复听纳，斥远其人，勿置左右，谕皇帝以向来纷扰皆此属所为【三○】，自今以后，母子之间当坦然无疑。皇帝必涕泣拜伏，感激摧谢【三一】，然后两宫之欢一皆如旧。皇后进见之际，殿下宜赐以温颜，留之从容，来往无时，勿加限绝，或置酒语笑，与之欣欣相待，一如家人之礼【三二】。则殿下坐享孝养，何乐如之！心平气和，眉寿无疆，国家乂安，内外无患，名誉光美，垂于无穷。与其信任谗慝，猜防百端，终日戚戚，忧愤生疾，国家不宁，祸乱横生，讥谤之言【三三】，流于后世，二者得失，相去远矣。且殿下既能以祖宗之业付皇帝，又能以大政授之，而独于恩礼之际，终不能豁然回心息怒，其故何哉？方今宫闱之中，殿下骨肉至亲止皇帝、皇后、长公主及皇子、公主数人而已，其余皆行路之人，于殿下何有？若亲者尚不可结以恩信，猜而远之，则簄者独肯受殿下顾遇，尽其死力，终始无贰乎？夫贵莫贵于为天子之母【三四】，富莫富于受四海之养。今殿下有此富贵而不能自乐，亲其所可簄，簄其所可亲，使受恩之子妇彷徨而不自安，踧踖而不敢进，虽内怀反哺之心而无以施展，臣窃为殿下惜之。
　　臣父子皆蒙先帝大恩，擢于常调之中，置之侍从之列，心非木石，岂能暂忘。今先帝晏驾之后，臣唯不避死亡，以进忠直之言，庶几殿下母子和悦，国家安宁，是臣所以为报暛也。
　　吕诲言于上曰：「事有至微，关利害之大者，宜为首务。自古有天下者录小劳而赏之，则有大功者无忧；忘宿怨而用之，则反侧者皆安。今日事疑有阙焉，岂宸衷思之未暇，将行之有渐也？外议藉藉，皆谓宦官辈多有反侧。得非畴昔所凭附，为之易慢；或经年以来，伺两宫间隙，谀言得进，自惟其咎，不能无震慑之心？是亦小人之常情尔，在圣德岂应念此！臣伏望天慈曲为容覆，向者所闻皆置度外。左右给事，经年以来虽龊龊勤谨，亦得为劳，当录之不遗；必欲其去，因以恩贷，处之外任可也。假借之过，其来已久，前世祸乱，宜为近监。况制御之术甚易，在陛下掌握而已【三五】，唯不宜施于今日。安其反侧，于体为便。顾此类诚何足惜，所系者朝廷之大患，臣敢不罄愚直，上干天听，唯明智察焉。」
　　吕诲言于太后曰：「臣伏睹殿下近降手书，以皇帝既安，坚罢同政，圣子恭孝，遂成母德。虽前世有还政明辟之事，亦未闻期月而成辅翊之功及形谦谦之美者，休声茂实，当垂光于万世矣。然闻外议以符宝未归于上前，臣有以知非殿下之意焉。何则？国政犹不欲其久，而复眷留符宝哉！万一所司行遣之间，稍有稽缓，涉此议论，无益于圣躬，亦恐前降书旨或未孚于中外，则有累全德。始终之际，不可不审。臣所以沥恳而言，万死无避，唯祈鉴照，天下幸甚。」
　　太后之未还政也，侍御史知篮事龚鼎臣、殿中侍御史里行傅尧俞上疏。鼎臣疏曰：「先帝以万世根本之计推择主上，立以为子，实殿下相之。一日宫车晏驾，殿下邝哀隐苦，定策于顷刻间，立主上为天子。主上□忧遇疾，大臣无所取决，请殿下共听庶政，从宫辅养数月。自中都至夷夏，奠枕如昔者，皆殿下所赐也。今主上圣躬既豫，车驾两出，宜于此时诏罢两府帘前奏事，以终始天地之功，则太姒、太任之事，何足道哉！」及是，又上疏曰：「伏睹手书还政，殿下优游房闼，尊安内朝，人心悦舒，天意调顺，昆虫草木无不欣欣。然自降手书，今二十日矣，惟御宝尚未致上前。符宝之重，与神器相须，久而未还，益招髃论，臣窃为殿下惜此。宜戒职掌之吏，速归御用之宝，不可缓也【三六】。」十三日下手书还政【三七】，鼎臣云「今二十日矣【三八】」，则闰五月初符宝犹未致上前也。今且以鼎臣疏附五月末。按：实录治平二年二月戊午，英宗云「如龚鼎臣乃未尝言事」，不知鼎臣本传何从得此疏【三九】。刘挚【四○】作鼎臣墓铭，亦云劝太后卷帘还政，本传或因墓铭，更有增饰也。
　　闰五月戊辰，宰臣韩琦迁右仆射，曾公亮迁户部尚书，枢密使富弼迁户部尚书，案宋史弼未尝为户部尚书，此疑误。张□迁吏部侍郎。上御延和殿，召琦等入谢，琦等辞以方陈避，不敢入。固召之。既视事，入，复出御延和以俟。琦等遂入谢，命坐，赐茶。弼以不预定策，恳辞；□以病在告，不入。参知政事欧阳修、赵燍为吏部侍郎，枢密副使胡宿、□奎为礼部侍郎。
　　己巳，礼部奏乡贡进士李嘉言等伯父为道士而死，请比外继，降服大功九月，许其应举。从之。
　　辛未，诏御史台、合门，旧十日具文武细书班簿以进，自今大书为册，月上之。又诏枢密院，年一进者亦令为册。癸酉，又录班簿以进。
　　是日，富弼具奏辞所迁官曰：
　　臣伏为今来恩命出于殊常，面辞者三，上文字奏免者再，于今未闻报可。此盖天听高邈，愚衷未达，不避烦渎，须至更尽区区。伏惟圣明曲赐垂纳，非独臣之幸也。臣窃闻制词叙述陛下即位时，以臣方在忧服，无可称道，乃取嘉佑中臣在中书日尝议建储，以此为暛，而推今日之恩。此乃当直学士执笔之际不得其词，遂巧为之说，然迂远已甚矣。嘉佑中，臣虽曾泛议建储之事，仁宗尚秘其请，其于陛下，则如在茫昧杳冥之中，未见形象，安得如韩琦等后来功暛之深切着明。假如取臣前议为劳，此特丝毫之微，何足加赏。今陛下录臣先帝时微劳，曷若报皇太后今日之大恩？ 
　　恭惟先帝无子，立陛下为嗣，中外皆知当时尽出皇太后密谕【四一】，料陛下亦自知之。又窃闻陛下初立为皇子，召居禁中，其时先帝为左右奸人所喋，不无小惑。内外之人，以至陛下旧邸诸亲，无一人敢通信问者。陛下饮食悉皆阙供，皇太后亦不敢明然主之，但晓夕惶恐，百方为计，偷送食物之类者甚多。陛下岂不省之乎？洎先帝晏驾之夕，中外惶骇，皇太后立陛下于仓卒中，天位遂定。无何，三两日后，陛下以积忧成疾，天下万务无所禀决【四二】，大臣列奏，请皇太后权同听政，此决不是皇太后本意，盖不得已从大臣之请也。陛下纔康复，皇太后即日还政，退居深宫，此天下之人有识无识尽知，皇太后始终无所负于陛下也。臣自去岁六月初被召还朝【四三】，充位枢府，凡百机务，先于陛下处奏定指挥，次至帘前关白而已，并无一字可否，一依先得圣旨，如此者凡近一年。此足见皇太后尽至公之心，不以尊且亲有所凌压，而辄生异同也。臣又思皇族中【四四】，于仁宗洎皇太后，校其亲簄，与陛下同者多矣，就觽多中独取陛下为嗣，今日贵为天子，富有天下，其为恩德，可与天地比其高大。陛下如何报答，则可以称副？而反于仁宗不能谨祭祀，于皇太后不能备孝养，此皆人子常分，尚多阙失，况敢更望他有所报乎！
　　陛下向者服药，天下之人自不惊怪。今陛下清明刚健，专决万务，而祭祀孝养之阙，殊无增加，皆如故，朝廷臣僚始知陛下孝心果不至，非疾恙使之然也。臣实不谕圣意何缘而若此。若为仁宗尝有小惑，则陛下终不得立矣，是所惑不能害陛下大事。若为皇太后不当垂帘，则又元因陛下服药，从大臣之请，况复今来已尽还政于陛下矣，垂帘终不能分陛下之权也。臣潜料二大节当其时皆陛下所不乐者【四五】，不能不慊于心也【四六】。然今则二事已过，尽可释然，岂宜蓄怀为恨而终不可解耶？谷风所谓「忘我大德，思我小怨」者也。此是刺周幽王诗，陛下岂可忽虞舜之大孝，慕幽王之乱风？臣甚为陛下痛惜之。皇太后垂帘日，尝谓臣与胡宿、□奎曰：「无夫孤孀妇人，无所告诉。」臣等共闻此语，实为伤心。窃料中书亦闻其说。又向者窃闻先帝诸公主，陛下易其所居，以安己女，此知者尤甚动心，亦未尝闻陛下略加恩煦。恭惟先帝临御天下四十二年，仁恩德泽入人骨髓，以至篃及虫鱼草木。臣事先帝亦三十余年，自布衣擢至首相，其恩德可谓至大，今日不忍见其孀后、幼女失所如此，而臣反坐享陛下迁宠，还得安乎？仁宗与皇太后于陛下有天地之恩，而尚未闻所以为报，臣于陛下不过有先时议论丝发之劳，何赏之可加？陛下忘天地之大恩，录丝发之小劳，可谓颠倒不思之甚也！大凡以仁恩道德感人者，其所感深；以爵位金帛感人者，其所感浅。深则人至死不忘，浅则人有时而移。惟愿陛下外则以仁恩道德训天下、结人心，内则以纯孝恭恪奉仁宗、事太后，则臣虽歠菽饮水，奔走陛下左右以死无悔；苟未然也，陛下虽日加爵位金帛之宠，臣终不感恩，亦万无可受之理。
　　臣又念天下事麤存祖宗法制，百官行之，万方奉之，况陛下方在谅阴，未烦圣虑。其所急而宜先者，惟是仁宗一后五女，所谓孤遗，而百官万方力不能及，其休戚只系于陛下一人之手者。切在陛下照恤之，恩怜之，则天道助，人情归，子子孙孙自然享福无穷矣。夫幽则有天道，明则有人情，陛下勿谓天冥冥而无所闻，人蚩蚩而无所知，遂不顾恩义，□无畏惮也。臣谓幽明之间，天人之道，昭然甚可畏也。自古盛明之君，未尝不钦天道，顺人情，则国祚长远；昏乱之主，未尝不逆天道，背人情，则国祚短促。祸福之来，疾如影响。陛下若都不以天道人情为急，而但务从己之所为，异日别致忧患，则非所以主持宗社之计也。恭闻陛下在藩邸时屏去声色篮伎艺，惟留心经史，遂博通古今之学，诚一代之英主也，而何独于仁宗、皇太后孝心有所不至如此之甚乎！臣赋性
　　狂愚，不识忌讳，谨此辞免恩宠，妄进瞽说，惟圣慈矜容而纳其一二，不胜大幸。奏入不报。
