<!-- { "loadSidebar": true } -->
　　【三二】塘河之流可决「塘」原作「唐」，据阁本及宋会要兵二八之一七改。「决」，宋会要作「使」。
　　【三三】检视保州西至九顷塘「至」字原脱，据宋会要兵二八之一九补。
续资治通鉴长编
卷二百六十一
卷二百六十一
　　起讫时间 起神宗熙宁八年三月尽其月
　　卷　　名 续资治通鉴长编卷二百六十一
　　帝　　号 宋神宗
　　年　　号 熙宁八年（乙卯，1075）
　　全　　文
　　三月癸巳朔，诏分熙河路正兵三万三千，参以弓箭手、寨户、蕃兵，为四将。以都钤辖王君万为第一将，都监王崇拯副之；钤辖韩存宝为第二将，李浩副之；桑湜为第三将，都巡检王湛副之；钤辖刘惟吉为第四将，都监马忠副之。仍诏湛权发遣本路都监，其下蕃军马随地远近分隶诸将，令本将选官训练，经略司度无边事，即令正副将每季互往下番州军提举教阅。时遣枢密院检详文字刘奉世同陕西诸路帅臣分兵置将，先以熙河路来上也。旧纪云：分熙河、秦凤、泾原、环庆路兵为十七将。
　　提举河东路义勇保甲司请五路州县镇寨城内居人并团保甲，诏诸路察访司与坊正同详定以闻。上批：「近沈括建议边郡城中置坊、设垣为门，以备奸伏。契勘熙、河、岷州新创民居未多，宜易施行，可先札与经略司，仰相度画图闻奏。」括议设坊，附入八月四日癸巳。
　　诏任管军步军副都指挥使以上死，许借空闲官宅居止，毋过三十楹，服阕还官。
　　甲午，命知制诰沈括、同知谏院范百禄赴御史台推李逢等公事，蹇周辅鞫逢反谋，得右羽林军大将军、秀州团练使世居交通状，故有是命。世居，南阳侯从贽子也。
　　丙申，中书言：「沂州鞫李逢等反逆，结构有端，而本路提点刑狱王庭筠等先奏逢无大逆谋，告人妄希赏，显不当。」诏并劾庭筠，先冲替；见鞫李逢等，更切研穷，旋具情节奏知，仍速具告发当酬奖人数以闻。庭筠自缢而死，捕世居及医官刘育，系御史台狱。诏御史台差官同中使即世居及育家索图谶、书简等。朱史签贴云：取会别无自缢死，因依前史官载此，意谓诏狱逼人致死，诬诞可知，删去。新史复存之，今从新本。
　　沂州言：「第三等以下户欠去年残零秋税，乞权倚阁，俟丰熟催输。」从之。
　　丁酉，虞部员外郎沈披换礼宾使，权发遣河北缘边安抚副使。
　　诏秦凤等路都转运司相度所铸大铁钱，约补足所废监钱数及充交子本钱外，不须广铸，委熊本总制营办。正月二十四日，皮公舱云云。二月二日，委公舱营办铸大钱。本志云：诏铸大钱，才令补所废伪钱及可以代交子所用而止。九年正月二十七日，罢交子。
　　赐两浙路常平米二万石，赈济润州饥民。
　　戊戌，知成都府、龙图阁直学士蔡延庆言：「本路盗频发，虽编敕再犯许配本州岛，而川峡本城请受价优，投军者觽，若犯盗配本州岛，则是因盗得利，盗必滋长。又川峡计赃，以铁钱二当铜钱一，加之案问，欲举率皆减等，赃重者犹不至配法，无所惩艾。欲令情理重者，申都钤辖司详酌配出川峡近东州军。」从之。
　　知河州鲜于师中乞置蕃学，教蕃酋子弟，赐地十顷，岁给钱千缗，增解进士为五人额。从之。
　　诏自今得封三代者并妻追封，以枢密副使王韶子厚言韶妻亡，独不与封故也。
　　诏自今宗室换官并外居者，并属大宗正司。
　　废都盐院，令外物料库管勾支纳煎造。
　　己亥，上批：「沂州、淮阳军灾伤特甚，百姓不惟阙食，农乏谷种，田事殆废，粒食绝望，纠集为盗，实可矜悯。若不优加赈恤，恐转致连结髃党，难于擒捕，陷溺良民，投之死地。可速指挥。」遂诏京东东路转运、提举司发常平钱、省仓米等第散给，及贷以和买绢钱；孤贫户听差待阙得替官就乡村依乞人赈济；道殣无主，官为收瘗之。
　　诏秘书监王端追一官，与宫观差遣，坐前知郑州伐园木为薪以自入，及报上不实，法寺当追官勒停，而诏免勒停故也。九年五月十九日，竟坐除名勒停。端本传云：端御下肃，猾吏病之。在郑曰，园吏取枯□供爨，御史劾其自盗，坐夺一官。
　　权提点河东刑狱谢卿材请禁流民毋入代州、火山岢岚宁化军界。从之。
　　庚子，辽主再遣林牙、兴复军节度使萧禧来致书，见于紫宸殿。书曰：「昨驰一介之輶传，议复三州之旧封，事已具陈，理应深悉，期遵誓约，各守边陲。至如创生事端，侵越境土，在彼则继有，于此则曾微。乃者萧禧才回，韩缜续至，荐承函翰，备识诚悰，言有侵踰，理须改正。斯见和成之义【一】，且无违拒之辞。寻命官僚同行检照，于文验则甚为显白，其铺形则尽合拆移。近览所司之奏陈，载详兹事之缕细，谓刘忱等虽曾会议，未见准依，自夏及冬，以日逮月，或假他故，或饰虚言，殊无了绝之期，止有迁延之意。若非再凭缄幅，更遣使人，实虞诡曲以相蒙，罔罄端倪而具达。更希精鉴，遐亮至怀，早委边臣，各加审视，别安戍垒，俾返旧常，一则庶靡爽于邻欢，一则表永敦于世契。傥或未从擗割，仍示稽违，任往复以难停，保悠长而岂可，微阳戒候，善啬为宜。」三月八日庚子禧初入见，四月五日丙寅禧辞，留二十七日。七月戊辰犹不行，留二十九日，行日未见。闰四月三日甲午，上云：「萧禧才去，便无人论此事。」更须详考。上批付韩缜等：「闻萧禧今日见罢归馆，意甚不乐。来日会食次，卿等可且以欢和接之。早来垂拱殿已曾再三谕卿等，以自雁门寨新铺以西直接古长城【二】便是边人指为分水岭，及萧禧赍来札子，内地理亦合。因何适来禧叩问南朝指分水岭系近里地分，要得的确所在？卿等可执定指示与禧，令晓然准信。」两朝誓书册内韩缜等馆伴泛使，所受御前札子凡六道，此第一道也，不知是何月日，姑附萧禧入见后。
　　辛丑，召辅臣对资政殿，命兵部郎中天章阁待制韩缜、西上合门使【三】枢密副都承旨张诚一乘驿往河东及辽人会识地界，速结绝以闻。缜初使乃七年三月二十七日。旧纪云缜、诚一代刘忱、吕大忠。
　　遣开封府推官郑遵度同宗正丞籍世居家财，付管勾使臣主守。
　　乙巳，大宴集英殿，萧禧预焉。曾布云云。
　　丙午，召辅臣对资政殿。是日，清明节也。王安石云云。
　　上批：「河北教阅厢军已议增置。□充尝请推行保丁于巡检下上番条目，可速相度，果决施行，恐缓急有失支梧，于边计实非小事。」先是，充言：「河北民兵虽多，而未见可用之实。臣愚谓宜稍约京畿法，分番在巡检下教阅，代禁兵，归隶诸将，有事用为守城。两路正兵约五万五千人，若代以民兵，夏季免上番外，岁为三番，共四万五千人。以今民数计之，七年有余一当上番。遇上番年，与免冬日教，给口食，比招教阅厢军岁可减缗钱五十七万，不惟省费，又民兵训练，不独可守城而已。」既下提举保甲司相度，未报。至是，上批趣施行【四】，遂诏提举义勇、保甲曾孝□与司农寺、兵部先相度以闻。其后，孝□等言：「乞候教阅精熟，令番休，代近边巡检戍兵。其分认地方、上番日限及诸条约，令提举官详度闻奏。」从之。闰四月二日孝□等乃上言，诏可。朱本去彼存此。新本两存之，误也，今从朱本。然闰四月二日【五】诏并及河东，此乃无之，当考。
　　江、淮发运司罗拯言，泉州商人傅旋持高丽礼宾省帖，乞借乐艺等人。上批：「已令教坊按试子弟十人，可借。呼第四部给色衣、装钱，作拯意奉诏遣往。传习毕，早令还朝。画塑工俟使人入朝遣往。」枢密院再进呈，乃罢不遣。朱史以为无足书，删去，新史从之。今从旧史。
　　戊申，诏御史台责医者治世居疾。又诏缘世居事应逮之人，具年貌下诸路，告获一人，赏钱三百千。又诏乃十七日，今并书，皆可削。
　　诏军士祖父母、父母老疾，无男子兼侍而在他处应募者，听移就祖父母所在一等军分。从淮南西路提点刑狱司请也。
　　龙图阁直学士、提举中太一宫孙永知颍州。
　　己酉，上批：「昨日拟定回付萧禧札子，虽有『已差官商量结绝』之语，尚虑禧以未有擗划明白指挥，不肯承受，卿等可详议。」中书、枢密院言：「北书既云『早委边臣，各加审视，别安戍垒，俾返旧常』，审视见有无侵越远近，然后可别安戍垒。今虑刘忱等坚执前议，难有商量，所以改差官，令计会辽国所差官商量结绝，即于北书之意，别无违阻，惟是萧禧于北书意外坚求果决，恐难徇从。臣等议欲止依昨日拟定。」从之。
　　罢吕大忠河东路同商量地界。先是，大忠屡求罢，上虽许，犹须萧禧还乃听终丧。已而上召执政议，大忠与刘忱俱入对，上意颇欲从敌所请，觽未及对，大忠进曰：「敌他日若遣魏王英舱来尽索关南地，陛下将欲从之乎？」忱复进曰：「大忠所言，社稷至计也，愿陛下熟思之。」上默然。于是改命韩缜，令大忠反丧服。不知刘忱有何指挥，当考。按邵氏闻见录云：熙宁七年春，契丹遣泛使萧禧来，言代北对境有侵地，请遣使同分画，神宗许之，而难其人。执政议遣太常少卿、判三司开拆司刘忱为使，对便殿，曰：「臣受命以来，在枢府考核文据，未见本朝有尺寸侵彼地。鴈门，古名限寨【六】，虽跬步不可弃，奈何欲委五百里之疆【七】以资敌乎？臣既辱使指，当以死拒之，惟陛下主臣之言，幸甚。」帝韪之。忱出疆，帝手敕曰：「彼理屈则忿，卿姑如所欲与之。」忱不奉诏。初以秘书丞吕大忠为副使【八】，命下，大忠丁家艰，诏起复，未行，忱亦使回。敌又遣萧禧来，开天章阁，诏执政与忱、大忠同对资政殿，论难久之。帝曰：「凡敌争一事尚不肯已，今遣两使，岂有中辍之理？卿等为朝廷固惜疆境，诚是也，然何以弭患？」大忠进曰：「彼遣使相来，即与代北之地，若有一使曰魏王英舱者来求关南之地则如何？」帝曰：「卿是何言也！」大忠曰：「陛下既以臣言为不然【九】，今代北安可启其渐？」忱进曰：「大忠之言，社稷大计，愿陛下熟思。」执政皆知不可夺，罢忱为三司盐铁判官。实录亦略见，独忱事殊无可寻，姑存此，埙博访之。忱受命乃七年三月二十五日壬戌。
　　军器监上所编敌楼马面团敌法式及申明条约并修城女墙法式，诏行之。
　　庚戌，赐京东常平米五万石，以上批「闻京东徐单沂州、淮阳军比岁灾伤，虽今夏丰熟，百姓尚饥，可赐米万石，责监司以时募民修水利及完浚城堑，庶人不乏食」故也。
