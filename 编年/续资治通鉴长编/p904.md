<!-- { "loadSidebar": true } -->
　　壬午，诏均州团练副使、随州安置刘彝追毁出身以来告敕，送涪州编管。以御史中丞邓绾言，沈起、刘彝虽已降责，尚有未尽，乞治彝张皇之罪，重行诛戮故也。朱本改墨本云：尚有未尽，及沈起所言刘彝张皇之罪，乞重行诛戮。签贴云：「以中书时政记添修，新本云此朱史私意，今依旧文。」
　　枢密院言：「开封府界保甲，令提举司自今每岁十二月引呈一县，仍先于十一月内具逐县人数申枢密院取旨点定。」旧纪云：诏阅京畿保甲，岁一县。新纪不书。
　　癸未，西京左藏库副使杨从先为安南道行营战棹都监。先是，从先言从海道出兵为便，欲冒大洋深入西南隅，绕出贼后，捣其空虚，因以兵邀会占城、真腊之觽，同力攻讨。上是其言，遂授此职，令募兵以往。此据郭逵所受诏札增修。
　　都水监言故工部郎中侯叔献道死，乞优给赙。诏录其子择中太庙斋郎，赐绢三百匹。
　　注　　释
　　【一】三司开拆司「拆」原作「折」，据阁本及太平治迹统类卷一六神宗朝议契丹地界改。
　　【二】河北缘边安抚司「北」原作「南」，据阁本改。
　　【三】其天池一项「项」原作「顷」，据文义改。
　　【四】二月九日下「九」字下原衍「十」字，据阁本删。
　　【五】诏与招讨司队将「司」原作「同」，据阁本改。
　　【六】以日计口数「计」原作「记」，据阁本改。
　　【七】两属人户「人」字原脱，据阁本及上下文补。
　　【八】广西钤辖「钤」原作「全」。按宋武官有钤辖而无「全辖」，「全」显为「钤」之误，故改。
　　【九】三班奉职「奉」原作「供」，据阁本改。
　　【一○】其家例遭焚略「例」原作「倒」，据阁本改。
　　【一一】乞分司西京「西」原作「两」，据阁本改。
　　【一二】兵法先声有夺人之心「声」原作「人」，据涑水纪闻卷一三改。
　　【一三】充钦廉白州巡检同上书无「白」字。
　　【一四】徽诚等州「诚」原作「城」，据阁本改。
　　【一五】熙宁八年各本同。「八年」，宋会要选举二之一一作「六年」。
续资治通鉴长编
卷二百七十四
卷二百七十四
　　起讫时间 起神宗熙宁九年四月尽其月
　　卷　　名 续资治通鉴长编卷二百七十四
　　帝　　号 宋神宗
　　年　　号 熙宁九年（丙辰，1076）
　　全　　文
　　夏四月丙戌朔，上批付郭逵等：「近据广西转运使李平一奏：『将来大军进讨，合用般粮人夫四十余万【一】，乞自湖已南，一例差科前去。』显是张皇，惊动人情，传闻远近，上达朝廷，深为不便。卿等可多方计度，的确合运致兵食人力数目，疾速以闻。」逵言：「契勘平一所奏，约兵十万人，马一万匹，月日口食、马草料，计度般运脚夫四十余万。况入界讨荡交贼巢穴，难以指准一月为期，若更□剩计度，又恐费用转多。今计度将来入界随军粮草，除人马量力自负，及于出产处买水牛马□犬米，其牛便充军食，如军食不阙，即充屯田耕稼使用。可减省米及脚乘，并将九军轻重不急之物权留。量差禁军相兼充火头等，亦不妨战斗，可那厢兵或用小车、骡子往来马□犬载，及将不得力马更不带行。如此擘画，可于平一所奏合用般粮人夫内减一半外，只以二十万人节次般运，供军食用，及候本司到彼，更有可以裁减处，别具奏闻。」此据郭逵家所有征南一宗文字，四月初一日诏下，十一月奏报，今附见，要知行军极费经画也。
　　丁亥【二】，诏：「工部侍郎致仕王猎，乃先帝藩邸旧臣，可特以全俸实钱给之。」故事，致仕官俸给陈敝物，其直十得四。猎以笃老，自陈愿赐二分直，免给物，故有是诏。
　　诏：「大燕宗室，皇伯叔父兄，官卑不当坐者，免侍立。」
　　永兴军等路转运使皮公弼言：「比者改铸私钱，悉为省样，盗铸屏迹，人情少安。今又许通使私钱，恐盗铸复起，钱色经久难辨。」诏三司指挥汪辅之所简可用铁钱，未得通行，先具数以闻。二月二十七日，遣汪辅之如熙河。六月二十五日周尹云云，可考。
　　诏诸路弓箭手因战功补殿侍以上，其田皆听自随起租课，如灾伤，毋得一例减放。从泾原路经略司请也。
　　合门言：「尝押伴臣僚，如夏国使人到阙，遇起居燕，乞并令暂依曾借章服。」从之。
　　诏：「令定州、真定、大名府路安抚司，以河北西路守城兵，依东路例，具辖下州、军、县、寨合守御人数以闻。」
　　殿前都指挥使郝质等言，往军器监与权判监刘奉世等会议军器。上批：「殿前、马、步军三帅，朝廷待遇，礼继二府，事体至重，寺监小官，岂可呼召使赴期会？尊卑倒置，理势不顺，自今止令移文定议。」七年正月十二日，吕惠卿云云，可考。
　　戊子，命权御史中丞邓绾同流内铨官，注拟新赐及第进士第三甲以上官。
　　都提举市易司言，熙河市易钱本阙乏。诏：「在京市易司发物货计直十五万缗，熙河市易司货易见钱为本，其物货却于截到发运司钱内除破。」
　　相度措置熙河路财利、大理评事孙迥言：「熙州籴场自去年十一月至今年正月，欠入中斛斗商人刘义等四百二十户钱钞，共四万一千三百六十余缗；又本路总管王君万等三十二人拖欠熙、河两州结籴十四万三百六十余缗【三】、银三百余两。」诏遣权提点开封府界诸县镇公事蔡确，乘驿劾秦凤路转运司及熙河路官吏以闻。后二日，迥迁太子中舍、权秦凤路转运判官。二月乙巳已差官劾治结籴，十年正月戊子君万等责降。
　　中书户房言：「张颉前任江、淮等路发运使，在官二年，真、扬州运河干浅不治，及有旨令开浚，颉乃两奏河道虽浅，并力牵挽可行，若续得雨，更不须浚，至时未雨，即乞开修。又通、泰运盐河艰阻，中团涡巡检范彦臣乞放陈公塘水入运河，颉亦不听，致诸路阙盐。及御史中丞邓绾言，朝廷遣侯叔献开修运河，未六七日，已言兵夫流离死亡者觽，飞语上闻。岂有方兴功役，遽致死亡如此之多？乞推治造言之人，正其欺罔之罪。」诏罢张颉秦凤路转运副使，令开封府界提点司取勘以闻。初，颉既不修运河，恐叔献功成而己过益彰，乃为谤语，对枢使□充尝及之。至是，因绾有言，朝廷益命推勘，而颉乃更抵以为无有，勘司以事干大臣，且无他证佐，故奏禀于上。诏除此一节不推。后八月具案，上乃止坐开河事，除颉知岳州。此与二月二十七日上批相关。
　　赠邕州司理参军任扆虞部郎中，广州南海县尉、邕州管勾溪峒文字王觉职方员外郎，三班奉职、知七源州侬文富西京左藏库副使，三班借职容州指使王达、曹肱并供备库副使，三班差使程绬、黄光安、黄仲甫并内殿承制，殿侍张巽内殿崇班。扆等皆为交贼所害故也。
　　己丑，省礼宾院。先是，详定库务利害所言：「礼宾院事务全少，亦无支纳，每诸蕃进奉人至，自专差官置局主领；逐时贩马，自押赴髃牧司，本院司属纵有行遣，实亦文具。因缘取赂，以困远人。乞令本院量合用公人，立为定额，增其请给。因事受钱者，以近河仓法坐之，庶革其弊。」诏下三司施行，于是并废其官。请行仓法，乃六年八月三日事，此据会要并书之。
　　礼院言：「辽使告哀，故事，待制以上至宰臣吊于都亭驿，黑带去鱼系□，令辽使在馆闻哀。请如故事。」从之。时雄州言辽国母以三月六日卒故也。
　　诏河北西路转运判官李稷具析在任不法事迹以闻。本路察访司言稷赋性刻薄，所为轻率，挟持权势，恣为凌侮，措置乖违，多任己意，一道官吏鲜不苦之；又外都水监丞程昉亦言稷僭易侵越职事故也。
　　广南西路转运司言：「乞下京西南路借江州车一二千两，以备运粮。」诏京西路转运司【四】、开封府界提点司共括千两以往。
　　庚寅，上批：「零卖熟药宜罢，恐太伤鄙细，四方观望，有损国体。他事更有类此者，亦与指挥。」时太医局卖熟药，而市易司出钱买之，复使零卖，故降是诏。已而执政进呈不行。
　　是日，上与辅臣论营阵法，以谓为将者少知将兵之理，且如八军、六军皆大将居中，大将譬如心也，诸军则四体也，运其心智，以身使臂，以臂使指。攻其左则右救，攻其右则左救，前后亦然，则兵何由败也。
　　广南东路转运副使许彦先言：「已召募安南暛用土人，十人为一保，二十人为一大保，具乡贯来历，以防奸诈。」
　　都提举市易司言：「支金六千两应副安南，及支物货五十万缗与淤田水利司作籴本，皆无拨还指挥，今上界阙钱本，乞支末盐钞五十万缗贸易为本。」从之。
　　察访荆湖南、北路蒲宗孟言：「沅州官田并山畬、园宅等荒闲甚多，闻全、永、道、邵州人户往请射，其官吏以既籍充逐处保甲，遂令遣归。况保甲本欲藉其强力督奸盗，若舍贫就富，固当从所欲。乞下诸处，如人户往沅州请田土，毋得以保甲为名勾抽。」从之。
　　辛卯，辽主遣兴复军节度使耶律庶箴、案宋史庶箴作庶几。太常少卿史馆修撰韩君授，辽国母遣崇义军节度使耶律测、太常少卿干文阁待制馆修撰杜君谓来贺同天节，以闻辽国母之丧，罢置酒。是日，测等已对，诏以闻辽国母服药，罢垂拱殿燕。及归馆，命以涿州公牒示之，仍宣谕辍同天节上寿，罢大燕，令测等成服于开宝寺福圣院。诏宰相以下及从官往慰，令学士院别撰与辽主书，谢国母遣使及致感恻之意，更不报国母书。
　　中书覆奏剑南西川【五】节度掌书记、司农寺勾当公事王定国上殿，上批：「宜且更试以事，审观其才，未须令上殿。」翌日进呈，卒依中书覆奏。
　　前提点福建路刑狱李景亮言：「福建路自泉至漳州、汀州，皆涉瘴鞕，马递铺卒三年一易，死亡大半，亦有全家死者，深可伤悯。乞自今瘴烟地马递铺卒，一年一替。」从之。
　　诏省熙河经略司书写机密文字等官。
　　又诏：「故龙图阁直学士王广渊被遇先朝，令遗恩外更官其孙二人。」去年十月二十九日卒。
　　知岷州种谔言：「乞预借本钱五万缗回易，息钱充公使犒设。」从之。
　　夺刑部员外郎向宗儒一官，罢中书检正官，权同判将作监，依旧修内诸司式。宗儒坐私役将作监吏令主钱物，吏因而赊放减刻在监役人请受，故有是责。吏皆刺配五百里牢城。三月二十三日谢景温劾宗儒。
　　司农寺言：「河北东路提举司计置斛斗，若依朝旨尽运致往澶州、大名，不惟费龏乘不少，兼恐逐处岁支不多，反致陈损。乞令分于近河及屯兵州军桩管。」从之，仍令不得过元指定州府二百里。
