<!-- { "loadSidebar": true } -->
　　庚子，以富弼母丧，罢大燕。时同知礼院晏成裕言，君臣之义，哀乐所同，请罢春燕，以表优恤大臣之意。上亟从其言。成裕，殊子，弼妻之弟也。议者或以为过云。为大臣母丧辍燕，仁宗盛德也，而实录及会要乃云议者皆以为非，是不然矣。谓成裕与弼亲嫌，不当建请，则犹可。今略加删润也。
　　辛丑，赐衢州进士程汝士、周颖粟帛，以转运使言其文行推于乡里也。
　　壬寅，封皇第十一女为永寿公主，第十二女为宝寿公主。宝寿，周贤妃所生，后封冀国。永寿，董淑妃所生，后封邠国。
　　甲辰，诏翰林学士承旨宋祁遇入直，许一人主汤药。祁以羸疾请之也。
　　戊申，幸后苑赏花钓鱼，遂宴太清楼。出御制诗一章，命从臣属和以进。
　　诏礼院：「封柴氏后为崇义公，以奉周祀。其六庙在西京，而岁时祭祀无器服之数，其令有司以三品祭服一、以四品祭服二及当用祭器给之。」
　　庚戌，诏大理寺：命官有不当书罪而捃拾文致者，其本处官吏并鞫罪以闻。从殿中侍御史里行陈洙所奏也。政要详之，不须具载。
　　夏四月戊午，刑部郎中、直昭文馆寇平知潞州，仍理转运使资序。侍御史陈经言，平前为淮南转运使，市物不偿价，已尝弹奏之，请罢所理资序。诏可。
　　庚申，提点广南西路刑狱、屯田员外郎李师中权本路转运使。初，师中劾知邕州萧注：「治邕八年，有峒兵十余万，不能抚而用之。乃入溪峒贸易，掊敛以失觽心，卒致将卒覆败。经略使萧固措置乖谬，与转运使宋咸党附。」注既责荆南，师中复言：「注黩货阻威，诱略侬智高所阉民罗寨五辈为奴，又擅发溪峒丁壮采黄金，无簿籍可钩考，为国生事，案法当斩。今就横行降一官，自都监作钤辖，不知此何名也？」诏遣中使李若愚鞫实，注竟坐此责为泰州团练副使安置，固及咸皆追官勒停。按李师中传注泰州安置，固、咸皆追官勒停。注传亦云为泰州团练副使安置，与师中传合。实录乃于七月十七日书：萧固追三官，责授检校水部员外郎、泰州团练副使；宋咸追一官勒停。会要并同实录，独不见萧注有何罪罚，疑实录、会要所载「萧固追三官」下必有脱字。所载授检校水部员外郎、泰州团练使，则萧注事也。王安石集有责萧注制辞，所载官位实与师中传及注传同。今从师中传及注传，先附见注罪罚并固、咸追停于师中权漕之后。其固、咸所坐，仍就七月十七日书之，更俟考详。
　　辛酉，权三司使、枢密直学士、右谏议大夫包拯为给事中、三司使。拯在三司，凡诸管库供上物，旧皆科率外郡，积以困民，拯特置场和市，民得无扰。吏负钱帛，多缧系，间辄逃去，械其妻子者，类皆释之。二事或自有月日，则此当削去。
　　诏：岭南官吏死于侬贼，而其家流落未能自归者，所在给食护送还乡。
　　甲子，契丹国母遣林牙、左威卫上将军萧扆，四方馆使、宁州防御使韩贻孙；契丹遣始平节度使萧砺，崇禄卿李庸求贺干元节。
　　庚午，右正言王陶知卫州。时台谏共言陈旭不当为枢密副使，上弗听。陶既引疾在告，又先自乞罢，因许之。
　　癸酉，诏：「凡入赀为郎至升朝者，户役皆免之。京官不得免衙前，自余免其身而止。若入官后增置田产直五千万以上者，复役如初。佣代者听之。」
　　丙子，大理寺丞郭固编校秘阁所藏兵书。先是，置官编校书籍，而兵书与天文为秘书，独不预，大臣或言固知兵法，即以命之。然兵书残缺者多，不能篃补也【四】。
　　庚辰，枢密副使、右谏议大夫陈旭为资政殿学士、知定州，三司使、给事中包拯为枢密副使，礼部郎中、天章阁待制、知谏院唐介知洪州，右司谏赵抃【五】知虔州，兵部员外郎兼侍御史知杂事范师道以本官知福州，殿中侍御史吕诲知江州。
　　旭始除枢密副使，或言旭阴结宦者史志聪、王世宁等，故有此命。介等遂交章论列，且言：「旭顷为谏官，因张彦方事阿附贵戚，已不为清议所与。及知开封府，尝贱市富民马，纳外弟甄昂于府舍，恣行请托。」上以其章示旭，旭奏：「臣前任言职，弹斥内臣，其桀黠用事如杨怀敏【六】、何诚用、武继隆、刘恢辈多坐黜逐，今言者乃以此污臣。志聪臣不识面，世宁弟娶臣妻舅之孤女，久绝往来，若尝荐臣，陛下必记其语。乞付吏辨劾。」遂家居求罢。上以手诏召出之，介等复阖门待罪，顷之复出，如是者数四。上顾谓辅臣曰：「凡除拜二府，朕岂容内臣预议耶！」而介等言不已，故两罢之。陈旭，朱史传既载旭自辨语【七】，又云仁宗知言者非实，以手诏召旭出。载旭自辨语可也，今亦具存之。所称仁宗知言者非实，则有所缘饰矣，他书皆无此，今不取。唐介，朱史传云：「介与赵抃、王陶等论升之奸邪，交结中人阎士良，又与御药王世宁连姻，不可大用。」与王世宁连姻，则吕诲章及升之自辨已见，独阎士良交结本末【八】。诲章并言史志聪，或朱史误以志聪为士良，两当考。志聪至和元年正月为入内副都知，嘉佑三年五月为入内都知。宋史全文：吕中曰：「宦官、宫妾，便于小人而不便于君子者也。后世人主除拜大臣，不询于外朝，而询于内朝，则过矣。故石显者，贡禹、玄成之所倚也；梁冀者，胡广、赵戒之所托也；高力士者，杨国忠之所恃也。此自古小人未尝不与宦官、宫妾、外戚为一者。我朝所以无内朝之患，以外朝之除拜，在内不得而知；内廷之请谒，在外可得而抑之也。」
　　初，诸路敦遣行义、文学之士赴京师者二十三人，其至者十六人，皆馆于太学，即舍人院试论策。
　　五月丙戌，赐徐州颜复、润州焦千之、成都张哓、荆南乐京【九】等七人进士出身，四人同出身，余悉授试校书郎。复，太初子；哓，察子也。时濮州李植道卒，岳州顾立有期丧，梓州章笃、蜀州张中理、处州□戭、广安军蒲伯明、越州□孜等五人辞不就试，复等既推恩，亦以试将作监主簿命之。张唐英政要云：明年又赐顾立同进士出身，当考。
　　戊子，司天言：「六月朔，日当食六分半。」诏礼院检详救日典故以闻。
　　庚寅，礼院请其日皇帝素服，不御正殿，毋视事。百官废务守司。合朔前二日，郊社令及门仆守四门，巡门监察。鼓吹令帅工人以方色执麾旒，分置四门屋下。龙蛇鼓随设于左东门者，立于北塾南面，南门者立于东塾西面，西门者立于南塾北面，北门者立于西塾东面。队正一人执刀，帅卫士五人执五兵之器，立于鼓外，矛处东，戟处南，斧钺在西，书在北。郊社令立莲于坛，四隅朱丝绳萦三匝。又设黄麾在北，龙蛇鼓一面次之【一○】，弓一、矢四次之。诸兵、鼓静立，俟司天官曰「日有变」，工人举麾、齐伐鼓，祭告官行事，太祝读文，其辞以责阴助阳之意。司天官称「止」，工人罢鼓。如日阴晦，太阳不见，即不举麾、不伐鼓。从之。
　　乙未，吏部侍郎、集贤院学士余靖为尚书左丞、广南东路经略安抚使、知广州。时岭海犹未平也。靖再辞而后受，谢表云：「去骞邕边失策，纳彼逋逃，峒獠恃强，遂成侵扰。逻司丧元而溃败，列郡闻风而震惊。因驿骑以召臣，俾单车而谕指。虽岛夷听命，愿诛首恶之人，而寨将贪功，未绝交争之患。亦既与之约束，各守封疆，苟拜命之必行，谅吾圉之能固。犹以岭服之外，越徼相通，俾临此州，以办边事。」去年八月体量安抚，可附此。
　　丙戌，诏诸知州军及兵官许造酒者，毋得卖易及以折物价。
　　丁酉，天章阁待制、知谏院吕景初同详定均税。
　　翰林学士承旨兼端明殿学士、翰林侍读学士、工部尚书、知制诰、集贤殿修撰宋祁卒，赠刑部尚书。
　　祁兄弟皆以儒学显，而祁尤能为文章，善议论。清约庄重，不逮其兄，论者谓祁不至公辅，盖亦以此。祁自为遗奏，曰：「陛下享国四十年，东宫虚位，天下系望，人心岌嶪。为社稷深计，莫若择宗室贤材，进爵亲王，为七鬯之主。若六宫有就馆之庆，圣嗣蕃衍，则宗子降封郡王，以避正嫡。此定人心、防祸患之大计也。」又自为左志、右志及治戒以授其子。其子遵治戒，不请谥。久之，张方平言祁法应得谥，谥曰景文。谥景文在治平三年，今并书。
　　己亥，马军副都指挥使、淮康节度使张茂实落管军，知曹州。初，赵概代韩绛为御史中丞，亦言茂实不宜典宿卫，未听。及概为枢密副使，复言之。而言者又劾茂实贩易公使，所遣卒杀人于外。茂实因以老自请解兵权，始命出守。
　　翰林侍读学士刘敞尝奏疏言：「为国之道，防患于未然，远嫌于万一，所以安髃情，止邪谋也。伏闻张茂实本周王乳母子，尝养宫中，故往年市人以狂言动茂实，颇骇物听。近者韩绛又以谗说倾宰相，重摇人心。则是一茂实之身，远则为小人所指目【一一】，近则为髃臣所疑惧。虽圣心坦然，于物无猜，恐未能家至户晓，使人人不惑也。假令茂实其心如丹，必无他肠，亦未能家至户晓，使人人不忧也。如此，则备宿卫，典兵马，适足以启天下之惑，动天下之忧，甚非重宗庙，安臣民，备万一之计。臣谓今日之宜，要令两善，莫若解茂实兵权，处以外郡，于茂实不失富贵，而朝廷得远嫌疑，此最策之善者也。昔王郎自称刘子舆，卢芳自号刘文伯，因疑饰伪，未必皆有犯上之心，但流言驱扇，髃情眩惑，使之然尔。臣忝近列，方当远出，心之所疑，不敢不极论。乞以臣言密付执政商量。」敞时受命知永兴。久之，茂实乃罢。
　　庚戌，御崇政殿录系囚，杂犯死罪以下递降一等，徒以下释之。又遣官簄决三京。
　　诏：凡府号、官称犯父祖名而非嫌名及二名者，不以官品高下，并听回避。
