<!-- { "loadSidebar": true } -->
　　周世宗之二年，始营国子监，置学舍。上既受禅，即诏有司增葺祠宇，塑绘先圣、先贤、先儒之像。上自赞孔、颜，命宰臣、两制以下分撰余赞，车驾一再临幸焉。（按山堂考索载六月辛卯复幸国子监，今此书未明载。又考宋史及宋史记、续通鉴诸书皆不载，谨识以备考。）于是，左谏议大夫河南崔颂判监事，始聚生徒讲书，上闻而嘉之。乙未，遣中使篃赐以酒果。寻又诏用一品礼，立十六戟于文宣王庙门。（据实录本纪及会要，太祖以建隆二年十一月始幸国子监，三年正月又幸。而祖宗故事乃云元年正月初幸，二月再幸，因诏增葺祠宇，塑绘圣贤。其年月与诸书特异，今不取。若增葺祠宇，塑绘圣贤，则会要固以为国初事，不缘幸监然后有此举也。故事盖误耳。颂，协子。初见广顺元年三月。）
　　丁酉，幸太清观。
　　右补阙袁凤，坐检田不实，责授曲阜县令。（凤，未见。）
　　己亥，德音减京畿及河北诸州死罪以下囚，旱故也。
　　壬寅，雨。
　　丁未，命吴廷祚赍诏赴秦州，赦尚波于等罪，所系戎俘并释遣之，赐以锦袍银带，遂罢采造务。
　　乙卯，幸迎春苑宴射。
　　秋七月己未，禁诸州中元张灯。
　　庚申，唐主遣客省使翟如璧来贡，谢生辰之赐也。（如璧，未见。）
　　江南降卒，其弱者不能军，壬戌，归数千人于唐。
　　乙丑，知舒州、左谏议大夫历城冯瓒言：「州界有菰蒲鱼□之利，居民每以自给。前防御使司超增收为市征，渔夺苛细，疲俗告病，宜蠲除之。」上即从其请。
　　枢密直学士、司门郎中安平杜韡，美风仪，工尺牍，仕周世宗居近职，上章言事，颇中时病，然恃酒不逊。上时典禁卫，每优容之，于是罢为驾部郎中，宰相拟授韡谏议大夫，上不许。
　　乙亥，斩文思使常岑子勋于东市。勋少亡赖，尝诈称供奉官，至泗州，为长吏所觉，捕送阙下，故戮之。
　　先是，云捷军士有伪刻侍卫司印者，捕得，斩之。上曰：「诸军比加简练，尚如此不逞耶！」庚辰，命搜索，悉配海岛。于是奸猾敛迹。
　　己卯，北汉捉生指挥使路贵等十一人来降，并补内殿直。
　　辛巳，遣给事中刘载等十一人，按行河北诸州旱田。
　　诏朝臣出使，还日，具所见民间利病以闻【一一】。
　　右卫率府率薛勋掌常盈仓，受民租，概量重，诏免勋官，配隶沂州，仓吏弃市。（旧录以为二年事，今从新录。
　　□、济、德、磁、洺五州蝗。
　　八月丙戌朔，敕大理卿范阳剧可久为光禄卿致仕。可久年逾七十，无请老意，上特命之。（新录云可久恳求休退，国史亦同。今从会要。）
　　庚寅，以镇海、镇东节度副大使钱惟浚为建武节度使。惟浚，吴越王俶之子也。俶请授以岭南旄钺，上从之。
　　癸巳，诏开封府捕蔡河务纲官王训等四人【一二】，磔于市。以训等用糠核土屑篮恶军粮，为张仪等所告故也。赏仪等锦袍银带。
　　是日，遣引进使郭承迁会秦州吴廷祚率兵往尚书寨，驱蕃卒归本部。
　　乙未，左拾遗、知制诰虞乡高锡上言：「近廷臣承诏各举所知，或有因行赂获荐者。请自今许近亲、奴婢、邻里告诉，加以重赏。」又请注授法官及职官，各宜问书法十条以代试判，上皆施行之。
　　是月，安、复间有象食稼，遣使捕之。
　　左领军卫将军杜审琼，昭宪太后之兄也，与其弟审肇、审进家于常山，于是悉召赴阙。
　　九月丙辰朔，以审琼为左龙武大将军，审肇为左神武大将军，审进为左武卫大将军，并致仕，赐第京师。太后无恙时，审琼尝先入见，置酒万岁殿，上及皇弟光义以元舅故，皆捧觞列拜称寿。
　　诏及第举人不得呼知举官为恩门、师门及自称门生。
　　戊午，天平节度使、侍卫马步军都指挥使、同平章事石守信表解军职，许之，特加爵邑。
　　庚午，秦州言尚波于献伏羌县地。
　　壬申，诏左谏议大夫崔颂与中使卢尔德岳等同修武成王庙。仍委颂检讨唐末以来谋臣、名将勋绩尤著者以名闻。
　　癸酉，以次对章奏下尚书省集官参详，其有裨政治可施行者以闻。
　　丙子，占城国遣使朝贡。
　　禁民伐桑枣为薪。又诏黄、汴河两岸，每岁委所在长吏课民多栽榆柳，以防河决。
　　癸未，复置书判拔萃科。（国史于八月乙未，即书复置此科。今从实录，盖乙未始令有司条具，其施行实在癸未也。）
　　甲申，同州观察判官徐光乘坐断狱失实免官。
　　武安节度使【一三】、兼中书令周行逢病革，召其将吏，以其子保权属之曰：「吾起□亩为团兵，同时十人，皆以诛死，惟衡州刺史张文表（文表，朗州人，初见广顺二年。）独存，常怏怏不得行军司马。吾死，文表必叛【一四】，当以杨师璠讨之。如不能，则婴城勿战，自归朝廷可也。」师璠与行逢乡里姻戚，事行逢为亲军指挥使，数有功，行逢委信之。行逢卒，保权领留务。行逢崇信释氏，广度僧尼，斋忏不辍，每见僧，无老少，辄拜之，捧匜执帨，亲为煎洗。因谓左右曰：「吾杀人多矣，不假佛力，何以解其冤乎。」（据九国志，保权以九月袭父位，而实录于十月乙未乃书行逢卒，盖因奏到之日耳。今从九国志，移附九月末。十国纪年亦系之九月。）
　　冬十月乙酉朔，始赐文武常参官服。有司言：「故事，所赐止将相、学士及诸军大校。」上曰：「不及百官，甚亡谓也。」乃并赐之。
　　丙戌，幸太清观。遂幸造船务，观习水战。
　　戊子，以棣州团练使何继筠为关南兵马都监。
　　癸巳，有司上新删定循资格、长定格、编敕格各一卷。诏选人三十以下依旧不得入令录，余皆可。
　　己亥，幸岳台。命诸军习骑射。遂幸玉津园。
　　广济县令李守中坐赃，决杖配海门岛。
　　辛丑，以枢密副使、兵部侍郎赵普为检校太保、充枢密使。（按山堂考索作检校太尉充枢密使。）枢密使不带正官，自普始也。又以宣徽北苑使李处耘为宣徽南院使、兼枢密副使。处耘前自扬州召还，老幼遮道涕泣，累日不得去。
　　张文表闻周保权立，怒曰：「我与行逢俱起微贱，立功名，今日安能北面事小儿乎！」会保权遣兵更戍永州，路出衡阳，文表遂驱以叛，伪缟素，若将奔丧武陵者。过潭州，时行军司马廖简知留后，素轻文表，不为之备。方宴饮，外白文表兵至，简殊不介意，谓四座曰：「文表至则成禽，何足虑也。」饮啖如故。俄而文表率觽径入府中，简醉，不能执弓矢，但箕踞大骂，与座客十余人皆遇害。文表取其印绶，自称权留后事，具表以闻。
　　保权即命杨师璠悉觽御文表，告以先人之言，感激涕泣。师璠亦泣，顾谓其觽曰：「汝见郎君乎，年未成人而贤若此。」军士奋然，皆思自效。保权又遣使求援于荆南，且来乞师【一五】，文表亦上疏自理。（据渤海行年记，张文表攻下潭州在此年十月，而国史周保权传乃云明年春，盖误也。按实录，十二月甲辰已遣赵璲持诏宣谕文表，岂得却在明年春始叛，盖明年正月，文表尚据潭州耳。）
　　辛亥，畋近郊。
　　十一月丁巳，令诸州属县各置敕书库。用宗正卿河间赵矩之议也。（矩，初见天福十二年。）
　　辛酉，大阅于西郊。
　　癸亥，诏髃臣使诸道，无得私有请托，违者当议其罪。（王称东都事略：癸亥，诏曰：古称使于四方，不辱君命，可谓士矣。自今使诸道，敢有求托者，寘其罪。）
　　甲子，又大阅于西郊。
　　上谓髃臣曰：「晋、汉以来，卫士不下数十万，然可用者极寡。朕顷案籍阅之，去其□弱，又亲校其击刺骑射之艺，今悉为精锐，故顺时令而讲武焉。」诏殿前、侍卫两司将校，无得□占直兵，限其数，着于令。（此事附见，非因讲武始下诏也。）
　　先是，案令文，州县官抚育有方，户口增益者，各准见户每十分加一分，刺史、县令各进考一等。其州户不满五千，县户不满五百，各准五千、五百户法以为分。若抚养乖方，户口减耗，各准增户法亦减一分，降考一等。主司因循，例不进考，唯按视阙失，不以轻重，便书下考。至是，有司上言：「自今请以减损户口一分，科纳系欠一分已上，并降考一等。如以公事旷遗，有制殿罚者，亦降一等。」
　　又言：「京官月限多少不等，有以三十六月为满者，有以三十月者，有以二十月住支料钱者，有司逐年书校考第，并无准绳。自今请应有曹局料钱，京官并以三十月为满。内有合校考第者，以此为限，其料钱一依旧例月数支给。」并从之。
　　唐主遣水部郎中顾彝来贡。（彝，未见。）
　　刑部尚书范阳边归谠三上章告老，授户部尚书致仕。
　　荆南节度使高保勖寝疾，召牙内都指挥使长安梁延嗣谓曰：「我疾遂不起，兄弟孰可付之后事者？」延嗣曰：「公不念正懿王乎？先王舍其子继冲，以军府付公，今继冲长矣。」保勖曰：「子言是也。」即以继冲权判内外军马事。甲戌，保勖卒。（保勖卒于十一月二十日，从行年纪也，国史亦同，九国志乃在明年，今不取。）
　　丙子，三佛齐国王释利耶、高丽国王昭并遣使来贡方物。
　　己卯，畋于近郊。
　　壬午，初颁历于江南。
　　十二月丙戌，左赞善大夫段昭裔坐检视民田失实，责授海州司法参军。
　　丁亥，以武平节度副使、权知朗州周保权为武平节度使。
　　赠龙捷左厢都指挥使、江州防御使马全义为镇国节度使。全义寝疾，上日遣医诊视，中使劳问不辍，且谕密旨【一六】曰：「候疾少间，当授河阳节钺。」全义时疾已革，但叩头称谢。及卒，上为之流涕，特加宠秩。一子才七岁，召入禁中，赐名知节，补西头供奉官，仍优恤其家。
　　旧制，强盗赃满十匹者绞。庚寅，诏改为钱三千足陌者处死。（景佑二年八月又改。）
　　癸巳，诏中书门下：「每县复置县尉一员，在主簿之下，俸禄与主簿同。凡盗贼斗讼，先委镇将者，诏县令及尉复领其事。自万户至千户，各置弓手有差。」
　　五代以来，节度使补署亲随为镇将，与县令抗礼，凡公事专达于州，县吏失职。自是还统于县，镇将所主，不及乡村，但郭内而已。从枢密使赵普之言也。（此据普行状。本志及会要云：太平兴国二年，禁藩侯补亲随为镇将，自此用本州岛牙吏为之，亦有宣补者，与此颇相关，当考。）
　　戊戌，蒲、晋、慈、隰、相、卫六州饥，诏所在发廪赈之。
