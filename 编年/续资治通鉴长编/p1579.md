<!-- { "loadSidebar": true } -->
　　臣元佑年中，任陕西转运使，巡历至泾原，后又承乏环庆，与泾原为切邻。讲求边防利害，乃知有葫芦河川，原野广阔，别无山谷巇崄之患，资藉水草，民兵易集。故臣到本路不旬日间，条上进筑之策，朝廷幸听其计，授以成算，假兵他路，乘机以进，两城并筑。上赖宗社之灵，天地助顺，甫及再旬，悉皆了当。然两城初建，百事草创，深入贼境，未敢耕牧。道路梗涩，篱落不全，东西两山，贼路数条，抄掠之患，朝夕必有。若不于古高平、上下笾江川等处修筑堡障，则今日二城寨，犹为孤绝。理当先固根本，俟粮草有备，兵民安居，然后更议斥大疆土，势须在二三年之后。今若遽欲有为，不独粮草未至足备，兼亦未知前去有无险隘，可与不可通行车乘。若非车乘，只用人力、头口，须十倍于今日进筑之数。或遇险隘，粮道为贼邀截，必须误事。至如昨来修筑石门城、好水寨，既以重兵当其锋，又分擘环庆、秦凤两路二万人及本路兵马一万人，使当东西两山贼马旁来之路。又遣兵马于怀远、三川、定川等处，张大声势，缓急照应。其粮草般运，往来道路，又差巡检三员裹送防托。然犹时有贼马至好水、峗朱龙、新结沟等处潜伏伺隙，欲出捎击粮道。若使当时备御不严，或西贼不顾存亡，遣三百骑出大川冲突粮道，人夫必致溃散。今于他处修筑，若道路不至明快，则馈饷之虞，十倍前日。兼熙河、秦凤路，臣平生未到，故彼处山川道路及远近地里，臣都不知，况又欲出生界修筑青石峡、东冷牟等处，决难遥度。只如本路没烟峡【六】、石门城在平川之内，去边壕不远，其地里远近及山川形势，据大兵至彼后画到图子，与前日传闻，百无一同。则青石峡等处利害，岂敢臆度？欲乞只令锺传相度，或别委通知边事、练达机权之人，子细商榷。又臣闻贼人所长者战斗，所重者报复。本路去年攻破贼堡，杀数千人，今又于其心腹之地建两城寨，杀获近二千级，所结仇怨比诸路特深。其建筑去处，皆系膏腴，谍者传西人语，「唱歌作乐田地，都被汉家占却」，又云「夺我饭曂」，观此事势，必须竭力尽死来争。自今以后，百计枝梧，尚虑不逮，若将来那辍本路兵马过他路，臣恐必有疏虞，合先具奏知。
　　又臣今来准朝旨相度修筑去处，虽未知朝廷欲兴举限期远近，若在三二年之后，边塞连岁丰熟，公私稍有储蓄，本路所筑两城寨篱落稍全，然后更议进筑，方保成功。若欲于今秋或来春便接续兴举，臣未见其可。且如熙河兵马自去年九月安西城之役以来，调发暴露，八个月之间，才得两月休息。人力疲弊，耕种失时，若不稍加全养，猝又驱使，恐不如意。及臣度朝廷所以急欲成就进筑之事，必谓西贼连年点集，事力困疲，人人怨咨，无有斗志，诸道交攻，应命不暇，遂致今春以来，诸处进筑、攻讨，皆有成功，虽臣亦以为西贼凋弊如此。至考昨来前石门之战，则大不然，彼以人马十余万觽，分头暴至，铠仗精明，纪律严整，锋镝既交，各尽死力鏖战。分合十数次，过河逼寨，奔突杀人。仍各携草一束，锹镢一件，意要填迭壕堑，斸掘城身，欲如永乐之事。幸而诸将同心奋击，托社稷之灵，以取胜捷，遂至我军还寨，无复追袭之患，不然事未可知。以此而观，则不当以「困弊无能为」待西人，朝廷不可不知也。黄贴子：
　　今来进筑二垒，虽蒙朝廷添屯东兵一十指挥，已抽那土兵兑换戍守，及于诸处权徱刷弓箭手贴数，分擘在逐城寨防托，诸处已觉阙事，须防今秋举国入寇，便合作十分枝梧。苟非假以岁月，招置弓箭手耕垦土田，难为战守长久之计。若便谋进筑，不惟未有人马可那戍守，亦恐粮运艰辛，别生边患。臣不敢不先事开陈，辄逃忤旨之诛，尚冀圣明垂照。
　　臣自到本路，既条上进筑之策，首会沿边城寨见在钱粮草料，度其力可以举动，方敢自必。今因应副石门、好水两城寨支用，如熙宁、高平、定川、三川、镇戎军年计及诸司见在钱斛，今皆所存不多，籴买过时，别无他术补助。又夏苗旱甚，秋种未入，将来军储，尚未可知。而熙宁寨等处，更当广行计置储蓄，以备缓急宿兵。臣方忧之，计未知所出。若依今来朝旨更议进筑，臣恐兵食匮乏，别生他患。乞下刘何、巴宜会计今来石门、好水两城寨进筑的确所费，及见今沿边城寨应干诸司见在钱斛奏闻【七】，然后乞朝廷斟酌事力，别降指挥。
　　又臣契勘前月二十一日，（前月，乃三月也。）会合四路军马役兵进筑石门、好水两城寨，粮草、楼橹、弓矢、畚插防守器具【八】，般辇并进，所恃大川别无艰阻。据转运司关牒，和雇到大车三千七百余辆，小车数千辆，人夫一万人，头口一万六千，往来镇戎、高平、熙宁等处般运，差官驱催，络绎于路。其所运粮草，一日只供得一日，仅免缺乏，迨至分屯，所余无几。今来若依朝旨所坐到地名，便议进筑，地里遥远，山川险阻，若欲留兵控扼以护般运，则军势已分；若只聚兵护筑，则声援相远【九】，粮道不继。万一贼出抄掠，未免腹背之患，此不可不虑者。更望朝廷相度，车夫、头口可与不可再行和雇，四路兵力可与不可并往一路，钱粮草料足与未足，议定计审，徐徐为之未晚也。黄贴子：
　　勘会自熙宁寨到石门进筑处，只是四十里，道路至广，其车乘方轨并辙往来，凡二三十辆，昼夜不绝般运，楼橹、粮草，仅能给足。窃恐它时卜筑处，地里稍远，或道路有狭隘处，须当分兵扼据，而所般运之物，必不如今来通快。至时遇事，或恐有不如朝廷之意，更望博赐采听，审详裁处。天下幸甚！（章楶奏议，实录不载。今以其家文字增入，当稍加删取，不必全载。）
　　甲午，枢密院言：熙河进筑金城关毕功。诏王文郁除正任观察使，赐银、绢各五百疋、两。锺传转两官，除直龙图阁、充熙河兰岷路经略安抚判官。张询除秘阁、权陕西路都转运使，仍比修安西城加一倍支赐。王赡转遥郡防御使，更减四年磨勘，回授有官儿男康、谓转一官，各升一等差遣，赐银、绢各一百疋、两。将佐等，令经略司具功状以闻。诏金城关名仍旧，及差王亨为关使，置监押二员，以锺传有请也。（大观元年正月，锺传本传云：「章楶帅泾原，修没鞕、高平等寨，诏传所置将苗履统精兵三万集泾原之灵平城。夏人力战，以拒我师，传提步卒二万、骑兵三千，出不意，为浮梁以济河，作金城关，六日而就。自是夏国右厢兵马不复集矣。以功迁直龙图阁，为熙河路经略安抚判官。」三月七日，苗履申乞造浮桥，建金城关。是役赏功乃不及履，当考。九月三日金城关毕功，并赐履金帛。）
　　河东路进筑葭芦寨毕功，本路转运司判官郭茂询、吕仲甫各转一官。
　　泾原路经略司言：「同统制折可适申：有西贼一千余骑，与伏云路慕化人马斗敌，实时将带前军救应追捉，到没烟峡接战，至午时退。续据苗履言，差熙河马军照应折可适等，行七八十里，遇西贼，接战间，伏兵起隔断，拥入沟涧。除汉、蕃兵外，有同总领岷州蕃兵供备库副使张德等未知存亡。」诏折可适令泾原路经略司疾速取勘，仍先具的实伤折、亡失人马数目。其后，枢密院言：「熙河路同统领岷州蕃兵将佐供备库副使张德等，近差赴泾原路，因出界照应折可适，以致陷没，虽未知存亡，及已立赏召人营购去讫。」诏特加赙赠，录用子孙。张德赠客省副使，与六资恩泽外，更与一资。王道、李应祥并赠皇城使，各与四资恩泽，更与亲属一名三班差使。包诚赠虔州观察使，赵永寿赠忠州刺史，赵永福、赵永保并赠皇城使、遥郡刺史。杨玉与三资恩泽，更与亲属一名三班借差。张从志、何昱各与两资恩泽，更与亲属一名三班借差。杨保等四人并与父职名，更与男一名下班殿侍。汉、蕃官，等第赐银绢钱酒等。令熙河兰岷路经略司，疾速具蕃官包诚等儿男人数、职位，开析以闻，并优与推恩。仍差官就逐人家各以诏旨致祭，谕所得恩例，倍加存恤。（折可适等断罪，在九月二十七日丁丑。）
　　是日，西贼十余万觽寇泾原所筑新城，王文振、马仲良等击之。（此据布录，十一日事。章楶五月六日奏，或可删取增入。）
　　府州观察使仲御同知大宗正事。
　　乙未，三省言：中书旧条，国名内有莒、郯、夔、芮、薛、郧、鄣、罗国，今来司封格内无此国名，乞行添立。从之。
　　刑部言前知宿州、朝请大夫盛南仲并妻三泉县君王氏在任赃污事。诏盛南仲除名，免其决流，送永州编管；王氏追封邑，罚金。
