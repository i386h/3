<!-- { "loadSidebar": true } -->
　　辛亥，环庆路驻泊都监岑保正、韩令琮，环州驻泊都监李用和各罚铜三十斤。巡检、奉职李继明责授借职。指使、殿侍何庆决杖停任。以擅领兵与蕃部格斗，致伤忠佐使臣也。
　　诏河东流民有复业者，发粟赈之。
　　甲寅，以兵部员外郎、龙图阁待制李行简为契丹国主生辰使，左麒骥使、宜州刺史张佶副之。太子中允，直龙图阁冯元为正旦使，内殿崇班、合门祗候张纶副之。
　　诏：「汴渠湍悍，覆溺者多。其令缘河巡检召习水者实时拯救，许受赏物，或溺者贫乏，以官钱给之。」
　　诏自今特旨召试者，并问时务策一道，仍别试赋论或杂文一首。（十一月丁卯刘若冲事当考。）
　　丁巳，幸殿前班，赐从臣饮【三九】，命卫士马射，赐缗钱有差。
　　以圣制思政论、正说赐近臣。从龙图阁待制李虚己之请也。
　　己未，镇戎军彭城界风雹害弓箭手田苗者八百余户，诏权免徭役，仍贷之。
　　癸亥，上封者言国子监所鬻书，其直甚轻，望令增定。上曰：「此固非为利也，政欲文字流布尔。」不许。
　　右正言鲁宗道言：「进士所试诗赋，不近治道。诸科对义，但以念诵为工，罔究大义。」上谓辅臣曰：「前已降诏，进士兼取策论，诸科有能明经者，别与考校。可申明之。」
　　诏淮南乡村酒户年额少者，并停废之，从巡抚使张师德之请也。
　　冬十月丙寅朔，诏以高邮军岁歉民饥，权免蚕盐钱一年。
　　三司请令南京等处和市□草三十万，诏罢之。
　　发运司言洪、虔、吉州岁造新船赴京，牵送扰民，望令逐州以官健给假，诏可。
　　丁卯，太常丞、集贤校理晏殊以岁经蝗旱，上轸圣虑，灾沴已息，稼穑大稔，献惟德动天颂，诏褒之。
　　祠部员外郎刘楚言灾伤州军逃亡民准赦半年复业，今已过限，乞延之，诏许至来年春季。
　　戊辰，诏：「河北、河东忠烈、宣勇军老疾半俸者，多召人承替，贫者苦之。自今老疾者并即放停。」
　　上御承明殿，引对诸军班直诸校凡三千八百一十人，以功过黜陟之，三日而毕。
　　庚午，尚书右丞、兼宗正卿赵安仁言：「方今中夏宅心，殊方内面，四民乐业，百职交修，其为治定功成，时雍道洽，固已超越于前代矣。而陛下益精庶政，尚劳圣躬，前殿视朝，移晷忘倦，便坐决事，旰食为常。虽天意曲成，无遗于一物，而人君大体，宜属于攸司。愿立通规，庶为永式。望自今前殿依旧奏事外【四○】，崇政、承明殿及再坐，诸司常务显有条例者，令本司施行讫奏事，其审官、三班院、吏部铨亦令分日引对。」诏合门自今后殿引见公事，日不过两司。
　　壬申，内殿崇班、合门祗候罗元□言：「伏见诸路苗稼才茂【四一】，即奏丰稔，或多失实。自今请俟登熟，乃许以闻。」诏从之，其已奏丰稔而非时灾沴者即须言上，违者重置其罪。（罗元□，未见。）
　　御前忠佐马步军都军头郭金丰等六人，皆以年老负犯，有司请黜之。甲戌，特命置于环卫，仍领团练使、刺史。
　　丙子，诏：「如闻诸班直、诸军坊监场务官健，饮博无赖，或部分稍峻，即捃摭兴讼。自今后所诉事并须干己，证左明白，官司乃得受理，违者坐之。或情理巨蠹，即具案以闻。」
　　丁丑，诏御书院翰林待诏、书艺、祗候等入仕十年以上，无私犯者与出职。
　　己卯，诏以京东灾伤，其上供物权罢。
　　壬午，以内殿承制、合门祗候曹仪，内殿崇班、合门祗候张昭远并为西上合门副使。于是，合门使杨崇勋、夏守赟并迁枢密都承旨。枢密院方奏拟某人为副使，上曰：「朕已有人矣。张昭远知边事，曹仪习朝廷仪，即可用之。」昭远，凝子也。
　　右监门卫大将军、銟州团练使、驸马都尉王贻贞请补外试民事，甲申，命知单州。上召对，戒以和觽静治为先。
　　辛卯，寿春郡王读论语终卷，上作诗赐王及王友张士逊等【四二】。
　　秦州部署曹玮等言：「本州岛所修大、小洛门两寨元献地人蕃官军主末星族郢城斯纳等望补本族都军主【四三】，月给钱三千；又永宁、大小洛门、威远等寨见管蕃官正副军主、指挥使等，虽各补职，未给廪禄。今请以三寨地基除官廨营舍外，许民造屋，纳租钱以给其俸。」并从之。
　　癸巳，以吕蒙正子从简为卫尉寺丞。从简前为国子博士，监曲院，坐盗官物除名，至是表献其父文集，故甄录之。
　　十一月乙未朔，诏江南诸县五千户以上，自今遣京朝官知。从巡抚使韩庶之请也。
　　丙申，诏京东、河北、河东、陕西路所市草一千余万悉罢之。
　　戊戌，两浙转运使言婺、处等州水田旱，禾刈毕复生。
　　己亥，以辰州溪蛮寇边，杀巡检使臣王文庆，遣侍禁、合门祗候刘永崇，入内供奉官江德源驰往安抚，如敢拒命，即发鼎州戍兵讨之。（永崇，庭让子。）
　　右正言、直集贤院祖士衡言：「伏睹将相及远方使辞见，并于内殿特开曲宴，比至罢会，日已逾午。百司例各还第，而乘舆复御便坐决事，殆非君逸臣劳之旨。欲望自今曲宴特辍视事，着为令。」从之。士衡，上蔡人也。
　　庚子，龙图阁待制李虚己等上新编御集百二十卷，召辅臣至滋福殿示之，赐虚己等银帛。
　　以秦州伏羌寨蕃官都军主阿珠为槵州刺史。
　　辛丑，知杂御史吕夷简言：「台直所劾公事，自来有同科同年及第者，多援诏文称有违碍，望行条约。」诏自今回避【四四】。
　　曹玮言秦州鬼留家族累岁违命，玮率所部及寨户、蕃兵讨平之，有诏褒銟。
　　壬寅，诏：「淮南、江、浙、荆湖旧放生池，废者悉兴之；元无池处，缘江、淮州军近城上下各五里，并禁采捕。」
　　礼仪院言：「诸节所禁刑罚，今请以前后诏旨类例颁下。应大辟罪，遇天庆、先天、降圣、承天节，前七日后三日；天贶、天祥节一日，并权住决断。徒、流已下，犯在节前四日内，署建道场【四五】，则权移他所遣官判决，前三日内犯者，并过节次日施行。节日，杖已下情轻释之。」诏可。
　　癸卯，广州民李延志，黥面配安州本城。初，咸平中，王均作乱，延志寓益州，常事均裨将崔麻胡，贼平还家。至是，与本州岛怀勇卒许秀等饮，共道均及王小波逆状。秀疑延志即贼首李顺，因以闻州，又引营卒证其事。知州李应机械送赴阙，下御史狱，劾问得实，故以延志军，秀等杖脊而遣之。先是，枢密院以真获李顺称贺，及台劾非是，贺者欲遂以为顺，趣具狱，知杂事吕夷简曰：「是可欺朝廷乎？」卒以实奏，由是忤大臣意。
　　乙巳，上以蝗息雨足，秋稼登稔，谒玉清昭应宫，遂幸开宝寺灵感塔。
　　己酉，谒景灵宫【四六】、会灵观，宴从臣于祝禧殿。
　　庚戌，禁川峡民畜飞梭。从著作佐郎、知泸州郑昭度之请也。
　　辛亥，翰林学士利瓦伊等上新修大中祥符降圣记五十卷，迎奉圣像记二十卷，奉祀记五十卷。诏褒之，赐器帛有差【四七】。
　　壬子，发兵权泊天雄永兴军、陕冀棣邢洺磁相怀泽潞隰石干耀华州、永静军，以多积刍粮故也。仍令缘边安抚司传谕北境。
　　癸丑，诏缘黄河州军所用捍堤木，常岁调丁夫采伐者，权住一岁，以民经灾伤故也。
　　以秦州筑清水县城毕，诏銟部署曹玮、知州李及，掌事者皆迁秩。
　　乙卯，幸太一宫，大雪盈尺。上谓宰相曰：「兹固丰稔之兆，但虑民力未充，失于播种，卿等共设法赈劝，勿遗地利。」
　　诏京东西、河北、陕西灾伤州军，民以布帛折税者许之。
　　前江州瑞昌县主簿刘若冲进所业，命试舍人院，以策论稍优，特升两资。先是，若冲建议自今召试者并请试策。至是，用其议而命之。（若冲，未详邑里。九月甲寅诏，盖若冲所启也。会要天禧元年十一月二十一日。实录乃无之。）
　　戊午，诏京朝官、使臣辞见及谢，并赴崇政殿。（会要十一月二十四日事。）
　　庚申，日南至。先是，太常礼院言宰相出殡当辍视朝，王旦以是日葬，望准礼例。中书言其日皇帝已有诏不受朝贺，遂不下辍朝之命。议者谓其日当罢百官拜之礼，时王钦若与旦不协，故抑之。
　　壬戌，契丹遣使右监门卫上将军耶律准、副使刑部郎中知制诰仇正己来贺承天节。
　　癸亥，高丽王询遣御史、刑部侍郎徐讷率女真首领梅询奉表来献方物，又贺封建寿春郡王。初，郭元之还，询即遣使人谢道海风漂舟回，及是乃至。有诏，讷五日一赴起居。（实录以为尹征古之还，误也，今从会要。）
　　诏选人本贯江南、两浙、福建者，许去本乡三百里外注官。
　　十二月乙丑朔，礼院言：「准诏，以来年正月十七日祈谷祀昊天上帝，前二日奏告太祖室。伏缘每岁正月十五日朝拜玉清昭应宫，今详祈谷之祀，景德四年以前，止用上辛，其后陈彭年援『启蛰而郊』之说，请用立春后辛，盖缘当时未有朝拜宫观之制。南齐王俭启云：『近代明例，不以先郊后春为嫌。』又宋孝武朝有司奏：『魏代郊天值雨，更用后辛。晋亦更用辛日。』欲望自今或立春后辛，或正月上辛，事有相妨，并许互用，在于典礼，固亦无嫌。」诏可。
　　戊辰，内出再生稻穗以示辅臣。时中使自荆湖来，言亢阳害稼，及秋雨足，再蕃实。
　　巡护黄河堤岸合门祗候牛忠，言大名府、澶濮滑州、通利军界诸埽春科，望止役河清及州卒，罢调民夫，从之。
　　乙亥，诏京东西、河北、河东、陕西、淮南路，上供陆运方在苦寒，可遣使驰往告谕，在道者随处交纳，其部送牙校所给口粮勿停，来春辇送赴阙。
　　丙子，以寒甚放朝。诏开封府及诸路灾伤户秋税，中等已上输送本处，已下并倚阁之。
　　丁丑，诏河东缘边州军，河西麟、府州，岁调辇送民特免一年。
　　知制诰盛度等言奉诏蠲放逋欠凡九百四十三万【四八】，所释万五千五百人。
　　己卯，以苦寒，罢京城役作，俟中春如旧。
　　初，女真国人回鹘者浑河卢自本国来贡，及还，道逢渤海战攻，复来归，以隶契丹。至是，命高丽使徐讷领还，仍给装钱。
　　庚辰，遣使减价鬻炭十万秤【四九】。于是，以五鼓开场，又限以一秤。贫民趋走寒踣，或钱资不及，多虚往者，乃诏一斤以上咸鬻之，仍以辰时为候。
　　知桂州曹克明言捕获抚水州蛮贼首蒙札【五○】，并其属部送赴阙。诏隶济州衙前【五一】。
　　壬午，新作「皇帝昭受干符之宝」，召辅臣诣滋福殿同观。初，祭醮祠表皆用「御前之宝」，上以为未尽恭恪，故改制焉。
