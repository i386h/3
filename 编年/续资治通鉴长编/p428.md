<!-- { "loadSidebar": true } -->
　　其四曰御敌之策。臣又闻兵法曰：「上兵伐谋，其次伐交。」敌人通好仅四十年，不敢妄动，今一旦发其狂谋者，其意何在？盖见中国频为元昊所败，故敢启其贪心【三四】，伺隙而动尔。今督励诸将，选兵秣马，疾入西界，但能痛攻昊贼一阵【三五】，则吾军威大振，而敌计沮矣。此所谓「上兵伐谋」者也。今论事者，皆知西、北欲并二国之力，窥我河北、陕西，若使西北并入，则难以力支。今若我先击败一处，则敌势减半，不能独举。此兵法所谓「伐交」者也。元昊地狭，贼兵不多，向来攻我，传闻北敌常有助兵。今若敌中自有点集之谋，而元昊骤然被击，必求助于北敌，北敌分兵助昊，则可牵其南下之力，若不助昊，则二国有隙，自相疑贰，此亦「伐交」之策也。假令二国刻期分路并入，我能先期大举，则元昊仓皇，自救不暇，岂能与北敌相为表里？是破其素定之约，乖其刻日之期，此兵法所谓「亲而离之」者，亦「伐交」之策也。昊贼叛逆以来，幸而屡胜，长有轻视诸将之心，今又见朝廷北忧契丹，方经营于河朔，必谓我师不能西出。今乘其骄怠，正是疾驱急击之时，此兵法所谓「出其不意」者，取胜之上策也。前年西将有请出攻者，当时贼气方盛，我兵未练，朝廷尚许其出师，况今元昊有可攻之势，此不可失之时。彼方幸吾忧河北，而不虞我能西征，出其不意，此可攻之势也。自四路分帅，今已半年，训练恩信，兵已可用，故近日屡奏小捷，是我师渐振，贼气渐耱，此可攻之势也。苟失此时而使二敌先来，则吾无策矣。臣愿陛下不以臣言为狂，密诏四路之帅协议而行之。此四事也。
　　其五曰可任之臣。臣又闻语曰：「十室之邑，必有忠信。」况今文武常选之官，盈于朝廷，篃于天下，其间非无材智之人。陛下总治万几之大，既不暇尽识其人，固不能躬自进贤而退不肖；执政大臣动循旧例，又不敢进贤而退不肖；审官、吏部、三班之职，但掌文簿差除而已，又不敢越次进贤而退不肖。是上自天子，下至有司，无一人得进贤而退不肖。所以贤愚混杂，侥幸兼容，三载一迁，更无精别【三六】。平居无事，常患太多而差除不行，但临事要人，常曰无人使用。自古任人之法，无如今日之谬也。今议者或谓以举主转官为进贤，犯罪即黜为退不肖，此不知其弊之深也。大凡善恶之人各以类聚，故好赃滥者各举贪浊之人，好财利者各举诛求之人，性庸懦者各举不才之人，守廉节者乃举公干之人。朝廷不问是非，但见举主数足，便与迁官，则公干者进矣，贪浊者亦进矣，诛求者亦进矣，不才者亦进矣。混淆如此，便可为进贤之法乎？方今黜责官吏，岂有澄清纠按之法哉？唯犯赃之人，因民论诉者，乃能黜之耳。夫能舞弄文法而求财贿者，亦强黠之吏，政事必由己出，故虽诛剥豪民，尚或不及贫弱；至于不才之人，不能主事，觽胥髃吏，共为奸欺，则民无贫富，一时受弊。以此而言，则赃吏与不才之人为害等耳。今赃吏因事自败者十不去一二，至于不才之人，上下共知而不问，宽纵容奸，其弊如此，便可为退不肖之法乎？贤不肖既无别，则宜乎设官虽多而无人可用也。臣愿陛下明赏罚，责功实，则才不才皆列于前矣。
　　臣故曰，五者皆有，然陛下不得而用者，为有弊也。三弊、五事，臣既详言之矣，唯陛下择之。天下之务，不过此也。
　　方今天文变于上，地理逆于下，人心怨于内，敌国攻于外【三七】，事势如此，殆非迟疑宽缓之时，惟陛下留意。
　　乙卯，诏诸路转运使副为按察之官，其路分兵马钤辖并位其下，提点刑狱朝臣许压州钤辖，而与路分钤辖以官□之。
　　又诏：「自今应臣僚入见及辞谢，如值假故，不御前殿，即依旧制并放外。若事急速，许令后殿见谢辞，及放正衙，并系临时特降朝旨，即不得辄自上章陈乞。」时权御史中丞贾昌朝言：「护国节度使兼侍中张耆赴河阳，武安军节度使高化赴相州【三八】，乞免衙辞；河阳节度使杨崇勋复平章事，乞免衙谢。兼闻上件官等并乞只于后殿见辞者。按近制，臣僚见谢辞并合在前殿，仍诣正衙，除假故外，若事急速，或许于后殿，或免过正衙，并系临时特旨。耆等位为节制【三九】，久去朝阙，辞见不由前殿，出入不诣正衙，或扶以拜君，或揖而受赐，既称衰疾，且冒宠荣，虽圣上眷待老臣，特推异数，犹宜避免，以示恪恭，岂可辄上奏封，自求优便？今国家外捍边寇，方任武臣，所宜并示恩威，不可专用姑息，仍恐文武臣僚自此更轻慢朝廷之仪。」乃下是诏，仍牓朝堂。此据会要。
　　丙辰，上谓宰相曰：「朝廷间遣中人出诇外事，而近者臣僚反多奏辟，甚无谓也，宜令御史台劾奏之。」
　　又诏翰林医官有劳者止迁本院官，毋得换右职及别兼差遣。
　　丁巳，诏：「比上书献方略者，率多市文于人，或削取前后臣僚章奏，以冀恩赏。已诏无得更陈边事。如闻尚有诣阙者，其令禁绝之。」
　　戊午，建大名府为北京。德音降河北诸州军系囚一等，杖以下释之。严饬行宫，增置仓牔、营舍，并给官钱，毋得科率。
　　景佑中，范仲淹知开封，建议城洛阳以备急难。及契丹将渝盟，言事者请从仲淹之请。吕夷简谓：「契丹畏壮侮怯，遽城洛阳，亡以示威，必长敌势。景德之役，非乘舆济河，则契丹未易服也。宜建都大名，示将亲征，以伐其谋。」诏既下，仲淹又言：「此可张虚声耳，未足恃也。城洛阳既弗及，请速修京城。」议者多附仲淹议。夷简曰：「此囊瓦城郢计也。使敌得渡河【四○】而固守京师，天下殆矣。故设备宜在河北。」卒建北京，识者韪之【四一】。仲淹疏曰：
　　河朔地平，去边千里，敌骑豪健，昼夜兼驰，不数十日可及澶州【四二】。陛下乘舆一动，千乘万骑，非数日可办，仓卒之间，敌骑已近，欲进北京，其可及乎？此未可一也。又承平已久，人不知战，闻寇大至，髃情忧恐，陛下又引忧恐之师，进涉危地，或有惊溃，在爪牙之臣，谁能制之？此未可二也。又北京四面尽平，绝无险扼之地，傥乘舆安然到彼，而敌人旁过，直趋河南，于澶渊四向乘冻而渡，京师无备，将何以支？宗庙、社稷、宫禁、府库、皇宗、戚里之属，千官百辟之家，六军万民血属尽在，无金城汤池可保，无坚甲利兵可御，陛下行在河朔，心在京师【四三】，岂无回顾之大忧乎？此未可三也。假使大河未冻，寇不得渡，而直围守澶渊，声言向阙，以割地会盟为请。当此之时，京师无备，边尘俯逼，陛下能谨守不动而拒其请乎？
　　唐明皇时禄山为乱，旧将哥舒翰四十万兵屯守潼关，请不出战，且以困贼，杨国忠促令讨贼，一战大败，遂陷长安。今京师无备，寇或南牧，朝廷必促河北【四四】诸将出兵截战，万一不胜，则有天宝之患，朝廷将安往乎？昔炀帝盘游淮甸，违远关中，唐祖据之，隋室遂倾。明皇出幸西蜀，非肃宗立于朔方，天下岂复为唐有？德宗欲幸益部【四五】，李晟累表乞幸山南，以系人心。乃知朝廷万邦之根本。今陕西、河北聚天下之重兵，如京师摇动，违远重兵，则奸雄奋飞，祸乱四起。臣闻天有九阍，帝居九重，是以王者法天设险以安万国也。易曰：「天险不可升，地险山川邱陵，王公设险以守其国。」正在今日矣。臣请陛下速修东京，高城深池，军民百万，足以为九重之备，乘舆不出，则圣人坐镇四海而无顺动之劳，銮舆或出，则大臣居守九重而无回顾之忧矣。
　　彼或谋曰：边城坚牢，不可卒攻，京师坦平，而可深犯。我若修营京师，使不可犯，则伐彼之谋，沮南牧之志矣【四六】。寇入之浅则边垒已坚，寇入之深则都城已固。彼请割地，我可弗许也，彼请决战，我可勿出也。进不能为患，退不能急归【四七】，然后困而挠之，返则追之，纵有钞掠，可邀可夺，彼衰我振，未必不大胜也。此陛下保社稷安四海之全策矣。
　　或曰：京城王者之居，高城深池，恐失其体。臣闻后唐末，契丹以四十万觽送石祖入朝，而京城无备，闵宗遂亡。石晋时叛臣张彦泽引契丹犯阙，而京城无备，少主乃陷。此无备而亡，何言其失体哉？臣但忧国家之患，而不暇顾其体也。若以修营城隍为失体，不犹愈于播迁之祸哉？
　　朝廷大臣百辟，必晓此事，但惧议者谓其失体而不敢言。臣任在西陲，非当清问，而辄言北事，诚罪人也。然臣子之心【四八】，岂敢忘君亲之忧。况臣素来愚拙，惟知报国，而不知其受谤者。昔奉春君，负贩之夫，劝高祖都关中，而张良赞之，翌日命驾。臣叨预近列，而辄建言，比之奉春之僭，未甚为过。至于西洛，帝王之宅，太祖修营，盖有意在子孙，表里山河，接应东京之事势，连属关陕之形胜。又河阳据大川之险，当河东之会要【四九】，为西洛之北门。又长安自古兴王之都，天下胜地，皆愿朝廷留意，常委才谋重臣，预为之备【五○】，天下幸甚。
　　契丹既就盟，仲淹复上疏曰：后疏与前疏多同，当考。
　　敌情翻复，自古非一。以四十年恩信，尚不能结之，恐非有限之货能足无厌之心，此可大为之防，盟誓不足恃也。
