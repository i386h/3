<!-- { "loadSidebar": true } -->
　　辛未，御崇政殿，召辅臣观新乐。先是，帝亲制乐曲，以夹钟之宫，黄钟之角，太簇之征，姑洗之羽，作景安之曲以祀昊天。更以高安祀五帝、日月。作大安以享景灵宫，罢旧真安之曲。以黄钟之宫，大吕之角，太簇之征，应钟之羽，作兴安之曲以献宗庙，罢旧理安之曲。景安、兴安，惟乘舆亲行则用之。以姑洗之角，林钟之征，黄钟之宫，太簇之角，南宫之羽，作佑安之曲以酌献五帝。以林钟之宫，太簇之角，姑洗之征，南吕之羽，作宁安之曲以祭地祗及太社、太稷，罢旧靖安之曲。于是制诏有司，以太祖、太宗、真宗三圣并侑，乃以黄钟之宫作广安之曲以奠币，彰安之曲以酌献。又诏躬谒奉慈庙庄献皇太后之室，作达安之曲以奠瓒、厚安以酌献，庄懿皇太后之室，作报安之曲以奠瓒、衍安以酌献。皇帝出入，作干安，罢旧隆安之曲。常祀，至日祀圜丘，太祖配，以黄钟之宫作定安以奠币、英安以酌献。孟春祀感生帝，宣祖配，以太簇之宫作皇安以奠币、肃安以酌献。祈谷祀昊天，太宗配，作仁安以奠币、绍安以酌献。孟夏雩上帝，太宗配，以仲吕之宫作献安以奠币、感安以酌献。夏至祭皇地祗，太祖配，以蕤宾之宫作恭安以奠币、英安以酌献。季秋大飨明堂，真宗配，以无射之宫作诚安以奠币、德安以酌献。孟冬祭神州地祗，太宗配，以应钟之宫作化安以奠币、韶安以酌献。又造冲安之曲，以七均演之，为八十四，皆作声谱以授有司，冲安之曲独未施行。作景安四曲、兴安四曲、佑安五曲在元年十月乙亥，作大安曲在元年十一月癸丑，今并见于此，独无所谓宁安者，当考。
　　乙亥，章德象等上所修一司一务及在京编敕四十四卷，并赐阶、勋及器币有差。
　　广西提刑司言蛮贼莫陵等自诣桂、宜州巡检李仲政请降。
　　省渠州天竹县。
　　丁丑，入内都知阎文应为入内都都知。
　　广西转运司言，蛮贼莫陵本与边人覃敌争田，互相绚杀，其觽才百余人，而宜、融、柳州同巡检麦仲舒妄言七百人，今既请降，己勒誓状，放还镇宁州。诏莫陵等尝杀害官吏，而转运使擅释之，并仲舒妄增贼数，并劾罪以闻。
　　己卯，命广西路提点刑狱、金部员外郎魏瓘为本路运使。仍诏谕瓘，莫陵等既降，宜令还所略人口，若不从命，即并兵追讨之。邕州獠户缘逋责没妇女为庸者二千余人，瓘悉奏还其家。刘鋹时，计口以税，虽船居皆不免，至是，雷、化、钦、廉、高州犹未除，瓘为除之，又减柳州无名役四百人。三事附见。
　　度支判官、刑部员外郎、直集贤院段少连为两浙转运副使。旧使者所至郡县，索簿书，不暇殚阅，往往委之吏胥，持以为货【三九】。少连命郡县上簿书，悉缄识，遇事间指取一二自阅，摘其非是者按之，余不及阅，全缄识以还，由是吏不能为奸，而州县簿书莫敢不治。部吏有过，召诘曰：「闻子所为若此，有之乎？有当告我，我容汝自新。苟以为无，吾不使善人被谤，即为汝辨明矣。」吏不敢欺，皆以实对。少连每得其情，谆谆戒饬使去，后有能自改过者，犹保任之。秀州狱死无罪人，时少连在杭，吏畏恐聚谋，伪为死者服罪款，未及缀，属少连已拏舟入城，讯狱，吏具服请罪，以为神明。是时，龙图阁直学士郑向守杭，无治才。讼者不服，往往自州出，径趋少连。少连一言处决，莫不尽其理。向，陈留人也。
　　注　　释
　　【一】徙江东转运使蒋堂为淮南转运使兼发运司事「发运司」原作「发运使」，据宋撮要本、阁本及本编下文改。
　　【二】刘晏原作「刘宴」，据阁本及宋史卷二九八蒋堂传改。按刘晏任江淮、河南转运使事，见两唐书本传。
　　【三】乃建议以药化铁与铜杂铸「铁与」二字原阙。按本编下文言「铜铁杂铸」，并称「铜居三分，铁居六分」，原句于义未为确切。今据通考卷九钱币考、宋史卷一八○食货志补「铁与」二字。
　　【四】逾月才得万钱「钱」原作「缗」，据阁本及上引宋史改。
　　【五】置迩英延义二阁「延义」原作「延羲」，据宋撮要本、阁本改。下同改。按「延义」、「延羲」，诸书所载不同：宋会要方域一之六与三之七、崇儒六之七、玉海卷一六三、编年纲目卷一○、十朝纲要卷五、宋史卷一○仁宗纪、续通鉴卷四○等均作「延义」，而东斋纪事卷一原本亦作「延义」（四库全书考证卷七一东斋纪事条载，清人据宋史地理志改「义」为「羲」。）长编纪事本末卷二九讲筵、宋史全文卷七下、宋史卷八五地理志等则作「延羲」，宋百岁寓翁枫窗小牍卷上又作「延曦」。何者为是，待考。
　　【六】愿听臣依神瞽律法「神瞽律法」原作「声律法」，据宋撮要本、阁本及上引编年纲目、宋史全文、十朝纲要、宋会要乐一之四、长编纪事本末卷三一议乐改。
　　【七】不签书公事「公」字原阙，据长编纪事本末卷三七恶范讽补。按宋会要职官六四之三四作「不签书州事」。
　　【八】靡先事而上言按编年录卷四所录制辞及所引长编之文，「上言」均作「正言」。
　　【九】迪但行文书「但」字原脱，据宋撮要本及上引编年录、长编纪事本末卷三七恶范讽补。
　　【一○】月不过数四足矣「四」原作「事」，据编年纲目卷一○、续通鉴卷四○改。
　　【一一】赐天雄军修金堤役卒缗钱「天雄军」原作「天崇军」，「天崇军」无考，据本卷景佑二年五月己亥编改。
　　【一二】十二月所荐蔬果禽鱼凡二十六品按宋会要礼一七之八六、宋史卷一○八礼志均作：诒礼官、宗正条定，请每岁四时所荐，皆以京都新物，凡二十八种。与本编所载不同。
　　【一三】故有黄帝用枭「黄帝」原作「皇帝」，据宋会要礼一九之四、通考卷八○郊社考改。
　　【一四】虽未经转运司「司」原作「使」，据宋撮要本、阁本改。
　　【一五】今比附律令「律令」原作「律今」，据文改。
　　【一六】审禘合食「禘」原作「谛」，据宋大诏令集卷一三八祖宗升配诏改。
　　【一七】江陵府原作江夏府，据阁本改。
　　【一八】赐原武县筑河堤役卒缗钱「役卒」原倒作「卒役」，据文乙正。
　　【一九】使往捕此句原阙，据欧阳文忠公文集卷六五、宋史卷三二五桑怿传补。
　　【二○】等谓之疏戚原作「等之为疏戚」。按比句宋撮要本作「等谓之为疏戚」，宋会要礼二五之八○、宋祁景文集卷二六礼院议祖宗配侑均作「等谓之疏戚」，今从会要。
　　【二一】所以一统乎尊古之道也按上引宋会要、景文集此句均作：「所以一统乎尊尊，古之道也。」疑原刊「尊」下当脱又一「尊」字。
　　【二二】有所未称原作「德有未称」，据宋撮要本、阁本及上引宋会要、景文集分别删补。
　　【二三】由是谨九刑之辟上引宋会要二五之八一作「由是慎九州岛之辟」。
　　【二四】重食劝分「食」原作「实」，据宋撮要本、阁本及上引宋会要、景文集改。
　　【二五】真宗皇帝干粹日昭「昭」原作「照」，据宋撮要本及上引宋会要、景文集改。
　　【二六】育谷冀壤「育」原作「有」，据宋撮要本、阁本及上引宋会要、景文集改。
　　【二七】孝武特崇二庙「崇」原作「宗」，据上引宋会要、景文集改。又同上书此句均作「孝文、孝武特崇两庙」，疑原刊「孝武」上当有「孝文」二字。
　　【二八】德宜为帝者宗「帝」原作「王」，据宋撮要本及上引宋会要、景文集改。
　　【二九】昔太宗亲郊「昔」原作「者」，据上引宋会要、景文集改。
　　【三○】且请以三圣同侑「以」字原脱，据宋撮要本、阁本及同上书补。
　　【三一】非夫睿哲聪明「睿」原作「浚」，据宋撮要本改。
　　【三二】东头供奉官合门祗候知桂州田丙「桂州」原作「贵州」，据宋会要蕃夷五之八二、北宋经抚年表广南西路条改。
　　【三三】至如炼白石以为磬「如」原作「于」，据阁本及长编纪事本末卷三一议乐、治迹统类卷六景佑君臣议乐改。
　　【三四】又欲以三辰五灵二十四孝为乐器之饰「二十四孝」原作「二十四考」，据同上书及宋会要乐一之二三改。
　　【三五】帝既许照制器「制」原作「旧」，据宋撮要本、阁本及上引长编纪事本末、治迹统类改。
　　【三六】各自取义「自」原作「有」，据上引长编纪事本末及编年纲目卷一○、宋史卷一二六乐志改。
　　【三七】宁有一之于律吕「一之」原作「一定」，据宋撮要本、阁本、宋史全文卷七下及同上书改。
　　【三八】声重大者为尊「大」原作「浊」，据宋撮要本、阁本、活字本及长编纪事本末卷三一议乐改。
　　【三九】持以为货宋史卷二九七段少连传作「吏胥持以为货」。
续资治通鉴长编
卷一百十七
卷一百十七
　　起讫时间 起仁宗景佑二年七月尽是年十二月
　　卷　　名 续资治通鉴长编卷一百十七
　　帝　　号 宋仁宗
　　年　　号 景佑二年（乙亥，1035）
　　全　　文
　　秋七月甲申，诏特赐寇准谥曰忠愍。
　　赐武原修河役卒缗钱。
　　丙戌，诏以冬至有事于南郊。
　　环庆路部署司言，西界首领遇讹等数入寇边，请下鄜延路移文约束，从之。
　　封崔府君为护国显应公。府君，唐贞观中为滏阳令，再迁蒲州刺史，失其名。在滏阳有爱惠名，立祠后，因葬其地。咸平三年，尝命磁州葺其庙，而京师北郊及郡县建庙宇，奉之如岳祠，于是因民所向而封崇之。
　　赐横陇扫巡守卒缗钱。
　　壬辰，诏吏部流内铨，选人历任尝有过者，毋得更名。
　　免天下独孤之民支移、折变。
　　癸巳，复诏辅臣观新乐于崇政殿，自是再观焉。此据会要。
　　戊戌，髃臣请上尊号曰景佑体天法道钦文聪武圣神孝德，表五上，从之。
　　庚子，侍御史曹修睦言，李照所改历代乐颇为迂诞，而其费甚广，请付有司按劾之。帝以照所作钟磬颇与觽音相谐，但罢其增造，仍诏谕修睦。
　　知杭州郑向言，镇东节度推官阮逸颇通音律，上其所撰乐论十二篇，并律管十三，诏令逸赴阙。
　　壬寅，诏：「如闻河北、河东有不逞之民，阴相朋结，号为『棍子社』，亦曰『没命社』。自今捕获者决配它州牢城，为首者奏裁，能自首者除其罪。」
　　癸卯，诏选人入为诸王宫教授，外任成资者，二年与京官；未成资，三年与幕职官，又二年与京官。
