<!-- { "loadSidebar": true } -->
　　通直郎、监察御史丰稷为著作佐郎。先是，稷言：「闻□安持除太府少卿。按：安持以宰相子，请嘱检正官刘奉世，庇相州失入冯言死罪公事，坐此追官。今祥禫未除，即有恩命，议者以谓执政家见有勒停冲替子弟，用安持为例，将以伸己之私。臣窃惟陛下若稽经训，修明官政，将拔吉士，光益治功，岂特忘人之过，以示容德？而方官制施行，章惇以罔上为门下侍郎，王安礼以秽德守尚书右丞，以至六行尚书、列曹侍郎、诸司郎官、寺监丞主簿，其间或以不实黜降，或以赃私坐废，朝廷不应轻法守，略清议，致谪籍之徒首与褒选。万世肇新之官府，为罪人之渊薮，四方臣庶何以视效？甚非陛下稽古建官之意。夫邦家之光，发挥于端实之君子，而消沮于智巧之小人。选授之际，尤在考择。如李士京，韩缜之嬖人，韩宗文，维之孱子，为大理寺左右推主簿；锺浚，王安礼之佞人，为将作少监。减罢知礼院叶祖洽、司农寺军器都水监主簿顿起等，至今未有差遣，纵材诚卑凡，岂不优于宗文之徒？与夫锺浚之颇僻侧媚有间矣。去取如此，名实何考？清明之朝，不可不察。其职事官所犯罪，欲望令中书省条具，事稍重者先放罢【二九】。」故有是命。
　　详定官制所言：「御辇院乞依旧隶太仆寺，其舆辇及应供奉事隶殿中省；牛羊司隶光禄寺，其养牛、乳牛兵匠入牛羊司。」从之，惟御辇院不隶省寺。
　　戊寅，客省使、绛州防御使曲珍为怀州防御使、龙神卫四厢都指挥使，皇城使、丹州团练使李浦为东上合门使，宁州刺史高永能为荣州团练使，皇城使寇伟为嘉州团练使。鄜延路经略司上明堂川讨荡功也。（旧纪书：戊寅，客省使曲珍败夏人于明堂川。新纪因之。）
　　诏：「已坼金水河透槽回水入汴，自汴河北引洛水入禁中，以『天源河』为名。」先是，京索河水在汴南，旧由汴堤上为槽，北跨汴以过水，然舟至即启槽，颇妨舟行。时既导洛通汴，乃自城西超字坊引洛水由咸丰门立堤，凡三千三十步，水遂入禁中而槽废，乃赐今名。（三月十八日可考。新、旧纪并书作天源河。）
　　以葭芦、□堡二寨隶石州。
　　诏：「在京秋阅，赐诸军银器，视元丰三年数，付三帅给之，无遣使。」（本志五年事，今附夏末。）
　　注　　释
　　【一】河东路□胡寨对岸「胡」原作「期」，据本书上卷三二五元丰五年五月辛丑条改。
　　【二】今催结案「今」原作「令」，据阁本改。
　　【三】清臣存彦若肇各迁一官「各」原作「子」，据长编纪事本末卷八一修两朝国史改。
　　【四】诏渭州推勘泾原转运使叶康直公事「转运使」，本书卷三二二元丰五年正月辛亥条及本卷六月己亥条皆作「转运副使」，疑是。
　　【五】可限十月结绝按李焘注，己未，康直改陕西路运副，此案已了，己未为本月初九日，疑「十月」为「十日」之误。
　　【六】未知因何如此艰难保据「如」下原衍「如」字，据阁本删。
　　【七】熙河路将「熙」原作「西」，据宋会要职官六六之一八改。
　　【八】三省因论奏赵彦若草吕公着告词事「草」字原脱，据阁本及下文补。
　　【九】非因世衡用间「用」原作「居」，据阁本及上文改。
　　【一○】内臣止宜供禁庭洒扫之职耳「止」原作「正」，据编年纲目卷二一改。
　　【一一】始稷具图来上「始」原作「如」，据太平治迹统类卷一五种谔建议大举改。
　　【一二】故觽溃弃粮而去「粮」字原脱，据同上书补。
　　【一三】限五日申举开收分并「申举」二字原脱，据宋会要兵二之二三补。
　　【一四】其未分之间「分」原作「开」，据同上书改。
　　【一五】环庆路转运判官降授宣德郎范纯粹「路」原作「府」，据本书卷三二一元丰四年十二月癸亥条李焘注改。
　　【一六】无刃枪「刃」原作「刀」，据阁本及宋会要兵二之二三改。
　　【一七】定到制授敕授奏告身式「到」原作「例」，据阁本及宋会要职官一一之六七改。
　　【一八】每加等「每」原作「毋」，据宋会要兵一八之一○改。
　　【一九】太祖太宗诸子及秦王下各已袭封主祭「太宗」二字原脱，据宋会要帝系五之三补。
　　【二○】殿中省「中」下原衍「书」字，据宋会要仪制五之一九、六之一七、职官八之五删。
　　【二一】其筮尸之辞止曰适其皇祖某子「止」原作「上」，据阁本及宋会要礼一五之一一改。
　　【二二】朝践馈食衍尸各三献「三」原作「二」，据宋会要礼一五之一二改。
　　【二三】诸臣为宾一献「宾一」二字原脱，据同上书补。
　　【二四】交趾郡王李干德献驯犀角象齿各五十「驯」下，宋会要蕃夷七之三七有「犀二」二字，宋史卷四八八交趾传有「象二」二字，据注文，疑此处脱「犀二」二字。
　　【二五】广源州管下古旦峒「州」原作「利」，据宋会要蕃夷四之三九及宋史卷九○地理志改。
　　【二六】今无罪置数十万人于死地「置」原作「致」，据阁本及宋史全文卷一二下、长编纪事本末卷八九经制安化蛮事改。
　　【二七】于其几兆而图之则易为力「易」原作「宜」，据阁本、宋史全文卷一二下及长编纪事本末卷八九经制安化蛮事改。
　　【二八】本路广川平野「川」原作「州」，据阁本改。
　　【二九】事稍重者先放罢「稍」、「先」二字原倒，据长编纪事本末卷八○改官制及宋会要职官六六之一八乙正。
续资治通鉴长编
卷三百二十八
卷三百二十八
　　起讫时间 起神宗元丰五年七月尽其月
　　卷　　名 续资治通鉴长编卷三百二十八
　　帝　　号 宋神宗
　　年　　号 元丰五年（壬戌，1082）
　　全　　文
　　秋七月辛巳，广西经略司言：「知宜州王奇与贼斗失利，贼兵退守大江回穴。谍知溪峒蒙承想万余人欲攻思立寨，已戒和斌据险拒之。」诏：「就差知沅州、西上合门使谢麟经制宜州溪峒事，宜州军在行者并听麟节制，委选官权领沅州。」（并六月十七日、十九日，又七月五日。）初，费万既为蛮所袭，经略司数移文责奇，奇不能堪。后数日，贼万余人攻普义砦，与官军战，奇出遂败，尚有亲兵数百，或劝奇乘骑逃去，奇辄骂曰：「大丈夫当尽节以报国。」遂死之。
　　广西经略司又言，西南张蕃贡奉，乞添至三百人。诏具合增数以闻。其后本司奏，故事以七十为额，不可增。遂罢。
　　诏知环州、西上合门使张守约再任。
　　壬午，以延州第六将主簿崔顺孙为通直郎，赏从军功也。
　　尚书省奏：「自五月一日奉行官制，推原法意，每事讲求，缘其端本，增立支节，须纤悉备具，即施用着明。奉行以来，于今踰月，凡续降指挥，申明条制，虽未周详，仅备大略。窃虑董正之初，在所考察，今缮集为二策，乞赐覆核。」
　　都水监言：「大河水冲灵平埽，已依前降朝旨，决大□埽堤，使水下流，以纾危垫。」（七年八月庚午，吕希道罢澶州，可考。）
　　诏罢大理寺官赴中书省谳案，自今每岁一次，本寺以见在案尽数断绝，上中书取旨。
　　上因论刑曰：「先王之肉刑，盖不可废。夫人受形于天，以法坏之，故谓之肉刑。扬子曰：『肉刑之刑，刑也。』周穆王训刑：大则五刑，次则五宥，又次则赎，凡十五等，轻重有伦。至汉文帝罢之。若革秦之敝，欲休养生民，则可矣；如格以先王之法，则不得为无失。三代之时，民有疆井，分别圻域，彰善瘅恶，人重迁徙，故以流为重。后世之民，迁徙不常，而流不足治也，故用加役流；又未足惩也，故有刺配；犹未足以待，故又有远近之别。盖先王教化明，习俗成，则肉刑不为过也。」（四年十一月八日庚寅，合参照。）
　　癸未，诏重法地县尉，并差使臣，其当差使臣监当处，对注选人。
　　诏三省、枢密院独班奏事，日不过三班，遇三省并独班奏事日，枢密院事当亟闻，更展一班。
　　泾原路经略司言：「知镇戎军种古等招纳西界降人，乞酬銟。本司元准朝旨，招纳丁壮五人赐绢二十匹，其刺事蕃部招诱，又接引管勾使臣，未审如何分结。」诏经略使以当支绢数量元差人功力多寡分给。
　　淮南东路提点刑狱范镗言，宿州有贼四十余人，乞于淮西或开封府界将下募兵。诏差彭铎就淮西将下选募兵三百、马三十，陈留县不系将下选募兵马各三十捕之。（铎，孙弟，已见。）
　　甲申，皇第九子生，遣江夏郡王宗惠告于太庙。（旧纪书：甲申，皇子佖生。新纪不书。）
　　太府寺言：「提举市易司状【一】：赊贷人户所欠至多，已得旨展限三年催纳。其先降指挥，以催到分厘计数追夺酬銟，请候至所展三年满日施行。」上曰：「朝廷设市易法，本要平准百货，盖周官泉府之政。官失其职，一切赊贷，公私颇不便之。虽云有收息之数，名存实亡。今已改用金银、钞帛抵货，最为善法。其元催致欠官吏，重行追夺，亦其宜也。」遂从之。
　　诏除名人、前如京副使费万追复如京副使。广南经略司言万死事故也。张颉不能蚤虑蛮寇，戎备不饬，致失兵将，令转运司劾罪以闻。（并六月十七，又七月二日，又八日。）
　　诏鄜延路钤辖兼第三副将刘绍能移环庆路。（密记七月五日。）先是，绍能为沈括、种谔诬奏，既遣宇文昌龄鞫狱，故有是命。后十七日【二】，诏绍能复归鄜延（密记七月二十二日。）明年正月己丑【三】，狱乃竟。（五年四月三日【四】，六月一日、十四日、二十二日，七月五日、十三日、二十二日，十二月十八日，六年正月十三日【五】，皆有绍能事，今特书此月。）
　　殿前司言：「殿侍有千二百五人，自补授至今不参班，乞委诸路监司取索。除蕃夷、归明猺人应仕本土，及有专条许留本处者，及年小痼疾，委官司保明听依旧外，余并发遣归班，仍立程限。」从之。
　　乙酉，赐广西转运司度僧牒二千，供军兴。
　　丙戌，诏开封府推、判官以下至开封、祥符县丞，寄禄官未升朝者，比类在京职事官，并赴起居朝会。
　　诏：「昨朝廷大举，本意直捣兴、灵，覆贼巢穴，不为浅攻，但取横山而已。以地形观之，自西路保安军顺宁寨趋兴、灵至近，昨种谔等出界，自东路绥德城，二十二日方至白池，而归师八日已入寨门，不因王中正、种谔初议进兵，何因舍直就迂，会兵夏州，虚占月日，劳顿士马，横费刍粮，不能成功。仰具析以闻。」从徐禧所奏也。（四年十月，批付沈括云，种谔甚非善计。当考。）
