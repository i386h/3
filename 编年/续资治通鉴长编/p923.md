<!-- { "loadSidebar": true } -->
　　今陛下更易百度，未尝不以先王为法，而忽降诏命以中人为帅，搢绅士大夫皆莫知所谓。夫以陛下之仁圣神武，驾驭豪桀，虽宪百辈，臣等知其无能为也。然陛下独不长念却虑，为万世之计乎？使后世沿袭故迹，狃以为常，进用中人掌握兵柄，则天下之患，又将有不可胜言者矣。陛下其忍袭开元故迹，而忘天下之患乎？方今虽乏人，然文武之士布满中外，岂无一人可以任陛下边事？宪出入近密，荷国宠荣，诏下之日，大臣不敢言，小臣不敢议，臣等待罪宪府，以言为职，故敢尽其狂愚。
　　又言：
　　自开元以来，使中人为将，亦或成功，然其患常在于后。今陛下使宪将兵，功之成否，非臣等所能豫料。然以往事鉴之，其必有害。况陛下所行，皆将为法于万世，岂可使国史所书，以中人将兵自陛下始！艺祖朝，中人官不过副使，至于今日，未尝有专为将帅，军前将校皆受其约束者，乞早赐罢。
　　又言：
　　陛下既数假宠于宪，则其类莫不畏向而服从之。宪功益高，赏不可不进，及其盛而抑之，则其中必不自满。以柔媚之性，日习于侈大，挟不自厌满之心，得所信向服从之类，以事陛下于中，此不可以不戒也。而臣等区区，诚知过计，然反复思念，自古未尝有以兵寄阉人而不乱者。夫天下之事忽于其始，则其终也必有害。陛下以一方之事属于宪，后以为例，则兵权必归焉。故臣等以谓鬼章之患小，用宪之患大；宪功不成其祸小，成功其祸大。昔汉、唐、艺祖皆以兵定天下。方其初，中国分析为八九，世方乏才，人不知学，而祖宗震起于欃枪扰攘之中，所以安宁者，亦自多士而已，未闻此属有与焉。今鬼章狗偷鼠盗，非可畏之与国也，陛下何重于宪，而忽忘天下之士，解功臣之体，以兆后世之患哉！
　　承禧又言：
　　臣窃惟陛下通知古今，明晓治体，非不知中人之出为害政。中人之柄兵不可训后世，而必欲使之者，非以其便敏能适于指令欤？非以其捷给能有以应对欤？非以其熙河曾经行伍之间乎【一六】？此圣意孜孜果于用之，欲以救生民一时之患，而至于忘其可患之远者，臣固以仰伏陛下垂意于一世之功矣，然而便敏似才，捷给似智，又曾经行伍必以为有功。臣请言便敏之害政者，夫中人之出，务于集事而不度事之浅深，一概以束下为能，既居两路经略使之间，则必以陛下之威，使两路经略使不敢议其可否，纵事有未便，则无敢言者矣。无敢言者，则虽有害于边防，陛下无由而闻矣。臣请言捷给之害于事者，陛下深居法宫之中，髃臣进见以时，而宪日侍左右，髃臣日疏，而宪日亲。亲莫如宪，日侍左右莫如宪，其为谋固已易于信从，而又尝历熙河，其性慧巧，必能有以投陛下之意，其所言于边邦有害，则陛下虽圣明能悉知之乎？宪之处熙河，谓之有功也，岂宪之独能然哉？上有大帅，下有偏裨。熙河军吏，以陛下俾亲信之出也，有功必推宪，其无功敢议宪以闻上乎？故宪能累积以至此，岂宪之必能然哉？然而以陛下之明圣，必有以昭亮而未肯遽易者【一七】，岂非出此乎？
　　臣有一言，望陛下少垂清光，以思之，复之，熟之。陛下今命诸路之帅都副总管以为可以任边矣，今差将官正副七十余人，以为可以将领矣，至于小郡列堡，而以材武名者不可胜数，小有事宜，岂无一人可任者？至以中人为专帅而临制两路，虽曰计议，又带措置之名，四夷闻之，岂不轻视乎？骮今秦凤、熙河之雕敝，常奉自己难给，而又以一二千指挥之兵以食之！鬼章者，如闻潜已遁去，臣恐宪虑无功，又别生边事以邀觊。伏望圣虑特回德音，以慰安中外，天下幸甚！凡今得侍左右皆有以将顺，而臣独仰拂宸旨，岂臣心之所欲哉？惟陛下思之。
　　皆不听。墨本云「不听」，朱本云「润甫等言甚切，上皆优容之」。今从墨本，并增入承禧第三章。按承禧奏议，论宪凡三章，与实录所载不同，今但掇其第三章入此，实录所载三章，非润甫则尹及汝砺也。汝砺别有论宪章，乃是十年五月后事。尹及润甫奏议皆未见，须搜访二家书，考此三章是谁作，各出其名，乃为详尽。曾肇作彭汝砺墓铭云：「汝砺论李宪，神宗初若不怿，出语诘责。汝砺拱立不动，伺间复言，帝卒为之改容。是日，殿庭观者始皆为汝砺惧，已而皆叹服。」苏颂作承禧墓铭见八年十一月十三日。
　　癸卯，诏录广南西路提点刑狱、职方员外郎宋球一子郊社斋郎。以球因相度钦、廉州修城，瘴死于道也。
　　是日，郭逵等次富良江。此据会要。初，逵遣燕达先破广源，复还永平，与大兵会。赵□以为广源间道距交州十二驿，趣利掩击，出其不意，川途并进，三路致讨，势必分溃。逵不从。广源既降，达议还赴逵约，时下连、古弄洞败兵犹万余觽。达恐去则彼必来袭，乃留曲珍将轻骑三千，扬言由二洞入交州，纵二蛮俘使归。贼果自守不敢动。贼始设伏于夹口隘以待我师，逵知之，乃由间道兜顶岭以进，遂抵富良江。未至交州三十里，贼舣战舰四百余艘于江南岸，我师不能济，欲战弗得。达请示弱以诱贼，贼果轻我师，数万觽鲘噪逆战，前军不利，逵率亲兵当之。达等继进，贼少却，叱骑将张世矩、王蝼合斗，诸伏尽发，贼大败，蹙入江水者不可胜数，水为之三日不流。杀其大将洪真太子，禽左郎将阮根。干德惧，奉表诣军门乞降，纳苏、茂、思琅、门谅、广源五州之地，仍归所掠子女。于是逵与诸将议帅大兵济江，诸将曰：「九军食尽矣。凡兵之在行者十万，夫二十余万，冒暑涉瘴，死亡过半，存者皆病瘁。」逵曰：「吾不能覆贼巢，俘干德以报朝廷，天也。愿以一身活十余万人命。」乃班师，以干德降表闻，约交人听旨。此据曲珍、燕达、赵□、郭逵传及逵、□、达墓铭删修。逵墓铭云：「贼以夹口之计不及施，亟以战舰数百艘先趋富良壁岸下。绐告曰：『和斌、杨从先且至。』军中皆喜。既至，则交人数万鲘噪薄官军，前军不利。」按墓铭所称绐告，不知谓谁，其语殊不了了，今不取。逵铭，范祖禹作；□铭，范百禄作；逵铭，曾布作。
　　甲辰，翰林学士、兵部员外郎兼侍读陈绎落翰林学士兼侍读，以本官知制诰、知滁州。太子中允、直集贤院、兼直舍人院张谔落直集贤院、直舍人院，勒停。
　　先是，开封府鞫司农寺吏刘道冲盗用官钱，寺吏杜亮常就道冲私贷官钱，亮当补官，惧罪，告谔促道冲案。谔以简与绎，绎呼狱吏谕意，遣见谔，具道狱事，不俟会问，即区断出其重罪，杜亮补授三班奉职。诏提举诸司库务司鞫之，绎累问不伏，仍停其俸及人从，就劾之。狱具，谔又报上不以实，故有是责。杜亮勒停，编管随州。知制诰熊本封还辞头，言绎不当犹处侍从职。诏绎落知制诰，为集贤院学士。后本入对，上曰：「近臣尽规，当知无不言也。」八月戊申置狱，时政记、实录具载熊本章，今止从实录。
　　诏：「安南募武勇，兵罢日如愿充军，即招刺，名曰强勇。营于潭、桂、邕、交州，每四百人为一指挥，请给例物，视陕西武卫。」
　　诏自今颁降条贯，并付刑部雕印行下。
　　鄜延路经略安抚司言：「蕃汉弓箭手借助斛岗，乞依州县常平法，如元散斛岗却纳本色者，每名息不过二岗，并粗细色，与散时不同，仍许依仓例细折送纳。」从之。
　　诏：「三司、司农寺、诸路及府界，积年欠负，除已有倚阁分料展限催理去处外，余并据见欠，每欠五料与展半年送纳，料次虽多，不得过二年。如所欠残零，数目不多，及四料以下，相度减作近限送纳了足。其见欠二十料以上，内有全料数多，委实二年未能了纳者，仍奏取旨。」
　　诏司农寺常平等敕，就差本寺丞、簿、编修、主判看详。
　　乙巳，上批：「熙河路见今事宜虽是紧急，其那移军马宜令经略司更切酌度粮食，无令转运司应副艰难，致害军事。」
　　丁未，辽主遣左监门卫上将军耶律运、西上合门使李逵来贺正旦。
　　戊申，提点荆湖南路刑狱朱初平言：「大吉洞杨昌满黄汉柳、神田团杨光钱、绢肠团杨昌富、杨口团【一八】黄通高、金袍洞杨光普六人乞归明，皆团洞首领，事力足以使觽，乞并补下班殿侍。」从之。
　　诏「应催髃牧司牧地租课，逐县令佐随税限别作一项催纳。任满，别无拖欠，本州岛保明酬銟；如限满不足，依欠税条施行。」
　　庚戌诏：「鬼章、冷鸡朴驱率蕃部为寇，使诸族帐不得安居。诸人及生熟蕃部得鬼章首来献，授左藏库使，赏钱五千缗，与本族巡检使。得冷鸡朴，授东头供奉官，赏钱三千缗，与本族巡检。并依旧官给俸。如生得鬼章、冷鸡朴，赏格外，更与优銟。鬼章、冷鸡朴如能悔过归顺，官赏亦如之。令熙河路经略司牓谕。」冷鸡朴已见五月十二日。
　　即茂州汶川县置威戎军使及置镇羌寨、结总关。
　　是岁，宗室子赐名授官者五十七人，断大辟七百五十八人。
　　诏「环庆寨户、强人、弓手，如禁军法上兵籍，隶于马军司。其廪给视中禁军。此据兵志第二卷熙宁九年事，今附年末。
　　注　　释
　　【一】则觽誉之以为奇材「为」字原脱，据下文「则觽愚之以为同俗」句例补。
　　【二】孙思恭「思」原作「恩」，据阁本及宋史卷三二二本传改。
　　【三】令提举在京诸司库务司兼提举上「司」字原脱，据阁本及宋会要职官二七之四一补。
　　【四】在闰二月末「在」字原脱，据阁本补。
　　【五】牙前即坊场河渡钱自可足用「前」原作「钱」，据文义改。
　　【六】故本司不敢雷同保明「雷」原作「扶」，据上下文改。
　　【七】后亦水退「后」原作「又」，据阁本改。
　　【八】即乞将都水监官所陈事状付臣「都」字原脱，据本书卷二五八熙宁七年十二月甲戌条补。
　　【九】燕达「达」原作「逵」，据阁本及长编纪事本末卷八七讨交趾、宋史卷三四九本传改。下同。
　　【一○】东京西路按：宋无「东京西路」而有京东西路，疑此处「东京」为「京东」之误。
　　【一一】诏内有尝归明反复之人「尝」原作「赏」，据阁本改。
　　【一二】孙构「构」原作「桷」，据宋史卷三三一本传改。
　　【一三】送司农寺相度以闻据文，疑「送」上脱「诏」字。
　　【一四】余应系常平司物当留一半「当」原作「常」，据阁本改。
　　【一五】此皆已然之效也「效」原作「故」，据阁本改。
　　【一六】非以其熙河曾经行伍之间乎「其」原作「在」，据阁本改。
　　【一七】必有以昭亮而未肯遽易者「未」原作「耒」，据阁本改。
