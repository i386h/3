<!-- { "loadSidebar": true } -->
　　【一六】已遣洛苑使康识移兵兴役「兴」原作「与」，据阁本改。
　　【一七】每年涨水以前权拆「拆」原作「折」，据阁本、活字本改，下同。
　　【一八】五十万缗「十」原作「千」。按：五千万缗数目过大，于情理不合，据下句「诏南、北路提举司共支坊场钱三十万缗，限五年还」，此处「千」显为「十」之误，故改。
　　【一九】其祝版「其」原作「为」，据阁本及宋史卷一○三礼志、宋会要礼一九之五改。
　　【二○】今贵神九位异坛别祀「祀」字原脱，据同上书补。
　　【二一】翰林学士邓润甫违法支用本院□钱「用」原作「同」，据阁本改。
续资治通鉴长编
卷三百三十四
卷三百三十四
　　起讫时间 起神宗元丰六年三月尽是年四月
　　卷　　名 续资治通鉴长编卷三百三十四
　　帝　　号 宋神宗
　　年　　号 元丰六年（癸亥，1038）
　　全　　文
　　三月丙子朔，诏河北转运判官吕大忠罚铜三十斤，以黄河溢，不即救护也。
　　诏权发遣陕西路转运使、通直郎李察，权发遣京东路转运副使、朝奉郎□居厚各迁一官，以措置盐事有劳也。京东转运司言：「比较本路及河北卖盐场，自行新法，已及一年半，凡收息钱三十六万缗。」故有是命。（三年六月二十五日，六年三月十日。）
　　置徐州宝丰监，岁铸钱三十万缗【一】。
　　丁丑，文思副使曹贻孙，内殿承制张□，西头供奉官、合门祗候杨琰，各迁一官，赐银、绢百，以营葺京东货物场也。
　　诏：「定西城已兴功，而西贼近在熙河啸聚，虑防托军马未足支吾，委李宪远置斥堠。」
　　枢密副都承旨、客省副使张山甫等奏：「伏见团教保甲，朝廷立定三等事艺，赏典优渥。按阅之际，其间或令家丁及以别都保人冒名代试，亦无由辨认，兼正长所教事艺及第一等至九分以上，即补班行名目，其欺伪容蔽，亦合为之关防。欲乞特降指挥，重立告赏之法，庶几经久杜绝奸弊。」奉旨：「今后按阅，并先委巡教官封臂写记保分，候按讫拆去。」（密记三月二日事。）
　　己卯，诏御史台察官察诸司稽违，皆按法举察；诸司所施行失当，虽无法亦听弹劾以闻。
　　日本国僧快宗等一十三人见于延和殿，上顾左右曰：「衣紫方袍者何日所赐？」都承旨张诚一对曰：「熙宁中，从其国僧诚寻对见被赐，今再入贡。」上曰：「非国人入贡也，因其瞻礼天台，故来进见耳。」并赐紫方袍。
　　诏借支河北提举司□剩钱三十万缗，付转运司预买紬绢。
　　诏开封府第三等以下见教保甲户【二】，去年以前逋负，权住一年。从提举教阅保甲刘管请也。
　　诏秘书省长贰毋得与著作修纂日历事，进书奏状即系书。其关防漏泄，并依旧编修院法。
　　诏陕西、河东经略司，缘边城寨，自今有招纳或投顺西人收接地分，据人口以至日即给食。
　　知安肃军潘孝绰言：「朝廷昨用开封府判官杜常议，诸路妄通卒即所在州军刺填厢军。窃谓禁军逃亡，首获妄通，可以幸免流配；厢军负罪逃亡，妄通，终不发觉，避重役则走赴轻处，避远恶则自通近地，借支钱粮因此失陷，壮城作匠渐致阙人。乞下有司以杜常言与臣议详定立法。」诏下工部。
　　辛巳，太学正马希孟为太学博士，以上批「自景灵新宫成，髃臣献鸊颂者以十数，独希孟之文可观」也。
　　礼部奏：「有司摄事祀昊天，伏请初献曰帝临嘉至之舞，亚、终献曰神娭锡羡之舞；太庙初献曰孝熙昭德之舞，亚、终献曰礼洽储祥之舞。」从之。
　　刑部言：「旧刑官详断官分公案，断讫，主管论议、改正、注日，方过详议官复议，有差失问难【三】，并于检尾批书，送断官具记改正，上主判官审定，然后判成录奏。自二司并归大理，断官为评事、司直，议官为丞，所断案草不由长贰。日者，断案类多差忒，欲乞分评事、司直与正为断司，丞与长贰为议司。凡断公案，先上正看详当否，论难、改正、签印、注日，然后过议司复议。如有批难，具记改正，长贰更加审定，然后判成录奏。」从之。
　　御史王桓言：「闻户部尚书安焘近缘住滞纲运事，避匿己罪，报上不以实，法应隔朝参，而陛下优恩，特令免隔。比闻狱具，有司依条报焘不应厘务，焘于此时自当杜门屏息，以俟谪命，而乃不忌典刑，传呼入省，焘可谓犯义而不知耻矣【四】。陛下屈法以宠近臣可也，其如天下相率为焘何？」诏札与焘。
　　诏：「北使经过处，知州曾借朝议大夫者依旧，自今更不借官，令权服金紫，不得系金带。其押赐御筵官仍互借，先已借朝议大夫，即借中散大夫，并许系金带，不佩鱼。」
　　壬午，京东转运副使□居厚言：「自置盐税司近二十年，（「置盐税司近二十年」，据御集已增入，当考。）商人负正税钱七万六千余缗及倍税十五万二千余缗，皆周革提举日失于拘催。乞依市易务例，除放倍罚铜钱，百千以下限三年【五】，百千以上限五年，止令纳正税。」上批：「宜依所奏，作朝廷直降指挥。」
　　癸未【六】，诏：「秀州团练使、驸马都尉钱景臻法该磨勘【七】，可依王师约近例，下有司检举施行。自今驸马都尉及七年，令尚书吏部磨勘，更不取旨。」
　　乙酉，诏：「京东推行盐法，已见成效。转运副使□居厚虽非首议官，而自付委以来，悉心共事，以迄成就；兼其它职事，颇见宣力，一路财用，自赡饶足，未尝干叩朝廷。近已迁官，宜更赐紫章服。」
　　丙戌，上批：「种谔病甚，速令范纯粹往延州，权管勾经略安抚司事。如纯粹近所奏感疾未安，即且令李察径马前往。」
　　丁亥，江、淮等路发运司言：「江、淮、荆、浙六路【八】转运司有未发今年额粮四百一十万石，钱帛、杂物称是。」诏六路转运司当认年额，如于岁前拖欠违滞，委蒋之奇隔路选官案罪以闻。
　　己丑，手诏：「封邱县贼焚劫库兵，杀伤人，防护军器车乘虎翼兵级王何、刘顺、侯王【九】杀获凶恶贼一人及御捍军器如法。王何等各迁两资【一○】，均赏钱百千。」后又手诏：「封邱县劫贼先败获徒党，系狱日久，或瘐死不施明刑。限十日结案，捕人三日内拟赏。」又手诏：「开封府鞫封邱县劫贼张再与【一一】等已指挥处斩，枭首封邱，庶警摄奸凶，伸快善良及被苦之家。」又诏：「封邱之贼，在民间固常有之，但偶入县城行劫，情为巨蠹，所以严捕如此。今李宜之不识事体，张皇行牒于数千里外，出告捕榜，心虽欲得奸人无所逃迹，然行遣乖方，惊动远近，传播外境不便。可诫止。」（李宜之何官当考。御集元丰六年三月八日，入内黄门韩诜奏：「臣管押胙城县保甲军器在县下，有劫贼三十四人入县衙打劫，臣闭驿门，其劫贼放火烧甲仗库，入驿杀巡检下军员并长行共三人、防护兵士三人。」御批：「勘会封邱县去京咫尺，因何提举贼盗司并不以时巡察，致上件凶徒结集髃党，如此全无忌惮，白昼直入县衙，焚劫甲仗库，及伤杀管押军器防护兵员？仰李舜聪限指挥到火急躬亲前去赶逐捉杀，并逐旋具捉贼盗到人数外，其巡检即先次冲替，仍令杨景略疾速前去监催捉杀。」不知即是己丑十四日事否。韩诜奏称「胙城」，御批乃云「封邱」，当考。李舜聪时提举府界贼盗。四月二日云云。）
　　辛卯，诏：「自今擘画创立课利，岁收每万缗迁一资，许官吏均受。着为令。」
　　诏广西边事申经略司处置失当及有未尽，许转运、提点刑狱司具事理闻奏。
　　熙河兰会经略安抚制置司言：「准朝旨修筑巩哥关，昨开复之初，规画草创，其城基止是因险峻削，兼土多沙，壁垒不坚。已差苗履别择地形，增展城守。」
　　诏：「兰州围解，其城守将士：降授四方馆使、阶州刺史、熙河兰会路副总管李浩率将士卫城有劳，复陇州团练使；优等西上合门使王文郁，募兵披城接战及上城守宿，迁东上合门使，与一子官；第一等十二员，系王文郁召募，接战得力，十四员守城得力，各迁一资；第二等十九员系守城二员，驱率蕃兵于马家谷守隘，力战退贼，减磨勘三年。蕃官、蕃兵百九十三，第一等迁一资，愿赐绢者二十匹；第二等十五匹，第三等十匹。诸军弓箭手四百六十，敢勇等三十六，第功迁资、赐绢如蕃官。其获级、重伤人别格重者，自从格。」时贼围兰州城六日，浩上其战守功也。（旧纪：「三月辛卯，夏人寇兰州，副总管李浩败之。」新纪亦书：「三月辛卯，夏人寇兰州。」按：三月辛卯乃赏功解围，非始入寇也。）
　　壬辰，以提举河北路保甲、四方馆使、荣州刺史狄谘为嘉州团练使；朝散郎、集贤校理刘定为朝请郎；监教使臣三班差使孟斌等所教武艺及九分，各迁一官；保甲司勾当公事、左藏库副使李元济，内殿承制狄璋，东头供奉官、合门祗候孙文，各减磨勘三年；指使、右班殿直张彦孙等各减二年。按阅河北集教保甲司上第二番集教功状也【一二】。（二月十一日。）
　　入内供奉麦文□言：「宜州旧有驻泊厢、禁军三十余指挥及忠敢五指挥，不减万人。蛮贼犯境，忠敢当前，安化蛮甚畏其锋。后改并忠敢悉为澄海，州峒易之，所以去岁犯边。乞下广南西路经略司专委宜州长吏，依旧招忠敢五指挥为二千五百人，及增副将训练。」诏广南西路经略司相度。
　　门下省言：「覆奏，中书省录黄下京西路提点刑狱，监捕封邱县贼，误用御宝。」诏：「误用宝宫人已责罚。」
　　河北路缘边安抚司许岁举大使臣及承务郎以上，安抚使七员，副使、都监五员。
　　提举开封府界保甲刘管言：「诸县保甲每起夫役，不计家产厚薄，但以丁口均差，故下户常艰于力役。伏望令有司立法，诸县调夫不计丁之多少，而计户之上下，不惟国家力役之政大均，而臣所训保甲亦得安居就教。」诏开封府界诸路监司与提举司同相度。
　　御史张汝贤言：「弹奏之文宜存大体，有司议罪欲察细微。乞自今察案札子径坐要切因依；且弹辞进呈，别录照用情节条贯在后，以备圣问。」从之。
　　诏解盐司钱引，非朝旨擅支借者，以擅用封桩钱法论。从制置司请也。
　　诏：「六曹条贯，改差门下、中书后省官详定。」（四月癸亥并入。）
　　滨州奏：「渤海县保甲刘思累设方略，捕获贼盗，望补一班行名目。」上批：「特补下班殿侍。」
　　乙未，旬休，特御延和殿，引同提点成都路茶场陆师闵、奉议郎徐发已下八员进对，师闵赐绯章服。（两纪并书。）
