<!-- { "loadSidebar": true } -->
　　甲戌，以前知兴元府太常博士赵湘、前知通州殿中丞赵稹同判宗正寺事。上以宗正职奉陵庙，其任至重，简择宗姓朝臣有才望者领其事，以申严恭之意。闻湘等有治声，故驿召而命焉。比至，并赐绯鱼、白金二百两，月俸皆见缗，仍别给钱十千。稹，宣城人也。
　　诏幕职、州县官例当免选者，有赃罪及行止踰滥，并俟选满日注官，内缘酒食计赃者，不在此限。
　　乙亥，知雄州何承矩言，将来契丹使入界，欲令暂驻新城，俟接伴使至，迎于界首，从之。承矩又言使命始通，待遇之礼，宜得折中，庶可久行，乃悉条上。手诏嘉纳，仍听事有未尽者，便宜裁处。
　　凡契丹使及境，遣常参官、内职各一人，假少卿监、诸司使以上接伴。内诸司供帐，分为三番，内臣主之。至白沟驿赐设，至贝州赐茶药各一银合，至大名府又赐设，及畿境，遣开封府判官劳之，又命台省官、诸司使馆伴迓于班荆馆，至都亭驿各赐金花、银灌器、锦衾褥。朝见日，赐大使金涂银冠、皂罗□冠、衣八件、金诰鞢带、乌皮鹷、银器二百两、彩帛二百匹，副使皂纱折上巾、衣七件、金带、象笏、乌皮鹷、银器一百两、彩帛二百匹、鞍勒马各一匹。其从人，上节十八人，各练鹊锦袄及衣四件、银器三十两、彩帛三十匹，中节二十人，各宝照锦袄及衣三件、银器十两、彩帛二十匹，下节八十五人，各紫绮袄及衣四件、银器十两、彩帛二十匹，并加金涂银带。上节、中节又加彩□。就馆，赐生饩，大使繥粟各十石、□二十石、羊五十、法酒糯米酒各十壸，副使繥粟各七石、□十五石、羊三十、法酒糯米酒各十壸。承天节各别赐衣一袭。遇立春，各赐金涂银镂幡胜、春盘。又命节帅就玉津园伴射弓，赐来使银饰箭筒、弓一、箭二十，其中的又赐锦窄袍五件【一○】、金束带、鞍勒马。在馆遇节序，则遣近臣赐设。辞日，长春殿赐酒五行，赐大使盘球晕锦窄袍及衣七件、银器三百两、彩帛二百匹，副使紫花罗窄袍及衣六件、银器二百两、彩帛一百匹，并加金束带、杂色罗、锦、绫、绢百匹。从人各加紫绫花絁锦袍及银器、彩帛。将发，又赐银缾、合盆、沙罗、注曂等。又令近臣饯于班荆馆，开封府推官饯于郊外，接伴副使复为送伴，沿路累赐设【一一】。
　　初，命内侍右班副都知阎承翰排办礼信，议者欲以汉衣冠赐契丹使者，承翰曰：「南北异宜，各从其土俗可也。」上从承翰所议。承翰又请徙在京渤海、契丹诸营于外，上曰：「南北通好，重劳人也，遽此烦扰，则非吾意。」不许。（命承翰排办礼信，会要在五月，而实录无之，今并书于此月末。）
　　六月丁丑朔，诏应进士、诸科同出身试将作监主簿者，并令守选。故事，登科皆有选限。近制，及第即命以官，咸平三年，初复廷试，赐出身者，亦免选。至是，策名之士尤觽，多设等级以振淹滞，虽艺不及格，悉赐同出身，试秩解褐，故令有司循用常调，以示甄别。又下诏劝学，权停贡举二年。时命两制各撰劝学诏，赵安仁所作最切于科试之病，特俾用之。
　　申禁行滥物。
　　戊寅，诏忻、代州缘边诸寨，自今北界赍牒至者，并送代州，仍准条给物。以其回报裁处类例不一故也。
　　己卯，刑部、大理寺、三司法直官，令吏部铨选流内官一任三考以上、谨干无过、工书判者，具名引对，试断案五道，中格者授之。三司大理寺一年、刑部三年无私罪者，授京官。先是，悉自令史迁补，端拱中，寇准判铨，奏用士人，至是，复举前诏。
　　京东诸州蝻虫生，庚辰，遣使掩捕，仍精洁致祭。
　　知永兴军府兼提举诸州兵甲向敏中，请徙环、渭戍卒屯泾、庆州，以省边用，从之。
　　辛巳，有司言契丹清朔、擒戎剩员军士十八人，老病当停。诏殿前司询问，无亲属者许仍旧，愿停者从其便。上以异域归顺之人，老而摈退，或无所依故也。
　　司天言星文有灾，在□、越之分。诏益升、洪、杭、福州屯兵，令六宅使康继英等四人分任驻泊都监，提举本路诸州兵马巡检事。
　　安肃军言部民数辈，私至北界易州，州将执之送还。诏谕边臣，如北人擅至封内，亦登时执送。
　　壬午，监察御史临川崔宪言：「前知广德军，有祠山庙，素号灵应，远近之民，多以耕牛为献。自伪命已来，听乡民租赁，每一牛岁输绢一匹，供本庙费。近者，绢悉入官，望给四百匹，完葺祠宇。」上曰：「如载在祠典，有益于民，则当官为崇饰，何必租绢。」因令本军葺之。
　　癸未，诏诸州商税，年额及三万贯以上者，令审官院选亲民官监莅，仍给通判添支。
　　丁亥，以盛暑，减京城役课。
　　夏州赵德明遣牙将王旻奉表归款，赐旻锦袍、银带，遣侍禁夏居厚赍诏答之。
　　曹州民赵谏与其弟谔，皆凶狡无赖，恐喝取财，交结权右，长吏多与抗礼，率干预郡政。太常博士郑人李及受诏通判州事【一二】，谏适来京师，投刺请见，及拒之，谏大怒，慢骂而去。因帖牓言及非毁朝政，及得之，以匿名事，未敢发。会大理寺丞任中行本谏同乡里，尽知其奸慝，密表言之。上即遣中使就访，京东转运使施护、知曹州谢涛并及，皆条疏谏兄弟丑迹【一三】，乃逮系御史狱。又诏开封府、曹州吏民，先为谏、谔恐喝者，得自首露释罪。命搜其家，得朝士、内职、中贵所与书尺甚觽，计赃巨万。己丑，并斩于西市，党与决杖流岭外，与之游熟者并坐降黜。因诏：「自今讼不干己事，即决杖荷校示觽十日，情理蠹害【一四】，屡诉人者，具名以闻，仍配隶远处。」上初欲穷治与谏交游者，内出姓名七十余人付狱，中丞吕文仲请对，言逮捕者觽【一五】，或在外郡，苟悉索之，虑动人听。上曰：「卿执宪，当嫉恶如雠，岂公行党庇耶？」文仲顿首曰：「中司之职，非徒绳纠愆违，亦当顾国家大体。今纵七十余人悉得奸状，以陛下之慈仁，必不尽戮，不过废弃而已。但籍其名，更察其为人，置于□散，或举选对扬之日摈斥之，未为晚也。」上从其言。（施护，未见。）
　　庚寅，诏自今宗庙忌日，西京及诸节镇给钱十千，防团州七千，军事州五千，以备斋设，无得率敛。
　　辛卯，鄜延路钤辖张崇贵言，赵德明已奉表归款，令河西蕃族各守疆界。诏诸部如德明无所侵扰，则勿纵兵出境。
　　癸巳，诏知郑州、太常博士管城【一六】段晔入朝，赐五品服遣还任。晔前通判郓州，会知州丁谓入权三司使，即以晔知州事，谓且荐晔之才，故有是命。
　　甲午，张崇贵自延州入奏，诏谕以继迁昔时变诈之状，今当使德明自为誓约，纳灵州土疆，止居平夏，遣子弟入宿卫，送略去官吏，尽散蕃汉兵及质口，封境之上有侵扰者禀朝旨，凡七事；则授德明以定难节度使、西平王，赐金帛缗钱四万贯匹两、茶二万斤，给内地节度使俸，听回图往来【一七】，放青盐之禁【一八】，凡五事。仍遣合门通事舍人焦守节偕往，呼德明亲信示之，如能顺命，即降恩制。既而德明使张浦诣崇贵等面议及致书疏，但多邀求，不肯自为誓约也。
　　乙未，赐殿前都指挥使高琼板本经史，从所乞也。上崇尚文儒，留心学术，故武毅之臣无不自化。
　　高品陈延庆言监修亳州太清、洞霄两宫事毕。遣使致醮，增具什物，给兵洒扫。
　　丙申，令开封府察受纳夏税场，无使迟滞。
　　宁州山水泛滥，坏民舍军营，命中使驰传存抚，给钱粮，溺死者官为埋瘗，葺其居。
　　定州军城寨言，得契丹西南面飞狐安抚使牒，请谕采木民无越疆境。命转运使与本州岛据部民取材之所，召其疆吏，同立标帜以示觽。
　　辛丑，以西上合门使孙全照为东上合门使，领英州刺史。全照形短，精悍知兵，以严毅整觽，然性刚使气，专任刑丝。中书初进拟严州，上曰：「全照深刻，常虑人以严察谤己，今授此州，似涉讥诮。」乃改命焉。
　　朝廷每岁准礼例修马祖、先牧、马社、马步之祭，于是，髃牧司请令内外坊、监择地建庙，立四神像，每岁四仲月委本院致祭。诏崇文院详阅典故，检讨官杜镐上言：「四神各有本坛，以时奉祀，唯物不备。」乃诏自今每祀用一羊，其置庙罢之。
　　壬寅，令司天监始置监生，选历算精熟者为之。
　　诏自今僮仆盗主财五贯，配本州岛牢城，十贯配五百里外，二十贯以上奏裁。改咸平六年之制，虑其淹系也。
　　是月，上谓辅臣曰：「殿前、侍卫司禁兵【一九】，老疾者觽，盖久从征戍，失于简练。比因抽移至京师，虽量加阅视，亦止能去其尤者。今多已召还，宜精加选择，虽议者恐其动觽，亦当断在必行。昔太祖亦常患其若此，遂尽行拣阅【二○】，当时觽情深以为惧，而厥后果成精锐。」枢密使王继英曰：「禁旅比昔时数今已踰倍，若乘此息兵，简退疲□，实甚便。」上曰：「然。第以北界请盟，西戎纳款，若即行此，则军旅之情必谓国家便谋去兵惜费，不若先从下军选择勇力者次补上军【二一】，亦可镇压浮言，使觽不惑也。其老疾者，俟秋冬遴简将臣，令悉搜去之。」
　　置滨州通判一员，以刺史周绪赴本任也。上谓武人多不阅政理，非通判廉干，则民受弊。乃诏应防、团、刺史在本任及知州处见任通判，令转运使密具能否以闻。
　　秋七月己酉，改勾当制置髃牧司事为髃牧副使，以内侍左班副都知阎承翰为之。制置髃牧使去「制置」之号，但为髃牧使。
　　庚戌，髃牧使赵安仁言，按唐制，马有左右监，各以土地为名。遂改诸州牧龙坊悉为监，赐名铸印给之。
　　辛亥，上封者言：「刑部举驳外州官吏失入死罪，准断狱律，从流失入死罪者，减三等，徒二年半。公罪分四等，定断官减外徒三年，为长者追官，余三等徒罪止丝铜。伏以法之至重者死，人之所保者生，傥官司不能尽心，则刑辟乃有失入，伤和平之气，违钦恤之仁。盖幕职、州县官初历宦途，未谙吏事，长吏明知从罪不至追官，但务因循，不自详究。又雍熙三年七月敕，权判刑部张佖起请失入死罪，不许以官当赎，知州、通判并勒停。咸平二年编敕之时，辄从删去，致长吏渐无畏惧，轻用条章。臣以为若以格法旧条，似亏惩劝，或准张佖起请，又未酌中。欲望自今失入死罪不致追官者，断冲替，候放选日注僻远小处官，联署幕职、州县官注小处官，京朝官任知州、通判知令录，幕职受远处监当，其官高及武臣、内职，奏取进止。」诏可。
　　丙辰，髃牧判官王曙上髃牧故事六卷，诏藏于本司。
　　丁巳，诏以十一月十三日有事于南郊。
　　戊午，阅神勇军士习战于崇政殿。
