<!-- { "loadSidebar": true } -->
　　寻具进呈，奉旨：「据夏人累年于当朝犯边作过，理合讨除。况今来止是驱逐备御，于两朝信誓及久来和好，殊不相干。兼夏人近以事力困穷，累次叩关请命，且云国母丧亡，奸臣授首，欲遣使告哀谢罪。缘夏国久失臣节，未当开纳【八】，今以北朝遣使劝和之故，见令边臣与之商量。又缘夏人前来曾一面修贡，一面犯边，虑彼当计穷力屈之时，暂为恭顺，以□我边备。边臣审察【九】，见得情伪，若依前狡诈，内蓄奸谋，俟后少苏，复来作过，则理须捍御及行讨伐。若果是出于至诚，服罪听命，亦当相度应
　　先是馆伴所言：「信使以白札子云『西人悔过谢罪，许以自新』，则是全不干北朝遣使之意。兼未见答『休退兵马，还复疆土』八字，往复久之，未肯收受。」诏二府改定进呈。（布录此段在乙丑，今附此。）遂改定云：「夏国罪恶深重，虽遣使谢罪，未当开纳。以北朝遣使劝和之故，令边臣与之商量，若至诚服罪听命，当相度许以自新。」上称善。初，章惇云：「夏国作过未已，北使虽来劝和，亦须讨伐。若能服罪听命，虽北朝不来劝和，亦自当听许。」布曰：「如此止是厮骂，却了事不得。」遂如布所定，觽皆以为然。再对，具以白上，上亦以为不可。
　　既而馆伴所又言：（此段布录在丙寅，今附此。）信使得改定白札子，亦不肯受，乞与增「特停征讨」四字。布曰：「蔡卞已尝言，欲添与『特免讨伐』四字，正与此同。然恐未可数改。」遂诏蔡京，令不得轻许以增改语言。京又乞削去「听其反复偏词」，是责其主，恐彼难收受。遂与删改云：「夏人诡辞干告，既移文计会，又遣使劝和。」是日，惇、卞不入，惇深以删改为不须也。（此段布录在丁卯，今附此。）后四日，（丁卯后四日庚午。）惇谓布：「信使终未肯受白札子，盖是前来不合与添北朝劝和意，待却取来，依前所草定言语与之。」觽皆默然。惇又谓布曰：「公每事且道定着。」布曰：「自议边事以来，语言未尝不定，却不似他人一坐之间，说得三般两样。公适来之说使不得，如布所见，他既坚云『不得回答八字不敢受』，兼信使语最无礼处，是云：『肯抽追兵马，还复疆土，要一分白文字；若不肯，亦要一分白语言，方敢受。』此极无礼。当答之云：『朝廷既许以自新，夏人又不作过，即自无出兵讨伐之理。其建置城寨，系仅御奔冲之处，兼是本朝郡县之地，决不可还复。』如此答之，看他待如何？」惇曰：「如此亦得。」布曰：「这个须道定着，但恐下来不如此答，他必不肯去。诸公更有高见，及更生异论，恐无以易此语。」惇曰：「恁地好【一○】，前来言语，更不须说。」布曰：「不可。公适已言，为布欲添劝和之意，致敌人不肯受札子。今公议论如此，布所见如此，若不尽陈于上前，取决于上，即无由有定论。」既对，上曰：「敌人坚不肯受札子，且勿恤，更住数月亦不妨。」布曰：「陛下圣意已定，臣下足以奉行。蔡京辈馆伴以来，分付得札子，敌人未辞，是职事未了，义不自安。既得朝旨，令坚执前议，更无可商量。又圣意如此，何疑之有？」布遂悉以惇语白上。上曰：「莫难。」布又言：「惇以为臣不当添劝和一节，致敌人不受。」卞曰：「此是觽人商量，不须分辩。」布又具道布所见，如前所言。上曰：「极好。然且候半月十日间未受时，却如此指挥亦可。」布曰：「如此无不可者。」惇曰：「如圣意，且更令住数月亦不妨。」
　　是月甲戌，（四月一日。）馆伴所言，信使两召会食不赴，云：「事未了，不敢饮酒听乐。如前日札子只得自新两字，北朝所言八字，并不曾答，虽饿杀亦不敢受此札子。」蔡京又疑信使不肯造朝。已而如期造朝，上又言：「恐起居时要唐突，令密院且勿退。」既起居讫，便出，一无所陈。上问何以处之？布持议如前。后四日，（后甲戌四日丁丑也。）馆伴所又言，信使未受札子，欲增「抽退兵马，还复疆土」之语。觽议欲明谕以夏人听命伏罪，朝廷许以自新，即岂有更出兵讨伐之理？其边臣进筑城寨，以御其奔冲，兼系本朝郡县境土，及藩臣作过，理须削地，无可还复。以此答之不妨。上亦以为然。是日，信使造朝，跪于庭下云：「所得白札子，只得自新两字，未分白，乞更赐增添。」上令张宗□答以事理已尽，无可更改。使者再有所陈，上欲以前语答之，而宗□不敢再表。遂又呈嘉佑、熙宁北界打围，亦皆批斫林木。然熙宁六年于西山打围，七年便遣萧禧理辨地分，十年分画毕。元丰二年又坐冬于西京。初诸路探报，北人于边界作围场及于西京坐冬，惇以为不足恤。布曰：「必恐生事。盖萧禧理辨地界，如黄嵬山、解子平一带河北地分尚未了，缘此生事未可知。」上亦以为然。故检寻旧边报，以证其举动非无故也。
　　后十日，（丙戌也，后丁丑十日。）同呈馆伴所语录共八件，撰定对答信使之语如前议，纳于上前。又蔡京言，信使遣二书吏来传语：要于自新字下，略添得些小抽退兵马之意，亦可受。兼白札子内，多说兴宗皇帝书，意似未便，及言「朝廷郡县之地」，恐生□。京答云：「自身已是分白，无可更改，只是汝两人误他，使住许多日数。白札子只说与兴宗书不同，却不似北朝容易轻出语言，便云有违先旨，那个是轻重？若言「本朝郡县之地」，兴州、灵州、银、夏、绥、宥不是朝廷地是谁地？此地皆太宗、真宗赐与李继迁，如何是生□？」两人者皆无答，但云不由人吏，是签枢未肯受。观其词气，颇已屈服。翼日，遂受白札子，（翼日，丁亥也。）乞朝辞。（己丑日。）
　　馆伴所又言，信使欲改大辽国信所为北朝字，从之。以元佑中，因敌使授生饩札子欲改大辽为北朝，既降旨从其所请，又令今后却提空南朝字，彼亦不敢违。馆伴所亦难以北朝白札子内有南宋字；信使云西人之语，非本朝所称。遂已。
　　蔡京初受诏馆伴，对崇政殿。上曰：「北人以何辞解和夏国？」京曰：「彼必以尚主为词。盖仁宗朝有书答北朝曰：『既论联姻之旧，当□问罪之师。』」上曰：「仁宗有书如此，彼何以答之？」京曰：「彼兴宗有书报仁宗：『属友爱之尤深【一一】，在荡平之亦可。』又曰：『苟有稽于一举，终无益于两朝。』是彼尝欲荡平夏国也。」上曰：「善。可具录进入。」德崇、俨留京师凡三十七日乃归。（旧录云：先是敌遣信使，差蔡京馆伴，京对崇政殿，至「具录进入。」新录削去，今复存之。蔡京、曹诱别有语录，然亦更无可入长编者。）
　　诏应勘鞫徒以上罪，乞不结案及审录覆奏断遣，己申奏者，以违制论。先是，臣僚言：「右军巡院鞫前□州莱芜县：尉张天锡讹言，诏特处死，更不结案审录，仍不覆奏。不惟中有疑惑，兼恐异时挟情鞫狱，以逃省寺讥察，非钦恤用刑之意。请今后狱具，并须依条差官审录。」故有是诏。（张天锡事及臣僚姓名为谁，当考诏旨。元符三年九月，陈瓘谕章惇杀张天悦之徒以钳觽口。张天悦，见绍圣四年闰二月丙戌朔，或即是张天锡事，或别事，当考。）
　　朝请大夫、管勾玉隆观顾临卒。
　　癸巳，武安军节度使、开府仪同三司、永宁郡王偲改镇安、集庆军节度使，进封睦王。
　　朝散郎、中书舍人郭知章充回谢北朝国信使，东上合门使、文州刺使曹诱副之。上初欲用范镗，方以制狱隔朝参，黄履力为曾布曰【一二】：「恐赏罚未明，兼朝廷何至如此乏人，又镗尝拜受香药酒，似难为使。」布且陈于上，遂改用知章。已而诱不行，改差东作坊使兼合门通事舍人宋深。（四月二十一日癸巳。闰九月十二日辛巳，知章等乃行。）
　　知章等既受诏，河北诸州数言，辽主今岁必于西京坐冬，及于河东对境多作围场，屯兵聚粮，以俟受礼。又言，遣人往解子平围，恐必造端生事。章惇屡以为不足恤，上颇不然之，曰：「安能保其不生事，但当思所以待之尔！」知章等申，乞下雄州移文问辽主受礼处。从之。（布录此段在辛丑，四月二十九日。）上问：「知章等到北界，对答语言如何？」布曰：「以臣所见，若但云不知，恐无以塞其请；若说与闻西人已叩关请命，朝廷已许收接章表，若彼更不作过，必无更用兵讨伐之理。如此明白，足以慰安外藩反侧之意，有何不可？」惇与许将皆以为不然。布曰：「韩缜、沈括奉使时，亦但云来回谢，及再三有所问，亦须答。」惇等又曰：「沈括当时往商量事，与此不同。」上曰：「莫须与一指挥。」布曰：「知章等方欲奏请，候见文字草定，进呈取旨。如此纷纷争论，亦无补。」（此段布录在五月十二日甲寅。）
　　知章等行次相州，雄州言，涿州报辽主已入秋山，不纳回谢使、副奏状【一三】，须十月一日过界。（布录在六月二十一日壬辰。）寻诏知章等赴阙，期至乃行。（布录在七月八日己酉。）仍以真珠蹙金闹装鞍辔遗辽主，不封角，答玉带与小系腰也。（布录在闰九月十二日辛巳。郭知章不知果以十月何日行，十月二十六日己酉，罢中书舍人除集贤修撰、知和州指挥，度此时知章犹未回也。）
　　知章至契丹，萧德崇谓知章曰：「南北两朝通好已久，河西小国蕞尔疆土，还之如何？」知章曰：「夏人入寇，边臣择险要为城栅以守，常事也。」德崇又曰：「礼数岁赐，当且仍旧。」知章曰：「夏国若恭顺，修臣子礼，本朝自有恩恤，岂可豫知？但累年犯边，理当致讨，本朝以北朝劝和之故，务敦大体为优容。今既罢问罪，令进誓表，即无可复问也。（知章至契丹以下，并据知章本传，要不当附此。进誓表，在十二月五日。）
　　提举开修菱芡等河李仲言：「祁州深泽县程昉先所开河，见行滹沱河水，河槽浅淀，恐为塘泺之患。今踏逐得祁州南有新河一道，自定州界唐河一枝流，与永宁军沙河相合。欲自永宁军界铁登竿村别开河一十九里，斗门引道沙河清水，至深州界，合入程昉先开河下节行流。」从之。（七月四日可考。）
　　保信军留后仲迁卒，赠开府仪同三司，仍追封惠国公。
　　甲午，宝文阁待制、知武德军高遵惠为试户部侍郎，朝奉大夫、集贤殿修撰、江淮荆浙等路发运使张商英为权工部侍郎，（布录十二月戊午论商英，可考。）奉议郎、守监察御史邓棐为殿中侍御史。（五月十一日改礼外。）
　　诏朝奉郎、水部员外郎。分司南京、睦州居住黄隐：「尔以诸生，常被先帝拔擢，不思图报厚恩，而逮更元佑，托附奸党，非毁法度，偷合取容。虽分务于别都，未克谐于佥论。可特责授平江军司马，南安军安置。」
