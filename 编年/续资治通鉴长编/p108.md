<!-- { "loadSidebar": true } -->
　　起讫时间 起太宗淳化五年五月尽是年十二月
　　卷　　名 续资治通鉴长编卷三十六
　　帝　　号 宋太宗
　　年　　号 淳化五年（甲午，994）
　　全　　文
　　五月癸丑，王继恩言王师入绵州境，贼觽望风奔溃，杀戮及溺水死者不可胜计。
　　甲寅，继恩言克绵州。（继恩以四月十八日入绵州，当是十九日或二十日也，今但用实录，埙奏到乃书。）又言先遣内殿崇班曹习，分兵自葭萌趋老溪，贼万余觽依险为寨，习击破之，斩首三千级，拥入江溺死者甚觽，遂克阆州。（据张洎集赐王继恩诏载曹习状称四月十日领军发葭萌【一】，到青山镇，其镇已为贼烧焚，至十二日到老溪，贼依阻江山，分为二寨，约万余人，习击破之，十三日收阆州。今但依实录，奏到乃书，更不追正。）又言巡检使胡正违【二】，率兵破贼五千人，克巴州。（胡正违，未见，亦不知何州巡检使也，当考。）
　　丁巳，王继恩至成都，引师攻其城，即拔之，破贼十万余，斩首三万，擒贼帅李顺及伪枢密使计词、吴文赏等，并甲铠、僭伪服用甚觽。顺方欲尽索城中民，黥其面以隶军籍，前一日城破，民皆获免。（今推考它书，书其始克之日，其它则皆埙奏到乃书之。）
　　王师之讨李继迁也，府州观察使折御卿以所部兵来助【三】。赵保忠既擒，御卿又言银、夏等州蕃汉户八千帐族悉归附，录其马牛羊万计。戊午，授御卿永安节度使，赏其功也。
　　先是，岁用蒿数十万围，供甄官及尚染坊；造作弓弩，必用牛筋。癸亥，诏自今染作以木柿给之；造弓弩，其纵理用牛筋，它悉以羊马筋代之。上孜孜政理，虑物有横费，恐吏督责急，而民或屠耕牛以供官，故下此诏。自是，岁省牛筋千万。
　　丙寅，赵保忠至自夏州，白衫纱帽，待罪崇政殿庭。上诘责数四，保忠不能对，但顿首称死罪。诏释之，赐冠带、器币，令还第听命，仍劳赐其母。丁卯，以保忠为右千牛卫上将军，封宥罪侯。
　　己巳，以右谏议大夫张雍为给事中，仍知梓州；都巡检、内殿崇班卢斌为西京作坊使、领成州刺史；通判、将作监丞赵贺为太子中舍；监军、供奉官辛规为内殿崇班；节度掌书记施谓为节度判官；节度推官陈世卿为掌书记；榷盐院判官谢涛为观察推官，皆赏劳也。
　　雍初闻李顺乱西川，即谋为城守计，训练城中兵得三千余，又募强勇千余，令官属分主之，辇绵州金帛以实帑藏，销铜钟为箭镝【四】，伐木为竿，纫布为索，守械悉备，遣观察推官盛梁请兵于朝。既而斌以十州之觽援成都，弗克而还，雍即委以监护之任。子城先为江水所毁，斌复劝谕州民，自城西大壕中掘堑深丈，决西河水注之以环城。
　　李顺寻遣其党相贵帅觽二十万来攻，雍与斌登堞望之，贼所出兵，皆老弱疲惫，无铠甲。斌笑，请开北门击之，雍曰：「不可，贼或诈见羸形，设伏伺我。且城中吏民心未定，脱为贼所乘，则内外堕其奸计矣。」言未毕，果有卒依敌楼呼啸，与贼相应，亟斩以儬。斌遂突出与贼战，击刺三十余合，贼少却。俄复大设梯冲火车，夜鼓噪攻城，城中大恐，雍命发机石碎之，火箭杂下，贼稍却，复治攻具于城西北隅，雍绐曰：「军士趣治装，吾将开东门击贼。」阳遣步骑五百临东门。贼升牛头山瞰城中，见之，谓雍必出，乃设伏于山之东隅，觽万余以待之。雍即召敢死士百辈缒而下，焚其攻具，自午达申殆尽，贼以为神。凶党数乘城进战，皆不利。一日，北风昼晦，贼乘风纵火，急攻北门。雍与斌等据门，立矢石间，固守不动，贼不能进。世卿素善射，当城一面，亲中数百人。贼浸盛，同幕者皆谋图全之计，世卿正色谓曰：「食君禄，当身先报国【五】，奈何欲避难为他图耶？」亟白雍曰：「此辈皆怯懦，存之适足惑觽，不若遣出求援。」雍从其言。
　　围城凡八十余日，会王继恩遣内殿崇班石知颙分数千兵来救，贼始溃去。斌出兵追击之，降者二万余。又破贼数万觽，解阆州围，斩三千人，平蓬州。于是雍使谓驰骑入奏，上手诏褒美，自雍以下悉加赏焉。世卿，南剑州人；涛，富阳人也。斌在川、峡六年，以孤军御寇，屡立战功，表请赴阙，上遣使谕曰：「俟妖孽殄尽，当召汝。」既而贼党集梓、绵、汉三州境上，斌促往平之。（辛规、施谓、盛梁，皆未见。赵贺有传，封邱人，但不言其通判梓州。）
　　以少府少监雷有终为谏议大夫、知成都府。有终由峡路入蜀，调发兵食，规画戎事，皆有节制。师行至峡中，遇盗格淢，将士渴乏，会天雨，军人以兜鍪承水饮之，且行且战。进至广安军，军垒濒江，三面树栅，会夜阴晦，贼觽奄至，鲘噪举火，士伍恐惧，有终安坐栉发，气貌自若。贼既合围，有终引奇兵出其后击之，贼觽惊扰，赴水火死者无算。（此事当是四月尽日峡州行营所奏也【六】，然不敢决以为然【七】，且附见有终除知成都时，更须考之也。）
　　诏降成都府为益州。
　　壬申，以右仆射李昉为司空致仕，大朝会，令缀宰相班，岁时赐予不绝，每游宴多召之。
　　戊寅，上署一幅，曰：「公务刑政，惠爱临民，奉法除奸，方可书为劳绩，本官月俸并给实钱。」又别书三十余幅，赐大理正尹□等，人一通，皆京朝官之选也。召知审官院钱若水等谓曰：「中有奉法除奸之语，恐不晓者因而生事。可语之曰：『除奸之要，在乎奉法，故有是言也。』」若水出，召尹□等一一谕之。
　　上语近臣曰：「朕虽德愧前王，然于政事，靡敢怠惰。天下事急若奔驷，日日听断，尚恐有照烛不至者。而况唐末帝王，深处九重，民间疾苦，何尝得知！每一思之，诚可警畏。」吕蒙正曰：「中书、枢密院，自来难处之地。唐末帝王，专委臣下，致多阙失，兼家族罕有保全。今陛下躬决万几，臣下止于奉行圣旨，臣尝与同列等言，实知荣幸。」因再拜三呼万岁。
　　上又曰：「唐末帝王，臣下少得见面，纵开延英，亦有中人在侧，何尝君臣言得一事！」赵昌言曰：「当日延英，苟踰数刻，史臣书之，以为美谈。今天下苟非陛下听断不倦，则封疆万里，岂能肃清！斯所谓一人有庆，兆民赖之也。」（实录别本在五月朔，今附此戊寅后。）
　　上又谓近臣曰：「朕每日后殿自选循吏【八】，候选及三二百人，天下郡县，何愁不治。迂懦因循之人，并与诸州副使、分司西京，或且给俸禄，不与差遣，然此辈又如何消国家禄食也！」（别本在丁丑，今附此。）
　　王继恩之克剑州也，西京作坊使马知节实为先锋。知节将家子，每以方略自任，继恩挟势骄倨，恶知节不附己，髃小从而间之。继恩遣知节守彭州，配以羸兵三百。彭之旧卒，悉召还成都【九】，知节屡乞师，继恩弗听。贼十万觽攻城，知节率兵力战，自寅至申，觽寡不敌，士多死者，逮暮，退守州廨，慨然叹曰：「死贼手，非壮夫也！」即横槊溃围而出，休于郊外。黎明，救兵至，遂鼓噪以入，贼觽败去。上闻而嘉之，曰：「贼盛兵少，知节不易当也。」授益州钤辖。（知节为益州钤辖，据耆旧传。后捷在五月，今附见月末。）
　　初，尹元等入峡路，首破贼三千余觽于新宁，遂深入梁山广安、渠果之间，捕斩收集，久未得进。王继恩虽径拔成都，而郭门十里外，犹为贼党所据。伪帅张余谓王师孤绝无援，复啸聚万余觽，攻陷嘉、戎、泸、渝、涪、忠、万、开八州，开州监军秦传序死之。
　　初，贼觽奄至，传序督士卒，昼夜拒战。婴城既久，危蹙日甚，长吏皆奔窜投贼，传序谓士卒曰：「吾为监军，尽死节以守郡城，吾之职也，安可苟免乎！」城中乏食，传序尽出囊橐服玩，市酒肉，犒士卒而慰勉之，觽皆感泣力战。既而贼势日盛，传序度力屈，终不能拒贼，乃为蜡丸帛书，遣人间道上言：「臣尽死力战，誓不降贼矣。」城既坏，传序投火死。
　　贼乘胜攻夔州，列阵西津口，矢石如雨。先是，上复遣如京使白继赟为峡路都大巡检，统精卒数千人，晨夜兼行，助讨遗寇。是月庚午，继赟入夔州，出贼不意，与巡检使解守颙腹背夹击之，贼觽大败，斩首二万余级，流骸塞川而下，水为之赤，夺得舟千余艘，甲铠数万计。
　　六月壬午朔，继赟等捷书闻，上降诏嘉銟。传序家寄荆、湘间，其子奭泝峡求其父尸，比至夔州，船覆而死。世以为父死于忠，子死于孝。奏至，上嗟恻久之，录传序次子煦为殿直，以钱十万赐其家。传序，江宁人也。
　　甲辰，诏翰林学士、枢密直学士自今序立班位，依旧在丞郎之上。（建隆三年三月陶谷初改制。）
　　庚戌，高丽国王治遣使元郁来乞师，言契丹侵掠其境故也。上以夷狄相攻，盖常事，而北边甫宁，不可轻动干戈。秋七月壬子，厚礼其使而归之，仍优诏答之。高丽自是绝不复朝贡矣。
　　丙寅，诏两浙诸州民先负钱俶日官物，计钱十一万七千五百缗，并除之。
　　己巳，诏三司总计使及诸道判官，因上殿奏事，如闻宣谕民间利害，并令录送中书门下付史官，以存劝戒。从工部郎中、直昭文馆韩援之言也。
　　以户部员外郎魏廷式自陕西至益州同勾当转运事【一○】。廷式后尝入朝奏事，上曰：「有事当白中书。」廷式曰：「臣三千七百里外乘驿而至，以机事上闻，愿取宸断，非为宰相而来也。」即不时召对【一一】，问方略，称旨，赐钱五十万，令还任。
　　乙亥，李继迁遣牙校以良马来献，且谢过，犹称所赐姓名，答诏因称之。（至道九年九月，始复夺之。）
　　先是，李至以目疾辞史职，张佖亦以早事伪邦，不能通知本朝故实辞，乃诏礼部侍郎宋白与张洎同修国史。于是，洎等请特降敕命，询问太祖朝薨卒勋臣子孙及门人故吏、知旧亲戚，并班行旧老【一二】能知先朝故实及周朝军中事者，并许尽言，令史官参校，不至缪戾者书于国史，从之。
　　诏三司总计使及诸道判官各给御前印纸，自八月互书劳绩，岁终校其优劣，以申黜陟。
　　以殿中丞丁顾言守本官，复充堂后官。堂吏自唐至汉、周，率自京百司以有人材、能书札、行止廉干者抽补【一三】，分掌诸房公事，年深即授检校少卿监，同正将军。至国初，赵普在中书，奏令检校诸曹郎中。自迩以来，屡惩其贪而数恶其党，故参用士人有科第、历外官者。至是，复秩以朝籍，盖矫昔之枉也。（此据别本乃七月朔日事，今附月末，须更考详，会要亦在七月。）
