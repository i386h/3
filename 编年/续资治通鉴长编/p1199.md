<!-- { "loadSidebar": true } -->
　　己亥，环庆路经略使范纯粹言：「臣窃以谓中国之所以能坐制西夏者，诚由连城比帅，并统重兵，利害相同，左右相援，首尾相副，声势相接，心一而力同，气远而势重，如一身之有手足上下，交相为用，而无有偏废，此我之所长，而彼之所畏者也。方宝元、康定用武之时，先臣仲淹尝统兵往援邻道，破元昊长驱深入之谋，救泾原屡衄可忧之患，见于已试，理势灼然。朝廷后来参定战守约束，颁降诸路，实用其策。昨因徐禧计议边事，轻有改张，遵行之初，自罹其害。显验如此，理难循行。缘敌兵前后大举，未曾不并力一路，决是彼觽我寡，势有不敌。或一路诸寨同时被围，使不得更相救援，不过闭门坚守，期于自保。若攻围急迫，日久势危，本路兵力少亏，而邻路拱手坐观，法不得援。是自弃其所长，而使彼无复所畏也。然则攻而不拔者幸耳！况被围之人，其所以日夜疲惫，竭死固守者，实以旁援之可待也。援兵之来，先声一至，罔测薄厚，城中之人，则心安而气振；贼兵之觽，则心疑而势摇。其不舍而去者鲜矣。今若但令本路自为枝梧，则被围既困之觽，复何望哉！臣恐于危迫之际，变起不虞，此又不可不虑者也。虽非攻围，但贼兵并力一路，则旁为牵制，理不可阙。盖兵家张耀声势，左牵右制，古所不废。固未闻兵穷力乏，不假声援而能独胜者也。今边事未平，敌人难测，平居虑患，正在今日。伏望朝廷深赐详度，检会臣前奏及元颁战守约束，再加修明，诸路遵守施行。所贵缓急不至误事。」（元丰五年十一月十一日初奏，元佑元年四月三日又奏，二年二月十八日从之。）
　　御史中丞刘挚言：（挚言不得其时，附闰二月十四日苏辙言之前，其从违当考。）「伏睹近制，保甲罢团教，朝廷所以惠绥疲氓，恩施甚厚。民得去其所苦，就其所安，远近承风，莫不鼓舞。然臣窃有私忧过计者，夫乡野之民，其性易于转习，臣往见农人或被差役，一为弓手、手力、耆壮之类，及罢满而归，则拱手闲惰，已不复能反业于农。盖出入公门，游集市井，有所诱怵使之然也。今之保甲则又甚焉，衣必华细，食必酒肉，固已变其向者布麻麤粝之习矣；髃聚而笑喧，奋臂而矜勇，固已移其向者椎鲁劳苦之性矣。其家质田卖屋，出钱以济其所用，官司岁时教试，与之金帛，宠之名目，以养其欲。故凡保甲之父母、兄弟、妻子，一家憔悴，终岁困扰，而身为保甲者，未必不自喜以为乐也。今既岁教止于一月，罢其团集，省其监督，去其羁縻劳费之患【四○】，则保甲之父母、兄弟、妻子，欣欢休息，复有生理，而身为保甲者，又未必不自失以为戚也。彼有自失之意，而欲使人人俛首甘心，尽如平日，肯复从事于耕，势盖难矣。恶少而失其欲，悍强以成其性，又挟素所教弓刀刺击之技，以为之资，臣惧其非独不能从事于耕而已也，亦恐其得为陛下之良民者少也。臣愚以为宜有法以敛制之。盖保甲之技艺强弱、高下，州县皆有等籍，今按取优等之人，召其情愿，刺以为本州岛禁军。若旧系保长等名色，则比类军中之阶级，随其等差对换补之。自余中下艺等，亦召愿充公人者，依近制募以为弓手、手力、耆壮、户长之役。所贵在军者，既团隶部束之有法，又使得伸其素习之技能；其在役者，既不失服职于公家，比之召雇浮浪，乃得熟事，乡民必赖其用为多。伏望详酌。」
　　又言：保甲既有换充军者，若本保阶级人阙，或丁有阙数，即乞遇冬教日，推择排连填补，则不损保甲之额。若换对他役【四一】，则自不废教集。
　　注　　释
　　【一】向日妄作荆南边事「荆南」，阁本作「荆湖」。
　　【二】则策免公卿「公卿」，阁本作「三公」。
　　【三】确不容不知「确」原作「硕」，据阁本、活字本改。
　　【四】固当问所从来「所」原作「之」，据阁本改。
　　【五】始确至法度大变矣四十二字「大」原作「尤」，据阁本及上文改。
　　【六】司马光言长编纪事本末卷九五用旧臣此句前有「辛卯」二字，并夹注「案长编此条连上，脱辛卯二字。」
　　【七】乞坚守差法大意「法」原作「役」，据阁本、忠肃集卷五乞罢百姓实封言役法疏及本条上下文改。
　　【八】州县疲于递送阁本及上引忠肃集「州县」下均有「必须」二字。
　　【九】故免役与差役上引忠肃集作「改免役为差役」。
　　【一○】以兴人才「兴」，忠肃集卷四论取士并乞复贤良科疏、治迹统类卷二八祖宗科举取人均作「新」。
　　【一一】内足以美己「美」原作「为」，据上引忠肃集改。
　　【一二】争相夸尚「尚」，同上书作「高」。
　　【一三】一切在所弃而已同上书作「一切皆在所弃之列而已」。
　　【一四】裒括其数「数」，同上书作「类」。
　　【一五】但有司考言之法「考」原作「所」，据同上书改。
　　【一六】稍至博洽「至」原作「知」，据阁本及同上书改。
　　【一七】谓之新科「新」原作「杂」，据上引忠肃集、宋会要选举一四之二及下文「今新科罢其兼经」改。
　　【一八】止据见在受纳「受」原作「收」，据阁本及长编纪事本末卷一○九保甲改。
　　【一九】甲申阁本作「甲午」。而下文之「甲午」，阁本则无。按元佑元年闰二月己丑朔，以干支推算，本月无甲申。又按上条为壬辰日初四，下条为甲午日初六，两日之间，应为癸巳日初五，又本条下文小字注有「据编类章疏增入闰二月五日」之语，则「甲申」当为「癸巳」之讹。
　　【二○】八年二月二十四日「二月」，阁本作「十二月」。
　　【二一】寻复令人剔发微细过失「复」，阁本作「即」；「失」，阁本作「差」。
　　【二二】既不相统摄「不」字原脱，据阁本、温国文正司马公文集卷五一论钱谷宜归一札子及文义补。
　　【二三】有散在五曹及诸寺监者「五」原作「右」，据同上书改。
　　【二四】七月二十四日乃施行阁本「七月」上有「是日诏尚书省立法」八字。
　　【二五】三十二字「二」原作「一」，据阁本及起迄字数改。
　　【二六】已指挥缘边安抚使「使」，阁本作「司」。
　　【二七】及重别定写北界牒本去讫阁本「写」下有「牒」字。
　　【二八】兴利除害「利除」原倒，据阁本及温国文正司马公文集卷五一乞罢提举官札子乙正。
　　【二九】监官资序上引温国文正司马公文集「监」下有「当」字，是。
　　【三○】乃得移牒支破「破」，同上书作「拨」。
　　【三一】新条诸州管勾官及主簿当给散月分「官」字原脱，据同上书及下文补。
　　【三二】分两路者合为一路「分」字原脱，据阁本及同上书补。
　　【三三】提举官专行苗役之政法官随罢焉按原注称「提举以下十五字」，今只十四字，疑有脱文。
　　【三四】并不经臣书读「读」原作「牍」，按宋制给事中掌读中外出纳，当为「书读」，今据阁本改。
　　【三五】欲乞于本路南北提举司借钱二十万贯俵散「二」，阁本作「三」。
　　【三六】今比附参酌「今」原作「令」，据文义改。
　　【三七】已降指挥供纳「指」原作「旨」，据阁本、活字本改。
　　【三八】早得忠正大臣之助阁本「之助」上有「为」字。
　　【三九】显见执政大臣内有不欲更张之人「欲」，阁本作「悦」。
　　【四○】去其羁縻劳费之患「縻」原作「萦」，据阁本及忠肃集卷六论保甲奏改。
　　【四一】若换对他役「对」，同上书作「充」。
续资治通鉴长编
卷三百六十九
卷三百六十九
　　起讫时间 起哲宗元佑元年闰二月壬寅尽是月庚戌
　　卷　　名 续资治通鉴长编卷三百六十九
　　帝　　号 宋哲宗
　　年　　号 元佑元年（丙寅，1086）
　　全　　文
　　闰二月壬寅，右司谏苏辙言：
　　臣闻薄赋敛，散蓄聚，若以致贫，而民安其生，盗贼不作，县官食租衣税，廪有余粟，帑有余布，久而不胜其富也。厚赋敛，夺民利，若以致富，而民所入有限，所害无穷，大者亡国，小者致寇，寇盗一起，尽所得之利，不偿所费之十一，久而不胜其贫也。臣未敢远引陈胜、□广、庞勋、黄巢之类，只如淳化中李顺、庆历中张海等、熙宁中廖恩，此数火盗贼【一】，计其燔烧官寺，劫掠仓库，以至发兵命将，转输粮食，耗失兵械、募士赏功之费，大率不下数百万贯。但得事了，岂敢言费？然方其未发，有能建言乞捐数十万贯，以消其变，则上下争执，如惜支体，不肯割截。此天下之大迷，古今之通患也。故臣愿于元丰库或内藏库乞钱三十万贯，上以为先帝收恩于既往，下以为社稷消患于未萌。伏愿陛下权祸福之轻重，较得丧之多少，断而行之，毋使有司吝于出纳，以害大计。
　　河北之民喜为剽劫，所从来尚矣。近岁创为保甲，驱之使离南亩，教之使习凶器，一夫在官，一家资送，穷苦无聊，靡所不至，椎埋为奸，十人而九，号为保甲，莫敢谁何！若更一年不罢，则如胜、广之事，可立而待也。今虽已罢，而弓力之手不可以复执锄，酒肉之口不可以复茹蔬，既无所归，势必为盗。今河北寇贼成髃，访闻皆是保甲余党，若因之以饥馑，则变故之作，不可复知。近岁富弼知青州，是时河北流民百万，转徙京东。弼既设方略，振活其老幼，而招其壮悍者为军，不待朝旨【二】，皆刺指挥二字，其后皆为劲兵，百万之觽，无一人为盗者。弼为人臣，便宜行事，犹能若此，况陛下富有四海，而元丰及内库钱物山积，莫可计数。只如近日内降睿思殿金银一色，令别库收贮者，自约及百余万贯，皆是先帝多方收拾，以备缓急支用，不取于民。圣算深远，非凡所及，若积而不用，则与东汉西园钱，唐之琼林、大盈二库何异？于先帝圣德不为无损。故臣愿乞三十万贯为招军例物，选文武臣寮有才干者各一二人，分往河北，逐路于保甲中招其强勇精悍者为禁军。本州岛无阙，则自近及远，或押上京，不过一二万人，则河北豪杰略尽矣。其间武艺绝伦、旧日以补班行者【三】，押赴阙，试验有实，以补内六班之阙，或以补本贯及邻近阙额军员。但当严赐指挥，候了当日，遣人覆按，有不如法，重坐官吏。
　　臣闻先帝本谓保甲可用，故欲隐兵于农，以渐消正兵，是以禁军多有阙额。今保甲既罢，正使无事，犹合补填，况如前件所陈者，惟陛下深察果断而力行之。今冬春大旱，二麦不熟，事势如此，恐不可缓。（三月十四日，从苏辙请。）
