<!-- { "loadSidebar": true } -->
　　上以韶为无罪，令与复官，彦博等又曰：「韶言耕田尚未有效，如何？」安石曰：「本所以夺官，非为耕田未有效也，为其以无田为有而已。」京曰：「不止为此，兼韶言市易事亦不便。」彦博因助之。上曰：「市易无不便。」彦博曰：「官中更为贩卖事，诚不便。」安石曰：「且不论古事，止以今事论，公使皆贩卖，人无以为不便，何也？」彦博曰：「近日事多，费更不足，如置古渭以来，秦州愈不足。」安石曰：「今日古渭，文彦博亦不知其不可废，所以费不足，正由不理财故也。既拓地，则须理财以足其费，此乃市易之所以不可无也。」彦博又言：「韶市易司马入中不良，髃牧司以是官物入中，故且令受之。」安石曰：「韶但建议提举，至于买马，即自有使臣。本法但令依百姓交易。若不良，自是髃牧司不合纳耳。今私贩亦有退马，则市易有退马，亦未害市易司为可置也。」彦博又言：「市易司召元瓘指使，乃是还俗僧，甚无行，三司已劾罪，令更不得赴市易司矣。」安石曰：「市易司募指使，何由尽得笃行君子，苟有无行之人，亦未害市易司可置，亦未足为韶罪。向者，觽诬韶引惹不效，又诬侵盗，根究亦已无之。」彦博曰：「上下相蒙，三数年后，陛下自见矣。」安石曰：「韩缜无庇盖王韶之理，只今事情，陛下自见，不待三数年后也。」上曰：「韶招纳未有效。」安石曰：「只今招出，即是其效。为用与否，即在朝廷与将帅尔。」彦博又言：「招纳无补。」安石曰：「不烦兵，不费财，能抚结生户，不为西人所收以为边患，焉得为无补？」上乃令复韶官。王韶复官，实录不载其月日，元佑本即于三年十月二十二日并言之，绍圣本又专以日录为据，取四年六月二十三日事附韶责官后，仍自「安石止不复争」语下，却搀入三年七月十一日并八月十三日两事，乃续以「后上终疑韶田事」十字【三八】，方鴲韩缜打量一段。考按殊非次序，今复取七月十六日【三九】并八月十三日两事附三年本月日，其四年六月二十三日所录亦仍旧附此。绍兴本并削去日录事，若并削去，即于韶本末难见，今明着王安石自叙云云，无可考按也。韶传载：韶五月复入对，加太子中允、集贤校理。而实录四年六月十六日乃书韶奉诏入对，带保平节度推官。盖韶以五月召赴阙，六月二十三日方得旨复著作郎，续迁中允、校理，乃在八月九日。元佑、绍圣、绍兴三史官考按俱弗详，遂并言之耳。
　　丁丑，诏淮南、两浙、荆湖南北、江南东西路提点刑狱赵济、王庭老、毛抗、李平一、晏知止、陈倩并兼提举本路盐事，岁较盐课增亏取旨增减磨勘年，升降资序。要见后来如何。
　　大理寺丞卢秉权检正中书吏房公事。卢秉，初置条例司时已见。秉此以寺丞权吏检【四○】；七月六日，又以殿丞除吏检，今不别出；五年二月十八日，除浙宪，专提盐【四一】。
　　戊寅，前权发遣提点成都府路刑狱、兼常平等事李元瑜特与一子官。元瑜死，王安石甚惜之，言于上曰：「元瑜在成都，以一身抗范纯仁、谢景初、李杲卿及部内承望监司风旨之人，纯仁等皆莫能屈，而其党与多为元瑜奏其沮坏新法之罪被按劾；又相度役事，所至百姓辄数百或数千人为髃，乞依元瑜相度施行；仍乞免官司罗织不令陈述利便之罪，然纯仁、景初等终罗织状首，及元瑜奏其事，状首乃得释。今死矣，恩顾不及其子。」上曰：「元瑜尽力，宜与一子官。」冯京曰：「元瑜权发遣，于近制不当推恩。」上特令与之，又令中使护其丧归葬，又赐绢三百疋。
　　诏尚衣库官物等并入内衣物库，仍改内衣物库为尚衣库。
　　废绵州西昌县入龙安、神泉，象州武化县、同州夏阳县为镇。旧纪书废三县，新纪削去。
　　注　　释
　　【一】周革「革」原作「华」，据阁本及宋会要职官二三之一五改。
　　【二】初额阁本、活字本及长编纪事本末卷七六周直孺措置在京酒曲均同。宋会要职官二六之七、食货二○之九均作「祖额」，疑是。
　　【三】多则价贱「多」字原脱，据宋会要食货二○之九、长编纪事本末卷七六周直孺措置在京酒曲、宋史卷一八五食货志补。
　　【四】足额阁本、活字本及宋会要职官二六之七均同。宋会要食货二○之九及同上长编纪事本末、宋史均作「定额」。
　　【五】遇闰年则添额踏十五万斤活字本及同上长编纪事本末均同。阁本无「踏」字。宋会要职官二六之七作「遇闰年则添踏十五万斤」，食货二○之九「十五」作「五十」。宋史卷一八五食货志作「闰年增十五万斤」。疑衍「额」字。
　　【六】计钱三十六万贯「贯」字原脱，据宋会要职官二六之七及上下文补。
　　【七】况免赊曲酒户纳小官钱阁本、活字本及同上长编纪事本末均同。宋会要职官二六之七「纳小」作「纳少」，食货二○之九「纳小」作「亏少」。
　　【八】法讫按文义「法」疑为「去」字之误。
　　【九】每在事后忠肃集卷三论用人疏、宋史卷三四○刘挚传「事」均作「私」，较优。
　　【一○】变古更法喜于敢为「更」原作「今」，据阁本、活字本及宋史全文卷一一下改。
　　【一一】在易之彖「彖」原作「象」，据周易泰改。
　　【一二】收合过不及之俗忠肃集卷三论用人疏、宋史卷三四○刘挚传均作「收过与不及之俗」。
　　【一三】非一法之所能齐「所」字原脱，据忠肃集卷三论助役十害疏、宋会要食货六五之七、宋史卷三四○刘挚传补。
　　【一四】等籍阁本、活字本及宋会要食货六五之七均同。同上忠肃集作「旧籍」。宋史卷三四○刘挚传作「版籍」。下文或作「旧籍」，或作「旧簿」。
　　【一五】下户之役简而轻故皆以今之助钱为不幸阁本、活字本及宋会要食货六五之七均同。同上忠肃集作「中户之役简而轻，下户役所不及，故皆以今之助钱为不幸」。宋史卷三四○刘挚传作「中户役简而轻，下户役所不及，今概使输钱，则为不幸」。
　　【一六】而患上户之寡「寡」原作「□」，据阁本、活字本及同上忠肃集、宋会要食货六五之七、宋史卷三四○刘挚传改。
　　【一七】倚阁「倚」原作「商」，据同上忠肃集、宋会要食货六五之七及宋史卷三四○刘挚传改。
　　【一八】如近日两浙起一倍钱数同上忠肃集「起」作「科起」，宋会要食货六五之八作「科」，宋史卷三四○刘挚传作「倍科」。疑脱「科」字。
　　【一九】今使概出缗钱官自召雇「官自召雇」原脱，据同上忠肃集及宋会要食货六五之八补。
　　【二○】不轻则不足以给「不」字原脱，据同上忠肃集补。
　　【二一】胥吏之类「类」原作「数」，据阁本及同上忠肃集、宋史卷一七七食货志改。
　　【二二】又应系衙前当役事件「应」原作「虑」，据阁本及同上忠肃集改。
　　【二三】昨西城贼攻围柔远寨都巡检林广至并力坚守宋史卷三三四林广传：「夏人围柔远寨，广止守，戒士卒即有变毋得轻动。」阁本「西城」作「西域」，疑是。
　　【二四】虽有过恶阁本其上有「即」字，较优。
　　【二五】谏官洙「洙」原作「泳」，下文及本书卷二二三熙宁四年五月丙午日均作「孙洙」。宋史卷三二一有孙洙传，传云：「王安石主新法……洙力争之。」按神宗朝无谏官「泳」其人，十朝纲要卷八载谏官三十八人中有「孙洙」，因改。
　　【二六】韶原作「部」，据阁本、活字本改。
　　【二七】韶先坐妄指闲田责官「韶」原作「诏」，据文义改。按宋史卷一七六食货志：「韶遂以妄指闲田自著作佐郎责保平军节度推官。」宋会要食货六三之七四：「秘书省著作佐郎王韶降授保平军节度推官。」皆熙宁三年事，可作左证。
　　【二八】因称府界保甲未善「未」字原脱，据长编纪事本末卷七一保甲及下文文义补。
　　【二九】但有利无害「害」原作「言」，据阁本、活字本改。
　　【三○】石夷庚「庚」原「唐」，据阁本、活字本及宋会要职官六五之三六、长编纪事本末卷六九青苗法下、本书卷二二二熙宁四年四月丁卯条改。
　　【三一】富公竟以上夺使相阁本、活字本均同。本书卷二二二熙宁四年四月甲戌条李焘注有「富公竟坐夺使相」语，疑「上」字误。
　　【三二】典级「典」原作「兴」，据同上书改。
　　【三三】上虽有州县而安敢言之「言」原作「主」，据忠肃集卷七劾赵子几及上下文义改。
　　【三四】陛下无时而知矣「矣」字原脱，据同上书补。
　　【三五】有人论告「论」字原脱，据同上书补。
　　【三六】是以前日圣旨止令体量此事「事」字原脱，据同上书补。
　　【三七】如窦舜卿言王韶所奏地只有一顷「言」字原脱，据阁本补。
　　【三八】乃续以后上终疑韶田事十字阁本、活字本均同。疑「十」为「七」字之误。
　　【三九】七月十六日按上文作「七月十一日」。本书卷二一三熙宁三年七月己亥（即十一日）条载：「诏陕西转运司详度移市易司于古渭寨利害以闻。又令王韶具析本所欲耕地千顷所在。」疑此处「十六日」为「十一日」之误。
　　【四○】秉此以寺丞权吏检据文义，疑「此」下脱「时」字。
　　【四一】专提盐「盐」原作「监」。本书卷二三○熙宁五年二月戊辰条作「仍专提举盐事」，宋史卷三三一卢秉传作「颛提举盐事」，据改。
续资治通鉴长编
卷二百二十五
卷二百二十五
　　起讫时间 起神宗熙宁四年七月尽其月
　　卷　　名 续资治通鉴长编卷二百二十五
　　帝　　号 宋神宗
　　年　　号 熙宁四年（辛亥，1071）
　　全　　文
　　秋七月乙酉，彰化军留后、安定郡王从式为保康节度使。从式迁节度使，本传乃阙之。旧纪书此，新纪不书。
　　丙戌，礼院言明堂祀昊天上帝，英宗皇帝配坐；及五方帝，皇帝亲献；五人帝、五官神位，差官分献。诏恭依。
