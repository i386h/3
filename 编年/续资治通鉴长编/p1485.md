<!-- { "loadSidebar": true } -->
　　户部言：「抵当财产限十日差官躬亲检视，内产业须验契估定，不得过契钱，并亲见本家尊长、义居者，见应有分人各令供状。若义居愿同共抵当者，仍供非尊长抑勒，如不愿者，令供不侵己分财产。限二十日毕，并置簿拘管。若有折欠，出卖不敷，如本主并保人填纳不足者，勒元检估吏人、牙人均补。如有情弊而检官知情者，准此供抵当。若同财之人不愿，及年二十以下者，听准分法除出己分财产。其因抵当人及蒙昧尊长，或将同分不愿人财产，及妄指他人财产充抵当者，徒二年；未得者，杖一百；官司知情与同罪。若擅将非己分财产充抵当及借请官钱，如检估官吏不令有分人知委，并官司不候检估便行支借，若有少欠，于犯人处追理；不足者，勒检估支借吏人均补。其检估支借官及干系人有情弊者，准此。」从之。（新本削去。）
　　戊申，（十二月十八日。）太学博士叶涛校勘黄本书籍。刘挚叙其事云：「涛从王安石学，与韩琦有瓜葛。向缘太学狱坐罪，既诉理，复为博士。近颇造议论，以朝政为不快，思欲反复王氏学及熙、丰政事，气豪节强。其朋恃之，与邓温伯、彭汝砺、龚原、孙朴之徒为党。然元佑以来，挚在言路及主政府，论安石政事有所更者固不一，而未尝诋其学。虽有穿凿，而阐先儒之说亦多，天下公议不可诬也，但晚年过在溺于释老、字说尔。盖学者随流泛滥至于今日之弊，而言者多毁安石，岂安石之学本然哉，可尽废邪！如涛辈亦颇知挚此意，故皆归心焉。挚与彭、龚、孙尤相善者，左丞苏颂有子嘉亦为博士，其学旧学，与诸子异，性行谨粹，挚亦与之善。颇为涛所凌轹，嘉不堪，日以涛辈诽愤语态白其父颂。颂以白吕大防，积久，大防锐欲出之于外。挚谓大防曰：『意异造言之人，潜心积虑，有深可忧者。若朝廷能以大公包含，平其意泯然，此大善也；苟不能，固当分明辨之。但涛之出，略须有名则服矣。』此十一月间事也。其月戊寅，（十一月十八日。）早集议，大防落笔以涛为某州签判。盖颂坐与大防接，又密促之故也。觽不语，挚曰：『似乎无名。』颂曰：『记得有荐之者。』挚曰：『若有荐者，则坐荐章。』傅尧俞曰：『是彭汝砺举自代。』挚曰：『举自代自来何曾使？』大防曰：『举除目内除此一节。』尧俞曰：『亦恐立此踪迹，别议甚好。』晚，挚再谓大防曰：『涛事更加子细，但得有名，出之无害。示朝廷以公平，无他意也。』大防喜笑曰：『事须分明。若见得邪正，意在害政，当须别白与他行之，若做不得即去。』词色甚厉。挚曰：『若坚持此意，甚善，天下之幸也。』前此一议，大防曰：『涛辈持异学以教导，恐惑学者，不可不出。』又持具员搯以示挚者二人，涛与王涣之也，今早议不及涣之。大防并无此谋，由颂用其子之说，然人多知之矣。大防又曰：『龚原亦欲求外任。』挚曰：『闻之。然止以私计为言，不知可从否，恐且宜留之。』大防曰：『是他要去，何用留之？然此人虽学于安石，却纯笃，实好学之人，非涛辈也。』及是再议，（十二月十八日。）颂初用其子嘉之语，咻于大防，锐欲出之；挚累论出涛须有名，故迟其事。挚因言京中与易一处，除是主簿，奈无阙何，姑曰唯有校对黄本可也。不意觽以为然，遂优于博士矣。乃知进退休戚，人自有命，或者欲以此夸耀寒热人者，不亦谬哉！可戒，可叹。」
　　辛亥，吏部言：「请黄河地分当职官，系碍季限交割去处，有在假月日，于季限内补。不足，听于后任补填。」从之。（新本削去。）
　　壬子，御史中丞苏辙言：（此奏得之汪应辰，辙集今无此奏。）「臣伏睹二圣临御天下，清心正己，未尝以一毫之私干挠国家，高氏、向氏子孙凡几百人，其间得预美仕者盖无一二。惟圣心非不爱亲戚，以祖宗社稷之故，退托不敢，是以天下协应，灾害屏息，皆此之故也。然臣窃见本朝势家，莫如韩氏之盛，子弟姻娅，布满中外，朝之要官多其亲党者。昔韩维为门下侍郎，专欲进用诸子及其姻家，陛下觉其专恣，即加斥逐。其后宰相范纯仁秉政，亦专附益韩氏，由此阿私之声达于圣听。今纯仁罢去未几，而傅尧俞任中书侍郎。尧俞与韩缜通昏，而素与纯仁亲厚，遂擢其弟纯礼自外任权刑部侍郎，曾未数月，复擢补给事中。纯礼门荫得官，初无学术，因缘侥幸，致身侍从，与尧俞阴为表里，惟务成就诸韩。近日韩宗道自权户部侍郎迁试刑部，于法经年乃得待制，宗道之迁曾未三月，适遇青州阙守，特迁待制，出守青州，人言沸腾，徐乃依旧。其它韩氏亲戚，度越觽人与优便差遣者，盖未易一二数也，是以外议纷然。」
　　复言：「谢景温、杜纯、杜纮皆韩氏姻家，尧俞、纯礼窃相拟议，欲相继进此三人。臣忝执法，陛下耳目所寄，只可先事献言，若候其事已成，徐加议论，则无及矣。臣今谨开陈三人所为，具在贴黄。伏乞陛下记录臣言，徐察尧俞等所用，若果如臣言，欲乞只作圣意却之，实为稳便。臣受恩深厚，不敢自外，冒死以闻。」贴黄称：「谢景温在熙宁初，谄事王安石，任御史知杂，为安石排击正人，为清议所鄙。及元佑初，韩维执政，擢知开封府。维旧知开封，分两厢治事，景温意欲谄维，复乞分四厢，无益有害，近已为朝廷所废。景温先知瀛州，信事一女巫，及为京尹，与之往来，事之益谨。至以其子弟为府中小史，出入用事，一府侧目。党庇私匿，政事殆废，为言者所劾，实时被黜。及范纯仁用事，又百计欲引景温为刑部尚书，亦为言者所劾而止。」又贴黄称：「杜纯、杜纮二人皆无出身，粗俗之人耳。方韩维用事，欲改先朝断案旧例，并从深坐，刑部、大理法官及一时议者皆以为不可，惟纯与纮素谄事维，尽力赞之。维善其附己，故纯以荫补得为侍御史，朝廷察其奸妄，寻即罢去。旧法，曾任侍御史非责降者，每遇大礼许荫补，内中散大夫以上依见任人，朝议大夫依本官。及纮详定元佑敕，为纯曾任侍御史而官止朝奉郎，即改旧法，于朝议大夫下添『以下』二字，意欲使纯由此得奏荐子弟。去年明堂，纯即坐新条乞奏其子，是时臣权吏部尚书，亲见其奸，即申尚书省改正旧法。按纯、纮皆法官进用，不为不知条贯，至于添改敕文，以济其私，其为欺罔，未见其比。」
　　侍御史孙升言：「臣窃以给事中居琐闼之地，掌封驳之司，朝廷命令赏罚之失，给事乃能救之于未下，台谏止可言之于已行，则是给事之职比台谏为重。前世显名，莫非儒士。官制以来，皆用辞科，盖非通知古今，博习儒学者，难任兹职。伏见给事中范纯礼本由荫补，不学无术，外示恬静，内怀进取，向任太常少卿，朝廷因御史赵屼论列纯礼不学，无科名而罢。纯礼任淮南发运使，托疾坚请宫观，既除卿列，旋升侍从，曾不固辞，自居琐闼，无所建明。近日中外但闻封驳，秘书省以著作张耒为病乞权免朝参，纯礼以为附下罔上，搢绅传以为笑，以其不学无术，故至如此。况给事中范祖禹见以实录，不预给事之职，乃独令不学无术之人当之，恐非所以尊朝廷也。纯礼向以无科名不可为太常，今岂可以为给事乎？伏望圣慈详察，别除纯礼职任，以协公议。」贴黄称：「给事中范祖禹久不预给事之职，而范纯礼不学无术，独当其任，封驳之司寂然无闻，殆名存而实亡也。」（按刘挚日记：十二月十八日，内降孙升言范纯礼不可任给事中。则此奏当系之十二月十八日，今附苏辙云云下。又挚十二月二十七日记，纯礼知有劾章，欲投劾，挚劝勿遽，明年正月二十六日乃改刑侍。）
　　甲寅，鄜延路副都总管吕真为马军都虞候、权管勾步军司，秦凤路副都总管刘斌为步军都虞候、高阳关路副都总管。以熙河兰岷路副总管王文郁为沂州团练使【五】、捧日天武四厢都指挥使，仍升副都总管。知泾州张守约为昌州刺史、龙神卫四厢都指挥使、鄜延路副都总管。（十月十三日，苏辙云云。）
　　是日，（二十四日。）诏以向宗良知邢州。初，密院拟差高士敦，士敦益路钤辖罢，合入此差遣，告命已至，进邸累日，而宗良二十二日入表陈乞此州。昨日降出，今进呈，太皇太后谕曰：「依宗良所乞。」即奏曰：「已差人多日。」又谕曰：「差下甚人？」奏以实。谕曰：「为太后曾言，且与宗良。」复表曰：「自来已差人无陈乞冲替之例，欲与宗良别选一州与邢相若者。」谕曰：「邢只与宗良【六】，却别寻一差与士敦，兼士敦不须忙也。」退依宣谕，以士敦知泾州。圣意深远，刻己避嫌多类此。宗良孱騃不足当此任，宰执所以屡执不与者，恐其害民也。成就上德，始遂其请尔。（此据刘挚日记增入。）已而御史中丞苏辙奏论，不报。辙又言：「臣近奏论朝廷先除高士敦知邢州，向宗良继有陈乞，朝廷为罢士敦而以邢州授之。二人皆外戚之家，而夺一与一，于体不顺，乞赐追寝。经今多日，不见施行。臣非不知宗良地势亲近，屡以为言，非臣私便。然臣闻君子爱人以德，小人爱人以姑息。今宗良托身戚里，不患不富贵，不患无差遣，所患者不知礼义廉耻，直情恣行，日蹈尤悔而不知耳。今若许令争取士敦已授之命，不复辞免，习此骄犷，恬不知畏，则恐宗良满盈速咎，其亡无日，朝廷虽欲庇之而不可得。臣为执法而不能禁之以渐，岂爱人以德之谓乎？今太皇太后虽欲深抑本宗，其于处己则为盛德，然以此御下，似非爱人以德之义也。今外人皆言隆佑之于崇庆，尽孝尽敬，朝夕无违，宗良所请盖不知耳，若其知之，必将不许。臣是以冒昧献言，上欲以全两宫慈孝之盛，下欲以成向氏廉退之美。伏乞检会前奏，早赐施行。昔虞、芮争田，质之于周，入境而遂以其所争为闲田而去，今若邢州之命两皆不与，其于国体极为稳便。盖风宪之官，事有得失，不择亲簄，知而不言则为失职；言之不避，实召仇怨。均之二者，宁臣自负，不敢负国，惟陛下察之，幸甚。」（辙札子称十八日，盖六年正月十八日也。实录向宗良、高士敦知邢州不见除命月日，据刘挚日记乃十二月二十四日，今并以辙明年正月十八日所言附此。）
　　乙卯，夏国遣使贺正旦。
　　刑部言：「应天下郡县水陆驿路所经，并行禁谒知州、通判、县令，剑门关都监非假日不得出谒，即谒本州岛见任官及职事相干若亲属。并泛遣使命或知州、钤辖以上者听。发运、监司在本州岛县者准此。」从之。
