<!-- { "loadSidebar": true } -->
　　【二五】若自环州抵贼巢同上书均作「若自环州托喰路」。
　　【二六】赤柽路回远乏水「回远」原作「四边」，据宋本及太宗实录卷七九、宋会要兵八之一九改。
　　【二七】士卒困乏「士」字原阙，据宋会要兵八之一九、编年纲目卷五补。
　　【二八】诏建州岁贡龙凤茶「建州」原作「延州」，据宋本改。按宋延州非产茶地，宋会要食货三○之二作建州，二九之一并称，龙凤茶止充贡，属建茶。宋本为是。
　　【二九】吏敢违者论其罪「吏」原作「更」，据太宗实录卷七九、宋会要食货三○之二改。
　　【三○】检校过峻「检校」原作「缴驳」，据宋本及宋史卷二六七刘式传改。
　　【三一】按刘式家传云「按」原作「据」，据宋本、宋撮要本改。
　　【三二】式发举其事「举」字原脱，据同上书及下文补。
　　【三三】杨文镒原作「杨文鉴」，本书卷四一至道三年秋七月丙寅所系田锡奏疏则作「杨文谧」。按宋本及玉海卷一○至道王睿献新历条、左氏百川学海戊集宋敏求春明退朝录（以下简称春明退朝录）下、宋史卷七○律历志均作「杨文镒」。杨文镒，宋史无传。今为前后统一，据改作杨文镒。下同。
　　【三四】更增二十年「二十年」，宋会要运历一之六同。上引玉海则作「六十年」。
　　【三五】及扬州折博务者「折」字原脱，据宋本、宋撮要本及宋史全文卷四下补。
　　【三六】上亲批答以申銟励「励」字原脱，据宋本、宋撮要本及治迹统类卷三太宗圣政补。
　　【三七】天下户三百五十七万四千二百五十七太宗实录卷七九作「四百五十七万四千二百五十七」。按宋会要食货一一之二六：太祖开宝九年天下主客户三百九万五百四，太宗至道三年天下主客户四百一十三万二千五百七十六。宋史卷八五地理志亦载：至道末，天下主客户为四百一十三万二千五百七十六，与会要所纪同。疑本书此处「三百」当作「四百」。
续资治通鉴长编
卷四十一
卷四十一
　　起讫时间 起太宗至道三年正月尽是年八月
　　卷　　名 续资治通鉴长编卷四十一
　　帝　　号 宋太宗
　　年　　号 至道三年（丁酉，997）
　　全　　文
　　春正月丙子，以户部侍郎温仲舒、礼部侍郎王化基并参知政事，给事中李惟清同知枢密院事。参知政事张洎罢为刑部侍郎。
　　化基□中有度量，所在僚属，或慢于礼者，不以介意。前知杭州，掌书记张贺尤傲忽，化基每优容之。上知其事，及归朝，询于化基，化基但称其才，语不及它。对亲旧，亦未尝短贺也。时边境多事，上垂欲相仲舒而罢吕端，会不豫，乃止。化基因入对，备言颐生服饵之要，翌日，上语左右曰：「化基爱君无隐，至于修养之道，亦为朕言之。」
　　辛卯，以步军都虞候傅潜为延州路都部署，殿前都虞候王昭远为灵州路都部署，户部使张鉴调陕西诸州军储，知制诰张秉冯起、翰林侍读吕文仲等持节催督之。鉴上疏曰：「伏以关辅之民，数年以来，并有科役，畜产荡尽，室庐顿空。加以浦洛之行，曾经剽劫，原州之役，又致迁延，非独令之弗从，实缘力所不逮。况复先弃粮草，见今逐处追科，本户税租，互遣它州送纳，往返千里，费耗十倍，愁苦怨嗟，充塞路岐，自春徂冬，曾无暂息，糇粮乏绝，力用殚穷。顾此疲羸，尤堪轸惜。今若复有差率，益致流亡，纵使驱迫而前，复恐逗挠而溃。愿陛下特垂诏旨，无使重劳，因兹首春，俾竞东作，慎固邦本，详求赋经。况灵州一方，僻居塞外，虽曰西陲之要地，实为中夏之蠹区，竭物力以供须，困甲兵而援送，萧然空垒，祇益外虞，不若以赐继迁，使怀恩奉籍，稍息刍挽之役。事当深虑，理要预防。若待川决而后堤，火炽而方戢，则焚溺之患深矣，虽欲拯救，其可得乎！」（本传云鉴去年冬自灵州还即上此疏，今移入再往陕西调发之后，若已曾论谏，疑不当再往矣。因再往乃上疏，事理或然也，且疏言首春，亦必指此时尔。原州之役，盖指李继隆欲取原州蔚茹河路运粮，觽议不可，故云迁延也。）
　　二月辛丑，上不豫，始决事于便殿。
　　是月，供奉官、两浙转运使承受公事刘文质入奏，察举部内官高辅之、李易直、（未见。）艾仲孺、梅询、高贻庆、（未见。）姜屿、（未见。）戚纶等八人有治迹，并降玺书褒谕，上曰：「文质善于采听。」特迁文质西京作坊副使。文质，保州人，简穆皇后从孙。父审琦，为武牢关使，尝从太祖讨李重进，战死。辅之，保寅子。仲孺，颖之孙。询，宣城人。纶，楚邱人也，初为淅川主簿【一】，按版籍，得逋户、脱口、漏租者甚觽。徙知太和县，民险悍，喜汩讼，纶作谕民诗五十篇，因时俗耳目之事，以申规诲，老幼多传诵之。每岁时必与狱囚约，遣归祀其先，皆如期而复。
　　三月癸酉，傅潜等言，护送二十五州军刍粟已入灵州。会上不豫，因止其出师。灵武用兵，诸州皆发丁夫饷军。仪州推官薛奎部粮至盐州下虎寨，会久雨，粟渍腐【二】，奎因白转运使卢之翰曰：「今兵粮不可食，愿令民还州，偿所失。」之翰怒，欲劾奏，奎徐曰【三】：「用兵久，罢转饷，今幸军食有余，安用此陈腐以困民哉。」之翰意解，听还，觽皆感悦。既又悉奏除之。奎，绛人也。（奎事不得其时，今附此。之翰，二年七月自陕漕责许州司马，今年正月复为工外，同管漕事。）
　　壬辰，帝不视朝。癸巳，崩于万岁殿【四】。参知政事温仲舒宣遗制，真宗即位于柩前。
　　初，太宗不豫，宣政使王继恩忌上英明，与参知政事李昌龄、知制诰胡旦谋立楚王元佐，颇间上。宰相吕端问疾禁中，见上不在旁，疑有变，乃以笏书「大渐」字，令亲密吏趣上入侍。及太宗崩，继恩白后至中书召端议所立。端前知其谋，即绐继恩，使入书合检太宗先赐墨诏，遂锁之，亟入宫。后谓曰：「宫车宴驾，立嗣以长，顺也，今将柰何？」端曰：「先帝立太子政为今日，岂容更有异议！」后默然。上既即位，端平立殿下不拜，请卷帘，升殿审视，然后降阶，率髃臣拜呼万岁。（王继恩等谋废立，实录、国史绝不见其事迹，盖若有所隐讳。今据吕诲集正惠公补传及司马光记闻增修，补传所载，比之记闻尤详也。）
　　夏四月乙未朔，尊皇后为皇太后。大赦天下，常赦所不原者咸除之。制曰：「先朝庶政，尽有成规，务在遵行，不敢失坠。然而缵图伊始，惧德弗明，所宜拔茂异之才，开谏诤之路，抚绥鳏寡，惠复疲羸。庶几延宗社之鸿休，召天地之和气。」京朝官衣绯、绿及二十年，并与改服色。官未升朝亦听□赐绯、紫自此始。
　　戊戌，始见髃臣于崇政殿西序。
　　癸卯，宰相吕端加右仆射。
　　甲辰，太子宾客李至为工部尚书，李沆为户部侍郎，并参知政事。
　　工部侍郎郭贽出知大名府。贽翌日求对，恳辞。上曰：「全魏之地，所寄尤重，卿宜即去。」贽退，上召辅臣问曰：「郭贽愿留，如何？」对曰：「近例亦有之。」上曰：「朕初嗣位，命贽治大藩而不行，则何以使人！」卒遣之。
　　上谓宰相曰：「朝行中颇有淹滞之人，如梁周翰夙负词名，三十年挤于觽僚，甚可念也。朕在宫府，多令杨亿草笺奏，文理精当，世罕偕者，宜即加銟擢。」辛亥，以工部郎中、史馆修撰梁周翰为驾部郎中、知制诰，著作郎、直集贤院杨亿为左正言，馆职并如故。故事，入西阁皆中书召试制诰三篇，二篇各二百字，一篇一百字，惟周翰不召试而命焉。
　　李应机者，尝知咸平县。上以寿王尹开封，遣散从以帖下县，有所追捕，散从恃王势，讙呼于县庭，应机怒曰：「汝所事者王也，我所事者王之父也，父之人可以笞子之人，汝乃敢如此。」杖之二十。散从走归，具道其语，泣诉于王，王不答而默记其名，嘉其谅直。及即位，擢应机通判益州事，召之登殿，谓曰：「朕方以西蜀为忧，故除卿此官，此未足为大任也，卿第行，勉之。有便宜事，密疏以闻。」
　　应机至州，未几，有走马入奏事，前一日，知州置酒饯之，应机故称疾不会，走马心已不平。及暮，应机使人谓走马曰：「应机有密疏，欲附走马入奏，明日未可行也。」走马不知其受上旨，愈怒，强应曰：「诺。」明日，使人请应机曰：「某治装已具，且行矣，愿得所赍之疏。」应机曰：「应机疏不可与人传也，当自来受之。」走马虽怒甚，意欲积其骄横之状具奏于上，乃诣应机廨舍，受其疏以行。既至，升殿，上迎问曰：「李应机无恙乎，有疏来否？」走马愕然失据【五】，即对曰：「有。」因探其怀出之，上周览，称善数四。因问应机在蜀治行如何，走马踧踖，转辞更称誉之。上曰：「汝还，语李应机，凡所言事皆善，已施行矣。更有意见，尽当以闻。蜀中无事，行召卿矣。」顷之，召入，迁擢，数岁中至显官。
　　应机为吏强敏而贪财，多权诈，其后上亦察其为人，寖疏之。
　　乙卯，髃臣三上表请御正殿，从之。
　　己未，宰相吕端上大行皇帝陵名曰永熙。
　　辛酉，兵部郎中、知制诰、史馆修撰胡旦，责授安远节度行军司马。旦与王继恩等邪谋既露，上新即位，未欲穷究之，而旦草行庆制词，颇恣胸臆，多所溢美，语复讪上，故先绌之。
　　五月丙寅，始御正殿视朝，退，御后殿阅事，如常仪。
　　丁卯，诏御史台告谕内外文武髃臣，自今人君有过，时政或亏，军事臧否，民间利害，并许直言极谏，抗疏以闻。
　　庚午，诏以国家大事，足食为先【六】，今亿兆至蕃，未闻有九年之蓄，令两制议致丰盈之术以闻。又诏三司及兹岁稔，大为市籴以实仓廪。
　　壬申，罢江淮发运使、诸路转运使司承受公事，朝臣、使臣悉召归阙。上初听政，务从简易也。（咸平四年五月当考。）
　　甲戌，户部侍郎、参知政事李昌龄，责授忠武节度行军司马；宣政使、桂州观察使王继恩，责授右监门卫将军，均州安置；安远节度行军司马胡旦，削籍流浔州。
