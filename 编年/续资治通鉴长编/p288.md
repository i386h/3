<!-- { "loadSidebar": true } -->
　　罢给扬州蚕盐一年，从韩亿之请也。
　　庚午，诏审官院流内铨，自今髃官中川峡人有科名、历任无赃罪、经荐举者，三任内许一任去本贯三百里外守官。其年老致仕者，亦听还乡。
　　壬申，令西骪府【一七】回鹘，自今贡奉并由秦州路出入。
　　秦州言，蕃部阿厮铎纳质归顺。
　　先是，诏以近年开封府举人稍多，屡致词讼，令翰林学士承旨晁迥等议定条约。于是迥等上言：「诸州举人多以身有服制，本贯难于取解，遂奔凑京毂，寓籍充赋，人数既觽，混而为一。有司但考其才艺，解送之际，本府土著登名甚少，交起喧竞，亦由于此。欲请自今有儙周卑幼以下服者，听取文解，寄应举人实无户籍者，许召官保任，于本府户籍人数外，别立分数荐送。」诏从之，仍取大中祥符七年寄贯人数中进士解十之三，诸科十之五。癸酉，诏川峡、广南诸州自今依先定条制解合格举人外，更有艺业可取者，悉取荐送。（本志不及广南，当考。又当考合格举人元数。）
　　乙亥，以益、梓州路物价翔踊，命知制诰吕夷简、引进副使曹仪乘传赈□之。夷简等请所至劳问官吏将校，仍取系囚与长吏等原情从轻决遣，民愿出谷救饥民者，元诏第加酬銟，望给空名告敕付臣赉往，从之。
　　丙子，诏自今县尉获斗杀全火贼，资考当入令录者，授节察推官。
　　戊寅，三司言，前诏江、淮、两浙、荆湖五路部纲殿侍听挈属随行，其惠民、石塘、广济、黄、御、蔡河押薪炭者，望令准例，从之。（前诏乃二年九月二十八日，见会要。）
　　己卯，左仆射、兼中书侍郎、平章事向敏中卒。上实时临哭之，恸，赠太尉、中书令，谥文简，五子洎诸婿并迁官，亲族受官者又数人【一八】。敏中端厚恺悌，多智寡交，特为人主所重，以至显达。历践中外，晓民政，善处繁剧，识大体，密静远权【一九】。累在衡轴，门无私谒，诸子不令厘务。虽当大事，若己不预焉。谨于采拔，不妄推荐。姿表绬硕，有仪矩，能谈论，为大僚几三十年，时以重德目之，上所优礼。故虽衰疾，终不得谢，亦以此为恨。及追命制入，上特批一幅曰【二○】：「敏中端谨温良，宜益此意。」其恩顾如此。
　　夏四月壬午朔，翰林学士钱惟演言：「伏以春秋朝陵，载于旧式，公卿亲往，盖表至恭。历代以来，国章斯在。唐显庆中，始诏三公行事，天宝以后，亦遣公卿巡谒，盖取朝廷大臣，不必须同国姓。后唐参用太常、宗正卿，晋开运中，亦命吏部侍郎李祥，其例甚多。近年以来，止遣宗正寺官，人轻位卑，实亏旧制。望自今于丞郎、诸司三品内遣官，或阙官，即差两省谏舍以上。所冀仰副追孝之心，以成稽古之美。」诏付有司详定。且言：「按唐显庆五年诏，三公备卤簿分行二陵，太常卿为副。长庆元年，通取尚书省四品以上清望官，及诸司五品以上清望官充。开宝通礼，差太常、宗正卿。今请依礼，三陵用太常、宗正卿，如阙官，即差尚书省四品以下两省五品以上，诸司三品或卿监。其分拜官二员，用尚书省五品以上。」诏可，如阙卿监以上官，即以次差摄。
　　审刑院、刑部、大理寺奏：「自今所举幕职、州县官充详断、法直官，请试律五道，取三道以上，仍断案三二十道，稍合格例，则保明闻奏。」从之。
　　丙戌，令杭州葺故□越王钱氏庙，从其孙惟演之请也。
　　以旱遣近臣分诣诸宫庙寺观祷雨。
　　丁亥，大风起西北，飞沙折木，昼晦数刻，命中使诣宫观建道场禳之。
　　翰林学士承旨晁迥累表求解近职，庚寅，授工部尚书、集贤院学士、判西京留司御史台，许一子官河南以就养。
　　命工部侍郎杨亿为翰林学士。大中祥符末，亿自汝州代还，久之不迁，或问王旦曰：「杨大年何不且与旧职？」旦曰：「大年顷以轻去上左右，人言可畏，赖上终始保全之。今此职欲出自清衷，以全君臣之契也。」踰六年，乃复入禁署，于是令亿序班在钱惟演下【二一】、盛度上。惟演言亿景德中已为学士，况今与臣并官丞郎，望升亿班在臣上，从之。
　　诏：「自今奏举选人，令有司候参选日考较。有私罪及非时替者，别听进止。余即报中书门下遣官同判铨官考试引见。」
　　分江南转运使为东、西两路，从户部判官滕涉之请，以便按巡也。
　　出内藏钱七万贯付京西路市军粮。
　　壬辰，诏茶场、榷务，自今令三司副使、判官、转运使副、制置茶盐司举历任无赃私罪者，监榷务以京朝官、殿直以上使臣充，茶场以幕职、令录充。
　　京西转运使言，知襄州夏竦劝部民出粟八万余石赈济饥民，诏銟之。
　　丙申，杖杀前定陶县尉麻士瑶于青州。其兄大理评事致仕士安削籍配隶汀州，侄右正言直史馆温舒、太常丞直集贤院温其并削职，温舒改太常博士、监升州粮料，温其监光州酒税。家僮范辛等及州院司理院典级、冒名买场务人借词进士王圭等并黥面，决配广南、福建远恶州军牢城，家僮五十人分隶诸军。以临淄宅一区给其家，邸店资财取十之三均给其族，自余悉籍之。其田庄本因平债吞并典质者，许元主收赎。本路劝农使副，青州知州、通判，悉降等差遣。
　　初，士瑶祖希梦事刘铢为府掾，专以掊克聚敛为己任，兼并恣横，用致巨富。至士瑶累世益豪纵，郡境畏之，过于官府。士瑶素帷簿不修【二二】，又私蓄天文禁书、兵器。侄温裕先有憾，常欲讼之，士瑶惧，乃絷之密室，命范辛等三仆更守，绝其饮食，数日死，即焚之。又尝怒镇将张珪，遣家僮张正等率民夫伺珪于途中殴杀，弃其尸。顷之，珪复苏，讼于州，典级辈悉受士瑶赂，出其罪。承前牧宰而下，多与亢礼，未尝敢违忤。及镇海节度推官孙昌知临淄，愤其凶恶，有犯必讯理之。士瑶常声言遣人刺昌，昌乃送其族寓于他郡，每夕宿县廨，列人严更为备。士瑶复与王圭诬告昌不公事，又借同邑人姓名买场务。
　　先是，侍御史姜遵风闻士瑶幽杀其侄事，奏遣监察御史章频、推直官江钧往鞫之，（姜遵劾麻氏不法，实录在二月丙戌，今附此。）于是并得他罪，故悉加诛罚焉。仍诏刑部遍牒三京、诸路，揭牓谕民。擢遵为工部郎中，孙昌为大理寺丞，依前知临淄县，赏其发摘奸伏也。（国史载麻希梦事，盖因王皞百一编也。司马光记闻：景德初，契丹寇澶州，游兵至临淄，麻氏率庄人千余据堡自守，乡里赖之，全济者甚觽。至今基迹尚存，谓之麻氏寨。兵退，麻氏敛器械尽输官，留什二三以卫其家，乡里赖麻氏以全济。此事当考，或可增修。然光载姜遵为转运使，欲因此以立威名，则误矣。遵在仁宗时乃将漕京东，今不取。）
　　浮梁县民臧有金者，素豪横，不肯输租。畜犬数十头，里正近其门，辄噬之。绕垣密植橘柚，人不可入。每岁，里正常代之输租。及临泾胡顺之为县令，里正白其事，顺之怒曰：「汝辈嫉其富，欲使顺之与为仇耳，安有王民不肯输租者耶？第往督之。」里正白不能。顺之使手力继之，又白不能，使押司录事继之，又白不能。顺之怅然曰：「然则此租必使令自督耶【二三】。」乃命里正取矒，自抵其居，以矒塞门而焚之。臧氏皆迸逸，顺之悉令掩捕，驱至县，其家男子年十六以上，尽痛杖之。乃召谓曰：「胡顺之无道，既焚尔宅，又痛杖汝父子兄弟，尔可速诣府自讼矣。」臧氏皆慑服，无敢诣府者。自是臧氏租常为一县先。府尝遣教练使诣县，顺之闻之，曰：「是固欲来烦扰我也。」乃微使人随之，阴记其入驿舍，及受驿吏供给之物。既至，入谒，色甚倨，顺之延与坐，徐谓曰：「教练何官也？」曰：「本州岛职员尔。」曰：「应入驿乎？」教练使踧踖曰：「道中无邸店，暂止驿中。」又曰：「应受驿吏供给乎？」曰：「道中无刍粮，故受之。」又曰：「应与命官坐乎？」教练使趋下，谢罪，顺之即械系狱，置闇室中，以粪十瓮环其侧，教练不胜其苦，因顺之过狱，呼曰：「令何不问我罪？」顺之笑谢曰：「教练幸勿讶也。今方多事，未暇问也。」系十日，然后杖之二十。教练不服，曰：「我职员也，有罪，当受杖于州。」顺之笑曰：「教练久为职员，殊不知法，杖罪不送州耶？」卒杖之。自是府吏无敢扰县者，州虽恶之，然不能罪也。于是为青州幕僚，发麻氏罪【二四】，破其家，皆顺之之力云。
　　高丽尝入贡，道出州境，中贵人挟以为重，使州官旅拜于郊，顺之曰：「青，大镇。在唐押新罗、渤海，纵其国王来，尚当与之均礼。今见陪臣，奈何卑屈如此！」独不拜，因上书论辨，朝廷是之。既诛麻氏，上记其名，召见，改著作佐郎，优与差遣。（正史顺之传，豪横者，乃休宁汪氏。休宁属歙州，浮梁属饶州。今从司马光记闻，光载此事尤详故也。传云改官知常熟县，光云签判洪州，不知孰是，当考。）
　　丁酉，诏寄班祗候自今准三班使臣所定年限考课。
　　三司言福州官庄旧止随私产一例收租，请估直许见田民买之。诏第遣常参官一员与转运使依漳、泉州例，均定租课。寻罢不遣。（罢遣使，在八月辛丑，今并书。）
　　戊戌，谒启圣院太宗神御殿，遂谒景灵宫、开宝寺。
　　先是，度支员外郎、直集贤院祁暐出知潍州，母亡，殡于州城之南，暐既解官，就殡所筑小室，号泣守护，蔬食，读佛经者三载，徒跣经冬，足堕二指。有白乌、白兔驯扰坟侧，州人异之，以状闻。己亥，降诏旌美。及其归葬，又赐帛三十疋、粟三十石，令州长吏每月就所居存问。暐，胶水人也。
　　庚子，谒玉清昭应宫。
　　癸卯，利州路转运使李防请雕印四时纂要、齐民要术付诸道劝农司，以勖民务，从之。
　　乙巳，诏访闻忻、代州民秋后结朋角抵，谓之野场，有杀伤者，自今悉禁绝之。
　　丁未，合门请自今庶子以下至京官，合门祗候至三班使臣，并为一班。文武髃官值假三日，则朝见辞谢于崇政殿，其酒食缗帛赐于门外，奏可。时上不豫，故多从省约之制。
　　先是，左正言、知制诰张师德移病出守颍州【二五】。五月癸丑，师德言皇弟德雍现任本州岛防御使、其署衔望降规式。中书门下言，据御史台称，每大朝会立班，皇亲防御、团练使、刺史，并次节度下，稍退序立。因诏师德署衔于德雍之下，非典故也。凡知制诰着位，两省则次给谏，南省、御史台次丞郎，外官则在观察使上云。（此据掖垣志。）
　　甲寅，诏礼部权停贡举一年。
　　丙辰，诏銟泾原路都监李余懿等，补指使、殿侍赵荣为三班借职，以其击杀蕃寇故也。
　　丁巳，令京兆、凤翔减直粜粟，赈秦、陇诸州流民。
