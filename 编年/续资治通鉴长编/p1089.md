<!-- { "loadSidebar": true } -->
　　【二五】韩绛女貋按苏魏公文集卷五六龙图阁待制知扬州杨公墓志铭，景略为韩维女婿。
　　【二六】其火山军亦乞依此「火」字原脱，据宋会要食货六九之四二补。
　　【二七】诏废罢监牧縻费封桩钱物「牧」原作「收」，据阁本及宋会要职官六之八改。
　　【二八】二月辛酉可考「二」原作「三」，按此事在本书卷三二三元丰六年二月辛酉条，据改。
续资治通鉴长编
卷三百三十六
卷三百三十六
　　起讫时间 起神宗元丰六年闰六月尽其月
　　卷　　名 续资治通鉴长编卷三百三十六
　　帝　　号 宋神宗
　　年　　号 元丰六年（癸亥，1083）
　　全　　文
　　闰六月乙亥朔，夏国主秉常奉表乞修职贡，诏曰：「朕以尔膺受封爵，世为藩臣，职贡之修，岁时无怠，朝廷待遇，恩数加隆。顷以权强敢行废辱，达于予听，良用震惊。尝令边州就往移问，匿而不报，继犯边陲，王师徂征，盖讨有罪，义存拯患，非获已焉。今者，遣使造庭，辞礼恭顺，仍闻国政悉复故常，朕心释然，深所嘉纳，已诫边吏毋辄出兵。尔其遵守先盟，愈励臣节，永绥宠禄，庸副眷怀。」初，三省、枢密院以诏草进呈。上批：「辞意已得允当，惟勘会自来诏书曾与不曾称『朕』与『尔』。」三省、枢密院具奏故事，乃用之。（诏书据御集。两纪并书秉常请修贡，许之。）
　　丙子，诏中书、尚书省外取使臣等，勿着正官寄理磨勘资任迁补。（壬午日当并此。）
　　熙河兰会路制置司言：「皇城使、环州刺史李忠杰讨西贼有功，应迁四资，乞回授三资与子内藏库副使阿迈，迁六宅使。」（阿迈已见五月癸巳。）
　　鄜延路经略司言：「弓箭手于近里县置田，两处立户，及四丁以上，乞取一丁为保甲，一丁为弓箭手；有二丁至三丁，即且令充弓箭手。」诏保甲愿充弓箭手者听，其见充弓箭手与当丁役，毋得退就保甲。陕西、河东准此。
　　丁丑，太常寺言：「四后升祔，三室内当增四祏室，与后室同制。」从之。（六月一日乙巳、七月十二日乙卯。）
　　戊寅，诏皇城使、登州防御使宋用臣与将来一子入仕者迁一官，赐银、绢二百；皇城副使曹贻孙，内殿崇班、合门祗候杨琰，右侍禁任纬各迁一官。并以开天源河有劳，而用臣为提举故也。
　　诏右班殿直、南平军夷界巡检菊曩二迁内殿崇班、夷界都巡检使，赐金百两、杂彩五百；义军指挥使菊曩大为右班殿直、夷界同巡检；王用祥为三班借职、归正寨监押；借职冯正符为右班殿直。夔州路转运判官席汝明上讨除射杀魏从革獠贼功也。上批：「汝明督趣经营，斩获獠贼首级有功，可亦迁一官。」（元丰四年八月二日，二十七日，十二月二十二日，五年七月十六日，御集有席汝明二事，今皆附见，当考。夔州路转运判官席汝明奏：「南平军【一】夷界巡检菊曩二，义军指挥使菊曩大状；蛮贼乞弟作过，木琴大、木琴三并木鹞放箭射杀魏庄宅，情愿捕捉送官。能自用命擒戮獠贼木八、木四、木鹞、木琴三并男及手下獠子都共八人赴官，及荡除木琴三一族净尽，功不在杨光震兄弟杀宋阿讹之下。」御批：「可勘会昨斩获宋阿讹朝廷赏赐杨光震名目物件，并光震见请俸给，画一进呈。」元丰六年六月九日进呈讫。夔州路转运判官席汝明奏泸州安抚司奏称：「臣在南平军多日，奉旨令臣具析因依闻奏。臣奉旨委臣应接菊曩大、王用祥捉获木琴翁等，不住催促，杀获木琴二并男及手下獠人五级。南平军系水土恶弱，春夏之间，鞕瘴盛发，岂愿久住彼处？盖虔奉君命，恐烦朝廷兴兵。今已擒捕木琴三等了当，实非无故久住彼处。」御批：「席汝明督促经营，斩获先戕杀南平知军魏从革獠贼首级有功，宜议赏进呈。」元丰六年六月十二日，候奏到取旨。）
　　诏陕西、河东经略司：「夏国奉表，辞礼恭顺，朝廷已降回诏，许通常贡，可诫约边吏，无辄出兵。除自来边界依旧守外，其新收复城寨，止于二三里内巡绰防拓，毋得深入。」仍诏押伴夏国使人王震，以此意说谕使、副。（两纪并于戊寅日书：「诏陕西、河东路无辄出兵。」）
　　己卯，鄜延路经略使刘昌祚指名乞差使臣三十六员填将官及诸城、堡、寨见阙。上批：「虽有违碍者，可并依所奏。」
　　诏入内省东头供奉官甘师颜除名，坐私使钧容直兵、皇城司亲事卒也。
　　权开封府推官祖无颇言：「准诏，提举京城所奏，度量京城里壁四面离城脚三十步内妨碍官私地步舍屋，令臣专管勾案图摽拨内系百姓税地及舍屋，参验元契，并估计时价以闻。今度量除系官舍屋更不估计，其百姓税地并舍屋共一百三十户，计直二万二千六百余缗，已牒将作监讫。」诏：「集禧等观当拆修舍屋，令京城所管认；其余系官屋，并令将作监拆修，其百姓屋价钱，令户部以拨券马钱给之。」
　　诏：「熙河兰会路安抚司近遣杨吉等出界讨贼，冒险过河，兵少而斩获多，令制置司于赏格外优赐之，其沈溺人厚加抚□。」
　　辛巳，吏部言：「二广承务郎以上，任鞕瘴处差遣，除知州系朝廷差外，余过满一年乞放罢。」从之。
　　熙河兰会路经略安抚制置使司言：「擒获西界探事宜部落子策木多莽，缘其人善斫造蕃鞍，边人颇称之，乞令押赴京制造军器所。」从之。已而军器所言策木多莽所造鞍二面实可用，诏策木多莽特免死，刺配钦州牢城。
　　壬午，诏梓州路转运副使李琮罚铜二十斤，坐前任江淮发运使，因奏计时，尝乞住煎池州绿矾，而池州实自嘉佑六年已住煎故也。
　　诏尚书省六曹诸司主事，自今更不带正官，止寄理磨勘资任。（或并丙子日。）
　　癸未，开封府言：「阵亡侍禁郝师尹妻刘氏，乞以所携养子郝惇与夫弟等均推恩。」从之。
　　熙河兰会路制置使司言：「秦凤路兵马钤辖兼第三将张之谏子三班奉职义甫，乞以父回授减三年，并己押队所获减二年恩例，并迁一官。」诏：「义甫身有军功，及父以战功回授，可特许之。」
　　诏以西头供奉官郭世及子公彦为三班借职，以世及随京西第三将鄜延路军界出，没于白盐池故也。
　　诏：「闻陕西诸路逃亡兵卒尚有未投首人数，见在乡村，虑逐处官司不急搜捕，致骚扰人户。宜令永兴军、秦凤等路提刑司，除督责当职官司速收捉外，仍依近指挥，增立赏钱，晓示诸色人搜捕，早令净尽。」
　　乙酉，御史台言：「先准诏每半年轮御史一员【二】取摘三省诸房簿，点检稽滞差失。然未有轮差及置局取吏之法。」诏三省各一员，于言事官、察官内序差，以本台吏就逐省点检。
　　太常博士王古【三】言：「窃见修定升祔仪注内，四后更不造册。臣窃以谓奉上二帝徽号，升祔四后神主，其事则殊，其为宗庙大礼一也。今升祔不发册，则大庆廷授、上公载辂、仪卫、鼓吹等亦皆缘此而罢，止于太庙有司摄事而已。如此，则加号之礼显，升祔之事隐。盖发册之礼，虽为祔庙之节文，而升祔之重，乃由发册而后显。今既行升祔，而反废其重礼，恐万方观听或有以轻重议朝廷者矣。或谓：『故事用册者，皆以改上尊谥或字有增损之故，今四后谥无所改，则不可用册。』然臣以谓郊庙用册，其事多矣，非必至于增改谥号而后可为。今自别庙而升，始正帝后同室之位，决历世之疑议，举宗庙之大礼，据经稽古，至陛下而后定，其事至重。顾使减于谥号增改，使有司止以常祝告庙，此臣所以疑而未敢决。臣愚以为朝廷苟欲姑徇礼官之议，今不用册，则乞稽参典故，凡行礼之节，务致隆极，使较然以异于常享，庶几上副陛下致严宗庙之意。」诏下太常寺详议。太常寺言：「欲比景灵宫安奉神御礼例，遣重臣行事，比亲祠太庙用竹册，宗室遥郡刺史捧册，史官读册，差亲王使相以下为三献，配享功臣七祀仍乞陪祠，宗室系正任以上并立班；其告迁神御，每位用细仗二百人。」诏升祔四后用彩殿告迁，差宗室行礼，并西棂星门外亦用仪物称事陈列，余从之。（四月二十五日、六月一日、闰六月三日、七月十二日。）
　　诏拨市易下界所纳到市易欠钱六万缗【四】与上界，仍更给度僧牒千，为钱十三万缗，以上界见阙本钱故也。
　　丙戌，诏兵部，自今文臣待制、三省郎官、正言、监察御史、提点刑狱以上，武臣横行及路分都监以上，各举应武举一人。
　　步军副都指挥使刘永年言：「汴水涨及一丈二尺，法许追正防河兵二十八指挥，自西薼务列两岸至东薼务，如涨及一丈三尺二寸，更追准备二千人。臣窃以京关防河，事体至重，乞自今遇水大涨或淫雨不已，令都巡地分如救火法，于近便增发三两指挥，不足，即指所辖军分奏差，其支赐、约束，并依防河。」从之。
　　诏知宜州钱师孟追一官，通判曹觏追两官，并勒停；推官崔尧章、司理邹长卿各罚铜二十斤，冲替；推官谢扆，司户卢叔度、张翼并冲替：坐裁减蛮人管设生事，虽去官会赦，皆特责也。
　　提举经度制置牧马司言：「奉旨于熙河、河东路拣买新置诸监骒驳马，乞差官逐路拣买。」诏提举司每路各选奏大使臣一人，具姓名以闻。熙河路就差本司承受、入内供奉官冯景，河东路就差提举按阅保甲所承受公事、入内殿头王觏，仍不送门下省。（此据御集。）
　　丁亥，陕西转运副使范纯粹言：「见修完延州城，许令用军须金银、钱粮，如不足，以朝廷所赐入便钱支用。其它城砦虽被旨修完，若不依延州已得指挥，无由办集，欲望朝廷详酌。」从之。
　　戊子，礼部言：「旧制，贡院专掌贡举，别有印章曰『礼部贡举院之印』，遇锁试则知举官总领。昨废贡院，印亦随毁，以其事归礼部。（「昨废贡院」，要见日月。）准格，遇科场即止牒礼部印用之。缘礼部所掌，贡举乃其一事，若每遇锁试牒印，即他曹事实有阙，乞别铸印曰『礼部贡举之印』。」从之。
　　都大经制熙河兰会路边防财用司言，捕获撰匿名书人李方。上批：「书辞诋欺万状，慢上侮下，无所不至。若止科以徒坐，不足惩其奸凶。令提点刑狱、经制司审实是真，犯人即处斩。」
　　广西经略司言：「宜州溪峒言，莫世忍子公效乞归明，而南丹州又言公效作过，乞以一行人送藤州给田安置。」诏广西经略司，令宜州取问莫世忍：「今公效罪恶，法所不容，如欲正典刑，令押就境上处斩；若以父子恩，且欲存留，即遣回本处，令一面送远恶处羁管【五】。」后世忍乞斩公效于宜州，诏止刺面配江西牢城，仍免决。
