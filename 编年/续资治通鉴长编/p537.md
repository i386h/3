<!-- { "loadSidebar": true } -->
　　夫爵赏名数，天下之公器，不当以后宫缙戚、庸常之材，过授宠渥，使忠臣义士无所激劝。且尧佐居职，物论纷纭，固当引分辞避，而宴然恃赖，曾无一言自陈，叨窃居位，日觊大用。及异恩既出，复托以假告，未即祗受【二四】，其意尚若不足，继有邀求。不虔君命，莫甚于此者。昔汉元帝时【二五】，冯野王以昭仪之兄，在位多举其行能。帝曰：「吾用野王，后世必谓我私后宫戚属。」本朝太宗皇帝孙妃之父，止授南班散秩，盖保全后宫戚属，不令事势僭盛，以取颠覆。伏望陛下远鉴前古美事，近守太宗皇帝圣范，追取尧佐新命，除与一郡，以息中外之议。
　　伏以陛下自临御已来，孜孜勤政，无有失德，今忽行此事，有损圣明。若滥赏必行，则朝纲威柄，由此遂紊，四方骇任人之失，三鄙萌轻国之心。臣方叨司宪，适睹除命，事干国体，不敢缄默。望圣慈开纳，速降指挥。或臣言之不行，即乞罢臣宪司，出补远郡。
　　疏入不报。戊辰朝退，举正留百官班廷诤，复率殿中侍御史张择行、唐介及谏官包拯、陈旭【二六】、□奎于上前极言，且于殿庑切责宰相。上闻之，遣中使谕旨，百官乃退。唐介传云：尧佐一日除四使，介与谏官包拯等七人力争，又请中丞王举正留百官班，卒夺尧佐二使【二七】。所称七人，盖中丞王举正，殿中张择行、唐介，谏官包拯、陈旭、□奎，余一人未详。时李兑实为知杂御史，而兑本传不载兑尝有言，当考。又张耒明道杂志云：嘉佑中，尝欲除张尧佐节度使，陈秀公作中丞，与全台上殿争之。仁宗初盛怒，迎谓之曰：「岂欲论张尧佐乎？节度使粗官，何用争？」唐质肃公作御史里行，最在觽人后，越次而前曰：「节度使，太祖、太宗皆曾为之，恐非粗官。」上竦然，而尧佐之命竟罢。按陈升之此时作左司谏【二八】，不为中丞。唐介实为殿中侍御史里行。张尧佐卒除节度使，初除又不在嘉佑间。耒所志差误，今不取。熊克九朝通略，据是时乃王举正为中丞，尧佐罢宣徽、景灵二使，而节钺如旧。杂志误也。
　　己巳，诏：「近台谏官累乞罢张尧佐三司使，及言亲连宫掖，不可用为执政之臣，若优与官爵，于礼差便，遂除宣徽使、淮康节度使。兼已指挥自今后妃之家，毋得除两府职任。今台谏官重有章疏，其言反复，及进对之际，失于喧哗。在法当黜，朝廷特示含容，其令中书取戒厉，自今台谏官相率上殿，并先申中书取旨。」时上怒未解，大臣莫取言，枢密副使梁适独进曰：「台谏官盖有言责，其言虽过，惟陛下矜察。然宠尧佐太厚，恐非所以全之。」是日，尧佐亦奏辞宣徽使、景灵宫使，乃诏学士院贴麻处分，而取戒厉卒不行。中书取戒厉，据梁适本传及王珪所作适墓志。今正史并改作戒谕，虽稍文，然恐失事实，今特存本语。
　　诏：「诸路走马承受如擘划过边上利便事件，不得理为劳绩。仍令入内内侍省选差廉谨稳当之人【二九】，兼不许指射。」会要闰十一月二十六日事。
　　十二月甲申朔，诏颁三品以上家庙之制。
　　初，宰臣宋庠言：
　　庆历元年赦书，许文武官立家庙，而有司终不能推述先典，因循顾望，使王公荐享，下同委巷；衣冠昭穆，杂用家人。缘偷袭弊，甚可嗟也。臣尝因进对，屡闻圣言，谓诸臣专殖第产，不立私庙，宁朝廷劝戒，有所未孚？将风教颓陵，终不可复？睿心至意，形于叹息。臣每求诸臣所以未即建立者，诚亦有由。盖古今异仪，封爵殊制，因疑成惮，遂格诏书。礼官既不讲求，私家何缘擅立！且未信而望诚者，上难必责；徒善而设教者，下或有违。若欲必如三代，有冢嫡世封之重，山川国邑之常，然后议之，则坠典无可复之期。
　　夫建宗祏，序昭穆，别贵贱之等，所以为孝，虽有过差，是过于为孝。殖产利，营居室，遗子孙之业，与民争利，顾不以为耻，逮夫立庙，则曰不敢，宁所谓敢于争利，而不敢于为孝也。以爵服承袭之间小违古，因放而不复，又所谓去小违古而就大违古也。诸儒之惑，不亦甚乎？
　　乃下两制，与礼官详定、审度。而翰林学士承旨王尧臣等定议：
　　官正一品平章事以上，立四庙；枢密使、知枢密院事、参知政事、枢密副使、同知枢密院事、签书院事，见任、前任同，宣徽使、尚书、节度使、东宫少保以上，皆立三庙；余官祭于寝。凡得立庙者，许嫡子孙袭爵，世降一等【三○】，死即不得作主祔庙，别祭于寝。自当立庙者，即祔其主。其子孙承代，不计庙祭、寝祭，并以世数亲疏迁祧。始得立庙者不祧，以比始封。有不祧者，通祭四庙、三庙【三一】。庙因觽子立而嫡长子在，则祭以嫡长子主之。嫡长子死，即不传其子，而传立庙者之长【三二】。凡立庙，听于京师或所居州县。其在京师者，不得于里城及南郊御路之侧。
　　既如奏，仍别议袭爵之制，其后终以有庙者之子孙或官微不可以承祭，又朝廷难尽推袭爵之恩，遂不果行。
　　戊子，遣官祈雪。
　　己丑，诏知制诰曾公亮、李绚，看详诸州军编配罪人元犯情理轻重以闻。
　　初，戎州人向吉等操兵贾贩，恃其觽，所过不输物税，州县捕逐，皆散走。成都钤辖司奏请不以南郊赦除其罪。从之。逮捕亲属系狱，至更两赦。有诣阙诉者，刑部详覆官以为特敕遇赦不原者，虽数赦犹论如法。同判刑部孙锡独奏释之，凡释百二十三人。旧制，判刑部者多持事往决于中书，锡独不往，视法何如耳。锡，真州人也。孙锡事，据王安石墓志，附见。锡先见庆历八年。
　　甲午，知制诰胡宿言：「事神保民，莫先祭祀。比年以来，水旱相仍，窃意有所未至也。望令天下具名山大川能兴云雨者，增秩之，春秋以时祷祀。」诏可。
　　戊戌，邈川首领保顺、西河等军节度使唃畼啰遣使来贡方物。
　　丙午，雪。
　　丁未，遣官谢雪。
　　赐念书童子曾天麟等四人出身。
　　戊申，契丹国母遣崇仪节度使萧燍、四方馆使榆州团练使刘从正，契丹遣昭德节度使耶律素、太常少卿李韩等，来贺正旦。
　　是岁，天下上户部，主户六百九十一万二千九百九十七，口一千五百四十九万三千五百四十一；客户三百八十三万四千九百五十七，口六百五十六万四千一百二十一。
　　注　　释
　　【一】用言者而罢尧佐则伤恩「用」原作「听」，据宋本、宋撮要本及续通鉴卷五一改。
　　【二】今以亲老「亲老」原作「老亲」，据宋本、宋撮要本、阁本乙正。
　　【三】俯从公论「公」原作「心」，据同上诸本改。
　　【四】以奏荐亲疏为等降「亲疏」，同上诸本均作「疏数」。
　　【五】称其学业优博「称」原作「观」，据同上诸本及续通鉴卷五一改。
　　【六】且藉以鹿皮「且」原作「具」，据阁本及治迹统类卷二九改。
　　【七】帝配宋会要礼二四之二四作「常配」。
　　【八】太子少傅致仕任布陪祀明堂「少」原作「太」，据宋本、宋撮要本及宋会要礼二四之二七、宋史卷二八八任布传改。
　　【九】有传赦书语百官皆迁官者「语」字原脱，据宋本、宋撮要本及宋史全文卷九上、续通鉴卷五一补。
　　【一○】王守忠以出入禁闼被宠「闼」原作「闱」，据宋本、宋撮要本、阁本及续通鉴卷五一改。
　　【一一】保畜其臣「其」原作「官」，据宋本、宋撮要本、阁本及温国文正司马公文集卷一六论麦允言给卤簿状改。
　　【一二】侄孙十九「侄」字原脱，据宋本、宋撮要本补。
　　【一三】先是其下，长编纪事本末卷三一有「祭明堂上」四字。
　　【一四】守臣得便宜从事「守臣」，宋本、宋撮要本、阁本及宋史卷二九二田况传均作「守」。
　　【一五】孝孙文收定钟律本句原作「祖孝孙改定钟律」，据宋本、宋撮要本及宋史卷一二七乐志二、宋会要乐四之二二、宋大诏令集卷一四九议乐诏改。
　　【一六】学士罕专同上宋史、宋会要及宋大诏令集均作「学者罕传」。
　　【一七】按古合今调谱中和宋本、宋撮要本均无「合」字；「谱」，同上宋史、宋会要及宋大诏令集均作「谐」。
　　【一八】其父居业从事方州「方州」，续通鉴卷五一作「坊州」；宋史卷二九二张观传此句作「其父方为州从事」。
　　【一九】毋得除二府职位「位」原作「任」，据宋本、宋撮要本及宋史全文卷九上、宋史卷一二仁宗纪改。
　　【二○】又一年乃除节度使「一年」原作「二年」，据宋本、宋撮要本、阁本改；宋包孝肃公奏议卷六再弹张尧佐作「踰年」。
　　【二一】真清朝之秽污「真」原作「其」，据宋本、宋撮要本、阁本及长编纪事本末卷三四贵妃张氏宠幸改。
　　【二二】氛雾继起此句原脱，据宋本、宋撮要本及同上长编纪事本末、宋史全文卷九上补。
　　【二三】窃以尧佐素乏材能「窃」原作「均」，据同上两本及同上书改。
　　【二四】未即祗受「即」字原无，据同上长编纪事本末补。
　　【二五】昔汉元帝时「时」字原无，据同上书补。
　　【二六】陈旭二字原脱，据宋本、宋撮要本及同上长编纪事本末、宋史全文卷九上补。
　　【二七】卒夺尧佐二使「二」原作「三」，据宋本、宋撮要本及宋史卷三一六唐介传、续通鉴卷五一改。
　　【二八】按陈升之此时作左司谏「按」字原脱，据宋本、宋撮要本及长编纪事本末卷三四贵妃张氏宠幸补。
　　【二九】仍令入内内侍省选差廉谨稳当之人「内」下原不重「内」字，据宋史卷一六六职官志及宋会要职官四一之一二二补。
　　【三○】许嫡子孙袭爵世降一等编年纲目同。宋史卷一○九礼志一二、宋会要礼一二之一、通考卷一○四宗庙一四此句作「许嫡子袭爵以主祭其袭爵世降一等」。
　　【三一】通祭四庙三庙「三」，宋本、宋撮要本及同上宋史、宋会要、通考均作「五」。
　　【三二】而传立庙者之长「长」原作「子」，据同上宋会要、通考及王明清挥麈录卷三改。
续资治通鉴长编
卷一百七十
卷一百七十
　　起讫时间 起仁宗皇佑三年正月尽是年七月
　　卷　　名 续资治通鉴长编卷一百七十
　　帝　　号 宋仁宗
　　年　　号 皇佑三年（辛卯，1051）
　　全　　文
　　春正月乙丑，幸魏国大长公主第问疾。
　　庚午，诏翰林医官院，日轮近上医官一员，总领诸科医官，以备应奉。
　　乙亥，诏两浙水灾州军四等以下户税特与倚阁。
　　降大理寺丞谭异、王鉴为幕职官远小监当。
