<!-- { "loadSidebar": true } -->
　　冯拯、王曾等受诏同详定博易新法，皆以谨重敦信为言，而上封者犹竞陈改法之獘，内臣蓝继宗等亦屡陈其不便，上以问辅臣，丁谓对：「臣夙知利害，愿得与之辨。」寻召继宗等询其始末，悉不能对，谓亟以闻。
　　八月戊寅朔，诏曰：「榷茗之规，着令已久，固计入之素定，非异端之可攻。载详言事之人，时进单辞之说，初陈封奏，必烦述于事端，洎究指归，多未详于本末。自今髃臣如有茶法便宜，当显拜封章，尽述条目，下有司详议施行。况金谷细务，非军国事机，自合归于职司，岂朕所宜亲决。今后有所陈述，无得更乞留中。」
　　开封民崔白，家京城，素无赖，凌胁髃小，取财以致富。先有满子路者，强很任侠，名闻都下，赵谏以豪横伏法。白尝谓人曰：「满子路，吾之流辈也。赵谏，吾门人耳。余不足算也。」白与梁文尉邻居，欲强买其舍，文尉未之许，屡加诟辱。会文尉死，妻张与二子皆幼。白日遣人多掷瓦石以骇之，张不得已徙去，即以其舍求质钱百三十万，白因以九十万市之。张诉于府，白遂增钱三十万，因潜减赁课，以己仆为证，诣府讼张，且厚赂胥吏。白素与殿中丞、权大理少卿阎允恭善，遂祈允恭达其事于开封府判官、国子博士韩允，允坐张妄增屋课，杖之。白因大言，自衒于□市。皇城司兼知以闻，诏捕白付御史台，鞫问得实。己卯，允除名，授岳州文学；允恭除名，授复州文学；白决杖，配崖州牢城；白子端决杖，配江州本城，仍下诏戒谕都人。
　　壬午，命入内副都知张景宗同句当长公主宅及郡县主诸院公事。初命供备副使麦守恩句当，至是，守恩请以入内都知同聭其事，故复命景宗焉。
　　癸未，以河中府、陕同虢州岁歉民流，命侍御史李行简乘传安抚，仍与转运使议发仓廪出粜及振贷之。行简，冯翊人，尝官于蜀，陵州富民陈子美父死，继母诈为父书逐出之，累诉不得直，转运使檄行简劾正其事。及代还，子美遗以黄金五百两，行简怒不纳，感泣而去。其为监察御史王嗣宗所荐也，王旦数称其才，上亦雅知之，再迁侍御史。（行简为御史，乃祥符二年十二月，今附此。）
　　诏京东西、河北、陕西承前例差车牛及和雇般辇悉罢之，以牛疫故也。
　　陈州言知州、枢密直学士、礼部尚书张咏卒。赠左仆射，谥忠定。上尝称咏才任将帅，以疾不尽其用【三】。咏临终奏疏言：「不当造宫观，竭天下之财，伤生民之命。此皆贼臣丁谓诳惑陛下，乞斩谓头置国门以谢天下，然后斩咏头置丁氏之门以谢谓。」上亦不以为忤云。咏素以介洁著称，晚年在陈州，颇营市产业【四】，或侵刻细民，时论惜之。（斩丁谓事据记闻，所云临终奏疏则欧靖圣宋掇遗及国老闲谈所载也。）
　　甲申，知密州孙奭上言：「本州岛屡有强盗结案遇赦或赦后捕获，准诏配本城者鎫配牢城。臣愚窃谓朝廷盖以本城、牢城分为轻重，今若一概取断，虑失诏意，请下法官参议。」诏自今诸州军准诏刺配本城者，止配本城有军额指挥，不得例配牢城。
　　丙戌，以习进士戴国祥试将作监主簿【五】。时，知升州马亮言：「往岁有同年及第戴永赴官岭表，谓臣曰：『苟不生还，以遗孤为托。』未几，永卒，访得其子才数岁，收育于家，既长，则妻以幼女，愿赐释褐，振其坠绪。」上嘉亮之信义，故有是命。
　　秦州言隆中族蕃部来劫，般擦默星族首领郢成斯纳等与战，胜之。赐锦袍、银带、茶彩有差。（据会要，事当在丙辰，今追附，当考之。）
　　己丑，上谓宰臣曰：「近省髃臣准诏直言，皆止寻常事务。」王旦曰：「其中多以兴建宫阙为言。」向敏中曰：「外人不知修崇真馆，虽暂役兵卒，实无妨民事。」上曰：「亦有挟情属意，词近捭阖者，殊不知矫伪易辨。」旦曰：「至于刘骥者，援据今古，若素留心着撰。及观其历任，始则违法取息钱，以告敕质之；寻又枉法受赇，削藉配隶。今始得为文学，而抗章高论，自谓人莫我若。」上曰：「古人云察言观行，正谓此也。」
　　庚寅，知汝州、秘书监杨亿言：「部内秋稼甚盛，粟一本至四十穗，麻一本至九百角。」上览其章，谓辅臣曰：「亿之词笔冠映当世，后学皆慕之。」王旦曰：「如刘筠、宋绶、晏殊辈相继属文，有贞元、元和风格者，自亿始也。」
　　辛卯，增置忻州驻泊都监一员，从河东安抚司之请也。
　　甲午，知永兴军李迪言：「长安故都，举人及衣冠子弟甚觽，多恃荫无赖，恣为凶很。自今所犯情重者，望许部送赴阙。」诏可。有郑文坦者，府之豪族，其家坐徒者已三四人。文坦贷贫民息钱，使倍偿之。至是，数踰三四而匿其要契，索取不已。迪遂械送阙下，决杖黥面，配郴州牢城，遇赦不还。
　　乙未，以三司使、工部侍郎林特为户部侍郎、同玉清昭应宫副使，太常少卿马元方为右谏议大夫、权三司使事。
　　特精敏善吏职，据案终日不倦。上以特久任三司，高年勤瘁，特置此职，班在翰林学士之上【六】，优其月给以宠之。寻又命特为修景灵宫使兼管句景灵宫、会灵观事。上数访以朝廷大事，特因有所中伤，人以此惮焉。
　　曹玮言：「蕃戎之情，不可专行恩惠。宜先加掩杀，使知畏惧，然后招抚，则悠久之利也。迩者秦州蕃部，本因张佶力取其地，使无粒食，以致侵扰。今或量给旷土，俾之耕作，实绥怀之策也。」诏从其请，仍戒玮不必掩杀。
　　戊戌，内殿崇班周文质为内殿承制，依前内侍省押班，充泾原路驻泊都监、兼缘边巡检，代王怀信，徙怀信为秦州驻泊都监。
　　初，张佶至秦州，拓地，立四门寨，据大洛门，而不以恩信待蕃部，由是戎人蓄忿，屡来抄夺。上以问辅臣，王旦曰：「佶轻信而易争，恐生边隙。如闻王怀信所至，□猛适中，请改任之。」向敏中曰：「顷年温仲舒逐蕃部过河，人以为便。」上曰：「朕亦曾询访，盖顷岁益屯兵七千，始得无患，边防幸且宁静，人民安堵，何必生事。」遂有是命，寻又徙佶为邠宁环庆驻泊钤辖。（张佶为邠宁环庆钤辖在九月戊午，今并书。）
　　故供备库使杨居中孙宗礼伐登闻鼓上言：「祖居中前知鼎州，以发兵讨蛮故，侵用公使钱二十万，有司责令偿官。」诏除之，补宗礼为三班借职。
　　三司借内藏库钱四十万贯。
　　令京兆河中府、陕同华虢等州贷民麦种。
　　辛丑，禁军中角抵戏。
　　右班殿直韦继升护河堤凡十五年，上嘉其勤，擢合门祗候。
　　幸端王元俨新宫，赐衣带鞍马，还，幸相王元偓宫。
　　时车驾将出，而南阳康孝王惟吉子裁十岁，暴卒，上谓宰相曰：「元俨既已宿设，难辍此行，当令不作乐，不与从官会酒，如钧容音乐亦可止不？」王旦曰：「钧容，仪卫也，不可止。况中下之殇，礼当旁绝。陛下情所不忍，则罢从官会饮，不以乐侑食，诚为至当。」
　　丙午，曹玮言唃畼啰所部刘王奴遣帐下青诐吉来告【七】，近遣西凉畼铎督部兵十万，掩杀北界部落胜捷，续入献首级数。（此据会要乃二十九日事，今追附，当考。）
　　诏审官院以近地二年半已上、远地二年已上权与差替，不为永例。上以京朝官俟阙既久，奉朝者颇多，故有是诏。（此据会要，不得其日。）
　　九月己酉，注辇国王罗茶罗乍遣使娑里三文【八】等来贡真珠衫、帽各一，及真珠、象牙、香药等。先是，有舶商抵其国，告以天子东封、西祀。其王曰：「十年来海无风涛，古老传云如此则中国有圣人，故遣使入朝。」其使者又以盘捧真珠、碧玻癁升殿，布于御座前，降殿再拜。译者道其言曰：「愿以表远人慕化之意。」
　　注辇国东距海五里【九】，西至天竺千五百里，南至罗兰二千五百里，北至顿田三千里，前古不通中国，其使者舟行涉千一百五十日乃达广州，约其道路盖四十一万一千四百里。其国有七城，统三十一部落。其王相传，今三世。上待其使者，例同龟兹国。明年，使还，降诏罗茶罗乍，赐物甚厚。娑里三文至襄邑县，以疾卒，因葬其地。上闵之，遣官驰往祭奠。
　　庚戌，以工部郎中、知邓州陈尧咨守本官知制诰。先是，尧咨兄枢密使尧叟因奏事，言尧咨会赦，当复龙图阁直学士。上曰：「学士清近之职，非会赦可复。」尧咨请用苏易简例，易简前自知制诰落职，未几，复为知制诰【一○】。上不许，因曰：「尧咨亦尝为知制诰，且授此职可也。」
　　尧咨性刚戾，数被挫辱，忽忽无聊。上闻之，复以问尧叟，尧叟曰：「尧咨初不知上恩所以保佑者，自谓遭谗至此。望取原犯事尤重者切责之，使知悔惧。」遂诏尧咨曰：「卿知永兴日，所为乖当，非独用刑惨酷也。如擅置武库，建视草堂，开三门，筑甬道【一一】，出入列禁兵自卫，此岂人臣所宜！觽论甚喧，不但乐黄目奏也。朕念卿母氏耆年，尧叟朝夕近侍，未欲穷究，姑示薄责，旋加甄睳。成命既出，髃言愈讙。卿曾不内省，但曰为人所倾。自今宜体国恩，改过迁善，不然，当以前后事状，尽付有司。」尧咨乃惶恐称谢。
　　御史中丞冯拯上言：「皇城副使焦守节缘坐免官，虽逢赦宥，未蒙任用。望特降恩旨甄睳。」上曰：「拯执宪大臣，宜谨所举。守节常人，何须此奏也。」（此事不得其月日，今附见。）
　　甲寅，以引进使、高州刺史、泾原路驻泊都钤辖、知渭州曹玮领英州团练使、知秦州兼缘边都巡检使、泾原仪渭州镇戎军缘边安抚使，别铸安抚使印给之。
　　时宗哥唃畼啰立文法，聚觽数十万【一二】，遣人入奏，愿讨平夏以自效。上以为戎人多诈，虑缓急寇边，侵扰熟户，先命周文质监泾原军，又徙玮是州，兼两路事以备之。赐玮公用钱岁三百万，仍诏自今不兼安抚使者给其半。
　　上谓宰相曰：「顷曹玮入朝，言立遵峻酷专恣，已失部族心，恐必不久。唃畼啰，赞普之后，觽渐归之，咸以立遵持权自任，不平其事。」王旦曰：「大抵好杀则敛怨，弄权则败亡，虽在蕃夷，亦不可不戒。昨秦州言立遵自作威福，屡恃朝廷恩宠【一三】，凌轹边部，此亦近理。始者，寇准闻立遵之言，以为必破德明，故其赐予太过。」上曰：「王嗣宗亦言外国相残，中国之利也。朕思之，何必幸其相伐。但令曹玮安抚近边，以重兵镇秦州，常设警备，毋得轻发，此最为上策也。」（经武圣略以此事系之五年，误矣。曹玮入朝，乃今七月事，今因命玮知秦州并书之。） 
