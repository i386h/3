<!-- { "loadSidebar": true } -->
　　左谏议大夫韩丕起寒素，以冲澹自处，不奔竞于名宦，上甚嘉重之，己丑，命丕守本官、知制诰，为翰林学士。
　　十一月丙申，诏自今内殿起居日，复令常参官两人次对，合门受其章。（实录云：汉干佑三年，给事中陶榖奏乞停五日转对，皇朝因之，遂无转对之事。至是，上励精求理，务广言路，始复旧制。按太祖新、旧录及本纪，建隆三年二月甲午，诏自今每遇内殿起居，百官以次转对。然则转对旧制，在太祖时已复，不知钱若水何所据乃云遂无也。新录亦若水所修，那得如此差谬。意者太祖虽复旧制，行之未久仍废，至是乃复举行，若水考之不详故耳。建隆三年八月丙戌朔，御崇元殿，文武百官入阁，工部尚书窦仪待制，太常卿边光范次对，礼毕赐廊食。明年夏四月壬午朔，工部侍郎艾颖待制，给事中马士元次对。八月庚辰朔，给事中刘载待制，谏议大夫崔颂次对。其后遂不复书。干德四年夏四月丙申朔，又书御殿入阁赐食如常仪，但不见次对官姓名，疑次对自此却停，至淳化二年始复，故令若水误记也。直云遂无转对之事，亦诬矣。）
　　庚戌，左谏议大夫、史馆修撰杨徽之次对，上言：「方今文士虽多，通经者甚少，愿精选五经博士，增其员，各专业以教胄子，此风化之本。」上顾谓宰相曰：「徽之操履无玷，真儒雅之士，出理州郡，非其所长，置之馆殿，正得其宜矣。」
　　刑部郎中、知制诰范杲数致书宰相，求入翰林为学士，又尝出制诰一编示李昉，曰：「先公谓杲才任学士，故以此付杲，不敢失坠。」昉每开释之。于是献玉堂记，请备其职，上恶其躁竞，终不使居内署，改右谏议大夫，出知濠州。
　　以考功员外郎、知制诰毕士安为翰林学士。初，执政欲用右谏议大夫张洎，因对，言洎文学久次，不在士安下。上曰：「极知洎文学资任不下士安，第德行不及耳。」执政乃退。
　　上以入合旧图承五代草创，礼容不备，于是命史馆修撰杨徽之等讨论故事，别为新图。十二月丙寅朔，遂行其礼于文德殿。（实录又云：唐恭宗始于紫宸殿展入合之礼，而五代以来，诸事草创，礼容多阙。国朝久废其礼，至是始复旧制。谨按太祖即位之年八月朔，御崇元殿，文武入合，仗卫如仪，既罢，赐百官廊食。至干德四年四月朔，犹讲其礼，非久废也。太宗太平兴国二年，诏以八月一日入合，会雨而止。淳化二年十二月一日乃复行之。若水倘指太宗朝，则可耳。）
　　右谏议大夫张洎既与徽之等，同撰定新仪，又独奏疏曰：
　　窃以今之干元殿，即唐之含元殿也，在周为外朝，在唐为大朝，冬至、元日，立全仗，朝万国，在此殿也。今之文德殿，即唐之宣政殿也，在周为中朝，在汉为前殿，在唐为正衙，凡朔望起居及册拜妃后、皇子、王公、大臣，对四夷君长，试制策举人，在此殿也。今之崇德殿，即唐之紫宸殿也，在周为内朝，在汉为宣室，在唐为上合，即只日常朝之殿也。东晋太极殿有东西合，唐置紫宸上合，法此制也。且人君恭已南面，向明而理【四二】，紫微黄屋，至尊至重，故巡幸则有大驾法从之盛，御殿则有暴陈羽卫之严，故虽只日常朝，亦须立仗。前代谓之入合仪者，盖只日御紫宸上合之时，先于宣政殿前立黄麾金吾仗，俟勘契毕，唤仗即自东、西合门入，故谓之入合。今朝廷且以文德正衙权宜为上合，甚非宪度。况国家丕承正统，宇内洽平，凡百宪章，悉从损益，惟视朝之礼，尚属因循。窃见长春殿正与文德殿南北相对，伏请改创此殿以为上合，作只日立仗视朝之所，其崇德殿、崇政殿，即唐之延英殿是也，为双日常时听政之所【四三】，庶乎临御之式，允睰前经。今舆论乃以入合仪注为朝廷非常之礼，甚无谓也。
　　臣又案旧史，中书、门下、御史台为三司，谓侍从供奉之官。今起居日，侍从官先入殿庭，东西立定，俟正班入，一时起居，其侍从官东西列拜，甚失北面朝谒之仪。请准旧仪，侍从官先入，起居毕，分行侍立于丹墀之下，谓之蛾眉班。然后宰相率正班入起居，雅合于礼。
　　臣又闻，古之王者躬勤庶务，其临朝之疏数，视政事之□简。唐初五日一朝，景云初始修贞观故事。自天宝兵兴之后，四方多故，肃宗而下，咸只日临朝，双日不坐。其只日或遇大寒、盛暑、阴霪、泥泞，亦放百官起居。双日宰相当奏事，实时特开延英召对，或蛮夷入贡，勋臣归朝，亦特开紫宸引见。陛下自临大宝，十有五年，未尝一日不鸡鸣而起，听天下之政。虽刚健不息，固天德之常，然而游焉息焉，亦圣人之谟训。倘君父焦劳于上，臣子缄默于下，不能引大体以争，则忠亮之心有所不至矣。臣欲望陛下依前代旧规，只日视朝，双日不坐。其只日遇大寒、盛暑、阴霪、泥泞，亦放百官起居。其双日于崇德、崇政两殿召对宰臣常参官以下，及非时蛮夷入贡、勋臣归朝，亦特开上合引见，并请准前代故事处分。」奏入，不报。
　　辛卯，翰林学士承旨苏易简于本院会学士韩丕、毕士安，秘书监李至【四四】，史馆修撰杨徽之、梁周翰，知制诰柴成务、吕佐之【四五】、钱若水、王旦，直秘阁潘谨修，翰林侍书王着、侍读吕文仲等，观御飞白书「玉堂之署」四字并三体书诗石。上闻之，赐上尊酒，太官设盛馔，至等各赋诗以记其事【四六】。宰相李昉、张齐贤，参知政事贾黄中、李沆亦赋诗以贻易简，易简悉以奏御。上谓宰相曰：「苏易简以卿等诗什来上，斯足以见儒墨之盛，学士之贵也。可别录一本进入，以其本赐易简。」
　　先是，左司谏、直史馆谢泌奉诏发解国子学举人，黜落既多，髃聚喧诟，怀甓以伺其出。泌知之，潜由他径入史馆，数宿不敢归，请对自陈。上问：「何官驺导严肃，都人畏避？」有以台杂对者。癸亥，命泌为虞部员外郎、兼侍御史知杂事。国子学发解举人，别敕差官主之，盖自泌始也。
　　是岁，女真首领野里鸡等上言，契丹怒其朝贡中国，去海岸四百里立三栅，栅置兵三千【四七】，绝其朝贡之路。于是航海入朝，求发兵与三十首领共平三栅。若得师期，即先赴本国【四八】，愿聚兵以俟。上但降诏抚谕，而不为出师。其后遂归契丹。
　　时定安国王子大元因女真使上表，后亦不复至。上又以渤海不通朝贡，诏女真发兵攻之，凡斩一级，赐绢五疋为赏。
　　注　　释
　　【一】设使积粟流衍「衍」原作「行」，据宋本、宋撮要本及宋史卷二七六张观传改。
　　【二】上深然其言「然」原作「鹇」，据同上书改。
　　【三】体貌大臣「体」原作「礼」，据同上书及编年纲目卷四改。
　　【四】释循常之务「循」原作「寻」，据同上书改。
　　【五】深诏近臣「臣」，阁本及上引宋史同。宋本、宋撮要本及编年纲目卷四均作「位」。
　　【六】以郑文宝为陕西转运使「转运使」，阁本及东都事略卷一一五本传、编年纲目卷四同。宋本、宋撮要本及宋史卷二七七本传则作「转运副使」。
　　【七】其应若影响「影」字原脱，据宋本、宋撮要本及宋史卷二八一寇准传补。
　　【八】是月原作「是日」，据各本改。
　　【九】掌枢务「枢」原作「机」，据宋本、宋撮要本及编年录卷二改。
　　【一○】今天下至广「今」字原脱，据宋本、宋撮要本、阁本及宋史卷三○六谢泌传补。
　　【一一】则髃官请见「官」原作「臣」，据宋本、宋撮要本、阁本及编年录卷二改。
　　【一二】总揽豪杰「揽」原作「览」，据宋本、宋撮要本及宋史卷三○六谢泌传改。
　　【一三】并钱三十万「三十万」原作「三千万」，据同上书改。
　　【一四】上复面加赏激「面」字原脱，据宋本、宋撮要本、阁本及治迹统类卷三太宗圣政补。
　　【一五】坏连堤「坏」原作「壤」，据宋本、宋撮要本、阁本改。
　　【一六】殿前都指挥使戴兴叩头恳请驾回「使」字原脱，据宋本、宋撮要本补。
　　【一七】张郁原作「张都」，据同上书及宋会要仪制二之六、四之三、九之八改。下同。
　　【一八】次日并赴正衙「赴」原作「起」，据各本改。
　　【一九】亦须具状报台「须」原作「领」，据宋本、宋撮要本及宋会要仪制四之四改。
　　【二○】亦亲听断「亲」原作视，据宋本、宋撮要本及宋会要仪制九之八改。
　　【二一】贵就便坐「贵」原作「后」，据各本及上引宋会要改。
　　【二二】望自今假日除内职及将校「及」原作「级」，据上引宋会要改。
　　【二三】名曰保吉「保吉」上原衍「赵」字，据宋本、宋撮要本及续通鉴卷一五删。
　　【二四】赵保忠又荐其亲弟继冲「赵保忠」原作「保吉」，据同上书改补。
　　【二五】王禹偁草继迁制词「制」原作「诏」，据宋本、宋撮要本改。
　　【二六】先由审刑院印讫各本同。按长编纪事本末卷一四、编年纲目卷四、宋史卷二八七李昌龄传均作「先申审刑院印讫」，疑是。
　　【二七】雅与恕亲善「雅」字原脱，据宋本、宋撮要本补。
　　【二八】盖诸子冲幼「诸」原作「储」，据宋本、宋撮要本、阁本及编年纲目卷四改。
　　【二九】朕亦自拣选「自」原作「是」，据宋本、宋撮要本及上引编年纲目改。
　　【三○】伏合上书「合」原作「阙」，据同上书改。
　　【三一】及骤被任遇「及」字原脱，据宋本、宋撮要本补。
　　【三二】上尝召见黄中母王氏「上」字原脱，据同上书及阁本补。
　　【三三】郎吏应星辰之位「郎吏」原作「郎史」，据阁本及编年纲目卷四、宋史全文卷四上改。
　　【三四】夫三司使额「使」原作「吏」，据宋本、宋撮要本及编年纲目卷四、治迹统类卷二九、宋史全文卷四上改。
　　【三五】理欠等司「司」原作「同」，据宋史卷二六六王化基传改。
　　【三六】望令诸路转运使副「使副」原作「副使」，据宋本、宋撮要本、阁本及同上书改。下同。
　　【三七】并皆分掌盐酒商税仓场库务「酒」原作「铁」，据宋本、宋撮要本改。
　　【三八】臣昨十年前「昨」原作「于」，据各本改。
　　【三九】见朝廷添置监临事务朝官及使臣等「及」字原倒在「朝官」上，据宋本、宋撮要本及编年纲目卷四改。
　　【四○】右正言王世则洪湛共伏合请立皇太子「合」原作「阙」，据宋本、宋撮要本及续通鉴卷一六改。
　　【四一】延泽廷谓之子也「廷谓」原作「廷伟」，据各本改。按宋史卷二七一郭廷谓传，延泽为廷谓兄廷谕之子，疑原刊「子」上当有一「从」字。
