<!-- { "loadSidebar": true } -->
　　诏差文臣升朝官二员，专切管勾步军差使剩员，仍以管勾步军司差使剩员所为名隶兵部，以步军事冗，故复析为一司。
　　庚辰，诏今后三省、枢密院进拟差遣在京文臣开封府推判官，武臣横行使、副，在外文臣诸路监司、藩郡知州，武臣知州、军已上，临时取旨召对。（三年三月末可考。）
　　刑部言，今后在京官司被受朝旨，乞并依元丰四年以前指挥关报御史台。从之。（邹浩云云附。）
　　礼宾使、知保安军李沂为秦凤路钤辖【二】。
　　辛巳，西南程蕃遣人入贡。
　　礼部言，南郊前朝飨景灵宫太庙，乞俟终献行礼毕，皇帝再升，饮福，降还位。从之。
　　工部侍郎郭知章言，都水使者与内外监丞轮举使臣如有罪犯，乞除轮举官依旧法外【三】，其同奏官于元举下更减一等科罪【四】。从之。（新削。）
　　中书舍人赵挺之言：「朱服除知澶州，服向因臣僚言其不孝，持母丧湖州，不与诸弟同处【五】，惟节朔一到几筵，因削夺近职。今来牵复节镇【六】，理实未安。」诏以服知宣州。（绍圣四年闰三月十九日知莱州。）
　　壬午，诏朝散郎致仕何宗范许再任，其致仕恩泽追还，以监司荐其可任事也。
　　熙河兰会路经略司言，蕃官包顺引到邈川大首领温溪心男巴温子巴讷支归汉，诏巴讷支为内殿崇班。
　　泾原路经略司上归明部落子岁丁功状，诏岁丁为三班借职。
　　都水监丞曾孝广、勾当内东门司刘友益奏：「准差补治永裕陵沟井，乞以提举崇领补治永裕陵沟井为名等事【七】。」御批：「检覆工料巡察兵夫等各差使臣二员，部役使臣每寨止差一员，理断检夫官各差破兵士十人，大使臣五人，小使臣三人，官吏等每日犒设一次，如有补治利害，令刘友益赴阙奏陈。余依奏。」
　　先是，臣僚上言永裕陵居山半脊，遇有水下流，趋陵而过，旁有沟井满溢，闲浸灵台，非便。上深轸念，故命官补治焉。（御集八月七日、三月四日、五月二十八日。）
　　左光禄大夫致仕安日华卒。日华，焘父也。
　　癸未，诏今后承旨司得圣旨应合覆奏者，并令本司申枢密院覆奏【八】。
　　诏江、湖、淮、浙六路各造神臂弓三千余、箭三十万。（布录癸未。）
　　甲申，太仆卿赵令铄为鸿胪卿，鸿胪少卿赵垱为太仆少卿。大理方推究牧租钱事，故移令铄。（七月二十四日可考，十月十九日令铄知光州，十二月三日垱又以少鸿胪为少太仆。）
　　给事中范镗言：「朱服差知宣州，按服本缘不孝得罪，可南面长人乎？若实贤行，体量者妄加此名，即朝廷当与辨正，乞明诏大臣审议服得罪名实而去取之。」诏罢新命，令吕公雅、朱彦同根究以闻。公雅、彦皆有妨嫌，改命游嗣立、程遵彦。（十七日改命。）
　　曾布言：「阎令乞空天都一带为牧地事，且言券马不便。」上问：「如何？」布曰：「令亦晓事，然此二者皆非是。今欲闭茶却马，令边外知中国无所资于彼，然茶场岁课二百万，可遽闭乎？天都一带，正欲召民兵马戍守，可但养马乎？券马与纲马价等，而券马病者不售，死者不算草料。昨比较一年，纲马已到寺而死者一分二厘，券马不及厘，而纲马在路死并已支而死者皆不在此分数，其利害不待议论而可知也。」上深然之。
　　丙戌，上问曾布曰：「曾旼、谢文瓘何如？」议除左右史故也。布曰：「旼颇知学术，亦晓事，但觽论以为险诐。文瓘议论趋向颇正，兼气亦稍刚，臣闻外议颇欲其在言路。但以身在政府，不敢启，今已在都司，若便擢在左右，尤为不次。」上云：「先帝多不次擢人。」布曰：「如臣与章惇、蔡卞不徒皆是。然不独先朝，陛下擢沈铢、叶涛亦可谓不次。」上甚悦，且曰：「旼且除，异时不必作中书舍人，却迁作卿监之类亦可。」布曰：「置之此地，终难退抑。」上笑曰：「极惺惺晓事。」又问：「章惇何以喜文瓘？」布曰：「乃得之觽论。」又问周穜、邓洵武，布曰：「臣论之多矣。」穜专附惇，洵武专附卞，故卞不喜穜，惇不喜洵武，各有所偏，非公论也。穜固不正，然洵武正似其父绾，天资柔弱，然有所朋附，则击搏害物，无所不敢为。」上笑曰：「绾曾击章惇云何？」布曰：「人言惇与惠卿为刎颈之交，半夜之客，又目之为城狐社鼠。惠卿既逐，而惇未去，绾又击之，云：『如粪除一堂之上而留其半。』遂出知湖州。」上再问粪除之语，大笑。又曰：「惇不喜洵武，卞亦不喜旼。」布曰：「旼乃惠卿门下士，卞固不喜。卞尝为臣言，惇不以北郊为然，乃出于旼之议论【九】。」上曰：「惇欲以十月为北郊，五月受宝赐宴，皆不妨，岂不可于五鼓行礼？」布曰：「臣尝言坤成节最是炎热之时，君臣宴坐，冠带终日，岂不甚于夏至黎明奉祠也。」上曰：「惇至今疑。」布曰：「卞又言，旼初来时，卞未作执政，因问旼议北郊事，旼不隐，遂求得旼文字一卷，卞至今收着，待须共旼理会。」上曰：「如此即不得。」又问：「□伯举如何？」布曰：「臣已尝言更在穜、洵武之下，无足议。」上默然。（九月二日布又论洵武、伯举。）
　　布因言：「近日差除多出圣意，外议无不惬服。德音昨欲用郭知章，久未闻除改。」上曰：「无易也。」翌日，遂以权工部侍郎郭知章试中书舍人。（五月末曾布云云。）
　　尚书省言【一○】：「元丰六年条制，在京官司应行遣文字有稽迟差失，遇恩合原者，其止该上簿之人，并两件当一件，即是随其轻重事理为件数。元佑罢去，今欲复行。」从之。（旧录丙戌。）
　　鄜延奏，苗履出塞讨荡。（惠卿家传：七月复遣履护七将九千骑出殄羌，以八月七日会于柳青平，八日至青岭北，贼酋威明特克济沙帅觽迎敌，与战，破之，斩首五百级，获牛马万计，纵兵践稼，十日自威羌还塞。威羌当考。）
　　丁亥，朝请郎、权礼部尚书、权侍读蹇序辰权改名授之为贺北朝生辰使，皇城使、泰州团练使季嗣徽副之。朝散郎、度支郎中王绍为正旦使，西京左藏库副使曹蒙副之。（明年六月八日罚金。）
　　诏在京侍从官、职事官中书舍人已上各举二人，六曹权侍郎已上各举一人，并举所知堪充是何任使闻奏【一一】。从御史中丞安惇请也。
　　户部言：「户绝财产尽均给在室及归宗女。千贯已上者，内以一分给出嫁诸女。止有归宗诸女者，三分中给二分外，余一分中以一半给出嫁诸女，不满二百贯给一百贯，不满一百贯全给。止有出嫁诸女者，不满三百贯给一百贯，不满一百贯亦全给，三百贯已上三分中给一分。已上给出嫁诸女并至二千贯止【一二】，若及二万贯以上，临时具数奏裁增给。」从之。（新削。）
　　朝请郎、集贤殿修撰、权知应天府杜纮卒。（旧传云，司马光议「天下奏请情理可悯、刑名疑虑多不实，辄贷死，请勿贷」，自纮发之。时死者甚觽。当考。）
　　戊子，诏今后官司误支官物与蕃官、蕃兵及弓箭手，并依军人法。（新削。）
　　是日，曾布再对，呈宋深乞开塘泊种榆柳等，又乞修河北城壁【一三】。布曰：「塘泊自大河东流，有四千余顷可耕之地，见相度召人耕种。城壁累有人言，但以虏境有疑，未敢兴作。」上曰：「莫令州郡渐次修葺亦不妨。」布曰：「俟与三省议。」上曰：「只密院指挥可也。」布曰：「臣独当枢府日久，无同列可与议事，凡事稍可干涉三省，未尝不与之同议。此事密院固可专行，若圣意以为无疑，臣即当草定。」遂诏河北诸路安抚司密切指挥逐州军知州、通判【一四】，因此霖雨之后，逐料检计城壁，渐次修整，其防守器具什物等，亦以次整葺，不得张皇。得行遣如不遵禀，重行黜责。遇替移递相交割，如诏旨施行。
　　己丑，工部言：右班殿直王岑，自陈父中散大夫令图【一五】，向在北京横堤调发兵夫，冒风感疾身亡，乞推儿男恩泽。诏特与子孙一名太庙斋郎。（新削。）
　　翰林学士承旨蔡京言：应执政官见学士之礼，乞下有司立法。」时章惇以道服见京，故有是请。不报。（新无。布录五月戊辰论惇以语言礼貌失人心。蔡绦丛谈云：章丞相惇性豪迈，颇傲物，在相位数以道服接宾客，自八座而下多不平之。然独见鲁公则不然，鲁公时在翰院为承旨，亦自负章之不能以气陵公也。一日，诣丞相府，故事，宰执出政事堂归第，有宾吏白侍从官在客次，而大臣者既舍辔即不还家，径从厅事所而下以延客。及是，章丞相反，不揖客，行入舍，公则亟索去。于是丞相怍惭，恧然而语公曰：「是必以衣服故得罪矣。然愿少留。」公曰：「某待罪禁林，实天子私人，非公僚佐，即人微，顾不恤国礼乎？」遂起欲行，章以手按公使留。会荐汤而从者少去，故得拂袖。因卧家，具章白其事，且以辱朝廷待罪焉。哲庙览公奏，深多公之得体，亟诏释之。因有旨宰臣章惇赎铜七斤，仍命立法以戒后来。自是鲁公终章丞相之在相位而不以私见。噫！前朝侍从臣卓尔风采乃如此【一六】，恨后来罕见之。按绦所云章惇罚铜事，与旧录不同，疑是饰说，姑附注此。）
　　户部言：「河北措置籴便司封桩籴本钱物，除朝廷外，不许他司取索。其诸州亦不得辄报，如准朝旨，申本司施行。」从之。（新削。）
　　大理寺言：「诸州公使什物器用陈设，并州县安设所须之物，并不得于人户处借贷，及管认装束妓乐之类。违者，徒二年；长吏知而听行，与同罪；不觉察，杖一百。并不以去官赦降原减。其公使库什物器用陈设如有损阙，许以不系省头子钱修置，若擅用转运司钱者，徒二年。」从之。
　　又言：「诉讼不可施行者，并晓示于都门，限五日勾收。经晓示后人又陈状，依前词理送所属告示，仍取知委连申，经取知委后来依前更陈述者，即送所司取勘施行。」从之。（新削。）
　　权提点开封府界诸县镇事郭时亮为秘阁校理。
　　庚寅，泾原奏折可适获首级掳生口四百余人。（布录。）
　　辛卯，诏故宣政使、成州防御使、入内副都知冯宗道为系随龙，遗表恩泽特与六人。（新削。）
　　枢密院言，麟府路军马张世永、知府州折克行、鄜延都钤辖苗履各统领将兵出界讨荡，斩首各五百余级。诏应出界军兵各赐钱有差，其得功将佐等，令经略司具功状以闻。
　　诏戒诸路备御，不得以探报稀少懈弛【一七】。（布录。）
　　壬辰，资政殿学士、知定州韩忠彦知大名府。
