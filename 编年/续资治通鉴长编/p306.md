<!-- { "loadSidebar": true } -->
　　己酉，以京西转运使、祠部郎中孙冲兼权滑州河阴至泗州都大巡河，东头供奉官、合门祗候张君平签书滑州事。初议塞决河也，少府监薛颜等荐刑部尚书林特从子克俭为合门祗候。上以克俭非有功状，虽已从颜等所荐，乃诏自今臣僚奏举使臣为合门祗候，三班院具劳绩取旨。
　　癸丑，诏文武官奏荫子弟者各从本资。
　　丙辰，以岁饥，权罢修西京太微宫、白马寺，其修永定陵家役二人者免一人。
　　丁巳，诏翰林学士至三司副使、知杂御史，各举太常博士以上一员堪充谏官、御史者以名闻。先是，上封事者言：「真宗常于门下省置谏院，御史台别置宪官，后执政渐生畏忌，乃优与职任而罢之。近年以来，贵近之臣，多违宪法，比至惩丝，已损纪纲。请复置谏官、御史三五员。」国朝左右谏议大夫、司谏、正言多不专言责，而御史或领他局。天禧初，诏两省置谏官，御史台置侍御史以下各六员，不兼职务【二四】，每月须一员奏事，其后员阙不补，故言者及之。执政畏忌言官，优与职任，当是天禧三年五月乙亥、辛巳日事。要见上封者姓名及执政畏忌台谏、优与迁擢者是谁。初，丁度上疏论六事，其一增谏员，或即丁度。天禧三年六月末范雍言可参照。
　　钦州深在山谷间，土烦郁，人多死瘴毒，推官建安徐的献策于转运使，请徙濒水，转运使以闻，且留的再任办役。辛酉，诏从其请。的短衣持梃，与役夫均食，筑城郭，立候楼，为战守备，画地居军民，治府舍、仓库、沟渠、廛肆，皆得所安。
　　臣僚上言：「窃睹自继好以来，每差臣僚奉使，必须经济得人。欲乞今后文臣令给事中以上，武臣遥郡以上。每至选差，入国之次，预行诏敕，专委奏举，方得差充。候回，别无旷职，优赐擢任，以旌劳效。」宰相奏自今欲止令中书、枢密院选择充使，奏可。
　　五月癸亥朔，太常博士鞠咏、王轸法当磨勘，审官引对，上阅其治状，并除监察御史。咏，开封；轸，魏人也。
　　庚午，诏礼部贡举。
　　诏官名及州县名与皇太后父名相犯者，悉改易之。
　　辛未，御崇政殿录系囚，杂犯以下递降一等，杖以下释之。
　　甲戌，命参知政事鲁宗道按视滑州塞河功料。
　　诏承明殿垂帘日，许三司、开封府、御史台与属官一员同奏事。
　　乙亥，录故监干宁军独流寨【二五】屯田务、殿直耿达子信、超并为下班殿侍，以达捕贼斗死也。
　　戊寅，分东西八作司为两司，监官旧四员，仍增二员。景德四年六月，并为一。
　　诏吏部流内铨人自今出官者【二六】，并依长定格令归司。初，殿中侍御史大名李孝若言，百司吏频经庆恩，多减放选限，出官甚速，请加条约。因令翰林学士晏殊等与流内铨南曹同详定，而降是诏。四年三月，王臻又有此奏请，不知何故，当考。
　　辛巳，罢先天降圣节进延寿带、续命缕。
　　贷拱圣卒王美死，杖配海州本城。美逃走，法当斩，上以其新隶军籍，未尝请月给，思母而逃，特贷之。
　　甘州回纥可汗王夜落隔通顺遣使来贡方物。诏以通顺为特进、归忠保顺可汗王。
　　上封事者言中人奉使江、淮，多乘官船载私物营利，州县不敢检察。戊子，诏自今内臣出外，止给驿马，仍无得过三匹。
　　改保安军子城为德靖寨。
　　诏赐朝官、京官差充知州、通判、转运使副、提点刑狱、监临物务及幕职、州县官等，朝辞日口宣戒谕，仍令合门祗候朝辞日分明宣谕，兼令本官各录一本赴任。会要天圣元年五月事，实录无之，今附月末。
　　六月丙申，徙河阳保大节度使钱惟演知亳州。
　　张君平求免签书滑州事，专领修河，仍乞增置都监，且荐太常博士李渭。庚子，渭换授北作坊副使，与君平俱为修河都监。鲁宗道用渭策，欲盛夏兴役，孙冲谓徒费楗薪，困人力，虽塞必决。乃徙冲知河阳。既而役兵多渴死，君平议减其功半，渭不听，君平独以闻，乃斥渭不用，君平亦徙他官，河卒不塞。渭，河阳人也。李渭附传云：鲁宗道荐渭为修河都监，枢密院有恶宗道者排渭所议，罢为鄂州都监。当时曹利用、张士逊、张知白实在枢密院，不知恶宗道者是谁【二七】，当考。今但从孙冲正传。
　　甲辰，罢江宁府溧水县采丹砂。
　　戊申，河南府言永定陵占民田四十八顷【二八】，凡估钱七十万。上曰：「营奉先帝陵寝而偿民田直，可拘以常制耶？」特给百万。
　　乙卯，禁毁钱铸钟。
　　郑州防御使、环庆路副都部署田敏在边多不法，上以其尝有战功，不欲重致于理。戊午，降为左屯卫大将军、昭州防御使。
　　诏：「旧制幕职、州县父母年七十以上无兼侍者，权注近官。自今初赴铨集人当远官者，父母年及七十，许用前例注近任。」
　　秋七月戊辰，置陕、虢、解、同州巡检使。时解州盗贼啸聚，枢密院言河中府、同解鄜延丹坊州并西京、陕、虢、河阳旧为两路巡检，地远难以分捕，故于三州特置巡检使一员【二九】。
　　诏礼部贡院举人有期亲卑幼及大功以下服者，并听应举。
　　己巳，右侍禁、合门祗候、嘉州犍为县驻泊防遏边界公事王蒙正请遇长宁、干元节就笹眉设斋及备土贡，令子弟入贡【三○】，仍请给馆券。从之。蒙正与太后有连；其女，刘从德妻也。
　　庚午，以徐州文学刘颜为任城主簿。颜，彭城人，少孤，好古，学不专章句，师事高弁，举进士第。尝知龙兴县，坐法免，久之，授徐州文学。居乡里，教授数百人。采汉、唐奏议为辅弼名对。冯元、刘筠、钱易、滕涉、蔡齐等上其书，故有此命。颜在任城，会岁饥，发大姓所积粟，活数千人。
　　壬申，赐徐州修河役卒缗钱。
　　癸酉，免戎、泸州虚估税钱。先是，商旅乘船过州，合纳税外，复估虚价而重输钱，故禁止之。
　　戊寅，诏河朔岁丰，其选朝臣一员缘边提举便籴粮草。
　　又诏天下职田，无令公人及主户租佃，召客人者听，所收租仍不得加耗，若水旱，其蠲租如例。
　　己卯，以崇仪副使任吉复知施州。先是，吉坐蛮寇剽□暗利寨，罢知州，命未至而入溪峒讨捕有功，故复命之，仍降敕奖谕。
　　壬午，命知制诰张师德、侍御史知杂事蔡齐详定三司蠲纳司应在名物及放天下欠负【三一】。应在者名物【三二】，虽着于籍而实未尝入官也。时上封事者言真宗初尝遣使江、浙蠲放逋欠，因以即位赦恩而命师德等。自是更赦命官除欠负，遂为例。
　　丙戌，龙图阁待制、知开封府薛奎为契丹妻萧氏生辰使，西上合门使郭盛副之。
　　己丑，给事中、集贤院学士寇瑊知邓州。初，上封事者言瑊与丁谓厚善，故自成都代还，特黜之。上谓王曾曰：「瑊有吏干，毋深谴也。」乃有是命。
　　都官员外郎黄震为广南东路转运使。广南岁进异花数千本，至都下枯死者十八九，道路苦其烦扰，震奏罢之。
　　庚寅，诏殿前都指挥使、保定节度使蔚昭敏，以足疾特听入朝不拜。
　　注　　释
　　【一】若高十丈「丈」原作「尺」，据宋本及长编纪事本末卷四七修滑河决河改。
　　【二】长百尺「长」字原脱，据宋本、宋撮要本、阁本及上引长编纪事本末补。
　　【三】其算以径围各折半「其」下原衍「长」字，据宋本、宋撮要本、阁本删。
　　【四】其鼓旗所以利工作「其」字原脱，据长编纪事本末卷四七修滑河决河补。
　　【五】余官悉市之通考卷一八征榷考作「余则官悉市之」。
　　【六】谓之折税茶「税」字原脱，据宋本、宋撮要本及长编纪事本末卷四五十三场利害补。
　　【七】总为岁课八百六十五万余斤「岁」原作「税」，据宋撮要本及上引长编纪事本末改。
　　【八】越原脱，据宋本、宋撮要本及上引长编纪事本末补。
　　【九】福建三十九万三千余斤「三千」原作「二千」，据宋撮要本、活字本及续通鉴卷三五改。
　　【一○】为六榷货务「六」字原脱，据宋本、宋撮要本及长编纪事本末卷四五十三场利害补。
　　【一一】凡民鬻茶者皆售于官「鬻」原作「欲」，据上引长编纪事本末及通考卷一八征榷考改。「于」原作「其」，据宋本、宋撮要本及上引长编纪事本末、通考改。
　　【一二】商贾之欲贸易者「贸」原作「买」，据宋本、宋撮要本、阁本及上引长编纪事本末、通考改。
　　【一三】而商贾转卖于西北以至散于夷狄「转卖」原作「买转」，据上引长编纪事本末改。按「转卖」，上引通考作「转致」。
　　【一四】谓之三税「三税」，宋本、宋撮要本及本书卷一○二天圣二年秋七月壬辰编、编年纲目卷八、宋史卷一八三食货志、梦溪笔谈卷一○、皇朝类苑卷二二陈晋公条均作「三说」。
　　【一五】若岁课贴射不尽「不尽」二字原脱，据宋史卷一八三食货志补。
　　【一六】发卒增筑京城按宋本、宋撮要本此句在二月丙申编前。
　　【一七】京城之内「内」下原衍「外」字，据宋本、宋撮要本、阁本删。
　　【一八】真定原作「直定」，据宋撮要本改。
　　【一九】其元断刑名皆为府吏预知「皆」原作「其」，据阁本改。
　　【二○】击断无所贷「击」原作「系」，据宋本、宋撮要本、阁本及宋史卷二八六薛奎传、续通鉴卷三六改。
　　【二一】同判太常礼院官为同知院「同知院」下原衍「判」字，据宋会要职官二二之二四、职官分纪卷一八删。
　　【二二】礼仪院占公人二十二人「二十二」原作「二十三」，据宋本、宋撮要本、阁本及上引宋会要、长编纪事本末卷三二礼仪院废置改。
　　【二三】非泛行礼支给在外「礼」原作「遣」，据宋本、宋撮要本、阁本及上引宋会要改。
　　【二四】不兼职务「职务」二字原倒，据宋本、宋撮要本及续通鉴卷三六乙正。
　　【二五】独流寨原作「独流塞」，据阁本及九域志卷二干宁军条、武经总要卷一六上改。
　　【二六】诏吏部流内铨人自今出官者疑「流内铨人」当作「流内铨选人」。
　　【二七】不知恶宗道者是谁「者」字原脱，据阁本补。
　　【二八】河南府言永定陵占民田四十八顷「四十八顷」，宋本、宋撮要本、阁本均作「十八顷」。
　　【二九】故于三州特置巡检使一员上文作「置陕、虢、解、同州巡检使」，疑「三」为「四」之误。
　　【三○】令子弟入贡「入贡」，长编纪事本末卷二七庄献垂帘作「入献」。
　　【三一】命知制诰张师德侍御史知杂事蔡齐详定三司蠲纳司应在名物及放天下欠负「名物」二字原脱，据十朝纲要卷五补。
　　【三二】应在者名物「名物」二字疑衍。
