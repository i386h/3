<!-- { "loadSidebar": true } -->
　　大理寺言：「太常寺主簿王子琦、博士黄实互讼，今根究得曲在子琦。」罢子琦主簿，送吏部。又言：「被旨勘客省使张诚一不依次引朝见班，会赦当原。」诏诚一上过犯簿。先是，诚一奏合门不以次引朝见官，而合门使李绶以故事执政、近臣皆越次排班，诚一以为无此比，绶遂怀排班历陈上前，历乃诚一所书押。上直绶，令付寺根治，故有是命。
　　御史王桓言：「伏见自更官制，独散骑常侍、谏议大夫、司谏、正言未闻除命。常侍、谏议秩位优隆，固宜虚之，以俟耆德；至于司谏、正言，纵难其选，亦有侍从近臣可以权领。今以为无其人而不置，则是规谏可废，而朝廷无所事于言也。愿陛下示所先后，以明好恶。」不行。（朱本削去。）
　　壬子，都水使者范子渊言：「广武役兵千六十，夫万三千二百人，物料一百四十一万四千条束。鱼池兵工一万三百，夫工四万一千，物料六十一万八千条束。」
　　诏：「河东路经略司指挥接连西界缘边州、军、城、寨官司，应系西界边事及探报事宜，不得申牒河东缘边安抚司。」
　　诏：「泾原路第八将戴嗣良、贾辩免所追官。」先是，嗣良等出师，亡失三分一厘，当追一官。既而嗣良自陈，计数不及二分，故诏免之。
　　诏：「大理寺狱空，吏量与支赐。自今大理卿免假日直，止令治狱少卿、推丞更直【一】。」
　　甲寅，诏：「诸路教阅厢军，于下禁军内增入指挥名额，排连并同禁军。」于是马步军排定：有马厢军二十二指挥，无马厢军二百二十九指挥。
　　诏龙图阁直学士、朝散郎、知延州沈括责授均州团练副使、员外郎、随州安置。坐始议城永乐，既又措置应敌俱乖方故也。又诏龙神卫四厢都指挥使、怀州防御使、鄜延路副都总管曲珍降授皇城使、鄜延路钤辖兼第一将【二】。永乐城陷，珍与王湛及士卒五十余人走至米脂寨，自劾无谋致败。枢密院言：「永乐城守御未全，西贼万数不少，虽官兵势力不加，缘珍斥堠不明，又不审量事势，以致败事。」故降官，令于延州照管守备。（旧纪书：甲寅，龙图阁直学士、知延州沈括不援永乐，贬为均州团练副使。新纪不书。）
　　乙卯，诏赐董毡讨夏国有功首领告三十一，仍赐绢有差。
　　承议郎、守太仆少卿□安持等言：「奉敕接伴贺正辽使，原武河决虽已治，道路传闻，自滑州以南，犹有横水三十余里。若使人可以理商，理自当同舟而济。万一倔强，称久例以拒朝旨，或虽肯登舟，又阻风波，不及朝会；兼去年准朝旨，国信旧路以河决不通，今已改就西路，候过界移牒照会，北人或执此为言，犹恐上烦处置。」诏：「遣水部员外郎王谔计置新船六十艘以待济。并检会庆历四年，余靖奉使，九月癸亥晚至云州，过长城渡御河入州东门札与□安持。」
　　丙辰，修定景灵宫仪注所上景灵宫四孟朝献仪二卷、看详十三卷，大礼前天兴殿仪一卷、看详一十八卷。从之。
　　诏宜州权增公使钱千缗。
　　诏枢密院：「入内高品张禹勤四十一状奏永乐城军前事，并进入。」
　　皇城使、海州团练使、入内副都知苏利涉卒，赠奉国节度使，谥勤懿。上以利涉逮事英宗藩邸，特官其子孙六人，妻封崇德郡夫人。（绍圣二年二月四日，陆佃坐利涉事落职，传后数语或可附此。）
　　诏奉议郎郭茂恂计会陕西买马司，拣马五千匹赴鄜延经略司。（四年七月四日，茂恂以髃牧判官专提举买马兼茶场；六年六月二十一日，亦以兼茶马见，不知何故此但称奉议郎。）
　　广武上下埽危急，鴲都水使者范子渊救护。
　　丁巳，皇第十一子生。（新、旧纪并书皇子生。）
　　戊午，诏权管勾陕西转运通判、降授宣德郎范纯粹复奉议郎，为陕西转运副使。（十一月十一日，奉策应事。）
　　上批付苗授：「兰州城壕至今未开浚，非久黄河冰合，咫尺贼界，于边计极未便。李浩所乞修洛施、癿洛宗二堡，虽已画可，闻本路禁军累经和雇版筑，人力疲弊，甚要休息。其并工营葺兰州及龛谷，使有金、汤之恃，其二堡俟来春有余力为之。」
　　西京左藏库使、果州刺史张允诚为内侍押班，以逮事英宗藩邸也。
　　河北路提举保甲司言：「所统百七县、团教场五千五百，止有勾当公事官二员，乞更选差大使臣二员。」又言：「教罢第二番都教头，当发赴阙，如蒙擢授三班使臣，乞令本司指名抽差充本路巡检【三】。」并从之。
　　己未，诏秘书省正字以上，太常寺博士、丞，并中书省差。
　　详定重修编敕所言：「准朝旨，六曹等处条贯送至编敕所修定，乞自朝廷于官制见在属官内选差六员为删定官。」从之。（十二月十五日，三年五月十三日，又十五日，又八月九日，六年九月一日，七年三月六日，重修编敕书成。）
　　熙河兰会路走马承受公事乐士宣乞且罢来春修汝遮堡。令李宪相度以闻，其后诏宪随后经营之。
　　诏：「闻解州闻喜县有军贼二十余人劫王屋县，伤巡检，杀弓手，州县不以闻。宜令京西北路提点刑狱官会集三两处巡检督捕，如入陕西界，亦须迹逐，仍计会刘庠指挥地分会合。」
　　左侍禁班仲方言：「熙宁八年，孙民先乞于卫州王供埽决大河，傍西山北流南岸【四】，如禹旧迹，止迁深州【五】，可无水患。当时朝廷虽相度，未果施行。今大□埽河决不塞，内黄县北流已成正河，上至王供埽止二百余里。欲乞移本州岛界获嘉、汲县、上下卫镇、齐贾、苏村、王供七埽，却治南岸堤道，更不移动深州，可减废开封府界原武、阳武、宜村，滑州界韩、房、石堰、天台、鱼池、迎阳，澶州灵平十埽工料。又大河远离京城，无虑河患。却乞于相、卫州界黄河□处系浮桥，以通邻使。」上批：「河事已差蹇周辅等相度，仲方状可送周辅。」
　　庚申，奉议郎、起居舍人兼崇政殿说书蔡卞试中书舍人兼侍讲，以上批「中书舍人见止有赵彦若一员，恐非久在假事故，阙官行制，卞可日下召试」故也。
　　江淮等路发运副使李琮言：「准朝旨，令臣具所闻江西盐利害。臣所闻江西盐有合变通增损利害：八州军盐额当随宜减多以增少；昨已许用见钱、盐钞抵当，今乞亦用金银；遇散和买盐月，令铺户纳钱二分，却于其余月分带纳；令县官与盐官一等赏罚，仍乞严捕私盐。」是时，江西盐法弊甚，故委琮体访利害，而琮不敢斥言也。（朱本削去。）
　　诏：「张世矩应援鄜延，虽外若趋赴急难，其奏请多迟慢待报之事，显是公为诞谩，中实畏怯。罢管勾麟府路军马，就差充泾原路都监。」
　　赐塞原武埽役兵特支钱有差。
　　广西经略安抚司言：「邕、廉、钦等州水土恶地，凡得替未出本路，赴任未入若待阙本路身亡者，副使以上与子孙一名三班差使，崇班以上与借差，殿直以上与殿侍【六】，余支赐如法。」从之。
　　辛酉，上批：「西贼攻陷永乐城，得志之后，颇肆猖狂，扬言必欲复得去年所失之地而后已，则来岁春初秋末之际，极要准防。其熙河新创兰州定西城并堡寨，皆去年李宪总兵出塞所得之地，于今保守得失利害最为亲切，若非身任其事，则他人不可倚仗。李宪候到泾原，如安泊兵马已定，即径归熙河【七】，营葺照管，使新复之地，战守之具皆及十分。如欲搬家，即速具奏，当令李彀津遣以往。」
　　权河北缘边安抚副使李谅言：「如塘泺内有贼盗，乞许令界河巡检等逐捕。」诏：「沿界河巡检追捕贼盗，并依旧条，毋得生事。」
　　壬戌，西上合门使、果州团练使、泾原路经略安抚制置使司行营总管刘昌祚为泾原路总管兼第一将、权知镇戎军。属岁凶无草，束为钱百六十，昌祚按近边，白草无际，即遣官军刈之，束钱三十，人乐从，遂不乏，因上其事，着为令。
　　癸亥，诏罢李浩泾原路安抚副使。先是，李宪言：「昨蒙差李浩兼领泾原职任，盖为本路欲谋入界进筑保障，故令浩因赴制置司参议边事。今既罢进筑，则浩所兼领泾原职任当便落衔。」诏候罢制置司，浩归兰州。（宪申请，御集在八月十二日。）
　　诏提举河北路保甲司，巡检、尉司指使并省罢，均拨与逐县巡教官充指使。
　　甲子，命右司员外郎王震兼权提辖拘催市易司物。
　　详定官制所言【八】：「准尚书省札子，官制所定杂事奏钞奏有司事。旧令式【九】，并尚书省左右仆射与左右丞签书。盖朝廷以法在所司，案法闻奏，禀候朝命，而人主于有司之成务，付之执政，执政官所宜代工而任责，则人主但闻之而已。朝廷以天下事分六曹以治之，都省以总之，六察以案之。六曹失职，则都省在所纠；都省失纠，则六察在所弹。上下相维，各有职守。则奏钞书都省执政官，于理为当。其房玄龄等告身四道，内三卷敕授、制授，不书尚书都省官；内一卷奏钞，并着尚书都省官，而不书名。案：敕授则尚书省有书有不书者，唐告体制不一；至于制授，则尚书省具奏钞上，未有不具尚书都省官者；然于告身有不书名者，盖告身躀录奏钞，其钞已付吏部躀录为告，故或不书。今奏钞已书名，即告身止令代书【一○】。」从之。
　　诏府界提举司劾府界提点司因塞原武擅支阳武仓封桩钱罪状以闻。
　　又诏御史台劾差周宥、崔象先充军头引见司稽留官司以闻。（七月庚子差，十一月丙申取旨，明年二月庚戌【一一】断。）
　　广东转运副使兼提举市舶司孙迥言：「南蕃纲首持三佛齐詹卑国主及管勾国事国主之女唐字书，寄臣熟龙脑二百二十七两、布十三段。臣昨奉差委推行市舶法，臣以海舶法敝，商旅轻于冒禁，每召蕃贾，示以条约，晓以来之之意。今幸刑戮不加，而来者相继。前件书、物，臣不敢受领，乞估直入官，委本库买彩帛等物，候冬舶回报谢之。所贵通异域之情，来海外之货。」从之。（元丰二年七月三日，詹卑国来贡。）
　　乙丑，诏：「景灵宫奉真、广孝、孝严、英德殿，慈孝寺崇真、彰德殿，普安禅院隆福殿御容，十月丁丑告迁入内。奉先资福禅院庆基殿、太平兴国寺开先殿、启圣院永隆殿、崇先观永崇殿、普安禅院重徽殿御容，十一月壬子告迁入内。」
　　诏：「自今鄜延路边事并不得传报。如违，徒二年，情重者决配，各不以赦降原减。告者赏钱三百千。」
　　诏：「自今义勇、保甲及呈试武艺得班行者，不许试换文资【一二】。」
　　梓州路转运司言：「泸州军兴及修造，所费不少，乞于成都府路给交子一十万缗。」从之。
