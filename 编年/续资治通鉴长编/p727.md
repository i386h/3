<!-- { "loadSidebar": true } -->
　　甲戌，武宁军节度使、左仆射、同平章事富弼落使相，以左仆射判汝州。通判亳州、职方郎中唐諲，签书判官、都官员外郎萧傅，屯田员外郎徐公衮，支使石夷庚【三○】，永城等七县令佐等十八人皆冲替，坐不行新法，置狱劾治，而有是命。弼，先许给假就西京养疾。于是，弼辞汝州，乞依先诏养疾西京，上不许，弼乃赴汝州，仍以老病昏塞，凡新法文字乞免签书，止令通判以下施行。他日，王安石为上言：「弼虽责降，犹不失富贵之利，何由沮奸？」又言：「行弼事，要未尽法。鲧以方命殛，共工以象恭流，弼兼此二罪，止夺使相。弼生平自以宽恤百姓为事，今所以不放税，其情可见也。」不放税事见二月五日，盖安石诬之也。上曰：「常平事，壮家所为，吏独不能为，是不能为吏也。不能为吏，虽废为民未为过。」安石曰：「诚如此。民所能而吏不能，虽废为民不为过。凡命有德，讨有罪，皆天也，人主奉若天道，患所讨不当而已。」此段据日录，七月十四日备载其言，可见安石无忌惮之甚也。新纪书：弼坐格常平，令罢平章事，为左仆射判汝州。旧纪不着因依。司马光日记云：知杂邓绾劾奏，富公除汝州，不肯之官，求西京养疾，跋扈不遵诏命。又言：富公昔与刘沆书求汲引，云「愿衔环顾印以报厚德」。弼昔欲以禽虫事执政，今鯭以人臣事陛下，宜付之请室，赐以上刑。上以其言险诐，寝不报。何洵直云：日记又云：刘挚为检正官，介甫将黜富公，挚数谏止之，由是出为御史。富公竟以上夺使相【三一】。挚上言：亳州簿、尉、典级【三二】等皆坐不散青苗钱被劾以前宰相所为，岂此曹所能制？由是簿尉以下特宥之。当是时挚在台谏中最为敢言者。周伯药云：挚言，四月十九日甲戌已具载。
　　河中府言乞指挥训练军马衣甲。上批：「令曾公亮应副，须选官编排十分可应敌者，近里州军不足，即取于邠、泾等州，邠、泾州又不足，令蔡挺应副。挺近奏已编□两将器甲，此必本路支用有余，宜令相度应副。」
　　降知环州种诊一官，坐擅回韦州牒许夏国通和也。范育铭诊墓云：朝廷密谕边臣罢兵，而夏人未有请。庆帅王广渊以属公，公闲使晓贼，贼入求好，使再三至，乃受以闻，朝廷许之，犹以辄通贼使夺官。既而帅属皆迁官，帅谓致贼请者公也，欲得文移为公辨，公曰：「纾患息民，乃吾心也。讲好非劳，敢冒赏乎！」卒不与。要见帅属迁官事。
　　乙亥，刘挚言：「五月闲，东明县百姓就宰臣私第，或随马披告助役法不便并升超户等，及诣御史台披诉，臣等具状及上殿札子论列，陛下令府界提点司体量升降等第因依。今窃见赵子几别举发知县贾蕃在任日，贷借官钱与手力，因同天节沽市村酒，创买部夫席屋等事，朝廷以其状下本司取勘者，臣窃以为过矣。朝廷变更役法，意欲均民，民苟以为有利害也，安可禁其所欲言者！且畿甸人户，幸以居近辇毂，可以自陈。以近推远，以一求万，则天下之情可知也。然四方之人，限在遐远，上虽有州县而安敢言之【三三】？又有监司、提举司之隔碍，其欲赴愬，势固难矣。今又因畿民有诉，而苛刻之人反怒县官，意谓不能禁遏，故捃摭他事，期置于法。朝廷不辨，遂与施行。臣恐四远人情必疑朝廷，以为欲钤天下之口，而职在主民者必皆视蕃以为戒，争务拘民以杜其言，然则天下休戚，陛下无时而知矣【三四】。臣伏睹编敕节文，按察之司所部官属有犯，不得于官属离任后始行发擿，虽实不复受理；若犯赃私，虽离任，有人论告【三五】，或因事彰露，即依法施行。方子几之体量于其县也，蕃已得替离任矣，子几初求其事于僚佐，又诱而日□出□大□□之于吏史，借令蕃有赃私，则亦不得谓之论告与因事明矣，法之所不当理，而子几肆妄敢为者，子几方以苛刻怙宠用事，务在力行司农新政，而不复顾陛下之法与陛下之民，但驱使就令，冀自收功，恐因民不服，挠动其事，是故作威以惊觽，违法以案吏，欲使畿内他邑与天下官吏畏罪避祸，闭遏其人民，使不得有言以闻于朝廷尔。如蕃以司农牓内桩定人户数目使出助钱，遂将县籍下等次第升迁者凡一千户，以就足牓内之数，此其罪固不可赦，是以前日圣旨止令体量此事【三六】。臣愿陛下治蕃此罪而已，自余替后所案，乞依条不问。盖借蕃以解四方人情之疑，使知陛下不禁民言之意，臣区区非为蕃计也。如子几领按察之任已久，当平日不闻举挝蕃事，乃于今挟情违戾敕禁，原心考察，可见险薄，伏请付吏施行。」
　　王安石既为子几辨说，且曰：「朝廷置言事官，正当为陛下弹劾如蕃辈。纵蕃非承望大臣风旨故坏法，又无赃私，但其措置不才如此，亦不当选差。今既不才如此，又犯法，大臣乃选擢以为可用，此乃御史所当言也。挚初不言此，乃弹击奉法之子几，以为谄刻。子几劾王恺，所忤皆一时权要，其不谄可知，今营职奉公，即谓之谄刻，欺罔不端，即以为忠纯，何以正朝廷？」富弼之责也，杨绘草辞云：「弼，天付忠纯。」安石大恨之，故因子几事具以白上。
　　上批：「治平中，薛向于鄜延、环庆路颇招纳西界人户不少，虑更有似普结勒斡等人，因向责官，诸处遂不复奏，致贫穷失所，乖朝廷恩信。可令薛向具析元投来人数及住坐族望，候奏上再下两路具今存亡安泊次第以闻。」
　　枢密院奏约束诸路机宜官文字有「游宴媟狎，无所不至」之语。上曰：「赵焑尝为机宜，今帅鄜延，恐伤其意，可改去此数字。」时焑以措置边防事具奏，上出示王安石，安石曰：「焑奏甚善。其闲豫定计策，则恐非所以应变。」上曰：「朝廷难指挥，卿可因书谕之。」安石与焑书，今集有之。
　　丙子，保平军节度推官、提举秦州西路蕃部及市易司王韶复为著作佐郎。王安石自叙其本末云：「初，王韶言沿渭地，李师中先与韶合，既而为大臣所讽，遽极力沮韶，奏以为全无荒地。朝廷下李若愚等体量，令窦舜卿打量，乃云止有一顷有余。于是，文彦博、冯京等合台谏官极力攻韶，以为欺罔生事，而向宝等素疾韶，又与师中言韶引惹托硕族连生羌扰边。及问知扰边事，乃略不由王韶，韶与高遵裕但有抚结生羌之功，而生羌与托硕为变，乃由秦州遇托硕失理所致。事既无效，而师中、宝前后奏事诬罔不一，朝廷又令沈起往案问，并根究韶田事。起奏，具得师中、宝欺罔事，惟田事欲须后日进呈。」
　　彦博为师中言：「边帅收阁诏令不行，乃是常事。」安石曰：「朝廷诏令若不可行，当奏请；收阁不行，安得无罪？假令无情，亦不可恕，况所阁诏令，其情乃在于害边事。且又奏事诬罔不逊，如何可恕？」彦博曰：「既任边帅，当责成。今令王韶搅之实难。」安石曰：「王韶虽是特旨差为机宜，已而师中力奏韶王佐之材，乞令管勾蕃部事，故朝廷从其奏。然事亦皆师中相度施行，韶何尝能搅之？」彦博曰：「王韶之势，赫赫于关中，孰敢违者？」
　　及议罚，□充请向宝王韶皆降官。安石曰：「向宝即有上书不实罪，韶有何罪？」彦博曰：「沈起善顾望，岂肯究王韶罪状？」于是，上疑韶田不实，亦合追一官，曰：「韶不能指言，必是无地也。」安石曰：「今京东人冒占大泽泊，为人论告，积年不决，其后告者坐不实被徒，既而王广渊根究，乃始知曾冒占。且内地有契帐分明尚如此，况与边夷交杂，无契帐可考。经略使不肯根究，官吏承望风指，虽有官地，但令生熟户各占认，则韶亦何由可指也！」上既疑不决，安石以不胜觽论遂止不复争。
　　寻有旨复下韩缜打量。缜言：「缘渭果有荒田四千余顷。」上曰：「边臣诞妄诚害事，缘理可知，而事不可知，要边臣奏报诚实乃决事，如窦舜卿言王韶所奏地只有一顷【三七】，当时朝廷以为必无此地。今韩缜打量，乃有四千余顷，舜卿尚言今打量地必非王韶所指处！」文彦博、冯京亦皆以缜所言非实。彦博曰：「事患在巧言乱实。」上曰：「患不明，不患巧言。若见理明，巧言亦何能乱？」安石曰：「巧言，虽尧、舜亦畏之，然以见理明，故共工不能乱尧、舜之治也。汉元帝诏曰：『朕不明于理，靡瞻不眩，靡听不惑，政令多还，民心未得，公卿大臣缘奸作邪。』惟不明于理，故靡瞻不眩，靡听不惑；惟眩惑，故一有政令，辄为浮议所夺而多还；惟政令多还，故民心未得；上所操持如此，此公卿大臣所以敢作奸邪，其本乃在人主不明于理故也。如王韶，非边臣妄诞能乱事实，乃是陛下考覆未尽。沈起自奏以为恐引惹边事，未可打量田地，陛下即行遣王韶。考覆未尽而遽行法，此自朝廷之失，非边臣能乱事实。赏罚在一人之身为轻，在朝廷劝沮忠邪则为利害甚大，不可不谨也。」上曰：「边臣各自用己爱恶，利害非有所忌惮。韩缜所以打量出地者，以与窦舜卿不相能故也，其它事即不肯如此尽力。」安石曰：「陛下明察，见此尽之矣。」彦博、京皆言：「此是欲招弓箭手地尔。」安石曰：「韶所奏但云『荒田不耕，何啻万顷』，即不言除欲招弓箭手地外有此。」彦博曰：「如此则须罪窦舜卿也。」安石曰：「舜卿打量时明言『除出欲招弓箭手地』，即于文未见欺罔。」彦博又言：「臣在秦州，沿渭岂有此地，此必欺罔。」上曰：「是沿渭地。」安石即指图所载，且言：「韩缜专沮坏王韶，于奏报中陛下自可见，无缘于此荒田乃肯与韶比而为欺罔。陛下尝记御史所以攻韶否？乃是陈升之、冯京谕谢景温言沈起将甘谷城地妄作沿渭地，欲盖王韶罪。景温至中书，臣面诘以起案卷具在，无将甘谷城地作王韶所奏者，何故妄言如此？景温对臣与冯京言：『是集贤相公与参政，谏议说如是。』」
