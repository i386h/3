<!-- { "loadSidebar": true } -->
　　上御景福殿，试亳州、南京路服勤辞学经明行修举人，得进士张观等二十一人，诸科二十一人，赐及第，除官如东封西祀例。观，绛人也。（绛州非宋、亳路，当考。张观得官，当是国子监及开封府荐送，实录偶不详耳。当云「试亳州、南京路及开封府、国子监所荐送。」）上谓宰相曰：「近岁举人，文艺颇精，孤贫得路。然为主司者亦大不易，徇请求则害公，绝荐托则获谤。」王旦曰：「今郡县至广，人数亦繁，必须临轩亲试。至于南省解发，非朝廷特为主张，则虽责成主司，亦难以集事也。」
　　辛丑，幸五岳观，宴从官，赐兵匠缗帛有差。翌日，上梁。又命宗室、辅臣往观，复赐宴。许百司休务，士庶行乐。赐观名曰会灵。
　　虢州防御使、邠宁环庆路副都部署荆嗣卒，录其子。嗣起行间，积劳居方面，凡百五十战，有功未尝自伐。临终戒其子曰：「吾闻累代为将，其后不兴，汝辈当益修谨也。」
　　癸卯，以奉上玉皇圣号，分命辅臣告玉清昭应宫、郊庙、社稷。
　　甲辰，令泸州淯井监戍兵，自今分番而往，以其地多瘴疫故也。
　　禁军士私蓄手刀、器械，其戍边者不禁。
　　乙巳，以殿中侍御史周实为契丹国主生辰使，西京作坊副使段守伦副之。屯田员外郎赵世长为正旦使，内殿崇班、合门祗候张舜臣副之。（舜臣，训子。守伦，未见。）
　　度支副使、刑部员外郎、直史馆孙冕，坐前接伴契丹使被酒不谨，丙午，责知寿州。
　　初，开封府解服勤辞学进士二十五人，为下第者刘溉所讼，其十三人以寓贯，皆奔窜潜匿，有司追捕。王旦奏曰：「陛下比降恩诏，搜罗才俊，今乃变为囚系，恐伤风教。且科举之设，本待贤德，此辈操行如此，望特出宸断，以惩薄俗。」上曰：「此盖当时官司不曾晓谕，致此过误，其寓贯者当并释罪，溉付外州羁管。」既而御史高弁上言：「溉讼事得实，被责太过。」上以问旦，旦曰：「溉讼本非公心，据□乃俟其得解则讼【九】，此搢绅之蟊贼。朝廷黜其无行，谏官所宜乐闻，弁妄形奏对【一○】。由是观之，向非圣断明哲，辨举子误犯，则须连坐府县。御史抨弹，甚无取也。」上然之。弁，雷泽人，寻以谏修玉清昭应宫，降知广济军。（弁降广济，据本传附见，当考。）
　　丁未，诏自今举人如本贯显无户籍及离乡已久者，许召官保明，于开封府投牒取解。
　　己酉，给泸州公用钱岁五十万。
　　庚戌，诏銟知麟州、礼宾副使李直己，转运使言其干事故也。（直己，未见。）
　　壬子，以将作监丞李惟简为太子中允致仕，别赐钱三十万。惟简，穆子也，多才艺，性冲澹，不乐仕进，屏居二十余年，上特召对而命之。初召惟简，使者不知其所止，上令至中书问王旦，然后人知惟简乃旦所荐也。旦务匿名迹，远权势，它所荐士尤多，类不以告人。其后史官修真宗实录，得内出奏章，乃知朝廷士多旦所荐者云。（欧阳修旦墓志，以惟简为行简，误也。行简，冯翊人，自有传。）
　　上尝观书龙图阁，得王禹偁章奏，嗟美切直，因访其后。宰相言其子嘉言举进士及第，为江都尉，颇勤词学，而家贫母老。是日，亦召对，特授大理评事。
　　冬十月丙辰，三司言外任官不得挈家者，请许分添支钱给其家，从之。
　　丁巳，诏扬州长吏正、至、朔、望朝拜建隆寺太祖神御殿。
　　先是，登州言高丽遣使入贡，未敢迎迓，以须朝旨。上谓宰相曰：「此事如何？」王旦曰：「高丽久来进奉，因契丹阻绝，今须许其赴阙，契丹必不敢言。且使离高丽，契丹必已知之，若有所问，即当以诚对也。」王钦若曰：「此使到阙，正与契丹使同时。」旦曰：「四裔入贡以尊中国，盖常事尔，彼自有隙，朝廷奚所爱憎。」上曰：「卿言深得大体。」即遣使馆接焉。
　　戊午，诏高丽使所至县市物，委长吏管句，勿令亏损远人，仍蠲其算。
　　己未，淮南饥，上命转运、发运使赈恤之。
　　殿中丞童静专削籍，长流郴州，不得□用。静专知容州，坐赃，法当徒。又其叔居明，先没王事，赐一子出身。居明子幼，静专冒荫得官。及是事发，故重责之。仍令福州访居明之子以闻，而居明子颖，明年亦登进士第。
　　上以庆州所管熟户蕃部尤觽，其间亦有纳质夏州者，恐浸久成边患，辛酉，置庆州缘边都巡检使于华池县，使统治之，岁给缗钱五十万备宴犒，从部署王守斌之请也。
　　癸亥，召左正言、直史馆刘筠，右司谏、直史馆陈知微并试于中书。上览筠所试，特称善，遂迁右司谏，而以知微为比部员外郎，并知制诰，仍令筠在知微上。
　　甲子，以玉清昭应宫成，诏赐酺，在京五日，两京三日，诸州一日。宫宇总二千六百一十区。初料功须十五年，修宫使丁谓令以夜继日，每绘一壁给二烛【一一】，遂七年而成。
　　诏自今军士亡命及三年已上，虽自首，悉具所犯赴阙论决之，从知亳州李迪之请也。
　　丙寅，宴宗室、辅臣于崇政殿，赐袭衣、金带、器币，以奉祀礼成故也。因射于太清楼下，上作诗赐之。初，诏用乙丑宴，以向敏中私忌，故就是日。
　　御史台鞫杀人贼，狱具，知杂王随请脔割之。上曰：「五刑自有常制，何必为此。」王旦曰：「随司风宪，抨弹自有故事，此非其所宜言。况此贼本情可见，一死亦已极矣。」
　　戊辰，上御便殿，引对军校，第迁之，凡三日而毕。
　　先是，遣内侍于莱州采玉石，造景灵宫圣像。于是，诏采玉石处，除两税外，免其徭役。
　　辛未，命知制诰盛度为兖州会真宫醮告使，入内押班周怀政为都监。上以真灵不测，虑祠祭有所不及，乃作文令度等特诣宫南择地建坛场醮告，知兖州王臻读之，科法甚盛，遂即其处刻石焉。
　　诏自今天庆、天贶、先天、降圣节【一二】，有司勿进刑杀文字。
　　知延州、吏部员外郎李及言：「鄜延路边防之地，所管弓箭手校长承前不给甲胄，望许量置，以备防守。又鄜延界与北界相接，望禁止采伐。」并从之。
　　乙亥，诏：「诸州解送举人，内黜落多处，宜令本州岛选官覆试，取艺业优长者送礼部，以二月一日为限。进士、诸科其曾经殿试，并河北、陕西诸科曾经终场，及他州两经终场下第者，悉免取解。」
　　己卯，京东转运使李湘言，自今新授京官，合入远地，未有阙，而权聭近州摄务者，望许□为劳考，从之。（李湘未见。）
　　河北提点刑狱司言博州狱空百三十九日。宰相言天下奏狱空者无虚月，唯此奏日数稍多，上特令降诏銟之。
　　十一月癸未朔，加号翊圣将军曰翊圣保德真君。
　　以枢密副承旨、右卫大将军张质为都承旨。质在枢要几五十年，练习事程，精敏端□，未尝有过。旧本院吏罕有迁至都承旨者，上素知质廉谨，故以授之。尝召问五代以降洎国初军籍更易之制，且命条其利害。质纂为三篇，目曰兵要以进，上览而称善。
　　甲申，命太仆少卿裴庄权西京留司御史台，代陈象舆也。以象舆为卫尉卿，分司西京。时刑部郎中赵湘知河南府，象舆自以位居湘右，每行香拜表，辄倨傲不为礼，使左右掖之而进。上封者言之，故有是命。因诏西京自今行香拜表，并以知府为班首。（陈象舆传云：冯拯代赵湘，奏象舆谬状，乃责。按湘以是年八月甲戌知河南，实代拯也。拯既入，是年十一月丁未始为中丞，象舆责以甲申，在丁未前二十四日。拯既非代湘者，亦恐非言象舆者。今但从实录。）
　　滨州言河溢于安定镇。
　　乙酉，髃臣诣崇德殿贺玉清昭应宫成。赐宫使以下鞍勒马、器币。德音减诸路系囚流以下一等，死罪可闵者奏裁。采伐木石州县，差赐民租。
　　丙戌，谒玉清昭应宫。紫云如盖，覆太初殿，三鹤集殿槛。宴近臣于集禧殿。
　　戊子，四方馆使、高州刺史、泾原都钤辖、兼知渭州曹玮加引进使，留再任。时秦州蕃部寇边，命玮经略，玮上表乞还州事，专督军旅。上不欲遽更守臣，故有是命，仍密诏敦谕之。
　　己丑，加玉清昭应宫使王旦司空，修宫使丁谓工部尚书，副使林特工部侍郎为三司使，都监蓝继宗洛苑使领高州团练使。
　　置玉清昭应宫副使，以丁谓为之。
　　辛卯，翰林学士晁迥上玉清昭应宫颂，其子秘书省正字宗操继上景灵宫庆成歌。上曰：「迥高年，勤于著述而善训子弟，亦搢绅佳事也。」
　　以监修宫步军都军头邢兴为马步军副都军头【一三】、领贺州刺史。自余军校工匠，第迁者九百一十三人。
　　知秦州张佶言，侦知宗哥族立遵、和尚、唃厮啰召诸部首领，谋犯寨城，请益戍兵。诏佶审验，如蕃中自相雠劫，则潜设备御抚谕遣之，或侵轶疆界，则从便掩袭，无得深入。
　　壬辰，御干元门观酺，自是凡五日。
　　户部尚书陈尧叟上汾阴奉祀记三卷。有诏曪答。
　　乙未，鄜延路钤辖张继能，言赵德明进奉人挟带私物，规免市征，望行条约。上曰：「戎人远来，获利无几，第如旧制可也。」
　　戊戌，以辰州溪洞都指挥使魏进武补三班借职、监房州税，仍给装钱赴任。进武自言房州接归、峡山路，颇近蛮界，乞移他所，遂改淮南。
　　置戎泸资荣州、富顺监都巡检使一员。时内殿承制、合门祗候马守遵言戎、泸夷汉篮居，本路钤辖在遂州，缓急不能捍御，故特置此职。
　　己亥，西骪府六谷蕃部来贡。
　　辛丑，诏广南东路转运使李欣、西路转运使高惠连对换所任。先是，枢密使寇准因对言：「臣尝称高惠连有吏干，可以任使，近闻其严酷无廉誉。」上以西路近蛮徼，故徙之。因言：「惠连昔上封事，且言朝廷不可用善人，善人多败事，因述天有五行为据。朕观之，知其涉道浅也。」王旦曰：「夫天有五行，无不善之理。又所言善人，若选懦之类，诚无所用矣。如吉履善行，固人之常道，安可阙也！传曰『善人，国之纪也』，语曰『善人为邦百年，可以胜残去杀』，易曰『积善之家，必有余庆』，是也。」欣，莆田人，初为阶州军事推官，时自知州以下皆坐买马得罪，而欣独免，由是以清谨知名。
　　癸卯，诏玉清昭应宫每岁正月朔望，许士庶焚香。
　　丁未，刑部尚书冯拯兼御史中丞，赐袭衣、金带、鞍辔马，仍赐绣鞯。以拯历中书、枢密院，故特有是赐，非常例也。
　　戊申，契丹遣使左林牙、工部尚书萧延宁，副使卫尉卿张翊，来贺承天节。
