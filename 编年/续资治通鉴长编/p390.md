<!-- { "loadSidebar": true } -->
　　先是，诏陕西点募强壮，命琦抚谕，仍促本路如诏。言者又以增数为请，琦奏曰：「转运司及郡县尚未点集，必谨重此事，虑有惊扰，盖民情既为强壮【二一】，且忧刺以充军。本路近尝添差弓手，耳目皆已习熟，必无疑惧。请除商、虢二州外，各于逐县见管乡村三丁以下主户内选差一名充弓手，更不差强壮，使减税免役【二二】，立阶级，分番教习【二三】，着为条约甚备。」诏悉如所请，将佐懦怯者并令罢去，停诸州上供不急之物数十万。时庆州人陈叔度等陈边防策，既而补官东南。琦奏曰：「士忠义愤懑，为国献计，虽稍取用【二四】，乃置于僻左，实羁縻之，何得自效！非所以开示诚意来人才也！」诏皆徙边任。「先是诏陕西点募强壮」以下，并据韩琦家传附见。
　　初，华州进士张源逃入贼界，言者请因而怀抚以反间之。戊申，赐其家米十石、钱二十千文。五月九日捕家属赴阙，六月乙未送房州。田画记张源、□昊事云：元昊倚二人为谋主，时二人家属羁縻随州，张、□间使谍者矫中国诏释之，人未有知者。后乃闻西人临境，作乐迎此二家，骏马轻束而去。
　　己酉，知延州范雍言：「今陕西用兵之势，宜令大臣以重兵守永兴军、河中府，泾原、环庆等路有警，则以永兴兵援之，鄜延等路则以河中兵援之。今夏竦在永兴，则臣当在河中，以张诸路兵势。其延、渭、环、庆极边，并以武臣宿将守之，以备战斗。而朝廷终未以为然。臣又请选兵官及益河东兵马二十指挥至延州，亦不得报。西贼既知本路无锐兵宿将，遂悉举觽而来，攻围李士彬父子寨栅，三日之内，径至州城下。是时，城中若得河东兵马，纵未能掩捕，应亦接得刘平入州。平既军马远来，为贼隔断，觽寡不敌，遂致陷没。今金明一路，塞门、安远两寨，围闭经月，息耗未通，万一复来寇城，亦未免为闭门自守之计。欲乞且差赵振为副都部署，及选差钤辖、都监三两员，别济兵五万，分守要害，即一路尚可无忧。昨朝廷更询臣深讨之计。且天兵有数，而敌觽无限，中国习斗战有时，而贼能饥寒，不避暴露，善涉险阻，日以劫略为事。又沙漠辽敻，赤地千里，粮馈不继，臣未知深入之利也。太宗朝继迁犹是新集乌合之觽，命李继隆等五路进兵，亦无功而还，况今倚契丹为援，吞并西土三十年，聚畜国家所赐财货，与当时固不相侔。然臣以为朝廷【二五】久以恩信接契丹，愿试遣一介之使，令其出师助我，复厚以金缯赂唃畼啰及二子，亦令举兵犄角而前，庶此贼可指期而灭。如得绥、宥、银、夏数州，即每岁更增赐契丹十万，纵未能必取，亦可以破其借助之谋也。」
　　庚戌，右千牛卫将军、□州都监曹英为西染院使、环庆都监。英前知镇戎军，坐疏边壕为贼骑所袭降官，至是复起之。曹英，未详。夏竦乞罢统军第一表，云曹英败于新壕，即此事也，但不得月日耳。
　　罢郡县主宅巡护禁军。
　　壬子，新陕西随军转运使明镐为陕西转运使曾随军转运使。
　　命殿中侍御史陈洎，东头供奉官、合门祗候王滋提举催促陕西州军修筑城池。洎，彭城人也。王滋，未详。
　　赠延州金明县令陈说为工部郎中，录其子仲舒为左班殿直。先是，元昊寇金明，而说固守，力战以死，故□及之。
　　癸丑，降振武节度使、知延州范雍为吏部侍郎、知安州，坐失刘平、石元孙也。象州防御使、环庆副都部署【二六】、知环州赵振为龙神卫四厢都指挥使、鄜延副都部署兼知延州，捧日天武四厢都指挥使、登州防御使、秦凤路副部署刘兴为洋州观察使、环庆副部署兼知环州。
　　始，元昊将反，为金冠佩隐饰甲骑遗属羌。振在环州，潜以金帛诱取，得冠佩、银鞍三千，甲骑数百，请告邻部，俾以环为法，庶可披贼势，不听。于是东茭、金明万刘诸族胜兵数万，一旦不战，悉为贼所有，延州几殆，唯环庆独无患。
　　时贼兵尚围塞门、安远寨，延州诸将畏避，莫敢出救。及闻范雍责命，觽忧骇，诉于安抚使韩琦，愿无使雍去。琦奏：「雍二府旧臣，尽瘁边事，边人德之，且乞留雍以安觽心。赵振□勇，俾为部署可矣。若谓雍节制无状，势当必易，则宜召越州范仲淹委任之，方陛下焦劳之际，臣岂敢避形迹不言、若涉朋比，误国家事，当族。」
　　三月乙卯朔，赠庆州东路都巡检使万俟政子天益为太子右内率府副率，以天益与西贼战没也。万俟政正月与郭遵俱以巡检所部兵会三川口，当是延州，此云庆州，更须考之。会要录死王事子孙乃云元年，政与西贼战没，录其子天益为太子右内率府副率，与实录不同。又韩琦三月末疏云政为降敌，当考。
　　丙辰，内出手诏赐两府及执政旧臣，俾条上陕西攻守之策。
　　戊午，原州干兴寨主、西头供奉官李继明，监押、左班殿直孙佶并杖脊刺面，配沙门□，由贼围镇西堡而不即救援也。干兴寨、镇西堡后并属镇戎军。
　　庚申，再降工部郎中郭劝为兵部员外郎、尚食使，惠州刺史、知磁州李渭【二七】为右监门卫将军、三门白波都监。元昊侵边不已，军中扰攘，言者追咎劝、渭不当拒绝山遇故再降之。按郭劝传再责时实知淄州【二八】，而李渭传又云渭在磁州再责，实录亦载渭知磁州，劝但书官，不记差遣，盖簄略也。
　　同知枢密院事陈执中言：
　　元昊乘天下久不用兵，而窃发西陲，以游兵困劲卒，用甘言悦守臣，一旦连犯亭障，延安几至不保。范雍纳诡诈之说，失于戒严。刘平任轻躁之心，丧其所部。上下纷攘，远近骇惊。自金明李士彬族破，而缘边篱落大坏。塞门至金明二百里，须列修三城。每城屯精卒千人，招土民为弓箭手，寇大至则保城垒，小至则自驱逐。每城选合门祗候以上为寨主、都监，别以诸司使为卢关一路都巡检，以填士彬之阙，仍以兵二千人属之，使为三寨之援。上下接应，左右相顾，为不可攻之势。
　　并边熟羌，久居汉地，未尝逃徙者，委边臣拊存之【二九】，潜通贼谋反复者，破逐之。至于新附黠羌，尤为难信，议者乃欲结西域诸国为天兵之援。且羌人贪而无亲，胜不相下，徒耗金帛，终误指挥。如泾原康奴、灭臧、大虫数族，久居内地，常有翻覆之情，傥不剪除，恐终为患。议者更欲命瞎毡为缘边巡检，彼既不孝于父，安肯纳忠于国！若交兵之际，与贼互出首尾，则疆埸之忧，百倍于前矣。
　　边兵小屈，皮肤之伤也。民力既穷，腹心之患也。凡军须出于民，夫运而妻供，父挽而子荷【三○】。道路愁叹，井落空虚。今复篃修城池，欲如河北之制，及夏须成，使神运之恐犹未及，况民力乎！四路用兵之郊，列城御寇之地，骑罕并辔，车不方轨。惟泾州、镇戎军似少平易，若不责外守而劳内营，诚取笑狂童，未为上策。大役既兴，春种不入。食竭必亡，力竭必乱。啸聚千百，恶党相从，小则掠道途，大则攻县镇。贼兵外扰，髃盗内侵。臣恐宵旰之忧，不在于一方矣。请且修缘边城池，其次边如延州之鄜、同，环庆之邠、宁，不过五七处，量为营葺，则科率既减，民力稍苏。仍须广土兵，减骑卒。盖土兵增则守御有备，骑卒减则转饷可蠲。优爵秩之科以诱兼并，宽茶盐之利以邀入中。静守以骄其志，畜锐以挫其锋，更须主张将臣，使横议不及，则忠臣得以尽节，虎士得以忘生也。
　　时手诏谘访辅臣攻守方略，执中既合议上对，退复奏此疏。上嘉纳之。此据实录并执中正传修入，附传无有也。
　　辛酉，诏向许边臣便宜行事者，除夏竦外，余悉令封还所受诏书。又诏诸路部署、钤辖司，毋得纳元昊界内附者。
　　右正言、直集贤院、修起居注□育言：「比尝建议，乞通回纥以破昊贼。且汉通西域诸国，谓之断匈奴右臂。盖诸戎内附，虽有黠敌，不敢独叛。唐太宗常赐回纥可汗并其宰相诏书，及纳其贡奉，答以金帛。真宗命潘罗支攻杀李继迁，其子德明遂归顺。昊贼见朝廷比年与西域诸戎不通，先以财物啖邻境，使巢穴无虞，然后萌狂悖之心。宜募机辨有胆略者，使多方招诱，散离其党，此伐谋之要也。若经唃畼啰及他蕃部，亦密谕以朝廷之意，使并力以攻，均其恩赐，同其功利，以情料之，无不听命者。」又录真宗时通西域诸国，并昊贼父祖始末，事迹上之。
　　癸亥，莱州团练使葛怀敏为泾原路副都部署、兼泾原秦凤两路经略安抚副使。怀敏前坐王德用责知滁州，于是复用。既入对，以曹玮尝所被介冑赐之，令制置鄜延、环庆两路存废寨栅。
　　诏陕西城池，委都转运使张存与【三一】、安抚使韩琦、殿中侍御史陈洎相度，且治边要之处，余令以渐兴功，毋致伤农，用陈执中之议也。
　　乙丑，御崇政殿，阅虎翼军士习战。
　　诏鄜延至鄜州，环庆至邠州，泾原至泾州及秦州本界各置烽候。先是，但走人侦报，韩琦以为请，乃从之。
　　辛未，诏延州藉战没军士之子孙，以月粮给养之。
　　壬申，以宫苑使、达州刺史高志宁为河北诸州军安抚使，兼两路营田使。
　　元昊初反，志宁时知隰州，亟上言请乘贼未发，选骁将锐兵，分道急趣，覆其巢穴，所谓疾雷不及掩耳。章数十上，不报，徙知贝州。及刘平、石元孙陷于贼，志宁叹曰：「前策不可复用矣。」朝廷始思其言，即召至阙，问今宜为何策，志宁曰：「今将不达权而兵不识法制，故败。」乃请禁兵五百，以古阵法教之。既成，上临试之，复下禁卫诸帅议。诸帅出行伍，不达古法，乃曰：「与今所习异。」不肯用。志宁又言：「元昊北与契丹通，宜为备。」故有此命，俾经略之。此据韩琦墓志。
　　癸酉，太子中允、知长水县尹洙权签书泾原、秦凤经略安抚司判官事，从葛怀敏之辟也。洙先从葛怀敏辟，但为泾原、秦凤两路经略安抚判官。其后，夏竦、韩、范复辟洙，始为陕西路经略安抚判官，实录于此即云陕西，误也。
　　太子中允阮逸上钟律制议并图三卷，诏送秘阁。
