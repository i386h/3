<!-- { "loadSidebar": true } -->
　　忠武节度使高琼卧疾，上欲临幸其第。知枢密院王钦若恨琼附寇准，且沮准澶渊之功【一九】，因言：「琼虽久掌禁兵、备宿卫，然未尝有破敌之功。凡车驾临问【二○】，所以宠待勋臣，施之于琼，恐无以示甄别。」乃止。及卒，有司言当辍一日朝，上以琼未尝有过，特废朝二日。因谓左右曰：「军垒之政，尤当辑睦公共，高琼典禁军，未尝与副将言及军事。琼虽识理道，亦多任情。尝有军卒隶本厢都指挥使者，次当他役，本厢留而不遣，不当次者不服，俱见琼，琼问之，叱曰：『当日即须应。』虽无决丝，军觽是之。后数日，忽召本厢主吏传旨杖之，以其徇本厢都校之意。又尝因他事途出军营，营小校不时出候，即行捶挞。如王超典军时，亦有小校不及候营外者，左右请罪之，超曰：『若阅习，巡按不以时至者，罪之可也，今休沐私行，岂得加罪于人？』若此最为中理。」（王钦若恨琼附寇准，此据王珪所作琼神道碑，然珪亦云钦若劝上南巡，准叱之则已。尝辨其不然，今略加删润，庶不相抵牾。琼本传云宰相止上问疾。按钦若此时未为宰相，传误矣，或当时史官阴为钦若讳也。）
　　壬子，赐广南圣惠方，岁给钱五万市药疗病者。
　　丁巳，福州言长乐县民王粲、莫征，擒获强盗十二人。旧制，当补镇将。上以远俗非可脱略，并赐爵公士，人赉钱二万，给复三年。
　　枢密院言诸路部送罪人赴阙者，军头司引对，颇为烦碎，望止令本司依例降配。上曰：「朕虑其间或有噃滥及情理可矜者，宜令银台司自今取审状送枢密院进拟，付司施行，其涉屈抑者，即令引见。」
　　上既用李溥、林特、刘承珪等所为折中新法，犹恐未尽其要，命枢密直学士李浚刘综、知杂御史王济与三司同取旧法，较其利害。时新法方行，商人颇惑，不敢以时买易，然榷务所纳金帛，其数已多于前岁矣。庚申，特、承珪请罢比较，仍乞不议酬赏，从之。
　　辛酉，参知政事冯拯言，孟秋摄事荐享太庙，有司供帐未尽恭洁，守奉人宿于殿上，颇致喧渎。诏别制庙庭帟幕什物，付宗正寺掌之，其守宿人止于廊庑，不得升殿。
　　谍言赵德明集诸族兵马，欲略麟、府内属戎人，向敏中奏其事。上以泾原地最要害，屯兵且觽，旧止有钤辖、都监二员，壬戌，增置驻泊钤辖一员，命六宅使、封州刺史李重诲为之。敏中又与鄜延路部署石普皆言蕃落之将称德明为信约未定，点集蕃部，科率器械。敏中请选帅臣镇边郡，普求入奏机事。诏李重诲、曹玮、秦翰同商度便宜，以防侵轶，应军须储峙，委转运使一员往彼供亿。又令翰谕意西凉府畼铎督戒诸蕃部严斥候以备之。
　　缘海安抚使邵晔上邕州至交州水陆路及控制宜州山川等图，上以示辅臣曰：「交州瘴疠，宜州险绝，祖宗开强广大，当谨守而已，不必劳费兵力，贪无用之土也。如封略之内有叛乱者，则须为民除害尔。」（实录、本纪并称广南转运使邵晔，稽古录独称缘海安抚使。按晔本传亦不云改除转运也，今从稽古录。）
　　令有司铸尚书内省出纳印。初，宫禁市物每给缗钱，用内侍省都知司印，因循为弊，改为御宝。至是，兵部员外郎黄世长上言出纳细务，不当用御宝，乃更铸焉。（黄世长，未见。）
　　乙丑，诏河北转运使副自今迭出巡行州军。先是，边臣患其数至，或两员俱到，屡有陈奏。上曰：「使者按部，是其职也，第令互往焉。」
　　丙寅，大风，上恐伤稼，遣内臣视之，言无损。
　　赐翰林侍讲学士邢昺白金千两，又诏其妻乐氏对宫庭，赐宝冠霞帔。故事，外命妇非诸亲者，惟中书、枢密院、节度使始有是赐。昺前侍讲东宫，至是，年七十余，前一日得对便殿，上与语久之。且叹当时僚属沦没殆尽，唯昺独在，故特示褒锡。昺亦恃旧恩，多所干祈，尝为亡妻求追封，时人嗤之。
　　先是，内侍赵守伦议自京东分广济河由定陶至徐州入清河，以达江湖漕运，役既成，遣使覆视，绘图来上。上以地有龙阜，而水势极浅，虽置堰埭，又历吕梁滩碛之险，非可漕运。丁卯，罢之。
　　三司请依制置司所定，增江南食茶价，不许。
　　罢天雄军修城丁夫，以邻近州兵十指挥给役。
　　己巳，以应制举人所纳文卷付中书详较。初，命翰林学士晁迥等考定，又命侍读学士吕文仲吕佑之、龙图阁待制戚纶陈彭年重考。上犹虑遗才，故复委辅臣裁择。寻诏赵宗古、陈高、陈绛、令狐颂、陈渐、陈贯等就试中书，浚仪尉初房未就试先卒，诏特赐其家钱五万。（宗古等试中书，当有奏报，而实录无之，疑阙。）
　　庚午，以宰相王旦为明德皇后园陵使。
　　诏自今修缮河堤无得更减功料。
　　上闻林特、刘承珪条制茶事，过为严急，谓宰相曰：「园户采撷，须资人力。所造入等则给价直，不入等者既不许私卖，亦皆纳官。若令一切精细，岂不伤园户耶？又佣力者多贫民，傥斥去之，安知不聚为盗寇？此等事宜即裁损，务令便济。」
　　诏诸州职田止得召客户佃莳【二一】，（案宋史食货志云：诏诸州不堪牧马闲田，依职田例招主客户种莳。此处所载，疑有脱误。）如有灾伤，并准例蠲租。（会要七月事。）
　　先是，惟天地、感生帝、宗庙用乐，亲祀用宫悬，有司摄事，止用登歌，自余大祀，未暇备乐。上既罢兵，垂意典礼，八月辛未朔，诏大祠十四祭并用乐。
　　知枢密院事王钦若言：「寿星之祀，肇自开元，伏以陛下光阐鸿猷，并秩髃祀，而萧芗之祭独略此祠，搢绅之谈皆谓阙典。加以周伯星出，实居角宿之间，天既垂休，礼罔不答。伏望特诏礼官，俾崇祀事。」乃诏有司详定。遂请以秋分日享寿星及角、亢七宿，为坛南郊，其礼例悉准灵星。奏可。
　　癸酉，河北转运使言德、博州有蝗，不为灾。
　　种放既归终南，教授山中，表求太宗御书及经史音疏，诏悉与之【二二】。因谓辅臣曰：「近中使还，言放居草屋，食野菜荞□而已【二三】。如此淡薄，亦人所难也。」
　　契丹移文北平寨捕为盗者，寨遣人与俱往，或言其不便。甲戌，诏边臣自今当自擒逐畀付，勿使外境人同诣乡村。
　　上御崇政殿，张宫县，阅试李宗谔等新习雅乐，召宰相、亲王临观。宗谔执乐谱立侍，先以钟磬按律，准次令登歌，钟、磬、埙、箎、琴、阮、笙、箫各二色合奏，筝、瑟、筑三色合奏，迭为一曲。复击钟镈为六变、九变，又为朝会上寿之乐及文武二舞，鼓吹导引警夜六周之曲。旧制，巢笙每变宫之际，必换义管，然难于遽易。乐工单仲辛改为一定之制，不复旋易，与诸宫调皆协【二四】。上甚悦，赐宗谔等器币有差。自是，乐府制度顿有伦理矣。上以两署见用乐词非雅，乃分命两制别为之。
　　乙亥，代州言：「先奉诏契丹界有公人往来，止令当州出入。缘契丹西路距此稍远，承前文牒，许至宁化军，望如旧例。」从之。
　　丙子，原渭州、镇戎军上新开方田图，且言戎人内属者皆依之得以安居。上出示辅臣曰：「曹玮等能干其职，甚可嘉也。」
　　丁丑，上谓王旦等曰：「凡裁处机务，要当知其本末。朕每与髃臣议事，但务从长，虽言不尽理，亦优容之，所冀尽其情也。若果决行事，岂足为难。周世宗固英主，然用刑峻急，诛杀过当，享祚不永，岂不由此乎！」
　　戊寅，诏川峡戍兵二年已上者，悉代之。（与元年三月诏盖不殊，当考。）
　　诏缘边州军，自今强窃盗入北界，如赃属北界，但追见存者，已费用者勿追。
　　工部侍郎董俨性贪躁，急于进用。先是，工部员外郎黄观罢益州路转运使归阙，俨问观：「张咏疾状何如？」观曰：「稍损。」又问：「咏求替否？」观曰：「益州人传董侍郎或丁谏议来，不闻咏求替也。」俨从子为知杂御史王济女貋，俨因托济言于观，求荐己知益州。俄而观复除陕西转运使，得对便殿，俨谓必荐己，他日见上，遽陈性本孤直，不为权要所容，且言：「黄观知识庸浅，雅无特操，恐执政者妄使荐臣，俾臣远适，惟陛下察之。」辞甚恳切，殊不知观未尝言也。上不之诘。数日，济入对长春殿，言俨乃姻家，预请不与俨同事。因述俨尝有私托，且言「俨性矫诈，臣语观，不可许之」。上不欲暴扬其事，但出俨知青州。（是年六月戊戌。）俨既辞，复请对，自陈忽授外任，虑为权要所谮。上但慰遣之，俨久不去，上乃谓曰：「尔自告黄观求知益州，复有何人排斥？」俨即矍然，涕泗交下，曰：「观与济尝议益州须得臣往弹压。」上怪其辞不类，因令条析以闻。即遣使问观，具述俨托济求荐及济戒观勿许等语，且言：「俨素待臣非厚，臣亦知俨猥滥，宁当许其弹压藩镇？」
　　初，淳化中，俨为度支使，观为判官，俨知观不能饮酒，一日聚食，亲酌以劝观，观为强饮之。有顷，都监赵赞召观议事，观即往，赞熟视曰：「饮酒耶？」观以实对。翌日，俨与赞密奏观嗜酒废职，故观因是及之。乃诏枢密直学士刘综与御史杂治，俨引伏。庚辰，责授山南东道行军司马，不署州事。
　　俨俊辨有材干，然不学，无操行，所至厚纳货赂。尝令引赞吏改制朱衣，每夕纳俨第，而潜易以轻帛所制。命胥吏市物，及请其直，则呵责之。广畜姬媵，颇事豪侈，用倾狡图位，卒坐是败，士大夫丑之。
　　辛巳，风琶蛮王曩崅又遣使乌柏等来贡，且言咸平初已沾朝命，愿改官秩。于是，以曩崅为归德将军，乌柏等四十六人第迁郎将、司阶、司戈。
　　癸未，诏以来年春朝谒诸陵。初，司天言岁在酉戌乃可行。上曰：「朕遵用典礼，意已决矣。」王旦曰：「春候和暖，亦可顺动，惟行宫损坏，要须修葺。」上曰：「如此，亦劳民矣。」乃诏所至州县，但增饬馆驿，不得更建行宫。侍从臣僚并百司供拟及供御之物，并令减省。
　　禁缘边河南州军民于界河捕鱼。时契丹民有渔于界河者，契丹即按其罪，移牒安抚司，因命条约。
　　乙酉，诸王府侍讲孙奭转对【二五】，言牧民之官，不可用有势援者。又请减修寺度僧。上曰：「朝廷用人，但问才不才耳，设有才可用，岂得限以世家！如其败事旷职，自有常典。至于道释二门，有助世教，人或偏见，往往毁訾，假使僧、道士时有不检，安可废其教耶？」奭又言：「周礼卿大夫之丧，太史赐谥读诔，皆于葬前祖奠之日。葬后定谥，实自有唐衰乱之政。近者宰臣毕士安、枢密使王继英亦皆葬后议谥，非典故也，请如周礼。」诏可。
