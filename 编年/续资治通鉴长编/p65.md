<!-- { "loadSidebar": true } -->
　　诏改司寇参军为司理参军【三一】，以司寇院为司理院，令于选部中选历任清白，能折狱辨讼者为之，秩满免选赴集。又置判官一员，委诸州于牙校中择有干局、晓法律、高赀者为之。给以月俸，如旧马步判官之例。秩满，上其殿最以定黜陟，有踰滥者，坐长吏而下。（司理判官连坐，别本实录在六年十月庚午，今从本志并书之。）寻又诏诸州察司理参军有不明推鞫，致刑狱淹滞，具名以闻，蔽匿不举者罪之。（雍熙二年八月庚辰诏或即此也，更详之。）
　　是岁，命有司取国初以来敕条纂为太平兴国编敕十五卷，行于世。
　　曹、郓、淄三州水，蠲其租。太平州饥，赈之。
　　改市买司为杂买务。
　　先是，内庭宣索及殿前赐赉，移文库务，未有专领其事者。于是，始置合同凭由印，命左藏库副使刘蒙正、供奉官郭延浚同掌焉。蒙正，熙古之子。延浚，廷谓之子也。（延浚传云太平兴国初。按熙古传，太平兴国四年熙古转内藏库副使。因附见此年末。）
　　契丹主明记改元曰干亨。
　　注　　释
　　【一】及太祖破敌于雁门关南「南」字原脱，据宋本、宋撮要本及治迹统类卷二、续通鉴卷九补。
　　【二】京兆原作「京北」，据阁本改。
　　【三】命左屯卫上将军张铎「上将军」原作「大将军」，据宋本、宋撮要本及宋史卷二六一本传改。
　　【四】蔡原作「察」，据阁本改。
　　【五】手中癔原作「中手癔」，据宋本、宋撮要本及治迹统类卷二改。
　　【六】尝以强弓絓于耳「絓」原作「弦」，宋本、宋撮要本通作「弦」。「弦」字在此难解，据宋史卷二七三牛思进传改。
　　【七】犹力战「战」原作「疾」，据宋撮要本、阁本改。按宋史卷二六○李汉琼传及续通鉴卷一○并作「犹力疾战」。
　　【八】即命通事舍人薛文宝赍诏入城抚谕「薛文宝赍诏」五字原脱，据宋本、宋撮要本及宋会要兵七之七、治迹统类卷二补。
　　【九】以榆次县为并州各本及宋会要方域六之四、宋朝事实卷一八太原府条、方舆纪要卷四○榆次县条并同。治迹统类卷二及本卷下文则于「并州」上着一「新」字，盖以别于原并州也。
　　【一○】徙僧道士及民高赀者于西京「高」原作「厚」，据宋本、阁本及续通鉴卷一○改。
　　【一一】遣使分部徙居民于新并州「使」字原脱，据宋本、宋撮要本、阁本及宋会要兵七之八、治迹统类卷二补。
　　【一二】兵房吏张质潜计数部分军马「军马」上原衍「在」字，据宋本、宋撮要本、阁本删。
　　【一三】始咨于觽「始」原作「姑」，据宋本、宋撮要本、阁本及王得臣麈史卷上忠谠条改。
　　【一四】白进超实为殿帅「白」上原衍「连」字，据宋本、宋撮要本、阁本删。
　　【一五】镇州原作「镇川」，据宋本、宋撮要本、阁本及治迹统类卷三、编年纲目卷三改。
　　【一六】说关使刘禹以城降「使」原作「吏」，据宋本、宋撮要本及上编正文改。
　　【一七】亲近无职事者呼为舍利郎君「者」字原阙，据叶隆礼契丹国志卷六补。按宋撮要本「者」字作「之任」。
　　【一八】西山原作「西方」，据同上书改。
　　【一九】人夜持两炬「夜」原作「夹」，据宋本、宋撮要本及同上书改。
　　【二○】真定原作「直定」，据各本改。
　　【二一】配隶契丹直「直」原作「置」，据阁本改。按宋史卷一八七兵志：后唐置契丹直，旋废。开宝三年，以辽人内附之觽复置。太平兴国中，因事复置，旋废。本编上文称「契丹苏哲等二十八人来降」，正当配隶此直。
　　【二二】殆由此耳「此」下原衍「故」字，据宋本、宋撮要本删。
　　【二三】寻授左领军卫大将军「授」原作「受」，据宋本、宋撮要本、阁本改。
　　【二四】虑玉石以俱焚「以」原作「之」，据宋本、宋撮要本改。
　　【二五】及归原作「乃归」，据宋本、宋撮要本及编年纲目卷三、宋史全文卷三上改。
　　【二六】即通判诸州「通判」原作「随判」，据宋本、宋撮要本改。按本编所称韦亶等十五人，见宋会要职官四八之五。
　　【二七】乃以亶等为之「等」原作「第」，据宋本、宋撮要本、阁本改。
　　【二八】宜除之「除」原作「附」，据阁本及编年纲目卷三改。
　　【二九】衔枚蹑敌后「敌」字原阙。按治迹统类卷三作「衔枚蹑敌后」，宋本、宋撮要本、及宋史全文卷三上并作「衔枚蹑虏后」，宋史卷二六○刘廷翰传则作「衔枚蹑契丹后」。今据治迹统类及续通鉴卷一○补「敌」字。
　　【三○】事在端拱元年十月「端拱」下原衍「立」字，据宋本、宋撮要本、阁本删。
　　【三一】诏改司寇参军为司理参军「为司理参军」五字原脱，据宋本、宋撮要本及十朝纲要卷二、宋史全文卷三上补。
续资治通鉴长编
卷二十一
卷二十一
　　起讫时间 起太宗太平兴国五年正月尽是年十二月
　　卷　　名 续资治通鉴长编卷二十一
　　帝　　号 宋太宗
　　年　　号 太平兴国五年（庚辰，980）
　　全　　文
　　春正月丙子朔，上御崇元殿受朝。
　　庚辰，遣供奉官、合门祗候王僎使高丽。
　　初，刘继元降，其官吏将卒往往亡命山林，久未归服。于是降诏抚谕，令所在陈首，悉与洗涤前罪，等第给赐钱帛，县次续食，传送上都，当令先问其所欲，随以处之。
　　上初即位，阅诸军战骑多阙，将北征，乃诏诸道市所部吏民马，有敢藏匿者死。坊州刺史胡公霸尝有阴事为孔目吏所持，颇衔之。会吏有善马，公霸绐令匿之。吏如其旨，土窖藏马其中，既而具言状，公霸伪喜，谓吏曰：「我为汝画计，汝当谨其事，无使人知，并累我矣。」一日阅官所市，即大言曰吏某有善马藏某处，令卒数辈取之，捕吏系狱，按验未具，公霸亟斩之。吏家人以告，征公霸赴阙，亲诘于便殿，公霸抗言以诏书从事，非专杀。上怒，壬午，授公霸右监门卫率府率【一】。
　　国初，但有左、右飞龙二院，以左、右飞龙使各二人分掌之。时诸州监牧多废，官失其守，国马无复孳息。太祖始置养马二务，又兴葺旧马务四，以为放牧之地，分遣中使诣边州岁市马。自是，闲□之马始备。上既平太原，遂观兵范阳，得汾晋、燕蓟之马凡四万二千余匹，国马增多，乃诏于景阳门外新作四□，名曰天驷监，左右各二，以左、右飞龙使为左、右天□使，闲□使为崇仪使。内□马既充牣，始分置诸州牧养。（改崇仪使，实录在甲申，今从本纪，并书之。）
　　癸未，歙州言稻再熟。
　　庚寅，以礼部侍郎程羽为文明殿学士，序立于枢密副使之下。文明殿学士，即端明殿学士也，国初虽改殿名，而学士领职如故，于是并改焉。文明殿学士自羽始。
　　丁酉，命冀州刺史牛思进护关南军。
　　己亥，命连州刺史任知杲、虢州刺史许昌裔、雄州刺史孙全兴发诸郡丁夫治卫、澶、濮三州河堤，左屯卫将军李重进、右千牛卫将军郑彦华、右内率府率田浦治济、贝、郑三州河堤。（李重进、田浦，未见。）
　　癸卯，命右卫将军史珪督畿内丁夫三万人凿尉氏县界新河九十里，数旬而毕，居民利之。
　　分粮料诸司马军、步军为三院，各命官主之。
　　二月丙午，京西转运使程能上言：「诸道州府民事徭役者未尝分等，虑有不均。欲望下诸路转运司差官定为九等，上四等户令充役，下五等户并与免。」诏令转运使躬亲详定，勿复差官。
　　戊申，改南辨州曰化州。
　　温州捕送养嚈鬼秉诅杀人贼邓翁并其亲属至阙下。邓翁腰斩，亲属悉配隶远恶处。
　　诸州马多死，殿直李谔坐监牧许州，盗官菽二百五十石，马死者千五百匹，械系送阙下。甲子，并内侍梁守忠及主吏三人悉斩于市。
　　乙丑，岢岚军言，近界戎人二百六十余户老幼二千三百余口归附。（此从本传及会要所书之数。）
　　戊辰，徐州送妖贼李绪等四十五人，斩为首者七人，余配远恶处。
　　壬申，岢岚军又言戎人八十九户老幼六百三十二口归附。
　　废顺化军。
　　三月甲戌朔，诏江南诸州岁贡干蜂，甚伤生而挠民，宜罢之。
　　先是，令有司详定打球仪，戊子，始用其仪，召髃臣会踘于大明殿，上获多算。
　　赠太师、南越王刘鋹卒，辍三日朝。
　　癸巳，潘美言自三交口巡抚至代州，会敌十万觽侵雁门，令杨业领麾下数百骑自西陉出，由小陉至雁门北口南向与美合击之，敌觽大败，杀其节度使、驸马、侍中萧咄李，生擒马步军都指挥使李重诲，获铠甲革马甚觽。重诲，金城人也。
　　丙申，上作喜春雨诗，令近臣和。
　　闰三月甲寅，上御讲武殿，覆试权知贡举程羽等所奏合格进士，得铜山苏易简以下百一十九人，又得诸科五百三十三人，并分第甲乙，赐宴，始有直史馆陪座之制。进士第一等授将作监丞，通判藩郡；次授大理评事，知令、录事；诸科授初等职事及判、司、簿、尉。时刘昌言、颜明远、（明远，邑里未见。）毘陵张观、宜黄乐史等四人皆以见任官举进士，上惜科第不与，特授近藩掌书记【二】。唐有敕赐及第以表特恩，开宝以来，御试中第一者皆称之，其文臣有不由科第者，或因献文别试，以敕赐进士及第【三】，或赐御前进士及第，又有同进士及进士出身之目。其后，复赐乐史进士及第，仍附是年第一等进士之下。
　　丁卯，令荆湖、岭南等处以绢计赃，如江、浙之制。
　　己巳，诏品官公罪，徒以上去官，事发，所在鞫之以闻。
　　辛未，甘、沙州回鹘遣使来贡方物。
　　斩宦官冯彦琛，坐部修军垒擅没入官瓦木，市取其直故也。
　　三交口言戎人二百三十四户老幼五千三十七口归附。
　　归义军节度使曹元忠卒，其子延禄自称权节度兵马留后，遣使修贡。夏四月丁丑，诏赠元忠炖煌郡王，授延禄归义节度使，又以其弟延晟为瓜州刺史，延瑞为牙内都虞候【四】，母封秦国太夫人，妻封陇西郡夫人。
　　遣供奉官卢袭使交州。时丁琏及其父部领皆死，琏弟璇尚幼，嗣称节度行军司马，权领军府事。大将黎桓擅权，因而树党甚盛，渐不可制，□迁璇于别第，举族禁锢之，代总其觽。（本传云：上闻桓□迁其主，始有吊伐意。按交州之师侯文宝发其端，恐此亦缘饰之辞，今不取。）
　　有赵国昌者求应百篇举。癸未，上亲试之，出杂题二十字，令各赋五篇，篇八句。逮至日旰，仅成数十首，率无可观。上以此科久废，特赐及第以劝来者，仍诏有司，自今应百篇举，约此为题。
