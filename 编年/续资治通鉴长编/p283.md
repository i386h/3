<!-- { "loadSidebar": true } -->
　　左谏议大夫、知郓州戚纶责授岳州团练副使。先是，有王遵诲者，尝任西边，寓家永兴，闺门不肃，事将发，知府寇准为平之。及是，遵诲为同提点刑狱官，纶因谐戏，语及准，遵诲怒，以为斥己，遂与提点刑狱官李仲容奏纶有讪上语【一二】，故坐责。纶笃于古学，善谈名理，喜言民政，颇近迂阔。事兄维，友爱甚厚。维卒，闻讣哀恸，不食者数日。交于故旧，以信义着。士子谒见，必询所业，访其志尚，随才诱诲之。尝云：「归老后，得十年在乡闾讲习，亦可以恢道济世。」大中祥符中，继修礼文之事，纶悉参议，与陈彭年并职，屡召对，多建条式，恩宠甚盛。乐于荐士，每一奏十数人，皆当时知名者。晚节为权幸所排，遂不复振。后二年，卒。家无余赀。家人于几合间，得遗戒一篇，大抵劝子弟为学。（本传以遵诲为劝农副使，此时犹未改官名也，今正之。）
　　庚午，河北转运使、兵部员外郎寇瑊为工部郎中，再留一任。河决澶渊，瑊视役河上，堤垫数里，觽皆奔溃，而瑊独留自若，水为折去，觽异之。尝言契丹约和以来，河北减卒之半，而复刺土兵，其实益三分之一，而塞下军储不给，请行入中、凿头、便籴三说之法。（传言，河决澶渊，后瑊始迁官，恐误也。按实录，明年正月辛未，命高汉美监修澶州决河，然不见初决时，今且附见，当考。入中三说，尝考沈括云：世传算茶有三说法最便。三说者，皆谓见钱为一说，犀、牙、香、药为一说，茶为一说。深不然也。此乃三分法耳。谓缘边入纳粮草，其价折为三分，一分支见钱，一分折犀象、杂货，一分折茶。尔后又有并折盐为四分法【一三】，更改不一，皆非三说也。予在三司，求得三说旧案。三说者，乃是三事：博籴为一说，便籴为一说，直便为一说。其为博籴者，极边粮草岁入欲足常额，每岁自三司抛数下库务，先封桩见钱、紧便钱、紧茶钞。紧便钱，谓水路商旅所便处。紧茶钞，谓上三山场榷务，然后召人入中。便籴者，次边粮草商人先入中粮草，乃诣京师算请慢便钱、慢茶钞及杂货。慢便钱谓道路货易非便处，慢茶钞谓下三山场榷务。直便者，商人取便于缘边入纳见钱，于京师请领。三说先博籴数足，然后听便籴及直便【一四】，以此商人竞趋，争先赴极边博籴。故边粟常先足，不惟诸郡分裂，粮草之价不能翔踊，诸路税课亦皆盈衍，此良法也。予在三司，方欲讲求，会左迁，不果建议。）
　　辛未，上亲录系囚，多所原减。
　　癸酉，诏今年五月一日已前得替判司、簿尉，并放选。
　　乙亥，兵部员外郎、龙图阁待制李虚己为右谏议大夫，充职。右正言刘烨判三司户部勾院，赐绯鱼。虚己、烨并表求外任，上以虚己儒雅循谨，烨屡上封言事【一五】，故加銟而留之。或云烨兼他职，盖执政者不欲其专任言责也。（实录天圣元年四月丁巳，称执政畏忌言官，乃优与职任而罢之，盖指此也。似有所避忌，今两存之。六月末，范雍言当考。）
　　辛巳，监察御史刘平为盐铁判官，章频为度支判官，并赐绯鱼。御史于是复兼省职。（刘平传云：平为御史，数上疏论事，为丁谓所忌，久之，除盐铁判官。按此年六月戊戌，谓乃参政，恐误也。元年二月丁丑，诏别置谏官御史六员，不兼他职，今烨与平、频皆兼省职【一六】，盖非当日诏意也。）
　　河北缘边安抚司言：「准诏，规度雄州瓮城，其地甚广。本州岛先有材木，望令渐建屋宇，冀行旅往来，有所障蔽。」从之。
　　甲申，寇准自永兴来朝。准将发，其门生有劝准者曰：「公若至河阳，称疾坚求外补，此为上策。傥入见，即发干佑天书诈妄之事，尚可全平生正直之名，斯为次也。最下，则再入中书，为宰相尔。」准不怿，揖而起。君子谓准之卒及于祸，盖自取之也。（此出湘山野录，其言有理，故取之。）
　　诏广南福建路京朝、幕职、州县官丁忧者，委转运使权差官替放离任。（此据本志。）
　　六月丙戌朔，礼仪院言：「先准御札，每月旬假及上巳、春秋二社、端午、重阳，并休务一日。内旬假，皇帝前后殿不坐，余日百官不入，中书、枢密院诣后殿起居。又准近诏，端午，前后殿不坐。今参详，望凡遇上件休务日，皇帝前后殿不视事，中书、枢密院及诸司有急速公事须面奏者，特取进止。」从之。
　　徐州言利国监大风起西南，坏官私庐舍二百余区，军民压死者十三人，诏张旻安抚之。
　　戊子，保信军节度使丁谓自江宁来朝，召之也。
　　辛卯，太白昼见，占曰：「女主昌。」
　　先是，江、淮发运使贾宗言：「诸路岁漕，自真、扬入淮、汴【一七】，历堰者五，粮载烦于剥卸，民力疲于牵挽，官司舰舟由此速坏。今议开扬州古河，缭城南接运渠，毁龙舟、新兴、茱萸三堰，通漕路以均水势，岁省官费数十万，功利甚厚。」诏屯田郎中梁楚、合门祗候李居中按视【一八】，以为当然。于是役成，水注新河，与三堰平，漕船无阻，公私大称其便，赐诏銟之。宗复请御制文，许之，会上仙不及成。初，殿中侍御史王臻为淮南转运使，发运司请浚漕渠，废诸堰。臻言扬州北有召伯堰，谢安所作，后人思之，不敢废，请罢浚渠，兼浚渠亦无所益。臻寻入三司为度支判官，而发运司卒浚渠以通漕，坐前异议，责监察御史、知睦州。（责官，不得其时，今附此。为度支，乃今年正月己卯。臻责睦州，道复官，徙福州，实录亦不书。）
　　甲午，左仆射、平章事王钦若罢为太子太保。时钦若恩遇浸衰，人有言其受金者，钦若于上前自辨，乞下御史台覆实。上不悦，曰：「国家置御史台，固欲为人辨虚实耶【一九】？」钦若皇恐，因求出藩。会商州捕得道士谯文易畜禁书，能以术使六丁六甲神，自言尝出入钦若家，得钦若所遗诗及书。上以问钦若，钦若谢不省，遂罢相，制辞以均劳之意，从优礼云。寻命判杭州。（判杭州，实录无其日，却于太子太保归班下，即云寻命判杭州，今从之。实录云：初周怀政以上崇禋祀，遂与妖人朱能辈伪造灵命，冀图恩宠，且日进药饵。钦若屡言其妄，复密陈规谏。怀政惧得罪，因共诬诋【二○】，言捕获金、商州道士谯文易畜禁书，有神术，钦若素识之。上不复辨诘，故有是命。此盖当时史官见钦若复相，故阴为之辞，其实不然也，今削去。受金覆实事，据记闻载苏颂子容语，此必不妄，今从之。）
　　乙未，河决滑州城南。（刘烨正传云：岁荐饥，河决滑州，大兴力役，道殍相望，烨请策免宰相，以应天变。按王钦若已先罢，于是寇准未拜，独向敏中在位。烨时实为谏官兼省职，传载其事于圣水前，盖颠倒也。今附见烨迁知杂时。李侩十朝纲要：灌澶、濮、郓、济，至徐州入淮，遣使救没溺者，恤赐其家。）
　　丁酉，以引进使李允则为客省使，依前高州团练使，知镇州，兼镇定钤辖。允则在雄州十四年。（自景德三年四月为安抚副使，九月乃知雄州，至今凡十四年也【二一】。二年正月尝知雄州，二月即改命何承矩，而徙允则知瀛州。司马光记闻云允则在雄州十八年，盖误也。）河北既罢兵，允则治城垒不辍，辽主问其相张俭曰：「闻南朝尚修城备，得无违誓约？」俭曰：「李雄州为安抚使，其人长者，不足疑。」既而有以为言，诏诘之，允则奏曰：「初通好不即完治，他日如有颓圮，复安敢动？因此废守备，臣恐辽人不可测也。」帝以为然。
　　城北旧有瓮城，允则欲合于大城为一，先建东岳祠，出黄金百两为供器，导以鼓吹，居人争献金银【二二】。久之，密自撤去，声言盗自北至，遂下令捕盗，三移文北界。乃兴板筑，扬言以护祠，而卒就关城浚壕，起月堤。自此瓮城之人，悉内城中。
　　周世宗始以关为州，而民多以草覆屋。允则取材木西山，大为仓廪营舍。始教民陶瓦甓，摽里闬，置廊市、邸舍、水硙。城上悉累甓，下环以沟堑，莳麻，植榆柳。广阎承翰所修屯田，架桥引水，作石梁，筑构亭榭，列堤道，以通安肃、广信、顺安军。岁修禊事，召界河战棹为竞渡，纵北人游观，潜寓水战。州北旧设陷马坑，城上起楼为斥候，望十里，自罢兵，人莫敢登。允则曰：「南北既讲和矣，安用此为！」命撤楼夷坑，为诸军蔬圃，浚井疏洫，列畦垄，筑短垣，纵横其中，植以荆棘，而其地益阻险。因治坊巷，徙浮图北垣上，州民旦夕登望三十里。下令安抚司【二三】，所治境有隙地悉种榆。久之，榆满塞下，谓僚佐曰：「此步兵之地，不利骑战，岂独资屋材耶。」
　　上元旧不然灯，允则结彩山，聚优乐，使民夜纵游【二四】。明日，侦辽帅欲间入城中观，允则与同僚伺郊外，果有紫衣北人至，比夕，与俱入传舍，不交一语，出妓女罗侍左右，剧饮而罢，且置其所乘驴庑下，使遁去，即幽州统军也。后数日，为辽所诛。
　　尝燕军中，而甲仗库火。允则作乐行酒不辍，副使请救，不答。少顷火熄，命悉瘗所焚物，密遣使特檄瀛州，以茗笼运器甲，不浃旬，兵数已完，人无知者。枢密院请劾不救火状，上曰：「允则必有谓，姑诘之。」对曰：「兵械所藏，儆火甚严，方宴而燔，必奸人所为。舍宴救焚，事或不测。」
　　又得辽谍，释缚厚遇之，谍言燕京大王遣来，因出所刺沿边金谷兵马之数。允则曰：「若所得谬矣。」呼主吏按籍书实数与之。谍请加缄印，因厚赐以金，纵还。未几，谍遽至，还所与数，缄印如故，反出辽中兵马、材力、地里委曲以为报。
　　一日，民有诉为辽人殴伤而遁者，允则不治，与伤者钱二千，觽以为怯。逾月，幽州以其事来诘，答以无有。盖他谍欲以殴人为质验，比得报以为妄，乃杀谍。云翼卒亡入辽中，允则移文督还，契丹报以不知所在。允则曰：「在某所。」契丹骇，不敢隐，即归卒，乃斩以徇，后无敢亡者。
　　允则不事威仪，间或步出，遇民可与语者，延坐与语，以是洞知人情。讼至，无大小，面讯立断。善抚士，皆得其用。盗发辄获，人亦莫知其繇。身无兼衣，食无重羞，不畜赀货。当时边臣，鲜能及之者。（边臣无及允则者，比据司马光记闻，今附见。正传所云「身无兼衣，食无重羞，不畜赀货」下允则事，当散入诸年，然月日多不可考，今并书之。或有与诸年所书相犯者，当更检详也。）
　　戊戌，以山南东道节度使、同平章事寇准为中书侍郎、兼吏部尚书、平章事，保信节度使丁谓为吏部尚书、参知政事。
