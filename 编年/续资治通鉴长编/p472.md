<!-- { "loadSidebar": true } -->
　　近遣鱼周询定夺利害，臣谓宜命一中使令周询密谕狄青曰：「沪城水洛，非擅役觽，盖初有所禀。且筑城不比行师之际，沪见利坚，执意在成功，不可以违节制加罪。今不欲直释沪以挫卿之威，宜自释之。后若出师临阵而违节制者，自当以军法从事。」然后又谕沪曰：「汝违大将命，自合有罪；今以汝城水洛有功，故使青赦尔，责尔卒事以自赎。」俟城成，则又戒青不可幸其失城以遂偏见。如此则水洛之利可固，蕃户之恩信不失，边将立事者不懈，大将之威不挫；苟不如此，未见其可也。实录以修疏系四月六日丁酉，今并附五日丙申孙甫、余靖后。
　　丁酉，京西转运按察使、虞部员外郎杜杞为刑部员外郎、直集贤院、广南西路转运按察使兼安抚使。宝元初，朝廷出兵讨安化叛蛮，杞时知横州，言：「岭南诸郡无城郭、甲兵之备，牧守非才。横为邕、钦、廉三郡咽喉，地势阻险，可以屯兵，应援三郡【四】。贼或奔冲，足为控扼。邕管内制广源，外控交趾，愿择文臣达权变、练岭外事者，以为牧守，使经制边事。」于是执政请用杞平区希范，乃自京西召见，迁秩而遣之。
　　谏官余靖言：
　　朝廷蓄养贤俊，当如民家收积财货平时先有营度，至急乃得其用。伏自去年以来，陕西举知州，始用杜杞，三司择判官，则又用杞，京西多盗贼，则又用杞，今兹蛮人作叛，则又用杞：皆席未遑暖，而即移之。是使杜杞有奔命之劳，朝廷有乏贤之叹，如斯事体，良亦可惜。臣亲见杜杞言京西之政，始有端绪，乃未尽施设，今遽舍去【五】，不成绩效，此屡易官之患也。伏惟庙堂之上，当思天下有多少贤才，可与共了天下事者，广为询访，预作处置。某人可了某职，某人可当某路，一旦缓急用之，如指诸掌，此乃庙堂之策，当有素定者也。今二年之内，讲求贤俊，只知有一杜杞，何观听之不广，示天下之狭也。设使别路更有盗贼，则将又移杜杞，无乃取笑四方乎。
　　每见大臣谋事，当平居无事时，优游暇逸，如不足忧者；及一隅有警，则仓皇移易，如素不经心者。且去年冬，两府大臣共选诸路转运使，田瑜为广西转运使，梁载为判官，必谓才能出人。今蛮徼纔动，未见瑜等如何处置，有甚利害，早已疑之，此择人之术，不自信矣。始若不知，不如勿用。只如近差王丝往湖南安抚，待其奏报，不中事节，乃知其人不可委任。知人不明，为害不细。伏望陛下敕谕两府大臣，广思博采天下贤才，以应万务，无使临事仓卒有乏才之叹，则社稷之福。古人有言曰：「霸王之主，终不采将于往贤，求相于后哲，自是识拔不明，求之不至，不可厚诬四海也。」惟陛下图之。
　　谏官言馆职阙人，即乞朝廷先择举主，方许荐人。诏今后馆阁阙官，即据合举人数，降敕委学士院与在京龙图阁直学士以上，或舍人院与在京待制，同共保举有文字德行官员，具姓名并所著述该时务文字十卷以闻。会要庆历四年四月六日事，实录无有，当考。谏官姓名，三年十一月十九日癸未诏更详。
　　戊戌，上谓辅臣曰：「自昔小人多为朋党，亦有君子之党乎？」范仲淹对曰：「臣在边时，见好战者自为党，而怯战者亦自为党，其在朝廷，邪正之党亦然，唯圣心所察尔。苟朋而为善，于国家何害也？」
　　初，吕夷简罢相，夏竦授枢密使，复夺之，代以杜衍，同时进用富弼、韩琦、范仲淹在二府，欧阳修等为谏官。石介作庆历圣德诗，言进贤退奸之不易。奸，盖斥夏竦也，竦衔之。而仲淹等皆修素所厚善，修言事一意径行，略不以形迹嫌疑顾避。竦因与其党造为党论，目衍、仲淹及修为党人。
　　修乃作朋党论上之，曰：「臣闻朋党之说，自古有之，惟幸人君辨其君子小人而已。大凡君子与君子，以同道为朋，小人与小人，以同利为朋，此自然之理也。然臣谓小人无朋，惟君子则有之。其故何哉？小人所好者禄利也，所贪者财货也，当其同利之时，暂相党引以为朋者，伪也。及其见利而争先，或利尽而交疏，则反相贼害，虽其兄弟、亲戚，不能相保，故臣谓小人无朋，其暂为朋者，伪也。君子则不然，所守者道义，所行者忠信，所惜者名节。以之修身，则同道而相益，以之事国，则同心而共济，终始如一，此君子之朋也。故为人君者，但当退小人之伪朋，用君子之真朋，则天下治矣。尧之时，小人共工、驩兜等四人为一朋，君子八元、八凯十六人为一朋，舜佐尧，退四凶小人之朋，而进元、凯君子之朋，尧之天下大治。及舜自为天子，而皋、夔、稷、契二十二人并列于朝，更相称美，更相推让，凡二十二人为一朋，而舜皆用之，天下亦大治。书曰：『纣有臣亿万，惟亿万心。周有臣三千，惟一心。』纣之时，亿万人各异心，可谓不为朋矣，然纣以亡国。周武王之臣，三千人为一大朋，而周用以兴。后汉献帝时，尽收天下名士囚禁之，目为党人。及黄巾贼起，汉室大乱，后方悔悟，尽解党人而释之，然已无救矣。唐之晚年，渐起朋党之论，及昭宗时，尽杀朝之名士，或投之黄河，曰：『此辈清流，可投浊流。』而唐遂亡矣。夫前世之主，能使人人异心不为朋，莫如纣；能禁绝善人为朋，莫如汉献帝；能诛戮清流之朋，莫如唐昭宗，然皆乱亡其国。更相称美，推让而不自疑，莫如舜之二十二臣【六】，舜亦不疑而皆用之。然而后世不谓舜为二十二人朋党所欺，而称为聪明之圣主，以能辨君子与小人也。周武之世，举其国之臣三千人共为一朋，自古为朋之多且大，莫如周。然周用此以兴者，善人虽多，而不厌也。夫兴亡治乱之迹，为人君者可以鉴矣。」
　　于是为党论者恶修，擿语其情状，至使内侍蓝元震上疏言：「范仲淹、欧阳修、尹洙、余靖，前日蔡襄谓之四贤。斥去未几，复还京师。四贤得时，遂引蔡襄以为同列。以国家爵禄为私惠，胶固朋党，苟以报谢当时歌咏之德。今一人私党，止作十数，合五六人，门下党与已无虑五六十人。使此五六十人递相提挈，不过三二年，布满要路，则误朝迷国，谁敢有言？挟恨报仇，何施不可？九重至深，万几至重，何由察知？」上终不之信也。此一节恐在修进论前，更详之。
　　己亥，上谓辅臣曰：「上封者以河东刍粮不继，数请废麟州，其利害如何？」章得象对曰：「麟州四面蕃汉，皆为元昊所掠，今野无耕民，故一路困于馈运。欲更其寨，徙其州少近府州，以省边民之役。」上曰：「州不可废，但徙屯军马近府州，另置一城，亦可纾其患也。」乃命右正言、知制诰欧阳修往河东，与转运使议之。初，河东转运使张奎于晋州铸铁钱，而民多盗铸，又晋州矾，比岁课益亏，□下修计度之。铁钱及矾二事，修集有矾奏状，而实录及本志并不载。
　　省郓州通判一员。
　　庚子，度支判官、太子中允、直集贤院李绚为京西转运按察使。时范雍知河南，王举正知许州，任中师知陈州，任布知河阳，并二府旧臣，绚皆以不才奏之。居半岁，召入修起居注。修注在十一月。
　　知永兴军郑戬言：「尹洙使狄青带领兵马趋德顺军，追摄知水洛城刘沪及本部勾当公事董士廉，枷项送狱，称洙累令住修水洛城，不禀节制。缘臣昨移永兴军，被诏令一面兴修，已移文报洙。洙等既知筑城已就，又闻朝廷专委鱼周询定夺，更难以利害自陈，便欲图陷沪等。一旦用兵，擒胁下狱，必恐蕃汉人民惊溃，互相仇杀，别生边患，惟深察之。」
　　壬寅，契丹国母遣左监门卫上将军萧忠孝、利州观察使刘从顺，契丹主遣始平节度使萧诣、高州观察使赵柬之来贺干元节。
　　罢垂拱殿置酒，以翼日燕王葬故也。
　　审刑院、大理寺上陈留县移桥狱。权三司使王尧臣罚铜七斤，权户部副使郭难，知陈留县、太子右赞善大夫杜衍，开封县主簿杨文仲，陈留等县催纲、右侍禁李舜举，并罚铜六斤，皆以公罪坐之。户部判官、国子博士慎钺罚铜七斤【七】，提点在京仓草场、殿中丞陈荣古罚铜十斤，都官员外郎王溟追一官，卫尉寺丞卢士伦追一官，仍罚铜十斤，并以私罪坐之。
　　先是，舜举建言，请移陈留南镇土桥于近西旧施桥处，以免倾覆舟船之患。开封府差文仲与衍相度，而衍等请如舜举之奏。士伦，县之大姓，有邸舍在桥下，徙则邸舍尽废。溟前监县税，尝减直僦舍居之。溟与尧臣为同年，因白尧臣，且谓徙桥于官无利害，又桥柱未尝坏舟船，安用更张为？翼日，尧臣谓钺曰：「自移陈留桥，仅三十年，今忽议徙故处，动费官钱不赀。」时开封府已毁桥，而三司帖下县不得毁，因奏遣荣古往相度，而请于旧桥西展木岸五十步【八】，擘水入大洪，而罢移桥。权知开封府□育固争之。又命监察御史王砺再定夺，砺言徙桥故处便，且言三司称桥下有官私屋，今据其处惟有士伦邸舍而无官屋，切恐私有请求。于是内降下开封府录司，命工部郎中吕觉就鞫之。钺坐尝遣人诣砺刺其事，为砺所得，荣古不言庆历二年有船触桥柱破，故以私罪论。及狱上，特诏免溟追官，罚铜二十斤，荣古暨钺仍改从公罪。
　　范仲淹言：
　　臣前日与章得象以下，亲奉德音，谓近知左右臣僚，恐上不能主张，不敢尽心言事，今后不得更事形迹，避涉朋党，须是论列，必无所疑。臣等千载遭逢，得陛下圣言及此，不胜庆幸。臣日夜发愤，愿尽其心，以副陛下待辅弼之意，虽犯雷霆，岂敢回避？今窃见审刑、大理寺奏断王尧臣以下公罪内，有情理不圆，刑名未当之处。如便降敕，恐外议纷纷，传播天下。臣忝参预大政，岂当缄默，负陛下前日之训，为天下罪人？今略指陈事节，奏陈如后。
　　一、陈留桥，是真宗皇帝亲诏【九】，为损舟船，遂遣使经度而迁之。姚仲孙在三司日，杜衍乞移此桥，仲孙不行。王拱辰知开封府日，又乞移之，拱辰亦不行。昨又催纲使臣乞移此桥，本府只差一主簿相度，便具申奏。朝廷不知先朝有诏，失于检详，遂许移之。三司为去年新曾添修，今又破材料，遂奏乞差官相度，乃是举职。今却以不应奏而奏坐罪，惟圣慈深察，方可见情。
　　一、据案中照勘得三司手分，已先检寻移桥文字，于初九日纳在王尧臣处，要行遣申奏。初十日，方见王溟，为本人自陈留替回，尧臣遂先发言，问当移桥利害，溟方对答，即非因溟请托而后行也。
