<!-- { "loadSidebar": true } -->
　　乙酉，广南东西、湖南、江西路安抚使、枢密直学士、右谏议大夫孙沔，知桂州、秘书监余靖并为给事中。仍诏靖留屯邕州，经制余党，候处置毕，乃还桂州。
　　狄青尝问沔何以破贼，沔曰：「使贼出上计，收其保聚，退守巢穴，则当徐图之。据邕州以拒我师，犹为中计。若恃胜求战，此计最下。然贼有轻我心，必出下计，将成禽尔。」已而果然。沔与青夜谋幄中，昼则推青自行之。青治附贼者多诛杀，沔请与青分治【一七】，所免释数百人【一八】。青既先还，沔留治后事。沔始受命，数请骑兵，又令军中制长刀巨斧，人谓南方地形不便骑兵【一九】，而刀斧非所用，青竟用骑兵破贼，贼皆翳大盾【二○】，翼两标，置阵甚坚，矢石不可动，竟赖刀斧杂短兵搏战，阵乃破。人皆谓不及也。
　　广南东西、湖南、江西路安抚副使、入内押班、内园使、陵州团练使石全彬领挠州防御使【二一】。东头供奉官【二二】、合门祗候狄谘为西染院副使兼合门通事舍人，右侍禁狄咏为合门祇候。谘、咏，皆青之子也。
　　诏学士院撰祭文以祭阵没军校，仍别为文祭孙节。
　　丙戌，诏礼宾副使、广南西路都监萧注，内殿崇班、邕贵钦横浔宾龚七州都巡检使王成，东头供奉官、合门祗候、广南西路都监于震，同追捕侬智高。仍诏有能获智高者，除正刺史，同功人以次甄赏之。
　　初，余靖遣注纠合诸溪峒，注单骑入蛮帐，颇结以恩威。及狄青次宾州，期诸将二十三日破贼，青闻注依贼势为奸利，因欲钩致军前除之，注恐见诛，托为游言，不敢至。于是即令追捕智高，寻有诏权知邕州。丙戌十五日也，注权邕州乃二十八日己亥，今并书。
　　丁亥，德音降江西、湖南系囚罪一等，徒以下释之；丁壮馈运广南军需者，减夏税之半，免科徭一年。赐狄青敦教坊第一区。
　　戊子，诏文武官遇南郊，得奏荐子孙，而年老无子孙者，听奏儙亲一人。从知谏院李兑所请也。案成都府编录册云：皇佑五年二月二十一日中书札子，吏部员外郎、充天章阁待制、知谏院、兼判登闻检院李兑札子奏：「臣伏睹皇佑四年九月二日敕文，今后文武臣僚，每遇郊禋合奏得亲属者，除子孙依旧外，余儙亲候再遇郊禋许奏一名。大功已下，三遇郊禋许奏一名。伏缘文武臣僚，内有于郊禋前方转官，该得奏荫亲属，或以衰朽又无子孙，虽有儙亲，未得奏荫，若须再遇郊禋，窃恐难沾恩泽，臣欲特降指挥，今后文武臣僚【二三】，有初该奏荫，而年老无子孙，郊禋许奏儙亲一名，取进止。」奉圣旨依。
　　壬辰，右谏议大夫、天章阁待制田瑜为广南东路体量安抚使，度支副使、工部郎中周沆为广南西路体量安抚使。
　　诏江、淮等路州军今岁上供米，除已转供广南，更减五十万石。仍令三司体量逐路州军灾伤等第减定，下发运使施行。
　　贷知邕州、礼宾使宋克隆死，除名，杖脊刺配沙门岛。溪峒都巡检、东头供奉官、同修城刘庄，除名，杖脊刺配福建牢城。宾州推官、权通判王方、灵山县主簿、权推官杨德言，并除名，免杖刺配湖南本城，永不录用。坐侬贼再至弃城也。断敕既下，其日大雨雹，上急遣中使追敕，已不及，人亦颇悯之。
　　癸巳，诏仪鸾司，自今毋得以天下州府图供张都亭驿。初，户部副使傅永言，奉使契丹，而接伴者问益州事，且云曾见驿中画图，故请禁之。
　　乙未，诏大宗正司，宗室有能习诗赋文词者以名闻。后二日，又诏通经者差官试验，虑其专尚华藻，不留意典籍也。
　　赠荆湖北路都监、西京左藏库副使孙节为忠武军留后，封其妻王氏为仁寿郡君，赐冠帔，官其子二人，从子三人，给诸司副使俸终丧。
　　己亥，夔州路转运司请升南川为怀化军，并三溪入南川县，以朝臣为军使，兼知南川县，置簿尉各一员，从之。
　　三月壬寅，诏广南东、西体量安抚使田瑜、周沆：「本路忠敢、澄海、雄略等军皆土人，勇悍习知山川形势，宜与广州魏瓘、桂州余靖同议搜补之【二四】。仍相度徙屯兵甲远近利害以闻。」
　　癸卯，诏郢、随、唐、均、金、房等州射生户，非救应盗贼，毋得辄役使及防送往来，违者论如役弓手条。
　　甲辰，诏江南东路、淮南路皇佑四年，京东路庆历八年、皇佑元年，人户所逋贷粮见行催纳者，其令转运司候夏秋丰熟举行之。初，上谓辅臣曰：「方春东作，民颇艰食，而诸路转运司督责远年贷粮，非所以恤民也。」至是，中书检勘年分，具其目以进，而降是诏。
　　贬广南东路都监、供备库使苏缄为房州司马；西路都监、内殿崇班赵怀恩追三任，为右卫率府副率，金州安置，右侍禁尹修己、左班殿直蔡鼎臣各追三官，配京东本城。并坐邕州金城驿败军也。
　　庚戌，右龙武大将军克悚上拟试诗、赋、论十卷，且请随举人赴殿试。上曰：「宗子好学，亦朝廷美事也。」令学士院召试三题，既中等，迁右卫大将军。
　　壬子，御崇政殿试礼部奏名进士。
　　癸丑，试诸科。
　　乙卯，试特奏名进士及广南进士，又试诸科特奏名。
　　遣中使陈钦明赐交趾李德政器币。初，德政欲遣兵助讨贼，既不许，贼平，特赐之。
　　古渭州距秦州三百里，经哑儿峡，边臣屡欲城之，而朝廷艰于馈饷，不许。陕西转运使范祥，既议解盐通商，骤加擢用，狃于功利。张□未至，祥权领州事，不谋于觽，遽请修筑，未得报，辄自兴役。蕃部惊扰，青唐族羌攻破广□岭堡，围哑儿峡寨，杀官军千余人。丁巳，诏秦凤路部署刘涣领兵讨之。仍诏祥专主馈饷，毋得预军事。城古渭事，详见七月己丑。
　　庚申，诏江淮南、荆湖诸路募置就粮教阅忠节军，大州五百人，小州二百人，军额在旧忠节之下，川忠节之上。军额自闰七月辛未移入。
　　辛酉，御崇政殿，赐进士郑獬等二百人及第，一百五十人出身，一百七十人同出身。獬，安陆人也。
　　壬戌，赐诸科五百二十二人及第、出身。
　　遣入内供奉官卫克懃体量古渭州蕃贼之觽寡。仍诏秦凤经略使张□、部署刘涣招抚之，毋得深入轻战。
　　癸亥，幸万寿观辞三圣御容。
　　甲子，奉安太祖于滁州天庆观瑞命殿，太宗于并州资圣院统平殿，真宗于澶州开福院信武殿，各以辅臣为迎奉使副，具仪仗导至近郊，内臣管勾奉安，百官辞观门外。其后，上谓辅臣曰：「并州言四月二十二日奉安太宗御容，仍以平晋记来上。盖纪太平兴国四年征讨之事。是时，车驾亦以四月二十二日至太原城下，何其异也。」
　　丙寅，赐特奏名进士七十五人、诸科四百三十人、广南特奏名六百九十一人出身及试衔文学、长史【二五】。
　　夏四月庚午朔，降陕西转运使、度支员外郎范祥为屯田员外郎，坐擅兴古渭之役也。议者谓责祥太轻。
　　命陕西转运使李参按宋史食货志作李恭。专制置解盐，代范祥也。
　　时参为陕西转运使，阅五年矣。（庆历八年九月，参自西京徙。）自军兴以来，诸路经略司多贷三司钱以佐军，谓之随军钱，军罢仍贷。参权庆州，钩考得所贷八万缗，悉偿之，遂奏废其库。又，戍兵多而食苦不足，参视民阙乏，时令自隐度谷麦之入【二六】，预贷以官钱，谷麦熟则偿，谓之青苗钱。数年，兵食常有余。其后青苗法盖取诸此。朝廷患入中法岁费增广，参请飞钱于边郡以平估籴，权罢入中。比参之去【二七】，省榷货钱以千万计【二八】。参以至和元年二月自陕西改江淮发运。三事并附见。
　　辛未，右谏议大夫、天章阁待制赵及落待制，知南京留守司御史台，以疾自请也。
　　壬申，狄青还朝，置酒垂拱殿。
　　癸酉，占城国遣使来贡方物。
　　甲戌，广南西路转运使孙抗、转运判官宋咸、提点刑狱朱寿隆、同提点刑狱高惟和，广南东路转运使元绛、提点刑狱鲍轲，荆湖南路转运判官李章、提点刑狱李肃之、同提点刑狱柳涉，以邕州平，并迁官。杨纮，三年六月以刑中为湖南转运使，五年四月仍以刑中徙福建漕，不见迁官，当考。
　　乙亥，邕州破蛮贼将分三等迁官，迁者凡十三人，三班使臣分五等迁资，迁者凡七十二人。
　　丁丑，赐澶州六塔河役卒缗钱。
　　戊寅，诏益、梓、利三路去岁蚕事薄收，宜令三司权免先增上供绢三年。
　　庚辰，契丹国母遣天武节度使左千牛卫上将军萧全，益州观察使王守道，契丹遣瑞圣节度使耶律述、崇禄少卿田文炳来贺干元节。
　　是日，御垂拱殿【二九】，令蕃落骑兵布阵，如归仁铺破贼之势，观其驰逐击刺，等第推赏，仍以拱圣马三百补其阙。都大提举教阅阵法、右班殿直张玉迁内殿承制。
　　枢密直学士、给事中孙沔还自岭南，帝问劳，解所服御带赐之。壬午，命知杭州，沔自请也。
　　庚寅，诏毋得连用太宗、真宗旧名。
　　甲午，命参知政事刘沆、梁适监议大乐。
　　乙未，详定大乐所言，知制诰王洙奏：「黄钟为宫最尊者，但声有尊卑尔，不必在其形体也。言钟磬依律数为大小之制者，经典无正文，惟郑康成立意言之，亦自云假设之法。孔颖达作疏，因而述之。据历代史籍，亦无钟磬依数大小之说，其康成、颖达等即非身曾制作乐器。至如言『磬前长三律，二尺七寸；后长二律，一尺八寸，是磬有大小之制』者，据此黄钟为律。臣曾依此法造黄钟特磬者，止得林钟律声。若随律长短为钟磬大小之制，则黄钟长二尺二寸半，减至应钟，则形制大小比黄钟才四分之一。又九月、十月以无射、应钟为宫，即黄钟、大吕反为商声，宫小而商大，是君弱臣强之象。今参酌其镈钟、特磬制度，欲且各依律数，算定长短、大小、容受之数，仍以皇佑中黍尺为法，铸大吕、应钟钟磬各一，即见形制、声韵所归。」奏可。
　　丁酉，命户部副使傅永兼秦凤路制置粮草。知秦州张□请弃古渭勿城，故遣永视之。详见七月己丑日。
　　是日，迩英阁讲书冏命「侍御仆从，罔匪正人。」帝曰：「君臣之际，必诚意相通而后治道成。」杨安国对曰：「陛下聪明文思，从谏弗咈，如水之走下，视髃臣若僚友，自古圣王未之有也。」帝曰：「臣下能进忠言【三○】，朕何惜夏禹之拜。」
　　五月辛丑，命盐铁副使刘元瑜按视汴水利害以闻。
　　诏古渭州蕃族未平，宜令知渭州王素及秦凤路城寨严备之。
　　癸卯，知并州韩琦兼制置本路粮草。
　　乙巳，枢密使、户部侍郎高若讷，罢为尚书左丞、观文殿学士、兼翰林侍读学士、同髃牧制置使。枢密副使、宣徽南院使、护国节度使狄青为枢密使。
