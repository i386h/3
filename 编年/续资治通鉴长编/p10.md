<!-- { "loadSidebar": true } -->
　　周显德末，分命常参官诣诸州度民田，多为民所诉，坐谴黜。上将循世宗之制，欲先事戒敕之，因谓侍臣曰：「比遣使度田，盖欲勤□下民也，而民弊愈甚，得非使臣图功幸进，致其然哉？今当精择其人，以副朕意。」（遣官度田，据食货志，云皇朝受命，颇循周制，而常准、崔逊黜责皆系之二年正月，则元年盖尝遣官矣。本纪、实录乃无其二事。二年正月壬子，实录始载今当精择其人之言。正月丁巳，本纪始书分遣常参官诣诸州度田。据实录、本纪，则食货志误矣。崔逊由伊阳令为太子洗马，元年四月丁亥也。常准削两任官，二年四月甲午也。而食货志并二事合言之，疑作志者便文，不考其日月先后，故失其实。然则实未尝遣官，太祖所言当精选其人，盖谓前朝所遣或不得其人，如崔逊等也。实录又云崔逊责伊阳，未满岁除洗马，云未满岁，则其责当在显德末矣，若在建隆初，则才逾三月耳，不当云未满岁也。按王仁镐传称：显德中，国子博士上官瓒括田河中，将大增赋调，比户愁怨，仁镐奏罢之。盖当是时，坐度田非实贬黜者，不但崔逊一人也。今皆削去姓名，泛云多为民所诉，坐谴黜，庶无所抵牾云。）
　　丁巳，分遣常参官诣诸州度民田。（此从本纪也，新、旧录尽无之。）
　　诏发京畿、陈、许丁夫数万，以右领军卫上将军陈承昭督之，道闵水自新郑与蔡水合，贯京师，南历陈、颍，达寿春，以通淮右舟楫。承昭，江表人也。（承昭，初见显德四年，不着邑里，今从本传。）
　　己未，幸造船务。
　　甲子，斩泽州刺史张崇诂。初，崇诂为泗州刺史，李重进出领淮南，崇诂迎说以完聚之计。重进既败，其事乃露，故命戮焉。
　　监修国史王溥等上唐会要一百卷。唐德宗时，苏冕始撰会要四十卷。武宗时，崔铉又续四十卷。溥等于是采宣宗以降故事，共勒成一百卷。诏藏史馆，赐物有差。
　　二月丙寅，幸飞山军营阅炮车。
　　庚午，幸造船务。
　　壬申，命给事中范阳刘载往定陶督曹、单丁夫三万，浚五丈渠，（案宋史作五丈河。）自都城北历曹、济及郓，以通东方之漕。上因谓侍臣曰：「烦民奉己之事，朕必不为也。开导沟洫以济京邑，盖不获已耳。」
　　癸酉，权知贡举窦仪奏进士合格者十一人。
　　甲戌，幸城南观修水柜。
　　丁丑，唐主景遣使来贺长春节。
　　己卯，遣通事舍人王守正使江南，劳唐主之迁都也。（守正，未见。）
　　先是，藩镇率遣亲吏视民租入，概量增溢，公取余羡，符彦卿在天雄军，取诸民尤悉。上闻之，即遣常参官分主其事，民始不困于重敛，于是出公粟赐彦卿，以媿其心。（朔记即以赐粟事系之元年五月命王仲等监在京诸仓后，今从实录。）
　　旧制，窃盗赃满绢三匹者，弃市。己丑，改为钱三千，其陌八十。
　　令民二月至九月无得采捕虫鱼，弹射飞鸟，有司岁申明之。
　　辛卯，幸迎春苑宴射。
　　是月，唐主始迁于南都，立吴王从嘉为太子，监国。留左仆射严续知枢密院事，汤悦佐之。悦即殷崇义，池州人也，姓犯宣祖讳，故改焉。（续事据九国志。悦事据本传。）
　　三月，唐主至南都。城邑迫隘，宫府营廨，十不容一二，力役虽繁，无所施巧，髃臣日夜思归。唐主悔怒，欲诛始谋者，枢密副使、给事中唐镐发病卒。（江南野录称镐自缢，今从五代史。镐，初见显德六年七月，无邑里。）
　　丙申，内酒坊火。坊与三司接，火作之夕，工徒突入省署。上登楼见之，以酒坊使左承规、副使田处岩纵其下为盗，并弃市。酒工五十人，命斩于诸门。宰臣极谏，上怒微解，遽追释之，获免者十二人而已。（宋朝大事记：建隆二年三月，林德颂曰：「在易之干，君象也。其德，君德也。天以刚为德，君德而非刚健，何以君天下？我太祖之开国也，以千百年破碎不可为之天下，一举而削平之。强者服，很者顺，俛首听命，惟恐或后。处藩镇以环卫，而藩镇无异辞，授守臣以倅贰，而守臣无异意，是果何道而得此哉？英武自天，雄断如神。」开宝六年，差利州知州李铸通判成都府，川班妄诉，全班尽废，雄武肆掠，戮及百人，役夫突入省部，其主将亦寘极法，吏黩货贿者斩，官辞浊务者黜。威令之不可测如此，其谁敢忤人主之意哉。）
　　初，五丈河泥淤，不利行舟，诏右监门卫将军陈承昭于京城之西，夹汴河造斗门，自荥阳凿渠百余里，引京、索二水通城壕入斗门，架流于汴，东汇于五丈河，以便东北漕运。甲辰，新水门成，上临视焉。
　　乙巳，赐枢密副使赵普宅一区。
　　辛亥，以雄武节度使、守太保、兼中书令、太原郡王王景为凤翔节度使，充西面沿边都部署。景，掖人，（景，初见天福三年。）起兵伍，性谦退，折节下士，每朝廷使至，虽卑位皆送迎，周旋尽礼。左右或言：「王位崇，不宜过自损抑【一】。」景曰：「人臣重君命，固当如此，我惟恐不谨尔。」建隆初，封郡王。朝廷以吏部尚书张昭为使，景尤加礼重，遗昭万余缗，左右或言其过厚，景曰：「我在行间，即闻张尚书名，今使于我，是国家厚我也，岂可以往例为限。」于是，自秦州来朝，上优待之，宴赐加等，复遣镇凤翔。
　　宰相范质、王溥相继卧疾，上命翰林医官王袭、米琼视之，质、溥皆瘳。上喜，于是以袭为光禄寺丞，琼为都水监主簿。
　　北汉寇麟州，防御使杨重勋击走之。重勋、即重训也，避周恭帝讳改焉。（广顺二年冬，重训初见。显德四年十月，重训以北汉麟州来降，即命为防御使。）
　　令文武官及致仕官、僧道百姓，自今长春节及他庆贺，不得辄有贡献。
　　癸亥，上步自明德门，幸作坊宴射。酒酣，顾前凤翔节度使、兼中书令临清王彦超曰：（彦超，初见开运三年。）「卿曩在复州，朕往依卿，卿何不纳我？」彦超降蜯顿首曰：「当时臣一刺史耳，勺水岂可容神龙乎。使臣纳陛下，陛下安有今日！」上大笑而罢。
　　闰三月甲子朔，彦超上表待罪于私第，上遣中使慰抚之，因谓侍臣曰：「沈湎于酒，何以为人？朕或因宴会至醉，经宿未尝不悔也。」侍臣皆再拜。（本纪及旧录皆于闰月甲子载此事。甲子，初一日也，与癸亥实相接矣，盖因王彦超上表待罪故云。而新录乃于己巳始载之，恐误也，今不取。）
　　殿前都点检、镇宁军节度使慕容延钊罢为山南西道节度使，侍卫亲军都指挥使韩令坤罢为成德节度使。自是，殿前都点检遂不复除授。
　　己巳，幸玉津园。
　　庚午，诏开封府集觽杖杀皇建院僧辉文，僧录琼隐等十七人各决杖配流。先是，上还自扬州，左右街僧道出迎，辉文等携妇人酣饮传舍，为其党所告，逮捕按验得实，故有是命。
　　壬申，唐主遣使贡金器二千两、银器万两、锦绮二千段，谢生辰之赐也。
　　丁丑，金、商、房三州民饥，遣使赈之。
　　癸未，幸迎春苑宴射。
　　丙戌，韩令坤、慕容延钊辞，宴于广政殿。自是，节度使以上出使赴镇，宴如仪。
　　是春，诏申明周显德三年之令，课民种植，每县定民籍为五等。第一种篮木百，每等减二十为差，桑枣半之。男女十七以上【二】，人种韭一畦，阔一步，长十步。乏井者，邻伍为凿之。令佐以春秋巡视其数，秩满赴调，有司第其课而为之殿最。（此据本志在二月，不得其日，今附见闰月后。）又诏自今民有逃亡者，本州岛具户籍顷亩以闻，即检视之，勿使亲邻代输其租。（此据本志附见，不得其月日也，当考。）
　　夏四月癸巳朔，日有食之。
　　甲午，给事中常准夺两官，授兵部郎中免。先是，大名馆陶民郭贽诣阙诉括田不均，诏令他县官按视，所隐顷亩皆实。上怒，本县令程迪，决杖流海岛。准实为括田使，故责之。（常准，未见。）
　　颍州团练使范再遇请老，授左金吾卫大将军致仕，别降玺书劳问之。再遇，故唐将，以泗州降者也。（再遇，见显德四年。）
　　壬寅，诏：「先代帝王陵寝，令所属州府遣近户守视。前贤冢墓有隳毁者，即加修葺。」
　　沧州无棣县民赵遇诈称皇弟，付有司鞫实，斩于东市。
　　己未，杖杀商河县令李瑶，左赞善大夫申文纬除籍为民。文纬奉诏按田，瑶受赃，文纬不之察，为部民所诉故也。
　　右神武将军李怀节出典坊州，受代归阙，行次华州，忿其从者王，乘醉手斩之，为其党所讼，下吏按劾。乙卯，责授率府率。
　　汉初，犯私曲者并弃市，周祖始令至五斤死。上以周法尚峻，壬戌，诏民犯私曲十五斤，以私酒入城至三斗者，始处极典，其余论罪有差；私市酒曲，减造者之半。
　　上又以前朝盐法太峻，是日，定令：「官盐阑入禁地贸易至十斤，煮□至三斤者，乃坐死。民所受蚕盐以入城市，三十斤以上者，奏裁。」（太宗实录太平兴国二年云：先是，官货盐与民，蚕事既毕，即以丝绢偿官，谓之蚕盐，令民随夏秋赋租纳其直。食货志云：唐有蚕盐，皆赋于民，随夏税收钱绢。与实录少异，当考。）
　　五月癸亥朔，上御崇元殿受朝，服通天冠、绛纱袍，仗卫如式。
　　德音降死罪囚，流以下释之。时皇太后寝疾，上忧惧，乃曲赦天下，以祈冥佑焉。
　　乙丑，天狗堕西南，钦天历推验稍簄，诏司天少监洛阳王处讷等重加研核。钦天历初成，处讷私谓王朴曰：「此历不久即差。」因指其当差处以示朴，朴深然之。
　　初，周世宗命国子司业、兼太常博士洛阳聂崇义（崇义，初见显德四年。）详定郊庙器玉，崇义因取三礼旧图，考正同异，别为新图二十卷，丙寅来上，诏加褒赏，仍命太子詹事汝阴尹拙集儒臣参议。拙多所驳难，崇义复引经解释，乃悉以下工部尚书窦仪，裁处至当，然后颁行。
　　三佛齐国遣使来贡方物。
　　甲戌，令殿前、侍卫司及诸州长吏阅所部兵，骁勇者升其籍，老弱怯懦者去之。初置剩员，以处退兵。（此但令诸州拣去老弱者耳。部送强壮以补两司之阙，乃干德三年八月事。兵志及经武圣□等多并言之，非是，今从实录。）
　　丁丑，诏以安邑、解县两池盐给徐、宿、郓、济之民。先是，数郡皆食海盐，泝流而运，其费倍多，故厘革之。
　　戊寅，赐左补阙氏居方、引进副使郭承迁等钱各十万，令与两浙、江南进奉使饮博。（居方、承迁，未见。）
　　旧制，文武常参官各以曹务闲剧为月限，考满即迁。上谓宰相曰：「若是，非循名责实之道。」会监门卫将军魏仁涤等（仁涤，未见。）治市征有羡利，己卯，并诏增秩，因罢岁月序迁之制。
