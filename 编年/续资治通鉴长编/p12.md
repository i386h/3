<!-- { "loadSidebar": true } -->
　　义武节度使、同平章事孙行友（行友，初见开运三年五月。宋史及薛应旗续通鉴，皆作易定节度使、同平章事孙行友。）在镇逾八年，而狼山妖尼深意党益盛。（深意，亦见开运三年五月。）上初即位，行友不自安，累表乞解官归山，上不许。行友惧，乃缮治甲兵，将弃其孥【九】，还据山寨以叛。兵马都监药继能密表其事，（继能，未见。）上遣合门副使武怀节（怀节，未见。）驰骑会镇、赵之兵，伪称巡边，直入定州。行友不之觉，既而出诏示之，令举族归朝，行友仓黄听命。既至，命侍御史利瓦伊岳（维岳，未见。）即讯得实，己酉，制削夺行友官爵，禁锢私第，取尼深意尸，焚之都城西北隅。行友弟易州刺史方进、侄保塞军使全晖，皆诣阙待罪，诏释之。
　　辛亥，女真国遣使嗢突剌来贡名马。
　　幸崇夏寺，观修三门。
　　永济县主簿郭顗坐赃一百二十万，弃市。诏缘边诸寨，有犯大辟者，送所属州军鞫之，无得辄断。
　　曹州冤句令侯陟以清干闻，甲寅，擢左拾遗，知县事。节度使袁彦颇为不法，陟抗章言之，彦上表谢，自陈无罪，上亦不穷治焉。陟，长山人也。
　　丁巳，诏刑部，应诸道州府有犯盐、曲人合配役者，祇令本州岛充役，示□典也。
　　国子周易博士郭忠恕被酒，与太子中舍符昭文喧竞于朝堂，御史弹奏，忠恕叱台吏，夺其奏毁之。己未，责忠恕为干州司户参军，昭文免所居官。忠恕，洛阳人也。
　　庚申，史馆上周世宗实录四十卷，赐监修国史王溥、修撰官扈蒙器币有差。
　　诏华州修西岳庙。
　　九月壬戌，唐主煜遣中书侍郎冯谧来贡。谧，即延鲁也。唐主手表自陈本志冲淡，不得已而绍袭，事大国不敢有二，邻于吴越，恐为所谗。上优诏以答焉。初，周世宗既取江北，贻书江南，如唐与回鹘可汗之式，但呼国主而已，上因之。于是，始改书称诏。
　　甲子，以荆南行军司马、宁江节度使高保勖为荆南节度使。上初闻保融之丧，遣兵部尚书万年李涛（涛，初见天福二年，回之族曾孙。）往吊，及还，上问保勖堪其事否，涛以为可任，而保勖贡奉亦数至，乃授节钺。保勖性淫恣，日召市倡集府署，择士卒之壮健者使相媟狎，保勖与姬妾帷帘共观笑之。又好营造台榭，极土木之巧，军民咸怨。记室孙光宪谏曰：「宋有天下，四方诸侯屈服面内，凡下诏书皆合仁义，此汤、武之君也。公宜克勤克俭，勿奢勿僭，上以奉朝廷，中以嗣祖宗【一○】，下以安百姓，若纵佚乐，非福也。」保勖不从。光宪，贵平人也。（光宪，初见天成元年。）
　　是日，契丹解利来降。
　　癸酉，以鸿胪少卿卢浚为京畿东路发运使。（卢浚，未见。）
　　戊子，遣鞍辔库使梁义如江南吊祭，上召见，面赐约束。因谓左右曰：「朕每遣使四方，常谕以谨饬，颇闻鲜克由礼，远人何观焉。」左右请齐之以刑，上曰：「齐之以刑，岂若其自然耶？要当审择其人耳。」（梁义，未见。）
　　诏罢大宴，以皇太后丧故也。
　　冬十月癸巳，唐主以皇太后山陵，遣户部侍郎北海韩熙载、太府卿田霖来助葬。（熙载，初见天成元年，叔嗣之子也。霖，未见。）
　　乙未，升棣州为团练，以副史何继筠充使【一一】。
　　丙申，命枢密承旨方城王仁赡使江南，以唐主新立，往申庆赐也。
　　初，五代募民盗戎人马，官给其直，籍数以补战骑之阙。上欲敦信保境，戊戌，敕沿边诸州禁民无得出塞侵盗，前所盗马，尽令还之。由是，边方畏慕，不敢内侮。
　　丙午，祔葬明宪皇太后于安陵。
　　唐主以南都留守韩王从善为司徒、兼侍中、诸道兵马副元帅，邓王从镒为司空、南都留守。令诸司无职事官四品以下至九品，日二员待制于内殿，仍各上封事三两条。时有才高位下者，私喜其言得达，多所开陈，而迄莫施行，觽始失望。
　　是月，命知制诰河内卢多逊【一二】看详进策献书人文字，升降以闻。
　　十一月己巳，幸相国寺，遂幸国子监。
　　壬申，宴宰臣、节度防御团练使、刺史、统军、诸军、厢主军指挥使以上【一三】及诸道进奉使于广政殿，不作乐。时明宪太后山陵，诸道并遣使进奉，于是礼毕，特犒之。
　　癸酉，以沙州节度使、同平章事曹元忠及其子瓜州团练使延敬，（按宋史作延继。）皆遣使来修贡。元忠，义金之子也。（义金事，初见大中五年，后见咸通十三年及同光二年。元忠嗣为节度使，据会要在显德二年后，据薛居正五代史则义金卒于天福五年二月，子元德袭其位。而天福八年正月，又载沙州留后曹元深除归义节度使。开运三年乃书以瓜州刺史曹元忠为沙州留后。而国史及会要并无元德、元深二名，不知何也。）
　　己卯，上始猎于近郊，赐宰相、枢密使、节度观察防御团练使、统军、侍卫诸军都校锦袍。其日，先出禁军为围场，五坊以鹰犬从。上亲御弧矢，射中走兔，从官贡马称贺。中路顿，召近臣赐饮，至夕还宫。其后，凡出田皆然，从臣或赐窄袍、暖鹷，亲王以下射中者，赐马。
　　癸未，诏以濠、楚民饥，令长吏开仓赈贷。
　　晋州言败北汉军于汾西，获马牛驴数千计。（时赵元徽为节度使，而本传不载此事，实录亦无之。岂元徽实未赴镇邪？不知果谁守晋州也。武守琪戍晋州事迹，国史殊不详，此或是守琪耳，当考。）
　　十二月壬辰，回鹘可汗景琼遣使来贡方物。
　　甲午，于阗国王李圣天遣使来贡方物。
　　乙未，昭义节度使李继勋奏败北汉军千余人，斩首百余级，获辽州刺史傅廷彦弟勋以献。
　　代州刺史折仁理，党项蕃部之大姓也，世居河西，接邻北境。上以其有捍边之功，召令入觐，复命归领刺史如故。
　　辛丑，幸新修河仓。
　　庚戌，畋于近郊。
　　癸丑，遣供奉官李崇赟（崇赟，未见。）使江南，殿直孙全璋（全璋，未见。）使吴越，赐以羊马橐喰等。
　　乙卯，中书门下言：「得太常礼院状，皇后姊太原郡君王氏卒。准礼例，皇后当出，就故彰德节度使王饶第发哀成服。百官诣其第进名奉慰。」从之。
　　周广顺初，镇州诸县，十户取才勇者一人为弓箭手，余九户资以器甲、刍粮。是岁，诏释之，凡一千四百人。（此据两朝兵志。）
　　始置藏冰务，常以孟夏命官用币，以黑牡祭玄冥之神，乃开冰，荐于太庙。
　　初，南汉女巫樊胡子自言玉皇降其身，因宦者陈延寿以见南汉主。南汉主于内殿设幄帐，陈宝贝，胡子冠远游冠，衣紫，踞坐帐中宣祸福，呼南汉主为太子皇帝，国事皆决于胡子，内大师龚澄枢、女侍中卢琼仙等附之。胡子每为南汉主言，琼仙、澄枢、延寿等皆上天使来辅太子，有罪不可问。是岁，芝菌生宫中，野兽触寝门，苑中羊吐珠，井旁石自起，行百余步乃仆。胡子皆以为符瑞，讽髃臣入贺。（澄枢，见显德三年。琼仙，见干佑三年。）
　　唐主煜追谥其父景为明道崇德文宣孝皇帝，庙号元宗，陵号顺陵。盖因冯谧以请于上而为之。
　　注　　释
　　【一】不宜过自损抑「抑」原作「益」，据宋本、阁本及东都事略卷一九王景传改。
　　【二】男女十七以上「十七」，阁本、活字本同；宋本及宋史全文卷一、宋史卷一七三食货志、续通鉴卷二均作「十岁」；彭百川太平治迹统类（以下简称治迹统类）卷二则作「十五」。按新五代史卷一二周本纪于显德三年八月乙丑下仅书「课民种木及韭」，余未及。
　　【三】杖流海岛宋本、阁本及续通鉴卷二均作「流扶海岛」。宋史全文卷一则作「流于海岛」。
　　【四】尝与上参决大政「尝」，阁本、活字本及□水纪闻卷一同，宋本、宋撮要本及编年纲目卷一、宋史全文卷一均作「每」。
　　【五】命谨密宫人掌之「掌」原作「藏」，各本及治迹统类卷二、宋史全文卷一均作「掌」，今据改。
　　【六】从谦为宜春王「从谦」原作「从让」，宋本、阁本及马令南唐书卷五、陆游南唐书卷三、□任臣十国春秋卷一七均作「从谦」，今据改。
　　【七】侍卫都虞候镇安节度使张令铎为镇宁节度使「镇宁」原作「镇安」，宋本、宋撮要本及编年纲目卷一、宋史全文卷一、宋史卷二五○本传均作「镇宁」，今据改。
　　【八】琼初见显德三年宋本、宋撮要本「年」下有「三月」二字。
　　【九】将弃其孥各本同。按宋史卷二五三孙行友传作「乃徙其帑廪」。
　　【一○】中以嗣祖宗「祖宗」原作「宗祖」，据宋本、阁本乙正。
　　【一一】以副史何继筠充使「副史」，宋本、阁本、活字本均作「副使」。按东都事略卷二九何继筠传：「以功除刺史……宋兴，以继筠为棣州团练使。」宋史卷二七三本传亦云：「契丹内侵，继筠逆击，败之，改棣州刺史……建隆二年升棣州为团练，以继筠充使。」疑「副史」当作「刺史」。
　　【一二】命知制诰河内卢多逊「河内」原作「河南」。按宋本、阁本及宋史全文卷一均作「河内」，东都事略卷三一、宋史卷二六四本传亦谓卢为怀州河内人，今据改。
　　【一三】诸军厢主军指挥使以上「厢」、「主」原互倒，据宋本、阁本、活字本及宋会要礼四五之一乙正。
续资治通鉴长编
卷三
卷三
　　起讫时间 起太祖建隆三年正月尽是年十二月
　　卷　　名 续资治通鉴长编卷三
　　帝　　号 宋太祖
　　年　　号 建隆三年（壬戌，962）
　　全　　文
　　春正月己巳，命淮南道官吏发仓廪以赈饥民。初，户部郎中沈义伦使吴越归，言：「扬、泗饥民多死。郡中军储尚百余万可贷，至秋乃收新粟。」有司沮义伦曰：「若岁洊饥，将无所取偿，孰当执其咎者？」上以诘义伦，义伦曰：「国家方行仁政，自宜感召和气，立致丰稔，宁复忧水旱耶？」上悦，故有是命。（伦传不载其年，故事称元年，宝训称二年，亦不知的是何日。按伦于二年二月壬戌初除户部郎中，四月乙卯受诏分督在京诸仓，则使吴越必在督仓以后，安得尚指秋粟，其称元年者误也，称二年者亦无所证据。而此年正月乃有此命，疑此即太祖用伦之言，故载于此。伦于此年十一月丙寅，乃自户部郎中除给事中。）
　　庚午，幸迎春苑宴射。
　　甲戌，发开封浚仪民城皇城东北隅。殿前都指挥使、义成节度使武安韩重赟董其役。
