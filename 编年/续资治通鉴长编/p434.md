<!-- { "loadSidebar": true } -->
　　怀敏为中军、屯寨门东偏曹英等阵东北隅。贼自偏江川【四九】、叶燮会出，四面俱至，先以锐兵冲中军，不动，回击曹英，黑风自东北起，部伍相失，阵遂扰，士卒攀城堞争入。英面被流矢，仆壕中，怀敏所部兵见之，亦奔骇。怀敏为觽所拥，蹂躏几死，舆至瓮城，久之乃苏。怀敏选士据门桥，挥手刀以拒入门者。赵珣等拥刀斧手前斗，及以骑军回合御贼【五○】，贼觽稍却。然大军无斗志，赵珣累驰入，劝怀敏还军中。
　　是夕，贼聚火围城西隅，临西北謼曰：「尔得非部署听上位图者耶？尔善屯军，入我围中，今将何往？」夜二鼓，怀敏赍号召郝从政军来援，至四鼓，召曹英、李知和、王保、赵珣、王文、许思纯、刘贺、李良臣、赵瑜计议，莫知所出，遂谋结阵走镇戎军。赵珣请自笼竿城往，曰：「彼无险，且出贼不意。」觽不从。鸡鸣，怀敏自谕亲军左右及在后者不得动，平明从吾往安西堡，以曹英、赵珣为先锋，刘贺、许思纯为左右翼，李知和、王保、王文为殿后，听中军鼓乃得行。日加卯，鼓未作，怀敏先上马，而大军安堵未动。怀敏周麾者再，将径去，有执鞚者劝不可，怀敏不得已而还。参谋郭京及指使等取刍城中，未至，怀敏复上马，叱执辔者使去，不听，拔剑且击之，士遂散。怀敏骤马东南，驰行二里许，至长城壕，路已断，贼周围之，怀敏及曹英、李知和、赵珣、王保、王文、刘贺、李岳、张贵、赵璘、许思纯、李良臣、泾原巡检杨遵、笼竿城巡检姚奭、都巡检司监押董谦、同巡检唐斌、指使霍达皆遇害，余军九千四百余人、马六百余匹悉陷于贼。怀敏子宗晟与郭京、走马承受王昭明、赵政等还保定川。
　　初怀敏令军中步兵不得动，及前阵已去，后军多不知者，故皆得存。时韩质、郝从政、胡恩领军三千保莲华堡，韩质、郝从政、胡恩、未详官职，十一月己丑当考。刘湛、向进领军一千保向家峡，皆不赴援。于是贼长驱直抵渭州，幅员六七百里，焚荡庐舍，屠掠居民而去。司马光记闻九月，寇声言入寇。十月一日，沿使部署怀敏、钤辖知和以甲七万出屯瓦亭，裨将刘贺以兵三万从行【五一】。留且半月，寇攻平定。平定守郭固、镇戎军曹英皆来请援。十三日【五二】进屯镇戎，知和善郭固，请救之。怀敏未应。知和请援曹英先进【五三】，曰：「君禄盈车，今能偷安，我不能也。」十日遂以甲进。寇以羸胔饵之，知和告胜相继，军中心跃。十七日，知和过平定十里，为寇所窘，来告，怀敏遂以大军赴之。适至平定，知和已败还。军中扰，寇继至，珣以数千骑旁出，欲邀之，寇乃退。至是，寇每夕出军后呼噪，军中闭声灭火，旦敛去【五四】。粮道绝，军馁十日。怀敏诸将皆欲还走，珣曰：「来涂寇必有伏，若自笼竿往，彼无险，且非所意。」自昏议至四鼓不决。珣愤，欲斫指，觽劝之，因罢。比明，中军已行，觽从之。寇蹑其后，为方阵而行，及沟上，寇分为二道，自两旁截之。军绝为三，中军歼，前军脱者十二三，后军自笼竿，尽免。怀敏、知和殪，珣虏，沿闭城自固。游骑及潘原，大掠而去。沿左迁待制，知虢州。按记闻载此事颇与实录不同，今附见，当考。
　　自刘平败于延州，任福败于镇戎，葛怀敏败于渭州，贼声益震。然所以复守巢穴者，盖鄜延路屯兵六万八千，环庆路五万，泾原路七万，秦凤路二万七千，有以牵制其势故也。此据会要出师篇附见，当考。
　　甲午，诏国子监生自今须听读满五百日，乃得解荐，从天章阁侍讲王洙之请也。
　　戊戌，诏河北都转运司【五五】、缘边安抚司，今契丹再议和好，其告谕居民，诸科徭悉罢之。
　　权发遣户部判官燕度请复置监交朝臣，以绝官物欺弊，从之。
　　注　　释
　　【一】赐衣各本同。疑当作「赐紫衣」，下文「许奏荐紫衣、师号如故」可证。
　　【二】大巡边以备贼「大」下原有「阅」字，据宋本、宋撮要本、大典本、阁本及宋史卷二九二明镐传删。
　　【三】或录二人至三人「二」原作「一」，据大典本改。
　　【四】移入原作「增入」，据大典本改。韩魏公集卷一一家传系此事于九月以后可证。
　　【五】自西鄙用兵「自」原作「向」，据大典本、阁本改。
　　【六】自古所患「所」原作「之」，据宋本、宋撮要本、大典本、阁本及编年录卷四、宋史全文卷八上改。
　　【七】燕安朝路乐全集卷二○论请通中书枢密院事作「燕安朝列」。
　　【八】保其成功「保」原作「供」，据大典本改。
　　【九】护军须物馈麟州「护」原作「援」，据宋史卷三四九郝质传改。
　　【一○】任布罢为工部侍郎「工」原作「兵」，据宋本、宋撮要本及长编纪事本末卷三七二任并副枢密、宋史全文卷八上、宋史卷二八八本传改。
　　【一一】上问知匿书者乃布也「者」字原无，据同上长编纪事本末补。宋本无「书」字。
　　【一二】为不知体云「云」字原脱，据宋本、宋撮要本及同上长编纪事本末补。
　　【一三】户部侍郎「户」原作「工」，据宋本、宋撮要本及长编纪事本末卷三二中书枢密分合、编年录卷四、宋史全文卷八上改。
　　【一四】广东转运司言「司」原作「使」，据宋本、大典本改。
　　【一五】章圣皇帝「章圣」原作「真宗」，据宋本、宋撮要本及上文改。
　　【一六】朱本用苏轼所作神道碑「朱本」二字原脱，据宋本、宋撮要本、大典本改。
　　【一七】胡语良久「胡」字原脱，据宋本、宋撮要本、大典本补。
　　【一八】存心如此「如」原作「于」，据同上诸本改。
　　【一九】欲变己所与北朝初议者「初」字原脱，据宋本、宋撮要本及长编纪事本末卷三七富弼出使、治迹统类卷八仁宗朝契丹议关南地界补。
　　【二○】及父母之亲姑为妯娌「母之」二字原脱，据大典本、阁本补。
　　【二一】又所与系亲之家「与」「系」二字原互倒，据大典本、阁本乙正。
　　【二二】所对入第四等次此句上原衍「明逸」二字，据治迹统类卷二七祖宗制科取人及宋史全文卷八上删。宋史卷一一仁宗本纪庆历二年八月丁丑条亦谓「策制举人」。
　　【二三】何苦而反宋史卷三○五杨伟传作「何为而反」。
　　【二四】咸曰「咸」原作「或」，据大典本改。同上宋史作「皆曰」。
　　【二五】不当以小害废大利此句下原有「矣」字，据大典本、阁本删。
　　【二六】高阳关路「关」字原脱，据大典本、阁本补。
　　【二七】新团士兵「士兵」，乐全集卷二二请省缘边骑兵事作「土兵」。
　　【二八】杜防「杜」原作「社」，据宋本、大典本、阁本及同上治迹统类改。
　　【二九】岂复更有此理各本及同上治迹统类均同。编年纲目卷一一作「岂复有此礼哉」。
　　【三○】与南朝书「书」上原有「国」字，据大典本、阁本及同上治迹统类删。
　　【三一】接伴使「使」原作「事」，据宋本、宋撮要本及同上治迹统类改。
　　【三二】彼求献纳二字「求」原作「来」，据宋撮要本、大典本、阁本及同上治迹统类改。
　　【三三】当共殛之「当」「共」二字原互倒，据本书卷五八景德元年十二月辛丑条注及契丹国志卷二乙正。
　　【三四】今挠哓已深「哓」原作「哜」，据宋撮要本、大典本、阁本及续通鉴卷四四改。
　　【三五】关报之限「报」原作「防」，据同上诸本及同上契丹国志、治迹统类改。
　　【三六】秦二世时「时」字原无，依下文「隋炀帝时」例及河南先生文集卷一八论命令恩宠赐与三事疏、宋史卷二九五尹洙传补。
　　【三七】前世人主「世」原作「事」，据宋本、宋撮要本、大典本、阁本及同上书改。
　　【三八】异时民间「异」原作「当」，据大典本及同上书改。
　　【三九】则意移矣「意」原作「巳」，据宋史卷二九五尹洙传改。
　　【四○】自诎其谋「诎」原作「黜」，据宋本、宋撮要本、大典本及同上宋史改。
　　【四一】所以劝功也「所」原作「当」，据同上宋史、河南先生文集改。
　　【四二】无不悦服原作「无所不悦」，据同上宋史及河南先生文集改正。
　　【四三】銮舆果或顺动「果」「或」二字原互倒、「顺」原作「烦」，据宋本、宋撮要本、大典本、阁本及乐全集卷二一论四路将率追兵不赴事改正。
　　【四四】观察各本同。同上乐全集作「观察使」。
　　【四五】优矜边寄「优」原作「忧」，据同上乐全集改。
　　【四六】必为贼所屠「为」上原脱「必」字，据宋本、宋撮要本及治迹统类卷七康定元昊扰边补。
　　【四七】拔栅踰壕「栅」原作「寨」，据宋本、宋撮要本及同上治迹统类、宋史卷二八九葛怀敏传。
　　【四八】别为二十四道以过军各本同。同上治迹统类作「别为桥十四道以过军」。
　　【四九】偏江川「川」原作「州」，据宋本、宋撮要本及同上治迹统类改。
　　【五○】及以骑军回合御贼大典本及同上治迹统类同。宋史卷二八九葛怀敏传及续通鉴卷四四作「四合」。
　　【五一】裨将刘贺以兵三万从行「裨将」原作「俾」，大典本作「裨」。按上文谓「使部署怀敏」，此句「俾」字当省，盖原文为「裨将」，大典本脱「将」字，阁本遂改「裨」为「俾」。今据涑水纪闻卷四改。
　　【五二】十三日同上涑水纪闻作「十日」，疑是。
　　【五三】知和请援曹英先进「援」，大典本、阁本及同上涑水纪闻均作「暨」。
　　【五四】旦敛去「旦」原作「且」，据同上书改。
　　【五五】转运司「司」原作「使」，据大典本改。
续资治通鉴长编
卷一百三十八
卷一百三十八
　　起讫时间 起仁宗庆历二年十月尽是年十二月
　　卷　　名 续资治通鉴长编卷一百三十八
　　帝　　号 宋仁宗
　　年　　号 庆历二年（壬午，1042）
　　全　　文
　　冬十月辛丑朔，诏战没臣僚子孙若亲属补班行者特给俸。
　　壬寅，麟府路诸寨都巡检使、西作坊使王凯为并代钤辖，专管勾麟府路军马司。
　　癸卯，渭州言葛怀敏战没。
