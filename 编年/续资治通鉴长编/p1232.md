<!-- { "loadSidebar": true } -->
　　户部尚书李常言：「岑水等场自来出产铜禑最为浩瀚，近年全然收买不敷，欲乞选差谙晓坑冶鼓铸之事干力文官一员前去，逐场体访事理。务令招坑户，使铜利兴发，然后于见废监州郡相度，随买到铜多少，逐旋兴复，鼓铸钱宝。」从之。
　　国信所言：辽国贺坤成节使人赴阙，合差接伴、祗应人及给散行李等，未敢比附神宗皇帝同天节例施行。诏令比附。
　　庚戌，刑部言：立在京监临官私使重禄人法。从之。
　　辛亥，河东节度使、守太师、开府仪同三司致仕、潞国公文彦博入对，命其子承议郎、权发遣提举三门、白波辇运贻庆扶掖上殿，赐贻庆金紫章服。
　　扬王颢守太尉，徙永兴、凤翔节度。荆王頵守太尉，徙成德、荆南节度。
　　诏：「每遇科举诏下，令文官升朝以上、无赃罪及无私罪者，于应进士举人，不拘路分，不系有服亲，各奏举经明行修一名。候将来解发及南省奏名内，每人名下注『经明行修』字，至殿试唱名日，各升一甲姓名。如历官后犯正入己赃及违犯名教，断讫收坐，举主并依举选人转京官减一等。」
　　先是，司马光言：「昨已有朝旨，来年科场且依旧法施行【四】。窃闻近有圣旨，其进士经义，并兼用注疏及诸家之说或己见，仍罢律义，先次施行。臣窃详朝廷之意，盖为举人经义、文体，专习王氏新学，为日已久，来年科场欲兼取旧学，故有此指挥，令举人预知而习之。臣所乞置经明行修科者，欲使举人知向去科场，朝廷崇尚行义，不专取文学，所以美教化，厚风俗，比于经义、文体，尤为要切，宜使举人预知。欲乞亦降朝旨，先次施行，况与进士旧法两不相妨。」从之。（光所言来年科场依旧，乃闰月二日朝旨。经义兼用注疏及己见，仍罢律义，四月三日从苏辙奏请也。六月十六日刘挚又有请，二年十一月十二日，当考。）
　　诏故宰相王珪神道碑，赐「懿文」为额，仍差中书舍人钱勰书。
　　又诏职事官卿监以下应任子者，寄禄官至朝奉郎方听，余依旧条。（此当求始议者着之。）
　　三省、枢密院言：犯罪因疑被执，如因诘问，能自首服，并依案问欲举自首法；即经问不承，不在减例。从之。
　　新知颍昌府韩缜言：「故集贤校理、同修起居注江休复子懋相，才质粹美，能守家法。比因覃霈转官，会足疾，偶稽朝谢，遂踰百日之限。然实未尝在假，有司不为申理，欲望许令朝谢，及量其材质，稍加擢用。」诏江懋相特许朝谢。
　　左司谏王岩叟言：「故资政殿学士陈荐，以方严质重，辅翊先帝于东宫。谨按故赠吏部尚书王陶与荐皆为宫僚【五】，陶之亡，幸当先帝康豫，蒙被厚恩，无一不及；而荐之不幸，其没未几，适会遭先帝升遐，故赠典未备。望诏有司比类施行。」诏陈荐特赠光禄大夫。
　　殿中侍御史林旦言：「元丰令，诸录囚以始末案状照对，事无可疑，乃读示所承审取伏状。即罪人翻异若家属称冤，申所属为速换推。又决大辟于市，遣他官与掌狱官同监，量差人防护，仍先给酒食，听亲戚辞诀，示以犯状，不得掩塞其口，及令人觽奔噪。并以未、申二时行决，经宿乃许收瘗。又诸州大辟囚，或官员已结正而翻异，或其家属称冤者，并马递申提点刑狱司审察。朝廷矜悼愚民自陷刑辟，必不得已而后决，求所以生之之意，亦可谓尽矣。故其情斯得，虽死无憾，天下州郡无敢不奉行者。窃闻在京大理寺、开封府司、左右军巡司，凡有推问囚徒，多是勘官畏避嫌疑，或利于苟简，不肯亲临讯问，鞭棰枷锢，一切委于胥吏。又窃见决囚于市，若已困于缧绁棰楚者，则篮舁以行。纵可步履，必窒塞口耳，又以纸钱厚蒙其首，军巡、狱子百十其髃，前后遮拥，间以铁锤击枷，传呼鼓噪，声不暂止。罪人虽欲称冤，无复有可言之理，亲戚辈亦何缘与囚辞诀，以此其间不能无滥。陛下遣谏官、御史分决诸城畿甸之狱，仰惟圣心哀矜恻隐，可谓至矣。然臣之此行，不过办决一时囚系而已，若讯囚徒、决大辟，如前所言，则民之蒙害，固未艾也。伏愿申明推鞫虑问及决囚条制，戒敕狱官，务在遵守。若尚敢违敕，令统辖官司觉察按劾，并许被苦之家申诉，立为受理。不奉法者，并以违制论，知而不按者，准此。所贵积年之弊，自此顿革，辇毂之下，无有冤人。」诏刑部立法以闻。
　　监察御史韩川乞除官局依旧不许接宾客，外内禁谒，并行废罢。监察御史上官均乞除开封、大理官局依旧禁谒外，其余一切简罢。如罢禁后，大小之臣，或敢挟私背公，慢职玩令，执法言事之吏，得以纠举上闻，黜之鼟之，谁敢不服。其于治体，实非小补。尚书省看详：「禁谒之法，盖防嘱请，或于职事妨废，其安抚司管勾机宜文字、勾当公事官，难为均立条禁，今欲删去。及台谏、开封府、大理寺官、在京管军臣僚，各依旧条外，其内外法禁太重，理合裁损。及在京通用等条件至繁，及有拘碍未尽，宜随事改修。所有申明朝旨内门客、僧道、伎术许往还一节，已于下条修立。管勾庄产、媒保之类，并得朝假，不限禁谒，亦自依旧。兼不系改修条内所立刑名，宜依今来所定。其旧系徒二年，悉从杖一百。本应轻者，职从本条。」并从之。（新录于「小补」下删修云：「尚书省看详，参用旧条，申饬禁谒之制，其旧系徒二年者」云云【六】。）
　　给事中胡宗愈言：「河北转运使范子奇奏乞三路转运判官依转运使支见钱【七】，准朝旨，依。臣恐远近相师，贪冒成俗，破法申请，无有已时，禄廪增加，何有艺极。其范子奇欲乞三路转运判官支见钱，伏乞只依旧法折支。」从之。
　　尚书省言：「髃盗作过，事出仓猝，稍失处置，恐别致生事。自来未有指挥，许本路安抚、总管或钤辖司酌情处断，今将元条添修，事干边防及机速军人犯罪及髃盗十人以上，难依常法者，申安抚、总管及钤辖司详酌处断讫奏。」从之。
　　又言：「官员犯罪曾经赦宥者，依赦合依无过人例，自来刑部皆具钞拟画闻。缘既依赦法合行除免，自亦不消具钞，只可都省处分施行。」从之。（新无。）
　　又言：「自来应干条贯，并随事付六曹施行，诸房又须关制敕库房，其六曹复又申本房照会，显属重复。今欲令诸房更不关报，只令承受官司依旧誊申，付本房照会。」从之。（新无。）
　　户部言：「讲筵所奏，本所请给令，侍讲、侍读、说书职事钱十贯。近准朝旨，侍读、侍讲职事钱，特添作三十贯，即不碍诸般请给。按旧例，侍读、侍讲、说书请给不同。其说书程颐，未敢便依侍读、侍讲例支破。」诏程颐职钱添作二十贯。（八月十八日，支见钱。）
　　江西、湖南按察司言：「湖南路昨准朝旨，差内臣甘承立就潭州置局，制造上供服用。结局后，驱磨到匠工少欠物料，见令遂州监催，望特除放。」从之。
　　荆湖北路都钤辖司言：「诚州大由等峒，并已抚纳。胡耳西路一带溪峒【八】，朝旨不许招纳，欲乞且依沅州例礏给。其出入道路，下大由堡、罗蒙寨，临时差人引致。及杨晟满等，乞依三州一镇出纳课米多寡等第，并依诚州归明人例。又杨昌蛮等献纳，申州司，依例以盐支酬。」从之。
　　又言：「诚州保明修建罗蒙寨堡，献纳地土，效用归明班行、土军等，乞赐推恩；知诚州周士隆于诚州天村、大由等处建置寨堡，抚纳地林、大由、杨溪、古铁、狂狼等峒一千三百五十四户，别无误事。」诏士隆降敕书銟谕，仍支赐银绢各三十匹两，减磨勘及赐帛有差。（不许招纳胡耳西道，毕仲游志孙览墓，当考。已见元丰七年五月己酉。）
　　壬子，右司谏苏辙言：「臣近曾奏言，益、利等路茶事司，以买卖茶虐害四路生灵，朝廷已差黄廉体量利害，乞先罢茶官陆师闵职任，使四路官吏不忧后患，敢以实害尽告黄廉。今闻朝廷却差黄廉就领茶事，臣窃以为黄廉若以专使按榷茶之弊，则身无利害，茶事巨细，势必具陈。若身自领茶事，有课利增损、边计盈虚之责，则茶之为害，势必不肯尽言。兼朝廷本为远民无告，特遣此使，使事未达，而就除外官，小民无知，必谓朝廷安于虐民，重于改法。此事体大，宜速有以救之。朝廷必谓陆师闵蠹害四路为日已久，不欲别差替人，淹延岁月，因黄廉在彼，即行替罢。事虽稍便，容有未尽【九】。臣欲乞选差清强官一员，与黄廉同共体量，候了日赴阙面奏利害。所贵不敢隐蔽茶弊，四路之人，终被德泽。」（二月十四日差黄廉，五月四日差杜纮同黄廉按察。据茶马司题名，黄以元佑元年八月十四日到任，不记初除时。苏辙上言，在四月二十五日，则是月固已有除命，不知何故八月乃到任。或是因辙言，已除复罢，至八月乃申命乎？六月廿八日可考。）
　　朝奉大夫、权都大提举清河辇运司穆衍权陕西转运判官。
　　癸丑，诏：执政官所奏举充馆阁人，内有举到选人者，如试中，与除秘书省正字，依太学博士例改官，候供职及四年，除秘阁校理；未改官者，须改官日除。
　　刘摰言：「伏见昨者朝廷改行官制，于尚书省六曹二十四司，置尚书、侍郎、郎中、员外郎；于寺监，置长、贰、丞、簿。随官设吏，上下毕具，所以稽古立制，诚太平盛观也。然职司有繁简，而一向备官，官吏有劳佚，而一等制禄，臣于是疑其□员而滥费也。今陛下施恩于天下，薄征敛，弛逋负，凡取于民者皆有道，而用之犹不以节，则非所谓量入以为出也。臣尝夙夜求其策，窃以谓汰□官，裁□吏，亦省事息费之一端也。臣欲乞特赐指挥，检勘尚书二十四司之事职简少者，及寺监之闲慢无益者，皆祖宗以来存其名、阙其人者，而今所置官吏，皆一切减罢，以其事付诸司，及事之所隶使领之。盖自省曹寺监并置以来【一○】，离析事务，互相推移，各不任责，故文书壅滞，人被其患。今不有所损益，以便今之宜，而徒欲慕古，是所谓虚名受实弊者也。」
　　三省言：「尚书六曹职事闲剧不等，今欲减定员数，事至简者以比司兼领。司封、司勋、仓部、祠部、驾部、比部、水部各减一员，以主客兼膳部，职方兼库部，都官兼司门，屯田兼水部，定为三十五员。」从之。
