<!-- { "loadSidebar": true } -->
　　初，异、鉴自言赴铨磨勘，当在祀明堂前与闾邱孝修等一甲引见，而为有司离为二甲【一】，致改官不得预覃恩，请如孝修例更迁一官。上疾其幸求，故降之。
　　丙子，诏：「江宁府、扬州、庐州、洪州、福州并带提辖本路兵甲、贼盗公事，益屯禁兵。仍分淮南为两路：扬州为东路，庐州为西路。」
　　戊寅，以辰州溪峒彭师宝知上溪州，仍令干元节贡献如旧。师宝，仕羲之子也。盖自咸平已来，始听溪峒二十州贡献，岁有常赐，蛮人以为利，有罪即绝之。庆历四年，仕羲以罪绝贡献。其后数自诉求知上溪州，至是始许焉。
　　泾原经略司言，自修德顺军水洛城底石门堡，而生户蕃族多出内附，请递补职名，仍月给俸钱，使为属户以捍边。从之。
　　二月壬午朔，以太子中舍致仕胡瑗为大理评事兼太常寺主簿，固辞之。
　　审官院言：「通判员多阙少，今定藩府州军凡五十一处，请各差京官一员为签判及端、封等二十二州知州。邕、桂、宜三州通判，旧制就移知县人为之，今请先用通判。」从之。
　　乙酉，广南西路转运司【二】言，广源州蛮侬智高请内属，诏转运使与本路提点刑狱、钤辖司具利害以闻。
　　初，交趾发兵讨智高，不克，转运使新喻萧固遣邕州指使亓赟往刺候，而赟擅发兵攻智高，为所执。因问中国虚实，赟颇为陈大略，说智高内属。乃遣赟还，奉表请岁贡方物。朝廷以其役属交趾，未听也。固言智高必为南方患，愿赐一官以抚之，且使抗交趾。诏问固能保交趾不争智高，智高终不内寇，则具以闻。固言：「蛮人见利则动，必保其往，非臣所能。顾今中国势未可以有事于蛮方，如智高者，宜抚之而已。且智高才武强力，非交趾所能争而畜也。就其能争，则蛮人方自相攻，吾乃得以闲而无事矣。」朝廷讫不从固言。萧固云云，据王安石墓志增入。
　　丙戌，文彦博等上明堂大飨记二十卷、纪要二卷，上为之序，镂版以赐近臣。编修官王洙加史馆修撰，仍俟知制诰有阙除之。
　　己丑，诏徐、宿、泗、耀、江、郑、淮阳七州军采磬石【三】，仍令诸路转运司访民间有藏古尺律者上之。
　　甲午，诏曰：「韶、夏、濩、武，帝王殊称，汉乐曰大予，唐舞为七德，制名象德，朕所慕焉。前诏执事考正钟律，定一代之述作，章祖宗之谟烈，而称号缺然，未副其实。其令两制及礼官，参稽典制，议定国朝大乐名，中书门下审加详阅以闻。」初，胡瑗请太祖庙舞用干戚，太宗庙兼用干羽，真宗庙用羽钥，以象三圣功德。然议者以为国朝七庙之舞名虽不同，而干羽并用，又庙制与古异。及瑗建言，止降诏定乐名而已。
　　己亥，诏三司，河北入中粮草复行见钱法。
　　初，四税法止行于并边诸州，而内地诸州，有司盖未尝请，即以康定元年诏书从事。自是三税、四税二法并行于河北。未几，茶法复坏，刍粟之入，大约虚估居十之八。米斗七百，甚者千钱。券至京师，为南商所抑，茶每直十万，止售钱三千，富人乘时收畜，转取厚利。三司患之，请行贴买之法，每券直十万，比市售三千【四】，倍为六千。又入钱四万四千，贴为五万，给茶直十万，诏又损钱一万，然亦不足以平其直。久之，券比售钱三千者，才得二千【五】，往往不售，北商无利，入中者寡，公私大弊。知定州韩琦及河北都转运司皆以为言【六】，下三司议，三司奏：「自改法至今，凡得谷二百八十八万余石，刍五十六万余围，而费缗钱一百五十五万有奇，茶、盐、香、药又为缗钱一千二百九十五万有奇。茶、盐、香、药，民用有限，榷货务岁课不过五百万缗，今散于民间者既多，所在积而不售，故券直亦从而贱。茶直十万，旧售钱六万五千，今止二千。至香一斤，旧售钱三千八百，今止五百，公私两失其利，请复见钱法。」可之，仍一用景佑三年约束。又惧好事者之横议也，庚子，下诏曰：「朕惟古之善为国者，使变通不倦而公私相足。比者食货法坏，刍粟价益倍，县官之费日长，商贾不行，豪富之家，乘时牟利，本末相横，吏缘为奸，故诏近臣考决大议令利害晓白【七】。尚虑轻肆之人，仍舞空言，幸摇其端。夫利百而法乃变，令下而议不起，然后民听不眩而宪度行焉。自今有依前事而议者，并须究知厥理，审可施用。若其事已上而验问无状者，寘之重罚。」此并据食货志第三卷，与实录、会要小异，今但从志。大抵食货志第三卷□茶法【八】，第四卷□盐法，两法或不相关，往往重出。茶法贴买，即盐法对贴也。盐法对贴已具皇佑二年正月【九】，嘉佑元年闰三月辛丑，又下诏戒妄陈济边之策，词意与此不异，不知何也？自庆历八年十二月初用董沔言，行四税法，至是复行见钱法，盖不满三年。志云不十年间，恐误，今改云「未几」。
　　初，用盐铁判官董沔议，河北便籴【一○】，沿边行三税法，内郡行四税法，国子博士、监榷货务薛向言：「祖宗之法，塞下入粟，三司出茶、盐、香药、象牙、杂物称其直，号三税法。内郡则转运司以常赋充。今改用四税，是岁常倍出中都钱，而茶、盐、香药、象牙之物出多而用有极，则价贱而不售，官私两失其利。」寻下其议，而议者共主沔议。向又作编年书，述祖宗以来河北三税及见钱利害。书奏，不报。不三岁，榷货务积交引钱七百万贯【一一】，未有以偿，而山场榷务茶、江淮盐、中都香药等物，富商争以财算，而三边之籴不行。朝廷始命王尧臣等详定，向为检阅文字。乃黜沔补外郡，而复见钱法。且委向置场，支榷货务积交引钱以救其弊。诏擢向大藩。此据范育所为薛向行状及吕大防墓铭并向附传。王尧臣等详定，见皇佑二年正月。薛向用见钱和籴，在嘉佑元年十月。
　　丙午，泾原经略使夏安期上弓箭手阵图。
　　初，安期选弓箭手万三千人，分隶东西路都巡检下。属岁丰稔，召至州大阅，技击精强，且言可当正兵五七万。既图上阵法，乃降诏銟谕。安期传云，简弓箭手分三等，得骁勇万人为步兵，骑又半之，教以战阵之法，由是土兵胜他路。又籍塞下闲田，募人耕种，岁得谷数万石【一二】，以备赈发，名曰贷仓。
　　戊申，翰林侍读学士、兼龙图阁学士【一三】、给事中、史馆修撰宋祁坐其子与张彦方游，出知亳州。
　　张彦方者，贵妃母越国夫人曹氏客也。受富民金，为伪告敕。事败，系开封府狱。人传以为语连越国夫人，知开封府刘沆论彦方死，不敢及曹氏。执政以妃故，亦不复诘。狱具，中书遣比部员外郎杜枢虑问，枢扬言将驳正，亟改用谏官陈旭，权幸切齿于枢。先是，御史中丞王举正留百官班，论张尧佐除宣徽使不当，枢独出班问曰【一四】：「枢欲先问中丞所言何事，而后敢留班。」举正告之故，枢曰：「用此留枢可也。」至是盖累月，执政白以为罪，黜监衡州税。枢，杞之弟也。杜枢事不得其时，附见宋祁出知亳州后。龙川别志云枢录问驳正，特旨不录问。今按本传，则枢未及驳正也，盖先言之尔。别志又误以王举正为包拯，又谓宋庠奏枢越次妄言，故坐责。而正史但云执政，不出庠名。今并从正史。
　　先是，开封府寡妇胡氏诉诸贾负息本钱，因尽抱券书至庭，视之有其夫交游书，多知名士，沆止为理所负欠而置其书不问。及彦方狱，沆又不问越国及所与交游者。谏官御史以为言，上问之，沆对：「胡氏夫七品正员官，彦方举进士，尝廷试，虽交贵官，与公卿子弟游，无害也。顾臣久在外，偶不识之尔。」帝然其言。
　　左正言贾黯自以年少遭遇，备位谏官，果于言事。首论韩琦、富弼、范仲淹可大用，及杜枢贬，黯言枢无罪，且旨从中出，不因臣下弹奏，恐自此贵幸近习，言一得入，则将阴肆谗毁，害及善良【一五】，不可不察。时言者或论事无状，辄戒励穷诘，黯奏：「谏官、御史迹既簄远【一六】，未尝预闻时政，不免采于传闻，一有失实，而诘难沮辱随之，非所以开广言路【一七】。请如唐太宗故事，每执政奏事，听谏官一人随入。」又言执政患言事官旅进，论议上前不肯止，遂诏凡欲合班上殿者，皆禀中书俟旨。黯论以为【一八】：「今得进见言事者，独谏官、御史。若然，言路将壅，陛下不得闻外事矣。请如故事便。」皆弗许。
　　追复右监门卫将军、惠州刺史李渭为四方馆使。渭前在延州与郭劝同得罪，卒既十年，于是劝为言而追复之。
　　三月壬子朔，内侍省言今内供奉官有过，且勒归班，给半俸，候复赴内祗应，方许全给，从之。
　　乙卯，命知亳州宋祁就州修唐书，易史馆修撰为集英殿修撰。
　　管勾国信所言：「自今通事殿侍与契丹私相贸易及漏泄机密事者，请以军法论。在驿诸色人犯者，配流海岛。若博饮斗争、欺陵及损坏官物、书门壁者，亦行配隶。」从之。
　　诏：「天下知县、县令，若差推勘刑狱及应副军期或权知繁剧者，具奏闻。其闲慢处辄差者，不奏者以违制故失论。被差之官亦行责罚，差出日月仍不理为资考。」庆历七年六月、八年五月，可考证。
　　己未，诏：「比年山场榷货务岁额寖亏，其公私未便事，令三司与详定所更为条约。及江淮发运司专事掊克，使民被其患者，亦令三司检举之【一九】。」
　　谏官包拯、□奎、陈旭言工部尚书、平章事宋庠不戢子弟，在政府无所建明。又言庠闻有劾章，即求退免，表既再上，乃不待答，复入视事。庚申，罢为刑部尚书、观文殿学士、知河南府。
　　龙图阁学士、工部侍郎、权知开封府刘沆为参知政事。议者谓沆不敢穷治张彦方狱，贵妃德之，坐此获进。谏官、御史相继论列，帝不听。
　　改泸州三江寨为宁远寨，娑婆寨为安夷寨。
　　乙丑，龙图阁学士田况言：「乡者淯井监夷人连年攻围监城，水陆不通。益梓路钤辖司官军洎白芀子弟近二万人讨之，兵战死甚觽，饥死者又千余人，盖由本监不得人致此。请自今令转运钤辖司，举官为知监押，代还日特迁一资。」从之。
　　戊辰，迩英阁讲易，至「山下有泽，损，君子以惩忿窒欲。」上曰：「人之情欲皆生于阴阳，而节之在人。」杨安国对曰：「臣以为人有六情，喜、怒、哀、乐、好、恶；天有六气，阴、阳、风、雨、晦、明。故人之生，天命之谓性。而命，人之所禀以生也；性，人之所赋以分也。言情则性之移也，语欲则情之肆也。故六情相滥，则喜生于风，怒生于雨，哀生于晦，乐生于明，好生于阳，恶生于阴。故圣人取损象，以惩忿窒欲也。」上然之。
