<!-- { "loadSidebar": true } -->
　　诏给建宁军留后、勾当军头司杨景宗公使钱三分之一，他不得援例。近制，刺史以上公使钱非外任不给，景宗缘章惠太后故，特给之。
　　庚寅，诏举官升陟及换右职者，非依编敕及御札无得施行。时言者以为近岁荐举多滥，亦有负罪不可湔涤之人得更右职【三】，率为朋党，以市私恩，不可不革也。
　　癸巳，东头供奉官、合门祗候张忠为崇仪副使。忠攻贝州先登，而身被重创，特擢之。忠本龙猛军士，开封人也。
　　乙未，日赤无光。
　　戊戌，工部郎中傅永为陕西转运使【四】。永，考城人，前为梓州路转运使，夷獠寇合江，钤辖司檄兵掩击，永驰至，案知合江吏冒取播州田，觽怒，乃叛。永以吏配岭南，夷獠闻之，散去。转运使职田在广安军，岁入米四百斛，军遣四校变贸得四千缗，永止令准市估鬻之。文彦博自成都还，言其治状，进永一官，于是改使陕西。
　　刑部员外郎王逵为河东转运使。书此为叶清臣条对甲寅诏问张本。案逵墓志自河东责光州，当检月日。
　　诏诸州军祠祭在城外者，长吏及兵官听不亲行，监司夜过者无得辄开城门，违者以违制坐之。本闰月庚子诏，今移入此，嫌与贝州事相乱也。
　　官军攻贝州城北甚急，贼尽锐御之，而南城所穴地道潜达城中，贼初不觉也。
　　闰正月庚子朔，文彦博夜选壮士二百，衔枚由地道入，右班殿直曹竭等导之，既出，登城，杀守陴者，垂戆引官军。贼纵火牛，军稍却。军校杨遂援枪中牛鼻【五】，牛还走，贼觽惊溃。王则开东门遁，合门祗候张絪缘壕与战，死之。王信捕得则，余党保村舍，皆焚死。则自反至败，凡六十五日。遂，开封人也。
　　辛丑，文彦博遣李继和来告贝州平，赐继和锦袍、金带。彦博请斩王则于大名府，夏竦言恐所获非真盗，当覆视之，乃诏以槛车送则京师。彦博附传云牢城卒董秀、刘炳请穴地以入贝州，记闻与附传同。按实录，始谋穴地者，刘遵也。今从实录。附传云帐前虞候杨遂，请由地道先入。据实录，乃曹竭也。记闻亦称杨遂，与实录不同，今从实录。杨遂盖能以枪中牛鼻者，亦从竭入地道尔。甘陵伐叛记载攻城事甚详。张忠、田斌二人，盖先登者。又与附传及实录异，当考。三月辛酉，以右班殿直董秀为合门祗候。据此，则秀非牢城卒也。附传误矣。
　　王则之以贝州反，深州卒庞旦，与其徒谋以元日杀军校【六】，劫库兵应之。前一日，有告者，知州王鼎夜出檄遣军校摄事外邑，而阴为之备。翼日，会僚吏，置酒如常，叛党愕不敢动。鼎刺得实，徐捕首谋十八人送狱，狱具，俟转运使至审决。未至，军中恟恟，谋劫囚，鼎谓寮吏曰：「吾不以累诸君。」独命取囚杰骜者数人斩于市，觽恐失色，一郡帖然。转运使至，囚未决者尚半，讯之，皆伏诛。
　　壬寅，升冀州为安武军。
　　甲辰，曲赦河北。赐平贝州将士缗钱，战没者官为葬祭之，兵所践民田，除夏秋税。改贝州为恩州。
　　乙巳，诏恩州置旌忠寺以追福战没军士，又设水陆斋于京师普安院。
　　丁未，祠部员外郎、秘合校理张绬为两浙转运使。绬十年不磨勘迁官，朝廷銟其退静，故用之。此据文彦博皇佑三年五月奏，绬本传独不载此。
　　戊申，右谏议大夫、参知政事文彦博为礼部侍郎、平章事，枢密直学士、左谏议大夫明镐为端明殿学士、给事中，马军都虞候、象州防御使王信为威德军留后，入内副都知、宫苑使、眉州防御使麦允言为昭宣使、遂州观察使，西京作坊使、资州刺史王凯为泽州刺史，东上合门使、荣州刺史、知恩州高继隆为引进使、陵州团练使，崇仪副使、真定府路都监张忠为西染院使、资州刺史。自余兵官各以功次迁，京朝官及选人预军期者六十人【七】，都虞候至士卒八千四百人，第其功为五等；第一等一百六十人，转五资；第二等三百人，转四资；第三等三百人，转三资；第四等六百人，转二资；第五等一千八百人，转一资。其余赐缗钱有差。
　　赠马遂为宫苑使。遂，开封人也。初隶龙卫军，补散直，改三班奉职，为北京指使，闻王则叛，中夜叱箢【八】，晨起诣留守贾昌朝请击贼。昌朝因使将牓入城招贼降，则盛服见之，与饮茶。遂谕以祸福，辄不答。遂将杀则而无兵仗自随，时张得一在侧，遂欲其助己，目得一，得一不动。遂奋起，投杯抵则，扼其喉，击之流血，而左右卒无助者。贼党攒刃聚噪，至断其一臂，犹詈则曰：「妖贼，恨不斩汝万段。」贼执遂，缚而支解之。则仓猝被殴，伤病数日乃起。事闻，上叹息久之。则既诛，乃追赠遂，封其妻为旌忠县君，赐冠帔，官其子五人。后得杀遂者骁捷卒石庆，使其子剖心而祭之。
　　壬子，复置三门、白波发运使。
　　乙卯，武胜节度使、检校太傅、同平章事、判大名府兼北京留守司贾昌朝为山南东道节度使，加检校太师，进封安国公，以恩州平也。翰林侍读学士杨偕言贼发昌朝部中，至出大臣乃能平，昌朝为有罪，不当赏，弗听。
　　辛酉，降河北转运使、兵部郎中皇甫泌监青州税，提点刑狱，祠部员外郎田京监郓州税。前知恩州、四方馆使、昭州刺史裴德舆追三官，为池州团练副使。前恩州钤辖、皇城使李昭度追三官，为濠州团练副使。恩州都监、内殿承制冯文吉除名，长流梅州，监押、右侍禁赵惟一杖脊，配沙门岛。泌、京坐贼发所部，德舆、昭度并以妖党结集，久而不察也。文吉、惟一皆懦怯弃城，而文吉后颇宣力，得以减死论。
　　是夕，崇政殿亲从官颜秀、郭逵、王胜、孙利等四人谋为变，杀军校，劫兵仗，登延和殿屋，入至禁中【九】，焚宫帘，斫伤内人臂。其三人为宿卫兵所诛，王胜走匿宫城北楼，经日乃得，而捕者即支分之【一○】，卒不知其始所谋【一一】。
　　枢密使夏竦言于上，请御史同宦官即禁中鞫其事，且言不可滋蔓，使反侧者不安。参知政事丁度曰：「宿卫有变，事关社稷，此而可忍，孰不可忍！」固请付外台穷治党与，自旦争至食时，上卒从竦议。争狱事，据孙抃所作墓志并司马光记闻。
　　甲子，降勾当皇城司、建宁军留后杨景宗为徐州观察使、知济州。皇城使、康州刺史、入内副都知邓保吉落副都知，为颍州钤辖。左藏库副使、通州团练使、入内副都知杨怀敏为文思使、贺州刺史。北作坊使、廉州团练使刘永年为洛苑使、英州刺史、蔡州都监。洛苑使、眉州防御使赵从约领陵州团练使，为濮州都监。供备库使、荣州刺史、带御器械王从善落带御器械，为曹州都监。从善等五人皆外迁【一二】，独怀敏领职如故，枢密使夏竦庇之也。刘永年，从德子。王从善，未详。
　　先是，有诏释景宗等罪，御史中丞鱼周询、侍御史知杂事张□、御史何郯等言：「殿廷所置宿卫，本为人主预备非常，今卫士自生变故，所为凶悖，意不可测。兼后来获余党最为要切，闻累传圣旨，令未得杀死，而全不依禀。盖是本管臣僚，惧见捕获之后，勘鞫得情理深切，所以容纵手下觽人殴死，以图灭口，欲轻失职之罪。情状如此，理无可恕。太祖朝，酒坊火发，本处兵士，因便作过。太祖以本坊使副田处岩等不能部辖，并处极法。今乘舆咫尺，贼乱窃发，凶恶之状，无大于此。而居职者既不能察举，当宿者又不即擒捕，未正典法，何以塞公议？深恐朝廷威令，从此□弛。伏乞断自圣意，特降指挥，将应系勾当皇城司及当夜宿直臣僚，并等第重行黜降，用振威罚，所贵禁近之司，不敢旷慢。」
　　从善等既外迁，郯等又再具奏，乞罢黜怀敏，且言：「未审臣等所奏留中不曾付外，为复中书、枢密院不为施行。伏缘卫兵窃发，凶悖至甚。怀敏适居官守，不能先发奸谋，致盗入宫闱，惊骇御寝，未行谴责，深屈典章。乘舆所系至重，今文武多士，以朝廷独□怀敏，有心者无不愤激，有口者无不惊嗟，以至里巷愚民，亦皆腾沸。国家用刑，当示公共，不可以一近习，致失觽心。」
　　寻有诏怀敏落入内副都知，与在京差遣。郯等又言：「怀敏与邓保吉俱是勾当皇城司，贼发之夜，怀敏正当内宿，责其旷职，得罪合重一等。今保吉等例授外任，怀敏独留京师，刑罚重轻，颇为倒置，中外闻见，尤所不平。伏乞特从圣断，一例责授外任。」
　　上令中书召郯等，谕以独□假怀敏之故。郯等又言：「人主所以享天下之重，盖由法令等级明辨，使人不敢凌犯，然后极其尊尔。故法令行则朝廷以之强，法令偏则纪纲以之紊。至于宫闱之变，下人辄敢谋乱者，前代间或有之，皆由人君失德所致。陛下抚恤禁旅，未尝以喜怒妄行刑诛。虽甚无识，宁不爱戴。今卫士持刃直入禁庭，欲凌犯乘舆，是匹夫而有窥伺之意，此有司不举职，法令□纵所生也。为大臣者，宜为陛下深责有司失察之罪。如杨景宗者并当诛戮，以谢天下。若以其过非自取，止可贷其正坐，并宜流窜，以戒不职。景宗等罚既甚轻，怀敏又独异觽。盖两府大臣，畏陛下左右之怨怒，不能坚执祖宗之法也。若当贼发之际，怀敏能于后殿实时捕获，犹可赎罪。今贼已入禁庭，两夕之间，陛下被此震惊，固亦甚矣。怀敏纵有先报之效，其可赎失察之罪乎！且以人主之尊，□一怀敏罪，固亦细事。苟于国体无伤，臣等何必苦更论列，所惜者祖宗之法尔。太祖朝，元舅杜审肇知澶州，只坐界内河决，免官归私第。太宗朝，楚王宫火灾，废楚王元佐为庶人。以怀敏职在近侍，孰与元舅、诸王之亲？以怀敏失察贼乱，孰与误河决、火灾之备？利害大小，较然可知。而审肇、元佐重责如彼，怀敏□假如此。伏望陛下举祖宗之法，以塞公议，正左右之罚，以示无私，不惜出一怀敏，慰中外臣子之望，则天下幸甚。」
　　又言：「昨者河北恩州贼发之时，提点刑狱田京率先奏报，转运使皇甫泌先至城下，朝廷不为末减，各已责降监当。今贼至殿内，比恩州事体不同，怀敏若以先报减罪，即是远近异法，威令不行，天下观听，何以厌服。兼恐曾与交结之人，密为营救，妄称怀敏有功，不可同等黜降。伏望特排邪议，一例责授外任，以协公论。」
　　上语辅臣以宫庭之变，美人张氏有扈跸功，枢密使夏竦即倡言宜讲求所以尊异之礼。宰相陈执中不知所为，翰林学士张方平见执中言：「汉冯婕妤身当猛兽，不闻有所尊异。且皇后在而尊美人，古无是礼，若果行之，天下谤议，必大萃于公，终身不可雪也。」执中耸然从方平言而罢。张氏此时未为贵妃，墓志及附传皆云贵妃，误也。
