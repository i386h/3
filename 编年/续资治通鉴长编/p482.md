<!-- { "loadSidebar": true } -->
　　五曰：镇、定西山有谷口十余道，尽通北界山后之路，景德以前，不甚迹熟，鴜溪涧峻狭，林木壅遏，故敌骑罕由斯路而入，虽有来者，亦不免艰阻。臣顷闻河朔人说契丹自山后斩伐林木，开凿道路，直抵西山汉界而止。今则往来通快，可以行师。臣亦尝细诘其由，云契丹旧亦疑朝廷有复燕之计，恐天兵渡河【五九】，直抵燕京。则敌人欲出我不意，由山后进兵，旁击镇、定，横行河朔，牵制王师也。臣料往年沿边亦曾探报，闻于朝廷。今若契丹自广信、安肃入寇，我以重兵御其锋，复有西山别觽，横行背击，官军败绩，则大事去矣。此兵家切务，不可不知。当得廉干谨密者，阴往经制，如何屯戍，如何御捍，必有胜之之术，先事而定，以待其来，则保边之道也。
　　六曰：祁、深旧非要郡，宿兵至少，城垒迫而庳陋，不甚完葺。窃闻契丹今后入寇，知我重兵屯镇、定，不肯直南，才过保州，便取东南路，由祁、深趋冀、贝，寇澶、魏矣【六○】。冀、贝、澶、魏城大而坚，惟祁、深二垒，当广而高之，以防攻迫。誓书不得创修城池，若因而广之则无疑。又曰：敌既惮镇、定而忽深、祁，必谓二城兵分，不戒而过，我若乘其不备，使二城潜出精兵，首尾相应而击之，必大得志。此系于临时，非可预虑，然知兵者所当留意。
　　七曰：唐、汉以前，匈奴入寇，率由上郡、鴈门、代州、定襄等路，鴜当时中国据全燕之地，有险可守，匈奴不能由此路而来也。自石晋割燕、蓟入契丹，中国无险可守，故敌骑直出燕南，不复寻定襄等路。今朝廷若留意河朔，边鄙有备，敌不可得而入，须从别路以来。或虽可入寇，第取定襄等路为犄角之势，则河东不可不大为之防。或创立城池，或造作险阻，卜何地可以设奇伏，何路可以出牵制，此须预为经度，素有堤备，则临时可以御捍，应卒不至仓皇。使河朔表里相应拒寇，使不能逞其欲，兹实防边之务也。
　　凡此等守御十二策，总十三条，是臣庚辰、壬午年奉使契丹日，于河北往回十余次，询于沿边土豪并内地故老，博采参较，得之甚详。及于北廷议事，又颇见其情状，以至稽求载籍，质以时务，用是裒聚撰述，以副陛下委任之意，即非臣任胸臆罔圣聪，伏望陛下令两府会议，可者速行之，其未可者，更相致诘而是正之。臣必不敢持己徇私，旁拒觽证，两府亦不得徒事讥病而无所发明。如此，则庶几谋行而患可弭矣。
　　臣闻古者明君遭患难，则退修道德，可以无咎。是故文王出羑里，纯任教化而终灭独夫；勾践脱会稽，励精武事而卒破夫差。又闻主忧则臣辱，主辱则臣死，故陈主答书勃戾而杨素下殿请死，蔡贼跋扈难制而裴度誓不两生。终之隋灭江南而裴度平淮西，有以见古之君臣所为各得其道，则未有不建功立业，声流万世者也。昨契丹背约，呼索无厌，朝廷以中国之尊，敌人敢尔，陛下有文王、勾践雪耻复绚之心，臣下亦未见有杨素、裴度死难平贼之志。如此而望排患解纷、建功立业，如古之君臣，何可得也？臣窃计北敌势方强盛，可以入寇而辄肯议和者，有谋也。谋后举事，以为万全之策也。又计中国之势，如人坐积薪之上而火已然，虽焰未及其身，可谓危矣。北敌之强既如此，中国之弱又如此，尚不急求救之之术，是欲秦之鱼烂、梁之自亡邪？臣备位枢府，夙夜忧畏，但恨未得死所，少纾国难，惟愿解臣密职，典河朔一要郡，得以拙勤经营边事，虽未敢必谓无虞，然自谓或可稍宽陛下北顾之忧矣。伏惟早赐裁择。
　　是月，谏官余靖等言：「臣等伏睹陛下以灾变屡见，飞蝗为孽，责躬引过，祈于天地、宗庙、社稷，不令殃及万方。臣等伏念灾异之来，实由人事，政治阙失，感动天地。故古之人君，或遇灾异，则避正殿，撤常膳，深自刻责，思所以致之及改治之理，以至册免三公者有之，诏求直言者有之，此皆消灾异、召和气之道也。方今天下之势至危矣，西北二敌，陵胁中国，盗贼纵横，惊劫州县。养兵至□，择将不精，科配频繁，公私匮竭。内外之官，务为办事而少矜恤之人；天下之民，急其供亿而有流离之苦。治道至此，未闻救之之术。臣等伏见数年以来，天戒屡至【六一】，朝廷虽有惊惧之意，然因循旧弊，未甚改更，所以今日灾变频数，鴜天意必欲朝廷大修人事，以救其患，乃可变危为安也。救患之方，莫若原其致灾之本，致灾之本，由君臣上下之阙失也。阙失之事，臣等敢次第言之。陛下不专听断，不揽威权，使号令不信于人，恩泽不及于下，此陛下之失也。持天下之柄，司生民之命，无嘉谋异议以救时弊，不尽忠竭节以副任用，此大臣之过也。朝有阙失而不能救，民有疾苦而不能达，陛下宽容少断而不能规，髃臣循默避事而不能斥【六二】，百官邪正并进而不能辨，四夷交结内侵而不能谋【六三】，有顾避之心，无力诤之节，此臣等之罪也。今陛下既有引过之言，达于天地神祇矣，望陛下必践其言，必行其实。践言行实之要，莫若专听断，揽威权，号令信于人，恩泽及于下，则灾异消而和气应矣。其大臣不举职之过，伏望陛下以致变之由，赫然督责之。若督责之【六四】，又无近效，则用灾异册免三公故事而去之，别求能贤，以救大患。如臣等蒙陛下非次选擢，不能称职，尚致陛下有如此之失，大臣有如是之过，臣等负罪至深，伏乞朝廷远加窜逐，别求方正、材识之人，俾居谏职，必能裨赞朝纲，上副圣选。」
　　又言：「臣等待罪，于今七日，曾不得报，忧媿益深【六五】，不知所措。窃以今天下之势，外有羌戎结连侵胁之忧，内有边陲守御战争之苦。兵□财竭，赋敛暴兴，生民膏血，掊取无极，譬如投石入井，到底乃止。不幸有旱涝饥荒之变，盗贼乘时而起，将何以御？今日视前一二年，国用民力固不如矣【六六】。复且因循，无有更改旧弊之术，后一二年，还视今日，又可知矣，非独不如今日，其患至大，纵有知者，不能为谋。臣等以谏名官，见天下之势至危如此，既不能开广陛下恩信，以固民心，又不能纠正大臣阙失，以救时弊，是致灾异频数，中外恐惧。臣等上负陛下选擢之恩，下负生灵困苦之望，忧虑终日，讥责满身，尚何颜面出入朝中？臣等罪戾实深，伏乞朝廷必加窜逐，以谢天下。」
　　又言：「臣等窃虑朝廷以灾异所因，上下引过，不欲专罪臣等。然臣等自念，昨蒙陛下于觽人之中非次选擢，当时物议，谓臣等必有建明，臣等协心自期，必有报效，观今天下之势，日可忧惧，天人灾变，相仍而至，岂非臣等不能补助之致也？或朝廷尚赐矜容，不加深罪，伏乞各与臣等外任合入差遣，庶尽心力，以展实暛。朝廷别得贤才，使居谏职，必有谋画以助治功。」
　　知制诰张方平言：「臣微闻外言，北敌不守封略，筑城鄙上，边吏谍知料阅兵马，且复遣使来。事固未审虚实，然国家与敌通已四十年，事穷必变，利尽则交疏，理之常者，顾但纾缓岁月。北方诸戎羁从于敌者，如步奚、高丽、鞑靼常内怀不服，特强役属之尔。去冬敌以觽临河西，自以为拾芥之易，既而遁散以归，内羞诸戎，且疑我之纳夏人，既羞且疑，则其起辞生事，思有逞于我，岂保无他？夫兵，危事也，不当易言之。若信好可结【六七】，朝廷岂愿交兵四夷，即事至于不获已，亦在上下奋励，讲所以折冲之策，图所以式遏之算。河朔之兵，不啻三十万，边境千里，塘水占三分之二，得以专力而控其要害城邑楼橹，守在九天之上。若顿重师澶、魏、中山，坚壁而勿与战，清野以待其敝，出奇伺便，邀其重归，是不可胜在我【六八】，可胜在敌矣【六九】。且敌久与中原通，甘心豢饵，其贵人习于骄佚，其部人不练于战斗，于其本俗衰弊已甚，而又母子兄弟，内结疑隙，上下离贰，此其危乱之形，中国可乘之机会。若朝廷有意于远略，幽、蓟可图也，尚能为中原之患哉？陛下诚震其威灵，庙堂审其计议，内外文武各致其力，使敌一举而不得志，不有内变，必有外叛，诸戎势且瓦解，山后之地，天其或者使复合于中土，未可知也。臣愿陛下思患预防，考谋事先，秋气渐清，宫殿凉爽，时因燕闲，延对大臣，俾各尽其谋猷，以定其帷幄。一日有边境之急，庶几无仓卒之扰。今西疆初宁，纵不保其久，未有旦夕之虞也，其将校可任者，稍徙河北，使得与士卒相服习，渐谙土俗。至于选官吏、峙糗粮、缮器械、葺厩牧，皆当今切务而可以素备者也。备而未用，为政之常，临事纷纭，何以镇静？此皆朝廷尘熟之论，而儒生之常谈。臣忝在近班，愚虑所及，不敢自隐，惟宸鉴裁择。」塘水占北疆三分之二，此据方平别疏改定。
　　注　　释
　　【一】民力愈穷农功愈削「愈穷农功」四字原脱，据宋本、宋撮要本及范文正公集奏议上答手诏五事补。
　　【二】而更严着勉农之令「着」原作「者」，据同上书改。
　　【三】数年之间「之」字原脱，据同上书改。
　　【四】如何制置「何」字原脱，据同上范文正公集补。
　　【五】教习义勇「教习」原作「习教」，据宋本、宋撮要本及范文正公集奏议卷下奏陕西河北画一利害事乙正。「义」原作「技」，据同上书改。
　　【六】乞更不带招讨部署职任「部」原作「都」，据范文正公集奏议卷下奏乞罢参知政事知边郡改。
　　【七】其尹与则杨守素等「尹与则」原作「尹洙与」，按「尹与则」亦系西夏来使，作「尹洙与」误，现据阁本及本书卷一四九改。
　　【八】惟是陕西四路帅府于四路之中「帅府于四路」五字原脱，据宋本、宋撮要本补。
　　【九】今狄青不思旧来制御之意「今」下原有「用」字，据宋本、宋撮要本、阁本改。
　　【一○】岂此一夫所能兼之「岂此」原作「此岂」，据宋本、宋撮要本乙正。
　　【一一】故国家自有西事以来「西事」原作「陕西」，据宋本、宋撮要本、阁本改。
　　【一二】尹洙代张亢知渭州「知」原作「之」，据宋本、宋撮要本改。
　　【一三】勿谓杨守素等来此讲和「和」原作「议」，据宋本、宋撮要本、阁本改。
　　【一四】平川熟户一千余帐「平川」原作「平州」，据宋本、宋撮要本、阁本改。
　　【一五】则朝廷今后一切特行「特」原作「持」，据宋本、宋撮要本、阁本改。
　　【一六】其狄青本因有过「因」原作「应」，据宋本、宋撮要本、阁本改。
　　【一七】后癸卯七日「日」原作「月」。续通鉴卷四六云：「六月庚戌，以天章阁学士王素知渭州。」按「庚戌」乃「癸卯」之后七日，兹据宋本、宋撮要本改。
