<!-- { "loadSidebar": true } -->
　　昔先帝用兵累年，虽中国靡敝，然夏人困折，亦几于亡。横山之地，沿边七八百里中，不敢耕者至二百余里；岁赐既罢，和市亦绝，国中匹帛至五十余千【二】；老弱转徙，牛羊堕坏，所失盖不可胜数。饥羸之余，乃始款塞。当时，执政大臣谋之不深，因中国厌兵，遂纳其使，每一使至，赐予、贸易，无虑得绢五万余匹。归鬻之其民，匹五六千，民大悦。一使所获，率不下二十万缗，使五六至，而累年所罢岁赐，可以坐复。既使彼因吾资以德其民，且饱而思奋，又使其窥我厌兵欲和之意，以为欲战欲和，权皆在我，以故轻犯边陲，利则进，否则复求和，无不可者。若当时大臣因彼之请，受其词，不纳其使，且诏边臣与之往返商议，所获新疆，取舍在我；俟其词意屈服【三】，约束坚明，然后纳之，则彼虽背恩反复，亦不至如今日之速也。彼虽有易我意，然不得西蕃解仇结好，亦未敢动。
　　夫阿里骨，董□之贼臣也。挟契丹公主以弒其君之二妻，董□死，匿丧不发，逾年觽定，乃诈称嗣子，伪书鬼章、温溪心等名，以请于朝。当时执政，若且令边臣审问鬼章等，以：「阿里骨当立不当立？若朝廷从汝请，遂授节钺，阿里骨真汝主矣，汝能臣之如董□乎？」若此等无词，则是诸羌心服，既立之后，必能统一诸部，吾又何求？若其不服，则衅自彼作，爵命未下，曲不在吾。彼既一国三公【四】，则吾分其恩礼，各以一近上使额命之，鬼章等各得所欲，宜亦无患。当时，执政不深虑此，专以省事为安，因其妄请，便授节钺。阿里骨自知不当立，而忧鬼章之讨也，故欲借力于西夏以自重，于是始有解仇结好之谋；而鬼章亦不平朝廷之以贼臣君我也，故怒而盗边；夏人知诸羌之叛也，故起而和之。此臣所谓前后致寇之由，明主不可以不知者也。虽既往不咎，然可以为方来之鉴。
　　元昊本怀大志，长于用兵；谅祚天付凶狂，轻用其觽，故其为边患，皆历年而后定。今梁氏专国，素与人多不协，方内自相图，其能以创残呻吟之余，久与中国敌乎？料其奸谋，盖非元昊、谅祚之比矣。意谓二圣在位，恭默守成，仁恕之心，着于远迩，必无用武之意，可肆无厌之求。兰会诸城、鄜延五寨【五】，好请不获，势胁必从，猖狂之后，求无不获，计不过此耳。今者，窃闻朝廷降诏诸路，饬励战守，深明逆顺曲直之理，此固当今之急务。而诏书之中，亦许夏人之自新，臣窃以为开之太易，纳之太速，曾未一战，而厌兵欲和之意已见乎外【六】，此复蹈前日之失矣，臣甚惜之！今既闻鬼章之捷，或渐有款塞之谋，必将为恭狠相半之词，而继之以无厌之请。若朝廷复纳其使，则是欲战欲和，权皆在彼，有求必获，不获必叛，虽偷一时之安，必起无穷之衅。故臣愿明主断之于中，深诏大臣，密敕诸将，若夏人款塞，当受其词而却其使。然后明敕边臣，以夏人受恩不赀，无故犯顺，今虽款塞，反复难保。若实改心向化，当且与边臣商议；苟词意未甚屈服，约束未甚坚明，则且却之，以示吾虽不逆其善意，亦不汲汲求和也。彼若心服而来，吾虽未纳其使，必不于往返商议之闲，遽复盗边。若非心服，则吾虽荡然开怀，待之如旧，能必其不叛乎？今岁泾原之入【七】，岂吾待之不至耶？但使吾兵练士饱，斥堠精明，敌无大获，不过数年，必自折困【八】。今虽小劳，后必坚定。此臣所谓当今待敌之要，亦明主不可以不知者也。
　　今朝廷意在息民，不惮屈己，而臣献言，乃欲艰难其请，不急于和，似与圣意异者。然古之圣贤，欲行其意，必有以曲成之，未尝直情而径行也。将欲翕之，必固张之；将欲取之，必固予之。夫直情而径行，未有获其意者也。若权其利害，究其所至，则臣之愚计，于安边息民必久而固，与圣意初无小异。然臣窃度朝廷之闲，似欲以畏事为无事者，臣窃以为过矣。夫为国不可以生事，亦不可以畏事，畏事之弊，与生事均。譬如无病而服药，与有病而不服药，皆可以杀人。夫生事者，无病而服药也；畏事者，有病而不服药也。乃者，阿里骨之请，人人知其不当予，而朝廷予之，以求无事。然事之起，乃至于此，不几于有病而不服药乎？今又欲遽纳夏人之使，则是病未除而药先止，其与几何？臣于侍从之中，受恩至深，其于委曲保全，与觽独异，故敢出位先事而言，不胜恐悚待罪之至！（轼言与辙略同。诏许夏人自新，事在八月十四日。）
　　己未，泾原路经略司言，夏人犯镇戎军。（实录但书夏人犯镇戎军，不言经略司奏，盖疏略也。后六日，实录又书经略司奏夏人遁去，即是犯镇戎者，今追书之。张舜民志刘昌祚墓云：「二年九月，夏人寇镇戎西寨，已至城下，觽五十万，又言国母自将。昌祚寝疾不能兴，欲舁行，朝廷不从，有旨令知镇戎军张之谏权统制军马。昌祚素知之谏不能，乃夙夜驰受方略，尽兵力而属之，十一将总七万余人。之谏得之，懦不敢战，来即纳之羊马城中，至人身不能转侧。城中兵望贼焚室庐，掘冢墓，号哭唾手欲战，之谏以剑加之，不得出。贼留五日，攻三川，不拔而去。昌祚每闻军前报，即拊席大骂之谏，之谏又重赂走马王绅，使为文字游谈京师，既而果以之谏为有功，除西上合门使，物论讙然。复遣监司体量，展之谏磨勘。昌祚病起，欲有所伸，会之谏死，但贬王绅而已。」此事当考。十一月二十四日，之谏迁官；明年闰十二月十六日，展磨勘。绍圣二年正月二十六日枢密院奏，亦合参照。八月二十二日，实录书夏人寇三川诸寨，败之【九】。九月十日，又书寇镇戎。据刘昌祚墓志，则是寇镇戎后寇三川，不知孰是，当考。）
　　庚申，侍御史王觌奏：（编类章疏系二年九月十一日。）「苏轼、程颐向缘小恶，浸结仇怨，于是颐、轼素相亲善之人，亦为之更相诋讦以求胜，势若决不两立者。乃至台谏官一年之内，章疏纷纭，多缘颐、轼之故也。前者，颐败而言者及轼，故轼乞补外，既降诏不允，寻复进职经筵，而又适当执政大臣有阙，士大夫岂得不忧？虽臣亦为朝廷忧也。轼自立朝以来，咎愆不少，臣不复言，但庙堂之上，若使量狭识暗，喜怒任情如轼者，预闻政事，则岂不为圣政之累耶？然轼之文采，后进少及，陛下若欲保全轼，则且勿大用之，庶几使轼不遽及于大悔吝。」贴黄言：「轼乞补外，所上章留中不出。臣料之，彼虽以补外为请，其章中必有自安之谋，以拒公议。果尔，则陛下益当深察其邪正真伪而审处之。」又贴黄言：「颐、轼自擢用以来，皆累有台谏官论列，若使二人者言行全无玷阙，亦安得致人言如此之多也？近日既察颐而逐之，惟轼尚存，公议未允。臣今日所论，但欲且更无进用轼，徐察其为人。」（轼乞补外，十月六日可考。）
　　觌又奏：「伏见陛下孜孜求治，日以进君子，退小人为事，小人既非其所欲，则夙夜经营，务在中伤君子，近乃颇造为蜚语，有『五鬼、十物、十八奸』之说。臣虽不能尽得其名氏，大燍不过取一二公议所共恶者，以实其说，而余皆端良之士也。伏望出中诏，牓朝堂，明示士大夫以不信谗言之意，以安士大夫之心。」（觌前奏，二年九月十一日；后奏，九月十二日。皆以编类章疏增入。）
　　左正言丁骘奏：「韩资乞除雪父存宝罪，未赐施行。窃以存宝被刑之初，只因何正臣希意求合，略不推原本情，曲加锻炼，置之重法。正臣勇于谋身，轻绝人命，致先朝有误杀人之名。今二圣在上，命近臣推原详究，一切枉陷，虽杖笞之罪皆得申理，况如存宝？乞检会诉理所奏状，蠲除存宝罪名，还其在身官爵，贬放正臣等附会惨刻之恶。」贴黄言：「存宝枉遭诛戮，出于何正臣附会朝廷，遂得待制。今存宝正申雪，则正臣当正典法。」（此据编类章疏二年九月十二日奏。）
　　辛酉，刘舜卿言，请削夺阿里骨官爵，令巴□角遥领青唐。诏：「刘舜卿先抚纳河南生羌，若讲珠城未可下，先以祸福晓谕阿里骨。其朗格占仍许以诸司使，令诱致磋藏、丹贝、叶公诸族，其闲首领即次第补授一官。若朗格占能招抚鬼章旧部族地土，即视鬼章官禄推赏。」（青唐录亦具载此。巴□角、朗格占当考。）
　　臣僚上言：「窃闻近有指挥，建宁军节度副使、建州居住吕惠卿许于泰州居住。窃听朝论，人心汹汹，为之不安。惠卿操心贪险，为性凶邪，奸言足以鼓扇髃小，险横足以胁持上下。方其执政之时，引援凶人，布列中外，残党尚未衰息，忽闻引置惠卿于江、淮之闲，髃小莫不鼓舞相庆。兼惠卿凶残忍诟，贪冒无厌，既得近地，必须日夜呼召党与，力肆营求，造作讹言，谋害朝政。凶人渐长，其势可忧。伏望朝廷依旧且令建州居住。」诏吕惠卿许于泰州居住指挥更不施行。言者御史中丞胡宗愈、左谏议大夫孔文仲、侍御史王觌、左司谏韩川也。（此据元佑密疏增入，言者姓名，则用政目所书。政目云：「九月十二日，吕惠卿许泰州居住，不行，胡宗愈、孔文仲、王觌、韩川言其不当也。」按：八月四日已有更候一年检举指挥，不知何日却移泰州，当考。）
　　壬戌，以虢州栾川治为镇。
　　诏诸处无得受文彦博乞致仕文字。（十二月二十八日又诏。）
　　癸亥，知泉州林颜知濠州。颜前为广南监司，坐请给逾法，降知永州，言者又论其不当任藩郡，复徙之。（旧录脱误，新录削去，今用苏辙制集删修。熙宁三年六月有林颜传，乃不载此。）
　　甲子，赐宰臣、执政、经筵官宴于东宫，上亲书唐人诗分赐之，以讲论语终篇故也。
　　乙丑，吕公着以下谢赐宴及御书，太皇太后曰：「皇帝天资聪敏，宫中惟好学字，学则易成。昨日所赐，欲卿等知尔。」
　　泾原路经略司言夏人夜遁，赐将帅、兵民银钱绢袍带有差，仍促具功状以闻。（王文郁传云：二年春，西贼入寇泾原，文郁遣兵掩击西关堡、讲珠城，斩获千级，泾原贼遽引还。文郁时知兰州，当即是此秋，文郁传乃云二年春，当考。）
