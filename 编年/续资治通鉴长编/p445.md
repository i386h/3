<!-- { "loadSidebar": true } -->
　　甲午，复给荆王元俨所上公使钱。元俨领荆、扬二镇，岁凡给缗钱二万五千，西边用兵，尝纳其半。上以元俨叔父之尊，不欲裁损，不踰年，复全给之。元俨用度无节，每预借数年俸料，翊善王涣上书谏以方有边患，宜助朝廷节用度。元俨判其后曰：「愁杀人。」他日又谏，元俨复判曰：「仰翊善依旧翊善。」去年五月壬子，先给公使之半【一四】。
　　乙未，以试方略人仇公绰为试大理评事，姜潜、许平为太庙斋郎，杨着为郊社斋郎，鞠章、张弼为司士参军。皆近臣特荐也。
　　谏官欧阳修言：「臣伏见自西鄙用兵以来，陛下圣心忧念，每有臣僚言及西事，必皆倾心听纳。今韩琦、范仲淹久在陕西，备谙边事，是朝廷亲信委任之人；况二臣才识不类常人，其所见所言之事，不同例程言事者，陛下最宜加意访问。自二人到阙以来，只是逐日与两府随例上殿，呈奏寻常公事外，有机宜大处置事，并未闻有所建明，陛下亦未曾特赐召对【一五】，从容访问。况今西事未和，边陲必有警急，兼风闻北主见在凉甸与大臣议事，外边人心忧恐。伏望陛下因无事之时，出御便殿，特召琦等从容访问，使其尽陈西边事宜合如何处置。今琦等数年在外，一旦归阙，必有所陈。但陛下未赐召问，此二人亦不敢自请独见。至如两府大臣，每有边防急事，或令非时召见聚议，或各令互述所见，只召一两人商量，此乃帝王常事，祖宗之朝，并亦许如此，不必拘守常例也。」按韩、范以四月七日被召，五让乃就职。修此疏不得其时，今附见五月末。
　　修又言：
　　臣伏见朝廷方遣使与西贼议通和之约，近日窃闻边臣频得北界文字，来问西夏约和之事了与未了。苟实如此，事深可忧。臣以谓天下之患不在西戎，而在北敌，纵使无此文字，终须贻患。朝廷与契丹通好仅四十年，无有纤芥之隙，而辄萌奸计，妄有请求。窃以契丹故习，遇强则伏，见弱便欺。见我无谋，动皆屈就，谓我为弱，知我易欺，故添以金缯，未满其志，更邀名分，抑使必从。无事而来，尚犹如此，若使更因西事揽以为功，别有过求，将何塞请【一六】？此天下之人，无愚与智，共为朝廷寒心者也。
　　今若果有文字来督通和之事【一七】，则臣谓敌之狂计，其迹已萌。不和则诘我违言，既和则论功求报，不出年岁，恐须动作，苟难曲就，必致交兵。至于选将练师，既难卒办；御戎制胜，当在机先。然臣窃怪在朝之臣尚偷安静，自河以北，绝无处置，因循弛慢，谁复挂意【一八】？岂可待敌使在廷，寇兵压境，然后计无所出，空务仓皇而已哉。今国家必谓两意虽乖，尚牵盟誓，边防处置，未敢张皇。以臣思之，莫若精选材臣，付与边郡，使其各图御备，密务修完，此最为得也。况今北边要害诸郡，不过十有余处，于文武臣僚中选择十余人，不为难得。各以一州付之，使其各得便宜，如理家事。完城垒，训兵戎，习山川，畜粮食，凡百自办，不烦朝廷经度【一九】。以兹预备，尚可支吾。
　　至如镇定一路，最为要害。张存昔在延州，以不了事罢去，今乃委以镇府，王克基凡庸轻巧，非将臣之材，而在定州。其余州郡，多非其人。臣欲乞陛下特诏两府大臣，取见在边郡守臣，可以御敌捍城、训兵待敌者留之；其余中常之材，不堪边任者，悉行换易。若使秋风渐劲，敌隙有端，陛下试思边鄙之臣，谁堪力战，朝廷之将，谁可出师？当臣初授谏职之时，见朝廷进退大臣，陛下锐意求治，必谓髃臣自此震慑，百事自此修举，西、北二事最为大者，自当处置，不待人言。及就职以来，已数十日，而政令之目【二○】渐循旧弊，惟言事之臣拾遗补阙者，勉强施行其一二。至如讲大利害，正大纪纲，外制四夷，内纾百姓，凡庙堂帷幄之谋【二一】，未有一事施行于外者。臣忝司谏诤，岂敢不言。伏望陛下不忘社稷之深耻，无使夷狄之交侵，骏发天威，督励臣下。仍乞询问两府大臣，西鄙议和能保契丹别无辞说否？苟有所说，能以庙谋奇算沮止之否？苟无谋以止之，则练兵、选将、备边，待寇贼至而后图，能不败事否？臣愿陛下勿谓去岁六符之来，可以贿解，今而有请，则事难从矣。勿谓累年西贼为患，习以为常，若此事一动，则天下摇矣。臣所言者社稷之大计也。愿陛下留意而行之。今年三月二十六日，修除谏官，四月六日，遣邵良佐使夏州。此疏云就职已数十日，当是五月末，或六月初，今附五月之末，更须考详。又按修疏云使秋风渐劲，或恐是六月末七月初。然七月一日王克基已自定州改沧州【二二】，杜维序知定州矣。张存自元年四月知成德，二年五月改都漕，十二月复知成德，今年七月又改都漕，未赴，仍知成德。修疏称王克基在定州，则必非七月初，或是六月间也。
　　诏自今巡检、县尉月俸并特给见钱，勿折支。会要五月事，今附月末。
　　韩琦、范仲淹言：「臣窃见朝旨下陕西省，罢同、解、干、耀等九州岛军公使钱，共一千八百贯。切以国家逐处置公使钱者，盖为士大夫出入及使命往还，有行役之劳，故令郡国馈以酒食，或加宴劳，盖养贤之礼，不可废也。谨按周礼地官有：『遗人掌郊里之委积，以待宾客，野鄙之委积，以待羁旅。凡国野之道，十里有庐，庐有饮食。三十里有宿，宿有路室，路室有委。五十里有市，市有候馆，候馆有积。凡委积之事，巡而比之，以时颁之。』此则三王之世，已有□传之礼，何独圣朝顾小利而忘大体？且今赡民兵一名，岁不下百贯，今减省得公用钱一千八百贯，只养得兵士一十八人。以一十八人之资，废十余郡之礼，是朝廷未思之甚也。况今来逐州使命之外，各有军营，每年春后放下边兵歇泊，动经半年，军中人员，并无宴犒之具。虽条贯有旬设之名，逐州每月一次举行，军员各给得钱一百文已来，官务薄酒二升，既无公用，更不赴筵，亦不张乐，岂朝廷宴享将校之意？州郡削弱，道路咨嗟。当全盛之朝，岂宜如此？或谓有公使钱处，收买食物，骚扰户民。殊不知郡守得人，自能约束。如非其人，更出己俸买物，亏民愈甚。是见其小而不思其大也。伏望圣慈速降指挥，下陕西、河北、河东路转运司，昨来经减废公用钱处，并令依旧。庶协典礼，稍息物论。况朝廷用武之际，于此一事，尤宜照管。臣等久在边任，深知此事，近贰枢廷，岂当缄默。」琦、仲淹言附见巡、尉俸勿折支后，其从违当考。
　　又言：「臣等窃以西陲用兵以来，沿边所费钱帛，为数浩繁，官司屈乏，未能充用。其鄜延等四路帅臣虽有管勾本路粮草之名，然转运司终是本职，故不敢专行计置，若不委之经度，即边计常是不足。臣等欲乞特降指挥，下鄜延、环庆、泾原、秦凤路经略使司，应本路州军所管钱帛，并许选差廉干使臣、公人等，任便回易。其收到利钱明入省帐收附。所有勾当人等，如能大段回易得利息，委本司具数报明闻奏，特与相度酬奖，所贵有助军费，少纾民力。」此奏与公使相似，并附见其后，从违当考，或削此篇。
　　韩琦、范仲淹又言：「臣等窃以天下郡邑，牧宰为重。得其人则致化，失其人则召乱，推择之际，不可不慎。国家承平以来，不无轻授，应知州、通判、县令，因举荐擢任者少，以资考序进者多，才与不才，一涂并进，故能政者十无二三，谬政者十有七八。国家诏令程序，天下一体，能政之处，民必蒙福，谬政之下，民必受弊。非国家法令之殊，盖牧宰贤愚之异也【二三】。今四方多事，民日以困穷，将思为盗，复使不才之吏临之，赋役不均，刑罚不当，科率无度，疲乏不□，上下相怨，乱所由生。若不急于求人，早革其弊，诚国家之忧也。然自来虽曾诏臣僚各举所知，或举主非贤，则多谬荐。臣等欲乞圣慈特降诏书，委中书、枢密院臣僚，各于朝臣中荐堪充举主者三人。候奏到姓名【二四】，即逐人各赐敕一道，令于通判内举成资已上一员充知州，知县内举成资已上一员充通判，簿尉中举有出身三考以上、无出身四考一员充职官知县，或于职官令录中【二五】举五考以上之人充京官知县。仍于暣明言所荐之人若将来显有善政，其举主当议旌赏，若赃污不理，苛刻害民，并与同罪。所贵生民受赐，寇盗自息。」从之。降暣着琦、仲淹等奏请。琦、仲淹复奏：「若着臣等奏请，于理未便。只乞作朝廷忧劳之意，特选臣僚举官，则事体甚重也。」此奏不知是何月日。按会要：庆历三年五月二十五日【二六】，诏臣僚举职官州县官充京朝官，判、司、簿、尉充县令，流外出身州县官充令录班行。其奏状式样，颁令遵用施行。因以此奏附此月末，更须考详。按仲淹政府奏议择臣僚举知州通判第八、举职官令录充京官知县第十五，从第八奏见第十五奏，其第十五奏未知从违，今删取，附见。不知实录何故不书此也。
　　六月己亥，上谓辅臣曰：「自用兵以来，策试授官人猥多，而任事颇无善状。自今献策及臣僚论荐，宜先委有司详其可否以闻，其与试人宜加精核之。」宝元二年五月，初诏举京朝官殿直以上有方略、通知边事者。
　　壬寅，礼宾副使、秦凤都监冯诰复为太子中允、通判秦州。先是，知秦州文彦博言：「本州岛西路蕃部李宫等八族寇永宁、来远寨，都监齐再升为贼追袭，坠崖而死。其后数入寇钞，而诰能于来远寨北八里野勺口筑堡以扼其要冲。贼计窘，于是入献甲器，愿纳质内附及以再升之丧来还。诰初以太子中允换崇仪副使，寻责授礼宾副使，今不愿预赏，止愿复文资故官。」诏从之。
　　甲辰，诏曰：「议者多言天下茶、盐、矾、铁、铜、银坑冶之有遗利，朕惧开掊刻之政，常抑而不宣。然尚虑有过取而伤民者，转运司其谕所部官吏条上利害以闻。」初议欲弛茶盐之禁及减商税，既而范仲淹以为：「茶盐、商税之入，但分减商贾之利尔，于商贾未甚有害也。今国用未省，岁入不可阙，既不取之于山泽及商贾，必取之于农。与其害农，孰若取之商贾。今为计莫若先省国用，国用有余，当先宽赋役，然后及商贾，弛禁非所当先也。」其议遂寝。范仲淹不欲先弛茶盐之禁及减商税，此据沈括笔谈，今附见令官吏条上利害后。此虽有条上利害之诏，讫无所更张，或因仲淹言，故寝也。
　　初，泰州海安【二七】、如皋县漕河久不通，制置发运副使徐的奏请浚治之。诏未下，乃以便宜调兵夫，功毕，出滞盐三百万，计得钱一百万缗。于是以的为制置发运使。考的为副使年月，实录无之。
　　戊申，录秦凤都监、东头供奉官、合门祗候齐再升子乐蟠尉雍为本县令，孙轸、亢并为郊社斋郎。
