<!-- { "loadSidebar": true } -->
　　种谔言：「泾原路经略司申明全师出境，境内却以何军兵为备？臣详朝廷先遣徐禧于诸路措置，所定防守人数，以义勇、保甲及诸军年高人及不隶将兵代少壮兵出战，自当依详法式。」诏泾原路经略司依此施行。
　　降知江宁府、龙图阁直学士、朝奉大夫刘庠一官，知滁州。坐所举人犯赃也。
　　丁亥，都大经制泸州蛮贼林广言：「梓州路转运司官程之才对狱，董钺除名，兵行在近，界首事务未有官管勾。」诏权发遣提举常平等事江衍兼权转运判官，苗时中随军。
　　诏河北缘边安抚司指挥辖下，自今谍报事毋得申大名府路安抚司。
　　诏：「熙河路都大经制司已出兵破西贼，虑贼并兵一路以拒官军，令王中正、高遵裕移节制兵马近边下寨，以牵制贼势。如行军庶事已就绪，即相度乘机进讨，不须拘以原定日期，仍具节次以闻。」
　　洛苑使苗履、左侍禁寄班祗候李宇为入西番抚谕使副，各迁一官。（新纪丁亥败夏人于西市，与乙酉李宪复兰州相接。按西市捷报在戊子，今于丁亥日不书此，旧纪亦系西市新城之捷在丁亥，今并不取。）
　　戊子，诏：「泾原趋兴、灵，道路便近，川原□阔，易得水草。令高遵裕领环庆路兵合泾原之师结为大阵，取泾原路进讨，仍令卢秉应分战守兵，并听遵裕处分。」（秉时帅泾原。）
　　熙河路都大经制司以西市新城之捷闻。（捷在八月二十三日【一】。）
　　诏李宪：「方官军未出境之际，内外莫不以夏羌锋锐为忧，深虞王师艰于万全取胜。及今首逢坚屯，而能一鼓荡散，自非将帅有略，曷以臻此？然汉蕃士卒勇于赴敌，所宜加劳，可更切率励兵觽，以虞贼庭闻此沮败，并力来拒我师。」
　　客省副使谢麟知诚州。（据沅州题名记，麟自熙宁七年七月知沅州，元丰四年十月移辰州，五年三月还沅州，恐实录此书诚州或是辰州，当考。史亦称九月以谢麟知诚州。）
　　己丑，新知滑州、朝请大夫周革乞出京师钱三二十万缗，修滑州桥及城，于开封府界、京西、河北三路差兵。诏：「昨曹村河决，值北使至，已常于白马权系桥，专委将作监，绝不费力，今滑州修系工力，宜与前役不殊。今周革陈乞事目，甚多滋张，必难委以办事，可差降授朝请郎俞希旦知滑州，革依旧知陈州。」
　　措置麟府路军马司言：「觇知夏人集兵麟州境上，多防托兵数倍，望速下王克臣于近里更选兵一万以助兵势；及种谔出界战士赏功，乞早施行；并李浦攻细浮图，恐避伤中数多，不尽以闻，乞下本路考实推赏。」从之。
　　鄜延路经略使沈括言：「与种谔议所留两将兵，遣一将出界，留一将及先留畸零兵以守疆埸。」从之。
　　庚寅，诏：「熙河路都大经制司言，已进兵深入贼界，后继别无声援。令胡宗哲于见在熙河路未出界将兵，发两将由干州路入照应援助。」
　　甲午，上以疾不御殿。
　　乙未，御垂拱殿。
　　初，朝廷以敕牓招乞弟，（八月一日降敕牓。）寻诏：「今师期在近，若分兵进讨，虑乞弟惊疑不出，（八月七日诏。）令林广密相度，止留兵五七千，选将总领防托边界，如乞弟决不降，徐行讨捕。所有林广、彭孙并其余军皆追回，如此于边防有无不便，具以闻。」林广既得敕牓，复遣史利言抵乞弟巢穴付之，乞弟约秋尽来降。于是广言：「臣密计若委一两将【二】，留六千兵防托泸州，同本路转运、钤辖司议徐行讨捕。」诏所奏不行，令依前后累降指挥。
　　李宪言：「八月庚辰驻兵女遮谷，遣汉蕃将士袭击余党于山谷闲，斩百级，获马牛孳畜甚觽。降龛波给家等二十二族首领，凡千九百余户，已剪发、刺手，给归顺旗及锦袍、银带赐物。」又言：「大军过龛谷川，秉常僭号御庄之地，极有窖积，及贼垒一所，城甚坚完，无人戍守，惟有弓箭、铁杵极多，已遣逐军副将分兵发窖取谷及防城弓箭之类。」
　　诏陕西诸路转运司，今军兴常管设兵将用乐，其有事合商议者，许赴有乐筵会。
　　丙申，措置麟府路军马司言：「起兵出界，河外阙官，已遣高遵一赴府州防守，乞下太原府施行。」从之。
　　熙河路都大经制司言：「九月乙酉收复兰州。兰州古城东西约六百余步，南北约三百余步。大兵自西市新城约百五十余里将至金城，有天涧五六重，仅通人马。自夏贼败耱之后，所至部族皆降附，今招纳已多，若不筑城，无以固降羌之心。见筑兰州城及通过堡，已遣前军副将苗履、中军副将王文郁都大管勾修筑，前军将李浩专提举。」李宪又言：「乞建兰州为帅府，以镇洮为列郡，以浩为熙河兰会路安抚副使兼知兰州，王文郁、苗履为本路钤辖。牵复赵济，令兼熙河、秦凤两路财利事，应副军须。」并从之。其兰州令李宪据军前事力，且粗修完为驻兵之所，毋令过有费用，俟王师抚定河南诸郡，别议措置。赵济与通直郎、权管勾熙河路转运司，李浩、王文郁、苗履令权领所乞职任，候行营东上日，留固根本。其李浩以次须佐事之人，亦即军前权选委勾当。（乙酉，九月二日。）
　　戊戌，诏：「鄜延路近奏，西贼遗书于境上，有侮慢之言。料贼意以点集屯聚已久，利在速战，冀取侥幸。其令诸将审察贼谋，务在审重，勿因忿妄举。」
　　手诏：「陕西、河东次边近里州县，比自议兵之初，朝廷使选择守令者，不惟欲供办军须，与转漕之官协力，盖以部内兵民一朝悉发远从征讨，则肃察奸宄【三】，绥靖乡庐，乃所责任。可以朝廷之意，丁宁申谕，俾各遵守。苟能于兵夫未还之闲，警察贼盗特为希少，镇拊部民各获居安，当议旌曪，显擢职任。」
　　李宪言：「准朝命为致贼之计，见城兰州，内所以自固，外不妨致敌，兼已精选汉蕃劲兵五七千骑，谋趋巢穴，恐昧事机，乞申训诫，以敕不至。」诏宪：「今官军既城亭鄣，外絷其手足，又为战□，内冲其腹心，谋攻之术尽于是矣，惟亟为之乃善。」
　　己亥，宰臣王珪上国朝会要三百卷。仁宗时修会要，自建隆至庆历四年一百五十卷，熙宁初，珪请续之，凡十二年乃成，止熙宁十年，通旧增损成三百卷。于是编修官、宣德郎李得刍迁一官，知甘泉县陈知彦循两资，管勾内臣刘惟简、李友询、冯仲礼各赐银绢。（两纪并书王珪上国朝会要。）
　　诏沈括：「官军非久出界，管下名山灵祠，当申祷告，今降封香五合，括可躬为祝文，精虔分命官致祷讫奏。」
　　鄜延路经略司言，钤辖曲珍等入西界应接投降首领，及与邀截降人西贼斗敌，斩获首级。诏曲珍等迁官、减磨勘年、赐帛有差。
　　种谔乞计置济渡桥□椽木，令转运司发步乘运入西界。诏：「凡出兵深入贼境，其济渡之备，军中自有过索、浑脱之类，未闻千里运木随军。今谔计置材木万数不少，如何令转运司应副步乘？纵使可以应副，亦先自困。令种谔如将及河造□，贼界屋并可毁拆，或斩林木相兼用之，如更不足，以至枪排皆可济渡。」上坐制兵闲利害，细微皆得其要，诸将奉行惟恐不及也。（「上坐制兵闲利害」等语，朱本增入，新本因之。）
　　上批：「朝廷见委官专经制泸南蛮贼，其措置军马、经略敌情，委之经制司；其计办军食、金银、谷、什物，委之转运司。两司所任各有专责，转运、提点刑狱司累有腾奏，侵越分守，未欲劾罪。自今非本职事不得辄受官司申报。」
　　诏：「近令王克臣续发兵一万与王中正，今奏才及千八百余人。勘会熙河兵自出界，其熙河，秦凤寨栅并无贼侵犯，缘大兵已前进，即包裹逐路城寨皆在腹里，岂有贼兵礶冲之理，不须多留戍兵。令克臣安心处置，毋自惊惶。惟与北界邻接地不可减外，其它州悉发以赴军期，毋得阙误。」
　　庚子，诏朝奉大夫、宝文阁待制、知成德军章衡落职，守本官，提举洞霄宫。坐纵指使回易公帑及亲饂小吏，御史朱服言其丑迹，下本路体量得实也。（旧纪书章衡故纵指使回易公帑，落宝文阁待制，提举洞霄宫。）
　　李宪言：「见议选将领兵照应修西使城，俟船□稍具，即募敢死之士，选汉蕃劲骑五七千，谋趋巢穴。况兰州驻兵之所，可粗修完，留兵将守之。」诏：「今诸路兵朝夕出，直趋兴、灵，平荡夏贼【四】，兼累据董□蕃字，亦称往灵州破贼。宪奏乃欲俟船□具，选五七千骑往彼，即未说全军前进。其令李宪等乘此期会，协力深入，扑灭巢穴。若赴兴、灵道路阻远，即令全军过河攻取凉州，不得止遣偏裨以往。仍降杂色战袍、勒巾百副，银缠杆枪五十条，皆白厘牛尾缨绂，付宪充銟激，赐行营汉蕃战士破贼有功及新附降人得力者。」
　　高遵裕乞两路进兵攻讨，上批：「遵裕恳奏乞与泾原分兵出界，今师期甚迩，必处分不及，中书、枢密院可审议刘昌祚可与不可使为一道主帅，舍之当如何更为措置以闻。」遂诏许遵裕分路出界。上批：「泾原兵力不逮他路，边面广阔，近累据刘昌祚奏请多不中理，虑难当一道帅领。况泾原已隶高遵裕节制，自合首尾相应，以图万全。其令知环州张守约往代昌祚，令昌祚赴遵裕麾下。」
　　鄜延路转运司言，已差左藏库使、英州刺史、鄜延路钤辖兼第三副将刘绍能权河中府都监。初，鄜延路经略司言：「体量绍能出界擒获西贼，问知点集人马，即引兵还。蕃兵获一首级，绍能言是其舅，以物裹首，不肯保明功赏。虑别贮奸谋，不可使将兵。又蕃官殿直郝守素等使吃多理入西界，呼舅小卢浪等及谓山唛云：『我受文字相杀，尔往说尔兄子等，令夏人远徙，恐杀我亲故。』事与前报颇符合。」诏令沈括付管押军器内臣周珪同本路走马承受霍丙押赴阙，系御史台狱听旨。（绍能卒无它。二月二十八日鄜延经略司云云，五年四月三日乃遣宇文昌龄往麟州置狱，六年正月十三日狱决。）
　　沈括言：「西贼聚兵，各在本路对境，虑大兵既入境，贼乘虚寇袭，即乞令监司或以次官权州事，臣以经略都总管司职事领在城兵往照应。」从之。
　　权判都水监李立之言：「北京南乐、馆陶、宗城、魏县，浅口、永济、延安镇，瀛州景城镇，在大河两堤之闲，乞令转运司相度迁于堤外。其小□决口以下两岸修堤，计工不少，河清兵止有千余人，乞于南北两丞地分客军存留五十人，更不放冻，均与新立堤埽，兴修堤道，依例月支钱二百。」从之。
　　辛丑，上批：「勾当御药梁从政可迁七资。」以推鞫韩存宝狱故也。
　　诏：「累据林广泸州管下监寨觇乞弟，多汗漫不实，朝廷别无处分。缘急递文书须朝廷急切欲见者，不可以常事虚劳人力，仰林广自今凡有牒报，须事干急切或取候处分，乃得上闻。」
