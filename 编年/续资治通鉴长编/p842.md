<!-- { "loadSidebar": true } -->
　　是时，关中钱法弊，永兴军路安抚使□中复请以钱四十买缺薄恶钱一斤，则民间专行省□大钱，而大钱少，不足用，请以所买恶钱悉改铸大钱，而民间所行私大钱一以一小铜钱买而更铸之。永兴军等路转运使皮公弼请尽买恶钱，且毋行铸铁钱相易事。有司旧纳伪钱，请先于本路五铜钱监改铸，一年可竟，又请改铸所买恶钱。秦凤路都转运使熊本言：「买恶钱及禁旧通行大钱、铜钱相易，皆非便。请降钱式下所属，而禁用恶钱，犯者论如法。勿废旧通行钱【一二】，选官库恶钱，同所买改铸之，小变其□，为『熙宁重宝』。今本路官钱受私钱已多，省□钱久废，公私百无一二。今虽以钱四十得伪钱一斤，及铜钱千易当二铁钱千，其实铁钱一斤才当斤铁耳，千钱为铁六斤，斤铁为钱二十，而以铜钱千易之，官失多矣。又钱多，一年改铸未得竟也。且民卖千钱得二百五十折二大钱，才易其半，又禁其通行大钱，则方灾伤民所有钱，四亡其三，何以救灾？」觽议不同，于是，诏逐司相度利害以闻。此据食货志第六卷。比实录所书颇详【一三】，当用之。十二月十一日甲戌熊本云云，再下逐司相度。
　　癸亥，诏永兴军路安抚、转运、提点刑狱、提举司具析奏流民、盗贼不实因依以闻。先是，安抚等司言：「本路二麦薄收，民阙食，流移十已八九，贼盗惊劫浸多。」下熊本体问，本言无大惊劫，故有是旨。
　　权发遣两浙转运副使张靓言：「体量官司行盐法差误十事，内三事卢秉举觉已根究外，越州有因监催盐赏钱，母杀子者；又濒海等县，隔州县追同保人，令本路转运司劾官吏。其盐事司违法第月比较课利，决责、枷锢专副。」诏淮南西路转运司劾卢秉以闻。其后奏至，秉坐公罪杖六十，用赦原之。差靓体量，在五月十九日丙辰。吕惠卿日录：熙宁八年八月二十八日，进呈张靓乞避卢秉状，上曰：「是他乞移京东西一路，或解罢赴阙，莫只是要朝廷知。」佥曰：「是如此。」余曰：「但陛下察之，便得见说。卢秉尤怨臣等，至于人前泣诉。」王珪曰：「韩绛等当时便要冲替却。」上曰：「秉诚有过当事。」余曰：「沈括初自浙中回，外面说底事，必然面奏陛下。断过刑名一骞及数千人，此是沈括录来。越州母杀子，是谢景温手里断，是括体访来，嗔他张靓体量不得是。虞太宁论卢秉事，只明州有七八件违法，虽是秉牒太宁驱磨，然太宁才具申县保甲，秉三日走到太宁县，搜寻他事，便罢了太宁公事，显是怒他如此申明。太宁言秉立式与州县，应断过盐案并依式供申本司，有逐季申、月申、旬申、逐时申，或本司有勾当公事检法官点检。至于入徒、流、配罪并不点检，已死及流、配并追赏钱于其家。只六年八月一日内，收坐官员已百余员，决人吏八百余人，如此尽有迹状，若送与秉分析，必了不得。然臣等为秉亦收许多课利，而去骞中外方欲共坏朝廷新法，则不可不且保全他。以此只于靓体量事中，只择一件月比较专副事勘他。然秉一路添许多刑名，极非佳事，又秉宽苛刻之罪，严纵舍之禁，则州县自然趋向如此。如张靓自言趁得课利多如秉，未知实与不实，若果是实，却无如此违法事，即为可嘉。」上曰：「若如此即须加赏。」八年七月九日，卢秉自淮东提刑除发运副使，靓时任两浙运副，故乞回避。十月二十五日，缘张若济、郑膺事罢。今附注惠卿云云于此七年九月二十八日，更徐考之。虞太宁事，当并考。
　　诏中书、枢密院具陕西、河北、河东累年解发义勇推恩数。数竟何如？
　　诏三班院内外使臣如有能射亲弓力八斗以上，熟于使马及轮弄器械者，在班人许经本班投状乞试【一四】，候及十人，关赴军头引见司考验，当引见【一五】；在外使臣经本州岛军投状委知州、通判、兵官同式验【一六】，如中格【一七】，先以闻。
　　是月，置岷州宕昌寨【一八】。
　　诏两制以上有公事合同上殿者，令同上殿。
　　注　　释
　　【一】上与辅臣论河北守备「上」字原脱，据阁本补。
　　【二】一半减价给粜「粜」原作「籴」，据阁本改。
　　【三】而所在但传烧省法「但」字原脱，据阁本补。
　　【四】分差主兵官勾抽训练「官」原作「管」，据阁本及本书卷二四五熙宁六年六月甲申条改。
　　【五】先择可施行者十四事宋会要兵二八之一三无「十四事」三字，此处疑衍。
　　【六】青苗止散一半「半」原作「年」，据阁本、活字本及上下文改。
　　【七】贱价粜谷「粜」原作「籴」，据阁本改。
　　【八】元丰元年闰正月「正」原作「五」，据阁本及本书卷二八七元丰元年闰正月壬午条改。
　　【九】九年正月「正」原作「三」，据阁本及本书卷二七二熙宁九年正月甲申条改。
　　【一○】既以皮公弼熊本领交子事「以」字原脱，据阁本及宋史卷一八一食货志、长编纪事本末卷七六薛向等措置陕西盐钞补。
　　【一一】一百万缗「一」，同上二书作「二」。
　　【一二】勿废旧通行钱「废」下原衍「尽」字，据长编纪事本末卷七六薛向等措置陕西盐钞删。
　　【一三】比实录所书颇详「比」原作「此」，据同上书改。
　　【一四】许经本班投状乞试「投状」二字原脱，据宋会要选举二五之一○补。
　　【一五】当引见同上书「当」上有「如所陈不妄」五字，「当」下有「议」字，此处疑脱。
　　【一六】经本州岛军投状委知州通判兵官同式验「投状」二字原脱，据同上书补。
　　【一七】如中格同上书「格」下有「未得发遣」四字，此处疑脱。
　　【一八】置岷州宕昌寨「州」原作「川」，据阁本改。按：宕昌寨属岷州，见宋史卷八七地理志、九域志卷三。
续资治通鉴长编
卷二百五十七
卷二百五十七
　　起讫时间 起神宗熙宁七年十月尽其月
　　卷　　名 续资治通鉴长编卷二百五十七
　　帝　　号 宋神宗
　　年　　号 熙宁七年（甲寅，1074）
　　全　　文
　　冬十月乙丑朔，诏兴修农田、水利应赏者，监司申司农寺，于邻路差官；余官及诸色人，委提刑司于别州县选官覆案保明。
　　诏取诸军自来出战有功该转资人，委当职官呈验，如少壮，籍姓名、功状以闻。
　　丙寅，诏知陈州、观文殿学士、户部尚书张方平徙应天府，过阙令入见。
　　司农寺言：「今年四月乙巳，诏灾伤路分见编排保甲、方田及造五等簿并权罢，候岁丰农隙取旨。今年秋成，乞下诸路及开封府界，除秋田灾伤三分以上县依前权罢外，余候农隙编排保甲、方田及造五等簿。内永兴、秦凤等路义勇、保甲，依八月甲申诏，候来年取旨。」从之。八月甲申诏，未见。甲申，十九日。三月二十二日，四月二日，四月六日。
　　丁卯，权发遣京东转运副使赵济言：「广济河通流货财，为利甚薄，朝廷昨以河水浅涩滞留，纲运遂废。辇运司以上供粮六十二万石，令认折斛钱三十六万缗。自此民间粜贱伤农，又顿亏沿河课利。如朝廷许令复旧，即别具措置利害以闻。」诏定陶知县张士澄与同勾当修内司杨琰相度修广济河。废广济河运年月当考，天圣六年七月合参照。又熙宁八年十二月、九年四月；元丰五年二月废广济河辇运，至八年八月复置【一】，当并考。
　　戊辰，诏河北、河东路当差管勾训练义勇、保甲官，并令提举义勇、保甲司奏举。
　　都官郎中、新知夔州郑惟几言：「伏见奉特敕奏举边臣，任用后不如所举，与同罪，至死者减一等，如致城寨不守，其举主虽会恩不愿减。窃以战守之职，所系甚重，举主有罚无赏，乞被举者如擢用后，因战守有功，事状尤异，其举主亦等第旌赏。」诏自今边臣功状显著者，勘会举主取旨。六年四月二十七日，诏奖黄琮、刘舜卿。
　　诏官田已有人租佃及五年者，并不在给募役人之限。
　　检详枢密院兵房文字、太子中允刘载监杭州龙山税。坐前知司农寺丞京东体量赈济灾伤擅立关子式，牒诸州军付饥人，于积蓄之家假贷违法也。六月辛未，载初以佐著作除中允、检讨。
　　赠靖难节度使、追封新平郡王、谥恭静宗保卒。诏以宗保仁宗朝尝养于宫中，故优赠之。宗保，允成子，出后昭成太子为孙。既继昭成，与母康氏异宫，定省未尝阙。母或遣人至，虽微贱，必冠带见之。母卒，执丧哀毁。康氏好方书，每岁以钱十余万为药，以施疾者，宗保岁岁如之。每制药，必涕泗追慕。性仁恕，吏盗米至千余石，贳其罪。或谓宗保太□，宗保曰：「彼盗赃当流，吾恐其人窜远地，则父母妻子皆委沟壑，故不忍也。」尝于坐隅书「忍」字以为戒，宗室贤之。
　　己巳，淮南东路转运司言：「频年水旱，乞差官以楚州市易本钱籴苏州米三十万石，应副军储。或粜用淮南价，拨还市易。」从之，令提举楚州市易司施行，如兑充军粮，令转运司依和籴价偿之。
　　庚午，诏：「近遣光禄寺丞杜纯相度于沿蔡河州军置籴场，计置辇运，以食河北路。可更于沿黄河州县计置，除朝廷赐本钱外，同转运司计脚费以闻。」
　　又诏河北东、西路察访司：「保甲灾伤及五分县，与免教阅；仍令本司约府界阅试，比较武艺给钱粮，放散日数立法。其义勇阅试，更不增粮，止支例物。」
　　辛未，中书言：「准条，南郊前一季，许约法断案外，余不约法。勘会每约法，大理寺供状法申中书、枢密院，即检断，审刑院更不贴草节略贴黄。法状比贴黄繁多，刑房吏少，虑当此拥并，点检不精，乞更不约法；止两月前召审刑、大理官赴中书，令断、议官同议断，依旧贴黄；止作节状申中书、枢密院，受誓戒前半月依此催促。」朱史以为小事削去，新本从之。又奏：「看详编修条例所言：大礼，臣僚加恩，旧无定例，推恩不一。有宗室皆为诸王、使相而充献官及免者，食邑并加千户，或不充献官加七百户，今并改作千户。有皆为知枢密院、枢密副使、宣徽使而带节度使者，食邑七百户，实封三百户；不带节度使者，食邑加五百户，实封二百户，今并改作七百户，实封三百户。」从之。
　　壬申，诏将作监具已科定修三司所用监官、兵匠之数及合役月日以闻。
　　泾原路经略司言：「乞自今汉、蕃户盗西界牛马，听逐路依收接条例于沿边处界首说谕给还。」从之。
　　诏义勇、保甲所习武艺，弓须及七岗以上，弩两石以上，仍以十分为率，弓及枪刀各毋得过二分，余并习弩。
