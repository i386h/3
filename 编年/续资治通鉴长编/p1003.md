<!-- { "loadSidebar": true } -->
　　甲午，湖南安抚使谢景温、转运副使朱初平、判官赵扬言：「知邵州关□乞于诚、徽州融岭镇置城寨，可绝边患。然兴役动觽之初，须当量差兵马防托，乞下沅州相度。如合增置堡寨，亦令乘此机会择要害之地同时建立，两路协力，兵势益张。城寨既成，道路通达，弹压蛮猺，不致生事。」从之。仍差潭州驻札京东第一将，权驻邵州。
　　知沅州谢麟言钱粮有备，乞修托口寨。从之。
　　诏令韩存宝选人告谕蛮族，如能向顺，即将老稚监质，点发丁壮令作先锋。如获乞弟首级，并依官兵推赏【三】，若不用命，意持两端，即行诛剪。兼乞弟党与不坚，即易为攻取，若未遇乞弟，先杀蛮人，稍致一两族疑惧，则人人皆有斗心，或协力拒捍官军，或相为耳目以资寇利。令存宝全以重兵威势弹压，须使其自相攻讨，尽获首恶，覆其巢穴，即为全功。
　　上批：「京西军贼张晏等数日未见续奏斩捕，可令提点刑狱司日具杀获贼徒人数，及捕盗官行径袭逐所在以闻。」
　　详定礼文所言：「亲祠景灵宫、太庙，伏请设御洗于阼阶东南当东溜，皇帝立于洗南，北向盥。侍臣奉盘者东面于庭南，奉匜者西面于盘东，执巾者亦西面于匜北。诸祀祭并有司摄事并准此。」从之。（礼文三年八月四日依奏，八月二十一日，又请明堂大享准此。今既称诸祀祭并有司摄事并准此，则八月二十一日依奏可削也。）
　　丙申，诏学士院于尚书省、枢密院用谘报。
　　又诏宗室袒免以下亲，其俸钱支见缗。
　　详定礼文所言，刘几【四】请依景佑中例，择近上使臣，修制大乐器。从之。
　　刑部言，知泾州、虞部员外郎苏涓相度检计石渠桥工不当，请罚铜二斤。诏特展磨勘二年。
　　又言，大理寺丞锺正甫、韩宗儒书增饰执政语，并报上不以实。诏追一官勒停。（此事当考。乙卯日周沃责官，韩宗儒何人？）
　　诏秘书丞监在京粮料张仲安、著作佐郎孙朴、将作监主簿孙野，并赎铜特冲替。西头供奉官白随降一官，远小处监当。中书主事周温降一资。余吏人江文等，各降名决杖有差。朴、野皆知枢密院孙固子。先是，仲安当随郭逵应副安南军期，遣侄张愿夫于固家向问周沃分析郭逵书事，朴、野为愿夫候消息于随、文处，御史台鞫得实故也。（朱本六月壬辰朔，御史台言，奉诏推治孙野等事，乞展限日。上批：「如根究已得其情，理可勿禁，先次责出，听展二十日。」新本削去，今附注此，六年七月固乃罢。）
　　又诏驾部员外郎、前提举熙州市易汲逢赎铜十斤，改勒停为冲替。权发遣提举秦凤路常平等事李孝博特冲替。孝博尝奏逢不法事，故先勒停逢使劾之。案既上，逢坐以前界市易息衮入后界，闻奏，法止杖一百，故逢免停废，而孝博奏逢事状过实，责之。
　　丁酉，御史丰稷言：「伏睹朝廷训练五路民兵，委提点刑狱官提举，胡宗愈、汪辅之久不称职，乃以黄廉等代之。宗愈外除方州，辅之差权发遣开封府推官，除授不同，觽听所惑。辅之未至阙廷，改授广南东路转运副使。刑狱之柄既以无功而罢，漕运之权岂宜轻付！案辅之素守乖污，天资刻薄，伏望改授一合入差遣。」诏辅之依旧开封府推官，以太子中舍人孙□为广南东路转运副使。（六月丁巳辅之除府推，九月癸亥分司。）
　　上批：「今日御史何正臣上殿札子，言方泽前后议论反复，操守颇邪，朝廷乡已照见奸回，罢其职事，不宜延对，以惑士听，可依所奏。」时正臣言泽顷任江西提举官，沮难役法，司农寺奏劾抵罪，今忽召对，中外疑惑，故罢之。
　　戊戌，诏太常寺将来明堂、景灵宫、太庙，并用所肄习新定乐章。
　　又诏两制、台谏至总管、监司，各举堪应武举进士一人以名闻。
　　己亥，髃臣上表乞御正殿，复常膳。不允。自是五上表，乃从之。
　　诏濮安懿王子赠武宁军节度使、同平章事、楚国公宗荩，可依宗治例，迁一子官。
　　诏审刑院并归刑部。以知院官判刑部，掌详议、详覆司事；其刑部主判官二员为同判刑部，掌详断司事；详议官为刑部详议官。
　　罢诸路提点刑狱司检法官，见任者听满任。
　　赐常平米二万石，坊场钱三万缗，付梓州路转运司应副夷事。
　　中书奏：详定重修编敕所修立告捕获仓法给赏条，欲依所定。上批：「不行，可并依旧给全赏，虽系案问亦全给。」时议者欲渐弛仓法，故修敕官先□其告赏，自一百贯分等至三百贯，而按问者减半给之。中书以熟状进，而有是命。（此据朱本以御笔添修云，上察见其情，寝之。新本自「时议者」至「寝之」，并削去。今但削「上察其情寝之」等七字，五月十三日、十五日。）
　　庚子，上批：「同知谏院黄颜，向以疾病，精神顿弊，自居谏职，无所建明，可罢职知礼院。以国史院编修官、江阴县主簿、崇文院校书蔡卞为太子中允、集贤校理、同知谏院、兼管勾国子监。」
　　检正中书户房公事毕仲衍上所修备对，言：「周家冢宰，岁终令百官府正其治，受其会；小宰以睳受髃吏之要。所谓会要者，正今中书之所宜有也【五】。自汉至唐，旷千百年，莫知议此，故有决狱、钱谷之问而不克对者。创自睿意，俾加纂集。臣韑摭故实，仅就卷帙，凡为一百二十五门，附五十八件，为六卷。事多者分上中下，共为十卷。」诏中书、门下各录一本纳执政，仍分令诸房揭帖。初，书成，仲衍欲求上览，以冀功赏。上以为此书乃臣备君问之书，不当奏御，故有是诏。仲衍又言：「臣愿申前日备问之诏，修日成月要岁会之法，以要官府髃吏之治，则唐、虞、成周考绩之效，不日而见，非止周知名数而已。」（元年闰正月十三日向宗儒及仲衍编修。）
　　壬寅，诸王府翊善、太常少卿、直史馆冯浩为光禄卿、提举崇禧观。浩在诸王府凡十数年，章辟光既逐，它日岐王颢问曰：「辟光今安在？」浩对曰：「大王但以忠孝为心，辟光小人，不足问也。」（问章辟光据鲜于绰传信录，当检浩初入王府月别修。）
　　检正中书户房公事、太子中允、馆阁校勘蔡京为集贤校理、权提点开封府界诸县镇公事。
　　河阳言：「雄武埽七月己丑河水变移，埽岸危急，已发河阴济源县急夫各千人救护。」上批：「今岁夏秋农时，并河之民累经调发，人力已困，又前奏雄武流离埽已远，更无可虞，岂有伏槽之际致危急之理！此乃官司不恤，百姓疲于役事，信监埽使臣张皇呼索。可遣权提点开封府界诸县镇公事杨景略案视，如不应差发，劾罪以闻。」（七月己丑二十八日。）
　　详定礼文所言：「谨案周礼有称昊天上帝，有称上帝，有称五帝。称昊天上帝者，一帝而已，如『祀昊天上帝则服大裘而冕，祀五帝亦如之』之类是也。称上帝者，昊天上帝及五帝，如『类造上帝封于大神』之类是也。称五帝者，昊天上帝不与，如『祀五帝则张大次小次』之类是也。繇是而言，则经所谓『宗祀文王于明堂，以配上帝』者，与周礼所称上帝同矣。其将来祀英宗皇帝于明堂，当配昊天上帝及五帝。」知礼院赵君锡、杨杰、王仲修，检讨杨完、何洵直言：「谨案周礼掌次职曰：『王大旅上帝，则张□案。祀五帝，则设大次、小次。』又司服职曰：『祀昊天上帝则服大裘而冕，祀五帝亦如之。』明上帝与五帝异矣。则孝经所谓『宗祀文王于明堂，以配上帝』者，非可兼五帝也。考之易、诗、书所称上帝非一，易曰：『先王作乐崇德，荐之上帝，以配祖考。』诗曰：『昭事上帝，聿怀多福。』又曰：『上帝是祇。』书曰：『以昭受上帝，天其申命用休。』又曰：『惟皇上帝，降衷于下民。』如此类者，岂可皆以五帝而言之。自郑氏之学兴，乃有六天之说，事非经见。至晋泰始初，论者始以为非，遂于明堂惟设昊天上帝一坐而已。唐显庆礼亦止祀昊天上帝于明堂。今大飨在近，议者犹以谓上帝可以及五帝，臣等请如圣旨，祀英宗于明堂，惟配上帝，以称严父之意。」诏如君锡等议。（五月二日甲子、七月二十七日丁亥、明年四月十二日己巳，当考。）
