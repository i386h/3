<!-- { "loadSidebar": true } -->
　　御史中丞苏辙言：（九月末，再论渠阳蛮事札子云：「前月二十四日，面进札子，论义问处置乖方。」即此札子也，今附本日。）「臣窃见朝廷近差唐义问处置渠阳寨夷人事，议者以为义问文吏，无他才能，不习边事。去年受命废渠阳军，为夷人所图，穷困危蹙，计无所出。时知沅州胡田在围中，为设诡计，诈欺诸夷，言义问当为奏复军额，及乞为酋长改官。夷人信之，聚听事前，监令发奏，义问假此仅得脱归。寻遣急递追还前奏，言既不验，诸夷且知其诈，后来每每作过，义问指挥沿边不得申报。今来朝廷复以边事专委义问，（七月六日，委义问专切措置边事。）深虑无益有损。是时臣以未知义问为人，既见朝廷再加选用，疑亦可使；今访闻边事沓至，义问所遣东南第七将王安入界阵亡，其所陷没将校非一，臣方知觽议果信不妄。兼访闻得见今作过杨晟台等手下兵丁，虽止五六千人，然种族蟠踞溪峒，觽极不少，晟台桀黠，屡经背叛，惯得奸便，加以山溪重复，道路崄绝，汉兵虽有精甲利械，势无所施。若措置得所，本无能为，或经画乖方，实亦未易扑灭。义问前来举动，已为外夷所轻，今复经败衄，实难倚仗。盖古今将帅，必因已试之效，内为兵民所信，外为蛮夷所畏，威名已着，故功效可期。今警急屡闻，死伤已甚，谓宜别加选任，以遏寇攘。臣窃见知潭州谢麟屡经蛮事，颇有勤绩，溪峒之闲，服其智勇，觽议皆谓欲制髃蛮，未见有如麟者。伏乞指挥密院，检会麟前后履历功状，如觽言不虚，乞赐委用，庶几蛮寇可速平定。臣区区忧国，辄采公议，以补万一。」贴黄：「湖北渠阳与湖南莳竹，本羁縻徽、诚州也。访闻昔虽置为州县，然与沅州等处事体不同，盖沅州等处，昔皆用兵诛锄首领，或徙置内地，荡平巢穴，故所置州县久远得安；今渠阳、莳竹虽名州县【九】，而夷人住坐一皆如故，城池之外，即非吾土，道路所由，并系夷界，平时军食、吏廪，空竭两路，今欲举而弃之，实中国之利也。然其兵民屯聚，商贾出入，金钱、盐币贸易不绝，夷人由此致富。一朝废罢，此利都失，此其所以尽死争占而不已者也。自来废罢堡寨，全护兵民，捍御追袭，其事非易，况今夷人阻截道路，兵未得进，若不得良将处置，实恐为患不浅。又其种族遍据诸峒，跨陟湖南北、广西三路，凡有措置，当使三路同之。只如渠阳、莳竹唇齿相依，若渠阳先废，髃夷并力以攻莳竹，势难独存。今朝廷独使湖北处置，疑其事有未尽。今若别遣官经制，宜令通管三路边事，所贵诸处利害不至抵牾。」
　　丁巳，刑部言：「犯罪会恩，及去官应原，而特旨犹推者，虽又会恩及去官，推奏如旨。」从之。又言：「捕盗官比折条内，强盗及杀人，如系朝廷专立赏收捉者，除徒党外，其为首及以次凶恶之人，并许理赏，仍不愿比折者听【一○】。」从之。
　　大理寺言，寺丞有阙，乞于司直内通行差权。从之，仍于承务郎已上选差。
　　己未，诏南、北外都水丞并三年为一任。（案：「都水丞」以下，原本误在苏辙奏议中「惯得奸便加以」字下，今校正。）
　　御史中丞苏辙言：「臣伏见今月三日诏书节文，以皇帝尚虚中壸，令太常礼官参考古今典故，着为成式。臣谨按通礼，纳皇后最为嘉礼之重，自天圣以来，逮今六十余年，在朝官僚及太常官吏无复亲经其事者，兹礼至大，宜加谨重。窃见近岁议太皇太后、皇太后、皇太妃宝册、冠服、仪卫等事，皆令翰林学士、两省给舍与礼官同议。今来皇帝昏礼，所以承宗庙、奉两宫、子四海，其事甚重，伏乞仍令翰林学士以下共加详议。盖谨始所以敬终，而正家所以齐天下，不可忽也。」
　　庚申，中书省请令翰林学士以下共议。诏翰林院学士、御史中丞、两省给舍与礼部、太常寺官同共详议。
　　诏遣陪戎校尉鬼章于秦州居住。
　　诏河阳总管彭孙为颍昌府总管，从其请也。
　　御史中丞苏辙言：「臣近者面进札子，以唐义问处置渠阳蛮事前后乖方，致东南第七将王安入界阵亡，恐边患滋长，乞速选差谙知用兵之人，往代其任。又闻义问兵败之后，奏乞弃捐城寨，与夷人讲和，其为暗弱谬妄，取笑外国如此，其事已着，伏计朝廷必不复用。然外人窃见召还彭孙，妄意朝廷欲付湖北边事，兼彭孙亦以此自任，髃议汹汹，皆所不晓。谨按：彭孙劫窃之余，贼性不改，前后委任，欺罔贪盗，靡所不为。今若付以兵柄，深恐涂炭湖北，非州县所能禁止。盖蛮人背叛，不过侵挠边城，若使彭孙作过，腹心郡县并遭其毒。前日误用义问，止于败事，今者若用彭孙，凶险多端，事有不可知者。以臣愚见，虽知朝廷必不肯轻用此人，然觽所共忧，不敢默已，若待用而后献言，实恐于事有损。伏乞圣慈检会臣前奏，早赐施行。」贴黄：「臣窃以边臣处事乖方，军民性命所系，差之顷刻，所害不小。今义问谬妄有迹，败衄已见，而朝廷重难易置，久而不决，边民何辜，坐受涂炭。若非圣慈悯恻，早与指挥，臣恐湖北之忧，未可涯也。」（辙此札子云：「前月二十四日，面奏札子，论唐义问处置乖方。」既称前月，则此札子必是九月所进。今因彭孙移任，即附见，仍削去「前月二十四日」，上云「近者」，庶不相抵牾。彭孙事未必是此，当考。）
　　御史中丞苏辙言：「臣七月二十四日、今月八日，两次面奏熙河路范育、种谊等违背大信，贪功生事，以速边患，乞移降他路，更选帅臣，俾之镇守。臣方奏对闲，蒙太皇太后再三宣谕，以臣言为是。然至今多日，但见种朴一人移泾原路勾当公事，至于育、谊，并未见移动。臣窃伏思念，人臣言事，不患圣意不回，患在圣意已回，而大臣固执，事辄中止。何者？圣意不回，惟当再三开陈，期于必悟；若圣意已回，而大臣不可，事不得行，则是君权已移，上下倒置，虽欲纳忠，何益于事。此臣所以昼夜忧惧，欲言而复止者也。昔齐桓公【一一】游于郭，问郭公之所以亡，其父老对曰：『以善善而恶恶。』桓公曰：『善善而恶恶，此贤君也，而何故亡？』父老曰：『善善而不能用，恶恶而不能去，此其所以亡也。』今陛下以臣言为是而不用，以大臣为非而必听，臣窃惑之。且陛下虽处帷幄之中，实揽人主之事，今依违退托，专听大臣，事有未安，谁受其獘？故臣以为居其位而不任其事，任其事而不断其是非者，古今未尝有也。臣以非才，误蒙擢用，尽忠献言，上牾大臣，下牾边吏。其所以再三论列，不为身计者，诚以为外可以利民，而内可以报国故也。今所言不从，空结怨怒，无补于国，臣虽狂愚，何苦而为此哉？臣恐忠臣自此结舌，不敢复以至言闻于陛下矣。去年之冬，陛下知回河之失，深诏大臣，罢东流之役。天语恻怛，中外具闻，而大臣奉行不得其半，虽罢回河之名，仍存减水之实，锯牙、马头，率皆如故，意幸涨水之至，河或可回。然今日观之，终复何益！是以觽议皆谓陛下圣明察物，照见千里之外，而号令不行，未见成效。是时臣奉使契丹，还奏其事，此章具在，可覆视也。今熙河边事，大略类此。若使圣意又为大臣所沮，则君权愈夺，臣势愈张，养之不已，后将益甚。及其事极难忍，而后制之，则伤君臣之恩，失朝廷之体，不若今制其渐，使事无所失，而臣亦获安之为善也。臣不胜区区为国远虑，触冒忌讳，甘俟斧钺。」（苏辙遣老传云：「初，夏人来贺登极，相继求和，且议地界，朝廷许之。本约地界已定，然后付以岁赐，久之，议不决。明年，人多保忠以兵袭泾原，杀掠弓箭手数千人而去。朝廷隐忍不问，即遣使往赐策命。夏人受礼倨慢，以地界为词，不复入谢，且再犯泾原。四年，乃复来贺坤成节，且议地界。朝廷急于招纳，疆议未定，先以岁赐与之。寻觉不便，乃于疆界事多方侵求，不守定约，而熙河将佐范育、种谊等，又背约展筑质孤、胜如二堡，夏人随即平荡。育等又欲以兵纳赵醇忠及擅招蕃部千余人【一二】，朝廷却不受，西边骚然。辙力言其非，乞罢育、谊，更择老将以守熙河。宣仁后深以为是，而大臣主之。」「擅招蕃部千余人，朝廷却之」，当考。）
　　初，太皇太后以辙累奏，欲罢范育、种谊等，而大臣不以为然。辙又面奏曰：「此辈皆大臣亲旧，不忍坏其资任，虽其同列亦不敢异议。陛下独不见黄河事乎？当时德音宣谕，至深至切，然非大臣意，至今不行。人君与人臣，事体不同。人臣虽明见是非，而力所不及，须止且止；人主于事不知则已，知而不得行，则事权去矣。臣今言此，盖欲陛下收揽威柄，以正君臣之分而已。若专听其所为，不以渐制之，及其太甚，必加之罪，只如韩维专恣太甚，范纯仁阿私太甚，皆不免逐去。事至如此，岂朝廷美事？故臣之意，盖欲保全大臣，非害之也。」太皇太后极以为然，讫不能用。
