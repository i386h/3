<!-- { "loadSidebar": true } -->
　　他日，光进对，又言：「臣累乞陛下加意奉养，躬亲万机，言辞涩讷，未蒙采纳。然当今切务，无大于此，是敢不避斧钺，重有敷陈。窃惟皇太后，母也；陛下，子也。皇太后母仪天下已三十年，陛下新自藩邸入承大统，若万一两宫有隙，陛下以为谁逆谁顺，谁得谁失？又仁宗恩德在民，藏于骨髓，陛下受其大业而无以报之，则何以慰天下之望？若陛下上失皇太后之爱，下失百姓之望，则虽有大宝之位，将何以自安？凡人主所以保国家者，以其有威福之柄也，故民畏之如神明，爱之如父母。今陛下即位将近期年，而朝廷政事、除拜赏罚，一切委之大臣，未尝询访事之本末，察其是非，有所与夺。臣恐上下之人习以为常，威福之柄寖有所移，则虽有四海之业，将何以自固？位则不安，业则不固，于陛下果何所利乎！陛下必以为事皇太后之礼止如是亦不失矣，亲万机之务止如是亦无阙矣，臣窃以为不可。臣闻陛下昔在藩邸，事濮王承顺颜色，备尽孝道，凡宫中之事，濮王皆委陛下，干之无不平允。陛下事皇太后当一如濮王然后可，视天下之政当一如宫中之事然后可。况濮王之亲以恩，皇太后之亲以义，其奉养之谨非特有所加，则无以取信也。宫中之事小，天下之事大，其听断之勤非特有所加，则无以致治也。傥奉养极其谨，听断极其勤，则陛下仁孝之名流于万世，英叡之德达于四表，宗庙永安，子孙蒙福，于陛下有何所害而久不肯为哉！凡此利害之明，有如白黑，取舍之易，有如反掌，陛下今日回意易虑，犹未为晚。若固守所见，终无变更，臣恐日月寖久，衅隙愈深，不可复合，威权已去，不可复收，后虽悔之无及已。」
　　光寻以言不用，恳求外补，帝令宰臣宣谕曰：「卿所言事，略皆施行，且供谏职，未须求出。」光复奏：「臣乡所言欲陛下以事濮王之礼事皇太后，又欲陛下延访髃臣，躬亲政事。今陛下虽奉事皇太后加于往日，犹未及事濮王之时承顺颜意，曲尽欢心也；虽省览庶政，犹未尝访问髃臣，讲治乱之切务也。陛下若以二者为止当如此，则两宫之意无由和洽，万机之务何由治办，祸乱之源尚在，太平之期尚远，臣虽日侍丹扆，有何所益？陛下若奉养之礼日增月益，访求治道勤劳不倦，使慈母欢欣于上，百姓安乐于下，则臣虽在远方，亦犹在陛下之侧也。」
　　吕诲言：「陛下临御已及期岁，延见臣下温然尽礼，忠荩之士莫不愿输诚死节，以图报暛，况臣备位言职，岂敢偷安！然进对丹陛，敷陈时政，虽听纳忘劳，而未尝蒙可否其事，何求治之切而降问之略也！臣退而忧恻，窃亦思之：陛下恭默无语，皆有谓乎？必以皇太后尊临，避让不敢当其事耶？将威福之柄，未得其专而有所猜忌耶？果如是，亦宸虑未思之甚矣。今日之事，实系忧危，敢不为陛下一一而陈之。当践阼之初，起居违豫，万机旷日，髃心震恐。大臣建策，志在于公，非皇太后辅政无所寄。及命出帘帏，人知归奉，日月虽久，中外帖然，慈恩保翊之功德为至矣。今圣体平复，当追咎既往，旰宵自励，与大臣协心讲求治道，念皇太后经岁之忧勤，思所以报之之道焉。陛下孝养之礼，臣不得而知之，安亲之道，诚有未至。何则？累圣成业，靡思经缉，邦国大事，都无裁处，献纳之言，尽决帘帏之下，是陛下自处休佚而置圣后于烦劳，虽外形避让，而中非承顺，得谓之孝乎？亏损盛美，莫斯之甚。且威福者，人主驭下纲权，赏善黜恶一出于己，则人知畏爱，皆思归附。儙月以来，天下颙颙拭目倾耳者，岂为是乎？而有功者未见录，有罪者得以容，惩劝不及，人将解体，是倒持其柄而弗为用，奚谓未得其专？徒中怀猜忌而何补于事哉！况皇太后三十年保辅之心，实有望陛下于今日也，岂欲劳心焦思，久于其政耶！伏望陛下以天下为忧，以宗社为计，念先帝付托之重，知圣后保佑之恩，推心示人，无自隐晦，临朝视事，与大臣论道，总持纲维。威福既行，则天下取信，斯保安基祚万世之事也。不然，圣虑渊蕴，终无启发，外则君臣之义不相接，内则子母之情有所间。恩信不及于下，则怨谤归于上，或人神激怒，陛下虽有独见之明，何以为保安之计哉！臣所谓今日之事系忧危者此也。」
　　诲又言：「臣闻近日圣体平复，中外均庆，万机之事，未闻亲决。议者谓陛下避让，有所待焉，果如是，恐未为顺，敢不为陛下委细陈之。且两汉而下，母后临朝者众，皆嗣君冲幼，亲为辅翊，并坐帘帏之下，专其听断，幼君既长，故有复辟之议。今日之事，有异于是。先帝拔陛下于公族之中，以贤且长，付托之意，正为今日也。当陛下违豫之时，非皇太后内辅，则政无所寄。大臣建策于国，忠也。然而陛下临朝御前殿，百官朝罢，两府大臣方至内东门，是纲领柄权皆在于手，陛下自未专决，何所待也？臣伏望宸衷感悟，无以此为念。唯内勤孝养，率中宫尽礼，则妇姑之情相接，母子之爱益亲。躬修政务，操守威福，日与讲求治道，事无过举，体斯为顺。自然皇太后慰安，恩意无间，燕适深宫，优游清净，含饴弄孙，不复关政，岂非皇太后之心耶！」
　　诲遂言于皇太后曰：「恭以殿下保佑圣子积三十年，辅翊又逾期岁，寰宇帖泰，庙社安固，慈恩至矣，圣功大矣。然而成乃全德，是惟艰哉！保敬克终，亦惟艰哉！以万机浩繁，殿下劳心焦思，曾未少休，非所以燕怡福寿之本也。况皇帝躬亲治事，勤励如此，在于圣虑，应已慰安。臣愚以为东殿帘帏宜五七日一御，咨询大臣，无俾旷事，庶少均暇逸【二二】，于翊政之道亦无所损。当在沈机，奋于独断，豫宣教命，诞告朝廷。外形谦让之宜，中遂优游之乐，上顺天道，下厌髃情，享是全美，岂不休哉！」
　　注　　释
　　【一】宋史作丁酉按嘉佑八年十二月戊辰朔，乙酉为其十八日，宋史是。
　　【二】同知谏院吕诲「院」下原衍一「官」字，据宋本、宋撮要本及宋会要仪制六之一三、宋史卷三二一吕诲传删。
　　【三】以周公言之「之」字原脱，据同上二本及编年纲目卷一七、宋会要礼二四之三四、宋史卷一○一礼志补。
　　【四】臣窃谓圣宋崛起「臣」字原脱，据同上二本及同上宋会要补。
　　【五】常在乎太祖太宗矣诸本及编年纲目卷一七均同，惟宋会要礼二四之三五及宋史卷一○一礼志无「太祖」二字，当以宋会要等为是。
　　【六】殷「殷」原作「商」，宋避宣祖讳，「殷」改为「商」，据阁本及论语为政改回。下同。
　　【七】则周公其人也「则」字原脱，据孝经圣治章、司马光温国文正司马公文集卷二七配天议、宋会要礼二四之三七补。
　　【八】其谈圣治之极则谓人之行莫大严父而配天宋会要礼二四之三五作「其谈圣治之极，则谓人之行莫大于孝；举孝之大，则谓莫大于严父而配天」。孝经圣治章作「人之行莫大于孝、孝莫大于严父，严父莫大于配天」。疑此处有脱误。
　　【九】真宗不当以太宗配「不」字原脱，据同上宋会要补。
　　【一○】殷荐之上帝「殷」字原脱，据周易豫补。
　　【一一】兹又符于孝经之说「兹」原作「并」，据宋本、宋撮要本及宋会要礼二四之三五改。
　　【一二】亦不可谓严祖严父其义一也「可」字原脱，据宋会要礼二四之三六、编年纲目卷一七及宋史卷一○一礼志补。
　　【一三】孝经「孝」字原脱，据同上宋会要、编年纲目卷一七及同上宋史补。
　　【一四】则亦不可谓东汉章安之后配祭无传「可」字原脱，据同上宋会要及宋史补。
　　【一五】舍周公之遗文宋会要礼二四之三六作「舍周、孔之道，无所本统也」。宋史卷一○一礼志作「舍周、孔之言，无所本也」。疑「周公」应作「周孔」。
　　【一六】就粮禁军年五十五以上者「上」原作「下」，宋史卷一九四兵志载治平元年诏云：「拣年五十以上有子弟或异姓亲属等样者代之。」下文亦称：「虽年五十五以上，无疾病乐在军者……听依旧」。观此，以「上」为是，故改。
　　【一七】焘亢兄子也「兄」字原脱，据宋史卷三三三张焘传、卷三二四张亢传附兄奎传补。
　　【一八】同髃牧事据宋会要职官二三之五，治平以前职官有「同髃牧使」，无「同髃牧事」，疑此有误。
　　【一九】今濮王既没「既」字原脱，据宋本、宋撮要本及温国文正司马公文集卷二八奉养札子补。
　　【二○】陛下岂可斯须忘之「可」字原脱，据同上书补。
　　【二一】使天下晓然皆知陛下圣明仁孝「使」字原脱，据同上书补。
　　【二二】庶少均暇逸「逸」字原脱，据宋本、宋撮要本及长编纪事本末卷五四光献垂帘补。
续资治通鉴长编
卷二百一
卷二百一
　　起讫时间 起英宗治平元年四月尽是年闰五月
　　卷　　名 续资治通鉴长编卷二百一
　　帝　　号 宋英宗
　　年　　号 治平元年（甲辰，1064）
　　全　　文
　　夏四月辛未，诏以河北州县官吏补义勇不足，令转运使劾治。都转运使赵抃奏：「初受诏，官多已罢，吏多死徙。今官吏多新至，若皆治，则新至者被罪。请以岁尽为限，不足乃劾治。」诏从之，其河灾州军令渐补。
　　初，抃至大名，欲按视府库，贾昌朝遣其属来告曰：「前此监司未有按视吾藏者，公虽欲举职，恐事有不应法者奈何？」抃曰：「舍大名则列郡不服矣。」即往视之。昌朝初不悦，及官吏补义勇不足【一】，当坐徒二年者八百余人，抃奏请宽之，皆得免，昌朝乃媿服。
　　知审官院王珪奏新编本院暣十五卷，诏行之。
　　诏诸路总管、安抚、钤辖司，有步射弓两石、引弩四石五斗以上者，试验奏遣赴阙，试中者等第推恩。
