<!-- { "loadSidebar": true } -->
　　诏自南北通和以来国信文字，差集贤院学士苏颂编类。颂因进对，上曰：「朝廷与契丹通好岁久，故事仪式，遗散者多，每使人生事，无以折正。朕欲集国朝以来至昨代州定地界文案，以类编次为书，使后来得以稽据，非卿不可成。然此书浩繁，卿自度几岁可毕？」颂曰：「臣愿尽二年。」因令置局于枢密后厅，仍辟官检阅文字。
　　知南平军、庄宅副使魏从革言：「领兵至栗子园，得杨光震、罗氏鬼主等状，已击铜鼓会部族首领，指天地为誓，不得助乞弟，惟助大朝。」诏彭孙相度应抚。翌日丁巳，夔州路转运司言，从革开路还至生界，为獠贼射杀。诏差梓夔路钤辖高遵治副贰彭孙，同提举捉杀泸州蛮贼，诘问射杀魏从革是何蛮贼及死伤人数以闻。始，彭孙迫从革以六月四日大暑深入开路，为獠贼伏弩所中，彭孙自恐失律，乃言转运司粮运不继，从革回军督运，故没于贼云。（此月二十七日，又十二月二十二日，又明年七月十六日可考。）
　　诏应出界战兵，除家粮外，各支口食粮米二升并盐菜钱。又诏：「已令李宪等取日近与董□期约，乘便同击夏贼。今董□约八月半出兵，其熙河路都大经制司至今未奏措置进兵次第。今依前诏，若小稽缓，致误师期，必正军法。并下同经制、通直郎马申等。」
　　先是，种谔既被旨招纳夏人，贼中觉之，有愿归汉者悉为酋长所制，或逼之内徙，不使近塞，又亟出兵，以索降人。谔曰：「诸羌欲降而弗得，非应接之，使败约失机，则反为吾敌矣。」是日丙辰初二，谔先帅兵驻绥德城外，遣诸将招纳，贼盛兵御我，力战败之。（日记二十五日己卯所书事，据范育志谔墓。）
　　丁巳，上批：「诸路乞马，朝廷岁入有限，无可应副。战骑所系甚大，平日尚不可阙，以待四方之用，骮今军兴，尤为要急。可督提举陕西买马监牧郭茂恂速措置招买，往来诸场督趣。」又诏熙、秦、凤买马场，以马价画一付经沁伊达木凌节等，令使回入蕃告谕。（又诏，以本志增入。）
　　河东都转运使陈安石言：「自来军兴，差夫运粮，骨肉相送，号泣于道路，传达朝廷，多蒙嗟恻，为之中罢。今师行般粮，厢兵不足，不免差夫，必存故态。伏乞体察。」诏河东诸州、军、城、寨等处，并以义勇代壮城厢军，尽数以给馈运，尚不足，即于缘边差夫。
　　上批：「京东西路诸州，近以起发将兵，累陈乞增兵巡守。朝廷以所在兵有数，多已寝而不报，缘州郡实有负山带海，奸盗所窥，亦不得不过为之虑。可令长吏等多方招募，其招补新入与免贴军并差出一年，庶应募者觽，稍补巡守之缺。开封府界亦委都监招募。」
　　戊午，王中正言：「乞行遣麟府路文字，以『措置麟府路军马司事』为名；行遣鄜延等三路文字，以『照管鄜延、环庆、泾原三路军马司』为名。」从之。
　　沈括、种谔言：「定于八月壬戌八日出师，及追张世矩等领麟府路兵会于宁星和市。」诏：「沈括等已奏定九月吉日，兼诸路差发将兵、军器并未齐集，令种谔等未得轻易出兵，悉依前诏，并指挥张世矩依去月癸丑诏。」时谔已出兵次绥德城矣。
　　己未，上批：「今进兵画一中，既除去先下兴州者总节度，将来四路兵出界，所向自如，更无人谁何。中书、枢密院可更审议。」于是中书、枢密院言：「王中正已措置麟府路，兼照管鄜延、环庆、泾原三路，欲令总兵官与中正议定，方得进兵。」乃诏兵马出界后，并听中正节制。
　　秦凤路经略使曾孝宽言：「本路止有五将，一将先差往甘谷城防托。今准朝旨，李宪熙河兵马分擘不足，更抽秦凤四将。臣本州岛及诸城堡寨亦当极边，乞留合存将兵。」上批：「昨吕惠卿、沈括相继已委官与经略司措置战守兵马，各有分定，经略司已同保明，委无未尽未便事理，何因孝宽复有此奏？令具析以闻。」（此用御集删修，究竟如何，本传云兵卒不徙，当考。八月五日，令孝宽分析；十一月九日，孝宽徙河阳。朱本签贴云：「密院进呈不行，削去。」）
　　王中正言：「乞移开封府界第一将兵赴臣麾下，并七月以前逃亡自归，并许带行，及乞下王克臣选兵二万人。」诏：「府界第一将已至鄜延，中正所乞不行，余皆从之。内选兵，令王克臣先选于河外，不足，即以次于近里将分贴差。」其后诏移第一将与之。
　　庚申，史馆修撰曾巩兼同判太常寺。诏巩专典史事，更不预修两朝史。上曰：「修史最为难事，如鲁史亦止备录国史，待孔子然后笔削。司马迁材足以开物，犹止记君臣善恶之迹，为实录而已。」王珪曰：「近修唐书，箧贬亦甚无法。」上曰：「唐太宗治僭乱以一天下，如房、魏之徒，宋祁、殴阳修辈尚不能窥其浅深，及所以成就功业之实。为史官者，材不足以过其一代之人，不若实录事迹，以待贤人去取箧贬尔。」
　　荆湖北路转运司言：「已招怀辰州上溪州蛮，当渐筑城堡。缘本属生蛮地，全藉兵威弹压，辰州雄略指挥今戍桂州，乞追回应副防托。」上批：「荆湖北路昨应副沅州谢麟于归明蛮界置堡寨【一】，民力已困远输，岂堪更有作兴？转运司既止承准朝命招安，遂乃妄意谋立城栅，若不严与诫约，则希功小人寖淫越职，为国生事。宜令高镈分析。」后镈上言：「昨与转运使孙颀【二】、权知荆南王临同乞招谕上溪诸蛮，量益戍兵，所贵诸蛮即降，遂谋筑寨。缘前奏已开陈，故有此请。」诏释之。
　　上批：「陕西诸路见议攻讨，然守御之备亦不可懈。深虑将帅日夜讲求出战之具，思虑或有簄略，宜申敕处分，令日夕戒严。其画定人兵、战具修整毕备，毋得稍有缺弛。」又批：「今日鄜延走马承受奏西贼犯绥德城，本城杀逐退散。其有功之人速依格推赏外，获级者每级加赐绢十匹。自今应边寨杀获准此。」
　　高遵裕乞降空名敕告、宣札、紫衣师号敕、度僧牒。诏更给敕告、宣头、札子八百五十，紫衣师号敕、度牒八百。环庆路经略司乞续支袍带、锦绮等。诏续给公服百、象笏七十、锦绮衣着，令刘援取旨编排；又金带三十，交椅、水罐、手巾筒、水□子各五十，伞百，及军器监给杂彩转光旗三百。
　　辛酉，后苑房廊所言，取蔡河南房廊屋，并旧左骐骥院地，修鴜寄囤蔡河贾人谷及堆□六路百货。从之。（朱本签贴云：事小，削去。元丰二年十月四日，泗州初置；三年二月二十四日【三】，京城外置。此月十五日宋用臣与冯景事可考。）
　　提举河东路义勇保甲兼提点刑狱司言：「准转运司牒，已定太原府、代州等义勇、保甲运粮草。」诏：「河东都转运司依近降指挥，止于边近河外州军差拨，毋得于邻接北界州军。仍具析因何全不思虑，措置乖失以闻。」
　　鄜延路走马承受杨元言：西贼二万余人，于无定河临川堡出战，斩获首级。上批：「朝廷于诸城寨未尝侵犯夏国，未知有何道理辄领大兵入寇。缘所定师期尚远，宜下鄜延路经略司，令保安军牒宥州诘问，庶使彼辞愈曲，我师出境，其名益直。」（新、旧纪：「辛酉，夏人寇临川堡，诏董□会兵伐之。」盖追书也，又失事实，今不取。）
　　手诏李宪：「得所奏，以团结汉蕃军马分置将佐，部分阵队，审定出兵所向，及计度贼屯重兵之所，且论诸道进师首尾之势，甚善。然阃外之事，朝廷属在将帅，趋利避害，固难居中预度，惟尔临敌自图择之。苟能奋张威武，鼓励三军之士，径指枭巢，与诸将合力俘执丑类，然后退视各郡，居要害者城而守之，是为上策。若大本未殄，顾未有辟地守之之术，或谋置城贼中，必是自贻患悔，切宜审之！其它制贼方略，或攻或守，虽千百为无不可者。所有秦凤一路，已有指挥，俾尔兼总节制，可便宜施行。军中所须，已命有司一一应副。」
　　诏中书、枢密院：「近已降敕榜，许乞弟亲出投降。今来师期在近，若便分布兵马，谋为进讨，虑乞弟惊疑，不肯出降。令林广密行相度，若止留军马五七千人，选委得力将官一两员，总领防托边界，如乞弟决不出降，徐行讨捕，所有林广、彭孙并其余军马并行勾回，如此施行，于边防有无不便？仰具指实利害以闻。」（密记：八月七日，中、密同被旨。九月十二日可考。）
　　雄州言：「涿州牒，蔚州称双井新寨铺边吏妄庶止北人，不令于壕北过往，请诘边吏及擅越疆界人等罪。」诏河东提点刑狱黄廉往代州定验北人有无侵越旧界，及边人有无侵北界地樵采，具图以闻。（先言边防，具注在十一月五日，明年正月十二日，又二十五日，又二月六日可考。黄廉行状：「八月，麟府军兴，兼权转运判官，又差定代州地界。廉条具分析，为十二寨图以进，且言：『建议者以分水画界，恐地势不能尽然，启豺狼心，失中国险固。』其后辽人果责分水之言，包取两不耕地，据有形胜，下临雁门，父老于今以为恨。」）
　　又诏河东转运司：「河东应于今来军兴所行事件，常切审谨，不得张皇漏露。所有边近北界州军【四】，如不系干照去处，不得一例行下，及仰选择吏人行遣，如能谨密，候事了日优与酬銟，仍觉察体量部吏传报张皇者，勘劾以闻。」
　　壬戌，枢密院编到自郭稹而下至沈括等二十七番泛使策并目录，总三十一策进呈，乞降本院礼房检用施行。诏令进入。（密记二十七番泛使，当考。）
