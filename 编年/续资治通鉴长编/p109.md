<!-- { "loadSidebar": true } -->
　　八月壬午，上谓近臣曰：「孝者人伦至重。古之人，三年守坟墓。今臣僚子弟以祖父亡没，或与□用，意在继其后嗣，然有不俟百日便预朝集者，朕每矩之，中心不忍。」赵昌言曰：「陛下如此宣谕，乃敦厚风俗之旨也。」遂诏文武百官子弟，因父兄亡没，睳用未经百日，不得辄赴公参，令御史台专知纠察，并有冒哀求仕，释服从吉者，并以名闻。
　　甲申，诏有司讲求大射仪注。
　　庚寅，殿中丞建安李虚己以得御书印纸，上表献诗，自陈祖母年八十余，喜闻其孙中循吏之目，上甚喜，批纸尾曰：「吾真得良二千石矣！」赐以五品服。虚己先受诏知荣州，因改知遂州，又别赐钱五十万以遗其祖母。翌日，对宰相言及之，且曰：「已与五十缗矣。」吕蒙正曰：「前所赐盖五百缗。」上曰：「此误也，然不可追。」虚己父寅，举进士，年六十余，以母老求致仕，得著作郎，有词学，清苦。虚己亦纯孝笃谨，家极贫。虽一时误恩，人以为殆天赐也。
　　癸巳，诏改内班为黄门。以崇仪副使、兼内班左都知窦神兴充庄宅使、兼黄门左班都知。内官领诸司使始此。（此据会要。）
　　甲午，诏：「自今京朝、幕职、州县官等，不得辄献诗赋、杂文。若指陈时政阙失、民间利害及直言极谏书，即许通进。其有宏才奥学，为人所称者，令投献于中书，宰相第其臧否上之。」
　　以剑南招安使、昭宣使王继恩为宣政使、顺州防御使。先是，继恩有平贼功，中书建议，欲以为宣徽使。上曰：「朕读前代史书多矣，不欲令宦官干预政事。宣徽使，执政之渐也。止可授以它官。」宰相恳言继恩大功，非此不足以赏。上怒，深责宰相等，因命翰林学士张洎、钱若水议别立宣政使名，序立在昭宣使上，以授之。
　　丁酉，左神武大将军、权判左右金吾街仗事魏丕以新募街司卒千余人引对于崇政殿，上亲选得五百七十人。分四营，设五都，都有员寮、队长，一如禁兵之制。先是，上以京师浩穰，六街巡警皆用禁兵，非旧制，特命左右街各置卒千人，优其廪给，使传呼备盗。至是，始分营部，仍令丕更募，以充其数焉。
　　左谏议大夫、知审刑院许骧等上重删定淳化编敕三十卷，诏颁行之。
　　王小波、李顺之初作乱也，朝议欲遣大臣慰抚，给事中、参知政事赵昌言独请发兵捕斩，无使滋蔓，议久不决。贼连陷漖、蜀等州，始命王继恩等分路追讨。继恩握重兵，久留成都，专以宴饮为务，每出入，前后奏音乐，又令骑兵持博局、棋枰自随，威振郡县，仆使辈则事恣横，纵所部剽掠子女金帛，坐而玩寇，转饷稍不急给，军士亦无淢志。余贼并伏山谷间，郡县有复陷者。上屡遣使督战，意颇厌兵。会昌言摄祭太庙，斋宿中书，因召对滋福殿，上谓之曰：「西川本自一国，太祖平之，迄今三十年矣。」昌言揣知上意，遂言国家士马精强，所向无不克，顾此草窃，不足仰烦宸虑，即于上前指画攻取之策。上甚喜，癸卯，命昌言为川、峡两路都部署，自继恩以下并受节度。昌言恳辞，上不许，厚赐遣行，别赐手札数幅，亲授方略焉。
　　李继迁窜于漠北，遣其将佐赵光祚、张浦诣绥州见黄门押班真定张崇贵，求纳款。崇贵会浦等于石堡寨，椎牛酾酒犒谕，仍给锦袍、银带。乙巳，继迁遣其弟廷信奉表待罪，且言违叛事出保忠，愿赦勿诛。上召见廷信，面加慰抚，锡赉甚厚。
　　知延州王显上疏言：「间岁以来，戎事未息，李继迁负恩于灵、夏，王小波干纪于巴、邛，河右、坤维，并兴师旅。而继迁翻然改图，怀音向化，遣弟入觐，愿修职贡【一四】，陛下开怀容纳，许其内附，示之以德信，申之以恩锡，深得绥和之道矣。然而戎狄之性本无常，所宜谨屯戍，固城垒，积刍粮，然后妙择才勇，付之边任，纵有缓急变覆【一五】，则备御有素，又奚能为患哉？至若戎寇未平，神人共愤，伏望申饬将帅，速期荡平。矧事久则变生，功缓则师老；又况邛、蜀之壤，物产繁富，其间怠兵骄卒，或迟留未进，或顾恋是图，莫若勿惮往来，潜为更代，一则均劳役之使，一则免迁延之役。至如河北关防，亦望常令固守。敌以国家方事西南，容谋兴举，分中朝之势力，长外寇之奸计。此之机宜，不可不谨也。」（显知延州月日，检未获。此疏且附见继迁纳款后。）
　　是月，兵部员外郎田锡奏疏曰：（锡自注，因甲午诏书，故上此疏。今附八月末。）「臣伏闻去岁或霖潦作沴，或疠疫为灾，陛下忧劳太切，勤俭过中，乃至进菲薄之膳羞，御补浣之服饰，又复发廪减储，以饘济觽，损民抑理，以粟爵人。今闻自迩及遐，被原带隰，秋稼大稔，流庸复归，苟非英圣之至诚，岂致丰年之上瑞！所虑者，河西尚警，剑外未宁，此则天机制御之时，睿圣绥怀之际，固大臣之与议，岂微臣之敢知！惟闻静以徐清【一六】，实时底定，动无遗策，不日乂宁。若以民间利病，臣不尽知，时政阙失，臣不备见。所思者唯制科可设，乡饮可行。制科设，则贤良方正之人得伸其志，直言敢谏之士得罄其怀。乡饮行，则孝悌之行自修，淳厚之风自复。储闱建后，用光主鬯之容，王府设官，宜制正名之秩。馆殿之职，可补吏员，枢近之司，亦委编录。其次讲求典礼，更访诸儒，优□蒸黎，可询髃彦。冬年可以立仗，俾仪卫之式瞻，雨雪可以放朝，冀礼容之允肃。邦国庠序，兴复宜先，州郡城池，增修亦便。常平之廪，因稔加储，底贡之财，因时立制。或为民祈谷，耕于藉田，或齿胄尊儒，行之国学。征税□则与民偕足，法令简则俾人易从。抑臣闻君子恐惧于所未闻，戒谨于所未至，故未萌者所以易虑，未兆者所以易谋，谋于外则先靖于中，制于远则当思于近。萑蒲聚啸，既劳我师，沙漠乘秋，复窥王略。师老则民力重困，寇玩则狡心必萌。今河、湟委输，方牵国用，井络凋弊，实轸宸衷。安之既在于睿谋，讨之亦劳于神算。夫理丝而棼之则愈乱，烹鲜而扰之则靡全。御觽以□，惟新圣德，临下以简，素在帝心。臣之至愚，但思报国，臣之寡识，安能合时？管窥之辞，庸以塞诏，刍言之拙，仰冀留中。」
　　九月，有司详定大射仪，并图来上。上谓宰相曰：「俟弭兵，与卿等行之。」
　　上以蜀寇未平，工部尚书辛仲甫素着恩信，将令舆疾招抚，会疾甚，不可遣，仲甫亦上章告老，乃授太子少保致仕。先是，参知政事苏易简荐枢密直学士、虞部郎中张咏可属西川事，诏咏知益州。既而留半载不行，至是，始命赴部。上面谕之曰：「西川乱后，民不聊生，卿往，当以便宜从事。」（咏知益州在九月，不得其日也。据耆旧后传，咏先到，卫绍钦继至，故因仲甫致仕【一七】，遂着其事。张咏集有悼蜀诗【一八】，乃云至道元年春正月受命，夏四月二十八日供职。茅亭客话亦载咏诗，年月与诸书不同，盖误。咏自作诗记年月不应亦误【一九】，恐传写错谬尔。至道元年正月，则咏已在成都矣。）
　　先是，京兆剧贼焦四、焦八等，常啸聚数百人，攻劫居民，为三辅之害，上令悬赏招募，待以不死。至是，请罪自归。秦民处处相聚，供佛饭僧，喜免侵暴之患。上引对焦四等，各赐锦袍、银带、衣服、缗钱，并擢为龙猛军使。
　　先是，有峨眉山僧茂贞者，以术得幸，尝言于上曰：「赵昌言鼻折山根，此反相也，不宜委以蜀事。」于是昌言行既旬余，或又奏言昌言素负重名，又无嗣息，今握兵入蜀，恐后难制。上亟幸北苑，召宰相谓曰：「昨遣昌言入蜀，朕徐思之，有所未便。盖蜀贼小丑，昌言大臣，不可轻动，宜令且驻凤翔，为诸军声援。但遣内侍押班卫绍钦赍手诏往指挥军事，亦可济矣。」昌言已至凤州，诏追及之，因留候馆。（记闻称：昌言至凤州，时寇准知州事，密上言：「昌言素有重名，又无子息，不可授以利柄。」太宗大惊曰：「朝廷皆无忠臣，言莫及此，赖有寇准忧国家尔。」乃诏昌言行所至即止，专以军事付王继恩，罢政事，知凤翔。召寇准参知政事。按准自青州召入，即参政。方昌言出时，准盖不知凤翔，知凤翔乃薛惟吉也。则言昌言不可委以利柄者，必非准，且其言与谮诉何异，准亦必不为此态。昌言罢政事，复后此百余日，当时军事固已付王继恩，续令卫绍钦代昌言入蜀，此乃不书，盖记闻误矣，今不取，依国史，不出言者主名，却仍取僧茂贞事附益之。记闻又云茂贞时在京师。按道释志乃不然，茂贞先有是言尔。道释志又云昌言欲杀茂贞。其事颇怪，未可信也，当考。李畋作张咏语录云：川界既安，兵未凯旋，主帅颇有骄色，咏奏乞遣心腹近臣可以弹压主帅者【二○】，然后抽兵。寻诏卫绍钦为同捉贼招安使。韩琦作神道碑，亦载此事，与畋同。按张咏知益州，实录偶失其月日，检照他书在九月，然则咏与绍钦盖相先后入川尔。上依咏所乞，遣张鉴、冯守规来，乃十二月事。畋于咏，门人也，记事乃尔谬误，恐贻人惑，故为明辨之。诏止昌言，按本传云昌言既行旬余，即有诏，他书不载也。昌言以八月二十七日发京师，诏止其行，当在九月十一、十二间，无所考见，乃附之甲寅后。甲寅，初五日也。）
　　乙丑，崇仪副使王得一求解官，优诏许之。得一，河南人，以方技进，起布衣，授使职，数召见，锡赉甚厚。未半载，上表自陈，不愿久当荣遇，并请舍所居宅为观，上悉嘉纳，赐观名曰寿宁。得一尝入对禁中，或至夜分，颇敢言外事，又潜述人望，请立襄王为皇太子焉。
　　壬申，以襄王元侃为开封尹，改封寿王，用寇准之言也。（准言见至道元年八月。）上谓寿王曰：「夫政教之设，在乎得人心而不扰之尔。得人心莫若示之以诚信，不扰之无如镇之以清静。推是而行，虽虎兕亦当驯狎，况于人乎！书云：『抚我则后，虐我则雠。』信哉斯言也，尔宜戒之！」（按此暣初不为寿王尹开封也，而本纪联书之，上语寿王，别本亦在十月己丑，今并从本纪【二一】。）
　　乙亥，以左谏议大夫寇准参知政事，上因谓宰相吕蒙正曰：「寇准临事明敏，今再擢用，想益尽心。朕尝谕之以协心同德，事皆从长而行，则上下鲜不济矣。」
　　吕端为谏议大夫，请居准下。丙子，命端为左谏议大夫，立准上。
