<!-- { "loadSidebar": true } -->
　　【六六】河东地震五六年不止「年」原作「日」，据宋本、宋撮要本、阁本及编年纲目卷一二、宋史卷二九五孙甫传改。
　　【六七】莫若自主威福「若」字原脱，据宋本、宋撮要本及上引宋史补。
　　【六八】莫若外谨戒备「谨戒备」，原作「除戎器」，据同上书及阁本改，下同。
　　【六九】且裁节其恩「且」字原脱，据同上书补。
　　【七○】又上有贵职「上」原作「下」，据宋本、宋撮要本及阁本改。
　　【七一】下有私身「下」字原脱，据同上书补。
　　【七二】余军以失主将「以」原作「与」，据宋本、宋撮要本及韩魏公集卷一三家传改。
　　【七三】藏匿山谷间「山」字原脱，据同上书补。
　　【七四】邵兴又距百里上引韩魏公集「距」下有「商」字。
　　【七五】张海等相继歼耱「等」字原脱，据宋本、宋撮要本及韩魏公集卷一三家传补。
　　【七六】停放一万二千余人「余」字原脱，据同上书补。
续资治通鉴长编
卷一百四十六
卷一百四十六
　　起讫时间 起仁宗庆历四年正月尽是年二月
　　卷　　名 续资治通鉴长编卷一百四十六
　　帝　　号 宋仁宗
　　年　　号 庆历四年（甲申，1044）
　　全　　文
　　春王正月戊辰，诏陕西都部署司、泾原经略司，罢修水洛城，从宣抚使韩琦奏请也。然刘沪时已兴役，郑戬又遣著作佐郎董士廉将兵助之矣。
　　庚午，诏京城积雪，民多冻馁，其令三司置场，减价出米谷、薪炭以济之。
　　辛未，降刑部员外郎、天章阁待制、权知凤翔府滕宗谅为祠部员外郎、知虢州，职如故；引进使、并代副部署张亢为四方馆使、本路钤辖。宗谅及亢皆置狱邠州，狱未具而有是命，从参知政事范仲淹言也。
　　先是，仲淹力辨宗谅、亢等非有大过，乞免下狱。及是，又言：
　　臣闻议论太切，必取犯颜之诛；保任不明，岂逃累己之坐？彝典斯在，具僚式瞻。臣自边陲误膺奖擢，授任不次，遇事必陈。窃见故监察御史梁坚，弹奏滕宗谅于庆州用过官钱十六万贯，有数万贯不明，必是侵欺入己，及邠州宴会并泾州犒设诸军，乖越不公，致圣慈赫怒，便欲罢去。臣缘在彼目击，虽似过当，别无切害，不曾有一兵一民词讼，至于处置边事，亦无簄虞。臣遂进谏，乞圣慈差官根勘，逐一且与辩明【一】，未消挫辱，恐误朝廷赏罚。
　　又有上言张亢骄僭不公，臣亦乞根勘辩明，或无深过。如有大段乖越，侵欺入己，臣甘同受贬黜。臣所以激切而言者，非滕宗谅、张亢势力能使臣如此竭力也，盖为国家边上将帅中，未有曾立大功，可以威觽者。且遣儒臣，以经略、部署之名重之，又借以生杀之权，使弹压诸军，御捍大寇，不使知其乏人也。若一旦以小过动摇，则诸军皆知帅臣非朝廷腹心之人，不足可畏，则是国家失此机事，自去爪牙之威矣。唐末藩镇，多杀害、逐去节度使，于军中自立帅臣，而当时不能治者，由帅臣望轻，易于摇动故也。
　　今燕度勘到滕宗谅庆州一界所用钱数分明，并无侵欺。其毁却泾州前任公用历，勘到干连人，只称有送官员等钱物，亦不显入己，又是元弹奏状外事件。所有张亢借公用钱买物，事未发前，已还纳讫。又因移任，借却公用银，却留钱物准还，皆无欺隐之情。其余罪状，多未摭实。其干连人，当盛寒之月，久在禁系，皆是非辜。若令燕度勘问二人，既事非确实，必难伏辨，或逼令认罪，又是陛下近臣，不可辱于狱吏。或至录问有辞，即须差官再勘，其干连人，当转不聊生。兼边上臣僚，见此深文，谓朝廷待将帅少恩，于支过公用钱内，搜求罪戾，欲陷边臣。且塞下州郡，风沙至恶，触目愁人，非公用丰浓，何以度日？岂同他处臣僚，优游安稳，坐享荣禄。陛下深居九重，当须察此物情，知其艰苦，岂可使狱吏为功，而劳臣抱怨？臣欲乞圣慈据燕度奏到事节，特降朝旨，差使臣二人赍去，取问滕宗谅、张亢。如实是己犯，便仰承认，当议量情亲断，如别有缘由，具分晰闻奏。候到见得别无枉抑，便可取旨断遣。如有异同，即乞朝廷别选官勘鞫，免致噃滞。其干连人，且乞指挥放出知在。
　　臣则已有不合保此二人罪状，乞圣慈先次贬黜，免令臣包羞于朝，受人指笑。傥圣慈念臣不避艰辛，尚留驱使，即于河东、河北、陕西乞补一郡，臣得经画边事，一一奏论。或补三辅近州，臣得为朝廷建置府兵，作诸郡之式，以辅安京师。臣之此请，出于至诚，愿陛下不夺不疑。况臣久为外官，不知辅弼之体，本是□材，秪堪犬马之用。若令臣待罪两府，必辱君命，且畏人言，不胜祈望激切。
　　仲淹又言：「臣昨见枢密院进状呈张亢所奏，曾将公用钱回易到利息买马，及交钞乞与游索之人，自甘伏罪，乞不追究游索之人。取旨下燕度结案闻奏。臣伏睹编敕指挥，若将公使钱回易到别物公用，但不入己，更不坐罪。其张亢所奏二事，若未有发露，乃是自首，纵已发露，亦不入己，合该上项编敕指挥。臣昨与韩琦在泾州，同使公用钱，曾为庆州签判，秘书丞马倩身亡，本人家贫亲老，与钱一百贯文；又泾州保定知县、大理寺丞刘袭礼丁父忧，家贫起发不得，与钱一百贯文；又虢州推官、监环州入中陈叔度丁父忧，家贫无依，与钱五十贯文；又进士黄通来泾州相看，与钱五十贯文。并是一面将公使库钱回易到利息相兼使用，即不曾侵使鴲系省官钱。自来边上，有公使钱处，为有前项条贯【二】，及有回易利息，但不入己，各是从便使用。今来若依编敕施行，则张亢自首与游索人钱，不曾入己，又是燕度元勘外事节，朝廷自可指挥，不须却送入案。兼恐追寻游索之人，或在远方，何时结绝？若不用上件编敕指挥，则臣与韩琦，亦有上件与人钱物罪状，须至自劾。昔人有言曰：『法者，圣人为天下画一，不以贵贱亲疏而轻重也。』伏望圣旨送枢密院依详编敕，及将臣与韩琦用钱事状，并张亢所奏二事，一处定断，以正典刑。宗谅及亢，乞免重劾。」
　　权判吏部流内铨王质言：「伏见先朝审官、三班院、流内铨引见磨勘差遣人，并临时取旨。自天圣垂帘之后，皆前一日进入文字，内中批定指挥，其间虽有功过，有司不敢复有所陈。今请如先朝故事，更不豫进文字，并于引见日，面与处分。」诏审官、三班院、流内铨，如批降指挥后，有合奏情事，令主判官别取旨。
　　壬申，西蕃摩旃遣人入贡。
　　甲戌，以大雪，赐河北、京西、河东递铺军士特支钱。
　　乙亥，荆王元俨薨。
　　元俨生而颖悟，太宗尤所钟爱，不欲令早出宫，每朝会宴集，必侍左右，期以年二十始得出就封，故宫中呼为二十太保。广颡丰颐，资质严毅不可犯，其名闻于外夷。性喜儒学，在宫中时，孙奭为侍讲，平日与论经艺，尤所亲礼。多畜书，好为文词，颇善二王书法及飞白书，尝自绘太宗圣容。性谨约，寡嗜欲。
　　帝以十二岁即位，章献皇太后制朝事，自以属尊望重，恐为太后所忌，深自晦密。因阖门却绝人事，不复预朝谒，或故缪语，阳为狂疾不慧。及太后崩，帝亲政，益加尊宠，凡有请报可，王必自书谢牍。尝问翊善王涣曰：「元昊平未？」对曰：「未也。」曰：「如此，安用宰相？」闻者畏其言。
　　去冬大雨雪，木冰，陈、楚之地尤甚。占者曰：「大臣忧。」既而元俨病。帝忧形于色，亲至卧内，手调药，屏人语久之，所献多忠言。赐白金五千两，辞不受。帝敦谕，又固辞，曰：「臣羸惫不能治，且死，重费国家多矣。」帝为嗟泣。临终，诫诸子以孝友。仍以太医治疾不瘳，虑得谴，豫为表祈贷。及薨，赠天策上将军、徐□二州牧、燕王，谥曰恭肃。诏取墨迹及所赋诗分颁辅臣，余藏秘阁。
　　范仲淹言：「昨日奉旨，令中书熟议荆王葬事者。臣谓此有三说：其一曰，年岁不利，此阴阳之说也；其二曰，财用方困，此有司之忧也；其三曰，京西寇盗之后，不可更有骚扰，此忧民之故也。臣又别有四议，乞陛下择之。其一曰，诸侯五月而葬，自是不易之典，今年岁不利之说，非圣人之法言也。其二曰，天下财利虽困，岂不能葬一皇叔耶？陛下常以荆王是太宗爱子，真宗爱弟，虽谗惑多端，陛下仁圣，力能保全，使得令终，岂忍送葬之际，却惜财利，而废典礼，使不得及时而葬？恐未副太宗、真宗之意，臣为陛下惜之，岂不防天下之窃议哉？更乞检会先朝诸王之薨，有无权厝者。其三曰【三】，自来敕葬，多是旋生事端，呼索无算。臣请特传圣旨，令宋祁、王守忠与三司使副并礼官聚议，合要物色，务从简俭，画一闻奏，与降敕命，依所定事件应副，更不得于敕外旋生事节，枉费官物。仍出圣意，特赐内藏库钱帛若干备葬事，使三司易为应副。如此，则陛下孝德无亏，光于史册。其四曰，自来敕葬，枉费大半，道路供应，民不聊生。臣请特降严旨，荆王二子并左右五七人送葬外，其余妇人，合存合放，便与处分，更不令前去，自然道路易为供顿，大减□费。既减得费耗，又存得典礼，此国家之正体也。乞圣慈从长处分，臣待罪政府，不敢不尽。」从之。四月癸卯葬燕王，今附此。
　　丙子，赐德顺军太平圣惠方及诸医书各一部。韩琦言军城初建，屯集师旅，而极边之地，人皆不知医术，故赐之。
　　陕西谷价翔贵，丁丑，转运司出常平仓米，贱粜贫民。
　　庚辰，诏应敕葬者，自今止量加赐予，其家有大勋劳者令取旨。
　　丙戌，诏：「自今臣僚毋得以奏荐恩泽及所授命，为亲属乞赐科名及转官、升陟入通判以上差遣，其亲属尝降官、降差遣，亦毋得乞以恩泽牵复；若因累而为别更名奏荫者，重坐之。」
　　又诏陕西灾伤州军，募人入粟以赈贫民，其永兴军马徙就粮多处，候麦收乃还。
　　丁亥，金部员外郎周陵为司勋员外郎、荆湖南路转运按察使。蛮猺未平，更命陵往治也。周陵专了蛮事，据欧阳修谏疏。不知周陵何许人，当考。
　　戊子，诏审官院，凡选差知州，而通判官高者勿拘。
　　辛卯，太常礼院上新修太常新礼四十卷、庆历祀仪六十二卷；赐提举，参知政事贾昌朝，编修，龙图阁直学士孙祖德、知制诰李宥张方平，同编修，直集贤院吕公绰、天章阁侍讲曾公亮王洙、崇文院检讨孙瑜、集贤校理余靖刁约，器币有差。景佑四年三月□育建请。
