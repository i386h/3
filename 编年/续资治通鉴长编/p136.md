<!-- { "loadSidebar": true } -->
　　贝冀行营副部署王荣受诏以五千骑追敌。荣无将才，但能走马驰射，性恇怯，数日不敢行，伺敌渡河而后发，敌剽淄、齐者数千骑犹屯泥沽。荣不欲见敌，乃以其所部略界河南岸而还，昼夜急驰，马不秣而道毙者十有四五。上悯之，遣使收瘗，置荣不问。
　　辛卯，赦河北诸州军及淄、齐州罪人，非持仗劫盗、故杀、枉法赃至死者并释之，将吏死事者录其子孙，民被焚掠者复其租，罢缘边二十三州榷酤。（诸州举才武乃五月一日德音，本纪误载于此。今除去。）
　　王均自汉州引觽攻绵州，不能克，直趋剑门。先是，知剑州、秘书丞李士衡闻寇作，以州城难守，即焚仓库，运金帛，东保剑门。是日均至，士衡与剑门都监、左藏库副使裴臻逆击，败之，斩首数千级。民之胁从者率多奔溃，士衡揭牓招降，得千余人，悉置麾下，示以不疑。均觽乏食疲敝，不敢由故道，径阴平还成都。（实录称均叛卒不满百人，亦被创窜匿山谷间，盖言之过也，今不取。裴臻，未见。）
　　枢密副使、给事中宋湜疾甚，诏许先归，赐以衾褥一副，且谕湜曰：「此朕尝所御者，虽故暗，亦足御道途之寒也。」又遣中使护送，供帐优厚。壬辰，卒于澶州，诏赠吏部侍郎，录其子弟，授官者三人。及再幸河朔，追悼之，加赠刑部尚书。
　　甲午，车驾发大名府。是日，次德清军。上始闻王均反，即以户部使、工部侍郎雷有终为泸州观察使、知益州，兼提举川、峡两路军马招安巡检捉贼转运公事；御厨使李惠，洛苑使、富州团练使、带御器械石普，供备库副使李守伦，并为川、峡两路捉贼招安使，帅步骑八千往讨之。又以洺州团练使上官正为东川都钤辖，西京作坊使李继昌为峡路都钤辖，崇仪副使高继勋、王阮并为益州都监，供奉官、合门祗候孙正辞为诸州都巡检使。继昌，崇矩子；继勋，琼子也。（李惠、李守伦、王阮、孙正辞，未见。实录即载秦翰于李惠后，误也。秦翰受命招捉乃八月事，今削去。）
　　初，知蜀州、供奉官、合门祗候杨怀忠闻成都乱，即调乡丁会诸州巡检兵刻期进讨。蜀民不从贼者，相率抗御，自谓清坛觽。怀忠又择清坛觽之魁七十余悉补巡检将，遣判官高本驰驿以闻。
　　丙申，怀忠率觽攻成都，先锋自北门入，遂烧子城北门，西至三井桥。时王均从剑门还，犹未至，怀忠与贼将威棹小校崔照及伪招安巡检鲁麻胡等阵于江渎庙前，怀忠兵势不敌，引觽退保江原。怀忠所调丁夫多李顺旧党，颇贪剽劫，故致败绩。
　　庚子，车驾至自大名府，李沆为东京留守，不戮一人而辇下清肃。
　　壬寅，命度支判官、兵部员外郎陈尧叟，供奉官、合门祗候杜承睿，往陕西路体量公事。（承睿，未见。）
　　癸卯，翰林侍读学士、兵部侍郎、兼秘书监杨徽之卒。徽之先以足疾请告，上自取名药为赐，郊祀不及扈从，特命加赐如侍祠之例。车驾北巡，徽之力疾辞于苑中，上顾谓曰：「卿勉近医药，当不久相见。」驻跸大名，特降手诏存谕。还京，又遣使临问。及卒，上甚嗟悼，赠兵部尚书，谥文庄，赐其家钱五十万、绢五百匹。又遣中使护丧事，录其外孙宋绶太常寺太祝，二侄皆赐出身。徽之有集二十卷，上令夏侯峤就其家取进内。徽之无子，而宋氏妇贤明知书，有礼法，子绶能自立于时，人以为善庆所及。大中祥符中，徽之妻王氏卒，及葬，再以缗帛赐其家，绶，平棘人也。
　　乙巳，王均复入成都。
　　丙午，上谒太宗圣容于启圣院。
　　丁未，李士衡乘驿奏捷，以士衡为度支员外郎，赐绯；裴臻为崇仪使、领峰州刺史。其后川峡招安使言士衡弃城，乃复坐黜责焉。
　　省杭州通判一员。
　　二月庚戌，大食国遣使穆吉鼻来朝贡。
　　辛亥，翰林学士王旦等三人权知贡举。
　　壬子，翰林侍读学士吕文仲上新编太宗御集三十卷。
　　先是，遣内臣于襄、寿等州巡茶盐，癸丑，罢之。
　　杨怀忠檄嘉、眉七州调军士民丁悉与怀忠会，再攻成都。时王均方遣赵延顺攻邛、蜀州，怀忠逆击之，贼稍却。（国史称怀忠以二月十七日再攻益州。据耆旧传，则所称十七日再攻益州时，雷有终等已至矣。国史既云自益州还屯槠木寨，又进壁鸡鸣原以俟王师。若有终已至，又何俟乎？盖国史误以有终十七日始攻益州为怀忠再攻益州，而怀忠再攻益州，实在上旬【五】，不得其的日也。耆旧传及实录载二月三日王均遣赵延顺攻漖、蜀州，为怀忠所败。国史称怀忠再攻益州时，均方遣延顺攻漖、蜀，此可见其不出上旬，在初四五间也。疑不能决，并书其事于此，俟考。）怀忠与转运使陈纬，（纬为转运，实陕西路，今得在此，必运粮以给行营诸军也。当考。又按淳化五年，刘锡为陕府以西至益州转运使，纬必与锡同例，但史文略耳。）麾兵由子城南门直入军资库，署其库钥。均所部皆银鎗、绣衣，为数队分列子城中，出通远门，与怀忠战。会暮，怀忠复退军筰桥，背水列阵，寨于槠木桥南，以扞邛、蜀之路，故贼不能复南略。既而贼党自清水坝、温江、金马三道来攻槠木寨，出官军后，焚江原神祠，断漖、蜀援路。怀忠三道分兵以抗之，斩首五百余级，驱其觽入皁江，获甲弩甚觽，乘胜逐贼至成都南十五里，寨于鸡鸣原以埙王师。均亦闭成都东门以自固。
　　己未，命宰相李沆为元德皇太后园陵使，余四使并如例。礼官初议用孝章皇后故事，止差监护使一员，特降是命。始议立陵名，礼官言：「唐德宗昭德皇后王氏，顺宗之母，始葬靖陵，后附葬崇陵【六】；睿宗肃明皇后始葬惠陵，后附葬桥陵。周显德末，都省集议，引故事，帝后同陵谓之合葬，同茔兆谓之祔葬。汉吕后陵在长陵西百余步【七】，以同茔兆而无名号。又唐穆宗二后，王氏生敬宗，萧氏生文宗，并附葬光陵之侧。今园陵鹊台在永熙陵封地之内，恐不须别建陵号。」从之。
　　太子太师张永德对于便殿，凡数刻，寻命为彰德节度使，出知天雄军府。
　　辛酉，诏翰林学士，给、谏，知制诰，尚书丞、郎、郎中，御史中丞、知杂，馆阁、三司官，举员外郎以下京朝官有武勇才器堪边任者【八】，知杂而上各二人，郎中各一人，限五日奏，异时不如举状者，谴之。（田锡奏，附三月末。）
　　绵汉龙剑都巡检使、澄州刺史张思钧引兵克复汉州，斩伪刺史苗进，遣使来告捷。（按实录此月是十三日，思钧遣绵州司法参军樊信明驰奏克复汉州，不称它人。独耆旧传云石普先抽兵与思钧攻下金雁，而国史因之。按普本传亦不云克复汉州，若果与思钧同克复，则普本传何缘不书，普又非推功与人者，疑国史因耆旧传而误耳。）
　　雷有终等自汉州与张思钧帅大军进讨，列寨升僊桥，壬戌，贼觽来袭，有终击走之。
　　癸亥，枢密使王显罢为山南东道节度使、同平章事。宣徽北院使周莹为南院使，枢密都承旨、客省使王继英为宣徽北院使，并知枢密院事。翰林学士、中书舍人王旦为给事中、同知枢密院事。
　　甲子，诸军校以次迁补，多自陈其劳绩者。御前忠佐马步军都军头、康州团练使呼延赞独进曰：「臣月俸百千，所用不及半，忝幸多矣。自念无以报国，不敢更望升擢，恐致福过灾生。」拜谢而退，觽颇嘉其知分。赞初为铁骑都指挥使，从太宗平太原，时方决策北征，左右因言：「自此取幽州，犹热资翻饼耳。」赞独曰：「此饼难翻，言者不足信也。」太宗不从，卒无功而还。君子谓赞最麤暴，尚能识此，武臣中不可谓无其人也。（王得臣麈史云：富郑公尝说，永熙讨寇，既平河东，欲乘胜取幽州，犹热资翻饼耳。殿前都指挥使呼延赞争曰：「书生之言不足信，此饼难翻。」永熙竟趋蓟门，卷甲而还，如赞言。郑公再三叹息曰：「武臣中盖亦有人矣！」按太平兴国四年，薛居正、沈义伦、卢多逊三人并为宰相，曹彬、石熙载在枢密，不置参知政事，而赵昌言亦未显。殿前都指挥使乃白进超，都虞候乃曹翰，赞但为铁骑指使耳。得臣所称官爵及姓名皆谬。然当时髃臣必有「热资翻饼」之言，赞所对实云尔。得臣记郑公之说，偶不审耳。今没赵昌言姓名，正赞官爵。仍录之于此。）
　　乙丑，以山南东道节度使王显为定州行营都部署，莱州防御使王荣副之，入内都知韩守英为钤辖；马步军都虞候王超为镇州行营都部署，单州防御使杨琼副之，南作坊使李继宣为钤辖。
　　傅潜之在中山也，邢州观察使田绍斌将先锋临敌境，三驰书于潜，言敌觽大至，请潜止列阵唐河南，背城与战，戒无穷追，潜由是益不敢出。潜既属吏，词连绍斌，即遣使械系绍斌，下御史狱鞫问。丁卯，责授左卫率府副率，勒还私第，禁其出入。
　　是日，王均开益州城，伪为遁状，雷有终与上官正、石普等率兵径入，李继昌疑有备，亟止之，不听，因独还。官军多分剽民财，部伍不肃，贼闭关发伏，布黙榻于路口，官军不得出，颇为贼所杀，李惠死之。有终等缘堞而坠，获免，遂退保汉州。
　　初，继昌所部诸校闻城中格汩声，力请引去，继昌曰：「吾位最下，当埙主帅命。」是夕，有终驰报，乃行。益州城中民皆迸走村闾，贼皆遣骑追杀，或囚絷入城，支解族诛以恐觽。均又胁士民、僧道之少壮者为兵，先刺手背，次髡首，次黥面，给军装令乘城，与旧贼党相间。有终乃揭牓招胁从者，至则于其衣袂署字释之，日数百计。故城守之外，悉无剽盗。杨怀忠虑贼觽复南出，引所部屯于合水尾、浣花等处，树机石【九】设笓篱以拒之。
　　戊辰，以京畿旱，御崇政殿，亲决系囚，多所原宥。
　　癸酉，大雨。
　　诏河北经戎人侵轶，州军举人除已预荐名外，其实曾请解赴省试者，礼部籍名以闻，当议别试。
　　甲戌，置静乐军，实岚州静乐寨也。
　　丙子，曲宴近臣于后苑，上作中春赏花钓鱼七言诗，儒臣皆赋，遂射于水亭，尽欢而罢。自是着为定制。
　　是月，常山布衣窦翊上疏曰：
　　人无法以知天，以阴阳、寒暑之变而知天，臣无法以知主，以声教、法令、赏罚之动而知主。是故往古圣帝贤臣，千载符契，或取之屠钓，或取之版筑，率能赞成皇图，光大王业，以福天下，典策流誉，焕然不泯者，何哉？诚君臣之心合于道也。
　　圣宋受命，奄有万邦，革五代之弊法，踵三王之至德。太祖以神武英断定鸿业，太宗以聪明文思敷大化，赫赫巍巍，高视前古。陛下应千年之运，嗣二圣之业，而居安虑危，处广思狭。庶政康矣，虑一事之未序，百姓安矣，忧一物之失所。宵旰孜孜，勤劳忘倦，虽周宣、汉文，实有臱德，天下幸甚。
