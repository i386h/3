<!-- { "loadSidebar": true } -->
　　【八】其归而无功者意气已索「其」原作「一」，据阁本改。
　　【九】宣抚司「抚」原作「副」，据阁本改。
　　【一○】韩缜原作「韩镇」，据本书卷二七九熙宁九年十一月丁丑条改。
　　【一一】招讨司「司」原作「使」，据阁本改。
　　【一二】而犹隐忍惜护「惜」原作「借」，据阁本改。
　　【一三】其实自取名位「实」原作「余」，据阁本改。
　　【一四】蛮寇自入钦廉「廉」原作「广」，据阁本改。
　　【一五】广南东西「南东」二字原倒，据阁本乙正。
　　【一六】不可不忧「不可」二字原脱，据阁本补。
　　【一七】劣容象行「劣」，阁本作「仅」。
　　【一八】诚上策也「也」字原脱，据阁本补。
续资治通鉴长编
卷二百七十七
卷二百七十七
　　起讫时间 起神宗熙宁九年七月尽是年九月
　　卷　　名 续资治通鉴长编卷二百七十七
　　帝　　号 宋神宗
　　年　　号 熙宁九年（丙辰，1076）
　　全　　文
　　秋七月丙辰，广南西路提点刑狱司言，朱崖军黎贼黄婴等为寇。诏经略司令都大提举管辖昌化、朱崖、万安军俞瑊饬兵备御。
　　丁巳，诏邕、钦、廉州被害土丁之家，更蠲一料税赋。
　　戊午，诏成都府路钤辖、监司于川峡四路举官知茂州。
　　己未，诏郭逵等：「访闻邕、钦二州溪峒及外界山獠，以所居之地宝产至厚，素所擅有，深虑一旦交贼荡灭，朝廷列其土为郡县，美利悉归公上。以势异患同之故，及交相党与，或阴持两端，或未决效顺。须前诏外得一详悉敕牓，赦其罪恶，与其所利，诱之以爵赏，迫之以诛戮，如此则贼势必分，大功亟立。未知所言如何，卿等宜审议，条可否，疾速以闻。」逵等言：「看详朝廷前降敕牓，窃虑边人不晓，文告之辞须至画一，直说事理，所贵人人易晓。」乃条上八事，请散牓州县溪峒。从之。于是贼将黄金满、岑庆宾皆来潜输诚□。此据郭逵征南文字所受七月五日御宝札子并逵墓志，然墓志云黄金满、岑庆宾来降。彼黄金满等未尝来降，但潜通降□耳。今略加删改，其详具注十二月十一日攻拔门州时。
　　庚申，上批：「自关以西，秋稼颇有顺成之望，近忽生蝗蝻□□，可令监司速分定州军，往来督趣官吏打扑静定以闻。」
　　辛酉，上批：「河北、京东时有结集髃盗，攻劫镇市，杀伤官吏，闻多是新条所配河清军亡。其条近虽已冲革，然前此配人已多，若不措置，河上厢军营率与州郡相远，上下羁束不严，后日为患不细，可速相度指挥。」先是，中书言：「河清兵近经拣选，诸埽各阙人，乞令河北、陕西等路除凶恶劫贼并合配邻州及沙门岛人外【一】，并刺配河清指挥，俟诸埽人足止之。」时已不用此法，而复降是诏。
　　壬戌，诏宰臣王安石候王雱终七供职，仍令太子右赞善大夫王安上护雱丧归葬江宁此据时政记增入。
　　舒州团练推官蔡京权流内铨主簿。京，兴化人也。此据时政记增入，权流内铨主簿不足书，为蔡京故特书。十年七月二十四日改校书习学。
　　癸亥，安南招讨宣抚司言：「襄、叶、郏县巡检、殿直刘永安坐擅杀被劾，如情理可恕，乞令随军效用，以功赎过。」从之。初，年李贵率觽卒不推兵器车，永安手杀之，大理寺当以死，然情轻，且会赦，故特从所请。
　　广南西路转运司言：「准诏给钱四十六万余缗付本司，已市粮三十六万石，粟豆四万四千八百余石，草三十六万余束，并牛、羊、猪、酒，应副宣抚司须索。」诏送李平一与周沃、蔡烨同具给用实数以闻。
　　成都府路体量边事王中正言：「茂州所管静州州将杨文绪因蕃部谋烧劫市户，围逼州城，并率张仁贵结连背叛。今虽擒获文绪，然已病困，恐且死，无以徇觽，遂辄斩之。其张仁贵并妻女等，乞裁断。」诏仁贵陵迟处死，并杨文绪妻子并依谋叛已上当法。仁贵，茂州牙校也。
　　诏广西死事官无子孙者，许奏亲属一人为之后。新、旧纪云无子孙者立后。
　　知廉州李时亮言：「邕、廉州见今重建州县，除邕州已有厢军充役，其钦、廉二州须藉民力，欲乞特免搬运粮草，止从本州岛役使。」从之。
　　上批：「陕西诸路累年诸色欠负，今岁丰稔，倍常收敛，时不可失。宜令元主借贷官司用心拘催，每月终具收到钱斛数目以闻。」
　　先是，郭逵次潭州，遣知钦州任起领兵袭贼界永安州玉山寨。是日，起攻拔永安州。此据郭逵征南文字七月二十一日奏。
　　乙丑，提举永兴军等路常平等事杜常言：「奉诏供家谱世裔，谨上诸房世次图。」诏每遇大礼，诸房轮一人与恩泽。以昭宪太后之族多，不及仕宦故也。
　　丙寅，遣同知礼院林希乘驿祭谢洪州顺济侯庙。顺济侯俗曰小龙，以安南行营器甲舟行，人多见之故也。后希还上言：「臣至庙斋宿，是夜龙降于祝欧阳均肩，入石香合蟠屈，行礼之际，微露其首。祭毕，自香合出，于案上供器间盘旋往来，徐入帐中。其色及长短大小变易不一，执事官吏百余人皆见之。」乃诏封顺济王。
　　中书言：「宗室试换，欲令学士院于所占一经「签贴二百字以上，令面讲说，以不悖义理为通。」从之。九月戊寅令始中格。
　　入内供奉官郝士良言：「广州新开西北壕，止阔十丈，乞下本州岛再开，通阔二十丈。」诏苏寀相度开浚。
　　己巳，诏郭逵等：「近累据朱初平奏，邵州管下杨氏诸蛮相继内附，其光僭、光衔虽迁延未即出汉，观其事势，必恐非久须当归命。然接纳抚御，固不宜失其欢心机会。但恐经度之官，于光僭辈既出之后，便要建城立寨，增置戍守。若不须军马防拓，自可修置，极为善计；如必俟将兵前去，未知何处取办，及城寨既成之后用若干军马镇守。方其未举动之间，卿等其勿依违，速与画一裁处，无致缀留大军，有妨南讨，害国重计。」逵等言：「初平欲于已归明陆家地名上里，建立一寨，乞差军马，及下转运司应副钱粮兵夫。臣等固未之许。今相度止可令巡防使臣等部领土丁弩手，于要害处驻札，往来照管，候其人情驯熟，渐次经营措置，斯为顺便。」此据郭逵征南文字增入，六月八日、十七日，十一月二十一日可并考。
　　壬申，提点成都府路刑狱张讽言：「蛮人以犀香入嘉州，已牒州婉顺发遣。」诏张讽释越职罪。
　　癸酉，诏以东头供奉官宋明给事英宗藩邸，岁月劳久，除合门祗候、近里州都监。
　　又诏：「合门近许宗室遥郡团练使以上，大燕赴坐。自今大庆殿会上寿，宜亦令预。」
　　乙亥，诏谕郭逵等：「谍言交贼既归巢穴，日聚其党，教以战阵，及搜集象马，阅习奔冲。此蛮素狡狯，今又操危心，虑大患，其于奸智必有出人意外者，深恐八月中果来犯邕州。见在彼将官伤于忠勇，便与接战，虑误大事，盖深入之师利于速战故也。仰更切审为处置，严与戒约。」此据郭逵征南文字删修。
　　丙子，诏：「访闻陕西自罢滥钱后，军民交易，尚为兼并之家不肯以省样铁钱与铜钱一般行使，亏损官私，深属不便。可令两路转运司分明牓谕州县，如有所犯，即行严断，仍令觽五日。」六月二十五日周尹云云。
　　戊寅，夔州路转运副使、太常丞董钺特迁一官。以募人佃牧地之劳也。
　　己卯，诏赠皇太后曾祖赠卫王高琼谥曰烈武，祖赠康王高继勋谥曰穆武。
　　命权发遣利州路转运判官、太子中允黄廉，太常丞王子韶并提举陕西折纳欠负，廉，秦凤路；子韶，永兴路。仍令诸路转运、提举司应折纳斛岗，并取在市实直揭榜，许人情愿，仍临时量增价钱。内五路如愿以草折者听。令分定州县，每月一具依市直增钱折纳数以闻。以上批「陕西两路折纳欠负官司小估谷价，令民艰于输纳。今三边洊饥，振发不少，若不乘此丰岁急谋收敛，恐后或值灾伤，迤逦展移期限，反致陷失」故也。十二月十七日又遣子韶。
　　复放归田里人王安国为大理寺丞、江宁府监当，命下而安国病死矣。
　　壬午，罢程昉同管勾外都水监丞，令都大制置河北河防水利，并依制置屯田使例施行。此据会要。寻有诏，制置河北河防水利更不置司，其职事并依外都水监丞例施行。此据实录乃八月十二日诏，今并入此，时政记又在十月初九日。
　　是月，安南行营次桂州，郭逵遣广南东路钤辖和斌及杨从先等督水军涉海自广东进，诸将九军自广西进。此据郭逵本传及墓志附见，其次桂州，传及墓志并无月日，六月十五日移军奏，计期必在七月初耳，更须考详。张方平奏云桂州至邕州十四程。
　　八月甲申朔，上批：「河北盐法可速依旧，庶商人不致疑惑，亏损课额。」遂诏三司：「河北盐法依旧施行，如旧法有未便，即与河北、京东提举盐税司同相度，仍具去年实收盐税钱以闻。」于是始罢章惇榷议。惇议榷河北、京东盐，在八年六月十八日，沈括自志及司马记闻张景温事可参考，苏轼与文彦博书、又吕陶奏议可考，吕奏在元佑元年闰二月。
　　录齐州刘宏镇监税、左班殿直孙纪一子为三班借职。以纪与贼斗死故也。
　　乙酉，三司言：「管勾军器、将作监买木宋述，得旨除绢外给钱十万缗，述擅支十七万七千余缗，理当推问，缘事属军器、将作，欲乞降朝旨驱磨。仍自今应支三司钱物，虽系别司，亦许点检。」从之。
　　侍御史周尹言：「河北西路转运判官李稷苛刻佻薄，务为气势，摧辱官吏。至相州，专捃吏人小过，委官决责，务以凌蔑韩琦。从来州有两门，其东知州出入，其西以待宾客，稷怒阍者不启东门，追赴本司杖之。知琦适与客会食，故往谒琦，琦闻稷来，彻食退客，遽易冠带迎稷，稷复引去。行移公牒，言词侮慢。吏民皆以琦将相大臣，而为稷肆意轻辱，万口嗟愤。及体量司程之才等欲案劾其人，乞罢稷监司，以快觽怒。据稷罪状，如修赵州城枉费财用，暴伐林木，当北使路削白文书充修城木，后安抚司恐北使见之，遂遣人涂抹。又移牒相州通判称，郡守以下不如一逃走贼人。意在骂琦。又牒诸州称，如课利增剩，即其它细事一切不问；如课利亏少，即一一案劾前后不法。又沮抑体量司般粮种等事，未睹朝廷施行。」诏提点刑狱司案实以闻。后提点刑狱司体量伐木、骂琦等事皆无有，其它如尹所言，诏札与稷令知，寻命稷与河北东路转运判官汪辅之两易其任。两易乃二十三日事，今并书之。伐木骂琦事皆无有，此据朱本。
