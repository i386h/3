<!-- { "loadSidebar": true } -->
　　丁亥，出禁卫步骑兵分屯近京河阳、澶州各二千人，曹滑徐许陕州、白波各二千人，陈、汝、怀、虢州各千人，仍选使臣充监押，命御前忠佐同管辖。
　　诏扈从百司所须之物，并从水运至西京，勿借民车乘。
　　上封者言：「契丹国主取十月于幽州受册，宜因辇运边储，以兵数千声言援送，且为守寨之备。」上曰：「若此则自生事。」不许。
　　诏泾原路缘边长吏，自今奏补蕃族官秩者，并与部署司商度同署以闻。
　　戊子，提举修造司请以钱俶故第为司天监，上曰：「此太宗所赐，无得轻议。」不许。
　　向敏中等与赵德明议朝廷所降要约事，德明累遣人告敏中等云：「遣亲弟宿卫，上世未有此例，其它则愿遵承。」仍欲以良马橐驼千计入贡，辞意恳切。己丑，敏中等具其事以闻，且言要约未备，故不敢请行封爵。上曰：「远方之俗，本贵羁縻耳。」乃诏谕敏中等：「如德明再遣人至，果不欲令亲弟宿卫，则所乞回图往来及放行青盐之禁，朝廷并不许，然不阻其归顺之志也。」陈尧叟言：「青盐如置榷埸，官亦不可买之，盖平夏青盐甚多，若官买必须官卖，既乱禁法，且解州两池盐不复行矣【二六】。上曰：「德明如遣子弟宿卫，则许放行青盐，岂是不乱禁法也？今榷埸既不为买，当先以文告谕之，若异时德明复有恳请，则当令榷埸量定分数收市。」（按五月十九日诏，以要约三事付敏中，令与德明议。至此月十九日，敏中始复奏，首尾凡九十日，盖以此事必再三往返，故非一时可决耳。会要载敏中此奏于七月十三日，与实录不同，然其事则不异，恐会要误也。德明后此四旬始进誓表，实九月二十八日，而会要以为七月二十七日。若七月二十七日既进誓表，何故历九月至十月一日始行封爵乎？会要误，今并从实录。）
　　庚寅，诏河北、河东、陕西所屯禁军，令部署、钤辖、都监等常加训习。
　　上闻河东效顺第一军，屡经远戍，颇历劳苦，欲升銟之。乃抽赴京简阅，以补虎翼名阙。
　　壬辰，府州折惟昌言：「有堂叔陷契丹，其二子素不检束，令转运司送赴阙，乞量加录用。」上曰：「彼生于边郡，一旦离去乡井，宁免失所？可严加诫约。」复优赐遣还。
　　乙未，令河北缘边不复焚牧马草地。
　　丁酉，上谓王钦若等曰：「累有人言，西路缘边州军有能枭取为恶蕃族首级者，赏给素有条约，然恐因此害及平人。朕思之，逐处虽有次第部署之人，岂得容此枉滥！然言者既多，亦宜过为防检。」乃诏自今斩获蕃族首级，须辨问的实，当行杀戮者，许依前诏给赏，如其非理，即以军法论。
　　戊戌，诏殿前、侍卫马步军司典级，自今毋得求授外职。为其主掌禁军簿籍，或致漏落非便也。
　　是月，诏开封府今后内降及中书、枢密院送下公事，罪至徒以上者并须闻奏。先是，御史台言：「开封府前勘天清寺僧契如及故左丞吕余庆孙男归政，止节略札子闻奏，致不绝词讼。乞自今应干分割田宅及僧人还俗事，并令结案录问，方得闻奏。」上曰：「岂止僧归俗与私家分财邪？」因有是诏。
　　注　　释
　　【一】谕德明止遣子弟入宿卫「入」字原脱，据宋本、宋撮要本及治迹统类卷五真宗经制西夏补。
　　【二】计司以卖盐年额钱分配永兴同华耀四州军「盐」原作「监」，据宋本、宋撮要本、阁本及宋会要食货二三之二九、宋史卷二九九李仕衡传改。
　　【三】虽私门礼制未阕「阕」原作「阙」，据宋本、宋撮要本、阁本及宋会要仪制一○之二三、宋史卷二八四陈尧叟传改。
　　【四】每诏敕事关机宜者「敕」原作「赦」，形近之误，今改。
　　【五】兀泥族大首领名崖从父盛佶族先为李继迁所掳「掳」原作「据」，据阁本、活字本改。「盛佶族」，宋史卷四九一党项传作「盛佶」，疑是。
　　【六】就赐锦袍银带「银带」原作「锦带」，据阁本、上引宋史及宋会要方域二一之五改。
　　【七】恐难使尽副元约「使」字原脱，据宋本、宋撮要本补。
　　【八】但令遣长子亲弟宿卫京师「亲弟」原作「亲第」，据宋本、宋撮要本、阁本及本编下文改。
　　【九】并以边臣及蕃部所奏德明迭喧攻劫事状付敏中等「攻劫」原作「攻郄」，据同上书及治迹统类卷五真宗经制西夏改。
　　【一○】乞赐白龙脑「脑」字原脱，据宋会要方域二一之二二、宋史卷四九二吐蕃传补。
　　【一一】夔州路转运使薛颜上新徙夔州图且言居民占射官地「徙」原作「徒」，「言」、「居」二字原倒，今并据阁本改正。按宋史卷八九地理志：夔州「初置在白帝城，景德三年徙城东」。
　　【一二】所纳二分金宜罢之「二分」原作「一分」，据阁本及宋会要食货一七之一四改。按本编下文亦有「其二分入金」句。
　　【一三】廉白有政绩「政绩」原作「政续」，据各本改。
　　【一四】愿且令主判南省闲司「愿」字原脱，据宋本、宋撮要本补。
　　【一五】官属离析「官」原作「事」，据阁本、活字本及宋会要蕃夷二七之四改。
　　【一六】乃诏策等抚安之「乃」原作「力」，据宋会要蕃夷四之二七改。
　　【一七】流亳州「亳州」原作「毫州」，据阁本及宋会要方域一六之二改。
　　【一八】益部重地「益部」原作「益郡」，据宋本、宋撮要本、阁本及长编纪事本末卷二一不强任大臣改。按益部之称，盖源于汉之益州刺使部也，「部」、「郡」以形近致误。
　　【一九】且沮准澶渊之功「准」字原脱，据宋本、宋撮要本补。
　　【二○】凡车驾临问「问」原作「门」，据宋本、宋撮要本、阁本改。
　　【二一】诏诸州职田止得召客户佃莳「止」原作「上」，据宋会要职官五八之三改。
　　【二二】诏悉与之「诏」字原脱，据宋本及长编纪事本末卷二二种放出处补。
　　【二三】食野菜荞□而已「荞□」原作「乔□」，据宋本、宋撮要本及上引长编纪事本末改。
　　【二四】与诸宫调皆协「皆」原作「百」，据阁本及通考卷一三○乐考、宋史卷一二六乐志改。
　　【二五】诸王府侍讲孙奭转对「诸」原作「诏」，据阁本、活字本改。
　　【二六】且解州两池盐不复行矣「池」原作「地」，据阁本及宋会要食货二三之二九改。按宋时颗盐出于解州安邑、解县两池，此处作「池」为是。
续资治通鉴长编
卷六十四
卷六十四
　　起讫时间 起真宗景德三年九月尽是年十二月
　　卷　　名 续资治通鉴长编卷六十四
　　帝　　号 宋真宗
　　年　　号 景德三年（丙午，1006）
　　全　　文
　　九月庚子朔，斩殿直、泗州巡检王文用。文用捕获劫贼，受贼父赂，遂以其父为反告，上于本州岛。既而虑其事败，乃迭喧所部将校，谋为剽劫。鞫之得实，罪当绞，特斩焉。又黜其父右领军卫大将军、会州刺史谦为忠正节度副使，不署州事。上视款，见文用才二十岁，未尝更事，因诏三班院，自今使臣年及三十累经勾当者，乃得选充监押、巡检。
　　有司言莱芜监大叔等冶铁数不登，诏废之。
　　大理寺言定禁军逃亡条，其下等禁军，月给酱菜钱满二百，随军壕寨而亡命者，请如禁军例决遣，自余悉准□军。上曰：「俸少而法重，是深文也。」令自今下等禁军差为壕寨者，并增俸及三百，有犯论如法，余从所奏。
　　癸卯，向敏中、张崇贵等，言赵德明累表归顺，词意精确，望降诏慰谕，从之。
　　鄜延副都部署石普言，夏州请盟，朝廷加以恩制，望不授押蕃落使。上曰：「是蕃部旧职，不可去也。然普意亦有可采，宜令止兼管内押蕃落使。」
　　己酉，诏：「闻陕西缘边州军，游惰之民，聚而蒱博，急则为盗，恣扰乡闾。宜令所在申明旧诏，严行禁止。」
　　庚戌，诏以稼穑屡登，机务多暇，自今髃臣不妨职事，并听游宴，御史勿得纠察。上巳、二社、端午、重阳并旬时休务一日，祁寒、盛暑、大雨雪议放朝。着于令。
　　知镇戎军曹玮言，伊普才迭三族首领率其属来归，欲发兵应接。上以德明输贡效款，议加朝命，乃诏玮等如旧系熟户，则依例安置，自余勿为发兵。
　　上谓辅臣曰：「明德皇后园陵顿递，如闻所司广有须索，颇扰于人。」乃诏内侍取宫掖及诸王院一行人数付御□、翰林、仪鸾司，除本司祗备外，所须什物，画一以闻，即诏州县供给。仍谕所至非有宣敕，不得应副，揭榜以示民。
　　壬子，诏：「民以书籍赴缘边榷场博易者，自非九经书疏，悉禁之。违者案罪，其书没官。」
　　癸丑，鄜延路部署言：「得赵德明牒，请蕃部指挥使色木结皆以等还本道。今色木结皆以见属府州，计其归投在德明誓表前，请诏府州具证验事状以谕德明。」从之。
　　丙辰，御崇政殿亲试贤良方正直言极谏，光禄寺丞钱易、广德军判官石待问并入第四等，以易为秘书丞，待问为殿中丞。待问，眉山人也。
　　上谓辅臣曰：「今封疆宁谧，气序均调，所谓人情和天道顺也。」王旦等曰：「陛下虚心求治，屈己为民，远裔怀徕，岁丰人乐，此太平之应也。」咸再拜称贺。上曰：「亦卿等之功也。朕观古今事，若君臣道合，上下同心，何忧不治。今四方无虞，卿等宜谨守经制，审于出令耳。又州郡守臣，尤须遴择，近日亦颇有公勤干事者，多以细故与僚属不和，因之害政，况凡近无识，好居人上者，安能每事循理哉？」因言刘廷翰典禁军，为上将而不事贵势，步武内庭如一小校，尝入皇城门，阍者不识而拒之，廷翰即由他门入，终亦不言。
　　戊午，诏选使臣二员为长城口巡检，各给兵百人，分道巡逻。以边民多赍禁物及盗贩北界马故也。（会要在四年九月。）
　　上闻河北官吏市民物，给直不当价，令转运使以前诏揭榜戒之。
　　辛酉，诏缘黄河肄役兵匠，自今除月廪外，别给口粮。
　　甲子，令京城税炭场，自今抽税特减十之三。
　　诏于诸陵置朝拜行事官斋宫。
　　乙丑，诏释西南纳质戎人。先是，诸蕃有抄劫为恶尝经科断者，恐异时复叛，故收其子弟为质，乃有禁锢终身者，上悯而纵之，族党感恩，皆稽颡自誓不为边患。
　　上封者言州郡官吏忿争，例止移任，故好竞者不能悛革。乃诏自今并遣使按劾，区辨枉直，以行惩戒。
