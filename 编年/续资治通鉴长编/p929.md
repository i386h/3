<!-- { "loadSidebar": true } -->
　　先是，张景温提举卖盐，八年闰四月十八日。颇增盐价，民不肯买，则课民日买之，随其贫富作业为多少之差；有买卖私盐者，重赏募人告，以犯人家财充赏；民买官盐、食不尽留经宿者，同私盐法。民间骚怨，盐钞每席旧直六千，至是才二千有余，商不入粟，边储失备。朝廷疑之，召陕西转运使皮公弼入议其事，公弼极陈官卖盐为不便，诏与三司议之。沈括在三司，虽不能夺公弼议，然王安石方主景温，括希王安石意，乃言若通商则岁失官卖缗钱二十余万，虽乞将管城等十一县□南京、孟、陕、同、华、卫六州府通商，而中书讫不行。此见九年四月二十八日。安石既去位，括始与公弼共言官卖盐不可不罢，十年二月二十六日。于是诏许孟、陕、同、华、解、河中六州府，陈留等十一县通商，余官卖犹如故云。司马记闻载张景温卖盐事虽多差误，然不可不入长编，今考按前后，删取附见。大抵官卖盐事，七年四月二十八日，三司先有相度，中书不行；十年三月十六日，再相度，乃许河阳、同、华、解、河中、陕六州府并陈留等十一县通商。皮公弼先于二月二十六日言官卖不得不罢，今罢官卖者，但此六州府并十一县耳，曹、濮、澶、怀、卫、济、单、南京并阳武等九县官卖犹如故。
　　己巳，试校书郎、知崇德县邢恕复为崇文院校书。罢知延陵县，未及赴而县废，改知崇德，亦不赴，久之，自陈乞开封府界监当差遣，特复之。初，王安石行新法，恕谓其子雱曰：「新法人皆不以为然，子盍言之。」安石怒，其罢校书由此也。恕三年五月十六日罢校书，实录所载与恕本传不同，今从本传。
　　辛未，录系囚，杂犯死罪降从流，流以下第降一等，杖以下释之。其杂犯死罪情理重，并斗杀情理轻者，皆降决刺配千里外牢城。
　　诏权发遣荆湖北路转运副使徐禧、提举两浙路常平等事范峋同会计安南行营军事实费钱帛以闻。后禧等言，军事实费钱帛、金银、粮草五百一十九万贯、匹、两、石、束。
　　河北西路提点刑狱司言：「洺州多盗贼，最为难治，知州万赜【四】年老才短，乞选能吏以代。」从之，仍诏济、单、沂、濠、洺、博、淮扬知州军并中书选差。明年正月庚午，赜落差替，提刑韩宗道罚铜。
　　壬申，诏：「时雨稍愆，令开封府界洎诸路监司分察州县，检举除殄蝗虫种子法施行，无使滋生。」
　　龙神卫四厢都指挥使【五】燕达为鄜延路副都总管。先是，上批：「安南行营军马已节次放散，可令达赴阙。」未至而有是命。令燕达赴阙乃二月二十九日事，此据御集。除鄜延副总管，本传不书，达寻留京师故也。
　　诏右骐骥副使、权沅州东路都巡检使张整，右班殿直、权西路都巡检刘滋各迁一官，西头供奉官、权东路同巡检王潜等四人减磨勘年有差。以捕杀崖、诚等州狤狑蛮功也。
　　诏广南西路经略司差官瘗安南丁夫辇运军须死于道者，仍加祭奠。
　　诏广南路缘边军事增置递马铺兵减半，马送髃牧司。
　　甲戌，都大提举疏浚黄河范子渊言：「近闻朝廷以浚川杷于汴河试验有效，乞候七八月间水湍急，用疏导汴流。」从之。子渊所言试验有效，当是去年十月二十八日蒲宗孟、霍翔等事也。
　　御史蔡承禧言：「翰林学士杨绘挟朝廷荐举之令【六】，阴为奸利。供奉官王永年监金耀门纸库，盗官钱百五十万，交结绘等，绘为之奏举，豫许本人合门祗候。臣昨录问叔兼等罪，已见其状。案：绘禁掖近臣，不以廉耻自检，未及进用，而豫许小人职名，所为如此，有辱清班。伏乞解绘提举、翰林二职，以俟推劾。」绘亦言：「近王永年持执臣受珠事，臣虽曲尽辞理，狱官必不肯信，事无由明白者，不幸在永年死后也。臣举荐匪人，久与之往还，受其酒食等物，甘受诛殛。至于身为侍从，面受永年珠，接而怀之，臣亦不敢自明，惟乞免追赃，依所估钱计赃定罪，远贬重窜。」永年既死，而其家言永年以官钱市珠遗绘，引一从者为证，云于窗隙窥见之。狱官诘绘，绘耻与吏卒辨，即引伏。索其珠，则曰：「焚之矣。」宰臣□充言：「绘为近臣，职在提举，而与永年非类往还，受其器玩，用此自可贬谪。若加疑似之罪，绘今虽不辨，安知他日无说？」遂置珠事不劾。或言永年盗卖官文书，得钱费于娼家，畏其妻知之，乃伪为籍曰「买物若干遗某、遗某」，其实无有也。缘绘及窦卞实尝过永年家，永年妻手掬酒以饮绘、卞，故两人不能自明，竟坐责黜。「或言」据记闻及东轩录。朱本签贴云：「遍检□充家供到章疏，无此语，自有圣旨令不问珠事及免追摄，非用充言，并削去。」今复存之。
　　诏诸路走马承受任满，不许本路经略、安抚、钤辖司奏举差遣。先是，李承之知延州，乞以走马承受、内殿崇班史辩为西路都巡检兼安塞寨主，上不许，仍降是诏。十月庚寅，又降指挥。
　　乙亥，太常少卿、集英殿修撰张刍为右谏议大夫。时御史台鞫王永年狱，案其簿书云：「尝以缯帛及酒遗刍，刍不受。」上闻而嘉之，故特迁刍。此据司马光记闻。
　　诏玉牒所：「皇子赐名，如宗室名同□旁音相犯者，更不改。」
　　诏都提举市易司：「变法后未卖盐，各依元买钞价贴纳钞内余钱，令本司自今依旧卖。」
　　权知开封府孙固言：「本府火，朝廷当正典刑，以惩不恪，未敢即交职事。」诏释固罪，府推官吕希道责监陈州粮料院，以火起希道家也。
　　高阳关路走马承受王延庆乞令缘边安抚司精选职员、使臣主掌刺事人。枢密院言：「熙宁七年朝旨，缘边刺事人多互传报，徼幸赏物，人数虽多，于事无补。可下河北缘边安抚司，选使臣牙吏有心力，谙识敌情者，裁定人数，委长吏同募土著可以深入刺事人，每事审实以闻，量事大小给钱帛，候有符验，再与优赐。」诏申明行下。
　　戊寅，侍御史周尹言：「提举卖盐张景温擅增盐价，禁卖蚕盐，苛细害民，乞罢景温职事，悉归之制置解盐司及依旧赏格。」诏景温具析以闻。朱本云：具析到，进呈讫，无施行，合删。今依新本复存之。八月十三日，景温犹卖盐。
　　四月辛巳，诏复岚州静乐县为宪州。以知太原府韩绛言，静乐据汾河大川，当岢岚、宁化四达之冲，屏蔽太原，当置郡屯兵，故复之。
　　枢密院直学士、给事中、知定州薛向为工部侍郎再任。向辞所迁官，降诏不允。故事，前执政辞官乃降诏，两省降诏自向始也。初，契丹求地之使久留邸舍，数出不逊语，边奏云、应集兵，治涿、易道，谓北人渝盟有端。累诏向察其实，向还奏：「契丹欲速成地界议，故多张虚势，以动中国，使者惧朝廷不如其请，故为嫚言，徼幸取成，且兵来不除道也。」后卒如向言。
　　新知延州吕惠卿乞入朝，许之。
　　诏移庆州荔原堡都巡检于大顺城，从环庆路经略司请也。
　　枢密直学士陈襄等言：「太常寺主簿黄君俞力学笃行，高出辈流，博通诸经，多所撰述。向举进士及试经义，皆在高等，擢为国子监直讲。昨以家艰去职，服除，复用为太常属官，谨身率职，其操弥励。乞置之馆阁。」诏以君俞为崇文院校书。
　　诏以福州常平司检校崇胜院粮三万八千余石赈济漳泉州、兴化军饥民。
　　癸未，中书门下言：「新科明法及第出身人，当年秋以本业试中明法，至有循两资者，推恩太优，况进士及第不许试经义，武举不许更试武艺。今欲应明法及第人试中明法，除入第一等合差充刑法官与依例推恩外，余只免试，更不推恩。铨试经义入等者，自依等第推恩。」从之。
　　新知郓州王克臣言：「本路号多盗贼，乞许以便宜处置。」从之。后诏大名府、高阳关、京东路安抚司，应强盗听便宜处置，候盗息如故。
　　甲申，诏罢茶场司官卖解盐。此盖从周尹之言。尹言在九年十一月二十六日。
　　乙酉，辽主遣奉国军节度使萧仪、副使崇禄少卿郑士兼来贺同天节。
　　法寺奏：「开封府司录司勘到宗室叔兼、叔□，进士秦宏各为私有禁书不全，及别制下问报上不实，未奏减等，系杖罪，缘会簄决释放。」从之，韶秦宏送开封府鄢陵县羁管。
　　丙戌，诏诸路缘边修城浚壕并令军器监统辖。
　　诏：「访闻昨水利司于淮南收籴下小麦万数不少，却欲出粜变钱，于河北收籴封桩粮斛。可契勘见在令，即今管勾官计元粜价，如可运致入京，比都下市直犹贱【七】，即指挥水利司□淤田司，将籴到数目令逐司并津置赴京出粜。」此或与五月一日王秀事相关。
　　丁亥，于阗国入贡。
　　辛卯，上批：「闻诸路皆少雨，可令转运司访名山灵祠，委长吏祈祷。已雨，速具以闻。监司察刑狱淹延，或就近巡按。」
　　诏知钦州、西京左藏库副使刘初，邕州永平寨主、供备库副使杨元卿各迁七资。赏招谕广源、苏茂州首领功也。
　　诏：「今后客盐入京，并于市易务中卖，本务依市价收买。虽贱，每席不得减十贯，并画时支还见钱。其京城内外诸路贩卖盐人，并于本务给印历请买，愿立限赊请者听。如私自买卖，许人告首，等次给赏，盐没纳入官。」会要有此，实录无之。二月二十八日、四月二十四日当考，本志删修此段。又诏：「商盐入京，悉卖之市易务，每席无得减十千。民盐皆买之市易，私与商人为市许告，没其盐。」
　　壬辰，诏江南西路监司具盐盗结集因依以闻。
　　癸巳，梓州路提点刑狱司言，文州蕃贼二千余人寇边，已逐出界。诏：「利州路提点刑狱司体量因依，及城寨有无引匿，是与不是迭、宕州借助兵马。城寨使臣等毋得轻易别致生事，若贼未退或兵甲实不足，即关成都府、利州路钤辖司差务。」文州与梓州路何预，当考。密记亦同。
　　丙申，命检正中书户房公事安焘体量京东、河北官吏不职事以闻，其官司行遣盗贼违法事,一面施行，如事体稍重，即奏取旨。以两路贼盗颇多，虑州县不能逐捕及施行违法故也。
　　诏福泉漳州、兴化军诸县第四等以下、灾伤五分以上户，去年秋料【八】、役钱并放。
　　知谏院黄履言：「伏见差郭逵判潭州，逵至潭日，曾布以敕命交割，逵辄拒而不从。及朝廷以布所奏令逵分析，逵至鄂得之，又寄敕于鄂而不受。望正其专辄自归之罪。」诏郭逵速赴任，仍具析因依以闻。要见后来如何，或移附初除时。
　　诏军器监置主簿及勾当公事官各一员，丞、主簿互差，从判监范子奇请也。
　　诏知桂州赵□，应接外界边事，奏禀朝旨不及者，许一面施行。
