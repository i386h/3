<!-- { "loadSidebar": true } -->
　　贴黄称：「自安石熙宁初，不能副朝廷求治之意，而造作害民之政，是时布最先用事，其法皆出于布。今法既更张修完，以追述先朝之意矣，而布犹在要近，此所以觽议籍籍，不以为允。伏望速赐指挥，罢今职任，别移在京或外任一差遣。」（此据元佑章奏杂录，挚集今无之。遗矒仍具载，在闰二月十六日。其月二十二日，布出知太原。布子纡作释诬云：挚为中丞，未尝论布，福建所刊骨鲠集，有挚章，乃选人徐方叔撰造，曾经朝廷行遣，开封府自有公案。不知纡所称公案，是何年月日。挚本集今虽无此章，其遗矒十卷具载，又有月日可据也，纡特为其父讳耳。兼纡所作释诬，类多先后差误，不可凭。已见布为户书日。）
　　右司谏苏辙言：「臣近三上章【一五】，乞罢免右仆射韩缜，至今未蒙施行。窃谓缜奸邪无状，略与蔡确等。而确犹颇有吏干，粗知经史，缜为枢密，与宋用臣、张诚一等共建修城养马之议，迷国误朝【一六】，罪与确均，而不学无术，去确远甚。又河东定地界一事，独擅其责。臣闻缜定界时，多与边人燕复者商议，复劝成其事，举祖宗七百里之地以资寇雠，复有力焉。复本河东两界首人，亲戚多在北境，其心不可知，而缜与狎昵，不持一钱，托令买马，及事发，乃云方欲还钱。如此而可，则凡天下犯赃之人，无事恣意受之，有事则云方欲还主，便不书罪，则是天下更无赃吏矣。复之心迹，觽所疑畏，缜为大臣，曾不为国深虑，私相往还，至受贿遗。正使缜先将金钱令人买马，亦须托良善士人，不当及复，而况不持一钱，将何证明知是欲还而未及！欺谩苟免，略不知愧。访闻河东当日割地与敌，边民数千家，坟墓、田业皆入异域，驱迫内徙，哭声振天，至今父老痛入骨髓。而沿边险要，举以资敌，此乃万世之深虑，缜以一死为谢，犹未塞责。今蔡确已罢相，而缜犹未动，臣愚窃意陛下欲令缜自引避，如确之去。臣窃以为过矣，缜之罪恶，与确未可同日而语，当正其罪，以告四方。乞下臣前后章疏，令三省、两制杂议，有不如臣言，甘伏讪上之罪。若臣言不妄，亦乞明正典刑，以谢天下。」
　　又言：「乞下河东提转安抚使，密切体量燕复，久远可以保任不至作过犯否？令结罪保明闻奏。如不敢保明，即乞指挥，今后更不与沿边兵马去处差遣。先帝初使吕大忠商量地界，大忠果敢有谋，坚执不与。北使自知别无的确证验，已似慑伏。而缜闇懦，遂坏此事。乞取问大忠及当时知次第人，即见诣实。」
　　左正言朱光庭奏：（据编类章疏，系闰二月十六日。）「臣窃以奸臣在位，邪说害政，贪冒无厌，不恤廉耻，臣已累言章惇、韩缜之当去也。今日幸圣德□厚，曲为涵洪，因而为奸臣者得以偃蹇自安，不为去计。臣职在谏列，睹此奸臣未去，言不得不尽。夫天下之重任，惟贤者可以当之。然居之者，未尝不小心兢惕，惟恐有负，故难进易退，一主于义。今章惇之为大臣，其始进也，以妄兴荆湖边事，残害生灵，以至大任。今日又肆为邪说，沮抑圣政，慢言俚语，凌轹同列，无所不至。大臣若此，岂同心一德者乎？又如韩缜之为大臣，向在宥密，害政滋多，今居柄任，惟贪冒宠荣，【一七】不知引避。凡人而无耻，可当大臣之任乎？窃惟二奸臣之处大任，自度素履，能无怍乎？人可欺乎？窃料奸臣非不知人言之觽，但偃然自处，殊无忌惮。若此悖慢，虽圣度如天，务欲□之，其如天下公议何？其如害政何？伏望陛下检会臣前后累奏，早赐睿断施行。」
　　贴黄：「今日庙堂之上，司马光未出，只有吕公着一人忠朴可倚，其余皆奸邪及备位者也。伏望圣慈早进范纯仁，庶得贤者在位，同心一德，以辅圣政。」
　　丙午，通议大夫、守尚书右丞李清臣为尚书左丞；朝散大夫、试吏部尚书吕大防为中大夫、尚书右丞。（司马光云云，附注二十七日乙卯。吕陶记闻云：本朝故事，初拜二府，其室家入谢禁中，以币帛遗典客夫人、茶酒夫人之类，每合率二匹。至吕微仲、范尧夫登庸，赠遗皆倍其数，雅意安在哉！吕、范二公之妻，恐或未必尔也，当考。范为同知枢密，在此月二十七日乙卯。）给事中兼侍读范纯仁为吏部尚书，（二十七日乙卯，纯仁迁同知。）朝散大夫、秘书监兼侍讲傅尧俞为给事中兼侍讲，试礼部侍郎蔡卞为龙图阁待制、知宣州，朝议大夫刘攽为秘书少监，朝请大夫、太常卿叶均直龙图阁、知荆南，军器少监蔡硕为蔡河拨运。（三月十八日趣赴任。）监察御史邵材知广德军。先是，州郡有以疑狱上者，刑部谓当贷死，而执政以为杀人者不可贷，仍欲坐所奏官，且立法。材言：「疑狱当谳，朝廷之常法，奏有误，贷罪，祖宗之盛德，奈何纷更之？诚使当谳者不贷，为贷者获罪，恐狱吏便文自营，不复以疑狱闻矣。」疏入不报，材即自劾，遂命出守。（此据邵材附传增入，恐材自以不材被沙汰耳。传饰辞，非实事也。去年七月甲寅、八月癸酉已立法，此云且立法，传饰辞决矣。御史罢，不可不载，姑因之。须考详。王震、范百禄、刘赓，皆与执政异议者。）
　　诏户部，应诸路人户见欠市易息钱，并特与除放。
　　诏以刘挚所言乞罢坊场新法及创增吏禄，付韩维等相度以闻。（旧录云：先是，吏不得受财，无禄以蓄养，一犯法则从而刑之，先帝以为罔民。乃禄庶人之在官，以兴廉省刑，吏不敢高下其手。至是以为浮费省之。新录已削去，今从新录。挚所言「先是正月九日」，今但举其略。）
　　监察御史孙升言：「祖宗以来，有刑部、大理，又设审刑纠察，按覆内外刑章。先朝于大理置狱，兼听推谳，而刑部独总天下之刑，其于明慎钦恤之志，固亦同矣。然而大理刑狱之长，如崔台符、蹇周辅、杨汲、王孝先、刘笃、张奕辈，是岂足以知先王忠厚之意哉！乞罢去台符辈，选公明经术之士为之。仍乞取索元丰以来大理因探报公事附会奏请法外断配人数，特乞放免，庶可以成先帝钦恤之志，广陛下好生之德。」诏御史中丞刘挚、给事中孙觉，取索元丰以来大理寺、开封府断遣过因内降探报公事元断犯及断遣刑名看详【一八】，内有不合受理并事涉噃抑者，具事理以闻。（四月看详、诉理，当并考。二十四日张奕出守。孙升章当求全本，今有奏议十卷，独无此章。旧录云：由是，先帝惩奸罪恶，悉称噃抑，无复忌惮。新录已删去。）
　　枢密院言：「除太皇太后出入仪卫外，如遇三殿同出，共使人员十将已上，至长行殿侍，共二千五百一十七人，见阙六百余人，不足，据所欠人分擘权差。」从之。
　　权管勾熙河兰会路经略安抚司公事赵济言，译到阿里骨番字乞通和事。诏赵济，候阿里骨再来说及缅药家乞通和事，即令就鄜延路说谕。
　　河东经略司言火山军申，依朝旨，拆毁垒起石墙，次日有北人二百余骑，来张千地内施放弓箭，射中石姓、赵立等。诏河东经略司，暗设堤备，以理说谕，候退，有再垒下石墙，侵越界至，即便依前拆毁。（二月辛巳、此月甲午，当并考。）
　　户部言：陕西转运副使吕大忠奏，见今陕西盐钞价贵，乞年额外，依自来两池分数，更支盐钞一十五万席，以平准其价。从之。又言：「臣僚上言，解盐两池，自来通行货卖，今京西转运司置官设局，使民间不得货卖，颇为不便。伏乞放行通商，每席止令增贴买钱一贯，或五百文。并京西转运副使范纯礼相度到本路增收贴买钱无名，乞依旧法，许令通商，将来见在盐并钞，令本路依客例变转，拨还逐处。」从之。
　　礼部言：故朝请郎致仕李弼坚妻王氏状，亡夫从祖维清系绘像臣僚，为本支无嗣，乞依张知白体例，推旁支恩。诏从之，仍令利瓦伊清族中推有行义者立为嗣。
　　诏：祭奠吊慰高丽国王所管勾舟船客人，船主梢工虞际，与三班借职，盛崇、李元积，与大将。
　　右司谏苏辙言：
　　臣窃见，朝廷近日察知蜀中卖盐、榷茶及市易比较收息，为远人所苦，委成都提点刑狱郭燍体量事实。臣观此三事，利害易见，甚于黑白，凡有耳目，莫不闻知。而郭燍观望阿附，公行欺罔。其所奏闻，并不指言实弊。见今西川数州，卖漖州蒲江井官盐，每斤一百二十文，为近年咸泉减耗，多夹杂沙土，而梓、夔诸路客盐及民间小井白盐贩入逐州，其价止七八十，以官中须至抑配，深为民害。燍不念民间朝夕食此贵盐，出钱不易，却言限内难以报应，只此一事，已见情弊。至于榷茶之法，以贱价大秤，侵损园户；以重辇峻限，虐害递铺；以折博兴贩，搅扰平民。其余百端非理，难以遍举，臣近已一一奏闻。元委所差官体量诣实，燍畏惮茶官陆师闵事势，不敢依限体量，此又足以见其意在拖延，观望附会。
　　至于市易比较收息，始因提举官韩玠以灵泉小县收息增羡，遂督责诸县以灵泉为比，务令多得息钱。燍以韩玠叔祖缜见任右仆射，意欲趋附，不敢体量实状，妄言韩玠不曾以户口比较息钱，又代韩玠巧说词理，言诸路推行市易之法，不独成都，不可独治一路，及事已在三赦前。燍以监司被命相度逐事利害，朝廷元不令燍定夺韩玠罪名，燍之职分，但当具的确事实奏闻。
　　至于韩玠，或行遣，或释放，或原赦，或不原赦，自出临时圣旨指挥，非燍人臣所当预定。今既不依朝旨相度，却于职分之外，擅引三赦，意谓朝廷不合相度赦前之事，附下罔上，肆行匤臆，情理难恕。燍资品鄙陋，尝通判凤翔，坐失入死罪去官，系监当资序。因缘权幸，致位监司，而附会欺谩，略无顾惮。其韩缜，系韩玠有服之亲，显有妨碍。臣未识缜如何进呈【一九】，作何行遣，臣乞降圣旨，先行罢黜郭燍所有卖盐、榷茶、市易等事，伏乞委官体量施行。诏郭燍特差替，其卖盐市易之事，令黄廉先次体量诣实以闻。（新录依旧录，止略载辙言，今详出之。旧录云：先帝立均输以平物价，抑兼并以利小民，榷茶盐以走商贾，辙谓为民疾苦。新录辨曰：均输茶盐之政，已见当时指挥，及前后臣僚章疏论之详矣。不当于此言，直书其事可也。自「先帝均输」至「为民疾苦」二十九字，并删去。）
