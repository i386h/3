<!-- { "loadSidebar": true } -->
　　上批：「罢耆户长、壮丁条例系何人修定？契勘进呈。」王安石以为此殆李承之谮张谔，故有此问，然上意亦素疑其未便。及进呈，上曰：「已令出钱免役，又却令保丁催税，失信于百姓。又保正只合令习兵，不可令贰事。」安石曰：「保丁、户长，皆出于百姓为之，今罢差户长充保丁催税，无向时勾追牙集科校之苦，而数年或十年以来方一次催税，催税不过二十余家，于人无所苦。若谓保丁只可令教阅，即周官什伍其民，有军旅，有田役，至于五沟、五涂、封植，民皆有职焉。若止令习兵，不可贰事，即不知余事令谁勾当。」上曰：「周公之法，因积至成王之时，非一代之力，今岂可遽如此。」安石曰：「先王作法，为趋省便，为趋烦扰？若趋省便，则至周公时极为省便，然尚不能独令习兵而无贰事，则今日欲止习兵，无贰事，恐不可得。」乃诏司农寺、条例司具应言废罢耆户长、壮丁利害，编写成册，纳禁中。罢耆户长、壮丁在十四日，编写进入乃二十四日指挥，后不知如何行遣。此据御集。
　　又诏京西两路转运司徱刷财赋羡余，乘时籴谷之可蓄者封桩。
　　又诏：「闻真定府界旱甚，其令孙固亲祷名山灵祠。」
　　乙卯，分遣辅臣祷雨。
　　诏西南蕃五姓蛮听五年一入贡，不愿至京，听就邕、宜州输贡物，给恩赏馆券【三七】，回赐钱物等遣之。时广南西路经略司言：「西南蕃龙、罗、方、石、张姓五族蕃部，或四年，或五年、七年一入贡，五蕃共遣九百六十人，张蕃七十人出邕州路，龙、罗、方、石等蕃八百九十人出宜州路，所贡惟毡、马、朱砂，往来馆券供给，并到阙见辞赐钱、绢、衫带，为钱二万四千余缗，而他费不在此。体访五蕃往来万里，颇惮艰苦，若令止邕、宜州赐以钱物，可免公私劳扰，且便远人。」故有是诏。
　　又诏知定州薛向具民兵可用出战人数以闻。
　　丁巳，岐王颢、嘉王頵言：「蒙遣中使赐臣等方团、玉带各一条，准合门告报，已着为朝仪，臣等乞宝藏于家，不敢服用。」不许。上命工琢玉带以赐颢等，固辞，不听。请加佩金鱼以别嫌，诏以玉鱼赐之。上尝与二王击球，戏赌玉带【三八】，頵曰：「臣若胜，不用玉带，只乞罢青苗、市易。」上不悦。鲜于绰载王汾所言：熙宁中，神宗一日在内禁与二王击球，戏赌玉带，頵曰【三九】：「臣若胜，不用玉带，只乞罢青苗、市易。」神宗色稍不悦。
　　诏：「昨南郊赦书，天下祠庙祈祷有应者，当议加礼，命诸路已奏到而至今尚未封崇，令礼院速详定以闻。」其后，三十余所并增爵秩。五月末三庙，六月二十九日三十庙，并加礼命，今并书之。
　　权检正中书户房公事吕嘉问言：「近制检正官至员外郎许奏荐，缘检正官止是差遣，见行条例无不计资序奏荐者，乞于奏荐条删去检正官。」诏检正官转员外郎、通判以上资序者，许奏荐。五月十八日，韩绛乞罢相，与此合相参。
　　戊午，军器监请选差内外禁军、厢军或诸司役兵造军器。上批：「外处禁军，旧不抽赴京造作。」遂诏开封府界及诸路禁军不差，余从之。
　　杭州言：「盐官县自三月至是月，地产物如珠，可造饭，水产菜如菌，可为葅，饥民赖以充食。」
　　置河南府河清县钱监。
　　废秦州定边、绥远二寨为镇，隶陇州。
　　注　　释
　　【一】知延州赵□「□」原作「高」。据本书卷二一九熙宁四年正月己酉条，以赵□权发遣延州；本书卷二五○熙宁七年二月辛未条，以赵□知延州；本书卷二七一熙宁八年十二月辛亥条，命赵□为安南道经略招讨使。是熙宁八年闰四月，赵□仍在知延州任上，此处「高」显为「□」之误，故改。
　　【二】此事附见当考原作「此事当见附考」，据阁本改。
　　【三】昌言等请权闭「昌」字原脱，据阁本、活字本补。
　　【四】一例阁折「折」原作「拆」，据阁本改。
　　【五】发运司奏乞展日闭口「闭」原作「开」，据阁本改。
　　【六】因从中挠其机事「从」原作「后」，据阁本、活字本改。
　　【七】各减二年磨勘「各」字原脱，据阁本补。
　　【八】髃牧制置使「使」字原脱，据琬琰集删存卷二□正宪公充墓志铭补。
　　【九】今萧禧别无商量「今」原作「令」，据阁本及上文改。
　　【一○】即取索牓子「取」字原脱，据阁本及上文补。
　　【一一】乃似萧禧令去「令」原作「今」，据阁本、活字本改。
　　【一二】催促回报「回」原作「国」，据下文改。
　　【一三】今不敢便凭括等奏请别修「便」原作「更」，据阁本改。
　　【一四】朝廷却尽取去也「取去」二字原倒，据阁本乙正。
　　【一五】以麦代给「麦」原作「来」，据阁本改。
　　【一六】五年九月召朴「年」原作「月」，据本书卷二三八熙宁五年九月戊辰条改。
　　【一七】并东山直北通流下至北关「东山」二字原倒，据阁本乙正。
　　【一八】法未有保甲处本句费解，疑「法」字当在「保甲」下。
　　【一九】盐禁虽严「盐禁」二字原倒，据阁本及宋会要食货二四之八乙正。
　　【二○】不如止以当月钞数立额「月」原作「用」，据同上书改。
　　【二一】两路实卖盐二百二十万下「二」字原作「一」，据阁本及上文改。
　　【二二】二百二十万缗上「二」字原作「一」，据上文及宋史卷一八一食货志改。
　　【二三】在七年正月末「在」原作「正」，据阁本改。
　　【二四】依罢河南河北监牧指挥「依」原作「举」，据阁本改。
　　【二五】始榷开封曹濮等处及利益二路「榷」原作「权」，据阁本及宋史卷一八一食货志改。
　　【二六】民间骚怨「怨」上原衍「扰」字，据同上书删。
　　【二七】固尝值灾伤「固」原作「因」，据阁本改。
　　【二八】李稷固已擅倚阁预买「擅」原作「坛」，据阁本、活字本改。
　　【二九】名山灵祠「祠」原作「祀」，据阁本改。
　　【三○】御史台推直官「推直官」原作「直推官」，据阁本、活字本改。
　　【三一】遂依法「依」原作「衣」，据同上二本改。
　　【三二】而承之两月连行遣下州县「连」原作「运」，据阁本改。
　　【三三】上亦以为论事或出于好己胜「己胜」二字原倒，据阁本乙正。
　　【三四】如何不使「使」原作「便」，据阁本、活字本改。
　　【三五】中书堂后官刘衮驳议「官」字原脱，据阁本及宋史卷二○一刑法志补。
　　【三六】提举常平仓司「仓」原作「食」，据阁本改。
　　【三七】给恩赏馆券「馆」字原脱，据阁本及下文补。
　　【三八】戏赌玉带「赌」原作「睹」，据注文改。
　　【三九】頵曰「頵」下原衍「王」字，据正文删。
续资治通鉴长编
卷二百六十四
卷二百六十四
　　起讫时间 起神宗熙宁八年五月尽其月
　　卷　　名 续资治通鉴长编卷二百六十四
　　帝　　号 宋神宗
　　年　　号 熙宁八年（乙卯，1075）
　　全　　文
　　五月辛酉朔，疏决开封府系囚，杂犯死罪以下第降一等，杖以下释之。府界及诸路亦如之。
　　诏监司、提举司于察访体量官并申状吏人，有习法令、钱谷卓然可选用者，察访体量官具名上中书。
　　军器监言：「在京及诸路造大名府、澶定州军器什物，欲分遣官催促，仍委逐路职司一员往来提举。」从之。
　　诏御史台劾世居本宫尊属最长者以闻。
　　甲子，诏分环庆路兵五万二千六十九、马六千四百七十六为四将，副总管林广为中军将，都钤辖梁从吉副之；钤辖种古为第二将，董颖叔副之；都监雷嗣文为第三将，知大顺城窦琼副之；都监李孝孙为第四将，庆州北路都监巡检孙昭谏副之。闰月十一日分秦凤兵为四将，七月二十八日分泾原五将，新纪不书，独书此。分环庆兵为四将，误也。旧纪见三月一日。
　　诏腰斩进士李侗。坐与世居、李逢等谋不轨也。
　　丙寅，命辅臣祷雨于天地、宗庙、社稷。
　　淮南节度使、守司徒、兼侍中、判相州韩琦改为永兴节度使再任。琦自去秋累上章请致仕，章每上，必遣近侍赍诏慰谕不许，于是又力请，而有是命。琦时已病，不及拜也。
　　太常丞、集贤殿修撰、侍御史知杂事张琥【一】兼判司农寺。
　　王安石言：「司农欲令定州煮粥散饥民，此非便，向已修条贯。今及未困，募之兴利，而诸路多且如旧，不肯推行。」上曰：「河东煮粥，李承之云须至如此，人得米乃食生米。」安石曰：「人食生米未知虚实，不知何故有米乃不能炊煮，假令有此，亦由官司失于措置。若聚人每大口日给一升，小口给半升，即饥民须废业待给，如此则容有不暇炊煮者。今救饥俵饭凡半年，若以作饭之米计口俵与，令各与营生，官所费无加，而饥民得实惠，不妨经营衣食，犹胜于聚，而俵粥饭不能救死，徒成疫疠也。」
　　诏知大宗正司官及十年取旨，仍岁与一子若孙遥郡刺史以下官，减二年磨勘。
　　又诏三司判官杜欣展二年磨勘，检法官贾种民特冲替。坐断犯仓法人从杖罪，中书以为不当故也。
　　监管赵世居【二】亲的骨肉陈惟和言，居有乳母姨戋乞配度为尼。从之。又言已籍记其家赀。诏均给其妻焦氏等，令大宗正司给讫具数以闻。
　　丁卯，太学进士杨伋权武学传授，候一年召试。伋撰述李靖兵法，并上图议，特录之。
　　判大名府文彦博言：「昨以范济口分减御河水势，岁有劳费，故改作石堰，欲经久坚完，而用工累年，数月辄坏。其被赏官吏，望赐追夺。」从之。
　　监察御史里行蔡承禧言：「前日世居之狱，徐禧乞不签书，而邓绾、范百禄故在也，朝廷即令二中使就审其诚否。乞自今大狱有疑，或勘官异同，精择侍从或录问官以往，事已之后明辨曲直。又闻禧、百禄为李士宁刑名封章互上，乞降二人书辨之。」不报。朱史签贴云：无施行，合删，今复存之，但云不然。案孝□、琥被命，或因承禧有言也，岂得谓「无施行」。
　　诏曾孝□、张琥看详监察御史里行徐禧、同知谏院范百禄互奏李士宁文字，劾理曲者以闻。
