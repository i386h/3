<!-- { "loadSidebar": true } -->
　　辛巳，龙图阁直学士、右谏议大夫李柬之言：
　　古者建官设爵，所以待贤才，济万务，非以车服禄廪供人之欲，给人之求而已。古者上自公卿大夫，下及抱关击柝，皆有定员。故官无苟得，人无他觊。汉儒谓爵禄者皆天下之砥石，圣王所以砺世磨钝。又曰爵禄者人主之操柄。盖圣王制世御俗，其于爵禄也谨重之如此。国家四圣接统，治安百年，声明文物，比隆三代。其如吏员杂□，上下繁名，若不澄其源，复加数年，则益难淘汰。今选举之路未精，补荫之门太广，恩幸之路未塞，因缘之弊未除。唐制明经、进士及第，每岁不得过五十人，今三四年间，放四五百人。校年累举，不责词艺，谓之恩泽者又四五百人。因陕西用兵，保、恩二州卒叛，广南侬贼寇掠，而逐路举人，悉加录用，荒唐浅陋被恩命者，不可胜数。诸科虽专记诵，责其义理，一所不知，加之生长畎亩，不习政术，临民治觽，能晓事者十无一二，岁亦放五百余人。此所谓选举之路未精也。
　　西汉吏二千石以上，视事满三岁，得任一子为郎，王吉尚谓今使俗吏得任子弟，率多骄矜，不通古今。今文武官三司副使【一二】、知杂御史、少监、刺史、合门使以上，岁任一子；带职员外郎、诸司副使以上，三岁得任一子。文武两班可任子者，比之祖宗朝，多逾数倍。遂使绮纨子弟，充塞仕途，遭逢子孙，皆在仕宦，稚儿外姻，并沾簪笏之荣。而又三丞已上致仕者，任一子。况七十致仕，古之常制，少登仕宦，晚至三丞，恩惠未见及民，功业未闻及国，至其退罢，更令任子。退一老者，进一孺子，甚非国家优贤取士之道也。此所谓任子之恩太广也。
　　汉宣帝躬亲庶务，王吉上疏，谓外家及故人可厚以财，不宜居位。盖以位者待材用之宅，不可以恩私得也。位无高下，皆当爱惜。外家故人尚当若此，况嫔嫱近列，宗室之外亲乎！嫔嫱之侍，宗室之妻，有邑视品者，皆得奏弟侄。又皇亲纳貋，皆得白身受官。行赂求婚，多得市井浮薄之人，以污宗室。以至内臣之家，因缘事任，奏授甚多。此所谓因循之弊未除也。入仕之门杂，补进之路多，士大夫皆以为患，而言者不为少，事未宣行而物论交兴者，何也？盖侥幸厚者未尝裁损，恩泽薄者先议减除，如向来孔道辅等止欲厘革百司吏人故也。
　　往年减省补荫，近臣之家，靳惜厚恩，务全己欲，但于服属疏者举数事而已。使天下议论多不厌伏者，率由措事之未公也。大凡立法自贵者始，则人无怨心。请先自嫔御、宗室及两府大臣，以至带职员外郎、诸司副使以上及内臣之家，一切裁减之。十年当见成效。尚循旧贯，不图改为，而欲望起治道、清仕途，不可得已。于是，中书先请自二府、宣徽、节度使，遇南郊仍旧奏二人，而罢每岁干元节任子。余诏两制、台谏官定议以闻。
　　壬午，三司言诸州军回易解盐为公用，颇侵商人，请行禁止，从之。本志范祥盐数，可考皇佑五年四月。
　　甲申，翰林学士承旨孙抃等言：「奉诏定黄河利害。其开故道，诚为经久之利，然功大不能猝就。其六塔河如相度容得大河，使导而东去，可以纾恩、冀金堤患，即乞许之。」议开故道者贾昌朝也，陈执中主其议。执中既罢，文彦博、富弼乃主李仲昌议，欲修六塔，故抃等答诏如此。
　　殿中侍御史赵抃言：「臣伏见近年朝廷非次除节度使、宣徽使，颇为烦数。窃以二者使额，在唐季则付与容易，属圣朝即授受艰难。职任绝优，事权实重，臣僚设非勋旧，名器安可轻假？谓宜谨重赏格，得以关防幸门，须有定规，庶裨至治。臣愚欲乞指挥，今后宣徽并节度使内文臣须是曾历中书、枢密院任用，加之德望为人推服，武臣曾经边鄙建立功业者，方许除拜。兼宣徽使元额只是两员，至如使相之任，体貌尤重，更当谨惜，岂宜轻议。尝闻太祖皇帝朝，命曹彬收复江南，功成凯还，虽赐与则多，终不授彬使相。臣以为此等官职，平时无故等闲除授，臣僚亦以等闲得之，不以为贵，四方向去，万一有缓急事宜，必有贤智豪伟之人，为陛下制变御侮【一三】，立功立事，当此之际，朝廷行爵赏恩赉之议，则以何官职处之？久远之制，须今日思之、重之、惜之，不可不谨也。伏望陛下特赐圣旨，以臣所请付两府议定执守施行【一四】，上以遵祖宗之法，下以重爵位之赏，则中外幸甚。」诏中书、枢密院自今有如此除授，或未允当，即检详执奏。据会要在元年十二月，今从赵抃奏矒附二年九月二十八日。
　　十月乙酉朔，诏江南西路新置教阅忠节子弟指挥，其令转运司选习知军陈使臣一员往逐处训练之。
　　丙戌，录唐长孙无忌裔孙宏为永兴军助教，宏上其家谱及唐朝告敕故也。
　　殿中侍御史赵抃言：「京东路青、郓二州各带安抚使，近年差两制、前两府臣僚以镇抚之。今曹佾知青州，李端懿知郓州，御史言其不便，乞检会改差有才谋，经任使两制已上臣僚。」诏札示佾、端懿。至和元年六月，佾自澶徙青，嘉佑元年八月，自青徙许，三年六月，端懿除郓州，嘉佑五年二月，又自郓徙澶。
　　己丑，罢京畿转运使及提点刑狱，其陈、许、郑、曹、滑各隶本路，为辅郡如故。初，从贾昌朝议，置五辅郡，属畿内，号为拱辅京师。而论者谓宦官谋广亲事、亲从兵，欲取京畿财赋赡之，因以收事柄。御史范师道力奏非便，遂复旧制。
　　乙未，出内藏库钱一百万下河北市籴军储。
　　丙申，主客员外郎□中复为殿中侍御史里行。此盖从赵抃之言，台官有阙牵复也。
　　戊戌，监修南京鸿庆宫内臣请于本宫隙地建皇帝本命殿，上曰：「建宫观所以为民祈福，岂可劳民自为耶！其遇本命道场日，止令设版位祠之【一五】。」
　　己亥，开封府判官、殿中侍御史俞希孟为言事御史。御史中丞张□等言：「伏闻再除俞希孟为言事御史。窃缘希孟早自入台以来，论事私邪，动多迎合。今略举一二事觽所共闻者以言之：前年中，以国朝故事，内臣不得迁至刺史已上官资。王守忠意望节旄，知物议未允，既为前、后省都知，又欲请节度使俸给，渐开其端，以图节钺。是时，谏官韩绛力言不可，家居待罪，欲望朝廷听从。希孟不顾国家纪纲，不思朝廷大体，辄敢上言，称恩命已行，只乞后人不得为例。忘祖宗之久制，取宦者之欢心。又中书札子下御史台同刑法寺觽定百官行马失序事，同时聚议，皆云臣子起居辞见，对君父失仪，尚蒙矜恕，不作遗阙，岂为偶近两府，行马趋朝，既已赎铜，又作过犯！希孟承望大臣风旨，不顾君臣轻重之分，不肯同署奏状，而乃独入文字，乞理为过犯。此皆憸邪，迹状明白。兼后来因全台上殿奏事，陛下亲发德音，面责希孟，不踰两月，自言事台官除为开封府判官，中外喜快，咸谓朝廷公明，忠邪判别。今却自府判除充言事台官，士人相顾失望，特谓朝廷故用此私邪之人。况本人资性已定，不改前非，阴巧蔽欺，荧惑朝廷，所损不细。国家置御史台，盖欲执法司直，肃正天下，必得端亮公正之士，同心协力，维持纲纪，以重朝廷。又陛下精择辅相，以求至治，必在澄清中外，动协觽心。岂宜风宪之司，杂用奸邪之辈。又言事御史，旧虽二员，自来多是止除一员，或亦全阙。今来毋湜虽入谏院，见有马遵一员，未至阙事，伏乞别与希孟一差遣。」希孟议行马事，在皇佑五年六月。壬寅，改希孟为祠部员外郎、荆湖南路转运使。
　　癸卯，侍御史梁蒨言：「近制，两府大臣遇假休日，方许一见宾客，非所以广朝廷聪明也。乞开禁使接士如故【一六】。」从之。御史台记云：蒨欲结文、富，故上言乞举班迎故事，朝议哂之。又希执政意，上言乞两府私第不许接见宾客。蒨性谄谀，所言大抵类此。按实录十月癸卯所书，则蒨乃乞开两府私第见客之禁，与御史台记不同，恐冯洁己亦私有好恶也，今不取。此虽云从蒨所请，然贾黯明年自知制诰出知许州，犹以客禁为言，则蒨所请，初也。当考。
　　乙巳，礼部贡院上删定贡举条制十二卷。
　　丁未，迩英阁读史记龟策传，上问：「古人动作，必由此乎！」孙抃对曰：「古人有大疑，既决于己，又徇于觽，犹谓不有天命乎？于是命龟以断吉凶，所谓谋及乃心，谋及卿士，谋及庶人，谋及卜筮。盖圣人贵诚，不专人谋，默与神契，然后为得也。」上善其对。
　　初，礼部奏名进士、诸科，各以四百为限，又请杂问大义，侥幸之人悉以为不便，欲摇罢诏法。诸科问十义，九经不责记诵，皇佑五年闰七月戊子诏。惟礼部奏名限四百，不见此指挥。选举志称皇佑四年，恐误，具注嘉佑元年四月。
　　己酉，知制诰王珪言：「唐自贞观讫开元，文章最盛，较艺者岁千余人，而所收无几。咸亨、上元中，尝增其数，然亦不及百人。国初取士，大抵袭唐制。逮兴国中，增辟贡举之路，其后寖以益广，无有定数。比年以来，官吏猥溢于常员，故近诏限数四百。近诏未见，嘉佑元年四月丙辰可考。兹诚所以惩仕进之弊也。取士惟进士、明经、诸科，明经先经义而后试策【一七】，三试皆通为中第，其大略与进士等，而诸科既不问以经义，又无策试之式，止以诵数精粗为中否，则其专固不达于理，安足以长民治事哉？前诏诸科终场，问本经大义十道，九经止问义而不责记诵，皆已着之于令。臣虑言者以为难于遽更，而图安于弊也。惟陛下申敕有司，固守是法，毋轻易焉。」
　　而尚书屯田员外郎朱景阳又奏谓：「礼部试日，以巡铺官【一八】察士子挟书交语私相借助，而贵游子弟与寒士同席，父兄持权，趋附者觽，巡铺官多佞邪希进之人，为之庇盖，莫肯纠举，都堂主司，纵而不诘，上下相蒙，寒士寡徒，独任臆见，譬如战斗，是以一夫之力而当数百人也。请令寒士与锁厅者同场别考，则势均力敌，可绝偏私。」奏寝不报，而申严巡铺官不察之法。朱景阳据本志附见，当自有月日。
　　庚戌，翰林学士、刊修唐书欧阳修言：「自汉而下，惟唐享国最久，其间典章制度，本朝多所参用。所修唐书，新制最宜详备。然自武宗以下，并无实录，以传记、别说考正虚实，尚虑阙略。闻西京内中省寺、留司御史台及銮和诸库，有唐朝至五代已来奏牍、案簿尚存，欲差编修官吕夏卿诣彼检讨。」从之。夏卿，晋江人也。
　　大食国首领来贡方物。
