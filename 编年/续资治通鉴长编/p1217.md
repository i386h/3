<!-- { "loadSidebar": true } -->
　　永兴军等路提刑司言：「昨民庶进状，兴平县灵宝乡诸村土地约二百四十余顷，并纳二税，熙宁五年本县逼勒退为牧地，依旧耕种，令本司定夺闻奏。如本路更有将民户税地改为牧地者，亦依此。今看详，欲免纳租钱，令依旧。」从之。（旧录云：先帝罢监，以其地募民佃出租市良马，然其地久为民冒占，故稍按籍收还，未尝以逼勒也。新录辨曰：本县逼勒退为牧地，此乃民庶进状之词【六】，而监司定夺，欲乞依旧，则旧非牧地可知。有无逼勒，乃县令之职，部使者所当察也。今每事皆托先帝为言，不可以取信后世。自「先帝罢监」至「逼勒也」三十五字并删去。） 
　　诏梁从政与转昭宣使，更不回授儿男。
　　枢密院言，三路保甲有借到人户私马，并还其直。从之。
　　权管勾熙河兰会路经略司公事赵济言：「准朝旨，差赐董□身死物色使臣，令访青唐事毕。选奉职高升押赐，亲见阿里骨坐董□厅，大首领鬼章并给逋、厮结四等二人并在左右，与从来应事董□之人尽事阿里骨，兼问得首领、蕃部等言，董□临死时，勾诸族首领赴青唐城，约以阿里骨承代。今首领、蕃部等并各服从。」诏许承袭，仍除节度使。每年支赐茶、绢、衣带等，并依二月十二日所得指挥。（二月二十日诏问赵济。）
　　详定役法所言：「坊场、河渡钱，元用支酬衙前重难、添酒钱等，准备场务陪费。如此之类，名件不一。除依条合支外，欲并拘留，以备招募衙前，支酬重难及应缘役事之用。」从之。
　　右司谏苏辙言：
　　臣窃见台谏前后上章，论韩缜过恶，乞行屏退，皆留中不出，人人惶惑，不测圣意所在。臣顷与李觉上殿奏事，面闻德音。以为进退大臣，当存国体，虽知缜不协人望，要须因其求去而后出之。臣即奏言：「陛下以恩礼遇大臣，虽盛德之事，而臣等身有言责，言苟不效，义不可止。但恐自此章疏纷纭，烦渎圣听，于缜愈为不便。」至今四十余日，台谏文字，日以益多。而缜晏然据位，略无陈请。臣观其意思，盖欲佯为不知，固执权宠，迁延岁月，然后因间乘隙以害言者。用心如此，而陛下望其愧畏公议，自引而去，知其难矣。缜与蔡确、章惇均是奸邪，皆能虐民乱国。然蔡确闻有弹奏，即上章请郡。章惇虽不能自引，而褊中易动，轻肆狂言，亦蒙显黜。惟缜居其中间，虽才器凡陋，不及二人，而操心深险。既不为确之逊避以辞政柄，又不为惇之躁妄以触天威，盘旋顾望其中，窥伺不浅。苟可以一日固位，何所不为。而陛下待以体貌，含忍不发，正堕其计矣。臣窃惟陛下以至仁至公抚御髃下，近日中外臣庶稍就规矩，而独于进退大臣，听纳台谏，优游不决，似未尽善。臣不胜愚衷，怀爱君之心，请为陛下略言其故。
　　臣窃见仁宗皇帝在位四十余年，海内乂安，近世少比。当时所用宰相二三十人，其所进退，皆取天下公议，未尝辄出私意。公议所发，常自台谏，凡台谏所言，实时行下。其言是则黜宰相，其言妄则黜台谏。忘己而用人，故赏罚之行如春生秋杀，人不以为怨。终仁宗之世，台谏不敢矫诬，而宰相不敢恣横，由此术也。今陛下虽能虚受直言，而臣等所陈一切，留中不出。使台谏忠邪无由明辨，而大臣出入得以自由，暧昧成风，有损国体。蔡确之出，已负公议。观文之除，觽谓侥幸。而大臣犹以不得节度使及转官为词。良由不正其罪，以启谗慝之口。只如章惇之事，台谏久以为言。是时陛下若即付三省议其可否，则惇之去留自出公议。陛下始既不忍，养成惇恶，然后特出御批，言其罪状。正人端士虽知惇有余诛，而邪党小人，或谓陛下以忿怒逐枢密使。臣之所忧，实在于此。故愿陛下举行仁宗故事，凡台谏封章，一一付外施行。如臣等所论韩缜过恶，必不下二三十章，并乞降付三省。如臣等所言有妄，即乞明正典刑；如缜罪状不诬，亦乞显行诛责。使天下明知缜之降黜，事端发于台谏，盖是公议所迫，虽先朝旧臣，陛下亦莫得而赦，自然中外更无毫发议论。臣建此言，非独为缜一事，盖欲朝廷赏罚分明，庶几仁祖之风复见于今日。
　　甲戌，高阳关路安抚司言，沧州多盗，乞敕内添入作重法地分。从之。
　　详定役法所言，诸路见行出卖坊场、河渡等，并应合支酬招募衙前使用钱物，未有所隶。诏令提点刑狱司主之。
　　尚书省言：请自今申奏强劫十人凶恶或军贼五人以上，合降朝旨收捉者，更不送刑部，直送中书省取旨。从之。
　　乙亥，御史中丞刘挚、殿中侍御史吕陶进对，因论及帅臣，太皇太后宣谕曰：「帅臣极难得，刘庠可惜，方欲进用。」又曰：「近除胡宗愈、苏轼如何？」挚等对：「甚合公议。」又曰：「尽是此中自除，兼苏轼天下知其有文，多年淹滞。」又曰：「每执政来，常说凡与差除，须是公正，外人自无言语。」又曰：「王得君以其父广渊于英宗有旧，故除一差遣，辄有论奏。」挚等对：「此后生，必为人所使。」又曰：「卿等近言被火灾宗室，寻差中使存□，踏筑屋舍。」又曰：「卿等公正，不畏权势，但安心言事，此中必主张。更有事，但言来。」（刘庠卒在三月八日。）
　　王岩叟言：「臣窃闻近日火灾炽大，延及至广。颠沛皇皇，不知所舍，寓于佛寺，甚失其所。暴露庭庑，一无拥蔽。都人观望，亏损事体，极为不便。伏料圣恩已加存抚，不待臣言。然臣闻听所得，思虑所及，不敢遂默。此诚陛下所当留念。伏望睿慈严敕有司速寻可居之地，早令安泊。以昭陛下救灾□难，笃于宗族之仁心，以示陛下禁非防邪，护惜国家之大体。」
　　贴黄称：「如同文馆、旧尚书省、三班院之类，皆舍宇甚多，可以权令寓泊，无害于事。」
　　御史中丞刘挚言：「臣近曾论宰相韩缜才鄙望轻，不足以备辅相，乞赐罢免，未蒙指挥。谨按缜素无学术，言词浅陋，夤缘执政，无一善可道。人之善恶才否，懵然不知。近日差除，但用私意，招致物论，怨讟并兴。窃恐渐肆邪志，败坏公道，上负委任，下妨贤路。自仲春以来，自知公议所轻，扬言于人曰：『过寒食当乞罢退。』而又曰：『俟过神宗小祥。』近者但见时时挈治行李一二于外，以示欲去，然不闻有决然之意。其无廉隅，至于如此。吏卒之贱，市井之人，亦莫不丑笑之。何以尊荣庙朝，镇服夷夏？乞将臣僚章疏付之于外，议其罪罢之，以允清议。」（元佑元年三月十八日。神宗小祥，三月五日。或以此章为孙觉，非也。）
　　库部郎中郭茂恂为军器少监。天章阁待制、知河中府王临提举崇福宫，郑州居住，以疾从其请也。
　　诏罢熙河兰会路经制财用司，其本路财利职事并入陕西转运司。如有合措置事件，速具闻奏。其熙河路合得钱物，许兑那应副，即不得将充别路支费。经制司旧官候交与转运司方得离任。仍于本路朝廷封桩内支拨三万贯与刘昌祚，充经略司准备支用。从昌祚请也。（熙宁十年八月六日，初命李宪及赵济同经制熙河。初仰给度支，岁费数百万，于是置财用司，以足经费，至是罢之。新录辨曰：以两路财用并入转运司，盖从刘昌祚之请也。乃以谓指斥先帝开边费用之广，非也。自「先帝开边」至「至是罢之」三十二字并删去【七】。）
　　诏于常平钱内支赐钱四十万贯与京西转运司。
　　诏应差除并更改事件，令六曹限画黄录到，画时关报御史台并门下、中书后省谏官案，从御史中丞刘挚请也。（去年十月十日，十九日、今年闰二月二十六日，挚再有论列，今乃从其请。）
　　左正言朱光庭言：「臣尝计天下青苗钱，除昨来支俵外，见在钱数尚多，欲乞将一州见在数，合同斟酌诸县户口多寡，并用收籴可留斛岗。凡遇丰年，则添价以籴。遇岁小饥，则减价以粜。大饥则以贷之。候丰岁输还，更不出息。」诏户部指挥府界诸路提点刑狱司，相度合收籴准备数目，须彼处有转运司支遣斛岗可以兑换，及出籴得行【八】，不至积留损败，保明闻奏。
　　监察御史孙升言：「江西湖南盐法之害，行于朱彦博、陈偲。两路之民，残害涂炭，甚于兵火。如知吉州魏纶虐增盐数，独吉州被害最苦。纶既以丁忧去官，而发运使蒋之奇乃荐纶悉心职事，乞候服阕，再令知吉州。之奇附会欺罔，至于如此！独提举江南西路常平等事刘谊，乃能上书极言利害，谊夺官勒停。而江南西路转运使刘淑，再任本路，首尾五年，坐视毒虐其民，曾无一言，今乃除祠部郎中。伏望特正蒋之奇、刘淑之罪，复刘谊之职。」诏刘淑罢祠部郎中，差知宿州。蒋之奇特展二年磨勘，仍罚铜十斤。刘谊寻差权发遣韶州。（闰月末，吕陶章可考。刘谊除韶州，在六月末。旧录云：先帝盐法以通商利，法未就绪，升以为残虐涂炭，闻者骇焉。新录辨曰：孙升建言，指谓朱彦博、魏纶奉行乖戾，失盐法之意，故有残虐涂炭之说。史官不当引先帝为言。自「先帝盐法」至「闻者骇焉」二十三字并删去。）
　　升又言，乞检详前奏，罢军器监计置官。
　　诏：「蔡硕更不候进书放朝辞，疾速发赴本任。窦长裕等元降钱本变易到物货、材料，令工部根究有无欺弊闻奏。仍令所到路分转运司截留应管文簿，关送工部，应干官物并随处封桩。其钱降令转运司根究一节，更不施行。」（闰二月十八日蔡硕除蔡河拨发【九】。）
　　礼部尚书韩忠彦等言，今参详如有祥瑞边捷，宰臣已下紫宸殿称贺皇帝毕，赴内东门拜贺太皇太后。从之。
　　枢密院言，河东经略司保甲有不堪马一千六百四十二匹，请即以填马铺厢军及给禁军步人将校，余卖充保甲司桩钱。从之。
　　诏狄谘、刘定与外任宫观差遣。以御史王岩叟劾谘、定提举河北保甲，于教阅团场外种莳鬻钱，充本司杂用故也。（四月十二日再责。）
