<!-- { "loadSidebar": true } -->
　　己卯，诏给度僧牒千，为专一制造军器所食钱。礼部言：「度僧牒已立额，岁给万。今年已给九千一百二十七，额外并来年数。」
　　御史蹇序辰言：「江南东路自李琮根究亏陷税役，官吏率以灭裂，未得均平。乞本路各委逐县令、佐，限一年重根究，令转运、提点刑狱、提举司考察，其能改正虚冒数多者，追前官所得赏授之，仍案前官之罪。」从之。
　　诏：「来年岁赐夏国银，并赐经略司为招纳之用。」
　　癸未，上批：「诸路并畿内保甲，率五六年案阅一周，惟河东以金帛不丰，十一年乃遍。晋人土性悍勇，俗尚武事，又介居二敌之间，讲劝武功，不可反居诸路之后。可下□居厚，于京东新法盐钱内岁赐十五万缗【一二】，豫买紬绢送泽州，助保甲司给赏，自今年下半年为始。」
　　提举茶场陆师闵乞川路买茶起纲场监官十员，并许不依常制指名奏差。从之。
　　河北缘边安抚司言，安肃、广信军榷场使臣，乞许于大、小使臣内选差。从之。
　　朝请郎令绵言，宗室袒免以下孀居妇，乞量给请受。诏大宗正司详度以闻。既而不行。
　　甲申，入内供奉官、寄内藏库使、庆州团练使宋用臣为昭宣使寄资，及迁一子官；文思副使秦士禹、供备库副使杨琰等八人各转一官，减磨勘二年；皇城副使董嘉言、殿直李旻减四年；殿直张立、借职元贵减三年；侍禁刘怀礼减二年；大将张徽等四人减四年。其余吏、卒、匠、医诸色祗应人：转一资、赐帛七匹者五人，转一资、赐帛五匹者八十人，转一资、赐帛三匹者五十人；转一资者五十人，无资可转者并赐帛三十匹；又赐帛三十匹者二人，二十疋者七人，十五匹者七人，十匹者十五人【一三】。皆中书奏拟，上亲改定，赏修尚书省之劳也。
　　尚书省即殿前司廨舍地为之，自令、仆射、丞、左右司，六曹尚书、侍郎、郎中、员外郎厅事，下至吏舍，为屋四千三十一间，以五年五月癸巳即工，六年十月庚子乃成。后用臣乞以一子迁官恩赠祖思恭，舍宅为多庆尼院，岁度僧尼一人，从之。上稽古董正治官，既复尚书二十四司职事，创作新省，其规摹区处、详密曲折，皆出制旨裁定，用臣承诏督工，壮伟雄盛，近世未有也。又以旧中书东西厅为门下、中书省，都堂为三省都堂，徙建枢密院于中书省之西，以故枢密院，宣徽、学士院地为中书、门下后省，列左右常侍至正言厅事直两省之后，都承旨司直枢密院之后。由是三省、枢密院位着官仪，焕然一新矣。
　　户部侍郎蹇周辅乞选官相视韶、连、郴【一四】、道等州水陆径路通卖盐，稍均淮盐于本路阙盐州军，两路盐法并准江西、广东见行法。诏荆湖南路提举常平等事【一五】张士澄、转运判官陈偲措置以闻。（七年九月十二日，士澄、偲上其法；元佑元年闰二月四日，士澄等责。吕陶闰二月末奏议可考。）
　　大名府路安抚使司言：「博州军资库有熙宁元年河北安抚使滕甫、□充用空名敕告召人进纳见钱九千九百四十缗【一六】，乞以修完本路州府城橹。」从之。
　　知成都府吕大防【一七】欲编排四尺二寸以上马百匹进呈，如堪配军，即乞依此收买。从之。
　　同提举开封府界保甲吕公雅言：「本司封桩，乞召人用抵保籴买，立限纳钱。」诏依时价粜，减元价不得过二分。
　　乙酉，给广西转运司度僧牒百五十，修宜州怀远等县城。（六月戊申。）
　　丙戌，诏：「自今臣僚所授旌节碑印亡没，并赐葬不即随葬者，徒二年；因而行用者，论如盗用官文书印律。」
　　右谏议大夫赵彦若言：「三公论道经邦，燮理阴阳；又曰『冢宰掌邦治，统百官，均四海，皆举大体』。故陈平言：『宰相上佐天子理阴阳，下遂万物之宜，外镇抚四夷，内亲附百姓，使卿大夫各得任其职。』盖据此以为说也。周礼太宰分职则详，是知三公之官，不无吏事之责。风闻去年官制初行，有司议同职犯罪四等，自是律文之正，固当以时举行，而执政大臣不以为便，乃引陈平之言自解，而废沮法律正文。必若所云『宜知大体』，然前时执法奏大臣不置都簿，大臣亦奏御史台不置都簿以报之；近日执法奏大臣依刑部申不用符召寺吏，大臣亦奏执法前在礼部不用符召寺吏以报之。执法者既罪白而罚当矣，臣独疑大臣不能以道德承圣化，而专任小数，校量必胜，失大臣体。自谓得计，而内不忧于职事，外不畏于人言。以此为调燮之功，则似非天意。以此为辅佐之效，则实负圣明。伏计□仁未忍切责，愿垂戒敕，俾知省思，庶有恐惧之心，可以助致和气。」不报。（朱本云：无施行，删去。今复存之。礼部召吏，在十一月甲寅。）
　　都大提举成都府等路茶场陆师闵乞依旧许人买在京腊茶入陕西，计所得净利立额，本司于息钱认还户部，乞令榷茶司岁认净利钱万四千一百缗。诏户部依所申数除之。
　　熙河兰会路经略安抚制置使司上修兰州堡寨文武官功状，诏：「第一等迁一官、银绢六十，第二等迁一官，第三等减磨勘三年。迁官人若见任朝奉大夫及诸司使以上，并回授与子有官者。其提举并应副粮草官依第一等，不入等人支银绢六十。」
　　戊子，诏刘昌祚：「闻西贼大小首领颇以族帐投来，乞居新筑城垒。虑敌计多方，以壁垒既坚，未易力胜，故遣腹心投来，一旦且为内应，庆历中李士彬龟鉴不远。使来者终无奸状，亦耗蠹边粟。可但于鄜、坊、丹州间生养之，候边境安定，然后徙置寨上，从其所欲。」
　　户部言：「奉议郎郏亶乞通行广东有余盐往广西、荆湖、江西、福建等路。内江西一路，差三司副使蹇周辅相度施行，果利便。亶昨乞运广东盐往湖南路郴【一八】、全、道三州，乞选官相视。」诏送湖南路提举常平官。（朱本移入七年九月十二日己酉书。周辅相度江西、广东，在元丰三年九月二十八日。）
　　庚寅，勒停人六宅副使、新河东路第四将邢佐臣为崇仪副使，权发遣岢岚军。
　　辛卯，皇第十二子生，遣雍王颢【一九】告于太庙。（旧纪书皇子似生，新纪不书。）
　　赐陕西转运使李察空名度牒五百道，应副环、庆、宁州内外修完城堡楼橹，并守御军器什物、和雇龏乘等，每道为钱十三万。
　　壬辰，资政殿学士、新知定州吕惠卿知太原府。（十一月十八日，知定州。）
　　上批：「追官免勒停、冲替人孙谔元犯情为可矜，今求哀朝廷，又经大宥，可除落冲替。」谔初为国子监直讲，坐受参知政事元绛属从孙伯虎为小学教谕，追两官。谔上书自诉，言：「太学之弊，臣不与焉。陛下怜臣于觽中，而有司案臣于事外。况臣与元绛本不相识，就令今日见臣，绛终不识臣面。」盖以为诏狱成于锻炼也。（朱本签贴云：前史官锻炼之言，出于诬毁，今删去。新本已复存之。谔冲替在二年五月十七日。）
　　户部状：「新权提举成都府路常平等事韩玠言，唐州泌阳县【二○】界马仁陂遗利，乞下京西南路提举司相度。」从之。
　　枢密院言：「夏国尚未以时入贡，虑缘边不能禁止边人私与西界交易。」诏陕西、河东经略司申饬法令，毋得私纵。
　　癸巳，鲁国大长公主卒。上未御晨膳，亟临奠，哀动左右。辍视朝五日，罢上元烧灯，追封荆国大长公主，迁其子右骐骥副使曹晔领秦州团练使，曹旼领成州团练使。明年，启菆、出殡，皆不视朝，又临奠之。（旧纪书主薨，新纪不书。旧纪又于七年正月十四日书以公主丧罢观灯，新纪亦不书。）
　　甲午，贬光州防御使、驸马都尉曹诗，令家居省过。以手诏「诗不能仰称朝廷选尚爵命恩德，数以帷簿不谨，浼挠大主，致悒怏成疾，又隐蔽不以时闻，乞呼医治疗，终于沉痼不起」故也。医官及勾当公主宅内臣并坐责罚。（旧纪书曹诗以帷簿不谨，大主疾不以时闻降官云云，新纪不书。）
　　诏开封府陈留县置保甲都作院，修二十二县兵器，从提举保甲刘管请也。管又言：「诸县保甲户，有年已成丁，尚为稚小以避役者。欲乞本司官因巡按相视年貌，收入余丁【二一】。」诏巡按见教保甲，有人材不任事，许追余丁，相视年貌选择。又言：「鄢陵县巡检戴思先引见第一都保甲，减磨勘三年。今按阅八都保甲毕，更减三年。乞以五年转一官【二二】，余一年候磨勘收使。」从之。
　　诏开封府界团教保甲武艺各应格，刘管除西上合门副使。
　　诏户部右曹令侍郎专领，尚书不预。
　　乙未，蕃官坚多克为通远军密栋族巡检，熙河兰会路经略司荐其累有战功也。
　　广西经略司言：「归化州言，交趾聚兵，欲复取本州岛。交人昨以追捕侬智会为词，侵犯归化，今虽退保巢穴，犹常有窥觎之意。今智会称：如交趾再犯，本州岛难御，即投省地。智会既不能坚拒交贼，若令在彼，不免致寇。」诏熊本委曲晓谕智会，徙置内地，仍相度把拓归化州要害隘路，如交趾复来，即是无故入省地，自可移牒问罪。（七年五月庚辰。）
　　丙申，吏部侍郎陈安石等言，乞以侍郎比类直学士例，封赠父母。从之，着为令。
　　己亥，文彦博言：「仁宗皇帝赐臣御书，以卷轴甚大，私家难以宝藏，遂送功德院宝胜禅院安置，因建阁奉安，愈为精严。每年乞特赐拨放童行一名。」从之。
　　庚子，以提点开封府界诸县镇公事、承议郎范峋直龙图，以上批「畿内用度，常苦阙乏，岁仰朝廷应副。范峋聭事未久，已能营职，考绩甚优，宜銟之以劝四方将漕使人」，故有是命。
　　是岁，宗室子赐名、授官者四十七人。天下上户部主户千一百三十七万九千一百七十四、丁千六百九十五万四千二百六，客户五百八十三万二千五百三十九、丁八百一万五千九十四。断大辟二千六百七十一人。
　　自熙宁初，始变矾法，岁课所入：元年为钱三万六千四百缗有奇，并增者五岁，乃取熙宁六年中数，定以一十八万三千一百缗有奇为新额。至元丰六年，课增至三十三万七千九百缗，而无为军矾听民自鬻，官置场售之，岁课一百五十万斤，用本钱万八千缗。自治平中至元丰，数无增损云。（此据食货志，附元丰六年末。）
　　注　　释
　　【一】一十五万贯石疋两「万」字原脱，据阁本补。
　　【二】止依旧条并举「条」原作「修」，据宋会要职官四三之六五改。
　　【三】卫公问对「问对」二字原倒，据上文及郡斋读书志卷三下乙正。
　　【四】登莱东北「东」原作「更」，据宋会要职官四四之八改。
　　【五】上顾谓执政曰「上」字原脱，据宋会要职官四之八补。
