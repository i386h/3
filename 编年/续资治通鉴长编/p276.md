<!-- { "loadSidebar": true } -->
　　乙酉，皇城亲从官魏美、何斌夜宿长春门，袖刃穿壁，盗天书法物珠金。断手示觽三日，斩之。其本部将校并降黜，皇城司官罚铜释之。
　　祀汾阴岁，加上五岳帝号，有册无宝，是岁始诏刻玉。丁亥，令会灵观使王钦若奉安于本殿。
　　戊子，诏京畿诸州筑河堤，悉以军士给役，无得调发丁夫。
　　先是，左龙武军将军、宏州团练使、驸马都尉李遵勖为康州团练使，给观察使俸料、公使钱。时遵勖父继昌为左神武大将军、銟州刺史、权判右金吾街仗司【五二】，遵勖请班其下，许焉。公主诞日，请继昌过其第，迎拜献寿，上知之，密以袭衣、金带、器币、内殿珍果美馔助其为礼。翌日，主入对，上问继昌饮食，且叹其康强，于是以继昌为连州刺史、知泾州。继昌将行，谓人曰：「顷岁再命延安，不克奉诏，常以为恨，今获死塞下，是吾愿也。」
　　己丑，契丹遣使长宁节度使萧质，副使礼部侍郎、知制诰杨佶来贺明年正旦。
　　庚寅，玉清昭应宫判官、礼部郎中、知制诰夏竦责授职方员外郎、知黄州。竦娶杨氏，颇工笔札，有钩距。竦浸显，多内宠，与杨不睦。杨与弟倡疏竦阴事【五三】，窃出讼之。又竦母与杨氏母相诟骂，皆诣开封府，府以闻【五四】，下御史台置劾而责之，仍令与杨离异。
　　辛卯，诏陕西缘边鬻谷者勿算。
　　壬辰，遣使缘汴河收瘗流尸，从淮南转运使薛奎请也。（范镇东斋记云：天禧初，薛简肃公为江、淮发运使，辞王文正公，王无他语，但云「东南民力竭矣」。薛退而谓人曰：「真宰相之言也。」按奎除淮南转运乃天禧元年十二月，其年九月王旦已卒，王曾亦先罢政矣，除发运使又在二年二月【五五】，恐镇误也。当是旦语张士逊事，见祥符元年四月，今不取。）
　　注　　释
　　【一】如陈子昂元稹白居易皆以文学兼人「人」原作「有」，据阁本改。
　　【二】西京死罪囚流以下释之宋史卷八真宗纪作「赦西京系囚，死罪减一等，流以下释之。」此处有脱文。
　　【三】冶坊寨「冶」原作「治」，据宋会要兵二七之一九、宋史卷四九二吐蕃传改。
　　【四】今举天下亲民之官「举」，各本皆作「与」，据宋史全文卷六、隆平集卷六鲁宗道传改。按「举」、「与」古通，此处据惯用应作「举」。
　　【五】暗懦不能制猾吏「制」原作「知」，据宋本、宋撮要本、阁本改。
　　【六】县令则择台阁有风鉴问望臣僚主遣之「问」原作「闻」，据宋本、阁本改。
　　【七】各如其状「如」原作「于」，据宋本、宋撮要本及治迹统类卷二九官制沿革改。
　　【八】唐故事「故事」原作「政事」，据宋本、宋撮要本、阁本改。
　　【九】是亦内外兼领之制「亦」原作「则」，据同上书改。
　　【一○】今请依前蓄水「前」字原脱，据宋会要食货七之五补。
　　【一一】发运使言「发运使」原作「发遣使」，据宋本、宋撮要本、阁本及宋会要食货四二之五改。
　　【一二】真州等处转般仓及江浙上供米二百二十余万斛「转般仓」原作「转船仓」，据宋本、宋撮要本及上引宋会要改。
　　【一三】即且于内地州军差遣「且于」原作「在」，据宋本、宋撮要本、阁本及宋会要选举二七之一六改。
　　【一四】秦州部送阙下「送」字原脱，据宋本、宋撮要本补。
　　【一五】诏宜令亲书「宜」原作「并」，据同上书改。
　　【一六】而卿疾如此「疾」字原脱，据宋本、宋撮要本及宋史全文卷六、编年纲目卷八补。
　　【一七】会要亦称皇太子又以为祥符九年事「会要」上原有「据」字，「事」字原脱，据宋本、宋撮要本、阁本及长编纪事本末卷二八训导太子删补。
　　【一八】国家监牧马数万「万」字原脱，据宋本、宋撮要本及编年纲目卷八补。
　　【一九】且乞令在枢密院「院」字原脱，据宋本、宋撮要本及编年录卷三补。
　　【二○】上优宠大臣「大」原作「元」，据同上书改。
　　【二一】然旦终以疾不赴焉「然」原作「焉」，据各本及上引编年录改。
　　【二二】诏銟起「起」字原脱，据宋会要食货五七之六补。
　　【二三】起又请发仓粟万石减价出粜「又」原作「入」，据阁本及上引宋会要改。
　　【二四】而敏中为右仆射此句原脱，据上文及宋本、宋撮要本补。按宋史卷八真宗纪亦谓天禧元年八月，向敏中加右仆射。
　　【二五】乃悉召赴阙「召」字原脱，据宋本、宋撮要本补。
　　【二六】诏京城四郊禁围草地「京城」原作「京西」，按宋史卷八真宗纪，天禧元年八月「丙子，诏京城禁围草地听民耕牧」，「京西」当为「京城」之误，故改正。
　　【二七】潍原作「维」，据阁本及宋会要食货四二之六改。
　　【二八】从京东安抚使张廓之请也「京东」原作「京西」。按张廓安抚京东，已见本书上卷校记【四一】，此「京西」当亦为「京东」之误，故改正。
　　【二九】多寝而不行「寝」原作「请」，据宋会要职官三四之二一改。
　　【三○】有司之职「有」原作「攸」，据同上书改。
　　【三一】自今官钱百「百」原作「钱」，据宋本、宋撮要本、阁本及宋史卷三一七钱易传改。
　　【三二】非欺绐者「非」原作「罪」，「绐」原作「给」，据宋本、宋撮要本及上引宋史改。
　　【三三】其家未迁而曾令人辇土置其门「而」原作「居」，据宋本、宋撮要本、阁本及编年录卷三改。
　　【三四】顾余不得见尔「余」字原脱，据宋本、宋撮要本及上引编年录补。
　　【三五】我自循任政事几二十年各本及宋史全文卷六同。上引编年录作「我因循任事几二十年」，疑「循」当作「因循」。
　　【三六】上忧不给「给」原作「及」，据宋本、宋撮要本及上引宋史全文、编年录、编年纲目卷八、续通鉴卷三三改。
　　【三七】殆天意所以儆陛下也「所」字原脱，据宋本、宋撮要本及上引宋史全文、编年录补。
　　【三八】家人欲以缯锦饰□席「缯」原作「绘」，据各本及宋史卷二八二王旦传改。
　　【三九】赐从臣饮「饮」原作「钦」。按宋制，皇帝赴殿前诸班命卫士骑射，均赐从臣饮，今改正。
　　【四○】望自今前殿依旧奏事外「前殿」，宋会要仪制九之一一作「前后殿」，本书卷九三六月丙戌编一再言「前后殿不坐」，又言「皇帝前后殿不视事」，疑作「前后殿」是。
　　【四一】苗稼才茂「才」原作「从」，据阁本改。
　　【四二】上作诗赐王及王友张士逊等「及王」二字原脱，据宋本、宋撮要本及长编纪事本末卷二八训导太子补。
　　【四三】本州岛所修大小洛门两寨元献地人蕃官军主末星族郢城斯纳等望补本族都军主「元」与「望」二字原脱，「人」原作「及」，据宋会要方域一九之一改补。
　　【四四】诏自今回避宋会要刑法三之五八作「诏自今勿复碽避」，疑是。
　　【四五】署建道场宋会要礼五七之三一作「公廨开建道场」。
　　【四六】谒景灵宫「谒」原作「诏」，据文改。
　　【四七】赐器帛有差「器」字原脱，据宋本、宋撮要本补。
　　【四八】知制诰盛度等言奉诏蠲放逋欠凡九百四十三万「九」原作「七」，据宋本、宋撮要本及宋史全文卷六改。
　　【四九】遣使减价鬻炭十万秤「使」字原脱，据宋本、宋撮要本及宋史全文卷六补。本句宋会要食货五七之六作「遣使臣置场减价鬻官炭十万秤」。
　　【五○】蒙札宋会要蕃夷五之七作「蒙礼」。
　　【五一】诏隶济州衙前「济州」原作「济川」。按宋无「济川」，而京西路有济州，上引宋会要正作「济州」，据改。
　　【五二】权判右金吾街仗司「仗」原作「伏」，据阁本改。按宋会要职官二二之一三，谓「金吾街仗司，有左右金吾引驾仗，掌殿内宿卫、车驾巡幸勘箭喝采之事」，「伏」、「仗」形近之讹。
　　【五三】杨与弟倡疏竦阴事「倡」，宋本、宋撮要本作「□□胃」，宋史卷二八三夏竦传作「媦」。
　　【五四】府以闻「府」字原脱，据宋本、宋撮要本、阁本及上引宋史补。
　　【五五】除发运使又在二年二月「二年」二字原脱，据宋本、宋撮要本及本书卷九一天禧二年二月癸酉编补。
续资治通鉴长编
卷九十一
卷九十一
　　起讫时间 起真宗天禧二年正月尽是年闰四月
　　卷　　名 续资治通鉴长编卷九十一
　　帝　　号 宋真宗
　　年　　号 天禧二年（戊午，1018）
　　全　　文
　　春正月乙未，幸元符观，宴宗室于资善堂。
　　己亥，尚书右丞、兼宗正卿赵安仁为御史中丞、兼尚书右丞。左右丞兼中丞始此。（会要以为去年十二月，今从百官表。）
　　诏京城道殣无主者，官为埋葬。
　　庚子，芝草生真游殿及皇后所居崇徽殿，上作歌诗示宰相。
　　诏谏官月俸并给实钱。
　　壬寅，以河北、京东饥，诏发廪及漕江、淮米十万斛赈之。
　　奉安太宗文集于玉清昭应宫先猷殿，御集于继文殿。
　　癸卯，龙图阁待制、判大理寺李虚己言：「凡断命官、使臣犯赃私罪，并检勘举主。窃详条制，盖以因保任而改官，犯赃私则连坐，其保举一任，于所任犯罪亦如之。其中有初任州县官、使臣、内品、伎术官等，显无举奏，而例询举主，俟其报牒，方断文案，匪独符移冗长，实且吏曹留滞。欲望自今应累犯经改转者，即问举主，自余悉罢。」从之。
　　庚戌，御史中丞赵安仁言三院御史自今望并给御宝印纸历录弹奏事，又请修国朝六典，并从之。居数月，安仁卒，六典不及成。（卒在五月己卯。）
　　辛亥，幸元符观、资善堂，宴从臣及寿春郡王府官属，出御制赐寿春郡王恤黎民等歌、元符观资善堂等记颂，并出寿春郡王诗什、笔翰示宰相。
　　癸丑，令大名府官设糜粥济饥民。
　　诏川峡巡检捕贼军士无料钱者，月给酱菜钱二百。
　　乙卯，诏京东西、河北、陕西民乏食处，官以酒糟给之。
