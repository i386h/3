<!-- { "loadSidebar": true } -->
　　乙巳，太子中舍胡德冲弃市，坐通判延州隐没官钱一百八十万，为录事参军段从革所发故也。从革寻改左赞善大夫、权知海州。（从革，未见。）
　　三月，诏权停贡举。
　　乙丑，三佛齐国遣使来贡方物。
　　夏四月丙戌，追赠昭宪皇太后曾祖蕴太保、祖琬太傅、父爽太师，妣皆封卫、燕、齐国太夫人【三】。
　　癸卯，殿中侍御史刘光辅坐知楚州日受赂，除籍为民。
　　丙午，命左补阙南皮贾黄中检视广南民田。黄中廉直平恕，远人便之。还，奏利害数十事，皆称旨。
　　李从善之入贡也，度支判官、殿中侍御史李莹实为接伴，莹私受从善之赂，人或告之。五月戊申朔，莹坐责为右赞善大夫，分其赂赐盐铁判官刘兼、户部判官辛仲甫各十万钱。（兼，未见。）
　　甲寅，以密州所举贞廉德行忠孝人齐得一为章邱县主簿。得一初以五经教授乡里，弟子自远而至。晋末遭乱，其家为州将所屠，得一脱身免，诉诸朝廷，州将坐黜。得一乃还家，布衣疏食，不复仕进。于是应诏来京师，策试中选，故有是命。
　　监察御史渤海刘蟠受诏于庐、舒等州巡茶。蟠乘栄，伪称商人，抵民家求市，民家不疑，出茶与之，即擒置于法。壬戌，命蟠同知淮南诸州转运事【四】。
　　京师民有市官物或不当价者，马军都军头史珪密遣人伺之，告其诬罔，往往坐诛，列肆为之昼闭。上既闻其事，乙丑，降诏曰：「古人以狱市为寄者，盖知小民惟利是从，不可尽绳以法也。且先甲之令，未始申严，苟陷人于刑辟，深非理道，将禁其二价，宜示以明文。自今应市易官物有妄增损价直、欺罔官钱者，案鞫得实，并以枉法论。其犯在诏前者，一切不问。」自是，珪所言上愈不用矣。
　　丙寅，幸讲武池观习水战。
　　丙子，又幸讲武池观习水战，遂幸玉津园。
　　是月，诏司天台学生及诸司技术工巧人，不得拟外官。
　　江南国主天性孝友。初，李从善与锺谟亲狎，尝有夺宗之谋，及元宗殂于豫章，独从善与诸弟扈从，因怀非望，就宰相徐游求遗诏，游正色不与，至建业，具以闻，国主不问，待之愈厚。从善既被留，国主悲恋不已。岁时宴会皆罢【五】，为却登高文以见意。于是遣常州刺史陆昭符（昭符有传，不着里邑。）入贡，奉手疏求从善归国，上不许，出其疏示从善，慰抚之。六月甲申，以从善掌书记江直木（直木，未见。）为司门员外郎、同判□州，僚佐悉推恩。寻又封从善母凌氏为吴国太夫人。（十一月庚辰，始封凌氏，今并书之。）
　　昭符在江南与张洎有隙，上雅知之，因从容谓昭符曰：「尔国弄权者结喉小儿张洎，何不入使？尔归，可谕令一来，朕欲观之。」昭符惧，遂不敢归。（陆昭符入贡月日，实录、本纪并不载。江表志云：从善除□帅，昭符入谢，上语及张洎，昭符遂留。按昭符本传，开宝七年复入贡，则除从善为□帅时，未尝留也。除□帅在二年闰二月，江表志必误。今因李煜奉手疏求从善归国，附见其事。其后，煜遣徐铉入贡，手书云：「陆昭符既未回下国，在骨肉则亦难具陈。」疑昭符复入贡，亦必以求从善归国故也。当考。）
　　戊子，诏仓部郎中、知制诰张澹权点检三司公事，依旧翰林院宿直。澹初出居郎署，颇怏怏，晚节附会卢多逊，始获进用，不踰旬遽卒。上闻其无子，甚悯之，命中使护丧葬洛阳。
　　河中府及绛州民饥。丙申，诏发河中军储三万石以赈之。
　　乙巳，减京城曲价，斤止百钱。
　　秋七月壬子，幸讲武池观习水战，遂幸玉津园。
　　南丹州蛮，溪峒之别种也。地与宜州接。丙辰，酋帅莫洪崃自称节度使，遣牙校陈绍规奉表修贡，求内属。
　　川、峡盐，承伪制官鬻之。于是诏斤减十钱，以惠远民。
　　卢多逊既还，江南国主知上有南伐意，遣使愿受封策，上不许，于是复遣合门使梁迥使焉。迥从容问国主曰：「朝廷今冬有柴燎之礼，国主盍来助祭？」国主唯唯不答。迥归，上始决意伐之。（梁迥以此岁夏出使，不知果何日也。今附此。）
　　初，江南人樊若冰（案宋史及薛应旗续通鉴皆作樊若水。）举进士不中第，上书言事，不报，遂谋北归。先钓鱼采石江上，以小舫载丝绳其中，维南岸而疾棹抵北岸，以度江之广狭，凡数十往反，而得其丈尺之数，遂诣阙自言有策可取江南。上令学士院试，赐及第，授舒州团练推官。若冰告上以母及亲属皆在江南，恐为李煜所害，愿迎至治所。上即诏国主护送，国主听命。戊辰，召若冰为赞善大夫，且遣使诣荆湖，如若冰之策，造大舰及黄黑龙船数千艘，将浮江以济师也。（若冰传云若冰以开宝三年上书，会要亦云三年十一月。大定录乃云在六年十一月，登科记云七年不贡举，赐上书人樊若冰及第。疑若冰以去年冬来归，今年冬授官，大定录与登科记皆得其实也。今并书于此。）
　　己巳，彰德节度使、赠侍中韩重赟卒，遣中使护丧事。重赟好释氏，在相州凡六七年，日课部民采西山木造佛寺，未尝暂息，人皆苦之。
　　太子中允李仁友坐知兴元府私收渡钱数十万并强置女口，庚午，弃市。
　　契丹军器库副使石重荣、东头供奉官刘琮来降。八月丙子朔，以重荣为茶酒库副使，琮为西头供奉官。（重荣、琮，未见。）
　　先是，吴越王俶遣元帅府判官福人黄夷简【六】入贡，上谓之曰：「汝归语元帅，当训练兵甲。江南倔强不朝，我将发师讨之。元帅当助我，无惑人言，云皮之不存，毛将安傅也。」特命有司造大第于熏风门外，连亘数坊，栋宇宏丽，储偫什物，无不悉具。乃召进奉使钱文贽谓之曰：「朕数年前令学士承旨陶谷草诏，比于城南建离宫，今赐名礼贤宅，以待李煜及汝主，先来朝者赐之。」且以诏草示文贽，遂遣文贽赐俶羊马，谕旨于俶。戊寅，俶遣其行军司马孙承佑入贡。丁亥，辞归，上厚赐俶器币，且密告以师期。承佑，俶妃之兄，本伶人，以妃故，贵近用事，专其国政，时谓之「孙总监」，言无所不领辖也。（九国志载钱文贽至自京师在开宝四年。国史并黄夷简入贡，皆载于五年之后。九国志恐失之太早，然国史月日都不可考。今且因承佑来朝先着之。十国纪年亦于开宝五年载夷简入贡。当考。）
　　己丑，幸讲武池观习水战，赐军人钱【七】。
　　甲午，忠武节度使、同平章事、赠中书令琅琊正懿王王审琦卒。初，审琦暴得疾，失音，上亲临问，锡赉巨万，及卒，又幸其第，哭之恸，赙赠并加等焉。
　　戊戌，殿中丞赵尚除名，坐知汉州日擅税竹木也。
　　甲辰，幸讲武池观习水战，遂幸玉津园。
　　九月癸亥，命颍州团练使曹翰领兵先赴荆南。丙寅，复命宣徽南院使曹彬、侍卫马军都虞候洛阳李汉琼、判四方馆事田钦祚同领兵继之。
　　上已部分诸将，而未有出师之名，欲先遣使召李煜入朝，择髃臣可遣者。先是，左拾遗、知制诰开封李穆与参知政事卢多逊同门生【八】，上尝谓多逊曰：「穆性仁善，文辞之外无所豫。」多逊曰：「穆操行端直，临事不以生死易节，仁而有勇者也。」上曰：「诚如是，吾当试之。」丁卯，遂遣穆使江南。穆至，谕旨，国主将从之，光政使、门下侍郎陈乔曰：「臣与陛下俱受元宗顾命，今往，必见留，其若社稷何！臣虽死，无以见元宗于九泉矣。」清辉殿学士、右内史舍人张洎亦劝国主无入朝。时乔与洎俱掌机密，国主委信之，遂称疾固辞，且言：「谨事大国者，盖望全济之恩。今若此，有死而已。」穆曰：「朝与否，国主自处之。然朝廷兵甲精锐，物力雄富，恐不易当其锋也，宜熟计虑，无自贻后悔。」使还，具言其状，上以为所谕要切，江南亦谓穆言不欺己。（使还，当在此月后，今并言之。）
　　是日，又命山南东道节度使潘美、侍卫步军都虞候清池刘遇、东上合门使梁迥等同领兵赴荆南。
　　甲戌，以太子中允、知荆湖转运使许仲宣兼南面随军转运使事。仲宣，青州人也。
　　冬十月，开封府言京城诸官司狱皆空，无系囚。
　　甲申，上幸迎春苑，登汴堤，发战舰东下。
　　丙戌，复幸迎春苑，登汴堤，观诸军习战，遂幸东水门，发战棹东下。
　　江南国主复遣其弟江国公从镒【九】、水部郎中龚慎修【一○】重币入贡，且买宴，上皆留之，不报。
　　曹彬与诸将入辞，上谓彬曰：「南方之事，一以委卿，切勿暴略生民，务广威信，使自归顺，不须急击也。」且以匣剑授彬曰：「副将以下，不用命者斩之。」潘美等皆失色，不敢仰视。自王全斌平蜀多杀人，上每恨之，彬性仁厚，故专任焉。（邵氏见闻录云赵普实荐曹彬。按此时普已罢相出镇矣，恐邵氏误，今不取。纪事本末：太祖初命曹武惠彬讨江南，潘美副之，将行，赐燕于讲武殿，酒三行，彬等起跪于榻前，乞面授处分，上怀中出一实封文字付彬，曰：「处分尽在其间。自潘美以下有罪，但开此，径斩之，不须奏礏。」二臣股栗而退。讫江南平，无一犯律者。比还，复赐燕讲武殿，酒三行，二臣起跪于榻前，曰：「臣等幸无败事，昨授文字，不敢藏于家。」即纳于上前。上徐自发封示之，乃白纸一张也。上神武机权如此。初特以是申令，使果犯而发封，见而为白纸，则必入礏，及归而示之，又将以见初无轻斩之意。恩威两得，故虽彬等无不折服。）
　　壬辰，曹彬等发荆南，赴金陵。
　　丁酉，以吴越王俶为升州东南面行营招抚制置使，仍赐战马二百匹，遣客省使丁德裕以禁兵步骑千人为俶前锋，且监其军。
　　己亥，曹彬等自蕲阳过江，破峡口寨，杀守卒八百人，生擒二百七十人，获池州牙校王仁震、王宴、钱兴等三人。
　　甲辰，以曹彬为升州西南面行营马步军战棹都部署，潘美为都监，曹翰为先锋都指挥使。
　　初，王师直趋池州，缘江屯戍皆谓每岁朝廷所遣巡兵，但闭壁自守，遣使奉牛酒来犒师。寻觉异于他日，池州守将戈彦遂弃城走。闰十月己酉，曹彬等入池州。
　　先是，上遣八作使郝守浚（守浚，未见。）率丁匠自荆南以大舰载巨竹嶎，并下朗州所造黄黑龙船，于采石矶跨江为浮梁。或谓江阔水深，古未有浮梁而济者，乃先试于石牌口。既成，命前汝州防御使灵邱陆万友往守之。
　　丁巳，曹彬等及江南兵战于铜陵，败之，获战舰二百余艘，生擒八百余人。（铜陵，在池州东北一百四十里。）
