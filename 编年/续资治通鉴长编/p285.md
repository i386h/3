<!-- { "loadSidebar": true } -->
　　命内殿崇班、合门祗候张纶赴辰、澧、鼎州安抚招捉蛮人，知辰州史方、知澧州曹克己、辰澧鼎州都巡检使柴忠、荆南驻泊都监赵振同其事；供奉官、合门祗候张元晋赴施州安抚招捉蛮人，知施州刘永崇同其事。寻命纶知鼎州，其安抚招捉蛮人事悉罢。（张元晋，未详何许人。纶知鼎州在七月庚辰，今并书。招捉蛮人事亟罢，本史、会要并不详，当考。范仲淹志纶墓云：公之典辰、澧也。彼蛮人中彭姓一族【二】，称其强，占溪洞数州，署兄弟以为守，国家因其请焉。后乃骄叛边鄙，既袭城邑，朝廷患之。公至，筑蓬山馆，理新兴栅，以要其道，且省戍兵【三】，条举十事，不及四五，而有平凉之行，蛮又侵我。帝复召公曰：「佥谓彼可歼焉，朕惟弗忍，汝往图之。」公再拜稽首曰：「恶草虽微，天地不能绝其类。先王驱之，无猾夏尔。」帝曰：「俞，惟康厥民居。」公驰传以临，谓彼蛮者，不威不惩，不见利不劝。乃以谍夫骇其俗曰：「天家使且至，方檄兵四道，焚若山林，毁若巢穴，弗灭弗已。」蛮乃大惧，请命，公曰：「纳尔爵秩，归我老孺，天子圣且仁，吾为若请。」蛮如其教，乃疾置以闻，诏原之。复其命数，贡赐如平日。生齿之还者，对以刀布，作石柱，刻蛮人之誓揭于疆首。自兹威怀，迄今将二十年，蔑复为患。诗云：「式固尔猷【四】，淮夷卒获。翩彼飞鸮，集于泮林，食我桑椹，怀我好音。」谓蛮如恶禽，亦感而化。仲淹志，或指此也。柴忠，未详。赵振，雄州归信人。）
　　殿前都指挥使、忠武节度使曹璨被疾，上亲幸其第临问。壬申，命翰林草制，改节度河阳，加同平章事。制入而璨卒，车驾即临奠之，赠中书令，谥武懿，以其子西上合门副使仪为引进副使，又录其二侄、外孙官。璨起贵胄，以孝谨称，能自奋励【五】，以世其家。习知韬略，好读左氏春秋。虽无攻战之效，然累历边任，领禁卫十余年，善抚士卒，忠厚谦静，未尝有过。国朝以来，重世将相，非恩泽进者，惟璨一门。徐、许二镇，又皆世官，时论以为荣。晚节颇伤吝啬，物议少之。璨母尝阅其家帑，见积钱数万，召璨谓曰：「汝父履历中外，未尝有此积也，信汝不及父远矣。」
　　三司假内藏钱帛二百四十五万【六】。
　　戊寅，赐歙州婺源县民汪正爵公士，蠲本户差役，以捕获强盗故也。
　　己卯，髃臣表上尊号曰体元御极感天尊道应真宝运文德武功上圣钦明仁孝，不允，凡五上，从之。
　　庚辰，屯田员外郎锺离瑾言：「窃见诸州长吏，才境内雨足苗长，即奏丰稔，其后霜旱蝗螟灾沴，皆隐而不言，上罔朝廷，下抑氓俗。请自今诸州有灾伤处，实时腾奏【七】，命官检视。如所部丰登，亦须俟夏秋成日乃奏【八】。如奏后灾伤者，听别上言。隐而不言，则论其罪。」从之。
　　八月乙酉朔，交州李公蕴遣其弟鹤来贡方物。
　　丁亥，以天书再降于干佑县，大赦天下。常赦不原者，咸除之。诸军并与特支，屯驻在外旧无例特支者，皆给与。赐干佑县民秋税十之五。普度诸道释童行【九】。广南官吏听挈家之治所。制曰：「朕寅奉丕基，抚宁中宇，庆灵积厚，高明博临。受河、洛之秘书，开圣真之鸿绪，陈嘉牲于崇巘，沈瑄玉于隆脽。顺拜文罽之坛，恭荐镂琼之版。储精渊妙，敷化醇醲。矧惟咸、镐之区，是为神明之奥，名山之内，福地在焉。载严曲密之都，式伫鸿蒙之驾，清心昭格，璇极鉴观。由兹鹑首之封，荐锡龙绨之检【一○】。谕朕以辅德，勖朕以爱民。告临降之先期，述延洪之景佑；介子孙于千亿，保宗稷于大宁。而又乃顾皇储【一一】，继颁宝命，昭其仁孝之志，示以报应之祥。斋庄载披，惕厉弥至。考诸册牒，允谓殊尤。昔燧皇握机【一二】，但有苍渠之刻；虞舜负扆，止观河渚之文。岂若祚乃菲躬，庆及元嗣，膺兹繁祉，实冠皇图【一三】；思与万邦，共均纯嘏。仰答高旻之贶，用推肆眚之恩。」（郊恩密迩，忽降大赦，鴜以干佑天书再降故也。及周怀政、朱能等败，史官讳之，遂改易制辞，自「恭荐镂琼之版」以下，但云「迨兹二纪，驯致小康，邦本既宁，天休允集。顾惟阴骘，奚独在子！思与万邦，共膺纯嘏。」遂大赦天下。臣焘初读实录、国史，固疑此赦之必有所为也。检会要，云以天书，而赦文殊不及之，因令于诸州所编录建隆以来赦文内寻出全本，则其辞盖昭然。且朱能等伪造天书，实录、正史皆略之，惟此制辞差详，恐其亡逸，今特着于此。原史官所以深讳者，为过举也。过而能改，善莫大焉，此尤可见【一四】真宗之盛德也。若乃未发其事，窜改其辞，使后人漫不可晓，既失史官之职，又没帝王改过之善，臣焘所不敢从也【一五】。此会要，乃三朝会要，今五朝会要已改云「以天下小康，故降赦」，盖从史也。孙奭等谏疏，或在此赦后。然三月末已载之，不复迁改，且天书实再降，则奭等于初降即上谏疏，亦不可知尔。）
　　命枢密直学士王曙、客省副使焦守节驰驿诣滑州，与冯守信、京东河北转运使等议修河夫役、时日功限以闻。既而守信言河水湍急，未可兴作，请俟来岁正月，诏至时以军士六万七千、丁夫二万充役。（守信所言，在壬寅，今并书。）
　　戊子，以光禄少卿薛颜为少府监、知江宁府。逻者昼劫人，反执平人以告，颜视其色动，曰：「尔真盗也。」械之，果引伏。
　　三司言白波发运司采梢三百万，计用船三千只，望遣内官一员于泗州已来拨借公私船供应，诏止以官船充用。
　　滑州言龙见于决河。
　　辛卯，太白复昼见。
　　乙未，徐州言河决，水大至，城不没者四版。
　　鄜延路副都部署曹玮以兄璨卒，请暂赴京师，优诏不许。
　　初，彰德军留后马知节以疾病留京师，踰年，表求外任。命知贝州，兼兵马部署。将行，请对，上闵其羸，令归本镇，上党、大名之民，争来迎谒【一六】。所苦浸剧，遣其子将太医往诊视。俄求还京师，复遣其侄乘传赍诏俞其请，至则已卒。遗命诸子，令辞诏葬。上深轸悼之，赠侍中，谥正惠，赗赐加等，官其子孙四人。知节习兵事，以方略自任。颇涉文艺，每应诏亦为诗咏。所与游接，必一时名士。为治专务抑豪强，□孤弱。性刚直，敢言无避，未尝少自卑屈。求之武人，盖鲜俪云。
　　己亥，大会道释于天安殿，凡万三千八十六人。先是，建道场。是日，上亲临视，以药银铸大钱，面赐之【一七】。
　　释开封府系囚杖以下罪。
　　壬寅，诏：「谋杀、故杀、劫罪至死，因丁亥赦原者，诸州并依强劫贼例刺配本城。情重不可宥者，部送京师。自今着为定式。」
　　丙午，三司使李士衡言：「京西、河北转运司计度于河东晋、绛州发粮储三千万赴滑州。山路险峻，虑或愆期，请止于滑州、通利军入中，优给其直。」从之。
　　戊申，自琼林苑迎奉天书入内。
　　庚戌，遣使安抚水灾州军，度支员外郎、判度支勾院方仲荀京东路，右正言、判户部勾院刘烨京西路，盐铁判官、监察御史刘平河北路。有合宽□改更事件，与转运使副、所在长吏会议施行。
　　诏仓草场，令司天监依先降指挥差人监门，以替使臣，仍自今有犯赃罪者，永不得差。
　　九月乙卯，供备库使侍其旭言：「广州多蕃汉大商，无城池郛郭，虽有海上巡检，又往复不常，或有剽劫，则乏御备。请徙广、恩州海上巡检一员，廨于广州市舶亭南，所冀便于防遏。」从之。
　　庚申，三司假内藏金二千七百两。
　　壬戌，命吏部郎中、直史馆、兼太子左谕德崔遵度为契丹生辰国信使，西京左藏库使王应昌副之；三司盐铁判官、监察御史刘平为正旦使，供奉官、合门祗候张元普副之。
　　是日重阳，赐宴苑中，宰臣向敏中暮归，暴中风眩，亟命中使挟太医诊问。
　　乙丑，诏徐州民僦居官舍者，免其直。
　　赐大理寺丞王质进士及第。质，旦之犹子，献文召试故也。
　　诏割澶州公用钱百万，分给卫州、通利军，俟河平日仍旧。时转运使以河流注溢，澶州路绝，使军皆由二州军，故有是诏。
　　庚午，以沧州乐陵县尉郭上行为本县令，赐绯，旌捕贼之劳也。
　　三司使李士衡言：「京师每岁所用材植，并令陕西州军给钱配买，农民重费，逋欠尤多。请自今听民采斫入中，官置场纳之，给以文引。」诏可，仍悉蠲所逋欠。
　　甲戌，以河北转运使、户部郎中段晔为太常少卿、知广州，寻加右谏议大夫。晔颇精吏事，素与丁谓善，故谓亟用之。及归自南海，而谓已败，故亦不复处要剧云。
　　诏自今应犯赃注广南、川峡幕职、州县官，委逐路转运使常加纠察，再犯赃罪者，永不录用。时司勋员外郎梁象言：「川峡幕职、州县官，曾坐赃左降者【一八】，多复恣贪，踰以扰远民。请自今犯赃者，不注川峡官，并除广南远恶州军。」上以广南亦吾民也，且非自新之道，故特有是诏。
　　丙子，诏宗室、辅臣、学士、三司使副、尚书丞郎、给谏、舍人、待制直龙图阁于清景殿观御制赐皇太子元良述、六艺箴、承华要略十卷、授时要略十二卷，又以国史、两朝实录、太宗文集并御集【一九】、御览髃书赐皇太子，遂宴从官。
　　辛巳，给事中、参知政事、兼太子宾客李迪言：「昨日东宫赐宴，臣获陪侍，皇太子举动由礼，言不轻发，视伶官杂戏，未尝妄笑。左右瞻仰，无不恭肃。」上曰：「常日居内庭，亦未尝妄言也。」寇准曰：「皇太子天赋仁德，严重温裕，复禀圣训，勤道力学，实邦家之庆也。」
　　登州言高丽遣礼宾卿崔元信来贡。元信至秦王水口，遭风覆舟，漂失贡物，人多溺死。诏遣中使存抚之，又令登州，凡使人物色，官给脚乘，津遣赴京。
　　壬午，徐州张旻言：「伏睹辛亥制书，罪无轻重，咸赦除之。又睹近诏，官典犯赃者奏裁。伏以涣汗之恩，出则不复，丝纶之命，审乃惟行，弛而复张，民不为信。愿守一成之法，免烦三尺之科。」诏从之。
　　冬十月丙戌，以知秦州、太常少卿李及为左司郎中、枢密直学士，依前知秦州。
　　秘书监、知礼仪院、判秘阁、太常寺杨亿丁内艰。时方讲郊祀，以亿典司礼乐之任，未卒哭，起复工部侍郎，令视事。
　　丁亥，诏：「益、梓、利、夔州路缘边夷人铜器，许于夷界用之，州县勿责其违禁。其内地百姓赍入夷界鬻者，即论如法。」先是，富顺监言，始姑镇夷人家有铜鼓，子孙传秘，号为右族，而朝法所禁。故有是诏。
　　中书言应保举幕职、州县官充京朝官，请俟所举将及五人，即以名闻，庶惩滥进，从之。
