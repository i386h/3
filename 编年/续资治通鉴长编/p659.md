<!-- { "loadSidebar": true } -->
　　政府言：仪礼、令文、五服年月敕皆云为人后者为其父母，即出继之子于所生皆称父母。臣按礼法必须指事立文，使人晓解，今欲言为人后者为其父母之服，若不谓之父母，不知如何立文，此乃政府欺罔天下之人，谓其皆不识文理也。又言：汉宣帝、光武皆称其父为皇考。臣案宣帝承昭帝之后，以孙继祖，故尊其父为皇考，而不敢尊其祖为皇祖者，以其与昭帝昭穆同故也【二五】。光武起布衣，诛王莽，亲冒矢石以得天下，名为中兴，其实创业。虽自立七庙，犹非太过，况但称皇考，其谦损甚矣。今陛下亲为仁宗之子以承大业，传曰：「国无二君，家无二尊。」若复尊濮王为皇考，则置仁宗于何地乎？政府前以二帝不加尊号于其祖，以为法则可矣【二六】，若谓皇考之名亦可施于今日，则事恐不侔。设使仁宗尚御天下，濮王亦万福，当是之时，命陛下为皇子，则不知谓濮王为父为伯？若先帝在则称伯，没则称父，臣计陛下必不为此行也。以此言之，濮王当称皇伯，又何疑矣。今举朝之臣，自非挟奸佞之心欲附会政府误惑陛下者，皆知濮王称皇考为不可，则觽志所欲亦可知矣。陛下何不试察髃臣之情，髃臣谁不知濮王于陛下为天性至亲，若希旨迎合，不顾礼义，过有尊崇，岂不于身有利而无患乎？所以区区执此议者，但不欲陛下失四海之心，受万世之讥尔。以此观之，髃臣之忠佞邪正甚易见矣。愿陛下上稽古典，下顺觽志，以礼崇奉濮安懿王如珪等所议，此亦和天人之一事也。
　　秋七月壬戌，诏以冬至有事于南郊。
　　枢密使、户部尚书、同平章事富弼累上章以疾求罢，至二十余。上固欲留之，不可，癸亥，罢为镇海节度使、同平章事、判河阳。案宋史称判扬州、进封郑国公、亦即此时。
　　初，除仆射及使相，弼八上章乞以本官出守，且言：「仆射是正二品官，师长百僚，使相者文武中并是第一等俸禄，臣因病退，反有此授，固不敢当。真宗以前惜此官禄，未尝轻有除拜。仁宗飻幼即位，不曾检详祖宗故事，兼当时执政者徇私，亦欲自为地，遂开此例。终仁宗一朝，罢相罢枢密使者，皆除使相，其间最为不可者数人，并以不称职及过恶彰露，台谏官互有弹劾，本合得罪黜削，而亦皆除使相，领大藩，人情非常不允。臣其时正在中书，以仁宗暮召学士，次日宣制，无由进说。陛下临御以来，未曾除人，可从今以去，一一谨惜。若此等爵禄泛泛者容易付与，别或有大贤才，或有立功立事之人，陛下更何以爵禄旌赏之？使相以上，只有三师三公，其品秩虽崇，而俸禄甚少，比使相绝然不侔也。愿立法自臣始。」不从。弼止乞罢使相或仆射一官，诏许罢仆射而改制焉。
　　弼将行，又言：「臣礏性愚直，生平未尝敢作分毫过恶，事先帝尽忠尽诚，亦曾面折同列。先帝虽知臣一心为国，不避人怨怒，然而同列非常不喜矣【二七】。其不喜者，乃使门下鹰犬之人撰造是非，于先帝前倾臣，今陛下侍从臣僚中亦有谤臣者不少。臣事陛下如事先帝，尽心无隐，惟道是从，陛下已尽见臣表里，常蒙保全。臣今乍离陛下左右，仰恃圣睿，断无所忧，惟是谗谤尚恐未免，万一有之，只乞圣慈察其所谤之语道理如何，若臣别无非道非理，即望陛下始终保庇，使全首领。假如臣因近所患，便就死灭，亦须九泉之下阴有所报。臣感恋之外，更竭此心，伏惟圣明俯赐矜照。」
　　宁海留后李端愿为武康节度使、知相州。上未亲政，端愿求对，言：「陛下当躬揽干纲，以系人心，不宜退托，失天下望。」又上书敷陈恳切，太后既撤帘，端愿称目疾，求谢事，乃命以旄钺出镇。
　　乙丑，右仆射、兼门下侍郎、平章事韩琦为南郊大礼使【二八】，翰林学士、谏议大夫王珪为礼仪使，给事中、权御史中丞贾黯为卤簿使，翰林学士、给事中范镇为仪仗使，端明殿学士、户部侍郎、权知开封府韩绛为桥道顿递使。既而贾黯言：「故事，当以中丞领仪仗，天圣二年用中丞薛奎领卤簿，而翰林学士晏殊领仪仗，盖误也。」乃诏黯与镇对易使名。
　　丙寅，诏曰：「事有先后，故制有隆杀，礼有重轻，故用有丰约。凡郊庙所以奉天地祖宗者，宜如故事，若乘舆服御之费，其务减省。德宁公主出降，其资送减康国长公主三之一。」
　　丙子，放宫人百八十人。
　　戊寅，观文殿大学士、尚书左丞贾昌朝卒，幸其宅奠之，辍视朝两日。赠司空、兼侍中，谥曰文元。御篆墓碑曰「大儒元老之碑。」昌朝在侍从为名臣，及执政，不为善人所与，或以为结宫人宦官，数为谏官、御史所攻。张方平留唐询，询谮□育，世皆以为昌朝指也。
　　辛卯，髃臣上尊号曰体干膺历文武睿孝皇帝，诏答不允。
　　庚辰，淮南节度使、兼侍中文彦博为枢密使。初，彦博自河南入见，上谓曰：「朕在此位，公之力也。」彦博对曰：「陛下登储纂极，乃先帝圣意，与皇太后协赞之功，臣何与焉！」上曰：「备闻始议，公于朕盖有恩者。」彦博逊避不敢当，上曰：「暂烦西行，即召还矣。」彦博行未至永兴，亟有是命，又遣中使促之，至永兴才数日也。
　　枢密使、吏部侍郎张□罢为彰信节度使、同平章事、判许州。□久在病告，求罢，凡七上章，乃得请。先是，韩琦、曾公亮欲迁欧阳修为枢密使，将进拟，不以告修，修觉其意，谓两人曰：「今天子谅阴，母后垂帘，而二三大臣自相位置，何以示天下？」两人服其言，遽止。及张□去位，上遂欲用修，修又力辞不拜。此据苏辙神道碑。
　　辛巳，权三司使、龙图阁学士、工部侍郎吕公弼为枢密副使。公弼上言：「谏官、御史，耳目之官，比来言事，罕见采用，非所以达四聪也。陛下当以政事责成大臣，而委视听于台谏，非其人则黜之，如此则言路通而视听广矣。」
　　端明殿学士、兼翰林侍读学士、户部侍郎、权知开封府韩绛权三司使。绛初以髃牧使召，未至，改命京尹，浃日又迁计省【二九】。
　　绛在成都凡再岁。始，张咏以券给贫民，令春籴米、秋籴盐。岁久，券皆转入富室。绛削除旧籍，召贫民别予券，且令三岁视贫富辄易之【三○】，豪右不得逞。蜀与夷接，边人伐木境上，数侵争，因下令禁伐木；又以兵守蚕崖关【三一】，绝蕃部往来，就威、茂交易。异时内侍使蜀，给酒场吏主贸卖，听使倍取以资费，绛奏请加禁约。上敕内侍省着为令，每行必申戒焉。及使三司，又请以川峡四路田谷输常平仓，而随其事任道里差次给直，以平物价。上叹曰：「觽方姑息，卿独能不徇时耶？」诏行之。内诸司吏有干恩泽者，绛执不可，上曰：「朕初不知，当为卿改。」而干者不已，绛执益坚，因为上言：「即有飞语，愿得究治。」上曰：「朕在藩邸，颇闻有司以国事为人情，卿所守固善，其毋惮谗。」宫中所用财费，悉以合同凭由取之，绛请有例者悉付有司，于是，三司始得会计。
　　知制诰沈遘为龙图阁直学士、权知开封府。遘为人轻俊明敏，通达世务，前知杭州，令行禁止。人有贫不能葬者及女子孤无以嫁者，以公使钱葬嫁数百人。倡优养良家女为己子者，夺归其父母。接遇士大夫，多得其欢心。部吏憸险之徒、尤乐倾心，尽为之耳目，刺闾巷间事，纤悉即知，故事至立断，觽莫不骇伏。小民有犯，情稍不善，不问法轻重，断讫，强刺为卒，刺者数百人，屏息不敢犯。鞠真卿提点刑狱，欲案其事，方移州诘问，遘恐，悉弛所刺卒，给以公据，复为民。会遘召还，真卿亦罢去，事遂寝。议者以其严比孙沔，然沔虽苛暴，锐于惩恶，至遘，善人亦惧焉。案史称遘为人疏隽博达，明于吏治，而沔则以淫纵无检为言官所纠，与此所载似异。其治开封如治杭，晨起视事，及午事毕，出与宾旧往还，从容谈笑，以示有余。士大夫交称其能，以为且大用矣。逾月，加龙图阁学士，逾年，迁翰林学士。寻以母丧去位，遽卒。遘迁翰林学士，在三年九月，卒在四年九月，今并书。
　　壬午，三班差使、殿侍崔公度为和州防御推官、充国子监直讲【三二】。公度、高邮人，常为故相刘沆所知，荐茂才异等科，辞疾不赴。甫任右职，非所好，益闭户读书。欧阳修得公度所为感山赋以示韩琦，琦言公度守道甚笃，文章雄奇赡逸，故有是命。公度以母老力请留侍，从之。
　　注　　释
　　【一】张□「□」原作「升」，据宋本、宋撮要本、阁本及参酌宋史卷三一八校勘记【一】改。下同。
　　【二】弃则西人必吞诸戎「戎」原作「羌」，据宋本、宋撮要本、阁本改。
　　【三】今皇子以师傅名官「官」字原脱，据宋本、宋撮要本及宋史全文卷一○上补。
　　【四】随其迁除「除」，宋撮要本、阁本均作「序」。
　　【五】二年五月「五」原作「九」，据宋本、宋撮要本及正文所系年月改。
　　【六】元年九月「九」，同上二本均作「五」。
　　【七】中书一有行移「一有」二字原倒，据同上二本乙正。
　　【八】大臣疾老而不时许退「疾」，同上二本及阁本均作「疲」。
　　【九】侍卫司阙帅「司」原作「使」，据宋撮要本、阁本改。
　　【一○】提举在京诸司库务「库」原作「军」，据宋撮要本及宋会要职官二七之四六改。
　　【一一】屡来侵寇「来」原作「求」，据宋撮要本、阁本及温国文正司马公文集卷三三北边札子改。
　　【一二】近年此局常用显官「此局」二字原脱，据宋本、宋撮要本及宋会要职官二七之四七补。
　　【一三】望循景德初置之意按同上二本「循」作「寻」，同上书作「检寻」。
　　【一四】又为人后者为其父母报「报」字原脱，据仪礼丧服补。
　　【一五】何以期也不二斩也「不」上原衍一「曰」字，据宋撮要本、同上书及温国文正司马公文集卷三三翰林学士王珪等状删。又同上书「不二斩也」下有「何以不二斩也」一句。
　　【一六】持重于大宗者「持」原作「特」，据同上本及同上二书改。
　　【一七】即出继之子于所继「即」字原脱，据宋本、宋撮要本、阁本及长编纪事本末卷五五濮议补。
　　【一八】如闻集议议论不一「如」字原脱，据同上三本及编年纲目卷一七、宋史全文卷一○上、宋会要礼四○之六补。
　　【一九】当令有司博求典故「当」上原衍一「如」字，据同上三本及长编纪事本末卷五五濮议、编年纲目卷一七、宋会要礼四○之六删。
　　【二○】三年四月二十七日壬午始罢议此须权罢耳此注文原在上文「甲寅」下，按文例移置此处。
