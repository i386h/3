<!-- { "loadSidebar": true } -->
　　十四曰：昊贼蓄谋岁深，尽更汉法，自作妖书，非恩信可以縻，文令所能动。若非天威震赫，大挫奸锋，则其势未已。缘边与贼山界相接，人民繁庶，每来入寇，则科率粮糗，多出其间。山界之民，引弓甚劲，与贼为战，所谓步奚，此皆去贼地遥，向汉甚迩。若乘战胜之气，贼皆散归，乘其不备，分路进兵而攻取之，抗御者诛殛，降顺者招来，老弱无辜，系之南徙。其间险要可守之地，则筑坚垒以据之。所得土田，给与有功属户。必不可守，则纵兵破荡，以弱贼势。若请命归朝【四二】，则裁割纵舍，制之在我。弭患如此，则边陲可安矣。
　　上嘉纳之。十四策，本传乃殊不载，今依实录备载。
　　乙亥，右正言、同管勾国子监梁适言：「近制本监举人，无户籍者听召京朝官有出身者保三人，无出身者保二人。今秋试在近，而远方寒士，难于求保。请应见任并在铨幕职、州县官，非伎术、流外及历任有赃者，并听为保。」从之。
　　丙子，龙图阁直学士、右司郎中、知凤翔府孙祖德为右谏议大夫、知永兴军。
　　六月壬午，改新知永兴军孙祖德知河中府，新知河中府、吏部侍郎范雍知永兴军。初，命夏竦判永兴，又以陈执中知永兴，及两人分出按边，而领府事犹如故，乃复使雍守京兆。于是，一府三守，公吏奔趋往来，不胜其扰，自昔未尝有也。
　　甲申，诏：「举县令之法，本欲试其治能，而流内铨乃注过满。见阙僻小之处，自今令所部指定繁剧，或久不治县奏举之。」会要六月七日二十五日凡两事，今并为一。
　　戊子，诏选人乞侍养者，须及三年，乃听于所在给文凭赴流内铨注官【四三】。
　　壬辰，中书上□厅举人姓名，上谓吕夷简曰：「比开此路以奖厉世禄子孙，何其盛也。」又顾王举正曰：「卿世为参知政事，可谓荣矣。」
　　右正言梁适为直史馆，判太府寺。适以妻从父任中师为枢密副使，请罢谏院，既贴以馆职，仍诏候起居注阙补之。司马光记闻云：梁适与任中师有姻，知其赂吕夷简事，明往视之，曰：「宜绳子舍。」未几，修注。按此，则适初罢谏院，已即有此旨矣。七月乙丑，杨察出为江东漕，适代修注。所以出察，或专为适地，当考。
　　诏陕西诸路部署司，自今西贼犯塞，方得出兵掩击诸族【四四】，以牵其势，自余毋得擅行侵掠，始用田况之言也。
　　癸巳，诏臣僚举官，已擢用而复首陈，若体量无实状，勿以为责【四五】。
　　甲午，诏近制在京库务及诸处榷务、茶盐等场，并举官监当，如闻多涉干请，自今审官、三班院、流内铨选差人。
　　丙申，西界伪团练李兴为供备库副使、寿州都监。初，兴既内附，而部署司言兴元昊亲信，恐不得其情，故徙之南方。
　　丁酉，同陕西经略安抚招讨使、知永兴军陈执中言：「朝廷比令夏竦互出巡边，常留一员【四六】在关中，臣犹恐使名甚重而将兵不多，使贼界探知，转生狂虑。今又奉宣与夏竦分路屯近边，而兵共不满万人，苟贼以劲卒入寇，动挫国威，加以炎酷之际，出师按边，未得措置之策。臣昨与竦议，欲专以静胜敌，杜其蹊径，绝其资粮，益自训练军旅，浚理城池，安辑人民，减节经费，三二年间，可使穷虏自归。今复轻为举动，暴露师徒，但启戎心，实滋边患。望朝廷察此事机，凡有更张，密下帅臣共议，方可施行。」执中既屯泾州，令诸部曰：「寇藉吾水草，钞边图利。不除，且复至。」命悉焚之。
　　己亥，陕西体量安抚使王尧臣：
　　言四路缘边所守地界，约二千余里，屯兵二十万，鄜延路【四七】六万八千，环庆路五万，泾原路七万，秦凤路二万七千余，分屯州军县镇城寨，及疲懦残伤不任战斗外，总其可用者，仅十余万人，每贼繇一路入寇【四八】，其所领兵，常多官军数倍。延州之战，李士彬帐下蕃兵数万，先被驱掳，反为其用，贼大寨在五龙川，去延州三里，其后队至虞家庄不绝，虞家庄去延州二十里，较其觽十余万。刘平等自环庆赴援【四九】，所将才八千余人，其势固不敌。及再犯镇戎军，亦不下五六万。诸将以兵力寡弱，又诸路策应未至，乃披城结阵自固【五○】，故所折不多，然郊野人户及西头弓箭手破荡殆尽。今年寇山外，其觽如延州之数，韩琦在镇戎军，以见在兵马尽授诸将，是时任福等正军【五一】纔万八千人，贼未亡只矢而诸将已覆军。贼凡三至而三胜，繇觽寡之势不侔也。彼常以十战一，我常以一战十，其为胜负甚明。虽议者谓刘平、任福之兵，由昼夜驰逐，刍粮不继，人马饥疲，遂至败陷，然强弱势异，虽使不饥不疲，亦未见全胜之理【五二】。今须较四路之势，因其地形【五三】，益屯兵马，以待其来。
　　其先泾原路接天都山，去贼巢穴为近，山川平易，可以出大兵。若劲骑疾驰，则渭州旦暮可至【五四】。自渭以东，缘泾河大川，直抵泾、邠，略无阻阂，彼若大举为深入之计，须由此路。而原州界明珠、灭藏等族，其迹多向背，朝廷虽令招抚，其应命者皆非首领，其所赐物色旋送贼所，以作归投质验，每贼至，常出人马为助。兼此路见在属户万余帐，从来骄黠，山外之战，观贼入寇道路，会战之处，一如宿计，彼之远来，安能知此【五五】，皆属户为之乡导也。四路之中，今此路最为急，须益兵二万屯渭州【五六】，以备出战，为镇戎山外之援，以万人屯泾州，控扼要会，为原、渭声势，如此则可以杜深入之患。
　　其次环庆路素为险阨之地，臣等昨由马岭、木波镇至环州，川路平直，两边虽有土山，山外皆高原【五七】，谷道交属，何往不通。土人皆言此路非险于鄜延，盖贼从来未及此，又务张虚声，欲朝廷不过为备。所管属户强壮人马，约及二万余，其间向汉者居多，去年破白豹、后桥及井那等寨，皆蕃族首领导致之力。向者贼寇延州，谓其利在虏掠财蓄，则蕃户所有，不如山外汉人之饶。其先延而后渭者，利于破荡向汉属户尔。况庆州东路华池、凤川，与贼界金汤、白豹相接，兼北路东西谷，所距甚近。若分头入寇，则何以支梧？今所管兵纔二万，仍分在环、庆二州，近发新团，立指挥以代旧兵，仍不及元数。庆州之西七十里即马岭寨，北十余里即背汉蕃部杀牛族，有强壮人马二千余，皆负险而居。自来招辑不至，多扰缘边。若更与他族连结，要断马岭，则环、庆二州之兵，不能更相为援。必须益兵二万于环、庆二州，屯近边城寨，来则合力以战，居则分头以守，亦足制贼之冲突也。
　　其次，秦州绝在西南，去贼界差远。其入寇之路，东则自仪州西南生属户八王界族经过，至水洛城北，是贼界党留等族地。水洛城南与秦州冶坊、诬穰寨相接。其西路自山外石门硖正南百余里至筚篥城，转三都谷至安远、伏羌寨，次西干川谷在古渭州西北，约二百余里至宁远寨，亦合于伏羌，然皆与山外城寨相近。彼若深入为寇，则虑泾原之兵断其归路。今秦州所管兵马，共二万七千，分屯诸城寨外，正兵不及万。虽然，验其事形，若有所恃，倘用御悍，亦未为全胜之师。必须益兵万人，分屯安远伏羌冶坊诬穰弓门寨、清水县，以扼东西之来路。寇至则据险守隘以塞其前，出山外之兵以要其后【五八】，未必能为边患也。
　　其次延州自残荡以来，西自保安军、东自白草寨四百余里，北自边界南至金明县百余里，无居人，惟东路近里有延川等数千户，西路有蕃官胡继谔界族帐不多。贼若不攻围延州，必不出大觽以趋小利，若偏师而来，本州岛兵马见总六万，分置六将，上下亲附，士卒乐用，足以御捍，不须添兵。今防秋甫近，若不早为处置，一失机便，为患不细。
　　其三路添兵六万人，宜于乡弓手内拣本户三丁以上者取一人刺手背，团为土兵。况淳化、咸平中，已曾点括，耳目相接，若处置得宜，亦不至惊扰。仍乞降敕告谕，候平贼放归农。且贼之犯边，不患不能入，患不能出。近塞山原川谷，虽险易不同，而兵难行小道，大觽须由大川，大川之中，皆为寨栅控扼。然其远引而来，利在虏掠，人自为战，所向无前。若延州之金明、塞门寨，镇戎之刘璠、定川堡，渭州山外之羊牧隆城、静边寨，皆不能扼其来，故贼不患不能入也。既入汉地，分行钞略，驱虏人畜，赍至财货，人马疲困，奔趋归路，无复斗志，以精兵扼险，强弩注射，旁设奇伏，断其首尾，且逐且击，不败何待？故贼之患在不能出也。贼屡乘战胜，重掠而归，诸将不能扼其归路追逐掩杀者，由兵寡而势分也。若尚循故辙，终无可胜之理。
　　又邻路兵马会合策应，率皆后时。如前年贼寇延州【五九】，环州赵振引援兵却由庆州取直罗、赤城路入鄜州，方至延州城下，约近十程，比至则贼马出境已数日矣。初若自环州取径道由华池、凤川、德靖塞抵保安军，出贼之后，可速数程。乃云缘边径路，俯接贼界，经历属户，虑致不虞。岂有被甲执兵，拥数千之觽，不敢过属户界中！显是逗挠为自全之计。请严敕部署司，于逐处蕃落将及公人、百姓内【六○】选熟知山川道路者，检踏州军往来径路修治令通军马。每贼至，令邻路实时领兵策应，违者军律论。本传载此疏甚略，亦颇有不同处，当参合删修。尧臣又言：「范仲淹、韩琦，皆天下选，其忠义智勇，名动列藩，不宜以小故置散地。且
　　任福坐违节度致败，尤不可深责主帅。」由是忤宰相意，并他议多格不行。并他议格不行，据欧阳修墓志。
　　西北边皆有蕃兵。蕃兵者，塞下内属诸部团结以为蕃篱之兵也。羌戎种落不相统一，保塞者谓之属户，余谓之生户。陕西则秦凤、泾原、环庆、鄜延，河东则石隰、麟府。其大首领为都军主，百帐已上为军主【六一】，都虞候、指挥使、副指挥使、军使、副兵马使。以功次补者为刺史、诸卫将军、诸司使、副使、承制、崇班【六二】、供奉官至殿侍。其充本族巡检者，俸同正员，添支钱十五千，米□傔马有差。为刺史、诸卫将军，请给同蕃官例。首领补军职者，月俸钱自三千至三百【六三】，又岁给冬服绵袍凡七种，紫绫二种。十将而下皆给土田。
