<!-- { "loadSidebar": true } -->
　　纯粹言：「准诏，令臣指挥将驱获到生口分于近里安存收养，无致枉有死损走透；及便问姓名并在贼中住坐去处，除年老知得夏国次第并山川、道路，或精力稍强，可留备访问之人，其余并具姓名，于界首分明出牓，晓示贼中亲戚、故旧，如能将前后打掳汉人却来出汉交换今来获到生口，即仰子细辨认，如委无奸诈，即一名许对换一名；并令先计会沿边巡捉人并弓箭手、熟户引致赴官，其引致并展转传致之人，每引接到一名，共支赏绢三匹，仍逐旋具换易人数闻奏。臣看详今降朝旨，欲以驱获西界生口交换汉界陷贼之人，虽为善计，若施之于讲和罢兵之时，则名体俱顺，无所不可。缘夏国方尔悖慢，兴师盗边，在朝廷宜明示弃绝，戒诸路边臣整兵听命，或闲出奇兵，使其应敌不暇；或扰彼农事，使其地不得耕获；或反闲用权，或旁行招纳。必使彼众劳厌，人意动摇，则其凶酋必便改辙，然后边衅可期于止息也。若于此时便议将生口与之交换，即恐体势不重，有害事机。兼访问得西界凡是捉掳到汉界人生口，并一一赴衙头呈纳，多是于近里去处监防羁管。今来本路所获老小人口，止是横山一带人户，纵有逐家骨肉丁壮愿遵朝命，亦何缘于近里取得羁管之人前来交易？以此推之，恐徒有轻动，必无实利。其所获生口，臣前此已等第安排，内续有丁壮归降识认者，各已分付团聚，并令有力蕃官保认，在手下监防住坐；其无丁壮识认者，各已召蕃部情愿权行收养，仍取责交认知在文字，置籍钞记，以待续来识认之人，庶边羌闻臣恩信，尔后易为招纳。其丁壮之人无家户老小，不可保信者，各已分配近里州军牢城去讫。所有本路出牓告示西人交换一节，臣愚未敢施行，欲望朝廷察臣今奏事理，候他日边事了日，然后施行。」贴黄：「访闻汉人之陷贼者，中闲监防稍缓，后因朝廷议论，欲以新复城寨与之换易，彼遂谓为奇货，往往迁徙益远，监防益密。臣以此窃谓今来所议交换，未宜轻发，伏望朝廷详察。」（纯粹此奏以十月十八日，未知从违何如，当考。实录以枢密院降到指挥系初六日，纯粹奏乃云初七日【二】，今从实录。）
　　知怀州贾易责知广德军。易既罢谏职，翰林学士苏轼、中书舍人苏辙皆乞补外，诏不许。于是辙言：「易谢表皆自谓以忠直获罪，而指言髃臣谗邪罔极，朋党滔天，上下不交，忠良沮丧，至引周易『履霜坚冰』、『不早辨』之言以为戒，欲使朝廷原心定罪，便行诛戮。其闲有云：『苏辙持密命以告人，志在朋邪而害正。』臣非台谏，凡易所言，不敢条析论奏，惟有言臣一节，理当辨明。易虽顷为谏官，今出守郡，于条不当复以风闻言事。其言臣以密命告人，伏乞朝廷取问实状。如所言有实，臣甘俟朝典。」于是御史交章论易：「人才庸下，猥蒙朝廷不次拔擢，以为谏官，当推公正之心，夙夜以思补报，而易惟谄事程颐，默受教戒，颐指气使，若驱家奴。颐于人物小有爱憎，易乃抗章为之毁誉，附下罔上，背公死党。据其罪状，合赐严诛。朝廷尚以易在言路，为之优容，爱惜事体，资序极浅，与之怀州。易不能内愧于心，易志改行，公肆无根之谤，上累朝廷，意欲盗敢言之名，以欺中外。奸险之迹，欲盖弥彰。伏望早赐指挥降黜，以惩朋党之风。」诏：「贾易已罢言职，不合更于谢上表内指名论事。」故有是责。（元佑邸报十月十六日载此言章，今依旧录附此。旧录云御史交章论易谢表文过。按：此时胡宗愈为中丞，王觌为侍御史，丰稷为殿中，赵挺之、方蒙、赵屼为监察，不知言者为谁。按六月二十八日注，则御史或是方蒙也。交章，当考。苏辙奏并增入，辙奏必不付出，要合存之。）
　　臣僚上言：「伏睹今年八月六日圣旨：『吏部、户部、刑部三部郎官任满，委本曹尚书、侍郎保明治状显著可久任者，特与再任。』臣以为此法于人情不协，在士论不然也。何则？郎官之设，虽以副贰尚书、侍郎，而朝廷选任非轻，自昔号为清要，比有屡更转运使副、提点刑狱、知藩郡而后授者。凡尚书、侍郎补外，止于牧守；郎官之出，多为监司，则按治有以相及，而位望不至绝远。故方其在省也，有副贰之名，而无统摄之实，纲条得以参举，论议得以自持也。然僚佐之于长官，希合而苟从者常多，忤犯而不屈者鴜鲜。今着之于法，治状必待保明，则人以不得保明为患矣；其权在长官，则以不得意于长官为歉矣。长官亦以去留在我，曪黜得专而自居，则郎位益以卑颓，苟非特立不髃，必将诡随容悦之不暇，又奚暇纲条之举，论议之持哉？国朝之制，郡守虽贵官，不得荐通判，以为许荐之，则势将独在于守，而倅之职有所不得行。此盖可以类推。今诸路筦库场务丞、簿、掾属之俦，有劳绩则必待转运使、知州保明，乃统按部下小吏之法，恐非先朝所以命台郎之意也。尚书省居观阙之下，凡奉职者治有能否，才有优劣，朝廷可以坐照，执政可以目睹，岂待长官保任而后知之？故有害而无补。臣请将保明郎官之法废罢不行。」贴黄称：「郎官已自朝廷拣擢，既成任又治状显著，则必有曪进，乃合公议。若犹待尚书、侍郎保明，方令依旧再任，则委不近于人情，法为差舛，宜在改正。」诏今年八月六日指挥更不施行。（元佑邸报十月十八日，今依实录附此。实录云：「罢吏、户、刑部长贰官保明郎官治状。初，文彦博建明，朝廷从其请，为之定令，而谏官论其非是，遂罢之。」今具载言章，但不知谏官姓名，当考。时胡宗愈为中丞，王觌为侍御，丰稷为殿院，赵挺之、方蒙、赵屼三人为察官，孔文仲为左谏议大夫，韩川为左司谏，丁骘为右正言。）
　　臣僚上言：「伏睹陛下即位以来，数降敕令，减放民闲夏秋二税积欠，及坊场败阙课利，及公人元非侵欺盗用失陷之类。所在州县观望监司意旨，不肯依准敕令直行放免，多为人吏隐藏元案，公行邀乞。或十止放其二三；或已放息钱，而本钱尚在；或已多纳过息钱，不与通计作本钱勾销；或虽有晓示，明言除放，而官司托以未经磨算，留滞日月；或虚称已申省、寺，而未有与夺；或坊场败阙，庐舍、器用已无存在，而犹监锢老弱，追偿未已；或送纳齐足，而不给还本钞。有穷苦失业之民，救饥寒不暇，复为官司拘系督迫，略无生意。其实为诸路监司不推原朝廷仁厚之政，惟恐年计不足【三】，有妨进用；州县官吏又牵制因循，上下蒙蔽，以至于此。窃以二圣临御，爱恤生灵，蠲除逋负，而敢尔抑遏闭塞，使朝廷有惠泽之名，而其实未逮于天下，恐非二圣所以为恻恤惨怛之意也。臣愚欲乞下御史台先取诸路监司保明事状，委无未尽案验，乃体访民闲欠负未经行遣，及虽已行遣而未尽者，乞付吏议，重行黜责，庶以慰远方无告之民，天下幸甚！」诏令诸路及府界监司，限一月疾速依敕结绝，仍具保明闻奏。（元佑邸报二年十月六日事，当考言者姓名。）
　　乙酉，诏于阗国岁遣贡使虽多，止一加别赐。
　　裁定诣景灵宫恭谢、朝谒仪，令大卿监、侍御史以上陪祠。（六月二十七日丁未，更定仪注，一岁乃篃诣诸殿。）
　　翰林学士兼侍读苏轼言：「臣近者窃见刘舜卿贺表，具言阿里骨罪状，又窃闻舜卿奏乞削阿里骨官爵，续又闻阿里骨上章请命，议者或欲许其自新。以臣愚虑，二者之说皆未为得。何者？阿里骨凶狡反复，必无革面洗心之理。今闻其女已嫁梁乙逋之子，度其久远必须协力致死，共为边患。今来上章请命，鴜是部族新破，众叛亲离，恐吾乘胜致讨，力未能支，故匿情忍诟，以就大事。若得休息数年，蓄力养锐，假吾爵命，以威胁诸羌，诛不附己者，羽翼既成，西北相应，必为中原之忧，非独一方之病也。且夏贼逆天犯顺，本因轻料朝廷，以为必不能讨己。今若便从阿里骨之请，则其所料良不为过。西蕃小丑朝为叛逆，暮许通和，则夏国之请，理无不许。二寇滔天自若，欲战欲和，无不可者，则西方之忧，无时而止矣。然遂从舜卿之请，削夺官爵，即须发兵深入致讨。彼新丧大首领，举国戒惧，我师深入，苟无他奇，恐难以得志。臣愚以为当使边将发厚币，遣辩士，以离其腹心，坏其羽翼。今闻温溪心等诸族已为所质，势未能动，而心牟钦□在其肘腋，迹同而心异。若用臣前计，使边臣与鬼章约：若能使其部族与温溪心、心牟钦□等合而讨阿里骨，纳赵醇忠，即许以生还。此正所谓以蛮夷攻蛮夷，计无出此者。若朝廷便许阿里骨通和，即须推示赤心，待之如旧，不复用计谋以图此贼，数年之后，必自飞扬，此所谓养虎自贻患者也。故臣愿朝廷既不纳其通和之请，又不削夺其官爵，存而弗论，置之度外，阴使边臣以计图之，似为得策。臣屡渎天听，罪当诛死。」
　　丙戌，诏：「罢邕州守臣兼将，以路分兵官兼之。其知宾、横州，悉以武臣，若有边警，遣令照应；其通判，听举京朝官知县资序以上人充。」
　　奉议郎、道判宜州黄陶换授庄宅副使，充广南西路都监、兼知宾州。朝请郎何琬为工部郎中。（自府界提刑除郎中。）
　　丁亥，臣僚上言：「窃见朝廷自开边以来，罚罪不明，赏功太滥，不求其实，祗信其言，故上下得以相蒙，远近习为欺诳。每出师略有微功，则多增掳获之数，至有杀戮老稚无辜以充首级，身未入行阵，而买首论功，官军或有败伤，百不言其一二。此风浸长，十有余年，大将明知，略无诘难，以致朝廷金帛妄施于选懦之士，官爵猥加于无知之人。夫保明军中功罪，朝廷取信以行赏罚者，大将也。大将诈伪，不以实闻，朝廷默受其欺诳，如此旷日持久，欲望赏罚皆当，以服三军之心，使之赴功集事，威制夷狄，岂不殆哉！今诸路奏功，臣恐将吏狃习故态，妄冒欺诳，以虚为实，以少为多，以罪为功，致朝廷推恩太滥，并及无功，却致有功将吏无所激劝，有罪之人无所畏惧。欲望朝廷严降指挥，下诸路安抚司子细根究，据实结罪保明【四】，不容卤莽；仍令本路监司觉察虚实，责御史台常切采访弹奏，稍有不实，重行降黜。庶军中赏罚无有不当，诸将不敢欺诳，军士有所劝沮，朝廷无枉滥之费。」诏：「札与陕西、河东逐路经略司，依详上件臣僚所奏，应将士言功，并先责元统领官根究诣实，结罪保明。供申候到帅司，仰更切加考验，如委无妄滥，即本司再具结罪保明闻奏。并札与逐路转运司、提刑司常切觉察，如有妄冒，仰具实封奏闻，考验是实，其元保明官司当议重行降黜。并札与御史台，令采访弹奏。」（此元佑邸报十月九日事，当考言者姓名增入。）
