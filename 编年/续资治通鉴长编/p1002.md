<!-- { "loadSidebar": true } -->
　　详定礼文所言：「古礼无迎神，其于祭初祭末皆不拜【六】。谨案少牢馈食礼：『主人朝服，即位于阼阶东西面。』郑氏曰：『为将祭也。』即不言拜。及祝告礼成，主人出立于阼阶上西面，亦不言拜。虽为神象，其始迎之而入也，主人及宾皆辟位而已。出亦如之。惟宾客之事，则有拜辱拜送，盖宾主相敌，可为礼也。特牲馈食礼：『祝迎尸于门外。』郑氏以为『就其次而请不拜，不敢与尊者为礼。』玉藻曰：『士于大夫，不敢拜迎。』释者亦曰：『礼不敌。』近代事神，拜而迎送，是祭祀与接宾一也，殊非礼意。所有仪注：皇帝至版位，西向立，再拜，乐舞九成，讫，又再拜，及送神乐一成，止，皇帝再拜。伏请不行。应在位官准此。」从之。
　　又言：「胙俎与神俎，骨体各异，设之亦不同。今仪注皆不合礼。伏请用上特左胖为胙俎。左臂一骨，长胁二骨，短胁二骨，加于俎，当神俎入设之。时以胙俎置于阶间，俟皇帝饮福，奠爵则太祝奉俎进，减神坐前正脊二骨，横脊二骨，合置于俎以进。其有司摄事进胙，太牢用牛左肩、臂、臑折九个，少牢用羊左肩、臂、臑折七个，太尉展视以授使者，再拜稽首送。今南郊式所进胙不与礼合，伏请改正。」从之。（元丰三年七月二十五日，依奏。）
　　又言：「亲祠赐胙，自宰臣等而下之，至祀官，虽有多少之差，而无贵贱之别。伏请依礼分定。」从之。（元丰四年十一月一日依奏，今附三年七月二十五日论胙俎后。）
　　又言：「案王制：『祭宗庙之牛角握。』周礼小司徒：『凡小祭祀，奉牛牲。』又古者诸侯五庙，礿、祠、烝、尝，每庙一太牢，天子之大夫亦用太牢，故曰『大夫以索牛』。谓之索者，求得而用之，但不在涤而已。诸侯之大夫，祔祭用太牢，吉祭则少牢；天子之祭，无不用牛者。唐郊祀录称宗庙、社稷等祭悉用太牢。其后稍易旧制。九庙时飨有司摄事，共享一犊。开宝初，诏亲祠太庙共享一犊。又诏常祀惟天地用犊，余大祀以羊豕代之。嘉佑中，仁宗亲祫，每室用一太牢，自余三年亲祫，八室共享一犊，有司摄事惟以羊豕。记曰：『先王之制礼也，不可多也，不可寡也，惟其称也。』今三年亲祠，而八室共享一犊；及祫飨盛祭，有司摄事而不用太牢【七】，则为非称。欲乞三年亲祠并时飨，有司摄事，太庙每室并用太牢。」诏惟亲祠并合飨，每室用太牢。
　　又言：「今祭地亦为圜坛，在国北之地上。熙宁祀仪：祭皇地祇，坛八角；祭神州地祇，坛广四十八步，高五尺。今则变方丘为圜坛，神州虽筑方坛而无坎，皆不应礼。伏请祭皇地祇、神州地祇，并为方坛，坛之外为坎，庶协古制。」诏改圜坛为方丘，余不行。
　　丁亥，诏中书曰：（丁亥，七月二十七日。按八月六日御集：「前日诏中书门下，以将来祀英宗于明堂，惟以配昊天上帝。今再验经文，但云上帝，乃非专配昊天上帝，可于诏中照会节出行下【八】。」此诏盖是节出行下者。）「朕惟先王制行以赴礼，孝莫大于严父，严父莫大于配天。配天一也，而属有尊亲之殊，礼有隆杀之别。故远而尊者祖，则祀于郊之圜丘而配天；迩而亲者祢，则祀于国之明堂而配上帝。天足以及上帝，而上帝未足以尽天，故圜丘祀天则对越诸神，明堂则上帝而已。故其所配如此，然后足以适尊亲远近之义。昔周公之所亲行，而孔子以为盛者也。事载典册，其理甚明。而历代以来，合宫所配，既紊于经，乃至杂以先儒六天之说，皆因陋昧古，以失情文之宜，朕甚不取。其将来祀英宗皇帝于明堂，惟以配上帝，余从祀髃神悉罢。」（两纪并载诏语，八月十二日壬寅赵君锡议，当考。）
　　戊子，诏：「入内东头供奉官韩永式近差往泸州勾当，今已回，可再差都大经制泸州夷贼司照管车马。遣勾当御药院□靖方于中太一宫真室殿建天皇九曜息灾祈福道场七昼夜。启罢日，参知政事一员行香。」
　　户部侍郎致仕范镇言：「乞下京东、京西、河东、河北、陕西转运司，量立赏格，求访真黍，以审音乐。」
　　太白昼见。
　　己丑，诏梓州转运司那官一员，随军入界。
　　权发遣司农寺都丞□雍言：「乞置局会天下役书，删除烦复，支酬庸直，比较轻重，拟成式样，下逐路讲求报应，再加删定。」从之。又言：「差官考存留耆壮雇直，并支酬牙前钱物，计置聚之京师，或转移沿边，变易金谷。」诏提举司限一季【九】，具数以闻。
　　详定礼文所言：「按古者执圭以临祭，未行礼则不执也。今皇帝乘玉辂，执镇圭赴景灵宫，礼毕赴太庙、青城，皆乘辂执圭，不应礼。伏请自今乘辂不执圭，及乘大辇亦不执。」又言：「古者宗庙室中为石以藏主，谓之宗祏。春秋传曰『典司宗祏』是也。正庙之主各藏于太室西壁之中，迁庙之主藏于太祖太室北壁之中，其埳去地六尺一寸。自汉迄唐，迁主所藏，或在西储，或在西夹室，其正庙之主虽各藏庙室西壁之中，而帝后别为石埳，皆非礼意。盖祧主当藏太祖太室北壁之中，后世庙不异宫，犹宜藏于太祖庙之太室。本朝顺祖藏于西夹室，沿袭之误。又少牢馈食礼，荐岁事于皇祖，必以妃配。故同几共牢一尸，而俎豆不两陈。今太庙藏主，帝后异室，与同几之义不相应。伏请迁庙之主藏于始祖太室北壁中，帝后之主各共一石室。又太庙牙黙上各有蒲合，并紫席褥、曲几、直几，如遇祭享，于牙黙上铺设祭物【一○】。禘祫则缘室合用物，并前一日移出殿上。按周礼太宰【一一】：『享先王，赞玉几。』郑氏注：『玉几所以依神，天子左右玉几。』司几筵：『王设莞筵纷纯，加缫席画纯，加次席黻纯，左右玉几。祀先王胙席亦如之。』如上所陈，则筵当单设，缫席、次席皆重设之。礼记曰：『天子之席五重。』今太庙几筵皆不应礼。伏请改用莞筵纷纯，加缫席画纯，加次席黻纯，左右玉几。凡祭祀，皆缫次各加一重，并莞筵为五重。」并从之。
　　庚寅，熙河路经略司言，西界首领禹臧结逋药、蕃部巴鞫等以译书来告夏国集兵，将筑撒逋达宗城于河州界，黄河之南，洮河之西。上批：「如若所报，乃属河州之境，岂可听其修筑！深虑经略司不详上件所指地分，都无为备，驱逐约阑次第，可速下本司多备兵马禁止之。」
　　废施州永宁寨，置行廓、安碓二寨。
　　注　　释
　　【一】勾当御前忠佐军头引见司医官等按：宋制，差遣从无「等」字。据通考卷五五职官考「宋制，翰林医官院使、副各二人，并领院事，以尚药、奉御充，或有加诸司使者」，疑此处「等」为「院」之误。
　　【二】乃更修岷州城「岷」原作「氓」，据宋会要蕃夷六之一六改。下同。
　　【三】献命库门之内「门」原作「四」，据阁本及礼记郊特牲改。
　　【四】庄公岳宋会要食货七之三一作「庄岳」。
　　【五】支移折变「折」原作「新」。按：宋赋税制度有折变之法，谓其入有常物，而一时所须则变而取之，见宋史卷一七四食货志，此处「新」显为「折」之误，故改。
　　【六】其于祭初祭末皆不拜「于」原作「余」，据宋会要礼一七之三二改。
　　【七】太牢「太」原作「少」，据宋会要礼一七之三三、通考卷九八宗庙考改。
　　【八】可于诏中照会节出行下「行」字原脱，据下句补。
　　【九】一季「季」，宋会要食货六六之四三作「月」。
　　【一○】于牙黙上铺设祭物「祭物」二字原脱，据宋会要礼一五之七补。
　　【一一】周礼太宰「周」字原脱，「宰」原作「牢」，据周礼太宰改补。
续资治通鉴长编
卷三百七
卷三百七
　　起讫时间 起神宗元丰三年八月尽其月
　　卷　　名 续资治通鉴长编卷三百七
　　帝　　号 宋神宗
　　年　　号 元丰三年（庚申，1080）
　　全　　文
　　八月辛卯朔，陕西转运使、权管勾鄜延路经略司李稷言：「前经略使吕惠卿亲奉圣训，措置边计，已见成效，讲颂圣德，刻之乐石，将以传示无穷。石工未毕，惠卿以忧去位，缘未经进御，不敢题额。臣今摹墨本上进，乞赐之名。」诏以元丰理戎之碑为额。
　　御史丰稷言：「朱初平、刘谊往琼管体量安抚。闻初平轻信寡谋，尝招诱蛮人杨光僭等，几被囚执，仅获生还。今持节度海，经制黎蛮，先声已轻，难致后实。伏望改授详练之士，镇抚南徼，免生事变。」不报。（或并入初命，时七月戊寅。）
　　太常博士、权发遣司农都丞□雍言：「议定淮、浙两路役书，减冗占千三百余人，裁省钱二十八万四千九百余缗，会定岁用，有□剩钱一百四万余缗，诸路役书多若此类。乞先近京三两路修定，下诸路依仿报应。」从之。令□雍与司农寺主判详定。
　　详定礼文所言：「明堂昊天上帝礼神之玉当用苍璧，今用四圭有邸，伏请改用苍璧礼天。其有司摄事五帝，亦乞依大宗伯礼神之制，陈玉各仿其方之色。」从之。（是月己酉王祖道云云，当并此。礼文第三卷明堂燎坛篇载此事，与实录稍不同，今从实录。）
　　京东转运司言：「潍州白浪河每岁渰浸护城堤岸，去年费梢草万余【一】，仅免水患。知州事、驾部郎中杨采开河引导，遂不至城下，费省患弭。」降敕书以銟之。
　　癸巳，诏诸州司理参军，自今并依旧条差注，更不奏举。
　　诏文武官非相统摄而官同者，其序位以职，职同以服色，服色同以资序，资序同以改官，改官同以出身。
　　诏商、虢州保甲内大保长一例集教，其保甲隶兵部。以提举义勇、保甲张山甫言「商、虢州无义勇，有保甲，山险民居远者，法不教阅上番」，故有是诏。提举河东义勇、保甲王崇拯、黄廉言，集教义勇、保甲，绛、晋、泽、潞、威胜等五州、军，三十二县，置八场节级、大保长，总三千六百人，太原府、忻、代、平定、汾、隰、石、岚、宪【二】、岢岚、保德、火山、宁化等十三州、军，三十七县，置九场节级、大保长，总三千七十人。
　　诏蒋之奇见勘熙州赵济公事日久，其干系人宜先次断放。又诏之奇点检到环庆经略安抚司违法支用抚养士卒钱，官吏不以赦降去官原免，根究以闻。
　　司农寺言：「免役、坊场钱人户不愿赴州，而愿就县输送，或缘官司失催纳，而因驱磨帐状，却行收敛，重为烦扰者，皆乞除免于干系人理纳。」从之。
