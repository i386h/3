<!-- { "loadSidebar": true } -->
　　壬午，观文殿学士、正议大夫兼侍读孙固守门下侍郎，中大夫、守尚书左丞刘挚守中书侍郎，中大夫、尚书右丞王存守尚书左丞，正议大夫、知枢密院事安焘为右光禄大夫、依前知枢密院事，试御史中丞胡宗愈为中大夫、守尚书右丞，试户部侍郎赵瞻为枢密直学士、签书枢密院事。（熙宁八年十二月，曾孝□签书犹带「同」字，今赵瞻则不带「同」字。）吏部侍郎兼侍讲孙觉为御史中丞，龙图阁直学士、知延州赵□为枢密直学士【七】。（范百禄志赵□墓云：「夏人入朝贡，而以重兵压境，诸将亟请益戍兵，为捍御具，□徐谕之曰：『第谨斥堠，整戈甲，无为寇先，戍兵不可益也。』因遣人诘敌：『方和好，何故引兵来？汝敢侵轶，当自为备，观吾兵何从而出。』夏人素畏□，前后入寇，未尝得志，乃谓境上人曰：『我不敢犯龙图，归保吾境耳。』遂溃去。诸将叹服，以为一言破贼十数万，自昔未有。除枢密直学士，再任。」按：此月二十四日，夏人攻塞门寨，□于是有洪州之役。墓志先叙洪州，次云敌不敢犯，即加职再任，颇失次第，恐未可信，今不取。□本传亦云加职再任，而实录初无再任指挥，又刘安世章亦以无故为言，恐本传误，本传但因墓志耳。曾肇集有□加密直制云：「岁月寖久，屡奏肤功，是用进职枢庭，且仍旧服。」亦不云再任。吕大防政目于六月二十六日乃书赵□密直再任，初六日不书。御集四月六日孙固等差除，内有龙图阁直学士、朝议大夫、知延州赵□除同知枢密院事。按□初无升拜二府之命，不知御集何故如此，疑是错误，姑附此，当考。）初，御批以□同知枢密院，公着、大防、纯仁因告免对罢，别批云：「延和进呈。」遂以瞻代□，卒莫详其故云。（□除同知，惟御集有此，他书皆无，初疑错误，后得刘挚日记，则□除命乃是中辍，非错误也。今追修如上，仍全载挚日记云：「四月五日宣制，吕晦叔为司空、平章军国事，吕微仲左揆，范尧夫右揆，安厚卿进一官，孙和父固门下侍郎，予为中书侍郎，赵大观瞻签书密院，王正仲进左丞，胡宗愈完夫右丞，孙莘老觉补其阙，为中丞。予阅中书实封，见其日御批，以赵□同知院。三相因告免对退，别批云：『延和进呈』，以瞻代□，三人书字，莫知其故也。」）
　　右正言刘安世言：「臣伏见朝廷近除知延州赵□为枢密直学士，博考佥言，亟有异论，辄据公论，上烦天听。臣历观祖宗以来，待帅臣之体，或以其久在方面，敌人畏服，或以其征伐捍御，绩用彰着，再委守藩之任，方行进职之典。□治鄜延未满三岁，考其治行，无以过人，伏读告辞，又非再任。方朝廷进拜执政，而□独无端同日迁陟，中外传播，皆谓失体。兼臣风闻□尝遣使与西夏约和，反为羌人执而戮之。审如传者之言，则挫国家之威灵，沮塞垣之士气，守边无状，孰甚于此？臣闻赏不当贤则无以劝善，罚不当罪则无以惩恶，而况无功受赏，有罪不罚，欲持此道以治天下，臣窃惑焉。伏望圣慈特加考验，若□果有上件事迹，不惟收还新命，亦乞明正典刑，庶使贪功邀利之徒有所戒惧。」不报。
　　甲申，广西经略司言融州蛮粟仁催、渠阳军蛮杨晟台等结集，往来于两路为民患，已督兵将讨荡。诏勿进兵深入，择其倡率首恶之人，以购赏募人捕杀。
　　户部言陕西沿边五年之蓄，计缗钱五百余万，请注籍，以备勾考。从之。（元年二月二十九日、六月二十六日，绍圣元年十二月三日。）
　　中散大夫、直龙图阁、提举崇福宫刘忱知荆南。
　　是日，左司谏韩川、右司谏刘安世进对，太皇太后问近日差除如何，安世等曰：「朝廷用人皆协舆望，惟胡宗愈公议以为未允耳。」太皇太后曰：「且徐观其所为。」安世退而上章曰：「仰承圣谕，固当遵奉，退而熟虑，终有未安，是以不避严诛，再□天听，伏望陛下留神省览【八】。臣闻执政之任，天下极选，惟是当世之贤杰，乃可不次而登用。至于德行不足以出髃臣之右，才智不足以服多士之心，则必假之以岁月，进之以阶渐，非惟养其闻望，亦所以抑侥幸而止奔竞也。臣伏见宗愈顷在先朝，麤能修饰；陛下践阼之始，首加任使，再儙之内，致位中司。然而性本奸回，才识闇陋，自居风宪，尤务迎合，既不闻有所启沃，进贤退奸，亦未尝有所建明，兴利除害，朋邪罔上，中外侧目。忽闻制命，擢居丞辖，舆议喧然，莫不惊骇。臣窃谓人君命令虽在必行，苟处之得其理，则执之不可变，苟其不合众望，违拂人情，关天下之盛衰，系朝廷之轻重，所宜择善，何惮改为？而况辅弼之臣，与国同体，岂容憸佞杂处其闲？臣于宗愈固无一日之雅，亦无纤芥之怨，惟是公论有所未安，是以前日赐对，罄尽悃愊，而拳拳之忠，不能自已，故复论列，以报陛下用臣之意。伏望圣慈更加询考，若臣言不谬，则乞收还新命，授以外官，庶使邪正有辨，不失天下忠贤之望。」
　　乙酉，诏：「陕西、河东路巡检堡寨使臣，透漏西人入界第四次以上，冲替；其兼两地分以上者，加一次。」以枢密院言，刑部检断一犯即拟冲替，故有是命。
　　先是，御批：「刘挚、王存不许辞免诏书，差三省、枢密院主事已上人送。」中书省奏：「执政官辞免恩命，降不允批答六批以上，差三省、枢密院主事送。今后诏书理合差中使赍赐，或降付学士院。」是日，御批：「今后三省、枢密院主事以上人，只送郊禋等大礼后常例加恩批答。所有执政官以上非次特恩除转，不论批答数目并诏书，并从御前差内臣降赐，所贵不失事体。元佑元年五月九日指挥，并今月七日已批出差定人，更不施行。」（此据御集元佑三年四月九日手札，实录于八月载：「诏执政官以上特恩除授答诏，并御前遣内臣降赐。」今用御集全文。）
　　丙戌，诏：「司空、平章军国事吕公着遇后殿垂帘，同三省进呈，六参日仍起居奏事。」自两宫同听政，常以双日于延和殿垂帘，故诏公着二日一入朝，然皇帝乃五日一御前殿视朝，皆只日也。于是公着复请六参日仍起居奏事，庶得瞻望皇帝清光，诏从之。
　　丁亥，淮南路转运司请减安河务税，令龟山镇置务为税额。从之。
　　戊子，朝散大夫、太府卿韩宗道为权户部侍郎。（二年七月四日，初置权侍郎，除授或自宗道始。实录不带「权」字，今从政目。）朝散大夫、起居郎、权枢密都承旨公事刘奉世为天章阁待制、枢密都承旨，起居舍人彭汝砺为中书舍人，右司郎中王陟臣为起居郎，著作郎兼侍讲范祖禹为起居舍人。（五月八日，辞。）
　　听知枢密院事安焘辞免所迁右光禄大夫。先是，翰林学士苏轼言：「臣窃谓人主之驭髃臣，专以礼义廉耻，若使受无名之宠，则为待臣子之轻。今朝廷岂以执政六人，五人进用，故加迁秩以慰其心？焘位冠西枢，委寄至重，岂肯见人擢用，即以介怀？既无授受之名，仅以姑息之政，纵有先朝故事，亦是一时误恩。今焘力辞，正为知义。臣欲奉命草诏，不知所以为词，伏望圣慈从其所请。若除受别有缘故，即乞明降指挥，苟于义稍安，敢不撰进。」内批：「可且用一意度，作不许辞免诏书进入。」焘再辞免，遂从之。
　　己丑，诏吏部授兼管买马官，并赴枢密院引验。
　　庚寅，范纯仁以韩宗道、孙固以文彦博亲嫌为言。刘挚言，故事，执政于同列少有避亲者。太皇太后曰：「执政亲戚，无回避之理，如用人合公义，虽亲何害？若或徇私，虽非亲戚，必致人言，惟尽公灭私则善矣。」
　　正议大夫章惇知苏州。先是，罢惇资政殿学士，除知越州。惇自言：「越州告为递兵偷匿，缘父齿耄期，礼当专养，乞更不别给告，只依旧提举洞霄宫。」范纯仁言：「惇父老，居苏州，陛下方以孝治天下，岂可使旧臣失晨□之养？其所请宜听。」故以苏州命之，惇复辞，乃依所乞，而父已卒。（二月二十三日，知越州；五月二十一日，仍提举洞霄，而章俞先以十六日卒，今并书之。四年十一月二十四日，降一官，与宫观，候服阕日给告。）
　　左正言丁骘为礼部员外郎，监察御史赵屼为都官员外郎，以骘与胡宗愈、屼与孙固亲嫌故也。屼寻改考功。（改考功在五月四日。）
　　屼为御史，尝论：「今日二圣深居九重，政在大臣之时，其法度更改麤已就绪，唯是进拔人材，所关国体甚大，陛下不可不深思而审察之。臣闻治平以前，执政大臣不敢公然援引亲党，置在要途，所乞子弟差遣，多处筦库之任，甚者不欲使之出应科举，恐与孤寒竞进。如其稍涉葭莩之亲，虽有卓然才能，亦且抑而不用，以示公义，灭私恩也。自熙宁以后，因王安石用事，破坏此例，其子弟既处要职，而内外亲戚亦皆布列华近，徒持内举不避亲之说，而不能无私意于其闲。遂致后来习以为常，凡一人进用，则内外亲戚咸有不次之望，乃以筦库为不足道。且某执政誉某人之亲族，曰『此可选任之也』；某人复举某执政之亲族，曰『此宜曪升之也』，互相推假，何者非贤。或以捷给者为有才，或以钝讷者为有德，或以资任浅者居事权繁重之地，或以无出身者预文字清要之选，是使权贵亲戚皆有侈心，而孤寒疏远罕得而进【九】。自此以后，私恩胜而公义息矣。如韩维平日誉望非不美，及预机政，只缘多引亲党，遂失士论。既而陛下觉悟，罢其政柄，出补藩郡。臣犹恐自是以来，未免此弊，事之既往不复备论也。伏愿陛下思循治平以前祖宗用人之深旨，思革熙宁以后执政援亲之陋风，凡进拟除授之际，亲发天语，以访逮之。苟非执政亲族，又非交相称誉，则用之而不疑，如其一有似之，则宜诘难戒敕，以郄其谋，如此则各尽公平，知所畏避。惟乞陛下默而识之，徐而观之，必有得于是矣。」贴黄言：「执政援引亲党，非太平之美政，实天下公论之所未平，其来亦稍久矣。今臣所论者，盖止欲陛下知之，明诏大臣，杜绝其弊。此疏乃臣亲书，不敢漏泄。」（元佑编类章疏三年四月二十日，屼奏此。按：四月二十日，则屼罢御史矣，恐「二十日」字误。今附见罢时。正月十四日，屼论言官，已见本月日，屼传又有余论，今附此。论执政引用亲戚，则传甚略，今从编类章疏具载之。）
