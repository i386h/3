<!-- { "loadSidebar": true } -->
　　朝散郎、直龙图阁曾肇言：「伏睹修定官制，即百司庶务既已类别，若以所分之职、所总之务，因今日之有司，择可属以事者，使之区处，自位叙、名分、宪令、版图、文移、案牍、讼诉、期会，总领循行，举明钩考，有革有因，有损有益，有举诸此而施诸彼，有舍诸彼而受诸此，有当警于官，有当布于觽者，自一事以上本末次第，使更制之前，习勒已定，则命出之日，但在奉行而已。鴜吏部于尚书为六官之首，试即而言之：其所总者选事也，流内铨、三班、东审官之任，皆当归之；诚因今日之有司，择可属以事者，使之区处。自令、仆射、尚书、侍郎、郎中、员外郎【五】，以其位之升降，为其任之繁简，使省书审决，某当属尚书、侍郎，某当属令、仆射，各以其所属，预为科别，如此，则新命之官不烦而知其任矣。曹局吏员，如三班诸房十有六，诸吏六十有四，其所别之司，所隶之人，不必尽易，惟当合者合之，当析者析之，当损者损之，当益者益之，使诸曹所主，因其旧习，如此，则新补之吏不谕而知其守矣。宪令、版图、文移、案牍、讼诉、期会，总领循行，举明钩考，其因革损益之不同，与有举诸此而施诸彼，有舍诸彼而受诸此，有当警于官、布于觽者，皆前事之期，莫不考定，如此，则新出之政不戒而知其叙矣。夫新命之官不烦而知其任，新补之吏不谕而知其守，新出之政不戒而知其叙，则推行之始，去故取新，所以待之者备矣。其于选士如此，旁至于司封、司勋、考功当隶之者，内服、外服、庶工、万事当归之者，推此以通彼，则吏部之任，不待命出之日闻而后辨，推而后通也。试即吏部而言之，体当如此，其于百工庶职素具以待新政之行者，臣之妄意，窃以谓无易此也。夫然则体虽至大，而操之有要，事虽一变，而处之有素。一日之间，官号法制鼎新于上，彝伦庶政率行于下，内外远近，虽改视易听，而持循安习，无异于常。」诏送详定官制所。
　　籍田司言：「近奉诏均种诸谷，水陆皆备，本以待车驾临幸。夏秋以来，九谷皆稔，观麦视禾临幸仪注，恐未修讲。欲乞令大臣先案视修建崇饰，至于西成穑事将毕，遣近臣观获稻。凡有创兴未合典礼之事，因而讲议。」不报。
　　是日，种谔遣诸将出界，遇贼，破之，斩首千级。（此事实录见二十五日己卯，今掇出附此。本传云：「谔帅军次绥德城，遣将出师招纳，贼御于境上，力战败，斩首千级。朝廷以谔先期轻出，命还师延安，改命谔及麟府事并听王中正节制。」出界遇败，当即是初二日丙辰所书「贼益兵御我，力战破之」，同此一事也。欲详记谔行军次第，故复着此，仍以传所云斩首千级系之。）
　　癸亥，诏：「魏从革为獠贼所射，自是从革失备，不系用兵轻重。委彭孙更详酌，如南平军路实可进讨，即措置详审而往，或道路艰梗，难趋贼巢穴，亦速具利害以闻，朝廷必不以前后异同为罪。」
　　乙丑，上批：「已指挥秦凤一路兵付李宪节制，深虑经略司犹宿留不肯依应调发，误熙河军期，可再下都大经制司依详朝廷属任之意，便从节制处分。」
　　上批：「熙河路已列定兵马，必须照应董□所约师期出界。蕃中出兵与否无可为据，宜令经略司选使臣一二人入蕃军照验，仍约阿里骨遣首领一二人来与官军同出，庶彼此分明，不误大事。」
　　罢环庆路副总管姚麟兼第一将，从经略司高遵裕奏也。
　　知延州沈括言：「曲珍八月丙辰，于西界大里河北接应西界首领讹麦等十余人，并家属数百口，牛羊驮马近八千，已赴安定堡外。有投来首领，见于西界招呼元结约人户来降。」（八月丙辰，初二日也。括奏或附初二日种谔次绥德城后。）
　　彭孙言：「乞从泸州合江县纳溪九支池便路讨乞弟，候破荡毕，驱率杨光震部族讨捕生獠，以报魏从革之冤。」从之。后一日，罢之。（事在乙亥二十一日。）
　　丙寅，泾原路经略司言，应副军行战守等事，乞权许便宜指挥。诏：「本路措置事稍大，奏候朝旨，如小事碍常法，许一面施行。鄜延、环庆、河东路经略司，熙河路都大经制司，措置麟府路兵马司依此。」
　　先是，诏遣宿卫七将之师戍鄜延，已再颁赐矣，而镇兵未尝有所赉。沈括以谓禁兵虽重，而为国守边，无岁不战者，镇兵也。赏赉不均，此召乱之道。乃矫诏赐镇兵钱数万缗，而封藏诏书以驿闻。不数日，有金驿诏括曰：「枢密院漏行颁书，赖卿察事机，不然几扰军政。自此事不获闻者，得以专制，蕃汉将卒自皇城使以降，皆得承制补受。」（此据沈括自志，附见丙寅日，当考。十一日丙午，刘惟简乞均赐病还军士，当考。）
　　诏：「诸路进讨行营汉蕃兵，惟可使之出力破贼，毋令小费私财。委李宪、高遵裕、王中正常切照管，体量举动大小、进兵远近，量给所费，令足用。外人常有沾润，又不可过为姑息。」
　　诏王中正：「将来大兵出界，虑辽人亦遣兵征讨，或为援助，或于境上自防。若与诸路兵相遇，即先遣使臣说谕或移文，以夏国内乱，囚制国主，不知存亡，朝廷回赐贺同天节并遣使赐生日等物，无人承受，鄜延路累牒问宥州，皆不报，近又累犯边，朝廷遣兵问罪，与北朝不相干涉。如阻隔进兵或先犯官军，方得应敌，令中正密掌之。」
　　诏鄜延、环庆、泾原、河东路经略司并总兵官，熙河路都大经制司，应副措置事如有乖失，令逐路转运司具以闻。
　　诏定州、高阳关、真定府路安抚司、河东路经略司、河北河东缘边安抚司密戒沿边州军，与北界应干边防事，一切皆循常，毋得辄创生更改。
　　又诏入内省选差使臣二人，自京分诣陕西沿边麟府等路，于递铺内选可充急脚递铺兵，对换不堪走转文字之人，仍相度铺分地里遥远去处，添置腰铺。
　　又诏河东、陕西诸路转运司及同经制马甲等：「应副军兴，各已分拨钱物，自可擘画计置。其须至于民间赁借等事件，即仰明给价直，不得直行科率。仍常切抚存人户，务令安静，无致骚扰。如有措置乖失，令提刑、提举司密具事由闻奏，当议重行废黜。有失觉举，与同罪。」
　　是日，韩存宝伏诛。（七月十九日诏诛存宝，八月十二日乃伏法。）
　　丁卯，殿前副指挥使、武泰节度使卢政卒。辍视朝，临奠之，赠开府仪同三司。
　　馆阁校勘邢恕为史馆检讨，从曾巩请也。
　　诏诸路应投来首领等，令边臣密问以夏国变乱及今点集屯聚处所动息以闻。
　　诏步军副都指挥使、邕州观察使、太原府路副都总管刘永年赴阙供职，主管步军都指挥使兼主管马军司。
　　己巳，马军副指挥使、金州观察使燕达为殿前副都指挥使、武康军节度使。（旧纪书达为节度使，新纪不书。）
　　诏：「白马县复为滑州，隶京西。系浮梁，葺城垒，宜得干剧之人，以朝请大夫周革知州，奉议郎苏注通判州事。如速办无扰，事毕优与推恩。（两纪并书复滑州。熙宁五年八月五日，废滑州，以白马、韦城、胙城三县隶开封。）
　　都大提举汴河堤岸宋用臣言：「本司沿汴及京城所房廊地并召人僦，纳官课，纸、红花、麻布、酵行皆隶本所，为堆□场，令冯景拘拦卖纸及走纸。行班文昌于开封府侵夺课额，欲乞据本司已立逐行外，余令冯景拘拦，所贵课额各办。」诏：「八月以前已赁提岸司及京城所房堆□物在地者，更不起遣，余无得妄拘拦，骚扰行市。」（朱本签贴云，事小删去，新本已复存之，可见当时虽小事，神宗必亲剖判也。二年十月四日【六】，泗州初置堆□场；三年二月二十四日，置京城堆□场。是月七日，又置蔡州。）
　　庚午，广西经略司言：交址入贡百五十六人，比旧制增五十六人。上批：「宜令据今已到人数赴阙，今后准此。」（新纪书交址入贡附年末，旧纪乃于五年年末书之。）
　　沈括奏，乞近便处发三两将兵应副呼使。上批：「昨降指挥，止为招到并边部族少壮从军，老小等从便近城寨安存。其大兵出寨后降附部族，若尽徙内地，人情必不乐从，少壮自当驱以随军，老小等即其地抚之。如此，内徙人数必不猥多，守御人数足以照管。可札付沈括、种谔依详施行。」
　　权发遣环庆路经略司高遵裕言：「准密院札子，降营阵法，臣究览虽知梗概，尚恐未谕深旨。欲望一谙晓营阵使臣付臣询访营阵出入、奇正相生之要，令乘驿前来。」诏燕达选谙晓营阵使臣一人，申枢密院。
　　辛未，河东路经略司言，王中正未到本路间，有西人投降，未审许与不许收接？诏河东路经略司：「如有西界投来人口，令逐处守臣分布于稳便城寨安存给食，仍密察奸诈。」
　　高遵裕言，觇知西界大点集，欲遣兵拥遏贼锋。诏：「遵裕累奏本路兵马器械未备，令候齐集，依约定期日进兵，毋得妄动。如有人口来追逐犯境，即照会七月壬寅指挥。」
　　上批：「开封府界教成大保长已放散多日，以次团教之法久未推行，闻以无弓弩温习，甚有退堕者，盖刘管独力生簄，未有倚仗办事。可令狄谘不妨见领河北职事，兼权王中正提举开封府界保甲。」时中正奉使河东、陕西故也。（刘管提举府界保甲，在四年三月。狄谘先以二年十一月提举府界保甲，三年六月改提举河北西路义勇保甲兼提点刑狱。）
　　壬申，诏录故知南平军魏从革三子，一人为三班奉职，二人为借职。
　　诏枢密直学士、权三司使李承之落枢密直学士，为宝文阁待制、知汝州。坐奏请濮州坟所遗直院与陈留县开福寺对易，既得旨，其侄孝伯诈增制书立牓，欲取开福常住入坟院，为僧所讼。承之虚称元乞易寺，乃臣从兄给事中致仕徽之所奏。下大理根治，而徽之亦言：「承之与子孝伯陈乞院额，以致人言，承之从臣，敢欺圣听，乞直贬黜，如臣言有不当，亦甘坐罪。开福院额乞下陈留县依旧，濮州更不创院。」时承之兄龙图阁直学士肃之知郓州，亦言：「大理寺鞫承之奏请寺额，濮州旧遗直院殿宇尚在，兼父祖坟营在彼，遂乞以陈留所废开福院额于濮州复旧院，或虑未尽情理，望别差官根治。」诏遣开封府，其后改送御史台，承之坐报上不实及遣吏诇狱事【七】，故有是责。（事始在二月二十一日戊申，旧纪书：「枢密直学士、三司使李承之奏易坟寺不实，降为宝文阁待制、知汝州。」）
