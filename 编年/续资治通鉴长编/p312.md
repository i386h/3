<!-- { "loadSidebar": true } -->
　　丙寅，权判都省马亮言：「天下僧以数十万计，间或为盗，民颇苦之。请除岁合度人外，非时更不度人，仍自今毋得收曾犯真刑及文身者系帐【三一】。」诏可。
　　庚午，令开封府每岁正旦、冬至禁刑三日，端午一日，其施之。
　　宗哥唃畼啰、立遵遣大首领畼铎正来贡方物。
　　丙子，诏京朝官丁忧服阕，自今降告敕下御史台，令于三院御史厅下拜授之。
　　己卯，契丹遣右监门卫上将军萧嵘、高州观察使李延来贺正旦。
　　是冬，契丹大阅，声言猎幽州，朝廷患之，以问二府，皆请备粟练师，以待不虞。枢密副使张知白独言：「契丹修好未远，今其举兵者，以上初政，观试朝廷耳，岂可自生衅邪？若终以为疑，莫如因今河决，以防河为名，万一有变，亦足应用。」未几，契丹果罢去。
　　雄州候卒报有兵入钞，边觽皆恐，知州高继忠曰：「契丹岁赖吾金缯，何敢渝盟？」居自若。已乃知渤海人叛契丹，行剽两界也。司马光记闻云：天圣初，契丹遣使借塞内地牧马，朝廷疑惑，不知所答。王钦若方病在家，章献太后命肩舆入殿中问之，钦若曰：「不与则示怯，不如与之。」太后曰：「北敌强梁，奈何延之塞内？」钦若曰：「契丹以虚言相恐喝耳，未必敢来，宜密诏曹玮使奏乞整顿士马【三二】，以备非常。」太后从之。契丹果不入塞。玮时知定州。欧靖圣宋掇遗云：王钦若再入中书，天圣初，北朝遣使致书【三三】，称彼境荒馑，借雄州之地畋猎。时钦若假告，中外未知所答。数日，钦若朝，上询其事，钦若对曰：「愿假与之。」上曰：「理将何如？」钦若曰：「咸平中，彼来侵疆，岂先有书乎？」遂依答之，甚捭阖焉。二事或即此年事，然曹玮时知天雄军，明年十一月钦若卒，四年正月又徙永兴，七月复知天雄军，未尝知定州也。皆恐传闻之误，今悉不取。
　　注　　释
　　【一】巡铺原作「巡捕」，据宋撮要本及治迹统类卷二八祖宗科举取人改。
　　【二】前束鹿县尉王得说历官寡过「尉」字原脱，据宋本、宋撮要本及宋史全文卷七上补。
　　【三】巡铺官左正言孔延鲁「巡铺官」原作「巡捕官」，据本卷校勘记【一】及宋会要选举三之一四改。
　　【四】偿费直「直」原作「置」，据宋本、宋撮要本改。
　　【五】奉真殿「真」原作「直」，据本卷二月癸酉条及宋史卷一○九礼志改。
　　【六】授官则如亲策「如」原作「加」，据宋本、宋撮要本、阁本改。
　　【七】寻加许氏当阳郡夫人「寻」字原阙，据宋会要后妃三之三一补。又「当阳郡」，会要作高阳郡，疑是。
　　【八】好人材书札「书札」原作「书理」，据宋本、宋撮要本及宋会要职官三之二四改。
　　【九】或有由五房序迁者「序迁」原作「序选」，据宋撮要本及宋会要职官三之二四改。
　　【一○】凡带馆职出「馆职」原作「官职」，据宋本、宋撮要本、阁本改。
　　【一一】今议每朝谒神御「朝」原作「辇」，据宋本、宋撮要本、阁本及宋会要舆服四之四、长编纪事本末卷二七庄献垂帘改。
　　【一二】悉如衣之色「如」原作「以」，据宋本、宋撮要本及上引长编纪事本末改。
　　【一三】不制服宋会要礼四一之八作「不成服」，疑是。
　　【一四】余因公致私宋会要选举二七之二○作「余因公致私罪至徒」，疑是。
　　【一五】其三司使副无得复举「使副」原作「副使」，据阁本及宋会要刑法一之六五乙正。
　　【一六】镇戎军入粟直二万八千「二万」原作「一万」，据宋本、宋撮要本、阁本及长编纪事本末卷四五茶法、宋史卷一八三食货志改。
　　【一七】所得不偿各本及上引长编纪事本末、治迹统类卷二九祖宗用度损益同。上引宋史则作：「得不偿失，敝在茶与边籴相须为用」。
　　【一八】以新旧二法较之「旧」字原阙，据上引长编纪事本末、宋史补。
　　【一九】每券十万「券」原作「给」，据宋本、宋撮要本及上引长编纪事本末、宋史改。
　　【二○】而京师实入缗钱七十五万有奇「实入」原作「入实」，据同上书乙正。
　　【二一】而京师实入缗钱增一百四万有奇「百」字原脱，「四万」原作「万四」，据同上书改补。
　　【二二】仍增别输钱五万者皆为七万「皆」字原脱，据宋本、宋撮要本及长编纪事本末卷四五茶法补。
　　【二三】再召问逸者「问」原作「对」，据宋本、宋撮要本及宋史卷四二六张逸传改。
　　【二四】既而寺观稍益市田矣「寺观」原作「市观」，据宋撮要本及长编纪事本末卷二七庄献垂帘、宋史卷一七三食货志改。
　　【二五】进宸妃「妃」原作「位」，据宋本、宋撮要本及上引长编纪事本末改。
　　【二六】今玉泉僧堂梁记云太后所建「云」字原脱，据同上书补。按邵伯温邵氏闻见录卷一作「今玉泉寺僧堂梁曰后所建云」。
　　【二七】遽诣长春殿奏事「长春殿」原作「长寿殿」，宋史卷二九一李若谷传作「长春殿」，长编纪事本末卷二七庄献垂帘同。按宋会要方域一之四、宋史卷八五地理志均谓：垂拱殿，旧名长春，明道元年十月改勤政，十一月改名垂拱，即常日视朝之所。本编应作「长春殿」，今据改。
　　【二八】知丰州内殿承制王文玉卒「丰州」原作「农州」，据阁本及宋会要方域二一之一一改。
　　【二九】授怀钧右班殿直知丰州「右班殿直」原作「三班殿直」，据上引宋会要改。
　　【三○】庶免他日或挠圣政也「挠」上原衍「扰」字，据宋本、宋撮要本、阁本删。
　　【三一】仍自今毋得收曾犯真刑及文身者系帐「仍自今」原作「乃自令」，据宋本、宋撮要本改。
　　【三二】宜密诏曹玮使奏乞整顿士马「奏」原作「奉」，据宋本、宋撮要本及涑水记闻卷七改。
　　【三三】北朝遣使致书「遣」原作「遗」，据宋撮要本、阁本改。
续资治通鉴长编
卷一百三
卷一百三
　　起讫时间 起仁宗天圣三年正月尽是年十二月
　　卷　　名 续资治通鉴长编卷一百三
　　帝　　号 宋仁宗
　　年　　号 天圣三年（乙丑，1025）
　　全　　文
　　春正月丙戌，以刑部郎中、龙图阁待制滕涉为右谏议大夫，罢职知青州。上谓辅臣曰：「青州大藩，宜遴拣牧守，涉足以任此乎？」王钦若曰：「涉自先朝已任要剧，顷自三司副使擢居侍从，今兹委寄，必能上副圣选也。」
　　戊子，契丹遣宣徽南院使朔方节度使萧从顺、枢密直学士给事中韩绍芳来贺长宁节。见于崇政殿，皇太后垂帘，置酒崇政殿，遂燕崇政殿。御史中丞薛奎馆伴，从顺欲请见，且言南使至契丹者皆见太后，而契丹使来独不得见。奎折之曰：「皇太后垂帘听政，虽本朝髃臣亦未尝得见也。」从顺乃已。及辞，从顺有疾，命宰臣王曾押宴都亭驿，从顺问曾：「南朝每降使车，悉皆假摄，何也？」曾曰：「使者之任惟其人，不以官之高下，今二府八人，六尝奉使，惟其人，不以官也。」从顺默然。此据王曾言行录，稍删润之。既上寿，从顺桀骜，称疾留馆下，不以时发【一】，上遣使问劳，挟太医诊视，相属于道。枢密使曹利用请一切罢之，从顺知无能为，徐引去。
　　辛卯，长宁节，近臣及契丹使初上皇太后寿于崇政殿。
　　乙未，开封府言，长宁节请如干元节，度僧道三百八十人。诏止度三百人。
　　泾原路总管司言，宗哥立遵乞给俸钱。诏渭州月给衣着五十疋、茶五十斤。
　　丙申，录故宰相李昉从子宗谨，宋琪孙从谔，吕端孙诜，张齐贤孙襄，毕士安孙从简，王旦孙靖，并为试秘书省校书郎。参知政事李至孙复，王沔孙庆孙，温仲舒孙希颜，及武宁节度使、同平章事陈洪进孙永丕，翰林侍读学士、礼部尚书邢昺孙处正，礼部侍郎王丕孙说，并试将作监主簿。时以郊祀推恩辅臣之后，而丕家无子孙在仕版者，故以及之。洪进、昺例不当得，议者以王钦若报其私恩也。
　　乙巳，宗正寺请以皇后事堕编入玉牒，从之。
　　辛亥，加赠皇后曾祖中书令郭崇为尚书令、兼中书令，追封祖守璘及父允恭并为节度使，母、祖母、曾祖母并为国太夫人。
　　壬子，加赠皇太后兄赠侍中刘美为中书令，追封嫂越国太夫人钱氏为郓国太夫人。
　　广州阙守，上谓辅臣曰：「此邦控制海外诸国，宝货所聚，前为守者，多不能称职，今宜遴择其人。」王钦若曰：「礼部郎中、直史馆陈从易素有清节，先朝累经任使，臣等以为从易可。」从易时在荆南。
　　二月乙卯，徙从易知广州，加太常少卿、直昭文馆。
　　太常博士临河陈炎知夏津县，河北转运使卢士伦，曹利用女貋也，怙势，听狱不以直，讼者以付炎评决，炎直之。御史知杂事韩亿闻其事，奏为监察御史。炎与朱谏并命，谏事不详，今但记炎，他仿之。
　　翰林学士、权三司使李谘以其父兵部员外郎致仕文捷在乡里，春秋高，乞便郡就养。上方委谘计事，优诏不许，欲慰其思亲之心，戊午，赐文捷三品服。
　　诏诸州司士参军李道宗等三十四人，令吏部铨与注官。旧制，司士参军以年及格及负犯者为之，谓之散参军。先是，上取特奏名举人试艺稍优者补参军，其次与试衔。及经南郊，试衔者已免选，而道宗等反未得注官，故有是命。
　　庚申，诏河北、京东路，于中等以上户以二税折科塞河梢芟，限今年十一月终辇至滑州。
　　龟兹及甘州遣使贡方物。
　　辛酉，试身言书判选人，前惠州军事判官林冀【二】等七人与京官，余四十八人第迁如故事。先是，翰林学士晏殊等以冀等名闻，上问辅臣：「身言书判，足以尽人才乎？」王钦若对曰：「朝廷设此以旌别选人，若四者悉有可采，固宜升进也。」
　　乙丑，右谏议大夫、权御史中丞薛奎罢为集贤院学士、知并州，或谮奎漏禁中语也。既而秦州阙守，上以奎屡官西边，习其风土，即改奎知秦州，仍给集贤院学士见俸。秦州宿重兵，兵费常不足，奎务为俭约，教民水种，谨商算。岁终【三】，□粟积者三百万，征算衍者三十万，核民隐田数千顷，复得刍粟十余万。
　　东上合门使李昭庆避皇太后祖讳，更名昭亮。然太后止令髃臣避父讳，而近戚多并祖讳避之。
　　丙寅，提点开封府界诸县镇公事、屯田员外郎张嵩，同提点供备库副使张君平，并兼管勾开治沟洫河道事。仍诏开封应天府、陈许徐宿亳曹单颍蔡等州及属县亲民官，并带开治沟洫河道事。
