<!-- { "loadSidebar": true } -->
　　戊申，以闲厩使、合门祗候陈从信为左卫将军，充枢密院承旨；翰林使程德玄为东上合门使兼翰林司公事；御□副使王延德为御□使，供奉官乔斌（斌，未见。）副之；军器库副使陈赞为西绫锦使，供奉官张易、（易，未见。）阜城王继升并为军器库副使；赵俊（俊，未见。）为鞍辔库副使；惠延真（延真，未见。）为弓箭库副使；大名柴禹锡为翰林副使；清池弭德超为酒坊副使。自从信而下皆尝给事藩邸，以旧恩进用也。
　　夏四月乙卯朔，召华山道士真源丁少微至阙。少微善服气，年百余岁，隐居华潼谷中【四】，与陈抟齐名。抟亦真源人，然少微志尚清洁，专奉科仪，抟嗜酒放旷，虽居室密迩，未尝往来。少微以金丹、巨胜、南芝、玄芝等献，上留数月，遣还。（少微献金丹、巨胜等，乃四年九月复来朝时事，今并书之。）
　　丙辰，令民二月至九月无得采捕虫鱼、弹射飞鸟，违者重寘其罪。（与建隆二年二月诏书□同，犯者有刑，为不同耳。）
　　戊午，秦、陇州巡检周承□言，戎人八百骑突弓门寨，率所部兵击走之，卒九人不用命，悉腰斩于境上。
　　壬戌，复宴□越王于崇德殿。
　　庚午，幸西染院，赐工徒衣服、钱帛。
　　甲戌，诏分京西转运司为二，孟、滑、卫、陈、颍、许、蔡、汝等州以转运使程能统之，襄、均、房、复、郢、金、随、安、邓、唐等州及信阳军以副使赵载统之。
　　乙亥，初置诸道转运判官。
　　丙子，改岭南监州为鹣州，寻废。
　　己卯，平海节度使陈洪进用其幕僚南安刘昌言之计，上表献所管漳、泉二州，得县十四，户十五万一千九百七十八，兵一万八千七百二十七【五】。（己卯四月二十五日用幕僚计，此据大定录，其详未闻。）
　　庚辰，怀州言河决获嘉县。
　　幸城南，观刈麦。
　　辛巳，斩侍御史赵承嗣，坐监郑州市征，与吏为奸，隐没官钱巨万计。人有告者，诏鞫之，得其实，有司言法当绞，上特命斩之，并吏七人皆斩于市。仍诏诸道转运使布告州县以儆髃吏，揭于所居官舍之壁。
　　癸未，以陈洪进为武宁节度使、同平章事，洪进子前漳州刺史文颢为房州刺史，前顺州刺史文顼为登州刺史。寻复以平海节度副使文显为通州团练使，仍知泉州；泉州衙内都指挥使文顗为滁州刺史【六】，仍知漳州。（文显、文顗除官在戊子，今并书之。）
　　五月乙酉朔，御干元殿受朝。德音赦漳、泉管内，给复一年。
　　初，□越王俶将入朝，尽辇其府实而行，分为五十进，犀象、锦彩、金银、珠贝、茶挠及服御器用之物逾巨万计。俶意求反国，故厚其贡奉以悦朝廷。宰相卢多逊劝上留俶不遣。凡三十余进，不获命。会陈洪进纳土，俶恐惧，乃籍其国兵甲献之。是日，复上表乞罢所封□越国及解天下兵马大元帅之职，寝书诏不名之制，且求归本道，上不许。俶不知所为，崔仁冀曰：「朝廷意可知矣，大王不速纳土，祸且至。」俶左右争言不可，仁冀厉声曰：「今已在人掌握中，去国千里，惟有羽翼乃能飞去耳。」俶独与仁冀决策，遂上表献所管十三州、一军。上御干元殿受朝【七】，如冬、正仪。俶朝退，将吏僚属始知之，千余人皆恸哭曰：「吾王不归矣。」凡得县八十六，户五十五万六百八，兵十一万五千三十六。
　　丙戌，诏免荆湖南路转运使崔宪，仍削三任，副使许奇除籍为民，夺先所赐钱五十万。坐罢软不胜，临事稽留不决，廉得实而有是命。宪，相州人也。
　　命考功郎中范旻权知两浙诸州事；左赞善大夫侯陶、著作佐郎崔继宗检阅两浙诸州钱帛；刑部郎中杨克让充两浙西南路转运使，宗正丞赵齐副之；祠部郎中河南刘保勋充两浙东北路转运使，右拾遗郑骧【八】副之；右卫将军太原侯赟按行两浙诸州军储刍茭、粮廪；左赞善大夫孟贻孙通判两浙事。
　　旻初自淮南归朝，上谓曰：「江、淮之间，辇运相继，实我仓廪，卿之功也。」旻曰：「唐贞元中，淮南岁输米才十万石，今每岁辇运倍于贞元。」上曰：「知尔劝绩。」将用为翰林学士，卢多逊言杭州初复，非旻不可治。上乃谓旻曰：「卿且为朕行，即当召卿矣。」钱氏据两浙逾八十年，外厚贡献，内事奢僭，地狭民觽，赋敛苛暴，鸡鱼卵菜，纤悉收取，斗升之逋，罪至鞭背。每笞一人，则诸案吏人各持其簿列于庭【九】，先唱一簿，以所负多少量为笞数，笞已，次吏复唱而笞之，尽诸簿乃止，少者犹笞数十，多者至五百余。讫于国除，民苦其政。旻既至，悉条奏，请蠲除之，诏从其请。
　　丁亥，徙封钱俶为淮海国王，以其子镇海镇东节度使惟浚为淮南节度使、奉国节度使惟治为镇国节度使，平江节度使孙承佑为泰宁节度使，威武节度使沈承礼为安化节度使，浙江西道盐铁副使崔仁冀为淮南节度副使。（仁冀之除在戊申，今并书于此。）
　　戊子，德音赦两浙管内诸州，给复一年。
　　癸巳，遣左补阙李吉使契丹，通事舍人薛文宝副之。（据王文宝传，恐此非薛，然王亦不为通事舍人，当考。）
　　乙未，占城国遣使来贡方物。
　　壬寅，夏州言定难节度使李克叡卒，其子衙内指挥使继筠权知州事。乙巳，以继筠为定难留后。
　　殿前都指挥使、镇宁节度使杨信初掌兵，即瘖不能言，至是寝疾，瘖忽愈。上遽幸其第视之，信自□遭逢，涕泗横集，且叩头乞严边备，上慰勉之，赐赉甚厚。翌日信卒，优诏赠侍中。
　　初，秦州节度判官李若愚有子曰飞雄，凶险无行，不为其家所容，常客游京师、魏、博间，与无赖恶少年纵酒蒱博。以若愚官秦州，尽知其府库仓廪所有及地形险易、兵籍多少。而凤翔盩厔尉张季英者，飞雄妻父也。飞雄自京师往省季英，窃乘其马，诈为使者，夜抵厩，呼置卒索马，卒秉炬出，飞雄复以私市马缨示之，卒不能辨缨，即授以马。飞雄令一卒前导，遂矫称制以巡边为名，掠巡驿殿直姚承遂，至陇州掠监军供奉官王守定，至□山县掠县尉卢赞，皆令从行。
　　时秦州内属戎人为寇，都巡检使周承□与田仁朗、（仁朗亦秦州都巡检使，事见三月末。）刘文裕、（文裕太平兴国二年以内弓箭库副使出为秦、陇巡检。）王侁、（侁前以东头供奉官加合门祗候，未知今为何官。）梁崇赞、（崇赞，未见。）韦韬、马知节（知节前为西头供奉官。）等皆受诏屯兵清水县。于四月庚辰，飞雄至清水，矫制尽缚之。承□等见姚承遂数辈同至，不觉其诈，仁朗独号泣求观诏书，飞雄怒叱曰：「吾受密旨，以汝辈逗挠不用命，且令尽诛汝辈。岂不闻封州杀李鹤耶，诏书岂得见也？」先是，上即位，分命亲信于诸道廉官吏善恶密以闻，岭南使者言知封州李鹤不奉法，诬奏军吏谋反，诏诛之不问状，故飞雄以为言。将以承□等诣秦州戮之，因谋劫守卒据城为乱。
　　飞雄初矫称制，自言上南府时亲吏，会刘文裕哀告飞雄曰：「我亦尝事晋邸，使者忍不营救之乎？」飞雄屏左右谓文裕曰：「汝能与我同富贵否？」文裕觉其诈，伪许之，飞雄乃释其缚。文裕策马前，附耳语仁朗，仁朗即佯坠马若殒绝状，飞雄与从卒共视之，又释其缚，仁朗奋起搏飞雄，与文裕等共擒之，飞雄尚呼云：「田仁朗等谋反，杀使者。」既而系秦州狱，劾之，具得其状。有诏夷其三族，并捕先与飞雄善者何大举等数辈，悉诛之，及姚承遂等皆腰斩于秦州市，先授飞雄马厩置卒，亦夷其族。文裕，保塞人也。（马知节传云：知节先辨飞雄之诈，因语文裕，与文裕传不同，当考。）
　　是月戊申，以飞雄事布告天下，令中外臣庶家子弟或怀凶险，有乖检率，屡加教戒，曾不悛改，许其尊长闻于州县，锢送阙下，当配隶远恶处。容隐不以闻者，儙功以上亲坐之。
　　六月戊辰，诏自今乘驿者皆给银牌。先是，五代以来，庶事草创，凡乘驿奉使于外，但枢密院给牒。至是，以飞雄故，始复旧制焉。
　　上注意治本，深惩赃吏。己巳，诏自太平兴国元年十月乙卯以后，京朝【一○】、幕职、州县官犯赃除名配诸州者，纵逢恩赦，所在不得放还，已放还者，有司不得□用。
　　壬申，韶州言，准诏访唐相张九龄事迹，得其画像及文集九卷献之。
　　乙亥，宋州言汴河决宁陵县，诏发宋、亳丁夫四千五百人塞之，命西上合门使郭守文护其役。又发畿内丁夫三千二百人塞汴口，以判四方馆事梁迥董之。
　　丙子，遣蕃僧曼殊室利归其国。天竺之法，国王死，太子袭其位，余子皆出家为僧，不复居国中。曼殊室利者，中印土王子也。开宝中来至中国，太祖诏令馆于相国寺。善持律，都人归向，施财盈室。觽僧颇嫉之，以其不解华言，即伪为奏请归。既得请，始惊恨，觽僧谕以上意，不得已，迟留数月乃去。自言诣南海，附贾人船以往，竟不知所终云。（实录云不解唐言，此盖承袭前史旧文。宋主天下，何唐之有，今改称华言。）
　　诏广南县五百户以下者止置主簿一员，兼令、尉事。
　　秋七月乙酉朔，以振武节度使、殿前都虞候白进超为殿前副都指挥使。进超，马邑人，初无灼然战功，徒以小心谨密抚士卒，故致将帅焉。
　　赐武宁节度使陈洪进银万两，令市宅。
　　诏：「七夕嘉辰，着于甲令。今之习俗，多用六日，非旧制也。宜复用七日。」
　　壬辰，赠太师、□王李煜卒，上为辍朝三日。初，郑彦华之子文宝，仕煜为校书郎，归朝，不复□故官。煜时在环卫，文宝欲一见，虑守者难之，乃披蓑荷笠为渔者，既得入，因说煜以圣主□宥之意，宜谨节奉上，勿为他虑。议者叹其忠。
　　先是，李飞雄败，逮捕李氏亲党。右赞善大夫李若拙，与飞雄父若愚以同宗款昵，又连名，上疑其昆弟，及鞫之，乃故与若愚通家，非其亲，且不知谋，得免于戮，丁酉，削籍流沙门岛。若拙，万年人也。
　　中元节张灯，诏有司于淮海王俶第前设灯山，陈声乐以宠之。（江休复篮志进钱买灯，盖此事也。休复误以为上元，已见干德五年。）
　　丁未，以庐州无为监为无为军。
　　庚戌，改明德门曰丹凤门。
　　中书令史李知古受赇，擅改刑部所定法，出罪人，为所诉，鞫得实，壬子，杖杀之。刑房吏孙甫坐免官。
　　八月癸丑朔，诏以冬至有事于南郊。
　　丙辰，诏诸道转运司指挥所属州府，自八月一日后，吏民所犯并论如法，不在恩赦之限。
　　诏两浙发淮海王俶缌麻以上亲及管内官吏悉归阙，凡舟千四十四艘，所过以兵护送之。
