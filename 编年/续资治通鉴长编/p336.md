<!-- { "loadSidebar": true } -->
　　六月丁丑朔，诏诸州行军副使、上佐文学参军，自今毋得擅去贬所，令登闻鼓院不得辄通奏状。时贬降官多妄诉于朝，既命监送本州岛，复戒约之。
　　契丹主隆绪病消渴寖剧【一○】，召东平王萧孝穆、上京留守萧孝先，使辅立其子木不孤，且诫以无失朝廷信誓。己卯，卒于大斧河。隆绪晓音律，与帐下纵饮或通昼夕，自歌起舞。岁献方物，皆亲阅视，必使美好中意，守约甚坚，未尝稍启边隙。立二十四年，年六十一岁，谥曰圣宗。李侩十朝纲要：契丹主隆绪殂，在位五十年，谥天辅皇帝，庙号圣宗。
　　其妻号齐天皇后，妾号顺圣元妃。齐天，平州节度使萧思猥之女，耶律隆运甥也，有容色，隆绪爱幸特甚。事燕燕尤谨，燕燕亦以隆运故深爱之。燕燕既死，齐天预国事，权势威盛，置宫闱司，补官属，出教命，加号仁慈翊圣齐天彰德皇后，生日曰顺天节，有子皆不育。
　　元妃生子，长即木不孤，次曰达姐里，生女楚国公主、燕国公主。燕燕以楚国公主嫁其弟萧徒姑撒，为筑城以居之，曰睦州，号长庆军，徙户一万实之，曰从嫁户。
　　齐天善琵琶，通琵琶工燕文显、李有文【一一】，元妃屡言其罪，隆绪不治。又为蕃书投隆绪寝中，隆绪得之，曰：「此必元妃所为也。」命焚之。隆绪遗命以齐天皇后为皇太后，顺圣元妃为皇太妃。元妃匿之，自为皇太后，与帐下医耶律□孙谋，令人诬告齐天谋叛，载以小车，囚之上京，未几缢杀之，杀其左右百余人，以庶人礼葬祖州白马山。
　　初，隆绪将死，属木不孤曰：「皇后事我四十年，以其无子，故命汝为嗣。我死，汝子母切毋杀之。」后木不孤游猎过白马山，追感父言，哭其冢，徙葬阿保机墓傍。木不孤，盖隆绪第八子，始封梁王，后为皇太子。既即位，更名宗真，改元景福，军国事皆其母专制之，寻加号曰法天皇太后。
　　契丹每岁正月上旬出行射猎，凡六十日。然后并挞鲁河凿冰钓鱼，冰泮，即纵鹰鹘以捕鹅雁。夏居炭山或上京避暑。七月上旬，复入山射鹿，夜半，令猎人吹角，效鹿鸣，既集而射之。
　　贱他姓，贵耶律、萧氏。其官有契丹枢密院及行宫都总管司，谓之北面，以其在牙帐之北，以主蕃事；又有汉人枢密院、中书省、行宫都总管司【一二】，谓之南面，以其在牙帐之南，以主汉事。其惕隐，宗室也；夷离毕，参知政事也；林牙，翰林学士也；夷离巾，刺史也。内外官多仿中国者。其下佐吏则有敞史、木古、「古」字疑作「直」字，更详之。思奴古、都奴古、徒奴古。分领兵马，则有统军、侍卫、控鹤司，南王、北王、奚王府五帐分提失哥、东西都省太师兵。又有国舅、钤辖、遥辇、裳笃诸司，南北皮室二十部族节度，频必里、九克、汉人、渤海、女真五节度，五治太师，一百、六百、九百家奚。内外官至一百、六百、九百家奚，皆所增。
　　凡民年十五以上、五十以下，皆籍为兵。将举兵，必杀灰牛、白马，祠天地日及木叶山神。铸金鱼符，调发军马。其捉马及传命有银牌二百。军所舍，有远探栏子马，以夜听人马之声。
　　每其主立，聚所剽人户马牛金帛及其下所献生口或犯罪没入者，别为行宫领之。建州县，置官属。既死，则设大穹庐，铸金为像。朔望节辰忌日【一三】，辄致祭。筑台高逾丈，以盆焚食【一四】，谓之烧饭。
　　十宫各有民户，出兵马，阿保机曰洪义宫，德光曰永兴宫，兀欲曰积庆宫，述律曰延昌宫，明记曰章敏宫，突欲曰长宁宫，燕燕曰崇德宫，隆绪曰兴圣宫，隆庆曰敦睦宫，隆运曰文忠王府。
　　又有四楼，在上京者曰西楼，木叶山曰南楼，龙化州曰东楼，唐州曰北楼。
　　凡受册，积柴升其上，大会蕃人其下，巳，乃燔柴告天，而汉人不得预。有诨子部百人，夜以五十人番直。四鼓将尽，歌于帐前，号曰「聒帐」。每谒木叶山，即射柳枝，诨子唱番歌，前导弹胡琴和之，巳事而罢。
　　三岁一试进士，贡院以二寸纸书及第者姓名给之，号「喜帖」。明日，举案而出，乐作；及门，击鼓十二面，云以法雷震。正史载此段于契丹传末，比实录但增「内外官至六百五家奚」【一五】，凡百余字耳，今依实录，仍附隆绪没后。
　　庚辰，命内侍押班江德明集司天官具历法疏密以闻。
　　翰林学士宋绶、西上合门使曹琮夏元亨上新编皇太后仪制五卷，诏名曰内东门仪制。
　　禁建、信二州用新钱。初，上封者言二州接壤，而置场市铜，复行新钱，民间缘此盗铸者多，故禁之。
　　辛巳，枢密副使范雍免丧，落起复。
　　甲申，殿中侍御史杨偕言金耀门外有沙庙，又碧澜桥侧有木神，人多祷祠，皆假托鬼神以惑觽，请行禁止，从之。偕，中部人。少从种放学于终南山【一六】，举进士。为汉州军事判官，道遇术士曰：「君知世有化瓦石为黄金者乎？」就偕试之，既验，欲授以方。偕曰：「吾方从吏禄，安事化金哉？」术士曰：「子志若此，非吾所及也。」出户，忽失所在。
　　丁酉，南平李德政遣知槵州刺史李偓佺、知爱州刺史师日新等来谢加恩。以偓佺为检校司徒、驩州刺史、安南静海行军司马，日新为检校司空、珍州刺史、安南静海节度副使。
　　戊戌，谪广南西路转运使章频知饶州。频先擿宜州守，贪暴不法，既罢去，反讼频子许尝抵徒刑而冒奏为校书郎，故坐谪。
　　己亥，右屯卫大将军、权判右金吾街仗司李福分司南京。李福屡见，当考其事。无他，则削去。
　　雄州以契丹主讣闻。宋朝要录：契丹耶律隆绪卒。契丹，盖东胡之种、鲜卑之旧地也。元魏时，契丹初为八部，推一人为主，三岁一代。阿保机强不受代，号国曰大辽。阿保机死，子德光立。德光死，突欲之子兀欲立，为从兄燕王所害。德光子述律立，庖者杀之。开宝二年，兀欲之子明记婴风疾，国事皆妻燕燕所决。明记死，子隆绪立，尊母燕燕承天皇太后，改大辽为大契丹国。
　　辛丑，辍视朝七日。在京及河北、河东缘边亦禁音乐七日。命御史中丞王随为祭奠使，西上合门使曹仪副之；龙图阁待制孔道辅为贺登位使，崇仪副使孙继邺副之；龙图阁待制梅询为国母吊慰使，昭州刺史张纶副之；盐铁副使、司封员外郎王鬷为国主吊慰使，内殿承制、合门祗候许怀信副之。
　　秋七月丙午朔，契丹遣奉陵军节度使耶律乞石来告哀，上为成服于内东门之幄殿，引使者入左掖门，历左升龙门，入朝堂之西侧门。至文德殿门，奉书博士赞导由西阶至西上合门阶下，北向，跪以授合门使，合门使授入内都知以进。次引使者见于幄殿，帝向其国五举哀而止【一七】。皇太后举哭如上仪。遣近臣诣馆吊慰，常服，黑带，系□，不佩玉。
　　丙辰，诏河北诸州毋得以坊郭上等户补衙前军将、承引客司。时上封者言河北多差役上户，使掌公用宅库，至有破产者，故条约之。
　　戊午，命枢密直学士寇瑊为贺契丹登位使。改贺登位使孔道辅为契丹母册礼使，西染院使魏昭文副之。契丹母册礼使自此始。
　　丁卯，降权三司使、给事中胡则知陈州；殿中侍御史王沿候服阕，与僻小处知州。初，则为河北都转运使，沿尝就则假官船贩盐，又以其子为名，求买酒场。张宗诲摘发之。朝廷虽责宗诲，复下其事转运司，按得实，故则与沿并坐责。
　　壬申，录左侍禁、全邵等州同巡检使刘翰子守清为三班借职，翰与蛮贼战死故也。
　　癸酉，以翰林侍讲学士、兼龙图阁学士、兵部侍郎孙奭为工部尚书，知□州。帝每御经筵，设象架庋书策外向，以便侍臣讲读。奭年高视昏，或阴晦，即为徙御坐于阁外。奭讲至前世乱君亡国，必反复规讽，帝竦然听之。尝画无逸图以进，帝施于讲读合。帝与太后见奭，未尝不加礼。三请致仕，召对承明殿，敦谕之，奭以年逾七十固请，泣下，帝亦恻然。诏与冯元讲老子三章，各赐帛二百匹。以不得请，求近郡，故优拜焉，仍诏须宴而后行。
　　甲戌，权度支判官、右正言陈执中罢度支判官，谏院供职。国朝承五代之弊，官失其守，故官、职、差遣，离而为三。今之官，裁用以定俸入尔，而不亲职事。谏议大夫、司谏、正言，皆须别降敕，许赴谏院供职者，乃曰谏官。
　　八月丁丑，太子少保致仕、赠右仆射马亮卒。亮有智略，敏于政事，然所至无廉称。吕夷简少时，从其父为县福州，亮见而奇之，妻以女，妻刘恚曰：「嫁女当与县令儿耶？」亮曰：「非尔所知也。」及卒，时夷简在相位，有司谥曰忠肃，人不以为是也。
　　辛巳，以天章阁待制范讽为贺契丹登位使，寇瑊病不能行故也。讽过幽州北，见原野平旷，慨然曰：「此为战地，不亦佳哉！」北人相目不敢对。
　　壬午，诏单州民刘玉特贷死，决杖，济州编管。初，玉父为民王德殴死，而德更赦免，玉卒杀德以报父仇，法当论死，特贷之。
　　丙戌，出内藏库绢六十万，下陕西、河北、河东市籴粮草。
　　戊子，诏节度行军司马签书州事者，在幕职官之上，自今更不除负犯人。
　　壬辰，知陈州、给事中胡则为工部侍郎、集贤院学士。侍御史知杂事刘随，奏则奸邪贪滥闻天下，比命知池州，不肯行，为三司使，以罪去；骤加美职，何以风劝在位！殿中侍御史郭劝请追则除命。皆不报。
　　录右侍禁、全邵永州都巡检使栗守直子化成为三班借职，以守直与蛮战死故也。当与刘翰死战事并考。
　　丙申，赐殿中丞范亢同进士出身。亢，枢密副使雍之兄，尝举进士，得同学究出身，时审官院考课当迁，雍为纳所迁官求科名，特赐之。
　　戊戌，又出内藏库缗钱五十万河北市粮草。
　　辛丑，诏秦州自今蕃户犯罪已断而不悛者，即掩杀之，勿复奏禀。
　　九月丙子朔，内殿承制、合门祗候、都大巡检汴河堤孙昭请雍邱县湫口治木岸以束水势，从之。
　　癸亥，祠西太一宫，赐道左耕者茶帛。
　　己巳，枢密直学士、右谏议大夫程琳为给事中、权知开封府。寇瑊卒，命琳代之。王蒙正子齐雄捶老卒死，妻与子以病告，乞毋验尸，琳察其辞色异，令有司验劾，得捶死状。蒙正连姻太后家，太后因琳对，曰：「齐雄非杀人者，乃其奴尝捶之耳。」琳曰：「奴无自专理，且使令与己犯同。」太后默然，遂论如法。外戚□氏离其夫李咸熙而挈其女侄归，咸熙诉府，琳命还女，□氏曰：「巳纳宫中矣。」琳即请于帝，且曰：「臣不言，恐诤臣有以议陛下者。」帝亟命出之。二事附见。
　　诏出内藏库绢六十万，下河北折籴军储，自三等而上户，计其税一石者籴五斗。
