<!-- { "loadSidebar": true } -->
　　起讫时间 起仁宗庆历五年八月尽是年十二月
　　卷　　名 续资治通鉴长编卷一百五十七
　　帝　　号 宋仁宗
　　年　　号 庆历五年（乙酉，1045）
　　全　　文
　　八月丙辰，诏升祔二后，依元德皇后故事，改题神主。
　　龙图阁直学士、起居舍人、知秦州田况遭父丧。辛酉，诏起复，况固辞。又遣内侍持手诏敦谕，况不得已乞归葬阳翟，托边事求见，泣请终丧，上恻然许之。帅臣得终丧，自况始。得终丧在此年十二月，今并书。
　　真宗封禅之后，不复校猎，废五坊之职，鸷禽走犬悉放山林。于是，兵部员外郎、直集贤院李柬之上言：「祖宗校猎之制，所以顺时令而训戎事也。陛下临御以来，未尝讲修此礼。愿诏有司草仪选日【一】，命殿前、马步军司互出兵马以从猎于近郊。」壬戌，诏枢密院讨详先朝校猎制度以闻。
　　癸亥，蕃官供备库副使慕恩为洛苑副使，内殿承制赵明为东染院使，三班奉职李元成为右侍禁。先是，枢密院副使丁度请下陕西旌擢蕃官之材勇者，以劝其种人，而环庆经略司言恩等数有战功，又为部族所服，故特迁之。
　　甲子，右正言、知制诰杨察为契丹国母生辰使，东上合门使、新州刺史王克忠副之。户部判官、祠部郎中张尧臣为契丹主生辰使，西上合门副使张希一副之。度支判官、祠部员外郎、集贤校理李昭遘为契丹国母正旦使，供备库副使、合门通事舍人李璋副之。监察御史包拯为契丹正旦使，合门通事舍人郭琮副之。克忠，承衍孙；希一，耆子；璋，用和子也。琮，未详。
　　契丹馆伴者谓拯等曰：「雄州新开便门，乃欲诱纳叛人以刺候疆事乎？」拯曰：「欲刺知北事，自有正门，何必便门也。本朝岂尝问涿州开门邪？」敌折不复言。
　　及拯使还，具奏：「臣昨奉命出境，敌中情伪，颇甚谙悉。自创云州作西京以来，不辍添置营寨，招集军马，兵甲粮食，积聚不少，但以西讨为名，其意殊不可测。缘云州至并、代州甚近，从代州至应州，城壁相望，只数十里，地绝平坦，此南与北古今所共出入之路也。自失山后五镇，此路尤难控扼，万一侵轶，则河东深为可忧，不可信其虚声，弛其实备。兼闻代州以北，累年来蕃户深入南界，侵占地土，居止耕佃甚多，盖边臣畏懦，不能画时禁止【二】。今若不令固守疆界，必恐日加滋蔓，窥伺边隙，寖成大害，银坊城等亦缘此而致，切不可忽也。况即今边上将帅，尤在得人，昔太祖经营四方，选勇干忠实者分控西北边，皆一任十余年不迁，卒获其效。今则不然，聭事未几，即图迁徙，又何暇于训练备御乎？臣欲乞今后应沿边要冲之处，专委执政大臣精选素习边事之人以为守将。其代州尤不可轻授，如得人，责以实效，虽有微累，不令非次移替，所贵军民安其政令，缓急不致败事。」银坊城事，当考。欧阳修论侵界，已附五月末。是年十月己巳，诏刘湜谕北使，令依誓约毁去银坊城，此时拯使北未还，其上此疏，当在明年春间，今因拯出使，先附见之。
　　庚午，资政殿大学士、吏部尚书、知亳州夏竦为宣徽南院使、河阳三城节度使、河东都督署、经略安抚使、判并州。
　　是日，荆南府、岳州地震。
　　辛未，以升祔二太后神主，遣官告天地宗庙社稷及永定陵、二太后陵。
　　癸酉，诏：「夏国比进誓表，惟延州、保安军别定封界，自余皆如旧境。其令陕西、河东严戒边吏，务守疆土，毋得辄有生事。」
　　甲戌，降河北都转运按察使、龙图阁直学士、右正言欧阳修为知制诰、知滁州，太常博士、权发遣户部判官苏安世为殿中丞、监泰州盐税，入内供奉官王昭明监寿春县酒税。
　　修既上疏论韩琦等不当罢，为党论者益忌之。初，修有妹适张龟正，卒而无子；有女，实前妻所生，甫四岁，以无所归，其母携养于外氏，及笄，修以嫁族兄之子晟。会张氏在晟所与奴奸，事下开封府。权知府事杨日严前守益州，修尝论其贪恣，因使狱吏附致其言以及修。谏官钱明逸遂劾修私于张氏，且欺其财。诏安世及昭明杂治，卒无状，乃坐用张氏奁中物买田立欧阳氏券，安世等坐直牒三司取录问吏人而不先以闻，故皆及于责。安世，开封人也【三】。狱事起，诸怨恶修者，必欲倾修，而安世独明其诬，虽忤执政意，与昭明俱得罪，然君子多之。修论奏日严，据何郯章疏。钱明逸劾修，据修与蒋之奇辩第六札，杂录第三有修八札。
　　乙亥，唐、邓等州都巡检使、礼宾副使宋吉为荆湖南路捉杀蛮贼【四】。
　　丙子，诏广南西路转运司与钤辖司体量邕、钦、廉近海三州，宜、融、柳近溪峒三州知州、兵马监押、寨主、巡检使臣罢懦不任事者，别举官以闻。
　　庚辰，徙鄜延钤辖、内侍押班史志聪为泾原钤辖，知延州梁适言志聪与本路部署周美有旧隙故也。
　　鄜延经略司言夏国未肯明立封界，诏保安军移文宥州，令遵守誓约指挥。
　　腰斩永宁军云翼军士王宗、齐阑等十一人。初，宗与阑等谋劫库兵为乱，其从刘金因他罪自陈，宗等既诛，金亦当坐死，特贷之。永宁军即永定军，天圣七年改名。
　　壬午，监察御史李京言：「窃闻去年保州军乱之后，缘边兵骄，小不如意，则哗言动觽。近又永宁军士潜谋窃发，边氓远近不安。尝观唐自至德以后，河朔兵骄，镇、魏尤甚，易主谋帅，仅如置澙，济以奸臣跋扈，朝廷威令不行，斯盖不早制之失。今缘边主兵之臣，既不遴择其人，及军士作过，不问乱所由起，一燍被罪，遂使骄兵增气，动要姑息，守臣审前覆以避祸，但务因循，乱由是长，今不早制之，将复有至德之弊也。宜下两府按边吏罢懦不任事及绮纨子弟，一切罢之。如素练师律，则使之久任。其有军士作过，本非长吏生事者，只坐召祸之人。所贵骄卒畏威而革心，守臣竭节以专事，此非特张纪律之本，亦所以制机事之先也。」
　　九月癸未朔，翰林学士王尧臣等言：「奉诏详定选任馆阁官。欲请自今遇馆阁阙人，许带职大两省以上举官有文学行实者二人，在外举一人，更从中书采择召试，其进士及第三人以上，自如旧例。」诏凡有臣僚奏举，并临时取旨。
　　丙戌，诏审官院，自今京朝官尝为监司体量及半年无显状者，具元奏上中书。此段当考，不然削去。
　　庚寅，诏文武官已致仕而所举官犯罪当连坐者除之，从翰林学士张方平之请也。方平言：「坐缪举而许首免，盖责其当察所举者之不法也。致仕官既谢事，不当与在职者同责。」遂着为令。
　　辛卯，以重阳曲宴近臣、宗室于太清楼，遂射苑中。
　　癸巳，复校书郎宋敏求为馆阁校勘，王尧臣等上其所缉唐武宗以来至哀帝事为续唐录一百卷故也。
　　诏近臣考先朝正史、实录为景德御戎图。
　　录故雄、霸州缘界河巡检、内殿承制李用子宗定为下班殿侍，仍着为例。
　　丁酉，诏判并州夏竦，军事不及中覆者，听便宜行之。
　　湖南安抚使刘沆言：「与提点刑狱杨畋等八路入讨蛮猺，破荡挑油平、能家等处巢穴【五】，广勇副都头夏吉等四十八人、诸军十将至长行共八百八人，各捕斩首级有劳，请递迁一资，仍加支赐。」从之。其应募进士区有邻等十四人，并录以官。官区有邻等在十一月丙戌，今再书。
　　戊戌，诏河东、陕西缘边州军，有以堪造军器物鬻于化外者，以私相交易律坐之，仍编管近里州军。
　　庚子，置南京留守司御史台。
　　壬寅，诏河东经略转运司，佃官地归明人并蠲其差役，其别自营创者如令。
　　癸卯，诏河北、河东、陕西路钤辖，自今初除遥郡者，其俸廪并依缘边带遥郡例给之。
　　甲辰，徙江南东路转运按察使、兵部员外郎杨纮知衡州。纮常言，不法之人不可贷，如使肆贪残于一郡一邑，害良民千万家，不若去之，不利一家尔。闻者望风解去，或及期不敢之官，然竟坐苛刻下迁。纮，亿从子，为亿后，其为江东转运按察使，富弼所荐也。纮，已见。
　　丁未，殿中丞李实言，自今臣僚所上章疏，凡迂诞词语，乞不行下四方，从之。此据会要，当考。
　　冬十月甲寅，遣入内供奉官康德用为河东经略司走马承受。河东旧无内臣承受，判并州夏竦特请之。竦又言，欲遣人赍土物招携藏才诸蕃部。诏前不系西北所属，及于誓诏毋碍乃可。竦在并州，尝以私仆侵盗产财，杖杀之。侍御史□鼎臣言竦为天子大臣，而贪暴不法如此，愿下有司正其罪，不报。鼎臣，延州人也。□鼎臣劾夏竦附见。
　　乙卯，契丹遣林牙保静军节度使耶律翰，枢密直学士、中书舍人、史馆修撰王纲来献西征所获马三百匹、羊二万口，又献九龙车一乘。契丹附传、正传并不载耶律翰等来使，惟实录、本纪、会要载之，亦不知报聘者谁也，当考。
　　戊午，诏如闻湖南猺贼余党欲降，其令本路罢出兵攻讨，及告谕逃匿者复归旧处，仍令州县存抚之。时唐和尚【六】等犹未就执也。
　　辛酉，祔章献明肃皇后、章懿皇后神主于太庙，大赦。前一日，文德殿奉安宝册，帝服通天冠、绛纱袍，执圭，太常奏乐，百官宿朝堂。是日，有司荐享诸庙，日加寅，帝复诣正衙，宰臣行事官赞导册宝至大庆殿廷，发册出宣德门，摄太尉贾昌朝、陈执中并受宝册升辂，陈仪卫，鸣鼓吹，赴奉慈庙上宝册，告迁，二神主皆涂太字，大赦天下。
　　诸路转运使昨带按察之名，比闻过为烦苛，吏不安职，至有晓谕州县，俾互相告论，有伤风化，无益事体，其并罢之。时执政沮改范仲淹、富弼所行事，因肆赦，遂有此命。去年八月乙卯，以刘湜、包拯等言，但降敕约束，包拯又欲因郊赦，权罢茶盐增课，竟无施行，今此升祔，遂削去按察之名，不知是谁申请，当考。
　　初，议者请覃恩百官，且优赐军士。参知政事□育曰：「无事而启侥幸，谁为陛下建此议者，请治之。」已而帝语辅臣曰：「外人怨执政，宜防諠哗。」育曰：「此必谏议者欲以动摇上听，愿毋虑。臣既以身许国，何惮此耶。」帝尝遣中使察视山东贼盗，还奏盗不足虑，而言□州杜衍、郓州富弼，山东尤尊爱之，此为可忧。帝欲徙二人淮南，育曰：「盗诚无足虑，然小人乘时以倾大臣，非国家之福。」议遂格。
　　甲子，成州防御使杨景宗为徐州观察使，仍给留后俸。二后既升祔，上念章惠，故骤赐景宗也。
　　以延州马缟川新筑城为安定堡。安定堡见周美传，已附二年四月戊子。
　　戊辰，契丹归明人安忠信、李文吉并为三班奉职、淮南监当，仍赐忠信银三百两，文吉百两。初，文吉等尝为契丹刺事雄州，至是来归，特录之。
