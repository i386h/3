<!-- { "loadSidebar": true } -->
　　贵妃孙氏卒。孙氏以太平兴国二年入宫，明年封才人，后赐号贵妃。宫中皆呼贵妃，然未尝宣制也。（二年八月入宫，三年三月封才人。）
　　新作尚书省于孟昶故第。
　　冬十月辛酉，夏州言戎人拒命，发州兵击败之，斩首五百级，获羊马万计。
　　上初以契丹渝盟来援太原，遂亲征范阳，欲收中国旧地。既而兵连不解，议者多请息民。癸亥，诏缘边诸州军县镇等，各务守境力田，无得阑出边关，侵扰帐族及夺略畜产，所在严加侦逻，违者重论其罪，获羊马、生口并送于塞外。上尝谓近臣曰：「朕每读老子至『佳兵者，不祥之器，圣人不得已而用之』，未尝不三复以为规戒。王者虽以武功克定，终须用文德致治。朕每退朝，不废观书，意欲酌前代成败而行之，以尽损益也。」（契丹主明记死，不得其时，今附岁末，更当考之。）
　　戊辰，幸金明池，御龙舟观习水战，遂幸琼林苑宴射。
　　壬申，幸太平兴国寺译经院，遂幸新尚书省。
　　怀州河决武德县，害民田，诏蠲其租。
　　己卯，左谏议大夫、参知政事、赠工部尚书窦偁卒，车驾临哭。将以翌日大宴，诏罢之。
　　初，有司言应天历气朔渐差，诏司天监王处讷等重加考定。处讷别上新历，诏付本监集官看详，会冬官正吴昭素、徐莹、董昭吉等各献新历，处讷既卒，所上历遂不行。于是遣内臣沈元应集本监官属学生，参校昭吉等三历之疏密，秋官正史端等言：「昭吉历差误，昭素及莹二历，以建隆癸亥以来二十四年气朔验之，唯昭素历气朔稍均，可行用。」又诏卫尉少卿元象宗与元应等，再集官及明历术者复位，象宗等言昭素历法考验无差，可施之永久。上乃自制历序，号干元历，优赐昭素等束帛。
　　唐藩镇皆置邸京师，以大将领之，谓之「上都留后」，后改为「上都知进奏院」。五代以来，支郡不隶藩镇者，听自置邸，隶藩镇者，则兼领焉。国初缘旧制，皆本州岛镇署人为进奏官；其军监场务，转运使则差知后官或副知掌之。及支郡不复隶藩镇，遂各置邸。而外州将吏多不愿久住京师，故长吏募京师人或以亲信为之，晨集右掖门外廊，受制敕及诸司符牒，将午，则各还私居，事颇稽缓泄漏。是月，始令供奉官张文璨等简阅进奏官、知后官、副知等，凡二百余人，得一百五十人，并补进奏官，每人掌二州或三州军监事，其不中选者为私名副知，去知后之名。置都进奏院于大内侧近，文璨等领之。
　　中书言堂后官元额十五人，旧公事不及一百州，今除出外官及死亡外，止存十人行遣。诏吏部流内铨于见任州县官内选有科名、历任别无不了者，抽取引见，送中书比试，如谙会公事久远，堪充堂后官者即留，不堪者却令归任。是岁，抽到州县官于若讷等三十三人，得许州录事参军陈雅等四人，并授雄、望州别驾充职，余悉令归任。（此据会要，乃七年十月事，今附见。）
　　十一月己酉，以李继捧为彰德节度使。先诏绥州刺史李克宪、银州刺史李克文皆赴阙，乃授克宪单州刺史，克文澧州刺史。克宪初偃蹇不奉诏，遣通事舍人袁继忠谕旨，遂与继忠俱至，仍以克文权知夏州。
　　禁民居丧作乐及为酒令者，以不孝论。
　　十二月戊午朔，日有食之。
　　诏开封府民输租于常限外加半月，雨雪故也。
　　琼州言飓风坏官寺民舍几尽。
　　辛酉，右补阙田锡上疏论朝政得失，不报。（此据锡睦州所上章追记之，当搜求锡本章附见。睦州所上章，注在六年九月。）
　　两浙转运使高冕条上旧政之不便者，凡百余事。庚午，诏两浙诸州自太平兴国六年以前逋租及钱俶日无名掊敛，吏至今犹征督者，悉除之。冕，锡之兄子也。
　　戊寅，权知高丽国王治封高丽国王，命监察御史李巨源、（巨源，未见。）著作佐郎直史馆单贻庆奉使。上喜访求辞学之士，初得须城赵羁几，擢掌制诰，才数月，卒。上叹其穷薄，因问近臣谁可继羁几者，杨守一与贻庆有旧，力荐之，由主簿召对，令中书试文，称旨，即命以官。上知贻庆贫，故使副巨源使高丽。贻庆以母老辞，乃留不行。诏国子博士雍邱孔维代之。贻庆，莱州人也。高丽王治问礼于维，维对以君臣父子之道，升降等威之序。治喜曰：「吾今日复见中国夫子也。」
　　诏御史台：「应见任文武官悉具乡贯、历职、年纪，着籍以闻，或贡举之日解荐于别州，即须兼睳本坐乡贯，或不实者，许令纠告，当置其罪。自今入官者皆如之，委有司阅视。内有西蜀、岭表、荆湖、江、浙之人，不得为本道知州、通判、转运使及诸事任。」
　　庚辰，右骁卫上将军、赠侍中楚昭辅卒。
　　闰十二月庚寅，丰州刺史王承美言契丹日利、月益、没细、兀瑶等十一族七万余帐内附；又与契丹战，破其万余觽，斩首二千级，获天德节度使韦太【一九】及羊马、兵器万数，遣其弟承义来献俘。赐承义锦袍、金带、绢百疋。
　　先是，交州欲以占城俘九十三人来献，上令广州止其俘，给衣服资粮遣还占城，诏谕其王。于是占城国遣使乘象来贡方物，诏留象于南海。
　　新建县令朱靖因怒决部民致死，甲午，靖杖脊，配沙门岛禁锢。
　　丙申，畋近郊，遂幸讲武台，赐从臣饮。
　　丁酉，诏诸州犯徒、流罪人等并配所在牢城，勿复转送阙下，仍不得辄以案牍闻奏，稽留刑狱，违者论其罪。
　　先是，知桐庐县、太常寺太祝刁衎上疏言：「淫刑酷法，非律文所载者，望诏天下悉禁止之。巡检使臣捕得盗贼、亡卒，并送本部法官讯鞫，无得擅加酷虐。古者投奸人于四裔，今乃远方囚人，尽归象阙，配于务役，最非其宜。神皋胜地，天子所居，岂可使流囚于此聚役。自今外处罪人，望勿许解送上京，亦不留于诸务充役。又礼曰：『刑人于市，与觽弃之。』则知黄屋紫宸之中，乃非行法用刑之所。望自今御前不行决罚之刑，殿前引见司钳黥法具，并付御史、廷尉之狱，敕杖不以大小，皆以付御史、廷尉。京府或出中使，或命法官，具礼监科，以重圣皇明刑慎法之意。或有犯劫盗亡命，罪重者刖足钉身，国门布令。此乃愚民昧于刑宪，逼于衣食，偶然为恶，义不及他，被其惨毒，寔伤风化，亦望减除此法。如此，则人情不骇，各固其生，和气无伤，必臻其瑞矣。」上览疏甚悦，降诏褒答焉。
　　衎，升州人也。初仕李煜，直清辉殿，阅中外章疏，甚被亲昵。归朝，授太祝。称疾，假满落籍，屏居辇下者数岁。李昉、扈蒙在翰林，勉其出仕，因献圣德颂，乃复故官。出宰桐庐【二○】，凡七年不迁，搢绅服其纯澹夷雅，多推尊之。（去年秋，诏百官言事，衎疏必因此而上，不知的在何时，附见丁酉诏后，恐此诏实因刁衎也。）
　　庚戌，诏：「两京诸州，择郡民有练土地之宜、明种树之法者，补为农师，县一人。令相视田亩沃瘠及五种所宜，指言某处土田宜植某物，某家有种，某户有丁男【二一】，某人有耕牛。即令乡三老、里胥与农师同劝民分于旷土种莳【二二】，俟岁熟共取其利。为农师者，蠲租外，免其佗役。民家有嗜酒蒱博怠于农务者，俾农师谨察之，白于州县论其罪，以警游惰。所垦田即为永业，官不取其租。」
　　辛亥，曲赦银、夏等州管内。
　　是岁，银州蕃落拓拔遇来诉本州岛赋役苛虐，乞移居内地。诏令各守族帐。布纳克族结集扇动诸部，夏州巡检使梁迥率兵讨平之。
　　契丹主明记卒，谥景宗孝成皇帝。（十朝纲要：在位十五年。）有子三人，曰隆绪、隆裕、隆庆。隆绪封梁王，继立，号天辅皇帝，尊母萧氏为承天太后，改大辽为大契丹。隆绪才十二岁，母萧氏专其国政。
　　初，萧氏与枢密使韩德让通，明记疾亟，德让将兵在外，不俟召，率其亲属赴行帐，白萧氏易置大臣，立隆绪。遂以策立功为司徒、政事令，封楚王，赐姓耶律，改名隆运。寻拜大丞相、蕃汉枢密使、南北面行营都部署，徙封齐王。隆绪亲书铁券，读于北斗下以赐之。迁尚书令，又徙封晋王，赐不拜，乘车上殿，置护卫百人。护卫惟国主得置之。隆绪每以父事隆运【二三】，日遣其弟隆裕一问起居，望其帐，即下车步入。（本传载明记死在三道入寇及息兵诏前。恐三道入寇时明记未死也，或明记死，太宗因诏息兵，然皆不得其实，今移见岁末。三道入寇在五月，息兵漤在十月【二四】。或载明记死于三月末，盖因本传，今不取。）
　　注　　释
　　【一】右正谏大夫王明「谏」下原有「议」字，据宋本、宋撮要本、阁本删。按东都事略卷一一二、宋史卷二七○本传，均谓明此时为右谏议大夫。本书作「右正谏大夫」，盖避赵匡义嫌名。
　　【二】或告秦王廷美谋欲以此时窃发「廷美谋」，宋本、宋撮要本及长编纪事本末卷八秦王事迹均作「廷美与左右谋」。
　　【三】当检学士姓名「检」原作「校」，据宋本、宋撮要本改。
　　【四】扣器原作「铅器」，据宋本及宋史卷二六四卢多逊传改。按宋撮要本作「银器」，长编纪事本末卷八秦王事迹及宋史卷二四四魏王廷美传则并作「金器」。
　　【五】羊酒原脱，据宋本、宋撮要本及上引长编纪事本末、宋史同卷篇补。
　　【六】今宿麦将登「宿麦」，阁本同，宋本、宋撮要本并作「粟麦」。按「宿麦」，见汉书卷六武帝纪及卷二四上食货志，师古注：「秋冬种之，经岁乃熟，故云宿麦。」又：「宿麦，谓其苗经冬。」宋大诏令集卷一八二太平兴国七年五月癸丑使民惇本从俭诏正作「宿麦」，从原刊。
　　【七】命崇仪副使阎彦进知房州「崇仪」原作「崇议」，据上引长编纪事本末及宋史卷二四四魏王廷美传改。
　　【八】诸家字体洞臻其妙「字」字原脱，据宋本、宋撮要本及长编纪事本末卷一四圣学补。
　　【九】仁睿诘其故「仁」字原脱，据宋本、宋撮要本补。
　　【一○】于侍书待诏中「待诏」原作「侍诏」，据宋本、宋撮要本、阁本及长编纪事本末卷一四圣学补。
　　【一一】上刻志公记云「上」字原脱，据宋本、宋撮要本补。
　　【一二】令阅干德以来西域所献梵夹「梵夹」原作「梵经」，据宋本、宋撮要本及宋会要道释二之五、本卷下文七月癸卯编改。
　　【一三】谓其方略宋史卷二七六袁廓传作「谓其有略」。
　　【一四】每铁钱一千兼以铜钱四百长编纪事本末卷一一蜀钱作「每钱一千以易铜钱四百」。按后蜀铸铁钱，在广政十八年冬十月周世宗下秦、凤后，参隆平集卷一二孟昶传、通鉴卷二九二后周纪及十国春秋卷四九后主本纪。
