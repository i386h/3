<!-- { "loadSidebar": true } -->
　　【一九】敕八作司决陈留堤及城西贾陂冈地泄之于护龙河「贾陂冈地」原作「贾冈陂地」，据各本改正。按宋会要方域一六之五载称「欲令八作司相度京城西决泄入护龙河，以减水势……遂于贾陂开决迭水口」。
　　【二○】陕西转运司言民间买官糟造醋「陕西」二字原脱，据宋本、宋撮要本及宋史全文卷七上治迹统类卷二九祖宗用度损益补。又「转运司」，宋撮要本作「转运使」。
　　【二一】审刑院详议官太常博士馆陶王沿上疏言「详议官」原作「常议官」，据宋本、宋撮要本及宋史卷一六三职官志、卷三○○本传改。
　　【二二】故屈己与之盟「己」字原脱，据宋本、宋撮要本及上引宋史本传补。
　　【二三】而相魏磁洺之地并漳水者「并」原作「近」，据各本及上引宋史本传改。
　　【二四】分十二墱「十二」原作「十三」，据宋本、宋撮要本及下文「墱流十二」句义改。
　　【二五】同流异口宋本、宋撮要本作「同原异口」。
　　【二六】漳水渠宋本、宋撮要本、阁本均作「漳渠」。
　　【二七】故能溉粪禾黍「粪」原作「利」，据同上书改。
　　【二八】或割曹濮单近县户三五千以隶本军「近县」原作「县近」，据阁本乙正。
　　【二九】而潦之灾十一「十一」原作「十二」，据宋本、宋撮要本及长编纪事本末卷三○政迹、宋史卷四二六张纶传改。
　　【三○】民为纶立生祠「生」字原脱，据同上书及范仲淹范文正公集卷一一宋故干州刺史张公神道碑补。
　　【三一】张纶兼权知泰州乃五年六月辛卯「六月」原作「八月」，据宋本、宋撮要本改。按本书卷一○五天圣五年六月辛卯编，纶以淮南、江、浙、荆湖制置发运副使兼权知泰州，在「六月」，非「八月」也。
　　【三二】纶及胡令仪迁官乃六年七月甲午朔「甲午」原作「甲子」，据宋本、宋撮要本改。按本书卷一○六天圣六年七月甲午编，以捍海堰成，张纶领昭州刺史，前淮南转运使、主客郎中胡令仪为金部郎中，作「甲午」是。
　　【三三】他后别加详定「他后」，阁本作「此后」，宋会要选举一九之八则同原刊。
　　【三四】河东则麟府丰岚州火山军按宋史卷一九八兵志，「火山军」上有「岢岚」二字，宋会要兵二四之一亦以岢岚军列为河东市马之地，疑原刊于「火山军」上脱「岢岚」二字。
　　【三五】及诸路转运司「路」字原脱，据宋本、宋撮要本及宋会要职官七七之三五补。
　　【三六】诏遣屯田员外郎刘汉杰与转运同定利害「遣」原作「迁」，据各本改。
　　【三七】诏京东西淮南两浙福建诸州军「南」字原脱，据阁本补。按宋史卷九仁宗纪及本卷六月丁酉编并有淮南被水记载，可参证。
　　【三八】道录院上所定名山洞府岁投龙简者二十处「所」下原衍「诏」字，据阁本删。
续资治通鉴长编
卷一百五
卷一百五
　　起讫时间 起仁宗天圣五年正月尽是年十二月
　　卷　　名 续资治通鉴长编卷一百五
　　帝　　号 宋仁宗
　　年　　号 天圣五年（丁卯，1027）
　　全　　文
　　春正月壬寅朔，上率百官上皇太后寿于会庆殿。
　　黎明，百官并常服并契丹使班庭下，内侍请皇太后出殿后幄，鸣鞭，升坐。又诣殿后皇帝幄，请服肆袍，于帘内皇太后前再拜称贺，皇太后曰：「履端之祉，与皇帝同之。」遂奉觞跪进曰：「谨上千万岁寿。」又再拜，皇太后曰：「恭举皇帝之觞。」教坊乐止，皇帝还幄。宣事舍人引百官横行再拜。太尉自西阶升贺，俛伏，兴，降，还位，在位皆再拜。侍中承旨曰：「履新之吉，与公等同之。」太尉又自东阶升，奉觞跪进于帘外，内谒者接以进，太尉北向拜，奏曰：「谨上千万岁寿。」太尉降，还位，典仪曰：「再拜。」在位再拜。宣徽使承旨曰：「谨举公等之觞。」典仪曰：「再拜。」分班序立，宣事舍人引太尉以下升殿，帘外及东西厢坐，酒三行，侍中奏：「礼毕。」皇帝乃服笃冕，御天安殿受朝贺。
　　丙午，契丹遣左监门卫上将军萧道宁、给事中知制诰张克恭来贺长宁节。
　　癸丑，命枢密直学士、礼部侍郎刘筠权知贡举。中书初议择官，上曰：「刘筠可用也。」筠时在颍川，遂驿召之。
　　己未，诏礼部贡院比进士以诗赋定去留，学者或病声律而不得骋其才，其以策论兼考之，诸科毋得离摘经注以为问目。又诏进士奏名，勿过五百人，诸科勿过千人。
　　庚申，降枢密副使、刑部侍郎晏殊知宣州。先是，太后召张耆为枢密使，殊言：「枢密与中书两府，同任天下大事，就令乏贤，亦宜使中材处之。耆无它勋劳，徒以恩幸，遂极宠荣【一】，天下已有私徇非材之议，奈何复用为枢密使也？」太后不悦。于是从幸玉清昭应宫，从者持笏后至，殊怒，撞以笏，折其齿。监察御史曹修古、王沿等劾奏：「殊身任辅弼，百寮所法，而忿躁无大臣体。古者三公不按吏，先朝陈恕于中书榜人，实时罢黜。请正典刑，以允公议。」殊坐是免，寻改知应天府。殊至应天，乃大兴学，范仲淹方居母丧，殊延以教诸生。自五代以来，天下学废，兴自殊始。论张耆不可为枢密，据张唐英政要及欧阳修神道碑，史不载也。
　　戊辰，翰林学士、兼侍读学士、龙图阁直学士夏竦为右谏议大夫、枢密副使。初，武臣赏罚无法，吏得高下为奸，竦为集前比着为定例，事皆按比而行。
　　庚午，诏西京、福建路水灾州军，去年秋税未纳者，特与倚阁。
　　二月癸酉，命参知政事吕夷简、枢密副使夏竦修真宗国史，翰林学士宋绶、枢密直学士刘筠陈尧佐同修，宰臣王曾提举。初，内出札子，以先朝正史，久而未修，虑年祀浸远，事或沦坠，宜令王曾修纂之。故事，宰臣自领监修国史，至是，以曾提举，乃别降敕焉。会要云：修两朝史时，王旦未领监修，故特授敕，曾已监修而再授敕为提举【二】，盖一时之制也。
　　甲戌，龙图阁学士、工部侍郎、权知开封府陈尧咨为翰林学士，仍以尧咨先朝初榜第一人，特班蔡齐上。
　　乙亥，诏民间摹印文字，并上有司，候委官看详，方定镂板。初，上封者言契丹通和，河北缘边榷场商人往来，多以本朝臣僚文集传鬻境外，其间载朝廷得失，或经制边事，深为未便。故禁止之。
　　赵德明使都知兵马使白文美来告东南蕃部多逃入汉界者。诏鄜延部署司据数遣还夏州，其先落蕃户口，亦诏德明护送境上。
　　丙子，诏京东灾伤，其流徙之民，令所在赈恤之。
　　己卯，左班殿直、合门祗候成正忠为右侍禁、知辰州。初，正忠提点广南西路刑狱，代还，磨勘院以正忠能辨冤狱，课在第二，故特迁之。
　　庚辰，吏部铨引对选人，上谓辅臣曰：「州县秩卑，而长吏多以爱憎捃摭细故文致，使不得自进，朕甚念之。」王曾对曰：「引对之际，在陛下酌所犯重轻，而特加选拔，则塞滞靡遗也。」
　　丙申，知宁州杨及上所修五代史，上谓辅臣曰：「五代乱离，事不足法。」王曾曰：「虽然，安危之堕亦可为监也。」
　　丁酉，诏水灾州军民贫而男女不能自存者，听人收养之。
　　己亥，以大理评事、馆阁校勘王琪签书南京留守判官事。馆阁校勘无出外者，琪为晏殊所辟，特许之。
　　辛丑，浚陈留县自明河。
　　升庆州有马安塞指挥为禁军。
　　诏开封府界知县，自今委审官院于朝官内选曾历亲民者充，罢三年十月诏。
　　三月癸卯，罢□州知州天贶节朝拜干元观。观在奉符县，距州三百里，岁皆知州自行，而有道路供办之劳，上因命奉符知县代之。
　　王蒙正为荆南驻泊都监，挟太后姻横肆，知府李若谷绳以法，议事多异同。转运使王硕具奏，颇右蒙正。戊申，徙若谷知潭州。荆南士族元甲，恃荫屡犯法，若谷杖之，曰：「吾代父兄训子弟尔。」洞庭有宿贼，数邀贾船，杀人投湖水。每捕获，以所杀尸漂没无可验，辄贷死，隶他州，既而逃归，复攻劫。若谷以术擒致，磔于市，自是湖中少寇。
　　鄜延路部署张遵等言：「准诏，缘边内附人尽遣还夏州。然蕃户颇觽，恐忽生惊疑，反致边患。欲谕令渐归，如不愿者，亦听。」诏可。
　　罢琼州岁贡檋瑁、鼊皮、紫贝。
　　庚戌，上谓辅臣曰：「知州、同判，民之表也。今审官院一以名次用人，可乎？」王曾曰：「不次用人，诚足以劝髃吏，然须更为选任之法乃可也。」
　　癸丑，左正言刘随为左司谏。随在谏职，数言事，尝言：「今之所切，在于纳谏，其余守常安静可也。」
　　诏襄、颍、许、汝等州，以水所坏谷八万余斛，赈给贫民。
　　令僧道毋得出入司天监，私习天文。
　　丙辰，龙图阁待制韩亿、崇仪副使田承说各罚铜三十斤，以奉使契丹而不相善也。
　　辛酉，御崇政殿试礼部奏名进士，仍命翰林学士宋绶以下二十六人为殿后封弥、誊录、考覆、详定编排官，如先朝旧制。
　　壬戌，试诸科。
　　甲子，诏进士五举年五十，诸科七举及六举终场年六十，淳化以前尝应举及经先朝御试者，不以举数，令贡院别具名以闻。
　　乙丑，赐进士王尧臣等一百九十七人及第，八十三人同出身，七十一人同学究出身，二十八人试衔。丙寅，赐诸科及第并出身者又六百九十八人。尧臣，虞城人也。
　　是月，秦州言地震。
　　夏四月壬申，赐雄、莫州修城役卒缗钱。
　　癸酉，试特奏名进士及诸科。甲戌，赐同出身及试衔者凡三百四十二人【三】。寻下诏戒谕诸道举人，宜奋励词学，毋坐视岁月，冀望恩泽。
　　辛巳，契丹遣林牙、昭德节度使萧蕴，政事舍人杜防贺干元节。知制诰程琳为馆伴使，蕴出位图指曰：「中国使者至契丹，坐殿上，位高；今契丹使至中国，位下，请升之。」琳曰：「此真宗皇帝所定，不可易。」防又曰：「大国之卿，当小国之卿，可乎？」琳又曰：「南北朝安有大小之异？」防不能对。上令与宰相议，或曰：「此细事，不足争。」将许之，琳曰：「许其小，必启其大。」固争不可，蕴乃止。
　　辛卯，赐新及第人闻喜燕于琼林苑，遣中使赐御诗及中庸篇一轴。上先命中书录中庸篇，令张知白进读，至修身治人之道，必使反复陈之。
　　壬辰，寿宁观火。
　　先是，上谓辅臣曰：「世无良医，故夭横者觽，甚可悼也。」张知白对曰：「古方书虽存，率多舛缪，又天下学医者不得尽见。」上乃命医官院校定黄帝内经素问及难经、病源等，下馆阁官看详。乙未，诏国子监摹印颁行。又诏翰林学士宋绶撰病源序。
