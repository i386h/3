<!-- { "loadSidebar": true } -->
　　王全斌等自利州趋剑门，次益光，会议曰：「剑门天险，古称一夫荷戈，万夫莫当，诸军各宜陈进取之策。」侍卫军头向韬曰：「得降卒牟进言，益光江东越大山数重，有狭径，名来苏，蜀人于江西置栅，对岸可渡。自此出剑门南二十里，至青疆店与官道合【二】。若大军行此路，则剑门之险不足恃也。」全斌等即欲卷甲赴之，康延泽曰：「蜀人数战数败，胆气夺矣，可急攻而下也。且来苏狭径，主帅不宜自行，但可遣一偏将往耳。若抵青疆，北与大军夹击剑门，昭远等必成擒矣。」全斌等然之，命史延德分兵趋来苏，跨江为浮梁以济。蜀人见之，弃寨而遁。延德遂至青疆，王昭远等引兵退驻汉源坡，以其偏将守剑门，全斌等以锐兵奋击，破之。及汉源，赵崇韬布阵，策马先登，昭远据胡床，不能起。崇韬战败，犹手斩数人，乃被执，昭远免冑弃甲而逃。全斌等遂取剑州，杀蜀军万余人。昭远投东川，匿民仓舍下，悲嗟流涕，目尽肿，惟诵罗隐诗曰「运去英雄不自由」，俄亦为追骑所获。太子玄箉与李廷珪等日夜嬉游，不恤军政，至挠州，闻剑门已破，将退保东川。翌日，弃军西还，所过尽焚其庐舍仓廪乃去。
　　蜀主知剑门已破，太子玄箉亦奔还，惶骇不知所为，问左右：「计将安出？」有老将石奉頵者（案五代史作石頵，薛应旗续通鉴作石斌，与此互异。）对曰：「东兵远来，势不能久，请聚兵坚守以敝之。」蜀主叹曰：「吾父子以丰衣美食养士四十年，一旦遇敌，不能为吾东向放一箭，今虽欲闭壁，谁肯效死者！」司空、兼武信节度使、平章事李昊劝蜀主封府库以请降，蜀主从之，因命昊草表。己卯，（正月七日也，据孟昶后所上表云尔。）遣通奏使、宣徽北院使太原伊审征（审征，初见广顺元年。）奉降表诣军前。初，前蜀之亡也，降表亦昊所为，蜀人夜书其门，曰「世修降表李家。」当时传以为笑。（熊克九朝通略：又王衍降唐日，李昊草其表。）
　　庚辰，诏行营所经，州府长吏以牛酒犒师。
　　乙酉，王全斌等次魏城，伊审征以蜀主降表至。全斌受之，遣先锋都监、通事舍人田钦祚乘驿奏入。又遣康延泽领百骑趋成都，见蜀主谕以恩信，慰抚军民。留三日，乃还。钦祚，汝阴人也。
　　高丽国王昭，遣使来贡方物。
　　戊子，吏部郎中邓守中（守中，未见。）坐试诸司吏书判考覆不当，上命覆试，黜退者数人，贬秩为员外郎。
　　荆南民多流移，己丑，诏长吏招抚复业。
　　初，刘光义等发夔州，万、施、开、忠等州刺史皆迎降，及遂州，知州事、少府少监陈愈亦降。光义入城，尽以府库钱帛给军士。诸将所过，咸欲屠戮以逞，独曹彬禁之，乃止，故峡路兵始终秋毫不犯。上闻之，喜曰：「吾任得其人矣。」赐彬诏褒之。
　　辛卯，王全斌等至升仙桥，蜀主备亡国之礼，见于军门，全斌承制释之。蜀主复遣其弟保宁节度使、雅王仁贽奉表求哀。（仁贽，初见干佑三年。九国志孟昶世家及蜀梼杌皆言全斌承制释昶罪，昶翌日遂举族归朝。据国史昶传，昶既见全斌，复遣仁贽奉表，得太祖还诏，乃出蜀。又据全斌传，全斌等入成都后十余日，刘光义始自峡路至，昶馈遗光义及犒其师，并如全斌等。若全斌十九日入成都，昶二十日遂行，安能馈光义且犒其师也？然所称后十余日，亦恐差误。按新录光义遂州之奏以二十一日到京师，度其克遂州时，必在中旬初。遂州至成都不远，无缘滞留两旬后始到也。当时全斌等于魏城得昶降表后十余日耳，得降表十余日，乃二十三、四间，此时昶固未出蜀，犹可以遗馈光义且犒其师也。锦里耆旧传云二月四日，光义入城。续传又云十一日南路大军始入城。前传差近之，续传比全斌传又增十余日矣。今皆不取。昶举族归朝，疑在丁酉赦书到后。不然，二月间与伪官同发，恐不能待仁贽还诏矣。续耆旧传云二月十九日离成都，自眉州乘船下峡，前传又云十七日，两说又不同，莫知孰是。或者全师雄作乱，二月间道路不通，少留眉州，三月上旬末始能下峡乎？仁贽以正月十九日赴阙，二月十九日见。昶复上表谢不名及呼国母，则三月七日也。）
　　丙申，田钦祚至自西川。孟昶降表以其先人坟庙及老母为请，上优诏答之，并谕西川将吏、百姓等使皆安堵如故。
　　丁酉，赦蜀管内。蠲干德二年逋租，赐今年夏税之半。凡无名科役及增益赋调，令诸州条析以闻，当除之。成都民食盐斤为钱百六十，减六十，诸州盐减三之一。民乏食者赈之。掳获生口还其主。伪文武官将校奉孟昶来降者，并委王全斌奏其名。亡命髃盗，许一月内陈首。有怀才挺操，耻仕伪庭者，所在搜访。先贤邱□并禁樵采，前代祠庙咸加营葺。
　　自全斌等发京师至昶降，才六十六日。凡得州四十六，县二百四十，户五十三万四千二十九。（宋朝大事记以剑阁之险，太祖取之，兵不过五万，自发京师至昶降，不过六十六日，何其易也。观其遣将之日，先为蜀主治第以待其至，诏有司治昶第一区凡五百余间，遂以赐之。又命所破郡县倾府库以赏战士，国家所取惟土疆尔，则太祖混一之志，固有以知之也。初，王师之下西蜀也，诸将所过咸欲屠戮，独曹彬禁止之，上闻之，喜曰：「吾任得其人矣。」赐诏褒之。王仁赡自蜀返，历诋诸将，独曰：「清廉畏谨，不负陛下，惟曹彬一人尔！」上尝问彬以官吏能否，彬惟荐沈义伦可任。初，沈义伦为随军转运使，入成都，独居僧寺蔬食，东归，箧中所有，图书数卷。上闻清节，故擢用之。人言创业之初，贪可使也，愚可使也，诈可使也，苟可以办吾事而已。是不知师之上六「开国承家，小人勿用」之义也。汉高祖虽得韩、彭之力，然终受韩、彭之祸。我太祖平蜀之功，赏曹彬而责全斌，任义伦而责仁赡。或告全斌、仁赡等在蜀豪夺子女，隐没货财。上责之，盖以曹彬用兵，秋毫无犯，义伦东归，图书数卷，而全斌、仁赡之功不足以赎其贪酷之罪。爱民之仁，御觽之术，两得之矣！）
　　全斌等既入成都，后数日刘光义等始至，孟昶馈遗光义等及犒师之礼，并如初。已而诏书颁赏诸军，亦无差降，两路将士争功，始相疾矣。
　　先是，全斌受诏，每制置必与诸将佥议，因是各为异同，虽小事亦不能即决。全斌及崔彦进、王仁赡等日夜饮宴，不恤军务，纵部下掠子女，夺财货，蜀人苦之。曹彬屡请旋师，全斌等不听。全斌遣右神武大将军王继涛与供奉官王守讷（守讷，未见。）部送孟昶归京师。继涛求宫人及金帛于昶，守讷以白全斌，乃留继涛不遣。继涛，河朔人也。仁赡按籍诘所在军资，将治李廷珪焚荡之罪，廷珪恐，问计于康延泽，延泽曰：「王公志在声色，苟足其欲，则置不问矣。」廷珪素俭约，不畜妓女，乃求诸姻戚得四人，复假金帛直数百万以遗仁赡，由是获免。
　　是月，改通州为达州。
　　改万春殿为长春殿。
　　二月壬寅朔，司天监言日当食，验天不食。（此据会要。）
　　癸卯，命参知政事吕余庆权知成都府，枢密直学士冯瓒权知梓州。（旧录在正月丁酉。丁酉，二十五日也。今从新录。又本纪、续耆旧传云余庆以二月十二日到。十二日，癸丑也，恐此时余庆亦未能到，但除目到耳。）余庆至成都，时盗四起，将士犹恃功骄恣，王全斌等不能禁。一日，药市始集，街吏驰报有军校被酒持刃，夺贾人物，余庆立命擒捕，斩之以徇，军中畏伏，民乃宁居。瓒至梓州，视事才数日，会伪蜀军校上官进啸聚亡命三千余觽，劫村民数万，夜攻州城。瓒曰：「贼乘夜奄至，此乌合之觽，以棰梃相击，必无固志，正可持重以镇之，待旦自溃矣。」城中止有云骑兵三百人，分使守诸门。瓒坐城楼，密令促其更筹，未夜分，击五鼓，贼惊，遁去。因纵兵追之，擒上官进，斩于市。招降千余人，并释其罪，令复业。州境遂安。
　　以兴州马步军都指挥使赵彦韬为兴州刺史，酬其乡导之功也。兴州领□□且口寨，寨多戍兵，监军傲很，纵其下暴横，居民苦之。通判周渭驰往，谕以祸福，斩其军校，觽心大服。上闻而壮之，诏书嘉奖，命兼本寨钤辖。（渭为兴州通判不知何时，疑初得兴州即以命渭，故因赵彦韬除刺史，附见此事，非有所按据也。更须考详。）
　　唐主煜及吴越王俶，并遣使修贡，贺长春节。
　　丙午，诏以西师所过，民有调发供亿之劳，赐秦、凤、陇、成、阶、襄、荆南、房、均等州今年夏租之半，安复郢邓州、光化汉阳军十之二，居坊郭者勿输半年屋税。
　　又诏伪蜀文武官并遣赴阙，赐装钱有差，治行清白为觽所知者，所在州府以名闻。（发文武官赴阙，新、旧录并无之，此据本纪。）
　　丁巳，权知贡举卢多逊奏进士刘察等合格者姓名凡七人。
　　庚申，孟仁贽至自成都。孟昶所上表有「自量过咎，尚切忧疑」等语，诏答之，其略曰：「既自求于多福，当尽涤于前非。朕不食言，尔无过虑。」所答诏仍不名，又呼昶母为国母。
　　诏自嘉、眉、忠、万至荆南沿江分置驿船，以济行李。
　　令文武官任川、峡职事者，不得以族行，元从及仆使以自随者，具姓名报枢密院给券。
　　三月壬申朔，宴广德殿。先是，长春节后未赐宴，孟昶纳降表使至，故缓。
　　癸酉，诏诸道发义仓赈饥民者，勿待报。
　　乙未，诏河东境上军寨分遣人入北汉界招谕将吏兵民，苟能去逆效顺，当倍加安抚。卑职者命以高秩，假摄者授以正员。
　　晋州言北汉罗侯、松谷两寨指挥使张贵等七百余人来归。
　　以蜀降卒为奉义、怀德、怀爱军。
　　五代以来，领节旄为郡守者，大抵武夫悍卒，皆不知书，必自署亲吏代判，郡政一以委之，多擅权不法。戊戌，诏诸州长吏或须代判，许任宾席公干者，勿得使用元从人。
　　是月，孟昶与其官属皆挈族归朝，由峡江而下。（据实录此月戊寅，孟昶上表谢，诏书不名及呼国母。戊寅，初七日也。昶传称昶得太祖还诏乃赴阙，故隐度附见其事于此月。然续耆旧传云：二月十九日离府，自眉州乘船下峡，沿路多值寇盗。盖二月十九日初发成都，其发眉州，则续传无其日，或少留滞，不可知也。得还诏乃赴阙，疑本传必不妄，则附其事于此月，差审。）
