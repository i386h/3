<!-- { "loadSidebar": true } -->
　　丁未，虞部郎中俞士龙、职方员外郎郑恕各迁一官，除知州。以前监市易务课利增羡也。
　　史馆修撰宋敏求等上蕃夷朝贡录，凡二十一卷，即李评所请也。
　　司农寺言：「近祥符县引见保甲，有自陈乞试武艺者，虽与推恩，然虑向去仿效不已，自今敢有自陈，虽武艺合格亦隔一次。」从之。
　　辅臣有言将帅宜置副贰者，上曰：「人之忌能者觽，令举所知，不过取其出己下者，非有至诚恻怛之心为朝廷立事也。」吕惠卿曰：「诗言：『周爰咨询』，每怀靡及，古人以王事为心如此。」上曰：「圣人取诸人，以为善人之言有可行，当即行之，何所问也。」冯京曰：「舜自耕稼陶渔，至于为帝，无非取于人者。」上曰：「用人之言亦难，惟舜大圣，故能如此耳。朕每于庶事，心既自了，则所言是非随即辨白，古人所以贵知言也。」
　　诏：「日者分两浙为东、西路，今有司言供亿钱谷多在浙西计置，及水利事尽在苏、秀等州，分之必至阙事，其复毋分路。」分路，在四月二十六日癸巳，朱本削去墨本，误也。其复分路，在九年五月十一日丙寅。
　　戊申，诏系役厢、禁军，自今权免役，专隶习武艺。
　　置凤翔府简中、保宁六指挥三千人，专备熙河修城寨。
　　赐内藏库钱十万缗、河北粮钞二十万石付西路转运司，令商人入中。
　　名南郊青城诸门，前曰泰禋，后曰拱极，东偏曰承和，西偏曰迎禧，正东曰祥曦，正西曰景曜。其复门东侧曰寅明，西侧曰肃成。殿门曰端城，前东、西曰左、右嘉德。便殿曰熙成。苑门曰宝华。前此，青城殿宇门名，皆临时学士撰进，至是命中书参定赐名，永为定式。
　　河北西路察访使沈括言：「近有旨，令两浙路转运使等各提举一州第二料水利，转运司奏称有未便。臣在本路，与监司日夕聚议凡半年，王庭老未尝言有未便，今有此异同，乞行推究。」诏水利第二料除不可兴修外，并先从低下处兴工，中、高田不得一例围裹，仍令庭老具析前后异同以闻。
　　诏刘忱、萧士元会萧素、梁颖于大黄平，以吕大忠丁父忧不至也。三月二十五日，忱等受命。四月二十七日，大忠乞录地界事付韩缜。此实录所书。大忠寻请假归永兴军省父疾，约径路与刘忱会于太原，忱六月七日起发。大忠父寻卒，既葬，乃诏大忠以墨服往代州与忱密议。其到代州，盖在十月二十日。此据大忠集。
　　初，素以平章事欲正南面坐，自云北朝使相有此庙坐仪，余乃序官坐，仍欲以墩分高下，忱等皆不从，移文诘难，自七月至于是月。事闻，乃得国信所言：「至和元年，国信使萧德带平章事，与馆接使行马坐次，皆分宾主以报。」素、颖乃不敢争。旧文云遂以宾主相见，今改云乃不敢争。枢密时政记十月五日云：素与忱等文移往反数十次。事闻，国信所勘会到萧德故事，札与忱等。忱等牒素，请只依九月六日所议坐次，早约日相见，素辞屈，乃依宾主礼相见。九月六日所议，盖宾主相见礼也。相见则在十月五日以后，并十二月末。
　　初，诏刘忱等与北人会议，天池庙、黄嵬山麓土断有明据，可以理譬喻之。其余地界如数议不谐，可以南北堡铺中间为两不耕地；又不可，则许以中间画界，其中间无空地，即以堡铺外为界。是月戊申也。即十三日。其后，李舜举言：「近至远探铺，遥望大黄平会议处，尽见地形，问防拓人，云欲直以大黄平、横都谷为界，盖铺屋。使者在境，又声言再遣泛使，自知理屈，故作虚声。臣料敌情会议有必得之望，不与相见，止于循旧址增移铺屋，即是议与不议等。若虑绝好起衅，必不在此。设欲屑就其议而与之，不若听敌人无名自占，俟我兵储有备，明曲在彼而复之。朝廷若以封疆为意，特须主张，如大石等五寨禁地，并当理取，仍旧以关口守把交踪，或且为羁縻之策。」乃诏九月戊申指挥更不施行。然其后竟尽与之。此年十一月二日丙申、二十八日壬戌，明年二月十日壬申，三月八日庚子、十七日乙酉，四月五日丙寅，皆合参照。实录：熙宁八年四月丙寅，辽使萧禧等辞。初，朝廷既遣刘忱、萧士元诣河东理辨疆界，而契丹亦令萧素、梁颖会于境上，忱以疾不即至，又命吕大忠代士元。素、颖颇倔强，未肯见忱等。一日，蕃人引兵万觽入代州界，焚铺屋，与官军相射。既而素、颖径入横都谷，施帐幕，邀忱等相见，忱等不往。又欲设次于西陉东谷，忱等以侵地愈深不许，竟会于大黄平，凡三四见，议地界不能决。初指蔚、应、朔三州分水岭土□为界，忱等偕素、颖行视无土□，乃但云以分水岭为界。盖山皆有分水岭，概言分水岭为界，则至时可以罔取，此黠敌之微意也。与忱等相持久之，复遣禧来。蕃人引万觽入代州界，焚铺屋，与官军相射。既而素、颖径入横都谷，施帐幕，邀忱等相见，忱等不往，又欲设次于西陉东谷，忱等以侵地愈深不许，竟会于大黄平。此等俱合于七年九月载之，不应于八年四月别出，须考详删修。范育作薛向行状，载：向密奏，乞令刘忱缓行，以老敌师。上用向计，敌食尽，遂去。
　　己酉，检正中书五房公事、工部员外郎、集贤殿修撰李承之为河东察访使。
　　赐河东提刑司紫衣度僧牒千计置钱粮，分给管下阙仓州军。
　　熙河经略司言：「收复河、洮州应副军须官，乞比第三等、第四等酬奖。」诏减年磨勘、堂除免试、不拘名次差注，凡二十二人。
　　上批：「陕西五路经略司案视缘边诸城堡寨，广为守具，毋误边计。」
　　庚戌，借内藏库钱百万缗，付河北转运司封桩。
　　又诏提举秦凤等路监牧原渭州、镇戎德顺军，遇蕃部马至即受之，无辄遣人招诱。
　　辛亥，髃牧司言：「除桩管不系支使及牧养监病马外，自今以二千匹为额，其余堪配军及杂支马，权与阙马军士。」
　　诏邢洛磁相赵州、成德军，今年畸零夏税权倚阁。
　　诏京东转运司，以上供折纳斛钱纳谷封桩水运赴河北。
　　诏赵思忠妻子听以蕃服入见。六月二十一日可考。
　　诏提举市易务贾昌衡等，自今有公事，许直牒合门上殿。此据御集。
　　壬子，命东上合门使、荣州刺史李评权同勾当三班院。评自是始复入，故特书之。
　　司农寺言，诸旌表门闾有敕书及前代帝王子孙于法有荫者，所出役钱依官户法；赐号处士非因技术授者，准此。从之。
　　以秦州买马务隶提举熙河路买马司，仍以秦州通判兼提举牧养，岁终计纲拨发。
　　都提举在京市易司言：「乞罢本司提举官岁终比较推恩，其监官自从旧赏格。诸卖买、博易并随市估高下，毋得定价。其当给三司变转物，即依三司所估。民愿以抵保赊请折博，岁出息二分，计月理息者听。」从之。
　　上以诸路旱灾，常平司未能赈济，谕辅臣曰：「天下常平仓，若以一半散钱取息，一半减价给粜【二】，使二者如权衡相依，不得偏重，如此民必受赐。今有司务行新法，惟欲散钱，至于常平旧规，无人督责者。大凡前世法度有可行者，宜谨守之，今不问利害如何，一一变更，岂近理耶？」此墨本所书，朱本因之。神宗圣虑，即此可见。二十六日上批可考。
　　是日，三司火，自巳至戌止，焚屋千八十楹，案牍等殆尽。诏三司权于尚书省騳事。朱定国续归田录云：熙宁中，有人献议酒务炊作连醦，一门而三镬，一门用柴，三镬俱沸，用柴既省，谓之烧省法。以其法遍谕天下用之。此法本巴蜀煎盐之利，水有温热，遽取之。其实沸止一镬尔，炊酒竟不可用，而所在但传烧省法【三】。及三司灾屋千余区，一日而省之文案存者无几，始知「烧省」三司灾之谶尔，岂偶然哉！连醦法，据司马光日记，乃京东提刑王居卿所献，已附注四年十二月辛酉，更须考详。
　　又诏权御史中丞带学士，常参正衙起居，并立中丞本班，其杂压则从学士。以直学士院邓绾、章惇互论班着故也。八年正月壬子，别着令。
　　癸丑，诏新知常州、国子博士吕嘉问，监市易务上界、职方员外郎刘佐，西头供奉官□真卿并迁一官，勾当公事、须城县尉刘迥为奉礼郎，各减磨勘三年；余官吏循资、赐钱有差。以三司驱磨市易上界课利，比六年增十余万缗也。
　　提举永兴、秦凤路交子宋迪制置永兴、秦凤路交子法。六月二十六日，迪以知邠州提举，今改制置。二十一日、二十六日可考。
　　诏三班使臣遇同天节，自供奉官至殿直，许量率钱进银及道场功德疏，差使臣管勾斋筵。以前此多率使臣俸钱以供浮费，人颇苦之故也。
　　诏河东、秦凤、永兴等路都总管司见管军马别降指挥团并外，其开封府界、河北、京东西路置三十七将副，选尝经战阵大使臣专掌训练，河北四路为第一至十七，府界为第十八至二十四，京东为第二十五至三十三，京西为第三十四至三十七。从蔡挺请也。敌议云中地界久不决，挺请尽召还河北缘边戍兵，示以无事，兼可积蓄边储，因是更制，将有正副，皆给虎符。又以河北兵教习不如法，缓急不足用，奏乞于陕西选兵官训练。六年六月十二日，以京东武卫六十二指挥分差主兵官勾抽训练【四】。按此时已有置将规模也。八月二十四日可考。
