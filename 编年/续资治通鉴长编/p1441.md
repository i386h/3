<!-- { "loadSidebar": true } -->
　　董仲舒有言：「尊其所闻，则高明矣；行其所知，则光大矣。」今陛下既得其所闻知，然未能尊而行之，臣恐髃臣顾望，有不为陛下用者矣。故臣愿陛下有所不知，知之必行；有所不行，行之必尽。黄河既不可复回，则先罢修河司，只令河北转运司尽将一道兵工，修贴北流堤岸；罢□安持、李伟都水监差遣，正其欺罔之罪，使天下晓然知圣意所在。如此施行，不独河事就绪，天下臣庶自此不敢以虚诳欺朝廷，弊事庶几渐去矣。臣待罪翰苑，身无言责，冒昧纳忠，讥诃贵近，罪合万死。然念顷自初任知县，蒙二圣非次拔擢，首尾五年，叨在禁近，恩德深重，髃臣少比，臣而不言，天下无敢言者矣。斧钺之诛，所不敢避。贴黄称：「访闻修河司承受、内臣郑居简近为黄河故道不可得行，不敢虚占本职请受，乞先罢任，已蒙朝廷允许。以此观之，显是修河司不消复存，其□安持、李伟尚自贪禄怙权，未即引去，伏乞早赐罢免。所有修河司见管职事，即乞依去年正月二十八日已降指挥【一七】，令河北转运司结绝。又访闻修河司妄举大役，略无所益而费用钱粮、物料万数不少【一八】，河北灾伤之后，极不易应副。纵是封桩钱物，亦出自民力，深可痛惜。臣欲乞委河北提、转不干碍官，具前后所费用过数目，结罪保明闻奏，所贵朝廷上下，具知蠹害之实，今后审于兴作。」
　　庚戌，太师、平章军国重事、潞国公文彦博为守太师、开府仪同三司、护国军山南西道节度使致仕。彦博自言，嘉佑中，封潞国公，经今三十余年，为是乡国，乞不改封。从之。寻诏学士院麻制内特不用「守」字，以彦博尝正任太师也。（不用「守」字，在三月二日，今并书。）
　　壬子，太师文彦博乞免册礼，诏允所请。
　　尚书省言：「承买场务，三年为界满，前一年，许自陈接续承买，勘会无欠，给帖。有欠或不自陈，即别召承买抵当家业最多人；其次，虽己业低小，而愿预纳三年凈利钱者，亦听给。若于法不应给己业抵当最多人，无人投状，限六十日，每经限满准此。」从之。（新无。）
　　丙辰，于阗国遣使贡方物【一九】。
　　户部员外郎穆衍言：「六路茶法通商久矣【二○】，税钱无总数以较多寡之人，租钱亦不见有无欠负【二一】。请自今税钱委逐州通判月终比较申州，州岁终比较申转运司，转运司于次年具一路总数申户部【二二】；租钱委转运司岁终具理纳大数申户部，如违慢，许从发运司、户部奏勘。」从之。
　　丁巳，知陈州、资政殿学士胡宗愈知成都府。
　　诏知成都府、广桂州支赐全给，不以任减。（政目二十二日事，当考。）
　　戊午，诏府界、路三万贯以上课利场务，二年并亏及监官不职，许令转运、提刑司别举官。
　　庚申，步军都虞候、康州团练使和斌卒。特赠宁州防御使。
　　壬戌，太师文彦博乞免两镇节度使，祇带河东一镇致仕。从之。
　　甲子，诏即玉津园宴饯太师文彦博，宰臣吕大防主之，三省、枢密院暨侍从官赴。
　　注　　释
　　【一】兵马使「使」原作「司」，据阁本改。
　　【二】并今五年三月二日十八日原作「今四年三月二十八日」，据阁本补改。
　　【三】马递行下敕旨「递」原作「遽」，据阁本改。
　　【四】今夫役以二月十二日兴工「二月」原作「三月」。按上文「中书元定此月十二日兴工」，下文「一月了当，人夫得归，已是三月下旬」，此处「三月」显为「二月」之误，故改。
　　【五】昨议修闭大河北流「闭」原作「开」，据下文及长编纪事本末卷一一一回河改。
　　【六】更俟三二岁「三二」，同上书作「一二」。
　　【七】设若只留堤口「口」字原脱，据同上书补。
　　【八】才开及三五尺「尺」原作「丈」，据阁本改。
　　【九】访闻和雇人夫二万人「二」原作「一」，据阁本及下文改。
　　【一○】主用兵之谋「主」原作「又」，据范忠宣公奏议卷下又论回河利害改。
　　【一一】时不可失四字原脱，据同上书补。
　　【一二】臣更不敢以难成及虽成三五年间必有决溢为虑「虽成」二字原脱，据同上书补。
　　【一三】今取其所无「取」原作「舍」，据阁本及长编纪事本末卷一一一回河改。
　　【一四】此有钱而不出力者之便「不」字原脱，据范忠宣公全集卷一八范忠宣公行状补。
　　【一五】有偏重偏轻之弊「偏重」二字原脱，据下文及宋会要方域一五之一四补。
　　【一六】京畿差台省官「京」原作「在」，据阁本改。
　　【一七】即乞依去年正月二十八日已降指挥「乞」字原脱，据栾城集卷四一乞罢修河札子补。
　　【一八】而费用钱粮物料万数不少「数」原作「事」，据同上书改。
　　【一九】于阗国遣使贡方物「使」字原脱，据宋会要蕃夷七之四○补。
　　【二○】六路茶法通商久矣「久矣」原作「又长」，据宋会要食货三○之二六改。
　　【二一】租钱亦不见有无欠负「欠」原作「久」，据同上书改。
　　【二二】转运司于次年具一路总数申户部「转运司」三字原脱，据同上书补。
续资治通鉴长编
卷四百三十九
卷四百三十九
　　起讫时间 起哲宗元佑五年三月丙寅尽是月壬辰
　　卷　　名 续资治通鉴长编卷四百三十九
　　帝　　号 宋哲宗
　　年　　号 元佑五年（庚午，1090）
　　全　　文
　　三月丙寅朔，中大夫、同知枢密院事赵瞻卒。辍朝临奠，赠右银青光禄大夫，谥懿简，遗表常数外特官二人。
　　丁卯，诏赐故龙图阁直学士孙觉家钱五百缗，令所属给葬事及借官舍，御史中丞梁焘为之请也。（必以经筵官，故有此诏，当考。觉以二月三日卒。梁焘为之请，据焘奏议增入。）
　　都水使者□安持言，大河信水向生【一】，请鸠工豫治所急。（旧录云：雇夫渐修紧急工料，新录改云：鸠工豫治所急。）诏特发元丰库封桩钱二十万充雇夫。（范祖禹、梁焘云云附此月六日。政目云：赐元丰封桩，钱三十万贯，雇夫治河，每夫钱二百文，不得裁减。）
　　诏：「昨东上合门副使景思谊以永乐之围，缒城与夏人议和被执，今送纳陷没人口，而思谊未归，令鄜延路帅臣赵焑具事因移牒宥州。」（二月四日，此月十八日。）
　　户部言：「起支官员、殿侍、军大将、选人、将校请受添给，不以则例限内申户部者，杖一百；并擅给历，及不候分移历到而收并者，各徒二年。」从之。起支请给【二】旧无法禁，故多重迭伪冒，有已分移而他处全请，已身亡而分移处犹请者，故立是法。
　　戊辰，侍御史孙升言：（密疏五年三月三日。）「臣伏见李伟、□安持自去岁兴回河之议，二人相与诬罔朝廷，而安持诡谲多奸，既已诳惑大臣，不肯同任其责，万一侥幸其成，则欲享其利，败事则将归之建议者，遂令李伟于去年八月独奏陈大河要切利害，其□云：『今来大河已是分流，即更不消开淘。因昨来一决之后，东流自是顺快，渲刷渐成港道，见今已为二股，约夺大河三分以来。今若得夫二万，于九月便兴工，至十月寒冻时已毕，因而引导河势，岂止为二股通行而已，亦将遂为回夺大河之计。今来既因擗拶东流，修全锯牙，当迤逦增进，一埽取一埽之利，比至来年春夏之交，遂可全复故道。』又云：『窃观今日两岸增进马头锯牙，其沙河堤水口自已通快，显有全回之势，惟有都水使者□安持晓夕讲究，见得上件利害灼然。安持遣臣暂付尚书省禀议。伏望早赐宸断，即乞复置修河司，其官属诸般事件并依昨来已降条例施行，所贵司存既正，凡百悉有条理，可以乘时建立大事。』李伟、□安持协比为此奸言，朝廷遂以为信，并依所奏施行。今日考其奏请之言，无一验者，而枉费财用民力，已不可胜数，远近为之骚然。上赖祖宗社稷之灵，圣听睿断之果，照察奸言，一切放罢，不然患害有不可言者。臣访闻都水使者□安持未罢河役之日，既见其议渐伸，圣听已察，物论喧然，而安持知其奸言败露，端坐都城，不往役所提举，乃于朝班中扬言云：『有司止是奉行朝旨而已。』乃知向日独令李伟建议奏请，阴持奸谋，不肯同任其责明矣。盖小人怀邪，不顾朝廷利害，不恤国家费用，不爱生灵性命，止在窃取名器，凭借事权，以为私谋。如前日罔上坏法，为市易冒窃恩赏，虽其父命且不听从，遗患公私，至今未已，欲其忘身徇国，何可得也？有臣如此，将安用之。臣愚以为大河之议，未有万全之画，朝廷岂免北顾之忧？则宜选择谙知河事，久曾经历，公忠诚实有守之人，以为水官，使之经营讲究，庶几有补于今日。如□安持、李伟利口轻儇，欺罔奏陈，传播中外，奸言显露，罪恶难掩，伏乞早赐指挥罢黜，以协天下公议；仍乞罢修河司，候有定议，别听朝旨，中外幸甚！」贴黄：「安持往提举市易，以不堪物货，于畿县委官置场赊卖，务欲抑配与人，遂奏请乞举改官六人，于是选人争为诱胁，违法抑配，公私被害。今提举修河司，又依前奏请改官六人，造作事势，以为诱胁，公论莫不怪骇。况上件指挥止是白札子，不曾降敕，吏部亦不关御史台。」又贴黄：「吏部见待次改官者已及二百人，来者未已。旧制合举改官之数，犹当裁减，都水使者乃复举人改官，显属无名。而又□安持昨奏请，本以北京二股河口即日水势东流顺快，乞举选人改官，张大事权，以为诱胁。今来东流之言，既已欺罔，则改官指挥，自合追改。」又贴黄：「前日上下蔽塞，朝士大夫莫不以言回河为讳。今日圣朝既察奸言，公论方出。议者以谓万一闭塞北流，未论河北生灵之患【三】，而天台、鱼池埽必定泛决，直注京都，虽诛夷建议之人，将何及矣。访闻去秋涨水未落，增进马头锯牙之时，天台以增埽，人皆危之。」又贴黄：「□安持扬言于朝中，止有光禄卿范纯礼与闻。安持本与李伟协比欺罔，及至败露，乃归之朝廷，闻者莫不切齿。」诏改官听修河之日施行，余寝之。（升以三月三日上此奏，三月八日降此诏，今并于上奏日书之。旧录于三月八日书：殿中侍御史孙升言，李伟、吴□安持兴回河之议，乞赐罢黜，仍乞罢修河及追改许奏举选人改官。诏改官听修河日施行，余寝之。新录因旧录。今既具载升疏，即旧录不可用，姑附注此。升奏贴黄，其家集乃无之，此据元佑密疏增入。光禄卿姓名盖范纯礼也，十四日迁刑侍。）
　　己巳，诏皇城使李许为西上合门使，毋为例。以许带御器械、勾当皇城司，三经大礼，解罢特恩故也。
