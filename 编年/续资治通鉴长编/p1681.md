<!-- { "loadSidebar": true } -->
　　【三】亦行检阅别作一项「亦行」原作「行亦」，据阁本乙正。
　　【四】伏睹近降指挥阁本「伏」上有「臣」字。
　　【五】近闻多差中使同拣「闻」原作「间」，据阁本改。
　　【六】即多方存恤宋会要兵八之三五「即」作「仰」。
　　【七】此月七日云云可考「可考」原作「所考」，据阁本改。
　　【八】详察在蕃职任并事力次第「详」原作「计」，据阁本、活字本改。
　　【九】具合补名目保奏「具」原作「其」，据阁本、活字本改。
　　【一○】乃诏中分其兵「其兵」原作「兵其」，据阁本乙正。
　　【一一】孙路此谋甚善「善」原作「差」，据阁本及文意改。
　　【一二】即正如兰州金城关之北阁本「北」作「壮」。
续资治通鉴长编
卷五百十四
卷五百十四
　　起讫时间 起哲宗元符二年八月尽其月
　　卷　　名 续资治通鉴长编卷五百十四
　　帝　　号 宋哲宗
　　年　　号 元符二年（己卯，1999）
　　全　　文
　　八月壬申，龙图阁待制、知瀛州盛陶知河南府，宝文阁待制、知河南府陆师闵知瀛州。言者论陶昨在元佑中诋诬先烈，协比权臣，排毁旧弼。诏陶知和州。（知和州在初五日，今并此。七月二日邹浩言师闵可考。）
　　朝奉郎、提举措置出卖晋、隰州矾事高昌令提举京东、河北盐税。（要考此二事提举官系何年月置。）
　　泾原奏：「折可适、姚古已领兵马二万进筑会州城。□隈未毕功料，令将官雷胜、通判原州种建中继成之。」（布录壬申。）
　　诏陕西、河东保甲，虽不经调发，并免冬教。先降德音，须经调发乃免，而近岁以边事，例皆免放故也。（布录壬申。）
　　癸酉，宰臣章惇、翰林学士承旨蔡京、大理少卿刘赓进呈新修海行敕令格式。惇于上前读所进表毕，取敕令格式一帙进读。其间有元丰所无而用元佑敕令修立者，上问惇等：「元佑亦有可取乎？」惇等对：「取其是者修立。」上又问：「所取元佑条几何？」惇等对：「有数。」遂进呈新书所取元丰、元佑，并参详新立件数。上曰：「可于册内逐条贴出。」上又问：「元佑敕令何人修？」惇等对：「苏颂提举。」惇等又读太学生听赎，上问：「新条耶，旧条耶？」京对：「臣等参详新立。盖州县医生尚得听赎，太学生亦当许赎。」又读祀令致斋条。上问：「新文旧文？」惇等对：「皆旧文。」次进呈格式件数。上曰：「元丰止有赏格，元佑都无。」惇等对曰：「然。」惇又言：「所进看详册稍多，乞止进净条入内，余付有司。」上令皆进入。（绍圣元年九月二十七日，章惇、安焘提举。）
　　右中散大夫、都水使者郑佑知峡州，朝奉大夫、权提点河北东路刑狱李仲权知苏州，朝奉郎、北外都水丞李伟通判秦州。（用元符邸报增入。此必缘河事下迁，当考。九月十六日罢佑等。）
　　兵部侍郎黄裳言：「南郊大驾诸旗名物，除用典故制号外，余因时事取名。伏见近者玺授元符【一】，日垂重象，太清道气呈祥，武夷仙鹤近诏，此其显者。臣请制为旗号，曰玉玺，曰宝符。茅山之上，日有重轮，号曰重轮。太上老君眉间发红光，号曰祥光。武夷君庙有仙鹤，号曰祥鹤。」【二】诏可。
　　环庆路经略司言：「定边城蕃部巡检赵世良，怀安镇巡检掘娘，擒到逃叛蕃部布雅并妻屈麻娘。」诏赵世良特转一官，掘娘减三年磨勘，仍各赐帛有差。
　　泾原走马奏：「昨进筑两堡子，得旨与特支。今止筑一堡，未敢喝赐。」诏：「以昨进筑，正是炎热之际，特依已降指挥支给。余一堡子，将来进筑已秋凉，更不喝赐。」堡子元无例特支也。（布录癸酉。）
　　朝请大夫贾青奏：「望立法，将合举官臣僚每岁所举官，分为上下半年奏举。」从之。
　　枢密院言：「梁从政申，元丰七年朝旨，亲事官教头拣中亲从官，依旧赴亲事官营充教头。诸营相去多远，往来作过不便，乞别选教头。」上曰：「此诚不便。」曾布曰：「虽是元丰七年指挥，乃因石得一申请，故从之尔。」上曰：「此是当改。」布展纸尾已拟定「元丰七年指挥更不施行」，上曰：「甚善。」布因言：「近岁奸憸之立朝者，多以元丰之法为不可改。一有议论及此，则指以为异，意欲以罗织善类，又或挟此以遂其私意。」近科诏下有司检近例，欲以国子监解额，许开封府举人就试。鴜士人有且养且耕者，私计多不能入太学，又他处无户贯，即不得应举，觽皆以为未便。独蔡卞坚执元丰七年先朝已罢，不可改。同列自章惇而下议数四，终莫能夺。惇叹曰：「此岂先帝所为！此时正足下及舒亶、朱服辈力主此议耳。」闻者莫不然之。既而谏官邹浩上章极论，上亦以元丰已罢拒之，鴜先入之言也。卞自此专政益甚于前日矣。
　　甲戌，太原府地震。
　　诏：「大河水势十分北流，将河事付转运司，责州县共力救护北流堤岸。」寻又诏：「东流所营都大官员巡河物料场使臣，选择差那往北流向着埽分，照管勾当。」（布录甲戌。）
　　泾原奏，苗履已赴会州进筑。
　　吕惠卿奏：「西人欲于旧界首约回人马，遂以新定巡绰处鼐旺井谕之，寻即听命。」（布录甲戌。）
　　丙子，章惇等言：「请将申明刑统、律令，事已收载冲改者，更不用外敕令。事未经去取冲改者，合依旧施行。乃请自二月后至颁降前，续降相照添入。或尚有未尽，及令删修事件，类聚以闻。至来年正月一日施行。」从之。
　　淮南路转运副使李孝广知同州。
　　丁丑，朝奉大夫、吏部员外郎王祖道为左司谏。著作佐郎、崇政殿说书周常为起居舍人。（布论常在元年八月甲辰。）太常丞陆传为考功员外郎。
　　戊寅，录故供备库副使张德男琏琚、女夫刘威王奇并三班借职，以德死事也。
　　河东奏：「朔州同知争贾胡趰事宜宁息。」北人自去岁欲迁东偏头税场于贾胡趰，径入久良津买卖。朝廷以创改事端，令边吏移文拒之云：「久例于东偏头村往来买卖，难议创行改移。」后数移文至，不肯收受。又于贾胡趰创建税场屋宇，及开石墙越汉界，于天涧及黄河取水。至以兵仗拥护取水人过界，射伤巡卒。林希日一奏，以为北人恐因此生事；又云欲以黄河分水为界；又云聚兵数千，欲据汉界取水。朝廷亦令折克行相度应接。曾布数论希，以为探报皆虚声，建税场、破石墙、过界取水，皆同知者□暴妄作，不足恤。希忧恐不已。既而果无事，仍奏云「更不发日奏」。上亦哂之。
　　泾原进筑□隈毕工，赐帅臣以下银合、茶药。
　　诏熙河依界道图样，以十里为一方，取见今城寨地名，考寻古驿程相去里数，画西蕃图闻奏。
　　是日，贤妃刘氏生皇子。（闰九月二十四日卒。）
　　己卯，以皇子生，差官奏告天地、宗庙、社稷及诸陵。
　　诏袁州仰山、木平山石塔各赐额：仰山曰瑞庆，木平山曰会庆。（旧本特详，今从新本。）
　　熙河兰岷路经略使孙路言：「七月二十五日，王赡已收复邈川城。按邈川系古湟中之地，东北控夏国右厢甘、凉一带，西接宗哥、青唐巢穴。部族繁庶，形势险要。南距河州一百九十余里，东至兰州二百余里，请建为湟水军。」诏路详累降约束指挥施行。（旧录云：元佑中，尝恐夏人合邈川、青唐为边患，至是武功遐暨，一举而尽有其地。新录辨曰：易曰，君子以思患而豫防之。元佑中，恐夏人合邈川、青唐遂为边患，不为过也。人主务安边保民，至于用兵，盖不得已耳，夸大武功，非所宜也。删去二十八字。）
　　先是，曾布言：「王赡得邈川一处，便乞建军，恐将来乞创置郡县不一，非朝廷累降约束令于检防经久简便可行，及不得增广边费之意。此请未可从。」章惇力欲从之。同列亦皆依违无定论。上曰：「洮州须置州，恐亦须有合置州军处。」布曰：「洮州当置州，乃臣所论。先朝以熙河洮岷为一路，今乃方得洮州。又先朝以熙河兰会为一路，今乃方得会州，皆所以成先朝之志也。」蔡卞曰：「若如此即一般。」布曰：「不同。若于邈川、青唐皆置州郡，臣恐未易馈饷。孙路尝告谕西蕃部族云，一邱一陇地不要他底。今创置州军，官吏、将佐、兵马戍守之费，皆须朝廷馈运应副，经久未易支梧。兼朝廷所少者非土地，一向贪荒远之地，但疲敝中国尔。先朝创熙河一路，元佑之人皆以为财力不给，可弃。今乃更于熙河之外创置州县，岂易供给？」上曰：「元佑之人云穷天下之力，以奉熙河一路，又以为可弃。此言皆不当，莫不足取。」惇、卞纷然，以布为非先朝而是元佑。布曰：「元佑之人以熙河为糜费财力，不可经久。于时政记中具道其非，亦尝纳陛下前，陛下必记忆。臣今日之论，但谓于黄河之外，青唐、邈川创置郡县，则为不便，非以熙河为非也。兼惇尝言：『得青唐、邈川，则如臣之说置一都护总领，最为稳便。』今若创置州郡，则自有知州、知军，更安用都护？莫与惇初开陈之语不同否？然此皆纷争之语，不足烦圣听。臣以为当俟一切抚定河南邈川之后，然后据地理紧慢，画一措置。甚处系最要害，合建置州军；甚处系以次，合差兵将人马戍守；甚处只令以本处首领心知向汉有力量者守把住坐。俟奏到朝廷，折衷乃可定。」卞曰：「适三省论议亦俱如此。」布曰：「臣愚虑如此，亦不曾闻三省议论，亦不曾说与三省，但适方于陛下前开陈尔。」觽皆以为当然，上亦称善，遂依此降指挥。再对，布又言：「臣适及熙河事，鴜以为先朝措置熙河如此，尚不免后人论议。今若于青唐多置州军，广戍守兵马，则未易供馈，何以免后人论议？臣于措置边事，不敢不为朝廷远虑，故不敢诡随觽人，望陛下裁察。」上颇忻纳。
