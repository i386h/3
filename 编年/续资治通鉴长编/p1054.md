<!-- { "loadSidebar": true } -->
　　详定官制所言：「唐制，内外职事有品者给告身，其州镇辟置僚佐止给使牒。本朝亦以品官给告身，无品及一时差遣，不以职任轻重，皆中书门下给黄牒，枢密院降宣。今若尽如唐制例给告身，则职卑而事微，恐不胜尽给。今拟阶官、职事官、选人，凡入品者皆给告身；其无品者若被敕除授，则给中书黄牒，吏部奏授则给门下黄牒，枢密院差则仍旧降宣，于事简便。」从之。
　　诏：「招军军员，一年内招系将下就粮兵士及五百人，转一资。」
　　乙亥，龙图阁直学士、太中大夫、知成都府邓润甫为翰林学士。
　　承议郎、知制诰、同修国史王存为龙图阁直学士、权知开封府。改新守户部侍郎谢景温守礼部侍郎。
　　朝请郎、天章阁待制、河东路都转运使陈安石试户部侍郎。他日，安石与右曹侍郎李定同奏事，上目留安石曰：「卿岂非尝任淮南转运使而不保李定者乎？」安石曰：「有诏问臣，不敢不以实奏。」上曰：「以实事君，朕所与也。」
　　诏：「应除职事官，候官制行日罢旧职事。尚书省执政官不用此例。」
　　丙子，朝奉郎、集贤殿修撰、知广州熊本试工部侍郎；朝散郎、史馆修撰、判太常寺曾巩，朝散郎、集贤校理、同修起居注赵彦若，通直郎、集贤校理、同修起居注陆佃，并试中书舍人。（巩、彦若、佃集皆有谢表，彦若、佃表首皆载仍改赐章服，独巩表不载。）
　　承议郎、秘阁校理、髃牧判官毕仲衍为朝奉郎、守起居郎，通直郎、集贤校理、管勾国子监兼崇政殿说书蔡卞为奉议郎、试起居舍人。给事中舒亶权直学士院，通直郎、馆阁校勘、知谏院朱服试国子司业。（谏院惟舒亶、朱服两人，亶既除给事，服又司业，未见除授司业人【一八】。明年四月【一九】，乃以王桓为左正言。）
　　监察御史里行、奉议郎黄隆，通直郎丰稷、王桓，并为监察御史。
　　诏：「安疆寨招厢军百人，令陕西应合刺配五百里以上，除强恶贼外，押送经略司刺充，以『保宁』为名。」
　　丁丑，正议大夫、同知枢密院吕公着为光禄大夫、资政殿学士、知定州。始，议五路举兵伐夏，公着谏，不听，寻上表求罢，仍谒告不出。上封还其奏，赐手诏曰：「在廷之臣，可托腹心之寄，无逾卿者，安得自外自逸？」公着乃复起视事。及西师无功，公着言，外议皆谓王中正宜正典刑。于是用李宪策，将图再举，公着又固谏，上不悦。会章惇自定州召为门下侍郎，公着固乞代惇守边。上曰：「朕待卿不止此【二○】，卿其少安。」或谓公着曰：「今官制新行，所用为相者，或素出公下；又西府方以二员为制，而公与孙和甫、韩玉汝为三人，有溢员，上以是诏未用二员之制。今遽求去，得毋近于躁乎？」公着曰：「所谓大臣者，病不能以义进退耳，皇□其它？」章继上，乃有是命。及李舜举入奏，上意悟，欲罢西师。公着入辞，上慰劳之曰：「卿不当居外，行且召卿矣。」（四年十一月甲辰，诏枢密院置知院、同知院，余悉罢。记闻云：公着谏再举西师，上不悦，因除定州。及李舜举入奏，西师若再举，关中必乱，上乃召公着慰劳之。按：公着以四月二十六日特除定州，五月二十一日，始有诏罢泾原进筑，六月五日，令李宪还熙河。舜举入奏时，恐公着已去京师矣。或舜举入奏在二十一日以前，公着犹未入辞也。按公着家传，入辞以五月十六日，记闻所云慰劳之语，当即是「卿不当居外，行且召卿矣」，更须考之。十六日入辞，距罢李宪令还熙河尚半月，又恐舜举入奏不应弥两旬乃有指挥，当考。神宗史职官志云：元丰五年六月改官制，议者欲废枢密院归兵部，上曰：「祖宗不以兵柄归有司，故专命官统之，互相维制。」于是得不废。上又以枢密联职辅弼，非驱使之官，乃定置知院、同知院二人。时有知院事孙固、同知院事吕公着、韩缜凡三员，官制既行，上欲以礼退公着，逡巡数月，公着始请补外，乃以资政殿学士出知定州。按：志所称「上欲以礼退公着」，盖作史者私意，公着自缘议论不合故罢耳。二员之制，更须考详。四年十一月二十二日甲辰【二一】，已具注在彼。孙固以元年闰正月壬辰除同知，吕公着以元年九月乙酉与薛向并除同知，三年九月癸未，三人并改副使；丙戌，向罢；四年正月辛亥，固改知院，公着改同知，韩缜初除同知。旧纪书：丁丑吕公着罢，以资政殿学士知定州。新纪但书：丁丑，吕公着罢。）
　　太中大夫、龙图阁直学士、判将作监王益柔为秘书监，奉议郎、集贤校理、知礼院林希为承议郎、行著作佐郎，宣德郎、馆阁校勘邢恕为校书郎。
　　诏中书舍人罢职事官日，除龙图阁待制。
　　又诏：尚书省寓旧三司。（庞元英文昌杂录云：以时有营缮未毕，凡寓治四所：一、旧三司，二、旧司农寺，三、旧尚书省，四、三司使廨舍。）
　　承议郎、知制诰、权御史中丞徐禧言：「中丞纠弹之官，赴舍人院行词，似有妨碍，乞免赴直。」诏禧守本官，试御史中丞。
　　戊寅，降告七十五道、敕三十道、宣四百八十七道、札子八十六道付沈括，赏曲珍出塞时立功将官；有轻重未当者，以闻。
　　诏六曹尚书依翰林学士例，六曹侍郎、给事中依直学士例，朝谢日不以行、守、试并赐服佩鱼；罢职除他官日，不带行。（赐服佩鱼，当考。李德刍欷歔子云：故事，直学士以上赐金御仙带，结衔皆云「赐紫金鱼袋」，而惟奉使、馆接伴始佩鱼。御仙之制久废，而皆作荔支样。元丰中，新官制始议学士、侍郎以上服金带，尚书、大资政、翰林学士佩鱼，给事、谏议、舍人、中丞，非自学士除者，服红捡犀带、佩鱼。时舒亶为给事中，交结张诚一，忽中旨易给事、中丞服金带，而废红犀之仪。元佑中，复罢给事金带，而不敢削中丞者。按：德刍所著欷歔子多不实，附注当考。中丞服御僊花带，已见此元丰五年正月二十九日矣，若谓此四月二十七日缘亶则犹可。又元佑五年十一月十三日，绍圣元年十一月十二日，崇宁二年七月二十五日、四年三月十三日，大观二年五月十七日，并合参考。）
　　罢修五朝史。（当考求所以罢修之故。）先是，曾巩上太祖本纪篇末论，所论事甚多，而每事皆以太祖所建立胜汉高祖为言。上于经筵谕蔡卞曰：「巩所著乃是太祖汉高孰优论尔。人言巩有史材，今大不然。」于是罢巩修五朝史。（此据巩上神宗宝训，宇文粹中所编者，当考。太祖篇末论乃四年十月十一日。）
　　诏司农寺市易、淤田、水利等司于河北计置封桩粮草，并归措置籴便司。
　　步军都虞候、英州刺史林广为卫州防御使，马军都虞候，入内东头供奉官、都大经制泸州夷贼司走马承受公事兼照管一行军马麦文□迁两官，寄资，皇城使、忠州团练使姚兕领果州防御使，右麒骥使吕真为皇城使、忠州刺史，东上合门使王光祖为四方馆使。赏讨乞弟功也。将校依本等推赏，兼功人并累赏。初，中书、枢密院言：「姚兕当减磨勘四年，缘皇城使改官不用减年，当至元丰六年七月迁遥郡防御使；内殿承制秦世章当迁三官，先坐打誓不实被劾，及破乞弟，当迁一官；如京副使张仲安、刘甫各当迁一官，不能戢士卒杀人夫为贼级，候奏功取旨；王光祖当减磨勘三年，坐打誓不实被劾，及昨破乞弟，当减磨勘四年；供备库使高遵治、西京左藏库副使【二二】，张焘当减三年，东头供奉官杜议当减四年，各坐杀降人级，昨斗敌被劾。」诏：「姚兕迁遥郡防御使；秦世章、张仲安、刘甫并如前诏；王光祖通用减磨勘七年，迁一官，更减磨勘二年；高遵治、张焘、杜议候案上取旨。」故兕、光祖等先推恩也。
　　赐河北提举义勇保甲狄谘每年公使钱千缗，专给犒设。
　　己卯，诏：「内外市易务钱、在京酒户欠糟米钱各展三年，均作月限纳，限内罚息并除之。」
　　沈括奏，曲珍已分遣将佐城葭芦寨。诏：「近据麟府军马司，张世矩已领兵出，讨除左厢屯聚贼马，宜移报曲珍照会诫敕所遣出界将佐，照管士卒，稳审取胜，勿轻敌也。」（三月二十一日、二十六日，四月八日、十二日、十三日，并合并此。）
　　庚辰，上批付沈括：「麟府路牒报西贼于神木堡聚兵，其首领皆牙头选募血战之人。本路兵出塞当此地分，不可不小心接战，可与曲珍诫责将官，详审措置。」
　　诏皇城司选募亲事官一指挥，以五百人为额，守奉景灵宫。
　　置诚州贯保县。（旧纪书置贯保县。）
　　陕西路转运司官范纯粹等奏：
　　伏见朝廷聚兵泾原，谋为进筑堡寨，侵复土疆之计，而臣等联职漕计，约计一行军马，并应干傔从、诸杂占使、以至负运刍粮什物之人，万数浩大，师出有期，帑藏匮乏，刍粮未备，事力有限，飞挽难继，夙夜忧惧，未知所以为策。深虑他日或误国，谨具条列下项：
　　一、今来会聚诸路兵马，并在泾原，约正兵、厢军二十万，马四万，辇致刍粮百姓又约二十万，头口二万。凡一牛马所费，当五人之食，约总其数，日费万石，而草不预焉。且以百日计之，所损百万斛矣。契勘去年泾原路兵兴，厢、禁军纔六万，马一万七千，师出而还，不踰两月，又朝廷所赐钱斛，皆是累年所积，仓廪充实，然犹公私匮乏，乃已如此。自军回以来，屯戍之兵粮食傔料，至于犒赐及累次特支之类，皆系所赐钱斛内支费，所余无几。今以公私困弊之余，而所计兵马三倍于前，所赍出界之粮数百万，又须为接续馈饷之计；若新修城堡既成，更当储积，以备守御。臣等度今公私之力，恐决无办具之理。
　　一、军行馈运刍粮并辇致材木什物等人，除候制置司分擘厢军外，见相度合雇大小车及驾喝人约二十万。纵所雇人车悉得足数，而一运粮斛纔十余万石，仅可充十余日之费，其辇致材木脚乘不与焉。虽擘画转折，计往还八九运，方足百万之数，须略无艰阻，纔且粗给。缘山涉水，不无艰险之阨；经历时月，不无风雨之阻；深入贼界，不无抄掠之虞；驾喝之人往来界外，不得止息，劳苦既久，不无逃散之患；车乘、头口冲冒暑雨，负重致远，饲食□末不时，暴露绵久，不无死损之数。宿兵在外，不幸于五者之中有一于此，即决误大事。
