<!-- { "loadSidebar": true } -->
　　知桂州刘彝言：「提点刑狱许彦先、转运判官傅燮互讼。燮指彦先纳金珠，而转运使李平一亦言彦先独差官管句告发坑冶。乞移彦先别路，体量理曲之人。」诏荆湖南路转运判官乔执中乘驿究实以闻。时彦先已除广南东路转运副使矣。彦先八年三月五日除广西宪，五月二十六日改广东漕，十月二十八日又委李之纯，九年十月十八日结绝。
　　甲子，枢密副都承旨、西上合门副使张诚一为西上合门使。诚一为副都承旨三年，特迁之。
　　江南西路转运司言，虔州江水涨坏州城军营，度修完用钱二万二千五百余缗【一】，乞降度僧牒。诏于本路□剩役钱内给之，令转运副使李之纯提举。
　　右谏议大夫沈立上所集都水记二百卷、名山记百卷。诏奖之。
　　乙丑，龙图阁待制、兼枢密都承旨曾孝□为龙图阁直学士。
　　上元县主簿韩宗厚为光禄寺丞。以宗厚兴水利溉田二千七百余顷，赏之。
　　诏进纳出身人有旨落进纳字者，不以官户例减役钱。从司农寺请也。
　　丙寅，教八军营阵副将、左班殿直、合门祗候臧景权发遣广信军。景有武略，前此知雄州归信、容城县，辽人惮之。使者荐其才，召见，以为营阵副将，又擢之而有是命。仍诏景自今移文北界假洛苑副使、兼合门通事舍人。
　　诏左侍禁、合门祗候周宥母丧去职，特给俸。初令宥句当骐骥院，枢密院言骐骥院并不阙官，诏特与添差。既踰月，又有是命，以宥旧事东宫故也。添差，据六月一日御集。周宥本末当考。
　　戊辰，两浙路提举常平等事、比部员外郎韩正彦知相州，琦兄子也。仍诏正彦过阙赐对，面谕以照管诸孤。又诏：「闻琦借用相州公使钱二千余缗，其令转运司除之。」正彦，璩子。
　　己巳，提点淮南东路刑狱、祠部员外郎卢秉权江、淮等路发运副使。七年六月十九日、九月二十八日，八年五月二十六日并九月十二日，吕惠卿云云，俱合参考。
　　淮南发运司言，自五月不雨，扬、楚州运河，通、泰等州运盐河皆不通舟船。诏发运司开浚，听留上供钱米给其费，仍遣都水监官督视。
　　诏：「闻开封府界雍邱等县今岁放水淤田地，分其未淤处清水，占压民田。其令提举常平官按视，如系民耕地，蠲税一料。」
　　辛未，诏：「修经义检讨官转一官，选人循两资。张济、叶原、刘泾候教授、直讲有阙日，与差举人，各赐绢五十匹。」王安石初议举人酬奖，欲与免解。上不许。不许免解，据六月二十三日日录。
　　上批：「刘奉世近因相度分画兵将，遍历泾原等三路，虑闻见人材有当达于朝廷者，令具以名闻。」
　　入内供奉官宋用臣为礼宾副使。以上批用臣制造诸军鞍辔一万五千副、皮壳鞍瓦四十而毕工，皆用臣创生擘划，省得官钱贯万不少，可优与酬奖故也。此据御集。
　　诏河北东、西路见倚阁累年常平钱，令司农寺比市估量增直，听人以谷折纳，仍遣官提举。
　　壬申，中书堂后官、兼提点五房、殿中丞王兖权发遣大理少卿。居数日，又权发遣大理寺。权发遣大理寺，二十二日事，今并书。
　　前扬州司法参军张国安为光禄寺丞、权检正中书刑房公事。王安石荐之也。十二月九日又迁。
　　诏京东路监司各具有飞蝗州军及所扑灭、所害田苗分数以闻。
　　诏百姓郭怀信逋市易司违限罚钱，听输同、延二州。先是，怀信自言请市易司盐钞，既纳本息，犹以纳不如期，罚钱千五百余缗，已纳百七十缗，而市易司又使增纳百三十缗，乞输同、延二州，省道路之费。上批「可勘会元请钱因依进呈」，而有是诏。
　　金部员外郎、直集贤院、同知谏院、兼提举三司帐司句院磨勘司范百禄追一官，落职，监宿州盐酒税务。曾孝□、张琥言百禄与徐禧争李士宁狱，百禄辞有不实故也。吕陶记闻云：范蜀公归成都，闻子功自谏院谪宿州，与予言曰：「六郎除谏官时来谋，欲辞免。」予告之曰：「辞得亦佳。若就之，难两全，不坏名节，即坏身计。」今果然。
　　上批：「访闻通远军三岔堡地，近累有西人叫呼，理索逃背人口及失去牛羊、地分，官多不与应报，或称并无，致西人不绝辞说。久之恐生边事，可令经略司选官一员体量根究，如有盗牛羊投来者，尽送本界还之。」
　　河北第十九将、内藏库副使杨万等充夔州路体量安抚司，听候差使。王安石言万可了南川獠事也。差杨万等，御集在十二日。王安石荐万，日录乃七月十九日，今并书。
　　癸酉，诏坑冶旁近坊郭、乡村及淘采烹炼人，依保甲排定，应保内及于坑冶有犯知而不纠，及居停强盗而不觉者，论如保甲法。
　　诏以新修经义赐宗室、太学及诸州府学。
　　甲戌，同判都水监侯叔献言：「逐年开拨汴口，多创作生河，侵掘民田，广调夫役，官司因缘为弊。近朝廷措置，惟用訾家店旧口【二】及迁左故道，岁减人夫、物料各以万计。今河防无事，可以裁损。乞从本监选举小使臣二员，句当汴口，兼领雄武埽；减罢本埽巡河使臣、京西都大使臣各二员；所领河清、广济依旧以六分为额，减罢河清二指挥。」从之。十八日叔献所请，可并此。
　　诏河北归乡流民所过，税百钱以下悉蠲之。
　　丙子，命太子中允、馆阁校勘、同判武学顾临代沈括提举大名府、澶恩州义勇、保甲。
　　韩缜等图上河东缘边山川、地形、堡铺分画利害。诏：「双井水峪、瓦薼坞分画地开壕立堠，增置铺屋控扼处，并依奏。石门子铺如在三小铺外，更不拆移。其见安新铺以东，接胡谷寨地元非分画处，若北人言及，即以此拒之。如固争执，奏取朝旨。其白草铺，西接古长城，先从北与之议，毋得过分画地界。其古长城以北弓箭手地，听割移。」上与王安石日论契丹地界曰：「度未能争，虽更非理，亦未免应副。」安石曰：「诚以力未能争，尤难每事应副，国不竞亦陵故也。若长彼谋臣猛将之气，则中国将有不可忍之事矣。」上与王安石论，据日录。疑此事即陈瓘所谓记训也。盖安石实主割地之议者，他书可考也。此月二十八日、并十月一日、十一月二十八日云云，并合考。
　　丁丑，诏权髃牧判官、祠部员外郎韩宗师改屯田员外郎。初，御史蔡承禧言，宗师自提举常平入为髃牧判官，故事不改左曹，恐中书官吏以宗师宰相子故，私徇取悦。诏御史台定夺，而御史台以为转运判官旧例依常调但转右曹，今宗师以第二任通判资序权髃牧判官，与运判为一等，而本房乃引正髃牧判官例改左曹，非是，故命改正。
　　手诏：「皇叔祖赠护国军节度使、河东郡王承衍妻京兆郡君陈氏，皇家尊属，进封康国夫人。」
　　又诏：「河东经略、监司、提举司官体量百姓因岁饥流入北界人数，许人首告，具实数以闻。所差官有尝经体量前申异同者，并释罪。如将来别体量今有不尽，当重行朝典。」
　　上批：「检取熙宁初始定兵额文字进入。」王安石言：「中书每取兵数，料兵食，盖常事。前此蔡挺乃令人传语云，不敢公然送去，容密写纳。缘枢密院尝得旨，若中书取兵数，即具奏故也。」安石因请自今乞依例应报，上从之。于是安石又为上言：「臣不知兵数须密，有何义理也？」此据王安石日录八年七月十七日事，今删取，附熙宁兵额后。
　　戊寅，太白昼见。
　　四方馆使、荣州刺史李评河东同分画地界。评使辽甫还，上复遣之，寻有诏促评起发。又欲罢韩缜，辅臣佥以为不须罢，乃已。再遣李评，必有故，当考。促评起发，见御集。二十四日，欲罢缜，据日录亦二十四日事。王珪会要：七月十八日，李评同分画地界。下又云：「是冬，复召韩缜、李评赴阙赐对。缜等受旨而往，遂画界至。今附注此，当考。十二月六日癸巳，缜等赴阙。九年十二月二十五日诏，当并考。
　　合门言：「诸司使至内常侍，有职事非繁重，而止赴大起居者；有初无朝旨，例不赴常朝者；有在新城外，虽令五日赴朝，而隔门不能至者，其类不一。今请特旨免常朝起居如故外，东西作坊、八作司、文思院、商税院、内酒坊、酒库、水碾磨务、市易务下界、仓草场、王府内知客听赴大起居，并朝会拜表；官局在新城外者，听免常朝起居及朝请。余并赴常朝起居。所贵朝请、厘务两不妨废。」从之。
　　同判都水监侯叔献、监丞刘璯言：「近诏汴口并黄、汴诸河埽河清、广济兵士增募一分，以八分为额。窃详减罢客军，本欲省费，若河清等例增二分，则岁费钱粮数倍。欲依旧以六分为额，罢所差客军。」仍诏诸路客军额减五千人。可并入十四日。王韶论不当罢客军，招河清致费财。上曰：「但当论河清可减而已，罢客军非不利也。」安石曰：「诚如圣旨。」此日录六月二十四日，今附见。罢客军、招河清，是月十四日及十八日，所书要不详，当考。
　　己卯，新知明州、祠部员外郎刘瑾兼相度淮南水利。
　　诏知判官杂压最高，并未有连判之人，结衔不带「同」字。以中书言，知判官两员以上方称「同」，而侯叔献独判都水监乃带「同」字，非是，故有是命。
　　又诏官员合破诸军迎接者，计合到任日，除往还驿程前一月发遣送还者，除逐程占滞，毋过一月。
　　诏淮南、两浙路灾伤州军知州、通判，令监司、提举司精加体量以闻。
　　诏濮王诸女并视诸王女，封号自县主改郡主者凡七人。此事当考，以前不视诸王女，何也？
　　庚辰，大渡河南邛部川【三】山前、后都鬼主苴□为金紫光禄大夫，行怀化校尉、大渡河南邛部川山前、后都鬼主。
　　辛巳，录草泽王仲回为司士参军，不理选限，赐钱百千。仲回建言创过岭鰯护民田，赏之也。
　　诏以新修经义付杭州、成都府路转运司镂板，所入钱封桩库半年一上中书。禁私印及鬻之者，杖一百，许人告，赏钱二百千。从中书礼房请也。初，进呈条贯，监司失觉察私印及鬻之者，当行朝典。上嫌其太重，命王安石改之，安石谢：「诚如圣旨，乃臣卤莽，不细看所奏之罪也。」吕陶记闻云：嘉佑、治平闲，鬻书者为监本，字大难售，巾箱又字小，有不便，遂别刻一本，不大不小，谓之中书五经，读者竞买。其后王荆公用事，新义盛行，盖中书五经谶于先也。
