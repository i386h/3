<!-- { "loadSidebar": true } -->
　　先是，上与赵普言：「枢密直学士、右谏议大夫冯瓒材力，当世罕有，真奇士也。」尝欲大用之。普心忌瓒，因蜀平，遂出瓒为梓州，潜遣亲信为瓒私奴，伺察其过。间一岁，奴遂亡归，击登闻鼓，诉瓒及监军绫锦副使李美、通判殿中侍御史李璙等为奸利事。（美、璙，未见。）上急召瓒等赴阙，面诘之，下御史鞫实，而奴辞多诬。普复遣人至潼关阅瓒等囊装，得金带及他珍玩之物，皆封题以赂刘笺，笺时在皇弟开封尹光义幕府。（笺，未见。）瓒等乃皆伏辜。狱具，普白上，言瓒等法当死。上欲贷之，普执不可，上不获已，庚戌，诏并削名籍，瓒流沙门岛，美海门岛，笺免所居官。李璙者，尝与王德裔佐王饶幕府，（德裔，未见。）上以孝明皇后故，识之。德裔轻率而璙谨厚，上薄德裔而厚璙。至是，璙特免配流。未几，复御史。（刘笺，附见贾炎传，云尝事太宗藩府，至户部郎中，天禧中录其孙从简为三班奉职。不知当此时为开封府何官也。真宗实录天禧四年四月，载笺母张表言笺尝为太宗府佐，沦没至今三十年，子孙绝无禄食者。上悯之，故命从简以官。然亦不记笺官为何等也。建隆三年九月丁丑，以开封府判官，刑部员外郎刘笺为工部郎中充职，然则笺在藩府实为判官也。新录又称刘笺等已从别敕处分，恐瓒金带等，不独赂笺一人也。大抵新、旧录载此事亦若有所避忌，故不甚详，当细考之。）
　　辛亥，幸玉津园宴射。
　　壬子，衡州大火，焚公廨、仓库、居民庐舍九百区。
　　甲寅，诏以夏麦既登，秋稼复稔，令州县长吏劝民谨储蓄，戒佚游，以备凶荒。（王称东都事略：诏曰：丰年之咏，播于颂声，广蓄之训，垂于载籍。今三时不害，百姓小康，田里无愁叹之声，□亩有遗滞之穗。州县长吏等职司牧养，义当劝率，俾及岁穰，各务储积，或值凶歉，不至匮乏。古者仓廪实、礼节兴，所宜禁民蒱搏，勿致游惰，戒其崇俭，免于靡榖，申严条教，称朕意焉。）
　　乙卯，上御讲武殿亲录系囚，多所原减。
　　河决滑州，坏灵河大堤，诏殿前都指挥使韩重赟、马步军都头王廷乂等，督士卒丁夫数万人治之，所涨泛民田悉蠲其秋租。至十月，堤成，水复故道。廷乂，景之子也。
　　闰八月甲子，以灌口镇为永康军。
　　王全斌言破贼帅吕翰，克雅州，翰走黎州，为其下所杀，弃尸水中。（新、旧录皆无之。本纪载此事于丙寅后、乙亥前。丙寅，初五日；乙亥，十四日也。不知此事的在何日。按实录，是月乙丑，以酒坊使扈继能权知雅州。乙丑，初三日也。或者朝廷因全斌奏克雅州，始命扈继能，故移此事载于乙丑前，更须考详。）
　　初，蜀置静南军，使扼邛崃、百丈，曹光实父子继居其任。光实后迁永平捕盗游奕使，有夷人张忠乐者，常髃行攻劫，且憾光实尝杀其徒党，乘蜀之亡，夜率觽数千环光实所居，鼓噪并进。光实负其母挥戈突围以出，贼觽辟易不敢进。光实举家三百余口，贼杀之无緃类。又发其父冢，坏棺椁。光实诣全斌诉其事，且图雅州地形要害及用兵攻取之计，请官军先下之。全斌壮其勇敢，遂令为大军乡导，果克其城，获忠乐而甘心焉。全斌乃署光实为义军都指挥使，光实又以所部兵尽平黎州残寇，全斌令光实权知黎州，兼黎、雅二州都巡检使。安集劳来，蛮夷怀之。
　　乙丑，曹州言河水汇入南华县，坏民庐舍。
　　丙寅，诏吏民先陷蜀踰十五年者，除坟茔外，其田宅不得理诉。
　　己巳，澶州言河水汇入卫南县界，民登邱阜以避之。
　　庚午，索殿前诸军亡赖者得十数人，敕黥配义丰监。
　　癸酉，命殿前、侍卫将校大阅戎事于军中。
　　五代以来，常检视见垦田以定岁租，吏缘为奸，税不均适。由是百姓失业，田多荒莱，上恻然悯之。乙亥，下诏禁止，许民辟土，州县不得检括，止以见佃为额。（王称东都事略：诏曰：五代以来，兵乱相继，国用不足，庸调繁兴。朕历试艰难，周知疾苦，省啬用度，未尝加赋，优恤灾沴，率从蠲复。所在长吏，明加告谕，自今百姓有能植桑枣，垦辟荒田者，只输旧租。）
　　癸未，郓州言黄河水入界。
　　乙酉，淄州刺史李处耘卒。上特为辍一日朝。赠宣德节度使。遣中使护丧事，赐葬地于洛阳偏桥。
　　己丑，幸开封尹北园，遂射于后苑。
　　以棣州团练使何继筠为本州岛防御使。
　　唐主遣使来贡，助修干元殿。（本纪及新录皆无之，独旧录于己丑日载此。）
　　诏殿前、侍卫诸军及边防监护使臣，不得选中军骁勇者自为牙队。
　　草泽庐谊（谊，未见。）言，西川官已不拘选限注授，有怀敕不赴，侥幸近地员阙者，请罚之。诏复与一月限，违者削官。赐谊同学究出身。
　　是月，诏求亡书。凡吏民有以书籍来献者，令史馆视其篇目，馆中所无则收之。献书人送学士院试问吏理，堪任职官，具以名闻。是岁，三礼涉弼、三传彭干、学究朱载皆应诏献书，总千二百二十八卷，命分置书府。赐弼等科名。（此据会要。）
　　王全斌等械送孙进、吴绬等二十七人至京师，上亲诘其叛乱之状，皆具伏。九月壬辰朔，戮诸门外。进尤凶恣，遂族之。初，西川戍卒或亡命在贼党中，有请按诛其妻子，上以语枢密使李崇矩，崇矩曰：「彼叛亡，固当孥戮，然按其籍，死者几万余人。」上曰：「朕虑其间有被贼驱胁，非本心者。」乃尽释弗诛。
　　庚子，重阳，宴长春殿。
　　甲辰，占城国遣使贡驯象。
　　乙巳，幸教船池，遂幸玉津园，观卫士骑射。
　　丙午，诏吴越王俶复会稽县五户奉禹冢，禁樵采，春秋祠以太牢。
　　乙卯，命刑部员外郎和岘改筑南郊坛，距京城九里许。寻复止之。
　　丙辰，左卫大将军、权点检侍卫步军司事、赠太保、宁国节度使、谥恭僖杜审琼卒。
　　丁巳，以龙捷左右厢都指挥使马邑党进权侍卫步军司事。先是，禁军校自都虞候以上，悉以所掌卒伍之数细书于所执之梃，谓之「杖记，」如笏记焉。进本出外裔，不识文字，上一日问进兵籍几何，进不能对，举梃曰：「尽在是矣。」上笑谓其忠实，益厚之。进每擐甲冑，则髭髯皆磔竖，目光如电，视之若神人。
　　普州言兔食秋稼殆尽。
　　庚申，诏曰：「朝廷比设宾佐，兼置掾属，同参郡政，务守诏条，岂可使纪纲之仆，干与公务？尝申约束，着于甲令。近者，武宁节度使高继飻元从军将高从志辄紊经制，□我宪度，果以贿败，俾从窜逐。诸藩侯、州牧等，其谨守前诏，勿自贻悔。」
　　冬十月辛酉朔，诏太常寺，自今大朝会复用二舞。先是，晋天福末，中原多故，礼乐之器浸以沦废。上始命判太常寺和岘讲求修复之，别造宫悬三十六虡设于庭，登歌两架设于殿上，又置鼓吹十二案，及舞人所执旌纛、干戚、钥翟等与其服，皆如旧制云。
　　癸亥，诏历代帝王陵庙皆给守户致祭，禁樵采，诸州长吏、县令佐常检之。
　　初，兴州刺史王晋卿为汉州刺史。时寇盗充斥，晋卿严武备，设方略，擒捕翦灭，靡有遗漏。由是剧贼无敢窥其境者。然以黩货闻，上惜其才，不问。秩满归阙，移疾求散官，乙丑，授左监门卫将军，奉朝请。晋卿贡重锦十匹、白金十两称谢。上欲以廉节风厉之，诏却不受。晋卿，河朔人也。
　　己巳，诏诸州长吏，告谕蜀邑令尉，禁耆长、节级不得因征科及巡警烦扰里民，规求财物；其镇将亦不得以巡察盐曲为名，辄扰民户。
　　壬申，南郊斋宫坏，诏夺权判三司赵玭、度支判官侯陟俸各一月，坐不以时完葺也。太常寺掌事吏，并罚金。（玭本传云坐损坏军食，失于检视，夺一季俸，乃去年事也。斋宫坏，本传不书，今从新录。即以玭为三司使，则误也。今从本传及百官表。）
　　丙子，改阆州保宁军为安德军。
　　诏：「伪蜀时，边郡守将遣牙校赍信币入黔南并院【七】及思、费、播、夷、獠、南、辰、锦等州，率用私觌，以邀厚报。颇闻夷獠甚苦其事。自今诸州当遣使者，勿得受其献。」
　　先是，上以雅乐声高，近于哀思，命判太常寺和岘讨论其理。岘上疏曰：「十二月声，含在寂默，古圣设法演而出之。先立尺寸作为律吕，三分损益，上下相生，取合其音，谓之形器。但以尺寸长短，非书可传，故累秬黍求其准的，后代试之，或不符合。臣谓西京铜望臬可校古法，即今司天台影表上石尺是也。取王朴所定尺校之，短于石尺四分，乐声之高，盖由于此。夫影表能测天地，律管所宜准绳。」上乃令依古法别造新尺并黄锺九寸之管，使工人校其声，果下于朴所定管一律。又内出上党羊头山秬黍累尺校律，亦相契合。复下尚书省集议，觽皆佥同。遂重造十二律管以取声，由是雅乐音始和畅。
　　十一月癸巳，日南至。上御干元殿受朝毕，常服御大明殿，髃臣上寿，初用雅乐登歌及文德、武功二舞【八】，酒五行而罢。
　　自平湖南，诸州皆置通判，既非副贰，又非属官，故多与长吏忿争，常曰：「我监州也，朝廷使我来监汝。」长吏举动必为所制。或者言其太甚，宜稍抑损之。乙未，诏诸道州通判无得怙权徇私，须与长吏联署，文移方许行下。（会要云时以伪官初录用，虑未悉事，故有是命。本纪诏语亦与会要略同。惟新录不然，今从新录，仍以欧阳修归田录附益之。）
　　彰国留后王继勋自罢兵柄，常怏怏，专以脔割奴婢为乐，前后被害者甚觽。一日天雨，墙坏，髃奴突出，守国门诉噃。上大骇，命中使就诘之，尽得继勋所为不法事。丁酉，诏削官爵，勒归私第，仍令甲士守之。俄又配流登州，未至，改右监门卫率府副率。
　　戊戌，诏荆湖、西蜀官为郡国长史者，初奉条诏，未能详悉，必资僚属，以佐其治，事无大小，宜与通判或判官、录事同裁处之。
　　上以翰林学士、礼部尚书窦仪在滁州时弗与亲吏绢，（事在显德三年三月。）每嘉其有执守，屡对大臣言，欲用为相。赵普忌仪刚直，遽引薛居正及吕余庆参知政事，陶谷、赵逢、高锡【九】等又相党附，共排仪，上意中辍。癸丑，仪卒。上悯然，谓左右曰：「朕薄佑，天何夺我窦仪之速也。」优诏赠右仆射。上尝纳凉后苑，召仪草制，仪至苑门，见上岸帻跣足而坐，因却立不肯进。合门使以奏，上自视微笑，遽索冠带而后召入。未及宣诏意，仪亟言曰：「陛下创业垂统，宜以礼示天下，臣虽不才，不足以动圣顾，第恐豪杰闻而解体也。」上敛容谢之。自是对近臣未尝不冠带。（或以此事为陶谷，误也。榖必不办此。丁谓谈录亦称窦仪。）
