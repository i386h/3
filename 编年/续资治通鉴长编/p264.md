<!-- { "loadSidebar": true } -->
　　辛卯，泾原驻泊都监周文质言：「确畼啰遣人至渭州缘边扇摇熟户，且令纳质，不尔，则破其聚落。此虽未可凭信，然蕃戎之情，或以类相向。缘此等熟户，本依朝廷，不加安抚【九】，恐惶惑无从，忽致离异。臣欲亲至笼竿城已来告谕，再令纳质，或有蕃兵侵掠，则许其应援。」诏曹玮裁定而行之。
　　癸巳，京畿蝗，命辅臣诣玉清昭应宫、景灵宫、会灵观建道场以祷之。
　　命广州出廪米万石，选官出粜，以济居民，谷贵故也。
　　丙申，上谓辅臣王旦等曰：「边城言契丹征高丽败衄，奸人谍之，谓朝廷北伐，彼甚为备。盖多知天文，近象纬示变，皆主敌分，其下必当有兵，因自疑尔【一○】。」旦等曰：「契丹或微弱，则愈依朝廷，必无负约之理。所虑弟兄之间，自相离异，如汉宣时争先来朝，皆由微弱也。」
　　虞部员外郎张怀宝、秘书丞韩庶、户部判官著作郎直史馆梁固分判三司盐铁、度支、户部勾院，赐庶绯鱼。
　　先是，起居郎乐黄目判三司勾院，三司使马元方言其不称职，罢之。上谓王旦等曰：「人言三司官不欲数易，盖吏人幸其更移，不能尽究曹事之弊尔。又勾院乃关防之局，官卑权轻，难举其职。」旦曰：「三部勾院为一司，实为繁剧，纵使重官为之，徒益事势，于勾稽则愈簄矣。若复分三部设官，选才力俊敏者主之，庶乎分减簿领，稍得精意。」故命怀宝等分领焉。（韩庶，未见。）
　　丁酉，知陈州冯拯言：「境内有蝗，寻遣官祭告，焚捕已尽，田稼无害。近频得雨，麦菽滋茂。」上遣中使督诸州捕蝗，至襄州，知州孙飻不出迎，中使怒，乃奏蝗唯襄为甚，而州将恝置【一一】，无恤民意。上怒，命即置狱。飻得属县言岁稔状，驰驿以闻。上悟，为追使者笞之。（此据飻本传，附见。）
　　庚子，罢都大提举在京仓草场官，止命使臣二员提点。
　　辛丑，太常博士范应辰言，诸路多阙系官材木，望令马递铺卒夹官道植榆柳，或随地土所宜种杂木，五、七年可致茂盛，供费之外，炎暑之月，亦足荫及路人，从之。（范应辰，德化人。）
　　秋七月乙巳，俞献可言：「抚水州蛮累为寇盗，宣旨招谕，曾不悛革。近复集觽钞掠融州厢阳等寨，害巡检樊明【一二】。望许臣与曹克明以便宜掩杀。」诏从之。
　　丁未，增筑京新城。
　　戊申，诏谕南丹州刺史莫淮辿，以其素怀忠顺，虑为抚水蛮所诱胁，且令俞献可、曹克明安抚之。
　　己酉，殿直、新钦州咄步寨主王素配隶荆南。是寨久阙官，俞献可言当溪洞冲会，求择人补之。三班以素充选，仍令驰驿赴任。素以地多瘴毒，不欲行，托疾，在道二百余日，至襄州，又称病甚求免，故黜之。
　　庚戌，知广州陈世卿言：「海外蕃国贡方物至广州者，自今犀象、珠贝、拣香、异宝听黸赴阙。其余辇载重物，望令悉纳州帑，估直闻奏。非贡奉物，悉收其税算。每国使副、判官各一人，其防援官，大食、注辇、三佛齐、阇婆等国，勿过二十人，占城、丹流眉、勃泥、古逻摩逸等国勿过十人，并往来给券料。广州蕃客有冒代者，罪之。缘赐与所得【一三】，贸市杂物则免税算，自余私物，不在此例。」从之。
　　中使自嵩山来，言蝗飞至山南，遇雨悉殒于涧中，殆数千斛。河东转运使言潞州致祭，蝗悉飞出境，邻州或祭或驱，皆渐殒散。
　　辛亥，飞蝗过京城，上诣玉清昭应宫、开宝寺、灵感塔焚香祈祷，禁宫城音乐五日。
　　先是，上出死蝗以示大臣，曰：「朕遣人篃于郊野视蝗，多自死者。」翌日，执政有袖死蝗以进者，曰：「蝗实死矣，请示于朝，率百官贺。」王旦曰：「蝗出为灾，灾弭，幸也，又何贺焉！」皆力请之，旦固称弗可，乃止。于是，二府方奏事，飞蝗蔽天，有堕于殿庭间者。上顾谓旦曰：「使百官方贺而蝗若此，岂不为天下笑耶！」执政皆顿首曰：「王旦远识，非臣等所及也。」（此事不得其的日，因是日实录书飞蝗过京城，故附见。是日辛亥，初九日也。）
　　癸丑，上谓宰臣曰：「中使自□州来，言飞蝗所至，不食禾苗，唯食豆叶殆尽。仍折禾持至，穗甚长大。朕疑其不实，诘之，具言大率若是，可以覆验。京中蝗蝻颇多，闻城西隅有田家，粟止数亩，睹蝗至，相顾而泣，俄悉飞去无伤。亦有豪族设长堑埋瘗而益多者。」王旦曰：「今岁蝗螣，非有神物主张，则蔬果林叶殆无遗矣。」
　　延州言州洎定平、安远、塞门、栲栳四寨，山水泛溢，坏堤城。
　　赐相王元偓、彭王元俨九经。
　　甲寅，遣官分诣京城寺观焚香，以蝗灾也。
　　诏前降德音赐酺，宜俟来春。
　　上览河西节度使、知许州石普奏状用许州观察使印，以问宰臣。王旦曰：「节度州有三印，节度印随本使，使阙，则纳有司。观察印则州长吏用之。州印昼则付录事掌用，暮则纳于长吏。凡节度使在本镇，兵仗则节度掌书记、推官署状，用节度使印。田赋则观察判官、支使、推官署状，用观察使印。符刺属县，则本使判署，用州印。故命帅必曰某军节度，某州管内观察等使，某州刺史，言军则专制其军兵，言管内则总察其风俗，言刺史则聭其州事【一四】。石普独署奏章，当用河西节度使印也。」
　　乙卯，分命内臣，开封府、河东淮南路各三人，京东、京西、河北路各五人，与转运使、诸州通判、职官按视蝗伤苗稼以闻，仍许实时改种，悉除其租。申禁京城音乐十日。
　　宜州言抚水蛮围思立寨，监押刘斌帅兵拒退之；又攻怀远军，亦弗克。诏銟其官吏将士，仍赐盐、彩、缗钱。（赐銟诏在八月庚子，今并怀远军书之。）
　　丙辰，谒景灵宫、上清宫、会灵观。
　　开封府言祥符县赤冈村蝗附草而死者数里，撷其草来上。
　　戊午，诏停京城工役。
　　河东转运使陈尧佐言：「本路屯兵，旧以两川辇运帛匹充衣赐，今请于本路自备【一五】。今年冬衣，计省绵绢五十余万，以为上供。」丁谓曰：「河东本无绵绢，非可筹划。此盖转运司每岁大计其数，故积羡尔。」（此可见丁谓与尧佐不相能也。）
　　三司假内藏钱四十万贯。
　　辛酉，诏强劫贼人，罪当死以赦降从流者，决讫，仍隶本城。
　　癸亥，以蝗灾遣官祀九宫贵神。
　　上封者言，蝗旱由大臣子弟恣横所致也。诏谕宰相令学士院降诏，以警在位，诏曰：「朕勤遵治化，用致洽和。而近以螟蝝伤于稼穑，考前书之所记，由部吏之侵渔。属者郡县之官，昌法不检，子弟之辈，怙势肆求。民实怨嗟，气用堙郁，俯从轻典，恐长弊风。自今士大夫各务敦修，更思教勖，姑从保家之美，勿贻败类之羞，苛掇显尤，难从末减。仍令所在官司，谨察视之。」
　　甲子，诏禁京城音乐尽此月。
　　以入内东头供奉官杨守珍为宜、融等州权同巡检兼安抚都监、管勾溪洞公事，乘传之任。
　　乙丑，殿前都指挥使曹灿、知秦州曹玮丁内艰，并起复。
　　丙寅，京兆府、华州并言田谷滋茂，蝗飞越境有自死者。上曰：「诸州奏牍多云飞往西北，朕虑聚于山谷，蝻虫滋多，宜令河东转运使陈尧佐规度焚窖，无使复生。」
　　诏：自今天下髃官职田，并须遵守元制，无得侵扰客户，遇灾沴即蠲省之。先是，殿中侍御史王奇请籍纳职田以助赈贷。上曰：「朕以此田均济官吏，本欲人各足用，责其清谨耳【一六】。奇未晓给田之理。然朕每览法寺奏□，在外官属所占职田，多踰往制，不能自备牛种，或水旱之际，又不蠲省，致民无告。」遂罢奇奏，降诏申敕焉。
　　丁卯，幸太一宫，还，过近城观耕民，赐以茶绢。
　　己巳，中使任守忠言自河东至，见谷、黍、豆荚穗皆坚密而长，行次潞州，惟襄垣县有蝗飞度，不为灾。又相州言安阳县有蝗抱草而死者，约十余里。磁、华、瀛、博等州并言蝗不为灾。王旦曰：「臣本贯大名，有家人言食苗殊鲜。近者分遣中使按视周悉，可见陛下轸忧至深，祈祷尽礼。或闻多御蔬食，今奏报至，可以上□圣念矣。」（任守忠，未见。）
　　辛未，向敏中还自□州。
　　八月壬申朔，曹玮言，伏羌寨蕃部厮鸡波与宗哥族李磨论，私立文法，臣领兵趋之，悉皆溃散，夷其城帐讫。
　　甲戌，诏两省官并龙图阁待制、三司使以上，自汾阴后来未经迁改者，并特与转官。于是翰林学士承旨利瓦伊等十人并以久次进秩。
　　乙亥，以左司郎中、知制诰朱巽知应天府、兼南京留守司事，刑部员外郎、知制诰王随为工部郎中、知制诰、知扬州。
　　先是，上谓宰相曰：「随在南京为治太□。」王旦曰：「冯拯为中丞时，随掌台杂，拯言随临事汗漫。」上曰：「闻随将有所为，必先为人所料，都会之境，无以弹压。」会知扬州薛映求代，即以命之，仍令巽谕旨戒敕。
　　丙子，以陕西都转运使、右谏议大夫李迪为翰林学士，置会灵观副使，以迪为之。又置景灵宫、会灵观判官，以知制诰刘筠、乐黄目为之。
　　崇仪使、入内押班周怀政为玉清昭应宫都监，西京左藏库副使、带御器械王承勋为同都监，供备库副使周怀信为景灵宫都监，东染院使邓守恩为会灵观都监，并递宿宫观。怀政常在禁中，故增一员。（怀信，怀政弟。）
　　诏诸路支移税赋勿至两次，仍许以粟、麦、荞、菽互相准折。其科买官物，如土地不产，具数以闻。
　　令江、淮发运司岁留上供米五十万，以备饥年赈济。
　　禁京城杀鸡。
　　戊寅，上谓宰臣曰：「诸路使臣言飞蝗多不食苗。」王旦等曰：「前月蝗飞度河北，乡民方备焚扑，连日西北劲风，由是不及远，自澶以北，少害稼者。今麻豆坚实，不复为虑矣。」
　　有司谥故宣徽南院使、赠尚书令、追封谯王郭守文曰忠武，诏可。
　　己卯，中使张文昱等言：「分路检视蝗伤民田，河南府密县所伤千二百户，偃师四百户，永安三百户，隶州、顺安军不食禾，博州、通利军以霜寒悉毙于田野间。概而言之，十伤一二。」上曰：「朕始见飞集，谓田亩一空。自来诸州以不伤为言，尚冀所收得半。今此按视，所伤殊寭。」旦曰：「陛下精衷念民，即弭灾为福。」上曰：「所定蠲税分数更加优厚。」辅臣退而相谓曰：「自季夏已来，虫螟为孽，宣示诸路奏章，上忧轸之意，无时暂舍。至于使者奉命出入，皆能上体忧恤，所至询访民隐，阅视禾稼，或采掇苗稼，千里而至，或能纪录农事，以达上听。古者人君举一善言，灾星退舍，况日夜孜孜焉以祈天救民为意乎！前代中贵出使，惟负气恣横，官吏无得接对，肯问民间疾苦耶！非至德化下，何由及此。」
