<!-- { "loadSidebar": true } -->
　　甲戌，试将作监主簿常秩为右正言、直集贤院、管勾国子监。初，秩不肯仕宦，世以为必退者也。及王安石更定法令，士大夫沸腾，以为不便。秩在闾阎，见所下诏书，独以为是。被召，遂起，及对垂拱殿，上问秩：「先朝累有除命，何以不起？」秩言：「先帝容臣辞免，故臣得久安里巷。今陛下迫臣，不许稽违诏旨，是以不敢不来，非敢有所辞择去就也。」上嘉之，徐问当今何以免民冻馁。秩言：「法制不立，庶民食侯食，服侯服【五】，此今之大患也。」且言：「臣才不适时用，愿得复归。」上曰：「卿来，安得不少留乎！俟异日不能用卿，然后有去就可尔。」初议除秩官，王珪曰：「可太子中允。」上曰：「待此等人当适理分之宜。」乃有是命。林希野史云：常秩，颍州人。皇佑中【六】，欧阳修为州，刘敞、王回在郡，日与之游，闻常秩居里巷，有节行，闲与之宴集，由此知名。秩不能为文，故罢进士，无他才能。回与规磨之，学问稍进。修崇銟秩太过，力荐于朝，屡召不至，由是天下仰望，以为异人。就除试将作簿。英宗即位，召之，以疾辞。今上即位，公着密荐于上，及除御史中丞，又荐秩自代。庚戌岁，公着黜守颍，修亦赴青州，道过颍。秩时已有仕意，二公与秩谈及时政，皆主以为是，修随折之，安石乃敕本郡以人船送秩赴阙。辛亥五月至京师，馆于太学。召对，上问秩所以久不起之意，秩对：「先帝召臣以官，故臣不敢至。陛下不以官召臣，臣所以起。」上大悦。又问安石、修、公着优劣及时事是非。秩对青苗等事皆合古义，安石知经知道，公着不知经不知道，修于浮文为长耳。明日，除官右正言、直集贤院、判国子监，面赐绯鱼。后除直舍人院、天章侍讲，又除起居注，供谏职。无月不除官，用悦其心。安石方尽逐学官，用亲知传授己学，凡更制学事，李定、张琥一禀于安石，随顺之，秩一无异论。秩素喜三传之学，安石黜春秋，不立学官，秩亦无一言。铨事不晓吏文，供谏职默然无一语，中外皆笑之。邓绾除杂端及中丞，皆举秩自代。修自去颍，每为诗思颍，无不及秩，共为几杖之游，公着荐之尤有力，一旦秩为安石所诱，特起仕宦，议论时事附会，二人大失望。公着方黜居颍，修又致仕来归，秩方起，闻其誉安石而短己，遂不复与见。又惠卿、惇、括三人事修甚谨，及修老失势，安石专政，三人者不复顾修，及归颍，又失秩，终身自咎，以为知人之缪。秩之学本出于回，平时修待回不及秩厚，至是回死，修以文祭之曰：「利害不动其心，进退不更其守，处于觽而不随，临于得而不苟，惟吾知子于初，人徒信予于后者。」其意在秩也。希又云秩病心，竟自刎死。
　　太常博士、签书河东节度判官李实，太子中允、馆阁校勘、检正中书礼房公事刘摰，并为监察御史里行。故事，御史不带馆职，以馆职充御史自摰始。实，洛阳人也。王陶传：司马光尝荐实，及孟恂，赵彦若章留中。摰未及陛对，上言：「亳州官吏昨以住滞俵散青苗本钱，下本路转运使差官取勘，及今累月，尚未结绝。访闻命官及干系人等，在禁者甚觽，遂成大狱，惊骇物听。臣愚以为本州岛官吏所犯，止于不依限支散青苗钱，其罪可以一言定，非有晦隐难穷之状，而起狱不止，有司未测朝廷风旨，张皇事势，连逮证佐。当此暑月，殊可矜恤。欲望速降指挥，严责勘司，须令日近圆结，其照证人逐旋先次簄放【七】，所贵盛暑不致淹延。」案摰奏议具此。本传乃云：狱起不止，小臣意在倾故相富弼以市进。今弼已责，愿□州县之罪。此饰说也，兼此时弼亦未责，传盖因刘安世所作摰文集序。司马光日记：刘摰为检正官，介甫将黜富公，摰数谏止之，由是出为御史，富公竟坐夺使相。摰上言：亳州簿、尉、典级皆坐不散青苗钱申劾，以前宰相所为，岂此曹所能制？由是簿尉以下特宥之。当是时，摰在台谏中最为敢言，周伯药云。六月二十一日甲戌可考。
　　权庆州北路都巡检崔昭用，柔远寨主孙宗信、都监木信之各降两官，坐所部蕃落盗器甲，开城门欲应庆州叛军，而昭用等不能禁。诏德音特责之。
　　诏自今天下上雨雪状，司农寺每月缴进。新纪书此，旧纪不书。
　　是日，王安石白上：「保甲习武艺新法如何？」上曰：「候秋冬闲，差役事了当颁行。」又谓安石曰：「人不能无过失，卿见朕有过失，但极口相救正，勿存形迹。」安石谢曰：「当尽死力，不敢存形迹。」上虑难济，安石曰：「此在陛下，不可以他求。观今年人情，听上所为，不敢侮慢，孰与去年？」又曰：「陛下圣德日跻，风俗会丕变，何忧难济！」此据日录。新法之行否，端在此际。而实录、朱墨本及新本皆阙不书，今特书之。
　　丙子，权发遣提点河北刑狱、都官员外郎王广廉权发遣本路转运副使、兼都大提举籴便粮草催遣黄御河纲运。王安石言其可用也。通判大名府、职方郎中钱昌武与堂除知州。广廉言昌武散青苗钱有劳也。
　　遣太常博士陈充体量宿、亳等州灾伤，仍令本路修饬武备。先是，上批：「闻宿州之民乏食，盗贼充斥，人不安处，见禁死罪近五百人，未获军贼亦不少，乃所至全无武备。若不速赈济，必聚为盗贼。」本路皆不奏，故遣充。
　　太常丞、集贤校理、同知礼院许将检正中书礼房公事，太子中允、崇政殿说书李定辞说书，除集贤校理、检正中书吏房公事。定辞说书，已附去年十二月戊寅。
　　西作坊副使、知宁州田諲迁皇城副使、諲尝与西贼战有功，又招安庆州叛兵为多故也。
　　置太医丞，请给、佩鱼视殿中省尚药奉御，班□其下，以处医官之产科、小方脉者。
　　中书奏：检正中书吏房公事李清臣兼编修中书条例。诏罢之。此据御集。寻自太子中允复为校书郎，通判海州。此据曾布制集及晁补之行状。韩绛既责，清臣愿还旧秩，且求外任故也。
　　戊寅，集贤校理赵彦若兼崇文院检讨，编修会要。
　　赐右赞善大夫□安度进士出身。先是，宰臣富弼言：「安度召试舍人院，闻考试入三等，论四等，止以「绿竹青青」诗不依注解作王刍萹竹，遂定入五等，改一官，报罢。窃详安度命意，必谓王刍萹竹柔脆常草，不足兴咏卫武公有德之人，以注说迂曲，非诗人本意也。又按史记河渠书「下淇园之竹」，则知淇澳之竹，祗是竹箭之竹也。又据陆德明释文，青止音箐，茂盛之貌【八】，故安度直以绿竹茂盛立为题意，于理甚通，未为不识题义。乞赐再取安度所试三题详定，如俱入等，随其文艺，特与一科名。」下学士院看详所试并为合格，惟诗不合自出己见，亦非纰缪，故有是命，复追先授一官。
　　庚辰，命王安石提举修编敕，罢虞部郎中阎绶知济州，以都官员外郎、权发遣盐铁副使马默代之，仍令京东转运、提点刑狱具析所见新知济州罗希古庸懦，不可临郡事状以闻。御史知杂事邓绾言「希古初未到官，监司素不识面，而违制擅举绶以代希古，乞推劾」故也。日录云【九】：绶与提点刑狱孔宗翰尝为交代，故宗翰自提点改知蕲州，改知蕲州，疑坐此，当考。
　　上忧西人深入，王安石论其必不然，曰：「以韩绛之果，种谔之狂，然兵行百十里，已自行极危，彼独安能深入而不虞后患？就其敢尔，非我所忧也。」
　　诏周嵩、庆、懿三陵百子户，止留七户，余放归农。
　　辛巳，河阳三城节度使、司空兼侍中、集禧观使曾公亮判永兴军，宣徽南院使、雄武军留后、判永兴郭逵判秦州。先是，吕大防罢延州，上曰欲使郭逵往【一○】，问王安石曰：「永兴宜得一重人，卿以为孰可？」安石曰：「曾公亮精审善镇抚，宜使之往。」上疑公亮惮行，安石曰：「就除其子孝□为陕西转运副使以慰其意，彼必乐行。且公亮已老，得孝□在彼助之最便。」既而复用赵□，遂中辍。于是韩缜残虐事闻，佥欲徙之，故以逵代缜，而公亮治永兴如初议。
　　泾州就粮蕃落兵士安吉为右班殿直，赐绢百疋，钱百千，与陕西监当差遣。吉告本营党仙等谋叛，伏诛，故赏之。
　　赵□言：「昔郭进在西山，筦榷之利悉以与之，任其贸易，由是遂富于财，得以养募死力，闲得戎狄情状。今延州岁计用钱万缗，官以二千为额，今虽倍得，亦复不足。愿贷万缗回易取息，以养汉蕃士卒，责其死力。」诏经略司借以封桩钱二万缗，为本州岛回易公使钱之本。
　　壬午，诏：闻陕西多劫盗未获，令五路经略安抚司重立购赏，严责官吏早令静尽，及令知太原府吕公弼体量本路提点刑狱以庆州军变尝发诸州义勇守城事以闻。后公弼言已下逐州不得擅发，如已调发，悉令放罢。
　　中书言：「选人磨勘并荬奖、致仕、改官，前后条例不一。请自今节度、观察判官六考，进士太常丞，余太子中舍【一一】；不及六考，进士太子中允，余著作佐郎。支使、掌书记、防御团练判官六考，进士太子中允，余著作佐郎；不及六考，进士著作佐郎，余大理寺丞。两使推官、令、录事参军、军事判官六考，进士著作佐郎，余大理寺丞；不及六考，进士大理寺丞，余卫尉寺丞；不及三考，进士光禄寺丞，余大理评事。初等职官知县、录事参军，防御、团练军事推官，军、监判官六考，进士大理寺丞，余卫尉寺丞；不及六考，进士光禄寺丞，余大理评事；不及三考，进士大理评事，余奉礼郎。判、司、主簿、尉七考，进士大理寺丞，余卫尉寺丞；不及七考，进士光禄寺丞，余大理评事；不及五考，进士大理评事，余奉礼郎；不及三考，进士奉礼郎，余将作监主簿。」从之。选举志第二卷：选人磨勘节度、观察判官六考，进士太常丞，余太子中舍；支使、掌书记、防御团练判官六考，进士太子中允，余著作佐郎；两使推官、县令、录事参军、军事判官六考，进士著作佐郎，余大理寺丞；初等职官知县、知录事参军，防御、团练军事推官，军、监判官六考，进士大理寺丞，余卫尉寺丞；判、司、主簿、县尉七考，进士大理寺丞，余卫尉寺丞。自节、察判官至簿、尉，考不及格者递降等。流外人，三任七考，有举者六员，移令、通；有班行举者三员，与磨勘。进纳人，六考，有职官或县令举者四员，移注；四任十考，有改官举者五员，与磨勘。本志所书，与实录稍不同，今附此注。
