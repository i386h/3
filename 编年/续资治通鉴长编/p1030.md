<!-- { "loadSidebar": true } -->
　　种谔攻围米脂寨三日，城坚守未下，方为距闉，谔突出行视，士卒皆有疲曳之色。或报援兵且至，觽汹惧，谔令军中皆鼓乐，按辔徐还，觽乃安。翌日，贼兵八万余人自无定川出，直抵我军，将合米脂之觽以夹攻我。谔命后军移陈城下，沟其门隧，使城中人不得出，命前军及属羌循两山伏山谷中，以左、右、中军御贼于川口。辛亥合战，谔鼓之，诸将齐进，伏兵旁发，断贼兵为二，首尾不相救，诸军从高前后击之，贼奔溃。所斩杀及自相蹂践颠仆而死者横数十里，银水为之赤，擒其将都按官麻女阣多革等七人，获首五千余级，获马五千，孳畜铠甲万计。（要录：谔复攻城，辛亥九月二十八日也，十月五日戊午奏到。旧纪于十月戊午书鄜延路经略安抚副使种谔败夏人于无定川，斩级八千。新纪书辛亥鄜延经略副使种谔败夏人于无定川。）
　　壬子，上批：「鄜延等路大军，非久乘胜进至灵州，万一未有济渡之具，致贼稽诛，不可不预为谋画。宜令熙河路都大经制司密选闲人赍信号，或移牒泾原等路举横烽至熙州，俟得本州岛驰报，即部勒兵马，驾船□东下，接济诸道之师，并力荡除巢穴。」
　　又批：「沈括勘会军前两日并无奏报，深虑道路阻隔，有贼马障蔽，卿可火急多选差人，探候行营所至以闻。闻种谔见移寨来宥州讨击，可多方从西路或中路广委人通达息耗，勿令断缺。」
　　又批：「闻三司昨雇百姓车户大车辇绢赴鄜延路，纔入半道，其挽车人已尽逃散，今官物并抛弃野次。逐县科差保甲，甚扰费人力，未知何人处画如此乖方，可取索进呈。」三司言：「起发应副鄜延、环庆、泾原三路经略司绢十七万五千匹，市易司起发十五万五千匹，用骡百二十四头，及管船水运至西京，乃用步乘。应副河东衣赐绢十万匹，赴泽州紬二万匹，用骡百八十三头及小车五十辆并橐驼般驮，又三万匹用步乘。应副延州银十五万两，盐钞三万席，用骡九十八头；绢十五万匹为五纲，一纲用橐驼，四纲用小车二百一十辆。应副河东、鄜延、环庆、泾原、熙河、秦凤路紬绢总百万匹，用小车为三十纲，并不用官私大车辇载。」诏三司选差勾当公事官一员缘路点检催趣，其津般乖方处，根究以闻。
　　诏以熙河行营兵出，暴露日久，遣入内东头供奉官甘师颜往传宣抚问，兼赐将官等茶药银合，兵员以下特支钱。
　　又诏自京至陕西、河东用兵路分马递铺，各赐特支钱。
　　详定礼文所言：「古者下宗庙。欲乞亲祠大辂入太庙西门，近庙南门即降辂，步入庙，少东，升辇就大次；仍自今髃臣奉祠并于西棂星门外下马。」从之。又言：「谨按礼曰：『冬日至，作乐于地上之圜丘，若乐六变，则天神皆降，可得而礼矣。』又曰：『祭天，扫地而祭焉，于其质而已矣。』又曰：『有以下为贵者，至敬不坛，扫地而祭。』则古者祀天，奏乐于圜丘，升烟于泰坛，并以降神，设馔在地，所以祭之。故崔灵恩云：『燔柴升烟，取因高之理，正祭之时，皆于地上。』故马昭、高堂隆等亲述郑义以对王肃，皆云：『祭天不在于坛。』后世筑坛八陛，祀天其上，奏乐其下，非礼之正。臣等欲乞更今之坛以为圜丘，奏乐其上，而于丘南设馔于地，以行正祭，庶合礼经有以下为贵者，且明尚质之义。臣等虽稽古制，谓宜如此，然郊丘大事，乞以圣意裁之。」不从。（四年九月二十九日【五】，中书批详定礼文所状，奉圣旨不行，今附见于此。六月十四日说主日配月位，当考。）
　　注　　释
　　【一】捷在八月二十三日「八」原作「九」，据本书卷三一五元丰四年八月丁丑条、宋史卷一六神宗纪改?
　　【二】 若委一两将据文义，疑「若」上脱「不」字?
　　【三】 肃察奸宄「宄」原作「究」，据阁本改?
　　【四】 平荡夏贼「贼」原作「城」，据阁本及太平治迹统类卷一五种谔建议大举改?
　　【五】 四年九月二十九日原作「九年四月二十九日」?案：元丰无九年，本书熙宁九年四月二十九日亦未涉中书批详定礼文所状事，据本条注文文义，「九年四月」显系「四年九月」之误，故改?
续资治通鉴长编
卷三百十七
卷三百十七
　　起讫时间 起神宗元丰四年十月乙卯尽是月乙丑
　　卷　　名 续资治通鉴长编卷三百十七
　　帝　　号 宋神宗
　　年　　号 元丰四年（辛酉，1081）
　　全　　文
　　冬十月乙卯，通直郎、集贤校理、同知谏院蔡卞为崇政殿说书，罢知谏院。
　　枢密院言定州谍报北界事，上曰：「朝廷作事，但取实利，不当徇虚名。如庆历中，辅臣欲禁元昊称兀卒【一】，费岁赐二十万，此乃争虚名而失实利。富弼与契丹再议盟好，自矜国书中入『南朝白沟所管』六字，亦增岁赐二十万，其后白沟亦不尽属我也。昔周世宗不矜功名，惟以实志取天下，故十余年闲并无诏诰，使天假之年，其功业可比汉高祖。如李璟欲称帝，世宗许之，盖已尽取其淮南地，不系其称帝与否也。」
　　熙河路都大经制司言：「驻兵兰州，元乞给空名宣札，填给与投来有功生羌外，见在数不多，乞续给。」诏给空名宣三百、告身百。
　　鄜延路经略司言招降西贼丁壮，乞比附酬赏。诏每招纳丁壮五人，赐绢二十匹，诸路准此。
　　诏：「李稷部押夫粮随军，令沈括差与禁军二百为亲兵。」
　　上批付沈括：「据种谔九月庚戌奏，丁未大军驻米脂寨，遣诸将攻围，己酉昼夜进击，及据走马承受所奏伤中兵级，续具以闻。今大军出境未及百里，首攻坚城，损士卒，挫军威，甚非善计，此进军之始，失于审择。兵当避实击虚，舍坚攻瑕，今乃反此，甚为可忧。卿宜酌彼所闻形势，更移谔令早为长虑，勿使战士气竭之际，忽遇贼界屯聚生兵救援，难于取功。」（五年七月七日，诏问种谔舍直取迂，时政记可考。）
　　是日，王中正始自白草平引兵西行三十里，次鹅枝谷，丙辰至皓槵，以阴雾复留再宿。
　　是日，李宪留李浩守兰州，总兵东上。
　　丁巳，诏：「河东缘边安抚司可作奉朝命，以夏国任事首领乱常，囚废其主，又不遵誓诏，纵部落侵犯边城，今遣兵往追取罪人，缘调发并边，虑北界疑惑，牒北界西南面安抚司，使谕朝廷之意。」
　　种谔既破米脂援军，退复攻城，凡五日距闉城，其守将都钤辖令介讹遇率奠长五十余人请降，谔下令：「入城敢杀人及盗者斩。」乃降之。收城中老小万四百二十一口【二】，给以衣巾，仍命讹遇等各统所部以御贼。（初四日丁巳受降，十二日乙丑奏到。高永能传云：「初围米脂城，贼以觽十万来援，前锋将高永能谓从弟永亨曰：『贼觽暴至，易吾军，吾营当大川，右山左水，宜令前军严阵待其至，选精骑张右翼击之，可破也。』永亨从之。诘朝雾四塞，贼果大至，与前军战良久，奇兵翼进，贼溃，自相蹈藉于无定河，水为不流。大军乘之，自寅至辰，斩首数千级，获马三千，橐驼、牛、羊以万计，器甲不可胜数。城犹不下，永能密遣谍埋都统说其东壁守将，谕以祸福。翌日来降，永能请厚赏之，衣以锦，示诸城下，导以鼓吹，城中乃携其伪钤辖令介讹遇出降。」此事当考。永能五年六月二十八日乃迁官。新纪书丁巳米脂寨降，旧纪于甲子日书克米脂寨。）
　　戊午，诏知剡县，承奉郎苏駉特冲替，同修起居注陆佃罚铜八斤。剡人黄庸世以赀雄里中，纳粟得试将作监主簿。佃尝与駉书，言庸乡亲，得托公庇。书至，会庸有讼事，县累追不至，駉忿，出不意奄至其家亲捕之。庸妻王急呼其家仆阎师等十数人躁叫进跃，夺駉肩舆及盖，以石击伤从者，駉仅得免。监司言王等悍恶，请重惩之。王与阎师自千里以次诸州编管，駉坐是以罢，佃以致书为駉所奏，故罚之。
　　诏三班奉职、前监怀安军金堂县商税任光秀处死。坐讨乞弟从军冒赏及卖买首级也。
　　详定礼文所言：「天道远而难致，尊而难亲。以其远而难致也，故常以神道致之；以其尊而难亲也，故常以人事亲之。易曰『圣人亨以享上帝』，人道亲之也。礼曰『郊血』，神道致之也。本朝郊礼，荐熟之外不设血，殊为阙礼。伏请南郊先荐血于神座前，盛以盘，次荐腥，次荐熟，并北郊准此，仍先瘗以致神。」从之。（四年十月五日依奏，今附本月日。）
　　又言：「看详祠礿尝蒸之名【三】，春夏则物未成而祭薄，秋冬则物成而祭备，故许慎以『品物少多文词』为祠【四】；而王弼以禴为祭之薄，何休谓秋谷成者非一，黍先熟可得荐，故曰尝，冬万物毕成，所荐觽多，故曰烝。故礼以尝为大尝，周礼以烝为大享。今太庙四时虽有荐新，而孟享礼料无祠礿尝烝之别，伏请春加韭、卵，夏加麦、鱼，秋加黍、豚，冬加稻、鴈，当馈熟之节荐于神座。其笾豆于常数之外别加时物之荐，丰约各因其时，以应古礼。」从之。（十月五日依奏。）
　　又言：「国朝时令，秋分飨寿星于南郊。熙宁祀仪：于坛上设寿星一位，南飨；又于坛下卯阶之南设角、亢、氐、房、心、尾、箕七星，东飨。谨按尔雅曰：『寿星，角、亢也。』说者曰：数起角、亢，列宿之长，故曰寿。以此言之，角、亢自以列宿之长故名寿星，非此所谓秋分所飨寿星也。今于坛下设角、亢位，且以氐、房、心、尾、箕同祀，尤为无名。臣等又案晋书天文志：『老人一星在弧南，一曰南极，常以秋分之旦见于丙，春分之夕没于丁，见则治平，主寿昌，常以秋分候之南郊。』后汉于国都南郊立老人星庙，常以仲秋祀之，则寿星谓老人星矣。伏请依后汉于坛上设寿星一位，南飨，祀老人星。所有坛下东方七宿位，谓宜不设。」从之。（四年十月六日。）
　　是日，种谔破米脂援军捷书至，上喜动颜色，髃臣称贺。遣中使谕谔曰：「昨以卿急于灭贼，恐或妄进，为一方忧，故俾听王中正节制。今乃能首挫贼锋，功先诸路，朕甚嘉之。中正节制指挥，更不施行。其战胜兵员并与特支钱，将官等各传宣抚问。」（八月十八日命谔听中正节制。）
　　沈括言：「种谔报官军大捷，士卒奋战甚力。非逾常銟之，不足以酬其忠勇。」诏：「除九月辛亥当战汉蕃军士朝廷已有恩赏外，本路住营家属，可因告谕之际，以经略司封桩钱办牛酒，均行庆犒，庶士气益壮，贼之枭巢易于荡灭。」
