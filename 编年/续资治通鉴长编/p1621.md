<!-- { "loadSidebar": true } -->
　　先是，同知枢密院林希面奏，「苏駉尝过臣，言见中丞邢恕，云待教臣过三省」等语。既而又具札子言：「恕谓駉，欲令希过三省。蔡京于三省有嫌，唯西枢可处。駉谓恕中丞眷遇方隆，他人必未可先。恕曰：「恕与京熟，当且先之。恕于此迟速无所较。」上曰：「此语可怪。」章惇曰：「当召駉至都堂问状。」上令便召希再对，又言：「臣不敢不以恕语闻者，恐人疑臣有欲三省之意。臣与恕本无他，只缘臣为中书舍人，曾撰吕公着贬词，深斥其恶。恕本公着门客，素出其门，希纯兄弟责望恕以报恩，恕无可为者，故自在言路，力欲攻臣，为吕氏报怨尔。」上默然。希又曰：「恕日夜声言欲排斥臣，昨李譓公然对人言，曾见谏官有文字攻臣。更倡此语，欲相倾摇。」曾布言曰：「譓之诞妄可罪无疑。岂有安惇欲击执政，肯于殿庐中以文字先示譓？臣亦闻人言，恕云不击希，只令希自图去就。」上曰：「此等语非所问，但如駉所言，则非恕所当预尔。」布又曰：「蔡京与章惇相失，亦首因此。京有兄弟并进之典，而惇昌言于人云：『自三代以来，无此故事。』故京深怨之。」上曰：「朝廷欲用蔡京，则章惇亦管不得。进退执政，岂得由人！」布曰：「非独进退执政非大臣所可自任，至于侍从近臣，亦当自人主进退，岂大臣所得专！若议论人物及论说事理，亦恐无不可。」上曰：「论人物即不妨。」布曰：「若论议人物，则疏远小臣言之亦无罪。然章惇所说义理则然，惇但口快，不当于人前昌言尔。以臣度之，惇未必敢于陛下前及此。但京疑其沮己，故怨之深。邢恕亦尝语人云：『人以恕为附二蔡，恕实不附他，但涉世牢笼，人情所不免尔。』恕榻前之语，乃是公论，意谓于陛下前所陈至公也。然外人但见恕与蔡京及蹇序辰辈甚密，故不能无疑。恕大抵多言多用数，人人欲得其欢心，凡聚会处，必人人挽之，与之附耳私语，然人亦罕以为信也。」上曰：「章惇言，人谓之『邢训』，云好教训人。」布曰：「自元丰时已有此名，只如须欲调和不同之人，人各有所守，何可调一也？恕元佑初行之已无效，然为之不已。」上曰：「每来此论事，重鼑反复，未尝不移数刻，所言者只是居常所论。但每事须更从头说一遍，极可厌。」布曰：「外间亦常疑其奏对太久。」上曰：「甚久！」希曰：「须半时辰以上。」
　　惇寻召駉至都堂问状。是日，惇以駉所供状进呈，与希口奏颇异。又言：「恕云：『进退执政，当出人主，虽宰相不得与。』」惇因言：「初问駉时不及此，既供状乃及此。」上曰：「駉所陈却如此不同？」希复自辨，上曰：「推治即见虚实。」故有是诏。
　　而恕亦以是日对延和殿，奏疏劾希：「纤巧倾险，天下共知。顷事先帝，遣使高丽，临事辞难，尝坐谴责。其后止缘王珪主张，再历文馆。先帝前后累有德音，谓为奸邪，播在髃听，在先朝止于礼部郎官而已。宣仁圣烈皇后垂帘，王珪既死，韩缜首在相位，希与弟旦遂附韩缜。擢希为左司郎中、起居舍人，旦为工部考功郎官。已而梁焘恣横，兄弟阴相附会，儙年之闲，焘凡再荐旦、希以自代，皆有显据可以考质。及至李清臣当国，初除宝文阁直学士、知成都府。章惇既至，未行，复留为中书舍人、翰林学士，坐阶柄任。考希本末，凡所党附皆阴邪之臣，其迹甚明，惟稍见抑于先帝之时与元佑二三年闲，其余无所不利，则其纤巧可见。加之引用亲党，内外姻戚遍列朝路，鲜有遗者。其意乃欲遂擅朝廷以为私计，中外有识，无不知其为真小人。而善谀用事大臣，事之如奴，所欲靡不如意，其势炎炎，不可容长，臣恐终不利于国家。伏望圣慈出自独断，即赐黜罢。」
　　上面谕恕曰：「得非以希奏卿与苏駉言，待教希过三省及蔡京为西枢等语乎？」恕谢不知。上又以駉所供状谕之，恕言：「偶与駉谈命夤缘及此，非有他也。」上曰：「如此乃闲话耳，已差官根治。」恕退，又入札子言：「臣早来已曾面奏【一二】，臣乃陛下所擢，以为御史中丞，寄之耳目。而林希乃宰相章惇所荐，阶缘以至执政【一三】，倚为腹心。希与苏駉系正亲家，駉之兄诒乃希之亲貋，駉又因希荐于章惇，用为国子监丞。希方引駉，闲时与臣两人相对，旁无证佐，又无文字，照据口语，欲以诬臣有意移易大臣。移易大臣乃出陛下独断，虽宰臣所不敢与，必待询访而后敢言，岂臣力能及！有理甚明。然恐希与駉相结，欲以此诬臣，既已付之吏议，而章惇身为上相，与林希为党，髃臣畏之如虎，窃恐所差官观望，或凭无证不实之辞，抑臣依从，其为利害不细。今臣为陛下耳目，希为章惇腹心，天下无不知者。臣不为希所诬，臣留而希去，则权归人主；希能诬臣，希留而臣去，则权归宰相。安危祸福之机，在此一举，欲望陛下深察近臣中非章惇等党者，令考实其事。臣与駉言，各无证佐文据，所可凭者，有理与无理尔。臣将来若蒙取问，逐次应报讫，须具实封奏知，欲望圣慈详酌。若臣言无理，不逃圣鉴，臣即甘俟诛贬；若臣言有理，惟望睿慈主张，则臣庶免为文吏之所锻炼，用事大臣之所倾挤。此事乃直上系国体，非止臣蕞尔一身而已，伏望明主留神幸察！」
　　恕寻又奏疏曰：「臣已弹击林希，窃恐大臣阴为朋党，欲望圣聪以希有诬臣之言，欲不行臣所奏章疏。缘臣欲击林希，非止今日，其所论希罪恶，并曾先事奏闻，非谓林希见诬，方行弹治。兼臣十九日已前并不知希尝有诬罔也。原希敢结亲党以无证缪悠之常谈，厚诬天子耳目之官，欲以塞臣之言，使不得发，此希之奸谋本情也。大臣党希者，从而欲实其事，则其助之之意已可见矣。今欲遂如其请，收臣章疏不行，即是林希之奸谋果伸，大臣党助之意果行，而天子之耳目废，朝廷之纪纲坏矣！况臣论希罪恶，与今来希所诬臣之语，并不相干。窃计其余台谏官亦有章疏击希，其言自合先次施行，然后别治口语，两不相妨。伏望陛下特奋威断，早赐指挥。」
　　贴黄：「臣恐大臣或以台谏为有党，欲废其言，如此是大臣为党也。令两下皆可相指以为党，即乞圣意察其孰是孰非，孰邪孰正，孰公孰私。其理是，其迹正，而其心归于向公者，即不党；其理非，其迹邪，而其心归于营私者，乃为党。以此观之，不知台谏为党邪？大臣为党邪？心不逃圣鉴矣！」（余见四月十四日壬辰。）
　　申王佖、端王佶陈免守司空，诏并不允。
　　户部言：「楚州奏涟水军监税、奉职郑寿妻室女因姑患消渴日久，遂割股肉供食，已得痊安。乞特赐褒旌，布之天下。」诏赐绢百匹、羊十口、酒十瓶、□十石。
　　大理寺言：乞应大理寺、开封府承受内降公事，并依旨勘断，各不得奏请移送。从之。
　　鄜延路经略司言讨荡夏州一带人马族帐得功人。诏等第转官、减年、支赐。内减年人年限不同者，依条比折【一四】。皇城使已上转官，减年，并回授与有官儿男。蕃官如无磨勘年限人，许权寄，再立功通计推恩。（新本删修云：鄜延路经略司言讨荡夏州族帐得功人【一五】。诏转官减磨勘年赐物有差【一六】。布录云：赏鄜延夏州讨荡将佐等。）
　　环庆路经略司言进筑兴平城毕工。诏：「西上合门使张存，皇城使、通州刺史张诚，皇城副使兼合门通事舍人种朴为统制兵马进筑兴平城横山寨毕工，兼接纳李讹□一行归汉【一七】，张存迁东上合门使，领成州团练使，升充本路都钤辖；张诚迁秦州团练，更转一官回授与有官儿男；种朴迁文思使。余次第推恩。」（二月二十九日兴平城赐名，三月十六日横山寨赐名。讹哆来降，在三月十一日。布录云，赏环庆兴平寨进筑。布录戊辰又云，环庆建通塞堡，鄜延修开光堡。按通塞堡毕工在二十四日癸酉。）
　　诏，泾原路经略使章楶申请进筑措置般运不当，特降一官。（十六日降龙直。布录：戊辰，楶奏乞令熙秦般运斛斗应副进筑，特降一官。）
　　又诏，满志行在军中，方锺传举动反复之际，一无奏报，前责太轻，特勒停。
　　庚午，幸申王府。
　　辛未，幸端王府。
　　癸酉，三省言：「提举荆湖南路常平等事董必奏：『体量到知雷州，朝请郎张逢，同本州岛官吏至门首接见苏轼、苏辙。次日为会，召轼、辙在监司行衙安泊，又令僦进纳太庙斋郎□国鉴宅。逢每月率一两次移厨传管待，差白直七人借事。本州岛海康县令陈谔差杂直追呼工匠等应副□国鉴修宅，又勒居民拆退篱龏，阔开小巷，通行人马，以避辙门巷，及借手力等事。』」诏苏辙移循州安置，张逢特勒停，陈谔特冲替。本路提点刑狱梁子美既与苏辙系婚姻之家【一八】，不申明回避，并其余监司失觉察，各罚金三十斤。（去年十一月二十九日，必受命体量。陈天倪作苏门下语录云：「公谪官雷州，市中无屋可僦，独有一富家余破屋数间可赁，仍与作交易，文契分晓。舍主欲稍完葺，方交舍时，章子厚访问下州府，发此事，云苏侍郎强夺雷氏田宅。舍主鞫问，赁契分明，遂已。数年，子厚谪雷州，亦召前人与议，其人曰：『不可。苏侍郎来，几惊煞我，今更不敢赁章相公也。』作法自弊如此。」按当时差董必体量，天倪所闻未详也。）
　　泾原路经略使章楶言，进筑九羊谷寨毕工，诏赐名九羊寨。又奏修筑石门峡东塔子觜堡毕工，诏赐名石门堡。（绍圣四年二月二十八日建议。布录：癸酉，章楶、姚雄、刘何、李譓、李光皆言粮草事力未备，未可进筑【一九】。楶此事附见，当考。）
　　河东路经略司奏，崇仪使张世永等统制兵马出界星罗默隆、横川一带讨荡，斩获一千余级，大小首领二十余人。诏张世永已下各等第赐银合茶药。
　　环庆路言，修筑通塞谷毕工，诏赐名通塞堡。
　　枢密院言：「西贼近已困敝，耕种之时，必须并边住坐耕牧。如诸路对境及横山一带等处，自来应系贼界内耕种之地，若能体探得的实住坐耕牧去处，知得贼觽多寡，地理远近，可以必取胜捷时，遣兵马前去掩击，使贼不能安居耕种，免使将来秋成，更肆猖獗，实为边防之利。」诏陕西、河东逐路帅臣【二○】，豫选统制官及得力将佐、精锐兵马，战具干粮足备，体探西贼盘泊耕牧处，前去掩击，决保万全，毋致败事。（布录云：诏诸路时出扰耕。六月末章楶奏可考。）
　　泾原路经略使章楶言投来部落子都啰漫丁、都罗漫娘昌并为三班奉职，优给路费，伴押赴阙。
　　雄州言，涿州牒称：「为夏国告计会南朝，却令还复旧所夺疆土城寨。」诏枢密院定牒本付雄州，回牒涿州。
