<!-- { "loadSidebar": true } -->
　　壬午，辅臣入对于柔仪殿西合，皇太后御内东门小殿，垂帘听政。初议帝与太后同御东殿垂帘，辅臣合班以次奏事。及是，上方服药，权居柔仪殿东阁之西室，太后居其东室。辅臣既入西室候问圣体，因奏军国事。太后乃独御东殿【八】，辅臣以政事复奏于帘前云。
　　癸未，内出遗留物赐两府、宗室、近臣、主兵官有差。富弼、文彦博时居丧，皆遣使就赐之。赐富弼、文彦博在庚辰日，今并书之。
　　天章阁待制、知谏院司马光言：「蒙恩赐以遗留物【九】，如臣所得已千缗，况名位渐高，必沾赉愈厚，举朝之内，所费何翅巨万！窃以国家用度素窘，复遭大丧，累世所藏，几乎扫地。传闻外州、军官库无钱之处，或借贷民钱，以供赏给，一朝取办，逼以捶楚。当此之际，髃臣何心以当厚赐！况将来山陵所须，全未有备，国信往来，又当供亿，万一更有水旱、军旅之虞，不知朝廷何以处之。若国用不足，必重敛于民，民已困穷，何以供命？饥寒所驱，必为盗贼。此乃安危之本，愿陛下深思熟虑，勿以为细事而忽之也。臣诚知干兴之际，曾有此例，亦恐当时所赐，不至如此之多。况当时帑藏最为富实，今事力耗竭，十无一二，岂可但云旧例，不思损益？况委质为臣，共图国事，股肱耳目，譬犹一体，安则俱安，危则俱危，岂待多得金珠【一○】，然后输忠尽力？恐非所以遇士大夫之道也。今天崩地坼，率土哀摧，髃臣各迁一官，不隔磨勘，恩泽已厚，诚不忍更受赐物，因公家之祸，为私室之利。伏望圣慈许令侍从之臣，各随其意进奉金帛钱物，以助山陵之费。如此则君恩下流，臣诚上达，上下相爱，洽于至和，既可以少舒民力，又不至有伤国体。」光遂与同列诣客省进奉，诏以干兴年无此例，却之。
　　光又言：「方今国家多虞，人心危惧，正是朝廷斟酌时宜，损益变通之际，岂可不究利害，但徇旧例而已？况所赐髃臣之物，比旧例过多几倍，而髃臣有所进献，则云旧例无之，虽圣恩务在优隆，然髃臣有廉耻之心者，何面目以自安！又州县鞭挞平民，逼取钱物，以济一时之急【一一】，不知干兴年中何尝有此例也？以此见国家虚实缓急，逐时不同，岂可专执旧文，不加裁损。今大丧之后，内外困穷，凡百在位之臣，皆当焦心克己，以救其患。若受此非常之赐，恬然有之，曾不为媿，则士觽必曰：『我辈劳苦，而所得微薄，髃臣安坐，而专享厚利。』其心安得不怨？百姓亦曰：『我辈剥肤椎髓，以供赋敛，而浩浩入髃臣之家，如泥沙不惜。』其心安得不怒！近者怨，远者怒，为国计者，可以不深思远虑乎？是以臣辈区区，欲输此物，非谓可以增帑藏之富，助用度之急也，其意盖以通上下之情，慰远近之心，塞无厌之怨，解重敛之怒。伏望朝廷留心省察，知其为安危之本，非夸小廉、兢小忠也。」朝廷卒不许。光乃以所得珠为谏院公使钱，金以遗其舅氏，义不藏于家。
　　甲申，宰相韩琦加门下侍郎兼兵部尚书，进封卫国公；琦本传称进封卫国，实录称魏国，今从本传。案宋史，进封卫国公与山陵使同命，后太后还政，复拜魏国公。曾公亮加中书侍郎兼礼部尚书；枢密使张□【一二】、参知政事欧阳修赵燍并加户部侍郎；枢密副使胡宿、□奎并加给事中。
　　司马光上皇太后疏曰：
　　髃生无福，大行皇帝奄弃天下。皇帝继统，哀毁成疾，未能亲政，恭请殿下同决庶务。臣愚伏计殿下念宗庙社稷之重，为四海黎元之计，不得已而临之，非中心所欲也。若皇帝圣体不日康宁，殿下必推而不居，若药石未效，则殿下方且总揽万几，未暇自安。故凡举措动静，不可不谨戒留心焉。
　　方今天下之势，危于累卵，小大战战，忧虑百端。若非君臣同心，内外协力，夙夜勤劳，以徇国家之急，则祸难之生，岂可胜悔哉【一三】！夫安危之本，在于任人，治乱之机，在于赏罚，二者不可不察也。若中外百官各得其人，贤能者进，不肖者退，忠直者亲，谗佞者缙，则天下何得不安？任职之臣多非其人，贤者退，不肖者进，忠直者缙，谗佞者亲，则天下何得不危？赏不因喜，罚不因怒，赏必有所劝，罚必有所惩，则天下何得不治？喜则滥赏，怒则妄罚，赏加于无功，罚加于无罪，则天下何得不乱？然则天下安危治乱不在于他，在于人主方寸之地而已矣。
　　凡御下之道，恩过则骄，骄则不可不戢之以威；威过则怨，怨则不可不施之以恩。恩威之道，圣人所以制世御俗，犹天地之有阴阳，损之益之，不失中和，以生成万物者也。夫恩者，欲物之亲己也，有时而生怨。威者，欲物之畏己也，有时而生慢。小人之性，恩过则骄，骄而裁之，则怨矣。爵禄赏赐，妄加于人，则其同类皆曰：「我与彼才相若也，功相敌也，彼得之而我独不得，何哉？」是出一恩而召髃怨也。故曰：「恩有时而生怨也。」威严太盛，则人无所容，刑罚烦苛，则滥及无辜，滥及无辜，则其类皆曰：「是过也，人谁无之？彼既不免，行将及我。」于是乎穷迫思乱。为其上者，乃更畏恐而求姑息【一四】，是始于严而终于慢也。故曰：「威有时而生慢也。」如是则为人上者岂不至难哉！盖善为人上者不然，恩则施于有功，而罚必加于有罪。恩虽至厚，而人不敢□者，何也？觽人之所与也。罚虽至重，而人无所怨者，何也？觽人之所恶也。大行皇帝天性至仁，髃臣之功或未足言而赏之已厚，罪或不可容而罚之至轻，善则善矣，而小人不识大恩者，或几乎骄慢。臣窃意殿下今兹继而为政，必纠之以严。纠之以严，诚是也，然天下之人，涵濡大行皇帝圣泽日久，一旦暴加绳检，恐骇而离心。伏愿殿下徐以义教之戒之，有不听从而尤无良者，然后加刑罚焉，则谁敢不肃？此善之善者也。
　　往者大行皇帝嗣位之初，章献明肃皇太后保护圣躬，纲纪四方，进贤退奸，镇抚中外，于赵氏实有大功。但以自奉之礼或尊崇太过，外亲鄙猥之人或忝污官职，左右谗谄之臣或窃弄权柄【一五】，此所以负谤于天下也。今殿下初摄大政，四方之人，莫不观听以占盛德。臣以为凡名体礼数所以自奉者，皆当深自抑损，不可尽依章献明肃皇太后故事，以成谦顺之美【一六】，副四海之望。大臣忠厚如王曾，清纯如张知白，刚正如鲁宗道，质直如薛奎者，殿下当信之用之，与共谋天下之事。鄙猥如马季良，谗谄如罗崇勋者，殿下当簄之远之，不可宠以禄位，听采其言也。
　　臣闻妇人内夫家而外父母家【一七】，况后妃与国同体，休戚如一。若赵氏安，则百姓皆安，况于曹氏，必世世长享富贵明矣。赵氏不安，则百姓涂地，曹氏虽欲独安，其可得乎！是故政者，正也，为政之道，莫若至公。臣愿殿下熟纵髃臣之中，有贤才则举之，有功则赏之，虽贱如畼役，憎如仇绚，远在千里之外，皆不可弃遗，如此则人谁不劝矣！髃臣之中，职事不修则废之，有罪则刑之，虽贵为公卿，亲若兄弟【一八】，近在耳目之前，皆不可□假，如此则人谁不惧矣！夫为善者劝，为恶者惧，百姓称职，万民乐业，天下之安，犹倚泰山而坐平原也，尚何忧哉！然后俟皇帝圣体平安，授以治安之业，自居长乐之宫，坐享天下之养，则殿下圣善之德，冠绝前古，光映后来，虽周之文母，汉之明德，不足比也。
　　乙酉，作受命宝，命欧阳修篆，其文曰「皇帝恭膺天命之宝。」
　　发诸路卒四万六千七百八十人修奉山陵。
　　丙戌，以国子监所印九经及正义、孟子、医书赐夏国，从所乞也。
　　丁亥，以皇子、右千牛卫将军仲针为安州观察使、光国公，右内率府副率仲纠为和州防御使、乐安郡公，仲恪为博州防御使、大宁郡公。
　　翰林学士王珪上言：「圣体已安，皇太后乞罢权同听政。」即命珪草还政书，既而不行。司马光日记：十六日丁亥，珪乞皇太后还政。实录无其事。又据珪集，有皇太后第一次还政书，注云：嘉佑八年四月十八日辰时，通进司降到御宝札子令撰，当日未时进入。十八日，己丑也，实录亦无其事。今依日记载此，更须考详。
　　荧惑自七年八月庚辰夕伏，积二百四十九日，命辅臣禳于集英殿。己丑晨，见东方。
　　癸巳，权三司使蔡襄奏大行山陵一用永定制度，于是右司谏王陶上言：「民力方困，山陵不当以永定为准。」其后京西转运使□充楚建中、知济州田棐继上言，请遵先帝遗诏，山陵务从俭约，皇堂、上宫除明器之外，金玉珍宝一切屏去。建中，须城人也。礼院编纂苏洵【一九】亦贻韩琦书切谏，至引华元不臣以责之，琦为变色。乃诏礼院与少府监议，唯省干兴中所增明器而已，其它犹一用定陵制度。卢士宗传云：士宗为少府监，典工作造方中诸物，比干兴省费十余万缗。按实录云省干兴所增明器而已，然则器一种自费十余万缗也【二○】，士宗传似饰说，今不取。
　　右司谏、直集贤院、同修起居注郑獬上言：「大行山陵依干兴制度，虽未为过多，以今校昔，盖有不同。干兴帑藏充积，财力有余，故可以溢祖宗之旧制【二一】。今国用空乏，财赋不给，近者赏军，已见横敛，富室嗟怨，流闻京师。虽三路州郡颇能支吾，盖将累岁边备一日费之，不知何年复能充补。万一岁凶民饥，小有风尘之警，则将何策以善其后？岂可用干兴为法也！夫俭葬之制，周公非不忠，曾子非不孝，以为曪君爱父，不在于聚财。此前世之极论，臣不复言。窃惟先帝节俭爱民，出于天性，无珠玉奇丽之好，无犬马游观之乐，服御至于澣濯，器玩极于朴陋，此天下所共知也【二二】。今山陵制度，乃取干兴最盛之时为准，独不伤先帝节俭之德乎！臣以为宜敕有司条具名数，再议减节。」獬疏据本传附见，实录不载也。
　　上自不豫以来，丧皆礼官执事，髃臣奉慰，则垂帘不坐。乙未，大祥，上始亲行礼，又卷帘坐受慰，人心少安。
　　丁酉，起复文彦博，固辞。表三上，乃听终丧。寻有诏给俸赐比宰相之半，彦博又辞，许之。给俸赐在七月乙卯，今并书。
　　己亥，髃臣上表请临朝听政，表三上，乃许之。
　　立京兆郡君高氏为皇后，北作坊使遵甫之女。遵甫，继勋之子也。母曹氏，皇太后亲姊。后四岁，与上同育于禁中，仁宗常谓太后，他日必以相配，太后许诺。既长，出宫。庆历七年，归于濮邸，封京兆郡君，于是正位。案立后系庚子日事，此与己亥连书，疑误。
