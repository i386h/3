<!-- { "loadSidebar": true } -->
　　己酉，上谓宰相曰：「闻朝臣中有交结朋党、互扇虚誉，速求进用者。人之善否，朝廷具悉，但患行己不至耳。浮薄之风，诚不可长。」乃命降诏申警，御史台纠察之。
　　秘书监杨徽之荐著作佐郎、通判泰州戚纶文学纯谨，宜在儒馆。三月甲寅，以纶为秘阁校理。纶父同文，隐居教授，学者不远千里而至，登科者凡五十六人，徽之与门人追号同文曰坚素先生。
　　丙辰，命度支郎中裴庄等分诣江南、两浙，发廪粟赈饥民，除其田租。庄使还，言池州、兴国军得良吏，余无足称者。且言：「朝廷所命知州、通判，率以资考而授，至有因循偷安，无政术而继得亲民者。其素蕴公器，有政绩者，偶缘公坐则黜司冗务。真伪莫辨，侥幸滋深。自今望遴选其人，勿以资格授，其有政绩者，优加恩礼。」
　　癸亥，诏：「今岁举人颇觽，若依去年人数取合格者，虑有所遗落，进士可增及七十人，诸科增及一百八十人。」礼部寻以孙暨等二百五十人名闻，内诸科一举者六人特黜去之，余并赐及第。
　　京西转运副使、太常博士、直史馆朱台符上言：
　　臣闻「蛮夷猾夏」，帝典所载，商、周而下，数为边害。其人无礼义，系之而无所用；厥土多泽卤，得之而不可居。圣王知其然也，或振旅薄伐，势不穷极，或和亲修好，意在信縻。历代经营，斯为良策。至于秦筑长城而黔首叛乱，汉绝大漠而海内虚耗，逞一时之心，为万代之笑，此商鉴不远也。
　　顷者晋氏失御，而中原乱离，犬羊之性益骄，边圉之忧孔棘。太祖深鉴往古，酌取至道，与民休息，遣使往来。二十年间，罕闻入寇。大省戍边之卒，不兴出塞之兵。关隘宁谧，府库充溢，信深得制御之道也。
　　幽蓟之地，实为我疆，尚隔混同，所宜开拓。太宗平晋后，因其兵势，将遂取之。人虽协谋，天未厌乱，螗蜋拒辙，用稽灵诛。重兴吊伐之师，又作迁延之役。自兹厥后，大肆凶锋，略掳边民，攻拔城寨，长驱深入，莫可禁止。当是时也，以河为塞，而赵、魏之间，几非国家所有。既阻欢盟，乃为备御，屯兵马，益将帅，刍粟之飞挽，金帛之委输，赡给赏赐，不可胜数。由是国之食货，匮于河朔矣。
　　陛下自天授命，与物更始，授继迁以节钺，加黎桓以王爵，咸命使者，镇抚其邦。惟彼契丹，未蒙渥泽，非所以柔远能迩，昭王道之无偏也【三】。今已讫谅闇，将终祥禫，中外延颈，观听德音。臣愚以为宜以此时赦契丹之罪，择有文武才略、习知边境辨说之士，为一介之使【四】，以嗣位服除，礼当修好邻国，往告谕之。彼十年以来不复犯塞，以臣料之，力有不足，志欲归向，而未得其间也。今若垂天覆之仁，假来王之便，必欢悦慕义，遣使朝贡，因与之尽弃前恶【五】，复寻旧盟，利以货财，许以关市，如太祖故事，结之以恩，彼必思之【六】。两国既和，则无北顾之忧，可以专力西鄙，继迁当自革心而束手，是一举而两获也。
　　西北无事，然后备边之兵，可议减省。夫边兵省然后费用可节，费用节然后赋敛可缓，赋敛缓然后黎庶可安，黎庶安然后政化可致。原其根本，非他也，在安边弭兵而已。设使尚稔其恶，盈贯罔悛者，不过二涂，或皇华至边，拒而不纳，或留我行人，不遣复命，亦未至于失大体，损威重，而示弱敌人，贻羞国家也。然背义绝约，曲在彼矣。又使天下之人，知陛下为元元故，日新改作，屈万乘之尊以图长久，庶几就安利，去危殆，则圣德巍巍，与天无极，亿兆之民，愈归心而怀惠矣，又何伤于明哉。陛下若欲训兵练将，与之力争，臣不敢复有所云也。若欲继好息民，以安社稷，不以此际乘便而行之，虑他日噬脐，无名发端。
　　昔扬雄有言曰：北方之国【七】，五帝所不能臣，三王所不能致，故其不服，中国未得高枕安寝也。何者？天性忿鸷，形容魁健，其强难屈，其和难得，真中国之雄敌也。矧苞桑之系，安不忘危，兵家之胜，贵于不战。今守文继统，欲致太平，法尧、舜之垂衣，体禹、汤之罪己，好生恶杀，务德化顽，事有损一毫以利天下者，又可不思制变，而与不识礼义之俗，争先后、角气力哉？
　　昔西汉高后时，尉佗自号南粤武帝，发兵攻长沙边邑，黄屋称制，与中国侔。及孝文即位，先遣陆贾驰书谕之，佗乃顿首，愿为藩臣，奉贡职。夫汉文帝，天子之尊也，尉佗，小国之君也，其所以然者，为中国劳苦，且以息战伐也。今契丹之劲过于南粤，陛下之圣出于汉文，迹而行之，事岂相远哉？诚朝廷之大计，不可忽也。台符又自请使北，时论称之。（本传云咸平元年契丹为梗，经武圣略云契丹犯边。按元年契丹未动，观台符此疏可知也。疏云已讫谅闇，将终祥禫，则台符上疏时，乃二年春矣。今附三月末。）
　　闰三月丙戌，宰相张齐贤等言：「春候已残，雨泽未降，此乃臣等燮理无效，愿示谴黜，以塞天下之责。」上曰：「朕获缵承基绪，赖卿等辅翼，虑政有阙失，宜相规以道，无惜极言也。」
　　初，秦悼王旅葬涪陵，于是，诏择汝、邓间地改葬。
　　皇太后居西宫嘉庆殿，己丑，宰相引汉、唐故事，上宫名曰万安，从之。
　　庚寅，诏有司力役之无名、营缮之不急者，悉罢之。（实录在己丑日，今从本纪。）
　　宰相张齐贤言于上曰：「臣受陛下非常之恩，当以非常报。」因述皇王帝霸之说，上曰：「朕谓皇王之道非有迹，但庶事无挠，则近之矣。」
　　上以亢旱，诏中外臣庶并直言极谏，诏书略曰：「朕累降诏书，大开言路，颇多丛脞，罔副询求。思得谠言，以答天戒，善者必加甄赏，否者亦为优容，勿尚靡词，复谈鄙事。」时有上封指中书过失，请行罢免者，上览之不悦，谓宰相曰：「此辈皆非良善，止欲自进，当谴责以警之。」李沆进曰：「朝廷比开言路，苟言之当理，宜加旌赏，不则留中可也。况臣等非材，备员台辅，如蒙罢免，乃是言事之人有补朝廷。」上曰：「卿真长者矣。」（宝训以此事系之咸平二年，今附此。）
　　以河北转运使、右谏议大夫索湘为户部使。湘在河北时，属郡有干酿者，岁输课甚微，而不逞辈多聚饮其中为奸盗，湘奏废之。德州旧率民马以备驿传，又役民为步递，湘罢其事，悉以官兵卒代之。会内殿崇班临涣阎日新建议，请于静戎、威虏两军置场鬻茶，收其利以资军用。湘上言：「若是，则夺民利。臣恐榷场商旅，自兹阻绝，甚非便也。」遂止。又言事者请许榷场商旅以茶药等物，任于北界贩易，复招募北界商旅于雄、霸州市易，北人既获厚利，则边患可息矣。诏湘详议以闻。湘言：「北边自兴榷场，商旅臻僟【八】，制置深得其宜。今若许其交相贩易，则缘边商人深入北界，窃以为非便。又北界商人若至雄、霸，其中或杂以奸伪，何由辨明？况边民易动难安，蕃人之情宜有信制，望且仍旧为便。」会有诏经度复修定州新乐、蒲阴两县【九】，湘以其地迭雀，非屯兵之所，遂奏罢之。
　　湘质朴少文而长于吏事，历任边部，所至必广储蓄为备豫计，出入军旅间，颇着能名。先自京辇茶至榷场，最为烦扰，又多所损败，湘建议请许商旅缘江载茶诣边郡入中【一○】，既免道涂之耗，复有征算之益。又威虏、静戎军，岁烧边草地以处南牧【一一】，言事者又请于北寨山麓中兴置银冶，湘以为召寇，亦奏罢之。
　　诏三馆写四部书二本来上，一置禁中之龙图阁，一置后苑之太清楼，以备观览。（此据本志，实录但云写一本置禁中，不及龙图阁也。东京记云大中祥符初建龙图阁，据此则咸平初，阁已建矣。）
　　京西转运副使朱台符上疏曰：
　　臣闻皇天无亲，王者无私，上下合符，有如影响，若王政缺于下，则天谴见于上。窃惟陛下受先帝之顾命，膺兆民之乐推，大孝彰闻，小心畏谨，动遵礼法，不愆旧章，所宜得天心，获嘉应。而践阼以来，二年之内，彗星一见，时雨再愆者，岂非凶丑未尽服，政令未尽顺，天所以示兹警戒也。
　　夫灾变之来，必以类应，故彗星见者，兵之象也，时雨愆者，泽未流也。今北狄未宾，西羌作梗，荆蛮有猖狂之寇，江、浙多饥馑之民，虑其来犯边陲，变为盗贼，蜂屯蚁聚之觽须俟讨平，鼠窃狗盗之髃亦劳逮捕，此彗星之所以见也。自即位肆赦，临朝听政，覃恩宥罪，施惠及物，然未尝蠲免残租，许行榷利，山海之货悉归于上，酒税之饶不流于下，元元之民未尽蒙渥泽，此时雨之所以愆也。陛下宜深维二者之所以然，设备以御之，修政以厌之。不然，则事有可虑者。圣朝享国四十年，括地一万里，经营非不久，统御非不觽，而治或未至，政或有阙，意者，法术、制度尚有可改而更张者乎？臣虽不敏，辄敢条奏其事。
　　臣闻农者国之本也，其利在粟多；兵者国之命也，其功在战胜，此两者存亡所系也。方今患在农少而粟不多，兵多而战未胜。农少则田或未垦，兵多则用常不足，故储蓄空虚，而聚敛烦急矣。民利尽归于国【一二】，国用尽入于军，所以民困而国贫也。周公之制，谷积九年，此尧、汤水旱而民所以无饥色也。今郡国阙三年之粮，贫民无终岁之食，稼一不熟，则有饥死者，军储自赡不足，何暇赈之乎？且地方百里，每亩收粟一斛，岁计得粟五百四十万斛，今甸服之内，凡方百里者百，所得曾不能供足军食，而区区运粮于江、淮间，终岁所得不过百里之出者。由是而论，有以见农政之不修也。臣愚以为宜省徭役以□其力，驱游惰以增其觽，男悉心于畎亩，女尽力于蚕桑，种必刈获，养必纺绩，不出数年，自然家有余食，而人有兼衣矣。贾谊有言曰：「积贮者，天下之大命也。」苟粟多而财有余，何为而不成？以攻则取，以守则固，以战则胜，怀敌附远，何招而不至？今驱民而归之农，皆着于本，使天下各食其力，末技游食之民，转而缘南亩，则人乐其所矣。此农政之修也。
