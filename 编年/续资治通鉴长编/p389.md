<!-- { "loadSidebar": true } -->
　　二月丙戌朔，诏并代副部署孙廉趋鄜延界并力击贼，仍令秦凤、泾原、鄜延、环庆部署左右援之。先是，环州赵振、庆州高继隆以经略司檄各出兵救延州，及至，贼已出境。廉被诏继往，未至延州，贼出境盖踰月矣。实录于丙戌书此，又于丁亥书徙并代副部署、马军都虞候、英州防御使孙廉知河中府。按此时杨偕知河中，寻与陕州狄棐两易。又按廉附传亦不载其尝知河中。又实录四月廉自马候、英防迁殿候，并不载其知河中，五月乃书徙知河中、殿候、英防孙廉为环庆副部署，恐廉虽曾除知河中，实未起发即改环庆部署也。不然，狄棐何以与杨偕两易？今削不着，以示疑。廉等兵至延州，贼出界已一月余日，此据聚米经。
　　刘平、石元孙败，黄德和诬奏两人降贼，知枢密院事夏守赟【一三】颇辨其枉，引康保裔事为质，自请将兵击贼。
　　丁亥，夏守赟换宣徽南院使、陕西都部署兼经略安抚等使，仍以入内供奉官、勾当御药院张德明、黎用信为陕西都大管勾走马承受公事，掌御剑随之。
　　参知政事宋庠请严守备于潼关，从之。知谏院富弼言：「天子守在四夷，今城潼关，自关以西为弃之耶？」
　　己丑，皇城使、文州防御使、入内副都知王守忠领梓州观察使，为陕西都钤辖。知谏院富弼言：「唐代之衰，始疑将帅，遂以内臣监军，取败非一。今守忠为都钤辖。与监军何异？昨用夏守赟，已失人望，愿罢守忠勿遣。」不听。神道碑及实录附传并云诏罢守忠不遣。按守忠以二月受命赴陕西，五月乃至陕西罢赴阙，碑传皆误矣。或弼上言在五月间，守忠卒因言故罢，当考。
　　四方馆使、果州团练使、鄜延钤辖知鄜州张宗诲领兴州防御使，仍许便宜从事。刘平、石元孙之败，黄德和遁还鄜州，时鄜城不完，且无备，传言虏骑将至，人心惴恐。宗诲乃严斥候，籍入而禁出，使老幼各任其力，守御之计备，敌亦自引去。德和正月二十五日到鄜州，张宗诲附传及正传云：德和遁还延州，不纳，又走鄜州。宗诲曰：「军奔将惧而无所归，乱也。」乃纳之，拘德和以闻。此盖因尹洙所为宗诲墓志。按实录载德和事云：德和遁至甘泉，掠居民。七日，至鄜州，诬奏刘平等。又与宗诲同问王信以平所在。此时宗诲实未尝拘德和也。及德和还延州，范雍即使人代领其觽，遣归鄜州听命。所称宗诲拘德和，当在此时。德和前至，尚有部曲，又自称力战得脱，宗诲何缘不纳；后至，则范雍既夺其兵，安能作乱？墓志所云「军奔将惧而无所归，乱也」。盖饰说尔。附传及正传考之不详，遂承用之，误矣。今削去宗诲拘德和事迹。且德和见刘平等战稍却，已先遁去，其意必谓延州危急，将旦暮陷，安肯却入延州！及延州围解，乃自鄜州复还延州，范雍已劾其罪，固应不纳。遣还鄜州听命，则为宗诲所拘，其理势亦当然也。
　　禁僧道往河东及度潼关以西。
　　庚寅，诏唃畼啰速领军马，乘元昊空国入寇，径往拔去根本，若成功，当授银、夏节度，仍密以起兵日报缘边经略安抚司，出师为援，别赐袭衣金带，绢二万匹。唃畼啰虽被诏，然卒不能行也。
　　陕西转运使、兵部员外郎、直史馆明镐为工部郎中、陕西随军转运使，仍听与夏守赟、王守忠同议边事。
　　辛卯，天文官李自正上星变图，且言月与太白俱犯昴，当有边兵大起。上谓辅臣曰：「阴阳占候，中否参半。纣以甲子亡，武王以甲子兴。王者当祗畏天道，要在人事应之何如尔。」
　　壬辰，命夏守赟兼缘边招讨使。
　　宰臣张士逊等言禁兵戍边久。其家在京师者，或不能自存。既退，上召内侍就殿隅索纸笔，自指挥使而下条为数等，复召士逊等示之曰：「朕不欲费三司，特出内藏缗钱十万以赐之。」士逊等因请遣使安抚陕西。于是，起居舍人、知制诰韩琦适自蜀归，论西兵形势甚悉，即命琦为陕西安抚使。上谓琦曰：「异类猖獗，官军不习战，故数出无功。今因小警，乃开后福。」
　　癸巳，西上合门副使符惟忠为陕西安抚副使。
　　诏延州战没军士官为瘗埋祭酹之。赐自京至陕西马递、急脚铺卒缗钱。
　　甲午，秘书丞、通判镇戎军、管句随军粮草田京签书陕西经略判官事，从夏守赟之请也。京本传云：守赟罢经略，京还阙，应运筹决胜科，不就试，去。又参夏竦军事，与晁宗□议不当大举，及任福败，责通判庐州。不知参夏竦军事是何时，其议不当大举，附十二月乙巳。
　　诏京畿、京东西、淮南、陕西路括市战马，马自四尺六寸至四尺一寸，其直自五十千至二十千，凡五等，敢辄隐者，重寘之法。宰臣、枢密使听畜马七，参知政事、枢密副使五，尚书、学士至知杂、合门使以上三【一四】，升朝官合门祗候以上二，余命官至诸司职员、寺观主首皆一。节度使至刺史，殿前、马步军都指挥使至军头司散员副兵马使皆勿括。出内库珠偿民马直。又禁边臣私市，阙者官给。出内库珠还民马直，乃月末事，今从本志并书，本志云并边七州军免括马，盖此后事，今削之。
　　韩琦言陕西科扰频仍，民已不胜其困，请免括此一路，安觽心，从之。此据家传。
　　丙申，徙知河中府、龙图阁直学士杨偕知陕州。偕与夏竦议不协，故徙之。偕初闻刘平、石元孙战没，乃伪为书驰告延州曰：「朝廷遣救兵十万至矣。」命傍郡县大具刍粮什器以俟。比书至，贼已解去。及竦节制陕西，韩琦又言偕当避竦，乃诏与河东都转运使高觌换任，觌仍加集贤院学士【一五】。徙河东在六月辛亥，今并书之。
　　诏民间以丧柩寓僧寺而久不能收葬者，官为埋瘗之。
　　又诏陕西所募强壮止留捍守城池，毋得遣戍边。
　　又诏京朝官选人，三班使臣有文武器干者，并许经所属官司自陈，当量材试用，诸路转运使、提点刑狱，其察访习知边事者以名闻。
　　丁酉，诏枢密院自今边事并与宰相张士逊、章得象参议之，即不须签检【一六】。国朝旧制，以中书制民，枢密主兵。故元昊反，边奏皆不关中书。翰林学士丁度尝建言：「古之号令，必出于一。今二府分兵民之政，若措置乖异，则天下无适从，非国体也。请军旅重务，二府得通议之。」知谏院富弼又言：「边事系国安危，不当专委枢密院，而宰相不与。乞如国初，令宰相兼枢密使。」上参取其言，而降是诏。士逊等以诏纳上前，曰：「恐枢密院谓臣等夺权。」弼曰：「此宰相避事尔，非畏夺权也。」时西蕃首领吹同乞砂、吹同山乞自唃畼啰界各称伪将相来降，诏补三班奉职、借职，羁置湖南。弼言二人之降，其家已诛夷，当厚赏以劝来者。上命以所言送中书，弼见宰相论之，宰相初不知也，弼叹曰：「此岂小事，而宰相不知耶！」更极论之，士逊等乃不敢辞。
　　左千牛卫大将军、挠州刺史从诲等六人上言：「幸托肺腑，尸厚禄，顾无以自效。愿得从边，以捍西贼。」大宗正纠其事不由本司，诏从诲等自今有所陈，宜关大宗正司以闻。从诲，德昭孙也。
　　赐陕西缘边戍兵缗钱。
　　己亥，诏中书、枢密院、三司，自今大节、大忌，给假一日，余小节、旬休，并赴后殿奏事。
　　降西头供奉官薛文仲为侍禁、广南监当。文仲为鄜延路走马承受，方元昊入寇，辄欲挈族还京师，以摇民心，故责及之。
　　权停并州永利东监煎盐三年。
　　庚子，以西蕃首领三班奉职吹同乞砂、三班借职吹同山乞并为左千牛卫将军，各赐帛三十匹、茶三十斤，使还本族捍贼，始用富弼之言也。
　　拣在京诸坊监及宫观杂役、修仓、备征、措事、河清、马递铺卒升补禁军。
　　是日，赐永兴军草泽高怿号安素处士。怿，季兴四世孙，幼能属文，通经史百家之说，从种放隐终南山，与张峣、许勃号「南山三友」。会诏举沈沦草泽，知长安寇准闻其名荐之，辞不起。景佑中，录国初侯王后，怿推其弟忻得官【一七】。及范雍建京兆府学，召怿讲授，诸生席间常数十百人。至是，杜衍乞赐以处士号，乃命为大理评事，怿固辞，上嘉其守，特赐之。诏州县岁时礼遇，仍给良田五百亩。其后，文彦博又言怿经术该通，有高世之行，可励风俗，复赐第一区。
　　辛丑，出内藏库缗钱八十万付陕西市籴军储。
　　壬寅，出内军器库铠甲、弓弩一万九千给陕西诸军。
　　癸卯，以延州安远寨都监、左侍禁邵元吉为西头供奉官，权塞门寨都监永平寨监押右侍禁王继元、王懿并为左侍禁，赠安远寨主、东头供奉官蔡咏为莱州刺史，栲栳寨主、左班殿直高益为监门卫将军【一八】，监押、左班殿直韩遂为左千牛卫将军，环州大拔寨主、三班奉职曹度为太子右司御率府率，经略司指使、借职王至为太子右清道率府率。
　　初，元昊既陷金明寨，遂攻安远、塞门、永平等寨，而安远最居极边，贼攻破其门再重，至第三门，都监邵元吉等缒军士击却之，拒守累日，乃引去，屯延州之北三川口，列十寨，复叩州城呼噪，丛射城上，诸军纵击，贼死者颇觽，明日皆遁，而咏等悉追战死之，故有是命。
　　永平寨主、监押初欲敛兵匿深山避敌，指挥使史吉帅所部数百人，遮城门立于马前曰：「寨主、监押欲何之？」二人以其谋告，吉曰：「如此，兵则完矣，如城中百姓刍粮何！此往还之迹何可掩，异日为有司所劾，吉为指挥使不免于斩，愿先斩吉于马前，不然，不敢以此兵从行也。」寨主，监押臱惧而返。敌至，围城，吉率觽拒守，卒完城。寨主、监押以功各迁一官，吉曰：「幸不丧城寨，吾岂论功乎！」记闻云吉后官至团练使，女为郭逵夫人。
　　甲辰，诏兵部自今试武举人，以策论定去留，弓马定高下，弓弩不得加斗力，其合格者，免监当与缘边差遣。
　　乙巳，诏选殿前诸般材勇者赴陕西极边任使。
　　赐延州守城兵缗钱。
　　丙午，德音：「赦延州、保安军流以下罪，背叛奸细人不赦。见屯将士，并与特支，其非中伤而溃散者不在此例。贼所劫掠，第蠲其夏租【一九】。军民及内属蕃部为贼所害者，量赐其家缗钱，若诸军更与一季请受。」
　　是日，改元，仍于尊号去「宝元」二字，悉许中外臣庶上封议朝政得失。自范仲淹贬，禁中外越职言事。知谏院富弼因论日食，以谓应天变莫若通下情，愿降诏求直言，尽除越职之禁，于是上嘉纳焉。
　　丁未，诏陕西安抚使韩琦与转运司【二○】量民力蠲所科刍粮，调民修筑城池，悉具数以闻，当加优恤。官吏因军兴受赇者，听人告比。令诸州军点集丁壮，止欲防护城池，亦不刺手面，除教习外，无得他役。若奸人妄有扇摇，委所在擒捕之。
