<!-- { "loadSidebar": true } -->
　　诏诸州长吏劝课农桑。自后或因岁首，必下此诏。（王称东都事略：诏曰：民生在勤，所宝惟谷，先王之明训也。朕奄宅中夏，为之司牧，眷乃亿兆，期臻庶富。矧农桑之业，为衣食之原，今阳令在辰，土膏脉起，当播种之云始，虑游惰之尚多，苟力作之不勤，则秋敛之何望？诸州长吏等任居牧守，职司劝课，所宜敦率黎庶，勉励农功，俾比屋之人，服劳于南亩，三时之务，无失于西成，极其穮蔉之勤，用致茨梁之咏，懋功信赏，国典在焉。）
　　丙子，加曹元忠兼中书令，元忠子延敬（案宋史延敬作延继。）为瓜州防御使，赐名延恭。
　　禁诸州铁镴钱及江南所铸「唐国通宝」钱。民间有者悉送官，所在设棘围以受之，敢有藏隐，许人陈告，重置之法。
　　庚辰，女真国遣使只骨来修贡。
　　诏州县不得役逆旅侨居民充递夫。
　　癸未，幸国子监。
　　丁亥，以监察御史刘湛为膳部郎中。湛奉诏榷茶于蕲春，岁入增倍。迁拜越级，非旧典也。（湛，未见。）
　　是月，修西京古道，峻隘处悉令坦夷。
　　二月庚寅，令翰林学士、文班常参官曾任幕职、州县者，各举堪为宾佐、令录一人，如有近亲，亦听内举，异时贪浊畏懦、职务旷废者，举主坐之【一】。
　　癸巳，令诸道州、府依法断狱，毋得避事妄奏取裁，违者量罪停罚。（量罪停罚，乃干德二年正月丁未诏，今并列于此，不复重出于彼。）
　　甲午，诏：「自今每五日内殿起居，百官以次转对，并须指陈时政得失，朝廷急务，或刑狱冤滥，百姓疾苦，咸采访以闻，仍须直书其事【二】，不在广有牵引。事关急切者，许非时诣合上章，不得须候次对。」
　　乙未，滑州节度使张建丰免官，仍配唐州，坐甲仗军资库火也。
　　己亥，诏窃盗赃满五千足陌者乃处死。
　　蜀主以秦王玄箉为皇太子，令起居前导者皆呼殿下，毋得斥言皇太子。宰相成都李昊疏其不可，乃止。（玄箉，见干佑三年。昊，见同光二年。）
　　壬寅，上谓近臣曰：「今之武臣欲尽令读书，贵知为治之道。」近臣皆莫对。（赐崔颂等酒果，据实录在此年六月，崔颂传亦云三年夏始聚生徒。而宝训载武臣读书事乃因赐颂等，误也，今不取。史臣李沆等曰：昔光武中兴，不责功臣以吏事，及天下已定，数引公卿郎将讲论经义，夜分乃罢。盖创业致治，自有次第。今太祖欲令武臣读书，可谓有意于治矣。近臣不能引以为对，识者非之。）
　　丁未，诏：「自今宰相，枢密使带平章事、兼侍中、中书令、节度使者【三】，依故事纳礼钱，宰相、枢密使三百千，藩镇五百千，充中书门下公用。仍于中书刻石记授上年月。已经纳者，后虽转官不在更纳。旧相复入者，纳如其数。」时中书门下言唐制，凡视事于中书者，纳礼钱三千缗，近颇隳废，乞举行之故也。
　　甲寅，北汉寇潞、晋二州，守将击走之。
　　丙辰，幸国子监，遂幸迎春苑，宴从官。
　　三月戊午朔，控鹤右厢都指挥使尹勋，削夺官爵，配隶许州为教练使。先是，勋督丁夫浚五丈河，陈留丁夫夜溃，勋擅斩其队长十余人，追获亡者七十余人，皆刵其左耳。有诣阙称冤者，兵部尚书李涛以病卧家，闻其事，力疾草奏，乞斩勋以谢百姓。涛家人曰：「公久病，宜自爱养。朝廷事，姑置之。」涛愤然曰：「死者人之常，吾岂能免。但我为兵部尚书，知军校无辜杀人，岂得不论。」上览其奏，嘉之；然念勋素忠勇，止薄责焉。勋，浚仪人也。
　　壬戌，三佛齐国遣使朝贡。
　　癸亥，分命近臣于京城祠庙祷雨。
　　甲子，诏以沂州民饥，赐以种食。
　　丁卯，幸太清观，遂幸开封尹后园宴射。
　　上谓宰臣曰：「五代诸侯跋扈，多枉法杀人，朝廷置而不问，刑部之职几废，且人命至重，姑息藩镇，当如此耶！」乃令诸州自今决大辟讫【四】，录案闻奏，委刑部详覆之。
　　河南府判官卢文翼除名，法曹参军桑植夺两任官。有尼法迁者，私用本师财物，准法不死，文翼以盗论，置于极典，故责之。
　　己巳，大雨，放百官朝。
　　乙亥，遣使如江南，赐唐主生辰国信物。
　　诏：「翰林学士班位宜在诸行侍郎之下。（熊克九朝通略：诏学士班侍郎之上。）官至丞郎者，即在常侍之上。至尚书者，依本班。」故事，翰林学士侍从亲密，不在外朝，每五日起居，班于宰相之后，会宴即坐一品之前，合班在尚书之上。于是，陶谷以礼部尚书为学士承旨，而同列李昉等官止列曹郎中，谷乃因事建白，而降此诏，实自表异，轧昉等也。
　　丙子，权知贡举王着奏进士马适等合格者十五人。
　　丁丑，女真遣使朝贡。
　　戊寅，诏三司春冬送戍卒衣，并官给车乘，毋得调发民丁。
　　己卯，封邱县令苏允元，坐申雨降不实免官。
　　壬午，有司上复位合班仪制，升六曹侍郎在给、舍上，郎中在补阙上，员外郎在拾遗上，节度使在六曹侍郎上，中书侍郎下。故事，北省官为侍从班，五品押南省四品，八品押南省五品【五】，节度使在诸司三品下【六】，于是改焉。
　　丁亥，徙北汉降民于邢、洺州，计口赋以粟。
　　唐冯谧表求舒州旧宅及田，诏赐之。
　　禁民以火葬。（王称东都事略：诏曰：王者设棺旘之品，建封树之制，所以厚人伦而一风化也。近代以来，率多火葬，甚愆典礼【七】，自今宜禁之。）
　　是月，诏增官盐阑入至三十斤，煮□至十斤，坐死。蚕盐入城市百斤以上，奏裁。又修酒曲之禁。凡私造，差定其罪，城郭二十斤，乡闾三十斤，弃市。民敢持私酒入京城五十里，西京及诸州城二十里至五斗，死。所定里数外，有官署沽酒，而私酒入其地一石，弃市。（此据本志。）
　　初，留从效既来称藩，闻唐主南迁，疑将袭己，颇惧，乃遣其子绍錤重币往谢，又潜遣使假道吴越入贡。绍錤至豫章，而元宗之丧已东归。（元宗，李景也。今依资治通鉴法，僭伪诸国，皆即用其本号。）绍錤因抵金陵，唐主留之。上亦遣使厚赐从效，未至，而从效疽发背死。少子绍镃掌留务，居无何，吴越遣使聘泉州，绍镃夜召其使与之燕语，统军使陈洪进诬绍镃谋叛，欲以其地入吴越，执绍镃送于唐，推统军副使张汉思为留后，己为副使【八】。（陈洪进，临淮人，初见开运元年。张汉思，亦见开运元年，不着邑里。留从效传称从效寝疾，为牙校张汉思、陈洪进所劫，汉思自称留后，洪进为副。而陈洪进传乃称从效卒，绍镃掌留务月余，洪进乃执绍镃，推汉思。自相矛盾。以他书参考，洪进传得其实，而从效传误也。从效病当在二年冬，其死在今年春。大定录于三月载从效卒。然不知的是何日？十国记年亦不载日。）
　　夏四月乙未，诏奉使江南者，毋得将其国所用钱过江北。
　　御史中丞洛阳刘温叟上疏言：「伏见两京百司，渐乏旧人，多隳故事，虽检阅具存于往册，而举行须在于攸司。盖因年限得官，归司者例与减选，冬集赴调，授任者寻又出京。兼有纔满初官，不还旧局，但称前资，用图免役。又有尝因停任，窃欲归司，而元敕不该，无由复职。遂使在司者失于教习，历事者难于追还。伏望自今诸司职掌，除官勒留及归司者，如理减外欠三选已下，仍须在司执行公事，及三十月即许赴集。如理减外欠三选已上，及在官不成资考者，即准元敕处分。若在任停官及在司停职，有经恩后于刑部出给雪牒，漤勒归司，如无阙员，即令守阙，余依敕格处分。」从之。（温叟，初见开运元年六月，岳之子也。）
　　丙申，以前忠正节度使赵赞为彰武节度使。赞别受密旨，许便宜从事。将至延州，乃前后分置步骑，使挠挠不绝。林莽之际，远见旌旗，所部羌、浑来迎，莫测其数，相视夺气，莫不畏服。赞，延寿之子也。（赵赞，初见汉天福十二年。）
　　戊戌，幸太清观。
　　庚子，西州回鹘阿督等贡方物。
　　壬寅，邢州言北汉民四百七十人来降。
　　乙巳，皇兄光济赠中书令，追封邕王。皇第五弟赠侍中，追封夔王，赐名光赞。故会稽郡夫人贺氏追册为皇后。皇第三妹追封陈国长公主。贺氏，开封人。公主，宣祖季女，与上同母，未鮼而夭。
　　戊申，置镇州百井寨。
　　北汉寇麟州，防御使杨重勋击走之。
　　定难节度使李彝兴遣使贡马三百匹。上方命玉工治带，亲临视之，召其使问彝兴腹围几何，使言彝兴大腰腹，上曰：「汝帅真福人。」遂遣使以带赐之，彝兴感服。
　　先是，唐将士降者，其家属犹在江南。五月丁巳朔，诏唐主寻访发遣。
　　甲子，幸相国寺祷雨，遂幸迎春苑宴射。
　　乙亥，发潞州民开太行道，通馈运。
　　丙子，升青州北海县为北海军，仍以内殿直都指挥使杨光美为军使【九】。光美为政简易，民甚爱之。后三年，召还，北海民数百人守阙下乞留，诏谕之，不肯去，笞其为首者，始罢。光美，文水人也。
　　河北诸州旱，遣中使视之，又命司勋郎中何幼冲等六人，乘传检旱苗。（幼冲，未见。）
　　甲申，幸太清观，又幸相国寺祷雨。
　　乙酉，诏撤乐，太官进蔬食。
　　诏县令佐检察差役【一○】，务底均平。或有不当者，许民自相纠举。京百司补吏，须不碍差役，乃听。
　　是月，始大治宫阙，仿西京之制，命韩重赟董其役。
　　六月辛卯，诏宿州发廪赈饥民。
　　秦州夕阳镇，古伏羌县之地也，西北接大薮，材植所出，戎人久擅其利。及尚书左丞高防知秦州，因建议置采造务，辟地数百里，筑堡据要害，戍卒三百人，自渭而北则属诸戎，自渭而南则为吾有，岁获大木万本，以给京师。于是西戎酋长尚波于帅觽来争，颇杀伤戍卒。防出兵与战，捕系其党四十余人以闻。上不欲边境生事，癸巳，以枢密使吴廷祚为雄武节度使往代防。先一日，谓廷祚曰：「卿久掌枢务，年齿渐高，今与卿秦州，庶均劳逸。明日制出，恐卿以离朕左右，不能无忧，故先告卿也。」
