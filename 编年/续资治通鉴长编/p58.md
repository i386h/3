<!-- { "loadSidebar": true } -->
　　初，周太祖以中书舍人鱼崇谅为翰林学士，时崇谅母留陕州，求解官归养，诏予长告。辞日，赐坐慰抚，且赉其母衣物甚厚。告满百日，屡遣使存问之。寻拜礼部侍郎，复为学士，诏书谕旨，令奉母归阙。崇谅再表，辞以母老病，不愿离本土，优诏不允。属岁暮寒冽，崇谅请俟春末入朝，许之。未几，闻周祖丧，乃奔赴京师。世宗举行前诏，崇谅辞曰：「先帝许臣至春末就职，若因奔丧遽受命，非礼也。」固请如前约。及期，崇谅将母即路。会世宗征高平，崇谅未至，陶谷间言曰：「崇谅宿留不来，有顾望意。」世宗颇疑之。崇谅又表陈母病，诏许就养陕州，讫太祖朝不起。上雅闻其名，欲召见之，崇谅复辞以疾。上不夺其志，丙子，授崇谅兵部侍郎致仕。（崇谅，北海人，初见长兴四年。）
　　初，太祖为上聘故淄州刺史李处耘女，既纳币，会太祖崩，丁丑，始入宫。
　　戊寅，遣左卫大将军李崇矩驰驿自陕至沧、棣，按行河势，视堤岸之缺，亟缮治之，民田被水灾者，悉蠲其租。
　　自江南平，岁漕米数百万石给京师，增广仓舍，命常参官掌其出纳，内侍副之。上犹恐吏燍量不平，遣皇城卒变服觇逻，于是廉得永丰仓持量者张遇等凡八辈受赇为奸，庚辰，悉斩之。监仓右监门卫将军范从简等四人免官，同监内侍决杖。
　　辛巳，金坛县尉周楚坐赃弃市。
　　诏诸州搜访先贤笔迹、图画。（因是月辛酉祖令孙进王羲之模本书附见，诏在十月庚午。）
　　闰七月庚寅朔，以陈洪进将入朝，遣翰林使程德玄往宿州迎劳之。
　　癸丑，以曹州定陶镇为广济军。
　　己亥，幸白鹤桥，（案：宋史作白鹘桥）临金水河。
　　殿直吴舜卿受诏募兵沂、□间，至泗水驿，被酒，手杀平民八人，□州以闻，上命械系送阙下。辛丑，先折其两足，然后斩之。
　　丁未，以平南军为太平州。
　　己酉，遣翰林学士李昉使吴越。
　　汴水溢，坏开封大宁堤，浸民田，害稼，诏发怀、孟丁夫三千五百人塞之。
　　初，天雄军节度使、兼侍中李继勋镇大名踰八年，以疾求归洛阳就医药，许之，仍赐钱千万、白金万两。复上表乞骸骨，庚戌，授太子太师致仕。继勋数典大藩，所至虽无善状，然以质直称。性俭啬，服用朴素，酷信释氏，每造寺施僧，则不计其费。与太祖有军中之旧，故特承宠遇。后月余卒，赠中书令，追封陇西郡王，谥庄武。
　　甲寅，以布衣孙守彬为右领卫将军致仕，时守彬女初入宫也。
　　梅山峒蛮左甲首领苞汉阳、右甲首领汉陵等率觽劫掠商人，上屡遣使招谕，寇暴讫不止，乃命客省使翟守素发潭州兵往击之。
　　丁巳，有司上诸州所贡闰年图。故事，每三年一令天下贡地图，与版籍皆上尚书省。国初以闰为限，所以周知山川之险易，户口之觽寡也。（实录于此下即云，时吴、晋悉平，奉图来贡者，州郡凡四百卷。此大误也。按地理志，乃雍熙中事，今削去。会要亦同实录。）
　　八月癸亥，黎州山后两林蛮主归德将军勿尼、怀化将军勿儿，遣使王子卑彩、副使牟盖、鬼主还祖等七十八人来贡名马，乞颁正朔，寻以勿尼为归德大将军。（勿尼等加官在九月己酉，今并书之。）
　　上复以诏谕苞汉阳等，汉阳保险拒命，乃诏翟守素进兵捕击。时霖雨弥旬，弓弩解弛不堪挽。明日，将接战。守素一夕令削木为弩，及旦，贼掩至，交射之，贼遂败，乘胜逐北，尽平其巢穴。先是，潭、邵等州大吏、富人多与汉阳交通，既而得其书讯数百封，守素尽焚之，反侧以安。
　　丙寅，陈洪进入见于崇德殿，礼遇优渥，赐钱千万、白金万两、绢万匹。
　　上初即位，以少府监高保寅知怀州。怀州故隶河阳，时赵普为节度使，保寅素与普有隙，事颇为普所抑，保寅心不能平，手疏乞罢节镇领支郡之制。乃诏怀州直属京，长吏得自奏事。
　　于是虢州刺史许昌裔（昌裔，未见。）诉保平节度使杜审进阙失事，诏右拾遗李瀚（瀚，未见。）往察之。瀚因言：「节镇领支郡【七】，多俾亲吏掌其关市，颇不便于商贾，滞天下之货。望不令有所统摄，以分方面之权，尊銟王室，亦强干弱枝之术也。」始，唐及五代节镇皆有支郡。太祖平湖南，始令潭、朗等州直属京，长吏得自奏事，其后大县屯兵，亦有直属京者，兴元之三泉是也。戊辰，上纳瀚言，诏邠、宁、泾、原、鄜、坊、延、丹、陕、虢、襄、均、房、复、邓、唐、澶、濮、宋、毫、郓、济、沧、德、曹、单、青、淄、□、沂、贝、冀、滑、卫、镇、深、赵、定、祁等州并直属京，天下节镇无复领支郡者矣。（按此时已尽罢节镇所领支郡矣，而实录兴国七年五月辛亥又书诏以泾州直属京，不知何也？今削去不着，然更须考之。）
　　己卯，改报先寺为干明寺，重葺之。
　　知资州成肃言：「准开宝六年诏，川、陕诸州犯窃盗计铜铁钱满万，强盗满六千者，并弃市。川、陕铁钱四直铜钱一，愿均定其法。」事下有司，请以银一两为强。窃盗赃铜钱一千、篮犯绢一匹论罪，从之。
　　九月辛卯，内品王守忠弃市，坐监法酒库，盗官酒三百瓶，为其匠王景能所发故也。赐景能紫衣、银带、帛五束。
　　作崇圣殿。
　　吴越王俶将入朝，先遣其子镇海、镇东节度使惟浚来贡。壬辰，诏户部郎中侯陟至泗州迎劳之。及惟浚至，赐赉无算。
　　乙未，幸造弓箭院，赐工徒人千钱、布一端。又幸新修三馆，赐役夫钱有差。
　　唐天佑中，兵乱窘乏，始令以八十五钱为百，后唐天成中又减五钱，汉干佑初复减三钱。国初因汉制，其输官亦用八十或八十五，然诸州私用犹各随俗，至有以四十八钱为百者。丁酉，诏所在悉用七十七为百，每千钱必及四斤半以上。禁江南新小钱，民先有藏蓄者，悉令送官，官据铜给其直。
　　初，废岭南媚川都，禁民采珠。未几，官复自采。容州海渚亦产珠，仍置官掌之。于是容州始贡珠百斤，赐负担者银带衣服。
　　壬寅，幸水硙，赐役夫衣服彩帛。遂幸西御园宴射。
　　癸卯，关南巡检、应州观察使李汉超卒。上甚悼之，特废朝，赠太尉、忠武节度使，遣中使护其丧归葬。
　　丁未，渤泥国王遣使来贡方物，始通也。
　　上属意戎事，每朝罢，即于便殿或后苑亲阅禁卒，取壮健者隶亲军，罢软老弱，悉分配外州，自是藩卫之士益以精强。
　　乃令筑讲武台于城西之杨村，辛亥，大阅，上与文武大臣从官等登台而观。殿前都指挥使杨信初董其事，上以信病瘖不能言，命天武左厢都指挥使崔翰代之。翰分布士伍，南北挠亘二十里，建五色旗以号令，将卒望其所举为进退之节，每按旗指踪，则千乘万骑，周旋如一，甲兵之盛，近代无比。上甚悦，即遣中使密以金带赐翰，谓之曰：「此朕藩邸时所服者也。」因谓左右曰：「若崔翰者，必不仕晋朝矣。」盖言晋朝将帅多不得其人，军政隳紊故也。杨信即杨义，避上改名也。
　　丙辰，上始狩于近郊，作诗赐髃臣，令属和。
　　国子监主簿郭恕先决杖配隶登州禁锢。恕先，即忠恕也。初责干州司户参军，秩满去官，遂不复仕。纵放岐、雍、陕、洛之间，或踰月不食，盛夏暴日中无汗，大寒凿冰而浴，人皆异之，尤善画，得其画者藏以为宝。上雅闻恕先名，既即位，召为国子监主簿，赐赉甚厚，令于太学刊定历代字书。内侍押班窦神兴尝馆之。恕先美须髯，一日忽尽拔去，神兴惊问其故，恕先曰：「聊以效颦耳。」神兴大怒，白上以恕先无检局，放纵败度，上稍疏焉。恕先益纵酒，肆言时政，颇有谤讟语闻，且擅鬻官物取其直。上怒，故及于祸。恕先行至临邑，谓部送吏曰：「我逝矣。」因掊地为穴，度可容面，俯窥焉而卒，□葬道左。后将改葬，但得其衣衾，盖尸解云。
　　冬十月辛酉，命左卫大将军李崇矩为邕、贵、浔、横、钦、宾等州都巡检使，未几，徙琼、崖、儋、万，麾下军士咸惮于从行，崇矩尽出器用、金帛，凡直数百万分给之，觽乃感悦。时黎贼扰动，崇矩悉至洞穴抚谕，以己财遗其酋长，觽皆怀附。在岭表及海上凡四五年，恬然不以炎荒婴虑。旧涉海者，多舣舟以俟便风，或旬余，或弥月。崇矩往来，皆一日而度，未尝留滞，从者亦皆无恙，人谓崇矩纯德之报云。
　　契丹遣使耶律摩里来贺干明节。
　　己巳，幸京城西北隅，视卫士与契丹使驰射，又召近臣及刘鋹、李煜、契丹使宴射苑中。
　　辛未，京西转运使程能言，请榷陈滑蔡颍随郢均邓金房等州、信阳军酒，可获大利。许之，仍令太常丞冯□与内品一员同掌其事。（冯□，未见。）
　　壬申，黎州山后两林蛮主勿儿遣使来贡方物，贺上登极。
　　丙子，髃臣请举乐，表三上，诏许之。
　　诏：「两京、诸道阴阳卜筮人等，向令传送至阙，询其所习，皆懵昧无所取，盖矫言祸福，诳耀流俗，以取赀耳。自今除二宅及易筮外，其天文、相术、六壬、遁甲、三命及它阴阳书，限诏到一月送官。」
　　辛巳，畋近郊。
　　癸未，诏分陕西转运使为二司，以侍御史张涣领陕西河北诸州，左赞善大夫韦务升领陕西河南诸州。（张涣，未见。）
　　诏权停贡举一年。
　　十一月丁亥朔，日有食之，既。
　　庚寅，日南至。御干元殿受朝贺，退御大明殿，上寿，复用教坊乐。
　　甲午，命监察御史李渎、合门祗候郑伟为契丹正旦使。
　　己亥，天平节度使兼中书令石守信罢节度使【八】，为守中书令、西京留守。守信镇郓州，凡十七年不徙，专事聚敛，积财巨万计。尤奉释教，在西京造寺，募民辇致瓦木，驱督峻急，而所给不充其佣直，民甚苦之。
　　镇安节度使、马军都指挥使党进，出为忠武节度使。进掌禁卫凡十二年，尝徼巡京师闾巷间，有畜奇禽异兽者，进或见，必命左右取而放之，骂曰：「买肉不供父母，反饲禽兽乎！」上时在晋邸，有名鹰，亲吏养之甚谨，进诘责将取放，吏欲走白晋王，进遽止，且与之钱，令市肉，谓曰：「汝谨视此，无使为他物所伤！」京师传以为笑。及镇许下，幕府吏小忤意，必命左右批其颊。其变诈□暴，皆此类也。尝为杜重威家奴，重威子孙贫贱，进月分俸钱给之，人亦以此称焉。
　　下蔡县主簿张利用，冒称其亡兄秉官，求进用，丙午，诏决杖配隶商州禁锢。
　　户部郎中侯陟知吏部选事，会选人有冒妄，事发，陟当连坐，知篮事雷德骧将劾奏之，陟遂造便殿自首服，上特赦其罪。癸丑，以陟为河北转运使。
　　幸御龙、弓箭直新班院，赐军士钱帛有差。还，苑中宴射。
