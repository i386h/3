<!-- { "loadSidebar": true } -->
　　九月癸丑朔，初置水陆路发运于京师【一四】，以洛苑使许田王宾领滨州刺史【一五】，与儒州刺史许昌裔同知水路发运，军器库使领顺州刺史王继升、驾部郎中刘蟠同知陆路发运。凡一纲计几舟，每舟计所给挽船之直，悉以付主纲吏【一六】，令自雇民，勿复调发。凡水陆舟车辇送官物及财货之出纳，悉关报而催督之。自是贡输无滞矣。
　　宿州言河水泛民田。
　　郭守文塞决河堤，久不成。上谓宰相曰：「今岁秋田方稔，适值河决，塞治之役，未免重劳。言事者谓河之两岸，古有遥堤以□水势，其后民利沃壤，或居其中，河之盛溢，即罹其患。当令按视，苟有经久之利，无惮复修。」戊午，遣殿中侍御史济阴柴成务、（本志作太常丞刘锡，今从实录及会要。）供奉官葛彦恭缘河北岸，国子监丞赵孚、殿直郭载缘河南岸，西自河阳，东至于海，同览堤之旧址，凡十州二十四县，并勒所属官司条析堤内民籍、税数，议蠲赋徙民，兴复遥堤利害以闻。载，浚仪人也。
　　孚等使回，条奏曰：「臣等因访遥堤之状，所存者百无一二，完补之功甚大。臣闻尧非洪水不能显至圣，禹非导川不能成大功。古者派为九河，始能无患，臣以谓治遥堤不如分水势。自孟至郓虽有堤防，惟滑与澶最为隘狭。于此二州之地，可立分水之制，宜于南北岸各开其一，北入王莽河以通于海，南入灵河以通于淮，节减暴流，一如汴口之法。其分水河，量其远近作为斗门，启闭随时，务平均济，通舟运，溉农田。如此，则惟天惠民，茂宣于德泽，分地之利，普洽于膏腴，既防水旱之灾，可获富庶之资也。」朝议以河决未平，重惜民力，寝其奏焉。时多阴雨，上以河决未塞，深忧之，谓宰相曰：「修防决塞，盖不获已，而秋霖荐降，役民滋苦，岂朕寡德，致其作沴乎？」赵普对曰：「尧水汤旱，时运使然，陛下劳谦勤□，过自刻责，下臣恐惧无所措，望少□宸虑，以埙天灾弭息。」
　　甲子，诏：「临淮、寿春浮梁，先禁马高五尺以上，不得渡淮。今江、浙既平，吏犹守旧法，宜除之。
　　乙丑，上谓宰相曰：「朕视万民如赤子，念其耕稼之勤，春秋赋租，军国用度所出，恨未能去之。比令两税三限外特加一月，而官吏不体朝旨，自求课最，恣行捶挞，督令办集。此一事尤伤和气，宜下诏申儆之。」乃诏：「诸州长吏，察访属县，有以催科用刑残忍者，论其罪。凡政治善恶既书于吏部南曹历子，仍别以其状闻，当申黜陟。」又谓宰相曰：「民诉水旱，即使检覆，立遣上道，犹恐后时。颇闻使者或逗遛不发，州县虑赋敛违期，日行鞭棰，民亦埙检覆改种。若此稽缓，岂朕勤□之意乎？自今遣使检覆灾旱，量其地之远近、事之大小，立限以遣之。」
　　丙寅，上谓宰相曰：「荆湖、江浙、淮南诸州，每岁上供钱帛，遣部民之高赀者护送至阙下。民多质鲁，无御下之术，篙工璙师，皆顽猾不逞，恣为侵盗，民或破产以偿官物，甚无谓也。」乃诏自今直遣牙吏，勿复扰民。
　　丁卯，交州黎桓遣使来贡方物。
　　庚午，吐蕃诸戎以马来献，上召其酋长对于崇政殿，厚加慰抚，赐以束帛，因谓宰相曰：「吐蕃言语不通，衣服异制，朕以化外视之。自唐室以来，颇为边患，以国家兵力雄盛，聊举偏师，便可驱逐数千里外。但念其种类蕃息，安土重迁，傥加攘却，必致杀戮，所以寘于度外，存而勿论也。」
　　癸酉，上谓近臣曰：「国家事不以大小，皆有利害。朕比阅工作，见削藤者，每藤一斤削去皴□，堪用者才三两许，余皆弃物。因念藤产南方，距京六七千里，水陆辇送，虚为劳费，宜谕广南诸州，凡贡藤，但输堪用者。又大通冶出铁，每送作坊作兵器，复加烹炼，十裁得四五，宜谕本冶，自今制成刀剑之朴，乃以上供。若此二事，计省力役不少，天下无限利害，官吏不能为朕经度。此固小事，当有大于此者，卿等宜思之。」
　　丙子，占城国遣使来献驯象，能拜伏，诏养于宁陵县。
　　丁丑，上以河决未塞，遣枢密直学士张齐贤乘传诣白马津，用太牢加璧以祭。
　　太平军言飓风坏官寺民舍。
　　冬十月甲申，诏征马军都指挥使、定州兵马部署米信赴阙。
　　上以新译经五卷示宰相，因谓之曰：「浮屠氏之教有皨政治，达者自悟渊微，愚者妄生诬谤，朕于此道，微究宗旨。凡为君治人，即是修行之地，行一好事，天下获利，即释氏所谓利他者也。庶人无位，纵或修行自苦，不过独善一身。如梁武舍身为寺家奴，百官率钱收赎，又布发于地，令桑门践之，此真大惑，乃小乘偏见之甚，为后代笑。为君者抚育万类，皆如赤子，无偏无党，各得其所，岂非修行之道乎？虽方外之说，亦有可观者，卿等试读之，盖存其教，非溺于释氏也。」赵普曰：「陛下以尧、舜之道治世，以如来之行修心，圣智高远，动悟真理【一七】，固非臣下所及。」
　　上又谓宰相曰：「近者内外政事，渐成条贯，远近官吏，无不畏谨。朕思之，不觉自喜。日行好事，利益于人，便是修行之道。假如饭一僧、诵一经，有何功德，朕夙夜孜孜，固不为己，每焚香，惟愿民庶安辑，不近理之事，断不为也。大凡为君为臣，常宜兢畏，不可放逸。后唐庄宗夹河相持，千征万战，备尝艰苦，天下甫定，便恣溺惑，不及三年，果致倾覆，若此可为鉴戒。」宋琪曰：「陛下勤俭于己，励精政务，以百姓心为心，所谓『其身正，不令而行』也。」（焚香愿民安辑等语，别本在十一月乙丑，今从宝训，宜入此。）
　　戊子，诏祀土德于黄帝坛，珪、币、牢具如太祠，俾祠官领之。
　　庚寅，赐诸军校建茶有差，并赐诸军翦草茶，人一斤。
　　戊戌，卫王德崇改名元佐，广平郡王德明改名元佑【一八】，第三子德昌改名元休，第四子德严改名元隽，第五子德和改名元杰，皇侄孙德雍改名惟吉。惟吉，魏懿王子也，太祖甚爱之，视如己子，故与诸叔联名。上即位，犹居禁中，于是出合，始改名焉。
　　己酉，元佐进封楚王，元佑进封陈王，元休封韩王，元隽封冀王，元杰封益王，并加同平章事。
　　司徒、兼侍中赵普罢为武胜节度使、兼侍中。
　　十一月壬子朔，以刑部尚书参知政事宋琪、工部尚书参知政事李昉并本官同平章事。上谓曰：「世之治乱，在赏罚当否，赏罚当其功罪，无不治，或以为饰喜怒之具，即无不乱，与卿等戒之。」琪曰：「赏罚二柄，乃御世之衔勒。若马无衔勒，何以控御？治天下者，苟赏罚至公，未有不致太平也。」昉初与卢多逊善，待之不疑，多逊屡谮昉，人或告昉，昉曰：「卢与我厚，不当尔。」于是上语及多逊事，昉颇为解释，上因言：「多逊居常毁卿不直一钱。」昉始悟，上由此益重之。（别本载上与宰相论赏丝，在十月甲午。按宋琪此时未为宰相，今从琪本传，附琪初拜宰相日也。）
　　癸丑，诏川、峡民祖父母、父母在，别籍异财者，前诏并弃市，自今除之，论如律。
　　甲寅，诏自今宰相序立宜在亲王之上。李昉、宋琪等顿首请遵故事，上不许。琪等又叩头固辞，久之，上曰：「宰相之任，实总百揆，与髃官礼绝【一九】。藩邸之设，止奉朝请而已。元佐等尚幼，欲其知廉损之道，卿勿多辞也。」琪等拜舞称谢。
　　上撰莲华心轮回文偈颂十部二百五十卷、回文图十轴，示近臣。
　　高阳关捕得契丹生口，送至阙下，戊午，上召见，言契丹种族携贰，虑王师致讨，颇于近塞筑城为备。上谓宰相曰：「戎人以剽略为务，乃修筑城垒，为自全之计耳。曩者刘继元盗据汾、晋，周世宗及太祖皆亲征不利。朕决取之，为世宗、太祖刷耻，亲禽继元，今日视之，犹几上肉耳。当其保坚城，结北鄙为援，岂易制乎？」宋琪对曰：「臣少陷北庭，备知戎马之数，自晋末始强盛，然种族蕃多，其心不一。自石岭关之败，平继元，缘边诸郡，频有克捷。以臣度之，其部下携贰必矣，国家不须致讨，可坐待其灭亡。」
　　久之，上复谓宰相曰：「数有人自北边来，侦知契丹事。自朝廷增修边备，北人甚惧。威虏军主财吏盗官钱，尽室奔入契丹，至涿州，州将不敢受，悉遣还。晋、汉微弱，边陲无尽节之臣，率张皇事势，以要恩宠，为自利之计。今之边将，皆朕所推择，咸能尽心，无复袭旧态也。幽州四面平川，无险固可恃，难于控扼。异时收复燕蓟，当于古北口以来据其要害，不过三、五处，屯兵设堡寨，自绝南牧矣。」琪对曰：「范阳是前代屯兵建节之地，古北口及松亭关、野狐门三路并立堡障，至今石垒基堞尚存，将来平定幽朔，止于此数处置戍可也。况奚族是契丹世仇，傥以恩信招怀之，俾为外御，自可不烦朝廷出师矣。」
　　己未，太一宫成，凡千一百区，命张齐贤等共视之。齐贤等言：「太乙，五帝之佐，天神之至贵者也。请用祭天之礼，杀其半又小损之。」上令增教坊伶官百人，自□祠至明，如汉制，每岁四立日行祠礼。（此据本纪。本志、实录于明年八月丙申始书太一宫成，盖误也。）
　　丙寅，楚王元佐等五王同日赴中书视事。
　　巡检河堤作坊使郝守浚责授慈州团练副使，坐不救河决，擅赴阙奏事也。
　　丁卯，宴饯赵普于长春殿，上赐普诗，普捧而泣曰：「陛下赐臣诗，当刻于石，与臣朽骨同葬泉下。」上动容答之。明日，谓近臣曰：「赵普于国家有大勋劳，朕布素时与之游从，齿发衰矣，不欲烦以机务，择善地俾之卧治，因诗导意。普感极且泣，朕亦为之堕睫。」宋琪对曰：「普昨至中书，执御诗涕泣，谓臣曰：『此生余年无阶上答，庶来世得效犬马之力。』臣既闻普此言，今复闻宣谕，君臣始终之分，可谓尽善矣。」
　　长春之宴，枢密使王显等侍侧，数视上庣，上怪而问之。显等曰：「陛下所衣囐，文缕俱倒。」上笑谓曰：「朕未尝御新衣，盖澣濯频所致耳。」上因言：「此虽偪下已甚，盖念机杼之劳苦，欲示敦朴，为天下先也。」显等拜舞称谢。
　　壬申，以翰林学士李穆、吕蒙正、李至并为左谏议大夫、参知政事，枢密直学士张齐贤、王沔并为右谏议大夫、同签署枢密院事。至，真定人。沔，齐州人也。穆等对于玉华殿，上谓之曰：「朕为官择人，惟恐不当。今两制之臣十余，皆文学适用，操履方洁。穆居京府，尤号严肃，故兹銟擢，盖惟公也。因思闾里间，每旦焚香祝天子万岁，次则大臣眉寿，朕与卿等焉得不日思善事，以副亿兆之祷耶！」穆等咸再拜谢。
