<!-- { "loadSidebar": true } -->
　　至于京东西两路，中国根干，畿甸屏蔽，缓急所资，常须安静，以镇天下。然每患寇贼渊薮其中，所幸岁得丰穰【一八】，必不大至连结。若因之以边警，加之以饥馑，法不胜于奸宄，乱必始于乡闾。何以言之？自庆历初，遣朝臣分往京东西等路，招刺强壮弓手充宣毅军，俄又听其佣人自代。于时臣知谏院，固争此事，朝议已行，不为停罢。今民力所以大困，国用所以一空，盖由此一举之失也。其诸州宣毅悉聚游惰不逞之民，非有材力技勇之所选也。缘光化军军贼窃发，朝廷条约失体，姑息过当，如养骄子，转生怨怼。臣比在审刑，诸州奏到宣毅兵士文案，无日不有【一九】，大则谋欲杀官吏、劫仓库，小则谋欲劫民户、入山林，多至三五十，少亦一二十数，以告赏之利重【二○】，故有谋辄被告发。间虽阅习，乃同儿戏，无益军国，坐竭官私，不征不役，居惟念乱，傥乘衅隙，必有应响之势，此其乱阶一也。初点定强壮，已屡经教阅，枪刀弓弩各尝习学。及后招刺之时，既佣人充代，而其强壮本身并有身力，例各不绍农业，遂乐惰游，搅扰里闾，侵凌细弱，趋坑冶以逐末，贩茶盐而冒禁。傥缘凶歉，扇惑流民，结为盗贼，必先此类，唐之巢、让由此起者，此其乱阶二也。又京东西之民，多信妖术，凡小村落，辄立神祠，蚩蚩之氓，惑于祸福，往往奔凑，相从聚散，递相蔽匿，官不得知，惟知畏神，不复惮法，寖使滋蔓，恐益成俗。汉中平元年，黄巾贼天下同日起，凡三十六万觽，各有部率，由积妖而成也，晋卢循辈，乃历代常有此事，此其乱阶三也。所谓地震之异，傥在民与敌人，此其最可虑哉！
　　潭州刘夔，清素士也，恐非应务之才，邕、桂长吏，尤宜推择才略，宣毅□兵，渐谋消汰之术。民之先在强壮籍者，其干法冒禁，谓须别立峻防。颇闻民间犹多当时教阅兵仗，亦合严降约束，收纳入官。村落神堂，令所在毁拆，密加察捕民之习妖者。此亦思患预防之大略，伏冀采纳施行。
　　诏磨勘选人历任内曾失入死罪未决者，候再任举主应格听引见，其已决者，三次乃计之。若失入二人以上者，虽得旨改官，仍与次等京官会要六年十月事。
　　十一月丁丑朔，诏天下旬设，其无公使钱处，自今以系省钱给之。
　　己卯，遣著作佐郎楚建中往延州同议夏国封界事，张子奭道病故也。建中时管勾鄜延经略司机宜文字，与夏人杨守素议地界，有觽暴至，二轻骑疾前，引满向建中，建中披腹使射，曰：「吾不惮死，惧祸两国【二一】。」觽服其量。此据泰陵录附传，当考。
　　壬午，责鄜延蕃官洛苑副使刘化基为太子右内率府副率、京西监当。初，化基掠蕃部嵬逋等妇女羊马，又以官钞易马与蕃部，收息钱二百九十九千，法当死，为其尝有战功，特贷之。
　　癸未，广东转运司言，湖南猺贼千余人寇英、韶州界，朝廷既用宋守信策，大发兵讨猺贼，贼遁入郴州黄莽山，由赵峒转入英、韶州界，依山自保，时出钞掠。
　　乙酉，诏知青州叶清臣经制濒海州郡当备御兵寇之事以闻。
　　丁亥，上谓辅臣曰：「猺贼侵扰州县，官兵多暴露之苦，其密谕主将，务加安□。」
　　戊子，翰林学士、兼龙图阁学士、权三司使王拱辰为侍读学士、兼龙图阁学士、知亳州，从拱辰所请也。翌日，内降指挥，留拱辰侍经筵，而中书执奏不行，拱辰因请改知郑州，从之。侍御史贾渐、监察御史何郯等劾拱辰营求内降，乞正其罪，不报。拱辰自三司使出知亳州及中书执奏，史皆不详。至和二年七月，赵抃劾拱辰旧掌计司【二二】，以举豪民郑旭得罪被黜【二三】，当考。改知郑州乃十二月己酉，今并书。何郯奏议云，侍御史贾渐已曾论列，今附见。
　　右谏议大夫、权御史中丞张方平为翰林学士、权三司使。河北盐务在沧、滨二州，沧州务三，滨州务四，岁课九千一百四十五石，以给一路，旧并给京东之淄、青、齐三州，淄、青、齐通商，乃不复给。自开宝以来，河北盐听人贸易，官收其算，岁为额钱十五万缗。上封者尝请禁榷以收遗利，余靖时为谏官，亟言：「前岁军兴以来【二四】，河北之民拣点义勇强壮及诸色科率，数年之间，未得休息。臣常痛燕蓟之地入于敌中几百年，而民忘南顾之心者，以外域之法【二五】，大率简易，盐曲俱贱，科役不烦故也。昔者太祖皇帝特推恩意以惠河朔，故许通盐商，止令收税。今若一旦榷绝，价必腾踊，民苟怀怨，悔将何及！伏缘河朔土多盐卤，小民税地不生五谷，惟刮□煎之以纳二税。今若禁止，便须逃亡，盐价若高，犯法必觽，边民怨望，非国之福。伏乞且令仍旧通商，无辄添长盐价，以鼓民怨。」其议遂寝。河北初议榷盐，实录不载，余靖谏草独存此奏。及王拱辰奏立榷法，时靖黜责久矣。盖先有建此议者，靖论其不可，故罢。既而拱辰使三司，复议举行，又为河北漕臣所沮，而河北漕臣乃别议增算，拱辰更立榷法，未下，而张方平亟奏罢之。实录、国史并簄略，今参取靖谏草及食货志并方平墓志修入。
　　及拱辰为三司使，拱辰是年正月戊子，以翰林学士兼龙图阁学士、权三司使。复建议悉榷二州盐，下其议于本路，都转运使鱼周询亦以为不可，本志以为都转运使夏簄，误也。竦五年八月判并州，六年二月改大名。拱辰十一月戊子罢三司使，出知亳州，张方平代之。方拱辰在三司时，竦无缘却为都转运使。据何郯奏议，为都转运使者乃鱼周询也【二六】。王岩叟元佑初奏议，亦误以鱼周询为夏竦。且言：「商人贩盐，与所过州县吏交通为弊，所算十无二三。请敕州县以十分算之，听商人至所鬻州县并输算钱，岁可得缗钱七十余万。」三司奏用其策，上曰：「使人顿食贵盐，岂朕意哉！」于是三司更立榷法而未下也，方平见上，问曰：「河北再榷盐，何也？」上曰：「始议立法【二七】，非再也。」方平曰：「周世宗榷河北盐，犯辄处死。世宗北伐，父老遮道泣诉，愿以盐课均之两税钱而弛其禁，世宗许之。今两税盐钱是也，岂非再榷乎？且今未榷也，而契丹常盗贩不已，若榷之，则盐贵，敌盐益售，是为我敛怨而使敌获福也【二八】。敌盐滋多，非用兵不能禁，边隙一开，所得盐利，能补用兵之费乎？」上大悟曰：「卿语宰相立罢之。」方平曰：「法虽未下，民已户知之【二九】，当直以手诏罢之，不可自有司出也。」上大喜，命方平密撰手诏下之【三○】，河朔父老相率拜迎于澶州，为佛老会七日以报上恩，且刻诏书北京。其后父老过诏书下，必稽首流涕。食货志云：三司奏用其策，仁宗曰：「使民顿食贵盐，岂朕意哉！」下诏不许。若不许三司之请，则不须下诏，今既下诏，盖已立法而未行。墓志当得其实，今从之。食货志不载方平事，盖簄略也。熙宁八年六月，章惇又议榷盐。
　　监察御史何郯亦言：「臣伏见河北诸州所产盐货，自太祖开宝年降诏罢禁通商，止令收税，于今多年，民享其利。昨闻臣僚擘画，欲榷买沧、滨盐入官，召商旅入中边上粮草算请。且欲榷沧、滨盐，即须禁止诸州小盐，不禁，则侵官中课利，若禁，则十数州军从此民必受弊。何者？河北一路，除沧、滨出盐外，其深、冀、邢、洺等十数州，地多咸卤，不可耕殖，民唯以煮小盐为业，衣食赋税皆出于此。若果禁断，一旦穷民失业，散而为盗，则所虞非细。近因朝廷指挥，下本路都转运司相度，事虽未行，民心已甚疑惑。况本路诸色盐，官中久来各已定起税额，每年所入课利，数亦不少，今虽改用榷法，或商旅未信，不来算请，所得年课，未必增多。兼闻都转运使鱼周询已具条利害论列，亦谓榷法不可行，而止乞增税。臣窃谓此举于河北事体利害最大，其臣僚所请榷盐，且乞停罢。如朝廷已议定不行，犹恐彼处民或未知，亦乞指挥下本路诸州军，告谕人民以朝廷今来并用旧法，不复行禁榷之意，使一方之人各安生业。」
　　癸巳，以讲诗彻，宴近臣、宗室及讲读官于崇政殿。
　　辛丑，猎于城南东韩村，自玉津园去辇乘马，分骑士数千为左右翼，节次旗鼓，合围场径十余里，部队相应。上案辔中道，亲挟弓矢，而屡获禽。是时，道傍居民或畜狐兔凫雉，驱入场中，上因谓辅臣曰：「畋猎所以训武事，非专务获也。」悉令纵之。至棘店，御帐殿，召问所过父老子孙供养之数，土地种植所宜，且叹其衣食粗粝而能享寿，人加慰劳。还，次近郊，遣卫士更奏技驾前，两两相当，掉鞅挟槊以决胜负，又谓辅臣曰：「此亦可观士之才勇也。」免所过民田在围内租税一年。
　　时交址李德政适遣使秘书丞杜文蔚等献驯象，未见，上特召豫观，赐紫袍、涂金带。
　　十二月丙午朔，遣官祈雪。
　　己酉，诏保安军、镇戎军榷场，岁各市马二千匹，博买羊一万口。
　　壬子，雪。
　　诏京东路知州、通判、兵官，并如三路州军选差人。
　　丙辰，命入内押班张惟吉等修南京鸿庆宫三圣御容殿。
　　己未，诏：三元节、夏至、腊日自今并休务。
　　庚申，诏：技术人自今毋得任畿内兵马都监、监押。
　　丙寅，安化州蛮蒙光速等来贡方物。
　　辛未，契丹国母遣怀化军节度使耶律洞、崇禄卿石右，契丹遣昭德军留后耶律宜、少府监韩运来贺正旦。
　　壬申，置京东两路提举巡检、捉贼各一员，以沂密州、淮阳军为一路，登、莱、淄、青、潍州为一路。
　　注　　释
　　【一】□散坐食「散」原作「数」，据宋本、宋撮要本及宋史全文卷八下改。
　　【二】靖少游广州「游」原作「在」，据宋本、宋撮要本、阁本及同上宋史全文、宋史卷三二○余靖传改。
　　【三】如己欲「己」下原有「所」字，据宋本、宋撮要本及宋史全文卷八下、编年纲目卷一三删。
　　【四】因而侥求者多矣「侥」原作「幸」，据宋本、宋撮要本、阁本及孝肃包公奏议卷四奏许怀德上殿陈乞改。
　　【五】续又髃牧判官吕昌龄自河北牧马回「牧马」，同上孝肃包公奏议作「印马」，按宋会要兵二四之一马政杂录载：「咸平三年，置髃牧司，总内外马政，其后岁遣判官一人巡行诸监，取孳生驹二岁以上者点印之，岁约八千余匹。」疑「印马」是。
　　【六】庶使侥妄之辈稍知警惧「侥」原作「幸」，据宋本、宋撮要本、阁本改。
　　【七】诏陕西河东经略司「司」原作「使」，据宋本、宋撮要本、阁本改。
　　【八】莫不有之「有」原作「用」，据宋本、宋撮要本及宋史卷三一七钱彦远传改。
　　【九】高冠大袑「袑」原作「裙」，据宋本、宋撮要本改。
