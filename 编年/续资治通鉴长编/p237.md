<!-- { "loadSidebar": true } -->
　　按曲台礼，载禘祫之仪，则云「如皇后先祔别庙，遇禘祫祔飨于太庙。如是昭后，即坐于祖姑之下，南向；如是穆后，坐于祖姑之下，北向」。又按博士商盈孙议云：「别庙皇后禘祫于太庙，祔于祖姑之下者，此乃皇后先殁，已造神主，夫在帝位。如昭成、肃明之殁也，睿宗在位；元献之殁也，玄宗在位；昭德之殁也，德宗在位。四后于太庙未有本室，故创别庙；当为太庙合食之主，故禘祫乃奉以入飨。」此明其后太庙有本室，即当迁祔，帝方在位，故皇后暂立别庙耳。本是太庙合食之主，故禘祫乃升本庙；未有位，故祔祖姑之下。
　　开宝礼禘祫卷中具载孝明、孝惠二后自别庙祔飨太庙祖姑之下，则与曲台礼同。及太祖、太宗神主入庙，孝明、懿德升配，孝惠、孝章、淑德不入配飨，止在别庙。自后遇禘祫岁，有司不达礼意，尚以三后神主祔飨于太庙祖姑之下，乃在太祖、太宗之上，尊卑颠倒，诚未允当。
　　按礼称「妇祔于祖姑」，谓既卒哭之明日，祔之于祖姑，此正礼也；称「祖姑有三人，则祔于亲者」，注云：「谓舅之母死，而又有继室二人也；亲者，谓舅所生。」然则祖姑有三人同在祖之一室，明其妇有数人亦当同在夫之本室，不可久祔于祖姑也。
　　又按唐睿宗入庙，迁昭成皇后祔飨，肃明祗在别庙。故开元礼载肃明别庙时飨之仪，而无禘祫祔飨之礼，即知别庙皇后时飨及禘祫皆于本庙也。礼称：「有其举之，莫可废也。」今孝惠、孝章、淑德三后，向来禘祫既并祔飨于太庙，则难议改易。欲望自今禘祫，三后神主各祔飨本室，次于正主。稽诸典礼，庶协大中。诏可。
　　庚午，贡院考试官、前宁州司法参军、国子监说书王世昌勒停【二一】，知贡举官晁迥、刘综、利瓦伊、孙奭并赎铜三十斤。时濮州毛诗学究王元庆试义中有一通一粗，世昌误考为十不，迥等不之察，为元庆所讼故也。
　　诏：「军民有私置刀兵器甲，限五十日送官，违者论如法。罪至流者并其家属部送赴阙，至徒者决配本处牢城，冶铸者如之。其缘边诸处曾被旨许留者，听如旧。」
　　辛未，诏京东西、河北、陕西转运使，与逐处长吏同相度缘河县分乡村，各于河北、河南就便管辖。省民转输之劳也。
　　壬申，杖高班朱咸则，配西京内品。坐私与富民饮食故也。
　　癸酉，诏知天雄军寇准都大提举河北巡检。时河北颇有盗贼，而奏报不实，又不实时擒捕，故命省之。
　　广州驻泊钤辖秦羲言：「州有澄海三指挥，前准诏止令训练，无得差役。虑浸久骄惰，望徙屯岭北。」从之。羲又请兼提举在城烟火、盗贼事，亦从之。
　　先是，广州言澄海卒讨宜贼有功，颇希恩桀骜，军中不能制，乞部送阙下。上以总御方面，宜择才干，宰相历奏数人，皆不称旨，上徐曰：「秦羲可当此任。」乃以命羲。
　　先是，髃官导从多踰品式，或庶僚不避大臣。诏翰林学士李宗谔、龙图阁直学士陈彭年与礼官议定仪制施行之。
　　禁庶官及技术之流以金银为方圆带。京城除宗室外，无得用青伞，宰相、枢密使亦禁之。明年，乃许复用。（明年六月甲子。）
　　辛巳，国子监请建阁藏太宗御书，从之。
　　癸未，开封府勘粮专勾司吏因诸军批请纳赂，罪当徒。上曰：「此但纸笔之费，累而为赃，第决杖释之。」
　　诏两浙诸州，三大户自今令正身勾当，其挟名替者，先科欺罔之罪，复追正身断决。从转运使陈尧佐之请也。
　　甲申，大宴含光殿，军校有醉卧禁街者，诏巡逻者护送之。仍命殿前司自今为例。
　　丁谓之讨溪蛮也，权知施州寇玹功最多，于是以殿中侍御史为开封府判官。尝奏事，上问其施州备御之策，因谕玹曰：「东川控髃夷，尔功已试，往为朕抚之。」丙戌，授玹梓州路转运使。玹，后改名瑊。
　　丁亥，知荆南府朱巽言：「准诏发兵赴澧州巡遏，兴师动觽，必资粮饷，加之地理险绝，使臣张皇，虑亏镇静之理。」陈尧叟曰：「巽不知朝廷本意。昨遣兵止泊慈利县，自荆州至慈利皆坦途也，馈运咸委转运使，不劳力役。遣使谕其酋长，固无惊扰之理。若是，则朝廷不可作事矣。」上曰：「巽能言事，亦可銟也，可否则系朝廷尔。将命者多务张皇，诚有之，自今更宜严其戒约。」
　　戊子，以吏部尚书、知枢密院事王钦若，户部尚书、知枢密院事陈尧叟，并依前官加检校太傅、同平章事，充枢密院使【二二】，签署枢密院事马知节为副使。学士晁迥草制，误削去钦若、尧叟本官，诏各存之，遂改制而行。儒臣领枢密兼使相【二三】，自钦若、尧叟始。
　　参知政事、刑部侍郎赵安仁罢为兵部尚书。安仁小心畏谨，处事精审，特留意于刑名，内外书诏关要切者，必归安仁裁损之。
　　先是，上议立皇后，安仁谓刘德妃家世寒微，不如沈才人出于相门。上虽不乐，然察其守正，不罪也。他日，与王钦若从容论方今大臣谁最为长者，钦若欲排安仁，乃誉之曰：「无若赵安仁。」上曰：「何以言之？」钦若曰：「安仁昔为故相沈义伦所知，至今不忘旧德，常欲报之。」上默然，始有意斥安仁矣。
　　尝谕王旦曰：「闻赵安仁在中书绝不亲事，每奏对，亦未尝有一言，可罢之。」旦对曰：「安仁颇知大体，居常进拟，皆同列议定，方敢取旨。臣每见临时变易于上前者，皆迎合陛下意。安仁无异议，是有执守。」上曰：「能如此耶？朕不知也，卿可谕之，使更宣力。」旦退，以语安仁，安仁曰：「上误拔擢至此，以不才斥去，宜矣。使与觽人骋辩取容，安仁不为也。」旦喜曰：「吾适保安仁于上前，不误知人矣。」及罢政事，仍命同修史。安仁虽在贵显，简俭若平素。尤嗜读书，所得禄赐，多置典籍，手自雠校，近朝沿革、衣冠人物，悉能记之。喜诲诱后进，成其名声，当世以重德推焉。（记闻云王钦若谮安仁之明日，遂罢政。恐未必然，今取王旦遗事录，附见。又沈充媛当此时但为才人，恐记闻误，今改之。）
　　三司使、礼部侍郎丁谓为户部侍郎、参知政事，仍领修玉清昭应宫使。
　　初，翰林学士李宗谔与王旦善，旦欲引宗谔参知政事，尝以告王钦若，钦若唯唯，旦曰：「当白上。」宗谔家贫，禄廪不足以给婚嫁，旦前后资借之甚多，钦若知之。故事，参知政事谢日，所赐之物几三千缗，钦若因密奏：「宗谔负王旦私钱，不能偿。旦欲引宗谔参知政事，得赐物以偿己债，非为国择贤也。」明日，旦果以宗谔名闻，上变色，不许。及赵安仁罢，谓时奉诏谒亳州太清宫犹未还，即命谓代之，盖钦若所荐云。
　　钦若与刘承珪、陈彭年、林特及谓等交通，踪迹诡异，时论谓之「五鬼」。
　　己丑，以盐铁副使、右谏议大夫林特权三司使。
　　庚寅，诏京东、河北诸州民以大小麦折纳预请绢钱者，免其仓耗及头子钱。
　　先是，上谓宰臣曰：「朕每戒宗室，令读书、作诗、习笔札、射艺，如闻颇能精熟，朕将临观焉。」于是，幸郓恭靖王、安文惠王宫，奠其画像。又召宗室从官及宫僚宴射于相王元偓宫，赐以御诗并衣币有差。日晡，从官退，上独以中官从，幸舒王元偁、荣王元俨宫，复宴元偓宫，如家人礼，夜二鼓罢。元偓首冠戚藩，能自修励，尝曰：「读书日记两事，岁月滋久，为益多矣。」上每称其好学，御诗出，必令继和焉。
　　辛卯，诏岳、渎、四海诸祠庙，遇设醮，除青词外，本庙神位并增祝文。从学士院之请也。
　　先是，洪州进士黄鼎伪铸印为敕牒，称朝官绐娶妇，利其资财，事败得罪。礼部因请定士庶及寺观所用私记式，诏许雕木为文，大方寸，无得私铸。
　　壬辰，殿前司言诸军诉本军校长敛钱饰营舍、什物，数少者望令鲘司勿受【二四】。上曰：「军民诉事，有琐细非切害者，朕常寝而不行。若明谕有司，则下情壅塞，人有冤滞矣。」不许。
　　癸巳，翰林学士杨亿以疾赐告，遣中使挟太医疗之。拜章为谢，上作二韵诗，批纸尾，有「副予侧席待名贤」之句。寻以久疾求解近职，优诏不许，但权免朝直。
　　亿刚介寡合，在书局，唯与利瓦伊、路振、刁衎、陈越、刘筠辈善。当时文士咸赖其品题，或被贬议者，退多怨诽。王钦若骤贵，亿素薄其为人，钦若衔之。陈彭年方以文史售进，忌亿名出己右，相与毁訾于上。上素重亿，未始听也。
　　注　　释
　　【一】止可近便都监「近便」原作「追复」，据宋会要职官四七之四改。
　　【二】方所仰给原作「方得仰给」，据阁本、活字本改。按宋会要帝系八之四八云：「及询张氏，且云仰僦钱。」
　　【三】及论议评定文字「评」原作「平」，据宋本、宋撮要本改。
　　【四】从之原作「许之」，据宋本、宋撮要本改。
　　【五】承前止令互市于广州及如洪镇「广州」，宋会要食货三八之二八作「廉州」，据下文「如洪镇」而言，应以廉州为是。按武经总要前集卷二○，钦州有如洪镇，宋史卷九○地理志，钦州安远县有如洪砦；九域志卷九，钦州安远县有如洪江；纪胜卷一一九则称如洪江在安远县西北，流入海。钦、廉二州相邻，且上文又有「乞发人船直趋邕州互市」之文，可为「广州」应作「廉州」左证。
　　【六】并隶本军下名原作「并军本州岛下名」，按阁本作「并隶本州岛下名」，宋会要刑法四之五作「并隶本军下名」，刑法七之六又有「以鎌斧自断足指……复隶本军」规定，今改「军」为「隶」，易「州」为「军」。
　　【七】伤残甚者决配本乡五百里外牢城「牢」字原阙，据同上书同卷篇补。
　　【八】昔唐李峤尝云「云」原作「示」，据宋本、宋撮要本、阁本及宋史全文卷六改。
　　【九】率先具僚「僚」原作「察」，据宋本、宋撮要本、阁本及通鉴卷二○七唐纪二三、治迹统类卷五真宗圣政改。
　　【一○】矧唐年非遥「唐年」，宋本、宋撮要本及上引治迹统类均作「方册」。
　　【一一】臣官忝六曹「忝」原作「参」，据宋本、宋撮要本、阁本及治迹统类卷二九官制沿革上改。
　　【一二】命并坐塾为三以优之「命并」，宋本、宋撮要本及琬琰集删存卷三张文定公齐贤传、宋史卷二六五张齐贤传均作「命益」。
　　【一三】河东广锐军士善骑而武艺不习「广锐」原作「广税」，据阁本及宋会要兵一之二、宋史卷一八七兵志改。
　　【一四】李士衡原作「李士卫」，据宋本、宋撮要本、阁本改。按范文正公集卷一一宋故同州观察使李公神道碑铭，李士衡于真宗时曾拜枢密直学士，历任转运使，而「李士卫」则无考。
