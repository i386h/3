<!-- { "loadSidebar": true } -->
　　又诏：「如闻两京士庶之家，婚姻丧葬，台府吏率伶人多诣门、遮道徼求财物，自今禁止之，违者重寘其罪。」
　　灵武节度使冯继业既杀兄，代父领镇，颇骄恣，时出兵略夺羌夷羊马，戎人不附。又抚士卒少恩，部下多携贰，继业亦虑其为变。上在潜日，与继业有旧，及即位，继业数来朝觐、贡献，因请举族内徙。庚辰，以继业为静难节度使。
　　以棣州防御使何继筠领建武节度使，判棣州。
　　丁亥，令川、陕诸州，察民有父母在而别籍异财者，其罪死。
　　癸巳，幸开封府。
　　己亥，户部员外郎、知制诰王祜权知大名府。辞日，上谓之曰：「大名，卿之故乡，古人所谓昼锦者也。」
　　西京留守向拱在河南十余年，专修饰园林、第舍，好声妓，日纵酒，恣所欲。政府坏废，盗白日□人于市，吏不能捕。上闻之怒，庚子，徙拱为安远节度使。
　　九月乙巳朔，幸武成王庙。
　　丁未，以左武卫上将军长社焦继勋知河南府。谕继勋曰：「西洛久不治，卿无复效向拱也。」继勋视事月余，都下清肃。
　　庚戌，令窃盗至死者奏裁。（刑法志云部送阙下，乃明年事，今从实录。）
　　朝廷择可使代冯继业者，时考功郎中段思恭知泗州，上以思恭尝有功眉州，乃召赴阙，命知灵州。先诏之曰：「冯继业言灵州非蕃帅主之，戎人不服，虽卫、霍名将，必见逐矣。意谓非我，他人不能治也。汝能治之乎？」思恭曰：「谨奉诏。」上壮之，又谓曰：「唐李靖、郭子仪皆出儒生，立大功，岂于我朝独无人耶？」厚赐遣之，仍以途涉诸戎【一四】，令别赍金帛以遗之。思恭既视事，矫继业之失，悉心绥抚，夷落安静，周访利病，多所条奏，甚得吏民之情。
　　庚申，以合州浓洄镇为广安军。
　　契丹涿州刺史许周琼来降，以为右羽林将军，仍领涿州刺史。（周琼，未见。）
　　壬戊，幸玉津园宴射。
　　辛未，以龙捷左厢第六军指挥使潘光裕为内外马步军副都头、领振州团练使，赏石岭关【一五】捍寇之功也。（潘光裕，未见。）
　　冬十月甲申，前司徒窦贞固卒。建隆初，贞固以前三公赴阙陪位，诣范质求任东宫三少，预朝请。质不为奏，乃还洛，放旷山水，与布衣辈携妓载酒以自适云。
　　丁亥，诏西川、山南、荆湖等道，自今发遣举人，往来并给券。（王称东都事略：开宝二年冬十月丁亥，诏曰：昔西汉求吏民之明经术者，令与计偕，县次续食，盖优贤之道也。国家岁开贡部，敷求俊乂，四方之士，无远弗届，而经途遐阻，资用或阙，朕甚愍焉。自今西川、山南、荆湖等举人，往来给券。）
　　戊子，畋近郊。
　　散指挥都知杜延进与其徒十九人谋作乱，事觉，上夜启玄武门，命内侍密诏殿前都虞候杨义擒捕，迟明皆获。上御便殿亲诘之，庚寅，悉斩于市，夷其族。义廨在玄武门侧，上一日教战后池，鼓噪之声彻于外，义闻之，不测其故，遽入至苑门，犹着皂绨袍。上召见，命坐，谓曰：「吾教水战，因使其噪耳。」既出，谓侍臣曰：「此真忠臣也。」
　　辛卯，诏归、峡州并直隶京师。
　　相、深、赵三州丁夫死太原城下者三百三十四人，诏复其家三年。
　　戊戌，幸新水硙，遂幸飞龙院，赐从臣马各一匹。又幸封禅寺。
　　易州言契丹右千牛卫将军王甲以丰州来降，即命其子承美为丰州衙内指挥使。（会要及经武圣略皆云丰州本河西藏才族都首领王甲居之，契丹署右千牛卫大将军，开宝二年率觽归顺，又命其子承美为衙内指挥使。而本纪及实录遂言右千牛卫将军王承美来降，误也。）
　　己亥，上宴藩臣于后苑，酒酣，从容谓之曰：「卿等皆国家宿旧，久临剧镇，王事鞅掌，非朕所以优贤之意也。」前凤翔节度使、兼中书令王彦超喻上指，即前奏曰：「臣本无勋劳，久冒荣宠，今已衰朽，乞骸骨，归邱园，臣之愿也。」前安远节度使兼中书令榆次武行德、（行德，初见天福十二年。）前护国节度使郭从义、前定国节度使白重赞、前保大节度使杨廷璋，竞自陈攻战阀阅及履历艰苦，上曰：「此异代事，何足论也。」庚子，以行德为太子太傅，从义为左金吾卫上将军，彦超为右金吾卫上将军，重赞为左千牛卫上将军，廷璋为右千牛卫上将军。（宝训及故事并称向拱、袁彦亦同日罢方镇，授环卫。按今年七月，彦自静难徙保大，拱自西京徙安远，此时皆不在京师，盖误也。今不取。）
　　太子太傅王溥迁太子太师，入谢，上顾曰：「溥十年作相，三迁一品，福履之盛，近世所未有也。」
　　初，丁德裕、王班、张玙同领兵屯西川，德裕颇自专恣，兵马都监张延通党玙，益不悦。会上亲征北汉，有使来自太原，具言上当盛暑，躬矢石劳顿状，延通谓德裕曰：「上暴露若此，吾侪日享甘美，自取逸乐。」延通盖言己不自安之意，德裕不答。既而玙先归阙，上赐予甚厚，及延通、德裕继至，上复召延通顾问，而待德裕稍薄。德裕意其谮己，颇疑惧，遂奏延通尝对觽言涉指斥及诸不法事，仍指玙为党。上怒，收延通、玙及王班等下御史狱按之，延通等皆□伏，冀得见上面证曲直。癸卯，上御便殿引问，延通抗对复不逊，即命斩于市。玙、班及内品王仁吉并杖脊，玙并家属流沙门岛，籍其财，班许州，仁吉西薼务。
　　契丹舍利、于鲁等十六族归附，以其大首领罗美四人为怀德将军，八人为怀化郎将；次首领诺尔沁旺布十五人为归德司戈。（本纪十月庚寅后，戊戌前，书丰州刺史王重安言契丹十六族归附，又于戊戌书易州言契丹右千牛卫将军王承美来降。按王承美之父甲实居丰州，不知本纪所云丰州刺史王重安者果何人也。会要及契丹传载王重安与本纪同，并载大首领等除官事，而实录并无之，此可疑也。且不知此丰州即王甲所居，或别有一丰州而重安亦复一刺史也。按实录太平兴国七年闰十二月，书封州刺史王承美言舍利、于鲁等族来降，名字与重安所言略同，岂舍利、于鲁等族既降而复叛，叛而复降故耶？不然，此又可疑也。王承美姓名官号，本纪、实录皆误，前已改正之。独重安名号无所考证，今于此月末仍书舍利、于鲁等归顺，但削去「丰州刺史王重安言」凡八字，庶不与王甲及王承美相乱，更埙审订之。）
　　十一月戊申，日南至，御干元殿受朝。
　　甲寅，畋近郊。还幸金凤园。
　　庚申，回鹘、于阗皆遣使来贡方物。回鹘使者道由灵州，交易于市，知州段思恭遣吏市碙砂，吏与使者争直忿竞，思恭释吏不问，械系使者数日始贳之。使者归，愬于其国，回鹘可汗遣使赍牒诣灵州询械系之由，思恭自知理屈，不敢报。自是数年，回鹘不复入贡。
　　丙寅，畋近郊，还幸金凤园。
　　戊辰，诏中书舍人李昉、兵部员外郎知制诰卢多逊分直学士院。直学士院自昉及多逊始也。先是，堂吏以事至翰林，皆拜于堂下，学士略离席劳揖，事已即退，未尝与坐，昉前在翰林犹然。及是，有白事者遂拜堂上，更展□中外，无复曩日之礼。昉愕然，询于同列，则云如此承袭数年矣，莫诘其故也。礼部尚书长安杨昭俭喜讥訾，因扬言昉谒堂吏，尝获其刺字云。（昭俭，嗣复曾孙，初见清泰二年。）
　　是月，唐主校猎于青龙山，还至大理寺，亲录囚系，多所原宥。中书侍郎韩熙载劾奏：「狱必由有司，囹圄之中非车驾所宜至，请省司罚内帑钱三百万充军储。」
　　十二月甲戌朔，畋近郊。
　　辛巳，户部判官、右补阙李令珣免官，坐判随军三司遗失官物故也。
　　癸未，幸中书省，视宰臣赵普疾。
　　乙酉，以房州防御使王彦升为原州防御使。彦升有膂力，善击剑，军中目曰「王剑儿。」性残忍，在原州凡五年，戎人有犯汉法者，彦升不加刑，召僚属饮宴，引所犯戎人于前，手捽其耳嚼之，下以潖酒。戎人流血被体，股栗不敢动。前后啖其耳者数百，戎人畏惧，不敢犯塞。至天圣中，西戎犹有无耳者，盖彦升所啖也。
　　有辛文悦者，不知何许人，上幼从文悦肄业，及即位，召见，授太子中允、判太府寺。周郑王时在房州，上谓文悦长者，戊戌，命文悦知房州事。（新、旧录并称周郑王以建隆三年出居房州，唐余录乃云郑王以开宝三年自西宫出，不知何据也。恐唐余录误。据新、旧录，辛文悦以开宝二年十二月戊戌知房州，文悦本传又称三年，恐本传误矣，今并从实录。）
　　德裕又奏西川转运使、礼部郎中李铉亦尝醉酒，言涉指斥，上驿召铉下御史狱鞫之。铉因言德裕在蜀日屡以事请求，多拒之，皆有状。御史以闻，上悟，止坐铉酒失。己亥，责铉为左赞善大夫。（成都记载李铉坐与张延通写金字经，故责官。与本传不同，今从国史。李铉，未见。案宋史，作右赞善大夫。）
　　夺右赞善大夫王昭文两任，（案王昭文，宋史及薛应旗续通鉴皆作王昭。）配隶汝州，坐监大盈仓，其子与仓吏为奸赃故也。
　　凤翔节度使符彦卿被病，肩舆赴镇，至西京，上言疾亟，诏许就医洛阳。假满百日，受俸如故，为御史所纠，请下留台鞫问。上以彦卿姻旧，特释之，但罢其节度。（罢节度，会要在十一月。）
　　是岁，契丹主明为帐下所弒。明性严忌，会醉，索食不得，欲斩庖者，庖者奉食挟刃，杀明于黑山下。明立凡十九年，谥穆宗，号天顺皇帝。无子，诸部首领迎立天授皇帝兀欲之子明记，号天赞皇帝，更名贤，改元保宁。以上枢密使、（按辽史，作南院枢密使。）知政事令高勋守政事令，封秦王；侍中萧守兴为尚书令，封魏王。每朝，必命坐议国事。纳守兴女燕燕为皇后。初，兀欲与妻同日遇害，明记年九岁，有以□束之，藏于积薪中，由是得免。及即位，婴风疾，国事皆燕燕决之。（明记妻萧氏，即燕燕也。仁宗实录乃以燕燕为北宰相萧思温女，与此异。疑守兴别名思温耳，当考。）
　　塔坦国天王娘子之子策卜迪来贡。（会要不记其时。）
　　注　　释
　　【一】彼意镇定无备「镇定」原作「真定」，据宋本、宋撮要本及编年纲目卷二、治迹统类卷一改。
　　【二】冯进珂原作「冯进琦」，据宋本、宋撮要本及本编下文、治迹统类卷一改。
　　【三】阳曲原作「曲阳」，据宋本、宋撮要本、阁本及本编下文乙正。
　　【四】韩重赟阵于嘉山以待之「阵」下原脱「于」字，据宋本、宋撮要本、阁本补。
