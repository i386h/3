<!-- { "loadSidebar": true } -->
　　诏：「自今朝议、中散、正议、光禄、银青光禄、金紫光禄大夫，并置左右。进士出身及带职，转至左朝议、中散，为二资；余人转至朝议、中散，分『左』、『右』字，为四资。以上各理七年磨勘。其正议至金紫，并分『左』、『右』字，为八资。应令官已及此者悉加之。」（旧录云：「非先帝官制也。」新录削去。四年十一月四日庚午，承务郎已上至朝请大夫，进士加「左」字，余人加「右」字。绍圣二年四月三日戊辰，除光禄、银青光禄、正议、朝议、中散大夫存「左」、「右」字，余悉罢。大观二年六月二十七日丙午，又改此制。近时有陈渊者，作杨时龟山语录，其一节云：「因论寒士乍得官，非不晓事，便是妄作。大抵科举取人不得，闲有得者，自是豪杰之士因科举以进耳。问：『李德裕尝言：公卿大夫家子弟可用，进士未必可用。此论不偏否？』曰：『德裕为此论，至今人以为偏，当时人以德裕用资荫进身，不由科举，故为此论。此最无谓。以德裕之才，应唐之科目极容易，自是不为耳。且资荫得官与进士得官，孰为优劣？以进士为胜，以资荫为慊者，此自后世流俗之论，至使人耻受其祖父之泽，而甘心工无益之习，以与孤寒之士角胜于场屋，侥幸一第以为荣，是何见识？夫应举亦自寒士无禄，不得已藉此进身耳。如得已，何用应举？范尧夫最有见识，然亦以资荫与进士分优劣，建言于有无出身人衔位上带「左」、「右」字，不可谓无所蔽也。其言曰：「欲使公卿家子弟读书耳。」此意甚善，但以应举得官者为读书，而加銟劝焉，则彼读书者，应举得官而止耳，岂真学道之人？至如韩持国自是经国之才，用为执政亦了得，不可以无出身，便废其执政之才。』曰：『尧夫所别异者，莫非此等人否？』曰：『执政不是合下便做，亦自下官以次迁之。如后来□坦求等，在绍圣中被驳了博士，以无出身故也。彼自布衣中，朝廷以其有学行，赐之爵命，为其宜为博士；乃复以无出身夺之，此何理也？资荫、进士中俱有人，惟其人用之。加一「右」字，亦自沮人为善。』」按：阶官分带「左」、「右」字，实录并不载是何人建议，杨时乃系之范纯仁，未审何据。又按：三年二月四日辛巳，令朝议大夫以上加「左」、「右」字，时范纯仁实同知枢密院，不预三省事。是年四月五日，始拜右相。四年十一月四日庚午，又令承务郎以上分带「左」、「右」字，而纯仁于六月四日已罢右相矣。附注此，岂纯仁尝有是请，既罢相，乃行其言乎？恐龟山语录未可信也。丁骘议合附注此。蒋之奇铭丁骘墓云：「官制行，以阶寓禄，朝散大夫视前行郎中，朝议大夫视少卿，中散大夫视光禄卿。旧制，进士出身常调，自职方郎中一迁为太常少卿，再迁为光禄卿；今自朝散大夫再迁为中散大夫，可也。无出身人自驾部郎中四迁方至正卿，而今一概再迁为中散，是紊旧制，迟速混淆无别。其后朝廷于朝议、中散加『左』、『右』字，无出身者皆自「右」为「左」，以别异之；又分朝议至金紫光禄为左、右，皆细转，以应旧制。承务郎以上，亦以有无出身分左、右。自是清浊稍判，其议多自骘发之。」）
　　诏：「开封府界自冬及春，久值阴雪，令提刑司体量愿借贷粮种之人，并量度户等给贷讫，具数以闻。」
　　又诏以常平钱谷给在京乞丐人，至季春止。（政目云：「诏府界三日一散贫院钱米，人一升、十文，七岁已下减半，候三月五日住，以雪寒故也。」）
　　诏颁金银杂彩付鄜延、环庆、泾原、熙河兰会路帅臣，募能钩索敌情者。
　　甲申，尚书右仆射吕公着等言：「去冬积雪，甚于常岁，今春以来，沈阴不解，经时阅月，民被其灾。望赐罢黜，以答天变。」诏曰：「朕获承大统，惧德不类，以干阴阳之和。乃自去冬距于今春，久阴常寒，霰雪不止，罹此灾罚，斯民何辜？朕方仄席祗畏，图维厥咎，而卿等乃引责祈免，是彰朕之不德，而重无以上承天心。古之明王遇灾而惧，则克己修省，以正厥德，不闻归罪大臣，以塞责文过。卿其一德同心，夙夜咨沃，以辅朕不逮，庶几消复，称朕意焉。姑体眷怀，少安厥位，所请宜不允。」
　　诏罢修金明池桥殿，以时寒恤工徒也。
　　尚书省言：「两浙转运司元丰元年已后至八年已前，和预买紬绢价钱，依条于正月十五日以前支俵。转运司阙钱，多候次年随市价收买，转运司实用贵价，以致后来年分兑借别司钱，即难以令转运司认起减价钱紬绢。欲乞只依元额定数起发，减定价钱更不施行。京西、京东、江东、淮南、荆湖北路并依此施行。」从之，余路准此。（新削。）
　　诏江南东西、荆湖南北、福建、成都府、梓、利、夔路，元佑二年已前封桩钱物，召人入便，或计置金帛，发赴元佑库。
　　乙酉，德音：「降死罪囚，徒以下释之。应诸路今春缘修河及工役所起夫并特免，如已发在路，所至告示放归。其河上及应用急切工役，并用军士及和雇愿役贫民充，余并权住一年。应罪人令众者，自今年三月以后依条。灾伤郡县公私欠负展一季，去年秋税展一限。流民所至及饥贫人，并多方存恤，其给钱米拘碍条制，安抚或钤辖司量度应副讫奏。」
　　司勋员外郎何洵直特展二年磨勘，以亡失司勋印及告身故也。初，议重责洵直，吕公着曰：「洵直失本部印诚有罪，若加重责，则自今猾吏皆有以制主司矣。」乃因赦宥，量展叙迁岁月而已。
　　太常博士杨国宝为成都府路转运判官。
　　诏诸路转运司下州县，今年春如已纳免夫钱，并给还。
　　三省言配军及逃亡军人应部送者，遇寒月，随所断及所过州权留工役，给请受，至二月乃遣。诏在京及诸路特展至三月。
　　河东路经略司言，西贼于府州寇边，将官钳宗翊邀击之。诏曾布严戒并边将官及城寨使臣过为堤备。
　　丙戌，诏以阴雪苦寒，令河东路经略司于例外量度存恤发差戍兵。
　　翰林学士兼侍读苏轼言：「臣伏见陛下发德音，下明诏，以大雪过常，暖气不敷，农夫失业，商旅不行，引咎责躬，涣汗之泽，覃及方外，而诏下之夕，雪作不已。臣备位近侍，诚窃感愤，废食而叹，退伏思念：陛下即位以来，发政施仁，无一不合人心，顺天意者，当获丰年、刑措之报，凤凰、景星之瑞，而水旱作沴，常寒为罚，殆无虚日，此岂理之当然者哉？臣诚愚憃不识忌讳，试论其近似者，而陛下择焉。臣闻差役之法，天下以为未便，独台谏官数人者主其议，以为不可改，磨厉四顾，以待言者，故人畏之而不敢发耳。近闻疏远小臣张行者，力言其弊，而谏官韩川深诋之，至欲重行编窜。此等亦无他意，方司马光在时，则欲希合光意，及其既没，则妄意陛下以为主光之言。殊不知光至诚尽公，本不求人希合，而陛下虚心无我，亦岂有所主哉？使光无恙至今，见其法稍弊，则更之久矣。臣每见吕公着、安焘、吕大防、范纯仁，皆言差役不便，但为已行之令，不欲轻变，兼恐台谏纷争，卒难调和。愿陛下问公着等，令指陈差、雇二法各有若干利害【九】？昔日雇役，中等人户岁出钱几何？今者差役，岁费几何？及几年一次差役？皆可以折长补短，约见其数，以此计算，利害灼然。而况农民在官，贪吏狡胥百端蚕食，比之雇人，苦乐十倍。又五路百姓例皆朴拙，须转雇惯习人，其费不赀，尤为患苦。民穷无告，监司、守令观望不言。若非此一事，则何以岁伤阴阳之和至于如此？虽责躬肆眚，彻膳祷祠，而此事不变，终恐无益。今侍从之中受恩至深，无如小臣，臣而不言，谁当言者？然臣前岁因详定役法，与台谏异论，遂为其徒所疾，屡遭口语。今来所言，若不合圣意，即乞便行责降，以戒妄言；若万一少有可采，即乞留中，只作圣意行下，庶几上答天戒，下全小臣，不胜恐栗待罪之至。」
　　张行者，遂宁人，述之从孙也。行言：「神宗议纳役钱，盖尝谓之助役矣，以为若止于助，则未能尽免，将使后世役亦差，钱亦纳，于是更为免役，其虑深矣。今乃废免役而复差，上违先帝燕翼之谋，下拂元元安业之愿，岂曰述事乎？」又言：「差役下户一年所费，有用数年役钱者，有用数十年役钱者。其等渐降，其害愈深，殆非圣人裒多益寡，天道张弛之义。」又言：「臣恐议者以为朝廷有心于改法，无心于便民。昨日改之，为天下之民，今日复之，为天下之民，无容心于其闲可也。」章数十上，诏监司戒厉以闻，行乃止。
　　户部侍郎苏辙言：（辙言不得其时，附苏轼后。）
　　臣伏见自去冬至今，阴雪继作，罢民冻馁，困毙道路。圣心忧劳，何所不至，盖尝命有司发内库之钱，出司农之粟，竭太府之炭，以济其急矣；犹以为未也，则释犴狱，罢役夫，凡可以惠民之事无不为矣。而天意不顺，雨雪如故，臣窃惑之。
　　臣尝观先儒论五行之说，以为听之不聪，是谓不谋，厥咎急，厥罚常寒。故周之末世，舒缓微弱，政在臣下，则天应之以燠暖；秦之末世，峻刑暴敛，海内重足而立，则天应之以寒栗。是以周亡无寒岁，秦灭无燠年。信如此言，则朝廷之政令岂失于急欤？
　　窃惟二圣临御以来，革弊去烦，施惠已责，凡所措置，虽未尽得，而民获其所欲者多矣。苟以为急，虽三尺童子不信也。然则阴雪之应，其咎安在？臣闻商高宗时，雉雊于鼎，其臣祖己告之曰：「惟先格王，正厥事。」夫所谓正厥事者，无常事也，惟因其非而正之耳。故臣窃推之古事，以为天大雷电以风，而成王应之以迎周公；卫国大旱，而文公应之以伐邢。夫亲迎三公非所以止风，而兴师伐人非所以致雨，彼既为之不疑，而天亦报之如响者，诚得其时，当其事耳。
