<!-- { "loadSidebar": true } -->
　　降前知江宁府、司封员外郎吕嘉问知临江军。嘉问前坐监司按修造违法事等夺职，至是上书自辨，又坐对制不实，会恩止降差遣。前勘官太常博士范峋、太常丞彭汝砺坐推鞫不尽，虽会恩，各特夺一官。（元丰元年九月壬申朔，嘉问自江宁改润州。十二月癸卯，江东提举司乞罢嘉问润州。二年四月庚戌，罢润州。今乃以前知江宁责，不知何故。）
　　癸未，增国子监岁赐钱万五千缗。以国子监言岁费钱三万七千缗，而所入纔二万三千缗也。又增开封府公使钱千缗。
　　录光州牢城兵士徐靖为三班差使、殿侍，充京东路多贼盗州县巡检下指使，赏钱三百千。靖执剧贼阚温，特录之。
　　诏提点淮南东路刑狱范百禄罚铜二十斤。坐知扬州江都县王观枉法受财，转运司遣官鞫劾，而百禄擅止之也。
　　审官东院言：「大理寺丞申天规昨乞长告，访求其父。今已迎归侍养，乞许天规不候岁满朝见。」从之。天规少失其父，至是访得之，年百岁矣。
　　乙酉，御史中丞李定兼直学士院。
　　赐故知琼州俞瑊家银五百两。本路言瑊在海外六年，不得代而死，故优恤之。
　　高丽进奉使柳洪等，以海行遇风飘失贡物，上表自劾。诏降敕书，谕以风波不虞，开释罪戾之意，今据见存物投进，仍诏明州先借高丽主船兵工劾罪以闻。馆伴高丽使所言，使人以大行太皇太后在殡，欲入见日，系墨带。上批：「已易吉服，在理难更再变。若使人实有禀请，委王存等婉顺开谕止之。」
　　诏北朝贺同天节使过界，如在百日外作乐。
　　丙戌，诏龙图阁直学士、枢密都承旨韩缜依权三司使例，免赴崇文院宿直。
　　司封郎中、提举京东、河北路盐税周革权河北转运副使，兼提举盐税，仍升一任。（要考盐税事。革初提举，当检。四月八日，合参考。）
　　都官员外郎李琮权发遣淮南路转运副使。（去年九月八日，琮治匿税，可掇取附此。或已附四月十二日，可并入。）
　　丁亥，两浙转运司言温州民首纳海中收得高丽贡布等。上批：「海洋飘溺之物，理或渍湿破损，岂能致匹帛短小？盖滨海小民侵盗。宜下贾青、苏澥于沿海州县榜谕。如获高丽贡物，辄敢隐藏，指挥后十日不尽首，许人告，十分给三分赏，犯人计赃加凡盗二等。邻保知而不纠，减犯人二等。
　　赐保州钱千五百缗给犒设。
　　戊子，诏审刑院、刑部断议官，自今岁终具尝失入徒、流罪五人以上，或失入死罪者，取旨连签者二人当一人，京朝官展磨勘年，幕职、州县官展考，或不与任满指射差遣，或罢，本年断绝支赐，去官不免。先是，熙宁十年，尝诏岁终比校取旨，而法未备故也。
　　诏秦凤路勇敢依鄜延路以百人为额，随正兵训练。每季升降，仍依诸军都教头格简试
　　己丑，高丽国谢恩兼进奉使柳洪、副使朴寅亮等百二十一人见于垂拱殿，赐物有差。（要录云：初，高丽国人常至明州商贩，诏发运使罗拯经画。拯遣人浮海往谕，其国王于是入贡。）
　　命知制诰张璪详定郊庙礼文。
　　诏世经等五人先以赵居逆节缘坐，勒任朝参，今累经赦宥，宜听以见降官赴起居。
　　白虹贯日。（两纪并书。）
　　庚寅，命检正中书户房公事蔡京兼编修诸路学制。
　　诏都官员外郎、知大理寺丞叶武送审官东院。以御史中丞李定劾奏武同贾种民劾苏颂，种民增移事节，而武不能察，故罢之。（二年四月己丑，大理少卿蹇周辅，丞叶武、贾种民同黄颜鞫事，并此年二月己未、壬戌。）
　　手诏：「勒停人、前梓州司户参军姜适狂妄上书，请还复大行太皇太后，可保万岁。比令有司主管供给以验其方，而逾所期日，卒无少效。罔上惑觽，法固宜诛。以其情非有他，特示□，可除名勒停，郴州编管。」适辟谷，自谓有长年术，馆于金明池，其方不验故也。
　　诏京西差禁兵二百人守大行太皇太后陵。
　　江淮发运司乞自洪泽以南至龟山、蛇浦以北，创开新河。诏权管勾都水监丞陈佑甫再相度计工以闻。
　　辛卯，于阗国大首领阿令其□页颡温等来贡方物。
　　诏国子监庄田屋租并隶逐路转运司、开封府界提点司【三】，依钱谷数认见钱，岁送监。
　　髃牧司言，收废监租课等钱共百一十六万缗有奇。诏髃牧使韩缜、副使张诚一并赐银绢各三百，余共赐钱五千缗，令枢密院均给官吏。
　　太常丞、充集贤校理黄廉上编修南郊增损式。
　　壬辰，诏：「髃牧废监及诸军班牧地租课积年逋欠，遣太常博士路昌衡、秘书丞王得臣与逐路转运司、开封府界提点司案租地，依向原例定租课，据岁输之物，酌三年中界为准，及合纳租见钱，付逐司为年额。若催趣违滞，以擅支封桩钱法论。」
　　癸巳，熙河路经□司言，邈川城主温讷支郢成遣首领阿笃等□塞乞补官职。诏补温讷支郢成为会州团练使、邈川蕃部都巡检使，温溪心为内殿崇班、温声腊抹为右班殿直，并邈川蕃部同巡检；阿笃为本族副军主，僧禄尊为禄畼结族都虞候，月给茶帛有差。（新、旧纪于岁末乃书温讷支郢成内附。）
　　诏给归明人、宫苑副使侬智会全俸。以智会年老有功也。
　　礼院言：「大行太皇太后启菆故事，前三日，在京禁乐，祔庙毕，仍旧。所过府州县镇，候虞主回京，仍旧。」又言：「明道中，山陵文前缀称庄献明肃皇太后、庄懿皇太后，即是当年一时之议，别无经见。今大行太皇太后虽已有谥号，然山陵未毕，俟掩皇堂，题虞主去『大行』，称慈圣光献太皇太后；祔庙题神主称慈圣光献皇后。」并从之。
　　三司言：「发运司岁发头运粮纲入汴，旧以清明日。自导洛入汴，以二月一日。今自去冬汴水通行，不必以二月为限。」从之。
　　豫章郡王宗谔不觉家婢烧拆屋三百间，诏释其罪。
　　白虹贯日。（此从新纪，盖己丑、癸巳两日皆然。旧纪但书己丑。）
　　二月丙申，诏权同判司农寺、太常博士周直孺升一任，丞、主簿各减磨勘三年，仍赐银绢有差。以修司农暣成也。
　　诏大行太皇太后灵驾发引日，听高丽使陪位。并馆伴所言，高丽使柳洪等乞遇奉慰入寺观烧香，比髃臣服墨带。从之，仍以带赐之。
　　己亥，诏大行太皇太后皇堂创为地宫，非嘉佑、治平故事。安厝梓宫，须别为规度，可命都大提举修奉宋用臣专一管勾。
　　辛丑，命辅臣祈雨。
　　诏改诸王宫侍讲为讲书。
　　太子中允、馆阁校勘范镗为监察御史里行。
　　岐王颢言，府知客西京左藏库副使李真致仕，乞录其孙为三班借职。有司谓其孙于法止得陈乞差遣，诏依法。
　　河东都转运司言：「宪州静乐县民请射石神慢坡坞荒地千余顷，置弓箭手五百人，岁输租米三千石。今据静乐县尉案行，止有百二十三顷，即今林木蕃茂，乞禁采伐，养成良材，以备官用。」从之。
　　壬寅，提点永兴军等路刑狱、驾部员外郎王孝先知邠州。孝先上淤田营田司自熙宁七年至十年费钱十五万五千四百余缗。（此事当考。不知淤田费用与孝先知邠州有何关涉？今但依实录附此，当考详。朱本云，事小削去。）
　　诏高丽进奉使五日一赴崇政殿起居，班当起居后。
　　癸卯，命权御史中丞李定判国子监，张璪管勾国子监，范镗同蔡京编修诸路学制。
　　诏国子监罢书库官，复置主簿，增监□、使臣各一员；增岁赐公使钱，并旧为千缗；太学正、录三年为任，通计六考，听改官，三考与循资；并增巡宿剩员，并旧为二百人。并从看详学制所请也。
　　乙巳，权御史中丞李定言：「朝廷更置大理寺，设官数十，专治诸司狱讼，所以防噃滞，省刑罚也。卿、丞皆典狱之官，理当躬亲听治。比闻公事多委丞讯鞫，而卿则□引问而已。至于增损情节，卿或不知。窃恐前后断狱，不能无滥。欲望改易官吏，修立成法，遴择其人而付与之。」不听。（朱本签贴云：前史官以言者有断狱不能无滥之语，故载于此，以明上听之失。缘无施行，亦无噃滥文字照据，删去。新本已复存之。案定所言，盖指苏颂、吕公着狱也。狱官后皆被责罚，朱史删去，殆私意耳。）
　　诏司农寺借坊场钱十万缗，给开封府教大保长之费，以销减退军六指挥请受钱偿之。
　　丙午，翰林学士、右正言、知审官东院章惇为右谏议大夫、参知政事。（两纪并书。）
　　知陈州、左谏议大夫、史馆修撰安焘知审官东院，仍为濮安懿王夫人迁护使。
　　三司言：「驸马都尉李玮昨责授郴州团练使，陈州安置，误给见任团练使俸禄，当追纳。」诏蠲之。
　　详定朝会仪注所言：「唐尚书户部主贡物，大朝会则陈之。国朝旧仪，元正朝贺所陈贡物，仅存其名，盖有司之阙。谨稽案图志，推原州郡物产之所宜，轻重多寡，稍为条次。」又言：「夏书，冀州以帝都，入谷不贡，异于余州。唐书地理志，京兆、河南府皆有贡。今开封府虽不列于诸州，亦宜复上贡。」并从之。仍诏贡物应买者给省钱，偶无者，听以他物代，并递夫传送。
　　都大提举导洛通汴宋用臣言：「洛水入汴至淮，河道甚有阔处，水行散漫，故多浅□，乞计功料修狭河【四】。」从之。后用臣上狭河六百里【五】，为二十一万六千步。诏给坊场钱二十余万缗，仍伐并河林木，以足梢桩之费。（五年十月毕工。）
　　丁未，诏权御史中丞李定兼职颇多，宜罢详定重修编暣，以安焘代之。
　　诏六宅使、高阳关路副总管、兼河北第六将丌赟，训练有劳，复带御器械，令赴阙。以梓夔路钤辖、东上合门使王光祖代之。
　　戊申，高丽使柳洪以国主之命，贡日本国所造车【六】。赐诏答之。洪以礼，诸侯不贡车，不敢与贡物同进，而馆伴使以闻。诏许之，乃进。
　　御史中丞李定、知制诰张璪【七】，李清臣，并为翰林学士。
　　太子中允、集贤校理、权监察御史里行舒亶同修起居注，罢御史，改知谏院。
　　屯田员外郎刘宗杰权发遣三司都勘、理欠、凭由司。宗杰言：「昨任京西转运判官日，案发邓州官吏鞫断私酝酒富民事，及改换文案，所坐罪未当。乞下御史台，或差官看详。」诏御史台看详以闻。
