<!-- { "loadSidebar": true } -->
　　先是，有司上岁课，元年用旧法得五百六十九万贯，二年用新法得四百一十万贯，三年得二百八十五万贯。特等所言增益，官本少而有利，乃实课也，所亏虚钱耳。于是，特等皆迁秩，仍下诏三司行新法，毋得辄有改更。（此据本志，然林特茶法条贯序乃云：先是，年收钱七十三万八千五贯，自改法二年共收七百九万二千九百六十五贯。与此数不同，序在大中祥符二年五月，当参考。）
　　命知制诰孙仅、龙图阁待制戚纶重修十道图，其书不及成。
　　诏定立功将士赏格付曹利用等，上谓辅臣曰：「承前用兵每获首级，准格给赏。比者河朔御戎之际，有枭路人之首级以献者，自是每命将帅必戒谕之，宜令利用等常加辨察。」
　　庚戌，诏岭南新得替官，如在任知山川要害者，虽已受代，宜续给俸料，令与新官同掌其事，贼平乃罢。
　　赐孔子四十六世孙圣佑同学究出身，圣佑，延世子宜孙也。
　　兵部员外郎邵晔尝保荐光禄寺丞李随迁著作佐郎，坐赃除名为民，大理寺以晔连坐当夺一官，审刑院驳之云：「当用正月德音减降。」大理寺以随事发虽在德音前，而官典受赇不在恩宥之限。审刑院言：「是春刑部员外郎郑文宝坐举张舜举当徙大理，引德音降从杖，晔当如其例。」诏刑部尚书温仲舒等议其事，具言晔洎文宝皆不当减。知审刑院朱巽屡于上前自诉，上以语辅臣王旦等，旦曰：「晔因随得罪，随不该减削，晔亦不在原降之例。今朝廷举官者甚觽，若遇赦悉免，则是永无连坐之法矣。」上以晔近自岭表还，故从轻典，止诏停任，法官皆坐罚。
　　翰林侍讲学士、刑部侍郎、兼国子祭酒邢昺，以羸老步趋艰梗，见上自陈曹州故乡，愿给假一归视田里，俟明年郊禋【二○】。上命坐，慰劳之，因谓昺曰：「便可权知本州岛，何须假耶？」昺又言：「杨砺、夏侯峤同为府僚，二臣已没，皆赠尚书。」上悯之，谓宰相曰：「此可见其志矣。」壬子，即拜工部尚书，知曹州，职如故，迁其班在翰林学士上。入辞日，赐袭衣、金带。是日，特开龙图阁，召近臣宴崇和殿，上作诗二章赐之，预宴者咸赋。昺视壁间尚书、礼记图，指中庸篇曰：「凡为天下国家有九经。」因陈其大义，上嘉纳之。及行，又召近臣祖送，设会于宜春苑。翰林侍讲学士外使，自昺始。
　　以侍禁、桂昭等州巡检张守荣为西头供奉官，合门祗候殿直知怀远军任吉、融柳等州巡检张崇贵并为西头供奉官，三班奉职、天河寨监押钱吉为右侍禁，仍就赐锦袍、银带、器帛，将士缗钱，且令具立功人姓名以闻。先是，宜州贼攻怀远军，城中固守，贼退而复集者累日，守荣等出兵击败之，获其器甲。又攻天河寨，寨兵甚少，吉部分严整，即出击，又败之。自是，有贼中来归者，言凶党再经败衄，多溃散，觽心离矣。（前月十九日实录书知怀远军秦文德奏六月二十三日，贼军攻城，出兵掩击，败走之，杀获甚觽。此月十九日，实录又书知怀远军任吉击贼党，获其器甲。相距才一月，怀远军不应便易守臣，其称破贼斩获事略同，疑前月十九日奏功，此月十九日赏功，其实一事耳。不知实录何所据，乃有秦文德姓名，且赏亦弗及，疑实录或误。今但取此月事载之，削去前月事，更当细考也。）
　　癸丑，上谓王旦等曰：「前诏髃臣言事，除机密外不得用无名札子，非合面奏公事，不得上殿。盖防人之多言，寖成萋菲也。且必有显状，封章弹奏，有何不可？近日戚纶面陈诏旨不便。」因出纶奏示旦等曰：「纶意以簄远之人难得面奏，然自下诏以来，升殿奏事者未尝有阻，朕于髃臣贵存公共，不欲令潜行交构，阴有中伤。朕思天下至广，自惟寡昧，常虑阙政，岂止虚怀求治，亦常惕然而惧。前代帝王好穷兵黩武，懈于机务，惑声色，事奢靡，此其大过，朕固不为。人臣论事，若觽人所不敢言独能言之，信可嘉尚。」王旦曰：「飞语谮言，圣虑固不为惑，但近日论利害者差少【二一】，亦宜留意省察。」王钦若曰：「臣下升殿一二次，即希恩泽。比来中外章疏，若以前诏条约，皆当付所司鞫问。」上曰：「纶性纯谨，有学问，此奏乃未谕诏旨尔。」
　　舒贲言：「民有自贼中逃归者，言卢成均、陈进等以觽心携贰，弃宜州，沈家属之悼耄者五百人于江，率其觽才三千趋柳、象，将固守容管，以劫广州。初至柳州，限江不能度，知州王昱望贼遁去，城遂陷。又言成均始谋挈属来降，夜潜出城，至江见舟小，乃复还。」上曰：「柳州既限江，长吏何至怯懦如此？信所用非才耳。朕虑利用等以官军勇锐，轻视贼党，彼遇官军势必奔迸，虽当袭逐，不可便无节制。且不测山川险易，地里远近，苟师人劳顿，则事益可虑也【二二】。军行远地，宜守万全之计。今贼势日蹙，终当自溃。」即遣使以手诏谕利用等。
　　时广州驻泊都监周文质增筑城垒，缮修器甲，集东西海巡检战棹刀鱼船【二三】，据端州峡口以扼之，贼知有备，遂不敢东下。乃挈属处思顺府【二四】，分兵以攻象州，舒贲遣内侍于德润率兵千人，倍道袭逐之。
　　丙辰，泾原路言瓦亭寨地震。
　　丁巳，诏修太祖、太宗正史，宰臣王旦监修国史，知枢密院事王钦若陈尧叟、参知政事赵安仁、翰林学士晁迥杨亿并修国史。景德二年毕士安卒时，寇准止领集贤殿大学士，旦以参知政事权领史馆事，及旦为相，虽未兼监修，其领史职如故，于是，始正其名。
　　置龙图阁直学士，以龙图阁待制，司封郎中杜镐为右谏议大夫充职，班在枢密直学士之下，仍少退。工部侍郎吕文仲、吕佑之并为翰林侍读学士。文仲周密兢畏，会得风疾，请告踰百日，诏续其俸。于是，与佑之俱罢，转刑部侍郎、集贤院学士。佑之纯谨长者，不喜趋竞，然备顾问，不能有所发明也。
　　权三司使丁谓上景德会稽录六卷，诏銟之，以其书付秘阁。
　　知雄州李允则言：「应系屯田皆在缘边州军，臣自来只移牒制置，不获躬按。其安抚、都监二员常巡边郡，望令兼屯田事，因便检校。」从之。
　　令环庆路都监二员每岁一巡缘边戍寨，更迭而往。时上封者言环庆诸军多分屯淮安、洪德寨，而部署未尝按视，戎事弛慢故也。
　　己未，于德润言宜州贼尚据柳州洛容等县。上曰：「此不能离窟穴，枉自弃耳。」王旦曰：「贼若远去，则粒食无所仰给。」冯拯曰：「人或言其趋交址，臣以谓必不然，交址兵甲非贼比也。王师即至【二五】，臣恐其趋琼管。若趋琼管，则王师亦须持久。」旦曰：「凶党固不能久，且苟延晷刻之命耳。」上又曰：「象州既被围，犹有封奏，而桂州独无，若何邴真善守者。」即遣内侍史崇贵驰骑至桂州抚问曹利用等，仍令摄官入贼招谕。（正史俞献卿传曰：献卿为昭州推官，遇陈进乱，象州守不任事，转运使檄献卿往佐之。及至，守谋弃城，献卿曰：「临难苟免，可乎？贼至尚当力击，击不胜，有死而已，奈何弃去？」按真宗谓何邴善守，则传盖称守不任事，恐未必然也。献卿附传又云：守以献卿言故止，贼亦不至。按象州被围四十余日，所称贼亦不至，谬妄甚矣。传盖因刘敞墓志，今并不取。）
　　壬戌，上对辅臣，因言：「世宗每遣使驰传，必限以晷刻，有先期而至者，皆盘旋于外，候时复命，不尔罪在不测。性虽严急，而智算雄武。当时亲征，下瀛、莫，非遇疾班师，则克复幽蓟矣。」
　　是月，诸路皆言大稔，淮、蔡间麦斗十钱，粳米斛钱二百。
　　诏三院御史令本台采听声誉不称职者【二六】，具以名闻。
　　九月甲子朔，知华州、起居舍人张舒与官属率民钱修孔子庙，为民所讼，并坐赎金。因诏诸州县文宣王庙自今并官给钱完葺，无得辄赋民财。
　　诏镇戎军有侵耕田土隐落常租者，悉蠲之。初，诏以荒土均给备边弓箭手，仍免地征。至是，民有讼其所占踰限及隐没租赋者，乃降是诏。
　　庚午，三司请令左藏库出次色金为带，以备赐与。上曰：「朝廷褒宠近臣，惜费岂在于此？」即诏已成者悉镕之，别用上色金造。
　　上以承平既久，赋敛至薄，军政用度之外，未尝广费自奉，且以庶僚勤事，壬申，遂诏自今文武官月俸应折支者【二七】，并给实钱，在京六分，在外四分，若愿给他物者亦听。
　　赐畿县圣惠方。
　　甲戌，诏审刑院详议、刑部详覆、大理寺详断官，自今任满，如书罚四次以上，未得考课引对，其同签联署者件析以闻，当酌其轻重差降；任使内供职无遗旷者，岁满优与升銟。
　　上封者言：「愚民无知，佞佛过当，谓舍财可以邀福，修供可以减罪，蠹害斯甚，宜行禁止。」上曰：「习俗既久，安可遽绝【二八】？然佛之为教，本于修心，若能悟理，为益滋大。又其教尚忍，则国君含垢，亦其义也。国君苟能忧勤政治，惠养兆民，不必像设自为功德耳。」
　　丙子，诏广南路提点刑狱官许乘传按部，若炎瘴之地，盛夏许移牒点检，至秋乃出巡。及大中祥符末，转运使、副亦听准例。（转运使、副用此例，在祥符七年五月。）
　　陈州宛邱、郓州东阿须城等县，蝗不害稼，抱草死。
　　丁丑，上谓辅臣曰：「宜州贼闻官军至桂州，势颇穷蹙，可令曹利用等分兵追捕，以便宜从事。」仍降敕牓四十付利用等遣人赍示贼觽及揭于要路，冀其悛革归顺，免于屠戮。
　　己卯，诏髃臣家有藏太祖旧实录者，悉上史馆，无得隐匿。
　　宰相班位与枢密使、参知政事重行，上每见王旦班与王钦若等立位太迫，谓左右曰：「殿庭仪石以南颇为隘狭，故朝集仅若同行。」即诏合门移宰相班位于仪石之北，余立其南。
　　上闻京城居民多弃掷米麦食物，诏开封府严行禁止，重寘其罪。
　　初，工部员外郎、兼侍御史知杂事王济受诏较新旧茶法，持论与丁谓、林特、刘承珪等多忤，承珪等因与王钦若迭诋訾之，辛巳，改工部郎中，出知杭州，上面加慰谕，仍戒以朝廷阙失，许密疏上言。□越俗尚华靡，济矫以质素，用瓦缶，木杓为犒设之具，吏民窃哂之，济不为变。
　　上初与宰相议择官，王旦曰：「天下重地为朝廷屏翰者，不过一二十州，若皆得人，则镇抚有方，威惠兼着，小寇不能为患。」上深然之。时薛映知杭州岁满，议择其代，冯拯曰：「余杭比诸道易治。」上曰：「方面之寄【二九】，古诸侯也，常时无事，则为易治。□人轻巧，苟备豫非常，安可谓之易也？如宜州止因刘永规虐用其下，聚为寇剽，延及他境，若长吏得人，岂致是邪？」因阅班簿，指孙仅、王济谓王旦曰：「二人孰优？」旦曰：「济有吏干，可副是选。」
