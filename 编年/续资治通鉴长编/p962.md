<!-- { "loadSidebar": true } -->
　　诏：「邕州昨自交贼残杀人民，至今戾气未息，水火疫疠相继，近又土像动摇，尤可骇异。宜下转运司差官同本州岛长吏，集邻部修洁僧，建水陆道场，为死者荐福。令曾布、陈倩同相度迁城利害以闻。」先是，州寺有塑佛，尝一动摇，而明年交人入寇。至是又动，而火焚官私庐舍几尽。其后蛮侬智春【八】叛，复动如故。于是权知州钱师孟投之于江中。钱师孟权知邕州未详，侬智春叛事在二年六月甲辰。
　　戊子，诏陕西转运司求访西天梵学僧，令乘驿给装钱赴阙。
　　详定礼文所言：「国朝南郊仪注，皇帝升自午陛，司徒奉昊天上帝之俎，下逮祝史皆升午陛；有司摄事，太尉亦由午陛升坛。且午陛者人主所升，答阳之位也，臣下与至尊同陛，此程元素所以极论于唐也。或曰神俎当由午阶，是大不然。按少牢馈食礼俎序，升自西阶惟肵俎。以主人亲羞，故升自阼阶。则知升阶者系乎人，而不系乎俎也。郊丘之东陛、社坛之西陛，犹庙西阶也；郊丘之午陛、社坛之北陛，犹庙阼阶也。礼以定尊卑别嫌疑为本，伏请亲祠圜丘，惟天子升午陛及从升之臣依旧外，其司徒、祝史当升东陛，若有司摄事，则太尉亚、终献，亦由东陛升降，庶得礼意。」从之。礼文元年九月十七日依奏。
　　又言：「看详礼意，惟人君得升阼行事，阼，主人阶也。虽尊如尸，其入庙也，必由门左；其升堂也，必自西阶。虽亲如子，其冠也，必筵于东序少北；其适东壁而见母也，必降自西阶。故曰凡非主人，则升降自西阶，明一尊之义也。今太庙仪注、熙宁祀仪、开宝通礼、开元礼，亚献、终献以下，其升降俱由阼阶，有司因循不讲之失也。伏请自今行礼，亚献、终献，公卿、祝史并由西阶，以应古义。景灵宫亚献、终献，及司徒、司空升降东阶，亦乞改正。」诏详定所再参详。
　　又言：「臣等篃考礼经，无臣子升降阼阶，阼阶天子践而行事，非臣子所得升降。若谓以宾礼待尸，而尸升西阶，则上卿及宰夫、祝史之属亦升西阶，是岂所谓以宾礼待之者也？其赞卫臣僚从君升降者，既从于君，自当由阼。」从之。元丰元年七月五日初奏，九月十八日再奏，乃从，今附十七日。
　　又言：「郊特牲器用陶匏，象天地之性，故开元、开宝礼有司摄事，亦有匏爵。熙宁祀仪有司摄事，惟言洗爵、拭爵，而不言匏，因此不用匏爵，伏乞自今改用。」从之。元年九月十七日依奏。
　　又言：「今太庙尊彝之数溢于古，仍不依四时各设朝享，或杂以冬烝及春祠、夏礿之礼，其蜃尊二，乃四方山川所用者，并乞据礼改正。春祠、夏礿用鸡彝一、鸟彝一、牺尊二、象尊二、罍六；秋尝、冬烝用斝彝一、黄彝一、着尊二、壶尊二、罍六。大祫从郑觽说，用虎彝一、蜼彝一、大尊四、山尊六、罍六，为十八尊；禘享如祫，但减山尊二，为十六尊，以本周礼。」从之。元年九月十七日依奏。
　　己丑，诏：「闻熙、河州官场籴米，斗钱百五十，在市乃百二十，令叶康直根究虚增价因依以闻。」
　　详定礼文所言：「周制，由命士以上，父子异宫，祖祢异庙，所以致恭而不□也。祭法曰『适士二庙』，春秋书『桓宫、僖宫』。聘礼有之「某君受币于某宫」，曾子问曰『主出庙，必跸』。是人君达于命士【九】，莫不然也。惟诸侯之下士，则父子同宫而居，祖祢共庙而祭。后汉光武俭不中礼，合高祖以下至平帝为一庙，异室同堂，屈万乘之尊，而俯同周之下士，历代因循不革。臣等以仪礼求其迹，以尔雅辩其名，以考工记约其广深，谨图上八庙异宫，以始祖居中，昭穆为左右以进。」诏送陈襄等详定本朝可行典礼以闻，然卒未果行也。「然卒未果行也」六字，从朱本增入。详定所奏可行典礼，在四年十一月二十一日，新本不载，朱本并附此，当删取之。
　　又言：「祀天之有禋柴，犹祭地之有瘗血，享庙之有祼鬯，皆是歆神之始，非谓于祭之末燔烧胙余也。盖周人尚臭，扫地而祭，故先燔柴于丘上，所以升烟而降神也。汉、魏以后，祀于坛上，故三献毕，收牲币、祀册、黍稷、爵酒、馔物而燔之，所以送神也。今郊礼祀于坛上，盖循汉、魏以后故事，然礼毕升烟，非所谓禋祀尚气也。伏请俟降神乐止，先燔以为歆神之始。」诏详定所再参详。
　　又言：「礼经，燎升烟，所以报阳，阴祀自血起。故熊氏云，凡大祭并有三始，祭天以烟，为歆神始；祭地以埋，为歆神始。然则升烟、瘗血以致神祇，不可不在先也。虽然致神祇矣，方有事焉，至于礼毕，则以牲币之属而燔瘗之，然后为礼之终。故仪礼为祭天燔柴，祭地瘗血，郑氏以为祭礼终矣，备矣。周官司巫『凡祭事守瘗』【一○】，而郑氏亦以为守之者，以祭礼未毕，若有事然，祭礼毕，则去之。此说为得。而先儒有谓于燔瘗之始，即用牲币之属，既不经见，而又未及荐神，遽已燔瘗之，则是备于先，而阙于后也。至后世知燔瘗牲币于祭末，而不知致神于其始，则是备于后，而阙于先也。欲请祀南北郊先行升烟、瘗血之礼，至荐奠礼毕，即依旧于坛坎燔瘗牲币之属，则始终之礼备矣。」从之。礼文元年七月五日送详定所再参详，九月十八日依奏。
　　又言：「看详祭礼，惟主人受嘏，故特牲馈食。礼，皆曰嘏于主人，虽主妇犹不嘏焉。凡非主人，俱不当嘏。曾子问曰：『摄主不嘏，不绥祭。』盖将欲受福，先减黍稷，牢肉随祭于豆闲。今避主人，不敢受嘏，以其不嘏，故不随祭也。梁明山宾议，请郊庙受福惟皇帝再拜，明上灵降祚，臣下不敢同也。诏依其议。开宝礼及仪注、熙宁祀仪，天子亲祠，而亚、终献饮福，有司摄事，而太尉饮福、受胙，则于礼为非。伏请自今亲祠，惟皇帝饮福、受胙，以专受祉于神，然后赐胙臣下，以示均福之义。其赐胙及有司摄行事进胙于天子，自如常仪。」诏再参详。元年七月丁丑日。
　　又言：「臣等详亚、终献之官，盖君命之相成其礼者也。摄事之有司，亦君命之摄行其事者。祭祀之主，既自天子，则饮福、受胙固非臣下所宜，惟君赐之，然后为可。是臣下可以受之于君，而不可专受于神也。其亲祠亚、终献饮福，及摄事之臣饮福、受胙可罢，祭终赐胙，再拜，自如常仪。」从之。按，礼文初送详定所再参详，乃元年七月五日丁丑，得旨依奏，则九月十八日己丑也。礼文因三年八月二十一日辛亥详定所请改正皇帝饮福、受胙仪注，遂并入三年八月辛亥。今仍掇取附本年月日。
　　庚寅，内殿承制王余应，乞叙归明继袭管勾丰州，诏以为麟州都监，候满二年，差知丰州。
　　诏三司续支末盐钱二十万缗，付河东转运司市粮草。
　　壬辰，安焘、陈睦言，已离高丽国涉海，今月乙亥至明州定海县，诏焘等速赴阙。三月七日往，八月八日即真。
　　癸巳，御史何正臣言：「近减罢枢密院检详官李深除荆湖南路提点刑狱，案深刻薄阴险，今为监司，士论尤不协，闻深妻黄奸秽事在安州，适当境上，而付以案刺之任，实玷朝命【一一】，望追罢之。」诏改深知寿州。
　　丙申，以知明州、太常丞、集贤殿修撰李定为右正言、宝文阁待制、同知谏院兼同判国子监。
　　戊戌，三司言，请于籴便司权住籴钞钱内更拨钱十万缗，应副河北路转运司乘时收籴军粮。从之。
　　诏诸军排连长行充承局、押官，无弓刀手者，用见阙阶数，以六分为率，先取弩手二分，枪手三分，次排手一分，着为令。
　　己亥，诏京朝官、选人并使臣换文资，所试上等第一，宜赐进士出身，中等稍优与堂除差遣，下等与不依名次注官。内未出官与出官，已出官与免短使，无短使者升半年名次。此段有脱误，朱、墨本同，当检中书时政记。
　　吕嘉问言：「准诏劾臣违法事，闻出于转运判官何琬举奏，况琬尝庇受赃吏及自有赃，缘为先奏本府违法事，须辩正毕，方敢举发，而琬乃更以诬臣，岂不倒置。今琬差官劾臣，必选用朋邪害正之人，非独文致臣罪，亦使平民横被考掠锻炼，望下别路差官。」诏：「应琬所奏嘉问等事，令江东转运、提点刑狱、提举司同鞫。仍令嘉问具析何从知琬案发事实结罪以闻。」二年三月六日，俞充罚铜。
　　东作坊使张之谏为宫苑使，就差权知顺州、权广南西路钤辖兼安抚都监、缘边溪洞都巡检。先是，以赵焑尝言顺州陶弼衰疾，不可倚仗，已令之谏权发遣代弼故也。
　　庚子，同知枢密院事薛向请下提举籴便所，自今籴米粟入官，仍依诸军所请用见钱，坐仓收籴。从之。
　　都进奏院言，准传宣取索自九月以后下江宁府文字，令具名件。诏：「应官司不着事因发过文字，并下逐处供检，申纳中书。内曾有挟带书简，亦尽录同申。其臣僚所发私书，委开封府下逐家索副本；或无底，令追省钞录，申府缴奏。如敢隐匿不尽，许人告，犯人除名，告首赏钱千缗，内有官人不愿给钱者，每三百千转一资。」时吕嘉问、何琬互奏不法事，琬奏才至，而嘉问辩论继上，琬以为有从中报嘉问者，故诏索所发私书考实也。
　　诏诸班直枪弩手阙，依旧例人数，于亲从亲事官【一二】简填外，余并简捧日、龙卫弓箭手，其废罢弩手，依已得指挥。
　　注　　释
　　【一】三分以上听量增钱折纳「钱」原作「钞」，据阁本及宋会要职官二六之一一改。
　　【二】河北西路「河」下原衍「东」字，据阁本删。
　　【三】家人顷令沐发「顷」原作「须」，据阁本及邵伯温邵氏闻见录卷一○改。
　　【四】以广源苏茂门等州「门」字原脱，据阁本及宋会要蕃夷四之三八、宋史卷四八八交址传补。
　　【五】养牲养二卜是也「卜」原作「牛」，据春秋公羊传宣公三年改。
　　【六】提举成都府等路茶场司「等」字原脱，据上文补。
　　【七】其所费本钱「费」原作「卖」，据阁本改。
　　【八】侬智春「智」原作「知」，据阁本及注文改。
　　【九】是人君达于命士「是」下原衍「令」字，据阁本删。
　　【一○】凡祭事守瘗「事」原作「祀」，据周礼司巫改。
　　【一一】实玷朝命「朝」下原衍「廷」字，据阁本删。
　　【一二】亲从亲事官下「亲」字原脱，据宋史卷一九四兵志补。
续资治通鉴长编
卷二百九十三
卷二百九十三
　　起讫时间 起神宗元丰元年十月尽其月
　　卷　　名 续资治通鉴长编卷二百九十三
　　帝　　号 宋神宗
　　年　　号 元丰元年（戊午，1078）
　　全　　文
