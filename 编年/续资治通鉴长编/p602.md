<!-- { "loadSidebar": true } -->
　　初，著作佐郎何鬲，以皇嗣未立，上疏请访唐、周苗裔，备二王后，下礼院议，曰：「古者立二王后，不为继绝，兼取其名德可法。五代草创，载祀不永，文章制度，一无可考。上取唐室，世数已远，于经不合。惟周则我受禅之所自，义不可废。宜访求子孙如孔子后衍圣公，授一京官，爵以公号，使专奉庙享，岁时存问，赐之朿帛【二九】、牲器、祭服，每遇时祀，并从官给，其庙宇亦加严饬。如此则上不失先王尊德继绝之义，度之于今，简而易行。」癸酉，诏有司：「取柴氏谱系，于诸房中推最长一人，令岁时亲奉周祀。如白身，即与京主簿；若为班行者，比类换文资。仍封崇义公，与河南府、郑州合入差遣。给公田十顷，专管勾陵庙，应缘祭享礼料所须，皆从官给。如至知州资序，即别与差遣，却取以次近亲袭爵援官，永为定式。」实录载何鬲疏及礼院议，其文甚多，依本志只如此，载王称东都事略，诏曰：「先王推绍天之序，尚尊贤之义，褒其后嗣，宾以殊礼，岂非圣人稽古报功之大典哉！国家受命之元，继周而王，虽民灵忻戴，历数允集，而虞宾将逊，德美丕显。顷者，推原本始，褒及支庶，恩则厚矣，而义未称。将上采姚、姒之旧【三○】，略循周、汉之典，详其世嫡，优以公爵，异其仕进之路，申以土田之锡，俾寝庙有奉，庶几乎春秋通三统之义，厚先代之制矣。其以柴氏最长一人封崇义公，与河南、郑州差遣，给公田十顷，以奉周氏祀。至知州资□，即别与差遣，却取以次近亲人袭爵，永为定式。」
　　乙亥，契丹国母遣右监门卫上将军耶律□，起居郎、知制诰王观，契丹遣彰圣军节度使萧拱，崇禄卿马尧咨，来贺干元节。丙子，吏部郎中、天章阁待制何郯同知通进银台司兼门下封驳事。时封驳职久废，郯上言：「本朝设此司，实代给事中封驳之职【三一】，乞准王曾、王嗣宗故事，凡有诏敕，并由银台司。」从之。
　　癸未，司徒致仕陈执中卒。上幸其第临奠，赠太师、兼侍中。执中在中书八年，人莫敢干以私，四方问遗无及门者。礼官韩维议其谥曰：「执中幸得以公卿子遭世承平，因缘一时之言，遂至贵显。皇佑之末，天子以后宫之丧，问所以葬祭之礼，执中位为上相，不能总率髃司，考正仪典，以承答天问。如治葬皇仪，非嫔御之礼；追册位号，与宫闱有嫌；建庙用乐，踰祖宗旧制，皆白而行之。遂使圣朝大典，着非礼之举，此不忠之大者。闺门之内，礼分不明，夫人正室，疏薄自绌，庶妾贱人，悍逸不制，此又治家无足言者。夫宰相者，当秉道率礼以弼天子【三二】，正身齐家以仪百官。执中不务出此，而方杜门深居，谢绝宾客，曰我不私也，我不党也，岂不陋哉！谨按谥法：『宠禄光大曰荣，不勤成名曰灵。』执中出入将相，以一品就第，可谓宠禄光大矣；得位行政，不为不逢，而贤士大夫无述焉，可谓不勤成名矣。请谥曰荣灵。」
　　判太常寺孙抃等议曰：「执中在先朝时为小官，以大本未立，独先髃论，章圣皇帝览疏称叹【三三】，擢置谏列，既合上意，终受大禄。属今上听政之始，追章圣知臣之美，志切图任，待以卿辅，其制则曰：『一言为万世之福，直道贯三代之行。』又曰：『纳忠先帝，有功朕躬。』自进陟宰相，兼秉将钺，其劲正方重，有大臣之风，及居守伊洛，惧筋力不能奉陵寝，愿易小郡。迨乎晚节，年甫七十，即告还君事【三四】，可谓终始不渝矣。谨按谥法：『不懈于位曰恭。』执中尝以公自处，少私于人，虽宠数益隆，而夙夜是畏，非不懈于位者乎？请易名为恭。」
　　判尚书考功杨南仲复议曰：「祖宗之有天下，弟及而子世者再传矣。今上圣德夙成，天命固已有在，髃下欲位分之蚤定，而先帝晚年，大臣重忤上意，无敢言者。执中时年少位下，忠义感发，一言而定东朝之位，置生灵于大宁者四十年，为宋福祚其有穷哉！故其迁拜，尝以是而申于书赞者，所以彰先帝知人之明，而示无言不酬之义也。自顷景德休兵，海内无事，辅相之臣，务将顺上德，中外奏歌颂而已。朝廷求直言而责言事官以循默者，诏书屡下，而无其人。执中独以小官，不溺时俗，不讳用事之臣，专为国家虑时事，陈宗庙大计以取上知。致身两府者二纪，再为相者出入八年，其所选用为不少矣，死之日无感慨其私恩者，其一于公，不使士大夫知出其门也如此，其谥曰恭固宜焉。而助安社稷，太常之议既首及之，所以易其名者，盍并举乎？谨按谥法曰：『因事有功曰襄。』请谥曰恭襄。」诏谥曰恭。维累疏论列，以谓「责难于君谓之恭，臣之议执中，政以其不恭」，因乞罢礼官。不报。既而上又为执中篆其墓碑曰「曪忠」。
　　执中嬖妾张氏骄恣，每凌蔑其妻谢氏。执中既死之五日，谢氏具奏乞度为尼，诏许之，即柩侧髡送城南资圣院，赐名勤省，莫不称快。此据江氏杂志及司马光记闻。
　　己丑，后宫董氏生皇第九女。董氏开封人，四岁入宫，稍长为御侍，性和厚，喜读国史，能道本朝典故，侍帝左右未尝有过失，皇佑中封闻喜县君。帝尝感疾恍惚，夜持宝刀自乡，董氏在侧，遽前争得之，几至断指。宝刀自乡，此据正传，不知何时，当是嘉佑之初也。
　　翰林学士胡宿言：「开宝六年，太宗封晋王，淳化五年，真宗封寿王，乃升寿为大国，在晋国之下。景德三年诏书，寿、宋、梁、赵四国自今更不以封，而晋反不在禁封之科【三五】。至道中，郊祀覃恩，魏仁浦追封晋王，寇准尝曰：『晋是陛下藩邸旧封，今以为赠典，非所宜。』干兴元年，乃封丁谓为晋公，盖有司过也。昔陛下建国于升，犹列次国，非所以重始封之地，宜进升为大国，而与晋皆无得封。」从之。
　　辛卯，诏曰：「居室、器用、冠服、妾媵盖有常制，所以别贵贱，杜奢僭也。比者流风荡靡，无复等威，犯干有司，鲜闻用法。自今中外臣庶有违者，其察举之，必罚毋贷！」从监察御史里行沈起所言也。王称东都事略：其令中外各遵守前后诏条，违者，御史台及开封府纠察以闻，诸路即委转运使、提点刑狱及长吏如诏施行。
　　壬辰，御崇政殿，录系囚，杂犯死罪以下递降一等，徒以下释之。知制诰刘敞言：「疏决在京系囚，虽恩出一时，然在外髃情皆云圣意以皇女生，故施此庆泽，恐非王者之令典也。去年闰月，已曾减降，尚未半年，复行此恩，传称民之多幸，则于国不幸。一岁再赦，好人喑哑，前世明君贤臣，论此详矣。虽成事不说，臣愿朝廷戒之。又闻多作金银、犀象、玉石、琥珀、玳瑁、檀香等钱，及铸金银为花果，赐予臣下，自宰相、台谏皆受此赐。臣谓无益之费，无名之赏，殆无甚于此，若欲夸示奢丽，为世俗之观则可矣，非所以轨物训俭也。宰相、台谏以道德辅主为职，奈何空受此赐，曾无一言？然遂事不谏，臣愿朝廷戒之。伏惟皇天佑圣德，故后宫有多子之祥。陛下当明审政令，深执恭俭，以答上天之贶，建无疆之基。不宜行姑息之恩，以损政体，出浮冗之费，以堕俭德。臣虽鄙贱，窃独惜此，故敢触冒陈闻，惟赐裁幸。」五月戊午，周氏又生女。江休复杂志云：公主诞庆三日，宰臣以下包子有金银、玳瑁、犀角、檀香、象牙钱，三舍人独二人权修注得之，四待制独三讲筵得之，刘敞、何郯不与，向侍郎亦不沾；台中自独坐至监察一等受赐，馆中惟□及正言得之。盖内官惧台谏也。
　　五月乙未，以御侍闻喜县君董氏为贵人，其父安始隶禁卫，即除内殿崇班。
　　戊戌，诏曰：「君臣同德，以成天下之务，而过设禁防，疑以私慝，非朕意也。旧制，两制臣僚不许诣执政私第，执政尝所荐举，不得为御史，其悉除之。」始用包拯议也。
　　己亥，工部郎中、天章阁待制李昭遘卒。上以昭遘母老，特赐绢百匹。
　　庚子，诏入内内侍省【三六】内臣员多，其权住进养子入内。始用□及议也。会要以为从翰林学士韩绛之奏，须更详考。治平元年十一月十七日始有旨，圣节南郊许奏荐。
　　知常州、度支员外郎、集贤校理沈康权管勾南京留司御史台。时言者以康为不才，康遂自请营葬里中，故许之。
　　辛丑，屯田员外郎、通判安州安保衡责授昭化军节度副使、监高邮军酒税。以侍御史知杂事□中复言，保衡诉其父取杂户任氏奏授邑号，其父死时，保衡尚幼，及今三十年，岂无保养之恩，此人情之所不忍，请行废黜也。
　　丙午，徙知并州、观文殿学士、礼部侍郎孙沔知寿州。时御史中丞韩绛、监察御史沈起，言沔守杭及并所为多不法，谏官康介、□及继有论奏。诏两路转运使、提点刑狱司体量，未报，先徙之。初，参知政事王尧臣死，帝问沔所在，欲召用而未果，枢密使田况病，帝复属意沔，言者遂力攻罢之。此据王珪、毕仲游所作碑志。
　　辛亥，诏：「诸路同提点刑狱及府界同提点刑狱，并选历任无赃私及不曾出入人罪，有举主五人，并转大使臣后经三任亲者为之【三七】。其知军州，历路都监一任以上毋得差，其当差者，仍先与小处知军。」
　　壬子，遣都官员外郎高访标定河北牧马地，其余募民耕佃之。
　　度支判官、祠部员外郎王安石累除馆职，并辞不受，中书门下具以闻，诏令直集贤院，安石犹累辞乃拜。
　　枢密使、礼部侍郎田况暴中风瘖，久在病告，十上章求去位。丙辰，罢为尚书右丞、观文殿学士兼翰林侍读学士，提举景灵宫。故事，枢密使出入皆降麻，自皇佑五年高若讷罢，始舍人院降制，今复失之。
　　丁巳，诏：「淮南东路扬州、西路庐州，江南东路江宁府、西路洪州，湖南路潭州、浙东路越州、福建路福州并兼本路兵马钤辖，就置禁军、驻泊禁军三指挥，越州、福州置禁军二指挥。其新招禁军以威果为额，请受如宣毅例，每指挥毋得过四百人。逐路选尝历任武臣二员为兵马都监，浙东、福建路一员，并置公廨于本州岛，以专训练，毋得差出。若招置不足，听拣本路厢军填之。」知福州燕度言闽故多盗，请少假事权经制一路，遂加兵马钤辖，此据度本传。恐缘度建请，遂遍及他路也，当考。
　　戊午，后宫周氏生皇第十女。初，董氏及周氏有娠，内外皆冀其生皇子，内侍省多具金帛【三八】、器皿【三九】、杂物以备赐予，所费不可胜纪。又修潜龙宫，潜龙宫者，真宗为开封府尹时廨舍也。既而皆生皇女，其赐予之数，犹数倍于□国公主出降时。
