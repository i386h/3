<!-- { "loadSidebar": true } -->
　　辙又言：「臣闻朝廷进退大臣与小臣异，小臣无罪则用，有罪则逐，至于大臣不然，虽罪名未着，而意有不善，辄不可留。何者？朝廷大政出于其口，而行于其手，小有龃龉，贻患四方，势之必然，法不可缓。臣窃见知枢密院章惇，始与三省同议司马光论差役事，明知光所言事节有疏略差误，而不推公心，即加详议，待修完成法，然后施行，而乃雷同觽人，连书札子，一切依奏。及其既已行下，然后论列可否，至忿争殿上，无复君臣之礼。然使惇因此究穷利害，立成条约，使州、县推行，更无疑阻，则惇之情状犹或可恕，今乃不候修完，便乞再行指挥，使诸路一依前件札子施行，却令被差人户具利害实封闻奏。臣不知陛下谓惇此举其意安在？惇不过欲使被差之人有所不便，人人与司马光为敌，但得光言不效，则朝廷利害不复顾。用心如此，而陛下置之枢府，臣窃惑矣。尚赖陛下明圣，觉其深意，中止不行，若其不然，必害良法。且差役之利，天下所愿，贤愚共知，行未逾月，四方鼓舞。惇犹巧加智数，力欲破坏。臣窃恐朝廷缓急有边防之事、战守之机，人命所存，社稷所系，使惇用心一一如此，岂不深误国计？故臣乞陛下早赐裁断，特行罢免，无使惇得行巧智以害国事。」（辙章以十八日上，今附本日，或移见二十三日章惇罢枢密之前。）
　　辙又言：「臣近奏言知开封府蔡京施行差役事，故意扰民，以败成法，及曲法庇盖段继隆赃污公事，乞先罢京差遣【二○】，及催督大理寺结绝断遣，至今多日，并不蒙施行。京文学政事一无所长，人品至微，士论不与。若不因缘蔡卞与王安石亲戚，无缘兄弟并窃美官。今卞已自迫于公议求退，而京独昂然久据要地，觽所不平。臣窃见左正言朱光庭言御史中丞黄履言事不称职，乞罢侍读，履罢免曾不旋踵。臣窃惟与朱光庭并系谏官，论奏髃臣得失，皆是本职。而蔡京罪犯明着，甚于黄履，陛下明圣，以至公御下，而谏官之言，皆击其罪，或行或否，觽所不喻。皆谓韩缜所除右仆射日，黄履言其过恶不任宰相，而蔡京不曾忤缜，是致行遣有此同异。伏惟朝廷本设谏官以稽察奸恶，为人主耳目之用，今臣等所言之人，韩缜欲行即行，欲止即止，则是谏官之职，乃所以为缜公报私怨，非复陛下耳目之官也。伏乞陛下检臣累奏，早赐降黜韩缜，仍先罢免蔡京差遣，及催大理寺结绝段继隆公事，无使谏官失职，宰相恣横，为吏民所共非笑。」
　　又言：「访闻近日诸路监司、州、郡，多以二月六日所降差役指挥有不便事节，未敢便行，各具利害奏闻，显见事理明白，人情不远，苟无挟邪坏法之意，谁不论列！独蔡京以侍从之臣，居首善之地，更无一言，只于数日之内，催迫了当。用意不臧，深可忿疾。况京治段继隆事不公外，又曲庇僧录司公事，窃闻台谏官并已曾劾奏，似此专务私徇，岂可以复任京尹？」
　　是日，汝州团练推官、西京国子监教授程颐为承奉郎。（政目二月十二日朱光庭荐颐为讲官，御集闰二月十八日事。八年十一月二十七日丁巳、元年闰二月二十八日丙辰、三月十四日辛未，当考。）先是，王岩叟言：「臣闻孔子曰：『举逸民，天下之民归心焉。』臣以谓举之易也，而禄之难；禄之易也，而尽其用难。非待之有礼，处之有方，则不可得而禄矣，不可得而尽其用矣。伏见西京国子监教授程颐，学极圣人之精微，行全君子之纯粹，早与其兄颢，俱以德名显于时。陛下方欲用颢而颢卒，贤士大夫无不相与咨嗟，以为朝廷之恨。今者，幸陛下复起颐而用之，颐趋召以来，待诏阙下，四方俊乂，莫不翘首向风，以观朝廷所以待之者如何，处之者当否，而将议焉。则陛下此举系天下之心，臣愿陛下加所以待之之礼，择所以处之之方，而使高贤得为陛下尽其用，则所得不独颐一人而已，四海潜光隐德之士，皆将相招而为朝廷出矣。愚臣区区欲以广陛下之美者，其诚心如此，惟圣主留意。幸甚！」（岩叟荐颐，不得其月日，太皇太后尝谕岩叟云：卿累荐程颐已除校书郎，来日待行文字召对。此语今附此月二十八日。然则岩叟荐颐不但此一奏也。颐召对在三月十四日，除说书在三月二十四日，朱光庭荐颐在八年十一月二十七日。）
　　丁未，宰臣韩缜等上表，请特建太皇太后、皇太后宫殿，太皇太后宫以「崇庆」、殿以「崇庆寿康」为名；皇太后宫以「隆佑」、殿以「隆佑慈徽」为名。诏从之，候过谅闇，令有司检举施行。
　　诏给事中兼侍讲傅尧俞详定役法。
　　己酉，高丽国佑世僧统、求法沙门僧义天已下十人朝见。
　　诏市易务：「见计置下准备外国人使收买之物，约计五万余贯。今止据见在数目供卖，候结绝罢行【二一】，计置令行人依旧例供应。所有元丰四年二月二十四日西驿买卖祇应，令市易管认出卖朝旨，更不施行。」
　　庚戌，兵部尚书王存为户部尚书，存固辞，不拜。
　　户部尚书曾布为龙图阁学士，知太原府。刘挚言之也。（挚言在十六日甲辰，元丰八年五月二十六日，布除户部。）
　　宝文阁直学士谢景温权知开封府，龙图阁待制蔡京知成德军。先是，监察御史孙升言：「近因段继隆卖官事，论列开封府蔡京，恃与宰相同宗，不奉朝廷法令，任情肆己，放纵奸强。若不明言典宪，何以风动四方？伏望特出睿断，早赐罢黜，以警中外。蒙朝旨送大理寺依法施行。今大理寺推治继隆卖官事状已明，开封府人吏，已行对定讫。缘昨曾该疏决德音，朝旨若令依法，即是蔡京更无罢黜之理。伏缘蔡京素无行能，致身侍从，当陛下御统之初，不思竭忠奉公，少图补报，而弃法自用，怙势挟私，肆为奸欺，曾不顾畏，将何以尹正京邑，表率郡县？又近降朝旨，送大理寺依法施行，无取勘闻奏指挥，即是大臣意欲引疏决放免。伏乞特赐检会前奏，将蔡京早赐罢黜。」（八年十一月十一日辛丑，山陵毕，德音降两京及河阳府死罪囚。又元年正月二日壬辰，遣官录囚。不知孙升所引德音是何月日，当考。）
　　升又言：「臣愚不肖，误蒙陛下拔擢，备数御史，为陛下耳目之官，任朝廷察刑之责。职当执法，要在绳奸，言而未效，既不自劾引去，岂可儬默苟容而已也！臣谨案，蔡京明知段继隆内外亲族出入三省，继隆冒法卖官，而京亲书涂抹，任情放纵。不奉朝廷法令，而与夺一出于己，此其一也。又如僧惠信所诉，僧录司受金钱，违法差僧入内道场事。且僧录司在京号为脂膏之地，交接贵近，货赂公行，蔡京为府尹，以发奸摘伏为职，知所部犯法，自当举劾。又况其间有讦告之事，京更不审行推治，直以不干己事，断惠信□杖二十，以杜人言。其后，臣僚屡奏，送大理寺推治，僧录司赃状已明。京若非阴受请托，何故如此？此其二也。京又尝违法差开封府判官王得臣、当直散从官替名人李福于河阴县追欠百姓私债张岷及阿苏等至开封，纵李福乞取张岷得金钱。及本台牒取公案，始将李福奏断，此其三也。三事乃臣所闻，本台所按察者，用此推之，则臣所不闻违法徇情之事不少矣。臣伏以先王为政之道，治外必由于内，正远必自乎近，今开封府咫尺朝廷，乃敢作奸犯科如此，陛下不正典刑，何以使天下州、县奉法循理，推行诏令乎？蔡京挟宰相之势，擅京尹之权，人莫不望风畏之，而臣区区累冒圣听者，盖恃朝廷开大公至正之路，臣窃不自量，欲慕古人，明目张胆，行御史触邪之职。不然，臣之孤微，何敢出此？伏望察臣前后奏论，早降指挥，以警中外。」
　　京既罢府事，出守真定，升又言：「三路帅臣，实总军政，尤非京所当任，乞加黜责，以为天下州、郡弃法徇私之戒。」
　　殿中侍御史吕陶言：
　　都城之广，万觽所聚，奸伪百出，刑讼实繁，推劾听断，尤宜详审。朝廷钦恤之意，防禁最密，每开封府大辟狱具，本处既已录问，则申刑部请覆其实，刑部乃关吏部差官同虑，谓之审问。囚无翻异，则论决如律；事有可疑，则移治他司。盖所以察噃滥，而重人命也，安可徇一己之私见，而欲他人之必死乎？
　　臣伏见开封府勘小阿贾杀人公事，吏部差刘斐审问，斐看详案卷，称是情节可疑，遂疏述不圆七事，申刑部乞行会问。续据本府回报，三事并是误供，又据刘斐续条陈案节不圆一十二项，刑部既见刘斐所申如此，亦虑小阿贾之情或涉噃枉，遂付大理再推，庶得其实。即于格法，未见违戾。而知府蔡京辄有论奏，谓阿贾大情已正，便当处死，刘斐不合疏驳，刑部不当移推，皆宜论罪。其徇情好胜，逞威犯分，不顾义理，一至于此。且人命最重，死不复生，小节既是未圆，大情容有不实，若便将阿贾处死，则是大辟罪人，不须再行审问，三木之下，枉杀必多。况朝廷立法，极从仁爱，天下死罪稍涉疑虑可悯，并须奏听敕裁，多蒙□贷，岂有不容问难，便欲行刑？
　　又缘录问条制，令移司勘逐者【二二】，指定不圆事节，回牒本处。今刘斐既疏述一十九事，皆是不圆，刑部须至重勘。若阿贾不行凶，则京显有残忍锻炼失入之罪。或阿贾委是正贼，则京犹有卤莽判押不职之愆。生杀之端，斐皆无过。若万一朝廷听其妄奏，加罪于斐，则向去审问之官，率皆畏避，不敢伸陈，被刑之人，多负抑屈，无所赴愬。况尚书刑部主天下狱讼，兼纠察在京刑狱之职，可以统辖开封，按劾其罪。今既举职，反为开封所劾，则上下之分颠倒错乱，非所以尊朝廷、风四方之意。
　　又缘京知府已来，殊无治迹，听狱断罪、失谬极多。于段继隆之事，则亲书涂抹，放纵冒法卖官之人；于僧惠信之事，则遂非妄奏，曲庇重禄受财之吏。方当至公之朝，宜检举京前后过恶，重行黜降。今既未正其罪，又差知真定府，兼按抚使，考之公论，殊未为允。伏请寝罢新命，候大理结正小阿贾等公事三件了日，别取朝廷指挥。况真定经刘瑾苛政之后，疲民殊未宁居，宜择厚重知治体者，以惠养绥怀之。如京轻易徇情，岂可帅领一道！深虑因而生事。京荒唐浮薄，士论所鄙，缘其弟卞为王安石貋，牵挽忝冒，得至从官。既与王安石为婚姻之家，又与蔡确有宗族之契，凭恃势力，习惯恣横，岂可更领边帅之任？伏乞追改施行。
