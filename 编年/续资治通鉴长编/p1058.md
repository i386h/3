<!-- { "loadSidebar": true } -->
　　丙午，泾原路转运副使、通直郎李察权发遣陕西路转运使。
　　同提举成都府等路茶场蒲宗闵乞自秦州至熙州量地里远近险易，置事车子铺二十八，招刺兵士。从之。
　　鄜延路经略沈括、副使种谔言：「准朝旨，条具制贼方略，仍画一具所乞城山界事。今者，泾原方议进讨【二○】，贼必未敢舍巢穴而因出山界，本路正当可为之时，今具大意：臣等历观前世本路强敌与中国限隔者，利害全在沙幕。若彼率觽度幕入寇，则彼先困；我度幕往攻，则我先困。然而先代常能为边患者，以幕南有山界之粟可食，山界之民可使，有山界之水草崄固可守。我师度幕而北，则须赢粮载水，野次穷幕，力疲粮窘，利于速战，不幸坚城未拔，大河未渡，食尽而退，必为所乘，此势之必然也。所以兴、灵之民常晏然高枕，而我缘边城寨未尝解严者，地利使然也。今若能使幕南无粟可食，无民可使，无水草崄固可守，彼若赢粮疲师，绝幕而南，顿兵沙碛，仰攻山界之坚城，此自可以开关延敌，以逸待劳，去则勿追，击则惜力，治约之势在我，而委敌以空野坚城之不利。又山界既归于我，则所出之粟可以养精兵数万，得敌之牧地，可以蕃战马，盐池可以来四方之商旅，铁冶可以益兵器、置钱监，以省山南之漕运。彼之所亡者如此，我之所得者如此。而又绝和市，罢岁赐，驱河南之民聚食于河外，彼将何以自赡？更使之赂契丹、结董毡，乃所以交困之也。山界既城，则下瞰灵武，不过数程，纵使坚守，必有时而懈。缘边修战备，积军食，明斥堠，待其弛备，发洮河之舟以塞大河，下横山之卒，捣其不意，此一举可覆也。兼梁氏与萌讹首为悖乱，使一国之民肝脑涂地，彼宁不猜怨？独以兵威劫束，势不得动耳。急之则并力，缓之则自相图，此曹操所以破袁绍也。其当措置事，候得朝旨，别具条奏。」
　　又言：「昨条具制贼方略，非谓展拓边面而已，盖欲穷困贼势，窥其腹心，须当尽据山界。若占据山界不尽，则边面之患犹在，沙幕尚为彼用；若占尽山界，则幕南更无点集之地，彼若入寇，须自幕北成军而来，非大军不可。如此，尚当先择崄要之地，立坚城，宿重兵，以为永计。今按视塞北古乌延城正据山界北垠，旧依山作垒，可屯士马，东望夏州且八十里【二一】，西望宥州不过四十里，下瞰平夏，最当要冲，土地膏腴，依山为城，形势险固。欲乞移宥州于此【二二】。旧宥州地平难守，兼在沙碛，土无所出。先于华池、油平筑堡，以接兵势，川路稍□，可通车运，聚积粮草器具，事事有备，并力乌延，先补山城。山城完，乃筑平城。此地膏美，去盐池不远，其北即是牧地，他日当为一都会，镇压山界，屏蔽鄜延。其银、夏州可置盐监、铁冶、钱监、马牧，因险控扼，候乌延工毕，渐次计置。仍乞将塞门寨以北石堡、背水、油平、罗帏、盐池一带为中路，隶宥州；米脂、浮图、葭芦、义合、□堡、银州一带为东路，隶绥德；以金汤、长城领、德靖、顺宁寨一带为西路【二三】，隶保安军。除本路九将外，更增置四将，以新招土兵分隶缘边八将，驻札边面；次边三将驻于金明、青涧城【二四】、延州，近里两将在鄜州、河中府。其缘边八州榷客盐自卖交钞，本为禁止青、白盐立法，将来青、白盐池既归我，八州军自可不食解盐。乞以盐州隶本路，就收盐课应副缘边，兼籴买粮草【二五】。除新克复州、军各系创增课额外，旧来八州亦减得地里，增饶钱贯万数不少。所有合计备事，除本路及转运司可以那移外，乞朝廷应副钱万缗、厢军万五千人、工匠千人、递马百匹，乞于近里州军应副生熟铁五万斤、牛马皮万张、车二千乘，本司及转运司备义勇、保甲万人应副，以代禁军有事役者。」
　　又言：「朝廷若定议城守山界，即乞趁泾原兵马牵制及本路屡捷之后，乘势兴修。若迟留月日，即恐西贼有谋，费力平荡。将来兴修乌延毕，当复夏州，则东西相望，控扼山口，其中路以东城寨，尽在腹内，来则制其冲，去则断其后。」（七月七日丙戌，并九日戊子云云，并当考。）
　　于是诏给事中徐禧，内侍省押班李舜举往鄜延路议边事，限受命后五日上道。（新、旧纪遣禧往系之甲辰日，当考。）
　　手诏沈括：「近奏乞尽城横山，占据地利，北瞰平夏，使敌不得绝碛为患，朝廷以举动计大，未知利害之详，遣禧等往审议，可深讲经久所以保据利害以闻。」
　　新知徐州赵□依旧知淮阳军，以上批「昨差赵□知淮阳军，受命有日，闻止在管城，近改差徐州，亦复偃蹇不赴。□安南败事，□贷不诛，尚怀觖望，若不惩治，则慢令之风将鼓动在位」故也。（丙申，赵□知徐州。）
　　丁未，通直郎、试吏部侍郎何正臣为宝文阁待制、知潭州。正臣为吏部，职事簄略，所注拟多抵牾。事闻，正臣以制法未善为辞，王安礼曰：「法未善，有司所当请，岂可归罪于法？」故罢之。（田画作安礼行状，载安礼论正臣奸回，污蔑士类，今附见于此，更须考详。）先是，上问安礼曰：「近事有可言者乎？」安礼曰：「朝廷建文昌一代官制，以法先王，当遴简人材以处之，顾有奸回如何正臣者，乃得周旋其间，岂不污蔑士类？」上颔之。他日，上临朝，谓近臣曰：「何正臣如何人也？」王珪曰：「臣不知其为人。」安礼曰：「王珪为元宰，而二三从官安得不知？且正臣奸回，天下能道之，而珪曰不知者，何也？」上曰：「可黜知宿州。」正臣主蔡确，确时以祀事出斋，珪曰：「请与确议。」确入，改知潭州。（何正臣传云：「其在长沙也，诏州县募民，常课之外愿以货输官盐者听【二六】，而吏或推行失指。正臣疏利害上之【二七】，谓盐事施于湖南，不徒无益于民，亦不足以佐邦用。诏可其奏，俗便安之。」）
　　戊申，诏：「陕西都转运司已支司农寺钱二百万缗、内藏库银三百万两【二八】、盐钞二百万缗，可均给诸路。鄜延、环庆、泾原路委转运司，秦凤路委都转运司，熙河路委经制司，乘夏熟，于缘边市籴军粮封桩，以须军事。」
　　庚戌，诏：「诸司供报修注事，自今不供起居院，直供编修日历所。其关报日限，依二年王存所请。」
　　安化州蛮蒙全圣、罗世念等帅觽攻德谨寨，知宜州王奇领兵至天河寨御之，期翼日与蛮战。是夜，裨将费万窃出黄泥隘，遇伏力斗，箭尽堕江而死。奇，汾州人也。（七月五日甲申，奏万以五月三十日庚戌战死，今附本日。六月辛酉、丁卯、己巳。）
　　注　　释
　　【一】以封桩禁军阙额钱给「钱」原作「全」，据阁本及宋会要食货六四之七一改。
　　【二】城堡利害之实「实」原作「时」，据阁本改。
　　【三】而中外之臣妄意朝廷「意」原作「议」，据阁本改。
　　【四】所借功赏绢一万匹「一万」，阁本及宋会要食货七○之一七三均作「二万」。
　　【五】盖垧适过扬「适」原作「边」，据阁本及长编纪事本末卷六一吕惠卿奸邪、卷六四王安石专用小人改。
　　【六】而不得书草「书」原作「画」，据阁本及宋史卷一六一职官志、宋史全文卷一二下改。下同。
　　【七】河南西凉府「南」原作「内」，据宋会要兵八之二八改。「凉」原作「京」，据宋会要兵八之二八及西夏书事卷二六改。
　　【八】十人发九人「九」原作「凡」，据阁本及同上二书、太平治迹统类卷一五李宪再举取灵武改。
　　【九】以本路兵马合成大阵「合」原作「令」，据阁本、活字本及宋会要兵八之二八改。
　　【一○】买扑场务积欠净利过月钱三万余缗「场」原作「扬」，据阁本及宋会要食货七○之一七三改。
　　【一一】其现在太仆丞至流外主簿并罢「在」，宋会要职官三六之九九作「带」，疑是。
　　【一二】仍今后更不除授「今」原作「令」，据同上书改。
　　【一三】使副以下如旧「使副」二字原倒，据本书卷三二七元丰五年六月癸亥条改。
　　【一四】举御史各一人「一」，阁本作「二」。
　　【一五】□胡寨「□胡」原作「□期」，阁本作「客户」。按：宋史卷八六地理志、元丰九域志卷四，河东路晋宁军有□胡寨，武经总要前集卷一七河东路石州条同，据改。注文同。
　　【一六】葭芦故城「城」原作「成」，据阁本及活字本改。
　　【一七】言本州岛驻札两将此句下原衍「方略仍画一具所乞城东山界事今者泾原方议进城」二十一字，据阁本删。
　　【一八】虽会赦免劾「赦」原作「降」，据宋会要职官六六之一八改。
　　【一九】蕃官高永能自言祖父知绥州日「绥」原作「缓」，据阁本及下文李焘注改。
　　【二○】条具制贼方略仍画一具所乞城山界事今者泾原方议进讨「条」原作「除」，据阁本及太平治迹统类卷一五徐禧等筑永乐城改。「贼方略仍画一具所乞城山界事今者泾原方议进」二十字原脱，据同上书补。
　　【二一】东望夏州且八十里「夏州」原作「夏川」，据阁本及编年纲目卷二一、太平治迹统类卷一五徐禧等筑永乐城改。
　　【二二】欲乞移宥州于此「此」原作「北」，据同上二书改。
　　【二三】以金汤长城领德靖顺宁寨一带为西路「靖」原作「青」，据阁本及太平治迹统类卷一五徐禧等筑永乐城改。
　　【二四】青涧城「涧」原作「间」，据同上书改。
　　【二五】兼籴买粮草「粮」原作「种」，据阁本改。
　　【二六】愿以货输官盐者听「货」，阁本及宋史卷三二九何正臣传均作「赀」。
　　【二七】正臣疏利害上之「害」原作「书」，据同上书改。
　　【二八】内藏库银三百万两「三百」，阁本及宋会要食货三九之三三均作「三十」。
续资治通鉴长编
卷三百二十七
卷三百二十七
　　起讫时间 起神宗元丰五年六月尽其月
　　卷　　名 续资治通鉴长编卷三百二十七
　　帝　　号 宋神宗
　　年　　号 元丰五年（壬戌，1082）
　　全　　文
　　六月辛亥朔，蕃官皇城使李德明领资州团练使，赏功也。
　　诏鄜延路转运司：「葭芦寨濒河东路□胡寨对岸【一】，既城葭芦，即□胡、天浑、定羌等寨皆可省去，合其兵力，专事葭芦，委蔡烨相度施行。」既而烨以为不可废。
