<!-- { "loadSidebar": true } -->
　　详定行户利害条贯所奏：「应开封府委官监分财产，当官议定，或令探分，毋得辄差行人。官司下行买物，如时估所无，不得创立行户。今觽行愿出免行钱，乞从本所酌中裁定，均为逐处吏禄。」从之。新、旧纪诏：官市于民，吏辄抑而不受，求取百出，民以重困，其令民输免行钱，官自市。熙宁六年五月二十六日中书札子，详定行户利害条贯所奏，准中书札子节文：奉圣旨，详定到行户利害，先次闻奏。今先详定到下项节文数内一项，据行人徐中正等状，屠户中下户二十六户，每年共出免行钱六百贯文赴官，更不供逐处肉。今据觽行人状，定到下项中户一十三户，共出钱四百贯文，一年十二月分，乞逐月送纳，每户纳钱二贯七十文；下户一十三户，共出钱二百贯文，一年十二月分，乞逐月送纳，每户纳钱一贯二百九十文。右奉圣旨：宜令详定行户利害条贯所计会三司同共相度闻奏。札付详定行户利害条贯所。准此，于当年九月初三日中书省札子，奉圣旨：依奉。此据编录册宣和七年九月【七】二十一日讲议司札子内所载，今附注此。当时指挥盖据此也。绍圣元年十二月二十三日可考。
　　己巳，知制诰兼侍讲吕惠卿兼权知谏院。
　　庚午，提举在京市易务、殿中丞吕嘉问为国子博士，仍升一任；监上界、屯田员外郎刘佐为都官员外郎，仍减磨勘二年。并以市易务岁收息钱有羡也。初，议嘉问转一官，王安石以为宜更升一任，上曰：「嘉问功诚多。」遂更升一任。
　　辛未，西南龙蕃贡方物。四月二日，龙、罗、石来贡。
　　诏自今汉户典买夷人田土者，听之。先是，王安石论泸州夷事，因言：「汉户不得典买夷人田土，此条贯合废。」上曰：「自来有此条贯，何故？」安石曰：「必缘典买相混争，致开边隙，故立法禁止。苟能变夷为汉，则此非所恤也。又淯井两边地，若捐数万缗官钱市得，令汉户住佃，即淯井更无夷事矣。」上以为然，遂降此诏。此据王安石日录四月二十二日所载，朱史系之九月二十八日，非也。听典买夷田，据法册乃五月二十九日指挥。五年九月三日，初诏陕西缘边蕃部土地许典买租赁，九月二十八日，熊本云云。王安石日录：六年四月二十二日，呈中丞言李曼事，上曰：「邓绾颇为李曼分说，李曼致变，杀却许多人，恐不可无罪。」蔡挺曰：「彼言张荀龙私书，荀龙在远方，无所告诉，以书与臣，欲得上达，岂是私？今营救李曼，乃却是私。」安石曰：「曼措置边事，恐须有事。如荀龙言其受边户财利，因别奏恩泽，即恐是诬罔。据邓绾奏，即曼前未尝到泸州，曼既行义为觽所称，不容有此。」陈升之亦曰：「曼治民甚好，人极爱之。」上曰：「绾所言夷事多是。」乃令送熊本相度。安石曰：「汉户不得买夷户田土，条贯便合废。」上亦以为然，曰：「自来有此条贯，何故？」安石曰：「必是为因典买相混赖，致争斗起边事，故立此条贯。然若能变夷为汉，此事非所恤。又淯井两边地，若捐数万贯官钱买得，令汉户住佃，即久远淯井更无夷事。」上曰：「本带一罗才进随行，云夷人可以利开说其党，使为我用，内相攻击。果如此，最为上策。」
　　是月，废复州为景陵县，隶安州；仍以玉沙县为镇，隶江陵府监利县；省施州永兴寨，置夷平寨。
　　六月癸酉朔，诏自今提举在京诸司库务勾当公事止差一员。
　　诏永兴军、秦凤路转运司发北城兵二千付景思立。时将城河州，思立犹在宁河寨也。
　　乙亥，章惇言：「湖南已团成保甲。全、邵二州各□□馽溪洞，土丁、弩手人员等，乞并以旧职名兼都副保正、保长，习学武艺。」诏司农寺、兵部同详定以闻。其后听充保正、长，罢习学。
　　丙子，上谓执政曰：「昨洮西香子城之战，闻官军贪功，有斩巴毡角部蕃兵以效级者，人极嗟愤。此为害不细，不可不察。盖李靖阵法，以汉兵为一队，蕃兵为一队，用人如此，自无纷乱。可令王韶详度，具条约以闻。」王安石曰：「武王用庸、蜀、微、卢、彭、濮人，但为一法，今欲用夏变夷，则宜令蕃兵稍与汉同，与蕃贼异。」王珪言当别给衣为号，上疑别给衣费用，安石曰：「今欲用，必先用其豪杰，所谓『蕃敢勇』者。既收其用，岂可惜费？计比招军，其费亦不为多。蕃敢勇既乐为用，则其余渐皆慕向，乐为用矣。」
　　审刑院言：「登州沙门□罪人，以二百人为额，有余即移配过海，恐非禁奸之意。乞配沙门□罪人并配琼、崖、儋、万四州牢城，其见在人依例随赦量移。」诏自今以三百人为额。七月十八日，又治平四年六月二十五日李庆事可考。
　　丁丑，诏徙秦州茶场于熙州，以便新附诸羌市易故也。
　　提举在京市易务奏：「三班借职张吉甫为上界勾当公事，吉甫辞以见为李璋指使，璋方在降谪，一旦舍去，义所不安。」上叹曰：「十室之邑，必有忠信。吉甫虽小人，陈义甚高，贤于李清臣远矣，可遂其志。」王安石曰：「如闻吉甫极有干材，今所陈乃其私义，朝廷取用人正当用此耳。」初，韩绛宣抚，清臣从辟，会绛无成功被贬，清臣规自全，多毁绛，故上薄之。
　　中书礼房进相度事目，上批：「五房催促行下文字及参勘未圆未明事，自可拟进取旨，不必相度。」盖置条目时，兵房误也。上虽摘其误，不即以为罪。朱本削去，云小事不足书。新本从朱本。今仍存之，恐必有谓。
　　先是，章惇言：「冯宗道欲往新寨，为兵少，形势弱，恐蛮人窥见，遂止之。」枢密院具所遣兵，言不少，上曰：「或兵未到。」密院言已到，上嘿然，良久曰：「宗道都无一纸文字奏彼中事情，可怪也。」此据日录四月十九日事。王安石云：上盖察知密院沮章惇。今节取附见。宗道乃正月二十八日遣去。
　　是日，上谕王安石令惇勿轻易，盖宗道言惇所修寨不坚固，又点集丁夫，并不从州县，后无由知存亡数；又言狤狑与懿、洽合，元未归附，惇但令人告喻而已。安石言：「今告喻每斫蛮一级，即与绢五匹，能诱降亦然。懿、洽必无如此事力购募狤狑，狤狑又见官军盛，即必不敢为懿、洽出力。今以重兵临之，以精兵击之，以厚利诱降，其人必诱狤狑及归明人，所诛者元恶数人而已。官军按据要害，不妄动，即百全无害而坐取胜。」上曰：「若如此，即善。」安石曰：「已与熟议，李浩等意亦以为宜如此，必无虞也。」此日录六月四日、五日事，今附见。
　　己卯，诏：「自今灾伤年分，除于法应赈济外，更当救恤者，并豫计合兴农田水利工役人夫数及募夫工直，当赐常平钱谷，募饥民兴修。如系灾伤，辄不依前后敕赈济者，委司农寺点检奏劾以闻。」
　　枢密副使蔡挺以知渭州王广渊书奏御，言：「本路弓箭手昨还自洮西，人力疲顿，今若复往攻城，恐非所堪。」上曰：「广渊为帅臣而有此言，得无动摇人心乎？」王安石等曰：「此止因书及之，至于宣言动觽，恐亦不敢。」上曰：「广渊奏辟将佐，多非其人。近辟一使臣，乃濮王宫书吏，此人与时君卿善，是必因其荐也。本路得力官吏不少，置而不取，乃用此辈，一旦误朝廷事，不亦甚乎！朕已切责之矣，卿等可更因书诫之。」
　　辛巳，提举司天监陈绎等言：「本监测验簿，气、朔差互，而崇天历气后天，明天历朔后天，其失皆置元不当，未可考正。及集觽官详定浮漏不可用，司天监、天文院浑仪亦各有舛戾。若止因旧器，粗为增损，不免簄缪。」诏：「气、朔令司天监指挥校定历书人卫朴别造历，与旧历比较簄密；其浮漏、浑仪，令依新样制造，司天监别测验以闻。」
　　南江归明人向永晤，奉其祖防御使通汉所受真宗涂金交倚、银装剑及富州印来献，诏以剑、倚先朝所赐，还之，而留其印。南江传云：六月，永晤等二十五人到阙，引见，赐衣带、银币。诏以新城硖州为安江寨，富州为镇江寨，龚溪为龚溪寨等。赐名乃五月癸丑，传误也。
　　癸未，都大提举河阳怀卫州界黄沁河堤岸、供奉官王亨减磨勘三年，广备指挥使、都水监都壕寨高超赐钱三万，以都水监王亨等献筑土供埽，月堤闭口，比修闭决口裁省功料故也。
　　诏泾原路经略司差策应熙河弓箭手贷常平粮斛，并免出息。
　　秦凤路经略司言，检量官吏职田及旷土三十余顷，以招弓箭手，内职田仍依例以盐钞给还。四月甲午可考。
　　甲申，右神武军大将军、衢州团练使克愉袭封秦国公。
　　上批：「汴水比忽减落，中河绝流，其洼下处才余一二尺许。访闻下流公私重船，初不豫知放水淤田时日，以故减剥不及，类皆阁折损坏，致留滞久，人情不安。可令都水应干官司分析，仍下三司差官同府界提点司自京抵陈留，具有无损坏舟船及比较累年所坏数以闻。」后提点□审礼等言，检视舟船，初无损坏者。八年闰四月三日日录：盛陶因索水涨，乃云汴河不合开两口。今检到水历，方是时，汴水乃减四寸，索水乃添六尺。陶又言尝溢岸，勘会是岁乃无溢岸；云不合开两口，乃自来多开两口。上曰：「宋昌言闭口不当，一岁【八】凡八次开闭汴口，非特枉费人工物料【九】，又汴水不通，阻滞纲运甚觽。」安石曰：「陶前奏以淤田故，两日水浅，靠阁损破舟船甚多，京师惶扰，乃勘曾得并无一船靠损；及此八度开闭口，劳弊公私，舟船皆不通，乃无言，何也？」上曰：「不干盛陶，却是薛向奏。」安石曰：「向奏臣所不知，盛陶即有札子降在中书。不知薛向为近臣，如此诬罔圣听，合行法否？诬罔如此而不治，不知于义理何所当？」上但笑。此段附注当考。
　　诏京东武卫等六十二指挥属诸路，分番勾抽，并其余军马，并差主兵官分部训练。初，河北四路兵不分将教习，上虑军制渐隳，故有是诏。时政记云：河北自通和以来，不分将，训练不精，虑涉生事，重于完葺，非圣虑宏远，发自宸断，无以及此。今附注。兵志云：诏，河北四路承平日久，重于改作，苟遂因循，益隳军制，其以京东武卫等六十二营隶属诸路，分番教习，余军并分遣主兵官训练。
　　又诏麟、府、丰州都巡检张保移鄜延路差遣，仍不理为过犯，元勘官周霖追一官勒停，体量官范宗师冲替。先是，保言西界兵三千骑犯边，而鄜州所申纔百骑，经略司委宗师体量，宗师称止二百余人。后制狱推究，如保所言，故有是诏。
　　乙酉，刑部侍郎致仕李受卒。手诏以先藩邸旧臣，优赐赙赠，推恩子孙加等。
　　龙图阁学士、工部侍郎、提举鸿庆观傅永卒。可削。
　　丙戌，诏自今有功蕃官乞创开坊者，并取裁。
