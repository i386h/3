<!-- { "loadSidebar": true } -->
　　诗云：「父兮生我，母兮鞠我。拊我畜我，长我育我，顾我复我，出入腹我【二九】。欲报之德，昊天罔极！」然则父母之恩，不独以其生己也，拊畜长育，居其大半也。陛下自龆龀之年，为太后所鞠育，恩亦至矣，又况今日为仁宗皇帝之嗣，承海内之大业乎！臣谓陛下宜夙兴夜寐，昏定晨省，亲奉甘旨，承顺颜色，无异于事濮王与夫人之时也。
　　近者道路之言，颇异于是，纷纷藉藉，深可骇愕。臣窃惟陛下孝恭之性，着于平昔，岂一旦遽肯变更？盖乡者圣躬未安之时，举动言语，或有差失，不能自省，而外人讹传，妄为增饰，必无事实。虽然，此等议论，岂可使天下闻之也！周书曰：「小人怨汝詈汝，则皇自钦德。」古人有言曰：「御寒莫如重裘，弥谤莫如自修。」陛下疾疹未平，固无如之何。若既愈之后，臣愚伏望陛下亲诣皇太后阁，克己自责，以谢前失，温恭朝夕，侍养左右，先意承志，动无违礼，使大孝之美纯粹光显，过于未登大位之时。如此则上下感悦，宗社永安，今日道路妄传之言，何能为损也！古之至孝者，虽有不慈之母，犹能使之感悟驩悦，回心易虑，况皇太后圣善之德，着闻四方，自陛下有疾以来，日夜泣涕，祷于神祇，忧劳困瘁，以冀陛下之安宁，如耕者之望收，涉者之求济。陛下岂不思有以慰安之也？吕诲上皇太后书曰：
　　臣窃以两汉而后，诸侯王入继圣统者甚觽，或以功，或以贤，或以亲，或以党。四者之继【三○】，隆替所系。以功与亲贤者，何尝不兴隆于宝绪；由党附而至者，未有不基乎祸乱。哀、平、桓、灵之类是也，千百载而下，为之监戒。
　　今上生而敏睿，天资英哲。先帝知其历数在躬，又当近属，实以亲而贤授之宝器。及诞告于外，欢声翕然。殿下以积勋之后，配德仁宗，主宣阴教【三一】，天下蒙福。自上潜德之初，殿下鞠育保护者三十年矣。先皇厌代，倡导遗旨，掌握机柄，佐佑圣嗣，克安天步，永我帝业，丕功茂实，固不待愚臣一二而谈也。上违豫以来，重烦听断，庶务允辑，中外赖焉。
　　比闻流议喧传，上疾未间，言或荒忽，承颜之礼，时有所阙，殿下几至不能容覆。外臣罔测，谓之然矣。然窃虑小人乘间，幸两宫如是，阴为交斗，以生他事。殿下察其素履，知其有疾，故当责中臣之辅助【三二】，择太医之调理。又闻上意自倦服药，以致医工久无效验，或者苦其瞑眩【三三】，斯亦常情。诚恐奉御之人，但能备礼，不敢强之以服饵，积日之深，其误不细。惟殿下广乎容纳之度【三四】，忘其惰慢之礼，亲阅汤剂，力为调治【三五】，强之以严威，照之以恩爱，如此人神和悦，得不降佑！上之起居，必遂安适。不然恩礼中阕，慈孝两失，人言不已，天下何观？其如先帝何！三十年保育之功，一朝而弃，臣窃为殿下惜之。臣重思疗治之法，即如是言，万世之计，敢不为殿下陈论！
　　汉马皇后毕明帝世，克全美德，以至鞠养章帝，劳瘁过于所生，母子慈爱，始终无纤芥之隙，章帝终为贤圣之主，其保助亦已明矣。史册书美，世远益光。臣伏愿殿下循修以为法度，念先帝之顾托，体圣躬之忧危【三六】，宫中间言，不可不察。方四海颙颙，日期振治，万机取决，不可迟疑。虽神宇暂劳，而宋祚安矣。俟上躬和平还居，清净燕间，和洽寿考，岂不休哉！况淮阳王及诸孙天资纯笃，宜均抚育，以尽爱慈。继继承承，本根为重，储副之位，安可暂虚！殿下宜上承天意，下顺人心，谋及辅臣，助成君德，早议建立，旁绝窥□，则庙社之福，天下之幸也！
　　□以书劝帝尽孝道，亲药物，开陈切至，多人所难言。又乞蚤建东宫，其书曰：「陛下践祚以来，圣体违豫，虽天光临下，而德音鲜闻，万机之事，未尝可否，悉付中书、密院，皇太后关决于中。自非辅臣承旨，两制、近侍亦不得造帘箔之下，况缙远之臣耶！如是爵赏刑威一归于政府，使政府尽公则已，脱有差缪，何由取正？下情所以壅闭，中外所以慊然不安也。为陛下谋者，莫若早建元良内辅，号令威福，自中而出，人知所归，而下无异心，此当今之速效也。汉文帝即位之初，有司请预建太子。以文帝英睿之君，景帝贤明之嗣，尚以不豫建为忧，诚有谓也。况淮阳王天资颖悟，法当宠嫡，宜豫建立，以固本根，旁绝窥□，慰安人心，斯万世之利也。伏望陛下廓开聪听，俯纳愚忠，审权柄不可移于下，思机会不可失其时，法汉文豫建之策，为庙社长久之计，上有圣后之翊辅，下有元良之倚赖。陛下高拱岩廊，仰成庶政，泰山之安，何以喻此！如此则游心清净，不言而化，人神胥悦，天意昭辅，勿药之喜，计日而可期矣！」方帝疾甚时，云为多乖错，往往触忤太后，太后不能堪。
　　左右谗间者，或阴有废立之议。昭陵既复土，韩琦归自陵下，太后遣中使持一封文书付琦，琦启之，则帝所写歌词□宫中过失事，琦即对使者焚毁，令复奏曰：「太后每说官家心神未宁，则语言举动不中节，何足怪也！」及进对帘前，太后呜咽流涕，具言之，且曰：「老身殆无所容，须相公作主！」琦曰：「此病故耳，病已，必不然。子病，母可不容之乎？」太后不怿。欧阳修继言曰：「太后事仁宗数十年，仁圣之德，着于天下。妇人之性，鲜不□忌。昔温成骄恣，太后处之裕如，何所不容。今母子之间而反不能忍耶？」太后曰：「得诸君如此，善矣。」修曰：「此事何独臣等知之，中外莫不知也。」太后意稍和。修又言曰：「仁宗在位岁久，德泽在人，人所信服。故一日晏驾，天下禀承遗命，奉戴嗣君，无一人敢异同者。今太后深居房帷，臣等五六措大尔，举动若非仁宗遗意，天下谁肯听从！」太后默然。
　　他日琦等见帝【三七】，帝曰：「太后待我无恩。」对曰：「自古圣帝明王，不为少矣，然独称舜为大孝。岂其余尽不孝也？父母慈爱而子孝，此常事，不足道；惟父母不慈爱而子不失孝，乃可称尔。政恐陛下事太后未至，父母岂有不慈爱者！」帝大悟，自是亦不复言太后短矣【三八】。焚歌词，据韩琦家传，谓焚歌词时琦在陵下【三九】，恐不然。别录称在中书，今略加删润，其它则据苏辙龙川别志。但别志云【四○】：大臣有不预立皇子者【四一】，阴进废立之计。既不出主名【四二】，深恐必无之，或当时宦官辈私有此议，非大臣也。如家传所载太后问昌邑王，亦竟不知何人为太后言此，今辄改为左右谗间者【四三】，庶不失事实。别志【四四】又云欧阳修独见帝。按家传则云韩琦独见，其劝帝尽礼于太后，语意略同。今改为琦等共云云，或得其事之实也。案：续通鉴纲目及琦、修本传，俱以进谏两宫为七月间事，当以此书为确。
　　先是，十月，辅臣请如干兴故事，只日召侍臣讲读，上曰：「当俟祔庙毕，择日开经筵。」寻有诏，直须来春。司马光以为学者帝王首务，不宜因寒暑废，上纳其言。
　　十二月己巳，始御延英阁，案：宋时无延英合，当从宋史作迩英。召侍读、侍讲讲论语，读史记。吕公着讲「学而时习之」，曰：「说命：『王人求多闻，时惟建事，学于古训，乃有获。』然则人君之学，当观自古圣贤之君如尧、舜、禹、汤、文、武之所用心，以求治天下国家之要道，非若博士诸生治章句、解训诂而已。」又讲「有朋自远方来，不亦乐乎」，公着言：「自天子至于庶人，皆须朋友讲习。然士之学者，以得朋为难，故有朋自远方来，则以为乐。至于王人之学【四五】，则力可以致当世之贤者，使之日夕燕见，讲劝于左右；又以左右之贤为未足，于是乎访诸岩穴，求诸滞淹，则怀道抱德之士，皆不远千里而至。此天子之朋友自远方来者也，其乐亦大矣。」又讲「人不知而不愠，不亦君子乎」，公着言：「在下而不见知于上者，多矣。然在上者，亦有未见知于下者也。故古之人君，令有未孚，心有未服，则反身修德，而不以愠怒加之。如舜之诞敷文德，文王之皇自敬德也。」刘敞读史记至「尧授舜以天下」，因陈说曰：「舜至侧微也，尧越四岳禅之以位，天地享之，百姓戴之，非有他道，惟其孝友之德，光于上下。何谓孝友？善事父母为孝，善事兄弟为友。」辞气明畅，上竦然改容，知其以讽谏也。左右属听者皆动色，即日传其语于外。既退，王珪谓敞曰：「公直言至此乎！」太后闻之，亦大喜。刘敞事据行状附见。
　　乙亥，淮阳王顼出阁。王辞两宫，悲泣不自胜，太后亦泣，慰谕遣之。自是日再入朝。
　　以仁宗御书藏宝文阁，命翰林学士王珪撰记立石。
　　己卯，诏以国子博士陈舜俞制科第四等，著作佐郎安焘常中进士科第三人，与免远官，自今着为例。焘，开封人也。
　　庚辰，命翰林学士王珪、贾黯、范镇撰仁宗实录，集贤校理宋敏求、直秘阁吕夏卿、秘阁校理韩维兼充检讨官，入内都知任守忠管勾。敏求时知亳州，召用之。
　　辛巳，诏审官院：「应京朝官有亲戚妨倽合回避，如到任未及一年，即与对移；本县官相妨碍，本州岛别县对移；本州岛官相妨碍，于邻路对移。及一年以上者，除祖孙及期已上亲依此对移外，其它亲戚即候成资放罢。令枢密院、三班院并准此施行。」
　　庚寅，诏：「京师老疾孤穷□者，虽有东、西福田院，给钱米者才二十四人。可别置南、北福田院，□东、西各盖屋五十间，所养各以三百人为额。岁出内藏五千贯给之。」其后又赐以泗洲大圣塔施利钱，增为八千贯。龙川别志云：英宗母曰仙游县君任氏，典□者。治平中置福田院，由此故也。
　　是岁，天下户一千二百四十六万二千三百一十，丁二千六百四十二万一千六百五十一，夏、秋税一千九百二十八万四千二百六十五石，以灾害放七十二万四千六百三十三石。
　　断大辟千六十六人。
　　注　　释
　　【一】自乡来减省悉为虚设按司马光温国文正司马公文集卷二六论进贺表恩泽札子无「自」字，「乡」作「向」，疑「自」字为「向」字头「日」之形误。
　　【二】足以法天地之易简「地」原作「下」，「易简」原倒，据宋撮要本、阁本及同上书同卷上殿札子二道改乙。
　　【三】亿兆髃生「生」原作「臣」，据同上书改。
　　【四】祁国公赐名颢「赐名颢」三字原脱，据宋本、宋撮要本及长编纪事本末卷五六训导皇子补。「祁国公」下原有清人所加案语「案仲纠同时改赐名颢」，现删去。
　　【五】大宁郡公仲恪「大宁郡公」四字原脱，据同上二本及同上书补。
