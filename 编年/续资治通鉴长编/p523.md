<!-- { "loadSidebar": true } -->
　　辛卯，观文殿学士丁度等合奏修河利害曰：「天圣中，滑州塞决河，积备累年始兴役，今商胡工尤大，而河北岁饥民疲，迫寒月，难遽就也。且横□决已久，故河尚未填阏，宜疏减水河以杀水势，俟来岁先塞商胡。」从之。前遣内侍募民入薪刍者皆还，但行诸路自行诱劝。追回内侍，此据政要。
　　壬辰，诏臣僚坐罪罢还京师，毋得辄求上殿。先是，盗起恩州，上务接纳髃下，博采方□，虽曾被罪停废者，亦许上殿奏事。及卫士谋变，御史何郯以为此等岂无怨望，使得亲近法座，非防微之义，若有所陈，宜令具实封进入，或系机密须至口陈，即委中书、密院召问。故有是诏。
　　又诏诸路州军迎送安抚、转运、提点刑狱及诸使人，须至馆方许过诣，仍不许于道路排顿，违者以违制论，其受亦如之。
　　甲午，御迩英阁，读政要。
　　是月，殿中侍御史何郯言：
　　臣昨于六月内曾具奏论，为今岁灾异为害甚大，陈执中首居相位，燮理无状，实任其责，因举汉时以灾异册免三公故事，乞因执中求退，从而罢免，以答天意。未蒙施行。今霖雨连昼夜不止，百姓忧愁，岂非大臣专恣，务为壅蔽，阴盛侵阳所致。虽陛下焦劳于上，而臣下不能奉承圣旨、窃恐未能销去灾异。况执中所举事，多不副天下人心，怨嗟盈耳，虽执中以公道自任，然迹其行事，亦多私徇。如向传式不才，累被人言，不可任以要剧，而执中以私恩用传式至三司副使；吕昌龄曲事执中【六】宠嬖之兄弟，至为三司判官。此皆圣意所明知，所以传式、昌龄并罢要职，而执中则释而不问。太宗朝，大臣寇准号为忠荩，在中书甚协人望，只以任情不依次改转广州通判冯拯、彭惟节官资，致冯拯上言实时罢准政事【七】。太宗非于寇准无恩，盖示天下至公，不得不然尔。今执中庇援传式、昌龄，私徇之迹过于寇准，而尚持政柄，窃所未安。兼风闻执中以旧识□减前京东转运使张铸不接告孔直温谋反人状罪犯【八】，及以私忿屈抑开封府界提点李肃之差遣【九】，并挟情高下，岂是至公。其它专权恣纵，不可尽数。
　　今中外之人，怨望执中非一，其召灾异，未必不由此。古人以一夫伤嗟，王道为亏，况复天下伤嗟者多乎。又执中昧经国之大体，无适时之长材，当四方多事之秋，陛下欲倚之使致太平，固不可望也。今陛下用执中则失天下人心，退执中则慰天下人望。陛下岂可虑伤一执中之意，而不念失天下之心！失天下之心而欲天地之气和，固不可得也。伏望圣慈依臣前奏，罢免执中，以慰天下之望。臣于大臣固无嫌隙，不避其威权而言者，盖虑陛下以淫雨未止，忧劳过甚，不责臣下而引咎圣躬，所以欲乞退强戾专恣之人，免致壅蔽，使上下情通，则灾异可除，和平可致。兹事所举，系国家利害甚大，伏惟圣心断之不疑，速赐裁决。但使执中退不失安全，则君臣之分无损。然后别择通明贤材而任之，以平国政。臣近蒙差考试国子监举人，不得面对，故有此论列，惟陛下不惜退罢一臣，以顺天下之望，则天下幸甚。」何郯以八月十二日戊寅受诏考试国子监举人，此章不知是何日奏，今附月末。向传式罢省副，在六月己丑，吕昌龄罢省判，未见。后传式罢三日，张子思除盐铁判官，必是代昌龄者，但实录偶脱遗耳。李肃之以七年八月为府界提点，据肃之传，自府界出知沂州，实录亦不载，郯所称屈抑差遣，必正指此也。
　　九月丁酉，夏国遣人来谢祭奠。
　　戊戌，诏髃牧司，自今殿前、马步军都指挥使【一○】落管军，各赐所借马三匹，殿前马步军都虞候、捧日天武龙神卫四厢都指挥使二匹，军都指挥使一匹。旧制，凡管军【一一】皆借马五匹，至罢，犹借留。至是，髃牧司请裁赐，从之。
　　己亥，御延和殿，召辅臣观御书，龙图阁直学士吕公绰上新制天地祖宗位版，因命辅臣同观之。
　　辛丑，命翰林学士宋祁磨勘提点刑狱朝廷使臣课绩。
　　癸卯，遣盐铁判官任颛点检河北军储，其前任转运使，并劾罪以闻。时都转运使施昌言言本路军储仅可支一年，盖前转运使失计置也。
　　甲辰，诏倚阁河北、京东西路被水灾下户见欠夏税。
　　己酉，诏河北沿边修城军士月给特支钱。
　　丁巳，降开封府推官、祠部员外郎、集贤校理孙锡监和州税，殿中丞、秘阁校理李大临监滁州税，坐发解锁厅举人诗有落韵者，既奏名，而为弥封官所发。锡，真州人；大临，华阳人也。
　　诏三司以今年江、淮所运米二百万斛转给河北州军。叶清臣传及河渠志云运汴渠漕米七十八万石济河北，数与实录不同，当考。
　　己未，殿中侍御史何郯言：「近年大臣罢两府任，便陈乞子弟召试充馆职或出身，用为恩例。望自今后，馆阁不许臣僚陈乞子弟外，其陈乞及奏举召试出身，候有科场，与免取解及南省试，令赴御前与举人同试，以塞私幸。」诏：「今后臣僚奏子孙弟侄等乞出身及馆职，如有合该恩例者，类聚一处，候及三五人，送学士院试诗、赋、论三题，仍弥封、誊录考试。其试官，令中书具学士姓名进呈点定。仍精加考试，候定到等第，临时取旨。」此据会要八年九月二十四日事，实录无之。
　　癸亥，三司言韶州天兴场铜大发，岁采二十五万斤，请置监铸钱，诏以为永通监。赐名永通，在皇佑元年二月，今从本志并书。
　　冬十月辛未朔，幸彰信节度使、同平章事李用和第问疾。
　　壬午，进美人张氏为贵妃，仍令所司择日备礼册命。先是，夏竦倡议欲尊异美人，起居舍人、直史馆、同知谏院王贽因言贼根本起皇后合前，请究其事；冀动摇中宫，阴为美人地。御史何郯入见，上以贽所言谕郯，郯曰：「此奸人之谋，不可不察也。」上寤，事寝不复究。然美人卒用扈跸功进妃位。此据鲜于侁所作郯墓志，及郯奏议。墓志、奏议，虽不出王贽姓名，张唐英仁宗政要则具载，今从之。国史亦无贽传。按冯洁己御史台记载贽事尤详，今取以为据。
　　初，帝以闰月之望，欲于禁中再张灯，后力谏止。其后三日，卫士数人踰屋至寝殿，时后侍帝，夜半闻变，帝遽欲出，后闭合抱持，遣宫人驰召都知王守忠等以兵入卫。贼至福宁殿下，斫宫人伤臂，声彻帝所。宦者何承用虑帝惊，绐奏宫人殴小女子。后叱之曰：「贼在殿下杀人，帝且欲出，敢妄言邪！」后知贼必纵火，乃遣宦者持水踵贼，贼果以烛焚帘，水随灭之。是夕所遣宦者，后亲剪其发以为识，谕之曰：「贼平加赏，当以汝发为证。」故宦者争尽死力，贼即禽【一二】，仓猝处置，一出于后。
　　后合侍女有与黄衣卒乱者，事觉当诛，求哀于帝左右，帝欲赦之，后具衣冠见帝，固请诛之。帝曰：「痛杖之足以惩矣。」后不可，曰：「如此无以肃清禁庭。」帝命后坐，后立请几移两辰，帝乃许之，遂诛于东园。
　　丁亥，屯田员外郎范祥提点陕西路刑狱，兼制置解盐。祥先请变两池盐法，诏祥乘传陕西与都转运使共议，时庆历四年春也。已而议不合，祥寻亦遭丧去。及是，祥复申前议，故有是命，使自推行之。
　　其法，旧禁盐地一切通商，盐入蜀者亦恣不问。罢并边九州岛军入中刍粟，第令入实钱，以盐偿之，视入钱州军远近及所指东、南盐，按宋史食货志作东西南盐。第优其估；东、南盐又听入钱永兴、凤翔、河中，岁课入钱总为盐三十七万五千大席，授以要券，即池验券，按数而出，尽弛兵民辇运之役。又以延、环、庆、渭、原、保安、镇戎、德顺地近乌、白池，奸人私以青白盐入塞，侵利乱法，乃募人入中池盐，予券，优其直，还以池盐偿之，以所入盐，官自出鬻，禁人私售。峻青白盐之禁，并边旧令入中铁、炭、瓦、木之类，皆重为法以绝之。其先以虚估受券，及已受盐未鬻者，悉计直使输亏官钱。又令三京及河中、河阳、陕、虢、解、晋、绛、濮、庆成、广济，官仍鬻盐，须商贾流通乃止，以所入缗钱市并边九州岛军刍粟，悉留榷货务钱币以实中都。行之数年，猾商贪贾无所侥幸，关内之民，得安其业，公私以为便云。已上并据食货志。
　　祥始受命，诣中书诉提点刑狱非掌计者所当为，意欲得转运使。陈执中曰：「提点刑狱乃资序合入，制置解盐自是朝廷委任，已敕陕西都转运使，凡解盐事悉交与制置司矣【一三】。公复何求？苟有成绩，朝廷固不惜一转运使，若静言庸违，诛责随至，岂可豫择官乎！」祥遂不敢言。此据魏泰东轩笔录。
　　庚寅，翰林学士、右谏议大夫、知制诰、史馆修撰宋祁落职知许州。国朝命妃皆发册，妃辞则罢册礼，然告在有司，必俟旨而后进。又，凡制词既授合门宣读，学士院受而书之，送中书结三省衔，官告院用印，然后进内。张美人进号贵妃，祁适当制，不俟旨，写告不送中书，径取官告院印用之，亟封以进【一四】。妃方爱幸，冀行册礼，得告大怒，掷地不肯受，祁坐是黜。
　　初，祁亦疑进告为非，谓李淑明于典故，因问之。淑心知其误，谓祁曰：「第进，何所疑邪！」祁果得罪去，议者益恶淑倾险云。
　　十一月乙未朔，翰林学士、兼端明殿学士、翰林侍读学士、礼部侍郎、知制诰、史馆修撰李淑落翰林学士，依前端明殿学士、兼翰林侍读学士，加龙图阁学士、集贤殿修撰、知应天府、兼南京留守司。
　　初，淑奉诏撰陈尧佐神道碑，少所推称，其家积憾，求所以报。会淑尝作周陵诗，有「不知门外倒戈回」之句，国子博士陈求古者，尧佐子也，因上淑诗石本，且言辞涉谤讪，下两制及台谏官参定，皆以谓引喻非当，遂黜之。淑累表论辨，不报，因请解官侍养，许之。淑侍养得请，乃此月癸丑，今并书。
　　龙图阁直学士、兵部郎中郭劝为翰林侍读学士。劝前知成德军，盗起甘陵，徙郓州，以韩琦代之。已而琦言劝所遣将士张忠、刘遵功皆第一，特赐诏銟谕，于是召归。
