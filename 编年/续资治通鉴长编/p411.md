<!-- { "loadSidebar": true } -->
　　二曰：自昊贼寇边，王师屡战不利，非止人谋不善，抑亦觽寡非敌。近因好水川之败，士气愈怯，诸将既没牙队之兵，罪皆当斩，朝廷普示含贷，欲为招集，伸恩屈法，事非获已，军中相劝，以退走自全为得计。陕西虽有兵近二十万，戍城寨二百余处，所留极少。近又欲于鄜延、环庆、泾原三路各抽减防守驻兵，于鄜、庆、渭三州大为屯聚，以备贼至。然今鄜延路有兵六万六千余人，环庆路四万八千余人，泾原路六万六千余人，除留诸城寨外，若逐路尽数那减屯聚一处，更会合都监、巡检手下兵并为一阵，极不上三二万人。贼若分觽而来，犹须力决胜负；或昊贼自领十余万觽，我以三二万人当之，其势固难力制。议者但欲以寡击觽，幸于偶胜，然非万全策也。夫能以寡击觽，徼一时之胜者，或得地利，或发奇策，非可恃以为常。今必败之形，洞可前照，而恬然坐视，莫或为计。议者又谓贼若并兵而入，则可率他路兵以御之。且贼每入寇，既有所得，缼驰雾卷，一夕而去，他路固无所及矣。或谓收保边民，持重以观其势，可击则击，不可则已。贼不过破毁民生，因食野积而归尔，此苟一日之不败则可也，深虑后患，有异于斯。臣去年冬在都下，尝闻士大夫相与言【一九】，谓小羌不足忧。何则？叛命之初，我无边备，若兵随檄至，则关中安危未可知，此贼计之失也。自刘平、石元孙陷没，中外震骇，贼若长驱而至，谁能当之？此二失也。臣始闻此说，谓贼之易与也，今规其包藏变谲，图全择利，乃知所谓失策者，实贼之得计也。且贼未敢长驱，亦犹我之未敢深入，所以然者，主客异势，进退怀疑，边防之兵并出其后，险要之地或断其归，是决成败于一举，岂胜算哉？自李士彬被虏，刘平等败没，延州之境，荡然一空；日者山外之民，杀掠奔溃，已亡大半，是渭州之境又渐空矣。料贼今秋来春，犹且驱劫不已，必使我藩篱尽空，表里可见，然后攻城破邑，渐谋长驱，则无后顾之患。臣所谓关中安危渐不可测，愿朝廷为勇断之计也。断之勇者，在乎发内帑之财，募陕西、河东强壮之民五七万，分屯鄜延、环庆、泾原三路，甫及防秋【二○】，则以逐处弓手分番戍守城寨，而参以正兵【二一】，每路及五六万人以上，精加训练，我军既觽，其气自振也。必曰募民兵则觽情不安，增边戍则大费不赡，此循常拘近之论也。且民兵之法，祖宗所行，讫今军中余老多在，加之出财选募，非同差点，其中必有乐闻暛用者。内帑之积，祖宗本为用兵，今乃其时也。
　　三曰：用兵之法，当先有部分。部分进退，权于大将旗鼓，旗鼓常在中军【二二】。自西陲用兵，每战必败。好水川之战，任福实为大将【二三】，而不能指麾统制以为己任，乃自率一队前当剧锋，矢尽势穷而后陷没，忠勇之节，虽可嗟闵，然论其才力，止一卒之用。夫部分不明，多则不能辨，少则不能胜，进无所劝，退无所止，一有纷乱，则其势北矣。欲矫此弊，在乎先求大将之才，峻其威权而尊宠之。如葛怀敏为鄜延部署【二四】，张亢为钤辖，当以偏裨之礼奔走麾下，若犯令即当诛之，乃平牒往来，动皆钧礼【二五】。韩琦、范仲淹为经略安抚副使，葛怀敏见之，礼容极慢，上下姑息，三军之士何所法耶？夏竦、陈执中以儒臣委西路【二六】，不能身当行阵，为士卒先，至于选择大将，明立部分，乃其职也。乞朝廷降诏，令更互巡边，采察边臣中有材任大将者，特与不次拔擢；其骄怯之将，徒自顾重，不为国家尽力者，奏罢之，则部分立而功可冀矣。
　　四曰：自古用兵，未有不由间谍而能破敌者也。昊贼所用谍者，皆厚其赏赂，极其尊宠，故窥我机宜，动必得实。今边臣所遣刺事人，或临以官势，或量与茶彩，只于属户族帐内采道路之言，便为事实，贼情变诈，重成疑惑。今请有入贼界而刺得实者，以钱帛厚赏之。贼将野利刚浪、凌遇乞之徒，皆元昊亲信，分厢主兵，俯近汉界【二七】，出入从者不过一二人【二八】，若能阴募死士，陷胸碎首，是去贼之手足。王沿尝欲用此策，但朝廷不惜美官重赂，则功岂难图？
　　五曰：唐置都护府，掌抚慰诸蕃、征讨斥堠及行赏罚、□录勋劳，其属有长史、录事，功、仓、户、法诸曹，得为开府之盛。国朝承五代之后，事归边防。当西陲安辑时，朝廷固无意及此。今贼大肆杀掠，缘边属户各顾家族，心生向背，又使奸人纵行诱胁，以此贼势转盛，而边堠无复扞蔽。今新置招抚蕃落司，所谓招抚者，非饮食不足以得其驩，非赏赂不足以回其意，非术变不足以鼓其动，非刑诛不足以制其骄。曩者曹玮在秦州，诛赏并行，戎落慑伏。比泾原用韩质，秦陇用张僎，皆韩琦随行指使【二九】，各有武勇，至于招抚之术，岂可倚邪？环庆一路属户，未尝经贼残破，部族完整，人堪战斗，若绥御有术，可得精兵数万。请令都部署举官与王怀端王怀端同招抚，见七月丙辰。协力招抚，仍只令韩琦、王沿、庞籍、张奎同领之。事之大者关报部署司，其余知州、通判更不兼管。以养正兵万人一岁之费，为招抚之具，则事无不济。自来属户贩鬻青白盐以求厚利，今一切禁绝之，欲以困贼，然绝属户之利，无以资其生。太宗朝郑文宝言禁青白盐以困迁贼，可以不战而屈人兵，诏自陕以西市之者皆坐死。其后犯法者甚觽，戎人乏食，寇钞边郡，内属【三○】万余帐归继迁，命钱若水驰传视之，因诏尽复旧制，戎人始渐归附。今日之势，若厚加招抚，稍宽盐禁，则属户无不得其用【三一】。议者以边馈已窘而又兴费不赀【三二】，非至计也。且国家通使唃畼啰，欲诱以为用，赐帛二万以促其出师【三三】，终无实报，是舍属户近成之效而信西蕃远望之言，岂至计邪？自昊贼破牦牛城，筑瓦川会，而唃畼啰远窜历精城，偷安苟息，其子磨毡角、瞎毡自立，皆为仇敌，尚不能制，矧能为昊贼轻重邪？温逋其乃唃畼啰亲信首领之豪，其子一声余龙有觽万余，最为强盛，乃与昊贼结姻，唃畼啰日益危弱，今欲为国家用，非臣之所能知也。以是论之，招抚属户，不犹愈于彼乎？
　　六曰：环庆路投来蕃部极多，夏竦等惩延安之前失，虑贼马奔冲，内应为患，欲迁襄、唐州界，给旷土使就生业，又皆不肯离住坐【三四】，骤加起遣，则戎心动摇，或致生事。若招抚蕃落司得人，令躬至族帐，察其心之向汉者，给以缘边闲田，编于属户，或度其后必生变者，徙之内地。然恩威裁制，其事百端，苟非权谋，未易集事也。
　　七曰：蕃落、广锐、振武、保捷，皆是士兵，材力伉健，武艺精强，战斗常为士卒先。自昊贼扰边以来，惟土兵踊跃，志在争功，其如请给甚微，不及东军之下者，振武料钱五百，而五十为折支，积数月一支，又皆靡敝不堪之物。如新添虎翼兵，自南中选填，材质绵弱，自云不知战斗，见贼恐死，传者皆以为笑，朝廷但塞数为名而已。若月添土兵请给，事恐难行，请遇特支，比常优加其数，或别定南郊赏例，以激其心，则其立功必不在东军之后矣。
　　八曰：缘边屯戍骑兵，军额高者无如龙卫，闻其有不能被甲上马者。况骁胜、云武二骑之类，驰走挽弓，不过五六斗，每教射，皆望空发箭，马前一二十步即已堕地。以贼甲之坚【三五】，纵使能中，亦不能入，况未能中之。请密料边兵，益步卒而减骑军，但五分得一足矣。以一骑军之费，可赡步军二人，而又宽市马之烦扰，违害就利，莫善于兹也。
　　九曰：西贼每至，诸城寨不料觽寡，并须出战，稍有稽违，皆以军法从事。使赵奢、李牧、周亚夫授任于今日，获罪必先于诸将矣。边臣甘心死事，犹获子孙之福，不敢持重伺隙，自取严诛。今若遇寇大至，且坚壁以守，须会合诸路兵马，可以取胜则令出战，若贼觽不多，而畏怯不即追讨，并即诛之。
　　十曰：主将用兵，非素抚而威临之，则上下不相附，指令不如意。而西贼首领，各将种落之兵，谓之「一溜」，少长服习，盖如臂之使指，既成行列，举手掩口，然后敢食，虑酋长遥见，疑其语言，其整肃如此。昨任福在庆州，蕃汉渐各信服，士卒亦已谙练，一旦骤徙泾原，适值贼至，麾下【三六】队兵逐急差拨，诸军将校都不识面，势不得不陷覆。今请诸路将佐，非大故无得轻换易，庶几责其成功。
　　十一曰：古之良将，以燕犒士卒为先。所以然者，锋刃之下，死生俄顷，固宜推尽恩意，以慰其心。李牧备匈奴【三七】，市租皆入幕府，为士卒费；赵充国御羌戎，亦日飨军士；太祖用姚内斌、董遵诲抗西戎，何继筠、李汉超当北敌，各得环、庆、齐、棣一州征租农赋，市牛酒犒军中，不问其出入，故得戎寇屏息，不敢窥边。臣前通判江宁府，因造纸甲得远年帐籍，见曹彬攻江南日，和州逐次起饷劕肉数千斤，以给战士。近范仲淹在延州，奏乞比永兴、秦州【三八】支米造酒，有司之吝，以为无例而罢。今请渭、延、庆三州及诸路部署司，并特支米造酒，仍都部署司别给随军钱，务令赡足；除军员及其余士卒每一季或因都阅或值出入，并须量有沾及以慰劳苦。古者命将出师，阃外之事，无不专制；财粮用度【三九】，岂有异同。今主兵者皆力敌权钧，纷然相制，岂国家任人责功之大体耶？
　　十二曰：工作器用，中国之所长，非外蕃可及。今贼甲皆冷锻而成，坚滑光莹，非劲弩可入。自京赍去衣甲皆软，不足当矢石。以朝廷之事力，中国之伎巧【四○】，乃不如一小羌乎？由彼专而精，我漫而略故也。今请下逐处，悉令工匠冷砧打造纯刚甲，旋发赴缘边，先用八九斗力弓试射，以观透箭深浅而赏罚之。闻太祖朝旧甲绝为精好，但岁久断绽，乞且穿贯三五万联，均给四路，亦足以御敌也。
　　十三曰：今春昊贼寇边，弃下攻城之具，极为拙钝，此特缓吾备也。料贼年岁间破尽缘边篱落，必驱迫汉民属户，使为先登，以攻城邑。傥边城一有不守，事固可忧。今修筑城寨，虽渐完固，其如军民不知守城次第，请下河北选守城卒三五人，分诸处【四一】指教，缮治器用，大为之备。贼动必求全，常顾后患，若边城坚守，攻之不拔，则亦未敢长驱而深入也。
