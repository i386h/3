<!-- { "loadSidebar": true } -->
　　【六】提点京西北路刑狱公事梁焘「提点」原作「提举」，据本书卷三二三元丰五年二月丙子条。宋史卷三四二梁焘传改。
　　【七】须当用本息别立祖额「祖」原作「租」，据阁本、活字本改。下同。
　　【八】独洪泽以上未克兴役「克」原作「免」，据宋会要方域一七之一○改。
　　【九】部辖人员军典十六人「六」宋会要食货二之二六作「九」。
　　【一○】父母愿放停者「停」字原脱，据宋会要兵二之二八补。
　　【一一】自景灵新宫十一殿成「新」字原脱，据长编纪事本末卷八一奉太皇太后补。
　　【一二】于京东新法盐钱内岁赐十五万缗「十五」二字原倒，据阁本及宋史卷一九二兵志乙正。
　　【一三】十匹者十五人「者」字原脱，据阁本补。
　　【一四】郴原作「彬」，据阁本及宋史卷一八二食货志改。
　　【一五】荆湖南路提举常平等事「事」原作「路」，据阁本改。
　　【一六】进纳见钱九千九百四十缗阁本作「进纳见钱九千九百四十五缗。」
　　【一七】知成都府吕大防据文义，疑「吕大防」下脱「言」字。
　　【一八】郴原作「彬」，据宋史卷一八二食货志改。
　　【一九】雍王颢「颢」原作「显」，据阁本及宋史卷二四六宗室传改。
　　【二○】唐州泌阳县「唐州」原作「庐州」，据宋会要食货七之三一、六一之一○三及宋史卷八五地理志改。
　　【二一】收入余丁「余」原作「进」，据宋会要兵二之二八改。
　　【二二】乞以五年转一官「乞」字原脱，据同上书补。
续资治通鉴长编
卷三百四十二
卷三百四十二
　　起讫时间 起神宗元丰七年正月尽其月
　　卷　　名 续资治通鉴长编卷三百四十二
　　帝　　号 宋神宗
　　年　　号 元丰七年（甲子，1084）
　　全　　文
　　春正月壬寅，泾原路经略司言，乞改造神卫素铁甲为偏挨。从之。
　　甲辰，手诏李宪：「得来奏，称贼兵渡河寇本州岛事，如素有指准，固已甚善，惟是深戒将佐，更切谨重，勿轻冒贼锋，误国重事。更多方处置，仍告谕城中，仰坚心一志守御，俟贼退败，当有重赏。余见被寇城砦，准此谕之，仍日逐飞奏前来。」（朱本增入，墨本无之。本州岛盖兰州也。）
　　文彦博言：「臣前辞阙下之日，尝奏得致仕后，当亲辞天陛。臣今得请，欲赴阙廷。」降诏从之。
　　乙巳，正议大夫滕甫知筠州。甫罢安州，入朝，手诏「谋逆人李逢乃甫之妻族近亲，不宜令处京师，可与东南一小郡」故也。甫上书自辨，寻改知湖州。（五月一十二日辛酉，乃知湖州。甫墓志云：敕使谢禋市物于安州，因缘为奸，民被其毒。甫密疏其奸状，上为罢黜禋。自安州入朝，未对，而左右有不悦者，又中以飞语，复贬筠州。士大夫为甫惧，或以为且有后命，甫语笑自若曰：「天知吾直，上知吾忠，何忧哉！」乃上书自明，上览之释然，即以为湖州。）
　　又诏李宪：「走马承受阎仁武奏，兰州贼马巨万，为数不少。其多方取万全处置，勿致仓卒，为兰州之累。」（朱本增入。）
　　汝州言：「梁县民沈宣丧母，既葬，不塞墓门，昼负土，夜附棺而卧【一】。居三十六月，乃闭墓门，为坟圹广百尺。妻高氏亦有孝行。」诏赐粟、帛。
　　丙午，右龙武军大将军、洺州防御使世准为金州观察使、安定郡王。会稽郡王世清既卒，宗正言，世准于太祖、太宗之后最长，当袭封。故命之。（新本去朱本「会稽郡」以下【二】。新纪书：封洺州防御使世准为安定郡王。旧纪不书。）
　　丁未，手诏李宪：「西贼围兰州，日久未退，除朝廷已降指挥诸路各出兵牵制外，宜速遣谙事信熟人，檄董毡、阿里骨出兵，腹背攻讨之。更广求间路，探候城中息耗，仍谕在城官吏伺察奸细，守城人频令番休，勿使倦怠。稳审处置，勿误重事。」（朱本。）
　　陕西转运副使范纯粹入对延和殿。（初七日，纯粹有数札，今删取一二附此日。）
　　先是，纯粹言：「伏见边患未平，储备方急，而本司职务，经累年军事之余，上下侵蠹，极于残弊。事力已竭，无所取济，利害纷错，大非章疏可尽。臣愚待罪剧郡，亦已久矣，虽适此困匮之时，若但为平日经常之计，则多方营致，粗可枝梧，若将来边事再作，久不解兵，即储廪大计，决无可办之策。自非躬至朝廷，曲折讲画，上禀圣训，改更措置，即他日必致误事。边防之重，上系国体，臣敢苟计目前，嘿嘿自处？伏望圣慈察臣意在职事，特许臣兼程前去，暂至阙庭，上殿敷奏。所贵一路大计，上遵成画，不致误事。」许之。（六年十二月三日奏。）
　　于是纯粹言：「契勘本司昨蒙朝廷差委王震会定五路年计钱物，凡逐路岁支之数，纤悉具见，无容不尽。自军兴后，须用名数十倍常日，而刍粮价直所在增贵。且如震会定日，将粮草约以中价，米斗六十五文足。今来沿边诸路，如帅臣所在，米斗犹不下一百六十文足，草束不下六十文足，他皆称是，其外城堡砦又非此比，方之会定所约之价，相远如此。兼契勘本路利源所入，全藉酒课，而比年米面价贵，本重利轻；况会定之日，除比岁内实收应副实支外，尚有四十四万余贯不足年计，奉圣旨只令本司那融应副。今岁入不加于前日，而岁费倍多于昔时，又籴入贵贱如此之不同，则大计盈虚，于此可见。臣殚思竭虑，恨无长画，以致丰富，惟戾觽敛怨，百计爱省，庶有小补。若但以目前会较，即幸可枝梧，惟虑疆场缓急，别有大段添屯军马，或年岁之间，重兵未解，则事力匮竭，计无从出。臣不爱一身之责，实恐临时上误国事，伏望圣慈深赐矜怜，特自朝廷讲议持久取济之术，令臣得以遵奉。」（奏议，此月七日，盖上殿札子。）
　　又言：「臣昨奏事延和，伏奉德音，访以新复诸城形势利害，虽已详具敷奏，伏蒙宣谕令具所见文字上进。臣契勘延州帅府，北距生界地不百里，平川广野，谓之中路，乃夏贼奔冲之地，而元昊昔年入寇之所也。形势浅露，莫此为甚。昨因修复塞门故寨，增展得道路四十余里，虽未能绝深入之患，而屏蔽帅府，粗加深严，此实鄜延大利也。又通远军以北定西一带，元系夏国貋花麻所据之地也，通远不满百里。自开拓熙河以来，更西大路与羌地咫尺，犬牙相逼，时有侵扼之害。昨因诸路出兵，羌族远遁，朝廷乘时遂举定西之役，故通远形势，自此深密，此熙河之大利也。至于其余新地所建城砦，或臣尝亲到，或采诸人言，在形势无所增加，而岁费浩大，支计不充，百姓困于供输，有司疲于漕饷，况日烦朝廷补助，曷有已时。虽愚臣识昧事机，言涉狂妄，而朝廷计宜久远，宁据目前？伏望圣慈博行询谋，稽考髃议，他日或因时遇事，以存废之计少留宸衷，天下幸甚！」（正月初九日奏。）
　　戊申，河东路经略使王居卿言：「诸州多流人往西京，乞赈济下等户，仍权住诸司籴买，俟岁丰计置。」诏转运、提点刑狱、提举司：「自非见阙军粮，并权住籴买。提举司量减元直广粜，保甲户放税虽不及七分，阙食者亦赈济。转运司催残零税及积欠，并倚阁。」
　　辛亥，手诏李宪：「兰州信息不通，已几旬日，可速以重赏募人间路前去问达，及日逐具事宜以闻。所有见屯驱逐番应援兵将，宜更筹策方略，俾之前去奋击，力取万全，勿误重事。」（新本去朱本此段。）
　　上第七女卒，生才五岁，母林婕妤也。辍视朝三日，追封申国公主，医官皆坐责。
　　右羽林军大将军、程州防御使令廓袭封越国公。
　　诏提举京西南路【三】常平等事、承议郎叶康弼冲替，以户部言，六年终提举官岁考功过簿，康弼比诸路上簿独多故也。
　　勒停人通直郎刘谊为宣议郎。
　　壬子，河东经略使吕惠卿言，新复境土差遣有阙官处，乞许选择奏举。又言，河东、鄜延新修城寨相接，乞许两路各差官会议。并从之。
　　提举河北保甲司言：「保甲逃亡免教，乞给捕赏外，更立藏隐之家追赏法，所藏之家虽误相容隐【四】，亦不免追赏钱。」诏：「三路知情佣雇、藏隐逃亡保甲之家，减保甲罪三等。许人告【五】，均出赏钱，两犯捕获应配者，追其半，余以保甲司封桩钱支。开封府界准此。」
　　环庆路副总管曲珍言：「子卞死事，蒙推恩六资，乞与貋及召门客教诸弟侄，候堪任差使，具名奏乞。」诏曲卞二女，候出嫁，夫与三班借职，所乞召门客，不行。
　　景思谊母德安县太君董氏月特支钱二十千，候思谊子有俸日住支。
　　陕西转运副使范纯粹言：「沿边诸路番兵捉生请受，其逃亡事故，人马鎫不开落，伪冒批勘。乞责将、副依正兵例开收，两月一点阅。」从之。
　　癸丑，手诏李宪：「得来奏，以兰州境内贼马已退。贼倾国而来，彼费已大，洎入汉境，盘泊旬日，卒无所得，大觽伤夷而归，在我固已收全功矣。宜遍谕诸将，勿以不能尾击，多所斩获为恨。」又诏宪：「羌贼坚悍凶恶如此，若非官吏、军民人怀忠义，安能卒保无虞？除已赍赐官吏银合茶药及士卒银捥外，仍据城上城下、用力轻重等第支所给绢去外，宜速编排诸司所有绢十万疋，以备使臣到日宣赐，并具功状火急报明以闻，当与优赏。其兰州城里宜内塝下阔二丈，上收五尺马面，中间更增散楼子一座五间，仍添置炮台为便，可速具以闻。」（朱本增入，新本并削去。旧纪书：癸丑，夏人寇兰州。新纪因之。）
　　遣入内供奉官石璘传宣抚问守城将校，并赐蕃官银合茶药、诸军特支。
　　诏户部侍郎蹇周辅罚铜六斤，员外郎陈向八斤。坐违法割移门下侍郎章惇俸钱于相州缴回故也。
　　吏部言：「准诏定夺绘像臣僚之家食禄人法【六】。看详致仕停俸年七十以上、受官事故勒停无□法、残疾不堪入仕、不理选限之官，欲并不为食禄人。」从之。
　　诏广南西路累任转运使张颉、陈倩，副使苗时中、马默、朱初平、□潜，判官朱彦博、谢仲规，各罚铜二十斤。坐本路提举常平等事刘谊于桂州治廨舍，费官钱万缗，转运判官许彦先奏劾，颉等不觉察也。
