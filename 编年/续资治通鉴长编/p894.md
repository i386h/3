<!-- { "loadSidebar": true } -->
　　壬午，诏：「陕西诸路缘边团蕃兵，并选年二十以上，本户九丁以上取五丁，六丁取四丁，四丁取三丁，三丁取二丁，二丁取一丁，并刺手背，人数虽多，毋过五丁。每丁十人置一十将，随本族人数及五十人置一副兵马使，及百人置一军使、一副兵马使，及二百人置一军使、三副兵马使，及三百人置一副指挥使、二军使、三副兵马使，及四百人加一军使、一副兵马使，及五百人又加一指挥使、一副兵马使【四】。毋过五百人，每百人加一军使、一副兵马使。即一族不及五十人者，三十人以上亦置一副兵马使，不及二十人止置十将。每月除请受外，别给添支钱。指挥使一千五百，副指挥使一千，军使七百，副兵马使五百，十将三百。」陕西旧有蕃兵颇可扞边，然取丁不均，且无部分。至是，始立法而降是诏。本志与实录同。旧纪书立陕西路蕃兵部伍取丁法，新纪不书。
　　又诏：「自今臣僚不得奏乞诸司吏充指使出外。」以枢密院言诸司吏或有行仓法处请给甚厚，而反规避本役，干求臣僚奏带出外仍请旧禄，妨废诸司事务，宜禁止之故也。
　　癸未，右谏议大夫、集贤院学士宋敏求为龙图阁直学士，右司郎中、知制诰陈襄为枢密直学士。先是，知制诰邓润甫言：「近者髃臣专尚告讦，此非国家之美，宜登用淳厚之人以变风俗。」上嘉纳之。居数日，敏求及襄有是命。此据司马纪闻。敏求以四年九月十八日为集贤学士，十年五月九日御史润甫言：「乞用恬默持重之人。」蔡承禧奏议可考，或删取增入。承禧奏今别见九年十月末。
　　甲申，熙河经略司言：「熙州官员职田，乞听自募人耕种，罢支折盐钞。」从之。
　　遣勾当御药院李舜举往河东分画地界所勾当公事。此据御集。
　　右龙武军大将军、楚州团练使世开领洺州防御使。初，大宗正司言世开学行修洁，上召见，手诏：「世开资性俊敏，少勤于学，可依仲铣例迁一官。」故有是命。世开尝言：「袒免女与进纳之家为婚姻，明立要约，有同鬻卖，玷辱国风，乞下大宗正司看详施行。」不听。朱本削去袒免女婚姻事，云取会到系告示本人不行，今复存之。十年九月壬子始降诏。
　　开封府言：「故相王曾子绎等分家财，有赐书及御集等欲令置曾家庙，毋得借出，宜借差兵三人守视，仍于觽分僦屋钱内割留充岁时祭享。」从之。
　　上批：「闻麟府路边夏国界堠累年不以时墁饰，近不知受何处指挥遽往完治，致西人疑虑推毁。可密下新知丰州张世矩考实以闻。」
　　广南西路经略司言：「安南静海军牒钦、廉二州，新有艰阻，不与通和博买，及未敢发人上京贡奉【五】。」诏刘彝毋得止绝。时安南已入寇矣。诏刘彝毋得止绝安南和市，据神宗史交趾传。实录云：「是冬，安南入寇。」按此月二十日已陷钦州，后三日陷廉州，今改之。
　　丙戌，上批：「中书、枢密院同议代北疆事，可来日就旬休于东府详议进呈，不可更迟疑灭裂。」乃议定东水岭一带从雁门寨北过分画，西陉地令接古长城处分画，瓦□坞地令案视分水岭所在分画，麻谷寨水□铺当拆移【六】，令韩缜等先勘会闻奏。七月十八日、二十八日，九月二十九日，十月一日，并合参考。
　　先是，王安石以疾居家，上遣中使劳问，自朝至暮十七反，医官脉状，皆使驶行亲事赍奏。既愈，复给假十日，将安，又给三日。又命辅臣即其家议事。此据司马光记闻，乃十一月事。时有不附新法者，安石欲深罪之。上不可。安石争之曰：「不然，法不行。」上曰：「闻民间亦颇苦新法。」安石曰：「祁寒暑雨，民犹怨咨，此岂足恤也！」上曰：「岂若并祁寒暑雨之怨亦无邪？」安石不悦，退而属疾。上遣使慰勉之，乃出。其党为安石谋曰：「今不取门下士上素所不喜者暴进用之，则权轻，将有窥人间隙者矣。」安石从之。上亦喜安石之出，凡所进拟皆听，由是安石权益重。此据司马光记闻，云是十一月事。且云安石既出，其党为之谋曰：「今不取门下士上素所不喜者暴进用之，则权轻，将有窥人间隙者矣。」安石从之。既出，即奏擢章惇、赵子几等，上喜其出，勉强从之，由是权益重。按惇时已黜，子几方任河东漕，与司马光所闻殊不合。今但存其事而不出其所进用者姓名，更埙考详。
　　以渝州南川县铜佛坝为南平军。熙宁四年，既讨定李光吉、王兖【七】，旧地置荣懿、扶欢两寨。其外有铜佛坝，近南接西南乌蛮、昆明、哥蛮、大小播州等蕃界，数十部族据有之【八】。后朝廷因补其土人王才进充巡检，委之把拓。及才进死，部族无所统一，数出盗边。命熊本往讨平之。于是本言所开拓皆膏腴地，至林箐深密处，皆可募民开畬佃种，谓宜废南川县，于此置军。又以使臣为梓夔路都监、知军兼沿边都巡检，稍置官属，并领荣懿、扶欢二寨，增置开边、通安、安稳三寨【九】，以为控扼。又言夷人居栏栅，妇人衣通裙，所获首级多凿齿者，即古巴郡板盾七姓蛮、南平獠之故地，请以南平为名。本又乞权拨大宁监每岁应副陕西及成都府监赴新建军寨募人入中粮储。并从之。九域志：南平军，熙宁七年招取西南蕃部，以渝州南川县铜佛坝地置军，治南川县。又云：熙宁七年，以涪州隆化县隶军【一○】，仍省渝州南川县为镇入焉。元丰元年复置南川县。不知实录何故却系之八年十一月，或当移入七年十一月，并七年二月末所书割涪州隆化县【一一】隶南平军亦移入此后，更埙考详。按事迹先后，则九域志误，实录不误。然实录七年二月末所书割涪州隆化县隶南平军亦误。
　　权发遣熙河路经略司高遵裕言，河州军粮乏绝，已命出熙河州、宁河寨三处买马场所管茶买钱，以给河州支费，乞坐专辄之罪。诏释之。
　　诏自今提举三司帐司、磨勘司官止差一员。
　　荆湖北路转运使孙构【一二】言：「下溪州刺史彭师晏等十人内附，已遣知辰州陶弼等部兵夫筑下溪州城寨。」时南江新定，师晏据北江之下溪州，桀黠难制。弼以谋间其党保静、永顺等六州酋豪，使自相仇。师晏举族为诸酋所攻杀，仅以身免。弼乃为书委其用事首领周兴，谕以祸福。师晏遂与兴及觽数千来降。弼取其地，筑城寨五。弼，永州人也。明年正月二十二日，送师晏等诣阙，二月四日弼加忠刺。
　　赐渝州军前兵士、土丁特支钱，割渝州隆化县隶南平军。实录于七年二月末书此。按南平军以八年十一月二十八日建，不应七年二月已有军名，实录误也。九域志又承其误。今移入八年十一月二十八日建南平军之后。
　　注　　释
　　【一】四囤「囤」原作「团」，据阁本及正文、太平治迹统类卷一七神宗置南平军改。
　　【二】合赴教场「场」字原脱，据阁本及上文补。
　　【三】大约中岁亩收一石「大」上原衍「田」字，据阁本删。
　　【四】一副兵马使「一」原作「二」，据阁本改。
　　【五】及未敢发人上京贡奉「敢」原作「散」，据阁本改。
　　【六】麻谷寨水□铺当拆移「拆」原作「折」，据阁本改。
　　【七】王兖「兖」原作「衮」，据阁本及本书卷二一九熙宁四年正月乙未条改。
　　【八】数十部族据有之「族」原作「旋」，据阁本改。
　　【九】增置开边通安安稳三寨「三」原作「二」，据太平治迹统类卷一七神宗置南平军改。
　　【一○】以涪州隆化县隶军「隆」原作「龙」，据宋会要方域七之九、宋史卷八九地理志改。下同。
　　【一一】涪州隆化县「州」原作「川」，据同上二书改。
　　【一二】荆湖北路转运使孙构「构」原作「桷」，据宋史卷三三一本传改。
续资治通鉴长编
卷二百七十一
卷二百七十一
　　起讫时间 起神宗熙宁八年十二月尽其月
　　卷　　名 续资治通鉴长编卷二百七十一
　　帝　　号 宋神宗
　　年　　号 熙宁八年（乙卯，1075）
　　全　　文
　　十二月己丑，命辅臣祈雪。
　　皇第三女封淑寿公主。
　　秘书丞、直集贤院、同提举三司勾院、磨勘司王安礼知润州。先是，吕惠卿言安礼任馆职，狎游无度。于是安礼乞出，即从之。王安石犹以惠卿昔居忧在润州，欲使安礼求其过失故也。此据司马记闻。
　　光禄寺丞、司农寺勾当公事唐义问言：「朝廷遣司农官五员管勾河东路籴纳，臣亦在遣中。体问本路，久被旱歉。今岁虽薄收，未足偿积岁之苦，而体量司、转运司出钱争籴，物价踊贵，下户益困。愿罢司农官【一】，须丰年计置。又怀、代二州秋稼不登，民失伸诉，前次累年欠负，一旦举催，百姓往往逃徙。愿一切倚阁，而怀州更纾偿纳之期，稍□民力。」诏如义问奏，其怀州常平钱期至来年夏纳，更有其余灾伤州郡仿此施行。义问，介次子也。
　　诏司农寺以河北两路坊场钱或借免役□剩钱二十万缗，给河北水利司计置；澶州刍豆内免役□剩钱【二】，仍以他场钱偿之。初，诏都提举市易司借内藏库钱，而本库言见阙钱应付，乞将市易司合还本库银绢令水利司兑借计置，故有是诏。
　　翰林医官秦迪赐紫章服，治王安石疾有劳也。此据御集。
