<!-- { "loadSidebar": true } -->
　　知谏院范镇言：「窃闻诸宗室攀叔韶例，磨勘转官。伏缘叔韶程文入等，又有批降指挥。诸宗子程文不入等，又无批降指挥，其所转官乞行追改。且朝廷听诸宗子课试也，非特取其辞艺，盖欲令向学，知礼义廉耻也。冒求恩泽，恐非朝廷课试之意。此实陛下家事，自家刑国，所宜信厚，不可奔竞，以长偷薄。」不报。
　　既而宗子八人又于禁中遮宰相乞转官，有诏特勒住朝参。镇又言：「诸宗子俱是不应转官，前则不复追改，今乃勒住朝参，赏罚两失，何以沮劝？乞追前所转官，八人者仍放朝参如故。」镇论谏，实录无之，今附见。不知攀叔韶例，即承简等否？其八人者，镇以世永为称首，皆当考详。
　　御史中丞孙抃等言：「伏睹近日皇亲非次建节移镇、迁官增禄几二十人，道途喧传，不测恩命之所自出。臣愚伏望陛下稽考祖宗故事，杜绝侥幸之路，特赐裁损，无令外议有宗室滥赏之名，亦诗所谓『至于兄弟，以御于家邦』之义也。」从之。据赵抃奏□，乃六月八日具奏。圣旨令更定皇亲转官，八月乙未也。今因范镇有言，故□附此末。
　　癸巳，赠前太子中允、馆阁校勘邵亢母刘氏为孝感县君。亢既遭母丧，愿纳官以求赠，特予之。
　　甲午，太常博士、集贤校理□充为髃牧判官。
　　丙申，以知大宗正事允让为判大宗正事，同知大宗正寺允弼为同判大宗正寺。
　　戊戌，吏部尚书、平章事陈执中罢为镇海节度使。按宋史宰相表作检校太尉、镇海军节度使。同平章事、判亳州孙抃等既入对，极言执中过恶，请罢之。退，又交章论列。抃最后乞解宪职补外，以避执中朋党中伤之祸，于是得请。
　　始，御史因执中杀婢事欲击去之【一二】，上未听，而谏官初无论列者，御史□以为言。而赵抃攻范镇尤力，台官皆助之。镇累奏乞与御史辨，不报。及御史入对，又言执中私其女子，伤化不道。执中既罢，上以谕镇，镇复言：「朝廷置御史以防谗慝，非使其为谗慝也。审如御史言，则执中可诛，如其不然，亦当诛御史。」□缴前五奏，乞宣示执政，相与庭辨之【一三】。卒不报。镇由是与赵抃有隙。
　　忠武节度使、知永兴军文彦博为吏部尚书、案宋史宰相表作礼部尚书。平章事、昭文馆大学士，宣徽南院使、判并州富弼为户部侍郎、平章事、集贤殿大学士，工部侍郎、平章事、集贤殿大学士刘沆加兵部侍郎、监修国史。初，除弼监修国史，沆止迁兵部侍郎，乃处弼下。论者以为咸平四年故事，吕蒙正领昭文馆大学士，李沆监修国史，向敏中集贤殿大学士，今所除非故事，由学士承旨杨察之误。寻贴麻改沆监修国史，而弼为集贤殿大学士。
　　彦博与弼并命。是日宣制，帝遣小黄门数辈觇于庭，士大夫相庆得人。后数日，翰林学士欧阳修奏事殿上，帝具以语修，且曰：「古之求相者或得于梦卜，今朕用二相，人情如此，岂不贤于梦卜哉。」修顿首称贺。
　　己亥，三司使、尚书左丞王拱辰为宣徽北院使、判并州。翰林学士承旨、端明殿学士、翰林侍读学士、户部侍郎杨察罢职，以本官为三司使。给事中、权御史中丞孙抃为翰林学士承旨、兼侍读学士。
　　癸卯，龙图阁直学士、兼侍读、左司郎中张□为右谏议大夫、权御史中丞。上尝谕执政，以□清直可任风宪，故使代孙抃。时富弼初入相，欧阳修复为翰林学士，士大夫咸谓三得人也。
　　甲辰，观文殿大学士、户部侍郎、知郓州庞籍为昭德节度使、知永兴军，寻改知并州。籍过京师，入对。上新相文彦博、富弼，意甚自得，谓籍曰：「朕用二相何如？」籍曰：「二臣皆朝廷高选，陛下拔之，甚副天下望。」上曰：「诚如卿言。文彦博犹多私，至于富弼，万口一词，皆曰贤相也。」籍曰：「文彦博，臣顷与之同在中书，详知其所为，实无所私，但恶之者毁之尔。况前者被谤而出，今当愈畏谨矣。富弼顷以枢密副使未执大政，朝士大夫未有与之为怨，故交口誉之，冀其进用，而己亦有所利焉。若富弼以陛下爵禄树私恩，则非忠臣，何足贤也。若一以公议燍之，则向之誉者将转而为谤矣，陛下所宜深察也。且陛下既知二臣之贤而用之，用之则当信之坚，任之久，然后可以责成功。若以一人言进之，未几又以一人言疑之，臣恐太平之功，未易猝致也。」上曰：「卿言是也。」
　　乙巳，侬智高母阿侬，弟智光，子继宗、继封伏诛。初，欲留继封等以招降智高，日给饮食，或传智高已死，遂并戮之【一四】。
　　工部侍郎、知桂州余靖为户部侍郎，西上合门副使、知邕州萧注为引进副使，留再任。注募死士使大理国购智高。南诏久与中国绝，林箐险深，界接生蛮，语皆重译，行百日乃通。智高亦自为大理所杀，函其首至京师。大理国函智高首送京师，此据萧注传，然智高本传云「智高卒不出，其存亡莫可知，未知孰是。又司马光百官表、大事记，至和二年四月亦书侬智高死于大理，当考。
　　辛亥，龙图阁直学士、右谏议大夫、提举集禧观夏安期兼侍读。知谏院范镇言：「安期由内降除侍读，士大夫相顾，莫不惊怪。盖以侍读乃陛下师儒之官，资质朴茂，通知古今乃可任，此非内降所宜轻授安期者。又闻安期自知不可，不敢受敕。伏乞因其陈让，追还恩诏，以息觽论。」从之。安期明年五月除延州，不带侍读，盖听其让也。
　　乙卯，镇潼军留后李端懿知郓州，帝赐诗以宠之。是岁，京东水，大发仓廪以赈饥民。置弓马手，教以骑斗，遂如精兵。治汶阳堤百余里以却水患，郓【一五】人便之。此据端懿本传，当考。是年十月赵抃有言。
　　初，内出香祠温成庙，帝误书名称臣。是月，知制诰石扬休同判太常寺，因言此奉宗庙礼，有司误不以闻。帝嘉纳之。此事或自有月日，因扬休判事遂书之。
　　秋七月丁巳朔，诏：「如闻河东户役，惟课桑以定物力之差，故农人不敢植桑而蚕益薄。其令转运使劝植之，仍自今毋得以桑数定户等。」
　　戊午，新知蔡州、翰林侍读学士欧阳修复为翰林学士，新知制诰贾黯复判流内铨。
　　己未，降龙图阁直学士、刑部员外郎任颛为天章阁待制，仍知渭州。先是，颛知潭州，会广州大商道死，籍其财，得真珠八十两，以无引漏税没入官，颛与本路转运判官李章及其僚佐贱市之。其后死商之子讼于三司，遂置狱湖南。案未上，三司使王拱辰悉以进内。御史赵抃弹奏拱辰，以章为宰相陈执中貋，阴有附结，请并劾拱辰，以戒中外。至是，夺颛职，徙章监当，余悉坐追停。
　　辛酉，太常寺太祝、集贤校理鞫真卿同知太常礼院。
　　左屯卫大将军从式上其祖德芳所藏玉宝，篆文曰「皇帝信宝」，盖太宗所赐也。
　　癸亥，翰林学士欧阳修请自今两制、两省以上，非因公事不得与执政相见，及不许与台谏官往还。诏如有公事，许就白于中书、枢密。江氏杂志云：永叔建言两制不许诣执政第，只言翰林学士、知制诰，执政不晓，应杂学士、待制俱不许。与史所载不同，当考。治平初，修作学士院御书跋尾，亦自辨云。
　　甲子，诏凡宰相召自外者，令百官班迎之，自内拜者听行上事仪。国朝待宰相盖有故事，其后多承例辞。至是，文彦博、富弼入相，御史梁蒨请班迎于国门，范师道又请行上事礼，然亦卒辞之。
　　知谏院范镇言：「伏观御史台告报，百官立班郊迎宰相文彦博、富弼者，诚隆礼也。与其隆之以虚礼，孰若推之以至诚，任之以实权【一六】。自陛下用文彦博、富弼为宰相，中外皆谓得人，然近日有诏，两制臣僚不得诣宰相居第，百官不得闲见宰相，是不推之以诚，不任之以权，而以郊迎虚礼待之也。伏乞罢百官郊迎，而令两制、百官复得就第闲见执政，以访天下之事，以达陛下之聪明，则御大臣之术，两得之矣。」按贾黯传，自知制诰出知许州又有言，则是镇言初不从也。黯知许州，在明年五月。
　　丁卯，诏比闻延州等处饥民流入岚、石诸州，其令河东安抚司赈□之。
　　以博州民蒋宪为三班奉职、京西安抚司指使，赐袍笏。宪告获剧贼刘唐五人，特录之。
　　戊辰，资政殿大学士、兼翰林侍读学士、户部侍郎□育为宣徽南院使、判延州。育侍读禁中，帝因语及【一七】臣下毁誉多出爱憎，育曰：「圣言要切，实四海之幸。然知而形之于言，不若察而行之于事。自古人君皆因信谗邪而致乱，照奸险而致治，至于安危万端，不出爱憎二字，达之则髃书不足观，不达虽博览无益也。盖人主事有不可不密者，有不可不明者，语及军国几微，或干权要，不可不密者也。若指人姓名【一八】，阴言其罪而事状未见者，此不可不明者也。若不明，则谗邪得计，忠正难立，曲直莫辨，爱憎遂行。故曰：『偏听生奸，独任成乱。』是故圣王之行，如天地日月，坦然明白。进一人使天下皆知其善，退一人使天下皆晓其恶，则阴邪不能陷害，公正可以立身，此百王之要道也。」帝益重之，数欲大用，而谏官或诬奏育在河南，尝贷民出息钱。久之，遂命出帅。育正传云为谏官刘元瑜诬奏。案元瑜此时实知潭州，必非元瑜也。今没其姓名，当徐考。苏轼尝记王巩，云陈执中罢相，仁宗问谁可代者，执中举□育，上即召赴阙。会干元节，侍宴偶醉，坐睡，忽惊顾，拊黙呼其从者。上愕然，即除西京留台。巩父素为巩言此。按育自陕州召入，至和二年二月判都省【一九】，此时陈执中方家居待罪，不知何时荐育。所云醉拊御黙，仁宗愕然，因不复相育。育有心疾，当得事实，足见非刘元瑜诬奏也。然育为执中所荐，亦未可晓。又育出知延州，非西京留台。嘉佑元年五月乃自延州徙河中，二年八月自河中徙河南。巩所云差误，姑附见待考。
　　宣徽北院使、判□州王拱辰复为尚书左丞、端明殿学士、兼翰林侍读学士、知永兴军，从御史之言也。
