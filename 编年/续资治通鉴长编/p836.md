<!-- { "loadSidebar": true } -->
　　诏自今内外厢军、本城牢城及诸司库务、院、坊、监等正副指挥使以上，并自禁军初补本城牢城等军员，依旧降宣，余札下逐处给补牒。
　　三司乞借内藏绢二十万以备冬衣。从之。
　　诏自今举官不当罪至停者，取旨。
　　壬寅，命宰臣韩绛为南郊大礼使，翰林学士元绛为礼仪使，翰林侍读学士陈绎为卤簿使，御史中丞邓绾为仪仗使，权知开封府孙永为桥道顿递使。后永罢，以韩缜代之。
　　光禄寺丞韩宗古为馆阁校勘。宗古，绛从子也，以王安石荐召对，故命之。
　　癸卯，髃臣请加尊号曰绍天宪古文武，诏不许，自是五上表，终弗许。
　　命工部员外郎、集贤殿修撰、判司农寺李承之，太子中允、直集贤院、同判司农寺张谔，秘书丞、馆阁校勘、权判刑部朱明之，太子中允、权监察御史里行丁执礼，并兼详定编修司农条例；执礼仍充馆阁校勘。知开封府兵曹参军、大理评事□安持，忠正军节度推官、管勾国子监丞郭逢原，□县尉、提举修撰经义所检讨曾旼【一二】，并兼充编修删定官。
　　上批：「陕西路亢旱，秋种未入，令转运司访名山、灵祠祈雨。」
　　又诏五路教阅保甲州军如阙令佐，许本路权差守选，或待阙人。
　　又诏蠲河北西路五等户免役钱一年，仍自今东、西路差春夫毋过五万人，河埽重役当增差者亦具以闻。
　　又诏天下奏报雨雪、贼盗之类，旧悉以状进，令通进司分门类次，略为奏目进入。
　　广南西路转运司言：「请摄官通十分为率，长史文学七分，进士二分，特恩补摄者一分，候正额有阙，以次差补。」从之。
　　甲辰，右正言、直集贤院、管勾国子监常秩为宝文阁待制、判国子监。秩疾久，执政屡请进职以慰安之，故有是命。
　　诏熙河路破踏白城蕃部将官使臣，比再收复河州功其倍赏之，押队使臣各计所部人数并获级以十分为率，九分以上为优等，五分以上为第一等，三分以上为第二等，一分至不及分若无获者并为第三等。优等迁六官，余等降杀以两，至第三等迁一官，仍减磨勘一年。于是，先锋东上合门使、达州团练使王君万迁引进使；皇城使、文州刺史韩存宝带御器械；策先锋六宅使林广迁皇城使；果州刺史、左肋阵右骐骥使盍可道，右肋阵左藏库使郝进，殿后姚兕，策殿后姚麟，并迁皇城使；监照管中军将引进使、荣州刺史苗授迁忠州团练使；总管燕达及君万、存宝、授、兕、麟仍各官其亲属一人；君万等所获并第三等，特优擢之。「监照管」三字疑错，当考。
　　乙巳，诏：「宗室自赐名授官后，十五以上，理十年磨勘；大宗正司依审官院例检举其经覃恩改官者，自覃恩后别理。」
　　河北东路转运司【一三】，检定外都水监丞程昉新开永静军葫卢河水入沙河利害以闻。以民诉水淤涨，乞候秋收堤防稍固决水故也。八年六月十九日、九月七日可考。
　　同纠察在京刑狱祝谘，请蠲天下负犯百姓见欠开封府赃赏钱。
　　赐河东转运司钱十万缗市粮草。
　　详定编修三司令敕沈括言：「奉诏编修明堂、籍田、祫享、恭谢式。明堂、祫享，近岁多与南郊更用；恭谢、籍田，历年不讲礼文，盖已残缺。至于东封、西祀、朝陵等礼，亦皆难以搜究。窃虑空文迄于无用，欲止编明堂、祫享二礼。」从之。
　　戊申，诏河北西路转运副使□审礼相度卫、相州可置铁监处以闻。
　　赐度僧牒二千五百，试监主簿、斋郎、州助教敕告、补牒总五十，赈贷泾原、环庆路汉蕃饥民，及为永兴路常平籴本。
　　己酉，祠部员外郎、集贤校理鲜于师中知河州。师中自是方知河州。朱史五月一日所书，其误审矣。初命文臣知河州，故记之。
　　罢都官员外郎宋充国同知礼院。充国妻庞氏悍而□，充国以庙飨斋宿太常，庞氏令二婢蹑而从之，充国笞二婢送开封府，即自劾，既释罪，并罢其职事。
　　壬子，以美人邢氏为充容。
　　延州乞发省仓白米三万石，粜与阙食人。从之。
　　上批：「河北修□楼橹、守具及军器合用物料，可速相度，差官往出产路徱刷计置，或令市易务募商人结买。」
　　分命辅臣祈雨。
　　中书奏，自应天至淮以南有蝗，已得旨差官监捕。上批：「与免朝辞。」
　　癸丑，手诏：「木征已降，熙河边事渐就安帖，此去惟当推广恩惠，怀辑羌落，乃为经久保守之利。如蕃部作过，合行讨荡，经略司具事取旨。」
　　知谏院邓润甫言，乞于每路监司择一人，与守令博访青苗法度。又乞每岁散青苗一料，取二分息。诏并送提举编修司农寺条例司。朱本删去，签贴云无施行。今复存之。
　　甲寅，诏成都府路转运等司体量辖下灾伤州县，更不候披诉，第与分数蠲秋税。
　　广东转运司言：「韶、惠州永通阜民二监【一四】岁铸钱八十万，比又增铸钱三十万，近有旨改铸折二钱，一岁比小钱可增二十万。欲乞以所募舟运至发运司，改兑小钱入京，以为军国之计。」上批：「惠州阜民钱监，治平四年置，所铸钱系内藏库岁额，止自前年移拨与转运司买铜，今既有羡余，宜复归内藏库。」四年三月十四日、六年十月二十三日可考。
　　诏差官权在京职任，如大理少卿之类，知州以上资序，即许奏荐。
　　诏广南东路提举司，劾广州市易务勾当公事吕邈擅入市舶司拘拦蕃商物以闻。朱史以事小删去，今复存之。
　　乙卯，检正中书吏房公事、太子中允俞充为集贤校理、权发遣淮南东路转运副使。
　　礼宾副使、提点慈孝寺任泽为西染院使。以仙游夫人母弟推恩也。
　　司农寺言：「苏人诉沈括等所筑民田岸围，侵坏良田，横费公私钱，未委虚实。」诏转运副使张靓体视所诉事状以闻。十月体量到。
　　诏广州市泊可依旧存留，更不并归市易务。
　　熊本言：「经制泸州夷事除乞降外，有水路诸村作过夷，皆已平荡，具赏平夷贼有功使臣为三等。」诏洛苑副使、合门通事舍人贾昌言迁西作坊副使，余转官、减磨勘年有差。
　　司农寺言：「五等丁产簿，旧凭书手及耆、户长供通【一五】，隐漏不实，检用无据。今熙宁编敕但删去旧条，不立新制，即于造簿反无文可守，甚为未便。承前建议，惟使民自供手实，许人纠告之法，最为详密，贫富无所隐，诚造簿之良法。」诏送提举编修司农寺条例司。建议者前曲阳尉吕和卿，惠卿弟也。八年十月二十三日，罢手实。吕惠卿志吕和卿墓云：君之为曲阳尉，会朝廷初行免役法，他州县皆莫能推行，君首以曲阳户等之高下，役事之轻重，第为数等以应令。定帅李肃之深善之，未及行，以忧去。服除，复考太祖朝通检籍并令文。所谓手实者，参之以周官大比之法，成书以上，欲以均天下之役钱。会余以参知政事领司农寺，事始推行焉。宰相韩绛力请赏擢君，而君意深不欲，余为力辞于上，乃不果赏。其后异论参差，事虽寝而诸路州县用以造簿者十已八九，而役钱卒赖以均。太祖朝通检簿，当考。吕惠卿提举编条例，在六月乙未。食货志载和卿献议，今附七月末。
　　丙辰，诏诸房创立或删改海行一司敕，可并送法司及编敕所详定讫，方取旨颁行。
　　戊午，中书提举五房公事、主客郎中魏孝先知徐州。八年四月二十二日，召为同提举百司【一六】。此出必有为，当为冯京事也。
　　上批：「已遣刘忱往河东与北人议地界，今韩缜方使敌，虑于敌帐议论有涉。今商量事节，宜令缜回至雄州，先遣王宣赍一行语录赴阙。」御集九十八卷：八年七月五日，问王宣元降赴阙指挥，乃是沈括，非韩缜。然此时未差沈括也，恐御集或与此不同。
　　上又批：「昨据王韶言，本路荒田白草，可与秆草相伴饲马。闻洮西以累得雨，野草茂盛，民闲以钱四十市草三十斤，比之官场价几十倍，其令制置粮草，并转运司速定价，督责吏收买以助边食。」二十四日可并此。
　　诏提举永兴军路常平等事、太常博士章楶体视环庆路灾伤，相度赈济以闻。
　　己未，右武卫大将军、梅州刺史世恩袭封楚国公。世恩，从式第三子。「楚」或作「荣」。
　　诏荆湖北路转运司相度沅、锦、黔江口三处置博易场与蛮交易可否以闻。后本司委知沅州谢麟相度，麟言：「置务博买，则均平物价，招抚蛮獠，新附之人，日渐驯熟，永息边患。」又下其事三司，时章惇领三司，亦以为便。从之。
　　赐河北路弓弩十五万，令转运司分给诸州军。
　　庚申，诏诸路方田令并税物，内秆草依旧输本色。可并二十二日。
　　赐市易务息钱二十万缗，付定州封桩。
　　又赐秦凤路都转运司度僧牒二千，试监主簿、斋郎、州助教敕牒三百，变置籴本。
　　江宁府乞以衙前□剩钱增给法司，吏如因职事取受，依转运司吏法施行。
　　辛酉，检正中书孔目房公事、太子中允、集贤校理许安世察访荆湖路，代俞充也。
　　岷州修城毕工，赐诸军特支钱，禁军五百，厢军、弓箭手、蕃兵、义勇三百。改岷州缘边安抚使司为洮东安抚司。
　　枢密直学士、知定州薛向言：「并边教习卒伍，试阅义勇、保甲，必为赏罚，使之劝向。今公使库钱支费不足，无以充赏，而又募人伺察北边机事，其所募人不畏诛戮者，以金帛诱之故也。今苟无以给其欲，则人莫敢赴。欲乞给钱三万余缗回易，以充其费。」诏以度僧牒三百赐之。
　　癸亥，分命辅臣祈雨于郊庙社稷。
　　上批：「闻河北路有蝗害稼，而所在多以未至滋盛，不即加意翦扑，其次第以闻。」又批：「访闻陈留等县，下户已是阙食，县官又不许百姓披诉，多行决罚，人情惶扰，极为可忧。」乃诏开封府界、淮南路提点提举司遍检覆蝗旱灾伤，甚者具合赈□事以闻。赐米十五万石赈给河北西路灾伤。
　　参知政事吕惠卿言：「司农条例所该事目极多，欲下诸路，令提举司官各具本路推行新法有无疑虑，须合申明，及未尽、未便事合更改措置，或本路已修完改正可以推之别路，条具申本寺，遍牒辖下官，亦许直述所见。」三月十七日，惠卿判司农，已有此申请，当参考。
