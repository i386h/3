<!-- { "loadSidebar": true } -->
　　戊午，权三司使、龙图阁直学士、礼部郎中姚仲孙知蔡州，户部副使、兵部郎中李宗咏知徐州，户部判官、司封员外郎李钺知相州，并坐不觉察省吏崔班等伪为使副判押文书，以规取商人财物也。仲孙传云：西北备边，募兵益屯及赏赐聘问之费，不可胜计。仲孙悉心移度，虽病，未尝辄废。坐小吏诈为文符，出知蔡州。按小吏敢诈为文符，仲孙何悉心之有？今不取。
　　己未，翰林学士、兼龙图阁学士、兵部员外郎王尧臣为户部郎中，权三司使事。尧臣始受命，言于上曰：「今国与民皆弊矣，在陛下任臣者如何。」因请自择僚属，上纳其言，尧臣果以治办闻。是岁，尧臣取陕西、河北、河东三路未用兵前及用兵后岁出入财用之数，会计以闻。宝元元年未用兵，三路出入钱帛粮草：陕西入一千九百七十八万，出一千五百五十一万【一一】；河北入二千一十四万，出一千八百二十三万；河东入一千三十八万，出八百五十九万。用兵后：陕西入三千三百九十万，出三千三百六十三万；河北入二千七百四十五万，出二千五百五十二万；河东入一千一百七十六万，出一千三百三万。又计京畿出入金帛：宝元元年，入一千九百五十万，出二千一百八十五万。是岁郊祀，故出入之数视常岁为多。庆历二年，入二千九百二十九万，出二千六百一十七万，而奇数皆不与焉。以此推之，军兴之费广矣。
　　庚申，盐铁判官、司勋员外郎吕绍宁为淮南转运使。绍宁至淮南，亟上羡钱十万。谏官欧阳修请却所上钱，□治绍宁欺罔之罪，以戒奸吏刻剥。此据欧阳修谏疏，其从违当考。
　　壬戌，发康定军粟以济饥民。
　　吕夷简虽罢相，犹以司徒豫议军国大事，上宠遇之不衰。于是谏官蔡襄疏言：
　　夷简被病以来，两府大臣，累至夷简家谘事。又闻夷简病时，陛下于禁中为之祈禳，锡与致多，眷注无比。臣窃谓两府大臣，辅陛下以治天下者，今乃并笏受事于夷简之门，里巷之人，指点窃笑。
　　案夷简谋身忘公，养成天下今日之患。陛下即位之初，夷简即为参知政事，遂至宰相，首尾二十余年，所言之事，陛下一皆听信而施行之，固当敦风教、正庶官、镇敌国、安百姓，而乃功业无闻，但为私计。执政以来，屡贬言者，如曹修古、段少连、孔道辅、杨偕、孙沔、范仲淹、余靖、尹洙、欧阳修等，或谪千里，或抑数年，或缘私恨，假托人主威权以逐忠贤，以泄己怒，殊不念虚受恶名。立性不臧，欲人附己，见为介特而自立者，皆以好名、希求富贵污之。善人耻此，往往退缩，以避好名、干进之毁。是以二十年来，人人不肯尚廉隅、厉名节。浅者因循阘茸，深者靡恶不为，都无愧耻。但能阿附，夷简悉力护之，使奸邪不败，寖成此风，天下习以为俗。以逐利为知能，远势为愚钝，废廉耻之节，成奔竞之风。一恩之施，皆须出我门下，或先漏露其事，使人豫知；或先抑其事，后与行之。若不可行者，小则归怨同列，大则称奉圣旨。文武铨院，□官至多，而曾不裁损，奇材异绩，不闻奖拔。贪墨昏耄之人，曾经免罢责罚，乃为雪理【一二】，务施小惠，多与收录。贪廉混淆，善恶无别。
　　自关陕兵兴以来，修完城垒，馈运刍粟，科配百端，悉出州郡。内则帑藏空虚，外则民财殚竭，嗟怨嗷嗷，闻于道路。不幸有水旱之灾，其变不可量也。盖由不选材贤，充三司使副，发运、转运，使非其人，但务收取人情，用为资历，纔至数月，即又迁移，循环奔走，日求升进。欲以兴财利、宽民力，其可得乎？
　　夷简当国之后，山外之败，任福以下，死者数万人。丰州之战，失地丧师。镇戎之役，葛怀敏以下，死者又数万人。庙堂之上，成算安在？西师败没之后，契丹乘隙，遣使入朝，辄违先帝之盟，妄请关南之地，岁增金帛竟二十万，而犹勒兵压境，坚求「纳」字，凌胁中国，大为耻辱。度其祸患，譬若疽疮，但未溃尔。
　　夷简出入中书，且二十年，不为陛下兴利除害，苟且姑息，万事隳坏如此。今以疾归，尚贪权势，不能力辞。或闻乞只令政府一两人至家商议大事，足验夷简退而不止之心也。伏乞特罢商量军国大事，庶使两府大臣专当责任，无所推避。
　　甲子，夷简请罢豫军国大事，从之。
　　襄又言：
　　伏见陕西路招讨使韩琦、范仲淹等各除枢密副使，并以西寇未宁，恳辞恩命，朝廷再赐手诏，督令赴阙。臣窃料琦等必再有陈论，辞让于未决之间，而异同之说有三焉：曰使琦、仲淹偕来也；曰一处乎内，一处乎外也；曰皆留在边也。使之偕来，此朝廷之本意。盖陛下推独断之明，采至公之论，以二人久处边陲，详知本末，致之宥密，思有变更，将以求破贼之计尔。
　　然论者之说曰，边臣最苦者奏报文字，或有稽缓，或即裁制，动不如意，所以久无成功。今得边臣而任之，则细大可知，表里相应也。用兵不胜，由军制未立，无部分统辖之法，若不更变，未见可胜之期。今得边臣而任之，可责以更变之术，所以宜一处乎内也。西寇虽已请盟，而戎心不可倚信，琦等素习兵事，上下之情通浃，今尽还朝，新帅郑戬，山川之险易未知，军旅之部伍未练，若贼乘我机便，忽有奔突，必难制御。此所以宜一留于外也。
　　曰皆留在边者，此沮抑之论也。恶琦、仲淹者，若于陛下前百般毁短之，陛下必不信矣。若称其材德而言之，陛下不得而疑也。必谓仲淹等威名已着，羌戎甚畏，今将去边，必有侵扰。臣谓不然，仲淹作招讨使，羌戎既畏其威名，今在枢府，正议兵谋，其畏必甚。若谓关中民情素所倚赖，今既还朝，觽失所望，臣又谓不然。在陕西，民既倚赖，今在枢府，必陈利病而行之，所赖者愈大。以是校之，情伪甚明。然或者谓二人孰宜处于内外，以物议言之，二臣之忠勇，其心一也。若以材谋人望，则仲淹出韩琦之右。处内者谋之，而处外者行之，故仲淹宜来，琦当留边，于理甚当。其韩琦、范仲淹，伏乞朝廷不听辞让，各授恩命【一三】。上以明陛下任贤之坚意，下以协觽庶之公论也。
　　乙丑，诏如闻天下科役不均，其令乡村及坊郭户均差率之。
　　是月，太子中允、国子监直讲石介作庆历圣德诗。
　　注　　释
　　【一】非功而授则为滥「授」原作「受」，据宋本、宋撮要本及宋史卷三○二沈邈传改。
　　【二】坐享无穷之奉宋本、宋撮要本作「坐享无劳之奉」。
　　【三】李元亨韩魏公集卷一二家传作「李允亨」。
　　【四】盖因契丹所谕「因」原作「闻」，据宋本、宋撮要本改。
　　【五】大名府经城县「经」原作「泾」，据寰宇记卷五四魏州条、九域志卷一北京条及宋史卷八六地理志大名府条改。
　　【六】刘从愿「从」原作「仲」，据宋本、阁本及长编纪事本末卷三七夏竦事迹改。
　　【七】御史平邈「邈」字原脱，据上下文及同上长编纪事本末补。
　　【八】谏官修靖「靖」字原脱，据上文及同上书补。
　　【九】而竦正传云「竦」字原脱，据宋本及同上书补。
　　【一○】契丹主「主」字原脱，据阁本补。
　　【一一】出一千五百五十一万宋本作「一千一百五十一万」，编年纲目卷一二作「二千一百五十万」。
　　【一二】乃为雪理长编纪事本末卷三七夏竦事迹作「反为雪理」。
　　【一三】各授恩命「授」原作「受」，据宋撮要本及宋史全文卷八上改。
续资治通鉴长编
卷一百四十一
卷一百四十一
　　起讫时间 起仁宗庆历三年五月尽是年六月
　　卷　　名 续资治通鉴长编卷一百四十一
　　帝　　号 宋仁宗
　　年　　号 庆历三年（癸未，1043）
　　全　　文
　　五月丁卯朔，日有食之。
　　河阳三城节度使、同平章事杨崇勋为左卫上将军致仕。
　　初，崇勋判成德军，而部民行赂于其亲吏任昭敏、李咸新，使告其子内殿承制宗诲，求免所犯罪。事觉，宗诲等皆编管诸州，崇勋并坐罪。崇勋初犹为宗诲营奏，既逮捕宗诲，崇勋又篡取之。监察御史赵佑言：「阙庭至近，崇勋恣横如此。臣闻制使李宗易有奏报，继遣种世材就问，崇勋但卧合延制使入，云『不合卤莽』。臣请选使臣以禁兵送崇勋就对。或以其尝官枢密，务存大体，亦望与一散秩，许令致仕。」上深然之。佑，滏阳人也。此据晁补之所作墓志，六月壬寅，佑出知州【一】，避贾昌朝执政之嫌也，仍不废言事。当考。
　　己巳，司徒吕夷简请罢监修国史，不许。又请罢所给俸料，诏给宰臣俸料之半。
　　罢屯田员外郎凌景阳、昭信节度掌书记魏廷坚、郑州观察判官夏有章召试学士院。
　　初，晏殊、夏竦、吕夷简各荐景阳、庭坚、有章，既得旨召试，而谏官王素、欧阳修言景阳给婚非类，有章尝坐赃，而庭坚亦有踰滥之罪。故皆罢之。欧阳修从谏集：景阳已就试，改一官，知和州，余并罢。今从实录。
　　庚午，御崇政殿录系囚，命侍御史沈邈等分诣京畿及三京，其诸路即委转运使、提点刑狱官亲行疏决，杂犯死罪以下递降一等，杖以下释之。
　　江、淮岁漕不给，京师乏军储，大臣以为忧。枢密副使范仲淹言国子博士许元可独倚办。辛未，擢元江、淮、两浙、荆湖制置发运判官。元曰：「以六路七十二州之粟不能足京师者，吾不信也。」至，则命濒江州县留三月粮，余悉发之，远近以次相补，引千余艘转漕而西。未几，京师足食。元，宣城人也。仲淹二奏，或可删附。
　　壬申，罢户部判官、工部郎中王球知怀州。谏官余靖言球被疾不任事也。
　　癸酉，命御史中丞王拱辰、知制诰田况，与三司同议减放州县科配。
　　诏宗室女从夫任外官者，毋得私至京师。右侍禁王世卞娶宗女晋安郡君，为郑州兵马监押，既从至官，而辄私自归，为有司所劾，故条约之。
　　乙亥，忻州言地大震，上曰：「地道贵静，今数震摇，得非兵兴劳民之象乎【二】？宜诏本路转运、经略司，安□百姓，毋得辄弛边备。」
　　盐铁副使、司勋郎中林潍为少府监、知滑州。初，入内都知张永和建议，请收民房钱十之三以助军费。事下三司，三司使王尧臣持不可。永和密使人致意曰：「公能行此，则大用矣。」明日入见，具为上言，因曰：「此衰世之事，唐德宗所以致朱泚之乱者，非平时可行也。」潍畏永和势，助之甚力。尧臣奏罢潍，以河北转运使、工部郎中、直史馆张□之为盐铁副使，议乃定。
　　丁丑，诏河东义勇兵愿隶诸州就粮神虎、宣毅禁军者听之。
　　又诏诸路配役在疏决以前者并释之。
