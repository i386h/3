<!-- { "loadSidebar": true } -->
　　【二二】前权三司使范讽遗以银鞍勒「银鞍勒」原作「金鞍勒」，据宋撮要本及同上书改。
　　【二三】士良曰陛下阅此何为上曰汝奚问上两句十四字原脱，据宋撮要本及长编纪事本末卷三三立皇后曹氏补。按涑水纪闻卷九亦有此段记载，惟「阅此」作「读此」，「奚问」作「何问焉」。
　　【二四】面责之「之」字原阙，据上引长编纪事本末补。
　　【二五】原来却是恁地「地」原作「他」，据阁本及同上书改。
　　【二六】请复用天圣初所定法「所」字原阙，据长编纪事本末卷四五茶法补。
　　【二七】时三司税法蠹耗日甚「税」原作「说」，据同上书改。
　　【二八】诏入内内侍省以所估尚氏等位金帛二十余万贯「位」字原脱，据宋撮要本、阁本及长编纪事本末卷三三美人尚氏杨氏争宠补。
　　【二九】各归逐路转运使司宋撮要本、阁本省「使」字。按宋会要职官四二之一六云：「所有制置茶盐矾税，令逐路转运使副兼领之。」
　　【三○】令缘堤预积刍□「令」原作「今」，据长编纪事本末卷四七修澶州决河改。
　　【三一】顶冠后垂红结绶「顶冠后」，宋史卷四八五夏国传作「冠顶后」。
　　【三二】颁诸州军土牛经「土」原作「士」，据宋撮要本、阁本改。按宋史卷二○五著录丁度土牛经一卷。
　　【三三】进封乳母高阳郡夫人许氏为崇国夫人「许氏」原脱，据宋撮要本补。按宋会要后妃三之三一载：仁宗□越国夫人许氏，天圣二年四月诏封临鵼颍县君，寻封高阳郡夫人。景佑元年十一月进崇国。卒赠□越国夫人。
　　【三四】皆毁撤之「撤」原作「撒」，据阁本改。
　　【三五】琮兄女为后「兄女」原作「女兄」。按宋会要后妃一之三，曹后乃曹□之女，□为琮之兄，见宋史卷二五八曹彬传。「女兄」应为「兄女」之误，今据乙正。
　　【三六】或刑名全否者「刑名」原作「册名」，据阁本及宋会要选举一○之三改。
　　【三七】文洎原作「文泊」，据阁本及宋会要方域一四之一四、长编纪事本末卷四七修澶州决河改。
　　【三八】乘舆天远「天」原作「大」，据宋撮要本改。
　　【三九】致国家之丰隆「隆」原作「降」，据宋撮要本、阁本及编年纲目卷一○改。
续资治通鉴长编
卷一百十六
卷一百十六
　　起讫时间 起仁宗景佑二年正月尽是年六月
　　卷　　名 续资治通鉴长编卷一百十六
　　帝　　号 宋仁宗
　　年　　号 景佑二年（乙亥，1035）
　　全　　文
　　春正月庚寅，诏尝给事东宫及资善堂，不限存没，并以名闻。于是马军都虞候、封州防御使通川张潜等四十余人并加秩，吏士增俸迁资者又踰百人。
　　甲午，殿中侍御史里行高若讷言：「甲戌赦书，选人满十二考并磨勘引见。今猥进者多，请以历任无赃私及非昏耄者，乃听改官，仍具与监当一任，诏须尝有人奏举者，方得施行。」从之。
　　壬寅，徙江东转运使蒋堂为淮南转运使兼发运司事【一】。时上封者屡以废发运使非便，堂言裴耀卿、刘晏【二】、第五琦、李巽、裴休皆尝为江、淮、河南转运使，兼领发运司事，而岁输京师常足。诏用其议。堂在淮南，岁荐部吏二百员，曰：「十得二三，亦足报国矣。」
　　度支判官、工部郎中许申为江南东路转运使。
　　凡铸铜钱，用剂八十八两，得钱千，重八十两十分。其剂，铜居六分，铅、锡居三分，皆有奇赢。铸大铁钱，用铁二百四十两，得钱千，重一百九十两。此其大法也。申在三司，景佑元年十月丁巳朔，申始以工中权度判。乃建议以药化铁与铜杂铸【三】，轻重如铜钱法，而铜居三分，铁居六分，皆有奇赢，亦得钱千，费省而利厚。因入内都知阎文应以纳说，朝廷从之，即诏申用其法铸于京师。然大率铸钱杂铅锡则其液流速而易成，杂以铁则流□而多不就，工人苦之。初命申铸万缗，逾月才得万钱【四】。申性诡谲，自度言无效，乃求为江东转运使，欲用其法铸于江州。朝廷又从之，诏申就江州铸百万缗，无漏其法。中外知其非是，而执政主之，以为可行，然卒无成功。就江州铸百万缗，实录在三月，并书。明年十二月甲申，申自江东徙湖南。
　　先是盐铁副使任布请铸大钱一当十，而申欲以铜铁杂铸，朝廷下其议于三司。程琳奏曰：「布请用大钱，是诱民盗铸而陷之罪。唐第五琦尝用此法，讫不可行。申欲以铜铁杂铸，理恐难成，当令申试之。」申诈得售，鴜琳亦主其议故也。琳传载此事于天圣五年以前，误也，当是景佑元年五月琳再为三司使时。王子融传云：布请铸大钱，行之京城，程琳集官议，子融时判度支，曰：「今军营半在城外，独行大钱城中，可乎？」事遂寝。与琳传异，今不取。
　　天章阁待制孙祖德言：「伪铜，法所禁，而官自为之，是教民欺也。」固争之，不从，遂出知□州。祖德出知□州在二月癸未，今并书于此。
　　丙午，诏太常礼院，孟冬祭神州地祇，宜如祭天地，遣内臣降香，春秋朝诸陵及诸祠有特祈解者亦如之。
　　侍御史韩渎言：「天下赋役之繁，但存催科一簿，一有散亡，则登耗之数无从钩考。请复置实行簿。」下三司议，请如旧。丁未，诏再闰一造之。
　　又诏山泽之民，撷取草木叶为伪茶者，计其直从诈欺律，准盗论，仍比真茶给赏之半。
　　戊申，诏京东西、陕西、河北、河东、淮南六路转运使检察州县，毋得举户鬻产徙京师以避徭役，其分遣族人徙他处者，仍留旧籍等第，即贫下户听之。
　　己酉，改长宁宫为广圣宫。宫在禁中前殿，有道家天神之象，后起观阁以奉真宗神御，占宫城之西北隅。
　　庚戌，诏：「自横陇河决，尝下河北、京东西路以民租折纳梢芟五百余万。今河决处自生淤滩，可省公费。其三路未输梢芟，并权停。」
　　癸丑，置迩英、延义二阁【五】，写尚书无逸篇于屏。迩英在迎阳门之北，东向。延义在崇政殿之西，北向。是日，御延义阁，召辅臣观盛度进读唐诗，贾昌朝讲春秋。既而，曲燕崇政殿。
　　甲寅，诏凡禁中须库物非有阙者，毋得下杂买务市之。
　　乙卯，诏带御器械自今毋得过六员。
　　二月丙辰朔，以春寒，特赐诸军班薪炭。
　　燕肃等上考定乐器并见工人。戊午，御延福宫临阅，奏郊庙五十一曲。因问李照乐何如，照对乐音高。命详陈之，照乃建言：「王朴律准，视古乐高五律，视禁坊乐高二律，击黄钟则为仲吕，击夹钟则为夷则，是冬兴夏令，春召秋气。鴜五代之乱，雅乐废坏，朴创意造律准，不合古法，用之本朝，卒无福应。又编钟、镈钟，无大小轻重厚薄长短之差，铜锡不精，声韵失美。大者陵，小者抑，非中度之器。相传以为唐旧钟，亦有朴所制者。昔轩辕氏命伶伦截竹为律，复令神瞽协其中声，然后声应凤鸣，而管之参差亦如凤翅，其乐传之敻古，不刊之法也。愿听臣依神瞽律法【六】，试铸编钟一虡，可使度量权衡协和。」有诏许之，仍就锡庆院铸。
　　庚申，太常博士、直史馆宋祁上大乐图义二卷。
　　先是，诏废洺州广平两监，合于安阳髃牧诸监。王承勋言广平岁产千余驹，且先朝所建，不可废。又言马尚多，牧地少。癸亥，诏复存广平一监，毋以赋民。既而，河北转运使言旧监悉已赋民，请割赵州界草地二千顷，权隶相州安阳监以牧马，从之。
　　甲子，诏吏部流内铨，自今保举选人，须见任知州、通判，升朝官都监、诸司副使以上始听之，其在京不带职员外郎非曾任知州，诸司副使非曾任路分都监，毋得举。
　　丙寅，免江、浙、淮南三路灾伤州军牛税。
　　丁卯，龙图阁学士、给事中、知□州范讽责授武昌行军司马，不签书公事【七】。新广东转运使、祠部员外郎庞籍降授太常博士、知临江军。东头供奉官□守则追一官。又降都官员外郎、判刑部李逊知潍州，祠部员外郎、知信州滕宗谅监饶州税，屯田员外郎、知宿州董储通判吉州，光禄寺丞、馆阁校勘石延年落职通判海州，殿中丞、知安吉县范拯为和州司马。仍下诏以讽罪申饬内外。
　　先是，籍为御史，数劾讽，宰相李迪右讽弗治，反左迁籍。籍既罢，益追劾讽不置，且言讽放纵不拘礼法，苟释不治，则败乱风俗，将如西晋之季，不可不察。会讽亦请辨，乃诏即南京置狱，遣淮南转运使黄总、提点河北刑狱张嵩讯之。籍坐所劾讽有不如奏，法当免，讽当以赎论。讽不待论报，擅还□州。吕夷简疾讽诡激多妄言，且欲因讽以倾迪，故特□籍而重贬讽。凡与讽善者皆黜削。延年尝上书请庄献太后还政，讽任中丞，欲引延年为属，延年力止之，竟坐免。人谓籍劾讽不置，实夷简阴教之云。讽请辨，据王珪所为籍神道碑，他书并无有也。
　　戊辰，工部尚书、平章事李迪罢为刑部尚书、知亳州。先是，上御延和殿，召宰臣吕夷简、参知政事宋绶决范讽狱，以迪素党讽，不召。迪惶恐还第，翼日遂罢相。制辞略曰：「姻联之内，险诈相朋，靡先事而上言【八】，颇为臣而有隐。」然迪性纯直，实不察讽之多诞也。龙川别志载李迪既贬，王曾在外，宋绶为曾告吕夷简求复相，且云宜善待曾，勿如待迪。按迪以是年二月十三日罢政，即命曾代之。况曾为枢密使已半岁，不得云在外。若谓夷简初与迪不相能，欲倾之，因荐曾为枢密使，拟迪后，或先议逐迪，将遣曾过中书，故绶云云，则庶乎可也。今皆不取。
　　枢密使、吏部尚书、同平章事王曾为右仆射、兼门下侍郎、平章事、集贤殿大学士，门下侍郎、兼吏部尚书、平章事吕夷简加右仆射，户部侍郎、参知政事王随为吏部侍郎、知枢密院事，枢密副使、礼部侍郎李谘为户部侍郎、知枢密院事，枢密副使、检校太保王德用为奉国留后、同知枢密院事，刑部侍郎、参知政事宋绶为吏部侍郎，枢密副使、给事中蔡齐为礼部侍郎、参知政事，翰林学士承旨、端明殿学士、兼翰林侍读学士、礼部侍郎盛度为参知政事，御史中丞韩亿为工部侍郎、同知枢密院事。
　　己巳，改新知亳州李迪知相州，庚午，复改授资政殿大学士、兼翰林侍读学士，留京师，仍班三司使上。
　　诏岁九大祠，故事以宰相摄事，自今以参知政事、尚书丞郎奉祀。
　　直集贤院贾昌朝请以郑司农所注月令复入礼记第六，其李林甫所注，自为唐月令别行，从之。仍诏唐月令以备四孟月宣读。
