<!-- { "loadSidebar": true } -->
　　丁亥，户部言：乞今后官员分辖衣赐在京请领者【四】，除三路许全留，余路分并不过半。从之。
　　枢密院言：宗室诸司副使以上，该选将副人资任稍深者，许差非节度州钤辖及双员处都阙；无双员处，即与添差。从之。（布录云：宗子既不得为将官，资任虽深而无进擢，故有是命。）
　　戊子，枢密院请申严封桩禁军阙额请受法，从之。（旧特详，今从新。）
　　己丑，户部言：「宗室妇、宗女，今从出外到京【五】，并依条限关申宗正司外，仍令经历门户，审问宫院、服纪、字行，限当日具因依，实封申大宗正司，与家状参验上籍。仍报太府、光禄寺，各令置籍抄转。」从之。
　　辛卯，朝奉大夫、宝文阁待制【六】，知同州吕大忠，迁一官致仕，从其请也。
　　是日，三省、枢密院同呈边报，枢密院再对，上深以章惇举措为不然。曾布等皆以谓边事诚不可忽。及退，惇又欲令锺传经营南牟会以通泾原，布曰：「公于边事踊跃如此，乃心国事，固觽所不及。然敌未可轻，公私之力有限，亦不可不审。今来措置边事，幸皆有成功，无败事，万一小有狼狈，则为可惜。兼觽论可畏，中外得以借口，此何可不恤？比来德音亦屡及此，兼安师文事后，间言稍稍行矣，每于举动，亦须斟酌。只如士卒穷岁征役不易，庆州之变，安敢谓无？熙河通接泾原边面，且有瓦和市以里经营，须候成功，乃可以次开拓。此时别降指挥，进筑东冷牟以至南牟会，亦未晚。」惇矍然曰：「如此甚好，但且如此作文字。」布因以所闻规之：「盖奸党倾摇之迹已露，今日之解纷，唯力引劲正不畏强御之人，寘之要路，则正论伸而邪说消矣。不可倒持太阿，以授人也。」惇极感悦。（安师文事，见九月丁未。布录：是月十一日辛卯，邢恕谓曾布曰：「章惇于元佑之事，欲罢不能。」布曰：「何以知之？」恕曰：「渠不肯言，但得之周穜，意思信然也。」布因问恕知蔡京与敌否？恕唯阿而不敢言。又曰：「今日之事，谁敢向一壁？」布□之曰：「方欲以公为中司。」恕曰：「谁敢做他底？见求外补，乃出于至诚，一言有欺，当灭族。」布笑曰：「何必尔！」布又言：「赦令当信天下，除元佑不迁□之人外，其它亦当稍稍迁□。如孙谔，岂不可作监司、郎官？叶涛，岂可不与迁职改藩？」恕曰：「时然后言，此言非不当，但时不可尔，愿且置之。」布大笑曰：「错了经义也。」恕又曰：「惇比于元佑事颇缩手，然议者皆谓渠已放饭流啜如此，何可赎邪？」布曰：「不然，岂不胜于为凶不已者？」惇又尝因蔡肇事语布曰：【七】「惇未尝言元佑中人材一切不可用。」按章惇用邢恕为中丞，正欲追治元佑人，而布录乃如此，殆未可信也，故存之俟考。）
　　壬辰，大宗正司言：右武卫大将军、康州团练使叔盎，乞依令宴例换武官。诏特换左藏库使，仍旧康州团练使。
　　是日，三省、枢密院同呈涿州牒雄州称：「西夏本当朝建立，两曾尚主，近累遣使奏告，被南朝侵夺地土，及于当朝侧近要害处修城寨，显有害和好。请追还兵马，毁废城寨，尽归所侵地土。如尚稽违，当遣人别有所议。」觽深讶其不逊，章惇笑曰：「元丰中牒亦如此，一牒便已。」上亦深骇其牒语太峻，遂退检元丰中牒，首尾语言大约相类，当时回一牒，更不复来。其后数因国信往还诘问，然亦不甚力。又韩忠彦使虏，接伴韩资睦但云：「不得已，深
　　癸巳，同呈元丰涿州牒、先帝草定回牒本末，悉如惇语。惇曰：「使者方在北庭，俟来年正月乃可回牒，事与元丰不同。」上然之。元丰中，涿州以六月牒，七月二十五日即回也。
　　边报又言：「羌人以彗星肆赦罢兵，已放散人马。」上曰：「羌人犹畏天变，况中国乎！」曾布与林希皆曰：「陛下寅畏如此，乃盛德事。天变诚不可忽，兵革之事，尤不可不重。」上深然之，曰：「星变多主兵革，何可忽也！」
　　甲午，诏枢密院，于刑部及军马司取索见用断例，及熙宁、元丰年以来断过体例，选差官两员逐一看详分明，编类成书，以备检断。令都副承旨兼领。其应干本院见编修文字，仍委今来所差官看详删定。以宣德郎陈瓘、承事郎张庭坚充枢密院编修文字。（己亥布、希云云，又见月末。）从曾布、林希请也。布因白上：「臣等称引人才，皆天下公议所与，不敢上欺圣听。」上然之。布初欲用庭坚及王涣之，希以谓涣之乃元佑黄本，恐为人所媒孽，遂易以瓘。已而蔡卞言瓘及庭坚皆异论者，瓘常教孙谔言事，三省所恶，西府必收之。政和熙宁中王安石有所为，则□充等未尝不立异也。（蔡卞言，据布录在十一月甲寅。）时瓘通判沧州，有奏，乞满任，辞编修不赴。布与希不敢可否，上不许辞。布因言：「瓘学识趣操，为觽所称，但不为执政所悦。」上曰：「章惇亦言其当作馆职。」布曰：「如瓘何止馆职，台谏、侍从，皆其所宜。只如馆职，觽所愿得，世之士人奔走执政之门，求之而不可得，瓘辞之而去。及为西府所召，又亦力辞，此其操守可见。如此等人，乃力加排抑，臣所未喻也。先朝欲更修政事，创立法度，在廷之臣多以为不可，故当时指为异论之人。今陛下修复熙宁法度，窜斥元佑有罪之人，士大夫孰敢以为不可？但与章惇、蔡卞议论不同之人，便指为异论，尤为无谓。若使立朝者，人人不敢与惇、卞不同，此岂得稳便？陛下欲闻外事，何可得邪？」上谛听，色甚悦。
　　尚书省奏：「皇城司岁用冰数，近年有失收采，遂至阙用。欲令金明池监官，自立冬后，日具冰面次第，遇合采斫时，皇城司、光禄、司农寺轮官监辖采斫，仍令礼、工部轮郎官检察。」御批：「勘会金明池斫采藏冰，自是皇城司事。已经结冻后，每日差人采取冰样厚薄尺寸，候可以容得人力，实时并差亲从官等前去采斫。今来指挥更不须行下，止可今后如有收采天时，即许工部检察闻奏，并依皇城司见行条令施行。」（御集四年十月十四日事。）
　　乙未，丙申，朝献景灵宫。
　　戊戌，彰信军节度使【八】、开府仪同三司、济阴郡王宗景卒。赠太师，追封循王，谥思【九】。
　　己亥，江淮荆浙等路发运副使张商英加直龙图阁。（商英家传云：「自江淮入觐，除直龙图阁。哲宗顾公卿曰：『先帝旧臣也，何可久于外邪？』公欲再对，而当国者畏其留，乃以入冬节假令合门批放谢辞，发公还任。」按商英乃章惇客，其不得留，必有故。又曾录十一月五日乙卯，布与章惇、蔡卞议除商英贰卿，上不从。亦不审何故。十一月二十六日，仍以少常召。）
　　庚子，户部言：「受纳粮纲应摊曝者，自三月至八月终，温润，限两日；湿，加一日。九月至二月终，温润，更展一日，限两日。若未干，委官验实，量展日限，各不得过两日。」从之。（新削。）
　　辛丑，诏通直郎陈安上换礼宾副使兼合门通事舍人。从知枢密院曾布荐也。开封府推官石谔、成都府路转运判官孙谔，并为刑部员外郎。金部员外郎郭时亮权提点开封府界诸县镇事。
　　壬寅，御批权吏部尚书兼侍读邢恕为御史中丞。章惇实启上也。恕尝谓惇有定策功，而惇每疑元佑人复用，谋诛绝之，知恕肯任此事，故不以序迁改。蔡卞乞用安惇，上不许。时惇与卞已不咸，恕即上疏论朋党，曰：「臣闻书之洪范曰：『惟辟作福。』史记范睢有言：『擅国家之谓王，能利害之谓王【一○】。』其言虽不同，其旨一也。盖古今人主，常患髃臣分朋党，则惟欲人之亲己而为我用也。如此，则虽君子也，中立不倚，不我亲者必簄斥。虽小人也，出死力为己用者，必荐进。由此公家之务日废不讲，政事因循，利者不兴，而害者不去，君子小人杂进，而贤不肖混淆，天下不渐入于衰乱者，未之有也。此朋党所以能败人之国，而世主常疾之也。虽然，世主常嫉朋党矣，而朝廷之上，常不免有朋党者，无术以破之故也。凡朋党所以成者，以其所爱，虽不肖得以私进之；所恶，虽贤得以私退之。由此能鼓动人情，使之归己，此朋党之所以成也。伏惟明主深察洪范、范睢之言，使威福予夺足为臣下之利害者，皆自己出，则人人砥节向公，惟事君而已，岂复肯附执政大臣为朋党哉？执政大臣虽欲植朋党，岂可得哉？朋党破散，人心专一，无他营为，悉意公家，则政事修举，利日兴，害日去，而天下治安，子孙长久，此不诬矣。」（恕行状云：「此疏特为章惇、林希发。」按恕实惇所引用，初作中丞，未敢攻惇也。希与曾布同在密院，希何能擅作威福，行状饰说耳。）30恕先与曾布同修军马敕，尝以事至西府，布谓恕曰：「已除中司，中外责望甚重【一一】。」恕但戒布以和，布曰：「辅弼固当和，公职事，要须为朝廷分别是非邪正。」因言章惇、蔡卞颇暌，恕曰：「亦知之，然不若且静。」布曰：「如布不静何？」林希曰：「但推明正论，以消邪党，最为得尔。」恕唯而已。布初与希对，上问：「曾见恕否？」布曰：「虽同修敕，然臣无缘至局，恕或来尔。」兼问已除中丞，上曰：「然，恕持论颇平，莫也得。」布曰：「恕为学知义理，但陛下常以义理训敕之，必不敢违。」上曰：「当更戒之。」（邵氏辨诬云：「章惇、蔡卞同肆罗织元佑诸人，乞发司马光冢，既不从，卞、惇意未快，遂自青州召邢恕为刑部侍郎，又迁吏部尚书。恕意惇、卞诬造元佑诸人事不已，卞迁恕为御史中丞，用其言，欲诛杀刘挚、梁焘、王岩叟等十余人。恕又造宣训之语，恕又诱高遵裕之子士京论其父功，恕又教蔡确之子渭以文及甫说「粉昆」事书投进，惇、卞遂起同文馆狱，用蔡京、安惇推治。」曾布云：「上批付中书，除恕为中丞，盖先谕西府，又谕三省。或者以为不可，请用安惇。且云『上已许之』，然上意在恕，不可改也。」不知布所云欲用安惇者是谁？盖指蔡卞也。又云：「卞闻恕除，极不乐。」安、布所记，与邵伯温殊不同，或出私意，当考。盖此时惇与卞已暌，而恕乃惇所厚也。）
　　癸卯，御史台言：乞今后有外任官到阙朝见讫，并令赴朔望朝参。从之。
　　诏安阳、淇水第一监并提点司及左右厢、洛阳、原武监并提点一司并废罢，惟存东平、沙苑两监。曾布自□其事曰：「马牧兴废多矣，元佑中复置监牧，两厢所养，止二万三千匹【一二】，而不堪者过半。布既以租钱置蕃落十指挥于陕西【一三】，养马三千五百，又人户愿养马者，亦数千，而所存两监，各可养马万匹。然则马数多于旧，而所省监牧官吏縻费非一，近世良法，未之能及也。三省皆称善。」
