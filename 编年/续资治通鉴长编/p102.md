<!-- { "loadSidebar": true } -->
　　戊寅，诏：「诸道知州、通判、厘务京朝官、令录、判司、簿尉等，有治行尤异，吏民畏服，居官廉恪，聭事明敏，淢讼衰息，仓廪盈羡，寇盗剪灭，部内肃清者，委本道转运使以名闻，并驿置赴阙亲问，朕其旌赏之。反此者亦具奏，当行贬斥。」
　　上虑中外官吏清浊混淆，莫能甄别，壬午，命户部侍郎王沔、度支副使谢泌、秘书丞王仲华同知京朝官考课，吏部侍郎张宏、户部副使高象先、膳部员外郎范正辞同知幕职、州县官考课，号曰磨勘院。又命左赞善大夫魏廷式与枢密都承旨赵镕、李着同校三班院殿直以上功过。仲华，巴蜀人；象先，虞城人；廷式，宗城人；着，东明人也。
　　十一月己亥，开封尹许王元僖早朝，方坐殿庐中，觉体中不佳，遂不入谒，径归府。车驾遽临视，疾巳亟，上呼之，犹能应，少选薨，年二十七。上哭之恸，左右皆不敢仰视。追赠太子，谥曰恭孝。
　　诏以将有事于南郊，前十日而许王薨，按礼【一六】，天地社稷之祀并不废，缘亲谒太庙，恐非便，集公卿议之。吏部尚书宋琪等上奏，请以来年正月上辛合祭天地，上从之。
　　初，王沔罢政归私第，会中书小吏旧罪发，事连中书，因有奏毁沔者，上语之曰：「吕蒙正有大臣体，王沔甚明敏。」毁者惭而退。于是，上欲甄别官吏能否，故命沔同知京朝官考课，所奏条目尤细碎，不识大体，视士君子犹卒伍胥吏，设关格以防之，物论甚哗，而沔自谓清直无私【一七】，因结人主，求再入。庚子，沔视事省中，暴得风眩疾，舁归第，卒。上嗟惜之，优诏赠工部尚书。
　　恭孝太子元僖性仁孝，姿貌雄毅【一八】，沈静寡言，尹京五年，政事无失，上尤所钟爱。及薨，追念不已，或悲泣达旦不寐，作思亡子诗以示近臣。未几，人有言元僖为嬖妾张氏所惑，尝恣捶仆妾，有至死者。而元僖不知，为张氏于都城西佛寺招魂，葬其父母，僭差踰制。又言元僖因误食他物得病，及其宫中私事。上怒，命缢杀张氏，捕元僖左右亲吏系狱，令皇城使王继恩验问，悉决杖停免。掘烧张氏父母冢墓【一九】，亲属皆窜远恶。丙辰，诏罢册礼，但以一品卤簿葬焉。真宗即位，始诏中外称太子之号。（张唐英寇准传云：寇准通判郓州【二○】，得召见，太宗谓曰：「知卿有深谋远虑，试与朕决一事，令中外不惊动。此事已与大臣议之矣。」准请示其事，太宗曰：「东宫所为不法，他日必有桀、纣之行，欲废之，则宫中亦自有兵甲，恐因而召乱。」准曰：「请某月日令东宫于某处摄行礼，其左右侍卫皆令从之，陛下搜其宫中，果有不法之器，俟还而示之，隔下左右勿令入而废之，一黄门力尔。」太宗以为然，及东宫出，因搜其宫中，得淫刑之器，有剜目、挑筋、摘舌等物，还而示之，东宫伏罪，遂废之，选立章圣为太子。自是太宗眷注益厚。按：准淳化三年已为枢密副使。元僖既死，太宗爱始衰，元僖无恙时，固未尝建东宫。不知唐英何所据，诬谤特甚，今不取。淫刑事盖因楚王元佐，已见雍熙二年九月【二一】。）
　　礼仪使苏易简上言曰：「伏以圣朝亲祀圜丘，以宣祖侑神作主，此则符圣人大孝之道，成严父配天之仪。恭惟太祖皇帝光启丕图，恭临大宝，以圣授圣，传于无穷。谨按唐永徽中以高祖、太宗同配上帝，望将来亲祀郊丘，奉宣祖、太祖同配。其常祀，孟春祈谷，孟冬神州，季秋大享，以宣祖崇配；冬至圜丘，夏至皇地祇，孟夏雩祀，以太祖崇配。」诏从之。（本志云：易简正月上言，期太迫，今移入此年末。）
　　置勾当马、步军专勾司官各一人，从户部使樊知古请也。寻合两司为一。（合为一司在五年，今并附此。）
　　分左藏库为左、右藏各二库，右藏受之，左藏给之，俟右藏既盈，即复以给。曰钱、曰金银、曰疋帛，凡六库，更为给受。明年，仍废右藏入左藏。分为四库，曰钱、曰金银、曰丝绵、曰生色疋帛杂色疋帛。（至道元年六月可考吕端云云。）
　　注　　释
　　【一】春正月丙申朔「丙申」原作「丙寅」，据宋本、宋撮要本及陈垣二十史朔闰表（以下简称朔闰表）改。
　　【二】皆以所试先成「成」原作「进」，据宋本、宋撮要本及治迹统类卷二八祖宗科举取人改。
　　【三】相率扣殿槛上请「槛」原作「楹」，据宋本、宋撮要本、活字本及宋会要选举七之五改。
　　【四】清美得替而归阁本同。按宋本、宋撮要本及宋史全文卷四上、治迹统类卷二八祖宗科举取人均作「情美替而归」。
　　【五】并以赐何等「等」字原脱，据校记【四】按引各书补。
　　【六】盐铁判官左司谏韩国华「谏」原作「监」，据宋本、宋撮要本及宋史卷二七七本传改。
　　【七】并走髃望「走」原作「祀」，据宋本、宋撮要本及宋史全文卷四上改。
　　【八】岂非四方刑狱有冤滥「冤」原作「□」，据宋本、宋撮要本、阁本及上引宋史全文改。
　　【九】附五月末「末」字原脱，据宋本、宋撮要本、阁本补。
　　【一○】盖指涪陵悼庶人也「悼庶人」，阁本同。宋撮要本及上引长编纪事本末均作「悼王。」按宋史卷二四四魏王廷美传，仅云降廷美为涪陵县公，卒，追封为涪王，谥曰悼。此处疑当从宋撮要本作「悼王」。
　　【一一】普亦倾竭自效「自」原作「力」，据宋本、宋撮要本及长编纪事本末卷一○赵普复相、宋史卷二五六赵普传改。
　　【一二】闻其丧逝「丧」原作「溘」，据同上书改。
　　【一三】得束修以养母「养」原作「奉」，据宋本、宋撮要本及长编纪事本末卷二二种放出处改。
　　【一四】亦刺绣刻朱墨为之「刻朱墨」原作「赤墨」，据宋本、宋撮要本改补。
　　【一五】因赐至诏谕旨「旨」字原脱，据宋本、宋撮要本及长编纪事本末卷一四圣学补。
　　【一六】按礼「礼」字原脱，据宋本、宋撮要本、阁本补。
　　【一七】而沔自谓清直无私「无私」二字原脱，据宋本、宋撮要本补。
　　【一八】姿貌雄毅「毅」原作「伟」，据宋本、宋撮要本、阁本及宋史卷二四五昭成太子元僖传改。
　　【一九】掘烧张氏父母冢墓「墓」原作「其」，据宋本、宋撮要本、阁本改。
　　【二○】寇准通判郓州「郓州」原作「浑州」，据宋本、宋撮要本、阁本及宋史卷二八一本传改。
　　【二一】已见雍熙二年九月「二年」原作「元年」，据各本及本书卷二六雍熙二年九月记楚王元佐淫刑编改。
续资治通鉴长编
卷三十四
卷三十四
　　起讫时间 起太宗淳化四年正月尽是年十二月
　　卷　　名 续资治通鉴长编卷三十四
　　帝　　号 宋太宗
　　年　　号 淳化四年（癸巳，993）
　　全　　文
　　春正月庚寅朔，亲飨太庙。
　　辛卯，合祭天地于圜丘，以宣祖、太祖升配。大赦天下。
　　度支副使谢泌条上郊祀赏给军士之数，上曰：「朕爱惜金帛，止备赏赐尔。」泌因曰：「唐德宗朱泚之乱，后唐庄宗马射之祸，皆赏军不丰所致。今陛下躬御菲薄，赏赐优厚，真历代王者之所难也。」
　　二月，上以江、淮、两浙、陕西比岁旱灾，民多转徙，颇恣攘夺，抵冒禁法。己卯，遣工部郎中、直昭文馆韩授【一】，考功员外郎、直秘阁潘慎修等八人分路巡抚。所至之处，宣达朝旨，询求物情，招集流亡，俾安其所，导扬壅遏，使得上闻，案决庶狱，率从轻典。有可以惠民者，悉许便宜从事。官吏有罢软不胜任、苛刻不抚下者，上之。诏令有所未便，亦许条奏。
　　丙戌，以磨勘京朝官院为审官院，幕职州县官院为考课院。时金部员外郎谢泌言：「磨勘之名，非典训也。」故易之。
　　朝廷自克平诸国，财力雄富，然聚兵京师，外州无留财，天下支用悉出于三司，故费浸多。上孜孜庶务，或亲为裁处，必以爱民惜费为本。
　　戊子，有司言油衣帟幕破损者数万段，欲毁弃之。上令□浣，染以杂色，刺为旗帜数千，以示宰相。李昉等奏曰：「陛下万机之外，圣智高远，事无大小，咸出意表。天生五材，陛下兼而用之，物有万殊，陛下博而通之，虽在细微，无所遗弃，固非臣等智虑所及。」
　　先是，左司谏张观因对，言扬州民多阙食，请格残税。上曰：「近已免贫下民秋税，何为复有理纳？」观曰：「细民多奸滑，或以佃户托名贫下，侥幸蠲减，惟实贫下者尚有残欠。」上再三叹息曰：「两税蠲减，朕无所惜，若实惠及贫民，虽每年放却，亦不恨也。今州县城郭之内，则兼并之家侵削贫民；田亩之间，则豪猾之吏隐漏租赋，虚上逃帐，此甚弊事。安得良吏为朕规制，使无惠奸，无敛贫，称朕之意乎？」（宝训载此事云在淳化中，今附见三月辛亥诏书前【二】。然观方制置茶盐，又知黄州，恐此时必不在于朝矣，故以「先是」别之【三】。）
　　三月辛亥，诏诸道知州、通判，限一月具如何均平税赋、招辑流亡、惠□孤穷、窒塞奸幸及民间未便等事，共为一状，附疾置以闻。他有所见听，别上疏论，别委中书舍人详定可否，若可采取，当议旌酬，苟务因循，必申惩责。
　　初，何承矩至沧州，即建屯田之议，上意颇向之。既而河朔频年霖雨水潦，河流湍溢，坏城垒民舍，处处蓄为陂塘，妨民种艺。于是，承矩请因其势大兴屯田，种稻以足食。会临津令黄懋亦上书，请于河北诸州兴作水田，懋自言闽人，「本乡风土，惟种水田，缘山导泉，倍费功力。今河北州军陂塘甚多，引水溉田，省功易就，三五年内，公私必获大利。」因诏承矩往河北诸州案视，复奏如懋言。
　　壬子，以何承矩为制置河北缘边屯田使，内供奉官阎承翰、殿直段从古同掌其事，以黄懋为大理寺丞，充判官。发诸州镇兵万八千人给其役，凡雄莫霸州、平戎破虏顺安军兴堰六百里，置斗门，引淀水灌溉。初年，稻值霜不成。懋以江东霜晚，稻常九月熟，河北霜早，又地气迟一月，不能成实。江东早稻以七月熟，即取其种课令种之，是年八月，稻熟。始，承矩建水田之议，沮之者颇觽，又武臣亦耻于营葺佃作。既而种稻又不熟，髃议益甚，几罢其事。及是，承矩载稻穗数车，遣吏部送阙下，议者乃息。自是苇蒲、蠃蛤之饶，民赖其利。（实录于是月甲午先载承矩上言，即命大作水田，及壬子，乃以承矩为制置使，懋为判官。按上得懋书，又令承矩按视，承矩复奏，然后施行，恐甲午日未有大作水田之命也。今并从本志。甲午，初六日；壬子，二十四日。）
