<!-- { "loadSidebar": true } -->
　　庚申，赐殿前都指挥使杨信、马军都指挥使党进银各六百斤，殿前都虞候李重勋、马军都虞候李汉琼、步军都虞候刘遇、神卫左右厢都指挥使杨美银各三百斤。美，即光美也。
　　辛酉，诏诸道所给幕职、州县官俸，其物价当以时定，勿令亏损不充七分之数。
　　新拟窦州录事参军孟蛮避远宦不之任，诣匦自陈，上怒，命决杖流海□。（祖宗故事有「引事惑觽，诬罔切害」八字，疑修书官润色，今从实录。）
　　戊午，幸太平兴国寺。遂幸造船务，赐工徒人千钱、布一端。还，幸建隆观。
　　太祖受禅，文武五品以上皆得荫子弟。上即位，诸道州府各遣子弟奉方物来贡，上悉授以试衔及三班。旧制，以恩泽授散试官者，不得同正官赴选。于是新授试大理评事王怀挺、张擢上言：「虽纡朝命，未有选期，愿赐甄收，许归铨综。」三月壬戌朔，诏应授试衔等人，特定七选赴集。试衔有选，自擢等始也。
　　癸亥，工部郎中侯陟言：「祠部给僧尼牒，每通纳百钱于有司，请罢之。岁令诸州上僧尼之籍于祠部，下其牒，俾长吏亲给之。」诏从其请。
　　甲子，吴越王俶复遣使来修时贡。
　　乙丑，始颁铜禁于江南诸州。
　　侍御史任惟吉，前通判陕州，为下所告，按得其赃，丙寅，诏削夺官爵，配隶汝州。镇国行军司马王祜，惟吉靗也，祜知制诰，尝引荐惟吉，诏夺祜两季俸。
　　壬申，清明，始赐近臣新火。
　　河阳三城节度使赵普来朝，乞赴太祖山陵。乙亥，授太子少保，留京师。
　　右千牛卫将军董继业前知辰州，私贩盐赋于民，斤为布一匹，盐止十二两，而布必度以四十尺，民甚苦之。有诣阙诉其事者，下御史狱鞫实，于是责继业为本部中郎将。
　　香药库使高唐张逊建议，请置榷易局，大出官库香药、宝货，稍增其价，许商人入金帛买之，岁可得钱五十万贯，以济国用，使外国物有所泄。上然之，一岁中果得三十万贯。自是岁有增羡，卒至五十万贯。（熊克九朝通□：仍令非出官库者无得私相易。）
　　戊寅，命翰林学士李昉等编类书为一千卷，小说为五百卷。（宋朝要录：诏李昉、扈蒙等以御览、艺文类聚、文思博要及前代类书，分门编为一千卷。野史、传记、故事、小说编为五百卷。）
　　初，节度使得补子弟为军中牙校，因父兄财力，率豪横奢纵，民间苦之。洛下有十衙内，尤放恣，左骁卫上将军太原田景咸子汉明，其一也。上雅知其弊，始即位，即诏诸州府籍其名部送阙下，至者凡百人。癸未，悉补殿前承旨，以贱职羁縻之。余五人，老病不任事，遣还。
　　庚寅，知江州周述言庐山白鹿洞学徒常数千百人，乞赐九经，使之肄习。诏国子监给本，仍传送之。
　　秦州言戎人安家族寇长山寨，巡检使韦韬击走之。
　　契丹在太祖朝，虽听沿边互市，而未有官司。是月，始令镇、易、雄、霸、沧州各置榷务，命常参官与内侍同掌，辇香药、犀、象及茶，与相贸易。（熊克九朝通□云：后有范阳之师，乃罢不与通。）
　　八作副使綦廷珪病告满，不落籍，及愈，不朝参即入班中。宣徽使潘美、王仁赡并坐夺一季俸钱，东上合门使商凤、西上合门使陈从信责授闲厩使、合门祗候，余抵罪有差。（是年正月癸酉，凤为东上合门使，此事不知在何时，今附见三月末，更俟详考。）
　　夏四月辛卯朔，右拾遗郭泌言：「剑南诸州，官粜盐斤为钱七十。豪民黠吏，相与囊橐为奸，贱市于官，贵粜于民，斤为钱或至数百。望稍增旧价为百五十，则豪猾无以规利，而民食贱盐矣。」从之。
　　大食国遣使来贡方物。
　　先是，诏于潞州北乱柳石围中筑城。甲午，赐名威胜军。
　　丁酉，以镇州广阳寨为平定军。
　　己亥，以延州永安镇为保安军。
　　殿中丞刘珝勒停，仍永不录用，坐知剑州有盗官物者，珝募人告获，上言乞赏告者。朝廷以珝不用心捕贼，擅立赏募人，故有是命。（此据别本。）
　　壬寅，令西川诸州幕职官常俸外更增给钱五千。
　　甲寅，契丹遣鸿胪少卿耶律敞等来助葬。
　　乙卯，葬太祖英武圣文神德皇帝于永昌陵。
　　太祖晏驾，诏翰林学士、户部侍郎李昉兼判太常寺。昉归，语其子宗谔等曰：「堂吏不知典故，岂有为丞郎而判寺乎？若言判寺，自丞以下至簿，皆可判也，何暇别命官乎？唐朝丞郎兼判他局者甚多，或官高则言判某官事，或官卑则言知某官事，或未即真则言权知某官事，或言检校某官事。唯太常卿尤为重任，未闻可总而判之。必朝廷不以吾不才，当言权知太常卿事，可矣。然近者窦仪判大理寺，崔颂判国子监，此鴜失之久矣。」宗谔因问：「凡制敕所出，必自宰相。今言堂吏不知典故，何也？」昉曰：「命官判寺，宰相必不经心，惟堂吏举近例使押字耳。」昉又言：「自太祖临御以来，百司吏艰于选补，后进者多不习故事，由是台省旧规，渐成废坠云。」
　　延州民饥，诏以粟二万斛贷之。
　　丁巳，以潜龙时讲学庄杰为酸枣县令，赐涂金带、银鞍勒马、白金、缗钱等。（庄杰，未见。）
　　是月，作景福殿。
　　降诏□刑。自是每岁夏首常举行之。
　　五月辛酉朔，赐永昌陵执事官器币有差。诸司职掌及行事，吏部选人第减其选。
　　上励精求理，前诏转运使考案诸州，凡诸职任，第其优劣，寻复遣使分行诸道，廉察官吏。壬戌，河南府法曹参军高丕、伊阙县主簿翟嶙、郑州荥泽县令申廷温皆坐罢软不胜任，惰慢不亲事【五】，免官。
　　上初即位，安远节度使向拱、武胜节度使张永德、横海节度使张美、镇宁节度使刘庭让皆来朝。癸亥，以拱、永德并为左卫上将军，美为左骁卫上将军，庭让为右骁卫上将军，制辞云：「不敢以藩领之任重烦旧德也。」
　　初，□州龚邱县李氏女，少丧父母，病心痛。李祷于神，不食者半月。自是不复食五谷，水浆不入口。踰八年，忽一日纵火焚其舍，登山结草为庐以居。州遣吏视之，围守，经七日不饮食，以其事闻。甲子，诏本州岛释之，令遂其性。
　　乙丑，幸新水硙，遂幸玉津园宴射。
　　丙寅，泾州言安定民妻怒其夫前妻之子妇，断其喉而杀之。上谓左右曰：「法当原情。此必由继嫡之际爱憎殊别，固当以凡人论也。」乃诏：「自今继母杀伤夫前妻之子及其妇，并以杀伤凡人论。尝为人继母而夫死改嫁者，不得占夫家财物，当尽付夫之子孙，幼者官为检校，俟其长然后给之，违者以盗论。」
　　庚午，命起居舍人辛仲甫使于契丹，右赞善大夫穆被副之。仲甫至境上，闻朝廷议兴师伐北汉，实倚契丹为援，迟留未敢进，飞奏埙报，有诏遣行。既至，契丹主问曰：「闻中朝有党进者真骁将，如进之比凡几人？」仲甫对曰：「名将甚多，如进鹰犬之材，何可胜数！」契丹主颇欲留之，仲甫曰：「信以成义，义不可留，有死而已。」契丹主知其秉节不可夺，厚礼遣还。上尝谓左右曰：「仲甫远使绝域，练达机宜，可谓不辱君命，若更得如仲甫数人【六】，朕何患也。」
　　是日，宴崇政殿，不作乐。
　　蔡州团练使张延范前知广州，火焚公帑香药、珠贝、犀象殆尽，延范奏不以实，又纵私奴三辈于部下受赇。御史府案得其状，上先命斩其奴于广州市，癸酉，责延范为护国行军司马。
　　初，曹翰屠江州，民无緃类，其田宅悉为江北贾人所占有。诏州长吏访寻其民之乡里疏远亲属给还之。知州张霁受贾人赂，为隐蔽，不尽与民，民诉其事，戊寅，霁决杖流海□。
　　常州言民讹言官取良人女充后宫，民间相惊，不俟媒妁而嫁者甚觽。诏捕作讹言者，得徐铨等数人，悉抵法。
　　己卯，祔太祖神主于太庙，庙乐曰大定之舞，以孝明皇后王氏配，又以懿德皇后符氏、淑德皇后尹氏祔别庙。（熊克九朝通略又以孝惠、懿德、淑德三后祔别庙。）
　　庚辰，诏修凤翔府终南山北帝宫，宫即张守真所筑以祀神者也。
　　辛巳，平海节度使陈洪进，言已离本道入朝。
　　丁亥，诏太子中舍陈鄂等同详定玉篇、切韵。（艺文志载鄂等重详定篇、韵在雍熙中，与本纪、实录不同，恐志误也，今不取。）
　　六月乙未，磁州言保安等县有黑虫髃飞，夜出昼隐，食桑叶殆尽，诏免其桑税。
　　癸卯，知秦州张炳言：「先受诏以仓粟粜与贫民，使者刘文保复赍诏诏臣罢之，民饥益甚，转死沟壑者愈觽。臣与文保矫诏开仓，救百姓倒垂之急，愿以属吏。」诏释其罪。
　　全州、颍州言大水坏民庐舍。
　　乙卯，幸开宝寺，遂幸飞龙院，赐从官马，人一匹。
　　己未，江南西路转运司言：「诸州蚕桑少而金价颇低，今折税，绢估小而伤民，金估高而伤官。金上等，旧估两十千，今请估八千。绢上等，旧匹一千，今请估一千三百。余以次增损。」从之。
　　秋七月，诏华州元籍入阳平市大吏田宅，悉给还之。
　　壬戌，斩宦者周延峭，坐赍诏至宋州视官籴，擅离籴所出城饮酒，遗失诏书故也。
　　开宝末，上在晋邸，遣亲信诣西边市马，还，宿要册湫祠旁，中夕，梦神人语之曰：「晋王已即位矣，汝可倍道还都。」使者至京兆，果闻太祖升遐。是岁五月，静南节度使宋偓又言：「白龙见要册祠池中，长数丈，东向吐青白云。」癸亥，诏封湫神普济王为显圣王，增饰祠宇，春秋奉祠，仍立碑纪其事。
　　河阳言河决温县，郑州言河决荥泽县。诏客省使翟守素发郑之丁夫千五百人、卒千人，塞荥泽之决。
　　乙丑，澶州言河决顿邱，滑州言河决白马，道州言大水坏民庐舍。
　　诸州吏护送官物上供，守藏者率硾钩为奸，故外州吏负官物，或至破产不能偿。上闻之，曰：「此岂为天下守财之道耶！」庚午，令左藏库及诸库所受诸州上供均输金、银、丝、挠及他物，监临官谨视主秤，无令欺而多取，犯者，主秤及守藏吏皆斩，监临官亦重寘其罪。（实录及食货志载诏语与干德四年张光操论刍粟余羡诏语略同，鴜史笔润色，今不复重见，止着其事。）
