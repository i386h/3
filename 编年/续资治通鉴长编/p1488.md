<!-- { "loadSidebar": true } -->
　　侍御史孙升言：「臣伏见都水使者吴安持，自肆己意，创立条法，直申都省。从来中书退送工部，见行下诸路勘会有无违碍，未准朝廷颁行，而安持既以己意创立，未听指挥，而乃擅将创立条内一项文移场埽，于县镇用牒往还。不候指挥，于去年三月内行下外监丞司，指挥诸场埽，于所属县只用公牒往还，致是河埽使臣，缘此恣横，无所忌惮。内阳武埽于去年八月二十八日套垫，直至九月八日夜子时方申危急。本埽使过稍草二十六万，并不关申本县，及壕寨杨赟等偷盗官桩橛一百数十条，本场占护贼人，不肯发遣。臣窃以河埽使臣、壕寨自来欺弊作过，偷谩官司物料习以成风，若更不令州县统辖点检，则今后蠹害愈深，何由觉察？臣谨按：吴安持行市易之日，与吕嘉问挟王安石势力创造条法，内则三司不敢正视，外则州县、监司不得点检。内外欺弊积久，遂至大坏，失陷官钱以百万计，害及公私，毒流天下至今未已者，良由吕嘉问、吴安持占蔽，不及内外官司点检所致也。今日朝廷公明，不容小人为奸，而吴安持乃敢辄肆欺罔，创立条法，乱上下统辖之制，使奸猾得自恣纵，而又不候朝旨，公然行下，干纪乱常，罪在不赦。此而不诛，安用执法？伏望圣慈指挥，付有司推治吴安持不候朝旨擅行条法之罪，重行典宪，以惩乱法之吏。」
　　贴黄称：「祖宗以来，内则台省按察百司，外则州县、监司各相统辖，上下相维，万世不易之法。吴安持既已申请场埽、县镇用牒，紊乱纪纲；而不候朝旨，专辄行下外监丞司施行，则是吴安持自造法令，不由朝廷专擅施行。紊乱国法，罪合诛戮。」又称：「安持、李伟协比为奸，自元佑四年建议回河，经今三年，欺罔蔽惑，枉费财用民力，不可胜计，困弊一方，无毫发之效。朝廷一切不问，依旧存留在任，今又兴二渠之役，名分减涨水，其实犹幸回河。盖马头、锯牙，见今有官收积物料，而梁村口地即目尘生。道路之人皆知欺罔，独朝廷听信不疑。方二圣在上，忠贤一心，大河咫尺灼然，吴安持乃敢欺罔如此。愚臣前后奏论，而狂瞽之言不足以悟圣主，忠愤填臆，死有余责。伏望二圣留神省察，罢黜吴安持，则河事不作，生灵苏息，天下幸甚。」又称：「吴安持建议欺罔，不顾朝廷利害，不□国家费用，不爱生灵性命，但欲凭借事权，以为奸私。今河上所差官，非权势亲旧，则是本家勾当之人。今□举四人：内苗松年系户部侍郎苗时中之侄，见差收支物料，却以驱磨为名，在京端闲请受；刘守信、尹涣、张资三人，皆是吴安持勾当之人。内张资见欠市易官钱物二千余贯，于法勒任差遣之人，安持违法抽差，本人又欠熟药所官钱八百贯，有朝旨押付，本府本监鎫不发遣；又与张资正行管勾，安持自出付身，不曾申取朝廷指挥，任情违法不公。乞一就根究施行。」又贴黄：「安持既违法徇私，抽差本家勾当人张资，后来又出给付身，令正行管勾，避见点检，违法关报吏部，称是不消申取朝廷指挥。安持肆意不法，乃敢如此。」（元佑章疏有此，此乃六年正月二十四日所奏也。今依附本月日。升二十二日已除起居郎，此章或当附二十二日前。）
　　是日，吕大防移疾，太皇太后遣陈衍至尚书省问刘挚人材可进用者，挚具以六七人对，苏辙、王岩叟在焉。衍又询大防第，不知大防所对为何也。（此用刘挚日记增入。）
　　乙酉，成都府、利州路钤辖司言：「元佑敕应雅州管下卢山、荣经县碉门灵关寨【九】，威、茂州，龙州，绵州石泉县界，并为禁茶地分，缘诸州县镇皆是接连蕃蛮，若行禁止，窃虑别致骚动。」诏罢前敕。
　　夔州路转运司言：「施、黔州蛮人入贡，乞就本州岛投纳贡布，止具表状闻奏，仍厚为管设，或以盐，或以钱，等第给赐，遣归溪洞。」从之。
　　丙戌，龙图阁学士、知杭州苏轼为吏部尚书。先是，太皇太后两谕执政，令除轼此官，时以轼弟辙初入台，又杭方灾伤，故徐徐至今。（此据刘挚日记增入，二月四日，又兼承旨。）
　　给事中范纯礼权刑部侍郎。（五年九月，纯礼自兵侍除给事。十二日壬寅，苏辙云云。）
　　先是，御史中丞苏辙言：（辙札子称二十三日，不知何月，今因纯礼改差遣附见。）「访闻给事中范纯礼近日两次奏乞外补，第一次章既下，中书省吏房独进熟状，不允；第二次方与三省同共进呈。窃缘旧例，从官出入，尽系三省商量，然后进呈取旨行下。今中书独专其事，中外莫不惊怪。虽第二次却与三省共议，盖知其已甚，故不敢再作。臣忝执法，若喑默不言，恐今后朝廷纪纲日渐废坏。伏见门下、中书省如此等事，合与不合三省同共进呈，如合系三省进呈，因何本省独进熟状取旨，仍乞依理施行。」（去年十二月十八日，内降孙升劾纯礼章。二十六日，纯礼白刘挚求去，挚令勿遽，既逾月，乃有此除。观苏辙此奏，岂挚实庇纯礼乎？当考。）
　　左朝散郎、集贤殿修撰、知亳州朱光庭为给事中。
　　御史中丞苏辙言：「窃见新除给事中朱光庭，智昏才短，心很胆薄，不学无术，□贤害能。本事程颐，听颐驱使，方为谏官，颐之所恶，光庭明为击之。颐既以狂妄得罪，光庭本合随罢，而因缘侥幸，会河朔灾伤，遣之按视。时本路监司、州县并以依条发廪拯给，不至饥殍。光庭既至，复令呼召上等人户，强以积粟与之，多者至十数石，所费凡数十万，沿边储蓄为之一空，经今积年，犹有匮乏之患。寻为御史所劾，朝廷曲加庇覆，竟免于戾。继蒙擢用，常在言职，每月章疏，文理猥谬，士人无不掩口。光庭亦自知人品凡下，专务雠疾胜己。如杨畏以母老，屡乞闲官，至今侍养不阙，而光庭诬其贪冒官宠，遂致母亡。秦观以文学知名，朝廷擢为太常博士，而光庭加以暗昧之过，欲遂废弃。朝廷知其诬罔，奖用二人有加于旧，而光庭事任如故，深以为怪。昨者台谏论邓温伯事，言既不从，刘安世、贾易之徒皆章疏络绎继上，而光庭畏缩惴栗，殆不能言。及朝廷例皆迁补，诸人皆投劾引去，而光庭晏然就职，□无愧耻。据其人物鄙下，实污流品，况给事中专掌封驳，国论所寄，今朝廷以私光庭，上则污辱国体，下则伤害善类。伏乞追寝成命，别付闲局，以厌公议。」（辙札子得之汪应辰，札子称二十七日奏而无其月。按：光庭先以五年五月二十八日，自右谏议大夫除给事，是日辙方除中丞，必无先一日论光庭之理。光庭既就职，八月十八日，改集贤修撰、知同州；二十二日，改亳州；六年正月二十六日，自亳州再除给事。今即以辙札子附光庭再除时，更须再考详。王岩叟系年录：「六年二月十五日，朱光庭辞给事中，子由时在宪长，尝言之，欲遂如所请。觽解之，岩叟曰：『用忠实所得多【一○】，又垂帘之初，排邪助正甚有力，岂可弃？』命遂下。」所称在宪长尝言光庭，即正月二十七日奏也。）
　　左通直郎、集贤殿修撰、提举崇福宫刘安世为中书舍人。后七日，改宝文阁待制、枢密都承旨，仍赐三品服。（二月四日改除，今并书。）
　　起居舍人丰稷为太常少卿。郑雍之使辽，稷权中书舍人，于是将以次补，御史中丞苏辙言：（辙札子称十九日，盖正月十九日，今因稷改少常，乃附见。）「臣闻古之明主为官择人，未尝为人择官，是以觽长并举而百职皆理。臣观近日朝廷所用，或异于此。施于闲局，犹或非宜【一一】，况中书舍人者，号令之所自出，前后所任，必取学问通博，词章雅正，播之四方而不怍，传之后世而无疑。今丰稷之在此选，臣不识朝廷何以取之。稷顷撰范纯仁太原之词，列四『无乃』；（无乃智名，无乃勇功，无乃咈觽，无乃废备。）为赵□延安之告，不识声律；（朕之颇、牧，虽未在于禁中；汝之功名，尚无媿于前人。）李宪之叙延福，有『宜叨旧物』之言；湖北之赏战功，有『盖不得已』之语。（第尔边劳，颁兹宠命，盖不得已，其懋承之。）至于其它乖剌，难以具陈。如上所指，皆足以取笑多士，激怒劳臣。今朝廷虽乏人，奈何以稷当此任哉！盖稷之为人，本挟奸佞，昔在小官，则以澹靖欺世，及列近侍，无日不走公相之门。顷为许将所援，擢之不次，及将以议论反复，心怀倾崄得罪，朝廷不欲明示贬降，量加官职，以稷怀其私恩，不顾公议，曲加粉饰。其尤甚者，至谓将『养心以诚，嘉猷屡告』，若信如此言，则是陛下误逐正人，稷虽封还词头可也。既知公议难夺，而加以溢美之词，渎乱朝廷黜陟之经，动摇中外观听之实。才既鄙下，心复怀奸，久权外制，实恐害政。伏乞特降授闲慢差遣，庶允公论。」从之。（刘挚云：「子由言丰稷权掖，制词纰谬，列其数制，皆取笑于外，宜降黜。丰，许定州党也。」）
　　右正言刘唐老言：「伏见知蔡州、资政殿学士王安礼移知舒州。窃以安礼始缘人言攻其青州任内贪秽不法，朝廷再下监司体按，未知今此改任，为其有罪而责之邪？以为无事而不治邪？苟谓有罪而责，则舒之视蔡，均为便藩，如此施行，何名谴黜？若为无事而不治，则今兹易地，有何所因？又闻安礼常以章辨【一二】，归过于指使使臣，觽议喧然，亦以为笑。且身系大臣，固当自重，乃与使令畼役规利营财，主俸禄之遗余，昧商途之税入，纵非己物，猥屑益彰。臣窃谓官吏在任兴贩，论法固不为轻，使小人有犯则罪之，大臣犯此则弗罪，则是禁令已不行于贵近。法与天下公共，王者犹不得私，况臣下乎？伏望圣慈将所按王安礼事迹明白施行，以正朝廷之纪纲，以肃官吏之贪秽。」（正月十九日奏。）
