<!-- { "loadSidebar": true } -->
　　【一二】理有未安同上书「理」上有「苟」字，于文为优。
　　【一三】其差除之告命原作「其差除降授之命」，据阁本及上引忠肃集改。
　　【一四】将失其本忠肃集卷三乞慎择讲读官奏于此下有「然之性则虽圣人方其始也学问以达之范围以成之者其可少哉」二十六字。
　　【一五】夙夜之善「夜」，同上书作「成」。
　　【一六】宜正事是接「是」原作「相」，据阁本及上引忠肃集改。
　　【一七】保微慎始「慎」原作「谨」，避讳易字，今据上引忠肃集改回。
　　【一八】其可不慎择也哉「慎」原作「审」，避讳易字，今据同上书改回。
　　【一九】皇太妃出入「皇太」二字原互倒，据阁本、宋史卷二四三钦成朱皇后传及本条记事注文乙正。
　　【二○】璧水三舍「璧」原作「壁」，按「璧水」系指「太学」，亦即「泮池」，与下文「三舍」正合，现据阁本改。
　　【二一】徒洒泪兮云霄「兮」，阁本作「于」。
　　【二二】丙戌原作「丙申」，据阁本、宋史卷一七哲宗纪改。
　　【二三】除承帖人及刑法司人役许用外「人役」，阁本作「人吏」，疑是。
　　【二四】其逐路所桩耆户长壮丁钱数阁本「其」下有「余」字。
　　【二五】遣朝奉郎宋史卷四八六夏国传作「朝散郎」。
　　【二六】开封府推官赵君弼为司勋郎中「赵君弼」，阁本作「赵君锡」。
　　【二七】如保甲有犯「保甲」原作「指甲」，据阁本改。
　　【二八】古人以化外视戎狄阁本作「古人之所以待戎虏」。
　　【二九】但当自计利害「当」原作「常」，据阁本及下文改。
　　【三○】其位称资政殿学士「其」，阁本、活字本作「具」，疑是。
　　【三一】疑编录偶脱大字耳「录」原作「绿」，据阁本、活字本改。
　　【三二】有枢密院进拟者忠肃集卷三论三省枢密院差除奏作「有枢密院者」，且下又有「有三省者」四字，疑此处有脱文。
　　【三三】不识枢密院何为而预也「识」原作「委」，据同上书改。
　　【三四】则政无多门「门」原作「败」，据同上书改。
　　【三五】以陛下是夜躬行祭奠之礼「以」字原脱，据忠肃集卷七劾蔡确不入宿及文义补。
　　【三六】则是群臣各私其亲「群」，长编纪事本末卷九七逐小人作「君」，疑是。
　　【三七】大理寺累牒开封府取案「取」字原脱，据阁本及下文「大理以惠信曾有诉于开封，故取前案将有所质」补。
　　【三八】径送大理寺「径」原作「往」，据阁本及文义改。
续资治通鉴长编
卷三百六十一
卷三百六十一
　　起讫时间 起神宗元丰八年十一月尽其月
　　卷　　名 续资治通鉴长编卷三百六十一
　　帝　　号 宋神宗
　　年　　号 元丰八年（乙丑，1085）
　　全　　文
　　十一月癸巳，诏强盗按问欲举自首者，不用减等。（旧录云：初，熙宁中应强盗贼证未明，因拟被执而能自言，皆从末减【一】。时司马光以为非是，刑部观望，有请，从之。新录辨曰：按问欲举条制，第四卷论之已详。自「初熙宁中」至「从之」四十字并删去【二】。明年二月末范纯仁奏当考。第四卷事，在是年四月二十五日。）
　　朝奉郎、直龙图阁、权发遣京东路转运使范纯粹知庆州，代其兄纯仁也。
　　丁酉，祔神宗神主于太庙第八室。（新纪云：祔神宗神主于太庙，乐曰大成之舞【三】。）
　　朝议大夫鲜于侁为京东转运使。熙宁末侁已尝为京东转运使，于是司马光语人曰：「今复以子骏为转运使，诚非所宜。然朝廷欲救东土之弊，非子骏不可。此一路福星也，可以为诸路转运使模范矣。」又曰：「安得百子骏布在天下乎！」侁既至，奏罢莱芜、利国两监铁冶，又乞海盐依河北通商，民大悦。又乞止绝高丽朝贡，只许就两浙互市，不必烦扰朝廷。事虽不行，然朝廷所以待高丽礼数，亦杀于前云。（此据李豸所作侁行状及范镇墓志。侁传载侁事极簄略，亦不载侁再为京东漕也。）
　　辛丑，德音降两京畿内、河阳管内死罪一等，囚杖已下释之；民缘山陵役者蠲其赋。
　　侍御史刘挚言：「伏见陛下听政以来，除三省、枢密院执政奏中外，其余应合上殿臣僚，至今未降指挥。臣窃谓临御之始，正宜开广聪明，延见臣下，有所访问。虽臣子论事，自可列上章疏，然事固有言之犹不能尽者，而况文字之间哉！理之隐微，情之曲折，必假指画，反复于前，庶几为能明之。臣窃料向来方是先帝山陵，礼有未遑，今升祔已毕，欲乞先次许令台谏官以时上殿奏事。」（据挚奏议自注，十一月十一日奏此。）
　　壬寅，诏中书舍人钱勰再看详高丽入贡仪式。
　　承议郎李士京为编修官，并依元丰七年十月二十一日指挥。（元丰七年十一月二十一日指挥未见，恐此或有脱误。新、旧本同，当考。）
　　诏在京物货场见在物货应输钱者，并蠲免。
　　诏：「石得一已充永裕陵使，罢入内副都知及兼领差遣，其提举监教马军所、提举训练皇城司亲从亲事官射弓，并差入内押班梁从吉管勾。同文馆所差内侍押班刘有方、入内省申奉圣旨入内东头供奉官武球等并落阁子下。武球、陈处约、赵礼、刘瑗、苏珪特与转官及减年磨勘转出。张士彦带勾当后苑，先次与差走马承受。西头供奉官陈端、郝随、王遘，殿头刘友端并与走马承受。」张士彦等五人，并西头供奉官张琳、石焘，高班韩邈、胡绚各与等第减年磨勘，奉旨依已得指挥。（密诏十一月十二日。）
　　复管城县为郑州，以监察御史刘拯及县令周邠有请也。（旧录云：熙宁初，郑之吏民以徭役供亿，公私疲弊，愿省为畿邑。诏从其请。至是，以监察御史刘拯及邑令周邠有请也。新录辨曰：郑州废于熙宁之初，复于元佑之初，废并、兴复之由，各系于当时，不必并载，自「熙宁」至「是」二十七字并删去。熙宁五年八月五日废郑州【四】，元佑元年正月十二日复军额。）
　　于阗国进马，赐钱百二十万。
　　步军副都指挥使苗授以疾乞宫观，诏给□假，诸州管勾官不奏差。（政目十三日当考。）
　　甲辰，诏还开封府解额百人。熙宁中罢开封府解额，并归太学，至是复之。（旧录云：先帝增辟太学养士，欲废科举，首罢开封解额，并归太学，至是复之。新录辨曰：增辟太学养士之法，备见神宗实录，不必复载于此，今自「先帝」至「举首」十三字，并删去。元丰三年十二月十二日罢开封府解额，非熙宁也。绍圣三年八月十六日【五】。）
　　以登闻鼓院、检院阙归中书省，三年为任。降永裕陵副使、宣政使、登州防御使宋用臣为皇城使，依旧登州防御使、监滁州酒税务。言者谓其兴利苛细，故有是命。（旧录云：命官考究未毕而有是责。新录但削去六字不复辨说，当考言者姓名，并当去之。政目云：永裕陵副使、宣政、登防宋用臣兴置财利，类多欺罔，特降皇城使，依旧登防、滁酒，其根磨不行。政目所云「根磨不行」，即旧录所云「考究未毕」也，更详之。明年正月十四日，当并此。）
　　河东路经略司言：「北人于火山军界迭石为墙，虑蓄奸谋为侵占之渐。」诏：「左藏库副使赵宗本诣墙所体访，画图以闻。如侵旧界，即移牒毁拆，仍当为先备。」未几，复言北人声言欲争据石墙，乞增兵防托。诏沿边安抚司密共觇视，若侵占有实，奏拆去。
　　诏诸路察治私置厢狱。
　　通议大夫卢革卒。（卢革以十一月十四日讣闻，十六日乃差革子秉知湖州，十二月十一日又听革传养。旧录如此，新录因之。或革死时在十二月十四日，旧录误载于十一月十四日，更须详考。）
　　丙午，步军都虞候、雄州团练使刘昌祚知渭州，代卢秉也，以秉知湖州。（八年十一月十六日昌祚知渭州，元年二月二十八日知熙州，三月二十二日徙渭州。）
　　刘挚言：先朝以昌祚尝小有功，用之管军，知延州，中外不以为允。先朝升遐，召入宿卫，物议稍以慰惬。今者渭州之命，髃议复骇。臣窃闻祖宗之法，不以武人为大帅，专制一道，必以文臣为经略，以总制之。武人为总管【六】，领兵马，号将官受制，出入战守，惟所指挥。国家承平百有二十余年，内外无事，以其制御边臣，得其道也【七】。臣尝伏念御边御敌，深得上策，所以遗后世者久而不可以改，此其一也。唐先天、开元中，薛讷、郭元振、张嘉正、王晙、萧嵩、杜暹、李适之自节度使入相。李林甫疾儒臣以边劳至大任，欲杜其渐，以固己权，说明皇曰：「以陛下雄才，国家富强，而敌人未灭者，由文吏为将，惮矢石，不以身先。不如用蕃将，彼生长戎马、矢石间，陛下用之，必尽死力。」明皇然之。以安思顺代李林甫领节度，擢安禄山、高仙芝、哥舒翰等为大将。林甫利其为蕃将【八】，无入相资，故禄山得兼三道劲兵，卒称兵荡覆天下，唐室遂微。臣窃谓祖宗之法，不以武人为大帅，用意深远，非浅见者所能测知。如昌祚人材，未为难得，诚使卓然过人，可以付属，而祖宗之法由此废矣。伏愿选内外文臣从官尝守边者，使为大帅，则祖宗之法常存不废【九】。不幸后世有引此事为比，使武人帅边，而不虞之祸，如前世之甚者，岂可不豫防其渐乎！寻诏：「管军常多阙员，刘昌祚已差知渭州，宜令别取旨差官。如已降告，即行缴纳。」（御集十二月二日，今附此。十二月二日壬戌，改命刘庠知渭州。）
　　诏马军所阙马应给者，在京府界、京东京西河东陕西路无过七分，河北路无过六分。
　　枢密院勘会已降指挥，提举府界、三路保甲官并罢，令逐路提刑及府界提点司兼领；所有保甲，只冬教三月；仍自来年正月一日施行。诏：「应申奏及行移保甲文字称某路提点刑狱兼提举保甲司、逐县监教官并罢，只委令佐监教。十都保甲已上县分，于冬教前自京差指使一名，往彼同监教。提举保甲司各置勾当公事并指使一员。」（实录但书罢监教保甲官，置勾当公事及指使一员，今用枢密院时政记本文。）
