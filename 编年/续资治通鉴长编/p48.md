<!-- { "loadSidebar": true } -->
　　庚寅，曹彬等进攻金陵，行营马军都指挥使李汉琼率所部渡秦淮南，取巨舰实以葭苇，顺风纵火，攻其水寨，拔之，斩首数千级。初次秦淮，江南兵水陆十余万，背城而阵，时舟楫未具，潘美下令曰：「美提骁果数万人，战必胜，攻必取，岂限此一衣带水而不径度乎？」遂率所部先济，王师随之，江南兵大败。江南复出兵，将泝流夺采石浮梁，美旋击破之，擒其神都军头郑宾等七人。（潘美秦淮之捷，当在正月，而实录与本纪载二月末，亦不得其日，盖因曹彬传所载二月次秦淮故也。彬及美传，载拔水寨捷于秦淮之后，然拔水寨，实录具载其日，乃正月十七日也。据此，则当先载秦淮之捷。疑不敢决，仍附见于后。彬传称既捷于秦淮，浮梁始成，按美先率所部涉水，则秦淮盖不设浮梁，浮梁当在采石矶也。美传又于秦淮既捷之后，始言采石浮梁成，事愈颠倒。然亦可见秦淮未尝设浮梁，而郑宾等泝流，实欲夺采石浮梁耳。今略加删润【一】，更俟考求。）
　　癸巳，命京西转运使李符益调荆湖军食赴金陵城下。
　　是月，北汉主命刘继业、马峰攻晋州，武守琦败之洪洞。（此据十国纪年。）
　　二月丙午，权知潭州朱洞遣兵马钤辖石曦领觽败江南兵二千余人于袁州西界。曦，太原人也。（十六日奏到。朱洞，未见。）
　　癸丑，曹彬等败江南兵万余觽于白鹭洲，斩首五千余级，擒百余人，获战舰五十艘。（十七日奏到。）
　　乙卯，拔升州关城，守陴者皆遁入其内城，杀千余觽，溺死者又千计。天德军都知兵马使张进等九人来降。（十九日奏到。）
　　初，右谏议大夫段思恭知扬州，朝廷方欲经略江南，命思恭兼缘江巡检，出则委通判以州务。而思恭常挈印及鼓角金钲等自随，驿书自京师至者，辄令赍诣其所【二】，事多稽缓。通判、右赞善大夫李苕不能堪，遂相与告讦。付有司鞫之，思恭词不直，丁巳，责思恭为太常少卿，苕为大理寺丞。
　　壬戌，赐吴越王俶军衣五万副，俾分给其行营将士【三】。
　　癸亥，权知扬州侯陟，以所部兵败江南千余觽于宣化镇。
　　甲子，上谓宰相曰：「年谷丰登，人物繁盛，若非上天垂佑，何以及此。所宜共思济给，振举阙政，庶成开泰之基也。」
　　丁卯，知制诰王祜权知贡举，知制诰扈蒙、左补阙梁周翰、秘书丞雷德骧并权同知贡举。命权同知贡举，始此。
　　戊辰，上御讲武殿，覆试王祜等所奏合格举人王式等，因诏之曰：「向者登科名级，多为势家所取，致塞孤寒之路，甚无谓也。今朕躬亲临试，以可否进退，尽革畴昔之弊矣。」式等皆顿首谢。于是内出诗赋题试【四】，得进士王嗣宗以下三十人，诸科三十四人。江南进士林松、雷说，试不中格，以其间道来归，并赐三传出身。
　　嗣宗，汾州人也。初授秦州司寇参军，时侍御史路冲知州事，为政苛急，盗贼髃起，嗣宗乘间极言其失。冲大怒，絷嗣宗于狱，又教民之无赖而尝被罪者，讼嗣宗治狱枉滥。朝廷遣使者按劾，具得讼者诬罔之状以闻，嗣宗始获免。（记闻云：冲令嗣宗对句，即舍之。与此不同，当考。以手搏得状元事，载举种放事时【五】。）
　　是月，江南知贡举、户部员外郎伍乔放进士张确等三十人。自保大十年开贡举，讫于是岁，凡十七牓，放进士及第者九十三人，九经一人。（此据十国纪年。王师已至城下，而贡举犹不废，李煜诚不知务者，故特书之。）
　　三月戊寅，召近臣宴射苑中。
　　壬午，太子洗马周仁俊责授平凉县令，坐知琼州日贩易规利故也。
　　乙酉，幸造船务。
　　丁亥，权知庐州邢琪领兵渡江，至宣州界，攻拔义安寨，斩首千余级。
　　上性□仁多恕，尚食供膳，有虱缘食器旁，谓左右曰：「勿令掌膳者知。」尝读尧典，叹曰：「尧、舜之世，四凶之罪，止从投窜，何近代宪网之密耶？」盖有意于刑措也。故自开宝以来，犯大辟非情理深害者，多贷其死。己丑，有司言自二年至今【六】，诏所贷死罪凡四千一百八人。
　　庚寅，曹彬等败江南兵三千余觽于江中，擒五百人。
　　癸巳，命近臣祈雨于在京祠庙。
　　乙未，太子中舍郭粲除名，坐监莱芜监受冶官景节私赂也。
　　己亥，权知潞州药继能领兵入北汉界，夜攻鹰涧堡，拔之，斩首数千级，获马八百匹。
　　契丹遣使克妙骨慎思奉书来聘，诏合门副使郝崇信（崇信，未见。）至境上迓之。及至，馆于都亭驿。是日召见，及其从者十二人，赐衣带、器币各有差，宴于长春殿。仍召至便殿，观诸班骑射，令其二从者袅屋六、除骨与卫士驰射毛球，截柳枝。及辞归国【七】，复召见，赐器币。因谓宰相曰：「自五代以来，北敌强盛，盖由中原衰弱，遂至晋帝蒙尘，亦否之极也。今景慕而至，乃时运使然，非骪德能致。」先是，涿州遗孙全兴书，云遣使克妙骨慎思。至是发书，但云克慎思。或云「克」，其官号也；又曰其姓氏也。
　　壬寅，遣中使王继恩领兵数千人赴江南。
　　诏：「比者民输租，其紬绢不成匹者，率三户至五户合成匹以送官，颇为烦扰。自今紬不满半匹，绢不满一匹者，计丈尺输其直。」
　　大食国遣使来贡方物。
　　夏四月乙巳，幸东水硙。
　　王明言败江南兵于江州界，斩首二千余级。（据十国纪年，此乃三月事，既无的日，因奏到书之。）
　　癸丑，幸都亭驿临河亭阅新战船。
　　吴越兵围常州，刺史禹万成距守，大将金成礼劫万成以城降。吴越初起兵，丞相沈虎子者（虎子，未见。）谏曰：「江南，国之藩蔽，今大王自撤其藩蔽，将何以卫社稷乎？」不听。遂罢虎子政事，命通儒学士崔仁冀代之，总其兵要。仁冀，钱塘人也。
　　壬戌，幸都亭驿，临汴观飞江兵乘刀鱼船习战。
　　曹彬等言败江南兵二千余人秦淮北。（实录不载其发奏之日，奏以二十日到，因书之。本纪又言克升州关城，盖误也。克关城，乃二月十二日矣。）
　　戊辰，幸玉津园观种稻，遂幸讲武池观习水战。
　　广州言：「窃盗赃满五贯至死者，准诏当奏裁。岭表遐远，覆按稽滞，请不候报决之。」上恻然曰：「海隅之俗，习性贪冒，穿窬攘窃，乃其常也。」庚午，诏广南民犯窃盗赃满五贯者，止决杖、黥面配役，十贯者弃市。
　　幸西水硙。
　　是月，教坊使卫德仁以老求外官，且援同光故事求领郡。上曰：「用伶人为刺史，此庄宗失政，岂可效之耶！」宰相拟上州司马，上曰：「上佐乃士人所处，资望甚优，亦不可轻授，此辈但当于乐部迁转耳。」乃命为太常寺大乐署令。
　　五月壬申朔，加吴越王俶守太师，以其子镇海镇东节度使惟浚同平章事、宁远节度使惟治为奉国节度使，行军司马孙承佑为平江节度使，行营兵马都监丁德裕权知常州。
　　初，兵部郎中董枢知桂阳监罢，右赞善大夫孔璘代之，璘罢，太子洗马赵瑜代之，称疾去，以著作郎张侃代之。侃至未几，奏璘在官累月，得羡银数十斤【八】，虽送官而不具数，计枢与璘所隐没多矣。诏御史府鞫之。狱具，有司言法皆当死。上曰：「赵瑜非自盗，但不能发摘耳。」璘与枢并弃市，瑜决杖流海岛【九】，以侃为屯田员外郎。（张侃，未见。）
　　庚寅，以解州刺史王政忠权知晋州、兼兵马钤辖。（政忠，未见。疑政忠实代武守琦者，欲推寻守琦事迹，姑书此，以待考详。又世言太祖义社十兄弟，政忠盖其一人也，并当检讨。）
　　辛巳，以久雨，命近臣祈晴于在京祠庙。
　　改雄远军为平南军。
　　甲申，吴越王俶言江阴宁远军及缘江诸寨皆降。
　　幸新修染院。
　　梅山峒蛮闻江表用兵，乘间寇潭、邵州。乙酉，诏潭州长沙等七县民为蛮贼掳劫者，蠲去年逋租【一○】，仍给复一年。寻诏邵州武冈等七县亦如之。上初遣供奉官李继隆以雄武三百人戍邵州【一一】，止给刀楯，至潭州之南【一二】，蛮数千遮截其道，继隆力战，蛮乃遁去。手足俱中毒矢，兵伤者百余。或告上以继隆轻敌可罪者，已而具得其实【一三】，上始器焉。继隆，处耘之子也【一四】。
　　甲午，静海节度使丁琏遣使来贡方物。
　　丁酉，王明言破江南万余觽于武昌，夺战舰五百艘。
　　己亥，开封府言京城诸官司狱空，无系囚。
　　辛丑，河决濮州郭龙村。
　　诏商人以生药度岭者免算。（王称东都事略：诏曰：「岭表之俗，疾不呼医，自王化攸及，始知方药，商人赍生药度岭者勿算。」）
　　初，陈乔、张洎为江南国主谋，请所在坚壁以老王师。师入其境，国主弗忧也，日于后苑引僧及道士诵经、讲易，高谈不□政事。军书告急，非徐元楀等皆莫得通，师薄城下累月，国主犹不知。时宿将皆前死，神卫统军都指挥使皇甫继勋者，晖之子也，（晖，初见干佑六年。）年尚少，国主委以兵柄。继勋素贵骄，初无效死意，但欲国主速降而口不敢发，每与觽言，辄云：「北军强劲，谁能敌之！」闻兵败，则喜见颜色，曰：「吾固知其不胜也。」继勋从子绍杰，以继勋故，亦为巡检使，亲近，继勋尝令绍杰密陈归命之计【一五】，国主不从。偏裨有募敢死士欲夜出营邀王师者，继勋必鞭其背，拘囚之，由是觽情愤怒。又托以军中多务，罕入朝谒。国主召之，亦不时至。是月，国主自出巡城，见王师列寨城外【一六】，旌旗满野，知为左右所蔽，始惊惧。乃收继勋付狱，责以流言惑觽及不用命之状，并绍杰杀之，军士争脔割其肉，顷刻都尽。
　　继勋既诛，凡兵机处分，皆自澄心堂宣出，实洎等专之也。于是，遣使召神卫军都虞候朱令赟，以上江兵入援。令赟，业之子也，（业，初见显德三年。）拥十万觽屯湖口，诸将请乘涨江速下，令赟曰：「我今进前，敌人必反据我后。战而捷，可也。不捷，粮道且绝，其为害益深矣。」乃以书召南都留守柴克贞使代镇湖口，克贞先已病，迁延不行，令赟亦不敢进，国主累促之，令赟不从。克贞，再用子也。（再用，初见干宁二年。）
　　六月癸卯，曹彬等言败江南兵二万余觽于其城下，夺战舰数千艘。
　　丁未，宋州观察判官崔约、录事参军马休弃市，并坐受赇不法也。
　　辛亥，澶州言河决顿邱县界。
　　辛酉，前凤翔节度使、太师、兼中书令、魏王符彦卿卒，辍三日朝，官给葬事。彦卿武勇有谋，善用兵，契丹自阳城之败，尤畏彦卿，或马病不饮龁【一七】，必唾而咒曰：「是岂有符王耶？」契丹既灭晋北归，耶律德光母问其左右曰：「彦卿安在？」或对曰：「在徐州。」母曰：「不与彦卿来，何失策之甚也！」
