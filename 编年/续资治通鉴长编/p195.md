<!-- { "loadSidebar": true } -->
　　丁巳，以工部员外郎邵晔为兵部员外郎，晔安抚交州事毕，銟之也。晔初奉使，假官钱八十万市私觌物，及改命安抚，已偿其半，余者诏除之。
　　己未，车驾发京师。
　　庚申，次中牟县，除逋负，释系囚，赐父老衣币，所过如之。
　　壬戌，河阳节度使、同平章事王显卒，赠中书令，遣内臣护葬，以在途更不辍朝。
　　甲子，次巩县。罢鸣鞭【一】及太常奏严、金吾传呼。或献洛鲤，上曰：「吾不忍食也。」命放之。
　　丙寅，斋于永安镇行宫，太官进蔬膳。
　　丁卯，夜漏未尽三鼓，上乘马，却舆辇伞扇，至安陵外次，易素服，步入司马门，行奠献之礼。次诣永昌、永熙陵，又各诣下宫。凡上宫用牲牢祝册，有司奉事，下宫备膳羞，内臣执事，百官皆陪位。又诣元德皇太后陵奠献，又于陵南设幄殿，祭如下宫礼。上每至陵寝，望门而哭。初，有司具仪，止常服，上特制素服。礼毕，篃诣孝明、孝惠、孝章、懿德、淑德、明德皇后陵，又至庄怀皇后陵，遂单骑巡视陵阙，以内臣从；及亲奠夔王、魏王、岐王、恭孝太子、郓王、周王、安王诸坟。辰后，暂至幄次更衣，复诣陵奉辞。有司以朝拜无辞礼，上感慕哀切，未忍遽去，故复往焉。及午而还，左右进伞，上却之，度昭应水，乃许进，至行宫始御常膳。又遣官祭一品坟、皇诸亲墓。
　　德音降西京及诸路，赦流罪以下囚，释逋欠，赐畿县民租税有差。官吏应奉者有司考上课绩。建永安镇为县，改永熙陵副使、守当都监为三陵副使、都监。度两京及孟、郑州僧道，籍有名者每五人放一人，不及者每院与一人。
　　二月戊辰朔，车驾遂如西京，夕次偃师县，始复奏严。上犹服鹷袍，不举乐。初，朝拜前连日阴晦，及礼毕，天地澄廓，气候晏温，咸以上仁孝之感。龙图阁待制陈彭年请以事付史官及颁示中外，从之。
　　陈尧叟言狱空，诏銟之。尧叟居守，虽大辟罪亦止面问状，亟决遣之，未尝留狱。上曰：「尧叟素有裁断，然重事宜付有司案鞫详察。」因密加诏谕焉。
　　己巳，至西京，始奏乐，道经汉将军纪信冢、司徒鲁恭庙，诏赠信为太尉，恭为太师。
　　辛未，命吏部尚书张齐贤祭周六庙。
　　诏从官先茔在洛者，赐告祭拜。
　　壬申，上谓辅臣曰：「前代内臣恃恩恣横，蠹政害物，朕常深以为戒。至于班秩赐与，不使过分，有罪未尝矜贷，此辈常亦畏惧。」王旦等曰：「前代事迹昭然，足为龟鉴，陛下言及此，社稷之福也。」内侍史崇贵尝使嘉州还【二】，上言：「有知县王姓者贪浊，有佐官名昭度者廉干，乞擢为知县。」上曰：「内臣将命，能采善恶，固亦可銟，然以其密侍□禁，便尔赏丝，外人未为厌伏，当须转运使审察之。」（宝训作平羌知县昭度廉干，犍为知县王固贪猥。与故事不同，今从故事。宋史全文富弼等释曰：人主听纳不可不谨，若容片言之欺，小则系二人之荣辱【三】，大则系天下之利害安危，可不谨哉！谨之之术，虽在防微，防微之术，莫若左右之言不及也。真宗不以一内侍臣言进退官吏，听纳之道谨之至矣。）
　　癸酉，就西京建太祖神御殿，又置国子监、武成王庙。
　　甲戌，诏赐酺三日。
　　乙亥，诏罢西京榷酤，官卖曲如东京之制。
　　命翰林侍讲学士邢昺等编集车驾所经古迹。
　　丙子，加号列子为飻虚至德真人。
　　戊寅，刑部尚书、知陕州寇准来朝，召之也。留浃旬，还任。
　　己卯，上幸龙门，睹岩崖石佛甚多，经会昌毁废，皆已摧坏。左右曰：「非官为葺治，不能成此胜迹。」上曰：「军国用度，不欲以奉外教，恐劳费滋甚也。」
　　上因览西京图经，颇多疏漏。庚辰，令诸道州、府、军、监选文学官校正图经，补其阙略来上，命知制诰孙仅等总校之。仅等言诸道所上，体制不一，遂请创例重修，奏可。
　　辛巳，以唐刑部尚书致仕白居易孙利用为河南府助教，常令修奉坟茔影堂。
　　上之次巩县也，太子太师吕蒙正舆疾来见，不能拜，命中使掖之以进，赐坐，劳问甚久。壬午，幸其第，赐袭衣、金带、器币、药物、上尊酒，悉如宰相例。
　　乙酉，遣宰臣王旦祭告三陵，吏部尚书张齐贤告诸后陵，车驾将还东京也。
　　初，西京父老恳祈驻跸，上因谓宰臣曰：「周公大圣人，建都据形胜，得天地正中，故数千载不可废，但今艰于馈运耳。」
　　丁亥，诏应还京扈从军马无得伤践田稼。
　　戊子，诏有司葺周六庙。
　　增封唐大历中孝子潘良玉及其子季通墓，仍禁樵采。
　　庚寅，诏河南府置五代汉高祖庙。
　　辛卯，车驾发西京，谓辅臣曰：「归途陵阙在望，虽已遣官祭告，朕岂安然而过乎？」壬辰，上乘马至孝义镇东訾村，设次，与亲王望陵祭奠，近臣于幄殿东望拜。每进酒食，上执爵举匕箸，哀感涕泗。
　　甲午，次郑州。
　　乙未，遣使祀中岳及周嵩、庆、懿陵。
　　丁酉，发郑州，遣使就赐隐士杨璞缯帛【四】，令吏部铨注其子从政近官，以便侍养。
　　三月己亥，上至自西京。
　　辛丑，诏昨因朝拜分屯近郡禁兵，悉召还之。
　　壬寅，诏北面缘边趋境外径路，自非榷场所历，并令转运使因案部规度断绝之。
　　泾原都钤辖秦翰请令本路承受、入内高班王克让赴镇戎军同聭兵事。上曰：「承受止当奏事，若预闻兵政，非所宜也。」罢其奏。寻有诏：「缘边承受使臣无得受部署、钤辖差领军马，以图功赏。」（实录在十月，今移入。）
　　乙巳，以户部副使、水部员外郎崔端为契丹国母生辰国信使，侍禁、合门祇候张利用副之。
　　赐钱俶守冢三户，蠲其徭役。
　　太清楼藏太宗御制及墨迹石本九百三十四卷、轴，四部髃书三万三千七百二十五卷。是日，上召辅臣对苑中，遂登楼阅视。又至景福玉宸殿、翔鸾仪凤合，上置酒作诗，王旦等皆赋，马知节辞以不能，上不许，亦赋焉，因赐食楼下。玉宸殿乃上宴息之所，中施御榻，帷幄皆黄缯为之，无文彩之饰。殿东西聚书八千余卷，上曰：「此唯正经正史屡校定者，小说它书不预焉。」其后，髃书增及一万一千二百九十三卷，太宗御集、御书又七百五十三卷。
　　丙午，西南蛮罗瓮井【五】都指挥使颜士龙来贡丹砂。士龙种落遐阻，未尝入朝，今始至，诏馆饩赐与如高、溪州。
　　丁未，上谓辅臣曰：「顷者朝陵，车舆所过，并从官给，其不得已，或假借于州县。朕潜遣使询访民间，皆云无所骚扰，此甚慰朕心也。」王旦曰：「朝廷每举大礼，或议巡幸，小民无不扰动。比闻髃情妥贴，信不扰所致。」王钦若曰：「车驾所至，居民但忻闻舆马之音，鼓舞道路，岂复有所劳扰耶。」
　　辛亥，斩散指挥卒张杰、散员卒王政于本班院。杰等以博戏相殴重伤，特命戮之，以肃禁卫。
　　癸丑，命兵部员外郎邵晔择三班使臣一人堪知廉州者，具名以闻。是州炎瘴尤剧，数年间，守土沦没者四人，上甚悯之。时晔缘海安抚还，又本连州人，上以其谙彼土事，故令举官。既而晔奏殿直袁继迁，诏授合门祇候，遣之。
　　赵德明遣牙吏贡马五百、橐驼二百，谢给俸廪。诏赐德明袭衣、金带、器币。旧制，贡物谢恩，止给来使缗帛，上以德明进奉频仍，特加赐焉。德明又请因进奉使赴京，市所须物，从之。上谓王钦若等曰：「德明屡言西骪府元属部内，见各纳质及人使往来，且继迁因攻西骪为其所毙。今德明意将阻绝六谷，使不得预缘边属户，朝廷若不绥抚，则德明足以复雠。近秦翰译六谷蕃书来上，但言为德明所侵，略无宁日，见搜兵警备。可以六谷书付张崇贵，令谕德明。」
　　甲寅，大宴于后苑，赏花钓鱼。上赋诗，从臣皆赋。吏部尚书张齐贤、刑部尚书温仲舒、工部尚书王化基，以久在外任，求免应制，不许。
　　是夕，京师大风，黄尘蔽天，自大名府历京畿，害桑稼，唐州尤甚。
　　丁巳，诏天下收瘗遗骸，仍致祭。
　　镇安节度使石保吉入奉朝请，既逾年，陈州民列上其政绩，乞许复还本镇。己未，诏銟保吉，仍可其奏。
　　庚申，蠲河南府仓库吏逋欠刍粮、缗帛四十五万。
　　曹玮言镇戎军蕃部兵，最为精锐，其将校皆朝廷补署，多已衰老，愿省去，择本军人充职。从之。
　　鄜延钤辖张崇贵言：「赵德明输□请吏，贡奉之使，道路相属。望依北面例，择官有吏干、知边事者为缘边安抚使，疆埸事务，听以便宜。」上曰：「西鄙宁静，别无经营，苟德明能守富贵，无虑朝廷失恩信也。增置官属，徒为张皇，不若委卿静制之。」
　　乙丑，以西上合门副使曹玮为西上合门使，赏其扞边之功也。玮在镇戎，尝出战少捷，敌兵去已远，乃驱所掠牛羊辎重缓还，颇失部伍。其下忧之，言于玮曰：「牛羊无用，徒縻军，不若弃之，整觽而归。」玮不答，使人候敌兵。敌去数十里，闻玮利牛羊而师不整【六】，遽还袭之，玮行愈缓，得地利处，乃止以待之。敌军将至，逆使人谓之曰【七】：「蕃军远来，必甚疲，我不欲乘人之怠，请休憩士马，少选决战【八】。」敌兵方苦疲甚，皆欣然严军而歇。良久，玮又使人谕之曰：「歇定，可相驰矣。」于是各鼓军而进，一战大破敌师，遂弃牛羊而还。徐谓其下曰：「吾知彼已疲，故为贪利以诱之，比其复来，几行百里矣。若乘锐便战，犹有胜负。远行之人，若少憩则足痹不能立，人气亦阑，吾以此取之。」（此据笔谈，未知何时，今附见拜官后，当考。）
　　是春，诏：「尚书省诸司并寺、监、京百司，自今每收私名人，并须召有行止，无踰滥及不碍本州岛县色役人责保试验，申牒御史台，候并及十人已上，令中丞、知杂提点试验书札，得申牒本司收录，纰缪者退落，令别召人。其每年就试补正名阙，一依元敕指挥，有额外者量减其数。其自前已收系人，并令依旧，候将来或有事故及转填却，上项人即依今来减定数为额。」（会要景德四年正月事，今附春末。）
　　夏四月戊辰，诏：「闻鄜州率民马棚大木，而常纳者复多选退，遣使罢其事，仍劾官吏擅赋之罪。」
　　己巳，徙河东兵代鄜延戍兵，以北边彻警故也。
　　辛未，上曰：「比诏河东募土人为广锐、神虎诸军，就置营宇【九】，盖以契丹未平，此等皆劲勇，且习知山川道路，故帅臣每患其少，尝许续募。今边防罢警，若遂令减去，即为弛备，然岂可岁增不已。」乃诏以现存为定额，阙则补之。
　　壬申，给单州皇甫陟复二年。初，州有强盗数辈，官司不能捕，里人患其凶暴，无敢言者，陟诱而擒之，故銟焉。
