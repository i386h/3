<!-- { "loadSidebar": true } -->
　　戊寅，上批：「见校试七军营阵，以分数不齐，前后抵牾，难为施用。可令见校试官抚其可取者，草定八军法以闻。」初，诏枢密院：「唐李靖兵法，世无完书，杂见通典，离析斗舛。又官号物名与今称谓不同，武人将佐多不能通其意。可令枢密院兵房检详官与检正中书刑房王震、提举修撰经义所检讨曾旼、中书吏房习学公事王白、管勾国子监丞郭逢原校正、分类、解释。令可行后，可差枢密院副都承旨张诚一、入内押班李宪与震、逢原行视□广处，关殿前司差马军二千八百人教李靖营阵法。」以步军副都指挥使杨遂为都大提举，诚一、宪为同提举，震、逢原参议公事，夏元象、臧景等为将副、部队将，勾当公事凡三十九人。诚一等初用李靖六花阵法，约授兵二万人为率，为七军，内虞候军各二千八百人；取战兵一千九百人为七十六队，战兵内每军弩手三百、弓手三百、马军五百、跳荡四百、奇兵四百，辎重每军九百，是为二千八百人。上谕李宪等曰：「黄帝始置八陈法，败蚩尤于涿鹿。诸葛亮造八陈图，于鱼复平沙之上迭石为八行，晋桓温见之曰『常山蛇势』，文武皆莫能识之。此即九军陈法也。后至隋，韩擒虎深明其法，以授其甥李靖。靖以时遭久乱，将臣通晓其法者颇多，故造六花陈，以变九军之法，使世人不能晓之。大抵八陈即九军，九军者方陈也；六花陈即七军，七军者圆陈也。盖陈以圆为体，方陈者内圆而外方，圆陈即内外俱圆矣。故以圆物验之，则方以八包一，圆以六包一，此九军、六花陈大体也。六军者，左右虞候各一军，为二虞候军，左右厢各二军，为四厢军，与中军共为七军。八陈者，加前后二军，共为九军。本朝祖宗以来，置殿前马步军三帅，即中军、前、后军帅之别名，而马步军都虞候是为二虞候军，天武、捧日，龙、神卫四厢，是为四厢军也。中军帅总制九军，即殿前都虞候专总中军一军之事务，是其名实与古九军及六花陈相符而不少差也。今论兵者俱以唐李筌太白阴经中所载陈图为法，失之远矣。朕尝览近日臣僚所献图皆妄相惑，无一可取，果如此辈之说，则两敌相遇，须遣使预约战日，择一宽平之地，仍夷阜塞壑，诛草伐木，如射圃教场，方可尽其法耳，以理推之，知其不可用也决矣。今可约李靖法为九军营陈之制。然李筌之图乃营法，非陈法也。朕采古之法，酌今之宜，曰营曰陈，本于一法而已，止则曰营，行则曰陈，在奇正言之，则营为正、陈为奇也。」故有是诏。沈括笔谈云：风后八陈，大将握奇，处于中军，则并中军为九军也。唐李靖以兵少难分九军，又改制六花陈，并中军为七军。予按九军乃方法，七军乃圆也。算术：方物八裹一，盖少阴之数，并其中为老阳；圆物六裹一，乃老阴之数，并其中为少阳。此物之定形真数不可改易者，既为方圆二陈势，自当如此。九军之次，李靖之后始变古法为前军、策前军、右虞候军、右军、中军、左虞候军、左军、后军、策后军。七军之次，前军、右虞候军、右军、中军、左虞候军、左军、后军。扬奇备伏，先锋踏白，皆在陈外；跳荡、弩手、皆在军中。又云：熙宁中，使六宅使郭固等讨论九军陈法，着为书，颁下诸帅府，副藏秘阁。固法九军为一营陈，行则为陈，住则为营，以驻队统之【一六】。若依古法，人占地二步，马四步，军中容军，队中容队，则十万人之队占地方十余里【一七】，天下岂有方十里之地无邱阜、沟涧、林木之碍者？兼九军共以一驻队为篱落，则兵不复可分，如九人共一皮，分之则死，此正孙武所谓縻军也。又古陈法，有「面面相向，背背相承」之文，固不能解，仍使陈间士卒皆侧立，每两行为一巷，令面相向而立，虽文应古说，不知士卒侧立，如何应敌？上疑其说，使予再加详定。予以为九军当使别自为陈，虽分列左右前后，而各占地利，以驻队外向自绕，纵越沟涧林薄，不妨各自成营。金鼓一作，则卷舒合散，浑浑沦沦而不可乱。九军合为一大陈，则中分四衢，如井田法。九军皆背背相承，面面相向，四头八尾，触处为首。上以为然，亲举手曰：「譬如此五指，若共为一皮包之，则何以施用？」遂着为令，今营陈法是也。沈括自志云：上使六宅使郭固讨论古制为陈法，其说以李靖教旗法为主，颁下诸帅府。既而议论未厌，上亦以固之说为不然，再使括为之，始离九军为九陈，别自为营，而靖之法始明，今秘府边州陈法是也。王安石日录：八年三月十九日，上用李靖法作陈图，队为四部，将居中，有亲兵而无部。前此吕惠卿极论其不可，安石亦为上言其非是。是日又进呈，佥顺上意以为善，独安石与惠卿共难，而王珪不言，安石曰：「先王伍法恐必不可改，今作四部，即兵以分合为变，不知四部分，则大将在中何所依附？若附四部中，则一部乃有两人大将；若不附四部中，大将反无以自卫，如何待敌？」上默然，乃且令试教。恐安石所难即五月九日所称五军陈，当考。会要陈图篇：八年五月九日，诏诸路鎫权住教五军陈，止教四御陈。旧纪于戊寅书制八军法，新纪削去。
　　己卯，诏：「闻河东路赈济饥民，多聚一处，太原府舍以空营，约及万人。方春虑生疫疠，其令察访、转运司谕州县据人所受粮计日鎫给，遣归本贯，即自它州县流至而未能自归者，分散处之以闻。」
　　司农寺言：「京东路监司选差造五等簿官过多，恐致烦扰，乞自本寺遣官一员篃诣体量，有不当者许令改正。」从之。
　　诏罢制置泾原、秦凤等路军马粮草司，令逐路经略、转运司管勾。初，军马粮草司王韶领之，韶既召还，故罢。
　　将作监丞胡宗回言河北东路仓务当修者四千六百楹，费缗钱九万。诏澶州、北京置仓贮粮，澶州三百十五万石【一八】，北京四百五十万石，期二年修毕，赐度僧牒五百给其费。宗回，宿子也。十一月庚午，宗回乞罢修仓，可考。
　　庚辰，光禄卿、直昭文馆、知鄂州潘夙提举玉龙观。以荆湖察访蒲宗孟言「夙有足疾，年已七十，乞令致仕，或与宫观差遣」故也。
　　手诏：「外国刺事人，令都亭驿、开封府密遣人迹捕。告获一人，赏钱千缗，仍与班行；即居停知情人能告首，原罪外亦与酬赏。」时北人泛使将至，虑有奸人窃觇中国也。
　　引进使、眉州防御使李端□为沂州防御使。先是，端□坐冀州事再展二年乃除正任，及今尚余数月，诏特除之。此据御集。契勘端□自得转年指挥后，至今已及多少月日，遂诏减所少年月除正任。
　　中书言：「堂后官王笃等编定命官四等过犯，乞付有司，更不置详定命官过犯及看详编配罪人所两局，遇赦令刑部比例定夺，上中书施行。」从之。
　　辛巳，步军副都指挥使、威武军留后宋守约卒，赠安武军节度使，谥勤毅。
　　癸未，诏诸路经略司，籍效用人姓名分隶诸将，非在籍者不得辄以自随。
　　又诏兵官出入，许以亲属自随，即毋得以功状与将士一例陈乞功赏，如劳效殊异、觽所共推者，委帅臣审察以闻。
　　甲申，上手诏：「河北东、西路近申奏文书，多发马递。两路铺兵已疲于礶走，不惟骇人观听，若万一实有边事，未知人力何以支梧？其下监司以条约申访之。」
　　诏代州西陉寨主、内殿崇班秦怀信移合入差遣。以契丹议地界于大黄平，即车场沟口施帐幕，在怀信所部，不实时约阑故也。四月五日所书，当考。车场沟，见十二月二十八日。
　　先是，敌以河东地界议久不决，复使萧禧来。诏太常少卿向宗儒、皇城使兼合门通事舍人王泽接伴。于是宗儒等言：「萧禧至雄州白沟驿，不肯交马驮，欲至城北亭，非故事。」上批：「萧禧于白沟住几十日，至今未闻起离，向宗儒等虽再三执以旧例，禧殊未有顺从之意，欲更迁延。深恐彼情愈肆强忿，或出不逊之言，或以巡马拥送南来，益难处置。雄州使人约阑，又致喧争，万一扰攘，或伤官吏，恐不可收拾。去骞蔡确接伴，去岁接伴萧禧，使太常少卿蔡确，副使皇城使兼合门通事舍人李惟宾，此据国信名衔，实录不书也。至于向宗儒、王泽职位，亦据国信名衔。已许马驮依常使车乘例，于雄州交割，今必难却其情，可详度止作朝廷据接伴奏【一九】，特许依去年例作两节交换，庶几稍通其情，于疆事易为商议。」又批：「北使久留白沟，已经累日，自通好以来无此事，朝廷处置实不可缓。盖所争者小，而所顾者重。议者若谓恐北人因此得以占据两属之土，是甚不然。且北人前后执作证据以为属彼者，岂独一事，如春秋二税、借地盖馆、雄州门侧搭立标竿【二○】，及巡马不住往来之类，不待更增交割马驮一节乃可占据。况人夫一半已于白沟代还，在理委无深害，可速议指挥。」遂遣内侍谕旨，人夫负担于白沟交割，其马驮即比常岁车乘听至城北亭。三月甲寅，宗儒等罚铜。
　　诏：「比令以□剩钱买田募役，须契勘准灾伤等支用，无得妨阙，其价高处罢买。」以两浙路转运使王庭老言，衢州西安县买山田价高，用钱十二万缗，乃足募一县之役，既放省税，又失免役、牙税官钱；司农寺言，恐不独两浙所费如此，欲改法。故有是诏。苏轼元佑元年四月六日奏议当考。王安石八年四月三日日录【二一】：安石论给田募役有十余害【二二】，上曰：「苟如此，初何以有此议？议者必有所利。」翌日，检初议，乃李承之言募弓手宜如弓箭手为便，遂作此法，余无所利。安石曰：「只以田募弓箭手，已不如募弓手之便。弓箭手虽选强壮，然即敢足于一家，苟可以为强壮，则弗却也。弓手乃选强壮于无方【二三】，其所募皆得真强壮者。」上乃令废以田募役法。按：罢以田募役法，在四月十二日，此但诏勿买高价田耳。
　　乙酉，以蕃官三班奉职长摩萨格为右侍禁，余为本族军主指挥使，迁资、赐绢有差。熙河路言，长摩萨格先为鬼章所略，既而闻宗哥首领溪鼎谙邦复欲入寇，率所部邀击有功，故赏之。
　　诏河北东路增募教阅厢军十五指挥，以崇武为名。寻罢之。朱史签贴云：六月指挥不招，删去。今并存之。
　　录虞部员外郎董元亨子尧问为试将作监主簿。元亨死事贝州，而子孙无食禄者，大名府路安抚司为言，故录之。
