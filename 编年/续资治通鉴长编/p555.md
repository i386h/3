<!-- { "loadSidebar": true } -->
　　青既平岭南，上欲用为枢密使、同平章事，宰臣庞籍曰：「昔太祖时，慕容延钊将兵，一举得荆南、湖南之地方数千里，兵不血刃，不过迁官加爵邑，锡金帛，不用为枢密使。曹彬平江南，禽李煜，欲求使相，太祖不与，曰：『今西有汾晋，北有幽蓟，汝为使相，那肯复为朕死战耶！』赐钱二十万贯而已。祖宗重名器如山岳，轻金帛如粪壤，此陛下所当法也。青奉陛下威灵，殄戮凶丑，克称圣心，诚可褒赏。然方于延钊与彬之功，不逮远矣。若遂用为枢密使、同平章事，则青名位极矣，寇盗之警，不可前知，万一他日青更立大功，欲何官赏之？且枢密使高若讷无过，若何罢之？不若且与移镇【三一】，加检校官，多赐金帛，亦足以酬青功矣。」上曰：「向者谏官、御史言若讷举胡恢书石经，恢狂险无行；又若讷前导者殴人致死，何谓无过？」籍曰：「今之庶僚举选人充京官，未迁官者犹不坐，况若讷大臣，举恢以本官书石经，未尝有所迁也，奈何以此解其枢务哉。若讷居马上，前导去之里余，不幸殴人致死，若讷寻执之以付开封府正其法，若讷何罪哉。且谏官、御史上言之时，陛下既已赦之矣，今乃追举以为罪，无乃不可乎？」参知政事梁适曰：「王则止据贝州一城，文彦博攻而拔之，还为宰相。侬智高扰广南两路，青讨而平之，为枢密使，何足为过哉！」籍曰：「贝州之赏，当时论者已嫌其太厚。然彦博为参知政事，若宰相有阙次补，亦当为之，况有功乎。又，国朝文臣为宰相，出入无常，武臣为枢密使，非有大罪，不可罢也。且臣不欲使青为枢密使者，非徒为国家惜名器，亦欲保全青之功名尔。青起于行伍，骤擢为枢密副使，中外咸以为国朝未有此。今青立大功，言者方息，若又赏之太过，是复召觽言也。」争之累日，上乃从之，曰：「然则更与其诸子官，如何？」籍曰：「昔卫青有功，四子皆封侯，此固有前世之比，无伤也。」上既从籍言，后数日，两府奏事，上顾籍笑曰：「卿前日商量除青官，深合事宜，可为深远矣。」
　　是时，适意以若讷为枢密使，位在己上，宰相有阙，若讷当次补；青武臣，虽为枢密使，不妨己涂辙，故于上前争之。既不得，退，甚不怿，乃密为奏，言狄青功大赏薄，无以劝后。又密使人以上前之语告青，又使人语入内押班石全彬，使于禁中自讼其功，及言青与孙沔褒赏太薄，适许为外助。上既日日闻之，不能无信，于是两府进对，上忽谓籍曰：「平南之功，前者赏之太薄。今以狄青为枢密使，孙沔为副，石全彬先给观察使俸，更俟一年除观察使。高若讷迁一官，加近上学士，置之经筵。召张尧佐归宣徽院。」声色俱厉。籍错愕，对曰：「容臣等退至中书商议，明日再奏。」上曰：「勿往中书，只于殿门合内议之，朕坐于此以俟。」籍乃与同列议于殿门合内，具奏皆如圣旨。复入对，上容色乃和。因诏军国大政、边防重事，候前殿退，请对后殿，先一日具所陈以闻。此据本志及会要。故事，枢密使罢，必学士院降制，及罢若讷，止命舍人草词，后遂为例。若讷传云：凡内降恩，若讷多覆奏不行。入内都知王守忠欲得节度使，固执为不可【三二】。若讷畏惕少过，而前驺殴路人辄至死，御史奏弹之。会狄青破侬智高还，帝欲用为枢密使，遂罢。覆奏内降，恐若讷未必能尔，当考。
　　丙午，诏判河阳、宣徽南院使张尧佐归院供职。
　　丁未，枢密直学士、给事中、新知杭州孙沔为枢密副使。沔行至南京，召还。给事中、知桂州余靖为工部侍郎。时御史梁蒨数言靖赏薄，孙沔既与狄青继践二府，故靖亦加秩。以蕃官蒲亚讷为银青光禄大夫、国子祭酒、监察御史、武骑尉。知广州魏瓘言侬智高围城，蒲亚讷能以猛火油烧其攻具也。
　　戊申，诏：「如闻诸路转运使多掊克于民，以官钱为羡余，入助三司经费，又高估夏秋诸物，抑人户输见钱，并宜禁绝之。」三司尝责诸道羡余，淮南转运使张绬独上金九钱，三司怒，移文诋之甚急。绬以赋数民贫为对。张绬贡金九钱，不得其时，今附此。
　　己酉，诏沿边州军有举人寄户以冀恩泽者，令安抚使察举之。
　　庚戌，诏审刑院、大理寺，广南西路城邑完、兵力可以固守而官吏避贼者正其罪；其无城邑若兵力不敌者奏裁。
　　壬子，御崇政殿录系囚，杂犯死罪以下递降一等，徒以下释之。
　　乙卯，赐古渭州军士及弓箭手寨户缗钱。
　　丁巳，知并州韩琦请置兵士五百人以浚城池，从之。
　　诏邕州自经蛮贼后，物价翔贵，其下户，令转运司户贷米一石以济之。
　　戊午，环庆经略司言夏国兵马数出寇边，诏边吏严备之，毋得辄有侵轶。
　　翰林学士承旨王拱辰言：「奉诏详定大乐，比臣至局，钟磬已成。窃缘律有长短，磬有大小。黄钟九寸最长，其气阳，其象土，其正声为宫，为诸律之首，盖君德之象，不可并也。今十二钟磬，一以黄钟为率，与古为异。臣亦尝询阮逸、胡瑗等，皆言依律大小，则声不能谐。故臣窃有疑，请下详定大乐所，更稽古义参定之。」
　　辛酉，知谏院李兑言【三三】：「曩者紫宸殿阅太常新乐，议者以钟之形制未中律度，遂斥而不用，复诏近侍详定。窃闻崇文院聚议，而王拱辰欲更前史文义，王洙不从，语言往复，殆至諠哗。夫乐之道，广大微妙，非知音入神，岂可轻议！西汉去圣尚近，有制氏世典大乐，但能纪其铿锵，而不能言其义。况今又千余年，而欲求三代之音，不亦难乎？且阮逸罪废之人，安能通明述作之事，务为异说，欲规恩赏。朝廷制乐数年，当国财匮乏之时，烦费甚广；器既成矣，又欲改为，虽命两府大臣监议，然未能裁定其当。请以新成钟磬与祖宗旧乐参校其声，但取谐和近雅者合用之。」洙既与瑗、逸更造钟磬，而无形制容受之别，又数劝上用新乐于南郊，而议者多以为非，后亦不复用。
　　壬戌，诏杭、郓二州去年秋税已倚阁，其别州军灾伤者，令本路转运司约此施行。
　　又诏诸路城池据冲要者即修筑之，其余以渐兴功，毋或劳民。
　　癸亥，尚书左丞、兼御史中丞王举正为礼部尚书、观文殿学士、知通进银台司兼门下封驳事，兼提举祥源观事。狄青自枢密副使迁枢密使，举正又力争之，既不能得，因请解言职。帝称其得风宪体，遣使就第赐白金三百两，而有是命。
　　翰林学士兼侍读学士、吏部郎中、知制诰、史馆修撰孙抃为右谏议大夫【三四】、权御史中丞。抃性笃厚寡言，质略无威仪，虽久处显要，循循罕所建明。及制下，谏官韩绛论奏抃非纠绳才，不可任风宪。抃即手疏曰：「臣观方今士人，趋进者多，廉退者少，以善求事为精神，以能讦人为风采，捷给若啬夫者谓之有议论，刻深若酷吏者谓之有政事。谏官所谓才者，无乃谓是乎？若然，臣诚不能也。」上察其言，趣令视事，且命知审官院。抃辞以任言责不当兼事局，乃止。抃知审官，其日庚午，今并书。
　　甲子，诏谏官、御史上章论事，毋或朋比以中伤善良。
　　又诏两制、两省、台谏官、三馆带职、省府推判官等次对言事，凡朝政得失，生民利病，灾异时数，直言无隐，不得徇私挟情，抉擿阴细，无益治道，务在公实。观文殿以下学士至待制，合直牒合门上殿者许请对，余官第奏封事，涉机密者并用薄纸重封，以防漏泄。学士待制许请对，余官奏封事，此据会要，实录无之。
　　六月己巳朔，诏武臣除丧者，自今如文臣例，先给告身，然后入见。
　　又诏朝臣入皇城门行马失序者减律，朝会应集告而不至，罪一等，仍理为过犯。中书札子言：「比来百官入朝多失次序，有迫近两地臣僚行马者，大理寺断遣违仪式，笞四十公坐，况入朝过时，已涉违慢，又迫近二府行马，止与失仪同科行罚，未允。下御史台、审刑院、大理寺详定，而台、寺检详律文：『若朝会侍卫违失仪式者笞四十，应集告而不至者笞五十。又景佑元年中书札子，应文武臣僚京官使臣失仪者依议责罚，不理为过犯。』今请朝臣入皇城门行马须依次序，违者减律，朝会应集告而不至者罪一等。」殿中侍御史里行俞希孟又言，台寺所定刑名虽当，然不当引景佑元年札子不理为过犯，故降是诏。俞希孟坐此议，不得为御史，在至和元年十月。
　　辛未，还曹利用所籍乐游坊第。初，上悯利用死非辜，既赐谥立碑【三五】，至是又以其第还之。
　　癸酉，赐环州诸军及庆州巡检兵缗钱。
　　乙亥，御紫宸殿，奏太常寺新定大安之乐，召辅臣至省府、馆阁官预观之【三六】。仍观宗庙祭器，赐详定官器币有差。
　　丁丑，诏比闻臣僚坐事未断，而方镇奏辟，或父兄为陈请，规为去官者，宜禁止之。
　　己卯，赠东头供奉官、合门祗候王从政为信州刺史，录其孙二人，从政女赐冠帔，旌馆门驿死事也。从政死于馆门驿，本传误作太平场，今改之。
　　壬午，右武大将军宗谔【三七】上治原十五卷，降诏奖谕。宗谔，允宁子也。
　　癸未，诏广南西路，夏税布旧例每匹折钱二百，如闻本路擅减其价，用困于民，宜复其价如故。
　　丙戌，新修集禧观成。初，会灵观火，更名曰集禧，即旧址西偏复建一殿，共祀五岳，名曰奉神殿，盖取真宗尝着奉神述也。因命知制诰蔡襄重摹真宗御书故本，立石于东庑，名曰神藻殿，仍令襄书额。会灵观火，在正月丙辰。
　　丁亥，知雄州，右骐骥使、荣州刺史李纬为西上合门使，留再任。纬治兵颇严，不事□传，数与宦者争利害，积公使钱，贮米三千斛为常平仓，奏下其法他州。
　　诏诸司副使、三班使臣作合门祗候在京，毋得连任。
　　己丑，诏三司副使自今以二年为一任，毋遣出使。
　　赐黄河役卒衫囐。
　　壬辰，诏诸路转运使上供斛斗【三八】，依时估收市之，毋得抑配人户，仍停考课赏罚之制。先是，三司与发运司谋聚敛，奏诸路转运使上供不足者皆行责降，有余则加升擢，由是贪进者竞为诛剥，民不堪命。上闻之，特降是诏，天下称庆。天下称庆，此据会要。景德二年十二月诏，可考。
　　甲午，赠邕州司户参军孔宗旦为太子中允，知袁州祖无择始以宗旦死事闻故也。
　　乙未，诏河北洊饥，流民未复，安抚转运使察州县长吏能招辑劳徕者上其状，不称职者举劾之。
　　封南海洪圣广利王为洪圣广利昭顺王。转运使元绛言贼寇广州，数有风雨之变，贼惧而遁，州人赖其神灵，故加封之。
