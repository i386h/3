<!-- { "loadSidebar": true } -->
续资治通鉴长编
卷一百一
卷一百一
　　起讫时间 起仁宗天圣元年八月尽是年十二月
　　卷　　名 续资治通鉴长编卷一百一
　　帝　　号 宋仁宗
　　年　　号 天圣元年（癸亥，1023）
　　全　　文
　　八月乙未，以盐铁判官、侍御史刘平为尚衣库使、环庆路钤辖兼知邠州。初，真宗欲用平，丁谓乘间曰：「平出将家，第宜任边耳。」于是太后思谓言，故有此命。属羌明珠、磨糜族数反复，平潜兵杀数千人，以功领宾州刺史。讨明珠族不得其时，今皆见于此，当考。
　　募京东、河北、陕西、淮南民输薪刍，塞滑州决河。又发卒伐濒河榆柳，有司请调丁夫，上虑其扰民，故以役兵代焉。
　　丙申，德音降天下囚罪一等，杖以下释之。
　　东平监所废牧地，听民请佃。本纪及志并云始废东平监，误也。天禧五年正月，监已废。
　　庚子，出左藏库绢十万下陕西缘边州军市籴粮草。
　　壬寅，诏升朝官准御札举官，岁毋得过三人。
　　乙巳，太常博士曹修古为监察御史，孔延鲁、刘随并为左正言。先是，龙图阁直学士兼侍讲、户部员外郎冯元主判谏院，于是以印送随等。延鲁，勖子，初为宁州军事推官，数与州将争事。有蛇出天庆观真武殿中，一郡以为神，州将帅官属往奠拜之，欲上其事，延鲁径前以笏击蛇，碎其首，观者初大惊，已而莫不叹服。后知仙源，主孔氏祠事，孔氏故多纵放者，延鲁一绳之以法。上言庙制卑陋，请加崇饰，从之。修古，建安人，上四事，曰行法令、审故事、惜财力、辨忠邪，辞甚切至。
　　丙午，命侍御史知杂事姜遵同放天下欠负。
　　甲寅，有芝生于天安殿柱，召辅臣观之，退，奉表称贺。乙卯，诏髃臣就观，监察御史鞠咏言：「陛下新即位，河决未塞，霖雨害稼，宜思所以应灾变【一】。臣愿陛下以援进忠良、退斥邪佞为国宝，以训劝兵农、丰积仓廪为天瑞。草木之怪，何足尚哉！」
　　先是，钱惟演自河阳赴亳州，因朝京师，图入相。咏奏：「惟演憸险，尝与丁谓为婚姻，缘此大用。后揣知谓奸状已萌，惧牵连得祸，因出力攻谓。今若遂以为相，必大失天下望。」太后遣内侍持奏示之，惟演犹顾望不行。咏语左正言刘随曰：「若相惟演，当取白麻廷毁之。」惟演闻，乃亟去。实录、国史惟演传并不记惟演自河阳徙亳州，乃云在河阳踰年，请入朝，加平章事，判许州，未即行，冀复用，侍御史鞠咏奏弹之，始亟去。按惟演干兴元年十一月知河阳，天圣元年六月徙亳州，七月自河阳徙亳州，因朝京师。惟演图入相，盖元年七、八月间也。其自亳州来朝即加平章事，则天圣三年十二月，此时鞠咏已罢台职矣。实录、正史皆误，今不取。咏本传载论奏惟演在观芝前。按刘随以八月十四日始除谏官，乙卯，二十四日也，今附论奏惟演于观芝后，庶不失实事。
　　冯拯病，太后有复相王钦若意。钦若时以刑部尚书知江宁府，上尝为飞白书「王钦若」字，适钦若有奏至，太后因取字缄置汤药合，遣中人赍以赐，且口宣召之，辅臣皆不与闻。己未，钦若至国门，始命中书徙知润州、光禄卿王随代钦若。
　　随在江宁，会岁大饥，转运使移府发常平仓米，计口日给一升，随置不听，曰：「民所以饥者，由兼并闭籴以邀高价耳【二】。乃大出官粟，而私价遂平。他郡计口以粜者，不能自足，辄多流死。
　　遣内殿承制、合门祗候刘永崇等与八作司分诣八厢治水口，凡权豪邸第覆压占庇，填阏不通，开封府察举之。
　　以权开封府判官、侍御史俞献卿为陕西转运使。先是，宰相连进数人，不称旨。既而献卿在所拟中，上曰：「此可矣。」即命献卿往。时边吏多因事邀功，泾原路钤辖擅于武延川凿边壕、置堡寨，献卿度必招寇，亟檄罢之。未几，贼果至，杀掠将士，塞所凿壕而去。武延川事，更须考年月。
　　诏补荫京朝官监当六年无赃私罪者与亲民，尝坐赃私者听旨。
　　庚申，王钦若始入见。
　　九月丙寅，冯拯罢为武胜节度使、检校太尉、兼侍中、判河南府，钦若守司徒【三】、兼门下侍郎、平章事、昭文馆大学士。
　　拯自还京，疾益甚。上遣使谕以亮阴不克问疾，赐白金五十两【四】，拯叩头称谢，五上表愿罢相。于是遣使即卧内赐告及旌纛，又遣内司宾抚问。还，奏其家俭陋，被服甚质，太后赐以衾裯、锦绮屏【五】。然拯平居自奉侈靡，顾禁中不知也。为相气貌严重，宦者传诏至中书，不延坐。工部尚书林特尝诣第，累日不得通，白以咨事，使诣中书，既至，又遣堂吏谓之曰：「公事，何不自达朝廷？」卒不见，特大媿而去。
　　钦若再入中书，谓平时百官叙进，皆有常法，为叙迁图以献，冀便省览。然钦若亦不复能大用事如真宗时矣。同列往往驳议，钦若不堪，曰：「王子明在政府日，不尔也。」鲁宗道曰：「王文正先朝重德，固非他人可企。公既执政平允，宗道安敢不服。」
　　己巳，诏臣僚准诏所举朝臣武臣为边上知州，并令赴阙磨勘取旨，其有私罪会降差遣及资遣者罢之。
　　京东、西路先配率塞河梢芟数千万，期又峻急，民苦之。王钦若召自江宁，见其事，言于上曰：「方劝农，岂可常赋外复有追扰。」甲戌，诏州县未得督发，别候旨。
　　戊寅，诏辅臣于崇政殿西庑观冯元讲论语，并赐御飞白书【六】。
　　辛巳，诏所举官未改转而坐赃者，举主免劾。
　　癸未，中书言：「近岁三司积下勾磨帐籍颇多，至有因循之失，而官物遂无所归。欲令三部副使催督送司，以岁月为次，仍令举判开拆司提举，具每月逐部所磨帐籍以闻。」从之。
　　减凤翔府岁造船，以市木扰民也。
　　赐滑州修河役卒缗钱。
　　丁亥，诏诸路籴场以滥恶高估入官，许人陈告，百石者全给，百石以上予半，余皆没官。
　　戊子，以度支副使、户部员外郎王臻为贺契丹生辰使，内殿承制、合门祗候慕容惟素副之；权户部判官、太常博士、直集贤院、同修起居注程琳为正旦使，右侍禁、合门祗候丁保衡副之。时契丹主在幽州，朝廷以为疑，琳还，奏彼尝虐用其民，恐叛不附，特以兵来厌伏耳。琳正传误以契丹在幽州为干兴元年，今改之。惟素，德丰子也。保衡，未见。
　　庚寅，燕崇德殿。
　　吏部流内铨请自今试判每道刑名，全者为通，七分以下为粗，三分以下为不。仍于卷首定词理、书札俱优为上，一通二粗或二通一不而词理、书札并稍优者为中，三粗一不、二不一粗而词理、书札俱次或低次、纰缪者为下，全无词理者虽刑名通、书札优并入中下。其超资、加阶、循资、殿年，并如旧制。其判中下内，以二不一粗及词理、书札俱次、纰缪者，并注久阙官处。从之【七】。
　　是月，流内铨言：「判司、簿尉有阙七年以上者，令录有阙三年以上者，幕职有阙一年以上者，盖入官各有路分，或非情愿，致久阙未填。今欲以半年阙员处排年月作簿，该今日以前，特放选人充；其积久阙次，以违碍并冲替选人充。如愿就远地，亦只填新簿员阙。无本资阙愿折资者，许支前任或今任合入资叙俸料。合入江、浙、荆湖近地判司、簿尉，不限放选与常选人，并以历任无赃私罪者填江南万户簿尉、司理、司法四十一员阙；合入江、浙、荆湖远地及西川、漳、泉判司簿尉，例注西川见阙。」诏：「幕职如无本资愿折资者，听支前任俸。合入江、浙、荆湖近地判司、簿尉，一任或两任及三考无赃私罪或三次公罪杖以下，许选填江南万户簿尉、司理司法参军四十一员。余有过犯及选叙合入江、浙、荆湖、河北、河东等远近者【八】，自依旧规入江、浙、荆湖远地，乞注西川见阙宜不行。」会要九月事，今附月末，当删取其要。
　　闰九月壬辰朔，诏：「如闻滑州修河役兵，暴露作苦，而所饭菽粟或爨未熟，乃不可食。宜遣使臣往视之。」
　　甲午，诏：「裁造院所招女工及军士妻配隶南北作坊者，并放从便。自今当配妇人，以妻薼务或军营致远务卒之无家者。」
　　权判流内铨晏殊等言：「按大中祥符三年东封赦文，放选时三千余人赴集，铨司拟注不足，始擘画来年预使季阙，后遂为例，常来年奏明季阙。选人有不愿注拟之处，因循积留不补，复更预使向前远季阙次。今来待阙人非多，欲今后且用见阙及昨奏季阙，更不隔季预徱。如或全无本资不愿折资者，即许指射季阙，上簿归乡。其告身签符等，铨司至时入递给付，候大有选人，旋即具奏前季阙发遣。」从之。会要闰九月三日事，今删取其要。
　　乙未，诏开封府六曹官，自今无得差出外，其府界检覆灾伤，并令下审官院差待阙京朝官。
　　冯拯病，不能赴河阳，己亥，卒。遣入内都知蓝继宗致奠，赠太师、中书令，谥文懿。按己亥日干应在戊戌之下，缘命准为衡州司马，事系一贯，难以中分，故此变例而书，今仍其旧。
　　戊戌，寇准卒于雷州。初，太宗尝得通天犀，命工为二带，一以赐准。及是，准遣人取自洛，既至数日，沐浴，具朝服束带，北面再拜，呼左右趣设卧具，就榻而没。癸卯，始命准为衡州司马，准弗及知也。其妻宋氏寻乞归葬西京，许之。道出荆南公安县，人皆设祭于路，折竹植地，挂纸钱焚之。逾月，竹枯尽出笋，觽因为立庙，号竹林寇公祠。
　　丁未，禁彭州九陇县采金。
　　淮南、江、浙、荆湖制置发运使赵贺言，苏州太湖塘岸坏，及并海支渠堙废，浸民田。即诏贺与两浙转运使徐奭领其事，伐石增堤，浚积潦，自□江东赴海。流民归占者二万六千户，岁出苗租三十万。发运司占隶三司军将，分部漕船，旧皆由三司吏自遣，受赇不平，或数得诣富饶郡，因以商贩，贫者至不能堪其役。贺乃籍诸州物产厚薄，分剧易为三等，视其功过自裁定，由是吏巧不得施。是岁，漕米溢常额一百七十万。石塘路成，使以下皆赐奖谕敕书，事在二年四月，今附见于此。张纶传云疏五渠，导太湖入于海，复租米六十万，与赵贺传稍不同。本志又云贺同内侍张永和为此役。今止从贺传。
　　戊申，以谏议大夫、知蕲州袁炜为卫尉卿，分司西京，本路转运使言炜年高、在郡不治故也。炜，蜀人，天圣六年七月附传。
　　壬子，发运使请所部六路计民税一石量籴米二五升，岁可便得二万，以供京师。上曰：「常赋外复有量籴之名，是扰民也。」不许。
　　癸丑，诏审官院，自今知州军、通判、知县人并引对于便殿。
　　河南府太微宫成，给田五顷。
　　归义节度使曹贤顺遣使来贡方物，谢大中祥符七年旌节之赐也。
