<!-- { "loadSidebar": true } -->
　　太原围急，郭无为谋出奔，因请自将兵夜击王师。北汉主信之，选精甲千人，命刘继业、郭守斌为之副，北汉主登延夏门自送之，且伺其反。是夕，初甚晴霁，已而风雨晦冥，无为行至北桥，因驻马召诸将，而刘继业以马伤足，先收所部兵入城矣，守斌迷失道，呼之不获，无为不能独前，乃与麾下数十人亦还。
　　闰五月戊申，水自延夏门瓮城入，穿外城两重注城中，城中大惊扰。上幸长堤观焉。水口渐阔，北汉人缘城设障，为王师所射，障不得施。俄有积草自城中飘出，直抵水口而止，王师弩矢不能彻，北汉人因得施功，水口遂塞。
　　郭无为复劝北汉主出降，北汉主不听。阉人卫德贵，极言无为反状明白，不可赦，北汉主杀之以徇，城中稍定。北汉人俄自西长连城潜出，将焚我攻战之具，我师击走之，斩首万余级。夜半，忽传呼壁外，云北汉主降。上令卫士擐甲，开壁门，八作使赵璲曰：「受降如受敌，讵可夜半轻诺乎！」上使伺之，果谍者诈为也。
　　己酉，幸城南，命水军乘轻舟焚其门。
　　右仆射魏仁浦卒。仁浦尝侍春宴，上笑谓仁浦曰：「何不劝我一杯？」仁浦因前上寿，上密谕曰：「朕欲亲征太原，如何？」仁浦曰：「欲速则不达，惟陛下审思。」上嘉其对。宴罢，就第赐上尊酒十石、御膳羊百口。既而从行，中途遇病，还，卒于梁侯驿。赠侍中，谥曰宣懿。
　　太原城久不下，东西班都指挥使范阳李怀忠率觽攻之，战不利，中流矢，几死。殿前指挥使都虞候赵廷翰率诸班卫士叩头，愿先登急击，以尽死力，上曰：「汝曹皆我所训练，无不一当百，所以备肘腋，同休戚也。我宁不得太原，岂忍驱汝曹冒锋刃，蹈必死之地乎！」觽皆感泣，再拜呼万岁。
　　时大军顿甘草地中，会暑雨，多破腹病【七】，而契丹亦复遣兵来援。壬子，太常博士李光赞（光赞，未见。）上言曰：「陛下应天顺人，体元御极，战无不胜，谋无不臧，四方恃险之邦，僭窃帝王之号者，昔与中国为邻，今与陛下为臣矣。蕞尔晋阳，岂须亲讨！重劳飞挽，取怨黔黎，得之未足为多，失之未足为辱。国家贵静，天道恶盈。所虑向来恃险之邦，闻是役也，竭府库之财，尽生民之力，中心踊跃，各有窥觎。传曰：『邻之厚，君之薄也。』岂若回銮复都，屯兵上党，使夏取其麦，秋取其禾，既宽力役之征，便是荡平之策，惟陛下裁之。况时属炎蒸，候当暑雨，傥或河津泛滥，道路阻难，辇运稽迟，恐劳宸虑。」上览奏，甚喜，复以问宰相赵普，普亦以为然，因使普召光赞慰抚之。癸丑，移幸城东罕山之南，始议班师也。
　　己未，徙太原民万余家于山东、河南，给粟。庚申，分命使者十七人，发禁军护送之，因屯于镇、潞等州，用绛人薛化光之策也。化光言：「凡伐木，先去枝叶，后取根柢。今河东外有契丹之助，内有人户赋输，窃恐岁月间未能下，宜于太原北石岭山及河北界西山【八】东静阳村、乐平镇、黄泽关、百井社各建城寨，扼契丹援兵；起其部内人户于西京、襄邓唐汝州，给闲田使自耕种，绝其供馈。如此，不数年间，自可平定。」上嘉纳之。（此据范镇东斋记事。按欧阳修志薛奎墓云：父化光以策干太宗，不见用。修盖误也。太平兴国四年，平太原，得户三万五千二百二十，兵三万。先是，陈洪进以漳、泉二州降，得户十五万一千九百七十八，兵一万八千七百二十七。继元所统，凡十一州军，得户才及漳、泉五之一。盖化光之策行，其耕民多南徙，所存无几，且兵数与民数略同，殆以一户奉一兵也，欲国不亡，得乎？本纪止称山东，今从十国纪年，并书河南。）
　　壬戌，车驾发太原。
　　我师陷敌者数百人，上遣骁雄副指挥使浚义孔守正【九】领骑军往救，守正奋击，尽夺以还。北汉主籍我所弃军储，得粟三十万，茶、绢各数万，丧败罄竭，赖此少济。（此据十国纪年。）
　　戊辰，次镇州。
　　初，真定苏澄善养生【一○】，为道士，居隆兴观，唐、晋间数被召，皆辞疾不赴。契丹主凡欲自立时，求僧道之有名称者加以爵命，惟澄不受。于是，上召见之，谓曰：「朕作建隆观，思得有道之士居之，师岂有意乎？」对曰：「京师浩穰，非所安也。」上亦不强。壬申，幸其所居，谓曰：「师年踰八十而容貌甚少，盍以养生之术教朕！」对曰：「臣养生，不过精思炼气耳。帝王养生，则异于是。老子曰：『我无为而民自化，我无欲而民自正。』无为无欲，凝神太和。昔黄帝、唐尧享国永年，用此道也。」上悦，厚赐之。
　　枢密使李崇矩被病，上亟遣太医诊视，且命乘骪车先还。崇矩叩头言：「骪车乃至尊所御，是速臣死也。」固辞，许之。
　　是月，唐右仆射、兼门下侍郎、平章事游简言卒。
　　六月己卯，上发镇州。
　　以仪銮使、知易州贺惟忠为易州刺史，兼易、定、祁等州巡检使。惟忠捍边数有功，故迁其秩而不易其任。（惟忠，未见。）
　　庚辰，诏车驾所过，民无出今年秋租。
　　壬午，次邢州。
　　癸未，以右补阙大名王明为荆湖转运使，将用兵于岭南也。
　　丙戌，次相州。
　　漳水泛溢，坏浮桥，命士卒亟治之。桥成，上步以济，既济复坏，诏诸军乱流而过。
　　己丑，次滑州。
　　唐主遣其弟吉王从谦来贡，辛卯，见于胙城县。唐水部员外郎查元方掌从谦笺奏，上命知制诰卢多逊燕从谦于馆。多逊弈棋次，谓元方曰：「江南竟如何？」元方敛衽对曰：「江南事大朝十余年，极尽君臣之礼，不知其它。」多逊媿谢曰：「孰谓江南无人。」元方，文徽子。（文徽，初见天福八年。此据十国纪年，乃六月事。）
　　癸巳，车驾至自太原。
　　曲赦京城系囚。
　　遣使分往京西诸州赐太原所徙民帛，人一匹。又命控鹤都虞候京兆崔翰差择其勇悍习武艺者籍为禁军。
　　枢密副使沈义伦丁忧，起视事。
　　是月，北汉主斩枢密副使段煦及马军都虞候冯超于坏水口，坐水入不救也。决城下水注之台骀泽，水已落，而城多摧圮。契丹使者韩知璠犹在太原，叹曰：「王师之引水浸城也，知其一而不知其二。若知先浸而后涸，则并人无緃类矣。」
　　时契丹遣其将南大王来援，屯于太原城下，刘继业言于北汉主曰：「契丹贪利弃信，他日必破吾国。今救兵骄而无备，愿袭取之，获马数万，因籍河东之地以归中国，使晋人免于涂炭，陛下长享贵宠，不亦可乎？」北汉主不从。南大王数日北还，赠遗甚厚。
　　漖部川蛮都鬼主阿伏与山后两林蛮王子勿儿遣人以状白黎州，期十月入贡，成都府奏其状，诏许之。（续锦里耆旧传云：干德三年夏，黎州递到云南牒，称大理国建昌城演习爽贺平蜀之意。又开宝元年二月，黎州递到南诏建昌城牒，云欲通好。厥后寂无文字，但遣近界漖部、两林川王子【一一】，时有进奉。漖部、两林川者，即古之巂、姚州也。漖部川去黎州大渡河界七程，两林川十四程，建昌城二十四程，云南数十程。今国史有黎州山后两林蛮及黎州漖部川蛮传，无云南大理国传。按续耆旧传，则山后两林蛮及漖部川皆云南之部落耳。又按国史、实录、会要，雍熙二年十月，漖部川蛮都鬼主诺驱并其母热免遣王子阿有等来贡，诏以诺驱为怀化将军。端拱二年九月，又遣王子少盖等来贡。淳化元年二月，诺驱自部马至黎州境上求市；二年七月，又遣其子牟昂叔离蟱来贡，诏以诺驱为怀化大将军。盖国史、实录、会要并以诺驱为漖部川蛮都鬼主，非云南大理国主甚明，与续耆旧传所云差合。然辛怡显著云南至道录，载其国山川风俗及淳化末朝廷所赐诺驱诏甚具。诏云：「敕云南大理国主、统辖大渡河南姚巂州界山前山后百蛮三十六鬼主、兼怀化大将军、忠顺王诺驱，可特授检校太保、归德大将军，依旧忠顺王。」怡显两至云南，亲见诏书，其所录必不妄。则诺驱者，实云南大理国主，而非漖部川蛮都鬼主也。不知国史、实录、会要何故但称漖部川蛮而不称云南大理国。怡显又云诺驱谢恩表用元和册南诏印。考之前史，大中末，南诏酋龙立，始自称帝，国号大理。干符末，酋龙子法又改号鹤拓，亦号大封人，而诺驱犹用元和册南诏印，不知何也。后唐时，又改号长和。今若即以诺驱为大理国主，则不当附漖部川蛮传。国史、实录、会要恐误矣。然诺驱数通中国，史官那得至如此误？或诺驱固尝以漖部川自号，史官遂承用之。不然，诺驱贡奉但付漖部川蛮遣入中国，史官见贡奉者乃漖部川蛮而不知诺驱实遣之耶？且诺驱之子若弟，固尝亲至京师，传又言诺驱自部马至境上，其遣入中国者必云南大理国人，不但漖部川蛮也。漖部川者，云南部落耳。诺驱亦安肯舍其本国之号，而以部落自名乎？怡显又云诺驱住苴咩城。苴咩城，云南国都也，自嘉州羊山江路至苴咩城凡四十九程，其至黎州境上远近可度也。诺驱既为国主，亦安肯越数千里，自部马来求市乎？国史、实录、会要所称，又恐未得其实。此皆不可臆断，今姑从国史，须更详考之。又据国史，建昌城距巂州二程者，俭浪驿也。独无所谓建昌城者，不知果何地也。又据国史、实录，两林蛮距黎州七程，又一程至巂州，又二程至建昌城。建昌城山上又有风琶蛮，不知大理国欲通好，何乃用建昌城牒也？辛怡显云俭浪驿又一程至羌浪驿，此即云南界，有牌题曰会州都督界，岂建昌城者，即云南境上，亦如中国之雄州，信使往来，必先道此乎？未可知也。又按国史：自黎州东南行一程至漖部川，自黎州南行七日至两林川。疑使南诏者必先由漖部川，后两林川，而南诏欲贡奉于中国者，亦当先由两林川，乃达漖部川也。而所载两川道里，又与续耆旧传不合，此亦不可臆断，必须详考乃决耳。）
　　秋七月丁巳，幸封禅寺。
　　甲子，大宴广政殿，赐近臣袭衣、金带。
　　丙寅，以天雄节度使符彦卿为凤翔节度使。彦卿镇大名十余年，委政于牙校刘思遇。思遇贪而黠，招权黩货，军府久不治。于是，始议择官代之。
　　戊辰，西南夷顺化王子武才等一百四十二人来贡。以武才为归德将军。
　　诏自今祀天地用太牢，余当用牛者代以羊豕。
　　癸酉，幸新水硙。
　　汴水决宋州夏邑县。
　　是月，命镇、深、赵、邢、洺五州，各城其管内县镇军寨。
　　八月己卯，诏开封、河南府，自今奴婢非理致死者，实时检视，听速自收瘗【一二】，病死者不用检视【一三】，吏辄以扰人者罪之。
