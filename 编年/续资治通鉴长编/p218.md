<!-- { "loadSidebar": true } -->
　　上之后宫杜氏入道在洞真宫，欲与诸公主同例。杜氏，昭宪皇后侄女也。上禁销金严甚，还自东封，杜氏乃服以迎车驾，上见之，怒，遂令出家为道士。由是天下无敢犯禁者。（杜氏入道事迹，国史不载，今据江休复杂志编入。江云太和宫，误也。）
　　甲午，京城西积水坏民田，遣中使与合门祗候康宗元领徒畎导。宗元等因请大修堤防，上曰：「沮洳之际，何以施工，且堤防峻隘，决坏必多，况秋水已落，宜埙来春修筑。仍豫经度，画图以闻。」（康宗元，未见。）
　　乙未，遣使臣督京东路导治积水。
　　知杂御史赵湘言：「臣闻君臣之际，礼义攸行；朝廷之仪，进止有度【六】。故辨色而皆入，或假寐以待时。苟夙兴之不勤，何匪懈之能竭？况乎称疾，尤属慢朝，若无察视之规，孰执旷官之咎？伏见常参文武官每日趋朝，并早赴待漏院，候开内门齐入。今以辰漏上始放朝，故多后时乃入，望许令知班驱使官二人常在正衙门视之，有入晚者，具名申奏。又风雨寒暑稍甚，即多称疾请假，望委御史台酌度闻奏，遣官诊视，如显有诳妄【七】，即具弹劾。」从之。
　　丙申，诏旌表门闾人，自今二税外免其诸杂差役。（按先朝旌表人，即云二税外免其它役，不知何故今乃有是诏也，当考。）
　　令澶州勿禁牛渡河。先是，上谓王旦曰：「闻河北牛疫，京东有以耕牛往贸易者，澶州河梁津吏止之，此甚不便，当谕周莹任其所适。」因言：「水潦所至，秋稼固已有伤。水若早退，二麦犹或可望。苟泛滥不已，九月方退，虽或多种，地亦不堪。」旦曰：「河水所经，谓之河淤，乃成膏腴。」上曰：「若占地既久，即亦不堪，此老农之说也。」
　　丁酉，吏部侍郎赵昌言卒。
　　戊戌，益州言黎州蛮已招安，有未宁辑者，望就选使臣抚谕。诏梓州路转运使滕涉及侍其旭等，如孙正辞等未至，第依前诏安抚，按兵勿出，候正辞等至彼，即听便宜从事。
　　伪唐保大中，封三水府神为王，己亥，诏别加新号，令江、太平、润州遣官祭告【八】。
　　诏河北缘边州军公吏，毋得非礼使之。时边城以契丹遣使朝聘，常肄习乐部，以备宴犒，后教公吏为俳优，至有以丑言斥军校咎累供戏笑者，人或不堪。上以为非驭下之体，故戒之。
　　益州言邛部川蛮杀保塞卖马蛮十八人，即移牒黎州，得报称邛部川与山后两林素有雠隙，杀保塞蛮乃大渡河外蛮也。因下诏戒暣，勿使相侵扰。又诏边臣不得辄入溪洞【九】，邀功生事。
　　辛丑，令陕西转运使李士龙权管勾梓州路公事。时本路转运使滕涉至黎州，遇疾，士龙部粮赴彼，因命之。
　　癸卯，封皇第八妹陈国长公主为□国长公主，出家号报慈正觉大师，赐名清裕，所居院曰崇真资圣。先是，上谓王旦等曰：「长公主赐师号，当降制否？」旦等曰：「据典礼，无之。」上曰：「当进封大国，因而降制。」旦等曰：「如此，则可也。」公主入院有日，上召而诲谕之，仍虑攸久废忘，乃笔记大略以赐。他日，出示王旦等曰：「诸妹出降，朕但教之妇道恭顺而已。吴国今自主院事，不得不曲为之防。」又诏崇真资圣禅院，自今于杂买务市物，具数以闻，虑扰人也。（买物具数在九月丙寅，今并书。）
　　甲辰，西南蕃王龙汉侪遣使来贡方物，贺东封也。诏加汉侪宁德大将军。所遣使百余人，并增秩有差。
　　河东缘边安抚司言：「出巡至府州，有蕃部献羊马食物等。不欲违其意，因留食物。虑自今出巡，复有来献者，欲准例以官物偿其直。」从之。
　　是月，诏开封府，凡出牓示觽，并当具事听朝旨。初，本府牓街，止绝牙保引致民家卑幼举借回鹘财者，上曰：「国家惠绥远人，天下无外，京师四方所僟【一○】，岂可指言回鹘耶？」故有是诏。
　　九月壬子朔，入内供奉官王承勋言：「准诏，于洺州塞漳河水口【一一】，本州岛差权推官祖百世监督兵夫，颇见勤尽，望即授正任【一二】。」上曰：「州县官除幕职，皆自特恩，内臣岂当论请。」即令吏部铨拟官代之。
　　管勾南宫、北宅事赵湘等言：「北宅供奉官承庆等两赴朝参不及，请按问勾当使臣。」上曰：「承庆已有状，诉云诸叔将军等假日许由玄武门入，唯承庆辈皇城司条约止令入东华门，仍俟诸叔上马，始由东华门入，以故多就班后时。」甲寅，乃诏承庆以下，假日朝参，许入玄武门。
　　凡内侍有过者，责为洒扫院子，乙卯，赐其名曰散内品。
　　丙辰，录故度支员外郎、知磁州何邴子知崇为太庙斋郎，又徙其侄平夷县尉知古为滏阳县尉。邴，先守象州有劳，历知泽、磁二州，卒，其家人诣州言知崇始十余岁，愿徙知古为磁州官。近制，省郎物故无赏延之例，上念邴前效，特甄录焉。
　　戊午，给秦州长道县水漂溺民米，人一斛。
　　孙正辞等以北兵不谙山川道路，因点集乡丁，目曰「白坠子弟」，给兵器，使为向导，又请济师。上以边徼穷僻，供亿非易，不许；仍诏正辞等，如蛮寇不受招安，已经诛剪畏服，勿穷追之。又言蛮性犷悍，往者丁谓夔州安抚有诫誓，并令歃血为盟，署铁石柱以志其事，条制甚多，诏枢密院录示正辞等。
　　壬戌，合镇州、定州路部署为一，命定州副都部署，邕州观察使王能领之。钤辖都监路分如故。镇、定旧各置部署，既罢兵，亟省其一。寻又分，命桂州观察使石普。于是，普迁保平留后，便道之任，乃复合为一。（初合镇、定为一，乃景德二年正月癸巳。）
　　癸亥，徙秦州采造务为马鬃寨，从知州杨怀忠之请也。
　　甲子，命工部侍郎冯起为契丹国母正旦使，南作坊使李继源副之；殿中侍御史赵镇为契丹国主正旦使，六宅使、嘉州团练使杜守元副之；太常博士、直史馆乐黄目为契丹国主生辰使，东染院使、浔州刺史潘惟吉副之。（李继源，未见。）
　　初，汴水涨溢，自京至郑州，浸道路。诏选使臣知水者乘传，减汴口水势，图上利害。既而水势斗减，阻滞漕运，复遣使浚汴口。
　　乙丑，诏奉使夏州私觌之物，前后名品不等，自今令定数，官给其直。
　　先是，命供备库使谢德权决金水河为渠，自天波门并皇城至干元门，历天街东转，缭太庙，皆甃以坛甓，树之芳木，车马所度，又累石为梁。间作方井，宫寺民舍，皆得汲用。复东引，由城下水窦入于濠。京师便之。丁卯，德权奏功毕，诏宗正告庙室，赐役卒缗钱。
　　司天言太阴当食之既，翌日，皇帝本命，请禳祀之。上曰：「经躔已定，何可祈也。」不许。既而候之不亏，宰臣表贺。
　　戊辰，诏左右骐骥院马数自今旬奏月比，省日奏之烦也。
　　以吴国长公主出家受诫讫，普度天下僧尼、道士，及宫观、寺院每十人度一人，不满十人及各礼师者亦度一人。
　　庚午，诏自今郊祀，列周伯星位于氐宿、寿星之次，永为定式，从翰林天文邢中和所请也。
　　审刑院、大理寺言：「准诏，定违制及不躬亲被受等条。今请应宣敕内有称依法科罪及朝典勘断不定刑名者，并合准律令格式；无本条者，准违制，分故失及躬亲被受与不躬亲被受条区断，内情重者奏裁。仍令自今髃官到任，应承前宣、暣并交付遵守，其有违犯，不得以未知条贯为辞。」从之。
　　辛未，卫州献金文龟，有司以前诏却之，牙吏伏阙下累日。上闻之，特令放于官沼。
　　壬申，诏河北诸州军城垒有经夏雨摧圮者，并完葺之。
　　邵州防御使、广平公德彝，言女适殿直郭中和，家族颇觽，欲为别置一第。上曰：「中和有父母，若从其请，则妇事舅姑之礼阙矣。」不许。（郭中和，未见。）
　　甲戌，遣使赍辟瘴药赐戎、泸州军民。
　　乙亥，无为军言大风拔木，坏城门、营垒、民舍，压溺者千余人。诏遣内臣驰驿恤视，蠲来年租，收瘗死者，家赐米一斛。
　　李继周卒。诏边臣择诸子可袭其职者以名闻。边臣言其子殿直士彬选懦，从子士用性朴忠，练边事，为部落所伏。丁丑，诏士彬管勾部族事，士用为金明巡检都监以左右之。
　　赐凤州水溺民米，人一斛。
　　先是，上谓王旦等曰：「朕在东宫讲尚书凡七遍，论语、孝经亦皆数四。今宗室诸王所习，惟在经籍，昨奏讲尚书第五卷，此甚可喜也。」于是召宁王元偓等赴龙图阁观书目，上谕之曰：「宫中常听书习射，最胜他事。」元偓曰：「臣请侍讲张颖说尚书，间日不废弓矢。」因陈典谟之义，上喜甚，乃诏每讲日赐食，命入内副都知张继能主其事。尚虑元偓等轻待专经之士，又加训督焉。
　　先是，诏诸州有藏太宗御书者，悉诣阙以献。于是，令枢密院标题用印，复付其家。
　　是秋，京西河东陕西江淮荆湖路、镇定益梓邛密等州言丰稔。京师粟斗钱三十。
　　冬十月癸未，雄州奏契丹改筑新城。上谓辅臣曰：「景德誓书有无创修城池之约，今此何也？」陈尧叟曰：「彼先违誓修城，亦此之利也。」上曰：「岂若遗利而敦信乎？且以此为始，是当有渐。宜令边臣诘其违约，止之，则抚驭远俗，不失其欢心矣。」
　　斩濠州民齐睿，坐恶逆逃亡，会东封首露，州用赦原之。知定远县王仲微，言通判、度支员外郎、直史馆赵况，受睿钱三百千，不以上闻，请重寘其罪。诏特斩睿，论骮枉法，除名为民。况，范阳人，右丞上交子也。（上交，见天福十二年【一三】。）
　　丁亥，诏宣祖昭武皇帝、昭宪皇后忌前一日不坐，忌日髃臣进名行香，禁屠、废务，着于令式。
　　戊子，诏：「如闻江、浙运粮兵卒，虽经冬不得停役。自今令休憩两月。」
　　庚寅，令殿前、马步、军头司，自今选补诸军，每指挥准旧例，满五百人止。初，命诸州简阅以补禁旅，所取既广，或踰旧额，而营舍素定，或至二人共一室者，故申暣焉。
　　御史中丞王嗣宗，言许州积水害民田，盖惠民河不谨堤防，每岁决坏，即诏合门祗候钱昭厚经度之。昭厚请开小颍河，分导水势，上曰：「泄其上源，无乃移患于下流乎？」昭厚不能对。判陈州石保吉，复言此河浸广，则郡当水冲，为害甚大，乃命白波发运判官史莹视之。莹请修顿固双斗门于减水河口，为束水鹿巷以均节壅溢【一四】，奏可。因诏三班选干局习事者巡护堤岸，殿最如黄、汴法。自是吏谨其职，而水灾稍息。（实录选使臣视堤岸在八月丙戌，今依本志，载史莹建议之后。昭厚、莹，邑里未详。）
