<!-- { "loadSidebar": true } -->
　　前右监门卫将军（案宋史及薛应旗续通鉴皆作左监门卫将军。）赵玭既勒归私第，不胜忿恚，一日，伺赵普入朝，马前斥普短。上闻之，召玭及普于便殿面质其事，玭大言诋普贩木规利。先是，官禁私贩秦、陇大木，普尝遣亲吏往市屋材，联巨筏至京师治第，吏因之窃于都下贸易，故玭以为言。上怒，促合门集百官，将下制逐普。诏问太子太师王溥等普当得何罪，溥附合门使奏云：「玭诬罔大臣。」上意顿解，反诘责玭，命武士挝之。御史鞫于殿庭，普力营救，上乃特□其罚，扶出之。夏四月丙寅朔，责为汝州牙校。（案宋史及薛应旗续通鉴皆作汝州安置。）
　　丁卯，三佛齐国遣使来贡方物。
　　己巳，诏岭南商税及盐法并依荆湖例，酒曲仍勿禁。
　　壬申，以南面行营都部署潘美，副部署尹崇珂同知广州。
　　乙亥，诏吏部流内铨于唐、邓、随、郢、襄、均、房、复、安、申等州以南及荆湖诸州，选见任令录两考以上，判、司、簿、尉合入令录年五十以下者，移为岭南诸州通判，得携族之官。满三考，即依资□注拟，更不守选。
　　戊寅，改义州为南义州，敬州为梅州。
　　癸未，幸开宝寺。
　　戊子，令诸州访名医转送赴阙。
　　永兴节度使、同中书门下二品□廷祚来朝，遇疾，上亲临问，命然艾灸其腹，遣中使王继恩监视之。疾少间，数日复发，庚寅卒。赠侍中，官给葬事。继恩，陕人也。
　　唐主遣其弟吉王从谦来朝贡，且买宴，珍宝器币，其数皆倍于前。
　　壬辰，监察御史闾邱舜卿弃市，坐通判兴元府盗用官钱九十万故也。
　　发厢军千人诣京兆修先代陵寝，令勿复调民，自今有当缮治者，以镇兵给其役。
　　以岭南儋、崖、振、万安等四州隶琼州，令广州择官分知州事。
　　是月，唐抚州元帅齐王景达卒。唐主缘烈祖之意，赠皇太弟，谥曰昭孝。
　　潘美遣使部送刘鋹及其宗党、官属献于京师。鋹至公安，邸吏庞师进迎谒，学士黄德昭（德昭，未见。）侍鋹，鋹因问师进何人，德昭曰：「本国人也。」鋹曰：「何为在此？」德昭曰：「高皇帝居藩日，岁贡大朝，辎重皆历荆州，乃令师进置邸于此，造车乘以给馈运耳。」鋹叹曰：「我在位十四年，未尝闻此言，今日始知祖宗山河乃大朝境土也。」因泣下久之。
　　既至，舍于玉津园，上遣参知政事吕余庆劾问躀覆及焚府库之罪，鋹归罪于龚澄枢、李托、薛崇誉。上复遣使问澄枢等此谁之谋，皆俛首不对。谏议大夫王珪谓托曰：「昔在广州，机镯□力并尔辈所专，火又自内中起，今尚欲推过何人？」遂唾而批其颊，澄枢等乃引伏。
　　五月乙未朔，有司以帛系鋹及其官属，先献太庙、太社。上御明德门，遣摄刑部尚书卢多逊宣诏诘责鋹，鋹对曰：「臣年十六僭伪号，澄枢等皆先臣旧人，每事，臣不得自由。在国时，臣却是臣下，澄枢却是国主。」对讫，伏地待罪。上命摄大理卿高继申引澄枢、托、崇誉斩于千秋门外。释鋹罪，并其官属祯王保兴等，各赐以冠带、器币、鞍马。寻以保兴为左监门卫率府率。
　　初议献俘之礼，朝臣莫能知，乃遣使就问吏部尚书致仕张昭，昭卧病，口占以授使者，咸服其该博，遂用之。
　　是日，大宴大明殿。
　　丁酉，以潭州防御使潘美领山南东道节度使，朗州团练使尹崇珂领保信节度使，同知广州如故。
　　以右补阙王明为秘书少监，领韶州【七】刺史、广南诸州转运使。王师南伐，明知转运事，岭道险绝，不通舟车，但以丁夫负荷糗粮，数万觽仰给无阙。每下郡邑，必先收其版籍，固守仓库，颇亦参预军画。上嘉其功，故擢用焉。
　　上使军器库使楚昭辅校左藏库金帛，数日而毕，条对称旨。上嘉其心计，授左骁卫大将军、权判三司。
　　辛丑，宴刘鋹于崇政殿。
　　饶阳县令孟贻孙上书称旨，丙辰，擢贻孙右赞善大夫。（孟贻孙，未见。）
　　辛酉，幸教船池。
　　上欲遣翰林学士、左散骑常侍欧阳炯祭南海，炯闻之，称疾不出，上怒。六月辛未，罢职，以本官分司西京。改命司农少卿李继芳祭南海。刘鋹先尊海神为昭明帝，庙为聪正宫，其衣饰以龙凤。诏削去帝号及宫名，易一品之服。（继芳，未见。）
　　壬申，初置市舶司于广州，以知州潘美、尹崇珂并兼使，通判谢玭（玭，未见。）兼判官。
　　丙子，以故绥州刺史李光琇男匕罗为绥州刺史。
　　诏御史中丞刘温叟、中书舍人李昉等复位开元礼，以国朝沿革制度附属之。（是日丙子，初命修书，而实录、本纪遂言以书来上，恐误也。六年，书乃成。）
　　命学士院试广南伪官，取书判稍优者，授上佐、令录、簿尉。
　　初，上征晋阳，命密州防御使马仁瑀率觽巡边，至上谷、渔阳，敌素闻其名，不敢出，因纵兵大掠，生口、牛羊数万计。已而车驾还京，令仁瑀归治所。明年，髃盗起□州，贼首周弼尤凶悍，自号「长龏龙」，监军率兵讨之，为所败。诏仁瑀掩击，仁瑀领帐下十余人入泰山，擒弼，尽获其党，鲁郊以宁。庚辰，徙仁瑀为瀛州防御使。仁瑀兄子因醉误杀平民，系狱当死，民家自言：「非有憾也，但过误耳，愿以过失伤论【八】。」仁瑀曰：「我为长吏而兄子杀人，此乃恃势恣横，非过失也，岂敢以己之亲而乱国法哉！」遂论如律。给民家布帛为棺敛具。
　　升扬州高邮县为高邮军。
　　成都布衣罗居通丧亲庐墓，日诵佛书，有芝草生，甘露降，守臣表其事，于是以居通为延长县主簿。（案宋史作延州主簿。）
　　壬午，以刘鋹为右千牛卫大将军，员外置，封恩赦侯，俸外别给钱五万，米麦五十斛。鋹体质丰硕，眉目俱竦。有口辩，性绝巧，尝以真珠结鞍勒马为戏龙之状【九】，尤为精妙，诏示尚方诸工官，皆骇伏。上给钱百五十万偿其直，因谓左右曰：「鋹好工巧，遂习以成性，傥能移于治国，岂至灭亡哉！」
　　鋹在国时，多置酖以毒臣下。一日，上乘肩舆，从十数骑幸讲武池，从官未集，鋹先至，诏赐鋹潖酒，鋹疑之，奉杯泣曰：「臣承祖父基业，拒违朝廷，劳王师致讨，罪固当死，陛下不杀臣，今见太平，为大梁布衣矣，愿延旦夕之命，以全陛下生成之恩，臣未敢饮此酒。」上笑曰：「朕推心置人腹，安有此事！」命取鋹酒自饮之，别酌以赐鋹，鋹大惭，顿首谢。（鋹献鞍辔，实录在五年五月，今移入。）
　　复州防御使梁延嗣入朝，上慰抚之，曰：「使高氏不失富贵，尔之力也。」戊子，改濠州防御。
　　是月，岚州言破北汉军于古冶村，斩首数百级。
　　河决郑州原武县。
　　汴水决宋州谷熟县。
　　上既平广南，欲行报谢之礼，秋七月甲午朔，诏以冬至有事于南郊。
　　乙未，御史中丞刘温叟卒。温叟为中丞十二年，屡求解职，上难其代，终不许。及被病，上知其贫，遣中使就赐器币。温叟性重厚方正，事继母以孝闻，五代以来，言好古执礼者，推温叟焉。父名岳，非侍宴，终身不听乐。皇弟开封尹光义闻温叟清介，尝遣府吏赍钱五百千遗之，温叟不敢却，贮厅事西舍中，令府吏封识以去。明年重午，复送角黍、纨扇，所遣吏即前送钱者，视西舍封识宛然。吏还以告，光义曰：「我送犹不受，况他人乎。」乃命辇归府中。他日，光义因侍宴论当世名节士，具道温叟辞钱事，上叹赏久之。温叟既卒，上难其继，曰：「必得纯厚如温叟者乃可。」命太子宾客边光范兼判御史台事，居半岁，始真为中丞。（宋史全文吕中曰：一中丞任之十二年，及其卒也，则曰必纯厚如温叟乃可，国初之不轻用人如此。盖其始也择之精，其终也任之久。择之精，则小人不得以滥其选；任之久，则君子举得以尽其职。赵中令之相凡十一年，郭进之守西山凡二十年，李汉超之守关南凡十七年。作坊至卑贱也，而魏丕典之至十余年，皆久任而成功也。）
　　丙申，诏广南诸州受民租皆用省斗，每一石外，别输二升为鼠雀耗。先是，刘鋹私制大量，重敛于民。凡输一石，乃为一石八斗。转运使王明上言，故革之。
　　戊戌，赐皇弟开封尹光义门□十四枝。
　　庚子，幸新水硙，赐役夫钱帛。
　　大食国遣使来贡方物。丁未，以其使李诃末为怀化将军。
　　己酉，令河南府及京东、河北四十七军州，各委本州岛判官互往别部同令佐点阅丁口，具列于籍，以备明年河堤之役。如敢隐落，许民以实告，坐官吏罪。先是，诏京畿十六县重括丁籍，独开封所上增倍旧额，它悉不如诏。上疑官吏失职，使豪猾蒙幸，贫弱重困，故申警之。
　　给事中刘载权知镇州，与建武节度使何继筠不协，继筠诉于上。癸丑，黜载为山南东道行军司马。
　　内侍养子多争财起讼。诏自今年满三十无养父者，始听养子，仍以其名上宣徽院，违者准前诏抵死。
　　丰州衙内指挥使王承美遣军校言，愿诱吐浑、突厥内附。庚申，以承美为天德军蕃汉都指挥使、知丰州事。寻授丰州刺史。（除刺史在十二月癸丑，今并书。）
　　建武节度使、判棣州何继筠来朝。癸亥，卒于京师。上亲临其丧，流涕谓左右曰：「继筠捍边有功，朕不早授藩镇者，虑其数奇耳。今领旄钺未几，果至沦没，岂不哀哉！」即命中使护丧事【一○】，别赐宝剑、甲冑以葬。继筠深沈有智略，与士卒同甘苦，得其死力。居北边前后二十年，善揣知敌情，屡以少击觽，契丹人畏伏，多画像拜之。（继筠自开宝二年八月领邕州节度【一一】，仍判棣州，三年十一月来朝，复遣戍边，今复来朝，遂卒。本传但言复遣戍边，不云戍何地。继筠既卒，八月乙亥，以左赞善大夫宋咸乂知棣州，则所谓戍边者，犹判棣州也，但史文略耳。）
　　平晋军使王怀美，（怀美，未见。）言率兵攻破北汉孟园、乐义二寨。
　　汴水决宋州宋城县。
　　八月甲申，髃臣奉表请加尊号曰兴化成功。诏答曰：「余虽以兴化为心，未能力致，傥便以成功自大，是所难安。」髃臣再奉表，讫不允。
　　诏广南道伪汉诸宫库务所有课役户，并还本属州县，仍给复二年。
　　九月庚子，殿中侍御史李莹分判三司度支事。
　　禁伪造黄白金，募告者，赏钱十万。
　　冬十月癸亥朔，日有食之。
　　开封府捕得伪造黄白金王玄义等十二人，案问具伏。己巳，并决杖，流海岛。因诏自今民敢复造伪金者弃市【一二】。
