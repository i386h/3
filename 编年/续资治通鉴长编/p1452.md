<!-- { "loadSidebar": true } -->
　　焘为中丞时，尝言：「蔡确奸以事君，误先帝多矣。陛下优恩容贷，处以善郡，小人忘义，不自揆度。若□处厚所笺诗章，乃安陆前古人物遗迹所在，章咏偶及之，至于怨谤君父，必不敢至此，若讥侮臣下则有之。故臣在言路，尝论确奸恶欺君害物，未尝专指诗什。伏睹祖宗以来，如丁谓岭海之责，不过三数年还之。陛下圣度好生，何所不容？臣闻确母老忧思成病，有可愍者。唐刘禹锡凶愎奸险，王叔文笃信之，几倾唐室。贬播州，裴度以其母老为言，宪宗曰：『为人子宜谨事不贻亲忧，若禹锡，比他人尤不可赦。』宪宗徐曰：『朕所言责人子事，终不欲伤其亲。』乃易连州。今陛下圣德天度，唐宪宗岂足以望万一？然事颇相类，愿陛下哀之，特与内徙湖、湘间，既足以明确忘亲为恶之罪，又足以励天下孝子事亲之心。然此事不当出于臣子，愿陛下宸断。」
　　又言：「风闻中贵陈衍采访外事，密奏两宫。衍近来颇自表异，陵狎髃辈，气岸不逊。臣以谓两宫圣明，辅陛下施为有宰执，论事得失有台谏，百司各守其职，循名责实，则事无废弛，岂可使阉竖贱隶上玷聪明？若人言为信，有伤圣德，渐不可长。」疏累上，又面论之。（此据梁焘行状，盖为中丞未升户书日有言，今附此。新、旧本并不载此，不知何故。行状乃张舜民据焘子鼎吉等所编次，参以舜民所闻见而作，时党祸再起矣，当考。）
　　右谏议大夫朱光庭言：「新除太学博士秦观素号薄徒，恶行非一，岂可以为人之师？伏望特罢新命。」诏观别与差遣。
　　辛卯，侍御史孙升、殿中侍御史贾易同奏：（编类章疏五月二十七日。）「臣等近全台弹劾新除翰林学士承旨邓温伯无中立不倚之操，有朋奸罔上之迹，未蒙省察施行。御史中丞梁焘已居家待罪，臣等义难自安，谨录白温伯为谏官日，朋附吕惠卿，诬陷王安国，及在翰林日，阴交蔡确，于制命之中，独推确为定策。当时既无危疑之事，大臣何有定议之功？苟推保佑之功以为蔡确之功，则致危疑之罪，将使谁当？确之怨望谤讪，自温伯发之。蔡确流窜远方，而制文传播天下。温伯进退，实系消长。朋奸罔上，迹状着明。恭惟皇帝陛下圣德日跻，正须直亮之人朝夕辅导，如温伯奸邪不正，岂宜内相人主，亲承天命？夫察邪正，辩是非，朝廷设御史之意也。臣等非为身谋，实惜国体，伏望特回睿眷，省览臣等所奏，早赐处行。」（三月十六日、五月二十七日、六月八日、七月二十四日，凡四状。）贴黄言：「王珪首相，止云『豫定议于禁涂』，其比方止于汉之樊侯，赋命而已；蔡确之制，『尤嘉定议之功』，其比方乃如周勃。则当时岂有危疑不决之议，如汉之诸吕，赖蔡确而后定哉？大事之属，既归蔡确，则危疑之罪，将使谁当？负国欺天，莫大于此！」
　　壬辰，翰林学士苏辙为龙图阁直学士、御史中丞。辙言：「臣以空簄，备位执法，当得僚佐，以助不逮。窃见两院御史见止三人，而两人辞免未入，不独言者寡少，于朝廷得失有所不尽，而六察所治事务至烦，力有不及，则百司殆废。顷者员缺不补，动经岁月，众论莫不疑怪。臣窃见唐制，台官皆大夫、中丞自辟，有不由此，除授敕命虽行，皆拒而不纳。至本朝虽稍损其旧，然亦必令本台与两制分举，而人主自择其可者用之，初无执政用人之法也。然人才之难，非独今日，故自唐太宗以来，设监察里行，以待资浅之士，而祖宗旧制，亦许用京朝官知县以上，立法稍□，易于应格。近日举法，须得实历通判一考。人物衰少，莫甚于今，而独于言事者重为艰阻，实未允当。臣顷在内外制，见每有诏下，同列相视，患无合格可行之人；所举既上，又多不用，却于前任台官中推择任使，虽云旧人，不免出自执政所可，殊央釭宗博举之意。臣今欲乞并诏本台及两制，举升朝官初任通判以上【一三】，或第三任知县【一四】，通判以上及知县人所举各半，从圣意选择，补足见阙，仍依元置监察里行【一五】。所贵祖宗选任台官旧法不致隳坏，而纲纪之地易于得人，亦免遗旷。」（此章附见初除日。辙以五月二十八日除中丞日，孙升已为侍御史；今年三月，贾易已为殿中；去年五月廿二日，先罢察院杨畏，除张舜民殿院、杨康国察院，而舜民辞不受官，贾易亦请避嫌。辙所称「两院御史见止三人，而两人未入」者，谓易与舜民，其一人盖康国也。易既以六月八日罢，舜民以二十二日罢，康国遂改殿院，因诏辙及升同举察院二人。）
　　辙又言：「臣闻孟子有言：『有官守者，不得其官则去；有言责者，不得其言则去。』故祖宗朝，凡任台谏，言而见听则居职，言而不用之则黜罢，理之必至，前后悉然。惟有去年台谏论回河不当，言既不从，其言者皆获美迁；今年复论邓温伯不可任翰林承旨，言既不效，而言者亦并进职。虽人臣迫于朝命，黾勉就位，而中外观望，不知曲直所在，为损不细。诚使朝廷偶有过举，闻善而改，适足以增开纳之光；其或言者论事不当，据法罢免，亦足以示进退之公。今者不辨是非，一加进擢，朝廷则负讳过便私之毁，臣下则被苟简怀禄之非，风俗渐成，士节陵替，载之史册，不为美事。臣今待罪执法，才力疲挆，何能发明？然在职思忧，不敢不勉。若所言中理，望陛下力赐主张，行之无吝，一有不当，亦乞明加流窜，以惩妄言。惟乞勿为隐忍包含之计，使臣主俱受其谤，不胜幸甚！」（此章不得其时，附初拜中丞日。虽不必在此日，亦必先有此章，然后及他事也。）
　　吏部侍郎兼侍读范百禄为翰林学士，给事中郑穆为宝文阁待制、国子祭酒，右谏议大夫朱光庭为给事中。光庭固辞，诏令中使谕之受告，仍押赴省供职。（遣中使，据王岩叟纪年录。光庭受命在六月十四日，刘挚行年后记甚详，今别见于彼。）太常博士、秘阁校理刘唐老为右正言。太中大夫、知虢州蒲宗孟复资政殿学士、知河中府。
　　诏：「应沿边事创添置官：陕西转运司管勾公事五员、河东转运司勾当公事一员、河东经略安抚司准备差使一员并减罢，依省员罢任施行。河东并陕西诸路经略安抚司听候差使各一十五员，令逐司放罢，并今后更不差人。」
　　户部言：「乞太府长、贰每月各分巡辖下库务一两处，点检簿历、官物，具有无举法改正事件申省，即不得豫定时日。所点检事，却有奸弊露者，点检官本部奏劾。」诏左藏南北库、榷货务、商税院依此。（新无。）
　　赐度僧牒五十，令杭州开西湖，（政目二十八日事。）从知州苏轼请也。杭本江海之地，水泉咸苦，民居稀少。唐刺史李泌始引西湖作六井，民足于水，故井邑日富。及白居易复浚西湖，放水入运河，自河入田，所溉至千顷。然湖水多葑，自唐及钱氏，岁辄开治，故湖水足用。近岁废而不理，至是，湖中葑田积二十五万余丈，而水无几。运河失湖水之利，则取给于潮，潮水浑浊多淤，河行阛阓中，三年一淘，为市井大患，而六井亦几废。轼始至，浚茆山、盐桥二河，以茆山一河专受江潮，以盐桥一河专受湖水，造堰闸以为潮水蓄泄之限，然后潮不入市，且以余力复治六井，民稍获其利。轼间至湖上，周视良久，曰：「今欲去葑田，葑田如云，将安所置之？湖南北三十里，环湖往来，终日不达，若取葑田积之湖中，而行者便矣。人喜种菱，若种菱收其利，以备修湖，则湖当不复堙塞。」乃取救荒之余，得钱粮以贯、石数者万，复请于朝，得度牒半百，以募役者。堤成，植芙蓉、杨柳其上，望之如图画，杭人名之「苏公堤」。（轼墓志云：僧度牒百。今从政目。）
　　宥州牒保安军，兰州地界如前月。令保安军牒，再会熙州。（政目五月事。）
　　是月，范祖禹对迩英札子言：「臣伏见仁宗皇帝庆历元年七月，出御制观文鉴古图记，以示辅臣；皇佑元年十一月，御崇政殿，召近臣、三馆、台谏官及宗室观三朝训鉴图。臣窃以古之帝王，尝观图以自戒。仁宗皇帝讲学之外，为图鉴古，不忘箴儆，以养圣心；又图写三朝事迹，欲子孙知祖宗之功烈，如目睹之。二图皆尝颁赐臣僚，禁中必有本。臣愿陛下以永日观书之暇，间览此图，可以见前代帝王美恶之迹，知祖宗创业之艰难，不惟有所感劝，易于记省，亦好学不倦之一端也。」
　　侍御史孙升言：「臣闻之书曰：『咸有一德，克享天心。』说者谓君臣皆有纯一之德，则天心享之矣。若君谨守法度，而臣有僭差，上推至诚，而下或蒙闇，则亦未获天心之享也。洪范五事之咎征，则曰：『蒙，常风若；僭，常旸若。』久旱不雨，谓之常旸，暴风无节，谓之常风。然则蒙者，下有蒙闇而上不知，则亦谓之蒙；臣有僭差而君不治，则亦谓之僭。天心之所以爱人君，而为之戒告丁宁反复如此。臣窃以陛下委任大臣，谨守法度，忧念元元，至诚恻怛，可以格于穹昊无难。然自春以来，雨泽愆期，暴风无节，祈祷益虔，而亢阳日甚，未副焦劳之意者，何哉？（五年春，旱。二月癸卯，祷雨岳渎。自去冬无雪，至五月壬申始雨。）盖政事之失，而天变为之应，若符合节。臣愚以为今日蒙闇之咎，不在上而在下；僭差之咎，不在君而在臣。何以言之？北京去阙庭无数驿，而回河之役，陛下决以为不可而罢之，遂又兴减水之役。盖名为减水，实作回河。（五年二月四日，□安持提举修减水河。）近日北京留守与本路转运司奏论暑字坊截河堤与止水踞牙之患，乃回河之具也。咫尺阙庭，公然欺罔，陛下有所不知，况四方万里之弊害乎？岂非下有蒙闇之咎耶？尚书省乃天下四方取则之地，而都司官吏坏法乱纪，违条冒赏，擅拟特旨，不申中书。大臣重惜私恩，废格公议，罪恶显著，力为主张。昵于贵近，陛下从而不治，则内外百司、四方郡县习为乱法，何以制之乎？岂非臣有僭差之咎耶？恭惟陛下推至诚，守法度，而臣下蒙闇、僭差，以累圣明之德，此天之所以告戒开悟陛下之意也。伏望陛下广耳目，以消蒙闇之患，明威令，以正僭差之罪，下以慰中外之公言，上以答皇天之告戒，则天下幸甚！」（此章不得其时，附见五月。）
