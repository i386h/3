<!-- { "loadSidebar": true } -->
　　李继迁违天逆命，跋扈边陲，既掩截于军储，复攻侵于藩镇，孤恩负德，夷夏共知，政当蹶踬之辰，复起转输之役，臣恐缘边民庶，救死之不暇，岂敢有望于安堵者乎？况灵武郡城，介在河上，馈运艰阻，臣请备陈始末，一二条例以言之。昔在唐朝，吐蕃最盛，乘安史之乱，陷河陇之地，肃宗用灵武之师，克复两京者，缘党项率先顺命。灵武地界与党项接连，自长安出鄜畤，度塞门，经盐州，抵回乐东阪，入灵武东门。迄至近代以来，谓灵武可以控守者，缘路在党项内地，无钞略之患故也。今继迁以党项余孽，边方黠虏，据平夏全壤，扼瀚海要冲，倏忽往来，若居蟊席之上。国家若兵车大出，则兽惊鸟散，莫见其踪由；若般运载驰，则蚁聚蜂屯，便行于劫夺。向来转般刍粟，既下失地利，又上违圣谟，致此奔冲，理甚明显，其事一也。
　　甲马行役，粮草飞挽，军须所急，莫若井泉。自环抵灵瀚海七百里，斥卤枯泽，无溪涧川谷。荷戈甲而受渴乏，虽勇如贲、育，亦将投身于死地，又安能与贼髃争锋哉，其事二也。
　　自逆寇滔天，灵州闭垒，披猖之觽，蹂践四郊，田畴日荒，樵苏绝路，负户而汲，易子而食，备御理尽，飞走望断，岂能复为国家坚守者乎，其事三也。
　　假使灵州围解，瀚海尘清，朝廷当须召发甲兵，裹送粮草，未逾终岁，辇运复兴。乃是以日系时，而转输无已，驱秦、雍之百姓，供灵武之一方，使无辜之民，膏涂原野。朝廷大计，岂若是乎，其事四也。
　　况继迁或成或败，未足致邦国之安危，灵武或存或亡，岂能系边陲之轻重，得失大较，理甚昭然。
　　或者谓臣曰：「今朝廷以天下之力，而不能救灵武之一郡，岂不为耻乎？」臣对之曰：「圣智宏深，牢笼宇宙，处置戎务，尽妙穷微。向来臣下，但于宸算能举一二而遵行之，则继迁不足擒，而灵武安有攻守之虑也？今则事机已失，奔驷难追，岂可不问臧否，惟谋克取。昔汉武以英材雄略，征伐天下，然而以造阳之地百里举而弃之；高祖弃王险之城；元帝弃珠崖之郡，咸能与时消息，垂裕无穷，岂德不至而力不任哉，事有不利故也。」
　　或者又曰：「灵武如不能守，即环、庆等郡便与蕃戎接境，得不危殆乎？」臣应之曰：「灵武居平夏西北，敻绝一方，逆贼制瀚海之冲，断飞挽之路，议者尚云可守而不可弃。今环、庆等州居山南之腹，非受敌之所，乃云受危，不亦过乎。况四裔郡城，皆在边上，若以外压蕃境，便曰阽危，甚非公论也。」
　　或者又曰：「继迁逆觽，尚在灵州，官兵数千，未出城邑，岂可不谋救援而坐观陷没也？若国家于环庆、丹延、麟府等三处各出兵马，齐驱贼境，分头牵拽，继迁必顾恤巢穴，望风而旋，城内官军，定免沦胥之祸。况环庆一路虽乏井泉，清远军大有粮草可以就而食焉，丹延、麟府两路河水已足供用，但所经蕃部旋加掩袭，则糇粮亦无阙矣。」若以救灵武戍卒，复起三道之师，当盛暑之辰，涉不毛之地，刍粟何自而计度，水泉从何而卜射，茫茫沙塞，千里而遥，复指何方，为所诣之处。大军一发，不可停留，善败臧否，安能复保。若继迁探三路兵马，取一路可争之处，聚蕃戎之觽，据险隘之津，以逸待劳，攻我师之困乏，则辙乱旗靡，岂比前日之退衄也？一道疏失，则两道不战而自溃矣。谋谟之拙，莫甚于斯。
　　今者恭奉德音，俾陈方略，臣以为牵拽贼势，兵甲不可令辄离本处，但密传宣旨，令整排士马，张皇气势，声言克日三道齐攻。逆贼闻之，必不能驱已老之师，顿坚城之下。若狃于进退，则牵拽之势可见矣，又何必冒兵马之所忌，犯盗贼之所长，率易启行，自贻后悔。以臣愚见，所谓灵武封壤，必不可以实时保守，灵武士伍，必不可以深入应接，牵拽兵马，必不可令起离本处。若踰此道，纵使良、平复生，亦不能为谋矣。比来河西形势，所以为谋不及者，稽其始末，尽缘违圣君指画，致贼猖狂。贼方侈谋，事皆倒置，养成边祸，伤我国灵，乃臣子之罪也。然则圣人以天下为度者，不以细过为嫌，则弃地戢兵，事非获已，乃从权之道也。况继迁穷凶极恶，罪已贯盈，虽假息穹庐，怙乱沙塞，一旦上天降祸，首裂支分，财货土田，咸归圣有【二三】，亦犹□侯璧马，暂寄于外府，复何异焉。上初有意弃灵州，既而悔之，及览洎奏，不悦，却以付洎，谓之曰：「卿所陈，朕不晓一句。」洎惶恐汗流而退。上乃召同知枢密院事向敏中等谓之曰：「张洎上言，果为吕端所料，朕以其疏还之矣。」
　　己未，诏西京作坊使、叙州刺史、带御器械石普下御史府案问，坐为西川巡检擅离本部入奏事故也【二四】。上谓宰相曰：「石普恃在朕左右，不畏王法，径赴阙廷，朕已令系治，使知有刑狱艰苦。昔萧何、周勃、韩安国皆将相大臣，犹不免于缧绁，况此小臣乎。」既而召见，赦其罪，复遣之任。时贼党王鸬鹚复聚集剽略，伪称漖南王。普因言：「蜀之乱，由赋敛迫急，农民失业，不能自存，遂入于贼。望一切蠲其租赋，使知为生，则不讨自平矣。」上许之。普既还，揭榜告谕，蜀民无不感悦，部内以安。普，太原人也。
　　注　　释
　　【一】亲飨太庙「亲」原作「新」，据宋本、宋撮要本、阁本及太宗实录卷七六改。
　　【二】王者亲执玉帛以事上帝「事」原作「祀」，据同上书改。
　　【三】尝语诸子曰「语」原作「谓」，据宋本及太宗实录卷七六改。
　　【四】劳役思虑而致是疾尔「疾」原作「病」，据宋本、宋撮要本、阁本及上引太宗实录改。
　　【五】名虽存而其实亡矣「其实亡矣」原作「实则亡矣」，据宋本、宋撮要本、阁本及奏议卷一五九建官改。
　　【六】刑部有详覆诸州已决大辟案牍及旬禁奏状「覆」原作「核」、「旬」原作「勾」，据同上书改。
　　【七】王起五位图「王起」原作「王超」，据太宗实录卷七七、宋会要运历一之五、宋史卷七○律历志改。按崇文总目卷二及宋史卷二○三艺文志并着王起五位图三卷。
　　【八】起商王小甲七年二月甲申朔旦冬至「二月」原作「正月」，据宋本、宋撮要本及上引太宗实录、宋会要、宋史改。
　　【九】古历到齐梁以来「到」原作「刻」，据同上书改。
　　【一○】逋税立办「逋」原作「道」，据宋本、宋撮要本及续通鉴卷一八改。
　　【一一】道寻自遂州徙知果州「遂州」上原有「知」字，据宋本、宋撮要本、阁本及上引续通鉴删。按宋史卷二九六查道传：「淳化中，蜀寇叛，命道通判遂州。」至道二年，迁秘书丞，徙知果州。「通判」未可言「知」，宋本、阁本为是。
　　【一二】但存其目「存」原作「有」，据宋本改。
　　【一三】官勋固已荣贵「荣贵」，太宗实录卷七七、治迹统类卷二九、宋史全文卷四下均作「崇贵」。
　　【一四】不十数年遂通闺籍「十数」原作「数十」，「闺」原作「阁」，据宋本、宋撮要本及太宗实录卷七七、编年纲目卷五改。
　　【一五】乙未原作「丁未」，据宋本、宋撮要本、阁本及太宗实录卷七七、宋史全文卷四下改。
　　【一六】令开封府判官杨徽之等三人按行管内诸州民田按太宗实录卷七八作「分按行管内诸县田亩。」宋会要食货一之二则载：至道二年四月，开封府诸县民诉旱，命杨徽之等分路体量。疑此句「州」字或当作「县」。
　　【一七】令蠲免五分以上「令」原作「今」，据宋本、宋撮要本、阁本改。
　　【一八】内形势户虑成侥幸「成」原作「或」，据宋本、宋撮要本改。
　　【一九】朕常念生人衣食之源「常」字原脱，据宋本、宋撮要本、阁本补。
　　【二○】何人将辎重「将」原作「为」，据宋撮要本及太宗实录卷七八改。
　　【二一】相蹂践而死「践」字原脱，据上引太宗实录补。
　　【二二】正合运奇兵而伸婉画「婉」原作「硕」，据宋本、宋撮要本及上引太宗实录改。
　　【二三】咸归圣有阁本作「咸归圣域」，义长。
　　【二四】擅离本部入奏事故也「入」原作「又」，据宋本及太宗实录卷七八改。
续资治通鉴长编
卷四十
卷四十
　　起讫时间 起太宗至道二年六月尽是年十二月
　　卷　　名 续资治通鉴长编卷四十
　　帝　　号 宋太宗
　　年　　号 至道二年（丙申，996）
　　全　　文
　　六月甲戌，上遣中使赍飞白书二十轴赐宰相吕端等，人五轴；又以四十轴藏秘府，字皆方圆径尺。吕端等相率诣便殿称谢，上谓之曰：「飞白依小草书体，与隶书不同。朕君临天下，复何事于笔砚乎！中心好之，不忍轻弃，岁月既久，遂尽其法尔。向来有江浙人号能小草书，因召问之，殊未知向背，但务填行塞白，装成卷帙而已。小草书字极难工，亦恐此书遂成废绝矣。」
　　庚辰，温州言永嘉县民陈侃五世同居，内无异爨，侃事亲至孝，为乡里所称。诏旌表门闾，赐其母粟帛。
　　上谓侍臣曰：「德安陈旭一族，孝友恭俭，未见其比。」参知政事张洎奏曰：「旭家长幼千余口，世世守家法，孝谨不衰，闺门之内，肃如公府。」上曰：「近闻本郡岁或小歉，以官仓米二千石贷之，旭但受其半【一】，且云：『省啬而食，可以及秋成。』或谓之曰：『曷不受而粜之，可得善价。』旭曰：『朝廷以旭髃从聚居，特出王赋贷私室，岂可见利忘义，为罔上之事乎？』此深可嘉赏。」旭，兢之从父弟也。
　　壬辰，驸马都尉魏咸信上言，以其父仁浦郊祀覃庆，自晋王封齐王，私有所避，乞改封他国。上以问宰相，吕端奏曰：「晋国之上，唯秦国为大。」寇准对曰：「自来中书不与朝廷执纪纲，如魏仁浦进封王爵，当用三等，以次追□，岂合便封晋国？况晋国是陛下藩邸旧封，用为赠典，非允。乃致迩来自晋封齐，犹不满望，托以他故求改。」上曰：「可因此下诏，以近世多故，宪章隳坏，不遵古道者若干事，并从厘革，有司不能遵守者许宪司弹劾。」既而宰相卒不能奉行上旨云。
　　先是，诏徙河北转运使、祠部郎中陈纬（未见。）为陕西转运使。纬入对，盛称大名府通判、著作佐郎济阴任中正之才，请以代己。上曰：「朕自知之。」乃召见，迁秘书丞，乙未，授江南转运使，赐五品服。上以中正颀长，自择大笏，又命内臣取绯衣长者赐之。至部，岁大稔，赋租平籴，皆有羡盈。发运使王子舆欲悉调饷京师，中正曰：「东南岁输五百余万，而江南所出过半。今虽有余，而后或小歉，则数不登，将急取吾民乎？」子舆乃止。
