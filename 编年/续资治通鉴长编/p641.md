<!-- { "loadSidebar": true } -->
　　御史中丞王畴以为珪等议遗真宗不得配，公辅议遗宣祖、真宗、仁宗俱不得配，于礼意未安，乃献议曰：「在易：『先王作乐崇德，荐之上帝，以配祖考。』然则祖考配帝，从来远矣。物之大者，莫过于天；亲之尊者，莫踰于父。推父比天，升以严配，行孝之大，无越于此。又『孝莫大于严父，严父莫大于配天，则周公其人也。』昔者周公郊祀后稷以配天，宗祀文王于明堂以配上帝，盖周公居摄之祭，得行天子礼乐，尊祖隆父，以致崇严之极。故孔子叹而美之曰：『周公其人也！』仲尼岂欺后世哉！今公辅以谓『政则周公，祭则成王』，抑不知据何经而言也。公辅又谓『未闻成王以严父之故，废文王配天之祭而移之于武王。』夫六经之教，以简易立法。周自后稷至赧王，历世三十六，若代代着严父之训，则六经乃记事之历日矣，安在其简且易也？语曰：『殷【六】因于夏礼，所损益可知也。周因于殷礼，所损益可知也。其或继周者，虽百世可知也。』今舍周公、孔子不以为法，将谁师乎？昔艺祖创造大业，追王四代，宣祖配祀踰百年，四圣相授，未之或废。上质之三代，旁稽之汉、唐，于礼无嫌，于义为当。今一旦黜宣祖、真宗之祀，庙而不配，非所以严崇祖宗、尊事神明也。仁宗皇帝德厚侔天地，利泽施无垠，享御四十二年，纯仁善政，横被动植，休声茂烈，辉映今昔，祔庙之始，首议配飨，异论一出，物听骇然。且配考之文见于易，严父之义着于经，圣法章明，咸足稽按。臣请依王珪等议，奉仁宗皇帝配飨明堂，以符大易配考之说，孝经严父之礼；奉迁真宗配孟夏雩祀，以放唐贞观、显庆故事；太宗皇帝，依旧配正月上辛祈谷、孟冬祭神州地祇；余依本朝故事。如此则列圣并侑，对越昊穹，厚泽流光，垂裕万祀。必如公辅之议，则陷四圣为失礼，导陛下为不孝，违经戾古，莫此为甚。」
　　知谏院司马光、吕诲议：「窃以孝子之心谁不欲尊其父者，圣人制礼以为之极，不敢踰也。故祖己训高宗曰：『祀无丰于昵。』孔子与孟懿子论孝，亦曰：『祭之以礼。』然则事亲者不以数祭为孝，贵于得礼而已。先儒谓禘、郊、祖宗皆奉祀以配食也。禘谓祭昊天于圜丘也。祭上帝于南郊曰郊。祭五帝、五神于明堂曰祖宗。故诗曰：『思文后稷，克配彼天。』又我将『祀文王于明堂』，此其证也。下此皆不见于经矣。前汉以高祖配天，后汉以光武配明堂。以是观之，古之帝王，自非建邦启土及奄有区夏者，皆无配天之文。故虽周之成、康，汉之文、景、明、章，其德业非不美也，然而子孙不敢配天者，避祖宗也。孝经曰：『严父莫大于配天，则周公其人也【七】。』孔子以周公有圣人之德，成太平之业，制礼作乐，而文王适其父也，故引之以证圣人之德莫大于孝答曾子之问而已，非谓凡有天下者皆当以其父配天，然后为孝也。近世祀明堂者，皆以其父配五帝，此乃误释孝经之意而违先王之礼，不可以为法也。景佑二年，仁宗诏礼官稽案典籍，辨崇配之序，定二祧之位，乃以太祖为帝者之祖，比周之后稷；太宗、真宗为帝者之宗，比周之文、武。然则祀真宗于明堂以配五帝，亦未失古礼。今仁宗虽丰功美德洽于四海，而不在二祧之位，议者乃欲舍真宗而以仁宗配食明堂，恐于祭法不合。又以人情言之，是绌祖而进父也。夏父弗忌跻僖公，先兄而后弟，孔子犹以为逆祀，书于春秋，况绌祖而进父乎？必若此行之，不独乖违礼典，恐亦非仁宗之意。臣等窃谓宜遵旧礼，以真宗配五帝于明堂为便。」
　　观文殿学士、翰林侍读学士孙抃等奏：「谨按孝经出于圣述，其谈圣治之极，则谓人之行莫大严父而配天【八】。仲尼美周公以居摄而能行天子之礼，尊隆于父，故曰『周公其人』，不可谓之安在乎必严其父也。若止以太祖比后稷，太宗比文王，则宣祖、真宗，向者皆不当在配天之序；推而上之，则谓明堂之祭，真宗不当以太宗配【九】，先帝不当以真宗配，今日不当以仁宗配，必配以祖也。臣等按易豫之说曰：『先王作乐崇德，殷荐之上帝【一○】，以配祖考。』盖若祖若考并可配天者也，兹又符于孝经之说【一一】，亦不可谓安在乎必严其父也。祖考皆可配帝，郊与明堂不可同位，亦不可谓严祖、严父其义一也【一二】。虽周家不闻废文配而移于武，废武配而移于成，然则易之配考，孝经之严父【一三】，历代循守，固亦不为无说。魏明帝宗祀文帝于明堂以配上帝，史官谓是时二汉郊祀之制具存，魏所损益可知，则亦不可谓东汉章、安之后配祭无传【一四】，遂以为未尝配严父也。自唐至本朝，其间贤哲讲求不为少，所不敢以异者，舍周公之遗文【一五】，无所本统也。今以为我将之诗，祀文王于明堂而歌者也，亦安知非仲尼删诗，存周全盛之颂被于管弦者独取之也？仁宗继体保成，置天下于大安者四十二年，功德于人可谓极矣，今祔庙之始，遂抑而不得配上帝之享，甚非所以宣章陛下为后严父之大孝。臣等参稽旧典，博考公论，敢以前所定议为便。」诏从抃等议。王畴议，实录、本志及会要并不载，今于畴传内掇出增入。诏文云：「台谏、讲读官再详定。」孙抃，讲读官也。王畴，台官也。司马光，谏官也。
　　二月戊辰，命韩琦提举修撰仁宗实录。
　　庚午，权判流内铨钱公辅奏请选人祖父母、父母年老得家便官者免更注。从之。案：英宗即位，擢王畴为副枢密，公辅时知制诰，以畴望浅，不肯草诏，帝怒，谪滁州团练使。此云权判流内铨，恐有误。
　　辛未，枢密院奏请河东、陕西等路就粮禁军年五十五以上者【一六】，有子孙弟侄、异姓骨肉年三十以下，虽短本指挥等样一两指、壮健堪征役之人许以为代，无亲戚即许召外人为代，皆不支例物；虽年五十五以上，无疾病乐在军者，射弓七斗、弩两石，听依旧。从之。
　　令西京左藏库副使、缘界河巡检都监赵用再任。从高阳关及河北缘边安抚司之请也。用才武果敢而熟边事，敌人以盐船犯边禁者，用割橼而沈之。敌人畏用，以其出常乘虎头船，谓之「赵虎头」。
　　己卯，诏春分祀高禖罢用弓矢、弓韣进酒胙及宫人饮福、受胙之礼。以在谅闇故也。
　　三月丁酉朔，诏三司用内藏库钱三十万贯修奉仁宗山陵，依干兴例蠲其半，余听渐还。
　　命入内都知任守忠、权户部副使张焘、提举三司修造案勾当公事张徽作仁宗神御殿于景灵宫西园。八月殿成，名曰孝严，别殿曰宁真，焘因请图干兴文武大臣于殿壁。绘像自此始。
　　京师赋曲于酒户有常数，数少而用多者不得增，不及数者虽督责至破产无以偿，岁课久不增。焘请废岁额，严地界为禁，使各量所用，买不拘数，则买者宜广，自是课增数倍。尝与三司使议铸钱事，帝诘难，皆不能对，焘徐开陈，帝是之，既退，令左右记姓名。焘，亢兄子也【一七】。
　　己酉，诏：髃牧都监、判官，位在诸路转运使之下；同髃牧事【一八】，知州军、员外郎之上，与提点刑狱相序以官。
　　司马光言：「窃闻近日陛下圣体甚安，奉事皇太后，昏定晨省，未尝废缺，非独髃臣百姓之福，乃宗庙社稷之福也。陛下既为仁宗之后，皇太后即陛下之母，今濮王既没【一九】，陛下平生孝养未尽之心，不施之于皇太后，将何所用哉！臣闻君子受人一饭之恩，犹不忍负之，必思报答，况皇太后有莫大之德三，陛下岂可斯须忘之【二○】！先帝立陛下为嗣，皇太后有居中之助，一也。及先帝晏驾之夜，皇太后决定大策，迎立圣明，二也。陛下践阼数日而得疾，不省人事，中外众心惶惑失措，皇太后为陛下摄理万机，镇安中外，以候痊复，三也。有此一德者，则陛下子子孙孙报之不尽，况兼三德而有之！陛下所以奉养之礼若有丝毫不备，四海之人其谓陛下为如何？天地鬼神其谓陛下为如何？此不可以不留圣心也。今陛下已能奉养如礼，而臣复区区进言者，诚欲陛下戒之谨之，始终无倦，外尽其恭，内尽其爱，使孝德日新，令闻四达，以睰天下之望，保万世之禄而已。若万一有无识小人，以细末之事离间陛下母子，不顾国家倾覆之忧，而欲自营一身之利者，愿陛下付之有司，明正其罪。使天下晓然皆知陛下圣明仁孝【二一】，不负大恩，而谗佞不能间也。」
　　光又言：「窃见祖宗之时，闲居无事，尝召侍从近臣，与之从容讲论万事。至于文武朝士、使臣、选人，凡得进见者，往往召之使前，亲加访问，委曲详悉，无所不至。所以然者，一则欲使下情上通，无所壅蔽，二则欲知其人能否，才器所任。是以黜陟取舍，皆得其宜，太平之业，由此而致。恭惟陛下潜德藩邸踰三十年，一旦龙飞，奄有四海，虽圣质英睿得于天纵，然与当世士大夫未甚相接，民间情伪未甚尽知。臣谓宜诏侍从近臣，每日轮一员直资善堂，夜则宿于崇文院，以备非时宣召，若有事故请假，则与以次官互换直宿。其余髃臣进见及奏事者，亦望圣慈稍解严重，细加访问，以开广聪明，裨益大政。」
