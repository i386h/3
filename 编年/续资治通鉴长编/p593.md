<!-- { "loadSidebar": true } -->
　　庚辰，诏内臣为钤辖、都监者，逐路止置一员。李复圭记闻云：嘉佑之前，每路兵官内臣或至三四员，循法者少。复圭奏请每路止限一员，诏如所请，遂为定制。复圭自纪如此，朱、墨附传及墓志并不及之。按此时复圭实知泾州，不知此诏果是从复圭所请否，当考。
　　乙酉，枢密院言：「自今举使臣，须本路安抚、转运使、提点刑狱、知州、通判方理为举主【一五】；其在京文臣非知杂御史、武臣非观察使以上，所举无得施行。」从之。
　　丁亥，以契丹归明人郝永言为邓州司士参军，给俸，仍赐田二顷。
　　庚寅，枢密院言：「河北、陕西、河东路分都监，自转崇班以上三任亲民，及有本路经略安抚、转运使、前两府五人同罪奏举者方得差。其京东减亲民一任、举主二人。若有战功者勿拘。」
　　乙未，诏真定府、定州、高阳关路安抚都部署添支如陕西四路例，并支五十千。
　　庚子，契丹遣枢密使、右金吾卫上将军萧扈，宣政殿学士、礼部尚书□湛来，再求御容，且言当致洪基像。
　　冬十月甲辰朔，三司使张方平等上新编禄令十卷，名曰嘉佑禄令，遂颁行之。
　　己酉，翰林学士、兼侍读学士、工部郎中、知制诰、史馆修撰胡宿为回谢契丹使，礼宾使李绶副之。且许以御容，约因贺正使置衣箧中交致焉。张唐英云遣张□送御容，契丹具仪仗，拜谒惊叹【一六】。按张□非送御容者，今不取。
　　甲寅，以内园使、合门通事舍人夏诠为西上合门副使。仍诏自今合门通事舍人经十年无赃私罪者，与除合门副使，即毋得陈乞。
　　乙丑，都官员外郎陈昭素勾当三司修造案公事。侍御史丁诩言三司勾当公事罢才数年，今河渠司勾当已有两员，若修造案又置一员，乃是废二员而置三员也。诏以去年及今夏霖雨，修造并多，须修稍稀，即行减罢，更勿差填。江休复杂志云陈昭素勾当三司修造案，半年减十五万，议者云可罢陕西买米一年。今附见，当考。康定元年十二月，三司初置勾当公事两员。
　　审官院言：「永兴军、秦延渭庆镇定并郓青益广杭州、荆南江宁府及三京留守通判自今并差知州资序。代还，无过，升半年名次。」从之。时以在院知州员多阙少故也。
　　丙寅，诏翰林医官院自直院以下定以一百四十二人为额。
　　己巳，诏昨因侬智高入寇，坐弃城罪编配人知龚州张序等十四人听自便。
　　庚午，镇海留后李璋罚铜二十斤。璋求内降除节度使，知谏院陈旭引近诏劾奏之也。
　　辛未，赠太尉、兼侍中刘平谥曰壮愍。本传云壮武。会要与实录同，今从之。
　　十一月癸酉朔，置江淮南、荆湖制置司勾当运盐公事一员。初，三司言商旅于榷货务入见钱算东南盐，岁课四百万缗，诸路般运不足而课益亏，请选官置司以主之。欧阳修有诗，可考。
　　丙子，诏提举在京诸司库务司，汰诸司人老疾不堪执役者，仍自今三年一汰之。
　　诏广南东路经略司，蕃官普延曾经补杀蕃酋，又亲获蛮将一人，其月给钱五千。
　　丁丑，礼部员外郎、兼侍御史知杂事马遵为吏部员外郎、直龙图阁，以疾自请也。遵寻卒，录其子侄二人。遵性乐易，善议论。其言时政得失，不为激讦，故多见推行，杜衍、范仲淹皆称道之。
　　己卯，河北提举便籴粮草、虞部员外郎薛向提点河北刑狱，仍兼提举便籴粮草。当河北大水，民乏食，诏辍太仓米六十万斛以赈之；向以为北人不便食繥，且漕路回远不时至，请出本司米四十万石以代之。向任便籴凡四年，粮草石束以千计者凡六百。
　　湖北转运司言彭仕羲寇西平，寨主、右班殿直李宗爽击走之。
　　癸未，徙知庆州、给事中、龙图阁待制崔峄知同州。谏官言峄年高，非治边才也。实录于此但书以给中、龙制崔峄知同州。又于明年十二月癸卯书自庆州徙同州，盖误也。按峄以至和二年二月除知庆州，嘉佑二年八月先除傅永，三年四月又除刘湜，八月又除刘沆，安得十二月峄犹在州？今止存此，仍取明年十二月所书增入，更须考详。
　　丙申，三司使张方平，言观文殿学士王举正等尝参知政事，请殿门外□班在举正之下，入殿庭自依名位，从之。
　　诏三司使副体量在省判官才否以闻。初，知谏院陈旭言：「今三司乃前代尚书省卿寺之职，而无振举纲辖之官。转运、提点刑狱代还，不问才否，例补判官。请自今择在部有风绩者为之，其常才且令主判南省诸部，或与闲郡，庶大计之司【一七】，无容滥入。」故下此诏。
　　戊戌，昭德军节度使、知并州庞籍为观文殿大学士、户部侍郎、知青州。初，司马光建议筑堡，籍檄麟州如光议。及郭恩等败没，诏侍御史张伯玉按鞫。籍匿光初所陈事，故光得以去官免责，而籍为御史劾奏，由是罢节度使。光不自安，守阙三上书，乞独坐其罪，不报。李师中上籍诗，注云：言事者怨执政【一八】日曾罢彼风宪职，于是奏收籍节钺。不知言事者姓名，当考。
　　己亥，屯田员外郎宋咸上所注论语，司封员外郎□秘上所注太玄经及音义，度支员外郎、集贤校理何涉上所著治道中术三十篇，并降敕奖谕。
　　殿中丞、国子监直讲孙复，治春秋，不惑传注，其言简易，明于诸侯大夫功罪，以考时之盛衰，而推见王道之治乱，得经之本义为多。既疾，枢密使韩琦言于上，选书吏，给纸札，命其门人祖无择即复家录之，得书十五卷，藏秘阁。特官其一子。复卒，又赐钱十万。复恶胡瑗之为人，在太学常相避。瑗治经不如复，其教养诸生过之。
　　赐澶州修河役卒缗钱。
　　十二月丁未，西平州黔南道王石自品【一九】遣首领贡方物。
　　先是，上封者言：「四年一贡举，四方士子客京师以待试者六七千人，一有喧噪，其徒觽多，势莫之禁。且中下之士，往往废学数年，才学之士不幸有故，一不应诏，沈沦十数年；或累举滞留，遂至困穷，老且死者甚觽，以此毁行冒法干进者，不可胜数。宜间岁一贡举，中分旧数而荐之。」王洙侍迩英阁讲周礼【二○】，至「三年大比，大考州里，以赞乡大夫废兴」。帝曰：「古者选士如此，今率四五岁一下诏，故士有抑而不得进者，为今之计，孰若裁其数而屡举也。」下有司议，而议者乃合奏曰：「臣等谓易以间岁之法，无害而有利，不足疑也。使举子不幸有疾病、丧服之故者，不至久沈。且程文偶不中选，旋亦遇贡举，则下无滞才之叹。而天下所荐数既减半，礼部主司易以详较，得士必精矣。近年挟书代笔传义者多，因使权贵富豪之子，得以滥进。盖由人觽，有司无繇检察。若人少则诸伪滥势自不容，使寒苦艺学之人得其涂而进。」
　　戊申，诏：「自今间岁贡举，进士、诸科悉解旧额之半。进士增试时务策三条，诸科增试大义十条。又别置明经科，其试法：凡明两经或三经、五经者，各问墨义大义十条，两经通八，三经通六，五经通五为合格，兼问论语、孝经十条，策三条，分八场，出身与进士等。以礼记、春秋左氏传为大经，毛诗、周礼、仪礼为中经，周易、尚书、谷梁传、公羊传为小经。其习礼记为大经者，许以周礼、仪礼为中经，习春秋左氏传者，许以谷梁传、公羊传为小经。旧置说书举，今罢之。其不还乡里而寓户他州以应选者严其法。每秋赋【二一】，自县令佐察行义保任之，上于州；州长贰复审察得实，然后上本道使者类试，已保任而后有阙行，则州、县皆坐罪；若省试而文纰谬，坐元考官。」又用孙抃奏，诸州解试额多而中程少者，不必足额。说书举，在天圣四年九月。王洙讲周礼，乃至和元年九月壬申，今依本志移见于此。明经试法，实录在明年三月辛巳及七月辛酉，今依本志并书之。
　　庚戌，遣官祈雪。
　　辛亥，诏学士院承内降处分，自今并以关白中书、枢密院施行。先是，澶州言河流损坏浮桥，后数日而修完之。遂下本院降敕奖谕。中书言官吏护视不谨，法当劾罪。既令免勘，而诏亦追罢之。
　　知谏院陈旭言：「比来馆阁选任益轻，不足以备天子顾问而堪公卿之事。近制举人进用，不得专守旧比，进士高科者，且循常调，试其才可，然后升擢，欲望朝廷约馆阁在职人数，限为定员。其因任使特受者，不以充数。应二府及近臣每有论荐，并令中书、门下籍其姓名，若员有阙，即取其间文学行义杰然为觽所推者，方得召试，仍不许大臣缘恩例试补亲属，庶几清途无滥者。癸丑，诏大臣所举馆职，自今令中书籍记姓名，候在官员数稍少，即选文行为觽所推者与试，其考校无得假借等第。皇佑元年六月二十六日旭言可参考。
　　己未，观文殿学士、翰林侍读学士、礼部尚书王举正为奉安明德、章穆皇后神御礼仪使。二后神御皆在普安院，为大水所坏，徙于启圣院，既修完，故还奉安于本殿也。
　　乙丑，命近臣分祷天地、宗庙、社稷及遣官诣五岳、四渎祈雪。
　　丁卯，契丹国母遣左千牛卫上将军耶律世达，谏议大夫、知制诰张嗣复；契丹主遣临海节度使耶律□、引进使张挺来贺正旦。
　　戊辰，置街道司指挥兵士，以五百人为定额。
　　己巳，契丹国母萧氏卒。
　　注　　释
　　【一】许本路转运使奏举「使」字原脱，据宋本、宋撮要本及宋会要选举一一之五补。
　　【二】淑妃苗氏为贤妃此句上宋史卷一二仁宗纪四有「以」字。
　　【三】加长字是有所尊崇「是」，长编纪事本末卷五二李玮尚福康公主作「示」，义优。
　　【四】居职者非其人「居」原作「据」，据宋本、宋撮要本、阁本改。
　　【五】故以命□等故，长编纪事本末卷三○仁宗政迹作「始」，疑是。
　　【六】不待纳采「待」原作「问」，据宋本、宋撮要本及长编纪事本末卷五二李玮尚福康公主、宋史卷一一五礼志改。
　　【七】以岁月先后「以」字原脱，据宋本、宋撮要本、阁本及韩魏公集卷一四家传补。
　　【八】正本「正」原作「三」，据宋本、宋撮要本改。涑水纪闻卷一一云周革「得杜衍祁公手录誓书一本于废书（中），其正本不复见」，亦可证。
　　【九】近颁方书诸道「近」字原脱，据宋本、宋撮要本及长编纪事本末卷三○仁宗政迹补。
　　【一○】户绝田「户」、「绝」二字原互倒，据宋本、宋撮要本、阁本及长编纪事本末卷四四广惠仓、编年纲目卷一五、宋史全文卷九下乙正。
　　【一一】言天下之难言者「天」上「言」字原脱，据宋本、宋撮要本及欧阳文忠公文集卷一一一论选皇子疏补。
　　【一二】虽未有皇嗣「虽」字原脱，据同上两本及同上书补。
