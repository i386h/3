<!-- { "loadSidebar": true } -->
　　癸亥，命吏部员外郎刘烨、西京作坊副使郭志言、屯田员外郎王骏、西头供奉官合门祗候刘怀德使契丹，贺其主生辰及正旦也。
　　丙寅，中书请如天禧旧制，审官、三班院、流内铨引见人日不过两司。诏勿以为拘。
　　九月己巳，诏伎术官自今不得如京朝官用考课迁陟。先是，司天监丞徐起等言，遇先帝御楼及上即位，止迁一官，愿如京朝官例迁两官，朝廷恶其幸进【七】，遂条约之。
　　己卯，上与皇太后谕辅臣曰：「前后所降天书，皆先帝尊道奉天，故灵贶昭答。今复土有日，其刻玉副本已奉安于玉清昭应宫，元降真文止于内中供养，则先意可见。矧殊尤之瑞，专属先帝，不可留于人间，当从葬永定陵，以符先旨。」用王曾、吕夷简之议也。天书从葬永定陵，据国史实吕夷简建议。魏泰东轩杂记则以为王曾，今两存之。
　　庚辰，诏分司、致仕官表章许在所通奏，从太子宾客、分司西京韩援所请也。
　　戊子，召辅臣，出政要十卷，泣而示之曰：「朕躬阅先帝圣政纪，掇其事之要者，纂为此书，将以纳于皇堂也。」
　　辛卯，灵驾发引。礼官言故事内外并吉服，上不忍遽易，虽左右内侍亦缞服如故。辅臣固请，始命翌日释之。将发引，上不视事者十日，其后虽视事，犹御便殿。初，有司请悉坏灵驾所经道路城门、庐舍，以过车舆、象物。侍御史知杂事谢涛言：「先帝东封西祀，仪物大备，犹不闻有所毁撤。且遗诏务从俭薄，今有司治明器侈大，以劳州县，非先帝意，愿下少府裁损之。」太后不可。上时与太后俱坐合中，乃言曰：「城门卑者当毁之，民居不当毁也。」太后以为然。
　　冬十月己亥，左谏议大夫、集贤院学士、知泉州陈靖为秘书监致仕。靖雅善丁谓，及谓贬，党人皆逐，提点刑狱、御史王耿乃言靖老病无政事【八】，不宜反为乡里官，故有是命。知邵武军江拯、知兴化军杨令问亦责监杭州楼店务、南剑州酒税，皆坐耿劾章也。王耿已前见，未知邑里。
　　壬寅，契丹遣左夷离毕、刑部尚书耶律三隐，高州观察使韩格来贺上登极。
　　己酉，葬真宗文明章圣元孝皇帝于永定陵。
　　礼仪院请避皇太后父祖讳，诏唯避父彭城郡王讳。仍改通进司为承进司。
　　己未，祔真宗神主于太庙，庙乐曰大名之舞【九】。以庄穆皇后配飨，仍诏立庄穆忌。初，太后欲具平生服玩如宫中，以银罩覆神主。参知政事吕夷简言：「此未足以报先帝也。今天下之政在两宫，惟太后远奸邪，奖忠直，辅导皇帝，成就圣德，则所以报先帝者宜莫若此。」
　　辛酉，德音降东、西京囚罪一等，杖以下释之，蠲山陵役户及灵驾所过民赋租。
　　宰臣冯拯以山陵礼毕，援唐故事请罢，诏不许。
　　甲子，上与皇太后始复御承明殿。
　　翰林学士晏殊等言：「先朝杨亿再为学士，班钱惟演上。今新除学士刘筠，天禧中已入翰林，请如故事，序班臣等之上。」从之。其后率如此例。
　　乙丑，以祠部郎中、直史馆杨岫判尚书祠部。先朝普度天下僧道，尝令三司使林特总其事，因请侍御史、判盐铁勾院张及兼领之。至是，及言勾院关防天下钱谷，而祠部掌天下僧道，帐籍亦繁，乃复以还尚书省。
　　十一月丁卯朔，枢密使钱惟演罢为保大节度使，知河阳。初，惟演见丁谓权盛，附离之，与为婚姻。谓逐寇准，惟演与有力焉。及序枢密直学士题名石，独刊去准名，曰：「逆准削而不书。」谓祸萌，惟演虑并得罪，遂挤谓以自解。冯拯恶其为人，因言惟演以妹妻刘美，实太后姻家，不可预政，请出之。乃出惟演为镇国留后，即日改今命。惟演至河阳，尝请曲赐镇兵特支钱，太后将许之，侍御史知杂事蔡齐曰：「赏丝者，上之所操，非臣下所当请。且天子新即位，惟演连姻后家，乃私请偏赏以自为恩，必摇觽心，不可许。」即劾惟演，罢赐钱。
　　戊辰，以李沆、王旦、李继隆配飨真宗庙庭。是日，宴百官于崇德殿，山陵礼毕故也。
　　上初即位，三司使、尚书左丞李士衡屡以足疾求罢职，太后谕曰：「先帝称卿全晓金谷利害，以比高颎、刘晏【一○】。宜少安于位，俟毕山陵，当遂大用。」及是，又固以请。庚午，授同州观察使、知相州。寻改知陈州。
　　翰林学士刘筠为御史中丞。先是，三院御史言事，皆先白中丞【一一】，筠举旧仪，榜三院门，令台属各举纠弹之职，毋白丞、杂知。
　　翰林学士承旨利瓦伊等言：「准中书送下太常丞、秘阁校理、同判礼仪院谢绛状：『伏睹本院与崇文院检讨官详定，以宣祖配感生帝。窃谓宣祖非受命开统，因循配祀，义或未安。臣以谓三代、两汉之际，经礼虽着，而事远难法。请以唐典明之：高祖武德初定令，每岁圜丘、雩祀方丘【一二】，并以景帝配；祈谷、大飨，并以元帝配。太宗初，以高祖配圜丘、明堂、北郊之祀，元帝专配感生帝。高宗永徽二年，祀高祖于圜丘，太宗于明堂，兼配感生帝。又以景、元二帝称祖，万代不迁，遂停配祀，以符古义。臣以谓景帝厥初受封，为唐始祖，推于事实，盖与宣祖不侔。宣祖于唐，是为元帝之比。唐有天下，裁越三世，而景、元二祖已停配祀之典。且有宋受命，于兹四圣，而宣祖配侑，因而未停，与唐非合。请依永徽故事，停宣祖配享，仍用唐太宗故事，宗祀真宗于明堂，兼配感生帝。若据郑康成说，则曰：「五帝迭王，王者之兴，因其所感，别祭于南郊，以祖配之。」今若不用武德永徽故事【一三】，则请以太祖兼配，正符郑说。而论者以宣祖比周之后稷，窃又惑焉【一四】。详郑之意，非受命始封之祖则不配，故因后稷配灵威仰之义为证。惟太祖始造基业，配感生帝，据理甚明。若以配祈谷，与感生帝祠日相妨，则当以太宗配祈谷，太祖配雩祀，亦不失尊严之旨。臣以谓宣庙非为不迁，而迭用配帝，于古为疑。礼「祖有功而宗有德」，但非受命之祖，亲尽必毁，而况配享乎？』臣维等谨按礼记祭法，有虞氏禘黄帝而郊喾，祖高阳而宗尧。夏后氏亦禘黄帝而郊鲧，祖高阳而宗禹。商人禘喾而郊冥，祖契而宗汤。周人禘喾而郊稷，祖文王而宗武王。正义曰：『郊，谓夏正建寅之月，祭感生帝于南郊。』此则崇配之文也。绛所陈，以为宣祖非受命开统，不当郊配，则何以鲧、冥非夏、商受命之君而皆崇配感生帝【一五】？窃惟感生比祈谷，礼秩差轻；宣祖比太祖，功业有异。今礼官请以太祖配祈谷，宣祖配感生帝，称情立文，于礼斯协。况至道三年敕，上辛祀感生帝，已定宣祖配。今请依礼官向所定：祈谷、祭神州地祇，以太祖配；雩祀、圜丘皇地祇，以太祖、太宗配；祀感生帝，以宣祖配；大飨明堂，以真宗配；亲祀郊丘，以太祖、太宗配。其谢绛所上议，伏请不行。」诏恭依。
　　辛未，诏保大节度使钱惟演班静难节度使柴宗庆之上。惟演、宗庆并检校太傅，而宗庆先为节度使，上以惟演尝历枢府，特升之。
　　癸酉，命翰林学士承旨利瓦伊、翰林学士晏殊修真宗实录。寻复命翰林侍讲学士孙奭、知制诰宋绶、度支副使陈尧佐同修，仍令内侍谕以一朝大典，当谨笔削之意。
　　甲戌，泾原部署司言：「宗哥唃畼啰、立遵遣蕃部灼蒙曹失卑陵赍文字及马一匹至本司，欲求内附。然立遵素多狡计，未可以为信。已遣蕃僧一人及先捕得谍者抹啰【一六】，与来使同入宗哥，兼令刺探所与西界用兵胜负，庶预为边备。」
　　乙亥，以皇太后生日为长宁节。中书言：「前一月，百官就大相国寺建道场。罢日，赐会于锡庆院。禁刑及屠宰七日。前三日，命妇进香合，至日，诣内庭上寿。三京度僧道，比干元节三分之一，而罢奏紫衣、师号。」诏进奉上寿，候真宗丧制毕，余从之。初，辅臣及礼官请一如干元节例，而太后多所裁损，故中书更为此奏。
　　礼仪院奏制太后所乘舆，名之曰「大安辇」。具太后出入鸣鞭、仪卫，凡御龙直总五十四人，骨朵直总八十四人，弓箭直、弩直各五十四人【一七】，殿前指挥使左右班各五十六人，禁卫皇城司二百人，宽衣天武二百人，仪卫供御辇官六十二人，宽衣天武百人。其侍卫诸司应奉，悉如乘舆。
　　戊寅，诏纠察在京刑狱并诸路转运使副、提点刑狱及州县长吏，凡勘断公事，并须躬亲阅实，无令枉滥淹延。
　　诏开封府诸县兵马都监，自今应系县郭烟火、盗贼、军人与百姓斗争公事，并须同县司施行。会要十一月事，今附此。
　　庚辰，判国子监孙奭言：「知□州日，于文宣王庙建立学舍，以延生徒，自后从学者不减数百人，臣虽以俸钱赡之，然常不给。自臣去郡，恐渐废散。伏见密州马耆山讲书、太学助教杨光辅素有经行，望特迁一官，令于□州讲书，仍给田十顷，以为学粮。」从之。遂以光辅为奉礼郎。诸州给学田，盖始此。
　　辛巳，始御崇政殿西阁【一八】，召翰林侍讲学士孙奭、龙图阁直学士兼侍讲冯元讲论语，侍读学士利瓦伊，晏殊与焉。初，诏双日御经筵。自是，虽只日亦召侍臣讲读。王曾以上新即位，宜近师儒，故令奭等入侍。上在经筵，或左右瞻瞩，或足敲踏黙，则奭拱立不讲，体貌必庄【一九】，上亦为竦然改听。史多载此事于天圣末，今移见此。帝意或不在书，必初年，其后圣德日新，决不然矣。
　　壬午，以翰林侍读学士、尚书右丞张知白为枢密副使。
　　国子监旧制皆用近臣及宿儒典领，近岁颇任贵游子弟之初仕者，与管库资序略均。壬辰，始命冯元同判国子监，仍诏自今毋得差补荫京朝官。
　　癸巳，置随、商、均、金、陇、丹、保、通、永、郴、道、衡、辰、全、峡、洋、资、荣、合、文、戎、雅、开、达、集、施、利、夔、泸、渠、渝、潮、循、南雄、英、连、韶、惠、容、宜、剑、廉、蒙等四十三州，光化，庆成、平定、干宁、威胜、永定、高邮、淮阳、涟水、广济、江阴、无为、广德、建昌、临江、兴国、南康、南安、汉阳、云安、怀安、永康、邵武、兴化等二十四军录事参军各一员，替见任司户、司法兼录事参军阙。
　　诏：「诸处奏到见禁文状并断讫公案，自来承进银台司先送中书，后送刑部看详，虚滞日数。宜令承进银台司自今更不送中书，直送刑部。」
　　诏：「近降举官约束，或虑选人因小可私过，致有滞淹。应合该举官臣僚等，自今所举选人，历中有私罪止是杖以下【二○】，许转运或提点刑狱二人同罪保举，即依旧施行。如转运或提点刑狱一员，即更候朝臣二人同罪保举。如无转运、提点刑狱，即许朝臣七人同罪保举闻奏，方与磨勘。」
