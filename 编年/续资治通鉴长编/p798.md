<!-- { "loadSidebar": true } -->
　　新赐进士及第余中为大理评事，朱服为淮南节度推官，邵刚为集庆军节度推官，叶唐懿为处州军士推官，叶杕为秀州司户参军，练亨甫为睦州司法参军，并充国子监修撰经义所检讨。上初疑杕等未称职，王安石曰：「今乏人检讨文字，若修撰即自责成吕惠卿。」上乃许之。服乌程，刚常州，唐懿南剑州，杕、亨甫皆建州人也。亨甫事，林希野史详载，已附注五年八月戊戌叶适赐第时。
　　新知桂州沈起乞以邕州五十一溪洞洞丁排成保甲，遣官教阅，从之，仍给度僧牒三百。
　　甲午，命知青州临胊县刘温恭等八人分往齐、徐、濠、泗等十四州排定保甲【七】。
　　环庆路经略司言，将官李克忠等三年七月破金汤城有功未赏，诏克忠落「经恩未得叙用」指挥，林广除本路钤辖。先是，李复圭为克忠乞酬奖，枢密院论复圭妄奏，王安石主复圭甚力，乃下经略司验问。而是役也，广尝获级，克忠但遣兵策应，亦得免罪。经恩未得叙用事，在四年七月二十八日。上召广对，谓广曰：「金汤、石门，卿功为多。」慰劳甚至，因谕以熙河事。广辞以不习其山川与人之勇怯，若有它任使，虽万死不敢辞。乃听还本路。李克忠除落过名，实录殊不详，今取日录前后论奏语删修。
　　诏熙河路讨河州香子城破积庆寺贼寨诸军、弓箭手、勇敢等，获首级并重伤人，除已迁资外，更与迁一资，指挥使升一军，就粮指挥使增料钱二千，余虽不获首，亦与迁一资。
　　编管人前皇城副使种谔免编管，授华州别驾。以上批「谔自至贬所，累经□赦，可令自便」故也。王安石私记云：上批初付中书、密院，而密院独进呈。退，安石问何独进呈，文彦博乃阳为不审。安石曰：「上有何指？」曰：「令与中书进呈。」及是进呈，彦博已不入，陈升之曰：「谔欲且与量移。」又进呈，升之不复言，遂有是命，仍免安置。此据王安石日录增入。谔五年五月自贺移潭，今又免编管及安置。日录云授华州别驾，朱史有之，新旧纪、日录都阙【八】。彦博罢，在此月二十六日。
　　诏：「泾原、环庆路职田，依鄜延路例，招置弓箭手。其所收租，佑中价，于本路给盐钞还官吏，仍趋河东、秦凤两路检量上之。」六月癸未可考。
　　又诏诸路勇敢、效用教阅法，依泾原路立为一法。
　　乙未，兵部员外郎李复圭知曹州。楚建中、周良孺等奏复圭节制阵图，命李信出军，约束考究，不尽如盛陶章，故薄责之。陶章见五年十二月己丑，旧录重出，新录又承误。
　　权知泸州李曼言招诱甫望蜐恕攻讨淯井监夷贼。诏：「曼一听监司指挥，毋得妄处置。仍令利州路提点刑狱范百禄体量曼更张边事、不与僚佐评议事实以闻。」庆历二年，乌蛮王子得盖居姚州，为刺史。得盖死，其子窃号罗氏鬼主。鬼主死，子仆夜袭其号。仆夜稍不能令诸蛮，其部有甫望蜐恕、宴子二酋者为最强。及官军与淯井监夷贼战失利，曼又借助于甫望蜐恕，议者指曼处置乖方，故有是命。七年五月二日，仆夜、甫望蜐恕受王命。
　　上谓王安石曰：「曼欲引外蛮之强者令总制近边诸小蛮，非计。」安石曰：「此诚非计。三代蛮夷爵不过子，正为制其封域令小，则可无侵中国之患故也。」上曰：「须弱乃可制。」安石曰：「诚须及弱时乃可制，制定之后，若非中国失政刑，即彼无由能兼并为强也。」安石又白上：「曼既令知州，又方有边事，却令一听监司指挥，不得妄有措置，恐害事。若已明见曼无状，便合替却；未明人言虚实，即当责以州事。」上令别降指挥，然讫不改命。安石又白上：「淯井事不足虑。」上曰：「但蜀人易摇尔。」安石又言：「曼招甫望蜐恕，亦恐未失。今监司既尽在泸州，若曼措置非理，亦必不听，惟恐因事觽共讙噪倾沮李曼，不患人背挠而从之也。」
　　洛苑使、英州刺史刘绍能为鄜延路都监，子永年补本族巡检，并依汉官例衙谢。绍能，保安军蕃官也，累战有功，召对擢之。右侍禁李德平转一资兼合门祗候。德平随绍能赴阙，亦蕃官也。
　　诏鄜延路经略司，自今毋得以路分都监以上引伴西人赴阙。
　　丙申，翰林学士、右正言曾布迁一官，以详定天下帐籍成故也。布辞迁官，止赐银绢三百。
　　阶州录事参军马有贤差替。初，知州刘舜臣令赴教阅义勇，于官舍安泊日，收僦钱入公使，有贤不执白。会德音，上曰：「有贤虽暂权通判，势亦可执，宜特差替，以励诸郡。」
　　诏：「自今刑法官不及两考者，并许就试。如试中刑法，在寺供职及两考，与推恩。」
　　诏在今诸路都总管司人吏勿用军人，并于本路州军使州院选差。会要六年四月二十三日。
　　丁酉，知蔡州、龙图阁直学士陈荐提举崇福宫。初，命张琥代荐，欲召荐还朝，上曰：「荐见孙永知开封必不乐，不如就与一郡。」王安石曰：「未有郡。」荐遂以疾□闲，许之。
　　殿中丞、知都水监主簿刘璯兼同提举沿汴淤溉民田。
　　夔州路转运判官曾阜言：「渝州隆化县新附户已团成保甲，每岁阅试。如武艺出伦，欲与减租入之半。」上曰：「民受田多寡不同，赋租亦异，若例减半，必致不均，此事决不可行。」王安石曰：「今一人艺精，即欲免租，若后衰退，当如何？」密院欲每年旋免之，上曰：「纵如此，亦非法。盖人户租课多少不等，必致不均，不若止如府界保甲立法行之。」新、旧录并称南平军隆化县。按：八年十一月，乃以渝州南川县铜佛坝为南平军，此时未有南平之号，当云渝州隆化县，实录误也。
　　河东经略司言，有陷蕃卒二人逃归言：「夏人恐我大兵至，修筑于凉州，而凉州守乃我顺宁寨供奉王某之子，每言我有家属于此，如何不早图南归。诏转二卒各一资，故配熙河路，并录其语付本路经略司。上因谓执政曰：「向因五路出兵，西人潜筑城邑，为伏藏之所。今凉州去河州不远，如诸路将帅得人，表里相应，则西人自此多窜归者。」上又疑彼首领未可知，王安石曰：「陛下欲详知，则须用间谍，若其大情则不待间谍而可知。彼区区夏国，果有豪杰之主，尽一国之材，使材大者在上，材小者在下，则立为不可敌之国。今其主幼，妇人为政，所任要重皆其亲昵，虽有豪杰无由自进，则其大情已可知矣。」上曰：「事欲及时，但患难得将帅与陕西财用阙乏而已。」安石曰：「将帅随时搜择，亦不乏人。经制财用备西事，不必专在陕西。今天下财用足，则转给陕西无难者，但以米谷难于运致，故惟陕西农事欲经制尔。」上又曰：「财用亦须素为计。」安石曰：「迨天之未阴雨，彻彼桑土，绸缪牖户，事豫则立，亦诚不可出于临时。」上曰：「作事固自有次第，且当并力经营西事也。」
　　戊戌，诏裁定在京诸司吏请给。先是，吏禄各有定式，后以兼局，增茶汤、纸笔钱，侥幸相因，略无限制，而枢密院有言，故降是诏。已而王安石白上曰：「如吏人马骧差往西川、陕西，又往湖南、北两路溪洞。又如中书检正吏，皆一人兼两人文字。若不许兼请，即谁肯任劳责者？既是官有两局，若不许兼，正是占吏人愈多而妨其本司勾当处，且令日食不足尔。」上曰：「一人兼五七处如何？」安石曰：「凡兼局吏，非在一员官之下，即亦不可兼。既无一员官兼五六处差遣者，即岂有兼五七局之吏人？」上乃追前诏寝之。追寝前诏，朱史签贴云，再取到中书省文字。与日录同，今从之。新本遂削去。
　　又诏故邠州三水县尉向子潜妻李氏封旌德县君。初，庆州军乱，子潜以所部弓手斗敌死事故也。
　　上批：「闻河北诸郡有蝗蝻，可令监司督官吏扑灭。」去年冬末，旧纪书河北大蝗，新纪于今年四月末书是月河北蝗，当考。
　　先是，文彦博言：「议者多欲赋牧地与民而敛租课，散国马于编户而责孳息。乞朝廷裁察。」既而蔡挺亦以收牧地赋民为便，仍乞汰诸监不堪配军马，量留支填马铺、厢军人员外，并发赴河北等路州军估卖。诏元绛、□审礼、蔡确【九】详定以闻。八年四月二十八日。
　　己亥，枢密使、剑南西川节度使、守司空兼侍中文彦博罢，授守司徒兼侍中、河南节度使、判河阳，从所乞也，仍诏大敕系衔曹佾上，出入如二府议。彦博乞罢，实录、正史殊不详。二十一日已不入，应是与王安石异议，安石既成熙河之功，彦博因力求去也。十二日乙酉任远事，更详之。
　　诏：「比许应明法举人，止愿依法官条试断案、大义者听，如合格，仍编排在本等人之上，令定所赐场第及考校样行之，仍改先降指挥明法为诸科。如敢冒应诸科人名试法，许人陈告，赏钱百千，同保人永停取应。」三月二十四日可并此。
　　殿中丞王岐勒停，送黄州编管，坐继母李为女纳采，督岐取嫁钱，岐不肯与故也。
　　王韶既还熙州，复遣将渡洮，略定南山地，斩首七百级，筑康乐城及刘家川、结河二堡，以通饷道，遂自领兵破踏白城，斩首三千级，因城之。又城香子时，羌人谋伏兵南山，伺官军渡洮，断我归路，不则保摩宗城。摩宗天险难近，号「铁城子」。韶谍知之，引兵径渡洮，遣别将败其覆，遂拔之。此据王韶传云。御集五月八日手札，改安河作定羌城，载王韶奏：已领大兵进据结河川。安河、香子两城讫，缘洮西一带境上阔远，今商量出文字，令逐官权行管勾，乞降宣命。然则城香子是四月末事审矣。高永年陇右录有王韶表，自载破城寨月日，与日录、本传不同，当考。 
　　是日，奏踏白城捷，冯京曰：「羌人愚，可惜枉杀太多。」上曰：「旅拒如此，岂可不杀？」王安石曰：「昏迷不恭，正王诛所宜加，洮河之兵，所谓一月三捷也。」上曰：「泾原人精勇，故虽王宁庸将亦能克获。」安石曰：「人无勇怯，在所措置。洮、陇劲兵处，今羌人乃脆弱如此。李抱真所教潞人才二万，教之非能尽如法，然已能雄视山东。孙武以为『治乱，数也；强弱，形也；勇怯，势也。』治军旅有方，则数无不可使治，形无所不可使强，势无所不可使勇。」上曰：「士但有技艺则勇。」安石曰：「为势所激，则虽无技之人亦可使勇。然所谓王者之兵，则于兵之义理能全之，能尽之，故无敌于天下。」此据日录乃二月十六日，当考。
　　初，张守约自通远领兵至熙州，而王韶已从间道还。时诸羌三万余犹屯敦巴城，声言欲复旧地。守约径渡洮，按甲挫锐，左右设伏，伺其怠乘之，斩首六百，取窖藏助军食，以其帐舍材木城康乐寨，得地，招弓箭手千五百人。五月二十一日，乃赏康乐之功。
