<!-- { "loadSidebar": true } -->
　　丁亥，知河州景思立乞以德顺军降羌李奇济等五十五人为洮西安抚司蕃勇敢，从之，仍计口分三等给修造钱，上等七千，余降杀以两。
　　戊子，命太子中允、集贤校理、检正中书刑房公事沈括相度两浙路农田水利、差役等事兼察访。新纪不书。
　　知大名府韩绛言：「大河埽岸，乃者检计工料，但据官吏所见，增卑培薄，初无定式。望委都水监，自今并以水面为准，高下须一等，其向着处即堤外增贴，以绝津漏之患，仍先委外都水监丞司【一○】与当职官吏躬诣河埽议立法。」从之。
　　诏在朝横行使、副，自今并管勾客省、四方馆公事。先是，客省、四方馆阙正官，以合门使、副管勾。至是，引进使李端悫赴阙，西上合门副使张诚一应罢，而端悫乞令诚一依旧权管勾，故有是诏。
　　上批：「洮西见管泾原弓箭手已节次放散还家歇泊，宜指挥王广渊候到仰所管城寨不得妄有占留，仍令经略司常切觉察，违者劾罪以闻。」
　　己丑，诏左藏库副使贾世京减磨勘三年，以尝提举黄河堤岸建开直河，回夺河势有劳故也。直河，当考七年二月二日并六月末。
　　中书以劝课栽桑之法奏御，上曰：「农桑衣食之本，宜以劝民。然民不敢自力者，正为州县约此以为赀，升其户等耳。旧有条禁，可申明之。」
　　上批：「新知河州景思立有母在，而未有廨舍以居，可特差其弟思谊为秦州职官，以慰其念亲之意。」
　　辛卯，诏引进使李端悫候二年除防御使指挥可再展二年，坐擅并冀州骁捷等指挥，措置乖方，致敌燔国信驿故也。事在七年二月九日，八年二月十八日除正任。
　　壬辰，司农寺言：「开封酸枣、阳武、封邱县民千余人赴寺诉免保甲教阅，已牓谕无令越诉。盖畿县令、佐或非时追集，以故致讼。胙城一县，未命教阅而诉，并下提点司按察。」上批：「今正当农时，非次追集，于百姓实为不便。令提点司劾违法官吏以闻，自今仍毋得禁民越诉【一一】。」
　　癸巳，永兴、秦凤两路察访司言，虢州卢氏县有退安处士刘易户下役钱，未敢依品官例减半均纳，诏以七品官例。
　　京东路察访司请自今应推行差役新法，有辄传造言语文字扇摇百姓，并依扇摇保甲法，从之。
　　诏河北路春夫不得过五万人，岁以为式。
　　诏知曹州李复圭罚铜十斤。初，复圭得曹州，上殿有怨怼语，曰：「二十年前已知曹州，今日羞见吏民。」上曰：「庆州纳斡之役，枉死者至数千人，卿独不羞见其妻子，乃羞见曹州吏民乎？」复圭无以对。至是，到官谢表方盛言已无罪横见劾斥，为御史盛陶所弹，而有是命。上谓王安石曰：「复圭虚诞，才能无一可用，欲再斥绌之。」安石曰：「复圭前论李克忠等当赏，枢密院令本院吏及宣抚司吏供析，并称无例，独陛下明其有例，遂赏克忠等。然则此事非复圭虚诞也。」上曰：「御史言复圭非但此。」安石曰：「其实者悉已经断遣安置以前事，非安置以前即无一事实。」上曰：「谢表怨诽，如何不行遣？」安石曰：「依法罚铜足矣。」上犹以为疑，安石曰：「复圭对语骄悖，陛下批出行遣，足示惩戒。若用御史言，复圭加斥绌，乃似未允，缘御史所言皆失实故也。」上乃止。
　　司农寺言，详定府界提点□审礼乞令诸县劝课随户等种桑椹，听自来年种，次年移种，候见栽法遍下诸路，从之。
　　甲午，翰林学士陈绎等言，奉旨编修道场斋醮式二十八卷，乞赐颁行，及下僧道录司，以本教科参酌逐等道场名目、位号，立法遵守，从之。
　　乙未，上批：「熙河路总管高遵裕见领汉、蕃军于盐井川筑城寨，可令就新城造廨舍两所为七十间，赐包顺、包诚，仍先具图以闻。」筑盐川寨，遵裕本传可考。初，议收包顺盐井，或以为不可收，王安石曰：「若王韶令人自以私意问包顺：『旧日收十千，今日与十五千扑买，如何？』度顺与扑买人较计利害之情无异，或当欣然，欣然，即收之无害。今置城寨，不务就本处经度供给，乃从中运致财物为备，非经久之策。」上曰：「古戍边亦须从内供馈。」安石曰：「须计置已尽，势不获已，乃从中供馈。若犹可以就便计置，何缘释而不计，乃须从中供馈？」上曰：「如河北即须至从中供馈。」安石曰：「若唐时河北方镇，即外抗强敌，旁备□□馽道，内抗朝廷，又行赂馈，然百须不外求而足。」□充曰：「其时诛求何可胜言。」安石曰：「近日除从中供馈外，亦岂免骚扰也？」王安石论此在七月十六日，今附见。
　　丙申，知邢州、光禄卿史照知恩州，仍自今互差武臣。以御史蔡确言，河北恩、冀二州皆为内地，不可止用武臣知州故也。
　　雄州言北界巡马五百余骑入两属地。上曰：「北人渐似生事。今河北一路兵器皆抏敝不可用，加以将卒庸堕，何以待敌？」王安石等曰：「若陛下少饬边备，顾亦不难。今所籍民兵日加训练，自余经制材用，完缮城垒，选择将帅，不过此数事而已。」上曰：「卿等密为经画以闻。」上深以壬人为患，王安石曰：「如太祖之严明，而张延通、陶谷、丁德裕得肆其欺者，其用谮因人事之形而伺知人主所疑故也。」
　　戊戌，武宁军留后、赠昭信军节度使、南康郡王宗立卒。
　　己亥，诏诸军班直都指挥使以下至副都头等，并令承旨司注籍，遇非次迁补及事故，令殿前马、步军司关承旨司与转员对注销，以备转员照用。
　　置军器监，总内外军器之政。其所统摄并依将作，仍以吕惠卿、曾孝□为判监，所置官属，令逐官奏举。军器旧领于三司冑案，三司事丛，判案者又数易，至是，始案唐令置监而废冑案焉。先是，上语辅臣：「河北兵械皆不可用。」王安石曰：「兵械非可以一朝一夕具，须预具。」上乃议置监设官提举，翌日，遂有是命。新、旧纪并书置军器监，八月十九日吕惠卿云云。兵志：国朝军器，旧领于三司冑案，三司事丛，判案者又数易，仅能谨簿帐而已。先是，王雱尝言曰：「汉宣帝号称中兴之贤主，而史之所睳，独以为技巧工匠皆精于元、成之时。然则此虽有司之事，而上系于朝廷之政，为政者所宜留意也。方今外御两边之患，而内虞剽盗之变，征伐擒捕之策，未尝不以为首务，而至于戎器则独不为之恤。盖今天下岁课弓弩、甲冑之类，入充武库之积以千万数，而无坚完轻利真可为武备者。臣尝观于诸州将作院，至有兵匠乏缺而拘市人以备役，所作之器，但形质既具，则精窳之实一切无所问。武库吏亦惟计多寡之数以藏，而未有责其实用者，故所积虽多，大抵敝恶不可复举。夫为政如此，而犹用抗威决胜，外摄邻敌之强犷，内沮奸凶之窃发，臣愚未见其可也。倘欲废弛武备，观天下以无事，则金木、丝枲、筋角、胶漆、竹羽之材，一出于民力，而无故聚工以毁之，此可惜也。臣私计其便，莫若更制其法度，敛数州之所作而聚以为一处，若今钱监之比，而每监择知工事之臣，使专于其职；且募天下之良工，散为匠师于诸监，而朝廷亦当内置工官以总制其事，然后察其精窳之实，而重为赏罚，则人人各求胜，不饬而皆精矣。或闻今武库太祖时所为弓尚有弓弦如新者，而近世所造往往不可用。审如此，则又有以见法禁之张弛也。昔者，垂为共工，而历代资其竹矢，所以为至治，此其一事也。」上颇采雱说。六年，始案唐令，置军器监，总内外军器之政。置判及同判官各一员。其属有丞，有主簿，有勾当公事，废三司冑案，以其事来隶。凡产材州，并置都作院。天下知军器利害者，听诣监陈述，时吏民献器械之法式者甚觽。令三帅视实利便者，乃制造；又遣吏以利器诣诸路作院，谕以为式，第工为三等，视其器之良窳而黜陟其官吏。志所载，大抵以神宗政事一切并归之安石父子，其谄甚矣，今不取，然雱言亦似有可采者，姑附注于此。
　　是月，废荆门军，以长林、当阳两县并隶江陵府，建宁县为镇。
　　注　　释
　　【一】子几孝□皆言其不便「皆」原作「上」，据阁本、活字本改。
　　【二】守阙军将「阙」原作「关」，据阁本及宋史卷一九○兵志、通考卷一五六兵考改。
　　【三】其指挥遇阙排连「阙」原作「关」，据同上二书改。
　　【四】丁七万九千八十九口长编纪事本末卷八八同，治迹统类卷一七神宗开南江作「丁十一万九千八十九人」，宋史卷四九四蛮夷传作「万九千八十九丁」。
　　【五】潘夙「夙」原作「凤」，据阁本及宋史卷三三三潘夙传、长编纪事本末卷八八讨梅山蛮改。
　　【七】宣和七年九月「九月」，阁本作「四月」。
　　【八】一岁「一」原作「二」，据同上本及本书卷二六三熙宁八年闰四月甲午条李焘注改。
　　【九】非特枉费人工物料「枉」字原脱，据同上书补。
　　【一○】仍先委外都水监丞司「仍」原作「乃」，据阁本改。
　　【一一】自今仍毋得禁民越诉「越」原作「赴」，据同上本及长编纪事本末卷七一保甲改。
　　【六】用二千万夫宋会要食货七之二六同，□郡志卷一九水利作「度用十万夫」。按九域志卷五载，苏州主户为三万三千三百一十八，客户二万一千四百八十。若以一户五口计算，亦不过二十余万人。又据宋会要食货六九之七○户口条：「神宗熙宁五年天下主客户一千五百九万一千五百六十，口二千一百八十六万七千八百五十二。」原刊谓「用二千万夫」显不可能，疑此处「千」系「十」之讹，似当以□郡志卷一九水利所云「度用十万夫」为得其实。
续资治通鉴长编
卷二百四十六
卷二百四十六
　　起讫时间 起神宗熙宁六年七月尽是年八月
　　卷　　名 续资治通鉴长编卷二百四十六
　　帝　　号 宋神宗
　　年　　号 熙宁六年（癸丑，1073）
　　全　　文
　　秋七月甲辰，权发遣开封府判官、职方员外郎沈忱权发遣梓州路转运使。庚戌日可并此。
　　置河州折博务，令制置解盐司仿熙州东、南、西盐交引，减直召商旅入中。
　　权发遣广南东路提点刑狱陈倩言，本路已团定保甲，乞给锣鼓、旗物，遇袭逐盗贼，递相击发应接，从之。
　　乙巳，交址进奉使李怀素等乞根寻牙官邓暗。初，暗道病，舁至张三馆，自言病且愈，不愿复舁，已而失之，不知所在。诏客省牒邕州具交人自入界至起发因依，移文静海军，及令开封府具邓暗事，给与怀素等公据。
　　诏京西、淮南、两浙、江西、荆湖五路【一】各置一铸钱监，江西、荆湖南路以十五万缗，余路以十万缗为额，给转运司。志有此，五月二十五日。
