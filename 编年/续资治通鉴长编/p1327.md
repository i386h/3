<!-- { "loadSidebar": true } -->
　　太常少卿赵君锡为给事中，朝散大夫、御史中丞兼侍读傅尧俞为龙图阁待制、知陈州。王岩叟既辞起居舍人，以直集贤院知齐州，尧俞乃言与岩叟事始末同，愿并罢中丞补外。故有是命。（张舜民事已用王岩叟系年编修。刘挚行年记三年六月八日载其事，大略与岩叟同，今附注此。中丞傅尧俞为龙图阁待制、知陈州，前除吏部侍郎，不行。先是，御史张舜民上疏论西鄙事，大燍谓：「夏人政乱，权归梁氏已久，自秉常死，挟干顺，专横滋甚。去年虽数遣使入朝，然强臣争权，传闻多端，干顺之存亡盖未可知，朝廷未宜遽加爵命。近所差封册使刘奉世及所赐金帛，愿勿遣。前止缘文彦博欲优假奉世，为此过举，今戎人桀骜【三】，宜加兵问其罪。」诏罢舜民御史，依旧以秘阁校理判鼓院。于是台谏官交章言：「舜民慷慨有大节，习知西事，今不考其言当否，徒以言及权贵而罢，非是。愿还言职。」章至数十，中旨令三省、枢密院召傅尧俞钦之、谏议大夫梁焘况之、侍御史王岩叟彦霖、左司谏朱光庭公掞、右司谏王觌明叟、殿中孙升君孚【四】、御史韩川元伯【五】赴都堂，出示舜民本章，仍谕以：「不独妄诋大臣，且今日朝廷务以德怀远人，以安边息民，而谋动师旅，非国体也。然知其无他，止换京局，恐外廷不知，故宣谕如此。」尧俞等退，终援前论不已，而丞、杂因言：「殿中吕陶、御史上官均皆为臣等言，亦曾论留舜民，各于坐中诵其疏中语。今都堂之召不及二人，设有欺绐之人在言路，恐陛下难取信也。」有旨二人分析。陶状云始欲论之，其后竟寝。均状云实有疏不妄。因言：「岩叟曾以小简询臣舜民事，其意是率臣并奏。」因录其简连上。焘一日面诘给事中张问以：「不能驳还舜民制命，是失职也。老而不任职，又贪禄不去，是不知世所有廉耻也。」升因劾奏问不职，而疏引焘语。既而中旨付三省曰：「岩叟、光庭、觌、川久在言路，多所补益，宜稍迁擢。岩叟，起居舍人；光庭、觌，左右司郎官；均、川，殿中；陶，左司谏。焘于禁省诟同列，升朋附焘。焘可修撰、知潞州，升本官知济州【六】。以起居舍人孔文仲经父【七】为左谏议大夫，杜纯侍御史，贾易左正言。」于是岩叟等皆避新命，而岩叟恳请外补，以直集贤院知齐州，尧俞改吏部侍郎兼侍读如故。尧俞言：「臣之事与岩叟始末同，愿并补郡。」故有是命。此一段事予夺适当，时政记备书之。）
　　熙河兰会路经略司言：「缘边安抚司状：体访得温溪沁并兀征齐延等以次首领部落，皆有向汉之意。请遣人侦伺敌情，庶缓急应副，不失机会。」诏：「令刘舜卿详加审察，以前后事按验得实，果是向顺，即以应加赐官职、请受，从宜许讫，条具奏请降给宣诰。如欲并部族投归，未可轻许，虑变诈未定，止当谕以『近边无地可居，毋去邈川，恐为夏人所据，若阿里骨等非理相侵，即汉家自当与汝为主之意。所奏缓急应副一节，若阿里骨并鬼章日近却自款服，依旧通和，止是本蕃与温溪沁交争，即当与不当应副【八】，更须审度事机措置，无失中国大信，自贻边患。仍具利害以闻。」
　　枢密院言：「元丰八年四月八日朝旨：『应见谢并军回过军，并权令门见谢。』按干兴元年例，军回人兵并系引见。」诏依旧引见。
　　宣德郎、熙河兰会路勾当公事游师雄言：「本路近上首领如包顺、赵醇忠、李奇尔华等最为效力，先朝每因遣使，多令慰劳，间有锡赉，所以蕃情感悦。今来奉使本路，未审许与不许如故事。」诏师雄宣道朝廷存抚之意，仍令刘舜卿审度合赐物等第，于随军库取索，令经略使谕旨给赐。
　　京东路安抚使司言：「枢密院札子：『诸路巡检下土兵，以元额之半差禁军，其见今数多处，候有阙差禁军填。』今来逐处巡检下土兵内各有马军，若一例减半，缘有无马军处，其马军欲请全留，却于步军内通减一半。」从之。
　　复怀州修武镇为县。
　　己丑，户部请：「应常平谷价比市价不亏，或虽亏而贵贱通计不及一分者，移转运司兑充和籴，或指二税听人户从便纳钱。亏及一分以上，即不以年限兑转运司新谷，麤细色不同者，依仓例比折；无可兑，听出粜。若三年以上、亏及三分，亦许粜，或晓谕人户愿请者听，仍随夏秋税纳，不得过两科。愿纳钱者，依籴价并免出息。」从之。
　　权知开封府钱勰言：「请于元丰令部送罪人条注文称编管移乡人差递铺下，添入开封府情重人依配军法，庶免纵失之弊。」从之，诸路准此。（新无。）
　　辛卯，勰又言：「近制：簄决，朝廷差台官催促诸县禁囚。虑诸县惧见点检，以不圆公事便行申解，遂差推、判官一员将带人吏及法司一名，与府界提刑分诣诸县催促决遣。本府每遇非次簄决，并盛暑严寒，在京差官催促结绝。畿内诸县禁系人数不多，兼近者朝廷添置提刑与提点司系监司，两员逐时巡按，不容留滞。今本府事多，推、判官每季差出，委有妨阙。欲请凡遇簄决，如不差御史，即本府转差下县如故。」从之。
　　壬辰，诏臣僚开启坤成节道场斋筵，许依例用乐。
　　熙河兰会路经略司言西贼寇定西城，权监押□猛等战死。诏猛及死事兵校等第推恩加赐，其轻、重中伤人，令经略司依条格施行。
　　刑部言责降人延福宫使、宣州观察使、提举明道宫李宪当检举牵叙。诏更候一期取旨。
　　户部言：「淮南、河北、京东、京西、府界，今岁夏麦丰熟，谷价甚贱。欲下逐路提刑司，令州县比市价添钱收籴。向去有价或不亏元本，便许变转兑籴。其无省仓，兑支不行处，即量数目，仍依例勿过二年之数。」从之。
　　甲午，诏以大热，权停在京工役三日。（御集六月十三日。）
　　承议郎、秘阁校理张舜民通判虢州。（政目十二日事。三年闰十二月六日，改秦凤提刑。）
　　枢密院言：「元丰七年，承旨司传宣：『枢密院殿前指挥使左右班枪手可各以五分为额，余悉改充弓箭手。』窃详先为在京马军全废枪手，其诸班枪手有阙无人拣填，遂有上件宣旨。近因殿前马步军司奏请在京马军复置一分枪手，并诸班枪手并依旧教阅。」诏元丰七年宣旨更不施行。（五月二十七日可考。）
　　资政殿学士、通议大夫、知河阳李清臣言：「河阳乞置教授一员，以新授雄州防御推官、知楚州涟水县丞陈申之充。」从之。
　　诏郭逵罢广州观察使、知河中府，除左武卫上将军、提举崇福宫。先是，逵知潞州，河东转运使论逵言语蹇缓，步履艰难，请别与差遣，以安老疾。会逵徙知河中府，亦露章祈免，故有是命。（河东转运使姓名当检附。）
　　复洺州曲周镇为县。（九月甲戌，复为镇。）
　　丙申，诏坤成节后一日宴于集英殿。
　　丁酉，开封府言：「续降朝旨：『河北、河东、陕西、京东、京西、淮南路、开封府界，窃盗赃满五百文以上并强盗不该刺配，内杖罪免决，徒减从杖，并给招军例物，刺填本处或邻州厢军。』看详在京犯盗，一贯至徒即无编管，六贯已合刺配。行此重法，尚无畏惧。欲请本府界有犯更不行减免，并准法断罪，给例物刺充厢军。」诏开封府界窃盗赃满一贯以上并强盗不该刺配，从所请。
　　刑部言：「在京寺、监等官司，元佑元年合该比折功过，有一百九十余处未到。缘自来未有条限体式，以此不得齐足。今都官修立到比折人吏功过体式一本，望详酌施行，仍限次年三月终已前关申本部，如有违限，其合干人等并关所属施行。」从之。（新无。）
　　戊戌，诏：「坤成节依天圣三年长宁节故事，文武百官、诸军将校于崇政殿上寿，及许臣僚进奉。内外命妇前三日各进香合，至日入内上寿。」
　　己亥，诏宣德郎、陕西买马监牧司勾当公事高士英特差充太仆寺丞，候现任官内一员阙日，更不差人。
　　又诏河东、陕西官入便职田、职俸余钱毋得过半，仍令所属州军审实保明。以制置解盐司乞罢飞兑钱法故也。（新无。）
　　辛丑，同知枢密院事安焘知枢密院事。（御集在十七日丁酉。）
　　先是，著作佐郎兼侍读范祖禹（案本传：祖禹上是疏时，已为著作郎兼侍讲，与此小异。）上疏太皇太后曰：「先帝厌代，谅闇三年，今祥禫将终，即吉方始，服御器用，内外一新，奢俭之端，皆由此始。臣以为珠玑金玉之饰、锦绣纂组之工，凡可以荡心悦目者，不宜有加于旧，增多于前也。皇帝方向儒术，亲学问，睿质日长，圣性未定，睹俭则俭，睹奢则奢。陛下所以训导圣德者，宜动皆有法，不可不慎也。陛下若崇俭朴，饬正后宫，以辅养皇帝之德，使目不视靡曼之色，耳不听淫哇之音，非礼不言，非礼不动，则学问日益，圣德日隆，此宗社无疆之福也。臣闻奉宸库已取珠子六十斤，户部已用金至三千六百两，不为不多矣。臣所以先事而言，恐增加无已，滋长侈心也。愿预为之防止于未然。」及是服除，将开乐置宴。（宋朝要录云：「崇政殿说书程颐言：居丧用丧礼，除丧用吉礼，因事而行，乃常道也。今若开乐张宴，是特为一喜庆之事，失礼意，害人情，无大于此。虽曰故事，祖宗亦不尽行，或以故而罢，或因事而行，臣愚窃谓祖宗疑未安故也。自古太平日久，则礼乐纯备，盖讲求损益而渐至尔。祖宗故事，若以为皆不可改，则是昔所未遑，今不得复作，前所未安，后不得复正，朝廷之事，更无损益之理，得为是乎？」）祖禹又上疏言：「君子之于丧服，以为至痛之极，不得已而除之。若以开乐故特设宴，则似除服而庆贺，非君子不得已而除之之意也。臣伏请虽至七月，其开乐宴亦更不作，惟因事则听乐，庶合先王礼意。」
　　左司谏吕陶言：「伏闻国朝故事，祥禫既除，有开乐一宴。近来中外諠传，谓已择日排办，旦夕必行此礼，臣愚尚窃疑之。盖自春徂夏，旱暵为灾，陛下忧劳恐惧，避殿减膳，精诚祈祷，夙夜不遑，以至过自贬损，权罢受册，务答天心，冀享喜应。此乃旷古未有之事，天下幸甚。今髃臣屡拜封章，乞从礼听乐，陛下批诏，未蒙允许，乃是未有开宴之期，而中外相传，皆谓宴在旦夕，似于事体未便。伏乞宣谕有司，一就坤成节赐宴，则于礼文亦非簄简，内可以隆二圣慈孝之德，外可以称上帝眷佑之意。」又言：「英宗朝，八月将宴后苑，刘庠言去日食近，非畏天之意，特为罢之。神宗朝，四月将宴，富弼以灾异为言，亦蒙嘉纳。今旱暵之沴虽已消弭，而天道尤宜钦畏。愿陛下以无灾而惧为德，天下幸甚。」
