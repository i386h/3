<!-- { "loadSidebar": true } -->
　　右司谏韩琦尝言：「国家祖宗以来，躬决万务，凡于赏罚任使，必与两制大臣于外朝公议，或有内中批旨，皆是出于宸衷。只自庄献明肃太后垂帘之日，遂有奔竞之辈，货赂公行，假托皇亲，因缘女谒，或于内中下表，或只口为奏求。是致侥幸日滋，赏罚倒置，法律不能惩有罪，爵禄无以劝立功。唐之斜封，今之内降，蠹坏纲纪，为害至深。陛下圣德日新，励精为治，惟此久敝沿而未除，臣愚窃谓固非陛下圣意，听其妄请，付外之后，自有攸司执奏而止。其如中旨或至再三，不能一一论正。臣欲乞特降诏谕，今后除诸宫宅皇族有己分事，方许于内中奏陈，自余戚里之家及文武臣僚，或有奏请事件，并于合门及合属去处进状，更不许于内中批旨。如辄敢因缘请托，及自于内中陈乞特批指挥，即望降出姓名，并为奏求人，并送有司勘劾，重行贬责。犯者断在必行，如此，则圣政无私，朝规有睳矣。」琦此言，不得其时，家传在论内侍迁官后，存□在陈恢越职前，今且附此，更须考详。
　　癸卯，司封员外郎、直集贤院、兼天章阁侍讲贾昌朝上书曰：「今西夏僭狂，出师命将，以遗朝廷之忧。臣窃谓此固不足虑，而国家用度素广【一四】，储蓄不厚，民力颇困，是则可忧。自天圣以来，屡诏有司节省用度，以至于今，未闻有所施行。古者，四方无事，则修政令，务稼穑，仓廪有积谷，府库有羡财，节用爱人，以戒不虞。卒有水旱、寇攘之至，而无所忧。自三代而下，称王业盛者，惟汉耳。文、景以恭俭，故风俗厚、财用足。至于武帝，务勤征伐，始算缗钱、榷酤，以助军旅之给，而天下萧然矣。至昭帝议盐铁，罢榷酤，省徭役，笃耕种。凡侵蠹民利者，一切□贷。时赐租赋，使民得以足衣食。内则省宰夫，减乐工，希文、景之风以厚储蓄。数百年间，四夷咸服。百姓不厌汉德者，无它道也，节用爱人，敦本抑末之所致也。宋受命八十载，可谓治平矣。然节爱之术有所未至，边陲虽宁而兵备不省，徭役虽简而农务不笃，外厚币聘而内丰廪给，自余虚用冗费，难以悉数。天下诸道，若京之东、西，财可自足，陕右、河朔，岁须供馈，所仰者淮南、江东数十郡耳。故田税不足，重以榷禁，凡山泽、市井之利，靡有厚薄，悉入于公上，而民不得售。加以不耕不织，游惰之俗，蚕食为害；都人士女，燕安太平，忘衣食艰难之患，习尚奢侈，重伤民力。农所以困，国之储蓄所以不厚者，职此之由。夫国财民力，靡于无用之日，故当其有用，不得不忧。臣尝治畿邑，有禁兵三千，而留万户赋输，仅能取足【一五】，其三年赏给，仍出自内府，况它郡邑兵不啻此。推是，可以知天下虚实矣。臣又尝掌京廪，计江、淮岁运粮六百余万，以一岁之入，仅能充朝廷之用【一六】，三分二在军旅，一在冗食。先所蓄聚不盈数载，天下太平已久，而财不藏于国，又不在于民，傥有水旱频仍之灾，军戎调度之急，计将安出哉！愿陛下鉴已往之失，察当今之务，取景德已来迄于景佑，凡百度用，靡有巨细，校其所入所出之数，约以祖宗旧制，其不急皆省罢之。
　　诏枢密直学士、工部侍郎张若谷，右谏议大夫任中师，右司谏、直集贤院韩琦与三司详所奏定夺减省以闻。
　　甲辰，诏非出节臣僚及正观察使已上，毋得自宣德门至天汉桥御路行马，若从驾及宗室内庭诸宫院车马勿拘。时著作佐郎王师旦行马御路上，既被劾，而刑部因言旧条止许近上臣僚行马，而无指定官品，故下御史台、太常礼院详定、而降是诏。
　　丙午，刑部员外郎、天章阁待制庞籍为陕西体量安抚使，西上合门使王克基副之。度支副使、兵部员外郎段少连为河东体量安抚使，西染院副使、兼合门通事舍人符惟忠副之。仍令所至燕犒将校及蕃部首领。
　　徙环庆钤辖高继嵩为泾原钤辖。
　　己酉，御崇政殿，录系囚，杂犯死罪以下递降二等，杖以下释之。
　　宣徽南院使、定国节度使、知枢密院事王德用，状貌雄毅，面黑，而颈以下白皙，人皆异之。其居第在泰宁坊【一七】，直宫城北隅。开封府推官苏绅尝疏「德用宅枕干冈，貌类艺祖」，帝匿其疏不下。御史中丞孔道辅继言之，语与绅同，且谓德用得士心，不宜久典机密。壬子，罢为武宁节度使，赴本镇。德用寻以居第献，诏隶芳林园，给其直。德用传及绅传并称绅论德用时任翰林学士，误也。德用罢枢密时，绅但为馆职，开封推官耳。传又云即日献其第，恐未必如是之亟也。德用尝有章自辨，当检附。
　　镇海节度使夏守赟知枢密院事，班陈执中上、李若谷下。守赟时为真定府路都部署，召用之。既入见，帝问西事，守赟言：「平时小寨屯兵马不及千余，第可御草寇耳。若贼兵盛至，固守不暇，安能出斗邪！宜并小寨兵马，共扼冲要，伺便邀击，可以成功。」帝深然之。守赟班次，乃丙辰日诏令，并书。
　　韩琦言：「今欲减省浮费，莫如自宫掖始。请令三司取入内内侍省并御药院、内东门司先朝及今来赐予支费之目，比附酌中，皆从减省，无名者一切罢之。」诏禁中支费，只令入内内侍省、御药院、内东门司同相度减省，报详定所。其臣僚赐予，即许会问入内内侍省等处施行。琦又言：「景德至景佑文书，有司必不备具。若俟取索齐集，始议裁减，徒成淹久。但考今日调度实为浮费者，即可蠲省。如故将相、戚里及权近之家，多占六军，耗蠹县官衣粮，有妨征役，在京者不啻数千人。若此类，何必待景德、景佑文书较邪？」诏从之。
　　癸丑，罢髃牧制置使，髃复之【一八】。
　　乙卯，御药院言，今减定本院并内中看经道场大会钱绢，计万四千贯。
　　六月壬戌，诏曰：「比命近臣议省浮费，自乘舆服御及宫掖所须，宜如前诏，务从简约。若吏兵禄赐，毋得辄行裁减。」时论者或欲损吏兵俸赐【一九】，帝曰：「禄廪皆有定制，毋遽更变，以摇人心，宜申谕之。」故降是诏。
　　癸亥，诏宗室遥郡并大将军以上，遇朔望，令其长一人入内参起居。
　　丙寅，左侍禁鲁经为合门祗候。经使唃畼啰还，特擢之。先是，遣经持诏谕唃畼啰，使击元昊以披其势，赐帛二万匹。唃畼啰奉诏出兵四万五千向西凉，西凉有备，唃畼啰知不可攻，捕杀游逻数十人，亟还，声言图再举，然卒不能也。初议重贿唃畼啰使击元昊，因以其地与之。参知政事程琳曰：「使唃畼啰得地，是复生一元昊，不若用间，使二羌势不合，即中国之利也【二○】。」
　　丁卯，天章阁侍讲贾昌朝、直史馆宋祁同修纂礼书。
　　戊辰，诏朝官尝犯赃而乞致仕者，自今止与转官，更不推恩子孙。
　　己巳，御崇政殿，阅诸军转员，凡三日。
　　庚午，上封者言：「审官院阙有限，而奏举选人日益多，或至四考五考改京官者。请自今复六考以上，方许磨勘。尝犯私罪者，加一考【二一】。」从之。
　　辛未，殿前都虞候、荣州防御使石元孙为鄜延路副都部署。
　　壬申，左千牛卫将军宗实为右千牛卫大将军，始自宫中出还第，时年八岁。英宗实录、正史并云，豫王生，英宗乃还第。按豫王以此年八月甲戌生，英宗以六月壬申还第，实录、正史盖不审也。
　　癸酉，诏应武举授班行者，多在内地为监当官，宜并从陕西缘边军寨及捉贼任使，以试其能。
　　曹、濮、单三州言蝗。
　　初用盛度、王随议，许解盐通商，行之一年，岁入视天圣七年增缗钱十五万，明年更增九万，其后岁益减耗。于是谏官韩琦论其利害，请召近臣考新旧法，择其利可久者，议为之制。乙亥，翰林学士宋郊【二二】，知制诰王尧臣与三司共议，郊等以天圣九年至宝元元年新法较之，视干兴至天圣八年旧法，岁课损二百三十六万缗。明年，即诏京师、南京及京东州军、淮南宿亳州皆禁如旧。未几，复弛京师榷法。又明年，更议通淮南盐给京东等八州军，而□、郓、宿、亳其后遂皆食淮南盐。此据本志。云康定元年。即诏禁盐如旧，不知是何月。又曰未几复弛京师禁，亦不知何时。今并附见。又云并诏三司议通淮南盐，实录在庆历元年正月，距此凡二年，而本志遂联书之，取行文省便耳。今亦附见于此，仍别出于彼。
　　知沧州、莱州团练使葛怀敏，王德用之妹貋也。德用既责徐州，言者谓方德用当权，而怀敏连被擢用。诏降怀敏知滁州。
　　先是，诏陕西安抚使庞籍谕旨知永兴军夏竦议西鄙事【二三】。丙子，竦言：
　　继迁一族，本党项遗种，居呼韩旧地，东薄银、夏，西并灵、盐，南趋鄜、延，北抵丰、会，迤逦平夏，幅员千里。太平兴国中，继迁逃背，鸠集万骑，屡寇朔方，岁发兵夫，送粮瀚海，邀险肆掠，为害不一。至道初，特遣洛苑使白守荣【二四】率重兵护粮四十余万，遇寇浦洛河，兵夫溃走，自相蹈籍，粮卒并没，守荣等仅以身免。朝廷旰食，关辅骚然。太宗皇帝召宰臣议，而吕端始欲发卒，由麟府、丹延、环庆三路趋平夏，袭其巢穴，太宗难之，且曰：「三道深入，用甲兵几万，以何人为将帅，表里沙碛，于何地会合，须更熟筹，不可轻举。」是时，边患方深，议者不已。至秋，遂命李继隆出环州，丁罕出庆州，范廷召出延州，王超出夏州，张守恩出麟州，五路趋平夏，竭内帑之财，罄关中之力。继隆与丁罕兵合，行十数日，不见贼；张守恩见贼不击，相继引还。王超、范廷召至乌白池，以诸将失期，士卒困乏而还。是时，臣父皓隶廷召麾下，并见轻举之害。然继迁当兄继捧入朝之后，为曹光实掩袭之余，遁逃之迹，穷蹙可知。凉州潘罗支、沙州曹延禄，皆受朝廷节度使，犄角追讨灵州河外，大掠河西北。藏才等数十大蕃族，皆有雠怨，愿助国讨除尚犹积年不能扑灭。太宗又谓宰臣曰：「卿等莫有擘画否？」时宰臣相顾错愕，莫能对，太宗亦不悦。久之，真宗即位，监追讨之弊，愍关辅之劳，惟戒疆吏谨烽候，严卒乘，来即驱逐，去勿追捕。尝出陕右地图，自指山川堡塞，以示辅臣，令移民简费。又以泾原最要害，屯兵且觽【二五】，命增置钤辖、都监，以备奔轶。此实真宗之远图也。
