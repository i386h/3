<!-- { "loadSidebar": true } -->
　　又大凡献策之人，多只是见得一边利害，只如李忠杰每与臣言，将来进筑先了南牟会，则近里生活极甚容易，盖防贼马出来争占。如修南牟会时，其合用材植、砖椽、粮草、钱物百色所须之物，随人马一发便到，不须遣人般辇。如此，则贼马出来争占或行抄掠，无缘近得自家。臣详进筑在百里之外千步城寨，其百色所须之物，岂能一发般运前去之理。边人论事大率如此，更乞详酌。
　　又西界诸处阙草，盖缘去年夏国点聚诸监军人马践踏食用，兼闻诸监军地分窖藏斛斗。今来若会四路人马出塞，只便指准因粮草于西界，必是阙误，却致抛掷饥饿，损折人马。不但沮丧士气，增张贼势，兼恐至时上下逃责，递相推注，致起刑狱，败坏边事，不可不豫前思虑，更乞圣慈鉴察。
　　又近日遣万骑直至剉子山、减猥、美巴等处，生擒二大首领，以常情言之，则为至难；以今日事观之，又若甚易。盖不知臣之设心措意，乃在一年之外。自臣到任后，遣师浅攻者凡四次，而三次兵马所至不过百里。事至于再三，贼以谓其技止此，又以我为怯，乃不思堕臣多方误之之计。故二酋安居山林，谓汉兵不能深入。今日既获二酋之后，贼中震恐，事势又异，贼之待我，岂得如前日全不为备。故臣之愚见，以谓正月出兵，恐无大利，更望圣慈详察。
　　是日，曾布奏事毕，乞致仕，上不许。径出居僧舍，上遣中使苏珪封还布所上致仕表，仍押入视事，后二日乃复故。（辛亥初九日复视事如故【八】。）
　　壬子，军头司引见蕃官吕永信等，内永信并男苏沁定马试艺，各赐靴袍，并自陈乞赐姓赵，从之。
　　莘王俣上表请就外第，诏不允。自是三上表，乃从之。
　　永宁郡王偲上表请出合，诏不允。自是三上表，乃从之。
　　河东转运副使吕升卿权发遣越州，寻改江宁府。（改江宁在二月二十九日，今并附此。）
　　中书舍人郭知章言，外路官司被受省符，专委官置簿驱催回报，从之。
　　甲寅，朝献景灵宫。
　　乙卯，幸开宝寺、庆寿崇因合。
　　丁巳，幸醴泉观，御宣德门观灯。
　　泾原路经略使章楶奏：
　　去年十二月二十七日，入内内侍省东头供奉官、干当龙图、天章、宝文阁徐湜到渭州宣谕臣：「近者西贼猖獗，侵犯边垒，若非措置有方，精心体国，一道之民获免涂炭，致使贼兵不战而屈，极可嘉尚。故专使宣劳，卿更宜悉心毕虑，以副朕意。应今后合有奏陈边徼机速利害，可并于入内内侍省投进。」臣自念才质驽下，过蒙朝廷寄委，使当方面，凡百措置，悉受陛下成算。至于昨来防秋，准御前札子，约束尤更丁宁。臣遵奉圣训，行下诸将，遂致贼马寇犯之时，别无缙虞。今陛下不收功于圣算，却以谓臣措置有方，精心体国，一道之民获免涂炭，又令奏陈机速利害，并于入内内侍省投进。仰荷恩銟，至于感泣。臣虽衰老，筋力不强，营办职事，有死而已，悉心毕虑，敢违诏旨。
　　恭惟陛下慈仁恭俭，有祖宗之风；恤民爱物，又出天性。臣今辄有边防利害须至奏陈。泾原自进筑已来，官中费用过钱物粮草，臣不能会计，但见诸处仓库空虚，凡百调度，多是逐时施行计置。年岁丰稔，犹有办有不办之处，或遇水旱之灾，一两年不熟，臣恐不免贻圣主之忧。且沿边事和雇车乘、头口及调发保甲之类，盖出于不得已。虽是官中优与雇直及口食钱物，亦非民情所愿，兼亦不免妨废农作根本，如此不得不虑。又如兵马，一年之闲，凡五六七次调发，暴露拖拽，不无劳苦。今日朝廷既展筑城寨，开拓疆土，一则要占据地利，倾覆贼巢；二则亦欲招置弓箭手，耕凿种孳，使之自卫家室，渐减戍兵。今以边事未定，人人未能休息之故，所得地土并各荒闲，耕垦全未成次第，边人为言曰：「城里是汉家，城外是蕃家。」臣曾为执政言此，窃虑未达圣听。
　　昨累准朝旨，令相度进筑天都、南牟会处，务要通接熙河边面。臣以谓如此措置，乃有了当期程。兼据却天都、南牟会正是西界膏腴，耕牧、衣食根本之地，又更咫尺黄河，尔后只是全补边面，可望休息。遂具可以兴举利害，上之朝廷，已得回降指挥，见今营办，伺候春暖举动。伏望陛下候将来进筑天都了当，便务翦截边事、休息兵民久远之利。若听边臣及好大喜功之人纷纷论议，更务向前进筑，深恐边事无有结绝之期，耗蠹国家财用，及使边民常食贵物，大非治安长久之计。况边人议论，只是见得一边利害。如臣前奏李忠杰曾告臣，言先往南牟会进筑时，将所须楼橹、砖椽、粮草、防守器具百色所须之物，一起般运前去。忠杰更不计龏乘阙少，无缘能一起般运，此事只见得一边利害。宰执等与他不当责任之人，若闻忠杰如此语言，必以谓南牟会便可依此兴举，都不知空说则易，行之实难。又新归顺人或擒捉到人所陈利害，亦有可听有不可听者。如嵬名阿埋、妹勒都逋等为官军收捉过来，急欲自效立功，争来献陈计划，以谓灵武可去，或要人马三万，或说五万，然都不计行军辇致粮草次第，又不详知本路兵马多少，臣固难为与之诘难，默自筹度而已。如臣上项所陈事理，边人与新归顺人及其它不当责任人所说利害，固自有是有非，只朝廷去取如何。伏望圣慈斟酌兵民之力，及沿边储蓄厚薄，财用多寡，耕种已成与未成，边事可为与不可，特从睿断施行。臣非敢爱惜躯命，畏怯避事，犬马之诚，实恐兴作不已，一有败阙，损国威灵，以滋后患。惟乞圣慈深赐矜察。
　　黄贴子：臣闻夷狄，天之一气，从古无灭绝之理。为今之计，但当练兵理财，修饬边备，使中国形势常强，四夷不敢侵侮，畏威听命，乃是治安之策。若欲深穷巢穴，扫荡覆灭，亦恐民力殚屈，财用匮竭，因之以水旱，他日虽悔无及。惟望圣慈深思远虑，断自渊衷，天下幸甚。（楶以正月十二日奏此，今附十四日后。）
　　庚申，资政殿学士、大中大夫、知大名府韩忠彦，资政殿学士、右正议大夫致仕王存，各降一官。先是，中丞安惇言，存、忠彦奏雪谢景初，语言不顺，各罚铜三十斤，议罪未惬，故有是命。（去年十二月十二日罚铜，三年二月十二日复官。）
　　三省言：「元佑中陈州别驾汤馘上书，乞除扬王为左仆射。临江军草泽祝望上书，乞用扬王为师，荆王为保。」诏汤馘除名，送新州编管，永不放还；祝望杖脊，配朱崖军。
　　河东路经略司言：统制官张世永【九】、折克行遣准备勾当折可大领人马出界，逢贼斗敌藏才山下，斩首千余级，驱夺牛羊孳畜【一○】，烧荡族帐甚觽。诏各特支有差，所有得功将佐等，仰经略司疾速具功保明以闻。（览墓志云，折可大以兵三千四百踰入藏才，斩千四百级，敌兵不敢出；及使世永、克行城端正平，文振城乌龙川。）
　　辛酉，开封府言，殿直赵士瓁充仲庞继嗣，因附葬开仲庞棺取物。诏赵士瓁追元授因仲庞所得恩泽以来文字，勒归本房。
　　蕃官赵怀明言：「有亲男侍禁约尚，奉职赵世忠、尚格，亲侄差使李罗垒，借职尚裕，颇习弓马，自效顺各立战功，未曾授横山至宥州一带都巡检使牌印。兼怀明系正任刺史，每行香却在汉小使臣之下，乞依官资序位。」诏：「蕃官立功优异，方得换授汉官差遣。其儿侄各赐名：约尚名世良，尚格名世勤，李罗垒名世顺，尚裕名世恭。内赵世忠并特差充本族巡检，其印以『横山寨宥州蕃部都巡检使印』为文，仍令经略司候怀明立到优异功劳，即保明以闻，当议与特授汉官。」
　　秦凤奏，乞免差阶州保甲。从之。令环庆相度进筑定边城。（二月二日助以鄜延兵，十五日乞进筑，三月七日定边城毕工。）
　　壬戌，诏西蕃邈川首领、河西军节度使、冠军大将军【一一】、检校太保瞎征落起复，授金紫光禄大夫，仍西蕃邈川首领。
　　诏东上合门使、雄州防御使、泾原路钤辖郭成为引进使，皇城使、成州防御使、权泾原路都监折可适为东上合门使、权泾原路钤辖，蕃官东上合门使、雄州防御使李忠杰为引进使，皇城使、管勾环州永和、平远等寨蕃兵人马公事慕化为遥郡刺史，以生擒六路统军嵬名阿埋、锡硕克监军妹勒都逋赏功也。
　　甲子，中大夫、知杭州林希充端明殿学士、知太原府，从章惇、曾布议也。希落职未满一年，布请与复职，且欲用蒲宗孟例与资政。上曰：「且与端明。」既而御史中丞安惇言希轻躁寡谋，不可帅太原。上问何如，曾布曰：「去年可同知枢密院，今年岂得不可帅太原？兼臣曾奏在外无人可差，或在京差人去。」上默然。章惇曰：「他日有人当易之。」遂已。（时孙览知太原，至四月二十五日乃差提举崇禧观，盖先九十余日除希为代也。）
　　诏泾原路经略使章楶擅违朝旨，前后奏报异同，特罚铜三十余斤。先是，上御批令泾原二酋免木槛发来赴阙。楶言大小首领若悉遣行，无主管降羌者，乞量留。又章惇欲留候进筑了遣来，上极难之。曾布曰：「二酋在军前，则敌人情通，易于扞御，又降羌未至者，可以因而招纳，于边计诚有补。」蔡卞迎上旨，颇不以为然，而上竟从布所请。已而楶卒遣妹勒都逋等赴阙，上以其前后奏报反复，故有是罚。（邸报有楶谢表云：羌酋就缚，宜加桎梏之防；几事难言，妄渎冕旒之听。公违明制，合正严诛。）
　　诏元佑诉理事件内公人、军人、百姓，其语言非于先朝不顺者，令看详诉理文字左右司更不看详。
