<!-- { "loadSidebar": true } -->
　　岩叟论诚一及定前罪，凡三奏，殿中侍御史吕陶、中丞刘摰等相继皆有章，乞明正二人典刑，乃诏开封府并京西提刑司，限十日根究诚一诣实事状，及淮南提刑司根究定不持母服端的因由，仍就便移文问定结罪，保明以闻。（此据王岩叟奏议及元佑密疏增修。根究诚一及定事状，皆在四月二十六日，至五月十八日乃并加黜责。旧录删修云：「岩叟又言：『观察使、知潞州张诚一，前为枢密院都承旨，有发其父墓，诚一托修墓告归，圹中取其父所系犀带服之。又诚一初闻发墓，殊不惊怛，既易其带，又剥取母之首饰，尽劫柩中珠玉以归，其不葬所生母，无足怪也。乞追诚一所劫圹中物，付其家影堂，系觽拘管。给限令葬其母，然后弃之终身。』诏京西提刑司体量的实事状，内不葬母事，令开封府体量诣实以闻。」新录因之。按岩叟论张诚一及李定凡两人，令淮南宪司体量者，李定不持服事也；令京西提刑司及开封府体量者，诚一盗父犀带及不葬母事也。旧录全漏李定事，若为定讳者。新录又因之，今并不取。王岩叟奏论张诚一、李定云：「臣近连上章言张诚一、李定大不孝，丧坏礼法，伤败风俗，非人伦所容，乞行放弃，至今未蒙施行。臣闻诚一取带事，下京西提刑司体量，臣恐京西提刑司体量灭裂，不能究其真，不过止于访问诚一坟庄之人。方诚一墓中盗取宝物之际，必不容外人随逐，坟庄之人，何由得知？虽后来得闻，亦安肯略问便言？真宗皇帝赐其父耆异犀排方【二○】，天下之至宝，因其盗窃，利而取之，是与盗同，此于情理又重。其所生母死已久，尚委之城北一寺中。于其父母既如此，则其事君可知，此天下之大恶，不可不重行。李定明知仇氏是其母而不认，及致人言，乃巧为讳匿，归过于父，终欲规避，不行追服，搢绅士大夫无不嫉恶之者。熙宁中谏官论列，有司考按，已得实状，举朝士大夫恶之。惟宰相王安石曲法枉道，蔽欺朝廷，私独主张，反积怨含怒于士大夫。公肆奸邪，显然欺陷，盗窃荣禄，致身至今。再奏李定虽已行遣，未尝令追服，云李定自丧母以来，元未曾行服。今既正其罪，理合追服，若不追服，无以正其罪。虽夺官落职，放归田里，若不令追服，终未合典礼，协人情。朝廷何忍庇护一大不孝之人，而不惜天下风俗！定不认母，不持丧，不过定自坏一身礼法，未有损于朝廷也。既经朝廷议正其罪，竟不追服，则是朝廷许其不持母服也。执政大臣何忍救一大逆之人，却不救天下礼法？何以示训？」上曰：「待便教行。」六月二十八日定再责。）
　　是日，（二十六日。）岩叟与左正言朱光庭同对于延和殿甚久。（此据岩叟朝论，不知对语云何，又不知光庭所论何事。姑附见，当考详增入。）
　　乙卯，右司谏苏辙言：「伏见淮南旱灾，民食踊贵，朝廷特令截留上供米三十万石，以济其急。（留上供米三十万石，实录乃不见其事。）恤民之深，异时所未尝有。然臣访闻本路自正月以来，义仓、常平粮斛逐旋赈济，约至夏中麦熟，稍得给足。不意今来旱势益甚，夏麦无望，而秋收之期，远在百日之外，虽有前件截留上供米，分在一路，恐未能遍及饥民。访闻发运司逐年将籴本钱一百万贯，趁贱籴米以代诸路违限上供米数外【二一】，或遇米贵，亦出卖收息。臣欲乞指挥发运司，约定今年合留代上供外，其余权令只依元买价，尽数支拨于诸郡出卖，不得收息。仍先具若干留代上供，若干可以出卖，及原买价例申奏，所贵米数稍多，救接饥馑，可以支持至秋。
　　左司谏王岩叟言：
　　伏睹闰二月八日圣旨，提举官累年积蓄钱谷财物，尽桩作常平仓钱物，委提点刑狱交割主管，依旧常平仓法。臣谨按常平仓法，谷贱则增价以籴，谷贵则减价以粜，真所以惠百姓；搢绅之议，谓是朝廷复此旧法，遂罢出息二分之法矣。今见四月二十六日敕旨，再立常平钱谷给敛出息之法，中外之人，莫不复疑朝廷以利为事，而惜为陛下谋者失弛张之宜也。
　　伏以青苗之法，公卿士大夫之论其弊者，固已厌闻于朝。前日之言，臣不复道，请以臣自得于耆老之语为陛下言。皆曰国家之意，主于收息以助用耶？主于惠养百姓耶？主于收息以助用，则无可言者；主于惠养百姓，则某等校量行法以来，十六年于今，但见百姓终岁皇皇，翻倒债负，不见一家有增益者。一岁之间，常不免秋则贱粜而纳，春则贵籴而食，日陷于穷困而不自知。说者曰所以抑兼并，曾兼并未必能抑也。一日期限之逼，督责之严，则不免复哀求于富家大族，增息而取之。名为抑兼并，乃所以助兼并也。又说者曰二分之息甚轻耳，曾不知官缗不可坐而得也。凡当请时，保长之籍姓名也，甲头之团甲也，书手之点等第也【二二】，其城郭之往来也，其门户之经由也，其主库者之出纳也，皆人情之所不能尽禁者也。钞引也，头子钱也，公而不可无者也。通而会之，不知几分之息也。复自起催，则吏在门矣。数数饮食之，赂遗之，而苟以免追呼，积日累久，又不知几分之息也。又有违期而必至于追呼者，追呼既至而必鞭挞者，鞭挞既已而必荷校者，要其所耗，又不知几分之息也。复有给陈粟腐麦以与之，而使之偿善价者，论其所折，又不知几分之息也。臣窃度天下之为邑者，善催科，省刑罚，百人之中，岁挞一人，则万户之邑，已百人矣。天下凡几邑，总而计之，一岁之间，受鞭挞者无虑数万人矣。臣以谓作意而惠之，不若惠之以无事也。伏望陛下深察四海已然之弊，远思百姓无穷之困，断然不疑，诏有司罢青苗法，天下幸甚。
　　贴黄称：「今虽不抑而与之，然所谓愿请者，乃是贫而无力，不能依时了纳之人。故与之适所以害之，此不可不察也。」
　　又称：「今敕旨曰，其常平等事，并合依前后条法推行。郡县闻之，必骇于承命。盖前后条法，行移之烦、督责之严，敛纳之急，人所备尝。今既朝廷复申敕而行之，则四方不得不疑且惧。伏望陛下特赐罢此指挥，但令依嘉佑常平法施行，天下幸甚。」
　　又称：「持议者不过曰，罢之恐国用不足，曾不言青苗钱从来只系封桩，未尝供常费，臣以谓此非陛下所忧也。」
　　又言：「自敛散青苗钱，并行仓法，其于刑名可谓重，然犯者犹不可禁。今复罢重法，则敛散之际，其扰必多。去重法以行青苗，既恐侵渔益甚；因青苗以留重法，又与差役有妨。利未见而害已深，息未收而耗已广。且出缗收息，终非国体所宜。伏望详度前奏，早赐施行，以幸天下。」
　　又言：「臣近两上章，乞罢再散青苗钱，又闻更有臣寮亦曾论列，至今未蒙施行。民病将除而复作，人心已定而又摇，必有奸言欺惑睿听，望断自宸衷，速令寝罢。」岩叟前后凡五上章，讫不报。
　　是月，知龙赐州彭允宗，知监州彭士明，并遣人进奉贺端午节溪布十五匹。
　　诏殿中侍御史吕陶往成都府路与转运司议定役法。先是，陶屡奏疏论差役利害及坊场、坊郭等事，因陶谒告取家，即有是命。（陶十一月劾曾肇不当除中书舍人云：「肇初除右史，臣被命入蜀，不果论。」按肇以五月四日除右史，又按陶乞沿路及川峡言事札子称二十二日上殿，然则陶被命入蜀，必四月也。）
　　陶言：
　　伏睹施行差役之法，不令百姓纳钱，以救困穷之弊，甚大惠也。然而天下郡县所受版籍，随其风俗，各有不同。或以税钱贯百，或以地之顷亩，或以家之积财，或以田之受种，立为五等。就其五等而言，颇有不均。盖有税钱一贯，或占田一顷，或积财一千贯，或受种一十石为第一等；而税钱至于十贯，占田至于十顷，积财至于万贯，受种至于百石，亦为第一等。其为等虽同，而贫富甚相远。今若于第一等中差耆长，则税钱一贯与十贯者，并须二年一替，是贫者常迫急，富者常侥幸矣。又缘向来未有如此约束【二三】，官司并只据等第定差，所以不均。况郡县官吏难尽得人，或暗懦不晓，或临事灭裂，或刻薄繁扰，或贪冒营私，深恐当此差役之际，未便均平，及有侵刻【二四】。若不预设防禁，则民间虽无今日纳钱之劳，反有昔时偏颇陪费之害，无以称朝廷赡养元元之意。以臣愚虑，莫若以新旧役法裁量所宜，着为条约，谨具画一如左。
　　一、诸县自来税钱一贯为第一等，合于本等中差一役；其税钱两倍于一役者，即并差二役；若又倍于二役者，即差三役。虽税钱更多，不过三役，并听雇人祗应。或本县户多役少，则上户之役不须并差，但可次叙休役年月远近，而均其劳逸。假令甲充役之后，可闲五年，乙税钱两倍于甲，可闲三年，丙又倍于乙，可闲一年。其以田土顷亩之类为等，并其余同等而多少不侔者，并仿此。谓家财至三百贯，至九百贯，皆为第二等之类【二五】。
　　一、未助役已前，州县役人多有□占，致令人户少得休闲。助役已后，裁减过当，亦有阙事。今若依熙宁元年已前人数，窃恐应役频并，莫若用助役以后之数，量添各不过二分。
　　一、未助役已前，凡官员迎送，并不计程涂远近，每散从官、承符、手力一名，出备盘缠多者至四十贯，少者亦三十贯。助役以后，每程只破二百文。今若每程量添一百，则迎送五十程者，只计五贯。
　　一、未助役已前，凡官员养马多至五七匹，少亦二三匹，只差白直二人打草，日买数担供纳，每担直五七十文或百文，十日一替，谓之草番。每番一次，倍钱约五七贯。助役以后，逐官每有支打草钱四贯文，今若量添数目，则养马不多，遂无草番之费。诸处有差打柴烧炭者，亦仿此。
　　一、未助役已前，凡官员初到，置买动使器用，或修葺仓库、廨舍、馆驿、亭堠、渡船等，并于役人体上圆融，合费钱十贯，则须科二十贯；合用木十段，则须买二十段。乘其嬴余，别作破用。助役已后，凡买置动使及修造官屋、桥堰、渡船之类，并逐一约度，入紧检计，方始支钱，各有定数。今若依仿元定数目，仍旧圆融，不令过越，则免非泛科敷之害。
　　一、未助役已前，凡官员差公人出外勾当，别无程限，其间贪吏因而更令买卖，或以般家捉贼为名，遣往千里外者，以此多有陪费。助役已后，所差不出三百里，所役不过一百日，仍申所属。或般家，则又须保明方差，仍计日破钱，若不废此条，亦免衷私被差之费。
　　以上逐项所费钱物，并令役人敷出，官为收掌支破。所贵百事各有限约，不至扰民，即于差役之法小有所补。又言：
