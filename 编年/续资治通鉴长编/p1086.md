<!-- { "loadSidebar": true } -->
　　前知湖州唐淑问言：「州郡有当冲要者，例修宾客往复，间有不来，谤怒随之。常情未免顾私，其间或以废事。吏抱案牍，走道路以取决，则有漏泄稽滞之失；小民持诉牒趋官府，则又未必知长吏所之，而讼不时决。况中外官守均有事任，臣欲乞州郡禁谒并依在京百司例。」诏详定重修编敕所立法。后编敕所乞知州、通判、县令非假日不得出谒，即谒亲属，及职事相干，并泛遣使命，或知州、通判、提举官、钤辖以上者听。
　　西上合门使、果州刺史谢麟言：「先准朝旨，拨托口、小由、贯保、丰山四寨并若水仓隶属诚州。缘沅州与诚州元自梅口为界，今因割移四堡，遂以洪江口为界。自洪江口至梅口江约三驿，又从托口寨卢阳县界至梅口江约四驿，削取沅州封守附益诚州太广，不惟沅州户赋、人兵不足以成郡，兼诚州见招约上和、潭溪等峒，自可以开拓疆封。兼结狼、九衙等诸峒并在托口寨西南，见隶沅州，水陆道皆出托口寨。设或溪峒入寇，诚州地远，力不能制，沅州又为托口等所隔，难便措置，或以生事。乞以小由、托口两寨依旧隶沅州，以大由等溪峒割隶诚州。」从之。（麟时知沅州，经制宜州溪峒，见正月三十日，七年五月十一日、八月一日，六年五月十三日。）
　　诏应合移配广南、荆湖、福建、江南路罪人，并配登州杂役。
　　庚寅，以畿内旱，御崇政殿簄决系囚。（旧纪书此事于辛卯，新纪依实录在庚寅。）
　　户部言：「知琼州刘威相度琼州昌化、万安、朱崖军民户，乡村、坊郭第一至第三等，每丁逐月盐一斤，第四、第五等及客户、僧道、童行每丁逐月半斤，不以月日为限，岁终买足。遇有死亡，开落；进丁，收上。看详所配卖盐数太多，欲乞两等盐各减半，余依刘威所定。」从之。
　　诏：「雍王颢、曹王頵乞建外邸，十余年中已数十奏，虽数以朔望入侍宝慈宫非便谕止之，而确然坚请不已，皇太后近亦屡以为言，且命如其请。宜依所乞，令学士院降诏宣谕，仍令有司度地以闻。」已而工部言：「相视城北马军教坊可建第。」从之。
　　辛卯，召辅臣观麦于后苑。
　　诏陕西转运司：「闻春秋阙雨，守臣祈祷未应，宜更访名山灵祠，委官恭致朝命，精意祈祷。」
　　御史杨畏言：「中丞舒亶不罢学士院厨钱事，大理寺劾百余日，闻奏案已具，而卿、丞执议不同，留章未决。臣窃惟亶所受供给之物，皆有文籍，宜无讳匿不承之理。有司必缘都省弹辞参验证左，经涉时月，今宜得其情实，岂容复有驳议？则是必欲变动狱情，而阴怀傅会观望之意。乞垂省察，无使留狱，以害国体。」（朱本削去。）
　　壬辰，楚栋陇堡赐名通西寨，隶通远军。
　　癸巳，内殿承制、合门祗候李阿迈为内藏库副使，以随李浩出界，斩获首级故也。（阿迈，忠杰子，见闰六月丙子。）
　　诏拨京西提举司钱二十五万缗，应副兰州市粮草。
　　范纯粹言：「今体量得种谔未死以前奏请，皆是徐勋裁处，勋已放罢。」诏张汝贤、麦文□于延州制置司劾勋，限十日具案以闻。（四月二十日、八月二十一日【一四】、十月二十五日。）
　　诏陕西转运、提举司，熙河兰会路经制司，乘丰熟，相度州县城寨紧慢，各限以数，自委官收籴，每月逐司各具数以闻。
　　甲午，大理寺上大理正杜纯妄议客矾事案，当不应言上官减公罪笞，该簄决。诏杜纯特追一官，勒停，将来□复，永不令典刑狱。（四月二十五日。）
　　御史黄降言：「准六察敕，诸弹奏文字，本察官与丞、知杂通签，即旧所领任内事，丞、知杂免签书，诸案互察。看详诸案互察，止谓察官有旧领任内事合弹劾，于义有嫌，理当互送。今诸案元未尝承受互察妨碍事，既不相关，无从察举。若一案有失，泛责诸案，乃是一官兼有六察之责，恐法意本不如此。其大理寺见取索互察官吏姓名，未敢供报。」诏自今诸案申台移察，应申不申，从私坐，其互察仍除之。
　　左司郎中□雍言：「陕右夏田丰稔。自军兴以来，仓廪空虚，乞民间欠负并许以粮斛据市价增分数折纳。」诏所增不得过一分，仍候今秋酌度丰熟次第，更取旨。
　　熙河兰会路制置使司言西贼犯兰州，破西关，杀管勾、左侍禁韦定，并掳略和雇运粮于阗人并橐驼。诏赠定文思使，依永乐例推恩，所掳略于阗人畜，令制置司优恤之。
　　乙未，诏：「兰州展筑北城，其南城若依旧，则城围太广，难于守御，若平居多置守兵，又耗蠹粮食。候展筑北城将毕，即废南城。」
　　熙河兰会路经略安抚司乞降空头宣三百，从之。
　　诏泾原路京东第八将梁用、副将赵潜各罚铜二十斤。坐部卒常斌指斥乘舆，语切害不可录奏，经略司以闻故也。
　　河东路转运司言：「昨自军兴以来，费用浩瀚，又新收复葭芦、□堡寨，增置官属及屯兵马，支费倍多。近被旨令用钞广谋入籴，但本司阙钱支用，乞依常平例，接续支降见钱京钞三十五万贯，依例加饶，庶可召商人入便计置粮草。」诏宜依年例给末盐钱京钞三十万缗。
　　丁酉，陕西路制置解盐司言：「询访并边盐价长增，乞许本司随宜增价出卖，候边事宁息裁减。」从之。
　　鄜延路经略司言：「蕃弓箭手副指挥使乙轻斩先走投西界探事人、副兵马使唛移首。」诏乙轻赏绢二十匹，迁两资。
　　戊戌，三班借职王恩普等六人差监在京闲慢库务门【一五】，及旧城门西第一、第二班蕃敢勇三十六人与茶酒新班殿侍，皆种谔破米脂寨所纳降蕃乐人，召见奏乐于崇政殿故也。
　　诏都水监增置丞一员。
　　又诏沅州公使钱岁以千缗为额。
　　泾原路经略安抚使司奏，乞差永兴军兵马钤辖种诊充本路都钤辖兼第一将，并种诊龏色。诏：「种诊年齿已高，筋力疲曳，难当将领差遣，令本路经略司别选官闻奏。」（密记二十三日事。）
　　己亥，分命辅臣谢雨。
　　庚子，西头供奉官、合门祗候温杲知融州。
　　诏荆湖南路转运司应副造上京甲叶二百七十万并造广东甲叶四十七万，计工料钱三十五万缗，其以封桩阙额禁军钱拨还之。
　　鄜延路走马承受霍丙言：「永乐川诸将与贼接战，第二将李浦部人马出走，不策应斗敌，致副将高世才陷没，今其兄世亮已具论列。」诏坐走回因依及安存放罪指挥，并高世亮于经略司所陈状，令范纯粹劾实以闻。（九月十一日。）
　　辛丑，诏铨试中上等二人，第一人循一资，第二人占射差遣；中等七十三人，不依名次注官；下等百七十一人，注官。
　　壬寅，右正言王桓言：「闻大理寺狱官多不亲讯囚，惟囚初到，当官收付，终至结案，或不复见。榜掠诘讯，一委吏胥，非理陵虐，无所告诉。闻顷者有丞拷囚致死，而长、贰以不与获免，自是以来，官属不复亲事。陛下建长立贰，设正陈丞，岂欲使之偷脱自便，避责不居？伏望惩革。」诏大理寺自今并依条格施行。
　　癸卯，赐度僧牒百四十修保大军城。
　　诏赐资州孝子支渐粟、帛。渐，资阳人。熙宁间丧母，累年始克葬，因庐墓侧，日三时号墓，时膝行负土培坟。初，有双白雀徘徊松上；明年，有狸一驯坟侧，观渐上土；又明年夏，每行午礼，日色炎盛，辄有阴云蔽覆，即遇霖雨，方负土时亦暂霁；又有异鸟一，目如丹，至渐哭，常悲鸣向渐；夜有狐狸二，呼绕如巡警状；久之，有髃鸟集，内一鸟白，独日至渐培坟处回旋；后有五色雀万余，随渐行哭，七日而去。是时，渐已年七十，每号恸涕泪如雨，日惟食脱粟饭，不盥手、濯足，所衣苴麻至烂碎，鬓发亦皆断乱，见者为之恻楚。其居邻勾氏子，自娶妻即弃其亲不养，观渐至行，因夫妇感恸，即日迎其亲还舍，朝夕视膳不少懈。州县上其事，以为渐精诚格物，诸祥屡至，变其里俗，乞旌赏之，故有是命。（是月，夏人寇麟州，知州訾虎败之。新纪有此，鴜因六月辛亥河东经略司奏也。旧纪乃系之六月辛亥。）
　　六月乙巳朔，诏御史台六察案各置御史一员。（新纪书此，旧纪无之。）
　　太常寺言：「四后升祔，欲准庆历五年孟冬章献明肃、章懿二后，升祔礼毕，遍飨太庙，止行升祔飨礼及祭七祀，权罢孟冬荐飨。」又礼部言：「四后升祔太庙祏室，欲以配继先后为序。」诏并恭依。（闰六月三日丁丑、七月十二日乙卯。）
　　诏京东路转运副使□居厚具所知通判以上及别路盐司提举官【一六】，可充本路转运司官协力推行盐法者；及本路行盐法当选委知州、通判以闻。（五月一日。）
　　户部言：「元丰三年诸路管勾官无优等，止有劣等三人：莱州通判郭燍、权濠州团练判官王舜臣、镇戎军判官赵至。」诏并降一任。
　　丁未，知宣州陈侗乞沿江湖州军各置水军三五百人，以巡检主之，教以水战，当责巡捕。诏应已招置土兵巡检地分，如有江河海道，令申所属具舟教战。
　　诏邵州芙蓉石驿等团峒归明蛮头首等与补名目人数，并依熙宁九年招纳三州一镇蛮例。
　　礼部言：「祠部给度僧牒，准诏及递年数即止。案元丰三年，六千三百九十六；四年，四千一百九十六；五年，九千八百九十七【一七】。今取酌中之数，欲以三年为额。」从之。
　　大理寺言：「河东转运司上部夫官逃死三分、五分以上，合该德音原免【一八】，然以属军制，乞更取旨裁断。」诏绛县王君陈等八人各罚铜三十斤，殿直张整等十人各二十斤，供奉官焦清等十三人各十斤，借职胡奭八斤。
　　戊申，诏集议大典礼，令秘书省长、贰预议。
　　尚书左司言：「户部被旨已差使臣刘从正、□佑为主事，其元奏乃不言见有权主事刘质等，而妄作见阙。今质未该出职，而又遽授以班行，皆为失当。」诏尚书安焘罚铜十斤，侍郎陈安石八斤，郎中金部晁端彦、仓部韩正彦、度支陈向六斤；刘从正、□佑并依旧；刘质、梁士永与出职，依年月展磨勘。
　　户部言：「乳香民间所用，乞依旧条给长引，许商贩。其诸路卖官香，亦用旧法。」从之。
