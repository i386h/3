<!-- { "loadSidebar": true } -->
　　弼又奏曰：「臣愿陛下奉仁宗祭祀，尽恭谨之道；事皇太后颜色，极诚实之礼。若勤勤不已，则孝德自然彰闻于外，京师翕然歌咏，传达天下，遂成风教，陛下可不劳而治。此时【四七】推恩数倍今日，臣自不辞让，君臣之际，两得其宜，岂不美欤！岂不盛欤！」奏至六七上，乃优诏答焉。
　　弼复奏曰：「圣诏云：『鸿惟仁宗皇帝，欲报之德，昊天罔极。皇太后子育朕躬，方以天下之养承颜于朝夕，矧敢曰养之至乎！』臣谓天下为人父母者，咸愿陛下践此说，行此心。盖家家欲其子孙化之而尽为孝子顺孙也【四八】。况近在陛下左右，日夕辅导，倾耳凝听，有甚于天下之人心也！但闻陛下于仁宗祭祀、皇太后孝养□有加于前，则臣唱一为十，传达于士大夫，使展转宣布于天下【四九】，以慰天下为人父母者之心【五○】，且以广吾君至孝之德于外，遂成孝治之朝也。所恨近日寂无他闻，与服药时所闻者都无小异，此臣所以不得不竭尽肝胆，思有补于圣明也。又诏曰：『今既勖朕以事亲之道，而拒君命不受，岂其言之戾耶？』此乃视草学士不尽见臣文字始末，故有相戾之语耳。臣累奏劝陛下尽事亲之道如此之切，反自违君命者，盖有上之所说云尔！岂可便谓之戾乎？又诏曰：『朕初政而下反汗之命，何以示天下！』臣谓帝王号令，无故中辍，诚为不可。缘臣忝冠枢密，预执政八人之列，已出陛下殊常之命，然臣之来，在陛下即位服药后数月矣。今陛下推恩，策立勋臣七人者而独遗臣，在圣意诚必难处，遂并臣及之，此陛下固当然也，而臣自知于陛下无分寸劳暛，辄恳辞之亦当然也。若不自愧耻【五一】，随觽受之，陛下天地为量，必能恕臣之贪猥，其如朝廷士大夫以臣为何如？天下有识者闻之，又以臣为何如？臣位居百辟之上，而为人指目如此，岂不玷辱陛下命令乎！命令至此而不反者，是谓遂非，是谓不能更化也【五二】。以此乃知向之与臣迁拜，是陛下不当行而勉行之，后因臣再三辞避而罢之，是理合追还，不为反汗明矣。韩琦等七人勋烈彰灼，明如星月，中外执笔之士歌咏之不暇，况已批答断来章，除授供职，伏望圣慈促令入谢，以快髃望。臣即乞速诏学士院允其所请，两皆得宜，亦所以免频聒宸听也。」弼又两奏，卒不听，乃受之。
　　癸酉，诏录学士院具员、御史台班簿各一本以进。
　　步军都虞候、端州防御使、知雄州赵滋卒，赠遂州观察使。
　　滋在雄州六年，敌惮而恶之。使人经过，滋与饮，劝酒皆不应。异时涿州数以细故移文往来，及是罕有至者。敌常大饥，旧，米出塞不得过三斗，滋曰：「彼亦吾民。」令出米无所禁，边人德之。驭军严，战卒旧不服役，滋役使如厢兵，莫敢有言。缮治楼橹，至于簿书米盐，皆有条法。性尤廉谨，月得公使酒，不以入家。然傲愎自誉，此其短也。
　　戊寅，上问执政：「唐明皇治致太平，末年何以至此？」富弼对曰：「明皇初平内乱，励精求治，委政得人，所以治安，末年任非其人，遂致祸乱。人主惟在择贤，决不可使奸人当国事故也。」□奎曰：「明皇性豪迈，无防检。用王忠嗣统制万里，如忠嗣忠纯可矣，如安禄山桀黠，亦令统制万里，安得不兆乱乎？」上皆以为然。
　　己丑，御史中丞王畴为翰林学士。召枢密直学士，吏部郎中、知瀛州唐介为右谏议大夫、权御史中丞。上面谕介曰：「卿在先朝有直声，今出自朕选，非由左右言也。」
　　先是，翰林学士冯京数请解开封府事补外，上问辅臣曰：「京曷为求去？」韩琦曰：「京领府事颇久，必以繁剧故求去尔。」又问：「京为人何如？」琦曰：「京在开封府岁余，处事无过，求之高科中，有足嘉者。」又问：「贾黯何如人？」欧阳修曰：「黯为人刚直，但思虑或有不至尔。」琦因言：「髃臣邪正，皆陛下所知，至于进退，实系天下利害，惟陛下以此为先，不可不察也。」上然之。此事据宝训附见，不审何月也。
　　注　　释
　　【一】及官吏补义勇不足「补义勇」三字原脱，据宋本、宋撮要本补。
　　【二】各令归其亲戚「令」字原脱，据宋撮要本及司马光温国文正司马公文集卷二七放宫人札子补。
　　【三】亦圣朝一美事也「一」字原脱，据宋撮要本及同上书补。
　　【四】放宫人三百三十五人「三百」，宋会要崇儒七之七九、宋史卷一三英宗纪均作「一百」；「三十五」，宋史全文卷一○上作「二十五」。
　　【五】等有几人「等」字原脱，据温国文正司马公文集卷二七后宫等级札子补。
　　【六】若未足之时「足」原作「定」，据同上书及下文改。
　　【七】旬浃原倒，据宋撮要本及同上书卷二八乞车驾早出祈雨札子乙正。
　　【八】五月己亥诏按治平元年四月丁卯朔，五月丙申朔，己亥为五月初四日，「己亥」上脱「五月」二字。宋会要礼一八之一一系此诏于「五月四日」，据补。
　　【九】而当时尊祀次昊天上帝「祀」字原脱，据宋本、宋撮要本补。
　　【一○】并参取韩琦家传及王岩叟别录「取」原作「政」，据同上二本及长编纪事本末卷五四光献垂帘改。
　　【一一】而皇太后于陛下又有辅赞援引之力「辅」，宋本、宋撮要本及阁本均作「称」。
　　【一二】六反言之「六」原作「正」，据宋本、宋撮要本及温国文正司马公文集卷二八二先札子改。
　　【一三】凡人君之要道「要」原作「安」，据同上二本及同上书改。
　　【一四】明不敢以己之私心害天下公议也「害」，宋撮要本及同上书均作「盖」。
　　【一五】杂然并进「然」，宋撮要本、阁本及同上书均作「沓」。
　　【一六】此二者同上书作「此二先者」。
　　【一七】安危之至要「至要」原作「要道」，据宋本、宋撮要本及同上书删补。
　　【一八】皇太后令称圣旨「令」原作「今」，据同上二本及长编纪事本末卷五四光献垂帘改。
　　【一九】物虽至微「物」，宋撮要本、阁本及温国文正司马公文集卷二九取索札子均作「事」，较优。
　　【二○】出御宝合同文字「出」字原脱，据同上书补。
　　【二一】上皇太后宫殿名曰慈寿「上」字原脱，据宋本、宋撮要本及长编纪事本末卷五四光献垂帘、宋史卷一三英宗纪补。
　　【二二】加宣徽北院使「使」字原脱，据宋史卷四六四曹佾传补。
　　【二三】独专心孝道按宋本、宋撮要本、阁本，「独」俱作「当」。
　　【二四】不知求使相果太后意否「求」字原脱，据宋本、宋撮要本及长编纪事本末卷五四光献垂帘补。
　　【二五】详定改律敕官文书与御名同者凡二十字「律」字原脱，据同上二本补。
　　【二六】臣窃以治国家之道按温国文正司马公文集卷二九上皇太后疏无「国」字，疑是。
　　【二七】则上下乖离「则」字原脱，据同上书补。
　　【二八】皇帝去岁得疾之时「时」原作「深」，据宋本、宋撮要本及同上书改。
　　【二九】畏长君聪明「畏」，宋撮要本、阁本及长编纪事本末卷五四光献垂帘、温国文正司马公文集卷二九上皇太后疏均作「恶」。
　　【三○】谕皇帝以向来纷扰皆此属所为宋撮要本及同上二书「谕」上有「召」字；「纷扰」，宋本、宋撮要本、阁本及同上二书均作「纷纷」。
　　【三一】感激摧谢「摧」原作「推」，据温国文正司马公文集卷二九上皇太后疏改。
　　【三二】一如家人之礼「一如」原倒，据宋撮要本、长编纪事本末卷五四光献垂帘及同上书乙正。
　　【三三】讥谤之言「言」原作「口」，据宋本、宋撮要本及温国文正司马公文集卷二九上皇太后疏改。
　　【三四】夫贵莫贵于为天子之母「子」原作「下」，据宋撮要本及同上书改。
　　【三五】在陛下掌握而已「握」下原衍一「中」字，据宋本、宋撮要本、阁本删。
　　【三六】不可缓也「可」字原脱，据长编纪事本末卷五四光献垂帘补。
　　【三七】十三日下手书还政「三」原作「二」，据宋本、宋撮要本、阁本及上文戊申条改。
　　【三八】今二十日矣「今」下原衍一「已」字，据宋本、宋撮要本删。
　　【三九】不知鼎臣本传何从得此疏「得」原作「载」，据宋本、宋撮要本、阁本改。
　　【四○】刘挚「刘挚」原作「韩挚」，宋本、宋撮要本均作「刘挚」。按刘挚忠肃集卷一三有正议大夫致仕龚公墓志铭载鼎臣上疏劝皇太后卷帘还政事，当系刘挚无疑，因据改。
　　【四一】中外皆知当时尽出皇太后密谕「谕」，宋本、宋撮要本、阁本及长编纪事本末卷五四光献垂帘均作「论」。
　　【四二】天下万务无所禀决「禀决」，宋本、宋撮要本、阁本及同上书都作「取禀」。
　　【四三】臣自去岁六月初被召还朝「自」字原脱，据宋本、宋撮要本及同上书补。
　　【四四】臣又思皇族中「思」原作「见」，据同上二本及同上书改。
　　【四五】臣潜料二大节当其时皆陛下所不乐者「当其时」三字原脱，据同上二本补。
　　【四六】不能不慊于心也「能」下原脱「不」字，据同上二本补。
　　【四七】此时「此」，宋本，宋撮要本均作「至」。
　　【四八】盖家家欲其子孙化之而尽为孝子顺孙也「尽」字原脱，据宋撮要本及长编纪事本末卷五四光献垂帘补。
　　【四九】使展转宣布于天下「展」字原脱，据同上书补。
　　【五○】以慰天下为人父母者之心「者」字原脱，据宋本、宋撮要本及同上书补。
　　【五一】辄恳辞之亦当然也若不自愧耻「然」字原舛于「若」字下，据宋本、宋撮要本、阁本移正。
　　【五二】是谓不能更化也「谓」字原脱，据宋本、宋撮要本补。
续资治通鉴长编
卷二百二
卷二百二
　　起讫时间 起英宗治平元年六月尽是年九月
　　卷　　名 续资治通鉴长编卷二百二
　　帝　　号 宋英宗
　　年　　号 治平元年（甲辰，1064）
　　全　　文
　　夏六月己亥，进封皇子忠武节度使、同平章事、淮阳郡王顼为颍王，仍令所司择日备礼册命。
