<!-- { "loadSidebar": true } -->
　　诏以户绝孙守凝园宅并地一十四顷有畸赐上清储祥宫。
　　甲辰，诏权判司天监丁洵，权同管勾司天监周琮，各补一子若孙，充额外学生。洵，二十九年不磨勘；琮领监事二十六年，未常为子孙乞恩，故皆及之。
　　诏泾原路募勇敢依鄜延路，以百人为额【九】。从经略司请也。（兵志第三卷有此，与实录同。鄜延额附熙宁六年之末。）
　　诏司农寺于永兴军等路给常平仓谷十八万石，充环庆路将下守御及缓急汉蕃弓箭手阙乏借贷。
　　诏：「河北、河东、陕西未置保甲，令监司、提举司岁分州县案阅。」从兵部请也。
　　都提举汴河堤岸司乞禁商人以竹木为□□椑□入汴贩易。从之。
　　详定礼文所言：「今仪注，亲享太庙但有三牲骨体俎，而无肠胃肤俎，不应古义。伏请于三牲骨体俎之外，加以牛羊肠胃俎一、豕肤俎一。所有牛羊肠胃，其数各三，其长皆及俎距。离肺各一，小而长，午割之，不绝中央少许；刌肺各三，与肠胃共为一俎。其载之次序，以离肺在上端，刌肺次之，肠胃在下端。豕肤为一俎，横载，令其皮革相顺。」从之。（礼文所三年二月十六日依奏，今附六月十三日。）
　　又言：「古者祭祀用牲，荐腥则解为七体，荐熟为十一体。今亲祠南郊，正配位之俎，用牛羊豕之足各一，用肉各一；太庙每室，用羊豕之足各一，用牛肉各一，至馈熟，又脔三牲之肉各一，不殊左右胖，不分贵贱，无豚解、体解之别。伏请自今郊庙荐腥，解其牲两髀、两肩、两黢，并脊为七体。左右胖俱用，其载于俎，则以两髀在端，两肩次之，两黢次之，脊居中，皆进。未至荐熟，沈肉于汤，止用右胖，髀不升。其十一体在俎之序，则肩也，臂也，臑也，正脊也，脡脊也，横脊也，代黢也，长黢也，短黢也，膞也，胳也。依此设之。肩、臂、臑在上端，膞、胳在下端，脊、黢在中央，仍各以半为腥俎，半为熟俎，肠胃肤俎亦然。」从之。
　　又言：「凡视涤濯祭器及烹□之具，有司皆当就视。今亲飨太庙，每室前惟设一笾一豆，而南郊则于神位前亦先设一笾一豆，引视涤濯，并不陈罍洗、篚羃、簠簋、登铏及巾盖之属而视之，是徒为文具而无洁清之实也，伏请改正。」从之。（详定所三年二月十六日依奏，今附六月十三日。）
　　丙午，诏中书置局详定官制，命翰林学士张璪、枢密副都丞旨张诚一领之，祠部员外郎王陟臣、光禄寺丞李德刍检讨文字，应详定官名制度，并中书进呈。其后又以著作佐郎、秘阁校理何洵直兼检讨文字。（何洵直检讨在七月九日，今并书之。）
　　龙图阁直学士、枢密都承旨韩缜兼判兵部，罢兵部勾当公事官。
　　诏河北、河东、陕西路各选文武官一员提举义勇、保甲。武臣提举义勇、保甲兼提点刑狱，文臣提点刑狱兼提举义勇、保甲。自今五路提点刑狱准此。东上合门使、荣州刺史狄谘河北西路，权判都水监、都官员外郎刘定河北东路，东上合门副使王崇拯、权判刑部集贤校理黄廉并河东路，引进副使张山甫永兴等路，权判兵部太常博士李深秦凤等路，提点河北西路刑狱杜常、提点永兴军等路刑狱叶康直，并就领其事。（二年十一月二十九日初命王中正、狄谘提举。）
　　权判都水监张唐民请复黄、汴诸河岁差修河客军九千人额。都大提举游田司请以雍邱县黄酉等十棚牧地为庄田。从之。
　　增桂州公使钱为四千缗。
　　如京使高通上其叔永亨狱中诉冤文字三十二纸【一○】，乞移永亨别路州军，待报免，为吕惠卿等横加刑禁，噃死牢狱。上批：「永亨边远小臣，犯法不枉，主帅治其奸状，尚不知惧，乃敢饰情自言，凶很之实，于此可见。仰见勘官司分析□纵罪人、漏泄狱情因依以闻，仍将来遇恩不原。」（二年五月二日，永亨先次冲替。）
　　权熙河路经略司赵济言，得董□书，称欲建一城，来求修城器具及援兵。诏济谕以朝旨，修城铁器已令应副，先具数来，至修时，当令经略司遣兵照管应接。
　　丁未，四方馆使、庆州刺史曹评领荣州团练使，东上合门副使曹诱为引进副使，供备库使曹论为西京左藏库使。以解官持慈圣光献皇后三年丧，特有是命。
　　诏朝廷及省、寺遣官至诸路，安抚、监司、提举司不得奏举。以中书言所差官事于三四路者，乘势干请，得举主不少，恐不能无徇情苟简之弊，请立法故也。
　　御史满中行言：「知尉氏县孙览被召赴阙，议者皆以览能弹压将下卒伍，将见擢用。而中外之言则以为向者尉氏军中本结连实状，止缘本县都监与将官不协，多以好语姑息，意在中伤。幸小有言，又复张大其事，阴报知县，掠为己功。今将官既非次替罢，而览又召对将被赏擢，恐自今将官军政无以振举，而邑令之好利者，皆有侥幸万一之意。」诏览归任。览，觉弟也。
　　先是尉氏将官御下苛酷，军士谋就大阅杀将官以叛。及期，将官不敢出。览闻之亟往，既至，军士犹族语不顾。览徐谕之曰：「将官暴虐，诚有罪，然汝曹衣食县官，县官顾负汝邪？何敢为灭族计！」觽皆感悟就列。二将伺间徐至，皆衷甲，从子弟自卫。览面责之，命吏趣具奏，觽遂帖服。上闻而嘉之，故欲召见也。寻以览为司农寺主簿。（览传在靖国元年十一月。将官非次替罢，当考。）
　　戊申，祠部员外郎胡宗愈为开封府推官。数日，改知蔡州。宗愈先任河东提点刑狱，以不称职代还，而有是命。
　　诏鄜延路经略司沈括结绝前经略使吕惠卿措置四路边防未了事。
　　都大经制熙河路边防财用事李宪言：「降授引进使、达州团练使王君万自开拓熙河，功为最，不幸陨丧，官次所负结籴钱，已没入其家产。子瞻适受官，又拘收。欲望矜悯给还，除瞻熙河路一将副差遣。」御史何正臣言：「废置予夺之柄，人主所以独驭。天下之士，虽执政大臣有不与焉者。而宪以中人犯分干请，略无忌惮，卖恩作福，取媚于人。况君万边豪，岂不倾动其类！伏望寘宪典刑。」诏札与宪。（二年五月二十七日、六年六月四日，可考。）
　　己酉，诏同文馆置司驱磨市易务钱物，以同修起居注舒亶领其事。
　　御批：「御史察太学博士叶棣在告月日冒考成迁官。中书看详，所察不妄，已推治。虽流内铨卤莽或为奸，然既承取索，自当以实报有司会问。但惧碍条，不得改官，故匿而不言。所为如此，恐不可为人师长，可先罢其学职，以听于有司。」
　　武学上新修敕、令、格、式，诏行之。
　　诏：「提举教习马军所【一一】见教臣寮子弟并诸色人，仰提举官候拍试。见有步射一石五斗力弓，十箭五上远六十步，高八尺，阔五尺□五箭；马射一石三斗力已上，直、背射五箭三上□，并前后手足出力，委是如法精熟者，具名闻奏。（实录但书五月十一日手札，今并六月十八日增入，五年十一月十七日实录所书与此相重，当考熙宁十年九月十九日、十年九月二十三日、元丰二年五月十四日、三年三月十一日、五月十一日、六月十八日、五年十一月十七日、六年二月五日。）
　　壬子，诏罢中书、门下省主判官，归省事于中书。
　　礼院言：「九月辛巳有事于明堂，为慈圣光献太后服，以日易月，虽已禫除，尚在三年之内，其卤簿仪仗、冠服、音乐，宜如故事。」诏依熙宁九年南郊故事，命知礼院、秘书丞杨杰赴详定礼文局同议大乐。从秘书监致仕刘几请也。
　　御批付韩存宝：「昨讨泸州罗苟姓夷，其招纳夷族止令自守村囤，捕斩贼党，未尝驱领随军。今日用兵，与前事异，若犹用旧令，则大军深入，或为后患，固宜改图。将来进讨，凡敕榜招安村囤，并择有功首领质其骨肉于泸州。或外寨仍量留守兵，然后责令点集族下胜兵丁壮为大军先驱。明与要约，若讨贼斩首有功，依汉军赏。如不用命，持意两端，身并同属皆斩。」
　　赐祠部员外郎、权发遣大理少卿杨汲紫章服。内侍李宪妻王氏告宪闺门事，开封鞫治子妇，既诬服，上察其冤【一二】，移大理。汲以左证得其情，王执愈坚，取内侍省宿历验之，得诬服，白。上曰：「宪亲近，有不得直，刑滥从此始矣，非卿孰能辨之！」（此事据汲本传附见，当考其然否。按：前此蔡延庆坐此狱，罢开封，蔡承禧云云，则汲传盖未可信也。二年八月壬寅，初送大理。）
　　癸丑，诏熙州赵济罢任，留秦州听旨。时济以私役兵防及用官钱买女口事，下陕西转运司劾罪故也。
　　诏医官使以下诊御桩，并御药院祗应者隶御药院，其入内祗应并看验病证，医官隶内东门司。
　　乙卯，知沧州、屯田郎中、直集贤院张颉为祠部郎中、直龙图阁、知熙州。御史满中行言：「颉天资褊躁，动多猜忌，顷在广南，校计私忿。熙河边要，宜得持重有常之人。」乃罢颉，而用知雄州、步军都虞候、昌州团练使苗授知熙州。（苗授除命在七月二日，今并书。）
　　录故太常博士、秘阁校理兼监察御史丁执礼一子官。以其两为御史及历三司判官、提点刑狱故也，后毋得为例。
　　诏河北缘边州军禁军阙额米，归髃牧司封桩。
　　参知政事章惇上导洛通汴记，诏以元丰导洛记为名，刻石于洛口庙。
　　权发遣京东路转运副使李察言：「保甲之法，盖防检奸盗，缓急得以呼集追捕。本路排定累年，既不教习，复无点阅之法，进丁开户，簿籍不明，寖成空文。乞每岁农隙，委提点刑狱司选官分县就乡村对籍阅丁数，其不同者正之。」诏送司农寺【一三】。
　　提举成都府等路茶场司言：「本司比岁积钱巨万，累诏已给赐别司外，欲以所有金帛为钱三十万缗，输内藏库。」诏就近经略使所在州封桩【一四】，委茶场司管勾，如封桩钱物法。自今有羡钱准此，岁终具数以闻。
　　丙辰，诏：「开封府诸县强盗屡发，当职官疑有疲□不任事者，令提点司躬行被盗县督捕，仍体量不职巡检、县尉以闻。」
　　御史满中行言：「昨曹村河决，止坐都水监当任官。窃以河防完固非朝夕可至，量罪定罚，宜以供职久近为差。」诏中书立到官日限法。
