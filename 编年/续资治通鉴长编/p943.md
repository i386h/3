<!-- { "loadSidebar": true } -->
　　诏三司具陕西新法盐钞入过斛斗，比旧钞时入过若干【一八】，并取沿边州军八年、九年分钱逐季及见今新法盐钞在市买卖实价以闻。王珪会要十年十一月十三日事，实录无此，今增入，要见比较如何。
　　辛酉，以昭宣使、嘉州团练使、入内副都知王中正领果州防御使。初，枢密院奏中正当磨勘，上以其有军功，故特迁之，仍诏：「自今两省都知、押班已转至观察使，如该磨勘，虽有功，止迁使额，其有特旨者，令枢密院执奏。」新纪书：诏两省都知、押班已至观察使，如年劳及有功，止转使额，虽有特旨，令枢密执奏。旧纪不书。中正传云：「至福建捕贼，廖恩降，诏提举教阅在京马军【一九】，迁果州防御使。」其至福建在七月，提举教阅军马，九月二十三日可考。
　　诏邕州观察使宗晖权奉祠濮安懿王神主。
　　壬戌，以成都府利州路钤辖，客省使狄咏为西上合门使。用去年十一月癸酉诏也。
　　广南西路经略司言，交趾上表犯庙讳，已退回。诏收接附递奏。
　　武学奏学生贺平、随无党武艺精熟。引试延和殿，并补三班借职。
　　诏支钱六十万贯，分给陕西转运司，乘岁丰市运储。
　　癸亥，录抚接董□般擦出汉功，宣政使、宣州观察使李宪赐衣带、鞯马及与一子转资，客省使、达州团练使、熙河路钤辖王君万为本路都钤辖，内殿承制张承鉴转两官，余迁秩有差。
　　戊辰，□充言：「臣与判大名府文彦博为姻家，今治浚河公事，而彦博在中，有司方谳狱上，臣乞免签书。」从之。
　　复州录事参军万延之夺一官，皇城使阎士良夺两官，并勒停。延之坐托监雄州榷场官吏买物帛，士良报上不实也。
　　己巳，广南西路转运司言，九道白衣李聚明等探到交趾事状。诏：「自今如九道白衣至，令经略司优加抚纳，嘉其向化之意。」
　　庚午，以西蕃邈川首领董□、都首领青宜结鬼章为廓州刺史，阿里骨为松州刺史，大首领拔□□□（戊□臣）□党令结等四人并与郎将，小首领一人与副军主，特用进奉首领赴阙例也。
　　辛未，斋于大庆殿。
　　壬申，荐飨景灵宫。
　　癸酉，朝飨八室。
　　甲戌，冬至，合祭天地于南郊，以太祖配，大赦天下。赦日合删取。
　　注　　释
　　【一】宋昌言「昌」原作「吕」，据阁本及本书卷二八四熙宁十年八月癸卯条改。
　　【二】宗谔「宗」原作「宋」，据宋史卷二四五宗室传改。
　　【三】其于朝廷政治之要「于」原作「余」，据阁本改。
　　【四】杂卖场「卖」原作「买」，据宋会要食货五四之一七、宋史卷一六五职官志，杂卖场「掌受内外币余之物以出货之」，此处「买」显为「卖」之误，故改。
　　【五】门下之人解体者十七八「八」原作「人」，据魏泰东轩笔录卷五改。
　　【六】王安石「石」原作「上」，据阁本、活字本改。
　　【七】审官东院「东」字原脱。按：宋会要职官一一之一，「熙宁三年，分东、西院，诏以审官院为审官东院。」此处显脱「东」字，阁本正作「审官东院」，据补。
　　【八】以司耳目「耳目」二字原倒，据阁本、活字本乙正。
　　【九】公孺自蔡改永兴「蔡」原作「察」，据上文庚辰条及宋史卷三一七本传改。
　　【一○】秦凤路转运判官「官」字原脱。按：宋无「转运判」官名而有转运判官，见宋史卷一六七职官志，此处显脱「官」字，故补。
　　【一一】张□「□」原作「升」，据宋史卷三一八本传改。
　　【一二】而兆无穷之怨恶「兆」，名臣奏议卷二○三作「召」，于义较长。
　　【一三】臣所论多陛下宣谕及所戒饬者「及所」二字原倒，据阁本乙正。
　　【一四】今被差通判和州「和」原作「知」，据阁本改。
　　【一五】入内内侍省原作「入内侍省」。按：宋无「入内侍省」而有入内内侍省与内侍省，见宋史卷一六六职官志，此处显脱「内」字，故补。
　　【一六】薛向谍知之「谍」原作「牒」，据阁本及宋史卷三二八本传改。
　　【一七】冯京「京」原作「景」，据阁本及宋史卷三一七本传改。
　　【一八】比旧钞时入过若干「钞时」二字原脱，据阁本及宋会要食货二四之一六补。
　　【一九】提举教阅在京马军「在」原作「存」，据阁本改。
续资治通鉴长编
卷二百八十六
卷二百八十六
　　起讫时间 起神宗熙宁十年十二月尽其月
　　卷　　名 续资治通鉴长编卷二百八十六
　　帝　　号 宋神宗
　　年　　号 熙宁十年（丁巳，1077）
　　全　　文
　　十二月丁丑朔，广东转运司奏占城国进象。
　　辛巳，以太常丞、直史馆、检正中书五房公事俞充为集贤殿修撰、都大提举市易司兼在京诸司库务。不知谁代充为都检正。七月二十四日壬申，初除都检正，御史彭汝砺有言；十月十四日，令两浙监司体量。
　　壬午，诏自明年正月朔旦改元为元丰。
　　权发遣福建路转运使蹇周辅乞移路分都监一员驻建州，从之。
　　诏：「南郊礼毕，在外学士韩维、王陶、孙永、陈荐皆东宫旧臣，依陪祠例给赐。」
　　又诏赠太师、尚书令兼中书令、武功郡王高遵甫追封卫王，定国军留后、赠侍中向经赠太傅、中书令、河间郡王。
　　广济河辇运张士澄以催运有劳，减磨勘三年。本不当书，以初复广济河运，故特书之。七年十月丁卯，士澄初修广济河。
　　详定一司敕所以刑部敕来上，其朝旨自中书颁降者皆曰「敕」，自枢密院者皆曰「宣」，凡九门，共六十三条。从之。中书时政记：十二月六日，详定一司敕所言：「准朝旨送下编到刑部敕二卷，共七十一条，今将所修条并后来敕札一处看详。其间事属别司者，则悉归本司；若两司以上通行者，候将来修入在京通用敕；已有条式者，更不重载；文义未安者，就加损益；合与海行敕相照者，已申中书及牒重修编敕所。兼详皇佑一司敕系皇佑四年九月八日颁降，今于逐条后目为降敕日，其后来圣旨、札子、批状，中书颁降者悉名曰『敕』，枢密院颁降者悉名曰『宣』。共修成一卷，分九门，总六十三条，已送刑部、审刑院、大理寺、律学看详后，申中书门下看详讫。其更改条件，属枢密院内事体大者，亦已申禀【一】。如得允当，乞降敕命，以『熙宁详定尚书刑部敕』为名，下本部雕印颁降，仍乞与律令格式编敕兼行。如与本部敕文意相仿者，许依本部敕；未降新敕日前已用旧敕与夺之事，并不得援引新敕追改；其熙宁十年六月终已前条贯已经编载者，更不行用；内本部见用旧法升补出官人吏，新敕无文者，并依旧条施行，候无合用旧法人吏，其条更不行用；旧条内合入别敕、不系冲改者，未颁降新条间，且依旧施行。所有熙宁十年七月一日以后条目为后敕。」诏刑部依此施行。时政太详，实录太略，会要当用。
　　给度僧牒一百三，赐福州船户，以其被募征安南，船有损坏故也。
　　甲申，手诏：「比杨琰、高靖检河道回，具所见条上，可召审问，参质利害，庶被灾之民不致枉有劳役。」初，河决曹村，命官塞之，而故道已堙，高仰，水不得下。议者欲自夏津县东开签河入董固【二】护旧河，袤七十里九十步【三】，又自张村埽直东筑堤至庞家庄古堤，袤五十里二百步，计用兵三百余万、物料三十余万。而琰等以为口塞水流，则河道自成，不必开筑，以縻工役。上重其事，故令审问，仍诏侍御史知杂事蔡确同相视以闻。既而以确母病，改命枢密都承旨韩缜。后缜言：「涨水冲刷新河，已成河道。河势变移无常，虽开河就堤，及于河身创立生堤，枉费功力。欲止用新河，量加增修，可以经久。」从之。缜言在明年正月，今依朱本移入此。
　　又诏：「经制熙河路边防财用司条上利害事，内有可行者，宜先行下，庶于田事未兴，可及时经画，以助边费。」时以熙河用度不足，仰度支供亿，于是命入内都知李宪领经制财用司。中书具宪所条上可施行者凡十四事，如所奏行之。八月六日。
　　文武百官并以南郊赦书加恩。
　　殿前虎翼军都指挥使张崇换文思使。以秦凤、熙河路计议措置边事司攻讨山后生羌，所部获级数多故也。
　　诏：「内外责降官，侍从之臣委中书，宗室委大宗正司，武臣委枢密院，具元犯取旨。」
　　诏西蕃董□已遣使朝贡，旧系秦州解发，今既建熙河一路，委本路帅府解发，并给茶彩。
　　诏集庆军节度使、同平章事宗谔，崇信军节度使、同平章事、判大宗正事宗旦，各赐球文金带。
　　乙酉，明州言，日本国遣僧仲回等六人贡方物。
　　丁亥，皇子佣为天平军节度使、均国公，价为武胜军节度使、建国公。
　　上批：「遂州西南重镇，钤辖一道兵甲，朝廷常遴择守臣。今梁端资齿庸迈，恐不足任重，可别选官。」乃差范纯礼。差纯礼据御集，明年正月二十五日，乃为河东路提举常平，当考。梁端墓铭，张舜民作。
　　入内东头供奉官、勾当御药院刘有方乞罢职事，诏除东作坊使，仍带御器械，以勾当御药院岁久，及逮事先朝故也。
　　赐京西两路捕盗赏钱五万缗付河北东路转运司，为塞河之费。
　　以秦凤等路提点刑狱、驾部员外郎霍翔兼同管勾经制熙河路边防财用事，其提举官庄及营田弓箭手公事并罢，悉归本司。时政记载经制司奏请条目甚详，今但依实录八月六日。
　　戊子，以西蕃邈川首领、保顺军节度使董□为西平军节度使。
　　诏知饶州、驾部员外郎范子明移邻路差遣。以提点刑狱司言其苛察也。
　　编修院言：「奉诏编修官王存、林希编修会要。存等日讨论国史，难以专修。乞差光禄寺丞李德刍、试校书郎陈知彦修会要。」从之，仍于崇文院置局。
　　诏：「南剑州知州、通判，邵武军知军、签判，自今并堂选。如职事修举，无盗贼惊扰，与堂除差遣一次。」
　　上批：「故宣庆使、昭州防御使李神福幼事晋邸，及即位，给事左右，亲信特异，中禁密务，咸委辨之。今裔孙舜举以家藏宸翰十余幅来上，可赐神福坟寺为褒勤禅院，每二年度一僧，毋得为例。」
　　又批：「河北缘边米价腾贵，转运使、籴司尚增钱召人入中，不惟使逐熟细民艰食，又縻公钱，以资豪右。可速指挥：如军粮可支二年，即权住收籴。」
　　诏：「开封府界、诸路累年灾伤，积欠二税、常平免役钱权行倚阁；及减放河北、京东路河决水灾人户役钱，以被灾分数为差。」
　　己丑，诣太平兴国寺、启圣院、万寿观神御殿【四】恭谢。
