<!-- { "loadSidebar": true } -->
　　施州屯兵备溪蛮，岁仰它州馈饷，峡民甚苦之。权知州事临汝寇瑊请行和籴之法，而偿以盐，兵食遂足。转运使丁谓因言：「溪蛮入粟实缘边寨栅，顿息夔、万诸州馈饷之弊。臣观自昔和戎安边，未有境外运粮给我戎兵者，请以其事付史馆。」
　　先是，蛮人数扰边，上召问巡检使侯延赏曰：「蛮人何欲？」延赏曰：「蛮无他求，所欲唯盐耳。」上曰：「此亦常人所须也，何以不与之？」乃诏谕谓。谓即取诏传告陬落，髃蛮感悦，因相与盟约，曰：「自今有入寇者，觽杀之。」且曰：「天子济我以盐，我愿输以兵食。」自是，边谷有三年之积焉。其谋盖自瑊发之。（据寇瑊传云：施州蛮叛，转运使以瑊权知施州。先是，戍兵仰它州馈粮，而多不给。瑊至，请行和籴之法，而偿以盐，军遂足。而丁谓所奏，遂没瑊谋。今参取删修。侯延赏，未见。）
　　庚子，诏水灾州军伺候检覆，虑有劳扰，宜令转运使体量，即与蠲放，仍遣使赍诏驰往。
　　免嘉州峨眉山普贤寺田租。
　　辛丑，录没王事军校子六十一人迁三班奉职，未仕者补东西班殿侍，优其廪给。
　　乙巳，诏近京诸州经水处或艰食为盗，每两州置使臣一人，量给兵杖警巡。
　　宰臣吕蒙正等因对言：「昨中山会兵，不深入讨贼，盖所全者大。」上曰：「民惟邦本，本固邦宁。朕熟计之，北鄙屯盛兵，止为庇民耳。」
　　先是，岭南输香药以邮，置卒万人，分铺二百，负担抵京师。朝议病其烦扰，诏户部判官凌策与诸路转运使规制之。策请陆运至南安军，即泛舟而北，止役卒八百，大省转送之费。策，宣州泾人也。
　　知开封府寇准言宣化门外有古河，可疏之以导京城积水。诏遣使臣同经度之。
　　辛亥，荆湖北路转运使、监察御史王挺为殿中侍御史，仍领使。挺抚五溪蛮不扰，秩满求代，故銟而留之。挺，明子也。
　　壬子，命度支使梁鼎与河北转运使耿望计度馈边刍粮。先是，三司止移文责成外计，未尝有所规画，故专命之。
　　上睹臣僚以不和闻者，谓宰相曰：「大凡谤议，虽周、孔亦不能免，但当持公守正而已。此辈偶有违言，不能包容，致成嫌隙，朕审究枉直，未尝轻议贬绌。今将帅、牧守，朕固知其不易，非人事物情尽与留意，则不能集国家之事而成己之善。苟人之所欲不妨于事，勉而从之，公途王事，必可行矣。然臣下鲜能适中，或残刻害生人，或弛慢妨公理。凡事自有中道，若常守之，无不至善。如朕理天下，觉稍急则缓之，□则人慢，复振举之。臣下亦能如是，即无悔吝矣。」
　　癸丑，夔州路转运使丁谓言高州刺史田彦伊子承宝并诸头目官族共百二十二人归附。诏许入朝，赐器币冠带，以承宝为管内山河九溪十洞抚谕都监。（招谕承宝，据寇瑊传，亦其功也。）
　　甲寅，诏有司：每行幸，翰林学士侍读侍讲、枢密直学士并从，不须临时取旨。
　　乙卯，上曰：「今岁北面戍兵，已议用去年规画，徙前阵居后，以遏游骑。朕思壮阵形而扼空缺，莫若募强壮，所在团结，附大军为寨栅。」户部判官梅询亦尝言之，因出其章示辅臣，即遣使往河北召募，仍给铠甲，其虏获悉付之，有功者别加酬赏。
　　丙辰，遣使赍诏书就终南山召种放赴阙，仍赐绢百疋、钱十万。先是，判永兴军府张齐贤复条上放操行，请加旌贲，且言：「臣前在中书，亲奉先帝德音，欲行下不次之泽，臣缘未知本末，不敢奏陈，今兹出守，始熟其为人故也。」
　　时缘边禁旅，多分守城寨，而帅臣以部队鲜少为言。上令六宅使刘承珪驰往环、庆等州，选厢军之材勇者得四千五百人，付诸寨城，易禁旅归部署司，使悉充行阵，咸以为便云。
　　丁巳，遣使修筑环、庆、仪州城。
　　戊午，翰林学士梁周翰言，今后稍关机密，乞下本院先具诏本进呈，取定可否，更不将付中书本房。诏应中书取索诏敕草本，先实封送中书看详定写进。
　　壬戌，契丹于越部下大林寨使王昭敏等归附，赐衣服钱帛，补昭敏镇将，于许州给田归之。
　　洪德寨主、侍禁、合门祗候段守伦，言戎人入寇抵城下，率兵击走之，获羊马器甲甚觽。赐守伦袍带，将士缗钱。守伦，瀛州人也。
　　癸亥，诏增川、峡路京朝使臣等月给添支及羊直，令如铜钱界。其知州公用酒亦如之。（韩国华传云：国华为峡路转运使。旧制，川、峡官奉缗悉支铁钱，资用多乏。国华奏增其数，至今便之。疑即此。国华使峡路在至道末。会要俸门有国华入奏年月，当考。实录于十二月己巳又书，今止一书之。至道三年十月，又咸平三年五月可考。）
　　诏进奏院：自今河西、陕西幕职州县官进实封文字，即与收进。
　　八月甲子朔，髃臣表上尊号，曰崇文广武应道章德圣明仁孝，不许。自是凡三上，继以面请，卒不许。
　　诏河北陷敌民田宅，前令十五年许人请佃，自今更展五年。
　　石、隰州副都部署耿斌言河西蕃部教练使李荣等率属归顺。
　　丙寅，环庆路部署张凝言：「本路都监、如京副使宋沆与知环州、如京副使张从古领兵离州，袭杀蕃寇，官军有伤死者。」上曰：「凝在环州而沆等擅出袭寇，曾不谋于主帅，边将如此，何以成功？万一有所奔轶，西鄙实可虑也。贪功失机，罪宜不赦。」遂遣使按问，既而责沆为供奉官，从古为内殿崇班【九】。
　　己巳，诏常时诸蕃进奉使至，而所由司或漏其人数，致犒设不均，自今令具名送内侍班。
　　庚午，知镇戎军李继和奏：「驻泊保捷军乍至边陲，乞量赐缗钱，其逃亡者请即按军令。」上曰：「此军曾经选择，若稍加训练，可谓精兵。近日逃窜者多，盖继和峻刻少恩，不能抚下。国有常法，岂可踰之？其特支钱，令有司以继和奏着宣命军中，俾军士感其惠。」上以继和勋戚之家，故为覆护焉。
　　诏：「河北诸军部署，如进军北向，须萃定州，转运司以飞挽之艰，虑成劳费。其令深入侦候，若契丹诸部入寇，可止令本道防扞，或敌首自至，即飞驿以闻。」
　　辛未，前知杭州、工部侍郎张咏言，指使殿直龚元稍有劳绩，请赐迁擢。元本兖州豪族，咏奏以自随，颇干预郡政，上素闻之，诏令勿复随咏。
　　壬申，上谓宰相曰：「臣僚出使复命，言官吏能否，或多不实。朕洞见情伪，俟密察显状，当黜以为戒。又言内侍使陕西教阅者还，奏仪州军士生梗，已科惩本都将校。此使但令教阅，岂得擅行绌丝？寄班使臣奉命出外，多作威势，朕每署状戒约。且边事动息，又须要闻知，若遣三班使臣，即畏避不敢公言。早岁灵州巡检王承序境上磔人，承受使臣都不具奏，遂决杖降职，自是无敢隐蔽。今当申警之。」
　　癸酉，以知阆州、国子博士黄观权益州路转运使，代屯田员外郎张巽。以巽为陕西转运使，代太常博士李易直，以易直知卫州。巽与知益州马知节不协，迭相论奏；易直先与钱若水经度边事，在道纵酒少检，故有是命。仍令知节兼本路转运使事，如有大事，与黄观同议。
　　先是，归义节度使、谯郡王曹延禄及其弟瓜州防御使延瑞并为族子宗寿所杀。宗寿遣牙校阴会迁入贡，上表言延禄等谋害臣，臣奔瓜州。缘军民苦延禄之政，遂相率围沙州，延禄、延瑞即自杀。觽迫臣统领兵马、权留后事及遣弟宗文权知瓜州，求赐旄钺。朝廷以其地本羁縻，务在抚怀，乃授宗寿归义节度使，宗文知瓜州，宗寿子贤顺为衙内都指挥使，妻泛氏封济北郡夫人。
　　保州监押、侍禁赵希素，国之簄属也。上闻其不任事，令知州赵彬察之，彬奏如诏旨，戊寅，罢希素，所掌隶本州岛指使。（实录并载张遂等二人，今从宝训，止载希素。）
　　近制京朝官任中外职事受代者，考课引对，多获□迁。而计司、三馆不与兹例，有久次者。庚辰，内出仓部郎中、直秘阁潘慎修等六人姓名，并令迁秩，馆职如故。
　　癸未，僧睿则上封事，荐道近臣诸将，又言与故相吕端有旧，多密说敷扬之事。上曰：「此数事端果尝奏陈，然端为宰相，安肯以时政漏于外耶？必有窃闻而阴使之者耳。凡所言朝廷事及禁卫列校等差、廪禄轻重，无不周悉。如唐朝构朋党，排摈有位，不为难矣。」辅臣退而相谓曰：「朋比之事，上虽细必察，斯臣下之深幸也。」（僧睿则，未详本末，当考。吕诲补正惠公传以为诬陷者李惟清也。然惟清咸平元年已先卒矣。今□删取增入。）
　　乙酉，诏：「医师疗疾，当按方论。若辄用邪法，伤人肤体者，以故杀伤论。」时泾州民毛密以禁术疗民妻，绳缚手足，桃杖击之，自初夕至二鼓死。陕西转运使刘综言其事，故条约之。
　　丙戌，六宅使刘承珪言：「庆州淮安镇，尤为冲要，屯兵甚觽，而部署在环州，每有警急，则道出庆州，信宿方至。若自木波镇直抵淮安，纔八十里，路不甚险，环庆路部署张凝遣戍卒开修已毕。望量益木波镇兵，以为诸路之援。」从之。
　　石、隰州副都部署耿斌言河西蕃部指挥使拽浪南山等四百余人来归，赐袍带、茶彩、口粮，仍令所在倍存恤之。（本纪是月乙酉，石、隰部署言河西蕃族【一○】拽浪南山等来归，与此编所载丙戌日下小异。）
　　戊子，邛部川蛮王遣王子离归等二百九十人来贡方物。
　　诏河北忠烈、宣勇军选自乡人无人承替者，虽老病不许停籍，自今委无家业人代之，放令自便。
　　命诸州置县尉弓手营舍。
　　度支请增榷场院入中金价，上曰：「国家所急者军储，金非切要之物。」罢之。
　　初，运卒有犯，击四排岸狱，无亲属者率饥病不聊生。庚寅，诏自今量给薪米，使之全济。
　　先是，契丹降人无所依，于京城南置院处之。是月，幽州民赵祚与妻苏来归。既而赵州民苏翰诣登闻院诉苏即其女，请并赵祚还其家。赐衣物缗帛遣之。
　　九月甲午，知镇戎军李继和言戎人入寇，夜抵城下。后二日再至，继和与都监史重贵出兵拒战，重贵中重创，败走之，大获甲骑。有诏嘉銟，别出良药、缣帛、牢醴赐重贵。（重贵，未见。）
　　上谓左右曰：「顷有使自镇戎还，言戎人夜填长壕，越古长城而入，伏骑城侧，而本军始知。洎出兵，贼已据险，故无功。此盖失于侦逻故也。及其再至，则既先设备，故有此捷耳。又西凉州入贡蕃部张偻罗言，夜入镇戎军境，直抵城隅，门尚未闭，而不逢警巡者，其慢防盖如此。」因戒边城严斥堠。
