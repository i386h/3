<!-- { "loadSidebar": true } -->
　　刑部员外郎、直史馆陈从易为荆湖南路转运使。从易好学强记，为人激直少容，喜别白是非，多面折人，或戒以与人太尽，从易终不变。王钦若最善之，尝谓人曰：「数日不见简夫，辄忽忽不怿。」及废居南京，时丁谓方用事，人畏谓，无敢往见钦若者，于是从易将欲过之，遇汴水旱涸，遂告谓曰：「从易愿使湖外者，非独为贫也，亦以王公在宋，故就省之耳。今汴涸，义不可从他道进，幸公许少留。」谓即大喜曰：「王公之门，独君知我者。」留从易权纠察刑狱，从易不敢当，乃听归馆，须汴通乃行。馆中待阙，自从易始。（按实录，从易权纠察在京刑狱乃去年十二月丙午，其为湖南漕乃今年正月丁丑，其先后似与传所载不同。或先为纠察，改除湖南，既除湖南，复命纠察，从易辞后命不敢当，但于馆中待阙，故实录不再书乎？当考。）初，从易坐荐送别头进士失实，夺一官，以父老求乡郡。宰相寇准恶其簄己，除吉州。从易因对自言，改福州，未行，遭父丧。及使湖外，准时贬道州。谓又谓从易曰：「庐陵之事，可释憾矣。」从易对曰：「当以故相事之耳。」谓有媿色。其行志多类此。
　　癸未，始命皇太子朝拜启圣院太宗神御殿，师傅、宫僚悉从。
　　丁亥，上御东华门观灯。
　　戊戌，秀州言积水为灾，民艰食。诏本州岛秋税残欠悉倚阁之。
　　二月庚子朔，上御正阳门，大赦天下，恩赏悉依南郊例。水灾州军，悉除其民逋租，流民复业者例外更免其科纳、差役，仍贷以粮种。三司吏掌事及三十年无过者，许出授三班职名，三部各取一人，诸司共取一人【一】。河东边民因越北界市物刺配向南州军者，放停递还本贯。（九朝纪事本末：干兴元年，上封事者言：「圣朝开国以来，天下承平六十余载，然民间无蓄，稍或饥馑，立致流移，盖差役赋税之未均，形势豪强所侵扰也。又有诸般侥幸，影占户门，其户田下土稍多，便作佃户名字，若不禁止，则天下田畴半为形势所占。」诏三司委觽官定夺奏闻，三司参议，欲应臣僚不以见任、罢任所置庄田定三十顷，衙前、将吏合免户役者定十五顷为额。）
　　又诏自今中外所上表章，省去体元御极感天尊道应真宝运文德武功上圣钦明仁孝之号。髃臣再表请复称之，不允。乃别上尊号曰应天尊道钦明仁孝，癸卯，诏从之，然亦不果受册。
　　苏、湖、秀州雨，坏民田，诏出廪粟以贷饥民。
　　甲辰，内外官并加恩。宰臣丁谓封晋国公、冯拯魏国公，枢密使曹利用韩国公。
　　庚戌，诏徐州赈贫民。
　　甲寅，对宰相于寝殿之东偏。上不豫，浸剧。宰相进曰：「圣体未和，过于忧轸，无乃以皇太子春秋尚富否？」上颔之数四。宰相又曰：「皇太子聪明睿智，天命已定，臣等竭力奉之，况皇后裁制于内，万务平允，四方向化。敢有异议，乃是谋危宗社，臣等罪当万死。」上甚悦。自上不豫以来，太子出则监騳军国，入则省视医药。皇后悉倾宫合中妆具财用，遣使诣道宫、佛寺、天下名山胜境为上祈福者，不可胜纪。上每言：「皇后所行，造次不违规矩，朕无忧也。」太子动息，后必躬亲调护，暂去左右，则继遣询问，至于乳保、小臣，皆择谨愿岁久者，旦夕教其恭恪。而太子纯孝之德，亦由天赋，非常情所及焉。（蔡夔州直笔载：「上疾大渐，大臣叩榻问候，乃以指点胸，又展五指，再出三指，以示丁谓等。时皇八弟燕王独存，仁宗先以建储，方年十三，观上意，盖有所属。章献隔帷见之，候大臣退，令近侍追之，传谕适来官家展五指，又出三指，只说三五日来疾势稍退，别无他意，谓等诺之。」此事或政当此日，然疑不敢着。邵氏闻见录云：真宗大渐之夕，李文定与宰执以祈禳宿内殿，时仁宗幼飻，八大王元俨者有威名，以问疾留禁中，累日不肯出，宰执患之，无以为计。偶翰林司以金盂贮熟水，曰：「王所须也。」文定取案上墨笔搅水中，水尽黑，令持去，王见之大惊，意其有毒，即上马去。文定临事大抵类此。按当此时，文定贬斥久矣，或指他相，则不可知。又按仁宗实录：真宗崩，元俨以疾在告，特遣中使告谕，王扶疾至内庭，号泣见太后。既奉慰，遂庐于宫门之侧。如此，则真宗未崩已前，元俨固不留宿禁中也，恐邵氏误耳，今不取焉。）
　　戊午，上崩于延庆殿。仁宗即皇帝位。遗诏尊皇后为皇太后，淑妃杨氏为皇太妃；军国事兼权取皇太后处分。百官见上于延庆殿之东楹。遣内殿承制、合门祗候薛贻廓告哀契丹，京城内外并增兵卫，罢工役。
　　初，辅臣共听遗命于皇太后，退，即殿庐草制，军国事兼权取皇太后处分。丁谓欲去「权」字，王曾曰：「政出房闼，斯已国家否运，称权尚足示后，且言犹在耳，何可改也？」谓乃止。曾又言：「尊礼淑妃太遽，须他日议之，不必载遗制中。」谓怫然曰：「参政顾欲擅改制书耶？」曾复与辨，而同列无助曾者，曾亦止。时中外汹汹，曾正色独立，朝廷赖以为重。（二事据王曾言行录。曾本传无之，丁谓传乃云谓欲去「权」字【二】，坐此忤太后意。谓憸人，必不能耳。或谓窜逐后羞悔前作，猥窃曾语以为己力，欲欺世盗名，而史官误信之，今不取。言行录又云尊淑妃为皇太妃，亦谓所增，遗制本无之，则恐不然。若遗制果无，曾岂容不力辨，盖曾未欲遽行，将执奏而谓沮止曾耳【三】。曾自言此事，宜不谬，但记录者偶失之，固当取其可信者。江休复杂志亦云：真宗上仙，明肃召两府入谕之，一时号泣，明肃曰：「有日哭在，且听处分。」议毕，王文正作参政，秉笔，至淑妃为皇太妃，卓笔曰：「适来不闻此语。」丁崖州曰：「遗诏可改耶？」觽亦不敢言。明肃亦知之，始恶丁而嘉王之直。按杂志与言行录略同。然丁谓但欲谄事明肃耳。于淑妃何取焉，若明肃果无此语，谓安敢强增加以拂明肃意？且谓当此时方宠幸，未见恶也。雷允恭败，诈乃觉。恐江氏亦传闻未审，今不取。王称东都事略：圣寿五十五，殡于殿之西阶，髃臣上尊谥曰文明章圣元孝皇帝，庙号真宗。）
　　己未，大赦，除常赦所不原者。百官进官一等，优赏诸军，山陵诸费无以赋民。京朝官服绯、绿及十五年者，并与改赐服色。改赐服色以十五年为限。登极用东封、西祀例，自此始。
　　诏有司议尊礼。泾王元俨及诸皇亲优加恩命。
　　髃臣诣东上合门上表请听政，又诣东内门请皇太后延对辅臣，皆批答不允。表三上，乃从之。
　　庚申，命宰臣丁谓为山陵使。
　　分遣官往诸路告谕。出上遗留物赐近臣、宗室、主兵官。
　　先是，辅臣请皇太后所御殿，太后遣内侍张景宗、雷允恭谕曰：「皇帝视事，当朝夕在侧，何须别御一殿也。」乃令二府详定仪注。王曾援东汉故事，请五日一御承明殿，皇帝在左，太后坐右【四】，垂帘听政。既得旨，而丁谓独欲皇帝朔望见髃臣，大事则太后与帝召对辅臣决之，非大事悉令雷允恭传奏，禁中画可以下。曾曰：「两宫异处而柄归宦者，祸端兆矣。」谓不听。
　　癸亥，太后忽降手书，处分尽如谓所议。盖谓不欲令同列预闻机密，故潜结允恭使白太后，卒行其意。及学士草词，允恭先持示谓，阅讫乃进。（欧阳修作晏殊神道碑云：丁谓、曹利用各欲独见奏事，无敢决其议。殊建言，髃臣奏事太后者，垂帘听之，皆无得见，议遂定。附传、正传俱无此，今亦不取。）
　　甲子，始听政。又赐辅臣以下袭衣、金犀带、鞍勒马有差。
　　丙寅，宰臣丁谓加司徒、冯拯加司空，枢密使曹利用加左仆射，并兼侍中。参知政事任中正加兵部尚书、王曾加礼部尚书，枢密副使钱惟演加兵部尚书、张士逊加户部侍郎。王曾谓丁谓曰：「自中书令至谏议大夫、平章事【五】，其任一也，枢密珥貂可耳。今主幼，母后临朝，君执魁柄，而以数十年旷位之官一旦除授，得无公议乎？」谓不听。
　　楚王元佐加兼江陵牧。泾王元俨加太尉、中书令、兼尚书令，进封定王，充镇安、忠武节度使，赐赞拜不名。
　　遣度支副使、礼部郎中薛田为契丹遗留礼信使，供备库副使李余懿副之。
　　戊辰，贬道州司马寇准为雷州司户参军，户部侍郎、知郓州李迪为衡州团练副使，仍播其罪于中外。准坐与周怀政交通，迪坐朋党傅会也。始议窜逐，王曾疑责太重，丁谓熟视曾曰：「居停主人恐亦未免耳。」盖指曾尝以第舍假准，曾踧然惧，遂不复争。知制诰宋绶当直，草责词，谓嫌其不切，顾曰：「舍人都不解作文字耶？」绶逊谢，乞加笔削，谓即因己意改定。诏所称「当丑徒干纪之际，属先皇违豫之初，罹此震惊，遂致沈剧。」皆谓语也。（江休复云：吕文靖作三事日【六】，值旬假，丁晋公宅会客，忽来招，遂趋往。至则怀中出词头，帘下草寇莱公雷州制。既毕，览之不怿，曰：「舍人都不解作文字耶？」吕逊谢再三，乞笔增损，遂注两联曰：「当孽鞧乱常之日，乃先皇违豫之初，罹此震惊，遂至沈剧。」按吕夷简天禧四年九月，自知制诰改龙图阁直学士，权知开封府，不在舍人院久矣。又下诏责寇准等，乃以二月二十九日，其草诏时非旬假可知，恐江氏误也，今不取。当从龙川别志，当直舍人，乃宋绶。龙川别志云：丁谓逐李迪，命宋绶草责词，绶请其罪名，谓曰：「春秋无将，汉法不道，皆其事也。」宋不得已，从之。词既上，谓犹嫌其不切，多所改定，其言上前争议曰：「罹此震惊，遂致沈剧。」谓所定也。按实录具载寇准及李迪责词，准则云「为臣不忠」，迪则云「附下济恶」，并无春秋及汉法等语，当是宋绶但从谓指草诏，却自用己意行文，故不同耳。「罹此震惊，遂至沈剧【七】，乃□说周怀政谋反事，准坐与怀政通谋，迪坐附会准，初不□争议上前事也。盖迪与准同责，而别志偶不及准，故妄以争议事附着之，然争议亦何至「震惊沈剧」乎【八】？今不取。」
