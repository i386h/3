<!-- { "loadSidebar": true } -->
　　【三六】第其俸禄宋史卷三二五刘平传作「第坐给俸禄」。
　　【三七】则无今日之患「则」字原脱，据宋史卷三二五刘平传补。
　　【三八】易戍兵东归「兵」字原脱，据宋本、宋撮要本及治迹统类卷八仁宗经制西夏要略补。
　　【三九】万人留百上引治迹统类作「千人留百」。
　　【四○】乃是挟私「是」原作「自」，据宋本、宋撮要本、阁本改。
　　【四一】乌盭原作「乌盩」，据宋本、宋撮要本及汉书卷五五霍去病传改。
　　【四二】阴山原作「山阴」，据宋本、宋撮要本、阁本改。
续资治通鉴长编
卷一百二十六
卷一百二十六
　　起讫时间 起仁宗康定元年正月尽是年三月
　　卷　　名 续资治通鉴长编卷一百二十六
　　帝　　号 宋仁宗
　　年　　号 康定元年（庚辰，1040）
　　全　　文
　　春正月丙辰朔，日有食之。知谏院富弼请罢宴彻乐，虽契丹使在馆，亦宜就赐饮食而已。参知政事宋庠以为不可。弼曰：「万一契丹行之，为朝廷羞。」后使契丹还者，云契丹罢宴如弼言。上深悔之。弼，熙宁初久旱，乞罢御筵，指名宋庠劝仁宗不纳其言，今从之。
　　壬戌，赐国子监学田五十顷。
　　甲子，权增泾州通判一员。
　　鄜延、环庆经略司言，元昊遣伪供备库使毛迎啜己等至境上，欲议通和。诏所上表如不亏臣礼，即受之。
　　癸酉，初，用范雍奏，赏破后桥寨及讨荡□家等族帐之功。环庆路钤辖、洛苑使高继隆为左藏库使。知庆州、礼宾使张崇俊为洛苑使。柔远寨主、左侍禁、合门祗候武英为内殿承制。淮安镇都监、西头供奉官、合门祗候刘政，北路巡检使、左侍禁、合门祗候郝仁禹，并为内殿崇班。东谷寨主、右侍禁贾庆，柔远寨监押、右侍禁王庆，并为西头供奉官。东谷寨监押、三班奉职张立为左班殿直。仍诏战没及被伤军士月给外，别赐两月钱粮。西夏传云继隆、崇俊攻后桥，英入自北门，拔之。英本传乃不详，传盖用范雍所奏也。记闻云：康定元年正月十八日，鄜延、环庆路经略使范雍奏：「体量到洛苑使、环庆路钤辖高继隆，礼宾使、环庆路驻泊钤辖、知庆州张崇俊，领本部兵马入西贼界，打破贼后桥寨。先令蕃官奉职、巡检李明领蕃部围寨，继隆、崇俊领本军继进，与贼斗敌相杀。又分擘兵甲【一】令柔远寨主、左侍禁、合门祗候武英，监押、左侍禁王庆，东谷寨监押、奉职张立，左侍禁、合门祗候、北路都巡检郝仁禹攻打寨城。其武英先打破寨北门入城。又令淮安镇都监、西头供奉官、合门祗候刘政，东谷寨主、左侍禁贾庆，各部领兵马入贼界驻泊，牵拽策应，破荡却□家、外藏图克、金舍利、遇家等族帐【二】。又令【三】入内西头供奉官、走马承受公事石全政，把截十二盘路口。其殿侍【四】军员兵士及蕃官使唤得力，或斫到人头，或身中重伤，系第一等功劳者，凡一百一十五人，伏乞体念。今来此贼不时往来沿边作过，正当用人之际，特与各转补名目【五】，所贵激赏边臣及军士各更效命。」奉圣旨，高继隆、张崇俊于见今使额上各转七资，刘政、郝仁禹以下各转官有差。
　　初，西贼自承平寨退，声言将攻延州。此据司马光记闻。又许怀德传云：贼攻承平寨不克，去，屠金明县，复进围延州。怀德遽还，夜遣裨将以步骑千人出不意击之，斩首二百级，遂入延州。按贼以去年十一月攻承平寨，今年正月乃屠金明县，其间相距凡两月余，必不自承平即抵金明，怀德传联书之，恐非事实，固当以司马记闻为正。范雍闻之，惧甚，即奏疏言延州最当贼冲，地□而寨栅簄远【六】土兵寡弱，又无宿将为用，请济师。疏入，未报。疏已载去年末。而元昊诈遣人乞和，雍信之，不为备。
　　元昊乃盛兵攻保安军，自土门路入。壬申，声言取金明寨，李士彬严兵以待之，夜分不至，士彬释甲而寝，翌日奄至，士彬父子俱被擒，遂乘胜抵延州城下。雍先以檄召鄜延、环庆副都部署刘平于庆州，使至保安，与鄜延副都部署石元孙合军趋土门。及是，雍复召平、元孙还军救延州。平得雍初檄，即率骑兵三千发庆州，行四日，至保安，与元孙合军趋土门。有蕃官言贼已入寨，直指金明，而雍后檄寻到，平、元孙遂引还【七】。乙亥，复至保安。平素轻贼，谓其下曰：「义士赴人之急，蹈汤火犹平地，况国事乎！」因昼夜倍道兼行。丁丑，至万安镇。平、元孙领骑兵先发，步军继进，夜至三川口西十里止营，令骑兵先趋延州夺门。时鄜延都监黄德和将二千余人屯保安北碎金谷，巡检万俟政、郭遵各将所部分屯。雍皆召之为外援，平亦使人趣其行。
　　戊寅，旦，步兵未至，平与元孙还逆之【八】，行二十里乃遇步兵。乃德和、政、遵所将兵悉至，五将合步骑万余，结陈东行五里，平令诸军齐进。至三川口，遇贼，时平地雪数寸，平与贼皆为偃月阵相向。有顷，贼兵涉水横阵，遵及忠佐王信薄之，不能入，官军争奋，杀贼骑五七百人，乃退。贼复蔽盾为阵，官军亦击却之，夺盾，杀获及溺死者又八九百人，平左耳右胫皆中流矢。日暮，战士上首级及所获马论功，平曰：「战方急，且自记之，悉当赏汝！」语未已，贼以轻兵薄战【九】，官军却引二十余步。黄德和居阵后，见军却，率麾下军走保西南山，觽军随皆溃。平遣其子宜孙驰追德和，执其辔拜之曰：「当勒兵还，并力拒贼。奈何先引去！」德和不从，遂策马遁，与宜孙皆趋甘泉。
　　平遣军校以剑遮留士卒，得千余人，力战拒贼，贼退还水东【一○】。平率余觽保西南山下，立七寨自固，距贼一里所。贼夜使人至寨问主将所在，平戒军士勿应。复使人诈为戍卒送文牒者，至则杀之。夜四鼓，环寨大謼曰：「几许残卒，不降何待？」平使人应之曰：「狗贼，汝不降，我何降也？明日救兵大至，汝觽庸足破乎？」己卯，贼黎明复呼曰：「汝降乎？不然，当尽死！」又使人应之曰：「汝欲和者，当为汝言之于朝。」贼举鞭麾骑士自山四出【一一】，合击官军，平与元孙巡阵东偏，贼冲阵分为二，遂与元孙皆被执。
　　贼围延州凡七日，及失二将，城中忧沮，不知所为。会是夕大雪，贼解去，城得不陷。万俟政，庆州东路都巡检，三月乙卯，赠子官。郭遵，开封人，延州西路都巡检使，三月癸酉赠官。王信，太原人，御前忠佐龙卫都虞候兼鄜延巡检。刘平、石元孙被执，实录称是月十九日。按司马光记闻及赵珣聚米图经皆不然。光所记日尤详，且与珣合，今从之。王称东都事略：元昊围延州，刘平、石元孙与贼战于三川口，王师败绩，平死之。
　　骁骑左第一都指挥使郭能杖脊除名，配许州员僚剩员直。案此五字疑有脱误【一二】。能戍鄜延路而临阵退走，法当死，特贷之。
　　庚辰，鄜延走马承受薛文仲入奏，元昊寇安远寨，六宅使、化州刺史、金明县都监李士彬与其子左班殿直怀宝并战没。诏鄜延副都部署石元孙、都监黄德和领兵防边，鄜延、环庆副都部署刘平援之。其士彬所部蕃汉人户，仍令延州亟加招集。时朝廷犹未知延州被围、平等已败故也。
　　士彬世守金明，有兵近十万人，延州专使控扼中路，觽号铁壁相公，夏人畏之。元昊叛，遣使诱士彬，士彬杀之。元昊乃使其民诈降士彬，士彬白范雍，请徙置南方，雍曰：「讨而禽之，孰若招而致之？」乃赏以金帛，使隶士彬。于是降者日至，分隶诸寨甚觽。元昊使其诸将每与士彬遇，辄不战而走，曰：「吾士卒闻铁壁相公名，莫不胆坠于地，狼狈奔走，不可禁止也。」士彬由是益骄，又以严酷御下，而多所侵欲，其下多怨愤者。元昊乃阴以金爵诱其所部渠帅，往往受之，而士彬不知。
　　是春，元昊遣衙校贺真来见范雍，自言欲改过归命朝廷，雍喜，厚礼而遣之。凡先所获俘枭首于市者，皆敛而葬之，官为致祭。真既出境，贼骑大入，诸降贼皆为内应。士彬时在黄堆寨，闻贼至，索马，左右以弱马进，遂鞚以诣元昊，与其子怀宝俱陷没。士彬先使其腹心赤豆军主以珠带示母妻使逃，母妻策马奔延州。范雍犹疑之，使人诇寇贼，皆为所禽。雍初闻贼大举，令士彬分兵守三十六寨，勿令贼得入，怀宝谏曰：「今当聚兵御寇，分则势弱，不能支也。」士彬不从，怀宝遂力战死。或曰元昊得士彬，割其耳而不杀，后十余年，乃卒于贼中。此据司马光记闻。又按聚米图经云：元昊本举兵趋延州，延州悉发兵捍东西两路。士彬所部兵既分保极边小寨，但以数千人屯黑儿寨。贼并兵入中路，觽寡不敌，一日间三十余寨尽破，士彬父子俱死。与记闻不同，今附见此，更埙考详。
　　壬午，赐鄜、延、环、庆、泾、原、秦、凤、麟、府、并、代、岚、石、隰州戍卒缗钱。
　　新知滑州、引进使、郢州防御使魏昭□知同州，寻加鄜州观察使。知谏院富弼言昭□乳臭儿，必败事。又言殿前副都指挥使郑守忠、马军副都指挥使高化故亲事官，皆奴才小人，不可用，不报。此据富弼神道碑，碑云昭□以观察使知同州，而实录但书防御使。及四月责降，乃书观察使，不知何时迁改。据本传云徙同州，改观察使，亦无月日，恐相继即有此命，故碑云尔。今附见。碑又云弼论郑守忠、高化故亲事官，皆奴才小人，不可用为殿前都指挥使、步军都指挥使。按守忠为殿前副帅，化为马军副帅，乃景佑四年闰四月，弼此时未知谏院。今年十二月守忠罢殿前副帅，除安远节度、知徐州；化自马军副帅代守忠为殿前副帅，又与碑不合。因昭□知同州，并附见，更须考详。
　　癸未，朝廷始知刘平、石元孙等兵败被执，延州奏到故也。
　　诏陕西转运使明镐往鄜州，同河中府点募强壮以备边。
　　上召左侍禁、合门祗候鲁经对便殿，欲再遣使唃畼啰，经辞不行。甲申，降为右班殿直，落职，监吉州税。
　　乙酉，诏：「陕西州军，有勇敢智谋之士，识西贼情伪与山川要害，攻取方略者，悉诣所在自陈，敦遣赴京师。选京东西、淮南、两浙诸州本城兵士分隶禁军。增自京至陕府马递四十四铺驿马。募京城内外捕索元昊刺事人，获一名者赏钱三十万，公人仍转两资，百姓优与厢镇，知而不告者，法外重诛之，其妻孥仍配广南编管。」
