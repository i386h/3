<!-- { "loadSidebar": true } -->
　　成德节度使田重进，改授永兴军节度使。上谓陕西转运使郑文宝曰：「重进先朝宿将，宣力于国，卿宜善待之。」文宝再拜奉诏。始，上在藩邸，怜重进忠勇，尝令给以酒炙，重进不肯受，使者曰：「晋王赐汝，汝安得拒？」重进曰：「我止知有陛下。」卒不受。上嘉其质直，故始终委遇，又以涪王女长寿县主适其子守信焉。（重进徙镇永兴，据百官表在三月，不得其日。）
　　诏大理寺所详决案牍，即以送审刑院，勿复经刑部详覆。
　　诏铨司旧择历任无殿累者注司法参军，自今许参注有公累者。
　　诏权停贡举。
　　夏四月，有司调退材给东薼务为薪，上遣使阅视，择其可为什物者，作长黙数百，分赐宰相、枢密、三司使，因谓李昉曰：「此虽甚细碎【四】，然山林之木，取之极劳民力，乃以供爨，亦可惜也。」昉曰：「古人以竹头木屑皆可充用，正在于此，唯惭臣下不克尽副天心尔。」
　　五月甲午，诏诸道转运副使、知州、通判、知军监等，各于所部见任幕职、州县官内，举吏道通明及儒术优茂者各一人。
　　壬寅，上谓宰相李昉等曰：「朕孜孜听政，所望日致和平。而在位之人，始未进用时，皆以管、乐自许，既得位，乃竞为循默，曾不为朕言事。朕日夕焦劳，略无宁暇。臣主之道，当如是耶？」昉等惶惧拜伏。上曰：「事有未至，与卿等言之，亦上下无隐尔。」
　　丙午，张洎赴翰林，上谓近臣曰：「学士之职，清切贵重，非他官可比，朕常恨不得为之。故事，上日，有敕设及弄猕猴之戏，久罢其事，然亦非宜。今教坊有杂手伎、跳丸、藏珠之类，当令设之。」仍诏枢密直学士吕端、刘昌言及知制诰柴成务等预会。
　　丁未，废京朝官差遣院，令审官院总之。翰林学士钱若水、枢密直学士刘昌言同知审官院，考覆功过，以定升降，皆其职也。又以判流内铨、翰林学士承旨苏易简，虞部员外郎、知制诰王旦等同兼知考课院。凡常调选人，流内铨主之，奏举及历任有殿累者，考课院主之。并吏员而省司局，议者咸以为当。从易简之请也。（吕蒙亨引对，上谓判铨王旦曰：「此人于兄弟中最优，蒙正何以不言？」旦曰：「蒙亨，文学政事，俱其所长。」即授光禄寺丞，此据吕蒙正传，事在至道初，今附注，俟考。蒙亨，已见雍熙三年。）
　　戊申，诏罢盐铁、度支、户部等使，三司但置使一员、判官六员、推官三员，三部勾院但置判勾官一员、判官一员，其属吏并仍旧贯。处分符牒并令判官、推官通署颁行，三司使但于案检署字。从殿中丞马应昌之议也。
　　以盐铁使魏羽判三司。
　　初，京西转运副使、虞部员外郎祁人卢之翰建议，以潩水泛溢，侵许州民田，请自长葛县开河导潩水分流【五】，合于惠民河。于是役成，之翰以劳加户部员外郎，为陕西转运使。（本志在淳化二年，今从之翰本传，因迁官乃书之。）
　　六月壬申，宣徽北院使、知枢密院事张逊责授右领军卫将军，左谏议大夫、同知院事寇准罢守本官。逊素与准不协，数争事上前，上将罢之。他日，准与温仲舒同出禁中，归私第，道逢狂人，迎马首呼万岁。右羽林大将军、判左金吾王宾故与逊俱事晋邸，逊尝保举宾，雅相厚善，又知逊与准有隙，因奏言：「民迎准马首呼万岁。」既而逊等奏事，上诘之，准自辨云：「实与仲舒同行，而逊令宾独奏臣。」逊执宾奏斥准，辞意甚厉，因互发其私，上怒，故贬逊而罢准。（僧赞宁作王得一行状云：堂吏苏允淑者，受朝旨沙汰年高选人，七十以上当授散官。有唐州团练判官掌宣与允淑有憾，宣年始三十五，被允淑夹带高年辈中奏名，授宣为唐州司马。宣与僧法灯素友善，以此事为诉。法灯夙承公厚眷，一日，言此不平于公，公令法灯引至，具得见黜之由。公奏闻，太宗令中使寻访，召而赐对，仍令上殿，俯迩天颜，问其被抑之故，面转著作郎，复赐钱百万，宣谕为压惊之贶【六】，授大理法直官。送允淑御史台，鞫问所因。允淑路由本第，绐其押者，言略入见家人辈，押者令入，允淑得便遂自刎，卒。太宗疑及参政寇准，出准为青州守，其信用皆如此类。按准罢政，乃缘狂人山呼，与得一行状不同，当考。）
　　以涪州观察使柴禹锡为宣徽北院使、知枢密院事，枢密直学士刘昌言为右谏议大夫、同知院事，右谏议大夫、枢密直学士吕端守本官、参知政事。昌言骤膺大用，不为时望所归，或短之于上前，且言其词语难晓，上曰：「惟朕能晓之。」
　　甲戌，尚书省复位内外官参集仪制及比视品秩以闻，诏付有司颁行。
　　戊寅，命左谏议大夫魏庠，司封郎中、知制诰柴成务，同知给事中事。凡制敕有未便，宜准故事封驳以闻，所下制敕悉具编次，事当举行者条奏之。从左谏议大夫魏羽之请也。
　　先是，上急召广南转运使向敏中归阙，擢工部郎中。一日，御笔飞白书敏中及虞部郎中鄄城张咏姓名付宰相，曰：「此二人，名臣也，朕将用之。」左右因称其材。秋七月己酉，并命为枢密直学士。
　　庚戌，雍邱县尉武程上疏，愿减后宫嫔嫱。上谓宰相曰：「程簄远小臣，不知宫闱中事。内庭给使不过三百人，皆有掌执不可去者，卿等固合知之。朕以济世为心，视妻妾似脱屣尔，恨未能离世绝俗，追踪羡门、王乔，必不学秦皇、汉武，作离宫别馆，取良家子以充其中，贻万代讥议。」李昉曰：「陛下躬履纯俭，中外所知，臣等家人皆预中参，备见宫闱简约之事。程微贱，辄陈狂瞽，宜黜削以惩妄言。」上曰：「朕曷尝以言罪人，但念程不知尔。」
　　八月丙辰朔，上草书宋玉大言赋赐翰林学士承旨苏易简，易简因拟作大言赋以献，上览赋嘉赏，手诏褒之。易简直禁中，以水试欹器，属小黄门宣事见之，因密奏，而不识其名。及晚朝，上曰：「卿所玩得非欹器耶？」易简曰：「然，乃江南徐邈【七】所作。」即取至便坐，上亲较试，再三嗟赏。易简进曰：「臣闻日中则昃，月满则亏，器盈则覆，物盛则衰。愿陛下持盈守成，慎终如始，固万世基业，则天下幸甚。」
　　通进、银台司旧隶枢密院【八】，凡内外奏覆文字必关二司，然后进御，外则内官及枢密院吏掌之，内则尚书内省籍其数以下有司，或行或否，得缘而为奸，禁中莫知，外司无纠举之职。枢密直学士向敏中初自岭南召还，即上言：「通进、银台司，受远方疏多不报，恐失事几。请别置局署，命官专聭，较其簿籍，以防壅遏。」上嘉纳之。癸酉，诏以宣徽北院厅事为通进、银台司，命敏中及张咏同知二司公事，凡内外章奏案牍，谨视其出入而勾稽焉，月一奏课，事无大小【九】不敢有所留滞矣。
　　发敕司旧隶中书，寻令银台司兼领之。
　　戊寅，诏宰相、参知政事、枢密使副使、翰林枢密直学士、丞郎、两省给舍以及三司判勾，各于京朝官内举廉勤强干、明于钱谷、堪任三司判官者各一人，其现任转运使副及年齿衰迈者不在称举之限。
　　初，黄州团练副使王禹偁量移解州，因左司谏吕文仲巡抚陕西，疏言父老，求徙东土，上即诏禹偁还朝。己卯，授左正言，谓宰相曰：「禹偁文章，独步当世，然赋性刚直，不能容物，卿等宜召而戒之。」寻命直昭文馆【一○】。
　　九月乙巳，以给事中封驳隶通进、银台司，应诏敕并令枢密直学士向敏中、张咏详酌可否，然后行下。时，泰宁节度使张永德为并代都部署，有小校犯法，永德笞之至死，诏按其罪，咏封还诏书，且言：「永德方任边寄，若以一小校故，摧辱主帅，臣恐下有轻上之心。」不从。未几，果有营兵胁讼军候者，咏复引前事为言，上改容劳之。
　　丙午，诏翰林学士承旨苏易简、给事中陈恕、左谏议大夫魏庠寇准、右谏议大夫赵昌言、起居舍人知制诰吕佑之等，于幕职、州县官中各举堪任京官者二人；左司谏吕文仲等九十七人，各举堪任五千户以上县令者二人。时天下富庶，上励精求治，听政之暇，尽索两省、两制清望官名籍，阅朝士有德望者，悉令举官。至佑之名，熟视良久，宰相因言：「佑之前举东野日宣无状。」上曰：「此正可令赎前过耳。」遂以佑之预焉。
　　是秋，自七月初雨，至是不止，泥深数尺，朱雀、崇明门外积水尤甚，往来浮罂筏以济。壁垒庐舍多坏，民有压死者，物价涌贵，近甸秋稼多败，流移甚觽。陈、颍、宋、亳间盗贼髃起，商旅不行。上以阴阳愆伏，罪由公府，切责宰相李昉及参知政事贾黄中、李沆曰：「卿等盈车受俸，岂知野有饿殍乎？」昉等惭惧拜伏。黄中出，语人曰：「当时但觉宇宙小一身大，恨不能入地尔。」（此据谈苑，不及吕端，岂以端新预政，久雨非其罪耶？）
　　冬十月庚申，尚书左丞张齐贤出知定州。齐贤自言母孙氏年八十五，抱羸疾，不愿离左右，上悯然许之。齐贤在相位时，母入谒禁中，上叹其寿考有令子，多赐手诏存问，别加锡与，搢绅以为荣。齐贤寻遭母丧，水浆不入口者七日，自是日啖粥一器，终丧止食脱粟饭。
　　先是，大名府豪民有峙刍茭者，将图利，诱奸人潜穴河堤，仍岁决溢。知府事赵昌言识其故，一日，堤吏告急，昌言命径取豪家廥积以给用，由是，无敢为奸利者。属河决澶州，西北流入御河，涨溢浸府城，昌言率卒负土填，数不及千，乃索禁旅佐其役。或偃蹇不进，昌言怒曰：「府城将垫，人民且溺，汝辈食厚禄，欲坐观耶？敢不从命者斩！」觽股栗趋事，不浃辰而城完。上闻而嘉之，壬戌，降玺书銟谕。
　　自端拱以来，诸州司理参军皆上躬自选择，民有诣阙称噃者，立遣台使乘传案鞫，数年之间，刑罚清省矣。诸路提点刑狱司未尝有所平反，上以为徒增烦扰，罔助哀矜，诏悉罢之，归其事于转运司【一一】。
　　诏审官院，自今京朝官未历州县者，不得任知州、通判。从翰林学士承旨苏易简之请也。
