<!-- { "loadSidebar": true } -->
　　癸亥，引进副使、知邕州萧注为西上合门使，留再任。或于此方载大理杀侬智高事。事已在至和二年六月，更详之。
　　甲子，河南府言资政殿大学士、尚书左丞□育卒，赠吏部尚书，谥正肃。
　　乙丑，罢修睦亲宅祖宗神御殿。初，翰林学士欧阳修言神御非人臣私家所宜有，若援广亲宅例，当得兴置，则是沿袭非礼之礼。诏送两制及台谏、礼官详定，而言【九】汉用春秋之义，罢郡国庙，今睦亲、广亲宅所建神御殿不合典礼，悉宜罢。上以广亲宅兴置已久，不欲毁之，睦亲宅遂罢修营。
　　丙寅，案丙寅宋史作丙辰，合前后干支考之，当从丙寅，宋史误。诏曰：「朕惟分治州县，付之守令；案督守令，付之转运使、提点刑狱。而比年以来，吏或贪恣害物，耄昏不事事，以弛为□，以苛为察。赋敛有常，或增重之以为劳；刑罚有经，或出入之以为能。而使者莫之举，岂朕所以寄任之意欤！其各思率职，毋挠权幸，毋纵有罪，惠绥吾民，以称朕意。」
　　丁卯，诏臣僚赴任益、梓、利、夔路，其远接人陆路止于京师，水路止于荆南；若路不由京师，即计其地里，不得过六十程，若旧例不及者止如例。初，三司使张方平言两川迎送之役，有经涉水路，来往万里之远，至有饿乏病死者不可胜数。故着此条。
　　戊辰，诏居州县驿舍亭馆者【一○】毋得过一月，违者所属吏以违制论。仍令转运、提点刑狱司每半年一举行。
　　五月庚午朔，降知汝州李寿朋知荆门军，同提点京西刑狱石用休知威胜军。时侍御史朱处约奉使过汝州，言京西岁饥，寿朋令郡人献材木，修廨宇亭榭，重为劳扰，下提刑司体量而不以实，故并责之。
　　辛未，录故给事中、集贤院学士孙仅孙授为太庙斋郎。枢密使韩琦言仅太宗朝第一人及第，今其后无禄仕者，故特恤之。
　　壬申，管勾国子监□中复言：「旧制，每遇科场，即补试广文馆监生。近诏间岁贡举，须前一年补试。比至科场，多就京师私买监牒，易名就试，及旋冒畿内户贯，以图进取，非所以待远方孤寒之意。请自今遇科场，补试监生如故，仍以四百五十人为额。」从之。寻又增一百五十人。又增一百五十人，乃六月丙寅，今并书。
　　癸酉，右正言□及言：「太宗朝尝给三司判官御前印纸历子，令批书课绩。今其制虽存，而无考校之法。请自今岁终按功过而升黜之。」诏以及所言录示三司使张方平【一一】。
　　辛巳，福建转运使刘立德知婺州，谏官陈旭言其年老不任事也。
　　壬午，以故西蕃恩州团练使磨毡角子瞎撒欺丁为顺州刺史。磨毡角居宗哥城。既死，所部立其子。母李氏惧孤弱不能守，乃献皮帛，入库廪文籍于唃厮啰，因受之。本传：磨毡角初补严团，后以恩团卒。按实录，宝元二年四月，初授顺团，与本传不同，今从实录。磨毡角居宗哥城，其详见景佑三年末。高永年陇右日录云磨毡角死，无子，遂绝。盖不知有瞎撒欺丁也。或因瞎撒欺丁微弱不能自立，谓之绝则可，然非无子也，今不取。
　　初，盐铁副使郭申锡受诏行河，与河北都转运使李参论议不相中，讼参于朝曰：「参繇吕公弼荐，迁谏议大夫为侥幸；参转谏议大夫在元年十一月乙巳。又遣小吏高守忠赍河图属宰相文彦博。」御史张伯玉，亦奏参朋邪结托有状。以事连宰相，乃诏天章阁待制卢士宗、右司谏□中复推劾，而申锡、伯玉皆不实。伯玉以风闻免劾。
　　乙酉，诏曰：「朕常患民之好争，而风俗渐靡于薄也，思有以革正之。非吾士大夫躬率以义，而导之于善，则何以哉？申锡官职事守，不为轻矣，宜遴所举，以道吾民者。而与参相决河，议论之异，遂成私忿，章奏屡上，辨诉纷然，敢为诋欺，处之自若，以至兴狱，置对逾旬，参验所陈，一无实者。士人之行，乃至是乎！使吾细民，何所视效？其降申锡知滁州，牓于朝堂。」申锡寻改知濠州。卢士宗附传，墨本载士宗言参与申锡，皆朝廷委任者，虽有罪，第可移文，不宜追摄。朱本已削去，今不取。李参附传云：自河决横□，迫近北都，因治金堤，岁兴夫二十万。参度堤已完，请辍一年，省夫十二万。按参明年八月乃改知澶州，不知省夫十二万是何年，当考。刘挚作郭申锡墓志云：嘉佑二年修六塔河，与河北转运使李参典其事。初，皇佑中议开六塔，使河东行，申锡言其非是，后果不成，东北被其患。至是议塞，而参意异，诏罢参。申锡因疏参他过，坐知濠州。按参未尝罢河北转运使，明年八月乃改知澶州，不知挚何故如此谬误？今不取。苏轼代张方平作赵概神道碑云：李参为河北转运使，职事办治，进秩二等，且官其一子。郭申锡为谏官，争之曰：「参职事所当办，无功不可赏。」上怒，欲罪申锡，概言：「陛下始面谕申锡，毋面从吾过。今黜之，何以示天下！」按申锡此时不为谏官，参转谏议大夫在嘉佑元年十一月；以司封郎中迁少府监，为河北转运使，在元年八月。自八月至十一月，才四月尔，所云「职事办治」，亦未详，恐皆谬误，今不取。
　　诏宗正寺【一二】自今白身人娶宗室女，须三代有官，或父祖曾任升朝官而告敕见存者，仍召京朝官委保之；其在任者，三代虽不尽有官亦听。
　　甲午，契丹遣林牙归德节度使耶律嗣臣、右谏议大夫刘伸，来献其国母遗留物。
　　六月丙午，吏部尚书、平章事文彦博，罢为河阳三城节度使、同平章事、判河南府。郭申锡、张伯玉攻彦博虽不胜，彦博亦不自安，数求退，上许之。
　　户部侍郎、平章事、集贤殿大学士富弼加礼部尚书、昭文馆大学士。
　　枢密使、工部尚书韩琦依前官平章事、集贤殿大学士。
　　枢密使、山南东路节度使、同平章事贾昌朝，罢为镇东节度使、右仆射、兼侍中、景灵宫使。
　　文彦博始求退，谏官陈旭等恐昌朝代之，乃疏昌朝交通女谒，建大第，别为客位以待宦官。又宦官有矫制者，枢密院释弗治。昌朝由此罢。然昌朝释宦官矫制，后验问无事实。初，温成皇后乳母贾氏，宫中谓之贾婆婆，昌朝以姑事之。谏官劾昌朝交通女谒，指贾氏也。
　　观文殿大学士、兵部尚书宋庠为枢密使、同平章事。枢密副使、礼部侍郎田骮为枢密使。
　　户部侍郎、参知政事王尧臣加吏部侍郎。帝初欲用尧臣为枢密使，而当制学士胡宿固抑之，乃止。
　　给事中、参知政事曾公亮加礼部侍郎。枢密副使、户部侍郎程戡加吏部侍郎【一三】。
　　右谏议大夫、权御史中丞张□为枢密副使。
　　庚戌，翰林学士欧阳修兼龙图阁学士、权知开封府。修承包拯威严之后，一切循理，不事风采。或以为言，修曰：「人才性各有短长，实不能舍所长强所短也。」
　　龙图阁直学士、左司郎中、权知开封府包拯为右谏议大夫、权御史中丞。拯言：「东宫虚位日久，天下以为忧，髃臣数有言者，卒未闻有所处置。未审圣意持久不决，何也？夫万物皆有根本，而太子者，天下根本也。根本不立，祸孰大焉。愿采诗人维城之义，固天下根本之地。」帝曰：「卿欲谁立？」拯曰：「臣非才备位，所以乞豫建太子者，为宗庙万世计尔。陛下问臣欲谁立，是疑臣也。行年七十，且无子，非邀后福者，唯陛下裁察。」帝喜曰：「徐当议之。」
　　拯又言：「真宗因对辅臣，言及前代内臣恃恩恣横，蠹政害物，朕常深以为戒。至于班秩、赐与，不使之过，未尝矜贷，此辈常知畏惧。王旦等对曰：先代事迹昭然，足为龟鉴，陛下又屡言及此，实社稷之福也。臣窃见近年内臣禄秩、权任，优崇稍过，恐非所以保全之也。以陛下英明神断，有罪必罚，此辈或不敢为大过。然在制之于渐，庶免贻患。惟陛下佩服先帝之言，以为格训，凡事更加裁抑。」
　　又言：「朝廷凡降诏令，行之未久，即有改易，外议纷纭，深恐于体不便。且诏令者，人主之大柄，而国家治乱安危之所系，焉可不谨乎！缘累年以来，此弊尤甚，制敕纔下，未逾月而辄更；奏请方行【一四】，又随时而追改。民知命令之不足信，则赏罚何以沮劝乎？欲乞今后朝廷凡处置事宜，申明制度，更加谨重。臣僚上言利害，并请先下两制集议，如可经久，方许颁行。于后或小有异同，非蠹政害民者，不可数有更易。如此，则法存画一，固有常格。」又陈教养宗室之法，请条责诸路监司及御史府自举属官，谏官、御史不避二府荐举者，听两制得至执政私第，事多施行。此据拯附传。今正传削去教养宗室，台谏官不避二府所荐举、听两制诣执政私第二事，不知何故，当考之。
　　诏正卫连十日，值假者放一日。
　　壬子，上谓三司使张方平曰：「监御厨内臣窦昭齐等，宴日擅杀羊羔，且羊羔乃物之未成者，而枉其生理。尝戒使勿杀，今复杀之，不可不惩也。」特冲替。
　　甲寅，诏学士院编录国朝以来所撰制诰文字，从欧阳修之请也。
　　审官院言：「勘会见祗候差遣京朝官，员数至多，阙次全少，待次一二年，贫窭者觽。欲望并许请假出外，等候阙次，更不立定假限。候至名次稍高，任自参假赴院厘务。」从之。
　　乙卯，赐辰、澧州捕杀蛮贼土丁缗钱。
　　丙辰，提点荆湖北路刑狱【一五】、司勋员外郎潘夙权本路转运使。时蛮反邵州，杀队将及其部兵，故就委夙经制蛮事。夙驻兵赀木寨，亲督兵援所遣将，破团峒九十余。此据夙传，实录无蛮反邵州事，当考。范祖禹铭郭逵墓云：「邵州武冈杨昌透反，诏以逵为湖南钤辖兼知邵州。至则潜师夜起，径至贼垒，黎明围数匝。昌透登栅大呼，逵命纵火焚栅，斩其将雷铁城等数辈，谕昌透令降，昌透亦以所领十余州，求输租赋。」夙，美之从曾孙。
　　丙寅，入内都知史志聪、副都知任守忠都大提举内中修造。先是，修皇仪殿西庑，而三司言营造多虚占名役，枉费材料，故命志聪等总领之。寻又命勾当皇城司、入内副都知邓保吉，文思使、带御器械李继和提举东、西华门以南诸处。九月五日事，今并入此。
