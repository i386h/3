<!-- { "loadSidebar": true } -->
　　癸亥，侍御史刘挚言：「近者曾有论列，乞罢刑部侍郎蹇周辅及其子司封员外郎序辰职任，不蒙施行。伏缘理有未安，事有未可以已者，须当再有申列。窃以周辅、序辰继于东南虐行盐法，为朝廷生怨讟于数路之民，其于掊敛刻剥，公论所共弃，与□居厚【三】、王子京辈无少异也。居厚等初有廉按指挥，即先罢见任，而周辅等独得不罢，在职如故，乃是罪同而法异也。若曰居厚、子京事在所部，势不可不罢，周辅等于江湖，非所部，无嫌故不必罢，臣窃以为不然。谓所部当罢是也，谓非所部不罢，则子京所部在福建，而罢泰州何故也？不可如居厚例，岂不可与子京同例也。要之待罪之人，必去见事职任以需命尔。故王道能使之无偏，政令能去其二三，燍行公平之法，然后可以服人心而正天下。周辅等虽有被害之地非所部，然今并游京师，安处华要，往来奔走权门，经营地道，以为徼幸之计，则其害有大于所部之嫌也。臣风闻有旨催促陈次升等，疾速体量结绝。臣窃见昨者所遣之使，幸皆精选于台省，其人必无所观望。万一有见周辅父子在朝廷，独不去职，与居厚等行遣不同，又促其使事，必疑谓朝廷欲□其事，故风以此意。或采察按治，灭裂回隐，东南之害，将有不得尽达于圣听，而法有不得行焉者。故诏令来止于催促，则周辅经营之术似已行矣。伏望圣慈深察其故，不可使公道独行于外，而不行于内，早赐罢免周辅、序辰见任，皆从外补。以一朝廷政令，以解中外疑异之论。候见实状，别听朝旨。」
　　贴黄：若以谓周辅等罪状未到，无名以命其去，则居厚先守庐州而后体量，当时岂无名耶？
　　又贴黄：「政令不一，最为国家之大患，臣所以不避烦□者，止为上系治体，亦非独区区于周辅等也。」（十一月十八日初论，此月二十二日又再论，明年正月二十二日乃责。）
　　甲子，辽国贺兴龙节使、宁昌军节度使萧忠顺，副使、中大夫行起居郎、知制诰充史馆修撰赵孝严，见于紫宸殿，次见太皇太后于崇政殿。
　　乙丑，夏国遣人入贡，夏国主秉常言：「母氏临终属臣曰：『世受朝廷封爵，恩礼备至。今虽边事未已，属纩之后，宜奉遗留物以进，示不忘恭顺之义，虽瞑目无恨！』臣谨遣使进遗马、白喰诣阙。」李清臣言：「伏见朝廷近遣郎官杜纮吊慰夏国。今复遣使来谢，朝廷必欲因此之际，特示招怀。所有每年时服，近罢给赐，欲乞自枢密院检举施行，关牒西人，开示恩意。及昨来用兵，擒捉到近上首领，多在南方拘管，乞择其三二人可使归还者，推恩释放，庶其戴荷天恩，共思款服。」又言：「臣所奏，乞留中。如蒙收采，即乞节略臣奏，自御批降出，付三省、枢密院商议，取旨施行。」又言：「原释囚虏，以怀敌人，自古非一，皆为美事。如臣言可采，即乞明降诏命，嘉其近遣使人辞旨恭顺，因此推恩释放。甚协朝廷之体，兼可以窥察敌情。」（清臣所言，因夏人入贡附见，更须考详。元佑元年六月十四日，杜纮又以刑中押伴。）
　　刑部言，令提刑司检法官覆州县官小使臣等公罪杖以下案，申吏刑部、大理寺注籍，则法官可以专于谳狱。从之。
　　丙寅，御史中丞黄履兼侍讲。
　　命辅臣分诣寺观祈雪。
　　特赐于阗国进奉人钱百万。
　　侍御史刘挚言：（挚遗矒以此为第二疏，八年十二月六日上。）「臣昨者伏见宰臣蔡确充神宗皇帝山陵使，于灵驾进发前一夕，准敕合赴内宿，确至夜深方抵禁门，不肯依禀圣旨指挥，欲将带人从同入。及见本门臣僚执守诏旨，确遂恚怒而去，更不入宿，亦不闻奏禀，显是骄慢。臣曾具弹奏，自后不闻施行，（挚劾确附十月末。）臣未敢再有申列者，以为确奉使回，必须引咎自劾，阖门待罪【四】。既而还朝，略无忌惮，安倨自处，以为当然。臣又闻近代及国朝以来，臣僚凡充先朝山陵使者，复土之后，例须自求去位，莫不得请而后已。盖以谓臣子之礼，身典丧葬，方毕其事，以嫌自处，不敢遽践嗣皇朝廷，所以致事上之恭。例虽出于近代，然沿袭莫敢废之。惟是韩琦奉使永昭陵回，累章沥恳，终不获去，盖英宗以琦定策元勋，特恩固留，所以不得遂其请。今确归自裕陵，赴集英内东门朝见讫，即日视事。但闻升祔之后，因事略于帘前备礼自陈。窃料圣恩优遇辅臣，必曾宣谕不许之意。人但见其再拜而退，遂偃然自若，以为泰山之安。确之事朝廷，其意亦已轻矣。所贵乎大臣者，为其去就有礼，进退有义，臣以道固辞，君以恩不许，雍容节奏，必有文义可观。而确不顾廉隅，恐失爵位，略无逡巡之意，不容陛下少施恩数，而乘势伺便，无故自留。天下不闻其阳为求去之言，不知其公然不退之理。且前日违敕不宿，已见悖慢之心，今日当去而就，又无进退之节。为臣之分，确岂不知？盖谓皇帝陛下富于春秋，可以不恭；谓太皇太后陛下不出房闱，可以无礼；又谓天下公论久废，可以欺罔，故泰然冒昧，苟固权宠。中外臣庶，痛心愤嫉，为确耻之。大臣如此，尚何以尊隆朝廷，内镇服髃下而外取重四夷也哉！伏望圣慈深以天下为意，无或容养奸恶，早发睿断，罢确政事，以明国宪，以慰安中外。」
　　贴黄称：若或圣恩广大，诚未欲暴确之罪，即乞止以恩礼诏之，使均逸于外，亦足以慰公论。又称：若或议者以「临御未久，未宜轻去大臣」为说，臣以为不然，大臣无罪以礼求去，则未可轻进退，若有罪，岂可牵制此说也。（据刘挚遗矒，此疏系弹蔡确第二疏，十二月六日上。刘仿、王知常撰挚行述【五】，载疏语亦同。编录者或以此疏系之王岩叟，或岩叟同挚上此也。）
　　先是，王岩叟言：臣伏观陛下即位之初，首发德音，下明诏免保丁第五、第四之田不及二十亩者使勿教。其得免者，戴陛下厚恩，如获更生。后复下令，变保甲月教之法为冬教，人人始得安其业，又大惠也。然臣常亲其事而见其微，尚有以为陛下言者。凡第四、第五等之家，田业□亩之多寡，无甚相远，粗粝不充，布褐不备，均未免冻馁之忧。今若隆冬冽寒，使去其家，与温饱者同教于城下盈月而后已，岂其所堪！伏望圣慈哀怜，约祖宗义勇等第之制，特诏有司免三路第四、第五保丁冬教，以□贫民，但籍其姓名，备缓急出力以从事可也。虽不教之战，而教者赖此以共济耳。国家平居能有以知其情，则百姓一日乐有以尽其力，今虽罢之，犹不为无益也。臣又按祖宗义勇之法，止行三路。比者保甲之事，乃并王畿之民，皆曰：「我居近天子之都，习知蒙幸以为常也。今乃督战斗之技，下与列郡等，而又加峻焉，安用为王畿之民哉！」此百姓前日之语也。北则韦城、白马，西则管城、新郑，前为畿内邑，则共苦于教。今复而归郑、滑，为京西邑，则三冬之教，遂不预焉。民又曰：「我畿内之民也，顾不如畿外之人暇逸而安乐。」此百姓今日之意也。人情如此，岂国家所以亲腹心、厚根本之计哉？臣以为畿内保甲，宜悉罢之便，惟陛下采纳幸甚。又言：「三路教兵，固将应缓急之用，以守以征也，不知畿内教之，将何所事哉？若曰以御盗贼，则保甲之兴，反所以增盗贼者多矣，皆已然之验也。今既复旧法，巡检添元额，弓手置昔日耆壮，盗贼固自消矣。保甲虚名，徒摇人心而无所益，愿陛下特释之，使根本之地，清静而安固，人人有欢然亲上之心，所以资万世长久之利也，岂不善计哉！惟陛下留意。又按义勇旧法，止取第三等已上充教阅，第四等而下但籍名姓而已，更不预教。盖第四等民户贫乏，与第五等不相远耳，愿陛下恻隐，全仿义勇以为法，庶贫寒之民，尽沾恩德。」（第五等两丁免冬教，十二月六日丙寅。）
　　又言：「臣近以三路第四、第五等保丁多贫乏，乞依义勇旧法免冬教，及畿内旧无义勇，今亦乞罢保甲，未蒙施行。臣窃以道有弛张，故法有损益，不可以为常，要在酌民之言，因时之宜而损益之，为国家长久之计耳。臣见保甲之法，陛下每损之，则民心每加喜，民心之加喜，国计之益以为利也。按义勇旧法，三丁方取一丁，而保甲两丁便取其一，已比义勇立法为甚密而得兵为甚多。臣今不敢请取丁如义勇，但乞如义勇免下户冬教而已。冬教虽免而姓名犹存于籍，亟召则亟得，非释然放之也。臣昨为民官，每亲见下户保丁赴团教，不以习技为难，而常以艰食为苦，未尝不疾首蹙额以应一日之教，况无衣无褐，隆冬大寒，当一月之久乎？陛下推臣之言，以观其情之乐否也；人情之所不乐而必为之，非天下之所以望于陛下者也。又畿内之民，素倚京师以为重，浸渍仁恩而安于无事。自兴保甲以来，往往窃为偶语曰：『三路教民，固将缓急当护边之用也，我曹岂亦将驱而为此乎！』臣诚知国家无意至此，徒使人心常疑而不自宁，何益也？议者皆以谓罢之便。伏望陛下省臣前奏，早赐施行。今去起教月分不远，伏望圣慈早赐指挥施行，以慰人心。」于是诏府界、三路保甲第五等两丁之家免冬教。（新、旧录但书府界、三路保甲第五等两丁之家免冬教，不着因由。）
　　诏熙河路经略使赵济遣康识往兰州及选将往定西城，经画堤备夏人，如果来攻城，即坚守应敌，以取全胜，勿为敌诱，轻易出兵。仍豫为清野之计，俟其回兵，即审量追袭。以谍者言夏人欲寇边故也。
　　丁卯，右监门卫大将军仲汤封蔡国公。
　　戊辰，兴龙节，宰臣率百官并辽国、高丽、于阗国信使副赴东上合门拜表称贺。
　　诏招刺禁军违法，听转运司点检。先是，诸路将兵专责提点刑狱或提举官，言者谓将兵散在郡县，转运使因按部阅视，可以岁遍，故定此令。（旧录有此，新录削去。）
　　辛未，通议大夫、尚书左仆射兼门下侍郎蔡确，右仆射、兼中书侍郎韩缜并迁正议大夫；成德、横海军节度使守太保、开府仪同三司扬王颢为永兴凤翔节度使；武昌、武安军节度使守太保、开府仪同三司荆王頵为武宁镇海节度使。
　　壬申，通议大夫、知枢密院事章惇，门下侍郎司马光，中书侍郎张璪，同知枢密院事安焘并为正议大夫；银青光禄大夫、尚书左丞吕公着为金紫光禄大夫；大中大夫、守尚书右丞李清臣为通议大夫；宰执、亲王皆进官，用嘉佑、治平故事也。
