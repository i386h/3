<!-- { "loadSidebar": true } -->
　　计议措置边防事所言：「以泾原路正兵、汉蕃弓箭手为十一将，第一第二将驻渭州，第三将原州，第四将绥宁寨，第五将镇戎军，第六将彭阳城，第七将德顺军，第八将水洛城，第九将静边寨，第十将隆德寨，第十一将永兴军奉天县。」并从之。诏于分定将内别定一将，策应熙河路。（两纪并书分泾原路兵为十一将。）
　　壬寅，诏诸修敕式局看详合厘正朝廷与有司相照立式事，委检正中书户房毕仲衍编修。
　　又诏翰林学士、司封员外郎、知开封府蔡延庆落职知滁州，开封府见鞫李宪妻王氏事，移大理寺。先是，王氏母诣府讼宪婢谋害王氏，延庆初欲避免签书，又谓王氏□辞有状外事，不当治，推官蔡承禧争之，与延庆更论奏，乃下审刑院、刑部定以为应受理。于是御史舒亶言开封府官吏观望畏缩，狱辞所逮，或置不问。诏本府尽理根治，然尤以准御宝批专勘公事为名追捕，上批此盖府官回避畏忌，不敢据告发事施行，令开封府具析以闻，仍令左右厅推、判官同鞫外，余并依常事行遣。亶又言延庆于行遣偷为一切，以脱怨怒，乞重行黜责。故有是命。（三年六月二十一日，扬汲辨宪诬，或附此。蔡承禧奏议有可删取增入者。旧纪书蔡延庆不穷治李宪帷薄，落翰林学士，罢知开封府，知滁州。新纪不书。）
　　以判吏部流内铨、枢密直学士钱藻权知开封。
　　复八作司为东西两司，各置监官文臣一员，武臣二员，遇大礼及大兴造，即同管勾。八作司旧分东西，后合为一，将作监以为非便，故复之。
　　癸卯，诏：「闻熙州军资库自六月以来，官吏俸、诸军傔料、随依蕃官请给、修城支用等钱，阙二万余缗。虑河、岷州、通远军亦如此，其令陕西转运使速应副，仍具析以闻。」
　　又诏西京左藏库副使杨进等二十三人，各展磨勘二年。坐试诸军武艺，误给银万余两，为殿前司劾奏，诏免备偿，故薄惩之。
　　甲辰，知制诰李清臣为辽主生辰使，西上合门使曹评副之；主客郎中范子渊为正旦使，皇城使、雅州刺史姚兕副之。后子渊免行，以太常丞、检正中书户房公事毕仲衍代之。
　　诏出三司钱十五万缗，付鄜延路经略司市封桩粮草。
　　同修起居注王存言：「古者左史记事，右史记言，唐贞观初，仗下议政事，起居郎执笔记于前，史官随之，其后或修或废，盖时君克己，励精政事，其职修，或庸臣擅权，务掩过恶，则其职废，皆理势然也。陛下临朝旰昃，睿明四达，动必稽古，言必本经，至于裁决万几，判别疑隐，皆出髃臣意表，欲望追唐贞观典故，复起居郎、舍人职事，使得尽闻明天子德音，退而书之，以授史官。倘以为二府奏事自有时政记，即乞自余臣僚前后殿对，许记注官侍立，着其所闻关于治体者，庶几谟训之言不至坠失。」上谕存曰：「史官自黄帝时已有之，至汉武帝有禁中起居注，今起居注之名，当始于此。近世诚为失职，且人君与臣下言必关政理，所言公则公言之，所言私则王者无私，自非军机，何必秘密！盖人臣奏封有颇僻，或肆谗慝，谓人君必须函容，难即加罪，因而无所忌惮，若左右有史官书之，则无所肆其奸矣。」卒不果行。
　　丙午，诏：「修起居注官虽不兼谏职，如有史事，宜于崇政殿、延和殿承旨司奏事后直前陈述。」从修起居注王存请也。（王安礼传云：安礼同修起居注，故事，左右史记言动，毋得辄有所陈，至是诏许直前奏事，自安礼始。盖安礼与王存同修注，其实存请之。熙宁四年七月，未兼谏职者，乃许直前。）
　　以熙河路钤辖、东上合门使李浩为四方馆使。浩，熙宁十年有战功，诏候二年转四方馆使。至是迁之。
　　诏无料钱京官差知县、县丞者，给令丞俸，罢添支驿料。
　　丁未，右谏议大夫、知河南吕公孺知河阳。洛口役兵千余人惮役，不禀令，排行庆关不得入，西趋河桥。其徒有来告者，诸将请出兵击之，公孺曰：「此曹亡命，穷之则生变。」乃令曰：「敢杀一人者斩。」于是乘马东出，令牙兵数人前谕曰：「尔辈久役固当还，然有不禀令之罪，若复度桥，则罪加重矣！太守在此，愿自首者止道左。」觽皆请罪，索其为首并助谋者，黥配之，余置不问，复送役所，语洛口官曰：「如尚敢偃蹇者，即斩之。」觽帖然不敢动。乃自劾不俟命，诏释之。（此据本传，或自有时，今附公孺初除时。）
　　遣司农寺都丞□雍同两浙路提举官讲议役法，催促结绝。
　　中书言：「应朝旨置狱究治事，欲委审刑院、刑部置簿管勾，非特旨立限者，及一季末，奏下所属催促，无故稽留若行移迂缓并所属不催举，并劾奏，责刑房季终点检。」从之。
　　赐澶州度僧牒六百五十，偿水利司钱。以尝出监主簿、斋郎告牒募人入钱，而久无应募者故也。
　　诏：「昨遣殿前、步军司虎翼十指挥赴顺州及机榔县太平寨戍守，比已归营，皆瘴疠死亡之余，可并升补神勇指挥，仍免两季简选，内已减为剩员者，与免减为小分。」
　　戊申，上批：「导洛水入汴及治堤捍河，悉有成绩，可令宋用臣、范子渊具总事暛力官吏第赏。」
　　诏浚淮南运河自邵伯堰至真州【二二】十四节，分二年用工。从转运司奏也。
　　诏在京卖曲，以百二十万斤为岁额，斤钱二百五十，候卖及旧额，复旧价，酒户所负白糟、糯米钱，更展限二年带纳。京师曲法，自熙宁四年定以百八十万斤为岁额【二三】，斤钱二百，后多不能偿，虽屡倚阁未请曲数，及减岁额为百五十万斤，斤增钱至二百四十【二四】，犹不免逋欠，酒户又负市易务白糟、糯米钱五十余万缗。至是命户房检正官毕仲衍、太常博士周直孺同三司讲究利害，乃请减曲额为百二十万斤，斤为钱三百，均给七十店，令月输钱，周岁而足，月输不及数，计所负倍罚。又炊酝不以时，擅增器量及用私曲，皆立告赏法。悉施行之，而裁其价，又有未请曲数十万斤，悉蠲之。
　　都提举市易司言：「诸路民以田宅抵市易钱，欠不能偿，公钱滞而不行，欠户有监锢之患。欲令赊当在官于法当卖房廊田土，重估实直，如卖坊场、河渡法，未输钱间，官收租课，不惟稍□欠户禁锢，而公家亦享实利。在京市易务准此。」又言本司岁出本钱计置畿县第四等户体量草，关由开封府界提点司，而提点司自熙宁八年至去年，尚逋草价十三万缗，乞限岁终，仍自今委三司随秋税催促提举司拘收封桩，听从本司支用，如敢借兑支遣，乞论如封桩钱法。又乞选本司勾当公事官一员专管簿籍。并从之。
　　御史何正臣言：「近弹奏安焘、张茂则验覆导洛通汴利害不当，窃闻诏候来年岁运了日取旨。以臣所闻，则自不须如此。焘等以为盛夏洛水外溢，大河内涨，新淤沙堤，当二水腹背交攻之患，其势未易支梧。今既秋矣，二水交攻之患，固未尝有。焘等又以为洛水盛夏暴涨，甚于大河，虽盛夏亦有干浅之时。今自夏秋以来，盖亦屡雨，而河未尝涨，亦有经旬不雨，而水亦未尝干，舟行往来，昼夜不辍，安俟考察而后见乎？伏望重行诛窜。」诏焘、茂则各罚铜二十斤。
　　龙神卫四厢都指挥使、秦凤等路副总管向宝卒，推恩外又许其家陈乞二人差遣。
　　己酉，以殿中丞高镈权发遣荆湖北路转运判官。镈初除权发遣登州事得对，上批：「镈进对论事，精神详敏，方今难得人材之际，置守支郡，深亦可惜，淹废其能，宜特除一小使者，俾陈力补过。」故有是命。
　　天章阁待制罗拯言：「高禖坛广二丈六尺，卑狭不足以行礼。」下太常议，太常言：「禖祠以青帝为主，请如青帝坛，广四丈。」又下详定郊庙礼文所讲求制度，乃言：「诗曰：『克禋克祀，以弗无子。』所谓禋祀者，乃郊禖祀天，以高禖配于郊外，故谓之郊。今郊禖坛祀青帝于南郊，以伏羲、高辛并配，又于坛下设高禖之位，殊为爽误。伏请准古郊禖改祀上帝，以高禖配，祠以太牢，其坛圆，其位在国南，以石为主，乞略仿南郊为坛而圆，以青帝坛制增筑之。」诏高禖典礼依旧，坛制如太常所奏。（礼文载详定所言，在四年十月十九日，今从实录，并入此。）
　　庚戌，诏诸路郡县增募弓手。
　　详定礼文所言：「昊天上帝、太庙，以中书大臣及宗室亲王使相摄事，皇地祇则以两省大臣，在轻重先后之序有所未安。盖王者父天母地，其礼一也，亲祠与使人代祭，其诚亦一也。伏请祭皇地祇太尉用中书摄，并乞下将作监修展斋厅。」从之。
　　诏祠部员外郎、史馆修撰刘瑾落职。瑾前知虔州，战棹都监杨从先遣其子三班奉职懋至虔募兵，辄檄诸邑巡检弓兵集于州，瑾诘之，懋虚称圣旨以拒瑾，为瑾所奏。懋亦奏瑾尝对懋言，毋以朝旨胁州郡，往者薛向尝移文，内有五十余处圣旨，瑾尚不应副。盖瑾一时忿辞无实也。下江东鞫治，瑾先称疾寻医，又乞居家供答，皆许之。于是瑾、懋皆引伏，大理当瑾杖一百，特有是责；懋坐徒一年，当追一官，诏赎金，免勒停。（瑾寻医在元丰元年五月己丑，乞居家供答在九月庚寅，今并书于此。）
　　辛亥，同知谏院张璪言：「知郓州阳谷县、光禄寺丞周沃谢表称述安南帅臣示人以执政尺牍，欲言者沮谋等事。臣窃以交贼不顺，朝廷命将讨伐安南，师出无功，沃领漕运，粮食不继，不为无罪。今沃以谓帅臣持宰府书示监司，使不敢言而因以获罪，殆有非辜之意。且朝廷赏罚，本以劝沮天下，而被罪者其辞如此，中外闻之，不能无疑。」沃初被旨差夫二十万随军入溪□，差发不如数，馈军失期，为郭逵奏劾，责知阳谷县，谢上表自诉，故璪以为言。诏沃分析，而沃上对不以实，诏逵上军行所与执政往还书送御史台，命御史丁执礼、舒亶、何正臣同鞫之。（沃断旨在三年八月乙卯。）
　　壬子，诏大理寺鞫吕氏为陈世儒请求事移御史台，内命官两问不承，即听追摄，两省以上取旨。中丞李定言，已遣王彭年就濠州劾苏颂，乞令彭年逮颂诣台对狱，余当追命官，除两省外，依勘大学公事已得指挥。从之。（元年六月送开封府，二年正月己卯移大理寺，八月壬子移御史台，九月丁丑世儒伏诛。）
　　权陕西转运使、都大提举成都府等路茶场李稷【二五】言，陕西路有茶场司，本息钱帛至多，不能运动，乞遇谷贱别司不籴处，许茶场接籴转徙。从之。仍诏本息钱毋过二十万缗。
　　癸丑，改沂州承县尉孙师谔为左班殿直、本路巡检，副保正潘翌为三班差使、安抚司指使，给赏钱百千。论捕盗功也。
