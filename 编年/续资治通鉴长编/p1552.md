<!-- { "loadSidebar": true } -->
　　管勾成都府等路茶事阎令言：「熙州获人户赵世亨造假名山茶二千余斤，从不应为重断罪，不足惩艾。欲乞应于禁茶地分造伪滥茶，许人告捕，除依治平陆行路通商茶法断罪理赏外，其犯人送禁茶地分邻州编管。」从之。（新无。）
　　乙卯，知大名府、资政殿学士张璪为资政殿大学士、知扬州。
　　吏部尚书、资政殿学士王存知大名府。存自扬州召入为吏部尚书才儙岁，时在朝朋党之论寖炽，存言：「人臣朋党诚不可长，然不察则滥及善人，东汉党锢之狱是也。庆历中，或指韩琦、富弼、范仲淹、欧阳修为朋党，赖仁宗圣明不惑，今日果有进此说者，愿陛下察之。」由是复与任事者不合，请老不许，求补外。既除大名，辞之，改杭州。（存改杭州在十二日，今并书。存论朋党，据本传，盖因曾肇墓铭也。）
　　枢密直学士赵彦若为国史院修撰。（七月十七日已有修史之命。）
　　召辅臣观谷于后苑。
　　丙辰，诏：「宗室犯私酒，尊长应取旨者，止坐本位同祖尊长。尊长自犯，即坐本宫同祖尊长。」（苏辙为中丞时，尝有论列。）
　　臣僚言：「伏见法寺断大辟，失入一人有罚，失出百人无罪。断流、徒罪，失入五人则责及之，失出虽百人不书过。常人之情能自择利害，谁出公心为朝廷正法者。今乞于条内添入失出死罪五人【一】，比失入一人；失出徒、流罪三人，比失入一人。」从之。（记得此有驳论者，当检附。）
　　苏轼言：「准元佑三年【二】八月二十四日敕，陕西转运司奏：准敕节文，卖盐并酒税务增剩监专等赏钱，更不支给。本司相度，欲且依旧条支给，所贵各肯用心，趁办课利。户部状，欲依本司所乞，并从元丰赏格依旧施行。检会元丰七年六月二十四日敕，卖盐及税务监官，年终课利增额，计所增数给一厘；盐务专副、称子、税务专拦，年终课利增额，计所增数给半厘；及检会元丰赏格，酒务监官年终课利增额，计所增数给二厘；酒务专匠，年终课利增额，计所增数给一厘。具如右。臣闻之管仲，礼义廉耻，国之四维，四维不张，国乃灭亡。今盐酒税务监官【三】，虽为卑贱，然搢绅士人、公卿冑子，未尝不由此进。若使此等不顾廉耻，决坏四维，掊敛刻剥，与专拦、称匠一处分钱，民何观焉。所得毫末之利，而所败者天下风俗，朝廷纲维，此有识之所共惜。臣至淮南，体访得诸处税务，自数年来，刻虐日甚，商旅为之不行，其间课利虽已不亏，或已有增剩，而官吏刻虐不为少衰。详究厥由，不独以财用窘急，转运司督迫所致，盖缘有上件给钱充赏条贯，故人人务为刻虐，以希岁终之赏。显是借关市之法，以蓄聚私家囊橐。若朝廷悯救风俗，全养士节，即乞尽罢上件岁终支赏条贯。仍乞详察上件条贯，于税务施行尤为切害，先赐废罢。况祖宗以来，元无此格，所立场务增亏赏罚，各已明备，不待此条，方为劝銟。臣窃见今年四月二十七日敕，废罢诸路人户买扑土产税场，命下之日，天下歌舞，以至深山穷谷之民，皆免虐害。臣既亲被诏旨，仰缘德音，推广圣意，具论利害，以候敕裁。」从之。（元丰七年六月辛卯，初从京西漕司请，诏税务年终课利增额依盐酒务赏格。轼此奏盖得请。绍圣又改之。据轼奏状，八月五日上，时犹称知扬州。轼七月二十二日已除兵书【四】，但未受命，故但以知扬州论事也。今削去「知扬州」三字。）
　　丁巳，秘书丞吕希纯为著作郎、充国史院编修官。希纯以父名著，及修国史，范祖禹乃亲妹之夫，辞。诏依旧秘书丞，充编修官。（此以栖亩志增入。）
　　左朝散郎韩治为太常丞，（十六日，□立礼云云。）太常丞孙谔权利州路转运判官。（十六日，□立礼云云。）
　　熙河兰岷路经略使范育言：「措置河南蕃族利害，枢密院看详有未尽事理。其一，河南所乞归顺部族，有无结□龊所管族分，结□龊愿与不愿归汉？若其人与阿里骨同意，本不知族下有谋，万一手下自有兵马，必须用兵相敌，乃是河南从此未得安静。未委可与不可先以瞎养□事开说结□龊，使晓知祸福，令其属汉，毋助阿里骨，然后河南可以不招而定。结□龊其父被擒，终有怨汉之意，若未能听服，即河南部族如何可以招纳？其二，阿里骨境内虽闻携贰，终未得的实，若便招其部族，有无事体未安？其三，假令不问结□龊强弱，阿里骨存亡，便筑城招纳愿顺之人，缘夏贼未顺，若两贼相合，以挠熙河，何以枝梧？其四，顺汉首领皆因包顺送到蕃字，抚定之后，本人必望主领河南一带，奏乞包顺充都首领。缘今来河南一带地分，兵势可与不可专委一员管勾，并河南一带见系结□龊管勾，万一结□龊果肯顺汉，若并隶包顺，即于结□龊未安；或止令结□龊依旧管勾，又于包顺未便。当如何措置，可以诱激包顺用心勾当，又使结□龊乐为汉用？其五，约度到今来所费不过三十万贯，缘向去抚定应部族首领以下请给犒设之类，及创添城寨兵将诸色费用，且以通远军、熙岷等州蕃部请给，比较岁约添几何，既无盐井、坑冶等课利，又无民兵营田地，即向去经费如何可以应副？其六，今来招抚河南部族，系令输诚顺汉，所乞筑城，止是洮州及以东地内，今若如规画之间，一切抚定，则地分大段阔远，不委将来合为界处、四至相望，并去见今州、城、堡、寨，约多少地里，内岷州地里必更辽远。未委用与不用更置城寨，就近统制弹压？其七，河南见属西蕃，大小族分都计若干，珠旺各在何处有，是何族分已曾送款，是何族分未有归汉之意，各别绘图以闻。」（旧录云：枢密院自元年经画西羌，掇拾前人遗迹，条画计略，卒为空言，致此益不循服。夏人尤察其虚文，数犯边，杀略不可胜计，终元佑不能定。新录辨云：上文是枢密院看详，范育措置河南蕃族利害，有未尽事理，因为七说问之。务在审度事势，招纳降附。今史臣忽如此诋之，殊不可晓。范育在绍圣间，独以元佑时守边有劳，不附奸臣受赏。此书载枢密院看详文字，必其间有范育措画已经施行者，如云「卒为空言，益不循服」，是育与有罪也。此言本以枢密院，而实附范育，其自相抵忤为多，合删五十二字。要是范育答此七问，九月一日范育云云，却非此答。二十八日己卯，育再具事件，可考。）
　　己未，东上合门使、知兰州种谊领保州团练使，再任。
　　诏：「诸路经略司，密谕诸将，除严设堤备以防寇至外，并仰巡护人民，先远次近，并力收获。若别无西贼侵犯，不得贪逐小利，轻易出兵，却致引惹，损坏田稼。」先是，有诏许诸路择利浅攻，而边将频出兵讨掳，多杀老小，虑诸路贪功致寇，故因防秋，复加条约。
　　太常寺言：「修广圣宫毕工，所有真宗皇帝御容，合行告迁归殿。」
　　诏以礼部侍郎曾肇为礼仪使。（六月十八日，肇为礼侍。七月二十二日，礼书胡宗愈为礼仪使。不知何故改差，当考。）内勘内臣黎元佐等，（政目八日事，当考。）白札子拨还，泛差军马请受。（政目八日事，当考。）
　　庚申，工部言：「都水监奏，今后一年起夫，一年免夫等事，臣僚及诸路监司相度到，有称出钱免夫便，或称不便者，今欲乞去役所有八百里外更不科差，五百里内即起发正夫，八百里内如不愿充夫，愿纳免夫钱者听。缘纳钱日限内一半系正月，一半系六月，仍乞令人户据六月合纳一半钱数【五】，随夏税送纳，如出限尚未纳钱数，与免倍纳罚；如此年合当夫役，须得正身前去，更不许纳钱免夫。及都水监乞河防每年额定夫一十五万人，沟河夫在外。今相度除逐路沟河夫外，欲乞额外定诸河防夫共一十二万人，或工少夫多，并于逐路量分数均减。如紧急工多，分布不足，须合额外增数，令内外丞别作一状，具着实利害，保明以闻。所有本路沟河夫数，并于管下以远州县均差趱那，近里州县夫应副河埽役使。」诏科夫除逐路沟河夫外，其诸河防春夫，每年以一十万人为额，河北路四万三千人，京东路【六】三万人，京西路二万人，府界七千人。如遇逐路州县灾伤五分以上及分布不足，须合于八百里外科差，仰转运司保明以闻。仍自科元佑八年春夫为始。余并从之。（新本删要。）
　　壬戌，鄜延路经略使范纯粹言：「契勘本路蕃官，自来有因归顺，或立战功，朝廷特赐姓名，以示旌宠。如威明善为赵怀顺，均凌凌为朱保忠是也。后来有蕃官无故自陈乞改姓名，经略司不为止遏，据状申陈，省部亦无问难，遂改作汉姓，如伊格为白守忠，鄂钦为罗信是也。亦有不曾陈乞，衷私擅改作汉姓，如罗凌之子为周俊明是也。见今更有蕃官攀援陈乞，盖是自来未有禁约，致蕃部无故自便，衷私撰改汉姓。窃详古者赐姓命氏，皆朝廷所以酬功德，别忠勤也。今乃使外蕃种类，无故自易姓氏，混杂华人，若年岁稍远，则本源汨乱，无有考究，汉蕃弗辨，非所以尊中国而别族类也。兼蕃族既自能改易汉姓，即不以得姓为重，朝廷旌宠之意，恐有时而不行。须至奏陈乞立法止绝者，欲诸路蕃族，除系朝廷特行旌宠赐与姓名外，即不许陈乞改作汉姓。所有今日以前，不因朝廷赐姓之人，并行追改，各令依旧。如允所奏，只乞朝廷访闻立法行下。」从之。（纯粹以七年八月十一日奏此，二十三日得请。实录于二十三日略载此奏，今全录之。仍移得请并附见此。）
　　癸亥，兵部状：「检准元佑贡举敕，寺、监长贰，各许奏举武举一人。今来御史台等处牒到秘书少监二员，即系秘书省官。本部看详，称省者在寺、监之上，兼逐官亦系少监。今相度秘书省长贰，欲并关报，各许保奏武举一人。」从之。（法册八月十二日敕。）
　　乙丑，江西转运司言：「诸路监司承朝旨差官置司推鞫，其所差官仍躬亲被受合为制使，以『制勘』为名。所有监司被受朝旨下本司差官置司勘公事，合以『推勘院』为名。」从之。
　　户部奏：「准度支关准元佑七年八月一日敕节文，户部状：梓州路转运司奏，本路合预俵元佑八年分和买紬绢等价钱，乞借拨常平钱。奉圣旨许借常平钱三万贯，其买到紬绢，令提刑司拘管，候转运司收簇到钱，对行交拨，关请施行者。本部检准户部右曹令，诸他司借用钱物，虽奉朝旨亦执奏。今来所借常平钱有碍上条，伏候敕旨。」八月十四日奉旨：「特依前降指挥。」
