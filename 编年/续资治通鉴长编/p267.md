<!-- { "loadSidebar": true } -->
　　庚午，内出北面榆柳图示辅臣，数踰三百万。上曰：「此可代鹿角也。雄州李允则颇用心于此，朕尝询其累任劳课书历否？对曰：『设官本要騳事，但当竭力【一四】，何得更谋课最？』此言亦可嘉也。」
　　诏广南东西、荆湖南路选兵千人，合澄海军四百人，署曰「忠敢」，分三指挥，戍宜、桂、象州以备蛮寇。
　　诏秦州选军士堪充床子弩手二百人，立为定功指挥，从曹玮之请也。又言：「当州诸寨日收打扑钱，寨主、监押等虽以公用为名，多辄入己。望自今官籍其数，以备犒设。」从之。
　　是岁六月，京畿、京东西、河北路蝗蝻继生，弥覆郊野，食民田殆尽，入公私庐舍。七月过京师，髃飞蔽空，延至江、淮南【一五】，趣河东，及霜寒始尽。飞蝗之过京城也，上方坐便殿阁中御膳，左右以告，上起，临轩仰视，则蝗势连云障日，莫见其际。上默然还坐，意甚不怿，乃命撤膳，自是圣体遂不康。（真宗属疾，诸书多言，但不得其时，此据王曾笔录，当得其实也，今附见九月末。）
　　冬十月壬申朔，诏以来年正月二日诣景灵宫，奉上圣祖徽号。礼仪院言正月天书降，用上元日朝拜玉清昭应宫，十月圣祖降，请以下元日朝拜景灵宫，着为定式。
　　大名府民伐登闻鼓诉秋旱，且言本部吏不纳其辞。诏遣官按视，蠲其赋。
　　丙子，以崇仪使贾宗领平州刺史。既而宗上言北界平州常有书牒往来，名称非便，遂改领高州。
　　初，王中正授左武卫将军致仕，其后迁左武卫大将军、领高州刺史，又改领汀州，又迁右神武大将军【一六】、领康州团练使。每国家举大礼及有营缮，中正必达灵命，以药金银为献，前后累巨万数。于是病卒，赠镇海节度使【一七】，塑像景灵宫，命入内押班周怀政护丧，葬事官给，仍特封其妻施氏为□兴郡夫人，诸子皆任殿直【一八】。中正初得神术，在贫困中，权豪以威胁利诱，终不泄露。及遭时被宠，禄赐甚厚，黄冶所化，惟振施贫窘，崇奉道释而已。上为制灵遇赞述其始终。
　　诏：「京东西、河北、河东、陕西、淮南巡检、使臣、县尉，自今获贼如赃伏灵验、事实显白，而拒抗不即承引及隐蔽徒伴者，许量行拷讯，数勿过二十。无得因缘伤平民及容贼妄指绚隙，重成烦扰。」
　　赵德明遣牙校刘仁勖贡马二十匹，因上言：「伏以蕃陲部落，戎寇杂居，劫掠是常，逋亡不一。臣自景德中进纳誓表，朝廷亦降诏书，应两地逃民，缘边杂掠，不令停舍，皆俾交还。自兹谨守翰垣，颇成伦理。自向敏中归阙，张崇贵云亡，后来边臣，罕守旧制。天庭遐远，徼塞阻修，各务邀功，不虞生事，遂至绥、延等界，泾、原以来，擅举甲兵，入臣境土。其有叛亡部族劫掠生财，去者百千，返无十数。臣之边吏，亦务蔽藏。俱失奏论，渐乖盟约。臣今欲索所部应有南界背来蕃族人户，乞朝廷差到使臣，就界上交付。所有臣本道亦自进纳誓表后走投南界蕃户【一九】，望下逐处发遣归回，未赐俞允。即望敦谕边臣悉遵诏约，肃静往来之奸寇，止绝南北之逋逃。俾臣得以内守国藩，外清戎落。岂敢违盟负约，有始无终，虚享爵封，取诮天下。但恐朝廷不委兹事【二○】，诏上未察本心【二一】，须至剖陈，上干听览。」
　　诏答：「卿世济勋庸，任隆屏翰，翊忠规而奉上，正师律以守方。布露恳诚，条成章疏，载加阅览，备认倾输。且国家奄宅中区，统临四海，咸推覆育，岂限迩遐。凡命将帅之臣，唯存御备之戒，所有文字往来，辞说异同，部族贪残【二二】，辗转绚报，掠过生口，彼此交还。其如不见端倪，互相诬执，或因缘攘窃【二三】，增饰邀求，朝廷固不细知，边垒亦为常事。及详来奏，深究弊源，难悉推穷，当申约束。已令鄜延、泾原、环庆、麟府等路部署钤辖司，今后约勒蕃部，不得辄相劫夺，擅兴甲兵，凡于交争，须尽公办理。其有广占阡陌，隐庇逃亡，画时勘穷，押送所管。卿本道亦仰严戒部下，不得更有藏匿。各遵纪律，共守封疆，嘉叹之怀，不忘寤寐。」自德明纳□，凡有表奏，并令延州承受入递，其使者不复诣阙。其后向敏中言：「事有当诣阙者，请令延州伴送。」及仁勖至延州，以其所奏异于他日，留仁勖，具以闻。诏特许赴阙。
　　戊寅，诏京东、淮南蝗旱所伤田【二四】，据遣官按定合放数外【二五】，所纳税物三分以下者，并与倚阁，四分已上者，更放一分。
　　己卯，王钦若表上翊圣保德真君传三卷，上制序。
　　壬午，诏户部尚书冯拯等五十人各举殿直以上有武干者一人，俄又诏须两任巡检、监押各二年半者乃得施行。其后，两任五考者亦听之。
　　乙酉，中书门下言，准御札，来年躬上六室册宝，复行荐飨，虑或烦缛，望依旧典，先令有司摄事，然后躬行荐飨，不许。自是三请，乃许之。
　　是日，诏辅臣至龙图阁，出圣祖篇翰、药、金银像、什器、钱宝、花树等物及降临内记、真纪示之。
　　丙戌，谒景灵宫。
　　免利州官庄经水租十之五。
　　庚寅，以引进使、英州团练使、知秦州曹玮为客省使、领康州防御使。崇仪使、秦州驻泊钤辖高继忠领高州刺史。供备库副使、驻泊都监王怀信为西京作坊副使，职任如故。渤海都虞候兼御前忠佐马军都军头李恕为马步军副都头、领銟州刺史，依前都虞候。自余将士并赐缗钱。赏其击败宗哥也。
　　前秦州司马张从政黥面配梅州本城，遇赦不得还。先是，曹玮言久令从政和断蕃部，反与部落协比，以邀姑息，盖本性狡妄，专事间谍。遂诏配漳州衙前。玮后言虑异时亡逸过关，或投北界，望刺配远地，故投之岭表。
　　壬辰，以金部郎中李虚己为兵部郎中，侍御史李行简为兵部员外郎，并充龙图阁待制；大理评事、崇文院检讨、国子监直讲冯元为太子中允、直龙图阁，并赐金紫。上作诗二章分赐之。直龙图阁自元始，序位在本官之首，仍预内殿起居。上因言行简勤学笃行，台中劾事皆先委主簿，狱情具，始自引问，人以为得体。台官以月给茶钱不足，欲表增其数，行简独不署字，人多称之。
　　初，祠部员外郎吕夷简提点两浙路刑狱，时京师大建宫观，伐林木于南方，有司责期会峻急，工徒至有死者，则以亡命收系其妻子。夷简疏请缓役，又言盛冬挽运艰难，宜须河流渐通，以兵卒番送。及代归，上谓曰：「观卿所奏，有为国爱民之心矣。」乃擢刑部员外郎、侍御史知杂事，赐绯。岁蝗旱，夷简请责躬修政，严饬辅相，思所以共顺天意，及奏弹李溥专利罔上。寇准判永兴，黥有罪者徙湖南，道由京师，上准事变，夷简曰：「准治下急，是欲中伤准尔，宜勿问，益徙之远方。」上从之。（夷简数事，必不同时也，今附见，当考。）
　　先是，丁谓力庇李溥，主行新法，言不便者虽觽，谓持之益坚。及谓罢政，髃议复起，上谓王旦等曰：「茶盐之利，要使国用赡足，民心和悦。卿等宜熟思之。」旦等曰：「此属邦计，欲选官与三司再行定夺，臣等参详可否奏裁。」上曰：「卿等宜即具诏，明述恤民之意。」丁酉，下诏曰：「朕思与蒸黔，共登富寿。山泽之禁，虽有旧章，措置之宜，虑伤厚敛。将期惠物，无惮从□，专命朝臣，佥谋邦计，使共详于通制，庶俯洽于髃心。宜差翰林学士李迪、权御史中丞凌策、知杂御史吕夷简与三司同共定夺。务要茶园、盐亭户不至辛苦，客旅便于兴贩，百姓得好茶盐食用。仍送中书门下参详，并令榷货务告示客旅，应入中算射茶盐等，一依常例，并不别生名目，致有疑误亏损。盖欲济人，固非言利，商旅等各安乃业，以鎶于乐成，有司等无弃予言，免彰于掊克。」（会要系此事于十五日丁酉，今从实录。丁谓罢政，乃命李迪等，此据本志。）
　　是月，知秦州曹玮等言：「本州岛先管保毅六指挥，共三千人，后放四指挥归农。缘皆土人，谙识蕃情，便习射艺，况今逐户姓名并本管人员见在，欲乞即勾点教阅，准备防扼。」枢密院言：「景德二年，以秦州保毅义军三千人，自来分番边寨守把，甚有贫困不谙练之人，费耗家产禄廪，遂令选留少壮有家产者千人外，余并放归农。其后知秦州王承衎、杨怀忠等累乞并放所留千人。」诏枢密院以此谕玮等，令看详具奏。玮寻选得三百七十四人，诏名曰「建威」。（诏名「建威」，实录在明年五月，今并书之。）
　　十一月甲辰，三司言诸州欠商贾飞钱，欲罢来年官市缯绢偿之，诏发内藏钱二十万缗以给其费。
　　乙巳，黜天武右厢都指挥使、兴州团练使鹿信为陈州马步军都指挥使，领郡如故。先是，京城北民舍火，信领兵救之，部卒毋谦等五人盗民家白金五百两，命斩谦等，仍先断手足。信以所部不肃，故及于责，都虞候而下咸决杖配江、淮本城。
　　上封者言河北、河东、陕西诸路厢军皆无征役。诏诸州各科简五百人教习武艺，当升为禁军。
　　丁未，曹玮言三阳、定西、伏羌、静戎、冶坊、三门【二六】、诬穰等七寨熟户蕃部都首领已下凡一百四十六人有功，乞赐告身。诏二人授都军主，四十一人授军主，五十七人授指挥使，余悉补蕃官。
　　戊申，大名府、澶相州民伐登闻鼓诉霜旱，宰臣请令转运使体量，上曰：「比者转运使固言无灾伤，故州县不为蠲减，虽虑支计不充，然朝廷矜恤之意不可稽也。」即命常参官分往按视而蠲复焉。
　　河西节度使、知许州石普上言：「九月下旬，日食者三。」又言：「商贾自秦州来，言唃厮啰欲阴报曹玮，请以臣尝所献阵图付玮，可使玮必胜。」
　　先是，上方崇符瑞，而普请罢天下醮设，岁可省缗钱七十余万，以赡国用，遂忤上意。于是上益怪普言踰分，而枢密使王钦若因言普欲以边事动朝廷。上怒，欲遣使就劾，宰相王旦请先召还，命知杂御史吕夷简于京城南置院推鞫，入内押班周怀政监之。狱具，集官参验，九月下旬日不食。普坐私藏天文，罪应死而官当议，乃下百官。尚书右丞赵安仁等议处死，诏除名，配贺州，遣使絷送流所。上谓辅臣曰：「普出微贱，性轻躁，干求不已，既懵文艺，而假手撰述，以揣摩时事。朕以先朝故，每容忍之，而普言益肆，录其微效，俾贷极典。闻普在流所思幼子辄泣下，流人有例携家否？」王旦等曰：「律无禁止之文。」诏许挈族以行。才至贺州，授太子左清道率府副率，房州安置，增房州屯兵百人守护之。（熊克九朝通略：移杭州安置。）
