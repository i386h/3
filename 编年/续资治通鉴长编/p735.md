<!-- { "loadSidebar": true } -->
　　右侍禁、合门祗候王文谅贷死，杖脊，刺配沙门□。文谅既激成庆卒之乱，诏都官员外郎、通判干州廖子孟鞫之。又得文谅尝以宣抚司檄巡视河外荒堆三泉版筑，西贼奄至，曹偃与战不利，文谅在军恐见害，脱身趣帐中。隰州清边承局王信从而呼曰：「舍人勿走！战死，职也。」文谅怒，因信中箭，俛而拔之，遂手剑斫信，闷绝乃去。文谅具伏前后凶狡罪状【一七】，遂诛之。坐黜罚者十余人。以信为下班殿侍、三班差使，赐帛五十匹。廖子孟，安州人。赵瞻志墓，余无可录者。
　　是月，废横州永定县入宁浦，桂州修仁、永宁两县入荔浦。
　　上以河涨，北使道不通，出图示侍臣，王安石曰：「滑州埽危急，二口可且勿闭。」上乃遣王元规知滑州，经制河事。是月，河溢澶州曹村。此据正史河渠志附月末。王元规何官，当考。十一月一日，元规【一八】以三班借职论其父嵩功，恐此别一人也。
　　九月乙酉，翰林侍读学士郑獬提举鸿庆宫，以疾请也。司马光日记云：郑毅夫提举鸿庆。初，介甫恶滕元发，以毅夫为元发党，毅夫自杭移青得疾【一九】，一臂不能举因而罢之。
　　丙戌，郓州言，州界有黄河决水入故道。诏京东提举常平司遣官相视深浅、阔狭、水所归处，具图以闻。
　　入内东头供奉官邓继宣、入内殿头全惟几、内侍省西头供奉官任端，并为走马承受。继宣，太原路；惟几，麟府路；端，鄜延路。入内西头供奉官卢仲安减二年磨勘，内侍省殿头李详缘边同巡检。继宣等自请试武艺，故有是命。
　　诏：「今后广南东西路土丁、枪手，邕州峒丁，荆湖南北路土丁、弩手，夔州路义军编写成册，年终奏到枢密院，常留三年外，其三年以前，即逐旋送付尚书兵部收管，经久照会。」此据会要，当删去。
　　知封州邓中元请以广南东路未置枪手州县，如广、惠等五郡皆置。从之。此据兵志四年事，今附此。
　　丁亥，光禄寺丞崔公度为崇文院校书。公度再除彰德军节度推官，充国子监直讲，辞不赴，作一法百利论万余言，论久任觽职之事以进。召对，擢光禄寺丞、知阳武县。故事，京官令初谒尹，拜庭下。公度上疏抗议，谓：「京官，天子省侍官属，岂宜北面拜伏，如见君之礼？」自是罢。上嘉其节，复召对，命以馆职。林希野史云：直讲崔公度旧为琦所荐。母服除，安石不喜其来，公度曲致诚意，复召为直讲，乃上熙宁稽古一法百利论。安石大喜，引与握手，解衣燕语，即除光禄丞、知阳武县。公度谒尹元绛，绛方与府僚聚议，俟毕，即独引阁中见之。府吏告以故事，见尹当廷参。公度疑绛辱己，托疾上马而去。绛惊使追问，上药以治之。公度径诣安石诉之，安石使张琥留公度居监，又使绾荐为御史，乃召对。上以新擢为邑，必使往。然绛实无意辱之，而畏安石不敢问也。既而又以为崇文校书，编修令式，代唐垧。公度乃倡言京官廷谒尹事非宜。下其事于编敕所，引故事以为宜。于是安石使检正官建议，从公度所请。日夜造安石，或踞煺以对，公度亦不惭。一日，从安石后而执带尾，安石愕然，公度笑曰：「相公带有垢，谨以袍拭去之。」客皆见。按今实录公度传，载公度本末甚美。希云云当考。
　　戊子，斋于文德殿。
　　己丑荐享景灵宫，斋于太庙。
　　庚寅，朝飨八室，斋于文德殿。
　　辛卯，大飨明堂，以英宗配。御宣德门大赦天下，本朝尝任中书、枢密院官及节度使、勋臣之家，后嗣无人食禄者，量材录用；无子孙者，录有服弟侄。
　　壬辰，翰林侍读学士、给事中、知太平州张绬【二○】降授左谏议大夫，坐举官不当也。绬所荐士，后虽不如初，不肯以令自首，故再坐谪。五年十二月十五日【二一】，又坐责。
　　甲午，府州言知州、西作坊使、解州防御使折继祖卒。种谔之城啰兀城也，继祖为先锋，深入焚荡族帐，降部落八百户，得牛羊以千数。及卒，其子当袭州事，而请授其兄子克柔。朝廷从之。三子各迁一资，二孙并为三班借职。
　　乙未，右龙武大将军、柳州团练使宗绛封□国公。
　　丙申，知制诰、直学士院陈襄知陈州。襄既忤王安石，尝草河北诏，言「水不润下」，中书改之；又明堂赦书，有「奉祠紫宫」，语犯俗嫌，故出。
　　知制诰陈绎直学士院。
　　丁酉，内外官并以明堂赦书加恩。
　　中书奏：「淳化四年，因张洎建议，诏他日亲王有恩命，落府长史。后有司失于推行，亲王犹带府长史，今请罢去。」从之。
　　天章阁待制、权发遣三司使薛向权三司使。
　　太子中允、检正中书刑房公事李承之为太常丞。以驳正法寺大辟四人及刑部失覆大辟一人，特迁之。
　　右武卫大将军、辰州刺史世爽为西作坊使，仍领刺史，为河阳都监。先是，世爽经大宗正司乞补外官，本司以新制但许袒免亲，抑而未奏。世爽乃唐突自言，诏特除之。宗室缌麻亲补外官，自世爽始，楚国公从信子也。本传云熙宁五年补外，误也。
　　戊戌，潍州防御使向经为明州观察使。
　　工部郎中李大临知汝州，苏颂知婺州。大临、颂归班踰年，处之怡然，不敢请外，及是乃出守。
　　通判滑州、太常博士李常知鄂州，仍复集贤校理。
　　右正言、直集贤院常秩兼直舍人院，秩固辞。从之。许秩辞，乃十月庚申，今并书。
　　左仆射、知汝州富弼许以西京养疾。弼至汝州，踰两月，固称疾求归。诏听之。
　　己亥，吏部侍郎、知邓州韩绛为观文殿学士。
　　翰林侍读学士、知颍州吕公着复兼宝文阁学士。要录，知审官东院韩贽为刑部侍郎、髃牧使，陈荐为刑部郎中。
　　右谏议大夫、史馆修撰、同判太常寺宋敏求为集贤院学士。三年十二月十四日，除史撰。八年十一月二十五日迁。要录，王广渊为工部郎中、知润州，李及之为秘书监、忠武节度副使【二二】，祖无择为秘书监、分司西京。
　　殿前都虞候、康州防御使窦舜卿为邕州观察使。
　　庚子，夏国主秉常遣使昂聂嵬名口□褱荣等入贡，表乞绥州城，愿依旧约。诏答曰：「昨览边臣所奏，以夏国去秋自绝朝廷，深入环庆路，杀掠熟户，侵逼城寨，须至举兵入讨。朕为人父母，亟令班师，无得穷武。今国主遣使归款，欲继旧好，休兵息民，甚善。所言绥州，前已降诏，更不令夏国交割塞门、安远二寨，绥州更不给还，今复何议！止令鄜延路经略司定立绥德城界至外，其余及诸路，并依见今汉蕃住坐，耕作界至，立封堠，掘壕堑，内外各认地分樵牧耕种，贵彼此更无侵轶。俟定界毕，别进誓表，回班誓诏，恩赐如旧。」
　　其表辞曰：「臣近承边报，传及睿慈，起胜残去杀之心，示继好息民之意，人神胥悦，海宇欢呼，仰戴诚深，忭跃曷已！恭惟皇上陛下，深穷圣虑，远察边情，念兹执戟之劳，恤彼交兵之苦。岂谓一城之地，顿伤累世之盟！觊斥边吏之云为，乃是天心之恻隐。况此绥州居族岁久，悉怀恋土之思；积愤情深，终是争心之本。远施命令，早为拔移。得遵嗣袭之封，永奉凝严之德。鎶使枕戈之士，翻成执耒之人。顿肃疆埸，重清烽堠。顾惟幼嗣，敢替先盟！翘仰中宸，愿依旧约。贡琛贽宝，岂惮于踰沙；向日倾心，弥坚于述职。」伪学士景珣之辞也。此据会要，秉常差大使昂聂嵬名口□褱荣，副使吕宁、焦文贵诣阙进奉。密记亦同。旧纪书夏国主秉常遣使来贡。新纪书夏人入贡。
　　癸卯，中书言：「天下选人，俸既薄，而又多寡不一，恐不足以劝廉吏。今欲月增县令、录事参军俸钱至十五千、米麦四石，司理司法司户参军、主簿、县尉、防团军事推官、军监判官钱十二千、米麦三石，每月通增俸钱一万二千余缗、米麦二千八十余石。其三班使臣短使并押纲运，并糜费不易，欲令三司勘会，开画以闻。」从之。先是，选人廪给下者，至请钱七千【二三】、米麦两石而已。贫不足以自养，则往往陷于苟贱不廉之地。上闵之，故更此法。其后三班使臣卒不及增。新、旧纪并书此。
　　诏赐濮王子通州防御使宗隐芳林园宅一区，仍计口计屋。后宗博、宗瑗、宗荩亦如之。
　　乙巳，诏开封府界提点司，畿县保甲，保置旗鼓，以备教阅武艺。去年十二月乙丑，初立保甲法。今年八月二日，又此月二十四日。兵志第二卷；四年，始诏畿内保甲肄习武事，骞农隙，所隶官期日于要便乡村都试骑步射，并以射中亲疏远近为等。骑射校其用马，有余艺而愿试者，听之。第一等保明以闻，引见于廷，天子亲阅试之，命以官使。第二等免当年春夫一月、马矒四十、役钱二千；本户无可免，或所免不及，听移免他户而受其直。第三等、第四等视此有差。即艺未精愿来阅试者【二四】，听。或附甲单丁愿就阅试者，亦听。都副保正武艺虽不及等，而能整齐保户无扰，劝诱丁壮习艺及等，捕盗比他保最多，或盗息比他保最少，所隶官以闻，其恩视第一等焉。都副保正有阙，选大保长充。即以都副保正虽劝诱丁壮习艺，而辄强率妨务，皆禁之。吏因保甲事受财、敛掠，加乞取监临三等，杖、徒、编管、配隶。告者次第赏之。命官犯者除名。时虽使之习武技而未番上也【二五】；五年五月十日始议番上【二六】。
　　权京转运使【二七】□继复言：「南、北两京留府公事自来通判、职官通管，西京留府则通判、职官分治，二司一府之中，事不相关，坐观成败。请如南、北二京合为一司，而依开封分左右厅治诸县；若事当共行者，亦令通签。役法初行，庶藉觽官交济其务。」从之。庆历四年十月辛卯可考。
　　丙午，诣太平兴国寺、启圣院、万寿观恭谢。
　　丁未，幸慈孝寺、集禧观、天清寺、醴泉观，燕从官。
　　先是，诏建东西二府各四位，东府第一位凡一百五十六间，余各一百五十三间。东府命宰臣、参知政事居之；西府命枢密使、副使居之。府成，上以是日临幸。丁未二十六日。后十日，十月丁巳。赐宴于王安石位。始迁也，三司副使、知杂御史以上皆预。三年九月二十六日，新、旧纪并书作东西府以居执政。
　　是月，废南仪州，以岑溪县隶藤州。
　　注　　释
　　【一】岂至为工师所欺「至」原作「止」，据阁本及编年纲目卷一九改。
　　【二】若能为我屏捍「我」字原脱，据长编纪事本末卷八五取洪河兰会上补。
　　【三】如起兵事「事」原作「时」，据阁本改。
　　【四】全魏居冲「全」原作「金」，据编年纲目卷一九改。
　　【五】不知是何时「时」原作「事」，据阁本改。
