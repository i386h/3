<!-- { "loadSidebar": true } -->
　　诏河北转运司，有进纳斛斗之人，先具姓名并石数以闻，即降宣补文字，候斛斗纳足给付。
　　丁酉，废信州玉山县韩村银场。
　　己亥，诏：「诸司副使，自今特迁正使【一五】，于本额下五资迁之，为定例。明道二年九月甲子，更参详。磨勘转授，即依旧条。」
　　庚子，诏庄懿太后忌前后禁乐各三日，不视事各二日。
　　先是，召知凤翔府、兵部员外郎司马池知谏院，池上表恳辞。上谓宰相曰：「人皆嗜进，池独嗜退，亦难能也。」加直史馆，复知凤翔。尝有疑狱上谳，大理辄复下，掾属惶恐引咎。池曰：「长吏者，政事所由，非诸君过。」乃独承其罪，有诏勿劾。
　　辛丑，赠相州观察使利瓦伊为右仆射。故事，观察使无赠典，维尝为刑部尚书，其子比部员外郎师锡请于朝廷，特赠之。
　　诏礼部贡院，诸科举人应七举者，更不限年，并许特奏名。
　　诏河北、京东、淮南，比多盗贼，其诸州军都监、监押，听出城应援巡检掩捕之。
　　甲辰，权减江、淮漕米二百万石，候岁丰补之。
　　命知制诰丁度、知谏院孙祖德、开封府推官明镐与三司使副及燕肃、张宗象等参议前后所详定事，辄上之。
　　乙巳，诏华州进士张公佐与免将来文解，礼部贡院未得退落。公佐祖国子博士文旦，尝依宣祖，以经史教太宗及秦悼王，而昭宣使王延德亦从其学。至是，延德子步军都虞候、英州防御使应昌言文旦后人无食禄者，故有是命。
　　丁未，诏参知政事王随、翰林学士承旨盛度各与一子官，以尝详定解池盐法也。度自言：「放行解盐三年，收到种盐二百七十五万八千六百余斤。乞更铨辖两池【一六】，广谋种造，务令大段增剩。」故赏及之。度自言据会要。
　　戊申，诏麟，府州发廪粟以赈蕃汉饥民。
　　甲寅，诏河东路募人入粟。因下诸州，自今入粟授官人听预州郡公会，其摄助教，若犯私罪情杖轻者听赎，三犯者奏裁。
　　又诏川峡路转运使副、提点刑狱听泊家邻路而岁一过之，毋得过十日。
　　新知泰州孔道辅，言父母年老，辄暂至□州宁省，乃赴泰州。诏道辅不候朝旨，迂路过□州，特免勘，仍令□州发遣赴本任。居数月，改知徐州。
　　三月辛酉朔，追复内殿承制郑志诚为入内押班，仍赠和州防御使。志诚，天禧中尝坐与朱能通书，搜其家，得请太子亲政表，削官流房州而卒，特恤之。
　　开封府判官谢绛言：「蝗□田野，坌入郛郭，跳掷官寺，井堰皆满，而使者数出，府县监捕驱逐，蹂践田舍，民不聊生。鲁三书螟，谷梁以为哀公用田赋虐取于民。朝廷敛弛之法，近于廉平，以臣愚所闻，似吏不甚称职而召其变。凡今典城牧民，有颛方面之势，才者掠功取名，以严急为术，或辩伪无实，数蒙奖录；愚者期会簿书，畏首畏尾。二者政殊，而同归于弊。夫为国在养民，养民在择吏，吏循则民安气和而灾息。愿先取大州邑数十百，诏公卿以下举任州守者【一七】，使得自辟属县令长，务求术略，不限资考。然后觽以约束，许便宜从事。期年条上理状，或徙或留，必有功化风迹，异乎有司以资而任之者焉。汉时，诏问京房灾异可息之术，房对以考功课吏。臣愿陛下博访理官，除烦苛之令；申敕计臣，损聚敛之役。勿起大狱，勿用躁人，务静安，守渊默。传曰：『大祲之礼，百官备而不制。言省事也。』如此而沴气不弭，嘉休不至，则灵意满谰【一八】，而圣言罔惑矣。」绛疏不得其月日，本传云：还朝为开封府判，即言此。绛为府判，乃二月丙午也，今附月末。案：「灵意满谰」，语不可解，然宋史谢绛传亦同，姑存其旧。
　　济人黎德润者，性刚介廉直尝知卫真县，州吏受赇，德润告之，坐决勒者十余人，吏因共诬德润以罪，收系狱，自缢死。彭城颜太初赋诗发其冤，范仲淹前使江、淮，请加追恤，于是诏赐德润家钱三万。太初，颜子四十七世孙也。
　　丙寅，右班殿直龙惟亮言，广州濒海煎盐户输官盐，每斤给钱六文，广、惠、端三州官鬻盐，斤为钱十五文，故民间多私贩者，请减为十文，从之。
　　癸酉，诏审官院，京朝官知县入通判、通判入知州尝坐罪至徒者，自今须大两省以上二人或带职朝臣三人保举，始听关升；其尝被体量罢懦及昏昧者，毋得举。
　　丙子，诏御试进士题目书所出，摹印给之，更不许上请。
　　知邢州、殿中侍御史张奎母病，奎辄刺股肉和药以进，母遂愈。丁丑，赐奎绵帛羊酒【一九】。及母死，奎庐于墓，自负土植柏，人服其孝。
　　戊寅，御崇政殿，试礼部奏名进士。己卯，试诸科。辛巳，试特奏名。已而得进士张唐卿、杨察、徐绶等五百一人，诸科二百八十二人，特奏名八百五十七人。赐及第、出身、同出身及补诸州长史【二○】、文学如旧制，惟授官特优于前后岁。唐卿、察、绶并为将作监丞、通判诸州，第四、第五人为大理评事、签书节度州判官，第六人而下并为校书郎、知县。第二甲为两使幕职官，第三甲为初等幕职官，第四甲为试衔判、司、主簿、尉，第五甲为主簿、尉。唐卿，青州人；察，合肥人；绶，山阴人，起子也。是年，天子待进士恩礼加于前后岁，此据刘攽所作徐绶墓铭。 
　　壬午，免诸路灾伤州军今年夏税支移、折变，仍减价粜廪以济贫民。
　　癸未，降右正言刘涣为殿中丞，通判磁州。涣前监仓并州，既入为谏官，乃以书遗营妓，走马承受张承震得其书缴奏之，故责。
　　解州两池畦户积逋盐三百三十七万一千四百四十六席，诏蠲其半。
　　乙酉，出内藏库绢五十万，下发运司市籴军储。发运使李绎言百姓凶饥之余，不宜重扰，诏止之。绎居淮南半年，徙延州，漕课视常岁增五之一。止不市绢，据李绎传，实录无有也，当考。
　　夏四月辛卯，赐高丽国宾贡进士康抚民同出身，仍附春榜。
　　减河南府田税十之一。
　　壬辰，诏□厅举人所试不合格者，除其罪。始，天禧二年，宰相王钦若请□厅举人试不合格者并坐私罪，至是始除之。天圣四年闰五月辛未已有诏□厅应举者下第免责罚，今复有是诏，当是前诏止为下第，今诏并指取解故也【二一】。
　　甲午，赠故翰林学士、礼部侍郎、知制诰杨亿为礼部尚书，赐谥曰文。国朝故事，非尝任二府及事东宫，则四品无赠官。枢密使王曙言：「亿尝为寇准草奏，请太子亲政，为丁谓所排，不得志而没。准既赠中书令，亿宜蒙旌贲。」故特赠之。初，准令亿草奏，曙知其不可，尝劝止准。准败，曙取奏草付其妻缝置夹衣中。及朝廷欲理准旧勋，曙乃出之，其字漫灭，几不可识矣。镇国节度使、驸马都尉李遵勖乞加赐亿「忠」字，奏虽不行，诏送史馆。龙川别志载王曙藏杨亿草稿及劝止寇准事，当得实。但云立太子，废刘后，逐丁谓，遣曙出使，诛不附己者，则误矣。天禧四年六月，准罢相时，已详辨之。魏泰记事云追赠杨亿，由李遵勖论列，与别志不同，今从别志。遵勖盖乞加谥「忠」字尔，事见会要，今附见。
　　赐三路缘边部署、钤辖、将校腊茶。
　　丁酉，殿中侍御史庞籍为开封府判官，尚美人遣内侍称教旨免工人市租。籍言祖宗以来，未有美人称教旨下府者。帝为杖内侍，切责美人，诏有司自今宫中传命，毋得辄受。
　　庚子，契丹国母遣右威卫上将军耶律迪、利州观察使王惟永，国主遣广德节度使耶律述、永州观察使高升来贺干元节。
　　美人尚氏父继斌为右侍禁，从父继因、继能并为右班殿直。按实录，明道元年五月乙未，以后宫尚氏父延福为国子助教，今尚氏父又名继斌，不知何故。本传亦云继斌，无所谓延福者，岂延福别一尚氏父乎？当考。
　　辛丑，赐光禄寺丞刘□同进士出身，其妻父枢密副使李谘为请也。仍诏自今献文及恩例与试者，更不赐及第，但赐出身、同出身。□，综孙也。
　　壬寅，赐定襄县【二二】民陆珪家米五十斛、帛五十匹，仍复其役，以珪家七世无异爨故也。
　　癸卯，干元节，髃臣上寿于紫宸殿。
　　丙午，罢大宴，命参知政事王随押赐契丹使御筵于都亭驿，用教坊乐。
　　丁未，出内藏绢三十万，下河北转运司市籴粮草。
　　癸丑，诏御史台置殿中侍御史、监察御史里行，举三丞以上尝历知县人，候二年除御史，又二年除三司、开封府判官，从中丞韩亿之请也。然唐制亦有侍御史里行，今独遗之。亿始还自益州，因言维茂州地接羌夷，蕃部岁至永康官场鬻马，寖熟道路险易，虑其觇两川，请徙场黎州境上，从之。此事不得其时，今附此。
　　丁巳，诏灾伤之民死而不能收敛者，官为埋瘗，仍祭酹之。
　　诏直史馆宋祁郑戬、国子监直讲王洙同刊修广韵韵略，仍命知制诰丁度、李淑详定。时祁等言广韵韵略，多疑混字，举人程试间或误用，有司论难，互执异同，乃致上烦亲决，故请加撰定【二三】。
　　新江东转运使蒋堂言：「窃见诸路差武臣知州军者，多是素昧条教，不知民事，欲乞自今除扼束边陲之处，合选任近上武臣外，其余州军，即改差文资。」上谕令枢密院，今后差武臣知州军并须择人。会要景佑元年四月二十九日事。
　　五月庚申朔，诏知藩郡及转运使【二四】，未至所部不得奏辟属官。
　　辛酉，出布十万端易钱，籴河北军储。
　　壬戌，减廉、化、高三州田税。
　　癸亥，知宣州、兵部员外郎刘随为工部郎中、知应天府。故事，奉使契丹者，遣皇城卒二人与偕，察其举措，使者悉姑息以避中伤。随前贺契丹母生辰，以病足痹，不能拜，为皇城卒所诬，有司劾奏夺一官，出知信州，徙宣州，踰年未复。既而天章阁待制李纮贺契丹主生辰还，具言其枉，乃迁随南京。
　　乙丑，翰林侍读学士、兼龙图阁学士、工部侍郎、权知开封府程琳为三司使【二五】。丙寅，诏自今三司使在职未久，毋得非次更易。于是，琳在三司阅四年，遂得政。或请募人输粟京师以罢江、淮漕运，琳曰：「如猾商邀价而粟不至，奈何？」先是，三司并合田赋沿纳诸名品为一物，琳谓：「借使牛皮、食盐、地钱合为一【二六】，谷、麦、黍、豆合为一，易于勾校可也。然后世有兴利之臣，复用旧名增之，是重困民无已时也。」琳在三司，尤谨出入，禁中有所取，辄覆奏罢之。内侍表言琳颛，琳闻之，自直于上曰：「三司财赋【二七】，皆朝廷有也，臣为陛下惜耳，于臣何有？」上然之。明道二年十月，并诸名品为一物，既已施行，琳但有此议论耳。
