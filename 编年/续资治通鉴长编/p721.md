<!-- { "loadSidebar": true } -->
　　降河东转运副使、屯田郎中韩铎一官，徙江南东路。初，河外修建堡寨，以抚宁不守，啰兀城堡无援，诏□修及已修未毕堡寨，未得兴修，其军马并归本路。铎奏：「新修寨已废，止于定河【一二】对岸筑堡。又缘向西生界，别无声援接应，止有隔河孤垒，难以固守。今准朝旨，并未得兴修，实为先见。」已而又奏河外□堡寨最为险固，通绥德城，将来开拓疆圉，基此足以进广声援。朝廷迹其前后反复异同，故有是责。
　　是日，王安石留身论助役事。先是，两浙路提点刑狱王庭老、提举常平张靓率民助役钱多至七十万。薛向为上言之，上亦疑焉，故以手诏问安石。安石既对，他日又问，安石曰：「提举官据合出钱数科定，朝廷以恩惠科减，于体为顺。」七十万数，据范祖禹志杨绘墓，云绘亦因论此，连忤执政。
　　诏：权发遣发运使皮公弼如薛向在任例举官。
　　是月，癈虢州玉城县为镇。旧纪在初一日丙辰。
　　注　　释
　　【一】即与第五等轮差壮丁「与」下原衍「上」字，「轮」原作「输」，据宋会要食货六五之四删改。活字本「输」亦作「轮」。
　　【二】鄜延经□司「鄜」原作「绥」，据阁本改。
　　【三】□逵「逵」原作「达」，据编年纲目卷一九及本书卷二二○改。
　　【四】将来合散夏料之时「料」原作「科」，据阁本及长编纪事本末卷六九青苗法下改。
　　【五】庶民食侯食服侯服两「侯」字原均作「候」，据阁本及长编纪事本末卷六五常秩擢用改。
　　【六】皇佑中「佑」原作「佑」，据阁本、活字本改。
　　【七】须令日近圆结其照证人逐旋先次簄放阁本同。刘挚忠肃集卷三「圆结」作「完结」，「照证人」作「证佐人」。
　　【八】青止音箐茂盛之貌陆德明经典释文卷五：「青青，茂盛也，本或作菁，音同。」
　　【九】日录云「日」原作「目」，据阁本改。
　　【一○】上曰欲使郭逵往据上下文义，疑「曰」字衍。
　　【一一】太子中舍阁本、活字本均同。宋史卷一五八选举志、卷一六九职官志均作「太子中允」，下文小字注同。
　　【一二】定河阁本、活字本均同。寰宇记卷三八银州抚宁县条：「无定河在县北二十里。」绥州废龙泉县条：「无定河一名奢延水，北自银州抚宁县界入境。」一统志卷二五○绥德直隶州条载有奢延水（即无定河），较详。此处疑为「无定河」之误。
续资治通鉴长编
卷二百二十三
卷二百二十三
　　起讫时间 起神宗熙宁四年五月尽其月
　　卷　　名 续资治通鉴长编卷二百二十三
　　帝　　号 宋神宗
　　年　　号 熙宁四年（辛亥，1071）
　　全　　文
　　五月乙酉朔，初御文德殿视朝。上批：「邠州等处驻兵，已差三将专领训练。既欲为精锐破贼之军，须督责所差将官，严切教习，量赐金帛，使赏激士众。」仍诏曾公亮专提举三将训练，遇有边事须增兵策应，即审度事势，遣兵将往，事定抽回。此段更参考四月七日所书。
　　丙戌，司勋郎中，权户部副使张景宪为集贤殿修撰，河东都转运使【一】。上谓景宪曰：「河东雕敝，卿当出领使事。」故有是命。
　　环庆路经略使王广渊言：「夏国韦州监军司牒环州，欲依旧通和，环州与之回答。」鄜延赵焑亦奏西人至绥德城，与知城折克隽相见，言国主欲得绥州如旧。枢密院言：「西人款塞达意，前此惟在延州顺宁寨，今若诸处城寨各与之语，恐应答差误，有失事机。且谓朝廷速欲开纳，启其骄慢。欲令赵焑委折克隽，候其再至语之，如必欲通意，须往顺宁寨依故例与军北巡检商量，转报上牙，当有处分。」从之。
　　右谏议大夫、提举崇福宫吕诲致仕。诲言：「臣本无宿疾，偶值医者用术乖方。殊不知桩候有虚实，阴阳有逆顺，诊察有标本，治疗有后先。妄投汤剂，率任情意，差之指下，祸延四支，寖成风痹，遂艰行步。非祗惮□盭之苦，又将虞心腹之变。势已及此，为之柰何！虽然一身之微，固未足恤，其如九族之托，良以为忧。是思逃禄以偷生，不俟引年而还政。」盖以身疾喻朝政也。诲病，亟手书属司马光为墓铭。光往省之，至则目且瞑，光呼曰：「更有以见属乎？」诲张目强视曰：「天下事尚可为，君实勉之！」遂卒。诲卒在十日甲午，今并书。
　　丁亥，太子中允、集贤校理、直舍人院、编修中书条例、检正五房公事曾布兼详定编敕。四月八日都检正。
　　戊子，罢陕西诸路提举义勇官，委本属州县依旧条分番教阅，遇起教日监司提举。初，陕西宣抚司奏辟官八员，分总诸路义勇，人以为烦扰而无补。曾公亮出镇永兴，入对日，首以为言，故罢之。三年十月十八日，差八人提举。
　　释鄜延路都监燕达罪。初，朝议以种谔筑啰兀城去绥德城百余里，偏梁险狭，艰于粮道，城中无井泉，故遣李评、张景宪【二】等往视之，未至而抚宁陷，啰兀城孤绝，度终不可守，乃命赵焑速弃之。焑遣达以兵即于啰兀城援取戍卒军资辎重以归。贼邀官军，且战且走，所失亡多。上以其孤军深入，其所完亦不为少，故释其罪。
　　同勾当开封府司录司检校库□安持言：「本库检校孤幼财物，月给钱、岁给衣，逮及长成或至罄竭，不足以推广朝廷爱民之本意。乞以见寄金银、见钱，依常平仓法贷人，令入抵当出息，以给孤幼。」诏千缗以下如所奏施行。安持已见三年七月。
　　己丑，翰林侍读学士、右谏议大夫、知汝州王陶判南京留司御史台。陶初乞致仕，上不许，遣中使抚问。固以病乞留台，许之。
　　草泽程义路为安吉县主簿，同相度检计开封府界沟河。程义路前已见，八月二十七日又见。
　　环庆路经略使王广渊言：「西人乞降问罪诏书，方敢进状罪表。」上批：西人见来顺宁寨求和，宜令环、庆州不须遣人往问。及闻近日辄便放行和市。投来蕃部，例各于界首叫呼西人令来交割，或即逐回，或遂杀之。顿作通和次第，颇为贼所窥，遂下诏戒饬焉。
　　辛卯，太子中允、崇文殿校书范育复为光禄寺丞、知韩城县。育自光禄寺丞为御史，故迁中允，以言李定罢御史为校书，既而又请与林旦、薛昌朝同贬。先是，育言：「心术者，为治之本也。今不务此而专欲以刑赏驱民，此天下所以未孚也。」上谓王安石曰：「人主不用心术，何由致治？」安石曰：「有为固由心术，但术有广狭远近，功业大小，亦从此分。」上曰：「育盛称张载、程颢兄弟，以为有道君子，乞诏还，此何也？」安石曰：「育前辞检正【三】，高论不逊。及至中书，乃云未得札子，故未能就职。」冯京曰：「育畏缴敕得罪耳。」安石曰：「观育所论，彼岂畏缴敕得罪乎？」遂从所请而有是命。杨氏编年云：是日，司农寺以差役法颁天下。按御集，六月二十二日，中书、门下奏司农寺奏行出钱免役之法。上批：内除以斛岗折雇直不可外，余可。然则五月七日必未颁下，编年误也。两浙科钱数用日录，却已在四月二十七日更详之。本纪在十月壬子。
　　王安石又言：「王广渊兵变之后恐姑息，宜手敕戒谕，当安其反侧，诛其骄慢犯令者。」上曰：「如此固善，第广渊智不及此，戒谕何补？」安石曰：「广渊亦不至全不晓事，陛下丁宁戒敕，或尚能思虑。」因论兵法：「爱而不能令，譬如骄子不可用。」上曰：「治国亦若是也。」
　　癸巳，上与王安石论租庸调法，善之。安石曰：「此法近于井田，后世立事粗得先王遗意，则无不善。今亦无不可为者，顾难以速成尔。」上问其故，安石对曰：「今百姓占田，或连阡陌，顾不可夺之，使如租庸调法，授田有限。然世主诚能知天下利害，以其所谓害者制法，而加于兼并之人，则人自不敢保过限之田；以其所谓利者制法，而加于力耕之人，则人自劝于耕，而授田不敢过限。然此须渐乃能成法。夫人主诚能知利害之权，因以好恶加之，则所好何患人之不从，所恶何患人之不避？然利害之情难识，非学问不足以尽之。流俗之人罕能学问，故多不识利害之情，而于君子立法之意有所不思而好为异论。若人主无道以揆之，则必为异议众多所夺，虽有善法，何由而立哉？」此已上未见日录所载，今因安石论三不乐，日录在五月癸巳附见。
　　上曰：「府兵与租庸调法相须。」安石对曰：「今义勇、土军上番供役，既有廪给，则无贫富皆可以入卫出戍，虽未有租庸调法，亦可为。第义勇以良民为之，当以礼义銟养。今皆倒置，□其手背，人不乐一也；教阅靡费，人不乐二也；又使运粮，人不乐三也。近更驱之就敌，横被杀戮，尤使人惮为之。」
　　冯京曰：「义勇近亦有以挽强得试推恩者。」安石曰：「挽强以力有分限，苟力不足，则自绝于进取矣。是朝廷有推恩之滥，而初非劝奖使人趋武事也。今措置义勇，皆当及此【四】，使害在于不为义勇，而利在于为义勇，人以得籍名于义勇为幸。至于以武艺推恩，随人材之高下，使咸有幸得之心，则俗可变而众技可成也。臣愿择其乡闾豪杰为之将校，稍加奖拔，则人自悦服。矧今募兵为宿卫，有积官至刺史以上者。移此与彼，固无不可，况此不至如此费官禄，已足使人乐为之。陛下诚能审择近臣皆有政事之材，异时可使分将此等军。今募兵出于无赖之人，尚可为军厢主，则近臣以上岂不足此辈【五】？此乃先王成法、社稷之长计也。」上极以为然。此据兵志第二卷，以为保甲事，但自「今皆倒置」以下至「众技可成也」，日录系之四年五月九日。又「上曰：府兵与租庸调」云云至「当以礼义奖养」，已附三年闰十一月十九日。又「臣愿择其乡闾」云云至「上以为然」【六】，亦已附闰十一月十九日；惟「上尝论租庸调法」至「何由而立哉」，未有所附，今即附此年五月九日，余并两存之，盖安石欲变宿卫法，其言不一而足也。
　　乙未，权盐铁副使潘宿权户部副使。御史中丞杨绘言宿非材，以兵部郎中贾昌衡代之，权户部副使李寿朋权盐铁副使。昌衡前为两浙路转运使，朝廷方更法度，核吏治，而昌衡数以利害闻。上因中使至浙谕昌衡曰：「前后论奏，具见忠益。」于是召用之。御史刘挚言：「昌衡在两浙，前坐失按举杭州、明州守臣，自转运使降为副使，乃缘发运司以均输奏留昌衡，今未及一年，遽此召用，中外疑怪，乞行寝罢。」不从。
