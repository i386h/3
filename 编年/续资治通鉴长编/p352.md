<!-- { "loadSidebar": true } -->
　　乙酉，前西京留守推官欧阳修为镇南节度掌书记、馆阁校勘，枢密使王曙所荐也。修，安福人，欧阳公，宋史作庐陵人，其文亦自称庐陵欧阳修，此作安福人，非是。询之裔孙。始，钱惟演留守西京，修及尹洙为官属，皆有时名，惟演待之甚厚。修等游饮无节，惟演去，曙继至，数加戒敕，尝厉色谓修等曰：「诸君知寇莱公晚年之祸乎？正以纵酒过度耳。」觽客皆唯唯，修独起对曰：「以修闻之，寇公之祸，正以老而不知止耳。」曙默然，终不怒，更荐修及洙，置之馆阁，议者贤之。修、洙得馆职，据会要皆王曙所荐。或称责欧阳修乃王曾，非也。钱惟演以明道二年九月去西京，曙即继之，曙寻拜枢密使。景佑元年正月，王曾始为留守，度其至时，修已不在西京矣。今从本传。然曙既死是年九月，洙初除馆阁校勘，盖曙先荐之也。
　　注　　释
　　【一】往往破产「产」原作「屋」，据通考卷一二职役考、宋史卷一七七食货志改。
　　【二】每一升给菽米五斗「米」字原脱，据宋撮要本、阁本、及宋史卷一○仁宗纪补。
　　【三】贷淮南贫民种食「淮南」原作「江淮」，据宋撮要本、阁本改。
　　【四】或栖迟田里按治迹统类卷二八祖宗科举取人、通考卷三一选举考、宋史卷一○八选举志，「栖迟」上均有「孤寒」二字。
　　【五】京朝官任职事者「任」，阁本、活字本及十朝纲要卷五都作「在」，宋会要职官一一之一一此句作「应勾当事京朝官」。
　　【六】并须四周年「并」字原脱，据阁本补。
　　【七】始置崇政殿说书「崇政殿」原作「崇文院」，据编年纲目卷一○、宋史全文卷七下、十朝纲要卷五、续通鉴卷三九改。
　　【八】特置此职以处之「特」上原有「始」字，据上引宋史全文删。
　　【九】愿陛下每于进对之际「进对」，东都事略卷五七李淑传作「进退」。
　　【一○】先朝尝谕审官院流内铨主判者「谕」原作「论」，据宋撮要本、阁本及上引东都事略改。
　　【一一】若灼有能绩「灼」下原衍「知」字，据同上书及活字本改。
　　【一二】审核课试「核」原作「覆」，据宋撮要本及上引东都事略改。
　　【一三】悉从方色「从」原作「为」，据上引东都事略改。
　　【一四】月令不顺「月令」原作「行令」，据同上书改。
　　【一五】诸司副使自今特迁正使「副使」原作「使副」，「特迁」原作「特遣」。按宋会要职官一一之一一云：「诸司副使特转正使……」，「使副」应误，今据乙正。「特遣」，阁本作「特迁」，据改。
　　【一六】乞更铨辖两池「铨辖」，宋会要食货二三之三七作「钤辖」，疑是。
　　【一七】诏公卿以下举任州守者「州守」原作「守州」，据宋史卷二九五谢绛传乙正。
　　【一八】灵意满谰宋撮要本作「虚音坜谰」。
　　【一九】赐奎绵帛羊酒「绵」原作「锦」，据阁本改。
　　【二○】及补诸州长史「长史」原作「长吏」，据阁本、活字本改。
　　【二一】今诏并指取解故也「取解」原作「收解」，据宋撮要本、阁本、活字本改。
　　【二二】定襄县原作「定乡县」，阁本作「定襄县」。按寰宇记卷四二，定襄属河东忻州；宋史卷八六地理志同。今据改。
　　【二三】故请加撰定「请」原作「亲」，据宋撮要本、阁本改。
　　【二四】诏知藩郡及转运使「藩郡」原作「蕃郡」，据阁本改。
　　【二五】翰林侍读学士兼龙图阁学士工部侍郎权知开封府程琳为三司使「程琳」原作「陈琳」，据编年纲目卷一○及隆平集卷八、东都事略卷五四、宋史卷二八八本传改正。
　　【二六】借使牛皮食盐地钱合为一「地钱」原作「池钱」，据阁本及编年纲目卷一○、宋史全文卷七下、续通鉴卷三九改。
　　【二七】三司财赋「财赋」原作「赋财」，据宋撮要本及上引编年纲目、宋史全文乙正。
　　【二八】广东转运司「司」原作「使」，据宋撮要本、阁本改。
　　【二九】上以亿当具奏取旨「具奏」原作「奏草」，据宋撮要本及宋会要职官三之六七改。
　　【三○】育所对策不及三千字按宋撮要本作：「育所对策入第三等，绅、方平并第四等次，而方平所对策不及三千字，特擢之。」宋会要选举一○之二二则作：「育策考入第三次等，绅入第四次等，方平所对不及三千言……方平特擢为秘书省校书郎知苏州昆山县。」宋史全文卷七下及续通鉴卷三九略作：「育所对策入第三等，绅、方平并第四等。」本编此句「育所对策」下显有脱误，应从宋本。
　　【三一】驾部原作「部驾」，据宋撮要本、阁本及上引宋史全文乙正。
　　【三二】夷简觉非迪所能「非」字原脱，据宋撮要本、阁本及长编纪事本末卷三七吕夷简事迹补。
　　【三三】观夷简意止欲柬之不在其父旁耳「意」字原脱，「止」原作「正」，据宋撮要本及上引长编纪事本末改补。
　　【三四】故超除直集贤院「超」原作「起」，据同上书改。
　　【三五】簿书不存「簿」字原脱，据宋撮要本及宋史卷二九五谢绛传补。
　　【三六】斥武举人就别馆阁本同，宋撮要本「别馆」作「别试」。
续资治通鉴长编
卷一百十五
卷一百十五
　　起讫时间 起仁宗景佑元年七月尽是年十二月
　　卷　　名 续资治通鉴长编卷一百十五
　　帝　　号 宋仁宗
　　年　　号 景佑元年（甲戌，1034）
　　全　　文
　　秋七月己丑，权停解州盐池种盐三年。
　　庚寅，诏淮南灾伤州军，为盗而非杀人者，限两月自陈，除其罪，少壮者刺隶本城，若有武勇，即部送京师，与隶近上禁军。
　　辛卯，翰林学士承旨盛度等上所定学士、舍人院召试人等第，以文理俱高为第一；文理俱通为第二；文通理粗或文粗理通为第三，分上下；文理俱粗为第四，分上下；纰缪为第五，凡七等。先是，考校旧规有优、稍优、堪、稍堪、平、稍低【一】、次低七等，而品第高下未明。至是，度等约礼部式更定之。
　　壬辰，胡旦妻盛氏上旦所撰续演圣论。录其侄拱辰为太庙斋郎。
　　太常博士、监察御史里行高若讷为主客员外郎、殿中侍御史里行。殿中侍御史里行始此。若讷，卫州人也。
　　乙未，御崇政殿，召近臣观景佑干象新书。初，命同判司天监杨惟德等以周天星宿度分及占测之术，纂而为书，成三十卷，至是上之，惟德等皆迁官。
　　翰林学士承旨、兼端明殿学士盛度召对承明殿西庑，问以边计，退而条十事上之，又兼翰林侍读学士。
　　翰林侍读学士、兼龙图阁学士、右谏议大夫范讽为给事中，依前龙图阁学士、知□州。讽性倜傥，好奇节，不拘细行。雅善李迪。尝与张士逊议事不合，讽曰：「世谓大事未易可议，小事不足为，所为终何事耶？」为中丞，力挤士逊。援吕夷简入相，又合谋废郭后，欲夷简引己置二府，然夷简惮讽，终不敢荐也。讽建议朝廷当差择能臣，留以代大臣之不称职者，夷简闻而恶之。权三司使□半岁【二】，以疾免，管勾祥源观，又徙会灵观。既久不得意，愤激求出。又在上前数毁短参知政事王随，因奏：「外人谓臣逐随，将取其位。愿先出臣，臣为陛下引奸邪去，而朝廷清矣。」及将行，复谓上曰：「陛下朝无忠臣，一旦纪纲大坏，然后召臣，将何益！」夷简愈恶之，故寻被谴黜。
　　己亥，诏诸路监司案所部官吏不法者须密切体访，毋得出榜召人首告。此诏篃下诸州，令在处法司有之。实录所书比元诏稍异，今参取修入，与熙宁四年七月二十六日指挥相关。
　　又诏州县刑狱须证逮者速决遣之，虑久系妨农事也。
　　徙济州郓城县于盘沟店。
　　枢密使、吏部侍郎、枢校太傅王曙加同平章事。
　　庚子，诏：「诸处承准宫闱教旨，未得施行。内有该合上殿处，仰次日审奏取旨；不该上殿处，即当日同具事由，实封申中书、枢密院取旨。」
　　辛丑，诏诸路提点刑狱朝臣使臣自今毋得互相荐论。
　　乙巳，随州言崇信军节度使钱惟演卒。特赠侍中，命官护葬事。惟演始以父归国，故亟显，然自以才能进，文辞清丽，名与杨亿、刘筠相上下。尝曰：「翰林学士备顾问，司典诰，于天下之书，一有所不观，何以称职！」故益储文籍，侔秘府。又多藏古书帖名画。喜奖励后进，欧阳修、尹洙皆出幕下。虽官兼将相，阶、勋、品皆第一，而终不历中书，故尝谓人曰：「吾生平不足者，惟不得于黄纸尾押字耳。」
　　天下常平仓置已久，领于司农寺。壬子，始诏诸路转运使与州长吏举所部官专主常平钱粟。既而淮南转运副使□遵路言：「本路丁口百五十万，而常平钱粟才四十余万，岁饥不足以救□。愿自经画，增为二百万，他毋得移用。」许之。□遵路上言，乃景佑三年四月，今从本志联书之。
　　枢密直学士杜衍亦尝建议曰：「岁有丰凶，谷有贵贱，计本量委，散滞取赢，宜究其术。若官以法平之，则农人有利，粟有所泄。今豪姓蓄贾，乘时贱收，而拙业之人，旋致罄竭。水旱则稽伏而不出，须其翔踊以牟厚利，而农民贵籴。九谷散于穰岁，百姓困于凶年，虽劝课官家至日见，亦奚益于事哉！盖常平仓制度不立【三】，有名而无实。谓宜量州郡远近，户口觽寡，时有饥熟，取贱出贵，严以赏罚，课责官吏，出纳无壅，增损有宜。公籴未充，则禁争籴以规利者；籴毕而储之，则察其以供军为名而假借者。夫香象珠玑，久藏府库，非衣食之急，若州郡阙母钱【四】，愿斥卖以赐之【五】，补助其乏。」衍传载常平议，在衍为中丞后，今掇出附见。衍为中丞，乃明年二月也【六】。
　　甲寅，冬官正张奎言，自今朔若遇蔀首，请勿避。上令中书诏司天监参议。而判监丁谨言请如旧制避之。诏卒从奎议。盖太一者，天皇之使，常在北极之旁，执计上下统元，奉命循行八宫，十九年为一章，四章为一蔀，凡月朔与所入蔀首支干同，即主有兵事也。
　　澶州言河决横陇埽。乙卯，命户部副使王沿、供备库使孙昭等视之。孙昭，未见。
　　先是，庆州柔远蕃部巡检嵬逋领兵入夏州界，攻破后桥新修诸堡。是月，赵元昊率万余觽来寇，称报雠。缘边都巡检杨遵、柔远寨监押卢训，以骑七百战于龙马岭，败绩。环庆路都监齐宗矩、走马承受赵德宣、宁州都监王文援之，次节义烽，通事蕃官言敌多伏兵，不可过壕。宗矩不听。伏兵发，宗矩被执。久之，以宗矩还。诏永兴军劾宗矩等败军状以闻。
