<!-- { "loadSidebar": true } -->
　　欧阳修言：「伏见如定等来，西贼欲称『吾祖』，向闻朝议，已不许之。今日风闻，议却未定，不知虚的【一八】，深切惊忧。且『吾祖』两字是何等语！便当拒绝，理在不疑，安有未定之说哉？夫吾者，我也；祖者，俗所谓翁也。今匹夫臣庶尚不肯妄呼人为父，若欲许其称此号，则今后诏书须呼『吾祖』，是欲使朝廷呼蕃贼为我翁矣，不知何人敢开口？且蕃贼譔此号之时，故欲侮玩中国而已，今若得其称臣，此二字尤须论辨。今自元昊以下名称、官号，皆用本国，若蕃语『兀卒』，华言『吾祖』，则今贼中每事自用蕃礼，安得惟于此号独用华言而不称兀卒？且彼于我称臣而使我呼为祖，于礼非便，故当于此折之可也。朝廷自有西事已来，处置乖方，取笑于人者多矣，未有如此事之可笑也。窃虑小人妄有议论，伏乞拒而不听。」
　　修又言：
　　窃闻朝议不许贼称「吾祖」，必欲令其称臣，然后许和，此乃国家大计，庙堂得策。盖由陛下至圣至明，不苟目前之事，能虑向去之忧，断自宸衷，决定大议。然数日来，风闻颇有无识之人，妄陈愚见，不思远患，欲急就和。臣虽知必不能上惑圣聪【一九】，然亦虑万一少生疑沮，则必坏已成之计。臣职在言责，理合辨明。伏自贼请和以来，觽议颇有同异，多谓朝廷若许贼不称臣，则虑契丹别索中国名分，此诚大患。然臣犹谓纵使贼肯称臣，则契丹尚有邀功责报之患，是臣与不臣，皆有后害。如不得已，则臣而通好，犹胜不臣，然于后患不免也。此有识之士、忧国之人，所以不愿急和者也。今若不许通和，不过惧贼来寇尔。且数年西兵遭贼而败，非是贼皆善战，盖由我自谬谋。今如遣范仲淹处置边防，稍不失所，则贼之胜负，尚未可知。以彼骄兵，当吾整旅，使我因而获胜，则善不可加。但得两不相伤，亦足挫贼锐气。纵仲淹不幸小败，亦所失不至如前后之谬战。此善算之士、见远之人，所以知不和害小，而不惧未和也。
　　臣谓方今不羞屈志、急欲就和者，其人有五：一曰不忠于陛下者欲急和，二曰无识之人欲急和，三曰奸邪之人欲急和，四曰疲兵懦将欲急和，五曰陕西之民欲急和。自用兵以来，居庙堂者劳于斡运，在边鄙者劳于戎事，若有避此勤劳，苟欲陛下屈节就和，而自偷目下安逸，他时后患，任陛下独当。此臣所谓不忠之臣欲急和者也。和而偷安，利在目下，和后大患，伏而未发。此臣所谓无识之人欲急和者也。自兵兴以来，陛下忧勤庶政，今小人但欲苟和之后，宽陛下以太平无事，而望圣心怠事，因欲进其邪佞，惑乱聪明。大抵古今人主忧勤，小人所不愿也。此臣所谓奸邪之人欲急和也。屡败之军，不知得人则胜，但谓贼来常败。此臣所谓懦将疲兵欲急和也【二○】。此四者皆不足听也。惟西民困乏，意必望和，请因宣抚使告以朝廷非不欲和而贼未逊顺之意，然后深戒有司，宽其力役可也。其余一切小人无识之论，伏愿圣慈绝而不听，使大议不沮，而善算有成，则社稷之福也。
　　甲午，枢密副使韩琦上疏曰：
　　臣闻汉文帝袭高、惠承平之后，躬行节俭，国治民富，刑措不用。时贾谊上书言事，尚以为可恸哭太息，岂其过哉？盖忧深思远，图长久之计，欲大汉之业垂千万世而无穷者也【二一】。今陛下绍三圣之休烈，仁德远被，天下大定，民乐其生者八十余载矣，而臣窃睹时事，谓可昼夜泣血，非直恸哭太息者，何哉？盖以西、北二敌，祸衅已成，而上下泰然，不知朝廷之将危，宗社之未安也。臣今不暇广有援引，请粗陈其大概。窃以契丹宅大漠，跨辽东，据全燕数十郡之雄，东服高丽，西臣元昊，自五代迄今，垂百余年，与中原抗衡，日益昌炽。至于典章文物、饮食服玩之盛，尽习汉风，故敌气愈骄，自以为昔时元魏之不若也。非如汉之匈奴，唐之突厥，本以夷狄自处，与中国好尚之异也。近者复幸朝廷西方用兵，违约遣使，求关南之地，以启争端。朝廷爱念生民，为之隐忍，岁益金币之数，且固前盟，而尚邀献纳之名，以自尊大。其轻视中国，情可见矣。
　　又元昊父祖以来，蓄养奸谋，招纳亡命，虽外示臣节，而内完兵力。至元昊则好乱逞志，并甘、骪诸蕃，以拓境土，自度种落强盛，故僭号背恩，北连契丹，欲成鼎峙之势【二二】，非如继迁昔年跳梁于银、夏之间尔。元昊累岁盗边，官军屡衄，今乘定川全胜之势，而遣人约和，则知其计愈深，而其事可虞也。议者或谓昨假契丹传导之力，必事无不合，岂不思契丹既能使元昊罢兵，岂不能使元昊举兵乎？况比来辞礼骄抗，殊未屈下，契丹之言，既已无验，亦恐有合从之策，夹困中原。朝廷若轸西民之劳，暂求休养元元，且以金帛啖之，待以不臣之礼。臣恐契丹闻之，谓朝廷事力已屈，则又遣使移书，过邀尊大之称，或求朝廷不可从之事。隳其誓约，然后驱犬羊之觽，直趋大河，复使元昊举兵，深寇关辅，当是时，未审朝廷以何术而御之？或西鄙称藩，专事契丹，陛下亲御六师，临澶渊以待之，即未知今之将卒事力与环卫统帅，比真宗北征时何如？如欲驻跸北京，以张军势，臣恐敌觽由德、博渡河，直趋京师，则朝廷根本之地，宗庙、宫寝、府库、仓廪、百官、六军室家所在，而一无城守之略，陛下可拥北京之觽却行而救之乎？臣所以谓可昼夜泣血者，诚忧及于此，冀陛下一寤，而急为拯救也。朝廷若谓今之盟约，尚可固结，则前三十年之信誓，朝廷何负于彼，而一旦违之哉？彼豺狼之心，见利而动，又可推诚以待之乎？夫得于先见，预为之防，则功逸而事集。若变生仓卒，骇而图之，虽使良、平复生，为陛下计，亦不能及矣。臣是以夙夜思之，朝廷若不大新纪律，则必不能革时弊而弭大患，臣辄画当今所宜先行者七事，条列以献其大略【二三】：
　　一曰清政本。夫枢密院，本兵之地，今所主多苛碎、纤末之务。中书公事虽不预闻，恐亦类此。谓宜诏中书、枢密院，事有例者着为法，可拟进者无面奏，其余微琐，可悉归有司，使得从容谋议。赐对之际，专论大事。二曰念边事。今政府循故事，纔午即出，欲稍留则恐疑觽，退朝食罢，匆遽签书而去，何暇议及疆事哉？谓宜须未正方出，延此一时，以专边论。三曰擢贤才。自承平以来，用人以叙迁之法，故遗才甚多。近中书、枢密院求一武臣代郭承佑，聚议累日不能得。谓宜仿祖宗旧制，于文武臣中不次超擢，以试其能。四曰备河北。自北敌通好三十余年，武备悉废，近慢书之至，骚然莫知所为。宜选转运使二员【二四】，密授经略，责以岁月，使营守御之备，则我待之有素也。五曰固河东。前岁昊贼陷丰州，掠河外属户殆尽，麟、府势孤绝。宜责本道帅度险要、建城堡、省转饷，为持久之计。六曰收民心。祖宗置内藏库，盖备水旱兵革之用，非私蓄财而充己欲也。自用兵以来，财用匮竭，宜稍出金帛以佐边用，民力可宽而觽心安矣。七曰营洛邑。今帝都无城隍之固以备非常，议兴葺则为张皇劳民，不若阴葺洛都以为游幸之所，岁运太仓羡余之粟，以实其廪庾，则皇居壮矣。
　　继又陈八事，大略谓：「当今救弊之术，不过选将帅，明按察，丰财利，抑侥幸，进有能之吏，退不才之官，去□食之人，谨入官之路。然数事之举，谤必随之。愿委信辅臣，听其措置，虽有怨谤，断在不疑。则纲纪渐振而太平可期，二敌岂足为国之患哉！」上嘉纳之。琦此疏，正史、实录俱不载。据家传，以为琦既入枢府，即上此疏，条列七事，继上八事。李清臣行状亦不载此疏，却云琦以九事对天章阁之后，继又献七事。当是此疏所条列者。然开天章阁乃九月初三日，琦自枢府出使陕西，实八月十八日，恐开阁时，琦已不在京师，行状未可信也。若初入枢府，此疏即上，则又恐太早。疏云中书、枢密院聚议，求一武臣代郭承佑不能得。而七月二十五日，康德舆初授镇定钤辖，按欧阳修论李昭亮札子，则德舆实承佑之代也。今隐度附七事疏于七月末，所称八事与行状九事不殊，今依家传，并附此。范奏议河北七事，与韩同在四年六月辛卯朔，更详之。
　　八月乙未朔，封皇第四女为宝和公主。后五日薨，追封越国公主。生始三岁，其母张修媛也。
　　丙申，右正言、知制诰田况为陕西宣抚副使。范仲淹请选近臣同使陕西，每事议而后行，庶无差失，诏以命况。
　　天圣编敕既施行，自景佑二年至今，所增又四千七百余条，丁酉，复命官删定。翰林学士□育、侍御史知杂事鱼周询、权判大理寺杜曾、知谏院王素欧阳修并为详定官，宰臣晏殊、参知政事贾昌朝提举。既而修言曾尝盗父妾生子，遂出知曹州，皇恐暴卒。据实录，曾以十月丙辰出知邓州，不载欧阳修有言，今从本传。
　　戊戌，诏谏官日赴内朝。
　　先是，知制诰田况言：「有唐两省自谏议大夫至拾遗、补阙共二十人，每宰相奏事，谏官随而入，有阙失实时规正，其实皆中书、门下之属官也。今谏议大夫无复职业，自司谏、正言、知谏院皆遗补之任，而朝廷责其言如大夫之职矣。而地势不亲，位序不正，在朝廷间与觽人同进退，非所以表显而异其分也。今筦库□散之吏，尚赴内朝；岂谏诤之臣，不得日奉朝请？臣前在谏院，每闻一事，皆诸处采问，比及论列，或至后时。今若令谏官得奉内朝，则可以日闻朝廷之事矣。兼王素、欧阳修、蔡襄皆以他官知谏院，居两省之职而不得预其列，于礼未便【二五】。欲乞今后并令缀两省班次，所贵名体相称，副陛下选求之意。」
　　诏送两制详定。学士承旨丁度等参详：「规谏之官，号清望之选，宴闲紬绎，最为切近。欲乞今后比直龙图阁及修起居注例，令日赴内朝【二六】。」从之。
