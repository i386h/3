<!-- { "loadSidebar": true } -->
　　乙巳，知通利军钱昭序，表献部内赤乌、白兔各一，云：「乌禀阳精，兔昭阴瑞，报火德蕃昌之兆，示金方驯服之征。念兹希世之珍，罕有同时而见，望宣付史馆。」从之。上谓侍臣曰：「乌色正如渥丹，信火德之符矣。」昭序，俶之从子也。
　　五月，上召三司孔目官李溥等二十七人，问以计司钱谷之务。溥等言尽知其利病，不可以口占，愿得条对。许之，俾中使押送中书，限五日具奏。上因谓宰相曰：「凡财赋之通塞，系于制置之臧否，见簿领李溥等略陈所见，亦各有所长。朕尝谓陈恕等，若文章稽古，此辈固不可望卿，至于钱谷利病，此辈自幼即枕藉寝处其中，必周知根本。卿等但假以颜色，引令剖析，宜有所资益。恕等刚强，终不肯降意询问。」吕端曰：「耕当问奴，织当问婢。」寇准曰：「夫子入太庙，每事问，乃以贵下贱，先有司之意也。」上然之。溥，河南人也。
　　翰林学士王禹偁兼知审官院及通进、银台、封驳司，制敕有不便，多所论奏。开宝皇后之丧，髃臣不成服，禹偁与宾友言：「后尝母天下，当遵用旧礼。」或以告，上不悦。甲寅，禹偁坐轻肆，罢为工部郎中、知滁州。上谓宰相曰：「人之性分固不可移，朕尝戒勖禹偁，令自修饬。近观举措，终焉不改，禁署之地，岂可复处乎。」
　　禹偁尝为李继迁草制，继迁送马五十匹备濡润，禹偁以状不如式，却之。及在滁州，闽人郑褒徒步来谒，禹偁爱其才，及别去，为买一马。或言其买马亏价者，上曰：「彼能却继迁五十匹马，顾肯亏价哉。」
　　己未，李溥等条上三司利害七十一事，中书参校其四十四事可行，遂着于籍；其十九事令陈恕等议定而后行之。
　　癸亥，上语及三司，因谓侍臣曰：「朕岂不知以崇高自恣耶，但为救世养民，所以钱谷细务，亦自与用心区分。朕若更不用心，则如何整顿也。只如前代帝王昏弱，天下十分财赋，未有一分入于王室。唐德宗在梁、洋，公私窘乏，韩滉专制镇海，积聚财货，德宗遣其子皋往求，得百万斛斗【六】，以救艰危，即当时朝廷事势可见矣。朕今收拾天下遗利，以赡军国，以济穷困，若豪户猾民，望吾毫发之惠，不可得也。」
　　丙寅，参知政事寇准奏曰：「近者边上易署主帅，增修甲卒，深合事宜。」上曰：「天下庶政日新，滔滔如流水，朕固不怠于听断。至于疆埸戎事，既安危所系，亦皆是朕一一躬自筹度，预为制置，以防其渐，若临事仓卒，则无及矣。」准对曰：「自非睿略渊深，长羁远驭，则安能坐制黠寇，使边庭无事也？」因语及用将帅，上曰：「前代任人，责望既深，又不知劳苦。如汉贰师将军，长驱士卒，深入西域，以未得汗血马，遮玉门关却令反□，以巫蛊事坐族诛，致广利没身异域。又苏武陷单于庭十九年，备历艰辛，能终持汉节，及归朝受赏，止于典属国。朕则不然，将帅材略，固不求其备，但量其能而用之。上自节旄，下至二千石，第其功效而授之，微劳尽甄，下情毕达。下情毕达则无猜贰之嫌，微劳尽甄则无觖望之衅，所以各务忠孝而固禄位，悖乱不得而萌也。自梁、晋已降，昏君弱主，失控驭之方，朝廷小有机宜，裨将列校，皆得预御坐而参议，其姑息武臣乃如此。朕君临四海，以至公御下，不唯此辈，假使李广复生，亦无姑息之理也。」
　　丁卯，上谓宰相曰：「国家岁入财赋，两倍于唐室，且唐中叶以降，藩镇擅命，征赋多不入于公家，下陵上替，经制隳坏，苟前代措置得宜，则已致太平，岂复烦朕思虑也。」因召三司使陈恕等责以职事旷弛。恕等对曰：「今土宇至广，庶务至繁，国用军须，所费浩瀚，国家诸州每有灾沴，必尽蠲其租。臣等时举利权，朝廷虑以侵民，皆柅而不行，纵使耿寿昌、桑弘羊复生，亦所不逮。臣等材力驽下，惟尽心簿领，终不足上裨圣理。」上曰：「卿等清而不通，专守绳墨，终不能为国家度长絜大，剖烦析滞。只如京城仓库主吏当改职【七】，簿领有一处节目未备，即十年、五年不与断决，以至贫无资给，转死沟壑。此卿等之过也，岂不伤和气哉？」恕等顿首称罪。
　　戊辰，开封尹寿王元侃言太康县昭庆乡华阳村民获玄兔一以献。上谓宰相曰：「玄兔之来，国家之庆也。」吕端等对曰：「玄者北方之色，兔即阴类，夷狄之象。华为中国，中国阳也。将有夷狄入朝，受冠带于阙下，昭邦家之庆，以致太康者乎？」
　　注　　释
　　【一】置二十屯按宋会要食货七之一及傅增湘宋代蜀文辑存（以下简称蜀文辑存）卷三陈尧叟言陈许等州垦田疏均作「二十七屯」。
　　【二】诏以官仓菽数十万石「菽」原作「粟」，据宋本、宋撮要本并参宋会要食货五七之三、编年纲目卷五改。
　　【三】占对之际「占」原作「瞻」，据宋本及宋会要职官六一之三改。
　　【四】自今中书事必经吕端详酌「事」字原脱，据宋本及编年纲目卷五、宋史卷二八一本传补。
　　【五】翌日御崇政殿「翌」原作「一」，据宋本及宋史全文卷四下改。
　　【六】得百万斛斗「斗」字原脱，据宋本、宋撮要本、阁本补。
　　【七】只如京城仓库主吏当改职「主」上原有「受」字，据宋撮要本、阁本删。
续资治通鉴长编
卷三十八
卷三十八
　　起讫时间 起太宗至道元年六月尽是年十二月
　　卷　　名 续资治通鉴长编卷三十八
　　帝　　号 宋太宗
　　年　　号 至道元年（乙未，995）
　　全　　文
　　六月己卯，诏重造州县二税版籍，颁其式于天下。凡一县所管几户夏秋二税、苗亩桑功正税及缘科物，用大纸作长卷，排行实写【一】，为帐一本，送州覆校定，以州印印缝，于长吏厅侧置库，作版柜藏贮封□。自今每岁二税将起纳前，并令本县先如式造帐一本送州，本县纳税版簿，亦以州印印缝，给付令佐。
　　乙酉，遣内侍裴愈乘传往江南诸州购募图籍，愿送官者优给其直；不愿者借出，于所在州命吏缮写，仍以旧本还之。上尝草书经史三十纸，召翰林侍读吕文仲一一读之，列秘阁官属名位，刻石模印，装饰百轴。于是付愈赍诣名山福地，道宫佛寺，各藏数本；或邱园养素好古博雅之士，为乡里所称者，亦赐之。（赐石刻，实录在六月戊戌，今并书。）
　　丁酉，诏募民请佃诸州旷土，便为永业，仍蠲三岁租，三年外输三分之一；州县官吏劝民垦田之数，悉书于印纸，以俟旌赏。
　　八月乙亥朔，荆湖转运使何士宗上言：「望自今执政大臣出领外郡，应合申转运使公事，只署通判以下姓名。」上谓宰相曰：「大臣品位虽崇，若出临外藩，即转运使所部，要系州府，不系品位，此朝廷典宪，不可轻改也，宜仍旧贯。」
　　壬辰，制以开封尹寿王元侃为皇太子，改名恒。大赦天下。文武常参官子为父后，见任官赐勋一转。诏皇太子兼判开封府。自唐天佑以来，中国多故，不遑立储贰，斯礼之废，将及百年，上始举而行之，中外胥悦。
　　初，参知政事寇准自青州召还，入见，上足创甚，自发衣以示准曰：「卿来何缓！」准曰：「臣非召不得至京师。」上曰：「朕诸子孰可以付神器者？」准曰：「陛下诚为天下择君，谋及妇人宦官，不可也；谋及近臣，不可也。惟陛下择所以副天下之望者。」上俛首久之，屏左右曰：「元侃可乎？」对曰：「非臣所知也。」上遂以元侃为开封尹，改封寿王，于是立为太子。京师之人见太子，喜跃曰：「真社稷之主也。」上闻之，召准谓曰：「四海心属太子，欲置我何地。」准曰：「陛下择所以付神器者，顾得社稷之主，乃万世之福也。」上趋宫中，语后嫔以下，六宫皆前贺。上复出，延准饮，醉而罢。
　　准尝奏事切直，上怒而起，准攀上衣，请复坐，事决乃退。上嘉叹曰：「此真宰相也。」又语左右曰：「朕得寇准，犹唐太宗之得魏郑公也。」（三朝圣政录谓准牵帝衣请决事，乃为员外郎时，盖误也，今从本传。）
　　癸巳，以尚书左丞李至、礼部侍郎李沆并兼太子宾客，见太子如师傅之仪。太子见，必先拜，动皆咨询。至等上表恳让，诏不许。至等入谢，上谓至等曰：「朕以太子仁孝贤明，尤所钟爱，今立为储贰，以固国本，当赖正人辅之以道。卿等可尽心调护，若动皆由礼，则宜赞成，事或未当，必须力言，勿因循而顺从也。至如礼、乐、诗、书之道，可以裨益太子者，皆卿等素习，不假朕多训尔。」至等顿首谢。
　　初置左春坊谒者，命左清道率府副率祥符王继英兼领之。继英少以笔札事赵普。普自河阳罢为太子少保，常从者皆去，惟继英奉事愈谨。普再入相，遂隶名中书五院。皇太子在藩，选为导吏【二】，兼内知客事。上尝召见，谓曰：「汝昔事赵普【三】，朕所备知，今奉亲贤，尤宜尽节。」及东宫建，故有是命。然谒者本内侍之职，而太子有通事舍人，掌宣传导引之事，不名谒者，又十率品秩颇崇，非趋走左右者所宜为，盖执政之失也。
　　丁酉，以翰林学士承旨宋白为册皇太子礼仪使。有司既定册礼，又言：「唐制，宫臣参贺太子皆舞蹈，开元始罢之。故事，百官及东宫接见祇呼皇太子，上笺启即称皇太子殿下，百官自称名，宫官自称臣；常所行用左春坊印，宫内行令。又按唐制，凡东宫处分论事之书，皇太子并画诺，令左右庶子以下署姓名，宣令奉行书按画日【四】；其与亲友、师傅书，不用此制。今请如开元之制，宫臣止称臣，不行舞蹈之礼。伏缘皇太子兼判开封府【五】，其所上表状即署皇太子位，其当申中书、枢密院状，祗判官等署，余断案及处分公事并画诺。」诏改「诺」为「准」，余皆从之。
　　又言：「百官见皇太子，自两省五品、尚书省御史台四品、诸司三品以上皆答拜，余悉受拜。宫臣自左右庶子以下，悉用参见之仪。其皇太子宴会，位在王公上。」奏可。有司又草具皇太子受册毕见皇后仪，诏止用宫中常礼。
