<!-- { "loadSidebar": true } -->
　　戊子，右谏议大夫苏寀为给事中。寀知广州回，故事当迁官也。
　　庚寅，诏：「时雨稍愆，遣官祷元冥五星。」
　　上批：「御史台鞫相州法吏事，多逮系品官，宜趣结绝，释其无罪者；其虽有罪，非受赃及徒以上者，勿系留。」
　　熙河路经略司言，西人锁珠旺蕃部兀胜于地牢，五日放回。诏兀胜依重伤例给赐，仍令保安军牒宥州诫约之。
　　辛卯，遣官谢雨。
　　御迩英阁，讲官沈季长进讲周礼九赋，上曰：「或言关市之赋，或言关市之征，何也？」季长以义对。
　　壬辰，诏贺同天节辽使见日赐燕，下节别为一行设座。先是，贺正旦使牒馆伴所，言：「旧例，燕座，上、中节自为一行，下节负壁，今乃三节并为一行。」馆伴以闻，故也。
　　癸巳，诏河北转运司，塞决河所借水利司秆草，令澶州偿其值，仍令本司秋熟买足。
　　权发遣荆湖北路转运判官马瑊言，山猺作过，已依捕张奉例立赏，募归明人等捕杀，及乞朝旨下邵州捕盗官照应。从之，仍具猺贼见存徒党以闻。
　　髃牧判官王钦臣请买紬、挠、绮及虎豹等皮博马，从之。
　　御迩英阁，讲官黄履进讲周礼九式，上曰：「宾客之式次于祭祀，而八政七曰『宾』者，何也？」履以义对。
　　乙未，御崇政殿阅诸军转员，凡三百。
　　丙申，诏开封府界诸县及诸路转运提举司，权停催理第四等以下户欠负，候夏熟输纳。
　　判司农寺蔡确【一一】言：「本寺典领新法，事务繁重，非诸寺、监之比。官属虽以才选，而并皆不别理资任。欲乞丞、主簿并二年理一任，别除差遣者，须候成任。遇有员缺，除朝廷特差外，丞选于主簿，比转运判官；都丞选于诸局丞，比提点刑狱。其资浅者，差权与权发遣。」从之，仍诏候理正运判以上资序，三年为一任。
　　诏应诸军军员等与管军臣僚同姓名者，并令改名。
　　丁酉，诏诸提举市易官二年一比较取裁。
　　详定诸司敕式所言：「今修定学士院【一二】龙图天章宝文阁等处敕式，如得旨施行后，续降朝旨，乞从本所详定编入；及见修内诸司令式，事干有司奉行者，并分入逐司。」从之。
　　荆湖北路都钤辖司言：「辰、沅猺贼寇略近边，两月未获，已于沅州调军防拓捕杀，乞下湖南照应。」上批付马瑊：「如贼党觽多，须籍正兵及近上兵官，即关牒钤辖司差拨，并暂差荆湖北路都监彭孙前来。其已抽到土丁，恐春深妨农，选不得力先遣归，其不遣者以钱米优给之。」
　　鄜延路经略使吕惠卿言：「昨准朝旨：『令延州西路同都巡检策应环庆路，庆州东路巡检策应鄜延路。遇贼大举聚入一路，更以主兵之官引兵策应，若本路自有兵事，令经略临机相度，以别将应援。』臣窃谓敌兴师动数十万，分犯两路，则所在皆贼，我安知其何出也？苟知我有策应之法，而欲攻鄜延，必见兵形于环庆，环庆告急，则鄜延起兵以应之；欲攻环庆，必见兵形于鄜延，鄜延告急，则环庆起兵以应之。少则不足以应敌，多则本路必见空虚无备之处。如此，非特我兵趋疾疲曳，有堕贼掩伏之虞，彼又将分兵捣虚以袭我矣。此非所谓善战致人者也。臣愚以为诸路有兵事，其邻路但当团集以为声援，或且依条相度牵制，不必更立互相策应之法，免致临事拘文，以犯兵家之忌。」诏鄜延路依奏，余路别听指挥。实录载此，密院时政记尤详，今但从实录。或又言昔年刘平因救邻道战没，自今宜罢邻道援兵。环庆副总管林广以谓：「诸道同力，乃国家制贼之长计。苟贼并兵寇一道，而邻道不救，虽古名将亦无能为。刘平之败，非援兵罪。」于是互相策应之法得不废。此据林广传，附吕惠卿建议后。
　　守将作监主簿王得君与堂除差遣。得君，广渊子也。上批「广渊昔尝遭遇英宗」，故特有是命。此据御集，二年末可并入【一三】。
　　戊戌，赐故卫王高遵甫先借宅一区。遵甫，皇太后之父也。及别差官提举下流堤埽。」
　　西京左藏库副使、前安南道行营战棹都监杨从先【一四】言：「昨在交址东泾港口，久不闻大兵消息声势，遂差效用樊实、黄宗庆等往占城、交址两界刺事，及谕占城毋援交址，恐交址贼遁逃，令以兵把截。今据实等状称：『占城遣蕃兵七千扼交贼要路，得其国主蕃书回牒，见在潭州制院。』乞取索看详优銟之，所贵以风劝外夷。实、宗庆并与三司军将。」诏湖南转运判官、都官员外郎赵杨缴进蕃书牒本，其樊实、黄宗庆仍发遣赴阙。
　　庚子，以故入内东头供奉官、寄供备库副使裴昱子孝先为三班借职。以昱勾当内东门十年【一五】，有劳故也。
　　辛丑，荆湖北路转运判官马瑊言，邵州觇知作过猺人有意归投，若不乘势招安，窃恐结集浸盛。中书拟令马瑊以：「猺贼头首依累降指挥施行，其余徒党并听来降，释其罪，仍立赏募人捕杀，及许徒中杀并或收捕赴官。内丁先锋支绢百匹、牛四头，愿就班行与借职；其余头首减半给之，愿就班行并与下班殿侍。榜于要路。」上批：「宜令马瑊更勘会，如今指挥未到以前，其不许首身人已悔罪投降，即更不施行，仍勿漏泄，实封缴申。」四月庚戌可考。
　　诏河东、永兴军等路各增提举官一员。以判司农寺蔡确言「近制，提举常平官不令他司兼领，诚为至便，然有所部阔远如此四路者，恐独员乏事」故也。
　　赐度僧牒二百，付河北转运司，以市年计修河物料。
　　京东西路提点刑狱司言，第七副将、供备库副使张永昌赋性轻率，好胜自专，以将官杨珪出自军班，常凌忽之，凡有公事，不务协和。诏永昌降一官，与淮南远处监当。
　　注　　释
　　【一】南丰两县据元丰九域志卷六与宋史卷八八地理志，建昌军所属有南城、南丰二县，此处「南丰」上疑脱「南城」二字。
　　【二】观察支使原作「观察度支使」，据阁本及宋史卷一六七职官志删。
　　【三】叔谆殴杀白直卒被罪「卒」原作「率」，据阁本改。
　　【四】案先儒义说「案」原作「柔」，据阁本改。
　　【五】汪辅之「汪」原作「王」，据本卷三月乙亥条及本书卷二八一熙宁十年四月壬寅条、卷二八九元丰元年五月己亥条改。
　　【六】邓州南阳县「邓」原作「登」。据元丰九域志卷二、宋史卷八五地理志，南阳县属京西南路邓州，「登」误，故改。
　　【七】荆湖南路「南」原作「西」，据阁本改。
　　【八】诏赐高丽安焘等于今日进发出门本句难解。据宋史卷三二八安焘传「元丰初，高丽新通使，假焘左谏议大夫往报之」，疑「赐」下脱「使」字。
　　【九】九月二十一日使还「使还」二字原倒。据本书卷二九二元丰元年九月壬辰条，「安焘、陈睦言，已离高丽国涉海，今月乙亥至明州定海县」，「还使」二字显为倒文，故乙。
　　【一○】高遵惠「遵」原作「尊」，据阁本改。
　　【一一】判司农寺蔡确「判」下原衍「官」字，据下文辛丑条及宋史卷四七一蔡确传删。
　　【一二】今修定学士院「今」原作「令」，据阁本改。
　　【一三】二年末「末」原作「未」，据阁本改。
　　【一四】杨从先「先」原作「光」，据阁本及宋会要蕃夷四之三七改。
　　【一五】以昱勾当内东门十年「勾」字原脱，据阁本补。
续资治通鉴长编
卷二百八十九
卷二百八十九
　　起讫时间 起神宗元丰元年四月尽是年五月
　　卷　　名 续资治通鉴长编卷二百八十九
　　帝　　号 宋神宗
　　年　　号 元丰元年（戊午，1078）
　　全　　文
　　夏四月乙巳，诏翰林医官院选医学二人，驰驿给券，往修闭决河所。以上批「塞河役觽，阙医治疾」故也。
　　知谏院蔡确既被旨同御史台按潘开狱，遂收大理寺详断官窦苹、周孝恭等，枷缚暴于日中，凡五十七日，求其受赂事，皆无状。中丞邓润甫夜闻掠囚声，以为苹、孝恭等，其实他囚也。润甫心非确所为惨刻，而力不能制。确引陈安民置枷于前而问之，安民惧，即言：「尝请求文及甫，及甫云已白丞相，甚垂意。」丞相，指□充也。确得其辞喜，遽欲与润甫登对，具奏充受赇枉法【一】。润甫止之。明日，润甫在经筵独奏：「相州狱事甚噃【二】，大理实未尝纳赂，而蔡确深探其狱，支蔓不已。窦苹等皆朝士，榜掠身无完肤，皆衔噃自诬。乞蚤结正。」权监察御史里行上官均亦以为言，上甚骇异。明日，确欲登对，至殿门，上使人止之不得前，手诏：「闻御史台勘相州法司，颇失直，遣知谏院黄履、勾当御药院李舜举据见禁人款状引问，证验有无不同，结罪保明以闻。」实录以此语系之三月二十一日乙未。按：御集乃四月三日下此诏，又按：司马光记闻云：「窦苹等枷缚暴日中，凡五十七日。」确自闰正月二十五日被旨赴台，至三月二十一日，才五十五日耳，恐实录误。又按：上官均所言黄履、李舜举初赴台验问见禁人【三】，初无黄廉姓名，至四月三日，改正李舜举监勘，乃别出黄廉姓名。盖履及舜举先赴台验问，后又与廉同勘鞫，其实两事，手诏自当再下。增差黄廉，必须特降手诏，而御集偶失编纂，但得改正监勘手诏，遂误并两事为一事，故日月差互。若从实录系之三月二十一日，则又似太早，今但附见于此，而不书月日，庶不相抵牾。记闻亦误并两事为一事，盖不详考。履、舜举初止是验问，添差黄廉则云「勘鞫」，而润甫等始获罪。其先后次序可推而知，今掇取删修。
　　履、舜举至台，与润甫、确等坐帘下，引囚于前，读示款状，令实则书实，虚则陈噃。前此，确屡问囚，有变词者辄笞掠。及是，囚不知其为诏使也，畏狱吏之酷【四】，不敢不承。独窦苹翻异，验拷掠之痕则无之。履、舜举还奏，上颇不直润甫等言。而均复言：
　　比奉朝旨鞫相州狱，其法司潘开等所赍钱物，别无行赇处外，有详断官窦苹等，初议法不一，后却依相州所断。及据苹虽称：「判大理寺朱温其方议法次，尝称『乐咸是故人，虽有理却不解说』，又言『陈安民是李待制亲，谁敢妄定翻它文字？』」语似涉私，然推究苹等本意，正是疑惑刑名，反复议论，即非主张乐咸、陈安民始改断。前月十九日，邓润甫、蔡确欲先具情节奏御。前一日，润甫与臣恐苹等所通款状或有异同，即与勘官聚厅引问。据苹口说，与元状不同，并称觹缚五十余日，止有出入息，便有死罪，亦须通说。又据十七日元签书官陈安民称，尝托外甥大理评事文及甫说与宰相□充告照管，充亦垂意。润甫与臣以事连执政，未追到及甫照证，及据苹所说，与元状不同，不敢卤莽进呈，已具奏闻。
