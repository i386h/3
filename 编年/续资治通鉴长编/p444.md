<!-- { "loadSidebar": true } -->
　　戊寅，敕三司官吏曰：「经国以财为本，而三司纪纲不振久矣。今边隅未靖，用度甚广，军资所急，民力重困，其务协心营职，无或因循以踵旧弊。」本志以此系之于二年四月议节浮费下，今从实录。
　　先是，谏官欧阳修既受命，首建议：「天下官吏员数极多，朝廷无由篃知其贤愚善恶，审官、三班、吏部等处只是具差除月日，人之能否，都不可知。诸路转运使等，除有赃吏自败者临时举行外，亦别无按察官吏之术。致使年老病患者【三】、或懦弱不才者、或贪残害物者，此等之人布在州县，并无黜陟。因循积弊，官滥者多，使天下州县不治者十有八九。今兵戎未息，赋役方烦，百姓嗷嗷，疮痍未复，救其疾苦，择吏为先。臣今欲乞特立按察之法，于内外朝官中，自三丞以上至郎中官【四】，选强干廉明者为诸路按察使。请令进奏官，各录一州官吏姓名，为空行簿以授之【五】，使至州县遍见官吏，其公廉勤干，明着实状，及老病不才，显有不治之迹，皆以朱书于名之下。其中材之人，别无奇效，亦不致旷败者，以墨书之。又有虽是常材，能专长于事，亦以朱书别之。使还具奏，则朝廷可以坐见官吏贤愚善恶，不遗一人。然后别议黜陟之法。如此，足以澄清天下，半岁之间，可望致治。只劳朝廷精选二十许人充使，别无难行之事。」然朝廷重于特遣使，未即行也。
　　参知政事贾昌朝前为御史中丞，尝言转运使朝廷责以按察官吏能否，而使名未正。于是参取修议，诏：「诸路转运使副并兼按察使副，令将辖下州、府、军、监、县、镇官吏姓名置簿，亲掌录其功过。若绩效明着及显有不治者，逐旋以闻外，其稍着廉勤及仅免败阙者，即每至年终，攒写附递以闻。并须尽公摭实，如能称职，别加进用，傥务因循，亦严行黜降。提点刑狱虽不带此使名，并当准此。」兼按察使，会要系在三月二十七日。
　　欧阳修复上言：
　　转运使自合按察本部官吏，今若特置使名，更加约束，则于常行之制，颇为得宜，必欲救弊于时，则未尽善。且臣初乞差按察使者，盖欲朝廷精选强明之员，窃闻朝廷以所选非人，故不遣使。今所委转运使，岂尽得人乎？其间昏老病患者有之，贪赃失职者有之，此等之人，自当被劾，岂可劾人？其间纵有材能之吏【六】，又以斡运财赋有米盐之繁，供给军需有星火之急，既不暇遍走州县，专心察视，则稽迟卤莽，不得无之。故臣谓转运使兼按察使，不才者既不能举职，又不暇尽心，徒见空文，恐无实效。在于事体，不若专遣使人。
　　伏念兵兴累年，天下困弊。饥荒疲瘵，既无力以振救，调敛科率，又无由而减省，徒有爱民之意，绝无施惠之方。若但能逐去冗官，不令贪暴，选用良吏，各使抚绥，惟此一事，及民最切。苟可为人之利，何惮选使之劳？况自近年累遣安抚，岂于今日顿以为难？今必恐三丞至郎中内难得其人，既乞且依前后安抚，于侍从臣寮、台官馆职中【七】，选差十数人，小处路分兼察两路，其侍从臣寮，仍各令自辟判官，分行采访，用臣前来起请事件施行。其转运兼按察使，若能精选其人，亦乞着为今后常行之制。
　　臣伏思侍从臣寮非不言事，朝廷非不施行，患在但着空文，不责实效。故改更虽数，号令虽烦，上下因循，了无所益。今必欲日新求治，革弊救时，则须在力行，方能济务。臣所言者，生民之急务也，天下之利也，不但略言一二分以塞言责而已【八】。伏望留意详择。
　　不报。
　　虞部员外郎杜□权发遣度支判官事，太常博士燕度权发遣户部判官事，仍理本资序，毋得差出，俟三年有劳，令三司保明，当议升陟之。权发遣三司判官始此。□，镐之子；度，肃之子，皆王尧臣所荐也。权发遣三司判官盖始此。治平元年十二月，又命张徽、皮公弼等，然非事始也。会要因英录但记徽、公弼而略□、度，今特着之。度附传在神录熙宁三年八月，亦言权发遣三司判官自度始。
　　庚辰，幸相国寺、会灵观祈雨。
　　辛巳，上谓辅臣曰：「自春夏不雨，岁时失望，盖朕不德所致，但日于禁中蔬食、精祷、引咎而已。」章得象曰：「陛下奉天爱民，至诚如此，臣等备位衡弼，不能布宣善政，以召和气，而过贻陛下之忧。」上曰：「朝廷细故，朕与卿等未尝不留意。惟民闲疾苦，尤须省察，有以利天下者，在必行之。卿等其务公心咨访，以荅天意。」
　　范仲淹言：「臣亲闻德音，谓屡有灾异，当修德以及民，并诏臣等谨省刑法。此实见圣人忧畏之心，合于天意。臣今条奏数事，皆陛下增修明德之要。一、斋戒发诚，特降诏命，明言灾眚屡见，敢不罪己祗畏，以告中外髃臣，同心修省；二、遣使四方，疏决刑狱，非害人者悉从减降；三、诏天下州县长吏，访闻民间孤独不能存活者，特行赈□；四、诏逐处籍出阵亡之家，察其寡弱，别如存养；五、边陲之民被戎马驱掳者，量支官物赎还本家；六、诏诸处欠负已该赦恩除放者，官司更不得催理，违者，官吏科违制之罪，遇赦不原，仍差近臣置司与夺。陛下力行此数事，下悦民心，上荅天戒。昔商中宗桑谷共生于朝，惧而修德，抚绥百姓，三年而归者十六国，号为中兴。陛下今日因灾修德，则福及兆人，道光千载，天下幸甚！」仲淹言附辛巳后，须更考详。
　　壬午，诏内殿崇班以上，非有边功及捕剧贼而尝历知州军、同提点刑狱者，不许换诸卫将军。将军品第三，每郊祀得任子孙，而愿换秩者皆老疾无状之人，故厘革之。
　　癸未，御史台请选御史六员，而罢权推直官，从之。
　　乙酉，出侍御史席平知润州。中丞王拱辰言其议论无取，故出之。平，东平人也。庆历二年二月，平以都官员外郎为侍御史，本传称平奏对鄙俚。又御史台记亦有传：「平尝往齐州劾狱，失入死罪，张方平乞依法行遣。」恐此罢黜，不独因拱辰言也。
　　丁亥，置武学于武成王庙，以太常丞阮逸为武学教授。张唐英政要以为议出□育，且云育为参知政事。按此时育但为翰林学士，五年正月始副枢密【九】，四月改参政。唐英误也【一○】。育传又不见武学议，当考。八月戊午，罢武学。
　　戊子，雨。辅臣称贺。上曰：「天久不雨，将害民田，朕每焚香，上祷于天。昨夕寝殿中，忽闻微雷，遽起冠带【一一】，露立殿下，须臾雨至，衣皆沾湿。移刻雨霁，再拜以谢，方敢升阶，自此尚冀槁苗可救也。」章得象曰：「非陛下至诚，曷以致天应若此。」上曰：「比欲下诏罪己，撤乐减膳，又恐近于崇饰虚名，不若夙夜精心密祷为佳尔。」仁宗皇帝庆历三年，京师夏旱，谏官王公素乞亲行祷雨，帝曰：「太史言月二日当雨，一日欲出祷。」公曰：「臣非太史，知是日不雨。」帝问故，公曰：「陛下幸其当雨以祷，不诚也，不诚不可动天，臣故知不雨。」帝曰：「明日祷雨醴泉观。」公曰：「醴泉之近，犹外朝也，岂惮暑不可远出邪？」帝每意动，则耳赤。耳已尽赤，厉声曰：「当祷西太一宫。」公曰：「乞传旨。」帝曰：「车驾出郊不预告，卿不知典故。」公曰：「国初以虞非常。今久太平，预告，但百姓瞻望清光者觽尔，无虞也。」谏官故不扈从，明日，特召王公以从。日色甚炽，埃雾张天，帝玉色不怡。至琼林苑，回望西太一宫上有云气，如香烟已起。少时，雷电雨甚至。帝却逍遥辇，御平辇，撤盖还宫。又明日，召公对，帝喜曰：「朕自卿得雨，幸甚。」又曰：「昨即殿庭雨立百拜，焚生龙脑香十七斤【一二】，至中夜，举体尽湿。」公曰：「陛下祀天当恭畏，然阴气足以致疾，亦当戒。」帝曰：「念不雨，欲自以身为牺牲，何戒也？」此据邵博闻见后录，当考。恐博所记西太一宫即相国寺、会灵观。及七年三月，祷西太一宫，则素不在谏院矣。又按会要祈祷门，庆历三年五月十四日，幸大相国寺、会灵观祈雨。先是，谏官以天旱，请遣官祈雨。帝曰：「朕已于宫中蔬食，密祷上天，引咎责己，庶获丰楙之应。」宰臣章得象曰：「陛下奉天忧民，至诚如此，必有感召。」所称谏官，必王素也。当考详增入。
　　徙同提点江南西路刑狱、内殿承制陈秉为荆南驻泊都监。时上封者又言秉本以技术进，而任按察官，不可。故罢之。
　　己丑，幸相国寺、会灵观谢雨。
　　谏官余靖言：
　　伏睹春夏以来，旱势至广，陛下忧勤劳恤，躬行祷祈，虽获澍应，而夏田先已损矣。臣以古者三年耕，必有九年之蓄，国无九年之蓄，曰国非其国。故虽尧水汤旱，民无菜色者，有备灾之术也。方今官多冗费，民无私蓄，一岁不登，逃亡满道，盖上下皆无储积故也。
　　臣窃谓当今备灾之术最急者，宽租赋、防盗贼而已。诚知国家边甲未解，经费日广，不宜更减民赋自窘财用，其如农收有限，当量民力而取之。虽或差减，尚有数分之入，今若全取，一旦不堪其求，必致流亡之患，则永失常赋矣。今天府之民，九重不远，其诉旱者尚或半得申明，半遭抑退，况远方之人，其无告必矣！陕、关已西，尤须抚之。伏望朝廷特降诏命，应遭旱州军，委清强官体量，实旱损夏苗去处，特与量减夏税分数，不得容有侥幸，此乃惠民之实效也。若待有逃亡然后振救，将无及矣。
　　臣又闻，衣食不足，虽尧、舜在上，不能使民不为贼盗。若水旱之后，盗贼滋长，世之常也。近闻解州、邓州髃贼入城，□略人户，此乃都监、监押、巡检不得其人之所致也。似此阶渐，不可滋蔓，伏乞朝廷申明捕捉之科，严行赏罚之典。其不获强盗人，不得却将窃盗比折，特行勒停、冲替、降资之法，庶几戮力同心，以折盗贼之势。
　　上嘉纳之。「上嘉纳之」，据张唐英政要。
　　庚寅，诏自今两制官详定公事，大事限一月，小事半月，其急速者勿拘。
　　赐定川阵亡军士家两月钱粮。
　　辛卯，筑钦天坛于禁中。
　　癸巳，翰林学士承旨丁度等言：「比奉诏，详定帅臣见所部仪制。请自今合门祗候及路分都监以上见四路招讨使，厅上公参，供奉官以下者并庭参，其走马承受及非统辖者勿拘此制【一三】。」从之。
　　京东安抚司言本路捉贼虎翼卒王伦等，杀沂州巡检使、御前忠佐朱进以叛。遣东头供奉官李沔、左班殿直曹元箉、韩周往捕击之。
