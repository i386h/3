<!-- { "loadSidebar": true } -->
　　【三】钦若守司徒各本及十朝纲要卷五、宋史全文卷七上均同。按本书卷一○二，王钦若加司徒在天圣二年三月癸卯。宋史卷八真宗纪，钦若于天禧四年十二月加司空；东都事略卷四九、宋史卷二八三本传俱称：天圣元年，复拜司空。编年录卷四亦作「守司空」。疑本编此句「司徒」应作「司空」。
　　【四】赐白金五十两「五十」，编年录卷四、宋史卷二八五冯拯传均作「五千」。
　　【五】太后赐以衾裯锦绮屏「裯」原作「绸」，据宋撮要本、阁本及东都事略卷四九、宋史卷二八五冯拯传改。「锦绮屏」，上引阁本及东都事略本传均作「锦倚屏」。
　　【六】并赐御飞白书「并」，宋本、宋撮要本及宋史全文卷七均作「仍」。
　　【七】吏部流内铨请自今试判每道刑名……从之按本编亦见宋会要选举二四之一○——一一，惟文字有删节，致与会要文义互有差异。本编「仍于卷首定词理、书札俱优为上」句，会要则作：「仍于逐卷头定词理书札优、稍优、次、低次、纰缪为五等，以二通一粗而词理书札俱优者为上等」。本编「三粗一不、二不一粗而词理书札俱次或低次纰缪者为下」句，会要则作：「三粗及二粗一不、二不一粗而词理书札俱次或低次纰缪者为中下等，三不而词理书札俱纰缪者为下等」。寻绎等次、文义，会要为是。参本书卷九八干兴元年四月壬戌编。
　　【八】余有过犯及选□合入江浙荆湖河北河东等远近者寻上下文义，「远近」应是「远地」之讹。
　　【九】又特遣武臣禁旅图深入张方平乐全集（以下简称乐全集）卷三九刁湛墓志铭「禁旅」上有「出」字。
　　【一○】遣裨校与蛮要约同上书「遣」上有「公」字。
　　【一一】丁崖相谓昔为夔州路转运使「使」原作「司」，据同上书及宋史卷二八三丁谓传改。
　　【一二】故云尔「云」字原脱，据上引乐全集补。
　　【一三】以违制失论「失」原作「式」，据宋本、阁本改。
　　【一四】狂贼没规「没」，阁本作「末」，宋文鉴卷四三夏竦洪州请断祆巫作「乱」。
　　【一五】假托禨祥「禨」原作「机」，据阁本及上引宋文鉴改。
续资治通鉴长编
卷一百二
卷一百二
　　起讫时间 起仁宗天圣二年正月尽是年十二月
　　卷　　名 续资治通鉴长编卷一百二
　　帝　　号 宋仁宗
　　年　　号 天圣二年（甲子，1024）
　　全　　文
　　春正月甲午，诏：「礼部贡院、开封府、国子监及别头各增置点检试卷、封弥、巡铺【一】、监门官有差。开封府举人无户籍者，召有出身京朝官保二人，无出身曾历任者保一人；外州召命官、使臣为保，不得过一人。所保不实，以违制论。举人两处取解及犯徒而尝以荫赎者，永不得入科场。同保人殿五举，其殿三举者实殿一举，五举殿二举。进士不得以押韵入试，罢诸科旧人别院试者，听至复场入试。其被黜而毁谤主司及投匿名文字，令所在收捕之。即主司不公，许单名以告，不得期集连状。广南东西、益、梓、利、夔等路，旧制，于额外有合格者，亦听举送，如闻比来冒籍者多，自今毋得额外发解。」时承平岁久，天下贡士益觽，间起争讼，故条约之。
　　癸卯，命御史中丞刘筠等四人权知贡举。
　　戊申，吏部铨引对选人九人，前束鹿县尉王得说历官寡过【二】，书考最多，而无保任者，上察其孤贫，特擢为大理寺丞。他日又引对选人，有贾积善者，十四考无公私过，虽无举主，特擢为京官。贾积善事，会要在十月十五日，今附此。
　　庚戌，降知邓州、给事中寇瑊为少府监、知金州，左屯卫大将军、蔡州安置石普为本卫将军，皆坐失保任也。
　　诏贡举如咸平二年故事，令礼部放牓，仍先具合格等第字号以闻。
　　辛亥，知贡举刘筠等请差覆考及详定官，上曰：「非所以责成之意也。」诏筠等以公考校。巡铺官、左正言孔延鲁【三】又请未试前令主司晓谕举人，不得上请，仍雕印试题，分明解说，就试卷内散，上曰：「文闱取士，条约已多，只依旧例施行可也。」
　　甲寅，诏两制、大两省以上，正刺史、合门使以上，并听受命日告谢。先是，臣僚告谢、或自外代还，上欲尽知其姓名，故令前一日先以名闻。合门不喻上意，而侍从官亦须奏。至是，翰林学士李谘建言而厘正之。
　　是月，诏：「诸路州军，自今常留县令管勾簿书，催督税赋、及理婚田词讼，不得差出勾当小可公事及于县镇道店场务比较课利。其令佐年满，虽准铨牒放罢，若一县全然阙人，未得出给解由，须本县不至阙人，即许离任。」时诸州军累言属县令佐，因年满放罢及转运司差往他处比较课利，有一县全阙官者，故条约之。会要天圣二年正月事。
　　吏部南曹言：「选人磨勘，例问刑部有无过犯，定夺公私罪名。又恐其间曾有过犯，或奏案在大理寺，未经奏断，即刑部无由得知。自今更乞问大理寺。」从之。
　　二月辛酉，左屯卫大将军、致仕李福落致仕，归班。福先为永兴军部署，坐不察朱能反，特令致仕。以屡更赦宥，故起之。
　　襄州上将作监、致仕胡旦所撰汉春秋，上因问旦吏历及著书本末，宰臣王钦若对曰：「旦词学精博，举进士第一，再知制诰。然不矜细行，数败官，今已退居。尝谓三代之后，独汉得正统，因四百年行事立褒贬以拟春秋。」上称叹之。癸亥，命旦为秘书监，仍录其子彬为将作监主簿。
　　乙丑，召辅臣于崇政殿西庑观讲孝经。
　　丙寅，复西头供奉官康文德为合门祗候。文德先为永兴军都监，朱能以兵叛，知永兴军朱巽遣文德招还叛卒三百余人，犹坐不察能奸状，落职监集津盐税。于是，援赦自陈，故复之。
　　赐钦州修城役卒缗钱。
　　庚午，上谓王钦若曰：「久罢贡举，虑遗天下贤俊，宜令礼部贡院精加校试，将来放进士特增至二百人，诸科三百五十人。」
　　遣内臣自汴口至泗州收瘗流尸，祭奠之。
　　辛未，以真宗大祥，京城寺观及尝所巡幸州县，度人为僧道有差。
　　癸酉，诏：「应干兴元年二月戊子以前贬降、编管等人，令诸路转运司除已□用授官外，并具元犯因依以闻。」
　　景灵宫，旧晋邸也，真宗生于是。上即位，修万寿殿，名曰奉真，将以奉安塑像。庚辰，命王钦若为礼仪使。
　　癸未，皇太后手书赐辅臣，谕以临朝愿治之意。东都事略：皇太后诏宰相曰：「吾受先帝顾托之深，皇帝富于春秋，助成正道，用乂斯民，期见抱孙之欢，永遂含饴之乐，此吾之志也。更赖三事庶尹、百工髃司，勉悉乃心，同底于道。」
　　甲申，卫尉寺丞康惟一为侍禁、合门祗候、怀州兵马都监，从其父西上合门使、蒋州团练使、知秦州继英所请也。上念其祖保裔死事，继英方守边，故有是命。
　　乙酉，工部侍郎、知徐州李应机坐前知兖州贪暴不法，降授将作监，分司南京。上问王钦若曰：「应机贪墨如此，何以官至丞郎？」钦若对曰：「应机素无廉称，然监司未尝按举，故得累资至此也。」上曰：「外台耳目所寄，当职靡言，咎将谁执？」丙戌，诏转运使刘明恕李允元、提点刑狱尚霖、郭位特免勘，各赎铜二十斤。
　　丁亥，诏雄霸保州、广信安肃军皆被边之地，与契丹移文往还，其幕职官并选进士出身人。
　　三月戊子朔，诏礼部，诸科举人不能对策者，未得退落。先是，上封者言经学不究经旨，乞于本科问策一道。至是，对者多纰缪，帝以执经肄业，不善为文，特令取其所长，用广仕路。
　　殿前都指挥使、保静节度使蔚昭敏卒，赠侍中。故事，罢朝一日，诏特罢二日。
　　己丑，同提点开封府界诸县镇公事张君平言，南京陈许徐宿亳曹单蔡颍等州，古沟洫与畿内相接，岁久不治，故京师数罹水患，请委官疏凿之。诏从其请。
　　君平陈八事：一曰商度地形，循古迹深广之数，敕州计土工，置籍以记其事。二曰功不如所计，或水壅害民田，官坐罪，偿费直【四】。三曰察吏贪墨，傍缘役事箕敛民钱者。四曰知州、通判、令佐能诱部民佐工费，书为劳课，与家便官，功多与重赏。五曰禁民筑堰堨潴水捕鱼，以障河流。六曰浚治毕，按新书广深凡几何，校功力，因其所出土，积为堤。七曰凡沟洫上广一丈，则下广八尺、深四尺，高阜加深焉。用此为率，窊隆折计之，便于覆视。八曰古沟平淤为民田，系赋籍，虽开治者以乡县保证除其赋，悉颁为定令。
　　赐钦州钱，岁百缗，以犒交趾人。
　　刑部奏举新知侯官县韩中正为详覆官，上曰：「中正尝失入人罪，比引对，不与改秩，奈何举充法吏？」壬辰，判刑部石宗道丝金八斤，详覆官梁如圭丝铜十斤。
　　癸巳，龟兹国王智海遣使来贡方物。
　　丁酉，奉安真宗御容于景灵宫奉真殿【五】。
　　皇太后谕宰臣曰：「比择儒臣侍上讲读，深有开益。」宰臣因言工部郎中马宗元通经有行义，可使入奉经筵。辛丑，命宗元直龙图阁。宗元，单父人也。
　　壬寅，以卫尉寺丞陈执中为太子中允，同判歙州。执中初与陈尧佐同责官，尧佐已知制诰，而执中独坐前累，监真州税，故稍迁之。
　　癸卯，王钦若等上真宗实录一百五十卷。上与太后设香案，阅视涕泣，命钦若等坐，劳问者久之，赐燕于编修院，降诏褒谕。先是，冯拯监修，拯卒，钦若代之。于是，钦若加司徒，修撰官利瓦伊晏殊孙奭宋绶陈尧佐、检讨官王举正李淑各迁秩，赐器币、袭衣、金犀带、鞍勒马，管勾内臣周文质、刘崇超赏亦及焉。录冯拯子宫苑副使端己为如京使。淑，若谷子也。
　　礼部上合格进士姓名，诏翰林学士晏殊、龙图阁直学士冯元编排等第。乙巳，御崇政殿，赐宋郊、叶清臣、郑戬等一百五十四人及第，四十六人同出身。不中格者六人，以尝经真宗御试，特赐同三礼出身。丙午，又赐诸科一百九十六人及第，八十一人同出身。
　　郊与其弟祁俱以辞赋得名，礼部奏祁名第三，太后不欲弟先兄，乃推郊第一，而置祁第十。刘筠得清臣所对策，奇之，故推第二。国朝以策擢高第，自清臣始。郊，安陆人；清臣，长洲人；戬，□县人。郊授大理评事、同判襄州，戬授奉礼郎、签书宁国军节度判官事。放牓如咸平二年，授官则如亲策【六】，更详之。
　　戊申，遣官分诣五岳、四渎祈雨。
　　庚戌，雨。
　　壬子，赐乡贡进士张绬、太常寺太祝吕宗简进士及第，仍附春牓。绬，洎孙，宰臣王钦若女婿；宗简，参知政事夷简弟也。
