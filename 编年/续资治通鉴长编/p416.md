<!-- { "loadSidebar": true } -->
　　又闻于时籍乡兵之际，因大军方集之威，犹恐其乱，乃密诫诸州郡，克期一日而事毕。故民虽奸谋相动，不复及之。今朝廷既惜强壮之名，又为必籍之事，命两朝臣分使一路，周环三二十郡，幅员三数千里，或未能亲到，但行文移州县官吏，方且各率所见，异同纷起。但恐使人一出，民心一摇，后虽悔之，或所难及。愿朝廷审加图议，事不惮改，追还所下逐路转运司宣命，停所差官勿遣，实天下幸甚，国家之福也！
　　疏入不报，方平再疏，力争之【一三】，讫不报。据方平后疏，云十九日具奏，不知是何月，奏有「已降御札」等语，非七月即八月。盖八月十八日甲午，初遣朝臣二员，诣京东招补宣毅军，其翌日乙未，或此奏实以此月十九日上也。今附见甲午遣朝臣后。
　　乙未，元昊陷丰州，知州侍禁王余庆、权兵马监押三班差使殿侍孙吉、指使三班借职侯秀死之。始，王沿在并州，建议乞徙丰州，不报。不逾岁，果陷。
　　潍州团练使郭承佑为修澶州护城堤部署，内殿承制陈秉、内殿崇班合门祗候刘显、左侍禁合门祗候丁亿并为都监。
　　诏内侍乘驿【一四】缘边勾当公事，所过州军，具到发日时以闻。
　　鄜延走马承受傅季明【一五】言元昊寇麟、府，闻其死伤者三万余人。上谓辅臣曰：「此谍者非骄我，即欲缓诸路牵制之兵尔，可令鄜延部署司严饬边备。」
　　毁潼关新置楼橹，王尧臣使陕西还，言关中人心不安故也。
　　以契丹归明人赵英为洪州观察推官，赐绯衣、银带及钱五万，更名至忠。至忠尝为契丹中书舍人，得罪宗真，挺身来归，言庆历以前契丹事甚详。至忠，又见嘉佑二年四月、熙宁二年七月。
　　己亥，诏缘边弓箭手于近里州军别置产业以避役者，决配近南州军本城。
　　庚子，河东经略司言丰州陷。
　　癸卯，赐澶州修护城堤役卒缗钱。
　　甲辰，陕西制置青白盐使、监察御史薛宥复为太常博士。始，宥以博士通判泾州，庞籍奏换御史专领盐事，未尝有劳，又求为转运使，故责之。
　　诏自今臣僚子孙所藏家集已经进者，余人不得再进。会要八月二十八日事。
　　乙巳，以环庆钤辖、左藏库使【一六】高继隆领荣州刺史，权知环州。康定元年二月，继隆以环庆钤辖徙梓夔。今称环庆，或是不曾赴梓夔也，当考。
　　诏诸军、诸班直子弟，民间有材勇者如愿效用，听诣所属自陈，以补神捷指挥，满万人，即权遣戍边。
　　知谏院张方平言：
　　羌贼叛命，王师致讨，分命重臣为之统帅，故授夏竦陕西招讨等使，四路军政，实节制之。空国事边，于兹三岁。师惟不出，出则丧败，寇惟不来，来必得志。控要城寨，残荡无几，内属蕃落，驱略向尽。钝兵挫锐，财殚力屈，天下靡敝矣。去岁刘平、石元孙之没，夺范雍节钺，今春任福之败，罢韩琦经略。中外皆谓朝廷威罚不举，责效太轻。然且犹示损惩，用塞物论。安有权握大觽，坐翫寇敌，至于覆军杀将【一七】，蹙国损威，而曰我不预知！是安用名为统帅也？自三代至于春秋列国，凡起师旅，未有其国君不任戎事者。自汉至唐，兴兵举觽，未有元帅不身先士卒在于行阵者。后汉段纪明征羌，十余年未尝褥寝，讫平羌人。若将帅奋身许国，发愤殄寇，有如是之臣，则陛下何忧？
　　臣窃听舆人之议，皆谓前后丧师，非贼能败我，我自取之。凡诸边臣，禀命招讨司，机宜事会，不失之急，则失之缓。勇者不能施其力，智者不能专其谋。而又爱恶相攻，异同相戾，人无适从【一八】。且朝廷设此司，所以使臂指相用，首尾相应，主觽谋于独断，通诸路为一家。近如麟、府之围，虽非陕西所部，然为统帅，苟急国患，即未能请行赴救，犹须耀师境上，助为声援。陛下遣敕使赍玺书，督之出偏师，使遥制贼后。而逗遛立异，终不奉命，至使贼如蹈无人之境，因以平丰州、夷宁远，麟州今虽仅存，势已孤绝。如秦人视越人之肥瘠，一不动念。但恐泾原、鄜延即有警急，亦未必能如臂指首尾之相救也。
　　若还竦旧官，与之一郡，遂其自全之计。精择诸路守将，人自为功。量其边势，配之兵力。仍于永兴益置重兵，以为诸路根本。春秋择重臣巡边。春则量御备之力，迁其车马入就仓牧，命守将修治城堑，完利器用【一九】，以待防秋之政令。秋则阅训练之法，搜补之术，审官吏劳能，以明升黜之典。按赋舆盈虚【二○】，以通货食之计，以严战守之备。但边城能坚守，已足敝贼，若将帅各尽用，未有不为国建功者也。
　　九月丁未朔，以环州乌贵族蕃官巡检、右侍禁慕恩为合门祗候，陕西部署司言恩拒西贼有劳也。
　　戊申，诏□厅举人，自今文臣【二一】许应三举，武臣两举。
　　庚戌，鄜延都钤辖兼知鄜州、西上合门使、忠州刺史张亢为并代钤辖，专管勾麟府军马公事，代康德舆也。
　　时元昊已破丰州，引兵屯琉璃堡，纵骑钞麟、府间，二州闭壁不出。民乏水饮，黄金一两易水一杯。朝廷议弃河外，守保德军，以河为界，未果。因徙亢使经度之。亢单骑扣府州城，门关不启。亢曰：「我新军马也。」出所受敕示城上，既入，即开门，纵民采薪刍、汲涧谷。然敌骑犹时出钞掠汉田，亢以州东焦山有石炭穴，为筑东胜堡；下城旁有蔬畦，为筑金城堡；州北沙坑有水泉，为筑安定堡，置兵守之。募人获于外，腰镰与持兵卫送者均所得。时禁兵败北，无斗志，乃募役兵，夜潜伏隘道【二二】，邀击敌游骑。比明，或持首级来献，亢犒劳之，衣以锦袍，禁兵始臱奋曰：「我顾不若彼乎？」又纵使饮博，士窘乏幸利，皆愿一战。亢知可用，始谋击琉璃堡。谍伏贼寨旁草中，见老羌方炙羊脾占吉凶，惊曰：「明日当有急兵，且趋避之。」皆笑曰：「汉儿方藏头膝间，何敢至此！」亢知无备，夜引兵袭击，大破之，斩首二百余级。敌弃堡遁去，乃筑宣威寨于步喰沟捍寇路。宣威寨，南至府州六十里。武经边防云亢两筑堡寨，并附见。按明镐传，镐为河东都漕，乃修建宁中候百胜寨、镇川【二三】清寨堡凡五城。镐除都漕，则在此后七日也。
　　鄜延都监、西京作坊使、贵州刺史王信为本路钤辖兼两路都巡检使。信初为鄜延都监，始至之夕，敌觽号数万，傅城，军吏气慑，不知所为。信领劲兵二千，夜出南门，与贼战，不利，失其前锋，因按兵不动。迟明，潜上东山，整军，乘势而下，击走之，追袭，大获而还。葛怀敏败，信又出兵拒贼，俘斩甚觽。
　　中书、枢密院言，近为西贼寇麟、府，已发兵往并代策应。诏札与知并州杨偕，除并州合驻大军外，麟、府州比旧增屯，余即分布黄河东岸诸州御备，交相应援。此据朔历。
　　辛亥，遣东头供奉官、合门祗候任黄裳按视岚石隰州、保德火山岢岚军地形平阔处，凿为沟堑，以限戎马。
　　壬子，知永兴军范雍请下三司举官于河东产铁州军铸大钱，以助陕西军费，仍罢兴元等处辇致小铁钱，从之。
　　乙卯，以权盐铁判官、侍御史萧定基，祠部员外郎、集贤校理、判户部勾院王琪，并提举计度江南东西、荆湖南北路盐酒公事。琪言四路民间盐不足，酒课岁不登，请与定基俱往。寻复命制置、发运使杨告兼计度利害。琪言天禧初，尝以荆湖盐估高，诏斤减三钱或二钱【二四】，自后利入浸损，请复旧估，可岁增缗钱四万，许之。制置司又言比年河流浅涸，漕运艰阻，縻费益甚，请量增江、淮、两浙、荆湖六路籴盐钱。下三司议，三司奏荆湖已尝增钱，余四路三十八州军，请斤增三钱或四钱。诏俟河流通运复故。既而制置司又置转般仓于江州，益漕船及佣客舟以运，因请六路五十一州军斤增五钱。自琪言天禧初至斤增五钱，并据本志。自是盐、酒课，岁增三十万六千余缗。此段据王琪及萧定基墓志，并史志增入。琪本传亦云岁增课三十万缗。杨告兼计度，乃壬申日，今并书。告等计度，并不及酒，不知何故，当考。
　　赐秦州小洛门采造务及延州修三关城役卒缗钱。
　　戊午，杖杀中书守当官周卞于都市，坐于内降度僧敕内伪益童行三十四人也。事既觉，开封府止按余人而不问堂吏。知制诰富弼，时纠察刑狱，白执政，请以吏付开封，执政指其坐曰：「公即居此，无为近名。」弼正色不受其言，曰：「必得吏乃止。」执政滋不悦。
　　初，刘从德之妻遂国夫人者，王蒙正女也。尝出入内庭，或云得幸于上，后获谴夺封，罢朝谒，久之，出入如故。谏官张方平再以疏论列，皆留中。既而有诏复封遂国，弼缴还词头，封命遂寝。唐制，惟给事中得封还诏书，中书舍人缴还词头，盖自弼始也。实录附传云周日宣，今从实录，或日宣即卞也。弼缴还词头，罢遂国之封，此据别志，不得其时。按弼青州谢中使赐茶药札子，云知制诰两曾缴还词头，及纠察刑狱，举堂吏诈作戒谍。然则缴还词头当在纠察刑狱以前也。日月既不可考，今附诛堂吏后。两曾缴还词头，此一事，不知其一又何事也。按刘从德之妻，王蒙正女也。景佑四年，蒙正坐私其父婢，除名流广南，即诏从德妻自今不得入内，其获谴夺封事，实录不载，别志所云必有据，今从之。然则志称宝元中，恐年名差误，当是景佑间耳。
　　宝元初，青州人赵宇上书，言元昊必反，宰相以为狂，责文学参军，福州安置。及元昊反，宇自讼所部，勿受，遂逃至京师，复上书，且言刘平勇而无谋，必败，宰相益怒，下开封府，令府司以在官无故亡法劾宇。司录陈希亮奏乞取宇所上书，付所司治，即其言验，不当加责。宇由此得释。刘平既败，乃授宇青州司马。宇复上大衍阵图及系说七篇。己未，以宇为环州军事推官。英宗实录希亮附传云青州男子赵宇。苏轼作希亮传亦云青州民。然附传云责授文学参军，福州安置。苏乃云流建州。且既云责授，则疑宇上书时必已有官，但史记不详耳。编年以为莱州布衣，与二传异。今从二传作青州人，从附传作流福州。苏传又云授宇徐州推官，盖误也。
　　庚申，以鄜州环庆两路都巡检使、东头供奉官、合门祗候赵瑜为内殿承制。瑜奏与西贼接战，有武骑长行郑福斩伪观察使怀克，及贼射中臣马，而吐浑副兵马使罗荣推马与臣，遂却贼而归。瑜既蒙赏，亦补荣为军使，郑福为十将。
