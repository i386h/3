<!-- { "loadSidebar": true } -->
　　甲午，徙判永兴军、宣徽南院使、忠武节度使、陕西马步军都部署、兼经略安抚缘边招讨使夏竦判河中府，知永兴军、资政殿学士、工部侍郎、同陕西马步军都部署、兼经略安抚缘边招讨使陈执中知陕州。竦雅意在朝廷，及任西事，颇依违顾避，久之无功，又与执中议论多不合，皆上表乞解兵柄，而谏官张方平亦请罢竦统帅。执中又言兵尚神密，千里禀命，非所以制胜，宜属四路各保疆圉，与方平议论略同。朝廷是之，于是两人俱罢，始分陕西为四路焉。
　　枢密直学士、起居舍人、管勾秦凤路部署司事兼知秦州韩琦为礼部郎中，枢密直学士、刑部郎中、管勾泾原路部署司事兼知渭州王沿为右司郎中，龙图阁直学士、户部郎中、管勾环庆路部署司事兼知庆州范仲淹为左司郎中，龙图阁直学士、礼部郎中，管勾鄜延路部署司事兼知延州庞籍为吏部郎中，并兼本路马步军都部署、经略安抚缘边招讨使。
　　谏官张方平言：「泾原比四路最当贼冲，王沿虽聭官临事，粗着风绩，然未更重任【五】，恐不易当此剧贼。又骤蒙奖擢，即与三路宣力旧人同列，必皆慊然于心。乞且于三路择取一人，使代沿处，庶允协人望。」不从。
　　诏陕西转运司度隙地置营田务。
　　乙未，以知青涧城、供备库副使、鄜延都监种世衡管勾东路营田。
　　诏三司副使自今并以先后入为次序，其判押文移，则先盐铁，次度支，次户部。先是，三司副使缺，即以次迁补，不得久任而多废事，故降是诏。
　　丙申，诏三司副使自今遭丧者，并如两制例起复。时盐铁副使张锡丁母忧，而三司使姚仲孙请特起复之，遂为故事。
　　丁酉，审官院言，近令臣僚奏举河北、河东、陕西知州，人数颇多，欲令见任知州到任一年半差人替，二年满阙【六】。从之。
　　戊戌，禁火山、保德军缘黄河私置渡船。
　　己亥，罢诸路铜符、木契【七】。
　　庚子，诏殿前、马步军司，应西界人先隶军籍者，具名以闻。初，夏州人韩怀亮，更名福，为神卫军士。枢密院虑刺探朝廷机事，乃下开封府鞫状。而福自元昊未叛时内附，隶神卫军，破白豹城有功，补承局，非元昊所使刺事者。诏特迁一资。仍令密捕谍人之在京城者，而降是诏。
　　辛丑，诏：「陕西用兵以来，本路所入税赋【八】及内库所出并留两川上供金帛，不可胜计，而犹军储未备。宜令逐路都部署司经置营田，以助边费。」
　　壬寅，知谏院张方平又上疏言：
　　自元昊叛命以来，王师数出无功，济其凶谋，气焰益盛。今自陕西四路、河东麟府，远近输挽供给【九】，天下为之劳弊，而解严息甲，未可以日月期也。臣尝就自边来者询贼中事，多云贼为寇三年，虽常得逞，然重于举觽，故必岁年乃能一入，连陷城寨，未能有我尺寸之地也。而绝其俸赐，禁诸关市，今贼中尺布，可直钱数百。以此揣贼情，安得不困？夫夷狄得志则骄逆【一○】，稍困【一一】则卑顺。然其业已与大国为仇，傥有悔心，势未能自通诚款，朝廷虽欲招来，而非时无名，事亦难举。今因南郊大礼，宜特推旷恩，以示绥怀之意。或特降一诏，或着之赦文，其辞意大略，则曰：「夫王者，以天下为度，含生之类，罔不亭育。况朔方、灵武、河西五郡，皆是王土。顷自德明以来，克保外臣之节，朝廷眷待，恩礼至隆。去年元昊遣使人来称，为本蕃推戴，欲僭窃位号。缘其附顺三十余年，忽此奏陈，不无疑骇，见情未审，遂至兴兵，使边人不宁，遭罹涂炭。今亲郊礼成，庆泽大行，乃眷西顾，恻然轸念，亏于抚育，吾甚悔之。」自今夏州或有使人至边愿通奏朝廷，毋得遏绝，令边臣受而上闻。且泛告边臣以谨守封略，勿事杀伐之意，揭榜塞上。或择边臣之有名望者，单使以谕上旨，足彰朝廷德义之厚【一二】，而无损威重之体。且贼于其种落自尊大久矣，向者求请，但欲自称「乌珠」之号，当国者虑害不深，吝此虚名，遂成实祸。陛下若徇其前请，加以岁时赐赉，使天下知陛下深谋远虑，为生灵计，至于天地鬼神亦当助仁而佑顺。若贼心悍然自持，凶愎不移，亦足以骄怠彼情，激怒我觽。夫兵，犹火也，不戢将自焚，使我怒彼怠，贼有自焚之势，成败可以为计矣！
　　议者或曰：贼自入寇无不克，何困之有？今虽招怀之，徒见自弱，贼肯革心乎？臣以为昔迁贼之为边患也，号为骁悍有谋略者，陷朔方、灵武，国家丧地千里，而其觽亦大弊。方是时，继迁为六谷所杀，势亦不支，故其死时戒德明曰：「尔当倾心归顺朝廷，如一两表未蒙开纳，但连上封章以祈见听。」故德明款附，毕世不渝。今贼非继迁比也，不幸自其初叛，而我守边匪人，是故贼累得志，而其觽嗜为寇之利。向使我无大败，彼无大获，而以贼之虐用其下，寻应疲溃，况诸戎肯为助乎？今国家处画边事，守遏益固，但将卒用命，财用可济，姑使其来无所掠获，即贼必自窘。今先开其归路，以为后图，纵贼未怀，于国何损？
　　或曰：贼虽致款，戎心可保乎？即有其实，边备得以撤乎？臣以为昔景德初，契丹大入河朔。先帝亲驾，北狩于澶州。契丹始遣使议通和，俄又其统军达览，中伏弩以死，和议遂定，于时边陲可保，戎心撤警备，而谓继好至于今乎【一三】？在朝廷所以抚纳控驭而已。
　　今边事之费，岁课千万【一四】，用兵以来，系累杀戮不啻十万人。故自古以来，论边事者莫不以和戎为利，征戍为害，盖深念此也。愿陛下延召二府大臣，商愚计而施行之。
　　上喜曰：「是吾心也。」令方平以疏付中书，吕夷简读之，拱手曰：「公言及此，社稷之福也。」
　　上封者言：「近有停闲、丁忧、不及第人多游边。停闲者不思己过，致犯律法。丁忧者不执亲丧，唯务经营谒托。不及第者不言文理讹谬，无由进取。凡得聚集，例生怨谤。况国家未宁，宜杜绝此辈【一五】，望降指挥三路都转运司辖下州县常切觉察，无令聚集，非土居者，悉禁游边。」从之。此据会要，乃壬寅日事。
　　癸卯，诏沿边臣僚宴会，自今并毋得以女伎祗应，从翰林学士苏绅请也。此据会要。
　　乙巳，诏三班使臣以上，遭父母丧，给假一月。河东、河北、陕西边任文武臣僚，有以葬事请假者代还听之。
　　知庆州范仲淹言：「臣奉诏议牵制贼兵，毋令并出河东路。今环州永和寨西北一百二十里有折姜会，庆州东北百五十里有金汤、白豹寨，皆贼界和市处也。镇戎兵马可以攻折姜，鄜延可以侵金汤、白豹。环庆路出兵牵制，唯此两处。贼如寇河东，更令逐路分兵趋要害，则牵制横山一带贼马不敢出别路。贼若发河外，近里兵马趋河东，则环庆相去差远，恐不足以牵制也。」
　　十一月丁未朔，四方馆使、昭州刺史高继宣为恩州团练使、捧日天武四厢都指挥使、知并州兼河东路经略安抚缘边招讨使，代杨偕也。偕尝列六事于朝：一罢中人预军事，二徙麟州，三以便宜从事，四黜冗帅，五募武士，六专补授。且曰：「能用臣言则受命，不然则已。」朝廷难之，偕累奏不止，乃罢知邢州。
　　先是，诏并州副部署赵振率万胜军一万二千人于麟、府河东岸防拓。戊申，上封者言：「振前在陕西以贪懦失士心而陷延州塞门寨，又坐博易侵下，故远责潭州，今复委以边要，望召见严戒励之。」诏以章示振。率万胜兵，据朔历，在十月壬寅，今附见此，实录无之。
　　麟、府州民吏及僧道诣阙，请益兵以御西贼。召对便殿，赐茶彩，慰遣之，僧道仍赐紫衣、师号。
　　壬子，以秦凤副部署、殿前都虞候、感德军留后李昭亮，泾原副部署、殿前都虞候、眉州防御使葛怀敏，环庆副部署、滁州团练使兼知庆州王仲宝，并兼本路招讨经略安抚副使。鄜延钤辖兼两路都巡检使、权本路副部署、西京作坊使王信兼本路招讨经略安抚都监。
　　诏江、饶、池三州铸钱监，铸铁钱三百万缗，以备陕西军费。
　　泾原部署司请修叶燮寨，募置强壮、弓箭手十指挥。从之。本纪云壬子置泾原路强壮、弓箭手。今附此。
　　升府州威远、麟州飞骑为禁军。
　　癸丑，赠麟州宁远寨主、左侍禁王世亶为右屯卫将军、施州刺史，知丰州、左侍禁王余庆为右屯卫将军、涪州刺史，宁远寨兵马监押、殿直王显为右千牛卫将军，丰州兵马监押、三班差使、殿侍孙吉为太子右卫率府率，丰州指使、三班借职侯秀为太子右清道率府率。
　　甲寅，诏：「如闻淄、齐等州民间置教头，习兵仗，聚为社。自今为首处斩，余决配远恶军州牢城。仍令人告捕之，获一人者赏钱三十千。」
　　乙卯，以供备库副使、寿州兵马都监李兴为崇仪使、麟府州缘边都巡检使，仍诏谕本路，兴尝为西界伪团练使，今特任之，后或败事，即不坐所部官司之罪。
　　右正言、直集贤院田况言：「镇戎、原渭，地方数百里，尝被西贼寇钞，无复农作。今竭关中之力，耗都内之钱，纔可赡延州、保安军粮刍之费，若更供亿他路【一六】，则邦计危蹙可忧。臣谓宜以贼马所践，无人耕种之地，大兴营田，以新拣退保捷军每五百人置一堡，等第补人员，每三两堡置营田官一员，令以时耕种，农隙则教习武艺，以备战斗。今老弱罹杀害，而壮者悉被驱虏，将来纵有归业，皆家赀荡然，不能自耕。其田土并官为收买之，如愿复旧地者，以官所种田苗半给之。庶几农田不荒，而边计可纾也。」
　　丙辰，以京城谷贵，发廪粟一百万斛，减价出粜以济贫民。
　　辛酉，诏免诸蕃太庙陪位，其宣德门景灵宫门外及南郊坛立班如故。
　　诏河东经略司招谕麟府州界熟户蕃官马崖、西界首领拉旺、唐龙镇首领来守顺、府州界巡检乜罗等，昨为昊贼胁从过西界，而能挺身自归者，当除节度、观察至刺史，仍以锦袍带赐之。
　　诏延州：「若元昊专遣人投进表章，即且拘留之，先具事宜以闻。若令伪官持私书至州，须候朝廷处分，然后报之。」始用张方平议也。
　　甲子，朝享景灵宫。
　　乙丑，享太庙、奉慈庙。
