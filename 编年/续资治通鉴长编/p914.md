<!-- { "loadSidebar": true } -->
　　知代州刘舜卿言：「准诏相度代州城壕，取平壕中堤隔，通作一重，引河水入壕，不惟功大，兼东北势高峻，引水不至，止依旧重数可为隔限。」从之。仍依端拱二年十一月辛丑诏，河北缘边城壕中墠削如斧刃，五路州军准此。端拱二年十一月辛丑诏未见。
　　丙戌，诏命程昉相度淮南路有无可兴水利以闻。初，中书奏差昉制置淮南路水利，而上批：「未须制置，可止暂差往本路相度。」故有是命。
　　又诏：「陕西、河东难值丰岁，今年夏秋幸得成熟，所在军乏食，当职官司若不乘时竭力计置，万一边堠小警，必致狼狈，费财误事。可令三司严督责体量，措置乖方不悉力者，劾之。」
　　戊子，河东节度使、守司徒、兼侍中、判大名府文彦博加太保再任。彦博辞太保，许之。文彦博辞太保，乞止受所加封邑再任，从之，乃九月二十二日事，今并书之。
　　宝文阁待制、同判国子监常秩提举中太一宫。秩以疾请故也。
　　上批：「赠太尉刘从广妻普宁郡主，太宗皇帝之孙，□王元俨之女，于皇家为尊属，可增俸钱二十千，余人不得为例。」
　　又批：「闻安南兵过岭多疾病，其令宣抚司晓告毋食生冷，严立酒禁。」
　　赐茂州行营兵级特支钱。
　　己丑，命给事中程师孟为辽主生辰使，皇城使、嘉州团练使刘永寿副之；度支员外郎、秘阁校理安焘为正旦使，文思使高遵治副之。
　　宣抚司言：「徽州团峒首领龙廷威等四人归明，乞补下班殿侍。」从之。仍各赐锦袍、银带。
　　庚寅，上批：「熙河近岁减罢使臣至京多日，其间有战功者宜稍旌异，内尝该转资之人，先次与注一差使。」
　　辛卯，权发遣夔州路转运副使董钺言：「近发黔、施等义军赴安南招讨，虑农作失时，乞尽免夏秋税。」中书言：「逐户税多少不等，若不概免，即为不均，欲令董钺裁定，务令均济。」从之。
　　壬辰，辽国母遗留使【二】林牙、怀化军节度使萧质，翰林侍读学士、右谏议大夫、知制诰、同修国史成尧锡来见，置酒垂拱殿，不作乐，后燕紫宸殿亦如之。
　　宣徽南院使，判应天府张方平言：「司农寺言近降新制，应祠庙并依坊场、河渡募人承买，收取净利。管下五十余祠，百姓已买阏伯庙，纳钱四十六千五百，宋公微子庙十二千，并三年为一界。阏伯主祀大火，火为国家盛德所乘，微子开国于宋，亦本朝受命建号所因。又有双庙，乃唐张巡、许远以孤城死贼，所谓能捍大患者。今既许承买，小人以利为事，必于其间营为招聚，纷杂□亵，何所不至。慢神黩礼，莫甚于此，岁收细微，实损大体。欲乞朝廷不卖此三庙，以称国家严恭典礼，追尚前烈之意。」上批：「司农寺鬻天下祠庙，辱国黩神，此为甚者，可速令更不施行。其司农寺官吏，令开封府劾之。」又批：「擅鬻祠庙，为首之人已劾罪，其赦后不觉举改正，官可并劾之。」又诏：「司农寺、市易司创改条制，可并进呈取旨，毋得一面拟进行下。」
　　甲午，成都府、利州路安抚司言：「知霸州董永锡疾病，乞以牌印付长子孝忠，本司已依例给帖，令权管勾。」
　　乙未，诏：「安南道行营战棹都监杨从先所总兵甲，既不过海洋，宜令悉取招讨司处分，其空名宣札及节制朝旨，并令送招讨司。」六月十七日辛丑招讨司奏云云，观此则是从所奏也。
　　中书言：「近置南平军，以无属县，割涪州隆化县隶之，其知军奏举选人改官，欲依信安军例举一员。」从之。
　　诏使臣已试换文资者，毋得复换武。
　　诏：「制勘熙河路结籴欠负，闻有事连本路兵官，虑欲希功赎过。令经略司觉察止约，毋致引惹生事。」
　　权永兴军等路转运使皮公弼奏：「本路以荐饥，减放租赋而赈贷之，余已无几，今军储乏甚，乞借次年所得盐额钱，乘此岁丰，籴买刍粟。」于是中书奏：「欲借来年所合出盐钞籴买，其来年钞宜更不出。」从之。
　　丁酉，名茂州筚篥溪寨为镇羌。
　　诏南阳关安抚司检举先降条制，禁民阑出谷北边。
　　己亥，召辅臣观谷于后苑。
　　卫尉少卿、直昭文馆石鉴知虔州。上批「鉴昨罢桂州，非缘罪戾，今到阙未有差遣，可却与东南一藩郡」故也。寻改知桂州。改知桂州乃九月五日，今并书。始鉴登对，具言交贼机智奸巧，极不可轻，上即令李舜举谕郭逵等曰：「如鉴所说，贼勇锐致死或在夏国之右，缘此举近系二广安危，远关四方观望，若不万全致胜，于国计深为不便，切宜稳审也。」此据郭逵征南文字删修，石鉴乃八月五日对，此诏亦初五日下，今附此。
　　庚子，占城贡方物。
　　壬寅，宗室外宅锁闭宗说卒，废朝一日。子孙哀请还所免官，特许之。
　　甲辰，昌州转练使、龙神卫四厢都指挥使苗授知河州。
　　乙巳，天章阁待制、知秦州张诜知熙州。时鲜于师中及高遵裕皆坐违法结籴，方被劾，故以诜代之。
　　度支员外郎吕大防为龙图阁待制、知秦州。
　　诏江东、福建路转运司召人告捕信州强贼仵小八，如能捕获，与三班奉职，本路巡检徒中能自杀，并与推恩。
　　丙午，京东西路转运判官、右赞善大夫蔡朦徙京东东路转运判官，太子中舍李察徙西路。从朦父资政殿学士、判南京留司御史台挺所请，以南京属东路故也。
　　知茂州、太子中舍范百常追一官冲替，免勒停。坐修展州城，失抚谕蕃部致寇也。既而钤辖司言：「初，计修展州外城并城东，实蕃部董振珠元佃种地，而百常乃于他蕃部搜索淳化中誓书界至为据，用以兴筑。」仍勒停。
　　丁未，上批：「近回北界理会河东疆事牒，宜录一本札下韩缜等照会。」此据御集八月二十四日增入，存此要见疆事回牒。
　　戊申，诏：「司农寺不觉察公使库吏诈欺官钱，干连官吏并开封府元录问官吏，并送三司劾之。」侍御史周尹言：「都水监劾司农寺吏刘道冲等盗公库钱，闻张谔以简请求权知府陈绎于三数日结案，故出罪人。且开封府、司农寺检正官，皆委任不轻，乃敢朋邪欺罔，其为害甚大，不可不惩。」诏令张谔、陈绎具析以闻，而二人皆言无之。尹又言：「谔曲庇吏同盗官钱，私书请求绎等故出人重罪，及杜亮恐迫所辖吏致盗官钱，兼尝曲法受赃，不当补三班奉职。勘官刘柄因诣臣说，兼府司元勘及今刘柄再勘，案榸甚明，乞检会臣前奏并案牍施行。」诏提举在京诸司库务司根治。十二月二十二日绎等坐责。
　　又诏中书：「秀州制狱，见禁系干连人已不少，其勘官又曰有枝蔓，卒未见结绝次第，可速指挥，并秦凤等路制勘院亦令速结绝。」
　　诏自今应缘边入中及输纳粮草，并免打扑钱。
　　庚戌，权判都水监程师孟言：「臣昔提点河东刑狱兼河渠事，本路多土山高下，旁有川谷，每春夏大雨，觽水合流，浊如黄河。矾山水俗谓之天河水，可以淤田。绛州正平县南董村旁有马壁谷水，劝诱民得钱八百缗，买地开渠，淤浚田五百余顷，其余州县有天河水及泉源处，亦开渠筑堰，皆成沃壤。凡九州岛二十六县，共兴修田四千二百余顷，并修复旧田五千八百余顷，计万八千余顷。嘉佑五年毕功，攒成水利图经二卷，付州县遵行，迨今十七年。近闻南董村田亩旧直三两千，所收谷五七斗，自灌淤后其直三倍，所收至三两石。今权领都水淤田，窃见累岁淤京东、西咸卤之地，尽成膏腴，为利极大，尚虑河东路犹有荒瘠之田，可引天河淤溉。乞委都水监选差官往与农田水利司并逐县令佐检视，有可淤之处，具顷亩功料以闻，俟修毕，差次酬赏。」从之。于是奏遣都水监丞耿琬管勾淤河东路田。食货志同，师孟提举京东、西淤田在五月末，九月十六日同提举京东、西淤田，明年六月十四日赏功。
　　辛亥，大理寺丞、馆阁校勘崔公度检正中书礼房公事。
　　壬子，荆湖路察访蒲宗孟言：「两路元敷役钱太重，民间出办不易，至每年所收，广有□剩。」诏荆湖路□剩钱各权减二年。
　　又诏见在广南路僧道权停判凭出外。以广东转运司言「闻交址昨陷钦、廉等州，执僧道百余人，夺其公凭而杀之，令间牒诈为僧道以侦事」故也。
　　提举开卫州界运河程昉言：「卫州界创开运河口，取黄河水入沙河，下合御河，以通江、淮漕运。又于遥堤次上修置木鰯毕功。」诏河北西路提点刑狱司案视保明以闻。昉先以淤五鹿城口地赏，已迁一官，至是，中书再进呈论赏，上令且未施行，俟保明沙河取旨，乃令案视焉。七年七月九日、九月七日，八年八月十九日，并此年十二月癸未朔，当参照。
　　九月甲寅朔，侍御史周尹言：「欲乞应川、陕商旅不许挈家属入威、茂州，及本处人与蕃部交易，止得于州县城内，不得出接连蕃部处城门。如有移家往居及以妇女看亲，须经永康军及绵州龙安县给公凭。乞自朝廷立法，所贵边禁稍严，奸谋遂寝。」从之。
　　乙卯，环庆路经略司言：「委官体量牟尼札布事迹，本司看详牟尼札布虽有贪黩之实，然蕃官类不知文法，又因部辖严峻，致有诉讼，若所坐稍重，则恐熟户扇惑仿效，其余首领心不自安。乞止于本路州军监管，候经赦令，别立边功赎过录用。」上批：「近据谍报，西界缘边首领申衙头以汉界慕家数族欲投来，乞领人马等应接。今首领牟尼札布不得本族人情，恐实有密谋向背之人，宜下经略司严觉察，须见有无确实，并下种古。仍令经略司选慕恩一门内得力可以弹压部族人，权同管勾。其牟尼札布送环州监质，候经恩取旨。」
　　权发遣两浙转运副使苏澥言：「秀州华亭县有外国幸忠等二十人至青墩、南阳，语难辨问，令书字，与中国同，称高内国，以语音宜是高丽国人。及将文字髣□辨认，因乘船遇风，踯泊海岸，止说金堤郡水军队纳米事。」诏秀州：「如参验实非奸细，即居以官舍，给食，候有本国使人，入朝取旨。」其后，王徽使至，因赐帛遣归。
　　丙辰，中书言：「先差范子渊提举疏浚黄河，李公义勾当公事。公义乞且用船五十只，铁龙爪五十副，役兵四百，疏浚大河中流，令水行地中，起北京至海口，验一过之功。今已一年有余，未尝案验，欲令都水监遣官检覆。兼子渊疏浚所亦恐用人船官属太多，皆未尝案验，欲令都水监遣官就覆验，可与不可裁减，以闻。」从之。李公义疏浚大河在八年五月己丑，罢公义等在次年十一月癸丑朔。
　　戊午，驾部员外郎、知都水监丞霍翔提举疏浚汴河。
　　诏广南西路依五路例赐衣袄，以方讨交趾特恩也。
　　辛酉，诏自今应干买马事，并枢密院施行。
