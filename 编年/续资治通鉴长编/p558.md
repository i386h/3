<!-- { "loadSidebar": true } -->
　　乙丑，武举五十一人，授官有差。前诏罢武举，今所擢，皆秘阁旧经试者云。
　　前知常州、祠部员外郎、集贤校理邵必落职监邵武军酒，坐在任日误断犯事盐人高庆徒刑。知江阴县、殿中丞陈合重勘误断公事，复收高庆，供析不实，再决杖刑，合勒停。前提点刑狱、度支员外郎苏舜元，同提点刑狱、内殿崇班、阁门祗候常鼎，提点刑狱、屯田郎中苗振免勘，各罚铜十斤。高庆，常州特支十千。此据会要，乃皇佑五年八月二十九日事，实录无之。其后，范镇、赵抃皆有列论，今追附此。
　　九月丁卯朔，诏审官院，凡京朝官已授差遣及半年未赴者，毋得以堂除人冲改之。从御史中丞孙抃奏请也。
　　己巳，屯田员外郎黄贽兄宾为国子四门助教，仍不理选限，贽愿回所迁官以禄其兄，许之。
　　诏内殿承制、崇班有被按劾，或昏耄，或病不能聭事，冲替而求致仕者，更不录用子孙，诸司副使则比旧减一等推恩。
　　庚午，东上合门使、忠州团练使钱晦知河中府。上问晦家所传铁券，欲见之，晦并三朝御书以进。上皆亲识其末，还之，又赐飞白「安民」字，因戒曰：「陕西兵方解，民困久矣，卿为朕爱抚，无纵酒作乐，使人谓为贵戚子弟。」晦顿首谢。
　　壬申，降侍御史、知濠州□秘为屯田员外郎，坐失举也。既而，中书按所举乃非用秘章迁改，复还其官。秘复迁故官，乃戊寅日，今并书。
　　诏臣僚毋得以子孙恩请弟侄任四川职田处官。
　　壬午，权三司使、翰林学士、兼龙图阁学士、给事中田况为礼部侍郎、三司使。
　　癸未，录京东举人周端为郊社斋郎。本路安抚司言端捕强盗十四，而亲擒者七人，特录之。
　　乙酉御崇政殿【二○】，召近臣、宗室、台谏官、省府推判官观新乐。
　　先是，钟磬之音【二一】未合古法，诏中书门下集两制及太常礼官与知钟律者考定其当。议者各安所习，久而不决，乃命诸家各作钟律以献，亲临视之。然古者黄钟为万事根本，故尺量权衡皆起于黄钟。至隋，用累黍为尺而制律，容受卒不能合；及平陈，得古乐，遂用之。唐兴，因其声以制乐，其器无法，而其声犹不失于古。五代之乱，大乐沦散，王朴始用尺定律，而声与器皆失之，故太祖患其声高，特减一律，至是又减半。然太常乐比唐声犹高五律，比今燕乐高三律。上虽勤劳制作，未能得其当者，有司失之于以尺生律也。自「先是锺磬之音」至「尺生律也」，并范镇所论，本志削去，今姑存之。然镇所论，亦略见于四年六月所上书矣。当考。
　　又观新作晋鼓、三牲鼎、鸾刀，以补礼器之阙。初，贾昌朝侍经筵，帝问：「鼎卦『圣人亨以享上帝』，今郊何以无鼎？」昌朝不能对，曰：「容臣退而讲求。」于是诏礼官议。以为郊有亨牲进熟，遂命阮逸、胡瑗铸铜鼎，制鸾刀。帝亲书鼎名，曰牛鼎、羊鼎、豕鼎，皆署而刻之。牛鼎其容一斛，羊鼎五斗，豕鼎三斗。鸾刀亦亲书刀名而署之，有司皆篆刻其下。至元丰元年，详定郊庙奉祀礼文所议圜丘用犊，不设羊、豕鼎及俎。奏罢之。贾昌朝以下，据帝学，附见于此。史官蒲宗孟、李清臣曰【二二】：世号太常为雅乐，而未尝施于燕享，岂以正声为不美听哉。夫乐者，乐也，其道虽微妙难知，至于奏之而使人悦豫和平，此不待知音而后能也。尝窃观于太常，其乐县钟、磬、埙、箎、搏拊之器，与夫舞缀羽、钥、干、戚之制，盖皆仿诸古矣。逮振作之，则听者不知为乐，而观者厌焉，岂所谓古乐其声真若此哉【二三】。孔子恶郑，恐其乱雅乐之声者，似是而非也。孟子亦曰「今乐犹古乐」。然今太常独与教坊乐音殊绝，何哉？昔者李照、胡瑗、阮逸改铸钟磬，处士徐复笑之，曰：「圣人寓器以声，不先求其声而更其器，其可用乎？」照、瑗【二四】逸制作久之，卒无成。蜀人房庶亦深订其非是，因著书论古乐与今乐，本末不远，其大略以谓：「上古世质，器与声朴，后世稍变焉。金石，锺磬也，后世易之为方响；丝竹，琴箫也，后世变之为筝笛；匏，笙也，攒之以斗；埙，土也，变而为瓯；革，麻料也，击而为鼓；木，柷敔也，贯之为板。此八音者，于世甚便，而不达者指庙乐镈钟、镈磬、宫轩为正声，而概谓胡部、卤部为淫声。殊不知大辂起于椎轮，龙艘生于落叶，其变则然也。古者以俎豆食，后世易之以桮盂；古者簟席以为安，后世更之以榻桉。虽使圣人复生，不能舍杯盂、榻桉而复俎豆、簟席之质也。然则八音之器，岂异于此哉。孔子曰『放郑声，郑声淫』者，岂以其器不若古哉？亦疾其声之变尔。试使知乐者由今之器，寄古之声，去其惉懘靡曼而归之中和、雅正，则感人心、导和气，不曰治世之音乎！然则世所谓雅乐者，未必如古，而教坊所奏，岂尽为淫声哉。」数子纷纷改制钟律，而复、庶之论【二五】，指意独如此，故缀其语存之，以俟知音者焉【二六】。
　　庚寅，光禄寺丞、国子监直讲胡瑗为大理寺丞，复勒停人阮逸为户部员外郎，内侍押班、左骐骥使、英州团练使邓保信为荣州防御使，入内供奉官贾宣吉为内殿承制，并以制钟律成，特迁之。
　　壬辰，入内都都知、延福宫使、武信军留后王守忠为入内内侍省、内侍省都都知。谏官韩绛言宦官兼判二省，国朝所未有也，不报。御史俞希孟乞自今更不除前后省都都知，奏可。绛传云，罢守忠判内省事，盖因神道碑也，其实守忠为两省都都知如故。
　　诏内臣有自陈劳绩而求迁者，自今并下入内内侍省定夺当否，令枢密院奏听旨，其明合赏格者，即与施行。
　　罢三司提举司勾当公事官，从宰臣陈执中所奏也。康定元年十二月置。
　　是月，入内都知张惟吉等言，备员中省与合门着望，颇同奏子恩，止从诸司使例。乞比合门使例，每遇圣节、南郊，奏子右班殿直、兄弟侄孙奉职、堂兄弟侄孙借职。诏如遇南郊，奏子一名，与右班殿直，余不许。此据会要及成都府编录册。
　　龙图阁学士、判流内铨张方平言：「昨闻复位二省都知、押班等着望在合门使之上，物议杂起，深以为非。当时有司无人论执，苟从其请，既已失之，今又闻二省陈乞奏授子孙恩泽于见秩上更加一等【二七】。此事若行，不惟违越祖宗法度，隳紊朝廷典章，必致陛下有私近习之名，大臣有阿亲幸之丑，内侍有恣横之议，谏官御史有隐默之尤。且都知、押班地处亲近，宜为朝廷爱惜事体，动循轨度，孜孜徇公。如此幸求，何以示外？易曰：『履霜坚冰至。』言当戒其渐也。汉、唐之事，臣尝为陛下言之矣，伏乞圣断，深赐察纳。其都知、押班奏荫恩例，伏乞一仍旧制。」复位二省都知、押班位次事，在庆历元年五月壬戌。方平论谏，不得其时，今附见张惟吉等陈乞恩例之后。按方平皇佑五年闰七月壬戌，以龙图阁学士判流内铨，十月甲寅判太常寺。今既取论谏附此，因以龙图阁学士判流内铨为论谏时职任。更须考详。其从违，又不知竟何如也。
　　殿前都虞候，陇州防御使、权管勾步军司事王凯【二八】，乞给大例请俸。诏以凯摄步帅，特从之。
　　冬十月丙申朔，日有食之。知耀州赵师民上疏曰：「太阳食于正朔，此虽是阴阳之事，亦虑是天意欲以感动圣心。臣非瞽史，不知天道，但率愚意言之。其月在亥，亥为水，水为正阴。其日在丙，丙为火，火为正阳。月掩日，阴侵阳，下蔽上之象也。诗曰：『十月之交，朔月辛卯【二九】。』又曰：『彼月而微，此日而微。』谓之阴奸阳，失其序也。又曰：『百川沸腾，山冢崒崩，高岸为谷，深谷为陵。』谓下陵上，侵其权也。又曰：『皇父卿士，番维司徒。家伯维宰【三○】，仲允膳夫。棸子内史，蹶维趣马，楀维师氏。』谓大小之臣，有不得其人者也。宗周之间，时王失德，今而引喻，盖事有所譬，固当不讳。凡天之示象，由人君有失，不然，则下蔽其上。古人君之失，不过暴虐怠慢，奢侈纵放，不师古始，舍是，何失道之有？今圣心慈仁恭勤，俭约自检，动循典礼如此，自非下蒙上，邪挠正，使主恩不下究，而谁之咎欤？望陛下朝夕咨于丞弼心膂之臣，洎左右近侍耳目之官。其忠而纯者，与之遴选内外百职【三一】以及州县牧宰，使主恩究于下，不为髃邪所蔽塞，则亿兆之幸也。」
　　诏三司使田况班内朝依石位【三二】，如门外序班，即在观文殿学士之下。旧制，三司使内朝班学士之右，独立石位，殿门外亦班其上。至是，况以观文殿学士王举正二府旧人，固推之。
　　戊戌，徐州录事参军路盛，追一官勒停。盛马毙，怒□人刍秣失时，杖之，令抱巨石立五昼夜，又杖之。大理寺断杖八十私罪。上以盛所为苛暴，贵畜而贱人，特贬之。
　　赐嘉州草泽魏翔粟帛。翔年七十余，本州岛表其行义，故赐及之。
　　己亥，户部侍郎、知郓州庞籍为观文殿大学士，龙图阁学士、刑部郎中、集贤殿修撰、知徐州吕公绰复为侍读学士。宋要录：初，谏官、御史言公绰前知开封府，受籍旨决道士赵清贶，杖近脊下，故不至配所死，公绰坐是黜。其实，杖清贶于判官厅，非公绰所临也。公绰以赵清贶之死自辨于朝，上察其情，故并籍皆复旧职。于是知谏院韩绛乃力争，不报。绛家居待罪，上遣使慰劳之。寻除礼部员外郎，罢谏院。绛为礼外，乃十一月甲申，今附见。
　　判大宗正司允让言宗室养子，须五岁然后赐名受官，毋得依长子例不限年，从之。宝元二年七月丁巳日见，更详之。
　　丁未，奉安明德、元德、章穆皇后神御于普安禅院重徽、隆福二殿。
　　壬子，诏三司自今京师百万仓、左藏库、都商税务、榷货务、东西八作司、文思院、事材场、南北作坊、店宅、曲院、内香药库、裁造院、作坊料物库、西染院，陕西折博务、解州盐池、缘边便籴粮草、诸茶场、榷货务、转般仓、米仓、银铜坑冶场、盐井监，仍旧举官监当，其余场务课利不及七万贯者悉罢之，令有司选差人。从宰臣陈执中所奏也。
　　癸丑，罢诸路提举催纲、拨发官。
　　丙辰，御延和殿，召辅臣观指南车。
　　丁巳，殿中侍御史唐介为工部员外郎、直集贤院。
　　介始入见，无一言及迁谪，上曰：「闻卿迁谪以来，未尝有私书至京师，可谓不易所守矣。」介顿首谢。后数论得失，因言于上曰：「臣继今言不行，必将固争，争之急，或更坐黜，是臣重累陛下，愿听解言职。」许之。御史中丞孙抃奏留介，或补谏署，不报。寻以为开封府判官。介为府判，乃明年三月。介后以章制知谏院，特见嘉佑四年二月戊辰。
