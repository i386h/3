<!-- { "loadSidebar": true } -->
　　卷　　名 续资治通鉴长编卷二百三
　　帝　　号 宋英宗
　　年　　号 治平元年（甲辰，1064）
　　全　　文
　　冬十月庚子，阅诸军、班、直将校武艺，擢授有差。上谕天武右第三军都指挥使、窦州刺史王秀曰：「尔艺虽不中格而尝有战功，故以尔为正刺史。」又谕散直都虞候胡从曰：「尔艺虽不中格而治兵齐肃，故以尔为内园使。」命殿前副都指挥使郝质戒诸军勤习武艺，特支诸军、班钱。
　　辛丑，屯田员外郎、直秘阁、同知礼院周孟阳告谢，上谕合门引对于延和殿久之。自是数召见，访以时事，最后至隆儒殿，在迩英阁后苑中，髃臣未尝至也。
　　癸卯，礼院奏：「魏国公宗懿无后，濮王无嫡孙。故事，宗室推本位最长者承袭。瀛洲防御使宗朴，濮王第二子，今于本位最长。」诏封宗朴袭岐国公。
　　壬子，翰林学士王珪等言：「殿中侍御史赵鼎奏：『本朝祀仪，冬至祀昊天上帝，夏至祀皇地祇，并以太祖配。正月上辛祈谷，孟夏雩祀，孟冬祭神州地祇，并以太宗配。正月上辛祀感生帝，以宣祖配。季秋大飨明堂，旧以真宗配，循周公严父之道，最为得礼。陛下纯孝之仁，固已格于上下矣。臣闻孝者善继人之志，善述人之事，陛下祗绍大统，纂承洪业，固当继先帝之志而述先帝之事也。仁宗临御四十二年，配飨真宗于上帝者四十一祭，今一旦黜真宗之祀，庙而不配，非所以严崇祖宗，尊事神明之义也。臣谨按易之豫曰：「先王以作乐崇德，殷荐之上帝【一】，以配祖考。」此称祖者，乃近亲之祖，非专谓有功之始祖也。考易象之文，则真宗配天之祭亦不可阙也。有唐武德初，以元皇帝配飨明堂，兼配感生帝。至贞观中，缘情革礼，奉祀高祖配明堂，迁世祖配感生帝，此则唐太宗故事已有递迁之典，最为近古之治，有足考验。臣伏请递迁真宗配孟夏雩祀，以太宗专配上辛祈谷【二】、孟冬神州地祇，循用有唐故事。如此则列圣参侑，对越于昊天，厚泽流光，垂裕于万祀。』臣珪等按：祀典，天地大祭有七，皆袭用历代故事，以始封受命创业之君，配神作主。至于明堂之祭，用古严父之道，配以近考。故朝廷在真宗则以太宗配，在仁宗则以真宗配，今则以仁宗配。方仁宗始以真宗配明堂，罢太宗之配，而太宗先以配祈谷、雩祀、神州地祇，本非递迁。今明堂既用严父之道，则真宗配天之祭，于礼当罢，难议更分雩祀之配。」
　　天章阁待制兼侍读李受、天章阁侍讲傅卞言：「自唐末丧乱，及五代陵迟，中夏分裂，皇纲大坏。我太祖、太宗以神武英睿一统海内，功业之大上格皇天，真宗以盛德光昭纂承洪绪，故先帝景佑诏书令礼官议定，以真宗与太祖、太宗并为万世不迁之庙。然则侑配之道，是宜与国无穷矣，岂可甫及陛下而遂阙其礼乎！议者乃谓遵用严父配天之义，臣等窃谓严父云者，非专谓考也。故孝经曰：『严父莫大于配天，则周公其人也。』下乃曰：『郊祀后稷以配天，宗祀文王于明堂以配上帝。』夫所谓天者，谓郊祀配天也；夫所谓帝者，谓五帝之神也。故上云『严父配天』，下乃云『郊祀后稷以配天』，则父者，专谓后稷也。且先儒谓祖为王父，亦曰大父，则知父者，不专谓乎考也。议者又引唐制，代宗用礼仪使杜鸿渐等议，季秋大飨明堂，以考肃宗配昊天上帝，德宗亦以考代宗配；又称引王泾郊祀录注，云即孝经周公严父之道。夫杜鸿渐、王泾一时之言，岂可便为万世不移之议哉？臣等窃谓赵鼎之议亦为得礼，若以太宗配雩祀既久，不欲一旦迁侑，则乞以仁宗与真宗并配明堂，亦为合礼。谨按孝经：『郊祀后稷以配天，宗祀文王于明堂以配上帝。』又按礼记祭法：『周人禘喾而郊稷，祖文王而宗武王。』文、武但言祖宗者，则知明堂之侑，下及乎武王矣。是文、武并配于明堂也。故郑氏曰：『祭五帝、五神于明堂曰祖宗，祖宗通言尔。』国家祭祀既遵用郑氏之义，固亦当稽郑氏祖宗之说也。又易：『先王以作乐崇德，殷荐之上帝，以配祖考。』是亦以祖考并配上帝也。上帝之祭，正谓明堂宗祀尔。昔梁国子博士崔灵恩该通之士，达于礼者也，总三礼诸儒之说而评之为义宗，论议洪博，后世盖鲜能及伸明郑义，亦谓九月大飨帝之时，以文、武二王泛配，谓之祖宗。祖者，始也；宗者，尊也。所以名祭为始尊者，明一祭之中有此二义。稽乎孝经、祭法、周易、义宗之言，则父子并侑，可谓明着矣。或者谓父子并坐，有乖礼制。臣等窃谓不然者，唐朝故事，已有并侑之礼【三】，况向来本朝祀典，太宗亲祀昊天，奉太祖配；真宗亲祀，奉太祖、太宗配；仁宗亲祀，奉太祖、太宗、真宗同侑。历五六十载之间，本朝通儒不以为非【四】，则于此独何疑哉！如是，则太宗既不失雩祀之配，真宗又不迁明堂之旧，得周家祖宗之义，合郑氏九祭之说，神明安之，祖考飨之，而孝道尽矣。」诏从珪等议。实录及本志载赵鼎及李受、傅卞议殊略，今依会要详述之。盖卞、受所论严父不专为近考，足以表里钱公辅、司马光、吕诲正月间所言，不可为其言不行遂削不着也。
　　庚申，翰林学士贾黯奏：「近诏令内外荐举文武官堪备升擢及将领任使，臣见顷者下诏荐士，或其人已有荐者，而有他人荐之，则例皆责以别举。臣愚谓宜无限重复，可择所荐多者特加擢用【五】，则庶几得人。」从之。
　　十一月甲子，诏中外文字不得用「受益」二字。翰林学士贾黯奏仁宗旧名所当避也。
　　乙亥，命屯田郎中徐亿、职方员外郎李师锡【六】、屯田员外郎钱公纪刺陕西诸州军百姓为义勇。
　　初，宰相韩琦奏：「三代、汉、唐以来，皆籍民为兵，故其数虽多而赡养至薄，所以维制万方而威服四夷，又非近世所蓄冗兵可及也。唐置府兵【七】，最为近古，天宝已后，废不能复【八】，因循至于五代，广募长征之兵，故困天下而不能给。今之义勇，河北几十五万，河东几八万，勇悍纯实，生于天性，而有物力资产、父母妻子之所系，若稍加简练，亦唐之府兵也。陕西当西事之初，亦尝三丁选一丁为弓手，其后刺为保捷正军，及夏国纳□，朝廷拣放，于今所存者无几。河北、河东、陕西三路，当西北控御之地，事当一体。今若于陕西诸州亦点义勇，止刺手背，知不复刺面，可无惊骇。或令永兴、河中、凤翔三府先刺，观听既安，然后次及诸郡，一时不无小扰，而终成长利。」诏从之。枢密副使胡宿请且刺沿边州军。上曰：「不若即了之。」韩琦意亦欲如此，乃命亿等往，除商、虢二州不籍，余悉籍义勇。凡主户家三丁选一，六丁选二，九丁选三，年二十至五十材勇者充，止刺手背。以五百人为指挥，置指挥使并副二人，正都头三人，十将、虞候、承局、押官各五人。岁以十月番上，阅教一月而罢。又诏秦州成纪等六县，有买保毅田承名额者【九】，三丁刺一，六丁刺二，九丁刺三，悉以为义勇，人赐钱二千。总得十五万六千八百七十三人。案英宗纪作十三万，盖据会要之数，故与此异，至司马光传云刺义勇二十万，则因后韩琦骤益二十万兵之语而误也。其后复诏秦、陇、仪、渭、泾、原、邠、宁、环、庆、鄜、延十二州义勇，遇召集防守【一○】，日给米二升，月给酱菜钱三百。实录云刺义勇十三万八千四百六十五人，会要与实录数同，今从本志。十二州别给米及钱【一一】，会要乃三年八月十日事，本志以为是岁，今从本志，并附见于此。
　　于是知谏院司马光奏曰：「伏见康定、庆历之际，赵元昊叛乱，王师屡败，乏少正军，遂籍陕西之民，三丁之内选一丁，以为乡弓手，寻又刺充保捷指挥，于沿边戍守。闾里愁怨，不可胜言。耕桑之民，不习战斗，官中既费衣粮，私家又须供送，骨肉流离，田园荡尽。陕西之民至今二十余年终不复旧者以此也。是时，河北，河东边事稍缓，朝廷但籍其民以充义勇，更不刺为正军。今议者但怪陕西独无义勇，不知陕西之民三丁已有一丁充保捷矣。西事以来，陕西困于科调，比于景佑以前，民力减耗三分之二；加以近岁屡遭凶歉，今秋方获小稔，且望息肩，又值边鄙有警，众心已摇，若更闻此诏下，必大致惊扰。况即日陕西正军甚多，不至阙乏，何为遽作此有害无益之事，以循覆车之辙？」
　　又奏曰：「臣前上殿乞陛下留意备边。所谓备者，非但添屯军马，积贮粮草而已，在于择将帅而修军政。今将帅不才者未闻有所改更，军政颓敝者未闻有所振举，而无故籍耕桑之民，使之执兵，徒有惊扰而实无所用。昔康定、庆历之间，籍陕西之民为乡弓手【一二】，始者明出敕牓云使之守护乡里，必不刺充正军屯戍边境。牓犹未收，而朝廷尽刺充保捷指挥，令于边州屯戍。当是时，臣丁忧在陕西，备见其事。民皆生长太平，不识金革，一旦调发为兵，自陕以西，闾阎之间如人人有丧，户户被掠，往往逃避于外，官中絷其父母妻子，急加追捕【一三】，鬻卖田园以充购赏。刺面之后，人员教头利其家富，百端诛剥；衣粮不足以自赡，须至取于私家；或屯戍在边，更须千里供送，父母财产日消月铄，以至于尽。况其生平所习者唯桑麻耒耜，至于甲冑弩槊，虽日加教阅，不免生疏，临敌之际，得便即思退走，不惟自丧其身，兼更曳动大陈。自后官中知其无用，遂大加沙汰，给以公据，放令逐便。而惰游已久，不复肯服稼穑之劳；兼田产已空，无复归望，皆流落冻馁，不知所在。长老至今言之，犹长叹出涕，其为失策【一四】，较然可知。今朝廷虽云所籍之民止刺手背，农隙之时委州县召集教阅，止在乡里，不令戍边，而民间惩往年之事，必大兴讹言，互相惊扰。朝廷号令失信，前后已多，虽州县之吏篃至民家，面加晓谕，亦终不肯信。逃亡避匿，刑狱必繁，怨嗟之声，周遍一方【一五】，足以动摇髃心，感伤和气。若使分毫有益于国，亦无所顾；此有害无益，显然明白。伏望陛下轸念生民，早赐寝罢。」
　　又奏曰：「臣闻之，易曰：『不远复，无祗悔。元吉。』说命曰：『无耻过作非。』今虽敕命已下，若追而止之，犹胜于遂行不顾。不可避反汗之嫌而蹈迷复之凶也。百姓一经刺手，则终身羁縻，不得左右，人情畏惮，不言可知。康定年中拣差乡弓手时【一六】，元不刺手，后至庆历年中，刺充保捷，富有之家犹得多用钱财，雇召壮健之人充替。今一切皆刺其手，则是十余万无罪之人永充军籍，不得复为平民，其为害民，尤甚于康定之时也。望指挥下陕西路，其义勇未得拣刺，别候指挥，然后博延卿士大夫，更熟议其可否【一七】。」
