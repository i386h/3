<!-- { "loadSidebar": true } -->
　　先是，监察御史包拯言：「近降条贯，应系臣僚上殿不得陈乞恩泽，并令合门告报，如违，仰御史台弹奏者。窃见臣僚殊不遵禀例，以奏覆公事为名，因而侥求者多矣【四】。昨兵部郎中马绛差知越州，因上殿□述，乞改官，续又髃牧判官吕昌龄自河北牧马回【五】，上殿亦乞省府差遣。虽各有台谏官论列，然并免勘罚，致今来马军副都指挥使许怀德上殿乞转观察留后。缘怀德近授观察使，累任别无显效，而不顾邦宪，冒□圣聪，人之寡廉，一至于是。欲望特赐取勘施行，仍乞今后但是臣僚，因奏陈乞恩泽者，或有弹奏，并乞依条勘劾，重行朝典，庶使侥妄之辈稍知警惧【六】。」拯言既不从，怀德遂迁留后，方平又言之，讫不从也。五年闰五月，怀德初除观察使。
　　乙巳，户部副使夏安期等言，与鄜延经略使沈邈已减罢官员、使臣四十四人。九月庚寅所书，可参考。
　　丙午，降堂后官、赞善大夫张用和为大理寺丞，监潭州粮料院。用和尝以事干慈孝寺主僧文旦，不从。会诏诸佛寺有祖宗神御者，遇干元节益赐紫方袍，而用和独不以慈孝载敕中，故贬之。
　　真宗贤妃法正悟真大师杜氏卒。八月戊申朔，赠贵妃。太常礼院言：「准令，为内命妇二品以上，一举哀而已，今贵妃虽一品，又缘入道，难用贵妃礼。」诏罢辍朝举哀，以明真大师朱贤妃例，用一品仪仗葬之。
　　己未，刑部员外郎、知制诰王琦为契丹国母生辰使，六宅使、嘉州刺史钱晦副之。右司谏、知制诰钱明逸为契丹生辰使，内园副使、合门通事舍人杨宗说副之。户部判官、侍御史王平为契丹国母正旦使，左班殿直、合门祗候王道恭副之。金部郎中、判三司勾院许宗寿为契丹正旦使，内殿承制夏元吉副之。
　　诏臣僚子孙恃荫无赖，尝被真刑者，如再犯私罪，更毋得以赎论。时邵武军言故秘书监致仕龚曙之孙，屡犯屠牛法，当以荫免。上特命加真刑，而更着此条。
　　又诏河东、陕西经略司，应在边兵官及指挥使、使臣累有战功者，具出身及逐次因劳迁官，历任有无赃私罪，送枢密院以备选使。
　　壬戌，诏陕西、河东经略司【七】：「西人虽纳款称臣，然其心诡谲难信。恐诸路乘罢兵之后，渐弛边备，其益务练士卒，完城壁，常若寇至。有不如诏者，亟以名闻。」
　　癸亥，御崇政殿，策试贤良方正能直言极谏太常博士钱彦远及武举人。彦远策入第四等，擢祠部员外郎、知润州。武举授三班奉职者两人，借职者十七人，补三班差使殿侍者二十四人。彦远，易之子，明逸之兄也。宋兴以来，父子兄弟制策登科者，钱氏一家而已。
　　彦远至润州，上疏曰：「陛下即位以来，内无声色之娱，外无田渔之乐。而前岁地震雄、霸、沧、登，旁及荆湖，幅员数千里，虽往日定襄之异，未甚于此。今复大旱，人心嗷嗷，天其或者以为陛下备寇之术未至，牧民之吏未良，天下之民未定，故出谴告以示之。苟能钦天之戒，增修德业，则宗庙社稷之福也。古者夷狄言语衣服与中国不同，其来也，不过驱老弱、掠畜产而已。今契丹据山后诸镇，元昊盗灵、武、银、夏，衣冠车服、子女玉帛，莫不有之【八】。往时元昊内寇，出入五载，天下骚然，及纳款赐命，则缘边长吏不复铨择，高冠大袑【九】，耻言军旅。一日契丹负恩，乘利入塞，岂特元昊之比邪？湖、广蛮獠劫掠生民，调发督敛【一○】，军须百出，三年于今，未闻尺寸之效。惟陛下念此三方之急，讲长久之计，以上答天戒，则天下幸甚！」
　　赐宰臣贾昌朝等并从官御飞白书，人一幅。
　　庚午，诏自今翰林医官院犯事，并依七品例以赎论。
　　癸酉，右谏议大夫、参知政事□育为枢密副使，枢密副使、工部侍郎丁度参知政事。育在政府，遇事敢言，与宰相贾昌朝数争议上前，殿中皆失色，育论辨不已，乃请曰：「臣所辨者职也，顾力不胜，愿罢臣职。」因与度易位。度为枢密副使在庞籍后时，籍女嫁参知政事宋庠之子【一一】，庠因言于上【一二】，以亲嫌不可共事，故越次用度。
　　始，昌朝与育争，上欲俱罢二人，御史中丞张方平将对，昌朝使人约方平助己，当以方平代育。方平怒，叱遣之曰：「此言何为至于我哉！」既对，极论二人邪正曲直，然育卒罢，世皆以方平实为昌朝地也。此据方平墓志及本传，然志谓育卒罢，而高若讷代之，盖七年三月事【一三】，非此时也。又若讷代育，实为枢副，非参政，墓志似委曲为方平讳，今不取。
　　甲戌，监察御史唐询为工部郎中，直史馆、知湖州，竟以宰相亲嫌罢也。
　　乙亥，太平兴国寺重修太祖神御开先殿成，上飞白书榜，迎天章阁神御奉安，命宰相贾昌朝为礼仪使。
　　九月戊寅朔，改新知邢州郭承佑知相州，知谏院钱明逸言承佑昔尝知邢州，而为百姓所纳【一四】，今复命之，则州人无以自安。故易之。
　　知并州郑戬言麟、府二州有并塞闲田，可招弓箭手一二万人，计口给田，以为疆埸之防。从之。
　　庚寅，户部副使、工部郎中夏安期为天章阁待制、陕西都转运使。安期与诸路经略安抚司议损边费，凡奏省吏员及汰边兵之不任役者五万人。八月乙巳所书，可参考。
　　时数有灾异，户部员外郎、兼侍御史知杂事梅挚引洪范上变戒曰：「『王省惟岁』，谓王总髃吏，如岁兼四时，有不顺则省其职。今日食于春，地震于夏，雨水于秋，一岁而变及三时，此天意以陛下省职未至而丁宁告戒也。伊、洛暴涨，漂庐舍，海水入台州，杀人民，浙江溃防，黄河溢埽，所谓水不润下。陛下宜责躬修德，以回上帝之眷佑，阴不胜阳，则灾异衰止而盛德日起矣。」又言权陕西转运使张尧佐非才，由宫掖以进，恐上累圣德【一五】。及奏减省资政殿学士员，召待制官同议政，复百官转对。上谓大臣：「梅挚言事有体。」以为户部副使。本传以挚言灾异为挚任殿中侍御史时，盖误也。按灾异皆今年事，今因挚迁官附见。张尧佐权陕西漕，是月即真，挚言亦必在是月【一六】。惟奏减资政殿学士员，请召待制议政及百官转对，恐别有月日，当考。
　　辛卯，知青州叶清臣言登州地震不止，请增屯禁军，以防兵寇之变，从之。
　　夏国主言，先以兵马收获承平州分水向西一带境土，既分赏得功将校，今边臣故有所争，未协累年之议。甲午，遣刑部员外郎张子奭往保安军，与夏国所遣人面议之，仍以诏谕夏国主。
　　壬寅，以延州高平新修堡为安塞堡。
　　甲辰，登州言有巨木浮海而出者三千余条。
　　乙巳，户部判官、祠部郎中崔峄为荆湖南路体量安抚，时蛮猺未平，特命峄往议讨除招安之策。峄，长安人。
　　诏入内殿头李继和为擘划券马等劳绩【一七】，于转官年限内与减四年，仍不理入仕及三十年，自今有酬銟劳绩并依此。此据会要九月事，无其日。
　　冬十月丁未朔，诏：「比遣张子奭往延州与夏国议疆事，其丰州地，当全属汉界。或所议未协，听以横阳河外向所侵耕四十里为禁地。若犹固执，即以横阳河为界。」初，夏国既献卧贵庞、□移、已布等九寨，又纳丰州故地，欲以没宁浪等处为界。下河东经略使郑戬。而戬言没宁浪等处并在丰州南，深入府州之腹，若如其议，则麟、府二州势难以守，直宜以横阳河为界。上乃以戬所上地图付子奭往议之。
　　壬戌，诏黄河诸埽官吏如经大水抹岸，岁满并与远地官。
　　湖南转运使周沆言，指使卒景贤招降道州蛮党五十六户二百五十九人。诏其首领以次补授职名，仍令所部常拊存之。
　　癸亥，赐湖南讨蛮猺军士特支钱。
　　甲子，诏三司，比举选人监在京新城门，如闻所举者多权富干请，无益于事，其罢之。
　　赐延州、保安军等处屯驻泊巡检军士特支钱。
　　辛未，知桂阳监宋守信言：「猺贼唐和尚啸聚千余觽，为盗五六年，卒不能克者，朝廷不许穷讨故也。今衡州监酒黄士元，颇谙溪峒事，愿得敢战士二千、引路士兵二百，优给金帛，使之逐捕，必得然后已。并令本路钤辖亓赟等合力以进。彼既势穷，必将款附。」诏如其策，于是大发兵讨之。
　　壬申，诏知广州魏瓘与本路转运使专提举捕讨蛮猺，若中覆不及者，听便宜从事。
　　甲戌，上谓辅臣曰：「山东连岁地震，又有巨木浮海而出，宜防未然之变。其下登州严饬武备，仍具所蓄兵械名数以闻。」御史中丞张方平言：
　　臣伏见诸路地震，自荆湖、川峡、山东、河北、河东、陕西至于岭表，相继未止。比者忻州地震，于后兵难，及今适定，此际登、莱山崖摧圮，灾异所示，恐不徒然。历考前志之言，盖地主阴，阴者，臣道也，民也，蛮夷也。推之今事，凡任内外之重，即无权强之臣，则今事之可忧者，外备敌人，而内抚民尔。西北二敌，朝廷以为大患，故于守御素为用心。至于湖、湘之间，蛮猺作梗，一方涂炭，七年未解，近日冲突稍及岭外，如或不即平殄，事亦不可轻忽。而又海南、交址气炎渐张，路接邕、容，颇连溪峒，南方之事理须经略。昔唐室之盛，屡有中原之难，蕃戎再入京城，而王室寻复宁定。至懿宗时，安南都护李琢失于抚御，蛮寇侵扰，遂致用兵，度支困于馈食，方镇疲于更戍，因而有徐州庞勋倒戈之变，天下缘此以致危乱。则知事常起于细微，祸常成于所忽也。
