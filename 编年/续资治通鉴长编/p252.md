<!-- { "loadSidebar": true } -->
　　己酉，置玉清昭应宫判官、都监，以左正言、直集贤院夏竦为判官，内殿承制、入内押班周怀政为都监【一四】。王旦之为景灵宫朝修使也，竦实掌其笺奏，竦尝卧病，旦亲为调药饮之，数称其才，因使教庆国公书，（竦传云教书资善堂。按资善堂明年乃置，今年未也，故但云教庆国公书。）又同修起居注，及是为判官，皆旦所荐也。
　　初，丁谓欲大治城西癔场，酾金水，作后土祠，以拟汾阴脽上。林特欲跨元武门（「元武」字当考。）为复道，以属玉清昭应宫。李溥欲致海上巨石于会灵池中，为三神山，起阁道，几遇神仙之属。髃臣亦争言符瑞。竦独抗疏，皆以为不可，其事遂罢。及为判官，居月余，乃奏宝符阁奉神果实，旦起视之无有，渣滓狼藉左右，殆神食之。（抗疏排丁谓等，附传有之，正传不载。宝符阁所奏，正传有之，附传不载。盖为正传者，以竦不正，必不能谏前事，故削去，但载宝符所奏，可见竦邪佞故也。然竦抗疏必不诬，附传载其事于竦为知制诰以后，恐失其序，此必未为判官以前事也。竦未为判官，故数有正论，王旦因喜之。及为判官，即附会神怪，侥幸速进，宝符所奏是也。既有宝符之奏，则必不排丁谓等矣。今悉书之，奸人情状，或可由此见尔。）
　　知秦州张佶言蕃部俶扰，已出兵格斗，望量益士卒。王旦曰：「今四方宁辑，契丹守盟甚坚，西戎入贡不绝，藩翰之臣，宜务镇静。」上曰：「边臣利于用兵，殊不知无战为上。顷岁河北请增边兵，王钦若等亦惑其言，惟朕断以不疑，终亦无患。」因言：「昔尝谓邢昺，朕中夕靖思，四方至大，张官置吏，委之千万里外，岂能尽知善恶，一有败事，则为患非小。自古帝王宵衣旰食，正为此尔。万务几微，更赖卿等悉心也。」
　　庚戌，入内殿头白崇庆，言监修淮渎庙既成，民有祷祠者，多上庙内烹宰喧渎，请禁之，仍徙桐柏县令厂□解宇庙之东偏。诏可。
　　令在京仓草场，如宣旨并三司使取索都管见在数目，即得实封供报；自余官员及提点使臣取索，不得供报，如违当行极断。
　　十二月癸丑朔，日当食不亏，髃臣表贺。
　　乙卯，诏三班使臣当入远地差使求边郡者，令本院阅试武艺，择任职者授之。
　　诏：「自今诸州部送罪人赴阙及往他州者，并所在为券给以粮，仍令依程而行，不得非理絷扑，倍道进发。病者，牒所至州县遣医疗治；死者，检视无他故，即以公验付部送吏，违者所在官司劾罪以闻。」先是，淄州部送系囚赴阙，道多死者，上悯之，特命条约。
　　丙辰，令王钦若、陈尧叟、冯拯、赵安仁洎林特等各举京朝、幕职、州县官详练刑典、晓时务，任边寄者二人。
　　丁巳，诏增给王嗣宗、曹利用□钱月五万。
　　戊午，诏川峡广南福建转运使、提点刑狱官察部内僚吏，有贪墨不法、惨刻用刑者以闻，以道路辽敻，民无所诉故也。
　　先是，交州□□夭獠张婆看避罪来奔，知钦州穆重颖召之，至中路复拒焉，都巡检臧嗣令如洪寨犒以牛酒。交州侦知其事，因捕□□夭獠，遂寇如洪寨，掠人畜甚觽。转运司移牒交州追索之，并以闻。诏督李公蕴护送，仍戒疆吏自今无得诱召蛮獠，以致生事。
　　己未，作元符观。初，每岁天庆节，就左承天祥符门设帟幕，启道场。上以车骑往来喧杂，乃命葺皇城司厂□解舍新堂为是观。堂即刘承珪所创，景德末司命临降处也。
　　辛酉，加楚王元佐尚书令，相王元偓太尉，荣王元俨兼中书令，自余宗室并第迁一资。
　　忠武节度使、驸马都尉魏咸信同平章事。咸信时已耆年，尝因诞圣节为幼子昭侃求官，且援石保吉、□元扆遗奏例，以冀加等。其昏眊如此。又表求任用，上出示中书向敏中曰：「咸信联荣戚里，位居节制，何乃复怀希望！」上犹优诏答谕。于是，以建南京銟太祖旧臣，遂为使相，逾年，出判天雄军。
　　壬戌，修兖州景灵宫太极观。都监周怀政言兖州民有以兵器献东岳庙者，请令焚之，不可焚，则输本州岛甲仗库，从之。
　　丁卯，权知高丽国事王询遣奏告使尹证古及女真将军太千机已下凡七十八人，以方物来贡。询表言：「契丹阻其道路，故久不得通。请降皇帝尊号、正朔。」诏从其请。询又言【一五】：「太千机自称父兄曾入觐，其兄留弗归，兹行遂往寻访。」又河北居民窦文显等十七人，先为契丹所掠，投奔高丽，询亦遣还，令归本贯。上深嘉其意，待证古甚厚。
　　戊辰，曹玮言筑陇山外笼竿城毕。诏銟之。及浚壕讫役，又赐器币、缗钱。（浚壕明年三月讫。）
　　庚午，命王旦为奏告大礼使，向敏中为仪仗使，寇准为卤簿使，丁谓为礼仪使，王嗣宗为桥道顿递使。故事，礼仪使为四使之首，赞道行事，敏中衰疾，故让谓以便于陟降也。
　　甲戌，张佶上大洛门新寨图。先是，佶欲近渭置采木场，蕃族闻之，即徙帐去。佶不能□以恩意，戎人辄悔，因叛卒乡导，遂行抄劫。佶深入掩击，悉败走。至是求和，佶不许。时宗哥立遵、唃厮啰、温逋奇等帐族甚盛，胜兵六七万，与赵德明抗敌，希望朝廷爵命俸给。佶奏请拒绝。曹玮独言宜厚唃厮啰以扼德明，又请如厮铎督例授立遵节度使。乃诏辅臣共议，量加官秩，勿踰常制。（采木场与六月己巳所书或相关，当考。据会要则曹玮请如厮铎督例授立遵节度使，而实录乃云其蕃部郢成蔺逋叱亦望置节度使如厮铎督例，盖立遵一名郢成蔺逋叱也。今且从会要。然立遵盖辅厮啰者，厮啰犹未加爵命，而遽请立遵为节度使，不知何也？当考。实录于此月壬寅始载玮此奏。又云唃厮啰请以马直改赐金箔什物等。今移入张佶事后并书，且削去改赐马直及日。）
　　乙亥，枢密院言：「诸州本城马步军都指挥使已下俸给，等差不一。请自今令三司以三京为一等，节镇为一等，防、团、刺史州为一等。」从之。
　　丙子，以衣库使杨崇勋、崇仪使夏守赟并为西上合门使。先是，守赟晨朝，上使内侍皇甫继明问：「欲管军乎？为横行使乎？」守赟对曰：「臣窃位，得日近冕旒足矣。」与崇勋俱授此职。
　　增庆州柔远寨、凤州柳泉等镇、环州合道镇监押各一员，从陕西转运使之请也。
　　丁丑，契丹使临海节度使耶律少宁、副使永州防御使耿宁来贺明年正旦。
　　并左藏库生色、杂色匹帛二库【一六】为生熟匹段库。（淳化三年末可考。）
　　是岁，天下户九百五万五千七百二十九，口二千一百九十九万六千九百六十五【一七】。
　　注　　释
　　【一】礼料不用荤血「料」原作「科」，据文义改。
　　【二】并外弟子貋亲校「亲校」原作「亲族」，据宋本、宋撮要本及宋史卷四八○□越钱氏世家改。
　　【三】广州言知州右太中大夫邵晔卒「右太中大夫」，宋本、宋撮要本及东都事略卷二二循吏传、宋史卷四二六循吏传均作「右谏议大夫」。
　　【四】当议甄銟「当议」二字原倒，据阁本乙正。
　　【五】诏江南两浙今岁灾伤民户夏租及承前倚阁赈贷逋欠者「夏」原作「下」，据宋会要食货七○之一六一改。又「江南」，宋会要食货七○之一六一作「江淮」。
　　【六】坐记注以恭谢天地坛昊天上帝为天皇大帝及妄增圣祖配位故也「注」字原脱，据阁本及宋会要职官六四之二二补。
　　【七】公蕴始不利于黎氏「黎氏」原作「黎民」。按宋史卷四八八交趾传，黎桓死，其弟龙廷自立，为李公蕴所逐。本编所纪真宗语，当指此而言。「黎民」显为「黎氏」之误，今改。
　　【八】即据新城门所申姓名定差宋会要选举二五之三作「即凭入门榜子定名差遣」。
　　【九】据□乃俟其得解则讼宋会要选举一四之二五作「盖得解则止，落解则讼。」原刊「得解」下当有脱文。
　　【一○】弁妄形奏对「奏对」二字原倒，据治迹统类卷二八祖宗科举取人乙正。
　　【一一】每绘一壁给二烛「二烛」原作「一烛」，据宋本、宋撮要本及编年纲目卷八、长编纪事本末卷一八建玉清昭应宫改。
　　【一二】诏自今天庆天贶先天降圣节「先天」原作「光天」，据本书卷七九大中祥符五年十月壬申编、宋会要礼五七之二九改。
　　【一三】以监修宫步军都军头邢兴为马步军副都军头「马」字下「步」字原脱，据宋本、宋撮要本及长编纪事本末卷一八建玉清昭应宫补。
　　【一四】内殿承制入内押班周怀政为都监「内殿承制」原作「内殿承旨」，据宋本、宋撮要本改。
　　【一五】询又言「询」字原脱，据同上书补。
　　【一六】并左藏库生色杂色匹帛二库「左藏库」原作「左藏军」，「匹帛」原作「匹布」，据同上书改。
　　【一七】口二千一百九十九万六千九百六十五「九十九万」，宋本、宋撮要本及宋史卷八真宗纪均作「九十七万」。
续资治通鉴长编
卷八十四
卷八十四
　　起讫时间 起真宗大中祥符八年正月尽是年六月
　　卷　　名 续资治通鉴长编卷八十四
　　帝　　号 宋真宗
　　年　　号 大中祥符八年（乙卯，1015）
　　全　　文
　　春正月壬午朔，备銮驾，诣玉清昭应宫太初殿，奉表奏告尊上玉皇大天帝圣号。陈设如大祀，惟三进酒、饮福并用金醆。髃臣朝服陪列，诸方客使、贡举人、蕃夷酋长、道释、耆寿、坊市民庶悉集宫门外【一】。旧仪，皇帝殿上再拜，髃臣不拜。以躬率臣庶，有司定上再拜，内外皆拜。令诸州皆建道场，设醮奏表，臣庶家悉置香台，上香望拜，官司检察之。是日，遂奉安刻玉天书于宝符阁，塑御像冠服立侍。上升阁，备登歌，酌献。还，御崇德殿受贺。大赦天下，非十恶、枉法赃及已杀人者，咸除之。内外文武官满三年者，有司即考课以闻。缘河、江、淮，两浙民田经水灾者【二】，悉蠲其税。
　　丁亥，赐玉清昭应宫、国子监印本经书各一部。
