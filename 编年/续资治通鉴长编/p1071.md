<!-- { "loadSidebar": true } -->
　　诏：「鄜延路计议官、试给事中徐禧，内侍押班李舜举，转运判官李稷，自永乐城陷，不知存亡，必已死事。禧赠金紫光禄大夫兼吏部尚书，舜举赠昭化军节度使，并赐谥忠愍，各推恩二十资。舜举子充迁十资，自借职为供备库副使；兄舜聪五资，自左藏库使为皇城使【一三】、遥郡团练使；舜钦并侄瑜各迁一资；妻任氏特封夫人。稷赠朝奉大夫、工部侍郎，推恩十二资，并赐银、绢各千。入内高品张禹勤赠皇城使，赐银、绢各五百，推恩七资。」
　　禧为人狂簄而有胆气，尤喜言兵，以为西北唾掌可取，但将帅怯懦耳。吕惠卿以此力引之于上，故不次骤用。先是，惠卿在延州，首以边事迎合朝廷。已而去官，沈括继之，遂请讨伐。种谔以鄜延路之师深入无功【一四】，高遵裕以环庆之师至灵州城下，狼狈而还，陕西、河东骤然困敝，天下共望朝廷息兵，而沈括、种谔陈进取之策，复请筑城。禧素以边事自任，故上遣往经画之。既入贼境，不为备，寡谋轻敌，卒遇强寇，故败。自是之后，上始知边臣不可信，亦厌兵事，无意西伐矣。（自「吕惠卿力引徐禧」以下，朱本并削去，其意可见也。新本复存之，今从新本。邵伯温闻见录云：「自今更不用兵，与卿等共图太平。」盖指此事。王安礼前在翰林日，以事见上，上曰：「徐禧，天下奇才也。顷在泾原营画边事，有足称者，卿亦识之乎？」安礼曰：「不识。」上曰：「卿任检正官，禧为习学，庸有不识耶？」安礼曰：「臣徒见其面，未尝接语。」及安礼在政府，禧为御史中丞，安礼谓上曰：「徐禧比数对，当有谋议，愿得所上牍一阅。」上许之，已而降出数大轴。明日，上谕执政曰：「凡禧所言，以为吕惠卿游说，是安知事君者？」安礼曰：「御史为天子耳目，今乃朋附大臣而不加责，是自聋瞽也，宜黜之。」上即除禧给事中，计议边事。安礼曰：「禧不足遣。其人志大而才簄，喜功寡谋，将必败挠国事。」上曰：「边事且不足遣，遂废禧乎？」居无几，上早朝，出永乐奏，流涕谓大臣曰：「朕恨无谏官，不图为国，以至于斯也！」安礼曰：「陛下方有建立时，大臣且不能回，今乃欲追咎谏官，臣以谓罪在臣等。」上顾王珪曰：「王安礼常劝朕勿用兵，少置狱，此诚可听。他日为此，卿等尚谏之。」安礼顾珪等曰：「永佩圣训。」此据王安礼行状增入，更当考之。）
　　诏：「归明人应给官田者，三口以下一顷，每三口加一顷；不足，以户绝田充，其价转运司拨还。」
　　丙寅，诏工部郎中范子奇赴阙供职。先是，陕西转运司官皆随军出寨，子奇权领漕事。至是，已差范纯粹，故诏子奇归省。
　　诏李察兼制置解盐使。
　　诏：「昨以西贼频劫汉地，累降指挥，除应时驱逐外，仍伺隙酬复。据臣僚言，德顺军静边、隆德两寨，九月中，贼过壕掳掠老幼千人，牛羊不在焉【一五】。虑西贼自为得计，因此频入为寇，边民岂得安居？委逐路经略司严切戒约，须先觇贼马屯聚近远虚实，度兵力可以取胜，乘隙掩杀，务要万全，不得轻易远出。」
　　熙河兰会路经略司言：「近遣部落子策桑等入西界【一六】，捕获部落子诘丹格、勒厥，已刺充淮南本城兵：诘丹格真州，勒厥楚州。」诏苗授：「近有指挥，止是以投来单独蕃部刺配淮南本城，其捕获人自合处斩，因何如此施行？可关牒前来，所至州军斩讫奏。」
　　种谔言：「乞以永乐败折汉蕃弓箭手及再招填得力人，逐名支马一匹，不纳元买价，依旧给马口分田。」从之。
　　宣义郎张元方提举出卖解盐及提举巡捉私盐，相度措置淤咸地。
　　梓州路转运司言：「准户部符，免出夫户今年夏秋二税。所阙钱帛、粮米，乞应副。」诏给提举司米十万石，乃权罢应副利州路粮一年【一七】。先是，曲赦，转运司以财用方匮，请格不行。转运副使李琮谓其属曰：「上泽如此，奈何遏之？」乃请免其半，复裁省浮费，得其羡余，储于梓、遂、资、泸四州，名其库为「边备」。秩满当代，朝廷谓未有以易琮者，优诏复留。（此据琮传。）
　　诏种谔：「问高世亮于何处求得高永能遗骸，更遣人求访徐禧、李舜举、李稷、张禹勤遗骸，候见，即依沈括已行晓谕，给赏钱、迁资酬銟。」初，永乐城陷，高永能之孙昌裔与左右欲掖永能由间道走米脂，永能曰：「吾束发从事西羌，大小数十战，未尝败。今年七十，又荷国恩宠，恨无以报。今虽幸免，奈士卒死者何！汝曹勉之，是乃吾死所也。」因易敝衣奋战，而贼不知其为永能也。后永能子世亮及昌裔驰数十骑入城，得永能尸以归。（永乐客话称永能以弓挂颈而死。今从本传。赠官在明年九月九日。）
　　戊辰，降三川寨都监、如京使张进等一官。以轻敌出战，亡失多故也。
　　庚午，太仆少卿□安持为驾部郎中。上以安持旧领髃牧判官，校诸牧租并券马靡费，已令督趋拘收，而太仆不领外务，故有是命。
　　太常寺言：「将来景灵宫神御殿奉安，皇帝酌献，百官陪祠，乞并同四孟朝献之仪。」从之。
　　知兰州李浩乞诸路杂犯罪人刺配一二千里者，免决，充兰州本城厢军，从之。
　　降授承务郎、新监邕州盐米仓张舜民监郴州茶盐酒税。舜民用高遵裕辟，管勾机宜，从军出塞，赞画无功，作诗讥讪。既坐谪，乃言常赞遵裕，不为所听，凡数事。上批下宇文昌龄究实，多如舜民所陈，故稍内徙。（并五月六日。）
　　诏成都府路转运使、朝议大夫李之纯再任。
　　洛苑副使、勾当皇城司赵思齐为供备库使。以上批「思齐即韩王普裔孙之长」故也。
　　壬申，诏户部右曹于京东、淮、浙、江、湖、福建十二路发常平钱八百万缗，输元丰库。（张舜民小史云，神宗于崇政殿后设二十四库，以储金帛，亲制库铭，其略曰：「昔在前朝，玁狁孔炽，嗟余小子，其承厥志。」云云。诸路分将置都作院，河北设五都仓，讲好高丽，良以此也。然功未施而上宾，是天未欲幽蓟之民归中国乎？元丰库或即崇政殿后库，当考。实录卷末云，聚金帛内帑，每库以诗一字目之，诗凡三十二字，又别置库，赋诗二十字。但不记库名为何。元丰三年末，食货志云云，当附此。）
　　左藏库、内藏库外，又有元丰库，杂储诸司羡余钱。自熙宁以前，诸道榷酤场率以酬衙前之陪备官费者，至熙宁行役法，乃收酒场，听民增直以售，取其价以给衙前，时则有坊场钱。至元丰初，法行既久，储积赢羡，司农请岁发坊场百万缗输中都。三年，遂于寺南作元丰库贮之，几百楹。凡钱帛之隶诸司，非度支所主，输之，数益广，又以待非常之用焉。（此据食货志第四卷附入。四年正月十八日会要可考。）
　　赐京西转运司度僧牒二百，应副原武埽。
　　诏诚州置归远一指挥，以五百人为额。
　　同提举茶场蒲宗闵言：「诸茶场立额出卖，比较申奏，每收息二万缗，监官减磨勘一年，余数更比类酬銟；不满二万缗及不愿就减年者，每息钱百缗支赏钱二千；选人依第四等酬銟，与免遣、免试，无可免者升一年名次。」从之。
　　诏候原武埽塞，其役兵更特赐钱有差。
　　太常寺言：「来年正月一日，请皇帝御大庆殿受朝贺。」从之。
　　癸酉，龙神卫四厢都指挥使、降授文州刺史种谔知延州。诏以米脂降羌分徙京西、湖北。谔奏：「分徙未足以消患，徒使归顺之民皆怀反侧，未敢奉诏。」诏许谔便宜从事。
　　新知太原府、资政殿大学士、通议大夫吕惠卿落职守本官知单州。（八月十三日，初除太原。）
　　惠卿初除母丧，即有太原之命。及入见，上将改授鄜延，且谕令总四路守备。惠卿手疏言：「陕西之师，非惟不可以攻，亦不可以守。为今日之计，要在大为形势。形势之说，非一二可尽，因请三省、枢密院议边事日，乞召臣同对。」上谓辅臣曰：「如惠卿之言，陕西一路无可守之理，则陕西可弃也。所谓形势者，惠卿言欲得执政宣抚四路，己为副，乃可行。用意如此，岂可委以边事？可却令赴河东。」王安礼曰：「既不令往陕西，恐不可更令帅太原，与一闲郡如陈、颍可也。」上曰：「与颍州或蔡州。」张璪曰：「欲与蔡州。」上可之。
