<!-- { "loadSidebar": true } -->
　　癸酉，髃臣诣文德殿行告迁礼，皇帝行酌献礼，宗室立班前导神御至景灵宫宣光殿奉安。宗室立班仪如迎奉神御。鼓吹及钧容、教坊作乐皆吉礼，文德殿酌献，皇帝并权易吉服，宗室逐处立班及前导神御，权用吉服、鞍鞯，礼毕如初。（吕公着家传云：三月二十一日癸酉，奉安神宗皇帝御容于景灵宫宣光殿。是日早，百官立班文德殿廷，诏公着摄事酌献，以上感寒壅不出故也。献毕，宰臣、亲王以下皆徒步导从至本殿，非礼也，盖二王欲之。此与实录同，当考。）
　　丙子，右司谏王觌言：
　　臣伏见河北人户转徙者多，朝廷责郡县以安集，空仓廪以赈济者，久矣。犹以为未也，又遣专使察视之，惟恐一夫之不被其泽也，恩德可谓厚矣。然耕耘失时，而流转于道路者不已；二麦将熟，而寓食于四方者未还，其故何也？盖亦治其本矣【一一】。
　　所谓本者，大河横流，吞食民田，未有穷已也。故滨河之民，居者无安土之心，去者无还业之志，而又田为陂泽者，虽欲还业，将安归乎？今河之为患者三：泛滥渟滀，漫无涯涘，吞食民田，未见穷已，一患也；缘边漕运，独赖御河，今御河淤淀，转输艰梗，二患也；塘泊之设，以限南北，浊水所经，即为平陆，三患也。此三患者，外则生遐方窥觎之心，内则成仓廪空虚之弊。失田业者，虽遇稔岁，亦无还集之期；忧夫役者，虽非凶年，亦有转徙之意。其为患者如此，则朝廷之上得安枕而无虑乎？前日，朝廷盖尝留意于斯矣，频年遣使，徒引岁月，而议论终不决也。策将安出哉？
　　臣愚以谓可遴择都水官、转运使官而责成焉，庶几可为也。朝廷于都水、转运司何尝不务得人耶？然而鲜得其人者，盖有自也。臣窃见朝廷近日用都水使者，必择其尝为水官者，可谓审矣，乃所以失之也。夫既有其才又更其事者，则善无以加，然必不得已，惟才之择焉可也。使其人明智不惑，而足以办吾事，虽未尝在河朔，未尝为水官，可用也。使其人暗陋无识，而不足以办吾事，虽久于河朔，尝为水官，果何补哉？
　　新转运使范子奇屡在河朔矣，是前日尝建议欲复故道者也。初，其言似乎得之详而讲之熟者，一旦朝廷遣专使李常等按其事，常等之议有所不同，子奇遽变前说而求合焉，果明智不惑之士耶，非耶？朝廷固尝采公议而罪之矣，今复以为转运使，臣莫知其故也。新都水使者王孝先尝任水官矣，是前日以锻炼而为大理卿者也。孝先自作长安司录，已着暗缪之名，关中士人传以为笑。既任水官，蔑闻善状，及充廷尉，惟务刻深，果明智不惑之士耶，非耶？朝廷固尝采公议而黜之矣，今复以为都水使者，臣莫知其故也。今河北数千里之地，百姓流亡，三患未去，而欲以治水之效望此两人，臣决知其无补而有害也。伏望圣慈以河北生灵为虑，使都水、转运司官各得其人，然后责之以治水之效，庶几有成焉。
　　贴黄称：「河议不决累年矣，其持论不同者，率多贵近大臣也。今都水及转运司既欲其明智不惑，又欲其所守坚正，无所观望畏避，然后议论出于至公而可当重责，此非子奇、孝先之所能及也。」（觌奏议自注云：三月二十四日。又四月六日觌奏。）
　　右谏议大夫梁焘言：「伏闻敕旨依有司所请，以应欠市易均月钱，大小姓人户不以系与不系元乞折纳舍屋，指挥拘掠施行，奉圣旨小姓户拘掠一半。此令一出，髃众骚然，室庐里巷之间，怨嗟愁叹之声复作，甚可惊也。臣以谓失信动摇人情，莫大于此。朝廷始谓官钱重困百姓，至于破产亡家，故给还屋业，但为均月钱送纳，甚大惠也。行之未久，而欲增为贴纳；行之又未久，今复变之，岂不失信哉？竭其所入，为之拘掠；摘其不足，使之贴纳，是绝其生计，而驱之就饥寒离骨肉也，岂不失恩哉？其元乞纳舍屋，谓若在官，拘之粗亦有理；不系元乞折纳者，一切夺去，未为无名。小姓所有不多，岂堪去之一半，而又增贴纳也？持之日久，取之日削，民力终不胜困矣。官钱竟至亏损，民产竟至破坏，是公私两失也。设使一日得之，亦须以岁月用之。即□岁月之取，以应岁月之用，官钱终足，民产终存，是公私两得也。况县官经费不专仰此钱，百姓用度非此钱不足，何苦而不以缓民，而使奸人暴吏不深惟国家大体，而妄作自媚谄事朝廷，为此刻急之事大罪戾也？伏乞圣慈详酌，特赐指挥，追寝敕命，以安人心，使京师之民晓然知陛下仁民惠爱之本意。」贴黄：「祖宗之朝，京师之民被德泽最深，居常无毫发之扰，故大姓数百家。庆历中，西鄙用兵，急于财用，三司患不足者数十万，议者请呼数十大姓计之，一日而足，曾不扰民而国家事办。祖宗养此京师之民，无所动摇者，正为如此。臣愿陛下以祖宗之法为法，存全爱养京师已敝之民，一二十年之间，方得如旧，诚远计也。伏惟圣慈深留宸念。」（此议梁焘奏议小姓户拘掠一半，系二年三月二十四日指挥，今附见本月日，其从不从当考。焘集论此事凡三奏，今但存其一。编类章疏又别有一奏，即第二奏也，有小不同，今增入。）
　　焘又言：「臣风闻朝旨拘收见欠官钱人户产业，臣窃谓未必然，命令一下，民间鼎沸，传之四方，人情惊扰，复结愁怨，转伤和气，甚负陛下安静天下之本意也。伏乞圣慈特降恩旨，罢此行遣，令展限理索，以安百姓之心。」贴黄：「拘收物业者，谓如日掠房钱三二十贯，每日尽掠纳官，候偿足官钱，方却还本户。如此，则人户每日无以为生，必致破坏家计，饥寒失所，骨肉离散，此事万万不可行，伏乞圣慈速赐指挥【一二】。又今久旱为灾，恐政事有所未协民情，正宜君臣同德，以安静为务，此令一出，必动人怨，非所以感天致雨也。伏望面诏执政大臣，使钦体睿慈。又方今民情渐次安业，不可少有动摇，只如拘收一半物产，亦足以破坏人户家计，须是全罢今来指挥，即民间实受圣赐也。又熙宁以来，有司上误朝廷，催纳官钱不足，即没纳财产，至于上等人户雇妻卖子，一家老幼星散，往往饥寒怨愤至死。京师如此破坏大姓十数家，中下户不可胜数，此事岂可复见于今日也！陛下左右之臣，必皆忠谠，可赐诘问，令奏其子细，但恐天聪不忍闻之，此可为深戒也。」
　　丁丑，开寺观祈雨。
　　戊寅，中书舍人曾肇言：「吏房送到词头，右谏议大夫鲜于侁除集贤殿修撰、知陈州，臣已撰辞签书录黄去讫。今检会元佑元年六月十四日敕节文，自侍郎至谏议除外官者，并无换待制，即朝廷擢用及责降者，不用此例。今来鲜于侁以疾丐郡，累章然后得请，即非责降。所除集贤殿修撰，窃虑未应得前项条贯，伏乞下三省改正施行。」诏候一年取旨。（十四日侁出。梁焘云云已附十四日。）
　　驾部郎中黄好谦知濮州。
　　枢密院言【一三】：「访闻诸路州军颇阙兵士防守，及兵仗不完处。今灾伤州军盗贼窃发，数有奏报，深虑奸人窥伺无备，及于僻远兵甲难到之处乘间作过，请除三路外，令诸路安抚、钤辖、转运、提刑、提举兵甲等司，点检辖下防守之备。若人兵、器仗不足，即相度那移添补修完，务令足办。僻远处亦于邻近量添人防守，使缓急可以照应救补。或城垒圮坏，亦随宜修补。更有合行事件，并节次措置以闻。即不得张皇搔扰，仍不下司。」从之。
　　都大提举成都府、永兴军等路榷茶司言：「准敕熙河、秦凤、泾原三路合用茶，依旧官为计置；永兴、鄜延、环庆三路，许商旅通贩。今欲乞仍以永兴、鄜延、环庆为所部，及以都大提举成都府、利州、陕西等路茶事司为名，并措置画一。」并从之。（编类册三月二十六日圣旨。）
　　陕西制置解盐司言：「得旨从本司奏请，将沿边环、庆等八州军依范祥旧法，召人自备赀本，入中解盐，一依新裁定盐价，于转运司年额钞内纽算支还价钱，其入下盐，却依裁定每斤价钱出卖，应副转运司籴买。本司相度，欲乞将旧法客人入内解盐，于年额卖盐钱数内减费钱二万七千余贯，许依数取拨添纳，充在京买钞本钱【一四】，随时消息平准钞价。」从之。
　　己卯，诏：「近年内外官司和雇百姓、徱刷厢军，兴造土木，少有休息。今雨雪不时，亦恐缘此有伤和。应天下见修及合行缮完处，止令合役人渐次修葺外，余闲慢处宜权罢三年。所有每年例诸州军徱刷厢军兵士，除河防、边防紧急及城壁、仓库、营、马棚不可暂阙应副外，亦令权罢差刷三年。如有已徱刷到作匠役兵，立便却令押归元处，仍不得以和雇为名，差雇百姓。所有官司有违，在京御史台、外路监司觉察按劾以闻。西京奉修神御，并依已降指挥。」（旧录云：国家承平百有余年，祖宗时宫室、仓库，至熙宁上漏旁穿，先帝稍加完缮，时以为伤和气。新录辨曰：罢缮修以恤百姓，盖恐惧弭灾之盛德。今削去「国家承平」以下三十四字。新录今乃全阙此段，盖脱版，非删削也。御集在二十八日。）
