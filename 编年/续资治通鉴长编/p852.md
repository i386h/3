<!-- { "loadSidebar": true } -->
　　同商量河东地界吕大忠言：「臣与刘忱再会北人大黄平，萧素、梁颖词理俱屈，虽议论反复，迷执不回，窃原其情，技亦止此。为今之计，莫若因而困之。伏望就除刘忱一本路差遣，置地界局于代州，以萧士元为副，来则与之言，去则勿问，在我则逸，在彼则劳，岁月之间，庶可决议。久寓绝塞，人情皆非所堪，速希成功，实恐有害机事，而臣方在哀疚，弃几筵以将使事。今日素、颖言必顾惜欢好，决无仓卒起兵之端，臣之去留，似无所系，乞听臣罢归，以终丧制。」又言：「北人窥伺边疆，为日已久，始则圣佛谷，次则冷泉村，以致牧羊槵、瓦薼坞，共侵筑二十九铺。今所求地，又西起雪山，东接双泉，尽缾形、梅回两寨，缭绕五百余里。蔚、应、朔三州侵地，已经理辨，更无可疑，惟瓦薼坞见与北界商量。萧禧未过界时，臣先奏论，乞朝廷主此定议，禧至，又皆许之，今西陉以东皆有明据，此地不能固争，它处亦恐难保。窃料敌情有可动者一，有不可动者五。狃于包容，侵侮中国，今若必校，或激怒心，此可动者一。岁得金帛，与地孰利，万一绝好，所失则多，此不可动者一也；彼兵虽觽，脆弱骄惰，应敌者鲜，非咸平、景德间可比，此不可动者二也；城池不固，械器不精，以守必危，以战必败，此不可动者三也；山后之民，久苦虐政，皆有思中国之心，边衅一开，必防内变，此不可动者四也；北人最畏西夏，复有达靼之隙，果欲长驱，岂无牵制之虑，此不可动者五也。彼主柔而少断，母老子孱，纵有谏臣，恐未能用。今者彼使再入，必未肯先输屈伏之言，俟其情意稍开，且以胡谷、义兴冶、大石、茹越、麻谷五寨、治平二年侵筑十五铺，度山势立界，或更增以瓦薼坞，如王仅、靳宗臣之议，则我无屑就之愧，彼有可去之名。萧禧使还，不遂其意，万一张大兵势，测我浅深，乞指挥诸路帅臣，但为备御计，一切勿校。」大忠自去年十二月求反丧服，至是以起复官，与刘忱同入对，又固请逾月，乃许之。王仅、靳宗臣所议，当考。朱史签贴云：吕大忠所言，时政记等处皆不见，只是刘忱供到，难凭虚实，又事理无可取，删去。今依新本复存之。大忠三月十七日乃罢商量地界，反丧服。旧录云：二月十日，听大忠反丧服。恐不然也。
　　癸酉，观文殿大学士、吏部尚书、知江宁府王安石依前官平章事、昭文馆大学士。始，安石荐韩绛及吕惠卿代己，惠卿既得势，恐安石复入，遂欲逆闭其途，凡可以害安石者无所不用其智，又数与绛忤，绛乘间白上请复相安石，上从之，惠卿闻命愕然。翼日，上遣勾当御药院刘有方赍诏往江宁召安石，安石不辞，倍道赴阙。安石复相，实录不详，今参取魏泰、邵伯温、□□所记修入，更俟考求。魏泰云：王荆公秉政，更新天下之务，而宿德旧人议论不协，荆公遂选用新进，待以不次，故一时政事，不日皆举，而两禁、台阁，内外要权，莫匪新进之士也。洎三司论市易事，而吕参政指为沮法，荆公信以为然，坚乞罢相，神宗重违其意，自礼部侍郎、昭文馆大学士改吏部尚书、观文殿大学士、知江宁府。麻既出【八】，吕嘉问、张谔持荆公而泣，荆公慰之曰：「已荐吕惠卿矣。」二子收泪。及惠卿入参，有射羿之意，而一时之士见其得君，谓可以夺荆公矣，遂更朋附之。既而邓绾、邓润甫枉状发王安国【九】，而李逢之狱，又挟李士宁之事以撼荆公，又言：「熙宁编敕不便，乞重编修。」及令百姓手实，供家财以造簿，又欲给田募役，以破役法。其它夤缘事故，非议前宰相者甚觽【一○】，而朝廷纲纪几于烦紊，天下之人复思荆公，天子断意再召秉政。邓绾惧不自安，欲弭前迹，遂发张若济事，反攻吕惠卿。朝廷俾张谔为两浙路察访以验其事，谔犹欲掩覆，而邓绾复观望意旨，荐引匪人。于是，惠卿自知不安，乃条列荆公兄弟之失凡数事面奏，意欲上意有贰。上封惠卿所言以示荆公，故荆公表有「忠不足以取信，故事欲其自明【一一】；义不足以胜奸，故人与之立敌」【一二】，盖谓是也。既而惠卿出知亳州；邓绾落御史中丞，以本官知虢州；张谔落直舍人院，降官停任；其它去者不一，门下之人皆无固志。荆公无与共图事者，又复请出而再镇金陵，故诗有「纷纷易变浮云白，落落难终老柏青」，盖谓是。魏泰记此事殊失次序，今但取其合者。「忠不足【一三】，」乃七年乞出第三表；「立敌」，殆指曾布，非吕惠卿也。邵伯温云：吕惠卿既得位，遂叛荆公，出平日荆公私书，有曰「无使齐年知」。齐年，谓冯公，荆公与冯公皆辛酉生。又有曰「无使上知」，神宗始不悦荆公也。惠卿又起李逢狱，事连李士宁。士宁者，蓬州人，有道术，荆公居丧金陵，与之同处数年，意欲并中荆公也。又起郑侠狱，事连荆公之弟安国，罪至追勒。惠卿求害荆公者，无所不至，神宗悟，急召荆公，公不辞，自金陵泝流七日至阙，复拜昭文相。惠卿以本官出知陈州，李逢之狱遂解，其党数人皆诛死，李士宁止编管。呜呼，荆公非神宗保全则危矣。按：嘉佑驿程，江宁府至京二十二程，此云泝流七日而至，恐未必然，当考。按实录云：滕甫移邓州，臣尚未至。甫移邓州，乃二月二十二日也。惠卿出「无使上知」书，当是出知陈州后，伯温所闻恐误。□□云：予元佑间见临涣令李洪，言：「王安石既罢相，以韩绛代己，吕惠卿参知政事，持其法度。时谓绛为『传法沙门』，惠卿为『护法善神』。惠卿既得志，起李逢狱，捕李士宁，欲以危安石，绛惶恐，恳上复召安石。一日宣制，惠卿以为已得相麻，制箱过班，惠卿跂而望之，合门吏呼为王安石，惠卿愕然。予得其语十余年任太学博士，入文德听麻，乃知洪所言有大谬者。凡宣制，前一日晚御史台报百官，次早入至殿门，麻至，即自中出，其上题姓名，以箱按置合门道上，凡在廷者无不知矣，岂有执政必待过班呼名而知之？大抵传闻不可信。」按：此事但有。惠卿望白麻，闻呼安石名乃愕然，或失实。所说安石复相，由韩绛白上，当得其实也。正月十七日，蹇周辅往徐州鞫李逢狱。二月十一日，复相安石。三月四日，乃命沈括、范百禄赴御史台鞫世居狱。缘世居狱乃捕李士宁，方召惠卿时，士宁与世居交通事迹未觉也。魏泰、邵伯温、□□等记录，皆云吕惠卿起李逢狱，捕李士宁以撼安石，考其月日，似不然，今不取。司马光记闻亦载李士宁事，独不云惠卿欲以撼安石也。记闻士宁事，见二月十七日。
　　虞部员外郎吕嘉问、太子中允□安持各升一任，余官各减一年磨勘，吏人转资、减年、出职有差，以详定行户免行法成也。
　　诏私有及私造神臂弓者，论如私造弩法。
　　录故刑部侍郎李受孙襄为郊社斋郎。受常侍英宗潜邸，用遗表恩已官其孙一人，而其子又乞恩，特有是命。
　　诏权废罢左、右天厩坊。
　　甲戌，上批：「闻河东路旱灾，百姓多流入外界，边吏纵弛，漫不之禁，自宁化军一路入北界者已千余户，恐它郡亦逃亡，令转运、安抚、察访、提点刑狱司速体量以闻，议所以赈恤之。」
　　诏移河东屯戍兵马五千归营，以其余粮赈恤饥民，具次第以闻。
　　三司言：「在京官局多援例指射官屋、军营修廨舍，并乞破赁宅钱，转相仿效，有增无减，宜一切禁止【一四】。」从之。
　　乙亥，诏河东路灾伤州县第四等以下户去年秋税，及第三等以下户和籴粮草，除已倚阁外，尚理残零数，其令转运司不限灾伤分数，鎫与倚阁。
　　又诏，近赐河东路度僧紫衣牒易粟，以备赈济，今察访使李承之言潞州、威胜平定等军灾伤尤甚，其令司农寺更出常平粟十万石接续赈济。
　　丙子，废在京杂卖场。三司请如勾当官王颐奏废场，岁省官吏廪禄二千余缗故也。十月辛亥，又从三司请复置。
　　诏河东转运司依前诏铸钱七十万缗外，增铸小钱三十万缗。
　　又诏司农寺出米贷河北饥民，真定府五万石，邢、洺、磁、相、赵州各三万石，户毋过两石，至夏熟输官，仍免出息。
　　丁丑，定国军留后、提举景灵宫向经知青州。经入辞延和殿，命坐，赐茶。既行，官给车徒，三宫遣使饯送甚盛。不一岁，以病召还。召还，乃明年正月十六日。
　　髃牧使李中师等言，乞立殿前马军司在营填马分数，诏填七分。
　　诏陕西都转运司与都提举市易司协力兴治银、铜坑冶，以其所入为熙河籴本，从王韶知熙州日请也。
　　昭宪皇后【一五】族孙杜震补三班借职。震自言，特录之。
