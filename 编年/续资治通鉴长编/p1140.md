<!-- { "loadSidebar": true } -->
　　乙酉，天章阁待制、知庆州赵□为龙图阁直学士、知延州，龙神卫四厢都指挥使、昌州刺史刘昌祚令赴阙供职，朝议大夫、直集贤院、知河中府范纯仁为直龙图阁、知庆州。（□功具四月二十一日注，明年七月七日□又迁官。）
　　朝奉郎、监曹州酒税□安持权知滑州，宰臣蔡确言：「安持向在京寺，尝奏论臣弟硕事，坐上书不实得罪。先帝用臣奏免勒停，与近郡监当，虽累经宥赦，而差遣未尝移改，缘安持吏干实长，乞委之繁难，俾得自暛。」故有是命。（王岩叟语云。政目，安持二十二日知滑州。）
　　淮南东路提举常平司言，皇帝登位，乞依发运、转运、提点刑狱官例，以本司钱进奉。从之。
　　诏故枢密副都承旨张山甫任职岁久，录其子咏为右班殿直，谕为三班借职，女夫陶器为太庙斋郎。
　　枢密院言，府界、三路保甲，两丁之家见教人小弱或久病，及除当教人外，家止有病丁，并第五等以下田不及二十亩者，听自陈，提举司审验与放免。诏可。（六月四日丙寅，二十四日丙戌、七月六日戊戌，十二日甲辰，二十二日甲寅，并合参考。）
　　监察御史安惇奏：「伏闻成都逐年拨米三万石，卖与贫弱之人。近来知府吕大防等却许官户举人置历请买，因缘请托，享此厚利，显属侥幸。伏望委官核实，审如所闻，乞赐施行。」诏令吕大防具析闻奏。（此据密疏。大防政目在四月二十二日，今附本日，不知大防分析云何？当考。）
　　知成都府吕大防奏：「准内臣张琳公文，除十色紧丝来年织外，所有锦紧、丝鹿胎并依今样织行。已将未上机物帛依样织造，合行审取圣旨。」诏并权住织造。（旧录云：诏知成都府吕大防所乞依样织造锦紧、丝鹿胎，并权罢。新录云：诏成都府织造锦紧、丝鹿胎，并权罢，从知府吕大防请也。二录所书不同，今从元佑密疏。）
　　丙戌，晋州观察使、驸马都尉王师约言：「燕国大长公主薨，太常寺关本服齐衰杖期，给假三十日。缘臣忝冒宠禄，悉缘主故，恐难循常。」诏期服依太常议，特给假一年。
　　蕃官东头供奉官高福进战死，录其子文俊、孙永德、永贵，并为三班借职。
　　注　　释
　　【一】七路止二百人「七」，阁本作「本」。
　　【二】韩瓘录刘安世语云「语」字原脱，据长编纪事本末卷九八汰监司补。
　　【三】并提举京城所管课利「管」字原脱，据本书卷三五六元丰八年五月乙未李定奏文及长编纪事本末卷九四变新法补。
　　【四】时先帝崩方越月「月」原作「日」，据阁本、活字本改。
　　【五】并特与转官「与转」二字原倒，据阁本及宋会要帝系五之六乙正。
　　【六】京东等路「等」字原脱，据长编纪事本末卷九四变新法、卷一○四保马、治迹统类卷二二熙宁元佑保甲保马变更及宋会要兵二四之二五补。
　　【七】神宗皇帝较其得失「皇」原作「先」，据阁本及长编纪事本末卷一○九保马改。
　　【八】京西令本路转运使沈希颜阁本及长编纪事本末卷九四变新法「转运使」均作「转运副使」。
　　【九】军头司应于后殿引见事宋会要职官三六之八二「应」下无「于」字。
　　【一○】申枢密院「申」原作「由」，据阁本及同上书改。
　　【一一】见谢并军回过军此句本书卷三九五哲宗元佑二年二月丁亥条作「应见谢军及还过军」。
　　【一二】今合删去「去」原作「改」，据长编纪事本末卷九四变新法改。
　　【一三】遣兵入西界「兵」原作「人」，据阁本及宋史卷一七哲宗纪改。
　　【一四】李照用宋史卷三三二、东都事略卷九一赵□传并作「李昭甫」。
　　【一五】复选蕃官二同上书「二」作「三」。
续资治通鉴长编
卷三百五十五
卷三百五十五
　　起讫时间 起神宗元丰八年四月丁亥尽其月
　　卷　　名 续资治通鉴长编卷三百五十五
　　帝　　号 宋神宗【一】
　　年　　号 元丰八年（乙丑，1085）
　　全　　文
　　四月丁亥，太皇太后曾祖赠太师、开府仪同三司、冀王琼追封汉王，曾祖母赠冀国太夫人李氏赠汉国太夫人，赠冀国太夫人李氏赠雍国太夫人。祖赠太师、开府仪同三司、越王继勋追封豫王，祖母赠越国太夫人康氏赠豫国太夫人，郭氏赠□国太夫人，王氏赠冀国太夫人；父赠太师、开府仪同三司、鲁王遵甫追封□王，母赠鲁国太夫人曹氏赠□国太夫人。皇太后曾祖故尚书左仆射、兼门下侍郎平章事、赠太师、开府仪同三司、□国公敏中追封文安郡王，曾祖母赠□国太夫人梁氏赠唐国太夫人，张氏赠荆国太夫人，宋氏赠楚国太夫人，王氏赠越国太夫人；祖故任驾部员外郎、赠太师、开府仪同三司、卫国公傅亮追封韩国公，祖母赠魏国太夫人□氏赠韩国太夫人；父故任定国军节度观察留后、赠太师、开府仪同三司、河内郡王经追封益王，母赠鲁国太夫人李氏赠秦国太夫人，张氏赠□国太夫人。
　　中书省言，登极赦书并今月八日朝旨，民户欠去年夏税租【二】，及元丰六年已前税租积欠，并缘纳钱物倚阁税等，乞并特除放。从之。
　　诏：「诸民户欠元丰七年已前常平、免役息钱，各特减放五分。买扑场务、佃赁田宅空地出限当罚钱，调春夫河防、急夫开修京城壕及兴水利夫罚钱，役人误给工食钱，亦并除放。」
　　又诏：「遣鄜延路第一副将李浦，专捕陕西、京西路军贼王冲。仍令选募胆勇兵员三五百人，每五十人，许不拘常制，抽差武勇使臣一名部押，不以远近袭逐。每三日一具捉杀次第，急传以闻。其捕盗官及已差任青等，并听浦指挥，如有怯懦、逗留、畏避，仰浦选使臣代之，仍牒所属劾奏，当议重行处断。李浦给中等支赐，并所差使臣，并给驿券递马。兵员给口券外，兵级人给钱一千，人员人给钱二千；日支食钱五十，人员以次增给之。其器甲，于所在选借。」（六月十七日获冲。）
　　诏知邵州关□选一官，以□招纳芙蓉、石驿、浮城、界溪等处人户归化及临口等处筑寨铺有劳故也。又诏□所保明乞推恩人系优等者，各与选一官，余减年磨勘及支赐有差。
　　诏诚州天村、大由所建寨堡，各以地名为额。从知诚州周士隆之请也。
　　戊子，尚书省言：「诸处获盗，有已经杀人、强奸及元犯强盗贷命断配之人，再犯捕获，有司以事发涉疑，例用知人欲告或按问自首减免法。且律文知人欲告及按问欲举自首之类，减等断遣者，为其情非巨蠹，有改过自新之心，故行□贷。今以上情理与余犯不同，难以一例减等。欲乞请：强盗已杀人，并强奸或元犯强盗贷命，若持仗三人以上，知人欲告、按问欲举而自首，及因人首告应减者，并不在减等之例。」从之。（旧录云：先是，熙宁初，王安石引知人欲告减等律无「巨蠹不减」之文，与司马光争议久之，其后卒从安石议，全贷者觽。至是，奸臣欺罔改焉。新录辩曰：臣下各以所见为朝廷议法耳，非欺罔也。「先是熙宁」至「欺罔改焉」五十字并删去。明年二月末范纯仁奏，当考。）
　　己丑，三省枢密院言：续讨论垂帘故事仪注，应合告谢臣僚，并垂帘曰引，依合门见行仪令。从之。
　　雍王颢、曹王頵上表辞赞拜不名，五日一朝见于内中，如见大长公主之仪。诏不允。
　　庚寅，尚书省奏：「刑部言：『今年正月九日赦书，叙法未复旧官者，满三期听一叙。即已得正官者【三】，每叙转官【四】。如选人到铨日及年限【五】，即更与叙用。按选人常叙，如未复旧资，须一任，回到吏部日及年限，方许再叙。今非次赦恩，特理三期，欲不以到部为限，并与并叙【六】，内见任人，据所叙官资与寄理，仍支所叙官俸。』」从之。
　　供备库副使兼合门通事舍人文贻庆为奉议郎、都官员外郎。（贻庆，彦博第二子。）
　　司马光上疏曰：
