<!-- { "loadSidebar": true } -->
　　先是，旧相出镇者，多不以吏事为意，寇准虽有重名，所至终日宴游。所爱伶人或付与富室，辄厚有所得，然人皆乐之，不以为非也。张齐贤傥荡任情，获劫盗，或时纵遣之，所至尤不治。上闻之，皆不以为善。惟敏中勤于政事，所至著称。上曰：「大臣如临方面，不当如向敏中耶？」（向敏中徙河南，乃癸丑日，今附于此。）
　　诏臣僚上章，如系机宜刑狱急速公事，并令实封以闻。
　　是月，并东西八作司、街道司为一司。（天圣元年五月后分为二司。）
　　注　　释
　　【一】罢鸣鞭「鸣」原「明」，据宋本、宋撮要本及宋史卷一二三礼志改。
　　【二】内侍史崇贵尝使嘉州还「尝」原作「常」，据阁本及宋史全文卷五下改。
　　【三】小则系二人之荣辱「二人」原作「一人」，据本注上文及宋史全文卷五下改。
　　【四】遣使就赐隐士杨璞缯帛「使」字原脱。按宋史卷四五七万适传云：「杨璞，字契玄，郑州新郑人。……真宗朝诸陵，道出郑州，遣使以茶帛赐之。」据补「使」字。
　　【五】罗瓮井原作「罗瓮并」，据宋会要蕃夷五之一四、宋史卷四九六西南诸夷传改。
　　【六】闻玮利牛羊而师不整「师」原作「归」，据宋本、宋撮要本、阁本及笔谈卷一三、宋史全文卷五下同。
　　【七】逆使人谓之曰原作「迎使人使谓之曰」，据阁本及续通鉴卷二六改「迎」为「逆」，删「人」下「使」字。按宋史全文卷五下作「使人谓之曰」；上引笔谈校证本则改「迎」为「近」，属上句，下句亦作「使人谓之曰」。
　　【八】少选决战「少选」原作「少旋」，据宋本、宋撮要本及上引笔谈改。
　　【九】就置营宇「营宇」原作「营寺」，据宋本、宋撮要本改。
　　【一○】今后亦止此「止」原作「至」，据宋本、宋撮要本改。
　　【一一】亦准藩臣例也「例」原作「列」，据阁本改。
　　【一二】命殿中丞宣城赵稹「赵稹」原作「赵积」，阁本作「赵祯」。按隆平集卷一○、东都事略卷五四、宋史卷二八八均有赵稹传，其里籍、官称与本编合，「赵积」显为「赵稹」之误，今据改。
　　【一三】然誓书旧约不可不守也「守」上原脱「不」字，据阁本补。
　　【一四】洎至披详「洎」原作「自」，据宋本、宋撮要本及宋史全文卷五下改。
　　【一五】访闻自京至永安缘路州县「永安」原作「永和」。按此句意为由汴京至宋陵寝所在之永安。永安属河南府，原为镇，景德四年升为县，以奉陵寝。「永和」误，今改正。
　　【一六】中书枢密院总该觽职「该」原作「核」，据宋本、宋撮要本改。
　　【一七】溧水县令史良「史良」原作「史良文」，据宋本、宋撮要本及宋会要选举一○之一三、治迹统类卷二七、编年纲目卷七、宋史全文卷五下删「文」字。
　　【一八】则积学者方能中选「学」原作「举」，据上引宋会要及治迹统类改。
　　【一九】固与子史异矣「固」原作「同」，据宋本、宋撮要本、阁本及同上书改。
　　【二○】此皆可采「采」原作「行」，据宋本、宋撮要本改。
　　【二一】兼领鴈门兵马「兼」原作「并」，据同上书改。
　　【二二】及令举官「令」原作「命」，据各本及治迹统类卷五真宗圣政改。
续资治通鉴长编
卷六十六
卷六十六
　　起讫时间 起真宗景德四年七月尽是年九月
　　卷　　名 续资治通鉴长编卷六十六
　　帝　　号 宋真宗
　　年　　号 景德四年（丁未，1007）
　　全　　文
　　秋七月乙丑朔，南州蛮龚允进等来贡。
　　时虎翼军有率钱修公用什物者，上以法禁甚严，而此类赃非入己，情理可悯。丙寅，诏自今一事以上，并从官给。
　　丁卯，祔庄穆皇后神主于别庙，殿室在庄怀皇后之上。
　　令永安县民僦官舍钱减其半，永为定制。
　　诏妇人犯罪，杖以下非故为者，量轻重笞罚，或赎铜释之。
　　戊辰，审刑院言：「诸路脱漏丁口辇运金帛储粮，止缘失误，其命官、使臣无私赃罪案，望止付三司奏断讫报法寺。又，法寺与勘命官，内检断不当、公事失错或保任无状，止是公坐不至追官者，并止委转运司差官鞫问，如无情弊，即依法罚讫以闻。」并从之。
　　诏自今官吏犯赃，及情理惨酷有害于民、刑名疑误者，审刑院依旧升殿奏裁，自余拟定用刑封进付中书、门下施行。（会要云：诏审刑院凡有法寺奏断公案，皆具详议奏覆。今后宜令本院除官吏赃私渝滥、为事惨酷及有刑名疑误者，依旧奏覆，其余刑名已得允当，即具封进，仍以黄贴子拟云「刑名委得允当，乞付中书、门下施行」。时王济等上章乞废审刑院，帝因令宰相更为约束。王济欲废审刑院，当考。）
　　诏审官院，见任官满三年者，方得考较引对，被特旨者不在此限。先是，京朝官代还，无殿累者率考较引对，多获进改，未尝限年故也。
　　诏西路州军衣纲官健，为积雨河溢所滞者【一】，续给日食。旧例，军士所至，止给一日口粮。上以道涂修阻，故□之。
　　己巳，上谓辅臣曰：「王济上刑名敕五道，烦简不等。朕尝览显德中敕语，甚为烦碎，当是世宗严急，出于一时，既已行下【二】，无敢谏者。」又言魏仁浦尝作敕草，云「不得有违」。堂吏白「敕命一出，违则有刑，何假此言也」？仁浦是之。王旦曰：「诏敕理宜简当，近代亦伤于烦【三】。」冯拯曰：「开宝中差诸州通判，敕『刑狱钱谷一一指挥』，又有『不得慢易』之语，方今已简略也。」上曰：「大凡联官，苟协和商议，事皆中理。若一人异同，虽不得慢易等字，去之亦难。自今事理有关，轻重不侔者，当先访有司，具陈可否，然后降敕。」（冯拯传云王济编敕。今从实录。）
　　又谓辅臣曰：「近日谏官、御史言事殊少，岂未熟典故，或不知朝廷行事耶？苟能纠弹议论，切中时务，则中外耸听矣。」
　　诏：「髃臣举官，例皆连坐，宜有区别。自今朝官、使臣、幕职、州县官，须显有边功，及自立规画、特着劳绩者，仍以名闻。如考覆之际，与元奏不同，当行朝典。或改官后犯赃，举主更不连坐。如循常课绩历任奏举者，改官犯罪，并依条连坐。其止举差遣，本人在所举任中犯赃，即用连坐之制。其改官他任，纵犯赃罪，亦不须问。」
　　诏：「如闻巩县西南积雨河溢，漂露邱冢，其令所在官为设祭埋瘗。」
　　赵德明请许蕃民赴保安军榷场贸易，从之。
　　庚午，置陵台令，兼知永安县事。
　　壬申，诏：「开封府判官、推官，各增置一员，以狱讼刑法为生事，户口租赋为熟事，分掌之，仍加俸给【四】。如事有枉抑，未尽公理，非吏人受赇者，自今并以推判官为首【五】。」先是，上之为开封尹，置判官二员、推官三员，及即位，止各置一员。于是，出笔记六事与王旦等议之，其二条以府事繁剧，欲增置推判官。既有是诏，仍令旦等择人而任之。其后，推判官止分掌左右军厢，无生熟事之别也。（无生熟事之别，在天禧四年，今且并书之。）
　　高班内品裴愈出隶唐州。愈前监广州纲，与交州使相遇，因言龙花軇难得之物，宜以充贡。至是，州采之为献，且言愈尝道诏旨。上曰：「朕怀抚远俗，何尝有所宣索耶？」即下愈御史台劾问，而有是责，仍以龙花軇还交州。愈素与知杂御史王济有隙，上初怒甚，济力为辨理，遂获轻典，人多称济焉。
　　上谓辅臣曰：「近见词人献文，多故违经旨以立说。此所谓非圣人者无法也，俟有太甚者，当黜以为戒。」
　　初，知宜州刘永规驭下严酷，课澄海卒伐木葺州廨，数不中程即杖之，至有率妻拏趣山林以采斫者。虽甚风雨，不停其役。六月乙卯，军校陈进因觽怨【六】，鼓噪杀永规及监押国均，拥判官卢成均为帅，僭号南平王，据城反。广南西路转运使舒贲移牒招抚，发桂、浔等州兵趣柳城讨之。甲戌，奏至，诏东上合门使忠州刺史曹利用【七】、供备库使贺州刺史张煦为广南东、西路安抚使，如京副使张从古、内殿崇班张继能副之，虞部员外郎薛颜同勾当广南东、西路转运事。发荆湖南北路先屯禁兵、蕲黄州虎翼、荆南雄略等军赴桂州阅习行阵，俟利用等至，合势攻讨，无得先进。
　　上谓王旦等曰：「司天屡上占候，言当有兵，方忧远地牧守不得其人，今此贼果作。廷议择官，且言利用精于方略，悉心王事，煦多历边任、尤熟用兵，从古颇知岭外山川险阨，继能勇往可任。然朕料此贼不出三策。若保其家属，据城距守，一也；略城中货以趋山林，二也。用此二策，皆不足虑。若选募骁果【八】，立谋主，直趋广州，此贼之上策也。然其知识必不及此，但虑为人诱教尔。」
　　又遣入内高班内品于德润驰驿将诏谕贼中能束身自归者并放罪，仍旧收管，逐州长吏倍加安抚。如敢违拒，即令利用等进兵擒戮。将士务令整肃，无得妄伤平民，焚荡闾舍，蹂践田亩。立功者所在以官物给赐，实时迁擢，便宜从事。诸州县官属，如贼至，所部能规画擒戮者，厚加酬赏【九】。随军将校，日给肴酒，务令丰饫【一○】。增置自京至宜州马递铺。命内侍高品周文质为广州驻泊都监，谕之曰：「番禺宝货所聚，民庶久安，万一贼沿流东下，则其患深矣。尔亟往与本州岛官吏密设备御，缓急寇至，即集近州兵马巡检使臣，控要路以扞之，仍许便宜从事。」
　　丙子，诏曹利用等，将士立功者不须给帖付之，第据功状迁补，内殊异者以名闻。先是，雷有终平西川，给立功人帖仅七千，上以行赏太广，即失于惩劝，故申条约。
　　权三司使丁谓言：「景德三年新收户三十三万二千九百九十八，流移者四千一百五十，总旧实管七百四十一万七千五百七十户，一千六百二十八万二百五十四口，比咸平六年计增五十五万三千四百一十户，二百万二千二百一十四口。赋入总六千三百七十三万一千二百二十九贯、石、匹、斤，数比咸平六年计增三百四十六万五千二百九。欲望特降诏旨，自今以咸平六年户口赋入为额，岁较其数，具上史馆。」从之。
　　龙图阁待制陈彭年言：「按汉书高平侯魏洪坐酎宗庙骑至司马门，削爵一级。此则骑不得过庙司马门之明文也。今太庙别有偏门及东门，祀官入斋宫，去殿庭尚远，其后庙唯有一门，每遇禘祫，神主由之出入。兼斋宫政与殿门相对，数步而已，祀官皆乘马而入，实非恭恪。望自今中书、门下行事，许乘马入太庙东门，自余并不得乘入。庶彰寅恭，以广孝思。」诏祀官遇雨，许乘马入东门，导从止门外，余如所请。
