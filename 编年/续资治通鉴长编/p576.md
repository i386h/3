<!-- { "loadSidebar": true } -->
　　丁未，秦晋国恭肃贤正夫人林氏卒。上为成服于苑中，辍视朝三日，宰臣率百官诣崇政殿门奉慰。夫人保辅圣躬，勤劳无不至，又多知先朝事，上尤尊遇之。林氏预外事，当考。
　　戊申，置宁化东阳、西阳川至天池东西巡检使臣一员，专管句弓箭手公事。以富弼言宁化军所招禁地弓箭手已及千余人，其土人右班殿直高政材勇绝伦，可使为巡检，因就命之。
　　辛亥，雄州以契丹主之丧来奏。
　　壬子，诏曰：「任职之臣，则有考课迁官之法。而宗姓不预吏事，故先朝着格，使十八年一迁，所以隆族示爱，教忠厚也。朕尚念夫本支之秀，昭穆之近，而有耆老久次者，其令中书、枢密院第其服属，自明堂覃恩后及十年，咸与进官；近缘特恩改转者，须更十年准此。」
　　癸丑，改命欧阳修、向传范为贺契丹登宝位使。龙图阁直学士、兵部郎中吕公弼为契丹祭奠使，西上合门使、英州刺史郭谘副之。盐铁副使、工部郎中李参为契丹吊慰使，内苑使、兼合门通事舍人夏佺副之。
　　甲寅，改命刘敞、窦舜卿为契丹国母生辰使。户部副使、工部郎中张掞为契丹生辰使，西染院副使、兼合门通事舍人王道恭副之。
　　乙卯，观文殿学士、兼翰林侍读学士、尚书左丞高若讷卒。车驾临奠，赠右仆射谥文庄，御篆其碑首，曰「儒贤之碑」。
　　注　　释
　　【一】纠弹阁本同。宋本、宋撮要本作「抨弹」，下「纠弹」同。
　　【二】斧钺阁本同。宋本、宋撮要本及长编纪事本末卷三九赵抃等论陈执中作「斧锧」。
　　【三】奸佞荧惑之说「说」原作「失」，据同上两本及同上书改。
　　【四】古之人主「之」字原脱，据宋本、宋撮要本补。欧阳文忠公文集卷一○八论台谏官言事未蒙听允书作「自古人主」。
　　【五】得为治君明主也「得」下原有「以」字，据宋本、宋撮要本及同上欧阳文忠公文集删。
　　【六】推陛下之用心「推」原作「惟」，据阁本及同上欧阳文忠公文集改。
　　【七】屈意以容之「容」原作「用」，据宋本、宋撮要本及同上欧阳文忠公文集改。
　　【八】而屈意以用之「而」原作「日」，据宋本、宋撮要本、阁本及同上欧阳文忠公文集改。
　　【九】攻之愈切「之」原作「此」，据宋本、宋撮要本及同上欧阳文忠公文集改。
　　【一○】三数言事小臣「三」字原脱，据同上两本及同上书补。
　　【一一】皆欲效溱襄奎绛而去尔「效」原作「扳」，据宋本、宋撮要本及续通鉴卷五五改。
　　【一二】欲击去之「去」字原脱，据宋本、宋撮要本及宋史全文卷九上补。
　　【一三】相与庭辨之「庭」原作「定」，据同上两本及同上书改。
　　【一四】遂□戮之「□」字原脱，据宋本、宋撮要本及长编纪事本末卷五○广源蛮叛补。
　　【一五】郓原作「鄞」，据阁本改。
　　【一六】任之以实权「以」下原有「至」字，据宋本、宋撮要本、阁本及宋蜀文辑存卷八录名臣奏议删。
　　【一七】语及「及」字原脱，据宋本、宋撮要本及长编纪事本末卷三六□育判延州、编年纲目卷一五、宋史卷二九一□育传补。
　　【一八】若指人姓名「人」字原脱，据同上两本及同上长编纪事本末、编年纲目补。
　　【一九】判都省「都」字原脱，据同上两本及同上长编纪事本末补。
　　【二○】具文采尔「具」原作「其」，据阁本改。续通鉴卷五五作「取其文采尔」。
　　【二一】屡摧官估「摧」原作「推」，据阁本改。
　　【二二】未必损动「未」「必」二字原互倒，据宋本、宋撮要本及欧阳文忠公文集卷一○九罢修奉先寺等状乙正。
　　【二三】检计原作「检讨」，据宋本、宋撮要本、阁本及同上欧阳文忠公文集改。
　　【二四】乞勒寺家自修「勒」字原无，据同上欧阳文忠公文集补。
　　【二五】濒河之民「濒」原作「俯」，据阁本改。
　　【二六】改重熙二十三年为清宁元年「二」原作「一」，据宋本、宋撮要本及契丹国志卷八改。
　　【二七】请据今御史谏官具员「具员」，宋蜀文辑存卷八录名臣奏议作「见员」。
　　【二八】向传范「传」原作「傅」，按宋史卷二八○向敏中传敏中诸子中有传范，今据阁本改。下同改。
续资治通鉴长编
卷一百八十一
卷一百八十一
　　起讫时间 起仁宗至和二年九月尽是年十二月
　　卷　　名 续资治通鉴长编卷一百八十一
　　帝　　号 宋仁宗
　　年　　号 至和二年（乙未，1055）
　　全　　文
　　九月丙辰朔，诏为契丹主辍视朝七日，禁在京、河北河东缘边音乐各七日，仍择日成服举哀，令礼院详定以闻。
　　丁巳，左武卫大将军克悚为右千牛卫大将军，以克悚求试学士院而命之。皇佑五年六月。
　　诏臣僚进家集，自今量与支赐，更不推恩。
　　诏河北天下根本，而官吏多非其人，惧缓急败事，四路安抚司其体访知州及主兵官之才否，具以名闻。
　　戊午，契丹遣右宣徽使、忠顺节度使、左金吾卫上将军耶律元亨来告哀。上为成服于内东门幄殿，宰臣率百官诣东横门进名奉慰。
　　辛酉，右武卫大将军、郢州防御使宗颜卒，赠昭信节度使、遂国公，谥昭裕，特给卤仗殡之，以其母尝乳上故也。
　　癸亥，诏学士、舍人院，自今召试，未有科名人复试三题。
　　丁卯，诏：「自商胡之决，大河注金堤，寖为河北患。其故道又以河北、京东岁饥，未能兴役。今勾当河渠司事李仲昌欲约水入六塔河，使归横陇旧河，以舒一时之急。其令两制以上、台谏官与河渠司同详定开故道、修六塔利害以闻。」
　　戊辰，诏提举医官院：「自今试医官，并问所出病源，令引医经本草，药之州土、主疗及性味畏恶、修制次第、君臣佐使、轻重奇偶条对之。每试十道，以六通为合格。」
　　丙子，欧阳修言：伏见学士院集议修河，未有定论。盖由贾昌朝欲复故道【一】，李仲昌请开六塔，互执一说，莫知孰是。臣愚见皆谓不然。言故道者未详利害之源，述六塔者近乎欺罔之谬。今谓故道可复者，但见河北水患，而欲还之京东。然不思天禧以来河水屡决之因，所以未知故道有不可复之势，此臣故谓未详利害之原也。若言六塔之利者，则不待攻而自破矣。且开六塔者既说云减得大河水势【二】，然今六塔既已开，而恩、冀之患，何为尚告奔腾之急？此则减水之利虚妄可知，未见其利也【三】。又开六塔者云可以全回大河，使复横陇故道。见今六塔，止是分减之水，别河下流无归【四】，已为滨、棣德、博之患，若全回大河以入六塔，则顾其害如何？此臣故谓近乎欺罔之谬也。且臣闻河本泥沙，无不淤之理。淤淀之势，常先下流。下流淤高，水行不快渐壅，乃决上流之低下处，此其势之常也。然避高就下，水之本性，故河流已弃之道，自古难复。臣不敢远引史书，广述河源，只且以今所欲复之故道，言天禧以来屡决之因。
　　初，天禧中，河出京东，水行于今所谓故道者。水既淤涩，乃决天台埽，寻塞而复故道。未几，又决于滑州南铁狗庙，今所谓龙门埽者也。其后数年，又塞而复故道。已而又决王楚埽，所决差小，与故道分流，然而故道之水，终以壅淤，故又于横陇大决。是则决河非不能力塞，故道非不能力复，所复不久，终必决于上流者，由故道淤高而水不能行故也。及横陇既决【五】，水流就下，所以十余年间，河未为患。至庆历三、四年，横陇之水，又自下流海口先淤，凡一百四十余里。其后游、金、赤三河相次又淤。下流既梗，乃决于上流之商胡口【六】。然则京东、横陇两河故道，皆是下流淤塞河水已弃之高地。京东故道，屡复屡决，理不可复，其验甚明。则六塔所开故道之不可复，不待言而易知也。
　　昨议者计度京东故道工料，止云铜城已上地高，不知大抵东去皆高，而铜城已上乃特高尔，其东比铜城已上则似稍低，比商胡以上则实高也。若云铜城以东地势斗下【七】，则当日水流宜决铜城以上，何缘而顿淤横陇之口，亦何缘而大决也？然两河故道既皆不可为，则河北水患何为而可去？臣闻智者之于事，有所不能必，则较其利害之轻重，择其害少者而为之，犹愈于害多而利少，何况有害而无利，此三者可较而择也。
　　又臣见往年商胡初决之时，议欲修塞，计用梢茭一千八百万，科配六路一百有余州军。今欲塞者乃往年之商胡，则必须用往年之物数。至于开凿故道【八】，张奎所计工费甚大，其后李参等减损，犹用三十万人。然欲以五十步之狭，容大河之水，此可笑也。又欲增一夫所开三尺之方，倍为六尺，且阔厚三尺而长六尺，是一倍之功，在于人力，已为劳苦。若云六尺之方，以开方法算之，乃八倍之功，此岂人力之所胜？是则前功既大而难兴，后功虽小而不实。大抵塞商胡、开故道，凡二大役，皆困国而劳人。所举如此，而欲开难复屡决已验之故道，使其虚费，而商胡不可塞，故道不可复，此所谓有害而无利者也。就使幸而暂塞复【九】，以纾目前之患，而终于上流必决，如龙门、横陇之比，重以困国劳人，此所谓利少而害多也。
　　若六塔者，于大河有减水之名，而无减患之实。今下流所散，为患已多，若全回大河以注之，则滨、棣、德、博河北所仰之州，不胜其患，而又故道淤涩，上流必有他决之虞，此直有害而无利尔，是皆智者之所不为也。今若因水所在，增治堤防，疏其下流，浚以入海，则可以无决溢散漫之虞。
　　今河所历数州之地，诚为患矣，堤防岁用之夫，诚为劳矣。与其虚费天下之财，虚举大觽之役，而不能成功，终不免为数州之患，劳岁用之夫，则此所谓害少者，乃智者之所以宜择也。
　　大约今河之势，负三决之虞：复故道，上流必决；开六塔，上流亦决；今河之下流，若不浚使入海，则上流亦决。臣请选知水利之臣，就其下流，求入海之路而浚之。不然，下流梗涩，则终虞上决，为患无涯。臣非知水者，但以今事目可验者而较之尔，言狂计过，不足以备圣君博访之求。此大事也，伏乞下臣之议，广谋于觽而裁择之。谨具状奏闻，伏候敕命【一○】。愿下臣议，裁取其当焉【一一】。苏辙作修神道碑云：河决商胡，贾昌朝留守北京，欲开横陇故道回河使东。有李仲昌者，欲导商胡入六塔河。诏两府、台谏集议。陈执中当国，主横陇议，执中罢去，而宰相复以仲昌之言为然。宰相，盖指富弼也。今附此。
　　丁丑，诏审官院，京朝官曾犯赃私罪若公坐至徒者，毋得差监在京仓、场、库务。
