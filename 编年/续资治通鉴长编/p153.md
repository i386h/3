<!-- { "loadSidebar": true } -->
　　先是，钦若为亳州判官，睿即其厅干，及代归，以睿从行，虽久事钦若而未除州之役籍。贡举事毕，会州人张续还乡里持服，钦若托为睿解去名籍。至是，钦若自诉，云睿休役之后，始佣于家，而惠秦未尝及门。钦若方被宠顾，上谓昌言曰：「朕待钦若至厚，钦若欲银，当就朕求之，何苦受举人赂耶？且钦若纔登政府，岂可遽令下狱乎？」昌言争，不能得。乃诏翰林侍读学士邢昺、内侍副都知阎承翰，并驿召知曹州工部郎中边肃、知许州虞部员外郎毋宾古就太常寺别鞫，得懿□云：有妻兄张驾举进士，识湛，懿亦与驾同造湛门，尝以石榴二百枚、木炭百斤馈之。懿之输银也，但凭二僧达一主司，实不知谁何。至是，昺等缘懿识湛，以为湛纳其银。湛适使陕西，中途召还。时张驾已死，宁文德、徐兴悉遁去。钦若近参机务，门下仆使多新募置，不识惠秦，故无与为证。又钦若固执知举时未有祁睿，而懿□已具，遂以湛受银为实，议法当死，特贷之。懿杖脊，配隶忠靖军。惠秦坐受简及隐银未入己，以年七十余，当赎铜八斤，特杖一百，黥面配商州坑冶。仁雅坐诅詈懿，杖脊，配隶郢州牢城。是狱也，仁雅虽坐诅詈懿索银，而不穷用银之端。
　　初，王旦与钦若知举，出为同知枢密院事，以湛代之。湛之入贡院，懿已试第三场毕。及官收湛赃，家实无物。湛素与梁颢善，假颢白金器，乃取颢所假者输官。昌言等皆坐故入并及于责。（此段实录所书，专为王钦若讳。今用司马光记闻及钦若新传修入。）
　　甲寅，诏郑、曹、滑州今年秋税及去年逋租毋得科折。
　　己未，上亲试礼部举人，得进士益都王曾以下三十八人，九经、诸科百八十一人，并赐及第。以曾等五人为将作监丞通判诸州，余及九经为大理评事知大县，诸科判、司、簿、尉。
　　先是，贡举人集阙下者万四千五百六十二人，命吏部侍郎陈恕知贡举，恕所取士甚少，以王曾为首。及是，糊名考校，曾复得甲科，时议称之。旧制，试经科复旧场第，始议进退。恕初试一场，即按通不去留之。以是诸州举送官吏，皆被黜责，谴累者甚觽。江南，恕乡里，所斥尤多。人用怨讟，竞为谣咏讥刺。或刻木像其首，涂血掷于庭。又縳苇为人，题恕姓名，列置衢路，过辄鞭之。
　　辛酉，诏以环州蕃部都虞候王延顺为本州岛马步军都指挥使。延顺颇知蕃落间事，或有讼诉，辄先诣其居，官吏多询之，然后裁决。至是，石普等上言请授供奉官兼蕃落监押。上曰：「延顺本部民，一旦擢为廷臣，使与本州岛抗礼，恐难制也。」故命以都校。
　　癸亥，遣使祭灵州阵亡将士。赠裴济镇江节度使，赗赙加等，以其子国子四门助教德昌为太子右赞善大夫，德基为著作佐郎，德丰为太常寺太祝，又以其兄信为太子左内率府副率致仕。（实录称环州阵亡将士，误也，今从本纪。）
　　张齐贤上书曰：「今朔方陷没，所虑缘边蕃族中有从来二心者，因此转更扇惑熟户，致令向背，贼迁因而乘之，为患非浅，则边上要害城镇，且须留兵镇守，以安蕃汉人心。环州至庆州，中间木波、马岭以来城寨，全然不堪，今冬以前，须与修葺。镇戎军以南，高店、瓦亭虽近修完，皆非固守之处。弹筝峡内望早经度，就可控扼处置一寨。今朝那修寨处如堪守把，即乞特令如法添修。其潘原县正当小卢谷蕃贼来路，人户甚多，亦乞特发兵民牢固修葺，及掘断谷口路。若边上城镇各有屯兵，要害处城寨又皆牢固，迁贼丑类，自然息心。兼闻近年麟、府缘边失于抚御，大族蕃部多已归投继迁。如此，则二三年间，麟、府州界蕃汉人户，渐更衰耗。只如朝廷每年买马，不补死数。西北未平，战马为急。旧日女真卖马，岁不下万匹，今已为契丹所隔。臣闻贼迁声言向西骪云『我与彼蕃，自来无事』，盖为万山潜发人往。彼万一实有此言，若不和诱西骪以防后患，即恐今年秋冬来□镇戎军。蕃部若断漤六谷入京道路，即大梁、小梁蕃部无路向化，以至陇山后蕃族势亦难保。臣昨于缘路见勾回渭州赐六谷分物，不觉寒心。何者？蕃部族盛兵多、可以牵制迁贼者，止一西骪而已。不知何人画谋，恩泽已行，为之中辍。且西骪蕃部，多是华人子孙，例会汉言，颇识文字。渭州往来与通事辈密熟，岂不知有此给赐？已到渭州，又漤勾回。蕃部贪财，尤重诚信。朝令夕改，岂可忽诸！伏望深思边计，断自宸衷，结其欢心，啖以厚利。但是西蕃马价，比常时特与优饶，至于酒馔特设务令丰足。内为战守之计，外加抚绥之恩。西骪与近西小蕃，惟恃卖马获利，既受朝廷恩信，纵被迁贼阻绝道途，固当深结雠怨，使之自战，其理甚明。若不早加防虞，即镇戎军亦恐难于固护矣。」
　　夏四月丁卯，咩逋族开道使、费州刺史泥埋遣其子城逋入贡。上嘉泥埋数与迁战斗有劳，授锦州团练使；以其族弟屈子为怀化将军充本族指挥使，城逋为归德将军充本族都巡检使。又令城逋籍其族酋长之数以闻，出空名指挥使宣十五道。军主宣三道，委知镇戎军李继和填名给之。
　　己巳，以捧日左厢都指挥使朱能为怀州团练使，右□都指挥使安赟为博州团练使；天武左厢都指挥使元澄为瀛州团练使，右厢都指挥使郑诚为保州团练使；殿前指挥使左班都虞候耿斌为雄州刺史，右班都虞候周绪为滨州刺史；并罢军职。寻以赟知贝州，能知洺州，澄知莫州，诚知赵州，斌知深州，绪知冀州，悉兼本州岛部署。
　　先是，上谓辅臣曰：「元澄、郑诚、耿斌，人多称之。朕尝召语，观其词气，若有志操。周绪亦颇知名，止在宿卫，无以见其才，宜授郡符，试之边任，庶尽其所长。朱能、安赟位澄、郑诚之上，素无能誉，然不欲遽加罢斥，故例与迁擢，如实不堪，退亦未晚，故并命焉。」（朱能，未详。）赟，太原人。（元澄，未详。）诚，鄢陵人。斌，信都人。绪，真定人。
　　庚午，上谓知枢密院周莹等曰：「国朝之制，军职有阙，但权领，俟三岁乃一迁补。未及期，以功而授，止奉朝请而已。今阙员处多乏人部辖，须当亟与迁补。」即命莹等按籍递迁，其屯戍于外及军额在外素不该恩例者，亦溥及之。凡再旬而毕。
　　辛未，滨州言学究寇宾王以粟三千斛赈饥民，授试大理评事。
　　钱若水上言：「绥州顷为内地，民赋登集，尚须旁郡转饷。自赐赵保忠以来，户口凋残，今欲复城之，用工计百余万，又须广屯戍兵，倍于曩日。且刍粮之给，全仰河东，其地隔黄河及大、小铁碣二山，又城下有无定河，缓急用师，输送艰阻【九】。且其地无险【一○】，若修葺未备，蕃寇奔冲，则难于固守。况此州城邑焚毁，无尺椽片瓦，所过山林无巨木，不堪采用，徒为烦扰，绝无所利。乞罢其役【一一】。」若水复诣阙面陈其事，上甚嘉纳。
　　初，若水率觽过河，分布军伍，咸有节制，深为戎将所伏【一二】。上知之，谓左右曰：「若水，儒臣中知兵者也。」寻复遣若水巡抚陕西沿边诸州，听便宜制置边事。及还，拜邓州观察使。
　　徙工部员外郎、同勾当陕西随军转运事郑文宝为河东转运副使，代太常博士施护。以护为陕西转运副使。时文宝议再葺清远军，环庆、泾原都部署王汉忠言其好生事，上以文宝生事无显状，止令护换任焉。（施护，未见。）
　　以知镇戎军李继和兼泾原仪渭驻泊钤辖。初，继和虑缓急统帅不为应援【一三】，累请济师。故令兼领四州兵，其镇戎戍卒，部署亦总之。
　　诏陕西民挽送缘边刍粮者赐田租之半。（案宋史本纪载：壬申，诏陕西挽送缘边刍粮者赐租之半。此载辛未日下，疑脱去「壬申」二字。）
　　癸酉，命田锡以本官兼侍御史知杂事，仍遣中使谕旨曰：「卿每上章疏，所司不敢满责，朕皆一一亲览。知杂之任，朝廷甚难其人，故以命卿。仍不妨徐徐撰述，或有所见【一四】，即具奏闻。」
　　上封者言：「御史台推直、推勘官，大理寺详断官，皆本司长官奏荐，纠按谳狱之任，当防朋比。」丙子，诏两司官属有阙，令两省五品以上保举以闻。
　　丁丑，知益州马知节言：「州兵有不从王均为乱而能杀贼者，已赐名忠勇，升为禁军，而月给仍旧。请选留其才勇者，余复退为州兵。」上曰：「此辈既名忠顺，安可斥退？」诏增其廪给，如禁军例。又请令西州官吏勿留东人，从之。
　　庚辰，诏边臣日具契丹事宜飞驿以闻，三日遣指使使臣入奏。惩威虏斥堠之不详故也。
　　壬午，诏：「三司自今收掌簿书，无使亡失。其天下钱谷大数，每年比较，于次年条奏。」先是，诏取天下民籍，户部不知其数，及考其盈虚，又称亡失簿书，故申警之。仍令取天下户口见数置籍校定以闻。
　　甲申，以殿前都虞候王继忠为高阳关行营副都部署。
　　乙酉，郓州城毕。以知州、右司谏姚铉为起居舍人、直史馆、京东转运史，銟其劳也。
　　时沿边大浚河渠，契丹颇挠其役，又自威虏军西入寇。诏知雄州何承矩出兵以分敌势。承矩虑敌知兵自本郡出，即来修怨，乃以无骑为辞，止应诏遣小校杨万金率卒五千，自顺安军东出混泥城，称觽寡不敌而还。
　　上谓宰臣曰：「太宗朝，翰林天文官孙士龙尝请于北边置方田，及令民疏沟塍，可以隔碍胡马，当时为觽议所沮。近有殿直牛睿者，又言其事，于卿等意何如？」吕蒙正对曰：「太宗已命方田使副，而中外咸以为动觽劳费，恐无所利。当时武臣辈亦耻于营葺，遂罢之。」上曰：「今若行此，亦制敌之长策，然河朔屡有差役，不可重劳，宜喻有司徐经度之。」
　　丙戌，赐深、霸等九州岛民租有差，水故也。上以检覆扰民，俟奏稽缓，但量其所伤而优复之。
　　戊子，江南转运使、刑部员外郎、直史馆陈靖入奏，赐金紫。江南自李氏横赋于民，凡十七事，号曰「沿纳」，国朝因之，而民困不能输。靖极论其弊，诏为罢其尤甚者数事。
