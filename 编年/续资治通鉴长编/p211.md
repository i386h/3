<!-- { "loadSidebar": true } -->
　　丙申，次澶州。命殿前副都指挥使刘谦、西京左藏库副使赵守伦于山门阅视升岳之人，着籍，乃许上。
　　丁酉，次永定驿。诏应乘舆仪仗如城门不可入者，由城外而过。时大辇至澶州，有司以城门卑下，将撤之，上不许，因降是诏。
　　戊戌，次濮州。诏郓、齐、单、淄等州长吏赴泰山陪位。车驾所经，黄河护埽军士，并优与特支。
　　己亥，次范县。
　　庚子，次寿张县。
　　辛丑，次郓州。
　　壬寅，驻跸。知制诏朱巽言奉玉牒、玉册至翔銮驿【一二】，有神光起昊天玉册上，亟遣翰林学士李宗谔驰往致谢。
　　诏诸州旬设驻泊禁军诸校，其本军员皆不获预，自今宜并及之。
　　癸卯，命入内高班邓守恩覆视诸坛牢馔【一三】。
　　甲辰，诏扈从人宿顿之所，无坏民舍、什器、树木，犯者重寘其罪。
　　诏缘路急脚递铺，止当传送文字，如闻使臣或遣负重以驰，咸不堪命，自今非宣旨，不得辄私役使。
　　乙巳，发郓州，夕次迎銮驿。
　　丙午，次翔銮驿。命行宫都部署马知节于山门驻泊，都大管勾山下公事殿前副都指挥使刘谦、都大提举山下军马马军都虞候张旻【一四】、步军都虞候郑诚扈从升山，提举宿卫兵。
　　行在三司使丁谓言：「自京至泰山，金帛、粮草咸有羡余。又民间以官司无所配率，刍□每围不及三五钱，粟麦每斗不及十钱。」
　　丁未，法驾入干封县奉高宫，上即诣昊天玉册前焚香再拜，以谢神光之贶。
　　占城、大食诸蕃国使以方物迎献道左。大食蕃客李麻勿献玉圭，长一尺二寸，自言五代祖得自西天屈长者，传云「谨守此，俟中国圣君行封禅礼，即驰贡之」。
　　戊申，上斋于穆清殿。王钦若等献泰山芝草三万八千二百五十本。
　　己酉，五色云起岳顶，上与近臣登后亭望之，名亭曰瑞云。知制诰朱巽奉玉册、牒及圜台行事官并先升山，上以回马岭至天门路险绝，人给横板各二，两首施彩帛，选亲从卒推引而上。
　　诏河北、京东转运使及使还京朝官未见者，许门见陪位【一五】。
　　庚戌，昼漏未上五刻，上服通天冠、绛纱袍，乘金辂，备法驾，至山门，改服鹷袍，乘步辇以登，卤簿、仗卫列于山下。黄麾仗卫士、亲从卒，自山址盘道至太平顶，凡两步一人，彩绣相间。供奉马止于中路御帐。亚献宁王元偓、终献舒王元偁、卤簿使陈尧叟从登。有黄云覆辇，上道经险峻，必降辇步进。有司议益侍卫，皆却之。导从者或至疲顿，而上辞气益壮。至御幄，召近臣观玉女泉及唐高宗、明皇二碑。前一夕，山上大风，裂帟幕，迟明未已。及上至，天气温和，纤罗不动，奉祀官、点馔习仪于圜台，祥光瑞云，交相辉映。是夕，山下罢警场。
　　辛亥，享昊天上帝于圜台，以太祖、太宗配。命髃官享五方帝诸神于封祀坛，仪卫使奉天书于上帝之左。上服□冕奠献，侍从、导卫悉减去拂翟，止于壝门，笼烛前导亦撤之。摄中书侍郎周起读玉册、玉牒文。上饮福，摄中书令王旦跪称曰：「天赐皇帝太一神策，周而复始，永绥兆人。」三献毕，封金、玉匮。王旦奉玉匮置于石鐾，摄太尉冯拯奉金匮以降【一六】，将作监领徒封鐾。上复登台阅视讫，还御幄。司天监奏庆云遶坛，月有黄辉气。宰臣率从官称贺，山上下传呼万岁，振动山谷。上即日还奉高宫，百官奉迎于谷口，日有冠戴，黄气纷郁。
　　壬子，禅祭皇地祗于社首山，如封祀之仪。上至山下，服鹷袍，步出大次。侍臣言山路峻滑，请乘步辇。上曰：「接神在迩，敢不徒行！」五使等复固请，终不许。前夕阴晦，风势劲猛，不能然烛。及行事，风顿止，天宇澄霁，烛焰凝然。封鐾讫，紫气蒙坛，黄光如帛绕天书匣【一七】。悉纵四方所献珍禽奇兽于山下。法驾还奉高宫，日重轮，五色云见。鼓吹振作，观者塞路，欢呼动天地。诏以奉高宫为会真宫，增葺殿屋，务从严洁。九天司命上卿加号保生天尊，青帝加号广生帝君，天齐王加号仁圣，各遣使致告。（司命加号，以王中正之言故也，事见二年二月辛卯。）
　　癸丑，有司设仗卫、宫悬于朝觐坛下，坛在奉高宫之南【一八】，方九丈六尺，高九尺【一九】，四出陛，其南两陛。上服笃冕，御坛上之寿昌殿受朝贺【二○】，中书门下文武百官、皇亲、诸军校、四方朝贺使、贡举人、蕃客、父老、僧道皆在列。大赦天下，常赦所不原者咸赦除之。内外诸军将士，比南郊例特与加给。文武官并进秩，赐致仕官本品全俸一季，京朝官衣绯、绿十五年者，改赐服色。□、郓州免来年夏秋税及屋税，仍免二年支移税赋工役。所过州县免来年夏屋税十之五，河北、京东军州供应东封者免十之四，两京、河北免十之三，诸路免十之二，屋税并永免折科。德清，通利军例外更给复一年。令开封府及车驾所过州军考送服勤词学经明行修举人，其怀材抱器沦于下位及高年不仕德行可称者，所在以闻。三班使臣经五年者与考课。两浙钱氏泉州陈氏近亲、伪蜀孟氏江南李氏湖南马氏荆南高氏广南河东刘氏子孙未食禄者听用。赐天下酺三日。改干封县为奉符县。泰山下七里内禁樵采。大宴穆清殿，又宴近臣及泰山父老于殿门，赐父老时服、茶帛。
　　始议肆赦，上谓宰相曰：「此赦与常赦不同【二一】，但常赦所不能行者，卿等并录出条目共议之，务令实惠及民也。」上斋于行宫，晁迥进所草赦书。故事，召对学士，天子着帽，而学士止系□。迥以方行大礼，乃秉笏请对，上入，改服见之。
　　甲寅，车驾发奉符县，次太平驿。是日，始复常膳。赐从官辟寒丸、紫花茸袍。上劳王旦等以久食蔬，旦等皆再拜，签署枢密院事马知节独言：「蔬食唯陛下一人耳，臣等在道，未尝不私食肉。」上顾旦等曰：「知节言是否？」又再拜曰：「诚如知节之言。」知节为人，质直类此。（此据司马光记闻。）
　　诏以十一月朔旦幸曲阜县谒文宣王。
　　乙卯，次回銮驿。京东西、河北、陕西、淮南、江南等转运司并言，自有诏封禅以来，诸州进奉使、蛮夷入贡及公私往来，昼夜相继，乡邑肃静，物价至贱，是时京师至泰山道路骈拥，绝无攘窃。
　　丙辰，次□州，以州为大都督府，特赐酺三日。
　　诏选人签符并破官物书写给付，旧例纳官钱，特免之。（会要十月事，签符当考。）
　　十一月戊午朔，上服□袍诣文宣王庙酌献。庙内外设黄麾仗，孔氏家属陪列。有司定仪止肃揖，上特再拜。又幸叔梁纥堂。命刑部尚书温仲舒等分奠七十二子【二二】、先儒暨叔梁纥、颜氏，上制赞刻石庙中。复幸孔林，以树木拥道，降舆乘马，至文宣王墓奠拜，诏加谥曰玄圣文宣王，祝文进署，仍修葺祠宇，给近便十户奉茔庙【二三】。又诏留亲奠祭器。翌日，又遣吏部尚书张齐贤等以太牢致祭，赐其家钱三十万、帛三百匹。以四十六世孙、同学究出身圣佑为奉礼郎，近属授官及赐出身者六人。又追封叔梁纥为鲁国公、颜氏为鲁国太夫人、伯鱼母并官氏【二四】为郓国太夫人。
　　先是，诏有司检讨汉、唐曪崇宣圣故事，初欲追谥为帝，或言宣父周之陪臣，周止称王，不当加帝号，故第增美名。春秋演孔图曰：「孔子母梦感黑帝而生，故曰玄圣。」庄子曰：「恬澹玄圣，素王之道。」遂取以为称。
　　又追谥齐太公曰昭烈武成王，令青州立庙；周文公曰文宪王，曲阜县立庙。
　　以右正言、知制诰朱巽权知□州。（江休复杂志云：朱巽草制，云某官夙负官材，真宗令出典藩。当考。）
　　王钦若等言曲阜县民东野宜七世同居，干封县民窦益六世同居，诏并旌其门闾，仍赐束帛。
　　己未，上御回銮驿覃庆楼观酺，凡三日。
　　庚申，赐辅臣、亲王、百官宴于延寿寺，凡二日。有金龟集游童衣袂，大如榆荚，丁谓得之以献，上亟命中使赍示髃臣。
　　内侍史崇贵言，准诏馆伴，诸蕃进奉使咸以亲逢大庆，得预陪列，求赐紫袍、象笏，归耀国族，从之。
　　壬戌，发□州，次中都县。王钦若赵安仁还奉符县，诏令蔬食升岳，省视圜封。
　　癸亥，次郓州。上睹城中巷陌迫隘，询之，云：「徙城之始，衢路显敞。其后守吏增市廊以收课。」即诏毁之。
　　甲子，宴百官于行宫。
　　乙丑，御升中延福楼宴从臣，宴父老于楼下。
　　诏节度、观察、防御、团练、刺史因东封为诸州驻泊部署、钤辖者，并赐袭衣、金带、器币。旧制，藩侯在外【二五】，遇大礼无赉及之例，今特赐焉。
　　丙寅，次寿张县。
　　丁卯，次范县。赐曲阜县玄圣文宣王庙九经、三史，令□州选儒生讲说。又赐太宗御制、御书，又以经史赐□州。
　　赐□、郓知州羊、酒、缗钱，令宴诸僚属。
　　行宫司言：「有扈驾捧日卒彭攀，于社首庙前逢一叟，衣冠甚伟，曰：『升山之路，异于往时，动至感应，皆圣德所致也。从臣皆昔陪唐帝祀岳者，唯八人非，然四存而四亡矣。』言讫西南行，不知所在。」
　　戊辰，次濮州。
　　己巳，宴从臣于告成均庆楼，父老于楼下。
　　诏缘祀官物合辇还者，俟来春于清河、广济河水运至京师；其铺卒悉放归营，仍给赐。
　　甘州回鹘可汗夜落纥、宝物公主及其宰相，各遣使来贡，贺东封也。
　　庚午，次永定驿。遣翰林学士李宗谔祭澶州河渎庙。
　　辛未，次澶州。幸河渎庙酌奠，以顿邱县令兼充庙令。以□州父老吕良摄本州岛助教，良首请东封故也。
　　壬申，宴从臣、父老于驻跸延禧殿，行宫在河南，其地迫隘，故于宫南当衢结彩为殿，因赐名焉。
　　王钦若、赵安仁自□州来见。
　　宗哥族大首领温逋等遣使入贡。
　　癸酉，发澶州，次韦城县。宴从臣、父老于行宫。
　　甲戌，次长垣县。宴从臣、父老于行宫。
　　丙子，发陈桥驿，次含芳园。时近辅、淮甸、京东、河朔之民自泰山迎候车驾、奔走以望天颜者，道路不绝。
　　诏增天书仗卫六百人，其后遂以一千六百人为定制。
　　加号河渎曰显圣灵源公，遣右谏议大夫薛映往河中府，比部员外郎丁顾言往澶州祭告。又命映祭谢汾阴后土。
　　诏天书仪卫使副、扶侍使、都监、夹侍等，自今着令，凡遇大礼，即与五使并命，从丁谓之请也。
　　丁丑，车驾至自泰山。扶侍使丁谓奉天书归大内。上御干元楼，召近臣观卫士甲马还营。赐百官休假三日，中书、枢密院一日。上之巡祭也，往还四十七日，未尝遇雨雪，严冬之候，景气恬和，祥应纷委，咸以为精诚昭格，天意助顺之致也。
