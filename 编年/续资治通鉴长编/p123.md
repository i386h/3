<!-- { "loadSidebar": true } -->
　　丙申，追尊贤妃李氏为皇太后。后丧，先殡于普安院，于是议改卜园陵，立忌建庙【二八】。有司言：「案周礼春官大司乐之职，『奏夷则，歌仲吕，以飨先妣。』先妣，姜嫄也，是帝喾之妃，后稷之母，特立庙名曰閟宫。晋简文宣后，既不配食【二九】，筑宫于外，岁时享祭。唐先天元年，始祔昭成、肃明二后于仪坤庙，又玄宗元献杨后，立庙于太庙之西。稽于前文，咸有明据。望令宗正寺于后庙内修奉庙室，为殿三间，设神门、斋房、神厨，以备荐飨。」从之。又言：「先远之吉，时序尚赊，犹处殡宫，未克迁祔【三○】。荐飨之制，虑有阙如，篃讨礼经，蔑闻前范，称情起义，自我而初。欲望自今朔望及诸节四时荐新，并就攒宫权设幄殿，命内臣奉事。」又从之。
　　辛丑，诏诸路转运使申饬部下令长劝课农桑。
　　先是，上访宰辅以灵武事宜【三一】，参知政事李至上疏曰：
　　伏以河湟之地，夷夏杂居，往者唐都长安，密迩京邑，陷复盟叛，不常其事，古先圣王置之度外【三二】，唯驱除而已，亦何必使礼义之乡，竭膏血以奉无知之俗，较其胜负哉。且贼继迁蠢尔贼类，骚动疆埸，然脐不足以弭怒，擢发不足以数罪。然圣人之道，务屈己含垢，以安万人，盖所损者小，所益者大耳。臣不敢广引前史上烦圣聪，直以唐宪宗时一事明之。王承宗据镇阳叛命，邀旄钺未获，潜使客刺武元衡，伤裴度，其为罪逆大矣，而宪宗以百姓之故，下诏雪之。
　　伏自先帝厌代，陛下肇位，赦继迁之罪，厚推赐与；降尺一之诏，慰其反侧；命一介之使，谕以绥怀。此时中外之人，皆曰陛下以元元为念，不以大憝介意，斯实元和之君，不能远过。臣料彼胁从，亦厌兵久矣，苟朝廷舍之不问，待之如初，以厚利啖之，以重爵悦之，亦安敢迷而不复，讫于沦胥哉。至于灵州，自郑文宝为国生事，致朝廷旰食，怀西顾之忧，关辅生灵，困转输之役，积骸满野，十室九空，饿殍满城，边氓尽没；岿然空壁，老我师徒，而张颐待饲者不下五千，送粮四十万而止获六万，此则求欲固守，不可得也。臣料继迁若急攻不巳，则城危可知，今缓而来者，意欲竭我财用，困我民力，堕彼之计也。当此之时，若不能改弦易辙，则前日之患未艾也。请粗言之：乡者郑文宝绝其青盐，不入汉界，禁其粒食，不及蕃夷，使彼有辞而我无谓，此之失策，虽悔何追。于是熟户之人，亦同叛涣。今若复令禁止，不许通粮，恐非制敌怀远，不战屈人兵之意也。且兽穷则搏，鸟穷则啄，若乘秋入寇，伺隙窥边，则朝廷安可不发兵以御之？师兴矣，必竭刍粮，关辅之人又不堪命，辗转东夏，则怀、孟、西洛，亦无聊生，陛下何不深思远虑，防未萌之患？臣尝见唐田承嗣久拒王命，代宗念百姓无辜罹患，每含忍之。初兴师讨伐，元载、王缙闻魏州盐价高，请于要路加兵守捉，禁盐入彼，以弱其人。代宗曰：「朕意与卿全殊，卿欲禁盐，朕欲开路纵盐入，承嗣一人负朕，魏州百姓何辜？朕为之主，不能恤养，致使兵战涂炭，有愧良深，焉得更扼喉命，以重其祸！」寻而承嗣抗表，束身归朝。臣谓陛下宜行此事，以安边境，使其族类，有无交易，售盐以资其利，通粮以济其命。彼虽蕃夷，必翻然向化，互相告谕，皆感恩服德，背逆助顺，则继迁小子，孤而无辅，又安能为我蜂虿哉。
　　今灵州不可坚守，万口同议，非臣独然，皆以为移朔方军额于环州，亦一时权道也。且彼之户口四千有余，今则不盈数百矣，彼之租课四十五万二千有余，今则无孑遗矣，安可复守之？俟我民庶完葺，圣德广被，流沙、鳂岭皆为内地，何止朔方一郡哉。
　　或曰：「灵州者咽喉之地，西北要冲，安可弃之，反为敌有？」臣应之曰：「凡谓咽喉者，必金城汤池，屯兵积粟，四出以邀之，多方以扼之。今则闭壁而已，自固不暇，何咽喉之有哉！且螫手断腕【三三】，事非获已，盖所保者大。况继迁之觽，行逐水草，居无定所，岂有如汉兵守陴，必不然矣。」又曰：「设使灵州既弃，必为继迁所据。若且耕且战，足食足兵，或求请无厌，苦为应副；或事势转大，何以枝梧？」臣又对曰：「假如灵州不弃，何以绝其求请，何以弱其事势？且邀朔方而取张浦，求请巳多，蓄战马而聚甲兵，事势巳大，但诸蕃和则事势弱，事势弱则求请绝，故臣前谓使其族类有无交易，售盐以资其利，通粮以济其命。使曲在彼而直在我，问有罪而罚有名，天地亦所不容，鬼神亦所共怒，继迁不日当自灭亡，何耕战兵食之云乎！」于是李继迁遣使修贡，求备藩任。上虽察其变诈，时方在谅闇，姑务宁静，因从其请，复赐姓名、官爵。
　　甲辰，以银州观察使赵保吉为定难节度使，遣内侍右班都知张崇贵赍诏赐之。
　　甲寅，又以张浦为郑州防御使，遣还。（案宋史，太宗以浦为郑州团练，留京师。）
　　上初命翰林学士宋湜草保吉制，湜知上意，必欲归其事于太宗，因进辞曰：「先皇帝早深西顾，将议真封，属轩鼎之俄迁，建汉坛之未及，眷兹遗命，实付眇躬。尔宜望弓剑以拜恩，守封疆而效节。」上甚悦。（继迁入贡，正史、实录、会要并不着其月日，不知何也。制辞，据朝野杂编，与实录所载差异，疑史官或加润色耳。杂编云真宗即位之次年，又云张洎、苏易简草制不称旨，皆谬也，今削去。）
　　初，刑部郎中、知扬州王禹偁准诏上疏言五事：（禹偁奏议云五月十八日上。）
　　其一曰：谨边防，通盟好，使辇运之民有所休息。方今北有契丹，西有继迁，契丹虽不犯边【三四】，戍兵岂能减削？继迁既未归命，馈饷固难寝停。关辅之民，倒悬尤甚。臣愚以为陛下嗣位之始，当顺人心，宜敕疆吏致书敌臣，使达北庭，请寻旧好。下诏赦继迁之罪，复与夏台。臣顷在翰林，见继迁上表云：「乞取残破夏州，奉拓拔氏祭祀。」先朝虽有批答，允许鄜州【三五】，继迁本是反侧之人，岂肯束身归国。今嗣统之后，大振皇威，亦恐继迁令人进奉，因举前事，彼必感恩，此亦不战屈人之师也。如其不从，则备御诛擒，皆有方略，且使天下百姓，知陛下屈己而为人也。或曰：「富国强兵，不可示人以弱。」此乃夸虚名而忽大计者也。
　　其二曰：减□兵，并□吏，使山泽之饶，稍流于下。伏以干德、开宝以来，国家之事，臣所目睹，当时东未得江、浙、漳、泉，南未得荆湖、交、广，朝廷财赋，可谓未丰。然而击河东，备北敌，国用亦足，兵威亦强，其义安在？所蓄之兵锐而不觽，所用之将专而不疑故也。自后尽取东南数国，又平河东，土地财赋可谓广矣，而兵威不振，国用转急，其义安在？所蓄之兵□而不尽锐，所用之将觽而不自专故也。今诚能简锐卒，去□兵，而委之将帅，用恩威法令驾驭之，资以天下财赋，而曰兵不振，用不丰，未之有也。臣愚以为宜经制兵赋如开宝中，则可以高枕而治矣。且开宝中设官至少。臣本鲁人，占籍济上，未及第时，常记止有刺史一人，李谦溥是也；司户一人，今司门员外郎孙贵是也。近及一年【三六】，朝廷别不除吏，当时未尝阙事。自后有团练推官一人，今枢密直学士毕士安是也。太平兴国中，臣及第归乡，有刺史程廷山，通判阎暐，副使阎彦进，判官李延，推官李宣，监库沈继明，监酒榷税算又增四员，曹官之外，更益司理。问其租税，减于曩日也，问其人民，逃于昔时也。一州既尔，天下可知。□吏耗于上，□兵耗于下，此所以尽取山泽之利，而不能足也。夫山泽之利，与民共之，自汉以来，取为国用，不可弃也，然亦不可尽也。方今可谓尽矣，何以知之？只如茶法，从古无税，唐元和中，以用兵齐、蔡，始建其法，唐史称是岁得钱四十万贯，东师以济。今则数百万矣，民何以堪！臣故曰减□兵，并□吏，使山泽之饶，稍流于下者也。
　　其三曰【三七】：其艰难选举，使入官不滥。古者乡举里选，为官择人，士君子行修于家【三八】，推于觽，然后荐之于朝，故政和而民泰，历代虽有沿革，未尝远去此道。隋、唐始有科试，得人之盛，与古为侔，然终太祖之世，科试未尝不难，每岁进士不过三十人，经学五十人。重以周祖之后，诸侯不得奏辟，士大夫罕有资荫，故有终身不获一第，没齿不获一官者。先帝毓德王藩【三九】，矩其如此，临御之后，不求备以取人，舍短从长，拔十得五，在位将逾二纪，登第亦近万人，不无俊秀之才，亦有容易而得。臣愚以为数百年之艰难，故先帝济之以泛取；二十载之霈泽，陛下宜纠之以旧章。伏望以举场还有司如故事。至于吏部铨择官材，亦非帝王躬亲之事。比来五品以下，谓之旨授官，今则幕职、州县而巳，京官虽有选限，多不施行，太祖以来，始令后殿引见，因为常例，以至先朝调选之徒【四○】，多求侥幸。臣愚以为宜以吏部还有司，依格敕注拟。
　　其四曰：沙汰僧尼，使民无耗。夫古者惟有四民，治民者士也，故受养于农；工以造器用，商以通财货，皆不可阙。而兵不在其数，盖井田之法，农即兵也。自秦以来，以强兵定天下，故战士不服农，是四民之外，又生一民，所以农益困，然而执干戈，卫社稷，理不可去也。汉明之后，佛法流入中国，度人修寺，历代增加，不蚕而衣，不耕而食，是五民之外，又益一而为六也。唐韩愈谏宪宗迎佛骨表，备言其事。假使天下有万僧，日食米一升，岁用绢一疋，是至俭也，犹月费三千斛【四一】，岁用万缣，何骮五七万辈哉。又，富者穷极口腹，一斋一衣，贫民百家未能供给，不曰民蠹，其可得乎！臣愚以为国家度人觽矣，造寺多矣，计其费耗，何啻亿万。先朝不豫，舍施又多，佛若有灵，岂不蒙福，事佛无效，断可知矣【四二】。愿深鉴治本，亟行沙汰。如以嗣位之初，未欲惊骇此辈，且可一二十载不令度人，不许修寺，使自销铄，渐而去之【四三】，亦救弊之一端也。
