<!-- { "loadSidebar": true } -->
　　癸巳，诏曰：「自冬讫春，旱暵未已，五种弗入，农失作业【七】。朕惟灾变之来，应不虚发，殆不敏不明以干上帝之怒，咎自朕致，民实何愆，与其降疾于人【八】，不若移灾于朕。自今避正殿，减常膳，中外臣僚指当世切务，实封条上，三事大夫，其协心交儆，称予震惧之意焉。」上每命学士草诏，未尝有所增损。至是杨察当笔，既进诏草，以为未尽罪己之意，令更为此诏。
　　乙未，工部侍郎、平章事贾昌朝罢为武胜节度使、同平章事、判大名府、兼北京留守司、河北安抚使；枢密副使、右谏议大夫□育为给事中，归班。昌朝与育数争论帝前，论者多不直昌朝。时方闵雨，昌朝引汉灾异册免三公故事，上表乞罢，而御史中丞高若讷在经筵，帝问以旱故，若讷因言阴阳不和，责在宰相，洪范「大臣不肃，则雨不时若」。帝用其言，即罢昌朝等，寻复命育知许州。贾昌朝判大名府即兼河北安抚使，据本传。
　　工部侍郎平章事陈执中加昭文馆大学士监修国史。
　　河阳三城节度使、同平章事、判大名府夏竦，依前官充枢密使。故事，文臣自使相除枢相，必纳节还旧官，独竦不然。景佑元年八月王曾事可考。
　　初，降制召竦为宰相【九】，谏官御史言，大臣和则政事起，竦与陈执中论议素不合，不可使共事。越三日，遂贴麻改命焉。竦以乙未日除宰相，丁酉日改枢密使，而实录并书之。今从本纪，仍书其日。知益州、枢密直学士、户部郎中文彦博为右谏议大夫、枢密副使。碧云騢可考。
　　上因李柬之建议，再畋近郊。南城之役，卫士不及整而归以夜，有雉殒于殿中，谏者以为不祥。是月乙亥，诏将复出，谏者甚觽，有雉殒于殿中，此据孙抗墓志，但年月差殊，今参取附见。御史何郯言：
　　古者天子具四时之田，所以讲威武而勤远略，不图事游戏而翫细娱，载之策书，具有典法。前日伏闻法驾将猎近郊，中外之人，听者颇惑。良以去岁车驾已尝出畋，髃臣抗言，随即停罢，忽兹再举，未谕圣心。伏以陛下继统以来，动遵法度，不喜弋猎，不数豫游，恭俭之风足迈前古，而今之举事，固必有因。岂陛下以宇内有年，方隅无事，故于农隙以讲武经，欲为都邑游观之盛乎，抑有献议者，谓田猎之事，具有礼文，行之以时，盖举坠典，则向者谏止之言不足顾乎？若圣意果然如是先定，则非愚臣之所敢议也。然其中事有切于利害者，尚可得而言焉。
　　恭自真宗皇帝即位之后，遂下诏书，罢放五坊鹰鹞，猎事不讲，踰四十年，校联之籍【一○】，率非宿将，士卒久不便习其事，官司又不素详其仪，仓卒而行，必多旷阙。窃闻去岁乘舆之出，往返甚劳，一日之间，殆驰百里，而又兵卫不肃，警跸不严，从官不及侍行，有司不暇供亿，逮于暮夜，始入都门，此岂非士不习其事，官不详其仪而致然欤！而况以骑乘而有疾驰之劳，在原野而弛严卫之备，或御者蹉跌，变生衔畑，愚民迷误，犯及车尘，臣子之罪，将何赎焉！虽则仁圣之资，固有神灵之卫，然不可不备非常。且西北二隅，变故难测，岂无奸伪，杂于稠人广觽之中。由是而言，益可深虑。传曰：「千金之子，坐不垂堂。」矧于万乘之尊乎。贾谊曰：「射猎之娱，与安危之机孰急？」今不猎猛敌而猎田彘，不搏强寇而搏蓄兔，翫细娱而不图大患，非所以为安也。
　　伏望陛下罢省出游，无重过举，遵烈考诏书之旨，念前良警戒之规，优游养神，乐过从禽【一一】，拱揖在御，虑无乘危，则宗庙生灵，实有攸赖【一二】。臣职当言责，理合开陈，罔逃严诛，贵少有补。
　　编修唐书官王畴，亦陈十事以谏。是日，有诏罢出猎。
　　又诏停建州造龙凤茶。
　　丙申，诏髃臣无得以郊祀请加尊号。
　　丁酉，改枢密副使、右谏议大夫文彦博为参知政事，右谏议大夫、权御史中丞高若讷为枢密副使。
　　诏天下毋得擅毁诸祠庙，其载祀典者，官司以时兴葺之。
　　己亥，赐天章阁待制、兼侍讲曾公亮三品服。故事，待制入谢，未始赐服。至是上御迩英阁面赐之，仍宣谕曰：「朕即讲席赐卿，盖所以尊宠儒臣也。」公亮自修起居注当迁知制诰，贾昌朝其友貋也，避嫌，故使待制天章阁。昌朝罢既半载，乃命知制诰。
　　庚子，髃臣上表，请御正殿，复常膳。诏不允，其后虽得雨，表上三，乃从之。
　　辛丑，幸西太一宫祈雨，所过神祠，皆遣中使致祷。
　　壬寅，降宰臣工部侍郎陈执中为给事中，参知政事、给事中宋庠为右谏议大夫，工部侍郎丁度为中书舍人。先是，贾昌朝引汉故事乞罢相，昌朝既罢，执中等复申前请，于是各降官一等而辅政如故。
　　上之幸西太一宫也，日方炎赫，却盖不御，及还而雨，是日大浃。邵博记祷雨西太一宫事由王素，然此时不在谏院，已具五年五月。
　　癸卯，太常礼院言：「天子宗庙皆有常制，今太庙之南门立□，即庙正门也。又有外墙棂星门，即汉时所谓壖垣，乃庙之外门也。昨新建面西墙门，元在通衢，以止车马之过庙者，其臣僚下马宜勿禁。」从之。初，知宗正丞赵恭和言今庙壖短，而去民居近，非所以严宗庙也，请别为复墙，以甓累之。故又设面西之门，然而非制也。
　　诏权停贡举。
　　夏四月丁未，谢雨于西太一宫，以玉仙圣母殿为洞华观，即太一之别院也。
　　己酉，内出诏曰：「前京东转运使薛绅，任部吏孔宗旦、尚同、徐程、李思道等为耳目，侦取州县细过，以滋刑狱，陷害人命，时号四瞪。前江东转运使杨纮、判官王绰、提点刑狱王鼎，皆亟疾苛察相尚，时号三虎。是岂称朕忠厚爱人之意欤！纮已降知衡州，而绅等故在，其降绅知陕州、鼎知深州，绰方居丧，候服除日取旨。自今皆无得用为监司。宗旦等四人，并与远小处差遣。」绰，益都人；鼎，沿子；与纮三人者，皆范仲淹等所选用也。天章阁待制、侍讲杨安国，因讲筵为上言三虎、四瞪事，故有是诏。
　　绰先为刑部详覆官，有廖均者，挟当路权势雪罪，中书连旧例送刑部，官属无敢违者。绰独以为敕一定而例有出入，今废敕用例，非有司所敢闻也。执政虽深恶之，然终不能屈。迁通判雄州【一三】，城久坏，守将虑违契丹誓书，不敢修。绰以为今徒修之而已，实非增广，则于誓书为无害。既兴役，契丹果来问，绰报以前语，仍缓其使，及使返而役已毕，契丹亦不敢复问。杜衍、富弼尤称其材【一四】，及丧除，责通判莱州。杨安国言三虎、四瞪，本传载之，但云由是罢按察使，误也。按察使前已罢矣，台记王绰传又云，大理寺丞朱处仁上疏言，为天下之害，莫大乎三虎、四瞪，亢旱之来，未必不由此。仁宗览疏大惊，遂令召鼎等并绰赴阙，绰责莱州。今亦不取。
　　庚戌，京东转运使、监察御史包拯为工部员外郎【一五】、直集贤院、陕西转运使，拯入见，既行，会它路监司有对，自求改服章者，上不悦，因谕中书曰：「包拯使陕西，未尝自言也，可赍赐之。」行次华阴，换三品服。拯言：「臣前年夏中，因伴送北使回见河北麦熟价贱，乞支借见钱，及时收籴，外可以实边备，内可以□国用。虽寻蒙差监察御史刘元瑜往彼催促，缘河北钱币有限，竟不能广有积聚，以备将来。臣去秋赴任京东日，窃见朝廷差仲简、宋选、陈荣古往三路便籴，臣亦曾上言，以逐处少得见钱，恐难集事，欲望特出宸断，权于内藏库支借见钱或绢帛百余万与逐路，乘此之便，广谋收籴，俾边廪稍实，有数年之蓄，庶少□□民力。臣位疏言贱，未赐开纳，今蒙恩改授陕西，缘西鄙用事以来，关中生聚凋残尤甚，物货踊贵。且朝廷所以纳元昊诚款，许之自新者，盖欲稍纾民力尔，今边事虽粗宁息，而屯兵防守，调度寖广，贱货积弊，仓庾殆空【一六】，如缓急有军事，亦未免重困生灵。况财力一出民间，当今之际，切在安而勿扰，安之之道，惟在不横赋，不急役，若追求不已【一七】，则大本安所固哉。伏望陛下少垂圣意，大缓吾民，以安天下，应三路用度不足，且以内帑钱帛借助，以惠元元。民心苟安，则北敌曷足虑哉。」 
　　壬子，高阳关路都钤辖、入内押班杨怀敏兼管勾雄州兵马事。
　　夏竦言，缘边间欲察知敌情，其北界归投人，不可悉拒之，自今并令移处近里州军。
　　是日，御正殿，复常膳，仍赐二府喜雨诗。
　　乙卯，陈执中、宋庠、丁度皆复所降官。
　　契丹国母遣安肃军节度使萧德润、给事中韩绍文，契丹遣彰信军留后耶律质、右谏议大夫知制诰陈咏，来贺干元节。
　　丙辰，诏在京寺观及有神御殿处，宝元中尝减房钱，今给还如故。
　　丁卯，上封者言：「诸路转运司广要出剩，求媚于上。民输赋税，已是太半之赋，又令加耗，谓之润官。江西诸路州军体例，百姓纳米一石，出剩一斗，往往有聚敛之臣，加耗之外，更要一斗。且以江西一路岁百万石为准，若每石取米一斗，以一百万石计之，所收已及一十万石。若于民间取十万石耗米入官，则下民必食贵米。此只粗引一路之弊，况天下之广，赋税之饶，其弊无极。臣恐诸路转运使尚有似此无名刻削。愿陛下阅其奏目，或有横加收敛，名为出剩，乞赐黜贬，使民知陛下之意。仍乞严行戒励，必然止绝。」上览之，曰：「古称聚敛之臣过于盗贼，今如此掊敛，是与朕结怨于民也。」亟下诏止绝之。此据张唐英政要。
　　包拯之为监察御史也，尝言：「臣访闻江南西路转运使王逵，行事任性，不顾条制，苛政暴敛，全无畏惮，州县稍不顺从，实时捃拾，吏民无告，实可嗟悯。王逵先任荆湖南路转运使日，非理配率人户钱物上供，以图进用，山下之民苦于诛求，逃入蛮峒，结集凶党，致此大患，于今未息。缘江西重地，幅员千余里，财赋户口尤盛，亦与蛮接连境界，若久任匪人，窃恐为国生事。且杨纮但以体量官吏过当，尚降差遣，况王逵害民蠹化，觽议不容。伏望圣慈特从降黜，则天下幸甚。」
