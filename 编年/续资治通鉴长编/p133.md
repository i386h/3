<!-- { "loadSidebar": true } -->
　　乙卯，福建转运使请除漳州湖塘卖莲荷钱【九】，俾民获利而便于灌溉。诏从之。（实录载福建转运使赵贺姓名。按贺有传，卒于康定元年，未尝将漕福建，或别一赵贺也，今削其姓名。）
　　先是，福建路不置惠民仓，库部员外郎成肃以为远俗尤宜存抚，请增置焉。戊午，诏从肃请。
　　癸亥，漳州言山水泛滥，坏民舍千余区，有溺死者。诏为瘗埋，免存者租赋，给口粮。
　　丙寅，令诸路转运司申淳化惠民之制，岁丰熟则增价以籴，饥歉则减直而出之。
　　戊辰，以勒浪族十六府大首领、归德大将军、恩州刺史马泥领本州岛团练使，绥州界裕勒沁族首领李继福为归德将军，充本族军主。
　　辛未，刑部员外郎、直史馆陈靖为度支判官。靖屡上疏论劝农事，又言：「国家御戎西北而仰漕东南，食不足则误大计，请益修劝农之法，以殿最州县官吏，岁可省江、淮漕百余万。」复诏靖经画以闻。靖建议请刺史行春，县令劝耕，孝弟力田者赐爵，置伍保以检察奸盗，籍游惰之民而役作之。诏京西转运使耿望与靖共商度，望奏靖所议皆可行。又下三司议，三司乞就委靖、望等分路提举劝农事。然卒不果行也。
　　癸酉，免杭州中等户今岁丁身钱，旱故也。
　　户部使、右谏议大夫索湘受诏详定三司编敕，与河北转运使、刑部员外郎王扶交相请托，擅易版籍。甲戌，湘坐责为将作少监，扶为监丞。
　　处州言稻再熟。
　　如京使柳开上言：「臣去年蒙陛下差知代州，今年移知忻州，每见北界归明人言契丹排比入寇，次第甚大。臣初未敢决然信之，伏自八月以来，闻河北边上敌人屯结甚觽，又数侵犯雁门瓶形寨、宁化军。度其奸谋，必不轻退，深恐大寒之际，契丹转肆冲突。臣愚乞陛下郊禋既毕，庆赏才行，五七日间，速起圣驾，径至镇州，躬御六师，奋扬威武，勿生迟疑之虑，勿听犹豫之谋，周世宗及我太祖、太宗近事，皆可法也。况陛下谅阴三年，礼无违者，复此顺动，其谁敢当！圣驾若过河北，契丹当自引退，四夷八蛮，无思不服，政在此举矣。」
　　契丹寇定州，次怀远驿【一○】。诏遣南作坊使李继宣领兵三千往袭之，至则敌已坏桥，继宣梁木而度，追奔五十余里。敌又焚常山、中度二桥，继宣复领兵趋焉，契丹闻之，拔寨遁去。继宣锐于击敌，数诣都部署傅潜请行，潜每抑之，不令远袭，以故无功。（此事不得其时，附见十月末。）
　　十一月庚辰朔，废齐州龙山冶务。
　　壬午，以太常丞刘综为河北转运副使，综尝上言：「州县、幕职官以昏耄放罢者，其间有本实廉谨之士，或幼累无托，或邱园无归，止藉禄养，以济朝夕，一旦停废，则罹饥寒，当在圣朝，似伤和气，望自今并除致仕官。」又言：「法官断狱，皆引律令之文，以定轻重之罪。及其奏御，复云『虑未得中，别取进止』，殊非一成不变之道，且复烦于听断。望示约束，不得复然。河北承兵寇之后，民户雕弊，吏部铨所除幕职、州县官，皆四方之人，不习其风俗，且有怀归之思，以是政事多因循不举。请自今并以河北人充，冀其安土乐居，勤于职业。」
　　诏自今亲王领大都督、节镇、州府者，勿复兼长史。
　　乙酉，飨太庙，至太宗室，泣下沾襟。
　　丙戌，合祭天地于圜丘，奉太祖、太宗并配。升坛奠玉帛讫，方诣罍洗，再升坛，如旧仪。大赦天下。御朝元殿，受册尊号。（王称东都事略：契丹寇边。）
　　丁亥，宰相兵部尚书张齐贤加门下侍郎，户部侍郎李沆加中书侍郎【一一】。太宗时郊祀行庆，髃臣率多进改，故孙何有厘革迁转议，左司谏耿望亦以为言，于是内外文武官止加阶勋爵邑云。（此据本志。宰相转官，旧制，兵书当转吏书【一二】，户侍当转礼书，今但加门侍、中侍，非进改也。门侍、中侍，合班仪在六尚书、常侍之下，大中祥符元年始升在常侍之上，合班次六尚书。）
　　甲午，以左神武大将军德恭为右卫大将军、判虢州，左武卫大将军德隆为右武大将军、判滁州。德恭等拜章，愿奉朝请。从之。
　　丰州河北藏才八族大首领皆赏罗等以名马来献。
　　乙未，诏以边境绎骚，取来月暂幸河北。（实录载亲巡河北诏在十二月辛亥，今从本纪。）命宣徽北院使周莹为随驾前军都部署，邕州观察使刘知信副之；内侍都知杨永遵【一三】为排阵都监；保平节度使、驸马都尉石保吉为北面行营先锋都部署，磁州防御使康廷翰副之，洺州团练使上官正为钤辖。（杨永遵、康廷翰，未见。）
　　丙申，内园使曹珝坐闺门不肃，责授均州团练副使。珝，彬子，秦王女貋也。
　　己亥，上狩于近郊。
　　诏诸色违碍选人及白衣选人并与放选，自是讫天禧三年，凡七下此诏。
　　辛丑，赐京城父老祝赞等九十一人布帛、衣服。
　　两浙转运使请出常、润州廪米十万石振饥民，从之。
　　戊申，以宰相李沆为东京留守，濠州刺史李着为大内都部署，权知开封府魏羽判留司三司，盐铁使陈恕为随驾转运使。（宋朝要录：以定国节度使魏咸信为贝冀路行营都部署。）
　　上以太子太师、分司西京张永德宿将，召入对便坐，屡访边要。十二月辛亥，命为京城内外都巡检使。
　　癸丑，赐辅臣戎服、散马。
　　甲寅，车驾发京师。
　　乙卯，次长垣县，登行宫之东亭，因视城郭，谓左右曰：「民物甚蕃，亦佳邑也。」遣使以茗果篃赐卫士。
　　命捧日左厢都指挥使张美等自澶州至天雄军往来巡检。（张美，未见。）
　　丙辰，次韦城县，登行宫之东亭，见车坊役卒有敝衣者，赐以缗钱。
　　丁巳，次卫南县。
　　戊午，驻跸澶州。
　　己未，知冀州张旻遣使驰奏，败契丹于城南，杀千余人，获马百匹。（蔚昭敏正传云：昭敏为贝冀行营都监，契丹以五千骑突至冀州城南，昭敏帅所部兵与战，败之，得其器甲，贼遁去，而我师不失一人。真宗闻之喜。按实录此捷以十二月己未到行在，后八日丁卯，乃书内殿崇班蔚昭敏为都监，恐捷时昭敏未为都监也。当考。）
　　是日，斩捧日知粮军典□荣等三人于市，坐盗减军粮故也。
　　辛酉，宴从臣于行宫，以殿前都指挥使王超、权都虞候张进为先锋大阵往来都提点，马步军都军头呼延赞、马军都军头王潜为先锋，滨州防御使王荣、马步军副都军头王继忠为策先锋，内出阵图示超等，令识其部分。进，曲阜人；继忠，开封人也。（王潜，未见。）
　　壬戌，赐辅臣甲胄弓剑，幸浮桥，登临河亭，赐澶州父老锦袍、茶帛。
　　癸亥，（十四日。）次清德军。
　　甲子，次大名府，上御铠甲于中军，枢密使王显、副使宋湜分押后阵，横亘数十里。
　　威虏军言契丹来寇，出兵击败之，杀其酋帅。寇始至，知军石保兴擅取库物分给战士，主者固执不可，保兴曰：「城危如此，何暇中覆【一四】，事宁之后，愿偿家财。」及寇退，具以闻，上赦不问。保兴，守信长子也。
　　河北民多惊扰，丙寅，遣屯田郎中李璠等八人分往邢、洺、祁、赵、雄、霸、贝、冀诸州，遍诣闾里，谕以车驾已至大名，速令归业，仍诏州县倍存□之。
　　上登大名之子城南门楼，问知府事刘知信曰：「城中居民几何？」知信对曰：「主客合数万家。」上顾谓辅臣曰：「河朔藩镇，兹为都会矣。」翊日，召见父老八十四人，劳赐之。
　　丁卯，左侍禁、合门祗候卫居实自府州驰骑入奏：「驻泊宋思恭与知州折惟昌、钤辖刘文质等引兵入契丹五合川，破黄太尉寨，尽杀敌觽，焚其帐千五百余所，获战马牛羊万计，铠甲、弓剑千事。」赐居实锦袍、银带、束帛，迁供奉官；就赐思恭等锦袍、金带，立功将士并升擢之。赐蕃部首领物有差。（卫居实，未见。）
　　以滨州防御使王荣为贝、冀州行营副都部署。先是，都部署石保吉至天雄，进师颇缓，有诏督之，及贝州，则敌已退矣。即召保吉还。
　　初，河北转运使裴庄屡条奏傅潜无将略，恐失机会。枢密使王显与潜俱起攀附，颇庇之，庄奏至，辄不报。潜屯于定州，缘边城堡悉飞书告急，潜麾下步骑凡八万余，咸自置铁挝、铁捶，争欲击敌。潜畏懦，闭门自守，将校请战者辄丑言詈之。无何，敌破狼山诸寨，悉锐攻威虏，两昼夜不胜，遂引兵略宁边军，入祁、赵，大纵抄劫，游骑出邢、洺间，百姓惊扰，携挈老幼争入城郭，镇、定路不通者踰月。朝廷屡间道遣使，督其出师，会诸路兵合击，其都监秦翰及定州行营都部署范廷召等屡促之，皆不听。廷召怒，因诟潜曰：「公性怯，乃不如一妪耳。」潜不能答。都钤辖张昭允又劝潜，潜笑曰：「贼势若此，使吾与之角，适挫吾锐气耳。」闻者莫不扼腕。廷召促潜不已，潜乃分骑八千、步二千付廷召，令于高阳关逆击，仍许出军为援，然潜固无出意。及上遣石保吉、上官正自大名领前军赴镇、定与潜会击，潜卒逗遛不发。
　　丙子，诏御史中丞魏庠，谕百官各上封章，直言边事。（此据孙何集，乃此月二十六日事。）于是，工部侍郎、集贤学士钱若水言：
　　陛下躬擐甲胄，驻于魏郡，已踰旬浃，戎捷未至。今所切者，大率不过即今御戎之策，将来安边之术尔。臣闻孙武著书，以伐谋为上，汉高将将，以用法为先。伐谋者何？盖将帅能料敌制胜也。用法者何？盖朝廷能赏罚不私也。今则傅潜领数万雄师，闭门不出，坐看敌人俘掠生民，上则辜委注之恩，下则挫锐师之气，盖潜辈不能制胜，朝廷不能用法使然也。军法曰：「临阵不用命者斩。」今若申明军法，斩潜以徇，然后擢取如杨延朗、杨嗣者五七人，增其爵秩，分授兵柄，使将万人，间以强弩，令分路讨除，孰敢不用命！契丹闻我将帅莫不用命，退则有死【一五】，岂不惧哉？惧则岂独思遁，抑亦来岁不敢犯边矣。如此，则不出半月，可以坐清边塞，然后銮辂还京，则天威慑于四海矣。
　　臣尝读前史，周世宗即位之始，刘崇结契丹入寇，遣大将杨笃领骑数万随崇至高平。当时懦将樊爱能、何徽等临陈不战，世宗知之，翌日大陈宴会，斩爱能、徽等，拔偏裨十余人，分兵击太原，刘崇闻之，股栗不敢出，契丹即日而遁。是以兵威大振，复收淮甸，下秦凤，平关南，如席卷耳。陛下睿圣神武，岂愧于世宗乎？此所谓，即今御戎之策也。
