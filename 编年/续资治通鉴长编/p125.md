<!-- { "loadSidebar": true } -->
　　初，李至判国子监，上言：「本监先校定诸经音疏，其间文字，讹谬尚多，深虑未副仁君好古诲人之意。盖前所遣官，多专经之士，或通春秋者未习礼记，或习周易者不通尚书，至于旁引经史，皆非素所传习，以是之故，未得专详。伏见国子博士杜镐，直讲孙奭、崔颐正，皆苦心强学，博贯九经，问义质疑，有所依据。望令重加勘正，除去舛谬。」太宗从之。丁丑，蔡州学究刘可名又上言诸经板本多误，上令择官详校，因访髃臣通经义者，至复以颐正对。上曰：「朕宫中无事，乐闻讲诵。」因召颐正于后苑，讲尚书大禹谟，赐五品服。他曰，谓辅臣曰：「颐正讲诵甚精，卿等更于班行中选经明行修之士一二人，具以名闻。」自是，日令颐正赴御书院待对【一】，讲尚书至十卷。颐正，雍丘人也。
　　戊寅，上御崇政殿，召御龙直二百七十余人，阅试武艺，迁擢者二十六人。
　　庚辰，审刑院详议官、监察御史韩见素表求致仕，时年四十八。上问辅臣曰：「见素齿发尚少，遽求致仕，何也？」吕端曰：「见素性恬退，喜修炼。」上难之。李至曰：「近世朝行中，躁竞求进者多，知止求退者少，若允其请，亦足以激劝薄俗。」上默然，乃授刑部员外郎，致仕。见素，凤翔人，退居华山，年八十余乃卒。
　　甲申，有彗出营室北，光芒尺余。
　　二月壬辰，诏：「礼部贡院考试毕日，录合格人姓名以闻，当议降敕发榜赐及第。如覆试有缪滥，知举官重行朝典。」
　　上谓辅臣曰：「朕即位以来，罔敢暇逸，庶涉治道，至于和平。今彗出甚异，将奈之何？」吕端等言：「变在齐、鲁之分。」上曰：「朕以天下为忧，岂独一方耶？」李至曰：「陛下此言，可以却妖星矣。」
　　甲午，诏百官极言得失，避正殿，减常膳。
　　乙未，虑系囚。诏诸州长吏平决狱讼，申理冤滥。
　　先是，吏部郎中、直集贤院田锡出知泰州，未之任，会星变，锡上疏言：
　　臣自去年七月至冬节已后三上章，所言者朝廷密谋，所陈者国家大体。识见虽浅，不足动于宸聪，果敢所陈，亦足伸于忠节。每至奏覆公事，咫尺天颜，亦望圣聪略赐宣问，岂谓陛下略不询所陈之事，殊不访所贡之言。退有忧遑，虑获罪戾，进无听纳，固不遑宁，所以辄拜封章，乞归馆殿。旋承敕命，令知泰州，已蒙圣恩，给与假限，许至三月初进发。臣既受敕，不合立班，唯候朝辞，以赴任所，于二月八日方矩御札，许贡刍词。臣子之事君亲，愚直之逢明圣，有所见闻，岂敢缄默。
　　臣闻君不密则失臣，臣不密则失身。臣去年所上第一章，下在中书，第二、第三章，留中不出。臣虑外人窥其曾有贴黄，乞未付中书，且宣召宰臣、枢密使问其可否，然尚有不敢形于奏疏，拟俟面陈。所虑者非轻，虑陛下失臣，所忧者非细，忧微臣失身。今日陛下若许臣面言，容臣口奏，即乞宣召，必得敷陈。
　　记其间可行之事、可用之言，先皇帝亦听纳而行之，亦优容而用之。伏乞陛下令实录院进呈，略赐披览，有先朝未行者，乞择而行之，有今日可用者，乞取而用之。
　　御札云「良由时事舛误，政化郁堙」。臣谓李继迁不合与夏州，又不合呼之为赵保吉。虽赐姓与名，已自先朝，然狼子野心，终是异类。昨以陛下登极，虽来进奉，锡之优诏，銟以来王。识其奸谋，辨其诡计，则可；锡之土宇，授以节旄，则非。以臣愚蒙，料彼变诈，必不肯久奉朝命，必不能永保塞垣。既如此惠之怀之而弗来，讨之除之而未得，翻成姑息，似失机宜。臣谓关辅劳扰从此生，国家费耗从此起，是时事舛误之大者。密院公事，宰相不得与闻，中书政事，枢密使不得与议，相承既久，骤改固难，致兵谋不精，国计未善。求之近验，即去年灵州之役，关西之民死者十五余万。生民无辜而死者十五余万，罪在何人而不问，咎将谁执而不知，此政化郁堙之大者也。臣今为陛下言其大者远者，自余琐屑之事，何足为陛下言之！（锡疏论彗星，自注云三月七日上，移附此。）疏奏，即日召对，移晷。将行，又贡封事，复召对，谓曰：「卿第去，不半岁，召卿归矣。事有当面论者，听乘传赴阙。」再遣中使赐与之甚厚。（将行封事独未见，当考。）
　　戊戌，诏以久停贡举，颇滞时才，令礼部据合格人内进士放五十人，诸科百五十人，来岁不得为例。
　　改太平军为廉州。
　　先是，吏部铨拟官，告身悉书其过犯，三月癸酉，诏自今勿复书。
　　淳化初，宗正少卿赵安易言：「别庙祭飨，懿德皇后在淑德皇后之上，臣未测升降之由，乃有司乱昭穆为逆祀，请改正之。」太宗不许。及议合食，有司咸请以懿德升配。安易又言：「百官论议苟且，隳□尊卑，若序以后先，当用淑德配食。」诏尚书省集学士、两省、知杂御史、诸司四品南省六品以上，及礼官同详定。上议曰：「淑德皇后生无位号，没始追崇，况在初潜，早已薨谢。懿德皇后飨封大国，作配先朝，虽不及临御之期，但夙彰贤懿之美。若以二后之内，则升祔当归懿德。伏请奉懿德皇后神主升配太宗室。又按张昭等议，以周世宗神主祔庙，必若宣懿同祔，即正惠神主，请加『太』字。若升祔懿德，即请加淑德『太』字，仍旧别庙。」诏曰：「礼非天降地出，酌于人情，都省以懿德皇后虽未正位中宫，亦合配飨先帝，恭依所请，庶协从宜。至于『太』者尊极之称，加于母后，施之宗庙，礼即未安。淑德皇后不加『太』字，仍旧别庙祭飨。」
　　夏四月己丑朔，诏诸州长吏洁除牢狱【二】，疏理淹系，有疾病及贫乏者疗治资给之。
　　甲辰，改御带曰带御器械，以授供备库副使张旻等三人。旻，开封人，尝给事藩邸云。
　　上谓宰相曰：「诸路逋欠，先朝每有赦宥，皆令蠲放。而有司不认朝旨，尚令理纳，颇闻细民愁叹，此甚亡谓也。」己酉，遣使乘传与诸路转运使、州军长吏按百姓逋欠文籍，悉除之。始用王钦若之言也。除逋欠凡一千余万，释系囚三千余人。上由是眷钦若益厚。
　　五月壬戌，始命内侍充宫闱令，限年与代，令居庙中，与知庙官同掌宗庙祀事。从屯田郎中杨延庆所请也。（史官曰：「宫闱令但掌迁皇后神主，岂宜辄居庙中专掌庙事乎？延庆不知典故，君子非之。」）
　　六月庚寅，密州发解官鞠傅坐荐送非其人，当赎金，特诏停任，仍令告谕诸道，以警官吏。上谓辅臣曰：「凡所举官，多闻谬滥，宜先择举主，以类求人。今外官要切惟转运使【三】，卿等可先择人，令举之。」
　　辛卯，诏三司使、学士、两省尚书丞郎、知杂御史，各于常参官内举材堪转运使者，不限人数。上又言：「诸州长吏奏举官属，虑有请托，并须条约之。」
　　乙未，诏诸路知州军、通判，自今举管内京朝、幕职、州县官，各具勤绩实状，如经擢任有违犯，并连坐之。
　　先是，判太常礼院李宗讷等言：「伏见僖祖称曾高祖，顺祖称高祖【四】，翼祖称曾祖，宣祖称祖，太祖称伯，文懿、惠明、简穆、昭宪皇后并称祖妣，孝明、孝惠、孝章皇后并称伯妣。案尔雅有考妣、王父母、曾祖王父母、高祖王父母及世父之别。以此观之，唯父母得称考妣。今请僖祖止称庙号，顺祖而下，即依尔雅之文。」于是礼官言：「伏请僖祖室止称庙号，后曰祖妣，顺祖室曰高祖，后曰高祖妣，翼祖室曰曾祖，后曰曾祖妣，祝文并称孝曾孙；宣祖室曰皇祖考，后曰皇祖妣，祝文称孝孙，太祖室曰皇伯考妣，太宗室曰皇考妣，每大祭，太祖、太宗昭穆同位，祝文并称孝子。其别庙称谓，亦请依此。」诏令礼官再讨典故。礼官言：「按太宗飨祀太祖二十有二年，称曰孝弟，此不易之制，又安可追改乎？唐玄宗谓中宗为皇伯考，德宗谓中宗为高伯祖。伯氏之称，复何不可。臣等参议，自今祫祭日，太祖、太宗依典礼同位异坐，太祖位仍旧称孝子。」奏可。
　　秋七月壬戌，诏京朝官非公事不得辄入制敕院，犯者论如法。凡中书堂后官以下所处吏舍，总名曰制敕院。（中书吏舍总名制敕院，此据三朝及两朝正史职官志增入。）
　　先是，有诏诸路课民种桑枣，广西转运使陈尧叟上言曰：「臣所部诸州，土风本异，田多山石，地少桑蚕，昔云『八蚕之绵』，谅非五岭之俗，度其所产，恐在安南。今其民除耕水田外，财利之博者，惟麻苎耳。麻苎所种，与桑柘不殊，既成宿根，旋擢新干，俟枝叶裁茂【五】，则刈获是闻，周岁之间，三收其苎，复因其本【六】，十年不衰。始离田畴，即可纺绩。然布出之市，每端止售百钱，盖织者觽而市者少，故地有遗利而民艰资金【七】。臣以国家军须所急，布帛为先，因劝谕部民广植麻苎，以钱盐折变收市之，未及二年，已得三十七万余疋。自朝廷克平交、广，布帛之供，岁止及万，较今所得，何止十倍其多。今树艺之民，相率竞劝，杼轴之功，日以滋广。欲望自今许以所种麻苎顷亩，折桑枣之数，诸县令佐依例书历为课【八】，民以布赴官卖者，免其算税。如此，则布帛上供，泉货下流，公私交济，其利甚博。」诏从之。
　　先是，黎桓加恩，为交州国信使者，必获赠遗数千缗，桓责赋敛，往往断民手足趾。尧叟知之，遂奏请召其子，授以朝命，而漤其私觌【九】。又言【一○】：「岭表炎蒸，又多瘴疠，请官给纸墨，写摄生药方，散付诸州。」从之。
　　八月丁亥朔，诏三司经度茶、盐、酒税以充岁用，勿得增加赋敛，重困黎元，诸色费用并宜节约，并条析未尽事件以闻。
　　辛卯，京西转运使姚铉上言：「诸路官吏或强明莅事、惠爱及民者，则必立教条，除其烦扰。然所更之弊事，多不便于狡胥，候其罢官【一一】，悉藏记籍，害公蠹政，莫甚于兹。欲望应知州府军监【一二】、通判、幕职、州县官，于所任有经画利济，事可经久者，岁终书历，替日录付新官，俾之遵守，不得妄信下吏，辄有改更。若灼然不便，州以上闻，幕职以下闻于长吏，俟报改正。礼云：『其人存则其政举，其人亡则其政息』。语云：『旧令尹之政，必以告新令尹。』此实圣人之格言，国家之急务也。」诏从之。
　　乙巳，工部侍郎、集贤院学士钱若水等上太宗实录八十卷。上览书流涕，赐诏褒谕，赐赉有差。时若水判集贤，因用院印，史馆无所预，纔九月而毕。
