<!-- { "loadSidebar": true } -->
　　知永兴军、龙图阁直学士陈尧咨，好以气凌人【八】，转运使乐黄目表陈，因求解职，诏不许。己卯，徙尧咨知河南府兼留守司事。上闻尧咨多纵恣不法，诏黄目察之，尽得其实。上不欲穷治，止落职，徙知邓州。他日，上谓宰相曰：「或言黄目在陕西条约边事，虽主将亦罕饶假。」王旦曰：「太祖朝边臣横恣，或得一儒臣稍振纪纲，便为称职。」上曰：「近闻外官多事依违，黄目苟能如此，亦可嘉也。然不可过当生事，宜密戒之。」（尧咨徙邓州【九】乃四月壬申，今并书之。）
　　庚辰，大雨，上作甘泽应祈歌赐近臣。
　　三月辛卯，中书上髃臣应诏所举官。上览之，曰：「皇甫选，人言其好谈民政。陈绛，亦闻有吏干。」王旦等曰：「选好师慕古人，而临事迂阔，无益于用。绛制策上等，外任有声，而性多简倨。」时李永锡亦在举中，旦等言：「永锡即顷年妄陈封事被黜者。」上因曰：「搢绅之士，多恣毁訾，近日颇协附有位，久则便成朋党，深宜绝其本源也。」旦等曰：「唐文宗朝，二李各树朋党，迭相升黜，晚年自不免祸，职由此也。」
　　甲午，上又作诸岳祭告文，皆遣使刻石于庙中。
　　丁酉，赐邕州公用钱二十万，以其地管蛮洞，备犒设也。
　　戊戌，赵安仁等上礼部合格人数姓名。上顾谓宰相曰：「今岁举场，似少谤议。安仁等适对，朕亦以此语之矣。」王旦曰：「条式备具，可守而行，至公无私，其实由此。」
　　癸卯，上御崇政殿覆试，多所黜落；又疑所点抹者或未当，命宰相阅视之。旦曰：「考官过为艰难，公在其中矣。」于是得进士蔡齐以下百九十七人，并赐及第，六人同出身。又赐六举以上特奏名进士七十八人同三礼出身，赐诸科三百六十三人及第、同出身，试将作监主簿，除官如元年之制。齐等既考定，上顾问王旦等曰：「有知姓名者否？」皆曰：「人无知者，真所谓搜求寒俊也【一○】。」
　　故事，当赐第，必召其高第数人并见，又参择其材质可者然后赐第一。时新喻人萧贯与齐并见，齐仪状秀伟，举止端重，上意已属之。知枢密院寇准又言：「南方下国人不宜冠多士。」齐遂居第一。上喜谓准曰：「得人矣！」特诏金吾给七驺，出两节传呼，因以为例。准性自矜，尤恶南人轻巧，既出，谓同列曰：「又与中原夺得一状元。」齐，胶水人也。
　　上之亲试进士也，召崇文院检讨冯元讲周易泰卦【一一】，元因推言：「君道至尊，臣道至卑，必以诚相感，乃能辅相财成。」上说，特赐五品服。
　　甲辰，诏增镇戎军公用钱岁二十万。初，本军岁给一百三十万，地当极边，军屯颇觽，故增焉。仍赐白金千两，以备器用。
　　又赐凤翔河中府、青潭州长吏添支钱有差。
　　乙巳，诏缘边诸州士卒为蕃界所部送官者，如实投蕃，即依元敕区断；若因缘避役，即决隶本指挥名下。从知镇戎军李余懿之请也。
　　夏四月辛亥，以殿中侍御史廖安世知太平州。庭试举人日，安世为封弥官，不时请觐，觊望恩宠，故出之。
　　癸丑，召宰相观书玉宸殿，阅御制皇王、帝霸、五臣等论，遂临水轩赋诗，各赐衣带、器币，吏部尚书王钦若、户部尚书陈尧叟、刑部尚书冯拯、兵部侍郎赵安仁与焉。
　　乙卯，宴近臣于长春殿。镇定路都部署、步军副都指挥使、振武节度使王能来朝。故事，节帅陛见必赐宴，掌兵者则不及，至是，特令用藩臣例。有司言能既赴坐，而殿前马军帅曹璨等皆当侍立，品秩非便。乃诏璨等悉预坐【一二】，自是掌兵者率以为例。
　　令翰林学士陈彭年以赵安仁等知贡举起请事件着于式。
　　诏陕西缘边镇寨都监、监押、寨主，知蕃兵侵寇熟户，实时部兵策应，违者重行朝典。
　　先是，怀、卫、滨州以部内官属少进士登科者，因聚数州进士都试之。乃诏自今诸州发解，如乏试官，宜令转运司选邻州官充，不得移举人就他州并试。
　　丙辰，诏知荆南马亮发潭州虎翼军五百人屯鼎州，俟辰州有警则往赴之，以辰州言溪蛮扰动故也。于是知辰州张纶请入陈利害，加兵翦除，亮亦请济师。王旦曰：「此蛮贼之小者，不足以烦天诛，但当备御剽窃，勿使得至境上，杜其无厌之求，即安静矣。」上曰：「观纶此奏，必能抚绥，深入之议，特须裁制，不可行也。」（十二月乙酉，命东染院使、平州刺史曹克明知辰州，或移此段于彼。）
　　戊午，丁谓言会灵观颂记，望赐御制御书，从之。
　　邠宁副都部署王守斌，言西界蕃部指挥使浪梅娘、麻孟桑二人投环州归顺。诏先有熟户蕃部逃亡为西界所纳者，可移牒追取，俟其遣还，乃以浪梅娘等付之。
　　辛酉，赐宰相御制良臣、正臣、忠臣、奸臣、权臣论。
　　壬戌，以枢密使、同平章事寇准为武胜军节度、同平章事。
　　先是，准恶三司使林特之奸邪，数与忿争。特以河北岁输绢阙，督之甚急。准颇右转运使李士衡而沮特，且言在魏时尝进河北绢五万而三司不纳，以至阙供，请劾主吏以下。上勉从其请，而用赦释之，盖京师岁费绢百万，而准所助才五万而已。准又以三司放喰坊军士不俟给装钱为特过。特方有宠，上不悦，谓王旦等曰：「准年高，屡更事，朕意其必能改前非，今观所为，似更甚于畴昔。」旦等曰：「准好人怀惠，又欲人畏威，皆大臣所当避，而准乃以为己任，此其所短也。非至仁之主，孰能全之！」准之未为枢密使也，旦尝得疾，久不愈，上命肩舆入禁中，使其子雍与直省吏扶之，见于便殿，劳问数四，因曰：「卿今疾亟，万一有不讳，使朕以天下事付之谁乎？」旦谢曰：「知臣莫如君，惟明主择之。」再三问，不对。上曰：「张咏何如？」不对，又问：「马亮何如？」不对，上曰：「试以意言之【一三】。」旦强起举笏曰：「以臣之愚，莫若寇准。」上怃然有间曰：「准性刚褊，卿更思其次。」旦曰：「他人，臣所不知也。臣病困，不任久侍。」遂辞退。
　　及准为枢密使，中书有事关送枢密院，碍诏格，准即以闻。上谓旦曰：「中书行事如此，施之四方，奚所取则。」旦拜谢曰：「此实臣等过也。」中书吏既坐罚，枢密院吏皇恐，告准曰：「中书、枢密院日有相干，旧例止令诸房改易，不期奏白而使宰相谢罪。」既而枢密院有事送中书，亦碍诏格，吏得之，欣然呈之旦，旦令却送与枢密院。吏白准，准大臱，翌日，谓旦曰：「王同年大度如此耶？」旦不答。
　　旦每见上必称准之才，而准数短之。一日，上谓旦曰：「卿虽谈其美，彼专道卿恶。」旦谢曰：「理固当然。臣在相位久，政事阙失必多，准对陛下无所隐，益见其忠直，此臣所以重准也。」上由是愈贤旦。
　　及准自知当罢，使人私于旦，求为使相，旦大惊曰：「使相岂可求耶？且吾不受私请。」准深恨之。既而上问旦：「准罢，当为何官？」旦曰：「准未三十，已蒙先帝擢置二府，且有才望，若与使相，令处方面，其风采亦足为朝廷之光也。」及制出，准入见，泣涕曰：「非陛下知臣，何以至是！」上具道旦所以荐准者，准始媿叹，出语人曰：「王同年器识，非准所可测也？」（司马光记旦荐准事，以为旦将卒时，且云时张咏、马亮皆为尚书。按咏死于祥符八年八月，亮时但为工部侍郎，虽旦卒时亮亦未为尚书也，果问咏，即当在八年以前准未使枢密时，准所以得使枢密，则由旦此荐也。其后复入中书，则距旦之卒几三年矣。记云旦没岁余，上卒用准，盖误尔。准使枢密由旦此荐，则问张咏固当前此，若前此，则马亮方为给事中、知洪州，上未必有意擢置两府，恐不当遽问，或问他人，而蓝元震听闻不审，司马光亦姑记之乎？事皆参差不合，然旦扶病入对，上问张咏及旦荐准，必不诬也，但决非临卒时尔，今辄附见。准罢枢密时，更须详考之。所载马亮亦仍其旧。司马光记旦入对延和殿，按延和殿本承明殿，祥符七年始建，景佑元年改名，当时未有延和殿也，今止称便殿。本传云旦将罢相，独对滋福殿，令左右掖扶而升，荐贤士大夫十数人。自此以前，未尝云旦得独对也。今辄以荐准事为准未使枢密时者，旦素体羸多疾，其扶掖入见，恐不但将罢相乃如此尔。若将罢相，乃得独对，则与司马光所记差同。但张咏没既数年，上不应更以为问也。且殿名滋福，不名延和，岂旦亦尝独对承明，不止滋福耶？据实录、本纪，则天禧元年六月，旦两得召对，一在崇政殿，一在滋福殿，而本传不备载，则承明独对，本传固不书，而本纪、实录亦有所脱略，未可知也。承明独荐准，滋福所荐又十数人，疑实两事，要不敢决。然上问张咏及旦荐准，蓝元震所闻，决不诬。顾时之先后有可疑，并问马亮，亦所不晓尔。）
　　以吏部尚书王钦若、户部尚书陈尧叟并为枢密使、同平章事。
　　令缘边知州军、巡检，月往诸军营宇巡教。
　　增绛州公使钱岁五十万，从知州钱惟济之请也。
　　甲子，上谓王旦曰：「上封者言中书不言事，罕接宾客，政令颇稽滞。」旦等曰：「中书当言者，惟进贤退不肖、四方边奏、郡县水旱、官吏能否、刑法枉直。此数事，日奉德音，动遵睿旨，外人不知者，是臣等无漏言也。罕接宾客，诚亦有之【一四】。如转运使副、提点刑狱、边要藩郡守臣及非次将命髃臣，陛辞之后，未尝不见。或赍到札子者，观其所述，可以详悉，洎复询问，即涉徼求。大约中书庶事，动守程序，不敢随意增损，行遣疾徐，日有奏籍，然思虑不至，事或有未便，未免重烦圣断，是臣等过也。」皆再拜，上慰谕之。（王珪会要以此事系之三年十月，今不取。）
　　上又谓旦等曰：「朕每有所闻，于中书无隐，必宣示之。而臣僚言事，多请不付中书，恐贻怨责，然或漏露，何也？」王旦曰：「臣等每奉德音，或有所施行【一五】，至视事阁中，尽屏左右，亲录进止，授本房吏，外无知者。或虑舍人草词，笔吏誊本之故，当益戒令严密。然朝廷命官，如转运使副、三司判官之类，不出藩郡知州久经事务者，外人或能预料，十得五六，苟与拟议符合【一六】，则无所逃谤。」上曰：「此事不免有之，但心存至公，亦无所害。朕孜孜博访，欲在位尽公，致天下久安，无他意也。」
　　乙丑，兵部侍郎赵安仁兼宗正卿权判都省，改判宗正寺。朝廷以陵庙事重，司宗者位卑不称，故有是命。
