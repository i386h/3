<!-- { "loadSidebar": true } -->
　　年　　号 至和元年（甲午，1054）
　　全　　文
　　九月辛酉朔，权三司使、翰林学士、兼端明殿学士、翰林侍读学士、礼部侍郎、知制诰杨察为户部侍郎、提举集禧观事。内侍杨永德建请蔡、汴河置水递铺，察条其不便，罢之，永德毁察于帝。三司有狱，辞连卫士，皇城司不即遣，而有诏移开封府鞫之。察由是乞罢，帝从其请。
　　知谏院范镇言：「外议皆谓察近因点检内衣库积尺罗帛及建言水递铺非便，又言内藏库不当买交钞，又言香场人吏取乞钱物，皇城司占护亲从官不以付外勘鞫。此等事皆是害政伤理之大者，三司义当论列【一】，而谗邪小人，多方沮毁，使其请解使权，朝廷因遂其请，臣窃为陛下惜之。夫邪正之辨，治乱之所系也，不可不审，陛下以察之所陈，是邪？非邪？以为是，则宜使察且主大计，以塞奸幸之路；以为非，则不当改官，使自暇逸。累日以来，日色不光，天气沉阴，欲雨而不雨，此邪人用事之应，而忠良之情不得上通也。陛下宜以察所争四事，下中书、枢密大臣详正是非【二】，付有司依公施行，复察所任，庶几上应天变，下塞人言。」殿中侍御史赵抃亦言：「察若有罪，不当更转官资，若本无罪，不当遽罢。乞令依旧职局，追还新命。」不报。抃，西安人也。抃为御史，弹劾不避权幸，时号铁面御史。
　　先是，盐铁判官、司封员外郎王鼎为淮南、江、浙、荆湖制置发运副使，内侍杨永德请沿汴置铺挽漕舟，岁可省卒六万，鼎议以为不可。永德横猾，执政重违其奏，乃令三司判官一员将永德就鼎议。鼎发八难，永德不能复。鼎因疏言：「陛下幸用臣，不宜过听小人，妄有所改，以误国计。」于是永德言不用。居二年，遂以为使。鼎为发运副使，乃四月辛酉，今因杨察罢三司，附见。前使者多渔市南方物，因奏计京师，持遗权贵。鼎一无所市，独悉精吏事，事无大小，必出于己。凡调发纲吏，度漕路远近定先后，为成法，于是劳佚悉均，吏不能为轻重。官舟禁私载，舟兵无以自给，则盗官米为奸。有能居贩自赡者，市人持以法，不肯偿所逋，鼎为移州县督偿之。舟人有以自给，不为奸，而所运米未尝不足也。
　　殿中丞王安石为髃牧判官。安石力辞召试，有诏与在京差遣。及除髃牧判官，安石犹力辞，欧阳修谕之，乃就职。馆阁校勘沈康，诣宰相陈执中，自言屡求为髃牧判官而不得，王安石不带职，又历任比康为浅，安石既不肯为，愿得为之。执中曰：「安石辞让召试，故朝廷优与差遣，岂复屑屑计校资任。且朝廷设馆阁以待天下贤材，亦当爵位相先，而乃争夺如此，公视安石，颜何厚也。」康臱沮而去。
　　诏梓州路转运使，如闻戎、泸知州，每遇蛮人入寇，领兵按边，而所过多率民供馈粮肉，寇未至而民已扰，其严行禁约之。
　　癸亥，起居舍人、知制诰吕溱，工部郎中、知制诰、兼侍讲、史馆修撰王洙，并为翰林学士。故事，翰林学士六员，时杨察、赵燍、杨伟、胡宿、欧阳修并为学士，于是察加承旨，溱及洙复同除学士，洙盖第七员也。温成皇后之丧，洙钩摭非礼，阴与石全彬附会时事，陈执中、刘沆在中书，喜其助己，故员外擢洙。议者非之。
　　甲子，起居舍人、直集贤院、同修起居注□奎为兵部员外郎，太子中允、直集贤院、同修起居注刘敞，并知制诰，仍以敞为右正言。陈执中言奎、敞修注未一月，不应骤迁，上不听，曰：「此岂计官资日月耶！」谢日，上面谕以外间事不便，有闻，当一一语朕也。
　　乙丑，诏：「比闻差官缮修京师官舍，其初多广计工料，既而指羡盈以邀赏，故所修不得完久。自今须实计工料，申三司。如七年内隳损者，其监修官吏及工匠，并劾罪以闻。」
　　丙寅，翰林学士王洙上周礼器图【三】。先是洙读周礼，帝命画车服、冠冕、笾豆、簠簋之制，及是图成，上之。
　　枢密副使王尧臣务裁抑侥幸，于是有镂匿名书布京城以摇军情者，帝不信。丁卯，诏开封府揭牓募告者赏钱二千缗；愿入官与大理寺评事或侍禁；已有官及系军籍者优与迁转；徒中自告特免罪，亦与酬奖；僧道褐衣者与紫衣，紫衣者与师号，已赐师号者与僧官【四】，如愿赐院额及欲度童行者亦听。
　　戊辰，三司使王拱辰言：「合门以臣班观文、资政殿学士之上【五】。今高若讷、□育皆二府旧臣，望许依近例，外殿序臣班于其下。」从之。
　　彰德节度使、兼侍中、驸马都尉王贻永言：「奉诏许朝朔望，恩礼优绝。今足疾少损，乞五日一奉朝。」从之。
　　己巳，迩英阁讲周礼「大荒大札，则薄征缓刑」，杨安国曰：「所谓缓刑者，乃过误之民耳，当岁歉则赦之，闵其穷也。今觽持兵仗，劫粮廪，一切□之，恐不足以禁奸。」帝曰：「不然，天下皆吾赤子也。一遇饥馑，州县不能存恤，饿莩所迫，遂至为盗，又捕而杀之，不亦甚乎！」
　　壬申，侍御史范师道言，乞知谏官院及知杂御史如当擢用，不计资任深浅，并且令任三司副使，候魳历三部，方改授待制。诏自今谏官及知杂御史除改旋取进止。此据会要乃九月十二日事，非十二月壬申也，今附见。
　　癸酉，诏臣僚陈乞亲戚，毋以文资侵射右职差遣。
　　甲戌，沧州均田税，民或以为未便，其令复输如旧。此事必与田京相关，皇佑四年八月可考。
　　乙亥，契丹遣忠正节度使、同平章事萧德，翰林学士、左谏议大夫、知制诰、史馆修撰□湛来告与夏国平，且言：「通好五十年，契丹主思南朝皇帝，无由一会见，尝遣耶律防来使，窃画帝容貌，曾未得其真。欲交驰画象，庶瞻觌以纾兄弟之情。」德等又乞亲进本国酒馔，不许。交驰画象，朝廷多有议论，赵抃疏，其一也。苏颂作孙抃行状云：或者虑敌得御容，敢行咒诅，抃言其不然，卒许之。张唐英政要云敌后得御容，具仪仗拜谒惊叹。今皆不取。
　　丁丑，诏开封府，自今凡决大辟囚，并覆奏之。初，开封府言得枢密院札子，军人犯大辟无可疑者，更不以闻，其百姓则未有明文。上重人命，至是军人亦令覆奏。
　　辛巳，三司使、吏部侍郎王拱辰为回谢契丹使，德州刺史李珣副之。拱辰见契丹主于混同江，其国每岁春涨，于水上置宴钓鱼，惟贵族近臣得与，一骞盛礼在此。每得鱼，必亲酌劝拱辰，又亲鼓琵琶侑之。谓其相刘六符曰：「南朝少年状元，入翰林十五年矣，吾故厚待之。」
　　契丹国母爱其少子宗元，案辽史帝纪及皇子表，皆作重元。欲以为嗣，问拱辰曰：「南朝太祖、太宗，何亲属也？」拱辰曰：「兄弟也。」曰：「善哉，何其义也。」契丹主曰：「太宗、真宗，何亲属也？」拱辰曰：「父子也。」曰：「善哉，何其礼也。」既而契丹主屏人，谓拱辰曰：「吾有顽弟，他日得国，恐南朝未得高枕也。」至和元年，王拱辰别录，契丹主又云：「更为西界昨报休兵事，从初不禀朝命，边上头作过犯，遂行征讨。缘元昊地界黄河屈曲，寡人先领兵直入，已夺得唐隆镇。韩国大王插粮船遶头转来，寡人本意，待与除灭，却为韩国大王有失备御，被却西人伏兵邀截船粮，是致失利。今来既谢罪，遂且许和。」拱辰答云：「元昊前来激恼南朝，续次不顺北朝，始初南朝亦欲穷兵讨灭，却陛下频有书来解救，遂且许和。自闻皇帝失利，南朝甚不乐。」契丹主云：「兄弟之国，可知不乐。」拱辰又云：「南朝亦知北朝公主先聘与元昊，殊不礼待，忧幽而卒。」契丹主云：「直是饮恨而卒，然只是皇族之女。」拱辰云：「虽知只是宗女，亦须名为陛下公主下嫁，岂可如此不礼！今或陛下更与通亲，毋乃太自屈也。」契丹主云：「更做甚与他为亲，只封册至今亦未曾与。」拱辰虑其再通姻好，即与中国不便，故因话而讽之。拱辰又云：「今来陛下且与函容，亦是好事。陛下于西羌用兵数年，其杀获胜负，亦□相当。古语谓争城杀人盈城，争地杀人盈野，岂是帝王仁德好事！」契丹主云：「极是也。」两朝誓旨册内有此。今用注待考，或当修入正文。
　　壬午，送契丹国驯象二。
　　癸未，礼院言温成皇后葬所，请称温成皇后园陵，从之。
　　乙酉，温成皇后启殡，上不御前后殿，百官进名奉慰。御史中丞孙抃率其属言刘沆既为宰相【六】，不当领温成皇后监护使，且言立庙建陵皆非礼。章累上，不报。因相与请对，固争不能得，抃伏地不起，帝为改容遣之。台官谏宰相护丧，实录止载孙抃及侍御史范师道、毋湜三人。按赵抃时为殿中侍御史，亦同论列，实录偶遗之。今但云率其属，则台官俱在矣。
　　丁亥，改命刘沆为温成皇后园陵监护使，石全彬为园陵监护都监，刘保信为园陵同监护都监。
　　诏代州五台山诸寺收童行者，非有人保任，毋得系籍。时雄州言契丹遣蔚、应、武、朔等州人来五台山出家，以探刺边事，故条约之。
　　礼院请温成皇后庙祭器视皇后庙一室之数，从之。
　　己丑，太白昼见。
　　冬十月辛卯朔，太白昼见。
　　壬辰，诏士庶之家尝更佣雇之人，自今毋得与主之同居亲为昏，违者离之。
　　甲午，礼院言温成皇后四时荐新及朔望，并如皇后庙，令宗正寺官行事【七】，从之。
　　丙申，宰臣率百官诣奉先禅院奠温成皇后，上不御前后殿。
　　丁酉，葬温成皇后。上御西楼【八】，望柩以送，自制挽歌词。宰相率百官进名奉慰。知谏院范镇言：「太常议温成皇后葬礼，前谓之温成园，后谓之园陵；宰相刘沆前为监护使，后为园陵使。如闻此议皆出礼官，礼官前日是则今日非，今日是则前日非，必有一非于此矣。夫此礼典素定，不可轻变者，议论异同如此，是为礼官而以礼自舞也。古者法吏舞法，而今世礼官舞礼。若不加诘问，恐朝廷典章寖坏而不可救。乞下臣章，劾礼官前后异状，以正中外之惑。」不报。镇又请葬温成皇后罢焚瘗锦绣、珠玉以纾国用，从之。
　　己亥，范镇又言：
　　臣比尝建议，方今官□兵多，民力不堪，请诏中书、枢密大臣斟酌裁抑，及今累月不报。退自伏念，当世之务，莫急于此，而朝廷恬然不以为怪，此臣区区不得隐默也。夫虑之有素，为之有备，事至而应则安静而详实；虑之无素，为之无备，事至而应则仓猝而乖忤。大抵近事多失于仓猝而不安静者，虑之不先，备之不豫也。前日契丹使至，虚言纷纷，朝廷自顾国用之不足，民力之雕敝，无以待之也。大臣不知计之所从，于是乎请募兵以自塞责，是何异欲救火而益以薪，流之浊而复挠其源也。
