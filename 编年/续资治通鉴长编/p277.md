<!-- { "loadSidebar": true } -->
　　江德源等言辰州都巡检使李守元，部白丁会诸蛮入白雾团讨击，生擒蛮寇十五人，斩首百级，获器甲二百，招降其酋领黄文千、王文象等二百余人。于是守元又与知辰州钱绛、知澧州史方等引兵袭下溪州，破寨栅，斩蛮六十余人，降老幼千余，刺史彭儒猛亡入山林，执其子仕汉等赴阙【一】。守元，继勋子也。（乙卯，二十一日也。是日奏到，则其破蛮当在去年矣。此月二十七日辛酉又入下溪州，闰四月四日始奏到，今并书之。史方传：「下溪州蛮寇辰州，杀巡检王文庆。引兵入溪峒讨捕，降其党李顺同等八百余人，散处安、复间，阴诛其尤恶者杜忽等十九人。」即此役也，今附见。）
　　丙辰，诏髃臣所举幕职、州县官改授京朝官与西川知县者，如未有员阙，不得差权知县，止令监騳场务。先是，命权近邑，不过三数月即徙之。以其不终考任，因循民政，吏得欺罔，送故逆新，颇为骚扰，故条约之。
　　知青州戚纶请以官廪菽粟二千斛设粥，米万斛减直出粜，以济贫民，从之。
　　戊午，宰相王钦若等上天禧大礼记四十卷。
　　己未，以京东民饥，命内侍杨庆余驰驿察视，所至谕守臣令倍加安抚。
　　诏诸路灾伤州军，并设粥、贱粜官粟，以惠贫民。
　　庚申，并代走马承受张永和等，言并州劲勇马社军每人置马一匹，直钱四十五千，官止给十千，望稍增其数，诏增七千。
　　二月丙寅，甘州回鹘可汗王夜落隔归化遣都督安信等来贡。
　　丁卯，以升州为江宁府，置军曰建康，命寿春郡王为节度使，加太保，封升王。先是，宰臣因对，屡言王性聪悟，好学乐善，孝谨弥笃，迥然老成，而未正封爵，中外人情，咸所属望，愿允臣等奏，早议崇建。上谦让久之，洎固请再三，乃许焉。（以升州为江宁府，号建康军，据实录在丁卯后一日，今从本纪先书之。）
　　开封府言：「准诏，禁镕金衣物，违者奏裁，并徒三年决遣。伏缘令行之初，严于约束，今犯者殊寭，乞止用本条科断。」从之。
　　戊辰，以寿春郡王友张士逊、崔遵度并为升王府咨议参军，左正言、直史馆晏殊为记室参军。
　　诏右谏议大夫乐黄目，比部员外郎、知制诰陈知微于常参官中举公清强明、材任御史者各一人，从中丞赵安仁所请也。
　　是夜，北宅蔡州团练使德雍院火，延焚数百间。诏遣御史张廓鞫劾【二】。火起德雍子供奉官承亮舍【三】，因婢陈所遗烬。诏免死，杖脊，配薼务卒为妻，承亮停官。德雍奉表待罪，诏释之。
　　庚午，以翰林待诏、司农少卿同正尹熙古裴瑀并为太子右赞善大夫，太府少卿同正白宪为太子洗马。熙古等祗事禁中三十年，因大礼摹写碑颂，至是表求出官，特有兹授。
　　右正言刘烨请自今言事许升殿面对，从之。
　　壬申，三班院言：「保举使臣，先准诏须两经监押、巡检各及二年半已上，其中有不因公累历三四任及八九年者，以每任不及二年半为碍。详观诏意，盖欲更事岁久，即为甄睳。欲望自今但两任以上，不因公事移替计五年者，悉许施行。」诏可。
　　癸酉，淮南江浙荆湖制置发运使、宫苑使、銟州团练使李溥罢知潭州，坐黄震劾奏也。以崇仪使、昭州团练使贾宗，户部员外郎薛奎并为制置发运副使，如京副使郭盛为都监。发运司置都监始此。
　　诏：「如闻京东州军设饥民粥，而官吏未克专意，或致失所。宜令转运使宣布诏旨，倍加优□。」
　　乙亥，秦州部署曹玮言：「知镇戎军、内殿崇班张纶昨召赴阙，令使契丹。纶颇知蕃情，政治详敏，使还，望复委本任。」诏可。会溪蛮入寇，即命为辰、澧等州缘边五溪十洞巡检安抚使【四】。纶在镇戎，尝奏开原州界壕至车道岘，约二十五里，以限隔戎寇，从之。（诏虽许曹玮之请，然卒以蛮事委纶，而实录阙略，不知纶为溪洞安抚果何月日也，且附见。实录于四月三日犹载纶请开壕事，十二日遂带辰、鼎巡检衔，今移开壕事于此，庶不与溪蛮相乱。）
　　丁丑，令河北提点刑狱官简阅诸军。
　　知辰州钱绛言，得富州刺史向通汉状，请纳疆土，举宗赴阙。
　　己卯，赐下溪州讨蛮将士缗钱，令回日优犒设之。又降诏抚问荆湖、广南转运使，辰澧桂宜州长吏、巡检使、内臣。
　　京西转运使言管内饥民甚多，无以赈济，望发绛州粟十万斛，赴白波出粜，从之。乃遣使臣督运。
　　庚辰，以西上合门副使张昭远为河北缘边安抚副使，内殿崇班、合门祗候常希古同管勾河东缘边安抚使事。（二事据会要，恐非事始，则削去。实录但着昭远。）
　　辛巳，徙泗、濠州【五】路巡检廨于龟山。先是，断臂僧智悟集乡里凶黠者为童行，总千余人，凌殴平民，恣为不道【六】。上知其事，命内侍任守忠取新隶者尽逐去，因徙官察视焉。
　　大理寺言：「准大中祥符七年九月敕，判寺盛度奏：『本寺详断官八员，检法官二员，尤多不精习法律【七】，望依咸平二年三月敕，令审刑、大理、刑部觽官举奏。』时诏依其请【八】，令所举须经二任六考。今臣等参详，准天禧元年五月敕，举奏京官俱历任及四考以上施行。本寺欲比类前敕，但历任五考以上，并许保荐，仍于法官将满前一月具名闻奏，所冀精详法律，得遂公平。」从之。仍令自今所举官先送审刑院试律义五道，具通否以闻。
　　壬午，对右正言刘烨、鲁宗道于承明殿，凡八刻。
　　癸未，著作佐郎、集贤校理陈□上高丽、女真风土朝贡事仪二卷。
　　丙戌，江德源图下溪州江山之状以献。
　　权泾原路都钤辖郝荣言，樊家族九门都首领客畼铎并其族来归。诏补客畼铎为都军主，余署职有差。
　　步军都指挥使、保静节度使王能以疾求军职。丁亥，授彰信节度使，彰信近乡里，特宠之也。免入谢，赐赉如例。及能赴镇，疾甚。子弟童仆辈颇苛市民物，能不之察。踰年卒。
　　诏：「应准诏举到京朝官，候得替，令审官院勘会，知县与通判差遣，通判与知州并合入知州、通判者，更升藩镇差遣。所有县令，候得替，令铨司磨勘奏裁【九】。（会要二月二十三日事。）
　　戊子，命益州路转运使韩庶、京西转运副使赵贺两换其任，以庶上言母年八十，无兄弟故也。
　　诏河北民所至津渡，勿收其算。
　　遣使葺天雄军城楼及编排衣甲。
　　泾原路驻泊都监周文质言：「侦知宗哥族数与磨啰瞎力骨斗敌。唃畼啰兵败，部族离散，事势稍衰，而磨啰瞎力骨攻之未已也。」
　　三月甲午朔，诏开封府、京东西、河北、河东、陕西、淮南路灾伤处所，募民造军器权停一年。
　　乙未，诏自今京城遗火，并论如法，内延燔多、情理重者奏裁。前岁春旱，京城频火，因诏犯者悉处极典。至是，开封府援引旧诏，上以权宜之禁，非可久行，故改之。
　　丁酉，荆湖南路转运使邱雍言：「邵州密迩蛮界，民多掠人口出境卖之。望准开宝五年敕处死。」诏犯者免死，决杖黥面配牢城。
　　戊戌，徙河北都转运使李士衡知青州，代戚纶，以纶知郓州。纶尝作书劝临淄麻氏出粟以济饥民，太常丞致仕景宗拒之，答纶书极不逊。纶愤甚，具奏其事，上怒曰：「纶选懦不能抑豪强，乃烦朝廷耶。」亟命士衡代之。士衡至，麻氏具粟千斛以献，景宗曰：「祸吾宗矣。」居二年而麻氏破。（此据王皞百一编，不知景宗于士衡何属也？皞云景宗是岁卒，未逾岁，士衡乃杀其侄，当考。）时盗起淄、青间，有司捕髃盗妻子置棘闱中，士衡悉纵之使去。未几，其徒有枭贼首至者。
　　监察御史刘平，言金明池准例许士庶嬉游一月，今都城物价踊贵，民方望罢之。诏开池，终上旬乃罢。
　　辛丑，增筑京新城毕，部役使臣、军校第进一资。
　　壬寅，上谓宰臣曰：「近日边奏甚稀，疆陲肃静，频得雨泽，民亦安阜。」向敏中等曰：「天气均和，时雨浃洽，圣心恤下，轸救多方【一○】，麦熟不遥，寇盗亦绝。陛下以德绥怀，远无不服。边境虽安【一一】而兵数未减，虑冗费之间，尤宜节省。」上曰：「今京师兵可议裁减，存其精锐。」敏中等曰：「军额渐多，农民转耗。近准诏已住召募，或斥去疲老【一二】，则冗食渐少。」上曰：「卿等常宜讲求，务在经久也。」
　　丁未，陕西转运使段煜，言劝诱庆成军豪民，出谷万一千九百石减价赈饥民，诏銟之。
　　庚戌，诏诸班直、诸军妻坐奸者，决讫即放，不须隶作坊针工，其见役者百五十七人皆释之。
　　辛亥，曹玮请名新筑大、小洛门二寨为安边、来远，诏从之。
　　甲寅，右正言鲁宗道言，大辟罪如婺州讹言者，望自今精加按覆。内出其状示辅臣，向敏中等曰：「向来四方大辟奏牍，陛下未尝不召臣等审议，然后□贷决罚。好生之德，盖超越于前古矣。」上曰：「自今当详议者，更加审细，贵无滥也。」宗道风闻，多所论列，上意颇厌其数。宗道因对，自讼曰：「陛下所以任臣者，岂欲徒事纳谏之虚名耶？臣窃媿尸禄，请得罢斥。」上慰谕良久，他日念之，因题殿壁曰「鲁直」。
　　乙卯，上封者言：「伏以信赏以劝善，明罚以惩恶，古人用此，坚如金石，信如四时，无私如天地。今断天下之狱，皆是大理，详天下之法，总在审刑。二者，海内之准绳也。且今之律令则具有明文，制敕则常有更改。凡定罪之要，言敕则多指故失，言罪则皆坐公私。四者定刑，重轻殊邈。酌情轻而用法重，则近侮文【一三】，按状重而处条轻，则为失实。此之审克，尤在尽心。入私则犯徒追官，为公则赎金记过，称故则不得末减，称失则例有降差。承前断公私故失之名，止是法官临时裁处，既无着定，深虑差殊。欲望令应经历刑法司同定公私罪名，参详画一，其违制称失者亦须审详，失错情轻者明件条奏，使不能因缘为奸，轻重其法，杜其萌渐，实在于斯。」诏审刑院、大理寺、刑部、开封府同议定以闻。
