<!-- { "loadSidebar": true } -->
　　况尝面奏事，论及政体，帝颇以好名为非，意在遵守故常。况退而着论上之。其略曰：「名者由实而生，非徒好而自至也。尧、舜、三代之君，非好名者【二七】，而鸿烈休德倬若日月，不能纤晦者，有实美而然也。设若谦弱自守，不为恢闳睿明之事，则名从而晦矣，虽欲好之，岂可得耶？方今政令宽弛，百职不修，二敌炽结，凌慢中国。朝廷恫矜下民横罹杀掠，竭沥膏血，以资缮备，而未免侵轶之忧。故屈就讲和，为翕张予夺之术。自非君臣朝夕耻愤，大有为以遏后虞，则愈可忧矣。陛下若恐好名而不为，则非臣之所敢知也。陛下傥奋干刚，明听断，则有英睿之名；行威令，慑奸宄，则有神武之名；斥奢汰，革风俗，则有崇俭之名；澄□滥，轻会敛，则有广爱之名；悦亮直，恶谀媚，则有纳谏之名；务咨询，达壅蔽，则有勤政之名；责功实，抑侥幸，则有求治之名。今皆非之而不为，则天下何所望乎？抑又闻圣贤之道曰名教，忠谊之训曰名节，此髃臣诸儒所以尊辅朝廷，纪纲人伦之大本也。陛下从而非之，则教化微，节义废，奊诟无耻之徒争进【二八】，而劝沮之方不行矣，岂圣王率下之意耶？」
　　己亥，出内藏库紬绢三百万，下三司以助经费。用韩琦之言也。
　　诏诸路走马承受公事，非本职不得辄言他事。
　　辛丑，诏陕西、河东经略转运司，应本路有策试方略并南省特奏名授官，未该参选长史、司马、文学、助教，不理选限人，未至疲老，愿入缘边官者，并以名闻。从范仲淹、韩琦奏请也。
　　丁未，以枢密副使、右谏议大夫范仲淹为参知政事，资政殿学士、兼翰林学士、右谏议大夫富弼复为枢密副使。弼犹欲固辞，会元昊使辞，髃臣班紫宸殿门，上俟弼缀枢密院班，乃坐，且使宰臣章得象谕弼曰：「此朝廷特用，非以使北故也。」弼不得已，乃受。晏殊以弼其女貋，引嫌求罢相，上不许；又求解枢密使，亦不许。
　　修媛张氏，宠爱日盛，冠于后庭，忽感疾，进白帝曰：「所以召灾者，资薄而宠厚也。愿贬秩为美人，庶几可以消咎谴。」帝许之。戊申，以张修媛为美人。
　　己酉，起居舍人、知制诰孙抃为契丹国母生辰使，洛苑副使溤行己副之。盐铁副使、工部郎中张□之为契丹生辰使，西头供奉官、合门祇候丁亿副之。户部员外郎、兼侍御史、知杂事鱼周询为契丹国母正旦使，合门通事舍人李惟贤副之。工部郎中李钺为契丹正旦使，东头供奉官、合门祇候赵牧副之。仍诏惟贤权更名宝臣、亿为意，以避契丹讳。
　　谏官欧阳修言：「伏见差孙抃等使契丹，臣谓朝廷新遭契丹侮慢凌辱之后，必能发愤，每事挂心，凡在机宜，合审措置。及见抃等被选，乃知忘忽虑患，依旧因循。今西贼议和，事连北敌，中间屡牒边郡，来问西事了与未了。今专使到彼，必先问及，应对之间，动关利害。一言苟失，为患非轻，岂可令抃先往！抃本蜀人，语音讹谬，又其为性，静默自安，军国之谋，未尝与议，凡关机事，多不谙详。臣闻古者遣使，最号难才，不授以辞，许其专对【二九】，盖取其临事而敏，应变无穷。今抃既不可预教以言，则将何以应变？苟一疏脱，取笑远人。其孙抃，欲乞不令出使，或恐中书不能逆抃人情，尚守前议，即乞别令一人言语分明、稍知朝廷事者先往，贵不误事。且契丹君臣颇为强黠，中国常落其计，不是不知【三○】。今欲雪前耻，虽知未能，其如后患，岂可不虑！伏望圣慈早令两府别议。」不报。
　　辛亥，赏捕杀王伦之功，以和州通判、都官员外郎李熙古为职方员外郎、知凤州，京东同提举都巡检、左班殿直、合门祇候傅永吉为礼宾副使、兼合门通事舍人，沂州巡检、三班借职宋璘为右侍禁、合门祇候，指使、散直长行郑安为三班奉职，差使、殿侍李九皋为三班借职，和州编管人前西头供奉官、合门祇候赵鼎为供奉官，和州历阳县壮丁张矩为三班奉职，陈明、尚亨并为三班借职，军校许千等迁擢凡七人。淮南江浙荆湖制置发运使、兵部员外郎徐的亦以功加工部郎中、直昭文馆。的迁工部、直馆，乃十一月己丑，今并书。的传云以杀伦故，加工部郎中【三一】，以发滞盐故，又加直馆。实录俱不载，但于己丑日并书。今从之。
　　谏官欧阳修言：
　　臣近因军贼王伦等事，累有奏论，为见天下空虚，全无武备。指陈后汉、隋、唐亡国之鉴，皆兵革先兴，而盗贼继起，不能扑灭，遂至横流。又见国家纲纪隳颓，政令宽弛，赏罚不立，善恶不分，体弱势危，可忧可惧。欲乞朝廷讲求御盗之术，峻行责下之法。兼闻搢绅之内，忧国者多有封章，皆论贼事，臣但谓朝廷见已形之患，闻觽多之言，必动于心，略知恐惧。及闻枢密院戒饬进奏官不使外人知事，方认两省厌苦献言之人。又见自和州奏破王伦之后，更不讲求御贼之策。又认上下已有偷安之意。殊不知前贼虽灭，后贼更多。今建昌一火四百余人，桂阳监一火七百余人，其余池州、解州、邓州、南京等处，各有强贼不少。皆建旗鸣鼓，白日入城，官吏逢迎，饮食宴乐。其敢如此者，盖为朝廷无赏罚，都不足畏，盗贼出没，不能禁止。臣恐上下因循，日过一日，国家政令转弱，盗贼威势转强，使畏贼者多，向国者少，天下之势，从此去矣。
　　臣窃闻京西提点刑狱张师锡，为部内使臣与贼同坐吃酒及巡检、县尉不肯用心，曾有论奏【三二】，其言甚切。臣旧识师锡，其人恬静长者，迟缓优柔，不肯生事，今尚有论奏，则天下无贤愚皆为国家忧之，独不忧者朝廷尔。嗟夫，古之知士能虑未形之机，今之谋臣不识已形之祸，以患为乐，以危为安。见盗贼虽多而时有败者，遂生翫寇之意；见言事者觽而听之已熟，遂有忽人之心。臣近曾求对便殿，伏蒙陛下语及贼事，忧形于色；及退，见宰辅闲暇从容，天下之事，深可忧矣。今建昌、桂阳贼数不少，想其为害，尤甚王伦，在远更合留意。今自京发兵，则道远不及，外处就拨，则处处无兵。欲乞严敕大臣，鉴此已成难救之患，速讲御盗之法，颁行天下，使四方渐为备御，仍早擘画，翦扑诸处见在贼数。自有贼以来，髃臣上言者，皆为自来宽法，所以不肯用心捉贼，皆乞峻行法令。近见池州官吏各罚铜五斤【三三】，乃知言者皆不蒙听纳。臣谓大臣为国计者，宁厌忠言之多，不厌盗贼之多，乃如此行事尔。臣前后上言贼事文字不少【三四】，仍乞类聚，择其长者，讲定法制。今大臣不肯峻法以绳官吏，盖由陛下不以威刑责大臣，此乃社稷安危所系陛下之事也，伏望留意而行之。
　　知谏院蔡襄言：「已差范仲淹宣抚陕西，近又除参知政事，未有巡边之日。窃以西贼遣使入朝，其言骄慢，必无可从之理。原其狡心，本无欲和之意，朝廷既罢遣之，其势必须举兵。况使人在此，未知和与不和，而缘边继奏西贼点集兵马。时候渐寒，边事益起，安危之机，在此一举。仲淹久留边郡，威名在敌，若早令将陛下之威，经制事宜，则关中百姓有休息之期。如或坚守城寨，使贼远来无所掳掠，亦足以挫贼之锐气。边将虽多，莫如朝廷辍柄臣以临之。柄臣之中，莫如仲淹自行。望于西人未行之间，早遣巡边，无使后时以失大计。」
　　壬子，皇第五女薨，进封郓国公主。生甫二岁，母曰御侍冯氏。
　　癸丑，枢密副使、右谏议大夫韩琦为陕西宣抚使。先是，范仲淹及任中师分路宣抚，踰月皆未行。琦言于上曰：「贼请和无他，则二人遥领宣抚事可矣。彼若未副所望，必乘忿盗边，当速遣仲淹河东，则臣方壮，可备奔走。中师宿旧大臣，毋劳往也。」乃诏琦代仲淹宣抚陕西，而中师卒不行。
　　欧阳修言：「风闻如定等不久放还。窃缘此来议论必未谐和，须虑骄贼猖狂，忿兵致寇，凡关边备，正要枝梧。伏睹朝旨已差范仲淹、田况等为宣抚使副，今日风闻韩琦以仲淹已作参政，欲自请行，不知是否。以臣愚见，不若且遣仲淹速去。琦与仲淹皆是国家委任之臣，材识俱堪信用，然仲淹于陕西军民恩信，尤为觽所推伏。若仲淹外捍寇兵，而琦居中应副，必能共济大事，庶免后难。若陛下以新命仲淹，责其展效，则且令了此一事，俟边防稍定，不三两月，可以还朝，既先弭于外虞，可渐修于阙政。今边事是目下之急，不可迟缓，以失事机。伏望断自宸衷，趋仲淹速去，以备不虞。」
　　大理寺丞张子奭为秘书丞，与右侍禁王正伦使夏州。子奭，宗礼子，齐贤孙。
　　欧阳修言：
　　臣窃闻昊贼来人，议论数日，全无逊顺之意。朝廷又欲遣子奭复往贼中，仍闻且只令在延州伺候贼意，待其来迎，方敢前进。不知果有此议否，若实有之，大为不便。臣谓方今两议未决，正是各争名分之时，尤不可自亏事体。元昊既见朝廷议论不合，必料边防须为准备，其伪以好辞来迎子奭，使我望和而少弛，然后出不意以攻，子奭或被拘留，或遭虐害，以为中国万世之辱，则悔何及焉。虽不如此，使子奭端坐延州，不来省问，欲归则又虑来迎，久待则寂然无报，进退不得，何耻如之？盖元昊已与中国三次商量，必知难合，子奭之往，又别无议论未尽之事，彼必不急求相见。则于臣二说，虑有一焉。臣不知朝廷以昊贼为可臣乎？若有可臣，则自当以重兵压境，仍选忠厚知谋之士，直入贼中，说令臣服；如其不可，则何必遣人？或但欲迁延岁月，不拒绝之，则止当因如定之回【三五】，赐以甘言，许其厚赂，谕以若能逊顺，则使通意边臣，俟得其实，然后定议，乃是未绝其来之意也。不可令天子使臣待贼命而进退【三六】，万一遭其拒绝，或被拘执，则于事无益，空损国威【三七】。为今计者，不若速遣范仲淹严备边境，徐放如定等还，当自为谋，以求胜算。
　　乙卯，监察御史蔡禀言：「周制四时飨亲之礼有九，今寺观则车驾一岁再临，未尝荐献，非奉先教民之意。」上谓辅臣曰：「朕三岁一祠郊庙【三八】而赉及天下，今若岁亲行之，则人皆有觊赏之心。朕朝夕奉三圣御容于禁中，未尝敢怠也。」禀，齐弟也。
　　诏合门祇候曾任知州军、提点刑狱公事者，依七品例赎铜。
