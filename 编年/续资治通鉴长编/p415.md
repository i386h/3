<!-- { "loadSidebar": true } -->
　　壬午，降荆湖南路转运使、太常博士王逵知虔州，坐格中书札子不下也。逵在湖南率民输钱免役，得缗钱三十万，进为羡余，蒙奖诏。由是它路竞为掊克，欲以市恩。虔州之命既下，知谏院张方平奏逵肆情害物，不宜予大郡【一】，更徙知池州。徙池州在此月辛卯，今并书。逵献羡余被奖诏，据食货志。又庆历五年八月，逵除江西漕。包拯奏逵先任荆湖漕，非理配率人户钱物，上供以图进用，山下之民苦于诛求，逃入蛮洞，结集凶党，致此大患，于今未息。会要云逵坐处职乖方，责官。与实录不同。
　　皇第三子生，母曰朱才人。
　　甲申，遣官奏告宗庙。是日，上谓辅臣曰：「昨造一小殿禁中，而有司不喻朕意，过为侈丽，然不欲毁其成功，今大相国寺方造殿藏太宗御书，寺额可迁置之。」因言朕内寝多以黄布为茵褥。吕夷简对曰：「陛下孝以奉先，俭以率下，虽圣人之盛德，孰加乎此！」上曰：「偶与卿等言及之，非欲闻于外，恐其近名尔。」
　　诏河北置场括市战马，缘边七州军免之。按康定元年二月括市马【二】，止是京东西、淮南、陕西等路，庆历元年八月，乃及河北。实录于此即书免缘边七州军，盖指河北。而本志则于康定元年二月并书其事，恐误也，今从实录。又按朔历：河北转运司乞于天雄军等六处置场买马，诏除雄、霸等七州军不买外，余二十七州军并依六场例收置。然则本志误审矣。
　　乙酉，诏两制检阅唐书纪传中君臣事迹近于治道者，录一两条上之，从翰林学士苏绅之言也。绅言唐宪宗故事，尝令近臣具前代得失之迹，绘图以备观览。谏官张方平亦言唐室治乱，于今最近，请取其可行于今，有益时政者，录一二条上进。兹亦贾谊、晁错借秦喻汉之意也。
　　中书、枢密院奏：「京西弓手等愿充军者，已降宣命并拣隶宣毅指挥。都监、监押等能召募五百人以上，特与酬奖。知州、通判，岁终委本路转运使具所募人数以闻。」从之。
　　丙戌，同陕西经略安抚使、知永兴军陈执中言：「贼围麟、府，有大河之限，难于援救。且河东一路介于二虏，若首尾合而内寇，则其为患大于关中。宜急募敢死士，权给禁军钱粮、衣赐，不刺面，分隶主将，与官军并用。赏宜加等，罚宜减科，俾之勇奋而悦附。俟贼平，愿在军者优与名额，欲归农者【三】免其徭役。仍选大臣为一路招讨安抚使，治并州，委其节制，所贵速于成功。」
　　丁亥，诏南郊礼近，中外毋得以皇子生复有贡献。
　　罢天下举人纳公卷。初，权知开封府贾昌朝言：「唐以来礼部采名誉，观素业，故预投公卷。今有弥封、誊录，一切考诸试篇，则公卷为可罢。」诏从之。
　　河南民周进能，丧其父母，庐墓侧，日贩薪得钱，以供朝夕祭祀。本府言之，诏赐进能绢二十匹、米十硕。
　　戊子，右正言、知制诰刘沆为契丹国母生辰使，崇仪副使王整副之；礼部员外郎、兼侍御史知杂事施昌言为国主生辰使，左侍禁、合门祗候何九龄副之；权盐铁判官、工部郎中张沔为国母正旦使，内殿崇班侯宗亮副之；权度支判官、兵部员外郎王球为国主正旦使，内殿崇班、合门祗候侍其浚副之。
　　屯田员外郎、集贤校理曾公亮，右正言、直史馆、同修起居注梁适，考试□厅举人。举人有试官亲戚者，并互送，别差官试，□厅举人自此始用宝元二年闰十二月庚寅诏书。公亮，晋江人，会子也。会要误以此事系景佑五年，今依实录。梁适除馆职在今年夏，曾公亮除馆职在今年秋，当景佑末俱未也。曾会，见端拱二年三月【四】。
　　诏入内内侍省、御药院、内东门司取先帝时及天圣初帐籍，比较近年内中用度增损之数以闻。
　　麟州言：「元昊以前月戊辰，攻围州城。是月乙酉，踰屈野河西山上白草平【五】，距城十五里按军。丙戌，破宁远寨，寨主、侍禁王世亶，兵马监押、殿直王显死之，焚仓库楼橹皆尽。复领兵攻府州。城中官军六千一百余人，居民亦习战。城险且坚，东南各有水门，崖壁峭绝，下临大河。贼缘崖腹微径，鱼贯而前。城上矢石乱下，贼死伤殆尽。转攻城北，而士卒复力战，伤者一千余人，贼乃引退，纵兵四掠，刈禾稼，发窖藏，又徙围丰州。」
　　麟、府二州皆在河外，因山为城，最为险固。初，河东转运使文洎，以麟州饷道回远，军食不足，乃按唐张说尝领并州兵万人【六】，出合河关，掩击党项于银城大破之，遂奏置麟州。此为河外之直道，自折德扆世有府谷，即大河通保德，舟楫邮商，以便府人，遂为麟之别路。故河关路废而弗治，洎将复之，未及就而卒。及洎子彦博为河东转运副使，遂通道银城，而州有积粟可守。
　　城中素乏水，围既久，士卒渴乏。或劝知州苗继宣取污沟之泥以饰埤，元昊仰视曰：「谍谓我无庸战，不三日，汉人当渴死。今尚有余以圬堞，谍绐我也。」斩之城下，解围去。实录云：州有积粟可久守，元昊知城中有备，遂解围去。按州有粟可守，则文彦博之力矣。然则被围两旬所以得解，实元昊疑城中尚多水故也，不但为积粟。今取李清臣所作苗继宣妻宋氏墓铭及魏泰东轩记附着之。然清臣谓继宣忤贵臣，功不得录。盖不然。按继宣寻领资州刺史，则朝廷固录其功矣。司马光记闻亦云敌见泥涂积矒，遂解围。与李清臣魏泰略同。又云敌围麟州二十七日乃去。当考。 
　　诏军士经战至废折者，给衣粮之半终其身，不愿在军，人给钱三十千听自便。
　　己丑，中书、枢密院言，已发在京神卫等二十指挥赴河北路。诏权遣赴并代路，以丰、麟州危迫故也。
　　庚寅，右武卫将军赵振领惠州团练使、并代州钤辖，寻迁副都部署。迁副都部署，不得其时，因本传附见此。
　　辛卯，知淮阳军、将作少监范讽为光禄卿、知陕州，道改潞州。入见上言：「元昊不可击，独以兵守要害，捍侵掠，久当自服。傥内修百度，躬节俭，如祖宗故事，则疆事不足为陛下忧也。」
　　壬辰，三司言兵久屯陕西，而军费不足，尤籍天下酒榷之利，请较监官岁所增课特奖之，奏可。
　　知谏院张方平言：「臣承乏谏省，今未五十日，凡内臣、外戚、医官之类，迁转者且二十人，大则防、团、刺史，小则近职要司。伏以边陲用兵，将士暴露，狂贼有凭陵之势，王师无寸尺之功，宜增爵赏，以待勋勤。矢石之下，锋刃之前，以首争首，以命争命，上功于朝，报赏之际，未尝有特恩殊命及之者。今帷幄密侍、肺腑近戚，坐受恩宠，动沾厚赐，至于方伎杂类，恩泽过当。伏愿审兹威福之柄，深计安危之本，无容亲近妄致干请。乞宣谕执政之臣，今后即有传宣内批，诸非次不正除授，必须详酌事体覆奏，其或侥求过分【七】，宜为条约禁止。」诏并依前降指挥，常切遵守。此据会要禁约篇追附，不知实录何故不书也。
　　癸巳，诏国子监今岁解发进士、诸科，各特增二十人。
　　甲午，诏京东等路弓手、强壮愿隶宣毅军者，指挥使以下降一资，押官【八】以下听如故。仍差朝臣二员晓谕招补之。京东路，据会要募兵篇。
　　知谏院张方平言：
　　伏见宣差朝臣分路往陕西、河东、京东西路，于前来点差强壮、弓手中招募愿充军人分配宣毅、保捷指挥者。臣窃思此举，事系安危，敢竭微衷，上裨国论，谨列不便事件及臣愚所见如左：
　　自去岁初降敕命，点差强壮、弓手之时【九】，民间喧然，皆言此时点差，虽以强壮、弓手为名，实欲黥补军籍【一○】。敕旨屡下，丁宁再三，谕以朝廷点差之意，只要各护乡闾，必不起从征戍，郡县多方安辑，民犹猜哗。及经去冬教习，寻放归业，乡闾窃语，方以少定。然名在弓手之籍者，居常摇恐，心不自安，每闻一使出行州县，辄相扇动，谓来调发。今此命忽下，果如民所素料，此后命令无复可信，此其不便一也。
　　宣命令止召情愿。缘先来点差弓手，多是高赀之家，例皆衣食无阙，岂有情愿充军之人？臣闻所差朝臣，已相与议，云此来受命朝廷，意在倚办，若至郡县、无人应募，须与官吏迫致之尔。窃惟所差使臣，盖以朝行集事寻常浅见之人，复思郡县官吏，材术足任者无几【一一】。今既设以赏利，惟知用心干蹈。若其谋之匪臧，或致变生不测，奸猾乘衅，相激噪聚，万一惊扰，更成厉阶，此其不便二也。
　　所差使臣，既与郡县官吏抑迫百姓令伏充军，即须团结押赴京师。充军之人，既非情愿，若其上路，因与亲戚离诀，方有悔心，中道逃散，安能防遏？既不敢各归本土，聚依萑蒲，远近相应，辗转结连，或奸豪之有谋，乘郡县之无备，其势一扰，必劳定辑，此其不便三也。
　　今京东、西路颇为饥歉，民既艰食，居常犹为寇盗，一夫首难，奔赴必多，此其不便四也。
　　强壮、弓手，各在郡县，未去农业。若朝廷用汉代更之术，因唐防秋之法，入耕出战，递为防戍，则是农不去业，兵不乏备，不困帑廪之积【一二】，常得丁壮之人。今既籍为正兵，处之连营，则其衣食财用，终身仰给县官，此其不便五也。
　　已降御札，冬至将行郊礼，远近郡县，尤宜肃静。夫愚而不可欺，弱而不可胜者，百姓也。绥之斯和，动之斯危。武有七德，安民为本，事规未兆，敝犹不救，若又迫之，是启乱也。则朝廷之忧，不在四鄙。夫祸起所忽，慝生有阶。秦之胜、广，汉之黄巾，唐之巢、让，是皆始于乌合之觽，此其不便六也。
　　凡此六患，昭然在目，不可不深虑，不可不过防。臣以一介贱微，见识浅近，诚不足以参国论、赞圣谋。但以职在谏曹，当有犯无隐，故陈愚管，上祈裁择。
　　臣谓陕西、河东，其近里州郡，乞将前来点差强壮、弓手等中，分其半戍边，每九月防秋，至二月放归，岁一代更，留其半防守本州岛，以时训练。当就戍之时，依出军人，官与装费，冬给衣赐，日支口食。盖民所以惧籍之为兵者，不惟前冒锋刃矢石之难，且重去乡土，终身与亲爱姻族永相隔别，此其大戚也。今若番休递戍，终是不离本乡，冀望边事渐宁，即当息肩安业。昔太宗皇帝籍两河之人以为乡兵，于时识者亦悼其失策。盖不若因两河强壮，使之扞边，壮者入籍，衰者出役，不衣库帛，不食廪粟，边不阙戍，民不去农，何在乎蓄之营堡，而后为官军也？
