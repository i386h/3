<!-- { "loadSidebar": true } -->
　　初，齐州学究皇甫渊获贼，法当得赏钱，渊上书愿易一官。道士赵清贶者，籍甥也，绐为渊白籍，而与堂吏共受渊赂。渊数诣待漏院自言，籍乃勒渊归齐州。有小吏告清贶等受赂事，籍即捕送开封府。清贶及堂吏皆坐赃刺配岭外，行至许州，死。谏官韩绛言籍阴讽府杖杀清贶以灭口，又言事当付枢密院，不当中书自行，故罢之。然谓籍阴讽开封，覆之无实。
　　集庆节度使、同平章事、判大名府陈执中为吏部尚书、平章事、昭文馆大学士、监修国史，给事中、参知政事梁适为礼部侍郎、平章事、集贤殿大学士。
　　癸酉，徙判许州贾昌朝判大名府。
　　甲戌，赠秘书监致仕胡旦为工部侍郎，仍赐其家钱三十万，令襄州为营葬事。卫尉少卿、知州马寻言旦家贫，久不克葬，故恤及之。
　　寻，项城【六】人，以明习法律称。其在襄州，会岁饥，或髃入富家掠囷粟，狱吏鞫以强盗，寻曰：「此迫于饥尔【七】，其情与强盗异。」奏得减死论，遂着为例。寻事附见，或自有月日。
　　乙亥，诏诸路知州军武臣，并须与僚属参议公事，毋得专决，仍令安抚、转运、提点刑狱司常检察之。
　　丙子，祠部员外郎、集贤校理李中师为淮南转运使。中师入辞，上谓曰：「比闻诸路转运使多献羡余以希进，然遇灾伤，不免暴取于民，此朕所不取也，其戒之。」上语乃壬午日，今并书。
　　出内藏库缗钱十万、绸绢二十万、挠十万，下河北助籴军储。至和元年八月可考。
　　丁丑，诏司农寺，广南西路常平仓钱谷被贼焚劫者，并除之。
　　戊寅，赐延州修城役卒缗钱。
　　庚辰，秦凤路经略安抚司言，古渭寨、哑儿峡、广□岭诸蕃部数出扰边，道阻不通。寻令部署刘涣为中军，钤辖刘温润、都监郭恩为先锋，知镇戎军郭逵为策先锋，都监□贲、崔懿为殿后，走马承受周世昌随中军捕讨之。涣得首二百四级，温润得五百六十五级，恩得九百二十五级，逵得四百五十九级，贲得二十八级，世昌得二十七级。辛巳，涣自泽州团练使迁防御使，温润自礼宾使领英州刺史，恩自内殿承制、合门祗候为崇仪副使，逵自内殿承制、合门祗候为礼宾副使，贲自内殿承制为供备库副使，懿自西头供奉官、合门祗候为东头供奉官，世昌自西头供奉官为东头供奉官。其有功军校系转员军分迁一级，仍升一等；非转员军分迁一级。郭恩独不迁官，疑实录偶脱，据恩本传，恩自内殿承制、合门祗候为崇仪副使。今追填之。
　　诏开封府灾伤县分，其令佐体量减税，更不差官覆视，仍减今年体量和买草三分之一。
　　戊子，诏礼部贡院：「自今诸科举人，终场问大义十道，每道举科首一两句为问，能以本经注疏对而加以文辞润色发明之者为上，或不指明义理而但引注疏备者次之，并为通；若引注疏及六分者为粗；其不识本义或连引他经而文意乖戾、章句断绝者为下【八】。并以四通为合格。九经【九】止问大义，不须注疏全备，其九经场数并各减二场，仍不问兼经。」
　　又诏开封府、国子监进士，自今每一百人解十五人，其试官亲嫌，令府、监互相送，若两处俱有亲嫌，即送别头。
　　己丑，诏古渭寨修城卒权给保捷请受，仍以蕃官左班殿直讷攴蔺□为本地分巡检，月俸钱五千，候一年能弹压蕃部，即与除顺州刺史。
　　蔺□世居古渭州，密迩夏境。夏人牧牛羊于境上，蔺□掠取之，夏人怒，欲攻之，蔺□惧力不敌，因献其地，冀得戍兵以敌夏人。范祥欲立奇功，亟往城之。蔺□先世跨有九谷，后寖衰，仅保三谷，余悉为他族所据。青唐族最强，据其盐井，日获利可市马八匹【一○】。蔺□白祥：「此本我地，亦乞汉家取之。」祥又多夺诸族地以招弓箭手，故青唐及诸族皆怒，举兵叛。
　　祥既坐责绌，张□请弃古渭勿城。夏人复来言：「古渭州本我地，今朝廷置州于彼，违誓诏。」遣傅求制置粮草，专度其利害。求言：「今弃弗城，夏人必据其地，更为秦州患。且已得而弃之，非所以强国威。按蔺□父祖皆受汉官，其地非夏人所有明甚，但当更名古渭寨，不为州，以应誓诏尔。」即召青唐等族酋，谕以「朝廷今筑城，实为汝诸族守卫，而汝叛何也？」皆言「官夺我盐井及地，我无以为生。」求曰：「今不取汝盐井及地，则如何？」觽皆喜，听命，遂罢兵。求乃割其地四分之三以畀青唐等族，卒城古渭，始加蔺□以爵秩。此段实录、正史极不详，今悉用司马光所记，稍删润之。
　　辛卯，以尚书礼部侍郎、集贤院学士、判西京留司御史台□育知陕州。
　　壬辰，降翰林侍读学士、刑部郎中吕公绰为龙图阁学士、知徐州，御史台□秘知濠州，提点淮南路刑狱、度支员外郎、集贤校理孙锡知太平州，度支员外郎王砺知信州。
　　初，谏官、御史言公绰前知开封府受庞籍旨，决赵清贶杖近脊下，故清贶不至配所死。公绰遂得罪，而锡坐前为推官，砺为判官，秘亦独不弹奏，故皆责及之。既而，公绰上章自辨，乃诏知开封府杨察按其事，具言杖清贶实在判官厅，非公绰所临。然其命已行，但令札示公绰而已。
　　癸巳，诏尝任二府出知州者，毋得奏辟通判，止许增辟幕职官一员。从御史中丞孙抃所请也。若前知州岁举人数已足，听岁中别举之。知州岁举人数未见，当考。
　　八月丁酉朔，诏灾伤之民诉于转运司而不受，听逐州军缴其状以闻。
　　壬寅，追封皇后乳母荣国夫人周氏为鲁国夫人。
　　兵部员外郎、天章阁待制兼侍讲赵师民累请补郡，癸卯，除龙图阁直学士、知耀州。师民尝讲论语，帝问修文德，对曰：「文者，经天纬地之总称。君人之道【一一】，抚之以仁，制之以义，接之以礼，讲之以信，皆是也。」帝曰：「然其所先者，无若信也。」曰：「信者，天下之大本，仁义礼乐【一二】，皆必由之，此实王道之要。」复问钻燧改火，曰：「古之圣王，举动必顺天时变【一三】，火随木性【一四】。近世渐务苟简，以为非治具而遂废之，至于万事皆不如古。」又问子夏、子张所言交道孰胜，曰：「圣哲之道，含覆广大，与天地参。善者有以进德，恶者俾之改行。子张之言为优。」
　　他日读汉纪，问长安城，觽莫能知，共推师民。因陈自古都雍年世，旧址所在，若画诸掌。帝曰：「何直所记如此【一五】！」在经筵十余年，甚见器异。盛夏属疾家居，帝飞白书团扇为「和平」字，赐以寄意。将行，帝自写诗送之，目以「儒林旧德」。
　　师民性极慈恕，州民有以盐铁抵禁者，一切不问，尝太息谓其子彦若曰：「此贾谊所谓『善人怵而为奸邪，愿民陷而之刑戮』者也，安得不□之？」
　　甲辰，诏今岁南郊，三圣并侑，自后当复如旧礼。
　　诏黎、雅州控扼蛮诏，为西州之屏蔽，自今后宜择武臣诸司副使以上知黎州，仍益屯陕西兵三百人，雅州二百人，置驻泊都监一员。
　　丁未，主客员外郎、通判潭州唐介为殿中侍御史里行、知复州。
　　戊申，观文殿大学士、吏部尚书、新知秦州文彦博为忠武节度使、知永兴军兼秦凤路兵马事，始用孙抃之言也。
　　遣盐铁判官、都官员外郎燕度往陵、渠等州，定夺盐井利害以闻。时言者谓前后甲午，蜀再乱，忧明年复有变。故特遣度往治盐筴，因预为之防。度至蜀，察其民俗，还奏曰：「今甲午，必无事。」已而果然。
　　傅求言古渭寨方发兵戍守，不宜更易主将；己酉，命新知青州张□复知秦州。张□传云：既城古渭，羌人据广□岭，绝饷道，裨将刘涣帅兵不时进击【一六】，□举郭恩代之，贼乃溃去。涣以得城之功不在己，因绐奏恩所杀皆老稚，由是徙□青州。按徙青州乃闰七月初四日，后十三日，经略司始上斩级姓名，涣及恩俱在焉；□所以徙，当是议不合尔，不缘举恩代涣也。且涣与恩俱斩级，涣少恩多，恩实未尝代涣，本传必误。
　　辛亥，度支副使、工部郎中周沆为契丹国母生辰使，左藏库副使钱昺副之；起居舍人、知谏院韩贽为契丹生辰使，供备库副使彭再升副之；户部判官、刑部员外郎张去惑为契丹国母正旦使，内殿崇班夏僖副之；右正言、直集贤院贾黯为契丹正旦使，左侍禁、合门祗候王咸宜副之。
　　壬子，太子太傅致仕杜衍为太子太师、资政殿大学士，礼部侍郎、知河阳富弼为户部侍郎、观文殿学士，资政殿学士、兼翰林侍读学士、礼部侍郎、知陕州□育为户部侍郎、资政殿大学士，皆以二府旧臣特迁之。
　　翰林侍读学士吕公绰，言弟都官员外郎、知单州公着，顷因先臣致仕恩例乞试，蒙候得替取旨，后经三任十年，未曾有所干请。诏公着充崇文院检讨。会要皇佑五年八月十六日事，实录无之。
　　癸丑，诏知州理转运使资序，自今止给知州添支。初，知谏院李兑言：「转运使主一路兵食户税经费财用，故优以赋廪。今或因弹劾罢免，或以年高自求便郡者，多得理转运使资序而窃厚禄，非朝廷劝沮之意。」故裁酌之。
　　禁化外蛮人过岭北者。
　　甲寅，诏南郊且用旧乐，其新定大安之乐，常祀外，朝会用之。翰林学士胡宿言：「自古无并用二乐之理，今旧乐高，新乐下，相去一律，难并用。且新乐未施郊庙，先用之朝会，非先王荐上帝、配祖考之意。」帝以为然。
　　戊午，诏益、梓州路转运使司【一七】渐修筑诸州军城池，毋致动民。言者谓蜀之城池，久废不治，甲午再乱，不可不豫为备也。
　　庚申，新知复州、主客员外郎、殿中侍御史里行唐介为殿中侍御史【一八】，充言事御史，遣内侍赍敕诰赐之。介贬斥不二岁，复召，议者谓天子优容言事之臣，近古未有也。
　　辛酉，御崇政殿，策试贤良方正能直言极谏太常寺太祝赵彦若。彦若所对疏阔，下有司考，不中等而罢之。先是，制举就秘阁试者凡十八人，有司独取彦若。于是，又被黜去，议者谓宰相陈执中不由科第以进，故阴讽有司专抑儒士，非彦若实不能也。陈执中讽有司，此据政要。
　　诏秦凤部署刘涣，每半年一巡古渭寨，以抚辑蕃部。
　　壬戌，诏自今南郊，三圣并侑。
　　初，太常礼院言：「奉诏再详定三圣并侑事。伏以配侑之法，前代不同，古则一主，而后或兼配，皆是变礼弥文，广申诚爱也。国朝景佑二年，曾下诏书：今次郊禋，三圣并侑。其后以太祖定配，二宗迭配，明堂大礼【一九】亦三圣并侑。今陛下浚发德音，钦明大孝，况是本朝旧礼，已再躬行，于义无爽。」故有是诏。
　　湖南安抚司言邵州溪峒野光银捍贼有劳，请于本峒置中胜州，从之。
