<!-- { "loadSidebar": true } -->
　　【甲戌】景祐元年【契丹重熙三年】春正月以贾昌朝等为崇政殿説书【侍讲学士孙奭年老乞外因荐贾昌朝赵希言王宗道杨安国等自代遂特置説书四人日轮二员只候焉昌朝诵説尤为明析帝多所质问】二月罢书判拔萃科○夏五月契丹太后萧氏有罪迁于庆州契丹主始亲政立重元为太弟【契丹太后萧氏隂召诸弟议欲立少子重元重元以其谋白于契丹主遂收太后符玺而迁之于庆州七栝宫始亲决国事立重元为皇太弟】闰六月毁无额僧舍○秋八月王曙卒【曙方严简重有大臣体居官深自损抑然溺于浮图法恒斋居蔬食云】以王曽为枢密使○诏净妃郭氏出居瑶华宫【诏净妃出居瑶华宫废美人尚氏为道士居洞真宫安置美人杨氏于别宅寻赐净妃号金陵教主冲静元师帝颇念之遣使存问赐以乐府后和答之辞甚凄惋帝益悔恨焉】九月立曹氏为皇后【彬之孙女也】赵元昊反寇环庆州【元昊改元开运或告以石晋败亡之号也乃改广运】
　　【乙亥】二年【契丹重熙四年】春正月作迩英及延义阁【诏蔡襄冩无逸篇于迩英阁之屛】二月育汝南郡王允让子宗实于宫中【允让太宗之孙父商王元份也帝未有储嗣取宗实入宫命皇后抚鞠之生四年矣】李迪罢○以王曽平章事蔡齐盛度参知政事王随李谘知枢密院事王徳用韩亿同知院事○赵元昊寇庆州【庆州柔逺砦蕃部巡检嵬通攻后桥诸砦破之元昊遂以执仇为名入寇庆州缘邉都巡检杨遵与战败续环庆都监齐宗矩援之次节义峰伏兵发执宗矩去久之始放还】秋九月李照进新雅乐【初判太常寺燕肃乞以王朴所造律准考定乐器帝乃命李照照言王朴律准视古乐髙五律视禁坊乐髙二律昔伶伦截竹为律神瞽协其中声然后声应鳯鸣此不刋之法也臣请依神瞽律法试铸编钟一簴可使度量权衡协和诏许之乃下潞州求上党羊头山秬黍懐州河内县取葭莩遂以纵黍累尺制律吕以定乐乐成进之虽律应古音而所造钟磬才中太蔟乐与器自相矛盾议者非之乃复命官较焉而诏天下有深达钟律音者所在以闻于是知杭州郑向荐镇东推官阮逸知苏州范仲淹荐布衣胡瑗矣】冬十一月废后郭氏薨窜内侍阎文应于岭南【后居瑶华帝尝密遣人召之后辞曰若再见召者须百官立班受册方可乃止属小疾帝遣入内都知阎文应挟医诊视数日言后暴崩中外疑文应进毒而不得其实帝深悼之追复后号以礼敛而停諡册祔庙之礼知开封府范仲淹劾奏文应之罪窜之】十二月加唃厮啰保顺军留后○诏孔宗愿袭封文宣公【自文宣公圣佑卒无子除袭封者且十年卫真令顔太初言于蔡齐齐白于帝故有是命宗愿圣佑弟也】
　　【丙子】三年【契丹重熙五年】春二月诏胡瑗阮逸较定钟律【瑗逸极言李照乐穿凿帝命改作之瑗以横黍累尺及成则律围径与古不合犹以瑗为校书郎逸知城父县而遣之诏太常仍用和岘所定乐而罢李照所制者】三月罢茶复行贴射法【自贴射茶法废而河北入中虚估之益甚李谘既居政府请复行见钱法乃访利害于商人遂罢河北入中虚估以实钱偿刍粟实钱售官茶皆如天圣元年之制又以北商持劵至京旧必得交引铺为之保任并得三司符验然后给钱以是京师坐贾率多邀求三司吏稽留为奸令悉罢之命商持劵径趍货务验实立偿之而三説之法废县官自此省费矣三説法者募商人入中刍粟于边给劵以茶偿之又益以东南緍钱及香药犀齿也】夏五月贬权知开封府范仲淹及集贤校理余靖馆阁校勘尹洙欧阳修于外诏戒羣臣越职言事【范仲淹以吕夷简执政进用者多出其门上百官图指其次第曰如此为序迁如此为不次如此则公如此则私况进退近臣凡超格者不宜全委之宰相夷简不悦他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂阔务名无实仲淹闻之乃为四论以献一曰帝王好尚二曰选贤任能三曰近名四曰推委大抵讥切时且曰汉成帝信张禹不疑舅家故有新莽之祸臣恐今日亦有张禹壊陛下家法夷简诉曰仲淹越职言事离间陛下君臣所引用皆朋党也仲淹对益切由是落职知饶州集贤校理余靖上言曰仲淹以刺讥大臣重加谴谪傥其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为麄疎汉皇吴主熟闻訾毁两用无猜岂损令徳陛下自亲政以来屡逐言事者恐钳天下口请改前命疏入靖坐落职监筠州酒税馆阁校勘尹洙上疏曰仲淹忠亮有素臣与之义兼师友则是仲淹之党也今仲淹以朋党被罪臣不可茍免夷简怒斥监防州酒税馆阁校勘欧阳脩贻书责司谏髙若讷不能救谓其不复知人间有羞耻事若讷怒上其书脩坐贬夷陵令馆阁校勘蔡襄作四贤一不肖诗以誉仲淹靖洙脩而讥若讷人士传写粥书者市之得厚利契丹使适至买以归张于幽州馆殿中侍御史韩渎希夷简防请书仲淹朋党掲之朝堂以戒百官越职言事者从之】秋七月置大宗正司○八月班民间车服之令○冬十月契丹主试进士于元和殿【九月契丹主猎黄华山获熊三十六十月幸燕京御元和殿以日射三十六熊赋幸燕诗试进士于廷赐冯立赵徽四十九人及第以立为右补阙徽以下皆为太子中舍赐绯衣银鱼遂大宴契丹御试进士自此始丞相张俭等请□礼部贡院欢饮至暮而罢】十一月皇太后杨氏崩【諡曰庄恵祔永定陵】李谘卒【谘明辨知务在枢府慎爵赏抑侥幸号为称职】以王徳用知枢密院事章得象同知院事○折惟忠卒以其子继宣权知府州事○辽中书令张俭致仕【俭居相位二十年清约谦慎禆益多契丹主深重之】
　　【丁丑】四年【契丹重熙六年】春二月祠赤帝于宫中【祈嗣也】夏四月吕夷简王曽宋绶蔡齐罢【初夷简事曽甚谨曽亦力荐其才遂至宰相及曽复入中书位反居下而夷简任事久多所専决曽不能堪议论间有异同遂力求罢帝疑之问曽曰卿亦有所不足耶时外传王继明纳赂夷简曽因及之帝以问夷简夷简乞置对遂与曽交论帝前曽语屈求去益力夷简亦乞罢时曽与蔡齐善而夷简善宋绶惟盛度不得志于二人而性猜险每有所议齐间有异绶惟夷简之是而度依违其间事多不决及是帝问度曰曽夷简力求退何也度对曰二人心腹之事臣不得而知陛下询二人以孰可代者则其情可察矣帝从之曽荐齐夷简荐绶于是四人俱罢而度独留曽性资端厚在朝廷进止皆有常处平居寡言笑人不敢干以私进退士人莫有知者范仲淹尝问曽曰明扬士类宰相任也公之盛徳独少此耳曽曰夫执政而欲使恩归已怨将谁归耶仲淹服其言帝之初即位也少太后将有専制之患曽正色危言以立于朝由是宦官近习不敢窥觎而帝徳日就太后亦全令名曽可谓社稷之臣矣】以王随陈尧佐平章事韩亿程琳石中立参知政事盛度知枢密院事王鬷同知院事○赵元昊侵吐蕃遂取沙肃州【元昊遣其令公苏奴儿将兵攻唃厮啰败死略尽奴儿被获元昊愤之乃自帅众攻猫牛城一月不下既而诈约和城开乃大纵杀戮又攻青唐安二宗哥带星岭诸城唃厮啰部将安子罗以兵絶归路元昊昼夜角战二百余日子罗败元昊乗胜遂取沙肃三州元昊既悉有夏银绥宥静灵盐会胜甘凉沙肃而洪定威龙皆即堡镇号为州仍居兴州阻河依贺兰山为固地方万里地饶五谷宜稻麦始大建官置十二监军司委豪右分统其众自河北至午腊蒻山七万人以备契丹河南洪州白豹安盐州罗落天都惟精山等五万人以备环庆镇戎原州左厢宥州路五万人以备鄜延麟府右厢甘州路三万人以备吐蕃囘纥贺兰驻兵五万灵州五万兴州兴庆府七万人为镇守总胜兵五十余万而苦战倚山讹山讹者横山平夏兵不在其数也选豪族善弓马五千人迭直号六班直分铁骑三千为十部设十六司于兴州以总庶政改元大庆元昊自制蕃书形体方整类八分而画颇重复以教国人纪事】冬十二月并代忻州地震【吏民压死者二万二千三百人伤者五千六百人畜牧死者五万余】
　　【戊寅】寳元元年【契丹重熙七年○夏景宗元昊天授礼法延祚元年】春三月王随陈尧佐韩亿石中立免【随为相无所建明而数与尧佐亿中立争事会忻代地震右司谏韩琦言随尧佐中立非辅弼才亿子综为羣牧判官不当自请以兄纲为代遂皆免琦遇事敢言切而不迂在谏垣前后凡七十余疏云】以张士逊章得象平章事王鬷李若谷参知政事王博文陈执中同知枢密院事【得象为翰林学士时庄献太后临朝每遣内侍至学士院得象必正色待之或不交一言帝闻而器之至是谓曰向者太后垂帘羣臣邪正朕皆黙识卿清忠无所阿附又未尝千请今日用卿职由此也】夏四月王博文卒○以张观同知枢密院事○冬十月诏戒百官朋党【中外论荐范仲淹者众帝谓张士逊曰向贬仲淹为其密请建立皇太弟故也今朋党称荐如此奈何乃下诏戒敕百官毋得朋党】赵元昊称帝国号曰夏【元昊遣使诣五台供佛以窥河东道路既还遂与诸酋歃血约先攻鄜延欲自靖徳塞门砦赤城路三道并入遣使奉表略曰臣祖宗本出帝胄当东晋之末运创后魏之初基逺祖思恭当唐季率兵拯难受封赐姓祖继迁心知兵要手握干符大举义旗悉降诸部临河五郡不旋踵而归沿边七州悉差肩而克父徳明嗣奉世基勉从朝命臣偶以狂斐制小蕃文字改大汉衣冠衣冠既就文字既行礼乐既张器用既备吐蕃塔塔张掖交河莫不从服称王则不喜朝帝则是从遂以十月十一日郊坛备礼为世祖始文夲武兴法建礼仁孝皇帝国称大夏伏望许以西郊之地册为南面之君敢竭庸愚常敦欢好谨奉表以闻】十二月以夏竦为泾原秦鳯路安抚使知永兴军范雍为鄜延环庆路安抚使知延州【备元昊也】加唃厮啰保顺军节度使邈川大首领【自西凉为李继迁所陷潘罗支旧部往往归唃厮啰囘纥降者复数万唃厮啰居青唐西有临谷城通青海髙昌诸国商人皆趍之以贸易由是富强朝廷欲使背击元昊以披其势因授节钺唃厮啰约尽力无负然终不能立大功】
