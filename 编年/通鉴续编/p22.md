<!-- { "loadSidebar": true } -->
　　【乙未】至道元年【契丹统和十三年】春正月帝观灯于乾元楼【自唐以来常以正月望日为上元七月望日为中元十月朔日为下元三元前后各一夕开坊市门然灯以宴嬉帝罢中下二元然灯而上元之夕益盛是嵗帝御乾元门楼以观之见京师繁盛因指前朝坊巷省署以谕近臣令拓为通衢长廊遂大设燕张乐帝曰五代之际生灵凋丧周太祖自邺南归士庶皆罹剽掠下则火光上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人司空李昉对曰晋汉之事臣所备经何可与圣朝同日而语今四海清晏民物阜康皆陛下恭勤所致也吕蒙正避席曰乘舆所在士庶走集故繁盛如此臣尝见都城外不数里饥寒而死者甚众愿陛下亲近以及逺苍生之幸也帝变色不言蒙正侃然复位】以赵昌言知凤翔府○契丹韩徳威侵边折御卿败之于子河○刘昌言免○以钱若水同知枢宻院事○李继迁遣使来献马○二月宿翰等至嘉州获张余蜀盗平【余为嘉州军士所获宿翰等至嘉州函余首送于行营其党由是皆散】夏四月吕蒙正柴禹锡苏易简罢【蒙正在中书帝尝欲遣人使朔方谕中书选才而可责以事者蒙正以名上帝不许他日三问蒙正三以其人对帝曰卿何执耶蒙正对曰臣非执盖陛下未谅耳因称其人可使余人不及臣不欲用媚道妄随人主意以害国事同列竦息不敢动帝退谓左右曰蒙正气量我不如既而卒用其人果称职及罢相判河南曰引亲旧于林园欢宴政尚寛简委任僚属事多总裁而已】以吕端平章事张洎参知政事赵镕知枢宻院事【初帝欲相端或曰端为人糊涂帝曰端小事糊涂大事不糊涂决意用之端居位持重识大体以清简为务虑与寇准同列而已先正台揆恐准不平乃请参知政事与宰相分日押班知印同升政事堂帝从之遂为故事时同列奏对多有异议惟端罕所建明一日帝手札戒谕自今中书事必经吕端参酌乃得闻奏端愈谦让不敢当洎博涉经史多知典故巧于将顺善持论议为翰林学士帝尝谓近臣曰张洎富有文艺至今尚苦学江东士人之冠也学士之职清要贵重非他官可比朕尝恨不得为之甚见宠遇然洎性险诐好攻人短毎为寇准规画准心伏之以兄事焉遂极口谈其才故至大任既与准同列奉之愈谨政事一决于准无所参预惟专修时政记甘言善柔而已】何承矩败契丹于雍州○开宝皇后宋氏崩【后崩迁梓宫于故燕国长公主第权殡于普齐佛舍諡曰孝章皇后】贬翰林学士王禹偁知滁州【开宝皇后崩羣臣不成服禹偁对客言后尝母仪天下当遵用旧礼坐谤讪责知滁州禹偁立朝敢言以直躬行道为己任不为流俗所容故屡见摈斥】六月以李继迁为鄜州节度使继迁不受【初李继迁遣押衙张浦以马槖駞来献帝令卫士翘闗超乘引强夺槊于后园俾浦等观且令兵士皆拓两石弓帝笑问浦曰羌人敢敌否对曰羌部弓弱矢短但见此长钜人则已遁矣况敢敌乎继迁上表乞禁边盗掠诏从之至是遣閤门副使冯讷持诏拜继迁鄜州节度使张浦为郑州防御使留京继迁不受命】秋八月立夀王元侃为皇太子更名恒大赦【太子既立庙见还宫京师民拥道喜跃曰少年天子也帝闻之不怿召冦准谓曰人心遽归太子欲置我何地准再拜贺曰此社稷之福也帝悟入语后嫔宫中皆前庆帝喜复出延准饮极醉而罢以尚书左丞李至吏部侍郎李沆并兼太子宾客诏太子以师傅礼事之太子毎见至沆必先拜至沆不敢当上表辞谢帝不许】九月封牂牁蛮酋龙汉为归化王【其部凡十一州皆依山险以寇掠为事】李继迁寇清逺军张延败之○冬十一月召王继恩还以上官正雷有终并为西川招安使○契丹置义仓○契丹册王治为髙丽国王【髙丽连嵗奉贡于契丹契丹主遣使册之王治遂遣其童子十人往习契丹语】十二月契丹韩徳威侵府州折御卿御之卒于师诏以其子惟正知府州事【韩徳威谍知御卿有疾遂帅众攻府州御卿力疾御之徳威闻其至不敢战会疾甚母宻召之御卿曰世受国恩边寇未减御卿罪也临敌弃士卒自便不可死于军中乃其分耳太夫人无念我忠孝岂两全言讫泣下翌日卒于师】新浑仪成【秋官正韩显符造铜浑仪成诏司天台置之】契丹以韩徳让为大丞相
　　【丙申】二年【契丹统和十四年】春二月以李昌龄参知政事【帝谓昌龄曰中书政本当进用善良博询众议以正道公议临之即怨谤无由生矣】三月髙丽请婚于契丹契丹许之【高丽与契丹接壤数被侵扰以受封中国不即臣服之尝上表求援帝以北鄙甫寜不欲为外夷复开边隙但赐诏慰抚之髙丽遂与中国絶而附于契丹既受其封事之甚谨因求婚焉契丹以东京留守驸马萧恒徳女为越国公主许之未成婚而女死】夏四月李继隆等帅师讨李继迁【初帝命洛苑使白守荣防送刍粟四十万于灵州李继迁邀击于浦洛河守荣众溃运饷尽为继迁所夺帝怒命李继隆为环庆十州都部署将兵讨之防四方馆使曹璨自河西还言继迁众万余方围灵武城中告急使为继迁所得则顿兵不去矣吕端请发兵由麟府鄜延环庆三道以平夏袭其巢穴或云暑涉旱海无水泉粮运艰辛不如静以待之帝不听亲部分诸将命继隆出环丁罕出庆范廷召出延王超出夏张守恩出麟州五路进讨直趋平夏】秋七月冦准免【是嵗正月祀南郊中外官皆进秩准素所喜者多得台省清要官所恶及不相知者即序进之彭惟节冯拯俱为广州通判惟节素列拯下及是惟节转屯田贠外郎拯转虞部贠外郎章奏列衔惟节犹处拯下准怒堂帖戒拯毋乱朝制拯愤上疏极陈准擅权且条上岭南官吏除拜不平数事帝不怿张洎揣知帝嫉准惧一旦同罢乃奏准退朝诽谤帝益不悦会广东转运使康戬上言吕端张洎李昌龄皆准所引端徳之洎能曲意承奉而昌龄畏懦不敢与抗故准得以任胸臆乱经制帝始大怒召端等责之端对曰准性刚自任臣等不欲数争虑伤国体因再拜请罪及准入对帝语及拯事准请自辨帝曰若廷辨失执政体准犹力争不已又持中书簿论曲直于帝前帝因叹曰鼠雀尚知人意况人乎遂罢知邓州】以丁惟淸知西凉府【凉州周囘二千里东界原州南界雪山吐谷浑兰州西界甘州北界吐蕃领姑臧神乌番禾昌松嘉麟五县戸二万五千七百三十口十三万城周囘十五里李轨所筑久不内属至是请帅从之】八月李继隆不见冦而还范廷召遇李继迁于乌白池败之【继隆以环州道迂乃自青冈峡绕灵武径趋平夏兵行数日与丁罕合又行十余日无所见乃引还张守恩遇之不战而遁王超范廷召遇之于乌白池大小数十战获其未幕军主吃啰指挥使二十七人继迁遁去超廷召欲进击诸将失期士卒又困乃亦引还继迁复令军主史癿驻槖驼口以阻归师继隆遣田敏等力战败之诸将乃得济师】大有年
　　【丁酉】三年【契丹统和十五年】春正月张洎罢○以温仲舒王化基参知政事李惟清同知枢宻院事○葬孝章皇后于永昌陵○分天下州军为十五路【京东京西河北河东陜西江东江西浙东浙西淮南荆湖福建劒南东劒南西广南凡十五路各置转运使】三月帝崩于万嵗楼皇太子即位【帝不豫宣政使王继恩忌太子英明隂与参知政事李昌龄殿前都指挥使李继勲知制诰胡旦等谋立故太子楚王元佐帝崩皇后令继恩召吕端议所立端知有变鎻继恩于书閤使人守之而入后问端曰宫车已晏驾立嗣以长顺也今将如何端曰先帝立太子正为今日今始弃天下岂可遽违命有异议耶后黙然乃奉太子至福寜殿即位太子既立垂帘引见羣臣端平立殿下不拜请卷帘升殿审视然后降堦率羣臣拜焉太宗沈谋英断俭勤纳谏悯农慎刑好学重儒故能削平海内功业炳然遇灾知惧过举能悔是以民穷而不怨兵罢而能戢若夫太祖之崩不逾年而改元涪陵武功之不得其死宋后之不成丧后世不能无讥焉】契丹封李继迁为西平王○夏四月尊皇后曰皇太后赦○以李至李沆参知政事○进封交阯郡王黎桓为南平王○五月李昌龄有罪贬为忠武军节度行军司马【讨谋立楚王之罪贬昌龄为司马降王继恩为右监门衞将军均州安置胡旦除名长流浔州李继勲以使相赴陈州而释其余党】立秦国夫人郭氏为皇后【后宣徽南院使守文之女太宗为帝聘之至是立焉】六月追复涪王廷美为秦王○诏诸州勿得献祥瑞○复封兄元佐为楚王○钱若水罢○秋八月赵镕李惟清罢以曹彬为枢宻使向敏中夏侯峤为副使○以孔世延袭封文宣公【雍熙中伐契丹文宣公宜督粮饷溺死于拒马河延世其子也至是诏袭封焉】冬十月葬永熈陵○十一月髙丽王治卒侄诵立【诵继立尝遣兵校徐逺来候朝廷徳音不得达而还遂与中国絶】十二月追尊太宗贤妃李氏为皇太后【帝生母也】李继迁请降以为定难节度使复姓名曰赵保吉












　　通鉴续编卷四
<史部,编年类,通鉴续编>
　　钦定四库全书
　　通鉴续编卷五
　　元　陈桱　撰
　　【戊戌】真宗皇帝咸平元年【契丹綂和十六年】春正月有星孛于营室诏求直言【甲申彗出营室北吕端言彗出之应当在齐鲁分帝曰朕以天下为忧岂直一方邪甲午诏求直言避殿减膳释杖罪以下之囚丁酉彗灭】三月诏知贡举官亲属别试于有司○夏四月遣使按吏民逋负于天下悉除之【于是除逋欠一千余万释囚三千余人始用三司判官王钦若之言也】五月戊午朔日有食之○冬十月丙戌朔日有食之○吕端李至温仲舒夏侯峤罢【端器量寛恕知大体帝深重之每见其入对肃然拱揖不以名呼又以端姿仪瓌大宫庭陛峻特令梓人为纳陛焉以疾罢相】以张齐贤李沆平章事向敏中参知政事杨砺宋湜为枢密副使【齐贤慷慨有大畧每以致君为志尝从容为言皇王之道而推本其所以然且云臣受陛下非常恩故以非常报帝曰朕以为皇王之道非有迹但庶事适治道则近之矣帝尝问沆以治道所宜先沆对曰不用浮薄新进喜事之人此最为先帝问其人沆对曰如梅询曽致尧辈是矣帝又语及唐人树党遂使王室微弱盖奸邪难辨耳沆对曰佞言似忠奸言似信至如卢杞蔽徳宗李勉以为真奸邪是也帝曰奸邪之迹虽曰难辨久之自败帝一夕遣使持手诏欲以刘美人为贵妃沆对使者引烛焚诏附奏曰但道臣沆以为不可其议遂寝帝尝以沆无密奏谓之曰人皆有密啓卿独无何也对曰臣待罪宰相公事则公言之何用密啓夫人臣有密啓者非谗即佞臣常恶之岂可效尤】十一月契丹册王诵为髙丽国王○契丹裕恱耶律休格卒【休格智畧宏逺料敌如神每战胜让功诸将故士卒乐为之用身更百战未尝杀一无辜镇燕十有七年省赋役恤孤寡戒戍兵无犯宋境虽马牛逸于北者悉还之逺近向化边境以宁】
