<!-- { "loadSidebar": true } -->
　　【庚寅】三年【金正大七年　太宗皇帝二年】春正月金伊喇布哈及蒙古呼图噜呼战于大原败之庆阳围解○二月以赵范知镇江府赵葵知滁州并节制本州军马【范葵皆方之子】蒙古立十路课税所【初太祖皇帝征西域仓库无斗粟尺帛之储于是羣臣咸言虽得汉人亦无所用不若尽杀之使草木畅茂以为牧地耶律楚材曰夫以天下之广四海之富何求而不得但不为耳何名无用哉因奏地税商税酒醋盐铁山泽之利周嵗可得银五十万两绢八万匹粟四十万石太祖皇帝曰诚如卿言则国用有余矣卿试为之至是楚材奏立十路课税所设使副二员皆以儒者为之燕京路陈时可宣徳路刘中皆在选中楚材因间进说周孔之教且谓天下虽得之马上不可以马上治太宗皇帝深然之由是文臣渐进用矣楚材又奏诸路州县长吏専理民事万户府専总军政课税使所専掌钱谷各不相统摄着为令权贵不得志燕京路长官舒穆噜轩达布激怒皇叔鄂齐尔使奏楚材専用南朝旧人恐有异志不宜重用因诬搆百端必欲寘楚材于死地事连诸大臣镇海钮祜録重山惧让楚材曰何为强更张必有今日事楚材曰立朝廷以来每事皆我自为诸公何预焉若果获罪我自当之太宗皇帝察鄂齐尔之诬逐其使者已而轩达布为人所诉帝命楚材鞫治楚材奏曰轩达布倨傲无礼狎近羣小易以招谤今方有事南方他日治之未为晚也遂止】夏五月以李全为彰化保康军节度使京东镇抚使全不受乃罢知扬州翟朝宗【全自还楚即厚募人为兵不限南北宋军多亡应之天长民保聚为十六砦比嵗失业官赈不继壮者亦皆就募射阳湖浮居者数万家家有兵仗侵掠难制其豪周安民谷汝砺王十五长之亦蠭结水砦以观成败全知东南利舟楫谋习水战米商至悉并舟籴之留其柂工以一教十又遣人泛江湖市桐油黏筏厚募南匠大治舭船自淮口及海相望时时试舟于射阳湖及海洋复以粮少为辞遣海舟自蘓州洋入平江嘉兴告籴实欲习海道以觇临安然以山东理未定而嵗贡于蒙古者不可缺故外恭顺于宋以就钱粮因以贸易货物以输蒙古宋亦以全往来山东得以少寛北顾之忧遣饟不絶全因縦逰说于朝复请建阃山阳又遣使如金约以盱眙与之以连好二月遣军士穆椿入临安皇城纵火焚御前军器库欲以销宋兵备于是先朝兵甲尽防全欲先据扬州以渡江分兵徇通泰以趋海其下曰通泰盐场在焉莫若先取为家计且使朝廷失盐利全欲朝廷不为备且使虽反而不敢遽絶其给乃挟古李宣差宋宣差以恫疑虚喝而蒙古实未尝资全兵其李宣差则青州卖药人也既而复遣张国眀至临安禀议全以金寳资其行賔従所过扬言李宣差英略絶伦骑射五百步朝廷莫若裂地王之与増钱粮使当邉境徧餽要津求主其说国眀且以百口保全不叛朝廷虽知其奸而欲涵容以茍安故不之诘及全籴麦舟过盐城知扬州翟朝宗嗾尉兵夺之全怒以捕盗为名水陆数万径盐城戍将陈益楼强知县陈遇皆遁全入城据之朝宗仓皇遣干官王节恳全退师全不许留郑祥董友守盐城而自提兵还楚州以状白于朝曰遣兵捕盗过盐城县令自弃城遁去虑军民惊扰未免入城安众朝廷乃授全节钺令释兵命制置司干办官耶律均往谕之全曰朝廷待我如小儿啼则与果不受制命朝廷遂罢朝宗命通判赵璥夫摄州事赵范赵葵深以全必反为虑累疏力言之史弥逺不纳】秋八月蒙古史天泽袭武仙于汲仙败走○金伊喇布哈败蒙古齐拉衮于潞州○冬十月以赵善湘为江淮制置使知建康府赵范知扬州【李全造舟益急至发冡取黏板炼铁钱为钉熬囚脂以油列炬继晷招沿海亡命为水手又绐赵璥夫以蒙古为辞邀增五千人钱粮求誓书铁劵朝廷犹遣饟不絶全得米即自转输淮海入盐城以赡其众他军士见者曰朝廷惟恐贼不饱我曹何力杀贼射阳湖人至有养北贼戕淮民之语闻者太息全又遣人以金牌诱胁周安民等造浮桥于喻口以便盐城往来时丞相史弥逺多在告执政又不以为意独郑清之深忧之力劝帝讨全帝乃以赵善湘制置江淮赵范知扬州便宜从事以图之然犹有内图进讨外用调停之说惟赵范赵葵兄弟力请进兵讨之】蒙古太宗皇帝次于陜西【初蒙古小使翁鄂罗至陜西议和金行省伊喇布哈赫舍哩约赫徳等惧其泄事机留之不遣及布哈既解庆阳之围志意骄满乃遣翁鄂罗还谓之曰我已凖备军马能战则来语甚不逊翁鄂罗见太宗皇帝于应州白之帝大怒即与太弟睿宗皇宗亲帅大众入陜西翺翔京兆同华之间破南山砦栅六十余所遂趋凤翔】金以平章政事完顔哈逹参知政事伊喇布哈行省事于閺乡以备潼关○以袁韶为浙西制置使○十二月李全反冦扬州赵范赵葵会师败之【十二月壬子李全突至扬州湾头扬州副都统丁滕拒之全乃攻城南门赵璥夫得史弥逺书许増万五千名粮劝全归楚即遣刘易就全垒示之全笑曰丞相劝我归丁都统与我战非相绐耶掷书不受璥夫恐亟发牌印迓赵范于镇江全引兵攻泰州知州宋济迎降之全入坐郡治尽收其子女货币将趋扬闻赵范已入扬城乃鞭郑衍徳曰我计先取扬州渡江尔曺劝我先取通泰今二赵已入扬州矣江其可渡耶莫敢对既而曰今惟有径扬州耳甲子全分兵守泰而悉众攻扬州至湾头立砦据运河之冲使胡义将先锋驻平山堂以伺三城机便赵范入城约葵自滁来会葵即帅雄滕宁淮武定强勇四军步骑万四千赴扬丁夘全攻东门葵亲战全将张友呼城门请葵出葵出与全隔濠立马相劳苦左右欲射全葵止之问全来何为全曰朝廷动见猜疑今复絶我粮饟我非背叛索钱粮耳葵曰朝廷资汝钱粮宠汝官职盖不赀矣待汝以忠臣孝子而乃反戈攻陷城邑朝廷安得不絶汝钱粮汝云非叛欺人乎欺天乎切责之全无以对弯弓抽矢向葵而去自是屡战全兵多败全每云我不要淮上州县度江浮海径至蘓杭孰能当我然志吞扬州三城而兵不得傅城下宗雄武献防曰城中素无薪且储蓄为总领所支借殆尽若筑长围三城自困乙亥全悉众及驱乡农凡数十万列砦围三城制司总所粮援俱絶赵范赵葵命三城诸门各出兵刼砦举火为期夜半纵兵冲击歼贼甚众自是全一意长围以持久困官军不复薄城戊寅全张盖奏乐于平山堂布置筑围范令诸门以轻兵牵制亲帅将士出堡砦西攻之全分兵诸门鏖战自辰至未杀伤相当庚辰范出师大战获全粮数十艘甲申葵复战败之】以郑清之参知政事乔行简同佥书枢密院事○诏右丞相史弥逺十日一赴都堂治事【弥逺以疾久在告至是稍愈诏曰弥逺敷奏精敏气体向安朕未欲劳以朝谒可十日一赴都堂治事以便之】立贵妃谢氏为皇后【后天台人丞相深甫之孙也生而黧黒翳一目父渠伯早世产业破壊后亲汲饪帝即位议择中宫杨太后以深甫有援己功命选谢氏女谢氏独后在室兄弟欲纳之诸父榉伯不可曰即奉诏纳女当厚奉资装异时不过一老宫婢事奚益会元夕县有鹊来巢灯山众以为后妃之祥榉伯不能止乃共送后就道后旋病疹良已肤蜕莹白如玉医又药去目翳遂与贾涉女同入宫贾女有殊色帝欲立之太后曰谢女端重有福左右亦相窃语曰不立真皇后乃立假皇后耶帝不能夺贾妃専宠后宫后处之裕如不以介懐太后益贤之帝礼遇日加矣】
