<!-- { "loadSidebar": true } -->
　　【癸未】八年【契丹圣宗隆绪统和元年】春正月曹彬罢以王显弭徳超为枢宻副使【酒坊使弭徳超有宠于帝觊代枢宻使曹彬之位乃自镇州乘传以急变闻于帝曰彬秉政久得士心将为不利且诬以事为征帝信之乃出彬为天平节度使而以显徳超并为副使】二月戊午朔日有食之○以宋琪参知政事○辽以耶律休格为南京留守【休格均戍兵立更休法劝农桑脩武备边境大治】三月置诸王府翊善及侍讲○夏四月弭徳超有罪流于琼州【徳超以不得枢宻使怨望居常怏怏一日诟王显柴禹锡曰我言国家大事有安社稷功止得钱许大官汝等何人反在吾上我实耻之言颇侵帝显奏之诏鞫问徳超具伏遂夺官秩禁锢琼州而死帝始悟曹彬之诬待之加厚】帝作戒辞颁于羣臣○五月交州将黎桓逐其留后丁璿而代之【桓自称留后遣使来贡并上丁璿让表诏谕桓送璿母子赴阙不听】河决滑州【河源在西蕃朶甘斯南鄙四山之间有泉近百汇为一登髙望之若星宿布列故彼人呼为星宿海流出复潴曰哈喇海东出曰齐必勒河合呼兰伊尔齐二水东北流为九渡河其水犹清骑可渡也贯山中行出西戎之都防曰库济曰克特者合纳琳河所谓细黄河也水流已浊绕昆仑之南折而东注合竒尔玛勒河复绕昆仑之北自贵徳西寜之境下积石经河州过临洮合洮河东北流至兰州始入中国北绕朔方北郡上郡而东经三受降城丰东胜州折而南出龙门过河中抵潼闗东出三门集津为孟津过虎牢而后奔放平壤吞纳小水以百数势益雄大无崇山巨矶以防之旁激奔溃不遵禹迹故虎牢以东距海口二三千里恒被其害自汉以降毎以为忧周显徳初大决东平之杨刘干徳以来决者不一是年大决滑州之韩村泛澶濮曹济东南入于淮坏民田庐舍东南流至彭城界而入海诏发丁夫塞之】六月以王显为枢宻使【显既拜帝语之曰卿世家本儒少遭兵乱失学今典机务无暇博览羣书能熟读军戒三篇亦可免于面墙因取赐之】辽复国号曰契丹【六月辽主有事于太庙遂率羣臣上太后尊号曰承天皇太后羣臣亦上辽主尊号曰天辅皇帝大赦改元统和复国号曰契丹】兖州父老请封禅帝不许【防山父老及瑕丘等七县民诣阙请东封不许厚赐而遣之】秋七月郭贽免以李昉参知政事【贽尝因论事奏曰臣遭不次之遇誓以愚直上报帝曰愚直何益于事贽对曰虽然犹胜奸邪至是以入对宿酲未解出知荆南府】八月石熙载罢○命中书枢宻脩时政记○溪锦叙富四州蛮来附○冬十月赵普罢【普罢为武胜军节度使帝作诗饯之赐宴长春殿普奉诗泣曰陛下赐臣诗当刻石与臣朽骨同葬泉下帝为之动容翌日帝谓宰相曰普有功国家朕昔与游今齿髪衰矣不欲烦以枢务择善地以处之因诗以导意普感激泣下朕亦为之堕泪宋琪对曰昨日普至中书执御诗涕泣谓臣曰此生余年无阶上答庶希来世得効犬马力臣昨闻普言今复闻宣谕君臣始终可谓两全】十一月以宋琪李昉平章事李穆吕蒙正李至参知政事张齐贤王沔同签书枢宻院事【帝谓琪等曰世之治乱在赏当其功罚当其罪即无不治谓为饰喜怒之具即无不乱卿等慎之又谓蒙正曰凡士未达见当世之务戾于理者则怏怏于心及列于位得以献可替否当尽其所蕴言虽未必尽中亦当佥议而更之俾协于道朕固不以崇高自恃使人不敢言也蒙正初入朝堂有朝士指之曰此子亦参政邪蒙正阳为不闻而过之同列不能平诘其姓名蒙正遽止之曰若一知其姓名则终身不能忘不若弗知之为愈也时人服其量】以吕文仲为翰林侍读王着为侍书【帝勤于读书自己至申然后释卷诏史馆修太平御览一千卷日进三卷宋琪以劳瘁为諌帝曰开卷有益不为劳也朕欲周嵗读遍是书耳遂命文仲着侍读与书毎暇日则问文仲以经义着以笔法葛湍以字学】是嵗江河汉睢糓洛瀍涧水溢
　　【甲申】雍熙元年【契丹统和二年】春正月诏求遗书【帝谓侍臣曰教化之本治乱之原茍无书籍何以取法今三馆所贮遗佚尚多乃诏募中外有以书来上及三百卷当议甄录酬奬余第卷帙之数等级优赐不愿送官者借其本写之由是四方之书间出矣】帝弟涪陵县公廷美卒于房州【廷美至房州忧悸成疾薨年三十八追封为涪王諡曰悼以其子徳恭徳隆为刺史廷美之得罪赵普为之也】李穆卒【穆质厚忠恪谨言慎行所为纯至无有矫饰帝闻其卒哭谓侍臣曰穆国之良臣朕方倚用遽尔沦没非穆之不幸乃朕之不幸也】三月以杨延庆等为知州【帝选守臣得延庆等十余人命之因谓宰相曰刺史之任最为亲民茍非其人民受其祸昔秦彭守颖州教化大行境内多瑞宋琪曰秦彭一郡守政善而天应之若此况君天下者乎】夏四月泰山父老诣阙请封禅许之五月乾元文明殿灾六月诏罢封禅【帝既诏以十一月二十一日有事于泰山命翰林学士扈蒙等详定仪注矣五月丁丑乾元文明二殿灾诏求直言遣使案察淮浙蜀广狱讼而罢封禅】诏州县官上书言事附驿以闻○冬十月赐华山隠士陈抟号希夷先生【太平兴国中抟两入朝帝待之甚厚至是复来见帝谓宰臣曰搏独善其身不干势利所谓方外之士也遣中使送至中书宋琪等从容问曰先生得黙脩养之道可以教人乎抟曰抟山野之人于时无用亦不知神仙黄白之事吐纳养生之理非有方术可传假令白日冲天亦何益于世今圣上龙顔秀异有天人之表博达古今深究治乱真有道仁圣之主也正君臣协心同徳兴化致治之秋勤行脩炼无出于此琪等以其语白帝帝益重之诏赐号希夷先生放还华山寻卒】尹宪袭李继迁于地斤泽走之获其母妻而还【知夏州尹宪袭继迁大破之斩首五百级继迁与其弟继冲遁去宪获其母妻俘千四百帐而还继迁复娶豪族转徙无常渐以强大西人以李氏世着恩徳多往归之】十一月有事于南郊大赦【帝将郊祀秦再思上书愿勿肆赦因引诸葛亮相蜀数十年不赦之事以为证帝以问赵普普对曰圣朝开创以来具存彜训三年郊祀即覃恩宥所谓其仁如天尧舜之道刘备偏据一方何足师法帝从普言】十二月徙封淮海国王钱俶为汉南国王○立徳妃李氏为皇后【后淄州刺史处耘之女也】赐京师大酺三日【诏曰王者赐酺推恩与众共乐所以表升平之盛事契亿兆之欢心累朝以来此事久废盖逢多故莫举旧章今四海混同万民康泰严禋始毕庆泽均行宜令士庶共庆休明可赐酺三日至期帝御丹凤楼观酺召侍臣赐饮自楼前至朱雀门张乐作山车旱船往来御道又集开封诸县及诸军乐人列于通衢音乐杂发观者溢道迁市肆百货于道之左右召畿甸耆老列坐楼下赐以酒食明日宴羣臣于尚书省献歌诗颂赋者数十人】
　　【乙酉】二年【契丹统和三年】春二月交州来贡○李继迁诱杀都巡检使曹光实于葭芦川遂袭银州据之○三月宴贡士于琼林苑【帝亲试礼部贡士四百九十七人于崇政殿始分三甲锡宴于琼林苑进士及第第一人授节度推官宠之以诗遂为定制帝谓侍臣曰朕亲选多士殆忘饥渇召见临问观其才伎而用之庶田无遗贤而朝廷多君子尔复虑礼部取舍不当再试不中格者多获中选】夏四月宴羣臣于后苑【先是帝召宰相近臣赏花于后苑谓之曰春风暄和万物畅茂四方无事朕以天下之乐为乐宜令侍从词臣赋诗至是诏辅臣三司使翰林枢宻直学士尚书省四品两省五品以上三馆学士宴于后苑赏花钓鱼张乐赐饮命羣臣赋诗因习射水心殿赏花曲宴自此始】置明法科○秋八月遣使按问刑狱察官吏勤惰于诸州○九月楚王元佐有罪废为庶人【元佐帝长子少聪警貌类帝帝钟爱之涪陵县公廷美之迁房州元佐力救焉廷美既死元佐遂发狂疾至以小过操梃刃伤侍人疾少间帝为赦天下防重九召诸王宴射苑中元佐以新瘥不预及诸王宴归暮过元佐元佐恚曰若等侍上宴我独不预是弃我也因发忿被酒夜纵火焚其宫帝大怒诏废为庶人均州安置宋琪率百官三上表请留之京师帝许之行至黄山召还居于南宫】右羽林统军周保权卒○韩国华如髙丽【时议用兵契丹以髙丽与之接壤数为所侵命国华赍诏谕令发兵西防高丽犷悍恃险未即奉诏国华谕以威徳始俯伏听命】冬十二月庚子朔日有食之○宋琪柴禹锡免【初帝诏广宫城柴禹锡有别第在表识内上言愿易官邸帝不悦禹锡乃阴结琪欲因之以请卢多逊旧第琪为白帝帝益鄙之广南转运使王延范琪妻髙氏亲也将谋不轨知广州徐休复宻奏之帝因琪禹锡入对问延范何如人琪禹锡未知其端盛言延范强明忠干帝意其交通不欲暴其状诏琪诙谐无大臣体罢守刑部尚书降禹锡为左骁衞大将军延范及其党与皆伏诛】南康军大雪江水冰【雪厚三尺江水冰合可胜重载】
