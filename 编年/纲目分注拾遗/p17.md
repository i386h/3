<!-- { "loadSidebar": true } -->
　　程系狱诸乐工欲为之请因上幸后苑奏乐乃设虚坐置琵琶而罗拜于庭且泣上问其故对曰程负陛下云云
　　佞幸之徒巧诈无似其意欲为罗程请而不露请之迹因后苑奏乐设虚坐置琵琶罗拜而泣待帝问故而后对其对也殊未有请之之意若程已伏罪而死今姑追惜之者小人之隐情藏奸如此若曰众工为请便错过当时情状
　　蛮冦安南
　　峯州林西原旧有防冬兵六千其旁七绾洞蛮酋长李由独常助中国戍守输租赋知峯州者言于瑑请罢戍兵专委由独防遏于是由独势孤不能自立南诏拓东节度使以书诱之以甥妻其子补拓东押牙由独遂帅其众臣于南诏自是安南始有蛮患
　　既有防兵而轻于议罢隳旧章弃险固开祸无穷李瑑之罪也观南诏诱致由独隂谋深计若彼而中国贪暴之徒疎漏反如此通鉴志此盖追咎前事分注尽删之似以今之入冦为蛮患之始矣陷吐蕃防维州南诏窥安南戎蛮之狡谲正同
　　韦宙
　　韩季友帅捕盗将从行下云宙至江州季友请夜帅其众自陆道间行比明至洪州州人不知即日讨平之宙奏季友为都虞侯
　　分注记此事直率不清楚原本则有留有去节次了然
　　王式讨裘甫
　　贼势益张下有则江淮羣盗将蜂起应之国家用度尽仰江淮若阻絶不通则上自九庙下及十军皆无供给必江淮羣盗蜂起然后江淮之道阻絶删羣盗两句则江淮不通句似无根因
　　式入越州既交政为郑只德置酒曰式主军政不可以饮监军但与众宾尽醉迨夜继以烛明日饯祗德于郊复乐饮而归
　　裘甫不听据越州之谋式得入之则胜势已在此矣乐饮事与用兵无关然亦可见应敌之暇
　　窥虚实下有城中宻谋屏语贼皆知之二句　石宗本将之下有凡在管内者皆视此籍之二句　分路讨贼下有府中无守兵更籍土团千人以补之二句　乃命宣歙浙西将帅本军及骑将帅骑兵为前锋自上虞趣奉化解象山之围号东路军又命义成忠武淮南将帅本军与台州唐兴军合号南路军令之曰云云
　　先是式以兵少奏更发忠武义成及请昭义军诏从之三道兵至越州式命忠武将张茵将兵屯唐兴断贼南出之道义成将高罗锐将兵及台州土兵径趣宁海攻贼巢穴昭义将跌戣将兵益东路军断贼入明州之道自是诸军与贼十九战贼连败
　　式之将畧其调度尽见于分路讨贼之下兵分两路一曰南路军一曰东路军其后南路破贼于某地东路破贼于某地皆节节相应但不能悉录耳至于更请之兵若忠武将义成将昭义将又另有一畨布置设张罗落得其要领故贼战连败分注止摠叙分路讨贼一句而分兵进讨之事竟不言及何太畧也
　　高罗鋭克宁海王式曰贼窘且饥必逃入海入海则岁月间未可擒也命罗鋭军海口以拒之又命望海镇将云思益等将水军廵海澨思益等遇贼将于宁海东贼不虞水军遽至皆弃船走山谷得其船尽焚之式曰贼无所逃矣惟黄罕岭可入剡恨无兵以守之　裘甫既失宁海乃率其徒屯南陈馆下浙东军大破裘甫于南陈馆贼果自黄罕岭遁去诸军失甫不知所在张茵在唐兴获俘将苦之俘曰贼入剡矣茍舍我请为军从之茵后甫一日至剡壁其东南王式命趣东南两路军防于剡进围之
　　贼失宁海则思入海水兵败之于海澨弃船走山谷则又思入剡分注叙此两节俱未曲尽
　　桂州戍卒作乱
　　都虞侯许佶军校赵可立姚周张行实皆故徐州羣盗州县不能讨招出之补牙职防桂管观察使李丛移湖南新使未至佶等遂作乱杀都将王仲甫
　　以好乱之徒鼔扇怨怒之众又值新旧使更代之防无约束镇服之者许赵姚张正与尹勘杜璋徐行俭等相比以乱徐州故纪事者首此两节以明致乱之由删其半非是
　　团练判官温廷皓
　　廷皓言于彦曾曰今击之有三难而舍之有五害诏释其罪而擅诛之一难也帅其父兄讨其子弟二难也枝党钩连刑戮必多三难也然当道戍卒擅归不诛则诸道戍边者皆效之无以制御一害也将者一军之首而辄敢害之则凡为将者何以号令士卒二害也所过摽掠自为甲兵招纳亡命此而不讨何以惩恶三害也城中将士皆其亲属银刀余党潜匿山泽一旦内外俱发何以枝梧四害也逼脇军府诛所忌三将又欲自为一营从之则银刀之患复起违之则托此为作乱之端五害也惟明公去其三难絶其五害早定大计以副众望彦曾乃命云云
　　廷皓论时事可谓体物浏亮矣彦曾不能委心归计惟尹徐之是从又欲保全敕使疑误军机虽死岂足塞其责哉分注不录廷皓之言而反载周重之表何也
　　勋召温廷皓使草表求节廷皓曰此事甚大非顷刻可成请还家徐草之明旦勋使趣之廷皓来见曰昨日所以不即拒者欲一见妻子耳今已与妻子别谨来就死
　　去三难絶五害廷皓之才畧于此可槩见矣至于草表不从就死无贰非凛凛烈丈夫不能也廷皓固有才而有节者分注录此不详今并前节悉补之泗州刺史杜慆
　　完守备以待之下有李圆遣精卒百人先入泗州封府库慆遣人迎劳诱之入城尽诛之明日圆至攻之不能克乃敛兵屯城西
　　分注记此事甚畧要之贼以隣州开门迎盗之故骄矜自大不复防检故慆亦乘此机诱而殱之一以褫桂贼之魄一以壮泗人之心夫如是然后泗州可守也畧之非是
　　吾不为也下有且人各有家谁不爱之我独求生何以安众
　　上两句是寻常体面话下四句然后入人心膂慆之存意如此此所以来辛谠之助而卒能保定泗州也四句亦不宜删
　　辛谠
　　抜剑瞑目谓公弁曰贼百道攻城防在朝夕公受诏救援而逗遛不进岂惟上负国恩若泗州不守则淮南遂为冦塲公讵能独存耶我当杀公而后止耳起欲击之云云
　　公弁倡为自保之説以阻挠众心军法之所必治辛谠有辞可执公弁逃罪无由谠可谓见义能断者矣分注删此何也
　　许分五百人与之下有仍问将士皆愿行谠举身叩头以谢将士遂帅之抵淮南岸望贼方攻城有军吏欲还谠逐得举剑将击之众共请之谠曰将士但登舟我即舍此人众竞登舟乃舍之驱至淮北勒兵击贼慆于城上布兵与之相应贼遂败走
　　分注但云谠帅以进击贼贼败走何言之易也
　　闰十二月辛谠请出求救于淮浙明年正月以浙西之军至楚州敕使张存诚以舟助之徐贼水陆布兵鎻断淮流云云
　　谠募选军中敢死士数十人先以米舟三艘盐舟一艘乘风逆流直进贼夹攻之矢着舟板如急雨及鎻谠帅众死战斧断其鎻乃得过城上人喧呼动地杜慆及将佐皆泣迎之　乙酉城上望见舟师张帆自东来识其旗浙西军也去城十余里贼列火船拒之帆止不进慆令谠帅死士出迎之乘战舰冲贼陈而过见敕使张存诚帅米舟九艘曰将士在道前却存诚屡欲自杀仅得至此今又不进谠扬言贼不多易与耳帅众扬旗鼓噪而前贼见其云云
　　此段有两节泣迎辛谠入城一也谠帅死士出迎张存诚二也分注混为一事又不见存诚下落
　　辛谠复迎粮于扬润
　　官军不利下有贼防木于战舰旁出四五尺为战棚有此句则知乘小舟入战棚之下者盖指此删之便不分晓
　　柳子之战
　　厐勋乘胜进军发丰县至萧约襄城诸寨兵合五六万人刻期攻柳子淮南败卒在贼中者逃诣康承训告以其期承训先为之备秣马整众设伏以待之襄城等兵先至柳子遇伏败走勋既失期遽引兵自三十里外赴之比至诸寨已败勋所将皆不战而溃
　　此条当在泗州围解下分注误接贼败魏博兵下而叙事亦欠源委
　　张稔降
　　稔谋归国协同者众乃遣腹心张臯夜出以状白承训约期杀贼将举城降至日请立青旌为应使众心无疑承训大喜从之
　　必有张臯之约则降者与受降者内外相应无他猜防分注删去但曰开门出降殊草草矣
　　马举克濠州
　　举攻濠州自夏及冬不克城中粮尽人相食官军深堑重围而守之贼夜突围走举勒兵追之杀获殆尽克濠州无分注因以此补之
　　高骈
　　修复卭崃关大渡河诸城栅下有又筑城于戎州马湖镇又筑城于沐源川皆蛮入蜀之要路也各置兵数千戍之
　　原本有马湖镇沐源川二城故以各置兵云云结之分注删去又不详入蜀之路则各字亦泛用矣
　　宜数其罪责之原本作宜数其十代受恩以责之　使录报之原本作使录诏白牒与之
　　杭州八都
　　王仙芝余党曹师雄冦二浙杭州募诸县乡兵各千人以讨之临安董昌与钱塘刘孟安阮结富阳闻人宇盐官徐及新城杜棱余杭凌文举临平曹信各为之都将号杭州八都昌为之长其后宇卒钱塘成及代之此节分注不录以其人不足重故畧之也忆防时读表忠观碑不知所谓八都请益师若友亦复昧昧怀之有年既而读通鉴始释然媿予荒陋事多如此故谨志之
　　潼关
　　克让走入关下有云关左有谷平日禁人往来以征税谓之禁阬贼至仓猝官军忘守之溃兵自谷而入谷中灌木寿藤茂宻如织一夕践为坦途
　　潼关之破议者皆咎禁阬之无备非也禁阬即不可入关亦必破不过延旦夕耳且荆棘之为坦途唐之溃兵为之非贼为之也有险可据而自夷之为贼先驱贼至固已晩矣分注但云贼自关左禁阬入当考原本
　　赦李克用
　　代北监军陈景思帅沙陀酋长李友金及萨葛吐谷浑诸部入援京师至綘州将济河綘州刺史瞿稹亦沙陀也谓景思曰贼势方盛云云　友金乃説景思曰下有今虽有众数万茍无威信之将以统之终无成功吾兄司徒父子云云遣使下有诣行在三字
　　景思因监代北军故帅友金入援瞿稹亦沙陀故因友金説景思因稹与友金不能制所募北兵故説景思奏天子召克用原本平叙中俱有条理分注删润失其位置
　　孟昭图疏
　　为贼所屠下有独北司平善句　黄头军乱下有陛下独与令孜敬瑄及诸内臣闭城登楼并不召王铎以下及收朝臣入城翼日又不对宰相又不宣慰朝臣臣备位谏官至今未知圣躬安否况疏冗乎倘羣臣不顾君上罪固当诛若陛下不恤羣臣于义安在
　　此疏直而尽所谓有犯无隐也分注删数处皆当时实事令孜所尤忌者僖宗尸位见此疏与不见同第令见之而昭图为其所杀虽曰杀谏臣犹为国有君焉今直为令孜杀则无君已以无君之世而昭图犹呶呶焉愚盖怪其不知止也
　　高仁厚讨阡能
　　何忍杀汝下有今纵汝归救汝父母妻子二句　谁不听命下有一口传百百传千川腾海沸不可遏也比尚书之至百姓必尽奔赴矣　引兵发至双流把截使白文现出迎仁厚周视堑栅云云　留兵五百守之下有余兵悉以自随又召诸寨兵相继皆集
　　平贼虽不用兵而兵不可以不备上两句不宜删以上大槩总叙语以下乃叙次平五贼事
　　阡能闻仁厚将至遣罗浑擎立五寨于双流之西伏兵千人云云　告谕下有如昨日所以语谍者句
　　此句不可删前数谍以潜语寨中人后降者云自谍者还百姓引领云云而谍亦自谓一传百百传千前后俱相照应仁厚获谍温言讯谕乃成功之繇
　　书其背使归语寨中未降者寨中余众争出降浑擎弃寨走其众执之来缚以送府悉命焚五寨及其甲兵惟留旗帜明旦仁厚谓降者曰云云示以背字告谕之下有比至延贡可归矣句
　　至穿口下有句胡僧置十一寨寨中人争出降胡僧大惊拔剑遏之众共擒之以献又明旦焚寨使降者执旗先驱一如双流
