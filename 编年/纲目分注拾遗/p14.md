<!-- { "loadSidebar": true } -->
　　读分注若牧守自用独换一刺史则革矣不解所谓及考通鉴原不如此盖牧守自用罪将焉逃二句与上文谁任其咎二句相反对换一刺史又是翻起下文更其侍郎为无益明选曹之职难举耳非与牧守句相先后也　原本论事利害分明词意整赡一经割裂便如断鹤续鳬非复当时之旧矣
　　留崔宁
　　宁据有之下有朝廷失其外府十四年矣宁虽入朝全师尚守其后贡赋不入与无蜀同且宁本与诸将等夷因乱得位威令不行今虽遣之必恐无功若其有功云云
　　宁未入朝固私有全蜀及其来朝又以师守蜀而不供贡赋今遣宁还未必能御冦即能御冦又当以蜀与之是宁之朝不朝有功无功皆非国家利害所系原本陈説极其明晰分注不用何也　与无蜀同之下如何接若其有功句且原本有功无功两意对説故下以胜败分承分注既删无功一边则败固失之一句亦无着落
　　杀回纥使者
　　张光晟欲杀囘纥使者而取其辎重畏其众强未敢发九姓胡闻其种族为新可汗所诛多道亡董突防之甚急九姓胡不得亡又不敢归乃宻献防于光晟请杀囘纥光晟喜其党自离许之乃奏称囘纥云云
　　回纥纵暴百姓捆载而归人思杀之非独光晟也光晟欲杀囘纥惮其众且强故迟疑未发及九姓胡献防遂乘其隙以图之盖积恶既久变自彼生假手于敌以抒中国之愤耳分注删之即从奏日发端似非因衅而动之事
　　救徐州
　　士皆愤怒争奋下有贼将信都崇庆石隐金与刘洽等相拒于七里沟日向暮洽引军稍却朔方马军使杨朝晟谓唐朝臣曰公以步兵负山而陈以待两军我以骑兵伏于山曲贼见悬军势孤必之我以伏兵絶其腰必败之朝臣从之崇庆等果将骑逾桥而西追击官军伏兵发横击之贼兵中断狼狈而返阻桥以拒官军其兵有争桥不得涉水而渡者朝臣指之曰彼可涉吾何为不涉遂涉水击据桥者皆走贼兵大溃洽等乘之云云
　　分注争奋下径接青魏兵大溃刘洽等乘之云云大槩皆空言包举令人想像见得至于朔方将士成功始末全未指实恐非纪传之体故据原本补之洹水之战
　　田悦走魏州下有马燧与李抱真不协顿兵平邑浮图悦夜至南郭大将李长春闭关不纳以俟官军久之天且明乃开门纳之悦杀长春婴城拒守
　　燧之战不遗余力矣悦之败智尽能索矣使马李二人不相恨望同心逐贼彼田悦者何自延其残喘哉此节分注无
　　王武俊
　　武俊素轻张孝忠自以手诛李惟岳功在康日知上而孝忠为节度使已与日知俱为都团练使又失赵定二州亦不悦又诏以云云
　　武俊翻覆小人而朝廷所以处之又不得其当复有嗾之者其反也定矣原本数语探得隐情如武俊之自诉分注则聊且矣
　　马李释怨
　　初李抱真为泽潞节度使马燧领河阳三城抱真欲杀怀州刺史杨鉥鉥奔燧燧纳之且奏其无罪抱真怒及同讨田悦数以事相恨望二人怨隙遂深
　　杨鉥事分注不录不见二人搆隙之始据通鉴则过由于燧然因李晟之言而造垒结欢亦始于燧燧得毋有悔心乎意气之过贤者不免防前竞胜自屈为难一人先自屈而二憾俱释然矣
　　贾林説王武俊
　　诣武俊诈降下有武俊见之林曰林来奉诏非降也武俊色动问其故林曰天子云云
　　不曰降而曰奉诏名义甚正且奉诏句説得郑重动人故下文备宣天子之意明非己之私言也删之非是
　　朱泚之乱
　　十月丁未泾原兵叛入长安帝如奉天叛兵夜半迎朱泚入宫戊申泚出榜于外应文武百官凡有禄食者悉诣行在不能往者即诣本司若出三日检看彼此无名者皆斩于是百官稍稍遁去庚戍源休劝泚禁十城门毋得出朝士朝士往往易服为佣仆潜出
　　泚初入宫僭逆之志未决犹听百官去就既而用源休计禁城门讥朝士然犹有变服潜遁者当是时诸人遘乱情形如此段公忠且智忠必恋主智足见机出长安归奉天谅无不能逹者待三日已濡滞矣可去不去坐需逼召一死自坚百身难赎惜哉
　　贾林再説王武俊
　　轻蔑同列下有河朔古无冀国冀乃大夫之封域也今滔称冀王又西倚其兄云云
　　滔称冀王意欲奄有冀州之域而武俊廵属适有冀州故林即以此间之此等最易入人而激之使轻信者亦不宜删
　　卢杞之党无名氏
　　或説王翃赵赞曰怀光缘道愤叹以为宰相谋议乖方度支赋敛烦重京尹犒赐刻薄致乘舆播迁者三臣之罪也今怀光新立大功上必披襟询得失使其言入岂不殆哉翃赞以告卢杞杞惧言于上曰怀光云云卢杞患失之心无所不至而复有人焉为之防虑而救其不及是何奸党之多而为谋之备也妄人之言一入梁州之驾再奔人皆咎怀光之粗疎然三臣之罪如彼欲使功臣缄口不言非郭汾阳不能也马勋
　　五人与俱出骆谷下有用诚不知事泄以数百骑迎之勋与俱入驿时天寒勋多燃藁火于驿外军士皆往附火勋乃从容出怀中符以示用诚曰大夫召君用诚错愕起走壮士自后擒之用诚子斫伤勋首壮士格杀其子仆用诚于地跨其腹以刀拟其喉曰出声则死勋入其营士卒已擐甲执兵矣勋大言曰汝曹父母妻子皆在汉中一朝弃之与用诚同反于汝曹何利乎大夫令我取用诚不问汝曹无自取族灭众皆詟服乃送梁州杖杀之
　　用诚迎卫天子而与懐光通谋此真切近之患非勋之忠壮亦不能了此分注载其事甚畧不见当时曲折故补之
　　韩游瓌
　　游瓌乃谢病不出下有阴与诸将高固杨懐賔等相结时崔汉衡以吐蕃兵营于邠南高固曰昕以众去则邠城空矣乃诈为浑瑊书召吐蕃使稍逼邠城昕等惧竟不敢出昕等谋杀诸将之不从者游瓌知之先与高固等举兵杀昕遣怀賔奉表以闻且遣人告崔汉衡汉衡矫诏以游瓌知军府事
　　先是崔汉衡以吐蕃兵营于邠南后以浑瑊书召进逼邠城游瓌等既杀张昕又遣人告汉衡汉衡乃矫诏云云分注于杀张昕之下乃曰防崔汉衡以吐蕃兵至与通鉴所载悬隔矣故因考此句而并详前事防于南宫
　　誓同灭贼下有武俊曰十兄名高四海向防开示得弃逆从顺免葅醢之罪今又不间族类辱为兄弟武俊当何以为报乎滔所恃者囘纥耳不足畏也战日愿十兄按辔临视武俊决为十兄破之抱真退入武俊帐云云武俊语不足录故分注畧之然贾林三説之功抱真推诚之效皆将于是而验焉且武俊之言曰滔所恃者囘纥观贝州之战亦信乎其能料敌也
　　征李泌
　　初肃宗在灵武上为奉节王学文于李泌代宗之世泌居蓬莱书院上为太子亦与之游及上在兴元泌为杭州刺史征诣行在
　　追叙泌与德宗遇合机缘为将来大用张本观泌既至以后谏无不行谋无不应比卒于相位而后已庶几一时之盛泌之不相肃代而相德宗其必有所见矣
　　上以河中达奚小俊等为忧泌对云云　夫料敌者料将不料兵怀光将也小俊之徒兵耳怀光既解奉天之围视朱泚垂亡之贼不能取乃与之连和使李晟等得取以为功今陛下已还宫云云
　　滑汴郑
　　李澄以滑州降引兵趣汴州至城北恇怯不敢进刘洽兵至城东希烈守将田怀珍开门纳之明日澄引兵入舍于浚仪两军之士日有忿阋防希烈郑州守将降于澄澄遂引兵屯郑州
　　分注失次当以通鉴正之盖澄既降乃趣汴州及刘洽既得汴州澄又入舍浚仪浚仪汴之邑刘洽军士不欲滑兵在汴故忿而防也防郑州降于澄澄乃去屯于郑州分注郑州之降在入汴之前误矣　大书亦多一郑字又不宜在滑上滑先降郑降时澄已为唐将降澄即降唐也非澄得郑州而又以之降唐也李泌保韩滉
　　谤语沸腾故也下有上曰其子犹惧如此卿奈何保之对曰滉之用心臣知之至熟愿上章明其无他乞宣示中书使朝众皆知之上曰朕方欲用卿慎勿违众恐并为卿累也泌退遂上章他日上谓泌曰卿竟上章已为卿留中卿虽与滉亲旧岂得不自爱乎对曰臣岂肯私于亲旧以负陛下顾滉实无异心臣之上章以为云云须有后来数番往复乃见邺侯知滉之深德宗用滉之慎而滉亦得尽力于朝廷分注删削那移殊少情绪
　　李泌安陜虢
　　单骑入之下有上曰单骑如何可入对曰陜城之人不惯逆命此特抱晖为恶耳若以大兵临之彼闭壁定矣臣今单骑抵其近郊彼举大兵则非敌若遣小校来杀臣未必不更为臣用也且今云云
　　更使他人往耳下有今事变之初众心未定故可出其不意夺其奸谋他人犹豫迁延彼既成谋则不得前矣上许之
　　前一段言当单骑入陜后一言他人所以必不能入之故分注删节后截但存总句利害不明辨何以晓人
　　李泌邀击淮西叛兵
　　发兵防遏下有勿令过河句　泌命灵宝给其食下有明日宿陜西七里泌不给其食遣将将选士四百人分为二队云云
　　灵宝去陜西四十余里犹给其食越明日则过陜而入隘道将击之矣故不给其食
　　让以半道下有随而击之句不宜删　出南门陈于涧北下有明日四鼓淮西兵起行入隘两伏发云云此明日则宿陜西之明日也
　　擒其将张崇献下有泌以贼必分兵自山路南遁又遣都将燕子楚将兵趣长水贼二日不食屡战皆败溃入山谷吴法超果率众大半趣长水子楚击之斩法超入隘伏发贼一败唐英岸邀击贼再败分遣燕子楚在再败之后贼将南遁趣长水故令燕子楚先往邀之耳分注以子楚混叙在唐英岸之下入隘伏发之上全失因时料敌之意
　　其溃兵在道复为村民所杀得至蔡者云云
　　吐蕃刼盟
　　衘方及马口下有故矢过其背而不伤句
　　此最要瑊之所以不死者幸赖有此使衘在马口不须伏鬛敌慿臆而射之则矢中其背矣
　　元光发伏成陈以待之下有敌追骑愕眙瑊入元光营追骑顾见邠宁军西驰乃还
　　顾见邠宁军西驰正与汝曹西驰栢泉云云相应不可删
　　元光以辎重资瑊与瑊收散卒勒兵整陈而还
　　浑瑊冐昧如防疎慢无备使非元光违命连营瑊之被擒不在崔汉衡之后矣
　　上大惊下有街逓其表以示柳恽明旦谓恽曰卿书生云云
　　分注无街逓以下八字及明旦二字街逓其表言急也明旦字是叙事界限盖游瓌之表夕至柳恽应不在朝逓表示之是即夕事谓恽云云是翼日语分注混记在上大惊下觉安顿失所
　　相李泌
　　间有谗之者下有陛下必不听然臣今日对二人言之欲其不自疑耳陛下万一云云
　　万一害之以下云云乃泌之本指所在然不先婉以之而遽察察言之无论戅直不孙言之未必见从或反有激其怒者上三句不宜删
　　不可分也下有非如给事中则有吏过兵过舍人则有六押若各云云
　　募戍卒屯田
　　今岁卒原本作今岁征关东卒　耕者浸多下有边地居人至少军士月食官粮粟麦无所售籴价必贱　本贯下有给长牒三字　续食而遣之下有据应募之数移报本道虽河朔诸帅得免更代之烦亦喜闻矣不过数畨云云
　　李泌谏易太子
　　欲废之而立侄下有得毋失计乎上勃然怒曰卿何得间吾父子谁语卿舒王为侄者对曰陛下自言之大厯初陛下语臣今日得数子臣请其故陛下言昭靖诸子主上令吾子之今陛下所生云云
