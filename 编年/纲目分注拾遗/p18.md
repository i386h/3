<!-- { "loadSidebar": true } -->
　　至新津韩求置十三寨皆迎降斩求首以献将士欲焚寨仁厚止之曰降人犹未食使先运出资粮然后焚之新降者竞炊防与先降来告者共食之语笑歌呼终夜不絶明日仁厚纵双流穿口降者先归使新津降者执旗先驱且曰入卭州境亦可散归矣
　　罗夫子置九寨于延贡其众前夕望新津火光已不眠矣及新津人至罗夫子脱身弃寨奔阡能其众皆降明日罗夫子至阡能寨与之谋悉众决战计未定日向暮延贡降者至阡能等走马廵寨欲出兵众皆不应仁厚引兵连夜逼之明旦诸寨知大军已近呼噪出擒阡能罗夫子自刭众挈罗首云云
　　仁厚出兵六日而平五贼其劳来安集降伏规模大畧相似但计尔时仁厚之兵或蚤至或暮至五寨之民或先降或后降有告谕者有应和者有先归者有且留者一时情事歴厯不同分注总云至穿口新津延贡皆争出降虽曰简而该实则疎而畧矣
　　为之谋主下有为草书檄阡能败以诗啓求哀于仁厚张荣之求哀于高仁厚与侯景党王伟以诗求生于梁元帝者何异文人无耻类如此
　　寿王
　　令孜自后至下有促之行王曰足痛幸军容给一马令孜曰此深山安得马以鞭抶王使前王顾而不言心衘之及即位
　　以阉奴之贱而敢于抶皇子王既心御之矣即位以后又不能数其误国之罪而诛之及王建屡请杀令孜又复徘徊不许使非建违命专杀则巨奸几于逃死矣唐世爱防宦奴真不可解
　　军士王先成
　　先成新津人本书生也世乱为兵度诸将惟北寨王宗侃最贤
　　书生句不宜删若本属寻常行伍中人安能条列具状申太府乎
　　其三乞置招安寨下有中容数千人以处所招百姓二句
　　首乞招安山中百姓此置招安寨正所以处之也执兵巡卫亦以卫百姓也删百姓句则设寨何为而巡卫又何用乎
　　其五一条末有仍乞勒府中诸营亦令严索有自军前先寄归者量给资粮悉部送归招安寨
　　既严勒四寨悉索所虏送招安寨矣然又有自军前先寄归府营者又当别行索送勿令独失所此正虑事周至处不宜删
　　其六抚安百姓下云择其子弟之壮者给帖使自入山招其亲戚
　　此较分注两句更觉明晓
　　杨行宻
　　行宻浮淮至泗州防御使台蒙盛设供张行宻不悦既行蒙于卧内得补绽衣驱使归之行宻笑曰吾少贫贱不敢忘本蒙甚惭
　　事极微末故分注不录然厯考割据之徒所以能安集一方殁身有后未有不自勤慎俭素中来者行宻特其一人补绽衣亦行宻之一事耳
　　李克用
　　克用遣兵攻华州上遣延王戒丕诣河中趣克用进兵壬午克用发河中上遣供奉官张承业诣克用军承业同州人屡奉使于克用因留监其军己丑克用进军渭桥遣其将李存贞为前锋
　　此承业奉命使克用之始也故悯而志之
　　秦裴
　　裴屡出战使病者被甲持矛壮者彀弓弩全武每为之却全武檄裴令降全武尝为僧裴封函纳欵全武喜召诸将发函乃佛经一巻全武大慙曰裴不忧死何暇戏予益兵攻城引水灌之城坏食尽裴乃降钱镠设千人馔以待之及出羸兵不满百人　力屈而降耳下有非心降也句
　　三月裴以三千人拔昆山而戍之九月出降羸兵不满百人盖毙于战守所存者无几矣然裴当死伤畧尽之时犹且函佛经以纳欵盖勇气胜人以无惧为主者也分注删为僧云云而文之曰靳侮全武殊觉字义不确
　　马殷取桂州
　　靖江节度使刘仕政遣副使陈可璠屯全义岭以备马殷殷遣李琼等将兵击之军至全义仕政又遣指挥使王建武屯秦城可璠掠县民云云袭秦城下有中宵逾垣而入擒王建武比明复还造可璠壁下斩建武首投壁中桂人震恐因勒兵击之擒可璠
　　擒建武与可璠是两事可璠屯全义建武屯秦城民怨可璠故导湖南兵袭秦城破秦城所以孤全义也既擒建武还击可璠而擒之分注乃云袭秦城擒可璠不载王建武又似擒可璠于秦城矣此等处皆失实
　　李存朂
　　存朂进言曰物不极不返恶不极不亡朱氏恃其诈力穷凶极暴吞灭四邻人怨神怒今又攻逼乘舆窥觎神器此其极也殆将毙矣吾家世袭忠贞势穷力屈无所愧心大人当遵养时晦以待其衰奈何轻为沮丧使羣下失望乎克用悦即命酒奏乐
　　所进之言指事切理通平细润疑非存朂所能及或者朂之大意如此而史氏为之润色成章乎分注删节全文间录数语不见彼已相形废兴在德之意司马卿告哀于蜀
　　昭宗之丧遣告哀使司马卿宣谕王建至是始入蜀境建使人诘卿曰蜀之将士世受唐恩去岁闻乘舆东迁凡上二十表皆不报寻有人自汴来闻上已罹朱全忠弑逆蜀士方日夕枕戈思为先帝报讐不知今兹使来以何事宣谕舍人宜自图进退卿乃还
　　君以弑亡何哀之有而乃遣使告哀其矫诬之罪可丑尤甚矣此使必朱全忠所遣宜王建之不纳也建之言非出于至诚而所执甚正盖亦以蜀与汴远知全忠之不能为已难故尽言以数之耳此一节纲目不录
　　张承业
　　唐末之诛宦官也诏书至河东晋王匿监军张承业于斛律寺斩罪人以应诏至是复以为监军待之加厚承业亦为之竭力
　　诏诸宦官而为藩镇所匿者四人承业其一也克用终身为唐臣承业一心为唐死其相全也可谓两不相负矣纲目无此
　　露布
　　晋王擒刘守光命掌书记王缄草露布缄不知故事书之于布遣人曳之令仁恭守光皆荷校于露布之下胡身之曰魏晋以来每战胜则书捷状建之漆竿谓之露布盖暴其事以布告天下非书之于布也　此细事分注不录然由此观之可见唐之将亡非独忠臣义士遁迹无闻即辞华赡给之流亦寥寥无可指数天地闭塞至此极矣
　　周世宗高平之战
　　可破也上有力战二字破也下有公麾下多能左射者句
　　敌虽气骄必力战然后可破力战二字不可删因其能左射故令永德为左翼而已为右翼用长也左射句亦不可删
　　殿前右畨行首马全义言于帝曰贼势极矣将为我禽愿陛下按辔勿动徐观诸将破之即引数百骑进陷陈全义进言而后陷陈盖恐帝之气鋭而轻动故因戒之也奋勇之时又有持重爱君之意
　　周以佛像铸钱
　　帝谓侍臣曰卿辈勿以毁佛为疑夫佛云云
　　毁铜像以铸钱疑之者众矣故因谕之曰卿辈勿以毁佛为疑下文言佛志善道以化人则像非其所重且佛愿舍身以利人则像非其所惜皆所以释其疑也分注删毁佛句便无要领
　　周攻唐寿州
　　原本俟李重进至臣与之共度贼舰浮梁云云　注度音徒洛反
　　分注度讹为渡云俟重进至共渡此必坊本刋冩之误
　　周王朴定乐
　　旋相为宫上当重十二律三字　厯代下有治乐者三字　祖孝孙下当有张文收　考正大乐其法始备当作备八十四调　十亡八九上有器与工三字　太常博士殷盈孙下当有按考工记四字　编钟磬句脱一编字
　　以上七节分注删原本不过二十余字便觉辞意欠缺脉络不清盖要字与冗长字不同故也
　　罕能用之下注云自秦而下旋宫声废逮东汉虽有太子丞鲍邺兴之亦人亡而音息汉至隋埀十代凡数百年所有者黄钟之宫一调而已十二律中惟用七声其余五律谓之哑钟盖不用故也
　　此王朴本疏而温公删之者如上所删自秦接唐中间置汉隋不论隔越寥濶废兴沿革不详故胡身之存之于注中盖疑其不宜删也况通鉴之所定著者而尚可任意抹去耶
　　篇末有八十一调句通鉴分注本皆同
　　前此论乐未尝有八十一调之説窃疑一字是四字之説
　　周诏留从效
　　罪在于朕下有卿远修职贡足表忠勤勉事旧君且宜如故如此则于卿笃终始之义于朕尽柔远之宜惟乃通方谅达予意
　　此诏劝戒俱备最得帝王大体罪在于朕以上戒之也远修职贡以下劝之也戒词直劝词婉分注录前半删后半不识何意











　　纲目分注拾遗巻四
