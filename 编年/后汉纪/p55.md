<!-- { "loadSidebar": true } -->
　　初，梁贵人生和帝，窦后以为己子，养而隐之。贵人者，梁竦女也。 
　　永平初，竦兄陵乡侯松因事徙边，后诏书听还本郡，阖门不出，作经书数篇，名曰七序。班固见而称之曰：“昔孔子作春秋而乱臣贼子惧〔一〕，梁竦作 七序而窃位素餐者惭。”轻财好施，不治产业。兄嫂舞阴长公主振施诸梁，亲疏有序，然犹独敬异竦，衣裘品物事殊别。竦未尝独飨，常与宗族共之。竦少长京师， 逮父兄时游士林，故不乐归乡里。雅有大志，每登高望远，未曾不叹息曰：“大丈夫居世，生当封侯，死当庙食。诗书足以自娱，州郡之职，但劳人耳。”竦生二男 三女，长男棠及翟，长女凭及二贵人〔二〕。 
〔一〕　见孟子滕文公章句下。 
〔二〕　“凭”，蒋本据范书改作“ 嫕”。通鉴考异曰：“嫕”，袁纪皆作“凭”，是宋本即如是，而黄本亦然，故仍复其旧，以存异文。 
　　初，马太后〔求〕良家女〔一〕，贵人与姊以选入宫，得幸于帝，生和帝。竦不胜喜，与舞阴长公主私相庆，语泄，闻于窦氏。窦氏欲专名太子外家，心 恶梁氏，欲毁贬之。乃诬以恶逆，诏郡县考竦，死狱中，家属〔复徙九真〕〔二〕，舞阴公主居新野，使者护守之。〔三〕贵人与姊以忧死，葬礼有阙。 
〔一〕　据范书补。 
〔二〕　据范书梁竦传及袁纪文义补。 
〔三〕　范书作“坐徙新城”，注曰：“新城，今洛州伊阙县也。”与袁纪异。 
　　窦后崩，舞阴公主子梁扈遣从兄擅奏记三府曰〔一〕：“春秋之义，母以子贵〔二〕，汉家旧典也。今梁贵人亲育圣躬，而不蒙尊号。”三府甫得记〔三〕，谢遣擅。太尉张酺独见擅，具问之，曰：“此公之职，而梁氏之福也。”会以蝗飞过京师，召见对说，因具言擅记。上曰：“意云如酺，不知葬礼有阙也？”对曰：“陵上宜置长史，加祠祭之礼，收录诸舅，以 明亲亲〔四〕。”上复曰：“于义如何？”酺曰： “今春秋之义，汉家有行事。梁、窦并为名姓，保守河西，以忠获封。窦宪兄弟不轨，太后谤议籍籍，闻于天下。姓族〔无〕（死）以逾梁氏〔五〕，加以亲外家， 诚宜尊显。”上曰：“非君孰为朝廷思〔六〕！大家事籍籍〔七〕，君所知。”上深纳酺言。会贵人姊凭上书曰：“同产女弟贵人前充后宫，蒙先帝厚恩，得见宠 幸，皇天所授，诞育陛下。为窦宪兄弟谮虐，妾父竦冤死牢狱，骸骨不掩，母、孤弟远徙万里，独妾遗脱，逃伏草野，常恐没命，无由自达。值陛下神圣之德，统览 万机，宪兄弟皆已伏诛，海内旷然，各得其所。妾得苏息，拭目更视，乃敢昧死自陈。妾窃悲死父既冤，不可复生，母年七十，远在绝域，不知死生，愿乞母、弟还 本郡，收葬竦骨。妾闻文帝既立，薄氏蒙荣〔八〕；宣帝继统，史氏复兴〔九〕。妾自悲有薄、史之亲，独不蒙外戚余恩。”辞甚悲切，上恻然感悟，使中常侍掖庭 令杂讯问，凭辞语证明。 
〔一〕　范书梁竦传，“擅”作“□ ”。 
〔二〕　隐公元年公羊传曰：“子以母贵，母以子贵。” 
〔三〕　蒋本原阙“甫”字，南监本作“捕”，黄本作“补”，并无“三府”二字。疑“捕 ”、“补”均系“甫”之误，其意言三府始得记，不敢受理，谢而遣之也。故补。 
〔四〕　礼记中庸曰：“仁者人也，亲亲为大。”又曰：“亲亲则诸父昆弟不怨。” 
〔五〕　据果亲王改。 
〔六〕　“思”原误作“恩”，迳改。 
〔七〕　正字通曰：“宫中称太后及皇后之无太后者，皆曰大家。”此乃和帝称其生母梁贵人也。 
〔八〕　史记外戚世家曰：文帝立，薄太后改号曰皇太后，弟薄昭封为轵侯。“于是乃追尊薄父为灵文侯，会稽郡置园邑三百家，长丞已下吏奉守冢，寝庙上食祠如法。而栎阳北亦置灵文侯夫人园，如灵文侯园仪”。 
〔九〕　汉书外戚传曰：卫太子史良娣，宣帝祖母也，死于武帝末巫蛊事。宣帝即位，封史良娣母兄恭之三子为侯：长子高为乐陵侯，曾为将陵侯，玄为平台侯，及高子丹以功德封武阳侯。史高后位至大司马车骑将军。 
　　甲子，改殡梁贵人于承光宫，追尊为皇太后，谥曰恭怀，葬于西陵。 
　　上乃别见凭，凭具自陈说，上歔欷流涕，留凭宫中，连日不出，〔一〕赏财物第宅，旬月之间，赀累千万。凭素有行，遂宠之，加号梁贵夫人，擢奖凭夫 调为羽林佐监〔二〕。追加谥竦为〔褒〕亲愍侯〔三〕，遣中谒者迎竦丧于京师，改殡之，赐东园画棺、玉匣，冢葬于西陵旁，上亲临送。征竦妻子还京师。 
〔一〕　范书梁竦传作“连月不出” 。 
〔二〕　调，樊调，南阳人，樊宏兄之曾孙。 
〔三〕　按东观记、谢承书、续汉书、范书皆作“褒亲愍侯”据补。 
　　宋贵人遇窦氏之谮，葬礼有阙，清河王庆涕泣不敢言，常私祭于室。及梁后改葬，庆乃上书求贵人冢，诏听许。悲喜曰：“生虽不得供养，终得奉祭祀，私愿毕矣。” 
　　太尉张酺上疏乞骸骨，上使中黄门问疾，加以珍羞。酺称笃，诏曰：“元首不明，黎民困穷。朕与君同其忧责，岂可引退邪？其勿复言。”是时酺子蕃以 郎侍讲，上复诏蕃曰：“阴阳不调，朝廷望公以为忧，讬病自退，洁己而已，谁当与朕同心者？非所望于公也。” 酺惶恐诣阙谢，因起视事。 
　　酺自为三公，父尚在。酺每迁，父辄自田里来。适会岁腊，公卿罢朝，共诣酺父，上酒为酺寿，极欢移日，当时以为荣。 
　　冬十月癸卯〔一〕，光禄勋吕盖为司徒。 
〔一〕　是月丁卯朔，无癸卯。范书作十一月，甚是。 
　　十一月丙寅，司空张奋老病致仕。壬申，太仆韩棱为司〔空〕（徒）〔一〕。 
〔一〕　据袁纪上下文及范书改。又东观记、华峤书、范书“棱”均作“棱”。王先谦曰： “官本‘棱’皆从木，此或从禾，乃俗体字。”按王说盖本广韵。又按范书均作十二月事，袁纪误。 
　　奋在家上疏曰：“‘安上治民，莫善于礼；移风易俗，莫善于乐。’〔一〕又曰：‘揖让而治天下者，礼乐之谓也。’〔二〕先王之道，于斯为盛。故曰：‘ 礼乐不兴，刑罚不中，民无所措手足。’〔三〕汉既受命，礼乐宜作，图谶明文若是，以先帝圣德远监，每存礼乐，众儒不达，多生骇异。臣累世辅位〔四〕，而汉礼乐未定，诚切以为忧。负臣犬马齿尽，诚冀先死及见礼乐之定。”上善之。 
〔一〕　见孝经广要道章。原文后句居前。 
〔二〕　出礼记乐记。 
〔三〕　出论语子路。孔子语。 
〔四〕　李贤曰：“奋七代祖汤，武帝时为御史大夫；代祖子儒，宣帝时为卫将军领尚书；纯，光武时为司空。”又范书本传曰：‘自昭帝封安世至吉，传国八世，经历篡乱，二百年间，未尝谴黜，封者莫与为比。” 
十年（戊戌、九八）
　　夏五月，封梁〔棠〕（堂）为乐平侯〔一〕，雍为乘氏侯，翟为单父侯，位特进。〔棠〕（堂）等自九真还，过长沙，迫从窦瑰，令自杀。 
〔一〕　范书“梁堂”作“梁棠”。袁纪上文亦同，皆正之。 
　　秋九月庚戌，初复□牺官〔一〕。 
〔一〕　按廪牺官，原属大司农，中兴后属河南尹，六百石，掌祭祀牺牲雁鹜之属。见续汉百官志。 
　　冬十二月戊辰〔一〕，梁王畅薨，谥曰节王。 
〔一〕　范书作“戊寅”，未详孰是。 
　　王母阴贵人，有宠于明帝，畅尤爱幸，国土租入，倍于诸国。章帝立，缘明帝意，赏赐恩宠，务加笃厚，乃封畅舅阴棠为西陵侯。畅性聪慧，然少骄贵， 颇不遵法度。畅常梦见星宿，从官卞忌自言善占梦，又能使六丁神，畅使忌占梦卜筮。又使乳母王礼、侍史李阿与忌祠祭求福，言王当为天子，畅心喜。永元初，豫 州刺史举奏畅，考讯辞不服。有司请征畅诣狱，天子以加恩不忍听。复奏徙九真，有诏削城武、单父二县。畅惧，上疏辞谢曰：“臣天性狂愚，少长深宫。从官、侍 史利臣财物，畅无所照见，与相然诺。不自知，陷死罪，自负自悔，无所复及。陛下圣德弘裕，枉法赦臣，上念以负先帝，而令陛下收耻天下，诚无气以息，筋骨不 相连。臣畅知大贷不可再得，束身不敢复出入。乞裁食睢阳、谷熟、虞、蒙、宁陵五县，还余所食四县。臣畅小妻三十七，愿还其无子者。选择谨敕奴婢三百人，其 余所受虎贲、官骑、鼓吹、苍头、兵弩、厩马皆上还本署〔一〕。陛下加大恩，开臣自悔之门，假臣小善之路，令天下知臣得去死就生，颇能自悔。若不听许，臣实 无颜以久生，下入黄泉，无以见先帝。”诏曰：“唯王至亲之属，纯淑之美，傅相不良，不能防邪，至令有司纷纷，彰于内外。今王深思悔过，以自克责，朕恻然伤 之。传曰：‘克己复礼，天下归仁。’〔二〕其安心静意，茂休厥德，强食自爱，其何让哉！”畅固请，章数十上〔三〕，卒不许。 
〔一〕　胡三省曰：“虎贲士，属虎贲中郎将。官骑，驺骑也。汉官仪曰：驺骑，王家名官骑，与厩马皆属太仆。鼓吹，属黄门。仓头，奴婢，属永巷、御府、奚官等令。兵弩，属考工令。各有本署也。” 
〔二〕　见论语颜渊。其言“传曰” ，乃昭公十二年左传曰：“仲尼曰：‘古也有志：“克己复礼，仁也。”信善哉！’”可见古有此言，孔子用之，演为“克己复礼，天下归仁”。 
〔三〕　范书作“数上”，无“十” 字。 
十一年（己亥、九九）
　　春三月〔一〕，遣使行郡国，水旱灾贫不能自存者廪贷谷食，令山林池泽勿收假税。 
〔一〕　范书和帝纪作“二月”。 
　　夏四月丙寅，大赦天下。 
十二年（庚子、一〇〇）
　　春三月，赐天下男子爵，各有差；鳏寡孤独不能自存者粟，人二斛，博士弟子布三匹。 
　　夏闰四月戊辰，南郡秭归山崩，压杀百余人。 
　　秋七月辛亥朔，日有食之。 
