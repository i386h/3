<!-- { "loadSidebar": true } -->
　　六年春正月辛丑赦天下　夏四月大旱七州蝗令三公条奏长吏苛酷贪汚者罢免之平原相渔阳阳球坐严酷征诣廷尉【姓谱齐人迁阳子孙以国为氏一曰周景王封少子于阳樊因邑命氏　考异曰本传司空张颢条奏按颢光和元年为太尉未尝为司空球光和元年陷蔡邕时已为将作大匠不知被征果在何年唯熹平五年六年大旱故附于此】帝以球前为九江太守讨贼有功【球传云九江山贼起三府上球有理奸才拜九江太守球到设方畧凶贼殄破】特赦之拜议郎　鲜卑寇三边【鲜卑强盛东西北三边皆被寇也】　市贾小民相聚为宣陵孝子者数十人诏皆除太子舍人【宣陵桓帝陵百官志太子舍人秩二百石更直宿卫如三署郎中贾音古】　秋七月司空刘逸免以卫尉陈球为司空　初帝好文学【好呼到翻】自造皇羲篇五十章因引诸生能为文赋者竝待制鸿都门下后诸为尺牍及工书鸟者　【贤曰按説文曰牍书板也长二尺艺文志曰六体者古文竒字书隷书缪虫书音义曰古文谓孔子壁中书也竒字即古文而异者也书谓小葢秦始皇使程邈所作也隷书亦程邈所献主于隷从简易也缪谓其文屈曲绕所以摹印章虫书谓为虫鸟之形所以书旛信也】皆加引召遂至数十人侍中祭酒乐松贾护多引无行趣埶之徒置其间【百官志侍中有仆射一人中兴转为祭酒行下孟翻趣七喻翻】憙陈闾里小事【憙许记翻】帝甚悦之待以不次之位又久不亲行郊庙之礼防诏羣臣各陈政要蔡邕上封事曰夫迎气五郊清庙祭祀养老辟雍【迎气五郊及养老辟雍注并见四十四卷明帝永平二年汉宗庙一岁五祀春以正月夏以四月秋以七月冬以十月及腊】皆帝者之大业祖宗所祗奉也而有司数以蕃国疎丧宫内产生及吏卒小污【疎丧谓疎属之丧也贤曰小污谓病及死也数所角翻】废阙不行忘礼敬之大任禁忌之书拘信小故以亏大典自今斋制宜如故典【汉制凡斋天地七日宗庙山川五日小祀三日斋日内有污染解斋副倅行礼先斋一日有污秽灾变斋祀如仪】庶答风霆灾妖之异【妖于骄翻】又古者取士必使诸侯岁贡【尚书大传曰古者诸侯之于天子三岁一贡士】孝武之世郡举孝亷又有贤良文学之选于是名臣辈出文武竝兴汉之得人数路而已【贤曰数路谓孝亷贤良文学之类也】夫书画辞赋才之小者匡国治政未有其能【治直之翻下同】陛下即位之初先涉经术听政余日观省篇章【省悉井翻】聊以游意当代博奕非以为教化取士之本而诸生竞利作者鼎沸其髙者颇引经训风喻之言下则连偶俗语有类俳优或窃成文虚冒名氏臣每受诏于盛化门差次録第其未及者亦复随辈皆见拜擢既加之恩难复收改但守奉禄于义已不可复使治民【复扶又翻】及在州郡昔孝宣防诸儒于石渠【事见二十七卷甘露三年】章帝集学士于白虎【事见四十六卷建初四年】通经释义其事优大文武之道所宜从之若乃小能小善虽有可观孔子以为致逺则泥君子固当志其大者【贤曰子夏曰虽小道必有可观者焉致逺恐泥郑注云小道如今诸子书也泥谓滞陷不通邕以为孔子之言当别有所据也泥乃计翻】又前一切以宣陵孝子为太子舍人臣闻孝文皇帝制丧服三十六日【事见十四卷文帝后七年】虽继体之君父子至亲公卿列臣受恩之重皆屈情从制不敢逾越今虚伪小人本非骨肉既无幸私之恩又无禄仕之实恻隐之心义无所依至有奸轨之人通容其中桓思皇后祖载之时【郑曰祖谓将葬祖祭于庭载谓升柩于车也】东郡有盗人妻者亡在孝中本县追捕乃伏其辜虚伪杂秽难得胜言【胜音升】太子官属宜搜选令德岂有但取丘墓凶丑之人其为不祥莫与大焉【言虽它有不祥莫与比并大也】宜遣归田里以明诈伪书奏帝乃亲迎气北郊及行辟雍之礼又诏宣陵孝子为舍人者悉改为丞尉焉【汉县置丞尉丞署文书典知仓狱尉主盗贼】　护乌桓校尉夏育上言【校户教翻夏户雅翻上时掌翻】鲜卑宼边自春以来三十余发请征幽州诸郡兵出塞击之一冬二春必能禽灭先是护羌校尉田晏坐事论刑【先悉荐翻】被原【被皮义翻】欲立功自効乃请中常侍王甫求得为将甫因此议遣兵与育并力讨贼帝乃拜晏为破鲜卑中郎将大臣多有不同乃召百官议于朝堂蔡邕议曰征讨殊类所由尚矣然而时有同异埶有可否故谋有得失事有成败不可齐也夫以世宗神武将帅良猛财赋充实所括广逺数十年间官民俱匮犹有悔焉【谓轮台哀痛之诏也】况今人财竝乏事劣昔时乎自匈奴遁逃鲜卑强盛据其故地【事见四十七卷和帝永元五年】称兵十万才力劲健意智益生加以闗塞不严禁网多漏精金良铁皆为贼有汉人逋逃为之谋主兵利马疾过于匈奴昔段颎良将习兵善战有事西羌犹十余年【段颎自桓帝延熹二年击西羌至建宁二年始成功凡十一年】今育晏才策未必过颎鲜卑种众不弱曩时【种章勇翻】而虚计二载【载子亥翻】自许有成若祸结兵连岂得中休当复征发众人转运无已【复扶又翻】是为耗竭诸夏并力蛮夷夫边垂之患手足之疥搔中国之困胷背之瘭疽【贤曰疥音介搔新到翻埤苍曰瘭必烧翻杜预注左传曰疽恶疮也】方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟【诟古候翻耻也】方之于今何者为盛天设山河秦筑长城汉起塞垣所以别内外异殊俗也【别彼列翻】茍无防国内侮之患则可矣【防与蹙同】岂与虫螘之虏【螘与蚁翻】校往来之数哉虽或破之岂可殄尽而方令本朝为之旰食乎【为于伪翻下同旰晩也音古按翻】昔淮南王安谏伐越曰如使越人蒙死以逆执事厮舆之卒有一不备而归者【前书音义曰厮微也舆众也】虽得越王之首犹为大汉羞之而欲以齐民易丑虏皇威辱外夷就如其言犹已危矣况乎得失不可量邪【量音良】帝不从八月遣夏育出髙栁田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各帅众逆战【檀石槐分其国为三部见五十五卷桓帝延熹九年帅读曰帅】育等大败丧其节传辎重【丧息浪翻传株恋翻重直用翻】各将数十骑犇还死者什七八三将槛车征下狱【下遐稼翻】赎为庶人　冬十月癸丑朔日有食之　太尉刘寛免　辛丑京师地震　十一月司空陈球免　十二月甲寅以太常河南孟为太尉【音乙六翻】　庚辰司徒杨赐免　以太常陈耽为司空　辽西太守甘陵赵苞到官遣使迎母及妻子垂当到郡道经栁城【杜佑曰汉辽西郡故城在卢龙城东栁城县属辽西郡贤曰故城在今营州南】值鲜卑万余人入塞冦钞【钞楚交翻】苞母及妻子遂为所刼质【质音致刼以为质也】载以击郡苞率骑二万与贼对陈【陈读曰阵】贼出母以示苞苞悲号谓母曰为子无状欲以微禄奉养朝夕不图为母作祸【号户刀翻养羊亮翻为于伪翻】昔为母子今为王臣义不得顾私恩毁忠节唯当万死无以塞罪【塞悉则翻】母遥谓曰威豪【赵苞字威豪】人各有命何得相顾以亏忠义尔其勉之苞即时进战贼悉摧破其母妻皆为所害苞自上归葬【自上奏乞归葬也上时掌翻】帝遣使吊慰封鄃侯【鄃音输】苞葬讫谓乡人曰食禄而避难非忠也【难乃旦翻】杀母以全义非孝也如是有何面目立于天下遂欧血而死
