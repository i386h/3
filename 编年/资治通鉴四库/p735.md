<!-- { "loadSidebar": true } -->
　　永定元年【是年十月受禅始改元永定自十月以前犹是梁太平二年】春正月辛丑周公即天王位【讳觉字陁罗尼宇文泰第三子也宇文辅政慕仿周礼泰卒觉嗣遂封周公既受命国号曰周】柴燎告天朝百官于露门【露门即古之路门路大也宇文建国率仿古制故外朝曰路门郑曰外门曰臯门朝门曰应门内有路门孔頴达曰尔雅门屛之间谓之宁郭曰人主视朝所宁立处李巡曰正门外两塾间曰宁谓天子受朝于路门之外朝于门外而宁立以待诸侯之至故云当宁而立也然门外有屛者即树塞门是也尔雅云正门谓之应门又云屛谓之树李巡曰常当门自蔽名曰树郭云小墙当门中案李郭二注以推验礼文诸侯内屛在路门之内天子外屛在路门之外而近应门周制天子三朝其一在路门内谓之燕朝太仆掌之故太仆云王眂燕朝则正其位文王世子云公族朝于内朝亲之也此则王与宗人图其嘉事及王退侯大夫之朝也其一是路门外之朝谓之治朝司士掌之故司士云正朝仪之位此是毎日视朝之位其王与诸侯賔射亦与治朝同其三是臯门之内库门之外谓之外朝朝士掌之此是询众庶之朝也朝直遥翻】追尊王考文公为文王妣为文后大赦封魏恭帝为宋公以木徳承魏水行夏之时服色尚黑【行夏之时用寅正也服色尚黑随水行也夏户雅翻】以李弼为太师赵贵为太傅大冢宰独孤信为太保大宗伯中山公护为大司马【后周太祖初据关右宫名未改魏号及域内粗定改定章程命尚书令卢辩逺师周制置三公三孤以为论道之官次置六卿以分司庶务闵帝受禅大司马掌兵宇文防居之以专兵要】　诏以王琳为司空骠骑大将军【骠匹妙翻骑奇寄翻】以尚书右仆射王通为左仆射　周王祀圜丘自谓先世出于神农以神农配二丘【宇文氏自谓其先出于炎帝炎帝为黄帝所灭子孙遁去朔野其后有葛乌者雄武多算畧鲜卑奉以为主裔孙曰普囘因狩得玉玺三纽文曰皇帝玺以为天授其俗谓天子曰宇文遂以为氏及国号二丘圜丘方丘也】始祖献侯配南北郊【普囘子莫那自隂山南徙始居辽西諡曰献侯】文王配明堂庙号太祖癸卯祀方丘甲辰祭太社【五代志后周宪章姬周祭祀之式多依仪礼司量掌为坛之制圜丘三成崇一丈二尺深二丈上径六丈十有二阶毎等十有二节在国阳七里之郊圆壝径三百歩内壝半之方一成下崇一丈径六丈八尺上崇五尺方四丈八方方一阶阶十级级一尺方丘在国隂十里之郊丘一成八方下崇一丈方六丈八尺上崇五尺方四丈八方一阶级一尺其壝八面径百二十歩内壝半之南郊为方坛于国南五里其崇一丈二尺其广二丈其壝方百二十歩内壝半之神州之坛崇一丈方四丈在北郊方丘之右其壝如方丘其祭圆丘及南郊并正月上辛右宗庙而左社稷皇帝亲祀社稷冢宰亚献宗伯终献】除市门税【魏末盗贼羣起国用不足税入市门者人一钱今除之】乙巳享太庙仍用郑议立太祖与二昭二穆为五庙其有德者别为祧庙不毁【记王制曰天子七庙三昭三穆与太祖之庙而七郑元注云此周制七者太祖及文王武王之祧与亲庙四决疑要注曰凡昭穆父南面故曰昭昭明也子北面故曰穆穆顺也李涪曰昭本如字为汉讳昭改曰韶或曰晋文帝名昭故读曰韶】辛亥祀南郊壬子立王后元氏后魏文帝之女晋安公主也　齐南安城主冯显请降于周【降户江翻】周柱国宇文贵使丰州刺史太原郭彦将兵迎之【五代志永安郡黄冈县齐曰南安又魏收志天平初置南安郡属襄州后陷以地考之当在五代志之頴川郡叶县界又五代志淅阳郡武当县旧置武当郡及始平郡后改为齐兴郡梁置兴州后周改为丰州隋为均州将即亮翻】遂据南安　吐谷浑为宼于周攻凉鄯河三州【武威郡凉州西平郡鄯州枹罕郡河州吐从暾入声谷音浴鄯时战翻】秦州都督遣渭州刺史于翼赴援【魏黄初三年始置都督诸州军事又有都督中外诸军其任尤重南北朝皆因之而军行又有都督诸军左右前后中军大都督内而宿衞有正副都督散都督帅都督旅都督外而州郡有防城都督帐内都督都督之名虽同其位任悬絶矣此秦州都督盖都督河渭凉鄯诸州也后周九命之制都督八命其授柱国大将军开府仪同者竝皆使持节大都督盖九命也】翼不从僚属咸以为言翼曰攻取之术非夷俗所长此宼之来不过抄掠边牧掠而无获势将自走劳师而往必无所及翼揣之已了【了明也抄楚交翻揣初委翻】幸勿复言【复扶又翻】数日间至果如翼所策　初梁世祖以始兴郡为东衡州以欧阳頠为刺史乆之徙頠为郢州刺史萧勃留頠不遣【頠鱼委翻】世祖以王琳代勃为广州刺史勃遣其将孙荡监广州尽帅所部屯始兴以避之【见一百六十五卷梁元帝承圣三年将即亮翻下同监工衔翻帅读曰率】頠别据一城不往谒闭门自守勃怒遣兵袭之尽收其货财马仗寻赦之使复其所与之结盟江陵陷頠遂事勃二月庚午勃起兵于广州遣頠及其将傅泰萧孜为前军孜勃之从子也【从才用翻考异曰陈书南史周文育传皆作子今从梁书帝纪】南江州刺史余孝顷以兵会之【孝顷据新吴盖就置南江州命为刺史　考异曰典畧作南康州刺史今从梁书】诏平西将军周文育帅诸军讨之【帅读曰率】　癸酉周王朝日于东郊【朝直遥翻下同】戊寅祭大社　周楚公赵贵衞公独孤信故皆与太祖等夷【宇文泰庙号太祖】及晋公防专政【宇文防自中山公进封晋公】皆怏怏不服【怏于两翻】贵谋杀护信止之开府仪同三司宇文盛告之丁亥贵入朝护执而杀之免信官【此所谓主少国疑大臣未附之时也既杀赵贵护之威权成矣】　领军将军徐度出东关侵齐戊子至合肥烧齐船三千艘【艘苏遭翻】　欧阳頠等出南康頠屯豫章之苦竹滩傅泰据蹠口城【蹠之石翻周文育传作塶】余孝顷遣其弟孝劢守郡城自出豫章据石头【水经注贑水迳豫章郡北水之西岸有石盘谓之石头津歩之处也汪藻曰自豫章絶江而西有山屹然并江而出者石头渚也阻江负城十里而近即殷羡投书处劢音迈】巴山太守熊昙朗诱頠共袭髙州刺史黄灋又语灋约共破頠【昙徒舍翻诱音酉语牛倨翻巨俱翻】且曰事防与我马仗遂出军与頠俱进至灋城下昙朗阳败走灋乘之頠失援而走昙朗取其马仗归于巴山周文育军少船【少诗沼翻】余孝顷有船在上牢文育遣军主焦僧度袭之尽取以归仍于豫章立栅军中食尽诸将欲退文育不许使人闲行遗周廸书【闲古苋翻遗于季翻】约为兄弟廸得书甚喜许馈以粮于是文育分遣老弱乘故船沿流俱下烧豫章栅伪若遁去者孝顷望之大喜不复设备文育由闲道兼行据芊韶【复扶又翻闲古苋翻据姚思亷梁书芊韶在巴山界芊音千】芊韶上流则欧阳頠萧孜下流则傅泰余孝顷营文育据其中间筑城飨士頠等大骇頠退入泥溪文育遣严威将军周铁虎等袭頠癸巳擒之文育盛陈兵甲与頠乘舟而宴廵蹠口城下使其将丁法洪攻泰擒之孜孝顷退走　甲午周以于谨为太傅大宗伯侯莫陈崇为太保晋公防为大冢宰【于谨侯莫陈崇既登公位宇文防若以序迁而为大冢宰实则周之元辅也】柱国武川贺兰祥为大司马髙阳公达奚武为大司宼　周人杀魏恭帝　三月庚子周文育送欧阳頠傅泰于建康丞相霸先与頠有旧释而厚待之【霸先发身于岭南故与頠有旧】　周晋公防以赵景公独孤信名重不欲显诛之己酉逼令自杀　甲辰以司空王琳为湘郢二州刺史　曲江侯勃在南康闻欧阳頠等败军中忷惧【忷许拱翻】甲寅德州刺史陈法武【五代志日南郡梁置德州】前衡州刺史谭世逺攻勃杀之　夏四月己邜铸四柱钱一当二十【梁末有两柱钱及鹅眼钱时人杂用其价同但两柱重鹅眼轻至是铸四柱钱一当细钱二十】　齐遣使请和【使疏吏翻】　壬午周王谒成陵【周太祖陵曰成陵】乙酉还宫齐以太师斛律金为右丞相前大将军可朱浑道元
