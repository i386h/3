<!-- { "loadSidebar": true } -->
　　之类皆禁之【撘多腊翻作管翻】　二月戊申车驾至西京　三月己巳西廵河右乙亥幸扶风旧宅【河右河西武威诸郡地帝改岐州为扶风郡】夏四月癸亥出临津关【临津闗当在枹罕界临河津水经注河水自浇河东流迳邯川城南又东迳临津城北白土城南为缘河济渡之地】度黄河至西平陈兵讲武将击吐谷浑五月乙亥上大猎于拔延山【隋志西平郡化隆县有拔延山杜祐曰防延山在廓州广威县隋炀帝征吐浑经此山吐从入声谷音浴】长围亘二十里　【考异曰隋唐纪作二千里疑二十里字误】庚辰入长宁谷【长宁谷在古晋昌郡界水经注湟水迳临羌县故城南又东长宁川水注之长宁水东南流迳晋昌川又有长宁亭亭北有养女岭即浩舋西平之北山】度星岭丙戍至浩舋川【水经注浩舋河出塞外迳西平之鲜谷塞又东迳养女北山东南隋志西平郡湟水县有旧浩舋县浩舋音告门浩又音閤】以桥未成斩都水使者黄亘及督役者九人【帝改都水监为都水使者　考异曰隋帝纪云梁浩舋御马度而桥壊今从略记】数日桥成乃行吐谷浑可汗伏允帅众保覆袁川【可从刋入声汗音寒帅读曰率】帝分命内史元寿南屯金山兵部尚书叚文振北屯雪山太仆卿杨义臣东屯琵琶峡将军张寿西屯泥岭四面围之伏允以数十骑遁出遣其名王诈称伏允保车我真山【骑竒寄翻车昌遮翻】壬辰诏右屯卫大将军张定和往捕之定和轻其众少不被甲挺身登山吐谷浑伏兵射杀之【少诗沼翻被皮义翻射而亦翻】其亚将栁武建击吐谷浑破之【将即亮翻】甲午吐谷浑仙头王穷防【防与蹙翻】帅男女十余万口来降【帅读曰率降戸江翻】六月丁酉遣左光禄大夫梁黙等追讨伏允兵败为伏允所杀卫尉卿刘权出伊吾道击吐谷浑至青海【隋志西海郡有青海吐谷浑传青海在伏俟城东周囘千余里】虏获千余口乘胜追奔至伏俟城【吐谷浑都伏俟城在青海西十五里】辛丑帝谓给事郎蔡徴曰自古天子有廵狩之礼而江东诸帝多傅脂粉坐深宫不与百姓相见此何理也对曰此其所以不能长世丙午至张掖【帝改州为张掖郡】帝之将西廵也命裴矩説髙昌王麴伯雅【麴姓也汉末有西平麴演説输芮翻】及伊吾吐屯设等【吐屯设意突厥所置以守伊吾】啗以厚利召使入朝壬子帝至燕支山【隋志武威郡畨禾县有燕支山啗徒滥翻又徒览翻朝直遥翻燕因肩翻】伯雅吐屯设等及西域二十七国谒于道左皆令佩金玉被锦罽【令力丁翻被皮义翻罽音计】焚香奏乐歌舞諠噪帝复令武威张掖士女盛饰纵观衣服车马不鲜者郡县督课之骑乘填咽【骑竒寄翻乘绳证翻】周亘数十里以示中国之盛吐屯设献西域数千里之地上大悦癸丑置西海河源鄯善且末等郡【西海郡置于伏俟城河源郡置于赤水城鄯善郡置于古楼兰城且末郡置于古且末城郦道元曰且末城东去鄯善郡七百二十里鄯时战翻且子闾翻】讁天下罪人为戍卒以守之命刘权镇河源郡积石镇【志云河源郡有积石山河所出也杜佑曰积石山在西平郡龙支县南】大开屯田扞御吐谷浑以通西域之路是时天下凡有郡一百九十县一千二百五十五户八百九十万有竒【竒居宜翻】东西九千三百里南北万四千八百一十五里隋氏之盛极于此矣帝谓裴矩有绥懐之畧进位银青光禄大夫自西京诸县及西北诸郡皆转输塞外每嵗钜亿万计经途险远及遇冦钞【钞楚交翻】人畜死亡不达者郡县皆徴破其家由是百姓失业西方先困矣初吐谷浑伏允使其子顺来朝【吐从暾入声谷音浴朝直遥翻】帝留顺不遣伏允败走无以自资帅数千骑客于党项【隋书党项羌者三苗之后也其种有宕昌白狼皆自称狝猴种东接临洮西平西拒叶防南北数千里处山谷间每姓别为部落帅读曰率党他朗翻】帝立顺为可汗【可从刋入声汗音寒】送至玉门令统其余众以其大宝王尼洛周为辅【统他综翻尼女夷翻】至西平其部下杀洛周顺不果入而还【还从宣翻又音如字】丙辰上御观风殿【即观风行殿也】大备文物引髙昌王麴伯雅及伊吾吐屯设升殿宴饮　【考异曰略记在六月壬寅今从隋帝纪】其余蛮夷使者陪阶庭者二十余国奏九部乐【杜佑曰炀帝立清乐兹西凉天竺康国疏勒安国髙丽礼毕为九部使疏吏翻】及鱼龙戏以娱之赐赉有差戊午赦天下吐谷浑有青海俗传置牝马于其上得龙种【吐谷浑传青海中有小山其俗至冬輙放牝马于其上言得龙种吐谷浑尝得波斯草马放入青海因生骢驹能日行千里时称青海骢种章勇翻】秋七月置马牧于青海纵牝马二千匹于川谷以求龙种无効而止车驾东还经大斗防谷【还从宣翻又如字新唐志凉州西二百里有大斗军本赤水守捉开元十六年为军因大斗防谷为名】山路隘险鱼贯而出【单行相次若贯鱼然】风雪晦文武饥馁沾湿夜乆不逮前营【逮及也】士卒冻死者大半　【考异曰帝纪在六月癸夘按西边地虽寒不容六月大雪冻死人畜今从畧记略记作达十防谷今从帝纪】马驴什八九后宫妃主或狼狈相失与军士杂宿山间九月乙未车驾入西京冬十一月丙子复幸东都【复扶又翻】　民部侍郎裴蕴以民间版籍脱漏户口及诈注老小尚多奏令貌阅【令力丁翻阅其貌以验老小】若一人不实则官司解职又许民紏得一丁者令被紏之家代输赋役【被皮义翻】是嵗诸郡计帐进丁二十万三千新附口六十四万一千五百帝临朝览状【朝直遥翻】谓百官曰前代无贤才致此罔冐今户口皆实全由裴蕴由是渐见亲委未几擢授御史大夫与裴矩虞世基参掌机密蕴善候伺人主防意【几居岂翻伺相吏翻】所欲罪者则曲法鍜成其罪所欲宥者则附从轻典因而释之是后大小之狱皆以付蕴刑部大理莫敢与争必禀承进止然后决断【断丁乱翻】蕴有机辩言若悬河或重或轻皆由其口剖析明敏时人不能致诘【书曰知人则哲能官人史言知人善任之难】　突厥啓民可汗卒【厥九勿翻可从刋入声汗音寒卒子恤翻】上为之废朝三日【为于伪翻朝直遥翻下同】立其子咄吉【咄当没翻】是为始毕可汗表请尚公主诏从其俗　初内史侍郎薛道衡以才学有盛名乆当枢要髙祖末出为襄州总管【帝改襄州为襄阳郡】帝即位自畨州刺史召之【隋志广州仁寿元年改畨州葢因畨禺以名州帝改为南海郡畨依汉书音义音潘】欲用为秘书监道衡既至上髙祖文皇帝颂【上时掌翻】帝览之不悦顾谓苏威曰道衡致美先朝【致极也】此鱼藻之义也【诗小序曰鱼藻刺幽王也言万物失其性王居镐京将不能以自乐故君子思古之武王焉】拜司大夫将置之罪司刺史房彦谦劝道衡杜絶賔客卑辞下气【帝置司大夫一人为司台率又置司刺史十四人正六品廵察畿外诸郡】道衡不能用防议新令乆不决道衡谓朝士曰向使髙颎不死令决当乆行有人奏之帝怒曰汝忆髙颎邪【朝直遥翻颎居永翻邪音耶】付执法者推之【推寻绎也推考而寻绎其事也】裴蕴奏道衡负才恃旧有无君之心推恶于国【推吐雷翻】妄造祸端论其罪名似如隠昧原其情意深为悖逆【悖蒲内翻又蒲没翻】帝曰然我少时与之行役【谓伐陈时少诗照翻】轻我童稚【稚迟二翻】与髙颎贺若弼等外擅威权【若人者翻】及我即位懐不自安頼天下无事未得反耳公论其逆妙体本心道衡自以所坐非大过促宪司早断【断丁乱翻】冀奏日帝必赦之敕家人具馔以备賔客来候者【馔雏恋翻又雏皖翻】及奏帝令自尽道衡殊不意未能引决宪司重奏缢而杀之妻子徙且末【令力丁翻重直龙翻缢于赐翻且子闾翻】天下寃之　帝大阅军实称器甲之美宇文述因进言此皆云定兴之功帝即擢定兴为太府丞
　　六年春正月癸亥朔未明三刻有盗数十人素冠练衣焚香持华自称弥勒佛入自建国门【释氏之説以为释迦佛衰谢弥勒佛出世故盗称之以为姧建国门葢东都皇城端门也唐六典云武徳五年平王世充恶其壮丽焚干阳殿及建国门华读曰花　考异曰杂记在五年正月又云三百入今从隋书】监门者皆稽首【监古衔翻稽音啓】既而夺卫士仗将为乱齐王暕遇而斩之于是都下大索【暕古限翻索山客翻】连坐者千余家　帝以诸蕃酋长毕集洛阳【酋才由翻长知两翻】丁丑于端门街【洛阳皇城端门外之街】盛陈百戏戏场周围五千歩执丝竹者万八千人声闻数十里【闻音问】自昏至旦灯火光烛天地终月而罢所费巨万自是嵗以为常【丁丑正月十五日今人元宵行乐葢始盛于此】诸蕃请入丰都市交易【东都东市曰丰都南市曰大同北市曰通逺】帝许之先命整饰店肆檐宇如一盛设帷帐珍货充积人物华盛卖菜者亦借以龙须席【龙须席以龙须草织成今淮上安庆府居人多能织龙须席】胡客或过酒食店【过工禾翻】悉令邀延就坐【坐徂卧翻】醉饱而散不取其直绐之曰中国丰饶酒食例不取直胡客皆惊叹其黠者颇觉之【绐徒亥翻黠户八翻慧也】见以缯帛纒树曰中国亦有贫者衣不葢形何如以此物与之纒树何为市人惭不能答帝称裴矩之能谓羣臣曰裴矩大识朕意凡所陈奏皆朕之成算未发之顷矩輙以闻自非奉国尽心孰能若是是时矩与右翊卫大将军宇文述内史侍郎虞世基御史大夫裴蕴光禄大夫郭衍皆以谄防有宠述善于供奉容止便辟【便毗连翻辟读曰僻】侍卫者咸取则焉郭衍尝劝帝五日一视朝【朝直遥翻翻下同】曰无効髙祖空自勤苦帝益以为忠曰唯有郭衍心与朕同帝临朝凝重【朝直遥翻】发言降诏辞义可观而内存声色其在两都及廵游常以僧尼道士女官自随【女官即女道士】谓之四道场梁公萧钜琮之弟子千牛左右宇文皛庆之孙也【隋制千牛备身左右十二人掌供御弓箭宇文庆见一百七十三卷陈高宗太建十一年皛户了翻】皆有宠于帝帝每日于苑中林亭间盛陈酒馔【馔雏晥翻又雏恋翻】敕燕王倓与钜皛及髙祖嫔御为一席【倓徒翻嫔毗賔翻】僧尼道士女官为一席帝与诸宠姬为一席略相连接罢朝即从之【朝直遥翻】宴饮更相劝侑【更工衡翻】酒酣殽乱靡所不至以是为常杨氏妇女之美者往往进御皛出入宫掖不限门禁至于妃嫔公主皆有丑声帝亦不之罪也　帝复遣朱寛招抚流求【复扶又翻】流求不从帝遣虎贲郎将庐江陈棱朝请大夫同安张镇周发东阳兵万余人自义安泛海击之【贲音奔将即亮翻帝改庐州为庐江郡熈州为同安郡婺州为东阳郡潮州为义安郡】行月余至其国以镇周为先锋流求王渴刺兠【刺卢达翻】遣兵逆战屡破之遂至其都【流求国王所居曰婆罗檀洞堑栅三重环以流水树棘为藩】渴刺兠自将出战【将即亮翻】又败退入栅棱等乘胜攻防之斩渇刺兠虏其民万余口而还【还从宣翻又如字】二月乙巳棱等献流求俘颁赐百官进棱位右光禄大夫镇周金紫光禄大夫　乙夘诏以近世茅土妄假名实相乖自今唯有功勲乃得赐封仍令子孙承袭于是旧赐五等爵非有功者皆除之　庚申以所徴周齐梁陈散乐【散悉但翻】悉配太常皆置慱士弟子以相传授乐工至三万余人　三月癸亥帝幸江都宫　初帝欲大营汾阳宫令御史大夫张衡具图奏之【考异曰张衡传云帝幸衡宅之明年幸汾阳宫又云明年复幸汾阳宫按今纪皆无其事恐传误】衡乘
