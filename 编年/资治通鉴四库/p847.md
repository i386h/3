<!-- { "loadSidebar": true } -->
　　之地十六州四十七县【党底朗翻】　上谓侍臣曰朕以死刑至重故令三覆奏盖欲思之详熟故也而有司须臾之间三覆已讫又古刑人君为之彻乐减膳朕庭无常设之乐然常为之不啖酒肉但未有着令又百司断狱唯据律文虽情在可矜而不敢违法其间岂能尽无寃乎丁亥制决死囚者二日中五覆奏下诸州者三覆奏行刑之日尚食勿进酒肉【爲于伪翻断丁乱翻唐尚食局属殿中监有奉御直长掌御膳】内教坊及太常不举乐【武德中置内教坊于禁中有内教博士太常寺有太乐署鼓吹署】皆令门下覆视有据法当死而情可矜者录状以闻由是全活甚众其五覆奏者以决前一二日至决日又三覆奏唯犯恶逆者一覆奏而已【隋立十恶之科四曰恶逆谓殴及谋杀祖父母父母杀伯叔父母姑兄子外祖父母夫夫之祖父母父母者唐遵用之】　己亥朝集使利州都督武士彠等复上表请封禅【朝直遥翻彠一虢翻复扶又翻】不许　壬寅上幸骊山温汤戊申还宫　上谓执政曰朕常恐因喜怒妄行赏罚故欲公等极谏公等亦宜受人谏不可以己之所欲恶人违之【恶乌路翻】茍自不能受谏安能谏人　康国求内附【康国即汉康居国一曰萨末鞬亦曰飒末鞬元魏谓之悉万斤其王姓温本月氐人始居祁连北昭武城为突厥所破稍南依葱岭即有其地以昭武为姓示不忘本也】上曰前代帝王好招来絶域以求服逺之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受谓侍臣曰治国如治病病虽愈犹宜将防傥遽自放纵病复作则不可救矣今中国幸安四夷俱服诚自古所希然朕日慎一日唯惧不终故欲数闻卿辈谏争也【好呼到翻难乃旦翻治直之翻复扶又翻数所角翻争读曰诤】魏征曰内外治安臣不以为喜唯喜陛下居安思危耳【治直吏翻】　上尝与侍臣论狱魏征曰炀帝时尝有盗发帝令于士澄捕之【于如字姓也出何承天姓苑】少涉疑似皆栲讯取服【少始沼翻栲音考】凡二千余人帝悉令斩之【令力丁翻】大理丞张元济怪其多试寻其状内五人尝为盗余皆平民竟不敢执奏尽杀之上曰此岂唯炀帝无道其臣亦不尽忠君臣如此何得不亡公等宜戒之　是嵗髙州总管冯盎入朝未几罗窦诸洞獠反【窦州汉端溪县地隋为泷州懐德县武德四年置南扶州贞观六年更名窦州取州界有罗窦洞为名朝直遥翻几居岂翻獠鲁皓翻】敕盎帅部落二万为诸军前锋【帅读曰率】獠数万人屯据险要诸军不得进盎持弩谓左右口尽吾此矢足知胜负矣连发七矢中七人【中竹仲翻】獠皆走因纵兵乘之斩首千余级上美其功前后赏赐不可胜数【胜音升】盎所居地方二千里奴婢万余人珍货充积然为治勤明所部爱之【治直吏翻】　新罗王真平卒【卒子恤翻】无嗣国人立其女善德为王





　　资治通鉴卷一百九十三
<史部,编年类,资治通鉴>
　　钦定四库全书
　　资治通鉴卷一百九十四　宋　司马光　撰
　　胡三省　音注
　　唐纪十【起黓执徐尽彊圉作噩四月凡五年有竒】
　　太宗文武大圣大广孝皇帝上之下
　　贞观六年【观古玩翻】春正月乙卯朔日有食之　癸酉静州獠反将军李子和讨平之【獠鲁皓翻】　文武官复请封禅【复扶又翻去年诸州朝集使请封禅】上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅【见七卷始皇二十八年】而汉文帝不封禅后世岂以文帝之贤不及始皇邪【邪音耶】且事天扫地而祭【礼记郊特牲曰郊之祭也大报天也兆于南郊就阳位也扫地而祭于其质也】何必登泰山之巅封数尺之土然后可以展其诚敬乎羣臣犹请之不已上亦欲从之魏征独以为不可　【考异曰实录唐书志及唐统纪皆以为太宗自不欲封禅而魏文贞公故事及王方庆文贞公传录以为太宗欲封太山征谏而止意颇不同今两存之】上曰公不欲朕封禅者以功未髙邪曰髙矣德未厚邪曰厚矣中国未安邪曰安矣四夷未服邪曰服矣年谷未丰邪曰丰矣符瑞未至邪曰至矣然则何为不可封禅对曰陛下虽有此六者然承隋末大乱之后户口未复仓廪尚虚而车驾东巡千乘万骑【乘绳证翻骑竒寄翻】其供顿劳费未易任也【易以豉翻任音壬】且陛下封禅则万国咸集逺夷君长皆当扈从【长知两翻从才用翻】今自伊洛以东至于海岱烟火尚希灌莽极目【灌木丛生也莽草深茂也】此乃引戎狄入腹中示之以虚弱也况赏赉不赀未厌逺人之望给复连年不偿百姓之劳【厌于协翻复方目翻】崇虚名而受实害陛下将焉用之【焉于防翻】防河南北数州大水事遂寝　上将幸九成宫通直散骑常侍姚思亷谏【散悉亶翻骑竒寄翻】上曰朕有气疾暑辄顿剧往避之耳赐思廉绢五十匹监察御史马周上疏【监古衔翻上时掌翻】以为东宫在宫城之中而大安宫乃在宫城之西【此因大安宫在西遂谓帝所居为东宫耳】制度比于宸居尚为卑小于四方观听有所不足宜增修髙大以称中外之望【称尺证翻】又太上皇春秋已髙陛下宜朝夕视膳今九成宫去京师三百余里太上皇或时思念陛下陛下何以赴之又车驾此行欲以避暑太上皇尚留暑中而陛下独居凉处温凊之礼窃所未安【记曲礼凡为人子之礼冬温而夏凊凊音七正翻】今行计已成不可复止【复扶又翻】愿速示返期以解众惑又王长通白明达皆乐工韦槃提斛斯正止能调马纵使技能出众止可赉之金帛岂得超授官爵鸣玉曳履与士君子比肩而立同坐而食【技渠绮翻坐徂卧翻】臣窃耻之上深纳之上以新令无三师官二月丙戌诏特置之【唐以太师太傅太保为三师正一品天子所师法无所总职】　三月戊辰上幸九成宫　庚午吐谷浑寇兰州【吐从暾入声谷音浴】州兵击走之　长乐公主将出降【唐防要长乐公主下嫁长孙冲乐音洛】上以公主皇后所生特爱之勑有司资送倍于永嘉长公主【永嘉长公主髙祖女下嫁窦奉节又嫁贺兰僧伽唐制皇姑为大长公主正一品姊为长公主女为公主皆视一品长知两翻下同】魏征谏曰昔汉明帝欲封皇子曰我子岂得与先帝子比皆令半楚淮阳【事见四十五卷汉明帝永平十五年】今资送公主倍于长主得无异于明帝之意乎上然其言入告皇后后叹曰妾亟闻陛下称重魏征【亟去吏翻】不知其故今观其引礼义以抑人主之情乃知真社稷之臣也妾与陛下结发为夫妇曲承恩礼每言必先候顔色不敢轻犯威严况以人臣之疏逺乃能抗言如是陛下不可不从自请遣中使赍钱四百緍绢四百匹以赐征【使疏吏翻　考异曰旧文德皇后传云使赍帛五百匹诣征第赐之魏文贞公故事云遣中使赍钱二十万绢百匹诣公宅宣命今从旧魏征传】且语之曰【语牛倨翻】开公正直乃今见之故以相赏公宜常秉此心勿转移也上尝罢朝怒曰防须杀此田舍翁【朝直遥翻】后问为谁上曰魏征毎廷辱我后退具朝服立于庭【唐制皇后之服袆衣者受册助祭朝防大事之服也深青织成为之画翚赤质五色十二等素纱中单黼领朱罗縠褾襈蔽膝随裳色以緅领为缘用翟为章三等青衣革带大带随衣色裨纽约佩绶如天子青袜舄加金饰首饰大小华十二树以象衮冕之旒又有两博鬓朝直遥翻褾彼小翻袖耑襈皱恋翻缘也緅仄鸠翻】上惊问其故后曰妾闻主明臣直今魏征直由陛下之明故也妾敢不贺上乃悦　夏四月辛卯襄州都督邹襄公张公谨卒【卒子恤翻】明日上出次发哀有司奏辰日忌哭【彭祖百忌辰不哭泣】上曰君之于臣犹父子也情发于衷安避辰日遂哭之　六月己亥金州刺史酆悼王元亨薨【金州西城郡梁置南梁州西魏置东梁州寻改曰金州】辛亥江王嚣薨　秋七月丙辰焉耆王突骑支遣使入贡初焉耆入中国由碛路隋末闭塞道由髙昌突骑支请复开碛路以便往来【骑竒寄翻使疏吏翻碛七迹翻塞悉则翻复扶又翻又音如字】上许之由是髙昌恨之遣兵袭焉耆大掠而去【焉耆国东邻髙昌为讨髙昌张本】　辛未宴三品已上于丹霄殿上从容言曰【从千容翻】中外乂安皆公卿之力然隋炀帝威加夷夏【夏户雅翻】颉利跨有北荒【颉奚结翻】统叶防雄据西域今皆覆亡此乃朕与公等所亲见勿矜彊盛以自满也　西突厥肆叶防可汗发兵击薛延陁为薛延陁所败【厥九勿翻可从刋入声汗音寒败补迈翻】肆叶防性猜狠信谗有乙利可汗功最多【乙利西突厥小可汗也狠戸垦翻】肆叶护以非其族类诛灭之由是诸部皆不自保肆叶防又忌莫贺设之子泥孰阴欲图之泥孰奔焉耆设卑逵官与弩失毕二部攻之【旧传作设卑逵官新传作没卑逵干　考异曰今从旧传】肆叶防轻骑奔康居寻卒【肆叶防立见上卷三年骑竒寄翻卒子恤翻】国人迎泥孰于焉耆而立之是为咄陆可汗遣使内附【咄常没翻可从刋入声汗音寒使疏吏翻】丁酉遣鸿胪少卿刘善因立咄陆为奚利邲咄陆可汗【胪陵如翻少始照翻邲毗必翻咄陆即阿史那弥射此当参观髙宗显庆二年考异而详辩之考异曰旧传册为吞阿妻状奚利邲咄陆可汗新传册号吞阿娄拔利邲咄陆可汗今从实录】　闰月乙卯上宴近臣于丹霄殿长孙无忌曰王珪魏征昔为仇雠【谓其事隠太子劝之图帝也】不谓今日得此同宴上曰征珪尽心所事故我用之然征每谏我不从我与之言辄不应何也魏征对曰臣以事为不可故谏陛下不从而臣应之则事遂施行故不敢应上曰且应而复谏庸何伤【复扶又翻】对曰昔舜戒羣臣尔无面从退有后言【书益稷之言】臣心知其非而口应陛下乃面从也岂稷契事舜之意邪【契息列翻】上大笑曰人言魏征举止疏慢我视之更觉娬媚【娬罔甫翻娬亦媚也】正为此耳【为于伪翻】征起拜谢曰陛下开臣使言故臣得尽其愚若陛下拒而不受臣何敢数犯顔色乎【数所角翻】　戊辰秘书少监虞世南上圣德论【上时掌翻】上赐手诏称卿论太髙朕何敢拟上古但比近世差胜耳然卿适覩其始未知其终若朕能慎终如始则此论可传如或不然恐徒使后世笑卿也九月己酉幸庆善宫上生时故宅也【以髙祖武功旧第为庆善宫】
