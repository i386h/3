<!-- { "loadSidebar": true } -->
　　冬十月庚戌上幸华清宫　十一月癸未以贵妃姊适崔氏者为韩国夫人适裴氏者为虢国夫人适栁氏者为秦国夫人三人皆有才色上呼之为姨出入宫掖并承恩泽埶倾天下每命妇入见【姊蒋兕翻掖音亦命妇外命妇也见贤遍翻】玉真公主等皆让不敢就位【玉眞公主睿宗之女】三姊与铦锜五家凡有请托府县承迎峻于制敕四方赂遗【铦丑亷翻锜鱼倚翻遗于季翻下献遗同】辐凑其门惟恐居后朝夕如市十宅诸王及百孙院昏嫁【十王宅百孙院见二百十三卷开元十五年】皆以钱千缗赂韩虢使请无不如志上所赐与及四方献遗五家如一竞开第舍极其壮丽一堂之费动逾千万既成见它人有胜己者辄毁而改为虢国尤为豪荡一旦帅工徒突入韦嗣立宅即撤去旧屋【缗弥宾翻帅读曰率去羌吕翻】自为新第但授韦氏以隙地十亩而已中堂既成召工圬墁【圬音乌墁谟官翻】约钱二百万复求赏技【复扶又翻技巨绮翻】虢国以绛罗五百段赏之嗤而不顾曰请取蝼蚁蜥蜴【嗤丑之翻蜥先撃翻蜴羊益翻师古曰尔雅云蝾螈蜥蜴蝘蜒守宫是则一类耳扬雄方言云在泽中者谓之蜥蜴】记其数置堂中茍失一物不敢受直　十二月戊戌或言元皇帝降于朝元阁【上于华清宫中起老君殿殿之北为朝元阁以或言老君降于此改曰降圣阁】制改防昌县曰昭应废新丰入昭应辛酉上还宫【自温泉宫还从宣翻又音如字】哥舒翰筑神威军于青海上吐蕃至翰击破之又筑城于青海中龙驹岛【吐从暾入声青海周八九百里中有山须氷合游牝马其上明年生驹号龙种故谓之龙驹岛】谓之应龙城吐蕃屏迹不敢近青海【屏必郢翻近其靳翻】　是嵗云南王归义卒子閤罗凤嗣以其子凤迦异为州刺史【卒子恤翻嗣祥吏翻南诏王父子相继其子必以父号下一字冠于己所号之上归义本号皮逻閤帝赐名归义其子号閤罗凤是以閤字冠其号之上也閤罗凤之子号凤迦异是以凤字冠其号之上也其后至丰祐乃革其旧开元二十六年考异不取此説然二百四十三卷穆宗之长庆四年则又书丰祐不与父连名事】
　　八载春二月戊申引百官观左藏【唐六典曰周礼有外府中土主泉藏之在外者掌邦布之入出以供百物而侍邦用者也又有职币上士中士主货币之入者也并今左藏之职至秦汉则分在司农少府后汉少府属官有中藏府令丞掌中藏币帛金银货物魏氏因之晋少府属官有左右藏令东晋御史九人各掌一曹有库曹御史后复分库曹置外左库内左库宋文帝省外左库而内左库直曰左库齐梁陈有右藏库而无左藏北齐太府寺统左右藏令丞后周有外府上士中士隋有左右藏署令丞唐左藏有东库西库朝堂库又有东都库余按雍录太极宫中东左藏库西左藏库东库在恭礼门之东西库在安仁门之西大明宫中有左藏库在麟德殿之左又有右藏署令掌邦国宝货杂物而天下赋调之正数钱物则皆归左藏也藏徂浪翻下帑藏同】赐帛有差是时州县殷富仓库积粟帛动以万计杨钊奏请所在粜变为轻货及徴丁租地税皆变布帛输京师屡奏帑藏充牣古今罕俦故上帅羣臣观之【钊音昭帅读曰率】赐钊紫衣金鱼以赏之上以国用丰衍故视金帛如粪壤赏赐贵宠之家无有限极　三月朔方节度等使张齐丘于中受降城西北五百余里木刺山筑横塞军以振逺军使郑人郭子仪为横塞军使【横塞军本名可敦城按宋白续通典横塞军初置在飞狐后移蔚州开元六年张嘉贞移于古代郡大安城南以为九姓之援天宝十二年改为天德军参考诸书横塞军即横野军天宝元年书河东节度统横野军开元六年所移者也此筑横塞军在可敦城者也振逺军在单于府界郑县汉属京兆后魏置东雍州并华山县西魏改华州隋开皇初废郡大业初废州复置郑县属京兆唐属华州使疏吏翻降戸江翻刺卢逹翻】　夏四月咸寜太守赵奉璋【咸寜郡本丹州丹阳郡元年更郡名守式又翻】告李林甫罪二十余条状未达林甫知之讽御史逮捕以为妖言杖杀之【妖于乔翻】　先是折冲府皆有木契铜鱼朝廷征发下敕书契鱼【唐制铜鱼符所以起军旅王畿之内左三右一王畿之外左五右一左者在外行用之日従第一为首后事须用依次发之周而复始木契之制若太子监国则王畿之内左右各三王畿之外左右各五庶官镇守则左右各十唐六典符宝郎掌符节曰木契者所以重镇守慎出纳车驾巡幸皇太子监国有兵马受处分者为木契并行军所及领军五百人马五百匹以上征讨皆给木契三公以下两京留守及诸州有兵马受处分亦给木契曰铜鱼符者所以起军旅易守长两京留守若诸州诸军折冲府诸处捉兵镇守之所及宫摠监皆给鱼符程大昌演繁露曰唐世左鱼之外又有敕牒将之故兼名鱼书先悉荐翻下遐嫁翻】都督郡府参验皆合然后遣之自募置彍骑【彍骑见二百一十二卷开元十三年彍音郭又音霍】府兵日益堕坏【堕读曰隳】死及逃亡者有司不复防补【复扶又翻】其六防马牛器械糗粮耗散略尽【防徒何翻糗去九翻】府兵入宿卫者谓之侍官言其为天子侍卫也其后本卫多以假人役使如奴长安人羞之至以相诟病【记儒行曰今众人以儒相诟病注以儒相靳故相戯诟病犹耻辱也杜预云戯而相愧为靳诟音遘又呼翻】其戍边者又多为边将苦使利其死而没其财【将即亮翻】由是应为府兵者皆逃匿至是无兵可交五月癸酉李林甫奏停折冲府上下鱼书是后府兵徒有官吏而已【唐府兵之制十人为火火有长火备六防马凡火具乌布幕铁马盂布糟锸镢凿碓筐斧钳锯皆一甲状二鎌二五十人为队队具火钻一胸马绳一首羁足绊皆三人具弓一矢三十胡禄横刀砺石大觹毡帽毡装行縢皆一麦饭九斗米二升皆自备其介胄戎具藏于库有所征行则视其入而出给之其畨上宿卫者惟给弓矢横刀而已今皆耗废非其旧矣】其折冲果毅又歴年不迁士大夫亦耻为之其彍骑之法天宝已后稍亦变废应募者皆市井负贩无赖子弟【孔颖达曰白虎通云因井为市故曰市井应劭通俗文云市恃也养瞻老小恃以不匮也俗説市井谓至市者于井上洗濯其物香防及自严饰乃到市也谨按古者二十亩为一井因为市交易故稠市井然则本由井田之中交易为市故国都之市亦因曰市井案礼制九夫为市应劭二十亩为井者劭依汉书食货志一井八家家有私田百亩公田十亩余二十亩以为井灶庐舍故言二十亩耳因井为市或如劭言】未尝习兵时承平日久议者多谓中国兵可销于是民间挟兵器者有禁子弟为武官父兄摈不齿猛将精兵皆聚于西北中国无武备矣　太白山人李浑等上言【水经注曰武功县有太一山古文以为终南亦曰中南亦曰太白山在武功县南去长安二百里不知其高几何俗云武功太白去天三百杜彦逺曰太白山南连武功山于诸山最为秀杰冬夏积雪望之皓然隋志曰太一山在盩厔县界新志曰太白山在郿县】见神人言金星洞有玉板石记圣主福夀之符命御史中丞王鉷入仙游谷求而获之上以符瑞相继皆祖宗休烈六月戊申上圣祖号曰大道元皇帝上高祖諡曰神尧大圣皇帝太宗諡曰文武大圣皇帝高宗諡曰天皇大圣皇帝中宗諡曰孝和大圣皇帝睿宗諡曰真大圣皇帝窦太后以下皆加諡曰顺圣皇后　辛亥刑部尚书京兆尹萧炅坐赃左迁汝阴太守【汝阴郡颖州】　上命陇右节度使哥舒翰帅陇右河西及突厥阿布思兵益以朔方河东兵凡六万三千攻吐蕃石堡城【厥九勿翻吐从暾入声】其城三面险絶惟一径可上【上时掌翻】吐蕃但以数百人守之多贮粮食积擂木及石【贮丁吕翻擂卢对翻】唐兵前后屡攻之不能克翰进攻数日不防召裨将高秀岩张守瑜欲斩之【高秀岩后为安禄山守大同葢二人朔方河东将也】二人请三日期可克如期拔之获吐蕃铁刅悉诺罗等四百人唐士卒死者数万果如王忠嗣之言【王忠嗣言见上卷六载】顷之翰又遣兵于赤岭西开屯田以谪卒二千戍龙驹岛冬冰合吐蕃大集戍者尽没【深入虏境声援不接兵法曰遗人获也】　闰月乙丑以石堡城为神武军又于劒南西山索磨川置保寜都防府【置保寜都防府以领牂柯吐蕃】　丙寅上谒太清宫【天宝元年正月得灵符起元皇帝庙于西京大寜坊东京置于东宫积善坊临淄旧邸天下诸郡各置元像于开元观至二年三月十二日改在京元宫为太清宫东京为太极宫天下诸郡为紫极宫】丁卯群臣上尊号曰开元天地大宝圣文神武应道皇帝赦天下禘祫自今于太清宫圣祖前设位序正秋七月册突骑施移拨为十姓河汗【骑奇寄翻可从刋入声汗音寒】八月乙亥护宻王罗眞入朝【朝直遥翻】请留宿卫许之
　　拜左武卫将军冬十月乙丑上幸华清宫　十一月乙未吐火罗叶防失里怛伽罗遣使表称朅师王亲附吐蕃【怛当割翻伽求加翻使疏吏翻朅丘竭翻又去谒翻】困苦小勃律鎭军阻其粮道臣思破凶徒望发安西兵以来嵗正月至小勃律六月至大勃律【朅师亦曰羯师胡种也与吐火罗邻接大勃律或曰布露直吐蕃西其北即小勃律也】上许之
　　九载春正月己亥上还宫　群臣屡表请封西岳许之二月杨贵妃复忤防送归私第【杨妃初忤防见上卷五载复扶又翻忤五】
