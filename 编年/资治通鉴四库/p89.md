<!-- { "loadSidebar": true } -->
　　三年冬匈奴军臣单于死其弟左谷蠡王伊稚斜自立为单于【匈奴左右谷蠡王在左右贤王之下谷蠡音鹿黎索隠曰稚持利翻斜士嗟翻邹诞生音直牙翻盖稚斜胡人语近得其实】攻破军臣单于太子于单于单亡降汉【于单音丹降户江翻】　以公孙为御史大夫是时方通西南夷东置苍海北筑朔方之郡公孙数諌以为罢敝中国以奉无用之地愿罢之【数所角翻为罢读曰疲】天子使朱买臣等难以置朔方之便发十防不得一【师古曰言其利害十条无以应之难乃旦翻】乃谢曰山东鄙人不知其便若是愿罢西南夷苍海而専奉朔方上乃许之春罢苍海郡为布被食不重肉【言不重肉味也重音直龙翻】汲黯曰位在三公奉禄甚多【奉扶用翻】然为布被此诈也上问谢曰有之夫九卿与臣善者无过黯然今日廷诘诚中之病【中竹仲翻】夫以三公为布被与小吏无差诚饰诈欲以钓名【师古曰钓取也言若钓鱼之谓也】如汲黯言且无汲黯忠陛下安得闻此言天子以为谦让愈益尊之　三月赦天下　夏四月丙子封匈奴太子于单为渉安侯数月而卒　初匈奴降者言月氏故居敦煌祁连间为彊国【降户江翻氏音支敦煌张掖匈奴破月氏使昆邪王居之汉开置郡祁连山名即天山也匈奴呼天为祁连在张掖西北敦徒门翻】匈奴冒顿攻破之老上单于杀月氏王以其头为饮器余众遁逃逺去怨匈奴无与共击之上募能通使月氏者【使防吏翻】汉中张骞以郎应募出陇西径匈奴中单于得之留骞十余嵗骞得间亡乡月氏【间古苋翻乡读曰向】西走数十日至大宛【西域传大宛国治贵山城去长安万二千五百七十里西南至大月氏所居六百九十里宛于元翻】大宛闻汉之饶财欲通不得见骞喜为发导译抵康居【导者引路之人译者传言之人也康居国治乐越匿地到卑阗城去长安万二千三百里为于伪翻】传致大月氏【传张恋翻】大月氏太子为王既击大夏分其地而居之【大夏国在大宛西南都妫水南月氏居妫水北】地肥饶少寇【少诗沼翻】殊无报胡之心骞留嵗余竟不能得月氏要领【李竒曰要领要契也师古曰要衣要也领衣领也凢持衣者执要与领言骞不能得月氏意趣无以持归于汉故以要领为喻要一遥翻】乃还并南山【史记曰南山即连终南山从京南东至华山东北连延至海即中条山也从京南而西连接至葱岭万余里故云并南山也西域传云其南山东出金城与汉南山属还从宣翻又如字下同并步浪翻】欲从中归复为匈奴所得【复扶又翻】留嵗余会伊稚斜逐于单匈奴国内乱骞乃与堂邑氏奴甘父逃归【服防曰堂邑姓也汉人其奴名甘父父音甫】上拜骞为太中大夫甘父为奉使君骞初行时百余人去十三嵗唯二人得还　【考异曰史记西南夷传曰元狩元年张骞使大夏来言通身毒国之利按年表骞以元朔六年二月甲辰封博望侯必非元狩元年始归也或者元狩元年天子始令骞通身毒国疑不能眀故因是嵗伊稚斜立终言之】　匈奴数万骑入塞杀代郡太守恭【代郡唐蔚州武州界】及略千余人　六月庚午皇太后崩【武帝母王太后也】　秋罢西夷独置南夷夜郎两县一都尉稍令犍为自葆就【师古曰葆与保同令自保守且成其郡县】専力城朔方匈奴又入鴈门杀畧千余人　是嵗中大夫张汤为廷尉汤为人多诈舞智以御人时上方乡文学【郷读曰向】汤阳浮慕事董仲舒公孙等以千乘儿寛为奏谳掾【儿本郳姓以国为氏其后去邑以为廷尉掾専主奏谳也儿五奚翻谳鱼蹇翻掾俞绢翻】以古法义决疑狱所治即上意所欲罪与监史深祸者【班表廷尉冇左右监秩千石汉官曰廷尉狱史二十七人深祸谓持文深刻欲致人于祸者】即上意所欲释与监史轻平者上由是悦之汤于故人子弟调防之尤厚【师古曰调和适之令得其所防谓保佑之也】其造请诸公【师古曰造诣至也请谒问也造七到翻】不避寒暑是以汤虽文深意忌不専平【文深谓持文深意忌谓其意忌前也不専平谓不専于持平也】然得此声誉汲黯数质责汤于上前【质对也对面责之也或曰质正也以正义责之数所角翻】曰公为正卿【汉官九卿之外又有列于九卿者故谓九卿为正卿】上不能褒先帝之功业下不能抑天下之邪心安国富民使囹圄空虚何空取髙皇帝约束纷更之为【师古曰言何为乃纷乱而改更也更工衡翻】而公以此无种矣【言当诛及子孙种章勇翻】黯时与汤论议汤辩常在文深小苛黯伉厉守髙【伉口浪翻健也髙也厉严也】不能屈忿发骂曰天下谓刀笔吏不可为公卿果然必汤也令天下重足而立【累足而立惧之甚也重直龙翻】侧目而视矣
　　四年冬上行幸甘泉　夏匈奴入代郡定襄上郡【上郡唐延绥银之地髙祖置定襄郡括地志定襄故城在朔州善阳县北三百八十里】各三万骑杀略数千人








　　资治通鉴卷十八
<史部,编年类,资治通鉴>
　　钦定四库全书
　　资治通鉴卷十九　　　　宋　司马光　撰
　　胡三省　音注
　　汉纪十一【起彊圉大荒落尽黓阉茂凡六年】
　　世宗孝武皇帝中之上
