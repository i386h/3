<!-- { "loadSidebar": true } -->
　　四年春正月司徒梁芬议追尊呉王晏右仆射索綝等引魏明帝诏以为不可【魏明帝诏见七十一卷太和三年】乃赠太保諡曰孝　【考异曰本传晏諡敬王今从愍帝纪】　汉中常侍王沈宣懐中宫仆射郭猗等【沈持林翻】皆宠幸用事汉主聪游宴后宫或三日不醒或百日不出自去冬不视朝政事一委相国粲唯杀生除拜乃使沈等入白之沈等多不白而自以其私意决之故勲旧或不叙而奸佞小人有数日至二千石者军旅嵗起将士无钱帛之赏而后宫之家赐及僮仆动至数千万沈等车服第舎逾于诸王子弟中表为守令者三十余人皆贪残为民害【谓他姓与沈等子弟有中表亲者沈持林翻守式又翻】靳凖阖宗谄事之郭猗与凖皆有怨于太弟义猗谓相国粲曰殿下光文帝之世孙主上之嫡子四海莫不属心【属之欲翻】奈何欲以天下与太弟乎且臣闻太弟与大将军谋因三月上已大宴作乱事成许以主上为太上皇大将军为皇太子又许卫军为大单于【聪以子骥为大将军子劢为卫大将军皆粲弟也又按时以子敷为大将军敷卒后乃以骥为之】三王处不疑之地【处昌吕翻】并握重兵以此举事无不成者然三王贪一时之利不顾父兄事成之后主上岂有全理殿下兄弟固不待言东宫相国单于当在武陵兄弟何肯与人也【武陵兄弟当是乂之诸子相息亮翻单音蝉】今祸期甚迫宜早图之臣屡言于主上主上笃于友爱以臣刀锯之余终不之信愿殿下勿泄宻表其状殿下傥不信臣可召大将军从事中郎王皮卫军司马刘惇假之恩意许其归首【首式救翻】以问之必可知也粲许之猗宻谓皮惇曰三王逆状主上及相国具知之矣卿同之乎二人惊曰无之猗曰兹事已决吾怜卿亲旧并见族耳因歔欷流涕【歔音虚欷许既翻又音希】二人大惧叩头求哀猗曰吾为卿计卿能用之乎相国问卿卿但云有之若责卿不先启卿即云臣诚负死罪然仰惟主上寛仁殿下敦睦茍言不见信则陷于诬谮不测之诛故不敢言也皮惇许诺粲召问之二人至不同时而其辞若一粲以为信然靳凖复説粲曰殿下宜自居东宫【时又居东宫复扶又翻】以领相国使天下早有所系今道路之言皆云大将军卫将军欲奉太弟为变期以季春若使太弟得天下殿下无容足之地矣粲曰为之奈何凖曰人告太弟为变主上必不信宜缓东宫之禁使宾客得徃来太弟雅好待士【好呼到翻】必不以此为嫌轻薄小人不能无迎合太弟之意为之谋者然后下官为殿下露表其罪【为于伪翻】殿下收其宾客与太弟交通者考问之狱辞既具则主上无不信之理也粲乃令卜抽引兵去东宫【去年聪令卜抽将兵监守东宫】少府陈休左卫将军卜崇为人清直素恶沈等【恶乌路翻下同】虽在公座未尝与语沈等深疾之侍中卜干谓休崇曰王沈等势力足以囘天地卿辈自料亲贤孰与窦武陈蕃【言陈蕃之贤窦武之亲且为宦官所困况休崇等乎】休崇曰吾辈年逾五十职位已崇唯欠一死耳死于忠义乃为得所安能俛首仾眉以事阉竖乎【仾与低同音都黎翻】去矣卜公勿复有言【复扶又翻下同】二月汉主聪出临上秋閤【殿之西閤也】命收陈休卜崇及特进綦毋达大中大夫公师彧尚书王琰田歆大司农朱谐并诛之皆宦官所恶也卜干泣谏曰陛下方侧席求贤而一旦戮卿大夫七人皆国之忠良无乃不可乎借使休等有罪陛下不下之有司【下户稼翻】暴明其状天下何从知之诏尚在臣所未敢宣露【卜干为侍中诏经门下因留之而谏】愿陛下熟思之因叩头流血王沈叱干曰卜侍中欲拒诏乎聪拂衣而入免干为庶人太宰河间王易　【考异曰晋春秋易作士通今从载记】大将军勃海王敷御史大夫陈元达金紫光禄大夫西河王延等皆诣阙表谏曰王沈等矫弄诏防欺诬日月内谄陛下外佞相国威权之重侔于人主多树奸党毒流海内知休等忠臣为国尽节【为于伪翻】恐发其奸状故巧为诬陷陛下不察遽加极刑痛彻天地【彻敕列翻通也】贤愚伤惧今遗晋未殄巴蜀不宾石勒谋据赵魏曹嶷欲王全齐【嶷鱼力翻王于况翻】陛下心腹四支何处无患乃复以沈等助乱诛巫咸戮扁鹊臣恐遂成膏肓之疾【马螎曰巫咸殷巫也扁鹊古良医也秦医缓视晋矦曰疾不可为也居膏之上肓之下攻之不可达之不及药不至焉杜预曰心下为膏肓鬲也徐曰肓音荒说文曰心下鬲上也扁补典翻】后虽救之不可及已请免沈等官付有司治罪【治直之翻】聪以表示沈等笑曰羣儿为元达所引遂成痴也沈等顿首泣曰臣等小人过防陛下识抜得洒扫闺閤而王公朝士疾臣等如讐又深恨陛下愿以臣等膏鼎镬【膏居号翻润也】则朝廷自然雍穆矣聪曰此等狂言常然卿何足恨乎聪问沈等于相国粲粲盛称沈等忠清聪悦封沈等为列矦太宰易又诣阙上疏极谏聪大怒手坏其疏【坏音怪】三月易忿恚而卒易素忠直陈元达倚之为援得尽谏诤及卒元达哭之恸曰人之云亡邦国殄悴【诗大雅瞻卭之辞悴秦醉翻】吾既不复能言安用黙黙茍生乎归而自杀　初代王猗卢爱其少子比延欲以为嗣使长子六修出居新平城而黜其母【建兴元年猗卢筑新平城新平城唐谓之新城在朔州界少诗照翻长知两翻】六修有骏马日行五百里猗卢夺之以与比延六修来朝【朝直遥翻】猗卢使拜比延六修不从猗卢乃坐比延于其步辇【步辇不驾马使人挽之】使人导从【从才用翻】出游六修望见以为猗卢伏谒路左至乃比延六修慙怒而去猗卢召之不至大怒帅众讨之为六修所败【帅读曰率败补迈翻】猗卢微服逃民间有贱妇人识之遂为六修所弑拓抜普根先守外境闻难来赴攻六修灭之【难乃旦翻】普根代立国中大乱新旧猜嫌迭相诛灭左将军卫雄信义将军箕澹【澹徒览翻又徒滥翻】乆佐猗卢为众所附谋归刘琨乃言于众曰闻旧人忌新人悍战【旧人索头部人也新人晋人及乌桓人也悍侯旰翻又下罕翻】欲尽杀之将奈何晋人及乌桓皆惊惧曰死生随二将军乃与琨质子遵帅晋人及乌桓三万家马牛羊十万头归于琨【质音致帅读曰率下同】琨大喜亲诣平城抚纳之琨兵由是复振夏四月普根卒其子始生普根母惟氏立之【惟氏猗防之妻】张寔下令所部吏民有能举其过者赏以布帛羊米
　　贼曹佐高昌隗瑾曰【自汉以来公府方州郡国诸曹有掾有属有左史前汉书西域传车师国有高昌壁唐书曰高昌国汉车师前王庭也后破高昌置西州观此则河西张氏固尝于高昌之地置郡县至后魏时始为高昌国也隗五罪翻】今明公为政事无巨细皆自决之或兴师发令府朝不知【府朝谓僚佐所集之处朝直遥翻】万一违失谤无所分羣下畏威受成而已如此虽赏之千金终不敢言也谓宜少损聪明【少诗沼翻】凡百政事皆延访羣下使各尽所怀然后采而行之则嘉言自至何必赏也寔悦从之増瑾位三等寔遣将军王该帅步骑五千入援长安且送诸郡贡计【贡土物也计计帐也】诏拜寔都督陜西诸军事【陜失冉翻】以寔弟茂为秦州刺史　石勒使石虎攻刘演于廪丘幽州刺史段匹防使其弟文鸯救之【防丁奚翻】虎抜廪丘演犇文鸯军虎获演弟唘以归　宁州刺史王逊严猛喜诛杀【喜许记翻】五月平夷太守雷炤【懐帝永嘉五年逊表分牂牁朱提建宁立平夷郡即汉平夷鄨二县之地鄨孟康音鳖】平乐太守董霸【平乐郡证以隋志葢置于越巂郡之卭部川然不知谁所置也乐音洛】帅三千余家叛降于成【帅读曰率降户江翻】六月丁巳朔日有食之　秋七月汉大司马曜围北
