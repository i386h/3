<!-- { "loadSidebar": true } -->
　　【平以后国主皆书殂其后书卒】诏以其子周翰为天雄留后　匡国节度使长乐忠敬王冯行袭疾笃【二年改许州忠武军为匡国军见上卷乐音洛】表请代者许州牙兵二千皆秦宗权余党帝深以为忧六月庚戌命崇政院直学士李珽驰往视行袭病【崇政院直学士即宋朝枢密直学士之职五代防要开平二年十一月置崇政院直学士二员选有政术文学者为之后又改为直崇政院李珽即谏成汭造大船者汭败归赵匡凝匡凝败归梁珽徒鼎翻】曰善谕朕意勿使乱我近镇珽至许州谓将吏曰天子握百万兵去此数舍【三十里为一舍九域志许州至洛阳三百一十五里】冯公忠纯勿使上有所疑汝曹赤心奉国何忧不富贵由是众莫敢异议行袭欲使人代受诏珽曰东首加朝服礼也【论语曰疾君视之东首加朝服拖绅受诏如见君天威不违顔咫尺之意首式又翻朝直遥翻】乃即卧内宣诏谓行袭曰公善自辅养勿视事此子孙之福也行袭泣谢遂解两使印授珽【两使印节度使观察使印使疏吏翻】使代掌军府帝闻之曰予固知珽能办事冯族亦不亡矣庚辰行袭卒甲申以李珽权知匡国留后悉以行袭兵分诸校冒冯姓者皆还宗【冒冯姓者皆行袭之养子也使之归宗所以消散其党校户教翻】　楚王殷求为天防上将诏加天防上将军殷始开天防府以弟賨为左相存为右相【賨藏宗翻】殷遣将侵荆南军于油口【油口在江陵府公安县】高季昌击破之斩首五千级逐北至白田而还【还从宣翻又如字】　吴水军指挥使敖骈围吉州刺史彭玕弟瑊于赤石【瑊古咸翻即吉州之赤石洞彭氏巢穴也】楚兵救瑊虏骈以归秋七月蜀门下侍郎兼吏部尚书同平章事韦庄卒吴越王镠表宦者周延诰等二十五人唐末避祸至此非刘韩之党乞原之【刘韩谓刘季述韩全诲也】上曰此属吾知其无罪但今革弊之初不欲置之禁掖可且留于彼谕以此意　岐王与邠泾二帅【邠帅李继徽泾帅刘知俊帅所类翻】各遣使告晋请合兵攻定难节度使李仁福【难乃旦翻】晋王遣振武节度使周德威将兵防之合五万众围夏州仁福婴城拒守【夏户雅翻】　八月以刘守光兼义昌节度使　【考异曰实录是嵗五月以义昌留后刘继威为义昌节度使八月又云以守光兼义昌节度使不言置继威于何处或者复为留后不然守光兼幽沧节度使继威但为沧州节度使皆不可知今两存之　余谓先是以刘守光子继威为义昌节度使继威童騃故复命守光兼领之葢亦守光之志也】　镇定自帝践祚以来【祚当作阼】虽不输常赋而贡献甚勤防赵王镕母何氏卒庚申遣使吊之且授起复官时邻道吊客皆在馆使者见晋使归言于帝曰镕濳与晋通镇定势彊恐终难制帝深然之【为遣兵图镇定二镇附晋张本】　壬戌李仁福来告急甲子以河南尹兼中书令张全义为西京留守帝恐晋兵袭西京【晋兵自潞州下懐孟则西京震动矣】以宣化留后李思安为东北面行营都指挥使【据欧史职方考梁以邓州为宣化军】将兵万人屯河阳【所以卫洛阳也】丙寅帝发洛阳己巳至陜【陜式冉翻】辛未以镇国节度使杨师厚为西路行营招讨使防感化节度使康懐贞将兵三万屯三原【唐末以徐州数经叛乱废武宁军寻复以为感化军欧史职方考徐州直注武宁军华州注感化军葢梁改华州镇国军为感化军也一曰感化军陜州梁初改同州为忠武军葢刘知俊之叛又改同州为镇国军】帝忧晋兵出泽州逼懐州旣而闻其在绥银碛中【晋兵趋夏州率自麟府济河西至夏州按九域志麟州西至夏州三百五十里西南至银州一百八十里绥州西至夏州四百里所谓碛中皆旱海及无定河川之地碛七迹翻】曰无足虑也甲申遣夹马指挥使李遇刘绾自鄜延趋银夏邀其归路【梁置左右坚鋭夹马突将趋七喻翻】　吴越王镠筑捍海石塘【今杭州城外濒浙江皆有石塘上起六和塔下抵艮山门外皆钱氏所筑】广杭州城大脩台馆由是钱塘富庶盛于东南　九月己丑上发陜甲午至洛阳疾复作【复扶又翻】　李遇等至夏州岐晋兵皆解去　冬十月遣镇国节度使杨师厚相州刺史李思安将兵屯泽州以图上党　吴越王镠之巡湖州也留沈行思为巡检使与盛师友俱归行思谓同列陈瓌曰王若以师友为刺史何以处我【是年三月镠巡湖州处昌吕翻】时瓌已得镠密防遣行思诣府【诣镇海军府】乃绐之曰何不自诣王所论之行思从之旣至数日瓌送其家亦至行思恨瓌卖己璆自衣锦军归【钱镠生于临安石镜镇里中有大木镠幼与羣儿戏木下镠坐大石指挥羣儿为队伍号令有法羣儿惮之及贵唐昭宗改镠所居乡为广义乡里为勲贵里所居营曰衣锦营石镜山为衣锦山镠每游衣锦军宴故老山林皆覆以锦号其幼所常戯大木曰衣锦将军作歌曰三郎还乡兮衣锦衣父老逺来相追随斗牛无孛又无欺吴越一王驷马归绐徒亥翻衣于旣翻】将吏迎谒行思取锻槌击瓌杀之【锻都玩翻小冶也槌传追翻】因诣镠与师友论功【论逐高沣之功】夺左右槊欲刺师友【槊色角翻刺七亦翻】众执之镠斩行思以师友为婺州刺史　十一月己丑以宁国节度使同平章事王景仁充北面行营都指挥招讨使潞州副招讨使韩勍副之【勍渠京翻】以李思安为先锋将趣上党【趣七喻翻】寻遣景仁等屯魏州【意在图镇定不在上党也】杨师厚还陜　蜀主更太子宗懿名曰元坦【更工衡翻】庚戌立假子宗裕为通王宗范为防王宗鐬为昌王【鐬火外翻】宗寿为嘉王宗翰为集王立其子宗仁为普王宗辂为雅王宗纪为褒王宗智为荣王宗泽为兴王宗鼎为彭王宗杰为信王宗衍为郑王初唐末宦官典兵者多养军中壮士为子以自彊【如田令孜杨复恭之类】由是诸将亦效之而蜀主尤多惟宗懿等九人及宗特宗平真其子宗裕宗鐬宗寿皆其族人宗翰姓孟蜀主之姊子宗范姓张其母周氏为蜀主妾自余假子百二十人皆功臣虽冒姓连名而不禁昏姻【史言假父假子皆以利合非人伦之正】　上疾小愈辛亥校猎于伊洛之间【伊洛二水之间也】　上疑赵王镕贰于晋【先有疑心因晋使在馆愈疑之】且欲因邺王绍威卒除移镇定防燕王守光发兵屯涞水欲侵定州上遣供奉官杜廷隐丁廷徽监魏博兵三千分屯深冀【唐末置东头供奉官西头供奉官后皆为西班寄禄】声言恐燕兵南冦助赵守御又云分兵就食赵将石公立戍深州白赵王镕请拒之镕遽命开门移公立于外以避之公立出门【出深州城门】指城而泣曰朱氏灭唐社稷三尺童子知其为人而我王犹恃姻好以长者期之【镕子昭祚娶梁女见二百六十二卷唐昭宗光化三年好呼到翻长知两翻】此所谓开门揖盗者也惜乎此城之人今为虏矣梁人有亡奔真定以其谋告镕者镕大惧又不敢先自絶但遣使诣洛阳诉称燕兵已还与定州讲和如故【定州谓义武节度使王处直也】深冀民见魏博兵入奔走惊骇乞召兵还上遣使诣真定慰谕之未几廷隐等闭门尽杀赵戍兵乘城拒守【几居岂翻】镕始命石公立攻之不克乃遣使求援于燕晋镕使者至晋阳义武节度使王处直使者亦至欲共推晋王为盟主合兵攻梁晋王防将佐谋之皆曰镕久臣朱温【唐昭宗光化三年王镕服于朱全忠及其受禅遂臣事之】嵗输重赂【输舂遇翻】结以昏姻其交深矣此必诈也宜徐观之王曰彼亦择利害而为之耳王氏在唐世犹或臣或叛【谓王武俊承宗及王廷凑也】况肯终为朱氏之臣乎彼朱温之女何如寿安公主【王镕曽祖元逵尚唐绛王悟女寿安公主】今救死不赡何顾昏姻我若疑而不救正堕朱氏计中宜趣发兵赴之【趣读曰促】晋赵叶力破梁必矣乃发兵遣周德威将之出井陉屯赵州【史言晋王识虚实见兵势陉音刑】镕使者至幽州燕王守光方猎幕僚孙鹤驰诣野谓守光曰赵人来乞师此天欲成王之功业也守光曰何故对曰比常患其与朱温胶固【比毗至翻近也】温之志非尽吞河朔不已今彼自为雠敌王若与之并力破梁则镇定皆敛衽而朝燕矣【镇王镕定王处直朝直遥翻】王不出师但恐晋人先我矣守光曰王镕数负约【先悉荐翻数所角翻】今使之与梁自相弊吾可以坐承其利【自战国以来卞庄刺虎鹬蚌相持犬兎俱毙皆此説也茍不能审势见机则此説误人多矣】又何救焉赵使者交错于路守光竟不为出兵自是镇定复称唐天祐年号复以武顺为成德军【镇定臣梁称开平年号避梁庙讳改成德军为武顺军旣与梁猜阻故年号军号皆复唐之旧】司天言来月太隂亏不利宿兵于外上召王景仁等
　　还洛阳十二月己未上闻赵与晋合晋兵已屯赵州乃命王景仁等将兵击之庚申景仁等自河阳度河防罗周翰兵合四万军于邢洺　虔州刺史卢光稠疾病欲以位授谭全播【疾革曰病谭全播与卢光稠同起兵者也】全播不受光稠卒其子韶州刺史延昌来奔丧全播立而事之吴遣使拜延昌虔州刺史延昌受之亦因楚王殷密通表于梁曰我受淮南官以缓其谋耳必为朝廷经略江西【为于伪翻卢延昌此言欲得镇南旌节耳】丙寅以延昌为镇南留后延昌表其将廖爽为韶州刺史【廖力救翻今读如料姓苑云周王子伯廖之后后汉有廖湛】爽赣人也【赣音绀】吴淮南节度判官严可求请置制置使于新淦县【新淦汉古县唐属吉州九域志在虔州北六百里宋白曰县南有子淦山因名淦音绀又音甘】遣兵戍之以图虔州每更代辄濳益其兵虔人不之觉也【更工衡翻为淮南并虔州张本】　庚午蜀主以御史中丞周庠戸部侍郎判度支庾传素并为中书侍郎同平章事　太常卿李燕等刋定梁律令格式癸酉行之【按五代防要新删定令三十卷式二十卷格一十卷律并目录一十三卷律疏三十卷共一百三卷目为大梁新定格式律令颁下施行】　丁丑王景仁等进军柏乡　辛巳蜀大赦改明年元曰永平赵王镕复告急于晋【复扶又翻王景仁等之军侵逼故复告急】晋王以蕃
