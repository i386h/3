<!-- { "loadSidebar": true } -->
　　地节三年春三月诏曰盖闻有功不赏有罪不诛虽唐虞不能化天下今胶东相王成劳来不怠【师古曰谓劝勉招懐百姓劳郎到翻来郎代翻】流民自占八万余口【师古曰隠度名数而来附业也占音之赡翻】治有异等之效【师古曰异于常等治直吏翻】其赐成爵闗内矦秩中二千石未及徴用防病卒官【卒子恤翻】后诏使丞相御史问郡国上计长史守丞以政令得失【贡父曰郡使守丞国使长史皆一物也故揔言郡国上计长史守丞后汉百官志诸矦王相如太守长史如郡丞又邉郡有丞元有长史长史上计无疑矣上时掌翻】或对言前胶东相成伪自増加以防显赏是后俗吏多为虚名云　夏四月戊申立子奭为皇太子以丙吉为太傅太中大夫疏广为少傅【疏姓也　考异曰荀纪立皇太子在去年四月戊申汉书旧本亦然顔师古据疏广及丙吉传并云地节三年立皇太子知在此年者是也】封太子外祖父许广汉为平恩矦【平恩矦国属魏郡宋白曰魏为县属广平郡唐属洺州有平恩州】又封霍光兄孙中郎将云为冠阳矦【恩泽矦表冠阳矦食邑于南阳郡】霍显闻立太子怒恚不食欧血曰【恚于避翻欧乌口翻】此乃民间时子安得立即后有子反为王邪复教皇后令毒太子皇后数召太子赐食保阿輙先甞之【保母阿母也复扶又翻数所角翻】后挟毒不得行　五月甲申丞相贤以老病乞骸骨赐黄金百斤安车驷马罢就第丞相致仕自贤始六月壬辰以魏相为丞相辛丑丙吉为御史大夫疏广为太子太傅广兄子受为少傅太子外祖父平恩矦许伯以为太子少白使其弟中郎将舜监防太子家【许伯即许广汉称伯者盖尊之也少诗照翻监古衔翻】上以问广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜护太子家示陋【师古曰言独亲外家示天下以浅陋复扶又翻】非所以广太子徳于天下也上善其言以语魏相【语牛倨翻】相免冠谢曰此非臣等所能及广由是见器重　亰师大雨雹大行丞东海萧望之上防言大臣任政一姓专权之所致【据望之传为大行治礼丞】上素闻望之名拜为谒者时上博延贤俊民多上书言便宜辄下望之问状【下遐稼翻】髙者请丞相御史【师古曰望之以其人所言之状请于丞相御史或以奏闻即见超擢】次者中二千石试事满岁以状闻【师古曰试令行其所言之事或以诸他职事试之刘仲冯曰观其意共是一条不当中分却烦解说也顔说非也髙者则令丞相御史试事嵗满各以状闻误断其文尔余谓髙者则请丞相御史试事次者中二千石试事文意固是一贯而分髙次则非误断也】下者报闻罢【其言不可用故报闻而罢归田里也】所白处奏皆可【师古曰当主上之意也处昌吕翻】　冬十月诏曰乃者九月壬申地震朕甚惧焉有能箴朕过失及贤良方正直言极諌之士以匡朕之不逮毋讳有司【师古曰箴戒也匡正也李竒曰讳避也虽有司在显职皆言其过勿避之】朕既不徳不能附逺是以邉境屯戍未息今复饬兵重屯久劳百姓【师古曰饬整也复扶又翻下同】非所以绥天下也其罢车骑将军右将军屯兵又诏池籞未御幸者假与贫民【苏林曰折竹以防绵连禁御使人不得徃来律名为籞服防曰籞在池水中作室可用栖鸟鸟入中则捕之应劭曰池者陂池也籞者禁也臣瓒曰籞者所以养鸟也设为藩落周覆其上令鸟不得出犹苑之畜兽池之畜鱼也师古曰苏应二说是】郡国宫观勿复修治【治直之翻下同】流民还归者假公田贷种食【师古曰贷音吐戴翻　种五谷种也音章勇翻】且勿筭事【师古曰不出筭赋及给徭役】　霍氏骄侈纵横【横户孟翻】太夫人显广治第室作乗舆辇加画绣絪冯黄金涂韦絮荐轮【如淳曰絪亦茵冯谓所冯者也以黄金涂饰之师古曰茵褥也以绣为茵冯而黄金涂于辇也晋灼曰御辇以韦縁轮着之以絮师古曰取其行安不揺动也冯与凭同着音张吕翻】侍婢以五采丝挽显游戏第中【师古曰挽谓牵引车辇也音晚】与监奴冯子都乱【师古曰监奴谓奴之监知家务者】而禹山亦并缮治第宅走马驰逐平乐馆云当朝请数称病私出【乐音洛朝直遥翻请才性翻数所角翻下同】多从賔客张围猎黄山苑中使苍头奴上朝谒【文颖曰朝当用谒不自行而令奴上谒者也师古曰上谒若今参见尊贵而通人也孔颖逹曰汉家仆谓之苍头以苍巾为饰异于民也上时掌翻】莫敢谴者显及诸女昼夜出入长信宫殿中亡期度【师古曰长信宫上官太后所居亡古无字通】帝自在民闲闻知霍氏尊盛日久内不能善既躬亲朝政御史大夫魏相给事中显谓禹云山女曹不务奉大将军余业【师古曰女音汝曹軰也】今大夫给事中他人壹间女能复自救邪【间古苋翻复扶又翻下同】后两家奴争道【师古曰谓霍氏及御史家】霍氏奴入御史府欲躢大夫门御史为叩头谢乃去【躢与蹋同为于伪翻】人以谓霍氏【师古曰告语也】显等始知忧防魏大夫为丞相数燕见言事【见贤遍翻下同】平恩矦与侍中金安上等径出入省中时霍山领尚书上令吏民得奏封事不闗尚书羣臣进见独徃来【师古曰谓各各得尽言于上也】于是霍氏甚恶之【恶乌路翻】上颇闻霍氏毒杀许后而未察乃徙光女壻度辽将军未央卫尉平陵矦范明友为光禄勲【功臣矦表平陵矦食邑于南阳郡之武当县】出次壻诸吏中郎将羽林监任胜为安定太守【任音壬守式又翻下同】数月复出光姊壻给事中光禄大夫张朔为蜀郡太守羣孙壻中郎将王汉为武威太守顷之复徙光长女壻长乐卫尉邓广汉为少府戊戍更以张安世为卫将军两宫卫尉城门北军兵属焉【两宫未央长乐也城门京城十二门屯兵也北军北军八校兵也更工衡翻】以霍禹为大司马冠小冠【大司马大将军冠武弁大冠今贬禹故使冠小冠冠小之冠古玩翻】亡印绶【亡古无字通】罢其屯兵官属特使禹官名与光俱大司马者【苏林曰特但也】又收范明友度辽将军印绶但为光禄勲及光中女壻赵平为散骑骑都尉光禄大夫将屯兵又收平骑都尉印绶【散骑骑都尉以骑都尉而加散骑官也百官表云散骑中常侍皆加官中常侍得入禁中散骑骑并乗舆车如淳曰自列矦下至郎中皆得有散骑及中常侍加官是时散骑及中常侍各自一官无员也中读曰仲】诸领胡越骑羽林及两宫卫将屯兵悉易以所亲信许史子弟代之　初孝武之世徴发烦数百姓贫耗穷民犯灋奸轨不胜【数所角翻胜音升又如字】于是使张汤赵禹之属条定法令作见知故纵监临部主之灋【师古曰见知人犯法不举告为故纵而所监临部主有罪并连坐之也监古衘翻】缓深故之罪【孟康曰孝武欲急刑吏深害及故入人罪者皆寛缓之也】急纵出之诛【师古曰吏释罪人疑以为纵出则急诛之亦言尚酷】其后奸猾巧灋转相比况禁罔寖密律令烦苛文书盈扵几阁典者不能徧睹是以郡国承用者駮【师古曰不晓其指用意不同也】或罪同而论异奸吏因縁为市【师古曰弄法而受财若市买之交易】所欲活则生议【读曰附】所欲防则予死比【师古曰比以例相比况也】议者咸寃伤之廷尉史钜鹿路温舒上书曰臣闻齐有无知之祸而桓公以兴【齐襄公为公子无知所杀雍廪复杀无知齐国大乱桓公自莒入立】晋有骊姬之难而文公用伯【晋献公信骊姬之谗杀世子申生逐公子重耳夷吾乃立骊姬之子奚齐卓子皆为里克所杀夷吾入立复为秦所执既而归之卒而子圉嗣秦纳重耳子圉死迎文公遂霸诸矦难乃旦翻伯读曰霸】近世赵王不终诸吕作乱而孝文为太宗【事见十三卷】繇是观之祸乱之作将以开圣人也夫继变乱之后必有异旧之恩此贤圣所以昭天命也徃者昭帝即世无嗣昌邑淫乱乃皇天所以开至圣也臣闻春秋正即位大一统而慎始也【春秋之法继弑君不言即位继正即位正也】陛下初登至尊与天合符宜改前世之失正始受命之统涤烦文除民疾以应天意臣闻秦有十失其一尚存治狱之吏是也【治直之翻】夫狱者天下之大命也死者不可复生絶者不可复属【复扶又翻师古曰属连也音之欲翻】书曰与其杀不辜宁失不经【师古曰虞书大禹谟载咎繇之言辜罪也经常也言人命至重治狱宜慎宁失不常之过不滥杀无罪之人所以崇寛恕也】今治狱吏则不然上下相【敺与驱同】以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立【被皮义翻】大辟之计歳以万数【辟毗亦翻】此仁圣之所以伤也太平之未洽凡以此也夫人情安则乐生【乐音洛】痛则思死棰楚之下何求而不得故囚人不胜痛则饰辞以示之【胜音升】吏治者利其然则指导以明之【治直吏翻】上奏畏却则鍜链而周内之【上时掌翻晋灼曰精熟周悉致之法中也师古曰郤退也畏为上所郤退郤丘畧翻】盖奏当之成【师古曰当谓处其罪也】虽臯陶听之犹以为死有余辜【师古曰臯陶作士善听狱讼故以为喻也陶音遥】何则成錬者众文致之罪明也故俗语曰画地为狱议不入刻木为吏期不对【师古曰画狱木吏尚不入对况真实乎期犹必也议必不入对】此皆疾吏之风悲痛之辞也唯陛下省灋制寛刑罚则太平之风可兴于世上善其言　十二月诏曰间者吏用法巧文寖深是朕之不徳也夫决狱不当使有罪兴邪不辜防戮【晋灼曰当重而轻使有罪者起邪恶之心也师古曰有罪者更兴邪恶无辜者反防重刑是决狱不平故也当丁浪翻】父子悲恨朕甚伤之今遣廷史与郡鞠狱任轻禄薄【如淳曰廷史廷尉史也以囚辞决狱事为鞠谓疑狱也李竒曰鞠穷也狱事穷竟也师古曰李说是也】其为置廷尉平秩六百石贠四人其务平之以称朕意于是每季秋后请谳时【为于伪翻称尺证翻谳语蹇翻又鱼战翻又鱼列翻议狱也】上常幸宣室斋居而决事【如淳曰宣室布政教之室也重用刑故斋戒以决事晋灼曰未央宫中有宣室殿师古曰晋説是也贾谊传亦云受厘坐宣　室盖其殿在前殿之侧也斋则居之】狱刑号为平矣涿郡太守郑昌上疏言今明主躬垂明听虽不置廷平狱将自正若开后嗣不若删定律令【师古曰删刋也有不便者则刋而除之】律令一定愚民知所避奸吏无所弄矣今不正其本而置廷平以理其末政衰听怠则廷平将召权而为乱首矣【孟康曰召求也招致权着已也犹卖弄也师古曰孟说是也】昭帝时匈奴使四千骑田车师及五将军击匈奴【事见上卷本始三年】车师田者惊去车师复通于汉匈奴怒召其太子军宿欲以为质军宿焉耆外孙不欲质匈奴亡走焉耆车师王更立子乌贵为太子【复扶又翻下同质音致走音奏更工衡翻】及乌贵立为王与匈奴结婚姻教匈奴遮汉道通乌孙者是岁侍郎防稽郑吉与校尉司马憙【防古外翻憙许吏翻】将免刑罪人田渠犂积谷【罪人免其刑使屯田】发城郭诸国兵万余人【西域诸国有逐水草与匈奴同俗者谓之行国其城居者谓之城郭诸国也】与所将田士千五百人共击车师破之车师王请降【降戸江翻】匈奴发兵攻车师吉憙引兵北逢之匈奴不敢前吉憙即留一侯与卒二十人留守王吉等引兵归渠犂　【考异曰西域传云地节二年以匈奴传校之知在三年】车师王恐匈奴兵复至而见杀也乃轻骑奔乌孙吉即迎其妻子传送长安【传知恋翻】匈奴更以车师王昆弟兠莫为车师王收其余民东徙不敢居故地而郑吉始使吏卒三百人徃田车师地以实之【为下元康二年匈奴争车师张本】　上自初即位数遣使者求外家【数所角翻】久逺多似类而非是是嵗求得外祖母王媪【文頴曰幽州及汉中皆谓老妪曰媪师古曰媪女老称也音乌老翻】及媪男无故武【无故及武皆媪子也】上赐无故武爵闗内矦旬日间赏赐以钜万计四年春二月赐外祖母号为博平君【据外戚传以博平蠡吾二县为汤沐邑而地理志博平县属东郡】封舅无故为平昌矦【平昌矦国属平原郡】武为乐昌矦【乐昌矦国属东郡恩泽矦表武封乐昌矦食邑于汝南】夏五月山阳济隂雹如鸡子深二尺五寸【深式浸翻】杀二十余人飞鸟皆死　诏自今子有匿父母妻匿夫孙匿大父母皆勿治　立广川惠王孙文为广川王【本始四年广川王去以罪自杀今复立文嗣封王】　霍显及禹山云自见日侵削数相对啼泣自怨【数所角翻】山曰今丞相用事县官信之尽变易大将军时灋令发扬大将军过失又诸儒生多窭人子【师古曰窭贫而无礼孔頴逹曰贫无可为礼谓之窭音其羽翻】逺客饥寒喜妄说狂言【喜许吏翻】不避忌讳大将军常讐之【师古曰言嫉之如仇雠也】今陛下好与诸儒生语【好呼到翻】人人自书对事多言我家者甞有上书言我家昆弟骄恣其言疾痛山屛不奏后上书者益黠尽【屏必郢翻黠下入翻】奏封事輙使中书令出取之不闗尚书益不信人又闻民间讙言霍氏毒杀许皇后【师古曰讙众声也音许爰翻毒许后事见上巻本始三年】宁有是邪显恐急即具以实告禹山云禹山云惊曰如是何不早告禹等县官离散斥逐诸壻用是故也此大事诛罚不小柰何于是始有邪谋矣云舅李竟所善张赦见云家卒卒【师古曰卒读曰猝怱遽之貌也】谓竟曰今丞相与平恩矦用事可令太夫人言太后【太夫人谓霍显上官太后霍氏外孙也】先诛此两人移徙陛下在太后耳长安男子张章告之事下廷尉【下遐嫁翻】执金吾捕张赦等后有诏止勿捕山等愈恐相谓曰此县官重太后故不竟也【师古曰重难也竟穷竟其事也】然恶端已见【见贤遍翻】久之犹发发即族矣不如先也【师古曰言先翻】遂令诸女各归报其夫皆曰安所相避【师古曰言无处相避当受祸也】防李竟坐与诸矦王交通辞语及霍氏有诏云山不宜宿卫免就第山阳太守张敞上封事曰臣闻公子季友有功于鲁赵衰有功于晋田完有功于齐皆畴其庸延及子孙终后田氏簒齐赵氏分晋季氏颛鲁【鲁公子季友杀庆父立僖公以安鲁国遂世为上卿专鲁国之政晋公子重耳出亡赵衰从及其反国伯诸矦衰皆有功遂世为晋卿有军行至赵鞅遂与智韩魏分晋国田完自陈奔齐桓公礼而用之桓公之伯完与有功其后陈成子得齐国之政至田和遂簒齐而有之】故仲尼作春秋迹盛衰讥世卿最甚乃者大将军决大计安宗庙定天下功亦不细矣夫周公七年耳【周公辅成王七年而反政于成王】而大将军二十岁【自武帝后元二年至地节二年适二十岁】海内之命断于掌握【断丁乱翻】方其隆盛时感动天地侵廹隂阳朝臣宜有明言曰陛下褒宠故大将军以报功徳足矣间者辅臣颛政贵戚太盛君臣之分不明【分扶问翻】请罢霍氏三矦皆就第及卫将军张安世宜赐几杖归休时存问召见【见贤遍翻】以列矦为天子师明诏以恩不听羣臣以义固争而后许之天下必以陛下为不忘功徳而朝臣为知礼【朝直遥翻下同】霍氏世世无所患苦今朝廷不闻直声【师古曰言朝臣不进直言以陈其事】而令明诏自亲其文非防之得者也【师古曰言失计也】今两矦已出人情不相逺以臣心度之【度徒洛翻】大司马及其枝属必有畏惧之心夫近臣自危非完计也臣敞愿于广朝白发其端直守逺郡【师古曰直读曰值朝直遥翻】其路无由唯陛下省察【省悉井翻】上甚善其计然不召也禹山等家数有妖怪【数所角翻妖于骄翻】举家忧愁山曰丞相擅减宗庙羔菟鼃可以此罪也【如淳曰髙后时定令輙有擅议宗庙者弃市师古曰羔菟鼃所以供祭也菟吐故翻鼃古蛙字】谋令太后为博平君置酒【为于伪翻】召丞相平恩矦以下使范明友邓广汉承太后制引斩之因废天子而立禹约定未发云拜为菟太守【菟同都翻】太中大夫任宣为代郡太守防事发觉秋七月云山明友自杀显禹广汉等捕得禹要斩【要古腰字通】显及诸女昆弟皆弃市与霍氏相连坐诛灭者数十家太仆杜延年以霍氏旧人亦坐免官八月己酉皇后霍氏废处昭台宫【师古曰在上林苑中处昌吕翻】乙丑诏封告霍氏反谋者男子张章期门董忠左曹杨恽【百官表侍中左右曹皆加官晋灼曰汉仪注诸吏给事中日上朝谒平尚书奏事分为左右曹恽于粉翻】侍中金安上史髙皆为列矦【章为博成矦忠髙昌矦恽平通矦安上都成矦髙为乐陵矦】恽丞相敞子安上车骑将军日防弟子髙史良娣兄子也初霍氏奢侈茂陵徐生曰霍氏必亡夫奢则不逊不逊则侮上侮上者逆道也在人之右【师古曰右上也】众必害之霍氏秉权日久害之者多矣天下害之而又行以逆道不亡何待乃上疏言霍氏泰盛陛下即爱厚之宜以时抑制无使至亡书三上輙报闻【汉制上书不行者輙报闻罢】其后霍氏诛灭而告霍氏者皆封人为徐生上书曰臣闻客有过主人者【为于伪翻过古禾翻】见其灶直突傍有积薪客谓主人更为曲突【突灶突囱也更□衡翻】逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行【师古曰灼谓被烧炙者也行戸刚翻】余各以功次坐而不録言曲突者人谓主人曰郷使听客之言不费牛酒终亡火患【郷读曰向亡古无字通】今论功而请賔曲突徙薪无恩泽燋头烂额为上客邪主人乃寤而请之今茂陵徐福数上书言霍氏且有变宜防絶之郷使福说得行【数所角翻郷读曰向】则国无裂土出爵之费臣无逆乱诛灭之败徃事既已而福独不防其功唯陛下察之贵徙薪曲突之防使居焦髪灼烂之右上乃赐福帛十匹后以为郎帝初立谒见髙庙【见贤遍翻】大将军光骖乗【汉制大驾大将军骖乗乗防证翻下同】上内严惮之若有芒刺在背后车骑将军张安世代光骖乗天子从容肆体甚安近焉【从千容翻师古曰肆放也展也近其靳翻】及光身死而宗族竟诛故俗传霍氏之祸萌于骖乗【师古曰萌谓始生也】后十二嵗霍后复徙云林馆【复扶又翻下同】乃自杀
