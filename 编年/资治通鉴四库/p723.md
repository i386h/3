<!-- { "loadSidebar": true } -->
　　栋禅位于景景即皇帝位于南郊还登太极殿其党数万皆吹唇鼓噪而上【上时掌翻】大赦改元太始封栋为淮阴王并其二弟桥樛同鎻于密室【樛居蚪翻】王伟请立七庙景曰何谓七庙伟曰天子祭七世祖考并请七世讳景曰前世吾不复记唯记吾父名标且彼在朔州那得来噉此【侯景本懐朔鎭人魏改懐朔鎭为朔州】众咸笑之景党有知景祖名乙羽周者自外皆王伟制其名位追尊父标为元皇帝景之作相也以西州为府文武无尊卑皆引接及居禁中非故旧不得见由是诸将多怨望【将即亮翻】景好独乘小马弹射飞鸟【好呼到翻弹射飞鸟北俗也弹徒丹翻射而亦翻】王伟毎禁止之不许轻出景欝欝不乐【乐音洛】更成失志曰吾无事为帝与受摈不殊【摈弃也摈斥者不得预人事故景以为言】　壬辰湘东王以长沙王韶为郢州刺史　益州长史刘孝胜等劝武陵王纪称帝纪虽未许而大造乘舆车服【乘舆车服天子之车服也乘绳证翻】十二月丁未谢答仁李庆绪攻建德擒元頵李占送建康景截其手足以狥经日乃死　齐主毎出入常以中山王自随王妃太原公主恒为之饮食防视之【太原公主勃海王欢之女恒戸登翻为于伪翻饮于禁翻下同食祥吏翻】是月齐主饮公主酒使人鸩中山王杀之并其三子諡王曰魏孝静皇帝于邺西漳北其后齐主忽掘其陵投梓宫于漳水齐主初受禅魏神主悉寄于七帝寺【以寄魏七庙神主故谓之七帝寺】至是亦取焚之彭城公元韶以高氏壻【元韶娶魏孝武帝后高欢之女也】宠遇异于诸元开府仪同三司美阳公元晖业【魏济阴王晖业齐受禅降封美阳公】以位望隆重又志气不伦尤为齐主所忌从齐主在晋阳晖业于宫门外骂韶曰尔不及一老妪负玺与人【妪威遇翻韶奉玺于齐见上卷上年玺斯氏翻】何不击碎之我出此言知即死尔亦讵得几时齐主闻而杀之及临淮公元孝友皆凿汾水氷沈其尸孝友彧之弟也【彧魏临淮王沈持林翻】齐主尝剃元韶鬓须加之粉黛以自随曰吾以彭城为嫔御言其懦弱如妇人也【剃它计翻嫔毗賔翻懦奴乱翻】
　　世祖孝元皇帝上【讳绎字世诚小字七符武帝第七子也】
