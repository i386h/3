<!-- { "loadSidebar": true } -->
　　八年春正月敬躬据郡反改元永汉署官属进攻庐陵逼豫章南方久不习兵人情扰骇豫章内史张绾募兵以拒之绾纉之弟也二月戊戌江州刺史湘东王绎遣司马王僧辩中兵曹子郢讨敬躬受绾节度二月戊辰擒敬躬送建康斩之僧辩神念之子也【天监七年王神念自魏来奔】该博辩捷器宇肃然虽射不穿札【左传潘党养由基罇甲而射之彻七札焉编甲如栉齿相比曰札】而志气髙逺　魏初置六军　夏四月丙寅东魏使兼散骑常侍李绘来聘绘元忠之从子也【李元忠劝成髙欢讨尔朱之谋从才用翻】　东魏丞相欢朝于邺【朝直遥翻】司徒孙腾坐事免乙酉以彭城王韶録尚书事侍中广阳王湛为太尉尚书右仆射髙隆之为司徒初太尉尉景与丞相欢同归尔朱荣【见一百五十二卷大通二年】其妻欢之姊也自恃勲戚贪纵不灋为有司所劾系狱欢三诣阙泣请乃得免死【史言髙欢为是使勲贵知有王法劾户槩翻又户得翻】丁亥降为骠骑大将军开府仪同三司【骠匹妙翻骑竒寄翻】欢往造之景卧不起大叫曰杀我时趣邪【造七到翻趣读曰促后趣之同】欢抚而拜谢之辛夘以库狄干为太傅以领军将军娄昭为大司马封祖裔为尚书右仆射六月甲辰欢还晋阳　八月庚戍东魏以开府仪同三司吏部尚书侯景为兼尚书仆射河南道大行台随机防讨【既委景以备梁魏又使讨叛贰随机则便宜从事其任重矣为侯景叛东魏张本】　魏以王盟为太保　东魏丞相欢击魏入自汾绛连营四十里丞相泰使王思政守玉壁以断其道【断音短后于玉壁置勲州杜佑曰玉壁城在绛州稷山县西南十二里】欢以书招思政曰若降当授以并州【髙欢以晋阳为根本并州之任要重于诸州降户江翻】思政复书曰可朱浑道元降【道元降见上卷元年】何以不得冬十月己亥欢围玉壁凡九日遇大雪士卒饥冻多死者遂解围去魏遣太子钦镇蒲坂丞相泰出军蒲坂至皂荚闻欢退度汾追之不及十一月东魏以可朱浑道元为并州刺史【激于王思政之书也】　十二月魏主狩于华隂大享将士丞相泰帅诸将朝之【华户化翻将即亮翻帅读曰率朝直遥翻】起万夀殿于沙苑北辛亥东魏遣兼散骑常侍杨斐来聘　【考异曰典畧作阳斐今从魏】
