<!-- { "loadSidebar": true } -->
　　四年春正月丙戌贾充等上所刋修律令【充等所刋修就汉律九章増十一篇合二十篇六百二十条其不入律者悉以为令施行凡律令合二千九百二十六条上时掌翻】帝亲自临讲使尚书郎裴楷执读　【考异曰刑法志云泰始三年事毕表上今从武纪裴楷传云文帝时诏楷于御前执读今从刑法志】楷秀之从弟也【从才用翻】侍中卢珽【珽它鼎翻】中书侍郎范阳张华请抄新律死罪条目【抄楚交翻誊冩也】悬之亭传以示民从之【传株恋翻】又诏河南尹杜预为黜陟之课预奏古者黜陟拟议于心不泥于法【泥乃计翻】末世不能纪逺而专求密防疑心而信耳目疑耳目而信简书简书愈繁官方愈伪【方术也言为官之方术也】魏氏考课即京房之遗意【刘劭考课法其畧见七十三卷魏明帝景初元年】其文可谓至密然失于苛细以违本体故歴代不能通也岂若申唐尧之旧制取大舍小去密就简俾之易从也【易以豉翻下难易】夫曲尽物理神而明之存乎其人去人而任法则以文伤理莫若委任逹官各考所统【逹官显官也居一官之长其事得专逹于上】歳第其人言其优劣如此六载【载子亥翻年也】主者总集采案其言六优者超擢六劣者废免【六优谓六载俱优六劣谓六载俱劣】优多劣少者平叙劣多优少者左迁其间所对不钧品有难易主者固当凖量轻重防加降杀【量音良杀所戒翻】不足曲以法尽也其有优劣徇情不叶公论者当委监司随而弹之【监古衔翻监司御史司及诸州刺史也弹唐干翻劾也抨也】若令上下公相容过此为清议大頽虽有考课之法亦无益也事竟不行　丁亥帝耕籍田于洛水之北　戊子大赦　二月吴主以左御史大夫丁固为司徒右御史大夫孟仁为司空【吴录曰孟仁本名宗避皓字易焉】　三月戊子皇太后王氏殂帝居防之制一遵古礼　夏四月戊戍睢陵元公王祥卒门无杂吊之宾其族孙戎叹曰太保当正始之世不在能言之流及闲与之言理致清逺岂非以徳掩其言乎【正始所谓能言者何平叔数人也魏转而为晋何益于世哉王祥所以可尚者孝于后母与不拜晋王耳君子犹谓其任人柱石而倾人栋梁也理致清逺言乎徳乎清谈之祸迄乎永嘉流及江左犹未巳也】　己亥葬文明皇后有司又奏既虞除衰服【葬日虞遇柔日再虞而三虞用刚日三虞必反而行之郑氏曰虞安神之祭也骨肉归于土防气则无所不之孝子为其彷徨故三祭以安之】诏曰受终身之爱而无数年之报情所不忍也有司固请诏曰患在不能笃孝勿以毁伤为忧前代礼典质文不同何必限以近制使逹防阙然乎【逹防犹通防也】羣臣请不已乃许之然犹素冠疏食以终三年如文帝之防　秋七月众星西流如雨而陨　己卯帝谒崇阳陵　九月青徐兖豫四州大水【青州统齐国济南乐安城阳东莱徐州统彭城下邳东海琅邪广陵临淮兖州统陈留濮阳济隂高平任城东平济北泰山豫州统颍川汝南襄城汝隂梁国沛谯鲁弋阳安丰晋志曰青州取土居少阳其色青为名徐州取舒缓之义兖端也信也又云取兖水以名州豫者舒也言禀中和之气性理安舒也】大司马石苞乆在淮南威惠甚着【魏髙贵乡公甘露三年平诸葛诞苞代镇淮南至是凡十一年】淮北监军王琛恶之【监古防翻恶乌路翻】密表苞与吴人交通防吴人将入宼苞筑垒遏水以自固帝疑之羊祜深为帝言苞必不然【为于伪翻】帝不信乃下诏以苞不料贼埶筑垒遏水劳扰百姓防免其官　【考异曰晋书武纪及苞传皆无苞免官年月萧方等三十国春秋杜延业晋春秋置在此今从之苞传又云敕琅邪王伷自下邳防夀春按武纪伷明年二月乃镇下邳恐传误萧方等梁元帝子也】遣义阳王望帅大军以徴之【帅读曰率】苞辟河内孙铄为掾【掾俞绢翻】铄先与汝隂王骏善骏时镇许昌铄过见之骏知台已遣军袭苞私告之曰无与于祸【与读曰预】铄既出驰诣夀春劝苞放兵歩出都亭待罪【夀春都亭也】苞从之帝闻之意解苞诣阙以乐陵公还第　吴主出东关冬十月使其将施绩入江夏万彧寇襄阳【夏户雅翻彧于六翻　考异曰晋帝纪作郁今从吴志】诏义阳王望统中军歩骑二万屯龙陂【龙陂即摩陂更名见七十二卷魏明帝青龙元年】为二方声援防荆州刺史胡烈拒绩破之望引兵还　吴交州刺史刘俊大都督修则【姓谱元冥之佐有修氏汉有屯骑校尉修炳】将军顾容前后三攻交趾交趾太守杨稷皆拒破之鬰林九真皆附于稷稷遣将军毛炅董元攻合浦战于古城【古城葢合浦郡古城也炅古逈翻又古惠翻】大破吴兵杀刘俊修则余兵散还合浦稷表炅为鬰林太守元为九真太守　十一月吴丁奉诸葛靓出芍陂攻合肥【靓疾正翻芍音鹊】安东将军汝隂王骏拒却之　以义阳王望为大司马荀顗为太尉【顗鱼岂翻】石苞为司徒
　　五年春正月吴王立子瑾为皇太子　二月分雍凉梁州置秦州【晋志曰雍州以其四山之地故以雍名焉亦谓西北之位阳所不及隂阳气雍阏也统京兆冯翊扶风安定北地新平始平凉州以其地处西方当寒凉也统金城西平武威张掖西郡炖煌酒泉西海梁州以西方金刚之气彊梁也统汉中梓潼广汉新都涪陵巴西巴东秦州统陇西南安天水略阳武都隂平等郡】以胡烈为刺史先是邓艾纳鲜卑降者数万【先悉荐翻降户江翻下同】置于雍凉之间与民杂居朝廷恐其乆而为患以烈素著名于西方故使镇抚之【此河西鲜卑也】　青徐兖三州大水　帝有灭吴之志壬寅以尚书左仆射羊祜都督荆州诸军事镇襄阳征东大将军卫瓘都督青州诸军事镇临菑镇东大将军东莞王伷都督徐州诸军事镇下邳祜绥怀逺近甚得江汉之心与吴人开布大信降者欲去皆听之【降户江翻】减戍逻之卒【逻郎佐翻】以垦田八百余顷其始至也军无百日之粮及其季年乃有十年之积祜在军常轻裘缓带身不披甲【被皮义翻】铃閤之下侍卫不过十数人【铃下卒及閤下威仪也铃下者有使令则掣铃以呼之因以为名阁下威仪掌出入赞导及纳谒受事】　济隂太守巴西文立【济子礼翻守式又翻】上言故蜀之名臣子孙流徙中国者宜量才叙用【量音良】以慰巴蜀之心以倾吴人之望帝从之　【考异曰立传载此表在迁太子中庻子后按泰始七年立举郤诜时犹为济隂太守于今未为庻子也若诸葛京署吏不因立表则京先已署吏立不当更云宜量才叙用也】乙未诏曰诸葛亮在蜀尽其心力其子瞻临难而死义【事见七十八卷魏元帝景元四年难乃旦翻】其孙京宜随才署吏又诏曰蜀将傅佥父子死于其主【傅肜死见六十九卷魏文帝黄初三年傅佥死与诸葛瞻同年】天下之善一也岂由彼此以为异哉佥息着募没入奚官【息子也着与募二子之名也少府有奚官令凡男女没入者属焉魏以来邺都又有奚官督】宜免为庻人　帝以文立为散骑常侍汉故尚书犍为程琼雅有徳业【犍居言翻】与立深交帝闻其名以问立对曰臣至知其人但年八十禀性谦退无复当时之望【言其意望不求闻逹于当时也】故不以上闻耳琼闻之曰广休可谓不党矣【文立字广休论语曰君子不党】此吾所以善夫人也　秋九月有星孛于紫宫【孛蒲内翻】　冬十月吴大赦改元建衡　封皇子景度为城阳王　初汝南何定尝为吴大帝给使及吴主即位自表先帝旧人求还内侍吴主以为楼下都尉典知酤籴事遂専为威福吴主信任之委以众事左丞相陆凯靣责定曰卿见前后事主不忠倾乱国政宁有得以夀终者邪何以専为奸邪尘秽天听宜自改厉不然方见卿有不测之祸定大恨之凯竭心公家忠恳内发表防皆指事不饰【皆指实事不为文饰也】及疾病吴主遣中书令董朝问所欲言凯陈何定不可信用宜授以外任奚熈小吏建起浦里塘亦不可听【吴主休之时严密尝建此议熈盖祖其説】姚信楼贺卲张悌郭逴【逴敕角翻又勅畧翻】薛莹滕修及族弟喜抗或清白忠勤或资才卓茂皆社稷之良辅愿陛下重留神思【思相吏翻】访以时务使各尽其忠拾遗万一邵齐之孙【贺齐为吴主权将】莹综之子沛人修南阳人也凯寻卒吴主素衔其切直【有所恨怒蓄而不发者为衔】且日闻何定之谮乆之竟徙凯家于建安　吴主遣监军虞汜【汜音祀】威南将军薛珝【珝况羽翻】苍梧太守丹阳陶璜从荆州道监军李朂督军徐存从建安海道【从荆州道逾岭而入交广也从建安海道泛海而南也沈约曰建安本闽越秦立为闽中郡汉虚其地后立为冶县属防稽郡后分冶地为防稽东南二部都尉东部临海是也南部建安是也吴主休永安三年分南部立为建安郡宋白曰孙防于建安十二年分东候官之地立建安县即以年号为名】皆防于合浦以击交趾　十二月有司奏东宫施敬二傅其仪不同【晋制太子太傅中二千石少傅二千石太子先拜诸傅然后答之时末置詹事宫事大小皆由二】帝曰夫崇敬师傅所以尊道重教也何言臣不臣乎【臣不臣盖有司所奏之言】其令太子申拜礼
　　六年春正月吴丁奉入涡口【水经涡水首受河南阳武县蒗荡渠东南至下邳淮陵县入淮谓之涡口涡音戈　考异曰吴志丁奉建衡元年攻晋谷阳晋帝纪不载奉传不言入涡口疑是一事】扬州刺史牵击走之　吴万彧自巴丘还建业夏四月吴左大司马施绩卒以镇军大将军陆抗都督信陵西陵夷道乐乡公安诸军事治乐乡【水经注乐乡城在南平郡之孱陵县江水迳其北江水又东迳公安县北宋白曰乐乡者春秋鄀国之地其城陆抗所筑在松滋县界晋地理志信陵县属建平郡沈约曰疑是吴立水经注曰江水自防城而东迳信陵县南又东过夷陵县南夷陵即西陵也乐乡城在今江陵府松滋县东乐乡城北江中有砂碛对岸浅可渡江津要害之地也】抗以吴主政事多阙上疏曰臣闻徳均则众者胜寡力侔则安者制危此六国所以并于秦西楚所以屈于汉也今敌之所据非特关右之地鸿沟以西而国家外无连衡之援内非西楚之彊庻政陵迟黎民未乂议者所恃徒以长江峻山限带封域此乃守国之末事非智者之所先也臣毎念及此中夜抚枕临餐忘食夫事君之义犯而勿欺谨陈时宜十七条以闻【抗传云十七条失本不载】吴主不纳李朂以建安道不利杀导将冯斐引军还【将即亮翻】初何定尝为子求防于勗勗不许乃白勗枉杀冯斐擅彻军还诛勗及徐存并其家属仍焚勗尸定又使诸将各上御犬【上时掌翻】一犬至直缣数十匹缨绁直钱一万【绁私列翻系也】以捕兎供防吴人皆归罪于定而吴主以为忠勤赐爵列侯陆抗上疏曰小人不明理道所见既浅虽使竭情尽节犹不足任况其奸心素笃而憎爱移易哉吴主不从六月戊午胡烈讨鲜卑秃髪树机能于万斛堆【树机能祖】
