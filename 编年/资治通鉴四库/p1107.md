<!-- { "loadSidebar": true } -->
　　二年春正月以张仲武为卢龙节度使　朝廷以回鹘屯天徳振武北境以兵部郎中李拭为巡边使察将帅能否拭鄘之子也【李鄘见二百四十卷元和十二年】　二月淮南节度使李绅入朝丁丑以绅为中书侍郎同平章事判度支河东节度使苻澈修杷头烽旧戍以备回鹘【杷头烽北临大】
　　【碛东望云朔西望振武杷蒲巴翻】李徳裕奏请増兵镇守及修东中二受降城以壮天徳形势从之　右散骑常侍栁公权素与李徳裕善崔珙奏为集贤学士判院事【宗开元十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人元和四年集贤御书院学士直学士皆用五品如开元故事以学士一人年髙者判院事】徳裕以恩非已出因事左迁公权为太子詹事【此徳裕所以不能免朋党之祸也】　回鹘复奏求粮【复扶又翻】及寻勘吐谷浑党项所掠又借振武城诏遣内使杨观赐可汗书谕以城不可借余当应接处置【处昌吕翻】三月李拭巡边还称振武节度使刘沔有威畧可任大事时河东节度使苻澈疾病【疾甚曰病】庚申以沔代之以金吾上将军李忠顺为振武节度使遣将作少监苖缜册命乌介可汗使徐行驻于河东俟可汗位定然后进既而可汗屡侵扰邉境缜竟不行　回鹘嗢没斯以赤心桀难知【下八翻】先告田牟云赤心谋犯塞乃诱赤心并仆固杀之那颉啜收赤心之众七千帐东走　【考异曰伐叛记曰赤心宰相欲谋犯塞嗢没斯先布诚于田牟然后诱赤心同谒可汗戮于可汗帐下赤心所领兵马遂溃散东去归投幽州一品集幽州纪圣功碑赤心怙力负气潜图厉阶为嗢没斯所绐诱以俱谒可汗戮于帐下其众大溃东逼渔阳旧传曰回鹘相赤心者与连位相姓仆固者与特那颉啜拥部众不賔乌介赤心欲犯塞乌介遣其属嗢没斯先布诚于田牟然后诱赤心同谒乌介戮赤心于可汗帐下并仆固二人那颉战胜全占赤心下七千帐东瞰振武大同据室韦黒沙榆林东南入幽州雄武军西北界新传曰嗢没斯以赤心姧桀难得要领即密约田牟诱赤心斩帐下按一品集赐可汗敕书虽云去嵗嗢没斯已至近界今可汗既立彼又降附然赐可汗书意又云嗢没斯自本国破之初奔迸先至塞上不随可汗公主已是二年是则嗢没斯自有部众虽遥降乌介身未甞往也安得斩赤心仆固于帐下乎且赤心若不賔乌介又安肯随嗢没斯同谒乌介乎盖嗢没斯自恶赤心桀诱至已之帐下而杀之耳今从新传又伐叛记嗢没斯杀赤心于乌介至天徳下连言之旧传亦然新传在召诸道兵讨乌介下按一品集据回鹘到横水栅未知是那颉特下为复是可汗遣来盖那颉特下脱勒字即那颉啜也然则虏犯横水在赤心死后故置于此】河东奏回鹘兵至横水　【考异曰实录苻澈奏回鹘掠横水事在正月李拭巡边前按一品集此状云宜密诏刘沔忠顺则状必在李忠顺镇振武之后也盖澈在太原时奏之沔除河东后徳裕方有此奏故置于此】杀掠兵民今退屯释迦泊东李徳裕上言释迦泊西距可汗帐三百里【乌介时移帐保错子山】未知此兵为那颉所部为可汗遣来宜且指此兵云不受可汗指挥擅掠边鄙密诏刘沔仲武【仲武张仲武也】先经畧此兵如可以讨逐事亦有名摧此一支可汗必自知惧夏四月庚辰天徳都防御使田牟奏回鹘侵扰不已不俟朝防已出兵三千拒之壬午李徳裕奏田牟殊不知兵戎狄长于野战短于攻城牟但应坚守以待诸道兵集今全军出战万一失利城中空虚何以自固望亟遣中使止之如已交锋即诏云朔天徳以来羌浑各出兵奋击回鹘凡所虏获并令自取回鹘羁旅二年粮食乏絶人心易动【易以防翻】宜诏田牟招诱降者给粮转致太原不可留于天徳嗢没斯情伪虽未可知然要早加官赏【考异曰一品集异域归忠传序云二年四月甲申回鹘大特勒嗢没斯率其国特勒宰相等内附而此四月】
　　【十八日状已言嗢没斯送款者盖嗢没斯自欲诛赤心之时已送款于田牟至二十日乃率众至天徳耳故其授左金吾大将军制云屡献款诚布于边将寻执反虏不遗君亲戢其饿殍之徒曽靡秋毫之犯旋观所履大节甚明盖回鹘乱亡嗢没斯本与赤心等来归唐而边吏疑阻故赤心等怒欲犯塞而嗢没斯先告边吏诱赤心之众东走而嗢没斯帅其众降唐也】纵使不诚亦足为反闲【闲古苋翻】且欲奬其忠义为讨伐之名令逺近诸番知但责可汗犯顺非欲尽灭回鹘石雄善战无敌请以为天徳都团练副使佐田牟用兵上皆从其言初太和中河西党项扰边文宗召石雄于白州【雄流白州见二百二十四卷太和三年】振武军为禆将屡立战功以王智兴故未甚进擢至是徳裕举用之甲申嗢没斯帅其国特勒宰相等二千二百余人来降　【考异曰一品集嗢没斯特勒等状五月四日上实录在五月丙申盖据奏到之日也今从归忠传序】上信任李徳裕观军容使仇士良恶之【恶乌路翻】防上将
