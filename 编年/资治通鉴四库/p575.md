<!-- { "loadSidebar": true } -->
　　二十九年春正月魏所得宋民五千余家在中山者谋叛州军讨诛之【州军定州之军也】冀州刺史张掖王沮渠万年坐与叛者通谋赐死【沮子余翻】　魏世祖追悼景穆太子不已中常侍宗爱惧诛二月甲寅弑帝【年四十五諡曰太武皇帝考异曰宋书作庚申今从魏书】尚书左仆射兰延【魏书官氏志北方诸姓乌洛兰氏改为兰氏】侍中和疋薛提等秘不发防疋以皇孙濬冲防欲立长君【疋五下翻长知两翻】征秦王翰置之秘室【秘室秘宻之室】提以濬嫡皇孙不可废议久不决宗爱知之自以得罪于景穆太子而素恶秦王翰【恶乌路翻】善南安王余乃宻迎余自中宫便门入禁中矫称赫连皇后令召延等【赫连皇后夏主勃勃之女也】延等以爱素贱不以为疑皆随入爱先使宦者三十人持兵伏于禁中延等入以次收缚斩之杀秦王翰于永巷而立余大赦改元承平尊皇后为皇太后以爱为大司马大将军太师都督中外诸军事领中秘书封冯翊王【史言魏乱】　庚午立皇子休仁为建安王　三月辛卯魏葬太武皇帝于金陵【葬云中金陵】庙号世祖　上闻魏世祖殂更谋北伐鲁爽等复劝之【复扶又翻】上访于羣臣太子中庶子何偃以为淮泗数州【淮泗数州谓青冀徐兖司豫也】疮痍未复不宜轻动上不从偃尚之之子也夏五月丙申诏曰虐虏穷凶着于自昔未劳资斧已伏天诛拯溺荡秽今其防也可符骠骑司空二府【时江夏王义恭降号骠骑将军镇盱眙南谯王义宣镇江陵进位司空骠匹妙翻骑竒计翻】各部分所统【分扶问翻】东西应接归义建绩者随劳酬奬于是遣抚军将军萧思话督冀州刺史张永等向碻磝鲁爽鲁秀程天祚将荆州甲士四万出许洛【据鲁爽传天祚去年助戍彭城为魏所获劝爽弟秀南归是年遂与爽秀俱来奔故并用之将即亮翻】雍州刺史臧质帅所领趣潼闗【帅读曰率　考异曰索虏徐爰张永传并云王谟亦北伐谟传中不曽行葢脱误魏纪载六月刘义隆将檀和之寇济州梁坦及鲁安生军于京索厐萌薛安都寇农都不言萧思话等而宋纪亦无此数人者至七月云韩元兴讨之和之退梁坦安生亦走不言思话之归宋畧有臧质遣栁元景狥蒲阪元景传亦有之今从宋书宋畧　今按考异所谓索虏徐爰张永传亦宋书也】永茂度之子也【张裕字茂度避武帝讳以字行】沈庆之固諌北伐上以其异议不使行青州刺史刘兴祖上言以为河南阻饥【书曰黎民阻饥孔安国注曰阻难也】野无所掠脱诸城固守非旬月可防稽留大众转输方劳应机乗势事存急速今伪帅始死【帅所类翻】兼逼暑时国内猜扰不暇逺赴愚谓宜长驱中山据其闗要【自中山至代有倒马闗飞狐关】冀州以北民人尚丰兼麦已向熟因资为易【谓因敌取资于事为易易弋豉翻】向义之徒必应响赴若中州震动黄河以南自当消溃臣请发青冀七千兵遣将领之【将即亮翻】直入其心腹若前驱克胜张永及河南众军宜一时济河使声实兼举并建司牧抚柔初附西拒太行北塞军都【欲因山险置兵以苞举相定幽冀之地行户刚翻塞息则翻】因事指挥随宜加授【加授谓仕于魏有官者加其官未有官而能聚众以应宋师者先授之以官】畏威欣宠人百其懐【言其懐恩百倍于常时也】若能成功清壹可待【谓河南北肃清混壹之功可待也】若不克防不为大伤并催促装束伏听勑防上意止存河南亦不从【刘兴祖之言上防也上防非命世之英不可行】上又使贠外散骑侍郎琅邪徐爰随军向碻磝衔中防授诸将方畧临时宣示【散悉亶翻骑竒计翻】　尚书令何尚之以老请致仕退居方山【方山在建康东北有方山埭截淮立埭于山南曰方山者山形方如印】议者咸谓尚之不能固志既而诏书敦谕者数四六月戊申朔尚之复起视事【复扶又翻】御史中丞袁淑録自古隠士有迹无名者为真隠传以嗤之【有迹无名如晨门荷蒉荷蓧野王二老汉隂丈人之类】　秋七月张永等至碻磝引兵围之【考异曰宋畧七月壬辰永师及碻磝下又有乙酉壬辰按长厯此月丁丑朔四日庚辰六日壬午十六日壬辰疑永以庚辰壬午至碻磝非壬辰也】　壬辰徙汝隂王浑为武昌王淮阳王彧为湘东王【彧于六翻】　初潘淑妃生始兴王濬　【考异曰太子劭传云濬母卒使潘淑妃养之濬传及宋九王传皆云濬实潘子南史亦云淑妃养为子淑妃爱濬濬心不附今从濬本传】元皇后性妬以淑妃有宠于上恚恨而殂【袁皇后諡曰元后殂于十七年恚于避翻】淑妃专总内政由是太子劭深恶淑妃及濬【恶乌故翻】濬惧为将来之祸乃曲意事劭劭更与之善吴兴巫严道育【严道育女巫也其夫为劫坐没入奚官】自言能辟谷服食役使鬼物因东阳公主婢王鹦鹉出入主家道育谓主曰神将有符赐主主夜卧见流光若萤飞入书笥【笥相吏翻竹噐也箧也圎曰箪方曰笥】开视得二青珠由是主与劭濬皆信惑之劭濬并多过失数为上所诘责使道育祈请欲令过不上闻【数所角翻诘去吉翻闻音问】道育曰我已为上天陈请【为于伪翻上时掌翻】必不泄露劭等敬事之号曰天师其后遂与道育鹦鹉及东阳主奴陈天与黄门陈庆国共为巫蛊琢玉为上形像埋于含章殿前劭补天与为队主东阳主卒【卒子恤翻】鹦鹉应出嫁劭濬恐语泄【虑巫蛊之语泄也】濬府佐吴兴沈懐逺素为濬所厚以鹦鹉嫁之为妾上闻天与领队以让劭曰汝所用队主副并是奴邪劭惧以书告濬濬复书曰彼人若所为不已正可促其余命或是大庆之渐耳【据此则弑逆之谋濬实啓之劭在都濬在京口故以书徃来详察书意则劭濬逆谋岂一朝一夕之故哉其所由来者渐矣此书乃賛决其逆谋非啓之也】劭濬相与徃来书疏常谓上为彼人或曰其人谓江夏王义恭为佞人【夏戸雅翻】鹦鹉先与天与私通既适懐逺恐事泄白劭使宻杀之陈庆国惧曰巫蛊事惟我与天与宣传徃来今天与死我其危哉乃具以其事白上上大惊即遣收鹦鹉封籍其家得劭濬书数百纸皆呪咀巫蛊之言【呪职救翻咀庄助翻】又得所埋玉人命有司穷治其事【治直之翻】道育亡命捕之不获先是濬自扬州出镇京口【十八年濬为扬州刺史出镇京口史逸其事始先息荐翻】及庐陵王绍以疾解扬州【绍帝第五子出继庐陵王义真后】意谓已必复得之既而上用南谯王义宣濬殊不乐乃求镇江陵【濬求代义宣镇江陵然义宣未及离江陵濬自京口至都则弑逆之祸矣复扶又翻下同乐音洛】上许之濬入朝【朝直遥翻】遣还京口为行留处分至京口数日而巫蛊事上惋叹弥日【处昌吕翻分扶问翻惋乌贯翻惊惋也】谓潘淑妃曰太子图富贵更是一理虎头复如此【濬小字虎头】非复思虑所及汝母子岂可一日无我邪【言一日无帝则淑妃及濬将为劭所杀也】遣中使切责劭濬【使疏吏翻】劭濬惶惧无辞惟陈谢而已上虽怒甚犹未忍罪也【当断不断反受其乱文帝之谓也】　诸军攻碻磝治三攻道张永等当东道济南太守申坦等当西道扬武司马崔训当南道攻之累旬不防【自帝经畧河南到彦之之出师四镇皆敛戍北去王谟之出师碻磝望风而下滑台则坚壁矣今之出师碻磝亦固守以抗张永等魏人固习知宋人之情态以为无能为也治直之翻济子礼翻】八月辛亥夜魏人自地道潜出烧崔训营及攻具癸丑夜又烧东围及攻具寻复毁崔训攻道【复扶又翻】张永夜撤围退军不告诸将【将即亮翻】士卒惊扰魏人乗之死伤涂地萧思话自徃増兵力攻旬余不防是时青徐不稔军食乏丁卯思话命诸军皆退屯歴城斩崔训系张永申坦于狱鲁爽至长社魏戍主秃髠幡弃城走【秃髠恐当作秃髪鲁爽父子兄弟先居长社以南兵来声势既盛秃髪幡恐其有内应故不能守而走】臧质顿兵近郊【谓顿兵襄阳之近郊也杜子春周礼注曰五十里为近郊百里为逺郊】不以时独遣冠军司马栁元景【臧质以冠军将军镇襄阳以栁元景为司马冠古玩翻下同】帅后军行参军薛安都等进据洪闗【水经注洛水自上洛县东北于拒城之西北分为二水枝渠东北出为门水门水又北歴阳华之山又东北歴峡谓之鸿闗水水东有城即闗亭也水西有堡谓之鸿闗堡帅读曰率】梁州刺史刘秀之遣司马马汪与左军中兵参军萧道成将兵向长安道成承之之子也【萧道成始见于此萧承之有复汉中之功见一百二十二卷元嘉十年将即亮翻】魏冠军将军封礼自浢津南渡赴农【水经注门水自鸿闗东北流又北迳农县故城东故城即故函谷闗也其水侧城北流而注于河河水于此有浢津之名浢音豆】九月司空髙平公儿乌于屯潼闗【魏书官氏志内入诸姓贺儿氏为儿氏】平南将军黎公辽屯河内　吐谷浑王慕利延卒树洛干之子拾寅立【树洛干卒于晋安帝义熈十三年】始居伏罗川【居伏罗川犹未敢逺离白兰之险也】遣使来请命亦请命于魏丁亥以拾寅为安西将军西秦河沙三州刺史河南王魏以拾寅为镇西大将军沙州刺史西平王　庚寅鲁爽与魏豫州刺史拓防仆兰战于大索破之【杜预曰成臯东有大索城京相璠曰京县有大索亭小索亭大小索氏兄弟居之故有大小之号括地志曰荥阳即大索城小索故城在荥阳县北四里】进攻虎牢闻碻磝败退与栁元景皆引兵还萧道成马汪等闻魏救兵将至还趣仇池【趣七喻翻】己丑诏解萧思话徐州更领冀州刺史镇歴城【更工衡翻】上以诸将屡出无功不可专责张永等赐思话诏曰虏既乗利方向盛冬若脱敢送死兄弟父子自共当之耳【言诸将皆不可任也】言及増愤可以示张永申坦【使示永坦以激厉之】又与江夏王义恭书曰早知诸将軰如此恨不以白刃驱之今者悔何所及【亦愤愤之辞也】义恭寻奏免思话官从之　魏南安隠王余自以违次而立【余以少子为宗爱所立非次也諡法不显尸国曰隠】厚赐羣下欲以收众心旬月之间府藏虚竭【藏徂浪翻】又好酣饮及声乐畋猎不恤政事【好呼到翻】宗爱为宰相録三省【魏盖以尚书侍中中秘书为三省亦犹今以尚书门下中书为三省也】总宿卫坐召公卿专恣日甚余患之谋夺其权爱愤怒冬十月丙午朔余夜祭东庙【魏书明元帝永兴四年立太祖道武庙于白登山嵗一祭具太牢无常月又于白登山西太祖旧游之处立昭成献明太祖庙常以九月十月之交帝亲祭牲用马牛羊白登在平城东故曰东庙】爱使小黄门贾周等就弑余而秘之【余立才二百二十余日】惟羽林郎中代人刘尼知之【羽林郎自汉以来有之汉羽林郎秩比三百石郎中可以槩推矣魏以刘尼为羽林郎中与殿中尚书俱典兵宿卫则其位任葢重于汉朝也】尼劝爱立皇孙濬爱惊曰君大痴人皇孙若立岂防正平时事乎【景穆太子之死魏正平元年也正平元年即上年】尼曰若尔今当立谁爱曰待还宫当择诸王贤者立之尼恐爱为变宻以状告殿中尚书源贺贺时与尼俱典兵宿卫乃与南部尚书陆丽谋曰宗爱既立南安还复杀之【复扶又翻】今又不立皇孙将不利于社稷遂与丽定谋共立皇孙丽俟之子也【史言陆侯父子皆有智畧忠于后魏】戊申贺与尚书长孙渴侯严兵守卫宫禁使尼丽迎皇孙于苑中【魏都平城有鹿苑】丽抱皇孙于马上入平城贺渴侯开门纳之尼驰还东庙大呼曰宗爱弑南安王大逆不道【呼火故翻刘尼仅以弑南安王为宗爱罪不能正其弑世祖之罪也】皇孙已登大位有诏宿卫之士皆还宫众咸呼万嵗遂执宗爱贾周等勒兵而入奉皇孙即皇帝位【帝讳濬太武皇帝之嫡孙景穆太子之长子也萧子显曰濬字乌雷直勤】登永安殿【北史魏太武帝始光二年改东宫为万夀宫起永安安乐二殿】大赦改元兴安　【考异曰宋索虏传焘以乌弈旰有武畧用以为太子防焘死使嬖人宗爱立可博真为后宗爱博真恐为弈旰所危矫杀之而自立号年承平博真懦弱不为国人所附晃子濬字乌雷直勤素为焘所爱燕王谓国人曰博真非正不宜立直勤嫡孙应立耳乃杀博真及宗爱而立濬为主号年正平与后魏书不同又云在二十八年皆宋书之误也】杀爱周皆具五刑夷三族　西阳五水羣蛮反【水经注蕲水出江夏蕲春县北山水首受希水枝津西南流歴蕲山出蛮中故以此水为五水蛮五水谓巴水蕲水希水赤亭水西归水蛮左凭阻山川世为抄暴宋沈庆之于西阳上下诛讨即五水蛮也】自淮汝至于江沔咸被其患【南史曰蛮所在深阻种落炽盛北接淮汝南极江汉地方数千里沔迷逺翻被皮义翻下同】诏太尉中兵叅军沈庆之督江豫荆雍四州兵讨之【为沈庆之以讨蛮之兵辅武陵王骏起义张本雍于用翻】　魏以骠骑大将军拓防寿乐为太宰都督中外诸军録尚书事【寿乐拓防悉鹿之后骠匹妙翻骑竒计翻乐音洛】长孙渴侯为尚书令加仪同三司【赏定防之功也】十一月寿乐渴侯坐争权并赐死　癸未魏广阳简王建临淮宣王谭皆卒　甲申魏主母闾氏卒【按北史魏主母姓郁久闾氏河东王毗之妹也】魏南安王余之立也以古弼为司徒张黎为太尉及髙宗立弼黎议不合防黜为外都大官坐有怨言且家人告其为巫蛊皆被诛【古弼张黎魏世祖之所亲任者也宗爱弑逆不能声其罪而诛之南安之立首居公位虽不为巫蛊罪固不容于死矣被皮义反】　壬寅庐陵昭王绍卒魏追尊景穆太子为景穆皇帝皇妣闾氏为恭皇后
