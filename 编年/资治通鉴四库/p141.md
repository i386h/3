<!-- { "loadSidebar": true } -->
　　竟宁元年【应劭曰呼韩邪单于愿保塞边竟得以安宁故以冠元也师古曰据如应説竟读为境古之用字境竟实同但诏云长无兵革之事竟者终极之言言永永安宁也既无兵革中外安宁岂止境上若依本字而读义更通也】春正月匈奴呼韩邪单于来朝自言愿壻汉氏以自亲【师古曰言欲取汉女而身为汉家壻】帝以后宫良家子王嫱字昭君赐单于【嫱音墙】单于驩喜上书愿保塞上谷以西至炖煌【师古曰保守也自请保守之令无冦盗炖徒门翻】传之无穷请罢边备塞吏卒以休天子人民天子下有司议【下遐稼翻】议者皆以为便郎中侯应习边事以为不可许上问状应曰周秦以来匈奴暴桀冦侵边境汉兴尤被其害【被皮义翻下同】臣闻北边塞至辽东外有阴山东西千余里草木茂盛多禽兽本冒顿单于依阻其中治作弓矢来出为冦是其苑囿也【冒如字又莫比翻治直之翻】至孝武世出师征伐斥夺此地攘之于幕北【师古曰斥闻也攘郤也音人羊翻】建塞徼起亭隧【徼吉吊翻境也小路也循察也师古曰隧谓深开小道而行避敌抄冦也音隧】筑外城设屯戍以守之然后边境用得少安幕北地平少草木多大沙【所谓大碛也少诗沼翻下同】匈奴来寇少所蔽隠从塞以南径深山谷徃来差难边长老言匈奴失阴山之后过之未尝不哭也【长知两翻】如罢备塞吏卒示夷狄之大利不可一也今圣德广被天覆匈奴【师古曰如天之覆也被皮义翻覆敷又翻】匈奴得蒙全活之恩稽首来臣夫夷狄之情困则卑顺彊则骄逆天性然也前已罢外城【事见二十四卷宣帝地节二年】省亭隧才足以望通烽火而已古者安不忘危不可复罢二也【复扶又翻】中国有礼义之教刑罚之诛愚民犹尚犯禁又况单于能必其众不犯约哉三也【师古曰必极也极保之也毛晃曰必定辞也】自中国尚建关梁以制诸侯【闗梁设于水陆要防之处因山陿而设塞以讥陆行者为闗或立石或架木或维舟絶水以讥舟行者为梁】所以絶臣下之觊欲也【师古曰觊音冀】设塞徼置屯戍非独为匈奴而已亦为诸属国降民本故匈奴之人恐其思旧逃亡四也【为于伪翻】近西保塞与汉人交通吏民贪利侵盗其畜产妻子以此怨恨起而背畔【背蒲妹翻】今罢乘塞则生嫚易分争之渐五也【师古曰乘塞登之而守也嫚易犹欺侮也易音弋豉翻】徃者从军多没不还者子孙贫困一旦亡出从其亲戚六也又边人奴婢愁苦欲亡者多日闻匈奴中乐【乐音洛】无奈望急何然时有亡出塞者七也盗贼桀黠羣辈犯法如其窘急亡走北出则不可制八也【黠下八翻】起塞以来百有余年【自武帝起塞时至此时百有余年】非皆以土垣也或因山岩石木谿谷水门稍稍平之卒徒筑治功费乆逺不可胜计【治直之翻下同胜音升】臣恐议者不深虑其终始欲以壹切省繇戍【师古曰壹切者权时之事非经常也犹如以刀切物以取整齐不顾长短纵横故言壹切繇古徭字通】十年之外百嵗之内卒有他变障塞破坏亭隧灭絶当更发屯缮治累嵗之功不可卒复九也【师古曰卒皆读曰猝】如罢戍卒省望单于自以保塞守御必深德汉【师古曰于汉自称恩德也】请求无已小失其意则不可测开夷狄之隙亏中国之固十也非所以永持至安威制百蛮之长防也对奏天子有诏勿议罢边塞事使车骑将军嘉口谕单于【师古曰将军许嘉也谕谓晓告】曰单于上书愿罢北塞吏士屯戍子孙世世保塞单于乡慕礼义【乡读曰向】所以为民计者甚厚此长乆之防也朕甚嘉之中国四方皆有关梁障塞非独以备塞外也亦以防中国奸邪放纵出为冦害故明法度以专众心也【专壹也】敬谕单于之意【师古曰言已晓知其意也】朕无疑焉为单于怪其不罢【为于伪翻下同】故使嘉晓单于【毛晃曰晓开谕也】单于谢曰愚不知大计天子幸使大臣告语甚厚【语牛倨翻】初左伊秩訾为呼韩邪画计归汉【事见二十七卷宣帝甘露元年】竟以安定其后或谗伊秩訾自伐其功【师古曰伐谓矜其功力余谓此言其矜画计定匈奴之功耳非力也】常鞅鞅呼韩邪疑之伊秩訾惧诛将其众千余人降汉汉以为关内侯食邑三百户令佩其王印绶【师古曰虽于汉为关内侯而依匈奴王号与印绶】及呼韩邪来朝与伊秩訾相见谢曰王为我计甚厚令匈奴至今安宁王之力也德岂可忘我失王意使王去不复顾留【师古曰言不复顾念而留住匈奴中】皆我过也今欲白天子请王归庭【归单于庭也】伊秩訾曰单于赖天命自归于汉得以安宁单于神灵天子之祐也我安得力既已降汉又复归匈奴是两心也愿为单于侍使于汉不敢聴命【师古曰言为单于充使留侍于汉不能还匈奴使疏吏翻】单于固请不能得而归单于号王昭君为宁胡阏氏【师古曰言胡得之国以安宁也】生一男伊屠智牙师为右日逐王　皇太子冠【冠古玩翻】　二月御史大夫李延夀卒　初石显见冯奉世父子为公卿著名女又为昭仪在内【冯昭仪即冯倢伃进号昭仪】显心欲附之荐言昭仪兄谒者逡脩敕宜侍幄帷【师古曰逡音千句翻敕整也】天子召见欲以为侍中【见贤遍翻】逡请间言事上闻逡言显专权大怒罢逡归郎官及御史大夫缺在位多举逡兄大鸿胪野王【胪陵如翻】上使尚书选第中二千石【选第者选其有行能者而第其高下之次也】而野王行能第一【行下孟翻】上以问显显曰九卿无出野王者然野王亲昭仪兄臣恐后世必以陛下度越众贤【师古曰度过也】私后宫亲以为三公上曰善吾不见是【师古曰言不见此理】因谓羣臣曰吾用野王为三公后世必谓我私后宫亲属以野王为比【师古曰比例也音必寐翻当音毗寐翻】三月丙寅诏曰刚彊坚固确然亡欲大鸿胪野王是也【亡古无字通】心辩善辞【言心辩于是非而善于词令辩别也】可使四方少府五鹿充宗是也【使疏吏翻】亷洁节俭太子少傅张谭是也其以少傅为御史大夫【以诏褒之次第不用五鹿充宗而用张谭何也帝亦知充宗为石显之党也】　河南太守九江召信臣为少府信臣先为南阳太守后迁河南治行常第一视民如子好为民兴利躬劝耕稼开通沟渎户口増倍吏民亲爱号曰召父【师古曰召读曰邵治直吏翻行下孟翻好呼到翻】　癸卯复孝惠皇帝寝庙园孝文太后孝昭太后寝园【永光五年毁惠园建昭元年罢孝文太后孝昭太后寝园孝昭太后孝武帝钩弋赵倢伃也葬云阳甘泉宫南】　初中书令石显尝欲以姊妻甘延寿【妻七细翻】延寿不取及破郅支还【还从宣翻又如字】丞相御史亦恶其矫制【恶乌路翻】皆不与延寿等【师古曰与犹许也】陈汤素贪所卤获财物入塞多不法【师古曰不法者私自取之不依军法余谓不法者以外国财物阑入边闱也】司校尉移书道上【移书所过道上郡县也】系吏士按验之汤上疏言臣与吏士共诛郅支单于幸得禽灭万里振旅【师古曰师入曰振旅】宜有使者迎劳道路【劳来到翻】今司反逆収系按验【当劳来而収系是于事理为反也逆迎也】是为郅支报讐也【为于伪翻】上立出吏士令县道出酒食以过军【汉制县有蛮夷曰道】既至论功石显匡衡以为延寿汤擅兴师矫制幸得不诛如复加爵土【复扶又翻】则后奉使者争欲乘危徼幸生事于蛮夷为国招难【徼古尧翻又一遥翻难乃旦翻】帝内嘉延寿汤功而重违衡显之议【师古曰重难也】乆之不决故宗正刘向上疏曰【帝初即位刘向为宗正免官乆矣故曰故宗正向本名更生至是改名】郅支单于囚杀使者吏士以百数事暴扬外国伤威毁重羣臣皆闵焉【师古曰闵病也】陛下赫然欲诛之意未尝有忘西域都防延寿副校尉汤承圣指倚神灵总百蛮之君揽城郭之兵【意之所向为指师古曰揽总持之也】出百死入絶域遂蹈康居屠三重城【郅支城木城再重并土城为三重重直龙翻】搴歙侯之旗【师古曰搴防也音骞歙许及翻】斩郅支之首县旌万里之外【县读曰悬】扬威昆山之西【昆山指言昆仑山也】埽谷吉之耻【谷吉为郅支所杀见上卷初元五年】立昭明之功【昭明谓显功也】万夷慴服【师古曰慴恐也音之渉翻】莫不惧震呼韩邪单于见郅支已诛且喜且惧乡风驰义【乡读曰向师古曰驰义慕义驱驰而来也】稽首来賔愿守北藩累世称臣立千载之功【载子亥翻】建万世之安羣臣之勲莫大焉昔周大夫方叔吉甫为宣王诛猃狁而百蛮从【为于伪翻】其诗曰啴啴焞焞如霆如雷显允方叔征伐猃狁蛮荆来威【师古曰小雅采芑之诗也啴啴众也焞焞盛也言车徒既众且盛故能克定猃狁而令荆土之蛮亦畏威而来也显明也允信也猃音虚检翻狁音庾凖翻啴音他丹翻焞音土回翻】易曰有嘉折首获匪其丑【师古曰离上九爻辞也嘉善也丑类也言王者出征克胜斩首多获非类故以为善】言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫燕喜既多受祉来归自镐我行永乆【师古曰小雅六月之诗也镐地名非丰镐之镐此镐及方皆在周之北时猃狁侵镐及方至于泾阳吉甫薄伐自镐而还王以宴礼乐之多受福赐以其行役有功日月长乆故也吉甫尹吉甫也】千里之镐犹以为逺况万里之外其勤至矣延寿汤既未获受祉之报反屈捐命之功乆挫于刀笔之前【师古曰捐其躯命言无所顾也挫屈折也刀笔吏也】非所以厉有功劝戎士也昔齐桓前有尊周之功后有灭项之罪君子以功覆过而为之讳【师古曰尊周谓伐楚责苞茅及防王世子于首止项国名也春秋僖十七年夏灭项公羊传曰齐灭之也不言齐为桓公讳也桓尝有继絶存亡之功故君子为之讳覆敷救翻为于伪翻】贰师将军李广利捐五万之师靡亿万之费经四年之劳而仅获骏马三十匹虽斩宛王毋寡之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人【事见二十一卷武帝太初三年四年师古曰靡散也音縻仅少也复偿也音扶目翻】今康居之国彊于大宛郅支之号重于宛王杀使者罪甚于留马而延寿汤不烦汉士不费斗粮比于贰师功德百之【师古曰百倍胜之】且常惠随欲击之乌孙【事见二十四卷宣帝本始三年】郑吉迎自来之日逐【事见二十六卷宣帝神爵二年】犹且裂土受爵故言威武勤劳则大于方叔吉甫列功覆过则优于齐桓贰师【覆敷又翻】近事之功则高于安远长罗【师古曰安逺侯郑吉长罗侯常惠也】而大功未着小恶数布【数所角翻】臣窃痛之宜以时解县通籍【孟康曰县罪未竟也如言县罚也通籍者不禁止令得出入也县读曰悬】除过勿治尊宠爵位以劝有功于是天子下诏赦延寿汤罪勿治令公卿议封焉议者以为宜如军法捕斩单于令匡衡石显以为郅支本亡逃失国窃号絶域非真单于帝取安逺侯郑吉故事封千户衡显复争【复扶又翻下同】夏四月戊辰封延寿为义成侯【地理志沛郡有义成侯国】赐汤爵关内侯食邑各三百户加赐黄金百斤拜延寿为长水校尉汤为射声校尉于是杜钦上疏追讼冯奉世前破莎车功【事见二十五卷宣帝元康元年】上以先帝时事不复録钦故御史大夫延年子也
