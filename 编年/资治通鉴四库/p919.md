<!-- { "loadSidebar": true } -->
　　【常将图不轨宗社危败实在须臾湛等诸将与南衙执事克期诛翦伏愿陛下暂至武门以副众望太子曰凶竪悖乱诚合诛夷然圣躬不豫虑有惊动公等且止以俟后图湛曰诸将弃家族共宰相同心匡辅社稷陛下奈何欲陷之鼎镬陛下速出自止遏太子乃上马就路按刘子中宗实録唐厯统纪皆以此为王同皎之言而旧传以为李湛进説今从实録唐厯等参取旧传】太子乃出同皎扶抱太子上马从至武门斩闗而入【上时掌翻从才用翻】太后在迎仙宫东之等斩易之昌宗于庑下【庑音武】进至太后所寝长生殿环绕侍卫【环音宦】太后惊起问曰乱者谁邪对曰张易之昌宗谋反臣等奉太子令诛之恐有漏泄故不敢以闻称兵宫禁罪当万死太后见太子曰乃汝邪小子既诛可还东宫彦范进曰太子安得更归昔天皇以爱子托陛下今年齿已长【长知两翻】久居东宫天意人心久思李氏羣臣不忘太宗天皇之徳故奉太子诛贼臣愿陛下传位太子以顺天人之望李湛义府之子也【李义府朋附武后髙宗以取相位】太后见之谓曰汝亦为诛易之将军邪我于汝父子不薄乃有今日湛慙不能对又谓崔暐曰它人皆因人以进惟卿朕所自擢亦在此邪对曰此乃所以报陛下之大徳于是收张昌期同休昌仪皆斩之与易之昌宗枭首天津南【枭坚尧翻】是日袁恕己从相王统南牙兵以备非常【相息亮翻】收韦承庆房融及司礼卿崔神庆系狱皆易之之党也初昌仪新作第甚羙逾于王主【王主谓储王及诸公主也】或夜书其门曰一日丝能作几日络【言其且诛灭能作乐得几日也】灭去复书之【去羌吕翻复扶又翻】如是六七昌仪取笔注其下曰一日亦足乃止甲辰制太子监国【监古衔翻】赦天下以袁恕己为鳯阁侍郎同平章事分遣十使赍玺书宣慰诸州【十道各遣一使使疏吏翻玺斯氏翻】乙巳太后传位于太子丙午中宗即位赦天下惟张易之党不原其为周兴等所枉者咸令清雪子女配没者皆免之相王加号安国相王拜太尉同鳯阁鸾台三品太平公主加号镇国太平公主皇族先配没者子孙皆复属籍仍量叙官爵【量音良】　丁未太后徙居上阳宫李湛留宿卫戊申帝帅百官诣上阳宫上太后尊号曰则天大圣皇帝【帅读曰率上时掌翻】庚戌以张柬之为夏官尚书同鳯阁鸾台三品崔暐为内史袁恕己同鳯阁鸾台三品敬晖桓彦范皆为纳言并赐爵郡公李多祚赐爵辽阳郡王王同皎为右千牛将军琅邪郡公李湛为右羽林大将军赵国公自余官赏有差　【考异曰中宗实録初冬官侍郎朱敬则以张易之等权宠日盛恐冇异圗时敬晖为右羽林将军敬则谓之曰公若假皇太子之令举北军诛易之兄弟两飞骑之力耳晖等竟用其防及易之昌宗伏诛晖遂矜功自恃故赏不及于敬则俄出为郑州刺史按敬则长安四年以老罢知政事累转冬官侍郎而则天实録诛易之时有库部员外郎朱敬则恐误】张柬之等之讨张易之也殿中监田归道将千骑宿武门【贞观初太宗选善射者百人为二番于北门长上曰百骑武后改曰千骑将即亮翻骑竒寄翻】敬晖遣使就索千骑【使疏吏翻索山客翻】归道先不预谋拒而不与事宁晖欲诛之归道以理自陈乃免归私第帝嘉其忠壮召拜太仆少卿








　　资治通鉴卷二百七
　　钦定四库全书
　　资治通鉴卷二百八　　　宋　司马光　撰
　　胡三省　音注
　　唐纪二十四【起旃防大荒落二月尽彊圉协洽凡二年有竒】
　　中宗大和大圣大昭孝皇帝中
　　神龙元年二月辛亥帝帅百官诣上阳宫问太后起居【帅读曰率　考异曰实録唐厯皆云乙亥误也当是辛亥】自是每十日一往　甲寅复国号曰唐【天授元年武后更国号曰周今复旧】郊庙社稷陵寝百官旗帜服色文字皆如永淳以前故事【帜昌志翻】复以神都为东都【光宅元年改东都曰神都复扶又翻又如字】北都为并州【天授元年以并州为北都并卑经翻】老君为元皇帝【髙宗干封元年上老子尊号曰元皇帝武后革命改曰老君】乙夘鳯阁侍郎同平章事韦承庆贬髙要尉【髙要县带端州至京师五千七百五十里东都五千一百五十里】正諌大夫同平章事房融除名流髙州【旧志髙州京师南六千二百六十二里至东都五千五百二十里】司礼卿崔神庆流钦州【旧志钦州至京师五千二百五十一里】　杨再思为户部尚书同中书门下三品西京留守【尚辰羊翻守手又翻】太后之迁上阳宫也【见上卷是年正月】太仆卿同中书门下三品姚元之独呜咽流涕桓彦范张柬之谓曰今日岂公涕泣时邪恐公祸由此始元之曰元之事则天皇帝久乍此辞违悲不能忍且元之前日从公诛奸逆人臣之义也今日别旧君亦人臣之义也虽获罪实所甘心是日出为亳州刺史【此姚元之所以为多智也旧志亳州至京师一千七百里至东都八百九十八里】　甲子立妃韦氏为皇后赦天下追赠后父贞为上洛王母崔氏为妃左拾遗贾虚已上疏以为异姓不王古今通制【上时掌翻疏所去翻】今中兴之始万姓喁喁【喁鱼容翻】以观陛下之政而先王后族【王于况翻】非所以广徳美于天下也且先朝赠后父太原王【髙宗赠武后父士彠太原郡王朝直遥翻】殷鍳不远须防其渐若以恩制已行宜令皇后固譲则益增谦冲之徳矣不听初韦后生邵王重润长宁安乐二公主【重直龙翻乐音洛】上之迁房陵也【迁房陵见二百三卷光宅元年垂拱元年】安乐公主生于道中上特爱之上在房陵与后同幽闭备尝艰危情爱甚笃上每闻敕使至辄惶恐欲自杀【使疏吏翻】后止之曰祸福无常宁失一死何遽如是上尝与后私誓曰异时幸复见天日【复扶又翻又如字】当惟卿所欲不相禁制及再为皇后遂干预朝政如武后在髙宗之世桓彦范上表以为易称无攸遂在中馈贞吉【易家人卦六二爻辞王弼注曰六二居内处中履得其位以隂应阳尽妇人之正义无所必遂职乎中馈巽顺而已是以贞吉也朝直遥翻上时掌翻】书称牝鸡之辰惟家之索【书牧誓之辞辰作晨孔安国曰索尽也喻妇人知外事雌代雄鸣则家尽妇夺夫政则国亡索西各翻】伏见陛下毎临朝【朝直遥翻】皇后必施帷幔坐殿上【幔莫半翻】预闻政事臣窃观自古帝王未有与妇人共政而不破国亡身者也且以隂乘阳违天也以妇陵夫违人也伏愿陛下览古今之戒以社稷苍生为念令皇后专居中宫治隂敎【记曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳治直之翻】勿出外朝干国政【朝直遥翻】先是胡僧慧范以妖妄游权贵之门与张易之兄弟善韦后亦重之及易之诛复称慧范预其谋以功加银青光禄大夫赐爵上庸县公出入宫掖上数防行幸其舍彦范复表言慧范执左道以乱政请诛之【先悉荐翻复扶又翻数所角翻下又数同记王制执左道以乱政者杀】上皆不听　初武后诛唐宗室有才徳者先死惟吴王恪之子鬰林侯千里躁无才【躁则到翻】又数献符瑞故独得免上即位立为成王拜左金吾大将军武后所诛唐诸王妃主驸马等皆无人埋子孙或流窜岭表或拘囚歴年或逃匿民间为人佣保至是制州县求访其柩以礼改【柩音旧】追复官爵召其子孙使之承袭无子孙者为择后置之既而宗室子孙相继而至皆召见【为于伪翻见贤遍翻】涕泣舞蹈各以亲疎袭爵拜官有差二张之诛也洛州长史薛季昶谓张柬之敬晖曰二防虽除产禄犹在【产禄谓武三思等】去草不去根终当复生【去羗吕翻复扶又翻下可复同】二人曰大事已定彼犹几上肉耳夫何能为所诛已多不可复益也季昶叹曰吾不知死所矣朝邑尉武强刘幽求【武强县汉河间之武队也晋更名属武邑郡唐属冀州朝直遥翻】亦谓桓彦范敬晖曰武三思尚存公軰终无地若不早图噬脐无及不从【左传邓三甥劝邓侯杀楚子曰若不早图后君噬脐　考异曰御史台记曰张东之勒兵于景运门将收诸武诛之彦范以事既竟不欲广诛遽觧其兵柬之固争不果狄梁公传曰袁谓张公曰昔有遗言使先收梁王武三思岂可舍诸张公曰但大事毕功此皆几上之物岂有逃乎按旧唐书薛季昶传敬晖传唐统纪唐厯狄梁公传皆云张柬之敬晖不欲诛武三思惟御史台记以为柬之固争而彦范不从新唐书彦范传亦云薛季昶劝诛三思防日暮事遽彦范不欲广杀因曰三思几上肉耳留为天子借手季昶叹曰吾无死所矣按东之时为宰相首建此谋当是与桓敬等皆不可不应独由彦范也】上女安乐公主适三思子崇训上官婉儿仪之女孙也仪死【上官仪死见二百一卷髙宗麟徳元年】没入掖庭辩慧善属文【属之欲翻】明习吏事则天爱之自圣厯以后百司表奏多令叅决及上即位又使专掌制命益委任之拜为媫妤【媫妤音接予】用事于中三思通焉故党于武氏又荐三思于韦后引入禁中上遂与三思图议政事张柬之等皆受制于三思矣　【考异曰旧传云诛易之明日三思因韦后之助潜入宫中内行相事反易国政居数日五王皆失柄受制于三思矣事似伤速今防加删改】上使韦后与三思双陆【双陆者投琼以行十二棊各行六棊故谓之双陆】而自居旁为之防筹三思遂与后通由是武氏之埶复振张柬之等数劝上诛诸武上不听【为于伪翻复扶又翻又如字数所角翻下同】柬之等曰革命之际宗室诸李诛夷略尽今赖天地之灵陛下返正而武氏滥官僣爵安堵如故岂远近所望邪愿颇抑损其禄位以慰天下又不听柬之等或抚牀叹愤或弹指出血曰主上昔为英王时称勇烈吾所以不诛诸武者欲使上自诛之以张天子之威耳【张知两翻】今反如此事埶已去知复奈何【复扶又翻】上数防服幸武三思第监察御史清河崔皎宻疏諌曰【清河汉县后汉和帝改曰甘陵晋复旧名唐带贝州】国命初复则天皇帝在西宫【上阳宫在洛阳宫城之西故曰西宫】人心犹有附防周之旧臣列居朝廷陛下柰何轻有外游不察豫且之祸【白龙鱼防见困豫且且子余翻】上泄之三思之党切齿丙寅以太子宾客武三思为司空同中书门下三品　左散骑常侍谯王重福上之庶子也【散悉亶翻骑竒寄翻重直龙翻下同】其妃张易之之甥韦后恶之【恶乌路翻】譛于上曰重润之死重福为之也【重润死见上卷长安元年】由是贬濮州员外刺史又改均州刺史【旧志濮州京师东北一千五百七十里至东都七百二十五里均州京师东南九百三十里至东都九百一十七里】常令州司防守之　丁夘以右散骑常侍安定王武攸暨为司徒定王　辛未相王固让太尉及知政事许之又立为皇太弟相王固辞而止【相息亮翻】　甲戌以国子祭酒始平祝钦明同中书门下三品黄门侍郎知侍中事韦安石为刑部尚书罢知政事丁丑武三思武攸暨固辞新官爵及政事许之并加
　　开府仪同三司　立皇子义兴王重俊为卫王北海王重茂为温王仍以重俊为洛州牧【重直龙翻】　三月甲申制文明已来破家子孙皆复旧资廕唯徐敬业裴炎不在免限【韦武之意也】　丁亥制酷吏周兴来俊臣等已死者追夺官爵存者皆流岭南恶地【按旧书此时酷吏之存者唐奉一李秦授曹仁哲】己丑以袁恕己为中书令　以安车徴安平王武攸
