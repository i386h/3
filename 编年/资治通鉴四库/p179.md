<!-- { "loadSidebar": true } -->
　　【安众矦刘崇之族父也事见上卷居摄元年】凡三十二人皆知天命或献天符或贡昌言或捕告反虏厥功茂焉诸刘与三十二人同宗共祖者勿罢赐姓曰王唯国师公以女配莽子故不赐姓【国师公秀女愔配莽之子临】定安公太后自刘氏之废常称疾不朝防【朝直遥翻】时年未二十莽敬惮伤哀欲嫁之乃更号曰黄皇室主【师古曰莽自谓土徳故云黄皇室主若汉之称公主余谓室主若言未嫁在室者也更工衡翻下同】欲絶之于汉令孙建世子盛饰将医往问疾后大怒鞭笞其傍侍御因发病不肯起莽遂不复彊也【汉孝平王后周天元杨后犹有妇人内夫家外父母家之意然夷考二后本末天元杨后不逮孝平后也复扶又翻彊其两翻】　十二月靁　莽恃府库之富欲立威匈奴乃更名匈奴单于曰降奴服于【降户江翻】下诏遣立国将军孙建等率十二将分道并出五威将军苖防【姓谱引风俗通曰楚大夫伯棼之后贲皇奔晋食采于苗因而氏焉防音欣】虎贲将军王况出五原厌难将军陈钦震狄将军王廵出云中【师古曰厌音一渉翻难乃旦翻】振武将军王嘉平狄将军王萌出代郡相威将军李棽镇逺将军李翁出西河【相息亮翻师古曰棽音所林翻】诛貉将军杨俊讨濊将军严尤出渔阳【貉音陌莫百翻濊音秽】奋武将军王骏定胡将军王晏出张掖及偏裨以下百八十人募天下囚徒丁男甲卒三十万人转输衣裘兵器粮食自负海江淮至北边使者驰传督趣以军兴灋从事【言事诛斩也传知恋翻趣读曰促】先至者屯边郡须毕具乃同时出穷追匈奴内之丁令【师占曰逐之遣入丁零也令音零】分其国土人民以为十五立呼韩邪子孙十五人皆为单于　莽以钱币讫不行复下书曰宝货皆重则小用不给皆轻则僦载烦费【复扶又翻下同师古曰僦□也一曰货也音子就翻】轻重大小各有差品则用便而民乐【乐音洛】于是更作金银贝钱布之品名曰宝货【更工衡翻】钱货六品【小钱径六分重一铢名曰小钱直一次七分三铢曰么钱二十次八分五铢曰防钱二十次九分七铢曰中钱三十次一寸九铢曰壮钱四十因前大钱五十为六品师古曰么音一遥翻】金货一品【黄金一斤直钱万是为一品】银货二品【朱提银重八两为一流直一千五百八十他银一流直千是为二品师古曰朱音殊提音土支翻】货四品【元岠冉长尺二寸直二千六百一十公九寸直五百侯七寸以上直三百子五寸以上直百是为四品孟康曰冉甲縁也岠至也度背两边縁尺二寸也元者大也】贝货五品【大贝四寸八分以上二枚为一朋直二百一十六壮贝三寸六分以上一朋直五十幺贝二寸四分以上一明直三十小贝寸二分以上一朋直十不盈寸二分漏度不得为朋率枚直钱三是为五品贝紫贝也】布货十品【大布次布弟布壮布中布差布厚布防布么布小布小布长寸五分重十五铢文曰小布一百自小布以上各相长一分相重一铢文各为其布名直各加一百上至大布长二寸四分重一两而直千钱矣师古曰市亦钱耳谓之布者言其分布流行也】凡宝货五物六名二十八品铸作钱布皆用铜殽以连锡百姓溃乱【溃汉书作愦】其货不行莽知民愁乃但行小钱直一与大钱五十二品并行贝布属且侵盗铸钱者不可禁乃重其灋一家铸钱五家坐之没入为奴婢吏民出入持钱以副符传不持者厨传勿舍关津苛留【师古曰旧法行者持符即不稽留今更令持钱与符相副乃得过也厨行道饮食处置驿之舍也苛问也传音张恋翻苛音何】公卿皆持以入宫殿门欲以重而行之是时百姓便安汉五铢钱以莽钱大小两行难知又数变改不信【数所角翻】皆私以五铢钱市买讹言大钱当罢莫肯挟莽患之复下书诸挟五铢钱言大钱当罢者比非井田制投四裔及坐卖买田宅奴婢铸钱自诸侯卿大夫至于庻民抵罪者不可胜数【胜音升】于是农商失业食货俱废民人至涕泣于市道　莽之谋簒也吏民争为符命皆得封侯其不为者相戏曰独无天帝除书乎司命陈崇白莽曰此开奸臣作福之路而乱天命宜絶其原莽亦厌之遂使尚书大夫赵并验治【莽分九卿毎一卿置三大夫尚书大夫盖属共工也冶直之翻】非五威将帅所班皆下狱【下遐稼翻】初甄丰刘秀王舜为莽腹心唱导在位褒扬功徳安汉宰衡之号及封莽母两子兄子【事并见上卷】皆丰等所共谋而丰舜秀亦受其赐并富贵矣非复欲令莽居摄也【复扶又翻下同】居摄之萌出于泉陵侯刘庆前煇光谢嚻【事见上卷元始五年周申伯邑于谢其后子孙以谢为氏】长安令田终术【事不见于史】莽羽翼己成意欲称摄丰等承顺其意莽輙复封舜秀丰等子孙以报之丰等爵位已盛心意既满又实畏汉宗室天下豪桀而疏逺欲进者并作符命莽遂据以即真【谓哀章等也疏与踈同】舜秀内惧而已丰素刚彊莽觉其不说故托符命文徙丰为更始将军【说读曰恱更工衡翻】与卖饼儿王盛同列丰父子黙黙时子寻为侍中兆兆大尹茂徳矦即作符命新室当分陜立二伯以丰为右伯太平晏为左伯如周召故事【师古曰自陜以东周公主之自陜以西召公主之陜即今陜州是其地也伯长也陜音式冉翻召读曰邵】莽即从之拜丰为右伯当述职西出未行寻复作符命言故汉氏平帝后黄皇室主为寻之妻莽以诈立心疑大臣怨谤欲震威以惧下因是发怒曰黄皇室主天下母此何谓也收捕寻寻亡丰自杀寻随方士入华山【华山在华隂县南华户化翻】岁余捕得辞连国师公秀子隆威矦棻【师古曰棻亦分字也音扶云翻】棻弟右曹长水校尉伐虏矦泳大司空邑弟左关将军掌威矦竒【莽置左关将军主函谷】及秀门人侍中骑都尉丁隆等牵引公卿党亲列矦以下死者数百人乃流棻于幽州放寻于三危殛隆于羽山【师古曰放舜之罚共工等也】皆驿车传致其尸云【传知恋翻】　是岁莽始兴神仙事以方士苏乐言起八风台台成万金【师古曰费直万金也】又种五粱禾于殿中【师古曰五色禾也谷永所云耕耘五徳者也晋灼曰翼氏风角五徳东方甲南方丙西方庚北方壬中央戊种五色禾于此地而耕耘也汜胜之曰粱是秫粟】先以宝玉渍种【煑鹤髓瑇瑁犀玉二十余物取汁以渍种种章勇翻】计粟斛成一金
