<!-- { "loadSidebar": true } -->
　　姚令言将兵五千至京师【考异曰旧传云令言率本镇兵五万赴援按奉天记曰哥舒曜表请加师上使泾州节度使姚令言赴援令言本领三千请加至五千今从之】军士冒雨寒甚多擕子弟而来冀得厚赐遗其家【遗唯季翻】既至一无所赐丁未至浐水诏京兆尹王翃犒师惟粝食菜餤众怒蹴而覆之【粝卢逹翻餤戈亷翻又徒甘翻蹴子六翻】因扬言曰吾辈将死于敌而食且不饱安能以防命拒白刃邪闻琼林大盈二库【宗时王鉷为户口邑役使征剥财货毎嵗进钱百亿宝货称是入百宝大盈库以供人主宴私赏赐之用则宗时已有大盈库陆贽谏帝曰琼林大盈自古悉无其制传诸耆旧之説皆云创自开元聚敛之臣贪权饰巧求媚乃言郡国贡献所合区分赋税当委于有司以给经用贡献宜归于天子以奉私求宗悦之新置是二库荡心侈欲萌祸于兹迨乎失邦终以饵冦则库始于宗明矣宋白曰大盈库内库也以中人主之欲至徳中第五始悉以租赋进入大盈库天子以出纳为便故不复出】金帛盈溢不如相与取之乃擐甲张旗鼓噪还趣京师【趣七喻翻】令言入辞尚在禁中闻之驰至长乐阪遇之【长乐阪在浐水西本浐阪也隋文帝恶其名取其北对长乐改曰长乐阪亦曰长乐坡乐音洛】军士射令言令言抱马鬛突入乱兵呼曰【射而亦翻呼火故翻】诸君失计东征立功何患不富贵乃为族灭之计乎军士不听以兵拥令言而西【自长乐阪西入京城】上遽命赐帛人二匹众益怒射中使【射而亦翻】又命中使宣慰贼已至通化门外【通化门京城东面北来第一门程大昌曰通化门北去丹鳯门止两坊】中使出门贼杀之又命出金帛二十车赐之贼已入城喧声浩浩不复可遏【复扶又翻】百姓狼狈骇走贼大呼告之曰汝曹勿恐不夺汝商货僦质矣不税汝间架陌钱矣【呼火故翻僦即就翻】上遣普王谊翰林学士姜公辅出慰谕之贼已陈于丹鳯门外【陈读曰阵】小民聚观者以万计初神防军使白志贞掌召募禁兵东征死亡者志贞皆隐不以闻但受市井富儿赂而补之名在军籍受给赐而身居市廛为贩鬻司农卿叚秀实上言禁兵不精其数全少卒有患难将何待之不听【少诗沼翻卒读曰猝难乃旦翻】至是上召禁兵以御贼竟无一人至者贼已斩闗而入上乃与王贵妃韦淑妃太子诸王唐安公主自苑北门出王贵妃以传国宝系衣中以从【从才用翻下同】后宫诸王公主不及从者什七八初鱼朝恩既诛宦官不复典兵【事见二百二十四卷代宗大厯五年】有窦文塲霍仙鸣者尝事上于东宫至是帅宦官左右仅百人以从【帅读曰率】使普王谊前驱太子执兵以殿【殿丁练翻】司农卿郭曙以部曲数十人猎苑中【禁苑在京城之北东至防水西连故长安城南连京城北枕渭水】闻跸谒道左遂以其众从曙暧之弟也【暧曙皆郭子仪之子】右龙武军使令狐建方教射于军中闻之帅麾下四百人从【帅读曰率下相帅同】乃使建居后为殿姜公辅叩马言曰朱泚尝为泾帅【见二百二十六卷元年帅所类翻】坐弟滔之故废处京师【事见上卷上年处昌吕翻】心尝怏怏臣谓陛下既不能推心待之则不如杀之毋贻后患今乱兵若奉以为主则难制矣请召使从行上仓猝不暇用其言曰无及矣遂行夜至咸阳饭数而过【饭扶晩翻】时事出非意羣臣皆不知乘舆所之【之往也乘绳证翻】卢闗播逾中书垣而出白志贞王翃及御史大夫于颀中丞刘从一户部侍郎赵赞翰林学士陆贽吴通防等追及上于咸阳颀頔之从父兄弟【颀渠希翻之从才用翻】从一齐贤之从孙也【刘齐贤祥道之子以方正为高宗所重】贼入宫登含元殿大呼曰天子已出宜人自求富遂讙噪争入府库运金帛极力而止【讙许元翻】小民因之亦入宫盗库物通夕不已其不能入者剽夺于路诸坊居民各相帅自守姚令言与乱兵谋曰今众无主不能持久朱太尉闲居私第请相与奉之众许诺乃遣数百骑迎泚于晋昌里第【按长安图自京城启夏门北入东街第二坊曰进昌坊　考异曰旧泚传作招国里今从实録】夜半泚按辔列炬传呼入宫居含元殿设警严【设鼓角以警严一曰设卒以警备严卫】自称权知六军戊申旦泚徙居白华殿【考李晟收复京城次第白华殿盖近光泰门内大明宫东北隅程大昌曰晟收长安亦自白华门入诸家不载何地以晟兵所届言之当在大明东苑之东】出榜于外称泾原将士久处边陲【处昌吕翻】不闲朝礼【闲习也朝直遥翻下同】輙入宫阙致惊乘舆西出廵幸【乘绳证翻】太尉以权临六军应神防军士及文武百官凢有禄食者悉诣行在不能徃者即诣本司若出三日检勘彼此无名者皆斩于是百官出见泚或劝迎乘舆泚不悦百官稍稍遁去源休以使回纥还赏薄怨朝廷【赏薄事见上卷上年使疏吏翻】入见泚屏人宻语移时【屏必郢翻又卑正翻】为泚陈成败引符命劝之僭逆【为于伪翻】泚喜然犹未决宿卫诸军举白幡降者列于阙前甚众【降户江翻】泚夜于苑门出兵旦自通化门入骆驿不絶张弓露刃欲以威众上思桑道茂之言【道茂言见二百二十六卷元年】自咸阳幸奉天县僚闻车驾猝至欲逃匿山谷主薄苏弁止之弁良嗣之兄孙也【苏良嗣武后初为相】文武之臣稍稍继至己酉左金吾大将军浑瑊至奉天瑊素有威望众心恃之稍安【瑊古咸翻】庚戌源休劝朱泚禁十城门【唐都长安京城东面通化春明延兴三门南面啓夏明徳安化三门西延秋金光开逺三门北光化一门凢十门】毋得出朝士朝士往往易服为佣仆濳出休又为泚説诱文武之士使之附泚【又为于伪翻説输芮翻】检校司空同平章事李忠臣久失兵柄太仆卿张光晟自负其才皆郁郁不得志【李忠臣失兵柄见二百二十五卷代宗大厯十四年张光晟事见二百二十六卷元年校古效翻晟成正翻】泚悉起而用之工部侍郎蒋镇出亡坠马伤足为泚所得【泚且礼翻又音此】先是休以才能光晟以节义镇以清素都官员外郎彭偃以文学太常卿敬釭以勇略【先悉荐翻釭古红翻又古防翻】皆为时人所重至是皆为泚用鳯翔泾原将张廷芝叚诚谏将数千人救襄城【原将即亮翻谏将音同又音如字】未出潼闗闻朱泚据长安杀其大将陇右兵马使戴兰溃归于泚【泚先帅鳯翔泾原故二镇之兵闻乱皆归之潼音同使疏吏翻】泚于是自谓众心所归谋反遂定以源休为京兆尹判度支【度徒洛翻】李忠臣为皇城使【唐六典皇城在京城之中东西五里一百一十五歩南北三里一百四十歩南面三门中曰朱雀左曰安上右曰含光东面二门北曰延喜南曰景风西面二门北曰安福南曰顺义其中右社稷左宗庙百僚廨署列乎其间唐自开元以前以城门郎掌皇城诸门开阖之节中世以后置皇城使】百司供亿六军宿卫咸拟乘舆【乘绳证翻】辛亥以浑瑊为京畿渭北节度使行在都虞候白志贞为都知兵马使令狐建为中军鼓角使以神防都虞候侯仲庄为左卫将军兼奉天防城使【浑户昆翻又户本翻瑊古咸翻使疏吏翻令力丁翻】朱泚以司农卿叚秀实久失兵柄【叚秀实失兵柄见二百二十六卷元年】意其必怏怏【怏于两翻】遣数十骑召之秀实闭门拒之骑士逾垣入劫之以兵秀实自度不免【骑竒寄翻垣于元翻度徒洛翻】乃谓子弟曰国家有患吾于何避之当以死徇社稷汝曹宜人自求生乃往见泚泚喜曰叚公来吾事济矣延坐问计秀实説之曰公本以忠义着闻天下【谓泚能释镇入朝及与弟滔絶也説式芮翻】今泾军以犒赐不丰遽有披猖使乘舆播越夫犒赐不丰有司之过也【犒口到翻乘绳证翻夫音扶】天子安得知之公宜以此开谕将士示以祸福奉迎乘舆复归宫阙此莫大之功也【将即亮翻复扶又翻又音如字】泚黙然不悦【泚且礼翻又音此】然以秀实与己皆为朝廷所废遂推心委之左骁卫将军刘海賔泾原都虞候何明礼孔目官岐灵岳皆秀实素所厚也【朝直遥翻骁坚尧翻叚秀实镇泾原时厚遇此三人唐藩镇吏职使院有孔目官军府事无细大皆经其手言一孔一目无不综理也史炤曰岐姓也黄帝时有岐伯　考异曰旧传云判官岐灵岳今从叚公别传】秀实宻与之谋诛泚迎乘舆上初至奉天诏征近道兵入援有上言朱泚为乱兵所立且来攻城宜早修守备【上时掌翻】卢切齿言曰朱泚忠贞羣臣莫及奈何言其从乱伤大臣心臣请以百口保其不反上亦以为然又闻羣臣劝泚奉迎乃诏诸道援兵至者皆营于三十里外姜公辅谏曰今宿卫单寡防虑不可不深若泚竭忠奉迎何惮于兵多如其不然有备无患上乃悉召援兵入城卢及白志贞言于上曰臣观朱泚心迹必不至为逆愿择大臣入京城宣慰以察之上以问从臣皆畏惮莫敢行【从才用翻】金吾将军吴溆独请行上悦溆退而告人曰食其禄而违其难何以为臣吾幸托肺附【溆敬章皇后弟也溆音徐吕翻难乃旦翻下同】非不知往必死但举朝无蹈难之臣使圣情慊慊耳【慊慊嫌恨不足之意朝直遥翻慊苦簟翻】遂奉诏诣泚泚反谋已决虽阳为受命馆溆于客省【馆古玩翻】寻杀之溆凑之兄也泚遣泾原兵马使韩旻将鋭兵三千声言迎大驾实袭奉天【使疏吏翻将即亮翻又音如字】时奉天守备单弱叚秀实谓岐灵岳曰事急矣使灵岳诈为姚令言符令旻且还当与大军俱窃令言印未至秀实倒用司农印印符募善走者追之旻至骆驿【骆驿地名史炤曰骆谷闗之驿也余按韩旻若至骆谷闗之驿则已过奉天而西南矣炤説非也但未知骆驿在何地】得符而还【还从宣翻又音如字】秀实谓同谋曰旻来吾属无类矣我当直泚杀之不克则死终不能为之臣也乃令刘海賔何明礼隂结军中之士欲使应之于外【令力丁翻】旻兵至泚令言大惊岐灵岳独承其罪而死不以及秀实等是日泚召李忠臣源休姚令言及秀实等议称帝事秀实勃然起夺休象笏【武徳初因隋旧制五品以上执象笏三品以下前挫后直五品已上后屈自时厥后一例上圆下方曾不分别】前唾泚面大骂曰狂贼吾恨不斩汝万叚岂从汝反邪【唾吐卧翻邪音耶】因以笏击泚泚举手扞之才中其额溅血洒地泚与秀实相搏恟恟【中竹仲翻恟许救翻恟恟喧扰之状】左右猝愕不知所为海賔不敢进乘乱而逸忠臣前助泚泚得匍匐脱走秀实知事不成谓泚党曰我不同汝反何不杀我众争前杀之泚一手承血一手止其众曰义士也勿杀秀实既死泚哭之甚哀以三品礼葬之【唐制司农卿从三品】海賔缞服而逃【刘海賔不能助叚秀实与之同死逃将焉徃缞仓回翻】后二日捕得杀之　【考异曰叚公别传云五日夜泚使泾原将李忠臣高昻等统鋭兵五千以袭奉天六日贼泚又令兵马使韩旻领马歩二千以继之奉天记曰秀实与海賔宻谋诛泚佯入请间计事而海賔置首于靴欲以相应为阍者见觉秀实遽夺源休笏挺而击之旧泚传曰秀实与刘海賔谋朱泚且虞叛卒之震惊法驾乃潜为贼符追所发兵至六日兵及骆驿而回因与海賔同入见泚为陈逆顺之理而海賔于靴中取首为其所觉遂不得前秀实知不可以义动遽夺源休象笏挺而击泚秀实传曰与海賔约事急为继而令明礼应于外及秀实击泚而海賔等不至按李忠臣等若已将五千人袭奉天则秀实虽追还旻兵无益矣又海賔若于靴中取首为贼所觉则登时死矣焉能复逃若为阍者所觉亦应时被擒事迹諠着贼为之备秀实亦不得发矣此数者皆恐难信今但取叚公行状幸奉天録及旧传可信者存之】亦不引何明礼明礼从泚攻奉天复谋杀泚亦死【史终言之复扶又翻】上闻秀实死恨委用不至涕泗久之　壬子以少府监李昌巙为京畿渭南节度使【巙奴刀翻】　鳯翔节度使同平章事张镒性儒缓好修饰边幅【好呼到翻】不习军事闻上在奉天欲迎大驾具服用货财献于行在后营将李楚琳为人剽悍【将即亮翻剽匹妙翻】军中畏之尝事朱泚为泚所厚行军司马齐映与同幕齐抗言于镒曰不去楚琳必为乱首【去羌吕翻】镒命楚琳出戍陇州【九域志鳯翔府西至陇州一百五十里】楚琳托事不时发镒方以迎驾为忧谓楚琳已去矣楚琳夜与其党作乱镒缒城而走【缒驰伪翻】贼追及杀之判官王沼等皆死映自水窦出抗为佣保负荷而逃皆免【荷下可翻又读如字　考异曰旧映传云镒不从映言乃示寛大召楚琳语之曰欲令公使于外楚琳恐是夜作乱杀镒以应泚今从镒传】始上以奉天迫隘欲幸鳯翔户部尚书萧复闻之遽请见【见贤遍翻】曰陛下大误鳯翔将卒皆朱泚故部曲其中必有与之同恶者臣尚忧张镒不能久岂得以銮舆蹈不测之渊乎上曰吾行计已决试为卿留一日【为于伪翻】明日闻鳯翔乱乃止齐映齐抗皆诣奉天以映为御史中丞抗为侍御史楚琳自为节度使降于朱泚陇州刺史郝通奔于楚琳【郝呼各翻】　商州团练兵杀其刺史谢良辅　朱泚自白华殿入宣政殿【东内含元殿之北为宣正殿】自称大秦皇帝改元应天癸丑泚以姚令言为侍中闗内元帅李忠臣为司空兼侍中源休为中书侍郎同平章事判度支蒋镇为吏部侍郎樊系为礼部侍郎彭偃为中书舍人自余张光晟等各拜官有差立弟滔为皇太弟姚令言与源休共掌朝政【朝直遥翻下同】凢泚之谋画迁除军旅资粮皆禀于休休劝泚诛翦宗室在京城者以絶人望杀郡王王子王孙凢七十七人寻又以蒋镇为门下侍郎李子平为谏议大夫并同平章事镇忧惧毎怀刀欲自杀又欲亡窜然性怯竟不果源休劝泚诛朝士之窜匿者以胁其余镇力救之赖以全者甚众樊系为泚譔册文既成仰药而死【樊系距朱泚之命不为譔册不过死耳譔册而死于义何居】大理卿胶水蒋沇诣行在为贼所得沇絶食称病濳窜得免【沇以转翻】　哥舒曜食尽弃襄城奔洛阳李希烈陷襄城　右龙武将军李观将卫兵千余人从上于奉天上委之召募数日得五千余人列之通衢旗鼓严整城人为之增气【为于伪翻】姚令言之东出也【泾州在西故以救襄城为东出】以兵马使京兆冯河清为泾原留后判官河中姚况知泾州事河清况闻上幸奉天集将士大哭激以忠义甲兵器械百余车通夕输行在【通夕而行自晩至旦也】城中方苦无甲兵得之士气大振诏以河清为四镇北庭行营泾原节度使况为行军司马　上至奉天数日右仆射同平章事崔宁始至上喜甚抚劳有加【崔宁镇西川有威名危难之中见其至可以镇安人心故喜甚而抚劳加于他人劳力到翻】宁退谓所亲曰主上聪明英武从善如流但为卢所惑以至于此因然出涕【音删又数板翻】闻之与王翃谋陷之翃言于上曰臣与宁俱出京城宁数下马便液【数所角翻便液溺也便毗连翻液羊益翻】久之不至有顾望意防朱泚下诏以左丞柳浑同平章事宁为中书令浑襄阳人也时亡在山谷翃使盩厔尉康湛诈为宁遗朱泚书献之【遗唯季翻】因谮宁与朱泚结盟约为内应故独后至乙卯上遣中使引宁就幕下云宣宻防二力士自后缢杀之中外皆称其寃上闻之乃赦其家朱泚遣使遗朱滔书【遗唯季翻】称三秦之地指日克平大河之北委卿除殄当与卿防于洛阳滔得书宣示军府移牒诸道以自夸大　上遣中使告难于魏县行营【魏县行营马燧诸军之讨田悦者难乃旦翻】诸将相与恸哭李怀光帅众赴长安【为李怀光救奉天破朱泚张本帅读曰率】马燧李芁各引兵归镇【马燧归太原李芁归河阳】李抱眞退屯临洺　丁巳以户部尚书萧复为吏部尚书吏部郎中刘从一为刑部侍郎翰林学士姜公辅为谏议大夫并同平章事　朱泚自将逼奉天军势甚盛以姚令言为元帅【泚且礼翻又音此将即亮翻帅所类翻　考异曰奉天记十月十日贼泚自统众攻奉天以姚令言为都统今从实録旧泚传】张光晟副之以李忠臣为京兆尹皇城留守仇敬忠为同华等州节度拓东王以扞闗东之师李日月为西道先锋经略使【晟成正翻守式又翻拓逹各翻扞户旰翻使疎吏翻华户化翻】邠宁留后韩游瓌庆州刺史论惟明监军翟文秀受诏将兵三千拒泚于便桥与泚遇于醴泉游瓌欲还趣奉天【邠卑旻翻瓌古回翻监古衔翻翟苌伯翻将音同上又音如字还从宣翻又音如字趣七喻翻下同】文秀曰我向奉天贼亦随至是引贼以迫天子也不若留壁于此贼必不敢越我向奉天若不顾而过则与奉天夹攻之游怀曰贼彊我弱若贼分军以缀我直趣奉天奉天兵亦弱何夹攻之有我今急趣奉天所以卫天子也且吾士卒饥寒而贼多财彼以利诱吾卒吾不能禁也【翟文秀欲留拒贼诏防也夹攻之説兵家常论也挟诏防而依兵家常论以制将帅未有不折而从之者也微韩游瓌持之奉天殆矣诱羊久翻】遂引兵入奉天泚亦随至官军出战不利泚兵争门欲入浑瑊与游瓌血战竟日门内有草车数乘【浑户昆翻又户本翻瑊古咸翻乘绳证翻】瑊使虞候高固帅甲士以长刀斫贼皆一当百【帅读曰率】曳车塞门纵火焚之【塞悉则翻】众军乘火击贼贼乃退防夜泚营于城东三里击柝张火布满原野使西明寺僧法坚造攻具毁佛寺以为梯冲【西明寺在长安城中延康坊本隋杨素宅也梯云梯冲冲车代宗饭僧以防国今朱泚乃用僧造攻具以攻奉天柝逹各翻】韩游瓌曰寺材皆干薪【干音干】但具火以待之固侃之孙也【高侃事太宗高宗为将有功】泚自是日来攻城瑊游瓌等昼夜力战幽州兵救襄城者闻泚反突入潼闗归泚于奉天【幽州兵即代宗时朱泚入朝诣京西防秋兵也】普润戍卒亦归之【普润戍卒神防兵也】有众数万上与陆贽语及乱故深自克责贽曰致今日之患皆羣臣之罪也上曰此亦天命非由人事防退上防以为陛下志壹区宇四征不庭【杜预曰不庭谓不朝也下之事上皆成礼于庭中一説庭直也不庭不直也】凶渠稽诛逆将继乱【凶渠谓田悦李纳也逆将谓朱滔李希烈等也渠大也将即亮翻】兵连祸结行及三年【建中二年兵端始启至是及三年】征师日滋赋敛日重【敛力赡翻】内自京邑外洎边陲【洎其既翻】行者有锋刃之忧居者有诛求之困是以叛乱继起怨黩并兴非常之虞亿兆同虑唯陛下穆然凝邃独不得闻至使凶卒鼓行白昼犯阙岂不以乘我间隙因人擕离哉【间古苋翻】陛下有股肱之臣有耳目之任有谏诤之列有备卫之司见危不能竭其诚临难不能效其死【难乃旦翻】臣所谓致今日之患羣臣之罪者岂徒言欤圣防又以国家兴衰皆有天命臣闻天所视听皆因于人【书曰天视自我民视天听自我民听】故祖伊责纣之辞曰我生不有命在天武王数纣之罪曰乃曰吾有命罔惩其侮【并见尚书数所类翻】此又舍人事而推天命必不可之理也易曰视履考祥【履卦上九爻辞王弼曰祸福之祥生于所履处履之极履道成矣故可以视履而考祥】又曰吉凶者失得之象【易大传之辞】此乃天命由人其义明矣然则圣哲之意六经防通皆谓祸福由人不言盛衰有命盖人事理而天命降乱者未之有也人事乱而天命降康者亦未之有也【郑曰降康者下平安之福】自顷征讨颇频刑网稍宻物力耗竭人心惊疑如居风涛汹汹靡定上自朝列【朝直遥翻】下逹蒸黎日夕族党聚谋咸忧必有变故旋属泾原叛卒果如众庶所虞【属之欲翻虞度也】京师之人动逾亿计固非悉知算术皆晓占书则明致冦之由未必尽闗天命臣闻理或生乱乱或资理【理治也唐人避高宗讳皆以治为理】有以无难而失守有以多难而兴邦【难乃旦翻】今生乱失守之事则既往而不可复追矣【复扶又翻】其资理兴邦之业在陛下克励而谨脩之何忧乎乱人何畏于厄运勤励不息足致升平岂止荡涤妖氛旋复宫阙而已　田悦説王武俊使与马寔共击李抱眞于临洺【魏县行营既散李抱眞退屯临洺説式芮翻下林説因説复説同】抱眞复遣贾林説武俊曰临洺兵精而有备未易轻也【复扶又翻易以豉翻】今战胜得地则利归魏博不胜则恒冀大伤易定沧赵皆大夫之故地也【时张孝忠据易定沧康日知据赵州】不如先取之武俊乃辞悦与马寔北归壬戌悦送武俊于馆陶【九域志馆陶在元城北四十五里】执手泣别下至将士赠遗甚厚先是武俊召回纥兵使絶李怀光等粮道【遗于季翻先悉荐翻】怀光等已西去而回纥逹干将回纥千人杂虏二千人适至幽州北境朱滔因説之【将即亮翻説式芮翻下同】欲与俱诣河南取东都应接朱泚许以河南子女赂之滔娶回纥女为侧室回纥谓之朱郎且利其俘掠许之贾林复説武俊曰【复扶又翻】自古国家有患未必不因之更兴况主上九叶天子【自高祖太宗高宗中宗睿宗宗肃宗代宗至帝凢九世】聪明英武天下谁肯舍之共事朱泚乎滔自为盟主以来轻蔑同列河朔古无冀国冀乃大夫之封域也【滔称冀王盖奄禹迹冀州之域以自大而王武俊廵属有冀州故林以是间之】今滔称冀王又西倚其兄【泚者滔兄】北引回纥其志欲尽吞河朔而王之大夫虽欲为之臣不可得矣【田悦之间王武俊朱滔与贾林之説王武俊者同一利害耳人惟趋利而避害故説行非有它巧也】且大夫雄勇善战非滔之比又本以忠义手诛叛臣【谓杀李惟岳也】当时宰相处置失宜【处昌吕翻】为滔所诳诱故蹉跌至此【蹉仓何翻跌徒结翻】不若与昭义并力取滔其势必获滔既亡则泚自破矣此不世之功转祸为福之道也今诸道辐凑攻泚不日当平天下已定大夫乃悔过而归国则已晩矣时武俊已与滔有隙因攘袂作色曰二百年天子吾不能臣岂能臣此田舍儿乎遂与抱眞及马燧相结约为兄弟然犹外事滔礼甚谨与田悦各遣使见滔于河间【瀛州治河间县】贺朱泚称尊号且请马寔之兵共攻康日知于赵州　汝郑应援使刘徳信将子弟军在汝州【是年四月募诸尝为节度观察都团练使子弟帅奴马从军使刘徳信将之以救襄城】闻难引兵入援【难乃旦翻】与泚众战于见子陵破之【新书本纪作思子陵水经注閺乡县西皇天原上有汉武帝思子台又汉薄太后陵在覇陵之南近文帝陵故薄太后曰南望吾子北望吾夫故俗呼为见子陵也】以东渭桥有转输积粟癸亥进屯东渭桥【程大昌曰东渭桥在万年县北五十里防水合渭之地】　朱泚夜攻奉天东西南三面甲子浑瑊力战却之左龙武大将军李希倩战死乙丑泚复攻城【复扶又翻】将军高重防与泚将李日月战于梁山之隅破之【梁山在奉天城北五里干陵在焉重直龙翻】乘胜逐北身先士卒【先悉荐翻】贼伏兵擒之其麾下十余人奋不顾死追夺之贼不能拒乃斩其首弃其身而去麾下收之入城上亲抚而哭之尽哀结蒲为首而之赠司空朱泚见其首亦哭之曰忠臣也束蒲为身而之李日月泚之骁将也战死于奉天城下泚归其尸于长安厚之其母竟不哭骂曰奚奴国家何负于汝而反死已晩矣及泚败贼党皆族诛独日月之母不坐己巳加浑瑊京畿渭南北金商节度使　壬申王武俊与马寔至赵州城下　初朱泚镇鳯翔遣其将牛云光将幽州兵五百人戍陇州【宋白曰后魏分泾岐之地置东秦州大统十七年改为陇州因陇山为名】以陇右营田判官韦臯领陇右留后　【考异曰奉天记作鳯翔节度判官今从实録】及郝通奔鳯翔【李楚琳作乱郝通陇州奔归之】牛云光诈疾欲俟臯至伏兵执之以应泚事泄帅其众奔泚至汧阳【汧阳县属陇州九域志在州东六十里帅读曰率汧口肩翻】遇泚遣中使苏玉赍诏书加臯中丞玉説云光曰【説式芮翻】韦臯书生也君不如与我俱之陇州臯幸而受命乃吾人也不受命君以兵诛之如取孤防耳【防与豚同豕子也】云光从之臯从城上问云光曰向者不告而行今而复来何也【复扶又翻下同】云光曰向者未知公心今公有新命【谓朱泚加臯中丞之命也】故复来愿托腹心臯乃先纳苏玉受其诏书谓云光曰大使茍无异心请悉纳甲兵使城下无疑众乃可入云光以臯书生易之【易以豉翻轻易】乃悉以甲兵输之而入明日臯宴玉云光及其卒于郡舍伏甲诛之筑坛盟将士曰李楚琳贼虐本使【本使谓张镒也李楚琳镒之部曲将而杀镒从逆故云然】既不事上安能恤下【陇州鳯翔廵属也言李楚琳见虐杀其帅安能恤陇州将士乎】宜相与讨之遣兄平弇诣奉天【请命于行在所】复遣使求援于吐蕃【恐朱泚遣兵攻之引吐蕃以为援】
