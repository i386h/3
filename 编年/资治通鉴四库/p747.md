<!-- { "loadSidebar": true } -->
　　癸酉上殂【殂祚于翻】上起自艰难知民疾苦性明察俭约每夜刺闺取外事分判者前后相续【以锥茧物曰刺闺宫中小门也就闺中刺取外事故曰刺闺刺七赐翻】敕传更籖于殿中者必投籖于阶石之上令鎗然有声【更工衡翻更籖更筹也鎗楚庚翻】曰吾虽眠亦令惊觉【觉古孝翻】太子即位大赦五月己卯尊皇太后曰太皇太后皇后曰皇太后　乙酉齐以兼尚书左仆射武兴王普为尚书令　吐谷浑龙涸王莫昌帅部落附于周以其地为扶州【五代志同昌郡嘉诚县后周置县并龙涸郡及扶州总管府吐从暾入声谷音浴帅读曰率】　庚寅以安成王顼为骠骑大将军司徒录尚书都督中外诸军事【顼吁玉翻骠匹妙翻骑奇寄翻】丁酉以中军大将军开府仪同三司徐度为司空以吏部尚书袁枢为左仆射吴兴太守沈钦为右仆射【守式又翻】御史中丞徐陵为吏部尚书陵以梁末以来选授多滥乃为书示众曰梁元帝承侯景之凶荒王太尉接荆州之祸败【王太尉谓僧辩也荆州祸败谓江陵陷没也】故使官方穷此纷杂【方法也穷极也】永安之时【南史徐陵传作永定永定髙祖受禅初元也当从之】圣朝草创白银难得黄札易营【朝直遥翻易以豉翻】权以官阶代于钱绢致令员外常侍路上比肩谘议叅军市中无数岂是朝章固应如此【朝直遥翻】今衣冠礼乐日富年华【谓一日富于一日一年华于一年也】何可犹作旧意非理望也众咸服之　己亥齐立上皇子宏为齐安王仁固为北平王仁英为髙平王仁光为淮南王　六月齐遣兼散骑常侍韦道儒来聘【散悉亶翻骑奇寄翻】　丙寅葬文皇帝于永寜陵庙号世祖　秋七月戊寅周筑武功等诸城以置军士【武功即汉扶风武功县周纪筑武功都斜谷武都留谷津抗诸城】丁酉立妃王氏为皇后【临海王立后】八月齐上皇如晋阳周信州蛮冉令贤向五子王等据巴峡反【巴峡在巴郡巴县有明月广德等峡亦谓之三峡】攻陷白帝党与连结二千余里周遣开府仪同三司元契赵刚等前后讨之终不克九月诏开府仪同三司陆腾督开府仪同三司王亮司马裔讨之腾军于汤口【水经江水自朐防县东迳瞿巫滩左则汤溪水注之谓之汤口】令贤于江南据险要置十城逺结涔阳蛮为声援【涔鉏簮翻丁度曰涔阳渚在郢中此盖荆州蛮也又水经涔水出汉中南郑县东南旱山东北流迳成固县南城北北至沔阳县南入于沔水经又曰涔水出作唐县西北天门郡界东南流注于澧水九域志江陵府公安县有涔阳镇此涔阳当从九域志】自帅精卒固守水逻城【帅读曰率逻即佐翻】腾召诸将问计皆欲先取水逻后攻江南腾曰令贤内恃水逻金汤之固外托涔阳辅车之援资粮充实器械精新以我悬军攻其严垒脱一战不克更成其气不如顿军汤口先取江南翦其羽毛然后进军水逻此制胜之术也乃遣王亮帅众度江旬日防其八城捕虏及纳降各千计遂间募骁勇【闲当作简骁坚尧翻】数道进攻水逻蛮帅冉伯犂冉安西素与令贤有仇腾説诱赂以金帛使为乡导【帅读曰率説式芮翻乡读曰向】水逻之旁有石胜城令贤使其兄子龙真据之腾宻诱龙真龙真遂以城降水逻众溃斩首万余级捕虏万余口令贤走追获斩之腾积骸于水逻城侧为京观是后羣蛮望之輙大哭不敢复叛【观古玩翻复扶又翻】向五子王据石墨城使其子寳胜据双城【今归州巴东县北临大江有铁鎗头长数丈经数百年不损目曰向王鎗盖诸向所据处也】水逻既平腾频遣谕之犹不下进击皆擒之尽斩诸向酋长捕虏万余口【酋慈秋翻长知两翻】信州旧治白帝腾徙之于八陈滩北【诸葛亮垒石为八阵于鱼复平沙之上今谓之八阵碛防州图经云八阵碛在奉节县西南七里又云在永安宫南一里渚下平碛上聚细石为之各髙五丈皆碁布相当中间相去九尺正中开南北巷悉广五尺凡六十四聚或为人散乱及为夏水所没水退则依然如故又有二十四聚作两层其后毎层各十二聚陈读曰阵】以司马裔为信州刺史小吏部陇西辛昻【周既建六官以六部分属六官小吏部属天官】奉使梁益且为腾督军粮【使疏吏翻下同为于伪翻】时临信楚合等州民多从乱【五代志巴东郡临江县后周置临州巴郡梁置楚州涪陵郡西魏置合州唐改临州为忠州】昻谕以祸福赴者如归乃令老弱负粮壮夫拒战咸乐为用【乐音洛】使还防巴州万荣郡民反【五代志清化郡梁置巴州所领永穆县旧置万荣郡唐志永穆县属通州我朝改通州为达州】攻围郡城遏絶山路昻谓其徒曰凶狡猖狂若待上闻孤城必陷茍利百姓专之可也遂募通开二州【五代志通州郡梁置万州西魏曰通州所领西流县后魏之汉兴县也西魏置开州唐省西流县入盛山县杜佑曰通州汉宕渠之地梁于此置万州以州内地万余顷故以为名西魏改通州以居四达之地】得三千人倍道兼行出其不意直趣贼垒【趣七喻翻】贼以为大军至望风瓦解一郡获全周朝嘉之以为渠州刺史【五代志宕渠郡梁置渠州朝直遥翻】　冬十月齐以侯莫陈相为太傅任城王湝为太保娄叡为大司马冯翊王润为太尉开府仪同三司韩祖念为司徒　庚申帝享太庙　十一月乙亥周遣使来吊【使疏吏翻】　丙戌周主行视武功等新城【行下孟翻】十二月庚申还长安　齐河闲王孝琬怨执政【怨谗杀其兄孝瑜也】为草人而射之【射而亦翻】和士开祖珽譛之于上皇曰草人以拟圣躬也又前突厥至并州孝琬脱兠鍪抵地【抵诸氏翻侧击也北齐书作抵丁礼翻】云我岂老妪须着此物此言属大家也【妪威遇翻着陟略翻属之欲翻此时已谓天子为大家言比上皇于妇人】又魏世谣言河南种谷河北生白杨树上金鸡鸣河南北者河间也孝琬将建金鸡大赦耳【五代志曰后齐赦日武库令设金鸡及鼓于阙门外之右集囚于阙前挝鼔千声释焉尔雅翼曰海中星占曰天鸡声动为有赦故后魏北齐赦日皆设金鸡掲于竿】上皇颇惑之防孝琬得佛牙置第内夜有光上皇闻之使搜之得填库矟幡数百【填读曰镇矟色角翻】上皇以为反具收讯诸姬有陈氏者无宠诬孝琬云孝琬常画陛下像而哭之其实世宗像也【孝琬父澄諡文襄皇帝庙号世宗】上皇怒使武卫赫连辅倒鞭挝之【倒鞭者执小头以大头挝之】孝琬呼叔上皇曰何敢呼我为叔孝琬曰臣神武皇帝嫡孙文襄皇帝嫡子魏孝静皇帝之甥何为不得呼叔上皇愈怒折其两胫而死【折而设翻】安德王延宗哭之泪赤【延宗亦文襄之子防为文宣所养问欲作何王对曰欲作冲天王文宣问杨愔愔曰天下无此郡名愿使安于德乃封安德王泪赤者泣尽而继之以血也魏中兴初分乐陵置安德郡】又为草人鞭而讯之曰何故杀我兄奴告之上皇覆延宗于地马鞭鞭之二百几死【几居依翻】　是岁齐赐侍中中书监元文遥姓髙氏【文遥孝昭帝之后党也】顷之迁尚书左仆射魏末以来县令多用厮役【厮音斯今相传读从诜入声】由是士流耻为之文遥以为县令治民之本【治直之翻】遂请革选【革更改也】宻择贵游子弟发敕用之犹恐其披诉悉召之集神武门令赵郡王叡宣防唱名厚加慰谕而遣之齐之士人为县自此始





　　资治通鉴巻一百六十九
　　钦定四库全书
　　资治通鉴巻一百七十　　宋　司马光　撰
　　胡三省　音注
　　陈纪四【起彊圉大渊献尽重光单阏凡五年】
　　临海王【讳伯宗字奉业小字药王文帝嫡长子也】
