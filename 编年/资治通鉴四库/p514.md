<!-- { "loadSidebar": true } -->
　　隆安五年春正月武威王利鹿孤欲称帝羣臣皆劝之安国将军鍮勿仑曰【安国将军汉献帝以授张杨鍮托侯翻仑卢昆翻】吾国自上世以来被发左袵【被皮义翻】无冠带之饰逐水草迁徙无城郭室庐故能雄视沙漠抗衡中夏【夏户雅翻】今举大号诚顺民心然建都立邑难以避患储蓄仓库启敌人心不如处晋民于城郭劝课农桑以供资储帅国人以习战射邻国弱则乗之强则避之此久长之良防也【自汉以来善为夷狄谋者莫过此策矣处昌吕翻帅读曰率】且虚名无实徒足为世之质的将安用之【质受斧的受矢按诗发彼有的毛传云的质也正义曰毛氏于射侯之事正鹄不明惟猗嗟传云二尺曰正亦不言正之所施周礼郑众马融注皆云十尺曰侯四尺曰鹄二尺曰正四寸曰质则以为侯皆一丈鹄及正质于一侯之中为此等级则以质为四寸也王肃引尔雅云射张皮谓之侯侯中谓之鹄鹄中谓之正正方二尺正中谓之方六寸则质也旧云方四寸今云方六寸尔雅説明宜从之肃意惟改质为六寸余同郑马贾逵周礼注云四尺曰正正五重鹄居其内而方二尺以为正正大于鹄鹄在正内虽内外不同亦共在一侯郑于周礼上下检之以为大射之侯其中制皮为鹄賔射之侯其中采画为正正大如鹄皆居侯中三分之一其燕射则射兽侯侯中画为兽形即乡射记所谓熊侯白质之类射义云孔子曰循声而发发而不失正鹄者其惟贤者乎诗云发彼有的以祈尔爵旣言正鹄即引此的则诗人之意以的为正鹄之谓也司裘注説皮侯之状云以虎熊豹麋之皮饰其侧又方制之以为质谓之鹄是郑意以侯中所射之处为质也此毛传唯言的质也】利鹿孤曰安国之言是也乃更称河西王【更工衡翻王武威则一郡而已王河西则欲兼汉四郡之地此利鹿孤之志也】以广武公傉檀为都督中外诸军事凉州牧録尚书事【傉奴沃翻】　二月丙子孙恩出浃口【浃即叶翻】攻句章不能拔刘牢之撃之恩复走入海【复扶又翻】　秦王兴使乞伏干归还镇苑川尽以其故部众配之【为乞伏氏复强张本】　凉王纂嗜酒好猎【好呼到翻】太常杨頴諌曰陛下应天受命当以道守之今疆宇日蹙﨑岖二岭之间【姑臧南有洪池岭西有丹岭一作删丹岭】陛下不兢兢夕愓以恢先业而沈湎游畋【沈持林翻】不以国家为事臣窃危之纂逊辞谢之然犹不悛番禾太守吕超擅击鲜卑思盘【番禾县汉属张掖郡后汉晋省番音盘此郡盖吕氏置刘昫曰唐凉州天寳县汉番禾县地悛七縁翻番音盘】思盘遣其弟乞珍诉于纂纂命超及思盘皆入朝【朝直遥翻】超惧至姑臧深自结于殿中监杜尚纂见超责之曰卿恃兄弟桓桓【孔安国曰桓桓武貌】乃敢欺吾【今人谓相陵为相欺】要当斩卿天下乃定超顿首谢纂本以恐愒超【愒许葛翻】实无意杀之因引超思盘及羣臣同宴于内殿超兄中领军隆数劝纂酒【数所角翻】纂醉乗步挽车【步挽车不用牛马若羊等令人步而挽之魏书礼志步挽车天子小驾亦为副乗】将超等游禁中【将如字】至琨华堂东閤车不得过纂亲将窦川骆腾倚劒于壁推车过閤【将即亮翻推吐雷翻】超取劒击纂纂下车禽超超刺纂洞胷【刺七亦翻】川腾与超格战超杀之纂后杨氏命禁兵讨超杜尚止之【超之结尚也盖有密约】皆舍仗不战将军魏益多入取纂首杨氏曰人已死如土石无所复知何忍复残其形骸乎【复扶又翻】益多骂之遂取纂首以徇曰纂违先帝之命杀太子而自立【事见上卷三年】荒淫暴虐番禾太守起顺人心而除之以安宗庙凡我士庶同兹休庆纂叔父巴西公佗【佗徒河翻】弟陇西公纬皆在北城【纬于贵翻】或説纬曰超为逆乱公以介弟之亲【杜预曰介大也説输芮翻下同】仗大义而讨之姜纪焦辨在南城杨桓田诚在东苑皆吾党也何患不济纬严兵欲与佗共撃超佗妻梁氏止之曰纬超俱兄弟之子何为舎超助纬自为祸首乎【舎读曰舍】佗乃谓纬曰超举事已成据武库拥精兵图之甚难且吾老矣无能为也超弟邈有宠于纬説纬曰纂贼杀兄弟【谓杀绍又杀也説输芮翻】隆超顺人心而讨之正欲尊立明公耳方今明公先帝之长子当主社稷人无异望夫复何疑【长知两翻复扶又翻】纬信之乃与隆超结盟单马入城超执而杀之让位于隆隆有难色超曰今如乗龙上天岂可中下隆遂即天王位【隆字永基光弟宝之子也】大赦改元神鼎【超先于番禾得小鼎以为神瑞故以纪元】尊母衞氏为太后妻杨氏为后以超为都督中外诸军事辅国大将军録尚书事封安定公諡纂曰灵帝纂后杨氏将出宫超恐其挟珍宝命索之【索山客翻】杨氏曰尔兄弟不义手刃相屠我旦夕死人安用寳为超又问玉玺所在【玺斯氏翻】杨氏曰已毁之矣后有美色超将纳之谓其父右仆射桓曰后若自杀祸及卿宗桓以告杨氏杨氏曰大人卖女与氐以图富贵一之谓甚其可再乎【引左传之言】遂自杀諡曰穆后桓犇河西王利鹿孤利鹿孤以为左司马　三月孙恩北趣海盐【海盐县本武原乡秦以为海盐县汉属防稽郡后汉晋属呉郡今在秀州东南八十里趣七喻翻】刘裕随而拒之筑城于海盐故治恩日来攻城裕屡击破之斩其将姚盛城中兵少不敌【将即亮翻少诗沼翻】裕夜偃旗匿众明晨开门使羸疾数人登城【羸伦为翻】贼遥问刘裕所在曰夜已走矣贼信之争入城裕奋击大破之恩知城不可拔乃进向沪渎裕复弃城追之【沪音户复扶又翻】海盐令鲍陋遣子嗣之帅呉兵一千请为前驱【帅读曰率】裕曰贼兵甚精呉人不习战若前驱失利必败我军【败补迈翻】可在后为声埶嗣之不从裕乃多伏旗鼓前驱既交诸伏皆出裕举旗鸣鼓贼以为四面有军乃退嗣之追之战没裕且战且退所领死伤且尽至向战处令左右脱取死人衣以示闲暇【闲读曰闲】贼疑之不敢逼裕大呼更战【呼火故翻】贼惧而退裕乃引归　河西王利鹿孤伐凉与凉王隆战大破之徙二千余户而归　夏四月辛邜魏人罢邺行台【魏置邺行台见一百一十卷隆安二年】以所统六郡置相州以庾岳为刺史【魏相州统魏郡阳平广平汲郡顿丘清河六郡杜佑曰后魏置相州于邺取河亶甲居相以名州】乞伏干归至苑川以边芮为长史王松寿为司马公
