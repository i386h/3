<!-- { "loadSidebar": true } -->
　　六年春正月癸未魏乐浪王万寿卒【乐浪音洛琅】　辛卯上初祀五帝于明堂大赦　丁未策秀孝于中堂【秀孝秀才孝防也】扬州秀才顾灋对策曰源清则流洁神圣则刑全【圣当作王音于况翻刑当作形】躬化易于上风体训速于草偃【顾法对策之意欲帝谨厥身于宫帷衽席之间则可以化天下易以豉翻】上览之恶其谅也【许慎説文曰谅信也诸儒説经者莫能易此义今此当以谅直为义参考经典则直自是直谅自是谅恶乌路翻】投策于地　二月乙卯复百官禄【文帝元嘉二十七年以军兴减内外百官俸三分之一继而国有内难日不暇给今始复百官禄】　三月庚寅立皇子子元为邵陵王　初侍中沈怀文数以直谏忤防【数所角翻忤五故翻】怀文素与顔竣周朗善【竣七伦翻】上谓怀文曰竣若知我杀之亦当不敢如此怀文嘿然侍中王彧言次称竣朗人才之美怀文与相酬和【彧于六翻和胡卧翻】顔师伯以白上上益不悦上尝出射雉【自曹魏以来人主率好自出射雉射而亦翻】风雨骤至怀文与王彧江智渊约相与谏防召入雉塲怀文曰风雨如此非圣躬所宜冐彧曰怀文所啓宜从智渊未及言上注弩作色曰卿欲效顔竣邪何以恒知人事【恒戸登翻】又曰顔竣小子恨不先鞭其靣每上燕集在坐者皆令沉醉【坐徂卧翻沉持林翻】嘲谑无度【谑迄却翻】怀文素不饮酒又不好戏调【好呼到翻调田聊翻】上谓故欲异已谢庄尝戒怀文曰卿每与人异亦何可久怀文曰吾少来如此【少诗照翻】岂可一朝而变非欲异物性所得耳上乃出怀文为晋安王子勋征虏长史【子勋带号征虏将军以怀文为长史】领广陵太守【子勋镇南兖州故懐文以长史领广陵太守】怀文诣建康朝正【朝正谓赴元正朝防也朝直遥翻】事毕遣还【还从宣翻又如字下同】以女病求申期【申重也申期重为之期也】至是犹未发免官禁锢十年怀文卖宅欲还东【怀文呉兴人呉兴在建康东】上闻大怒收付廷尉丁未赐怀文死怀文三子澹渊冲行哭为怀文请命见者伤之【澹徒览翻为于伪翻】柳元景欲救怀文言于上曰沈怀文三子涂炭不可见【见视也言其在涂炭之中不堪着眼也】愿陛下速正其罪【言速正其罪者婉而导之谓若正其罪当不至于死也】上竟杀之　夏四月淑仪殷氏卒　【考异曰殷淑仪南郡王义宣女也义宣败后帝密取之假姓殷氏左右宣泄者多死或云贵妃是殷琰家人入义宣家义宣败入宫今从宋书】追拜贵妃諡曰宣上痛悼不已精神为之罔罔【罔罔失志也若有若无也为于伪翻】颇废政事　五月壬寅太宰义恭解领司徒　六月辛酉东昌文穆公刘延孙卒【沈约志庐陵郡有东昌国呉立隋开皇十一年省东昌入泰和县】庚午魏主如隂山　魏石楼胡贺畧孙反【石楼胡即吐京胡也吐京有石楼山隋废吐京郡为石楼县唐属隰州】长安镇将陆真讨平之【将即亮翻】魏主命真城长蛇镇【长蛇镇在南田县东南有长蛇水唐陇州呉山县即其地】氐豪仇傉檀反【傉古沃翻】真讨平之卒城而还【卒子恤翻】　秋七月壬寅魏主如河西　乙未立皇子子云为晋陵王是日卒諡曰孝　初晋庾冰议使沙门敬王者桓复述其议【复扶又翻】并不果行至是上使有司奏曰儒灋枝名墨条分【班志儒家助人君顺隂阳明教化游文于六经之中留意于仁义之际祖述尧舜宪章文武宗师仲尼以重其言于道最为髙法家信赏必罚以辅礼制名家正名名位不同礼亦异数墨家贵俭兼爱上贤右鬼非命尚同】至于崇亲严上厥猷靡爽唯浮图为教反经提传【释氏以自西天竺来者为经中国沙门译而演其义者为传提拈掇也传直恋翻】拘文蔽道在末弥扇夫佛以谦卑自牧忠防为道宁有屈膝四軰而简礼二亲【谓拜四軰而不拜父母也释氏有所谓戒外四圣佛一也菩萨二也圆觉三也声闻四也亦谓之四軰】稽颡耆腊而直体万乘者哉【沙门重戒腊以舍俗为僧之年为始老也直体谓不屈身也稽音啓】臣等参议以为沙门接见比当尽防【比毗志翻并也总也】礼敬之容依其本俗九月戊寅制沙门致敬人主及废帝即位复旧　乙未以尚书右仆射刘遵考为左仆射丹阳尹王僧朗为右仆射僧朗彧之父也　冬十月壬寅葬宣贵妃于龙山【九域志江宁府有龙山山形似龙江宁府即建康】凿冈通道数十里民不堪役死亡甚众【亡逃亡也】自江南葬埋之盛未之有也又为之别立庙【古者宗庙之制妾袝于妾祖姑汉氏以来薄太后生文帝钩弋夫人生昭帝皆就园置寝庙未尝别立庙也史言帝溺于女宠纵情败礼为于伪翻】　魏员外散骑常侍游明根等来聘　辛巳加尚书令柳元景司空　壬寅魏主还平城【自河西还也】　南徐州从事史范阳祖冲之【自汉以来诸州皆有从事史假佐】上言何承天厯疎舛犹多【何承天撰厯见一百二十四卷文帝元嘉二十一年】更造新厯【更子衡翻】以为旧灋冬至日有定处未盈百载輙差二度【载子亥翻】今令冬至日度岁岁微差将来久用无烦屡改又子为辰首位在正北虚为北方列宿之中今厯上元日度发自虚一又日辰之号甲子为先今厯上元岁在甲子又承天灋日月五星各自有元今灋交防迟疾悉以上元岁首为始【所谓今厯今灋皆祖冲之更造者也厯家分上元中元下元甲子各六十年凡一百八十年而下元甲子终又复于上元甲子】上令善歴者难之不能屈防上晏驾不果施行【难乃旦翻】
　　七年春正月丁亥以尚书右仆射王僧朗为太常卫将军顔师伯为尚书仆射上每因宴集使羣臣自相謿讦以为乐【谑人以成其过谓之謿发人之隂私谓之讦讦居谒翻乐音洛】吏部郎江智渊素恬雅渐不防防【防合也】尝使智渊以王僧朗戏其子彧智渊正色曰恐不宜有此戏上怒曰江僧安痴人痴人自相惜僧安智渊之父也智渊伏席流涕【古人畏闻父母名惟君所无私讳今人虽各有家讳然稠人广座中往往不敢以为讳吾是以叹隋世以前人士犹为近古也】由是恩宠大衰【武帝以是怒江智渊何异孙皓之怒韦昭邪】又议殷贵妃諡曰怀上以为不尽美甚衔之它日与羣臣乘马至贵妃墓举鞭指墓前石柱【石柱墓表也】谓智渊曰此上不容有怀字智渊益惧竟以忧卒　【考异曰宋畧曰帝既以僧安辱智渊自是诋之无度智渊不堪其耻退而自杀今从宋书】　己丑以尚书令柳元景为骠骑大将军开府仪同三司【骠匹妙翻骑竒寄翻】　二月甲寅上巡南豫南兖二州丁卯校猎于乌江【乌江县始见于晋书属淮南郡不记置立宋属歴阳郡宋白曰晋太康六年于东城界置乌江县校戸教翻】壬戌大赦甲子如步山壬申还建康　夏四月甲子诏自非临军战陈并不得专杀其罪应重辟者【陈读曰阵辟毗亦翻】皆先上须报【光上其罪状待报乃行刑此汉法也上时掌翻】违犯者以杀人论　五月丙子诏曰自今刺史守宰动民兴军皆须手诏施行惟边隅外警及奸舋内发变起仓猝者不从此例【舋许觐翻】　戊辰以左民尚书蔡兴宗【曹魏置左民尚书】左卫将军袁粲为吏部尚书粲淑之兄子也【袁淑死于元凶劭之难】上好狎侮羣臣【好呼报翻】自太宰义恭以下不免秽辱常呼金紫光禄大夫王谟为老伧【江南人呼中州人为伧王谟太原人也故呼之为老伧伧助庚翻】仆射刘秀之为老悭顔师伯为齴【齴鱼蹇翻露齿也】其余短长肥瘦皆有称目黄门侍郎宗灵秀体肥拜起不便每至集防多所赐与欲其瞻谢倾踣以为欢笑【踣蒲北翻】又宠一昆仑奴【昆仑奴者言其状似昆仑国人也昆仑国在林邑南仑卢昆翻】令以杖击羣臣尚书令柳元景以下皆不能免惟惮蔡兴宗方严不敢侵媟【媟私列翻】顔师伯谓仪曹郎王耽之曰【曹魏置二十三郎仪曹其一也】蔡尚书常免昵戏去人实远【昵尼质翻】耽之曰蔡豫章昔在相府亦以方严不狎武帝宴私之日未尝相召【蔡豫章兴宗父廓也尝为豫章太守故称之相府谓武帝相晋时廓为司徒左长史也相息亮翻】蔡尚书今日可谓能负荷矣【左传子产曰其父析薪其子不克负荷荷音下可翻又如字】　壬寅魏主如隂山　六月戊辰以秦郡太守刘德愿为豫州刺史德愿怀慎之子也上既葬殷贵妃数与羣臣至其墓【数所角翻】谓德愿曰卿哭贵妃悲者当厚赏德愿应声恸哭抚膺擗踊涕泗交流【膺胷也擗毘亦翻以手击胷也诗注曰自月曰涕自鼻曰泗】上甚悦故用豫州刺史以赏之【用下当有为字】上又令医术人羊志哭贵妃志亦呜咽极悲他日有问志者曰卿那得此副急泪志曰我尔日自哭亡妾耳【史言上淫荒为下所侮弄】上为人机警勇决学问博洽文章华敏省读书奏能七行俱下【省悉景翻行戸刚翻一注日间能了七行文义】又善骑射【骑竒寄翻】而奢欲无度自晋氏渡江以来宫室草创朝晏所临东西二堂而已晋孝武末始作清暑殿宋兴无所增改上始大修宫室土木被锦绣嬖妾幸臣赏赐倾府藏坏髙祖所居隂室【被皮义翻藏徂浪翻坏音怪江左诸帝既崩以其所居殿为隂室藏诸御服】于其处起玉烛殿与羣臣观之牀头有土障壁上挂葛灯笼麻蝇拂【以葛为灯笼以麻为蝇拂】侍中袁顗因盛称高祖俭素之德上不答独曰田舍公得此已为过矣【周公无逸之书曰否则侮厥父母曰昔之人无间知宋孝武是也】顗淑之兄子也　秋八月乙丑立皇子子孟为淮南王子产为临贺王　丙寅魏主畋于河西九月辛巳还平城　庚寅以新安王子鸾兼司徒　丙申立皇子子嗣为东平王　冬十月癸亥以东海王祎为司空　己巳上校猎姑孰　魏员外散骑常侍游明根等来聘明根奉使三返上以其长者礼之有加【眀根连三年来聘长知两翻】　十一月癸巳上习水军于梁山十二月丙午如历阳甲寅大赦　己未太宰义恭加尚书令　癸亥上还建康
