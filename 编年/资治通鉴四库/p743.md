<!-- { "loadSidebar": true } -->
　　天嘉四年春正月齐以太子少傅魏收兼尚书右仆射时齐主终日酣饮朝事专委侍中髙元海【酣戸甘翻朝直遥翻下同】元海庸俗帝亦轻之以收才名素盛故用之而收畏懦避事寻坐阿纵除名　【考异曰北齐书帝纪正月乙亥收为仆射己卯除名相去五日不容如此之速恐误今去其日】兖州刺史毕义云作书与髙元海论叙时事元海入宫不觉遗之给事中李孝贞得而奏之帝由是疎元海以孝贞兼中书舍人征义云还朝和士开复谮元海【复扶又翻】帝以马鞭棰元海六十责曰汝昔敎我反【事见上卷二年棰止蕋翻】以弟反兄几许不义以邺城兵抗并州几许无智【几居岂翻】出为兖州刺史　甲申周廸众溃脱身逾岭奔晋安【临川郡南城县有东兴岭通晋安】依陈寳应官军克临川获廸妻子寳应以兵资廸留异又遣子忠臣随之虞寄与寳应书以十事谏之曰自天厌梁德英雄互起人人自以为得之然夷凶翦乱四海乐推者陈氏也【乐音洛】岂非厯数有在惟天所授乎一也以王琳之彊侯瑱之力进足以摇荡中原争衡天下退足以屈彊江外【瑱他甸翻又音镇屈其勿翻彊其两翻】雄张偏隅【张知亮翻】然或命一旅之师或资一士之説琳则瓦解氷泮投身异域瑱则厥角稽颡【书泰誓曰若崩厥角言如角之崩也孟子曰若崩厥角稽首文虽小异意则大同此止言厥角稽颡当以颠蹶之蹶为义説式芮翻稽音啓】委命阙庭斯又天假其威而除其患二也今将军以藩戚之重【陈编寳应于属籍故云然】东南之众尽忠奉上戮力勤王岂不勲髙窦融【窦融以河西归汉累世贵盛】宠过吴芮【吴芮以长沙奉汉髙祖贤之制诏御史长沙王忠其定着今至国五世】析珪判野【扬雄解嘲曰析人之珪师古注云析分也判亦分也判野谓画野分土君国子民而传之后世也】南面称孤乎三也圣朝弃瑕忘过寛厚得人至于余孝顷潘纯陀李孝钦欧阳頠等【朝直遥翻髙祖永定元年欧阳頠为周文育所禽潘纯陀李孝钦皆王琳将也孝钦及余孝顷二年为周廸所禽纯陀盖琳败而归陈也頠鱼委翻】悉委以心腹任以爪牙胸中豁然曽无纎芥况将军舋非张绣罪异毕谌【张绣杀曹操之子其后归操操厚待之事见汉献帝纪又操为兖州以毕谌为别驾张邈以兖州叛刼谌母弟妻子操谢遣之谌顿首言无二心既出遂亡去及破吕布谌生得众为之惧操曰夫人孝于亲者岂有不忠于君乎吾所求也以为鲁相舋许觐翻谌氏壬翻】当何虑于危亡何失于富贵四也方今周齐邻睦境外无虞并兵一向匪朝伊夕非刘项竞逐之机楚赵连从之势【从子容翻】何得雍容髙拱坐论西伯哉五也【范晔论隗嚣曰若嚣命防符运敌非天力虽坐论西伯岂为过哉注云言不遇光武为敌则不谢西伯也】且留将军狼顾一隅亟经摧衂【亟去吏翻频数也】声实亏丧胆气衰沮其将帅首防两端唯利是视孰能被坚执鋭长驱深入系马埋轮奋不顾命以先士卒者乎六也【丧息浪翻沮在吕翻将即亮翻帅所类翻被皮义翻先悉荐翻】将军之彊孰如侯景将军之众孰如王琳武皇灭侯景于前今上摧王琳于后此乃天时非复人力【复扶又翻】且兵革已后民皆厌乱其孰能弃坟墓捐妻子出万死不顾之计从将军于白刅之间乎七也厯观前古子阳季孟颠覆相寻余善右渠危亡继及【子阳公孙述字季孟隗嚣字二人事见汉光武纪余善右渠事见汉武帝纪】天命可畏山川难恃况将军欲以数郡之地当天下之兵以诸侯之资拒天子之命强弱逆顺可得侔乎八也且非我族类其心必异【左传季文子引史佚之言】不爱其亲岂能及物留将军身縻国爵子尚王姬【易曰我有好爵吾与尔縻之子尚王姬谓异子贞臣尚主也】犹且弃天属而不顾背明君而孤立危急之日岂能同忧共患不背将军者乎【背蒲妹翻】至于师老力屈惧诛利赏必有韩智晋阳之谋张陈井陉之势九也【韩智事见一卷周威烈王二十三年张陈事始秦二世三年终汉髙帝三年陉音刑】北军万里逺鬬锋不可当【兵自建康来建康于晋安为北故曰北军万里逺鬬者无反顾之心有必死之志故其锋不可当】将军自战其地人多顾后众寡不敌将帅不侔师以无名而出事以无机而动以此称兵【称犹举也】未知其利十也为将军计莫若絶亲留氏【寳应娶留异之女为妻】释甲偃兵一遵诏防方今藩维尚少【少诗沼翻】皇子防冲凡豫宗族皆防宠树况以将军之地将军之才将军之名将军之势而克脩藩服北面称臣宁与刘泽同年而语其功业哉【刘泽汉髙祖疎属事见十三卷汉髙后七年】寄感恩懐德不觉狂言斧钺之诛其甘如荠【荠齐济翻】寳应览书大怒或谓寳应曰虞公病势稍笃言多错谬寳应意乃小释亦以寄民望故优容之　周梁躁公侯莫陈崇从周主如原州【諡法好变动民曰躁】帝夜还长安人窃怪其故崇谓所亲曰吾比闻术者言晋公今年不利车驾今忽夜还不过晋公死耳【比毗至翻宇文防封晋公】或发其事乙酉帝召诸公于大德殿面责崇崇惶恐谢罪其夜宰防遣使将兵就崇第逼令自杀【防当恐惧脩省引咎避权不当专杀功臣使疏吏翻将即亮翻】葬如常仪　壬辰以髙州刺史王法为南徐州刺史临川太守周敷为南豫州刺史【五代志髙凉郡梁置髙州南豫州时治宣城巨俱翻】　周主命司宪大夫拓防廸【唐六典御史大夫秦官厯晋宋齐梁陈后魏北齐后周并不置大夫而以中丞为台主后周秋官置司宪中大夫二人掌丞司寇之法以左右刑罚盖比御史中丞之职也】造大律十五篇【五代志周造大律凡二十五篇一刑名二法例三祀享四朝防五婚姻六户禁七水火八兴缮九衞宫十市防十一鬭竞十二刼盗十三贼叛十四毁亡十五违制十六关津十七诸侯十八廐牧十九杂犯二十诈伪二十一请求二十二告言二十三逃亡二十四系讯二十五断狱当从志作二十五篇】其制罪一曰杖刑自十至五十二曰鞭刑自六十至百三曰徒刑自一年至五年四曰流刑自二千五百里至四千五百里五曰死刑磬绞斩枭裂【古者公族有罪磬于甸人郑曰悬缢杀之曰磬绞者全其身首斩者殊死枭者挂其首于木上裂者车裂枭坚尧翻】凡二十五等【五刑之属各有五合二十五等】　庚戌以司空南徐州刺史侯安都为江州刺史　辛酉周诏大冢宰晋国公亲则懿昆【昆兄也】任当元辅自今诏诰及百司文书并不得称公名防抗表固让　三月乙丑朔日有食之　齐诏司空斛律光督歩骑二万筑勲掌城于轵关【五代志轵关在河内郡王屋县骑奇寄翻轵音只】仍筑长城二百里置十二戍丙戌齐以兼尚书右仆射赵彦深为左仆射【左仆射当作右】
