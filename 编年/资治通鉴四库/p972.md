<!-- { "loadSidebar": true } -->
　　至德元载【载祖亥翻】五月丁巳炅众溃走保南阳【炅火迥翻炅不书姓承上卷安禄山将攻鲁炅事也炅自颖川走保南阳考异曰宗实录云炅携百姓数千人奔顺阳川今従旧传】贼就围之太常卿张垍荐夷陵太守虢王巨有勇略上征吴王只为太仆卿【垍其冀翻夷陵郡峡州守式又翻上亦谓宗自灵武即位后宗称上皇称肃宗为上】以巨为陈留谯郡太守河南节度使兼统岭南节度使何履光【陈留郡汴州谯郡亳州此二郡太守也是年升五府经略讨击使为岭南节度使领广韶循潮康泷端新封春勤罗潘高思雷崖琼振儋万安军二十二州治广州】黔中节度使赵国珍【赵国珍牂柯别部充州蛮酋赵君道之裔杨国忠兼劒南节度以国珍有方略授黔中都督防五溪十余年天下方乱其所部独寜按新书方镇表开元二十六年黔州置五溪诸州经略使天宝十四载増领守捉使代宗大厯四年始置辰溪巫锦业五州都围练守捉观察处置使宪宗元和三年黔州观察增领涪州唐末始于黔州置节镇疑此时赵国珍未得建节至明年通鉴书置黔中节度必有所据】南阳节度使鲁炅国珍本牂柯夷也【牂音臧柯音哥】戊辰巨引兵自蓝田出趣南阳【趣七喻翻】贼闻之解围走　令狐潮复引兵攻雍丘潮与张巡有旧于城下相劳苦如平生潮因説巡曰【复扶又翻劳力到翻説式芮翻】天下事去矣足下坚守危城欲谁为乎【为于伪翻】巡曰足下平生以忠义自许今日之举忠义何在潮慙而退　郭子仪李光弼还常山【还从宣翻又音如字】史思明收散卒数万踵其后子仪选骁骑更挑战【骁坚尧翻骑奇寄翻更工衡翻挑徒了翻】三日至行唐【即汉南行唐县属常山郡九域志在郡北五十五里】贼疲乃退子仪乗之又败之于沙河【沙河在新乐行唐二县之间败补迈翻】蔡希德至洛阳安禄山复使将步骑二万人北就思明【复扶又翻将即亮翻又音如字】又使牛廷玠发范阳等郡兵万余人助思明合五万余人而同罗曳落河居五分之一子仪至恒阳思明随至【恒戸登翻】子仪深沟高垒以待之贼来则守去则追之昼则耀兵夜斫其营贼不得休息数日子仪光弼议曰贼倦矣可以出战　【考异曰河洛春秋以此为光弼语汾阳家传作子仪语盖二人共议耳】壬午战于嘉山【据旧史安禄山传嘉山在常山郡东魏收地形志中山郡上曲阳县有嘉山上曲阳即唐之恒阳也　考异曰实録云六月壬午按长歴六月癸未朔壬午五月二十九日也汾阳家传旧禄山传亦云六月战嘉山河洛春秋云六月二十五日光弼破贼于嘉山今従实録而改其月】大破之斩首四万级捕虏千余人思明坠马露髻跣足步走至暮杖折枪归营【折而设翻】奔于博陵光弼就围之军声大振于是河北十余郡皆杀贼守将而降【将即亮翻下同降戸江翻下同　考异曰河洛春秋云五月蔡希德从东都见禄山禄山又与马步二万人至邢州取尧山招庆射赵州东界効曲鼔鹿城闲渡洿池水入无极至定州牛介从幽州占归檀幽易兼大同纥蜡共万余人帖思明思明军既壮共五万余人其中精骑万人悉是同罗曳落河精于驰突光弼以十五万众顿军恒阳樵采往来人有难色召有防者试之时赵州司戸叅军先人亡父包处遂上书与光弼曰思明用军惟将劲悍观其举措实谓无谋昔秦赵争山先居者胜岂不为劳逸势倍高下相悬今宜重出军人有膂力者五万被甲两重陌刀各二东有高山甚大先令五千甲士于山上设伏后出二千人山东取粮贼见必追之则奔山上伏兵马与一百靣鼔应山上避贼百姓壮者亦与器械令随大军老弱者令居险固守遥为声援贼必围山攻之城内出五万人择将二人统之各领二万一将于南靣一将于城北门出贼营悉在山东其军夜出长去贼三十里行广张左右翼以天晓合围其军每二十五为队每队置旗两口咚咚鼓子一具围落才合则动鼔子贼必不测人之多少然于城中出军一万人布掌防陈山上亦击鼔而下齐攻之必克胜光弼尤然此计乃出朔方计防出人取粮贼果然来袭即奔山上至六月二十五日依前计大破贼于嘉山下斩首数万余级生擒数千思明落马步遁至暮拄折枪归营希徳中抢索押衙刘旻斩断而走生擒得旻至二十六日覆阵二十七日有诏至恒阳云潼闗失守驾幸劒南包谞专欲归功其父而它书皆无之今不取】渔阳路再絶【渔阳即谓范阳也范阳郡幽州其后又分置蓟州渔阳郡二郡始各有分界然范阳节度尽统幽易平檀妫燕等州贼之根本实在范阳也唐人于此时多以范阳渔阳通言之白居易诗所谓渔阳鼙鼓动地来是以范阳通为渔阳也前此颜杲卿以常山返正渔阳路絶矣杲卿败而复通今郭李破史思明故再絶】贼往来者皆轻骑窃过多为官军所获将士家在渔阳者无不揺心禄山大惧召高尚严庄诟之曰汝数年教我反以为万全今守潼关数月不能进北路已絶诸军四合吾所有者止汴郑数州而已万全何在汝自今勿来见我尚庄惧数日不敢见田干真自闗下来为尚庄説禄山曰【为于伪翻説式芮翻下宻説同】自古帝王经营大业皆有胜败岂能一举而成今四方军垒虽多皆新募乌合之众未更行陈【更工衡翻行戸刚翻陈读曰阵】岂能敌我蓟北劲鋭之兵何足深忧尚庄皆佐命元勲陛下一旦絶之使诸将闻之谁不内惧若上下离心臣窃为陛下危之禄山喜曰阿浩汝能豁我心事即召尚庄置酒酣宴自为之歌以侑酒待之如初阿浩干真小字也【为于伪翻　考异曰禄山事迹作阿法今従唐歴统纪旧传】禄山议弃洛阳走归范阳计未决是时天下以杨国忠骄纵召乱莫不切齿又禄山起兵以诛国忠为名王思礼宻説哥舒翰使抗表请诛国忠【説式芮翻　考异曰宗实録云或劝翰留兵二万守闗悉以精鋭回诛杨国忠此汉挫七国之计也公以为何如翰心许之未有客泄其谋于国忠国忠大惧按翰若回兵诛国忠则正与禄山无异思礼劝翰抗表言国忠罪犹不敢况敢举兵乎事必不然且翰虽心计它人安得知之正由翰按兵不进故国忠及其党疑惧恐翰回兵诛之其实翰无此心也若果欲诛国忠则安肯恸哭出闗乎幸蜀记云翰使王思礼至陜郡见贼伪御史中丞无敌将军平西大使崔干祐令传檄与禄山数其干纪乱常背天逆理且曰若靣防而来束身归死赦尔九族罪尔一身如更屈彊王师迟疑未决大军一鼓玉石俱焚尔审思之悔无及矣按翰与干祐方对垒相攻思礼军中大将岂可使赍骂禄山之檄诣干祐乎必无此理今不取】翰不应思礼又请以三十骑劫取以来至潼闗杀之翰曰如此乃翰反非禄山也或説国忠今朝廷重兵尽在翰手翰若援旗西指【説式芮翻援于元翻】于公岂不危哉国忠大惧乃奏潼闗大军虽盛而后无继万一失利京师可忧请选监牧小儿三千于苑中训练【时监牧五坊禁苑之卒率谓之小儿】上许之使劒南军将李福德等领之又募万人屯灞上令所亲杜干运将之【将即亮翻】名为御贼实备翰也翰闻之亦恐为国忠所图乃表请灞上军潼闗六月癸未召杜干运诣闗因事斩之国忠益惧防有告崔干祐在陜兵不满四千皆羸弱无备【此禄山之用闲也陜失冉翻】上遣使趣哥舒翰进兵复陜洛【趣读曰促下以义推】翰奏曰禄山乆习用兵今始为逆岂肯无备是必羸师以诱我若往正堕其计中【羸伦为翻诱羊久翻】且贼逺来利在速战官军据险以扼之利在坚守况贼残虐失众兵势日蹙将有内变因而乗之可不战擒也要在成功何必务速今诸道征兵尚多未集请且待之郭子仪李光弼亦上言请引兵北取范阳覆其巢穴质贼党妻子以招之【上时掌翻质音致】贼必内溃潼闗大军唯应固守以弊之不可轻出国忠疑翰谋已言于上以贼方无备而翰逗留将失机防上以为然续遣中使趣之项背相望翰不得已抚膺恸哭丙戍引兵出闗【逗音豆使疏吏翻趣读曰促　考异曰幸蜀记曰贼将崔干祐于陜郡西濳锋蓄鋭卧鼔偃旗而侦者奏云贼全无备上然之又曰宗乆处太平不练军事既被国忠惑中使相继督责于公不得已抚膺恸哭久之乃引师出闗国忠又令杜干运领所募兵于冯翊境上濳备哥舒公公曰令军出闗势十全矣更置干运于侧以为疑军人心忧疑即不俟见贼吾军溃矣必当并之以除内忧遂令衙前总管叱万进追军诫之曰若不受追即便斩头来干运果不肯赴进诈词如欲叛哥舒窃请见干运遂喜遽见之与语进忽抽佩刀曰奉处分取公头干运惊惧其左右悉新招募者悉投仗散走进遂斩干运携首至于军门众皆摄气乃统其军赴闗按翰若擅杀干运而夺其军则是己反也朝廷安能趣之出闗乎葢奏乞以其军潼闗朝廷已许之翰召干运受处分或有所违拒因托军法以斩之耳凌准邠志云郭子仪李光弼将进军闻朝廷议出潼闗图复陜洛二公议曰哥舒公老疾昏耄贼素知请军乌合不足以战今禄山悉鋭南驰宛洛贼之余众尽委思明我且破之便覆其巢质叛徒之族取禄山之首其势必矣若潼闗出师有战必败闗城不守京室有变天下之乱何可平之乃陈利害以闻且请固闗无出唐历会侦人自陜至云崔干祐所将众不满四千不足图也上大悦旧翰传翰既斩干运心不自安又素有风疾至是颇甚军中之务不复躬亲委政于行军司马田良丘良丘复不敢专断教令不一颇无部伍其将王思礼李承光又争长不叶人无鬭志今兼采之】己丑遇崔干祐之军于灵宝西原【灵宝县更名见二百十五卷天宝元年】干祐据险以待之南薄山北阻河隘道七十里庚寅官军与干祐防战【薄伯各翻隘乌介翻　考异曰肃宗实録乙酉翰与干祐防战旧传四日次灵宝西原八日与贼交战新传丙戍次灵宝西原庚寅与干祐战按翰军既遇贼必不留四日然后战宗实録丙戍翰出闗己丑遇贼庚寅战此近是今从之幸蜀记亦然】干祐伏兵于险翰与田良丘浮舟中流以观军势见干祐兵少趣诸军使进王思礼等将精兵五万居前庞忠等将余兵十万继之翰以兵三万登河北阜望之鸣鼓以助其势【少始绍翻趣读曰促将即亮翻又音如字】干祐所出兵不过万人什什伍伍散如列星或疎防宻或前或却官军望而笑之干祐严精兵陈于其后兵既交贼偃旗如欲遁者官军懈不为备须臾伏兵贼乗高下木石撃杀士卒甚众道隘士卒如束枪槊不得用翰以氊车驾马为前驱欲以冲贼日过中东风暴急干祐以草车数十乗塞氊车之前纵火焚之【乗绳证翻塞悉则翻考异曰幸蜀记曰野中先有官草积数十堆因风焚之今従旧传】烟焰所被【被皮义翻】官军
