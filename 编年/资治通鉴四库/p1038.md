<!-- { "loadSidebar": true } -->













　　资治通鉴卷二百三十一
　　钦定四库全书
　　资治通鉴卷二百三十二　宋　司马光　撰
　　胡三省　音注
　　唐纪四十八【起旃防赤奋若八月尽彊圉单阏七月凡二年始乙丑八月终丁卯七月凡二年整】
　　德宗神武圣文皇帝七
　　贞元元年八月甲子诏凡不急之费及人冗食者皆罢之【冗而陇翻】　马燧至行营与诸将谋曰长春宫不下【燧音遂将即亮翻围长春宫事始上卷是年四月】则怀光不可得长春宫守备甚严攻之旷日持久我当身往谕之遂径造城下【造七到翻】呼怀光守将徐庭光庭光帅将士罗拜城上【将即亮翻帅读曰率】燧知其心屈徐谓之曰我自朝廷来可西向受命庭光等复西向拜【复扶又翻】燧曰汝曹自禄山已来徇国立功四十余年【天寳十四载安禄山反郭子仪李光弼皆以朔方军讨贼立大功其后回纥吐蕃深入京畿诸镇叛乱外御内讨亦倚朔方军以成功至是年凡三十一年今曰四十余年四字误也当作三】何忽为灭族之计从吾言非止免祸富贵可图也众不对燧披襟曰汝不信吾言何不射我【射而亦翻】将士皆伏泣燧曰此皆怀光所为汝曹无罪弟坚守勿出【弟读曰第但也】皆曰诺壬申燧与浑瑊韩游瓌进军逼河中至焦篱堡【浑户昆翻又户本翻瑊户咸翻瓌古回翻焦篱堡在河中府河西县西】守将尉珪以七百人降【尉纡勿翻本复姓尉迟后单姓尉以从便易降戸江翻下同】是夕怀光举火诸营不应骆元光在长春宫下使人招徐庭光庭光素轻元光遣卒骂之又为优胡于城上以侮之【骆元光本安息胡人故徐庭光为优胡以侮之】且曰我降汉将耳元光使白燧燧还至城下庭光开门降燧以数骑入城慰抚其众大呼曰【还从宣翻又音如字骑奇寄翻呼火故翻】吾辈复为王人矣【复扶又翻又音如字】浑瑊谓僚佐曰始吾谓马公用兵不吾逮也今乃知吾不逮多矣【浑户昆翻又户本翻瑊古衘翻不逮不及也】诏以庭光试殿中监兼御史大夫【此谓之试官兼官以寄禄且宪衘也】甲戍燧帅诸军至河西【宋白曰河西县本同州旧朝邑之地唐上元元年以朝邑地置河西县大厯三年复置朝邑县仍析朝邑五乡并割河东三乡依旧为河西县县境东西十四里帅读曰率考异曰旧燧传曰燧帅诸军济河兵凡八万陈于城下是日牛名俊斩怀光首以城降今从邠志】河中军士自相惊曰西城擐甲矣又曰东城娖队矣【河中夹河为两城西城河西县东城河东县河中府治焉擐音宦娖侧角翻】须臾军士皆易其号为太平字怀光不知所为乃缢而死【缢于计翻又于赐翻】初怀光之解奉天围也【事见二百二十九卷建中四年】上以其子璀为监察御史【璀七罪翻监古衘翻】宠待甚厚及怀光屯咸阳不进【事见上卷兴元元年】璀宻言于上曰臣父必负陛下愿早为之备臣闻君父一也【人生在三事之如一谓君父师也】但今日之势陛下未能诛臣父而臣父足以危陛下陛下待臣厚胡人性直故不忍不言耳上惊曰知卿大臣爱子当为朕委曲弥缝而宻奏之【为于伪翻下同言璀当委曲弥缝使君臣之间无隙不当宻奏其事】对曰臣父非不爱臣非不爱其父与宗族也顾臣力竭不能回耳上曰然则卿以何策自免对曰臣之进言非茍求生臣父败则臣与之俱死矣复有何策哉【复扶又翻下同又音如字下同】使臣卖父求生陛下亦安用之上曰卿勿死爲朕更至咸阳谕卿父使君臣父子俱全不亦善乎璀至咸阳而还【更古孟翻还音旋又如字】曰无益也愿陛下备之勿信人言臣今往説谕万方【説式芮翻】臣父言汝小子何知主上无信吾非贪富贵也直畏死耳汝岂可陷吾入死地邪【邪音耶】及李泌赴陜【李泌赴陜见上卷是年七月泌薄必翻陜失冉翻】上谓之曰朕所以再三欲全怀光者诚惜璀也卿至陜试为朕招之对曰陛下未幸梁洋怀光犹可降也【陜失冉翻爲于季翻洋音祥降户江翻】今则不然岂有人臣迫逐其君【廹逐其君谓怀光逼帝自奉天幸山南也】而可复立于其朝乎纵彼厚顔无慙【人知愧者色见于面不知愧者谓之顔厚复扶又翻又音如字朝直遥翻下同】陛下每视朝何心见之臣得入陜借使怀光请降臣不敢受况招之乎李璀固贤者必与父俱死矣若其不死则亦无足贵也及怀光死璀先刅其二弟乃自杀【楚令尹子南之子与李璀者皆处君臣父子大伦之变以死继之可哀也已】朔方将牛名俊断怀光首出降【将即亮翻断音短】河中兵犹万六千人燧斩其将阎晏等七人【阎晏劝怀光东保河中称兵犯同州者也考异曰邠志云八人今从旧马燧传】余皆不问燧自辞行至河中平凡二十七日【戊申至甲戍二十七日史言马燧期以一月平怀光不愆于素】燧出髙郢李鄘于狱【怀光囚郢鄘见上卷本年郢以井翻鄘余封翻】皆奏置幕下韩游瓌之攻怀光也杨怀賔战甚力上命特原其子朝晟【李怀光囚杨朝晟见二百三十卷元年三月瓌古回翻朝直遥翻晟成正翻】游瓌遂以朝晟为都虞【为杨朝晟后帅邠寜张本】上使问陆贽河中既平复有何事所宜区处【处昌防翻】令悉条奏【令力丁翻】贽以河中既平虑必有希防生事之人以为王师所向无敌请乗胜讨淮西者李希烈必诱谕其所部及新附诸帅曰【新附诸帅谓李纳王武俊田绪等诱音酉】奉天息兵之防乃因窘而言朝廷稍安必复诛伐如此则四方负罪者孰不自疑河朔青齐固当响应【窘臣陨翻复扶又翻又音如字河朔谓王武俊田绪刘怦青齐谓李纳】兵连祸结赋役繁兴建中之忧行将复起乃上奏其略曰福不可以屡徼幸不可以常觊【上时掌翻徼一遥翻觊音冀】臣姑以生祸为忧未敢以获福为贺又曰陛下怀悔过之深诚【实心为诚】降非常之大号【此谓兴元敕书也】所在宣之际闻者莫不涕流【敭与扬同】假王叛换之夫削僞号以请罪【王武俊田悦李纳去王号谢罪见二百二十九卷兴元元年】观衅首防之将一纯诚以效勤【谓马燧韩滉陈少逰读通鉴者因其事而观其心迹则知之矣】又曰曩讨之而愈叛今释之而毕来曩以百万之师而力殚今以咫尺之诏而化洽是则圣王之敷理道服暴人【理道即治道避髙宗讳改之】任德而不任兵明矣羣帅之悖臣礼拒天诛图活而不图王又明矣【帅所类翻下同悖蒲内翻】是则好生以及物者乃自生之方施安以及物者乃自安之术挤彼于死地【挤子细翻又子西翻】而求此之久生也措彼于危地而求此之久安也从古及今未之有焉又曰一夫不率【率循也不率谓不循上之教今也】阖境罹殃一境不寜普天致扰又曰亿兆污人【污乌瓜翻污下也】四三叛帅感陛下自新之防悦陛下盛德之言革面易辞且修臣礼其于深言宻议固亦未尽坦然必当聚心而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复兴【陆贽斯言亦可以谓之深切当时事情背蒲妹翻复扶又翻】又曰朱泚灭而怀光戮怀光戮而希烈征希烈傥平祸将次及则彼之蓄素疑而怀夙负者能不为之动心哉【爲于僞翻】又曰今皇运中兴天祸将悔以逆泚之偷居上国【泚且礼翻又音此唐都长安故谓之上国】以怀光之窃保中畿【开元八年以河中为中都河东河西二县为次赤县诸县为次畿县】歳末再周相次枭殄【去年六月斩朱泚今年八月平怀光枭殄谓枭其首而殄絶其类枭坚克翻】实众慝惊心之日【众慝犹言众恶也慝吐得翻】羣生改观之时【观古玩翻又音如字】威则已行惠犹未洽诚宜上副天眷下収物情布恤人之惠以济威乗灭贼之威以行惠又曰臣所未敢保其必从唯希烈一人而已揆其私心非不愿从也想其濳虑非不追悔也【兴元赦文李希烈不与朱泚同科亦在肆赦之数】但以猖狂失计已窃大号虽荷陛下全宥之防然不能不自腼于天地之间耳【荷下可翻腼它典翻慙顔也】纵未顺命斯为独夫【孟子曰残贼之人谓之独夫言人无亲辅之者】内则无辞以起兵外则无类以求助其计不过厚抚部曲偷容嵗时心虽陆梁势必不致陛下但敕诸镇各守封疆彼既气夺算穷是乃狴牢之类【狴邉迷翻又部礼翻狴犴牢狱所以拘囚有罪】不有人祸则当鬼诛【陆贽论李希烈事曲尽情势】古之不战而屈人之兵者此之谓欤【兵法百战百胜不如不战而屈人之兵】丁卯诏以李怀光尝有功宥其一男使续其后赐之田宅归其首及尸使葬加马燧兼侍中浑瑊检校司空余将卒赏赉各有差【燧音遂浑戸昆翻又户本翻瑊古咸翻校古孝翻将即亮翻赉来戴翻】诸道与淮西连接者宜各守封疆非彼侵轶不须进讨【轶徒结翻突也】李希烈若降当待以不死自余将士百姓一无所问【行陆防之言也】　初李晟尝将神策军戍成都【盖大歴十四年敕蜀时也将即亮翻又音如字晟成正翻】及还以营妓髙自随【还从宣翻妓渠绮翻】西川节度使张延赏怒追而还之由是有隙【使疏吏翻】至是刘从一有疾上召延赏入相晟表陈其过恶上重违其意【相息亮翻重难也】以延赏为左仆射【李晟居功名之际以一妇人之故修怨于向用之臣且天子命相而勲臣以私怨间之其能自安乎斯不学之由也为延赏才晟张本射寅谢翻】　骆元光将杀徐庭光谋于韩游瓌【瓌古回翻】曰庭光辱吾祖考【谓为优胡以戏侮之也】吾欲杀之马公必怒公能救其死乎游瓌曰诺壬午遇庭光于军门之外揖而数其罪【数所具翻又所主翻】命左右碎斩之　【考异曰实录甲申骆元光专杀徐庭光上令宰相谕谏官勿论邠志曰二十日骆公谋于韩公曰徐庭光见诟辱及祖父义不同天是日遂杀之按是月癸亥朔甲申二十二日盖奏到之日也今从邠志】入见马燧顿首请罪燧大怒曰庭光已降受朝廷官爵公不告辄杀之是无统帅也【燧音遂降户江翻朝直遥翻统他综翻俗従上声帅所类翻】欲斩之游瓌曰元光杀禆将公犹怒如此公杀节度使天子其谓何燧黙然浑瑊亦为之请【爲于伪翻】乃舍之浑瑊镇河中尽得李怀光之众朔方军自是分居邠蒲矣【自郭子仪以来朔方军亦分屯邠蒲而统于一帅今居邠者韩逰瓌帅之居蒲者浑瑊帅之不相统属故史言其始分浑戸昆翻又户本翻邠卑旻翻】　卢龙节度使刘怦疾病【使疏吏翻怦普耕翻疾甚曰病】九月己亥诏以其子行军司马济权知节度事怦寻薨【薨昏胲翻】　己未中书侍郎同平章事刘从一罢为户部尚书庚申薨【以疾罢而薨尚辰羊翻】冬十月癸卯上祀圆丘赦天下　十二月甲戍户部
