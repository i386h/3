<!-- { "loadSidebar": true } -->
　　也时新除官千五百人而当减者千余人怨嗟盈路初韩滉荐刘佐可使将兵复河湟上以问佐佐亦賛成之滉薨佐奏言吐蕃方彊未可与争上遣中使劳问佐【劳力到翻】佐卧而受命张延赏知佐不可用奏以河湟事委李抱真抱真亦固辞皆由延赏罢李晟兵柄故武臣皆愤怒解体不肯为用故也【史言张延赏妒功疾能之罪】上以襄邓扼淮西冲要癸亥以荆南节度使曹王臯为山南东道节度使以襄邓复郢安随唐七州之　浑瑊之发长安也李晟深戒之以盟所为备不可不严张延赏言于上曰晟不欲盟好之成【好呼到翻下同】故戒瑊以严备我有疑彼之形则彼亦疑我矣盟何由成上乃召瑊切戒以推诚待虏勿自为猜贰以阻虏情瑊奏吐蕃决以辛未盟延赏集百官以瑊表称诏示之【称诏以浑瑊表徧示百官】曰李太尉谓吐蕃和好必不成【李晟时加太尉故以称之吐从暾入声好呼到翻】此浑侍中表也盟日定矣晟闻之泣谓所亲曰吾生长西陲【李晟洮州人长事王忠嗣李抱玉皆有功名长知两翻】备谙虏情【谙乌含翻谙悉也】所以论奏但耻朝廷为犬戎所侮耳上始命骆元光屯潘原韩游瓌屯洛口【朝直遥翻自古以来谓西戎为犬戎潘原县属原州本隂盘也天宝更名时其地已没于吐蕃瓌古回翻洛口即水洛口在瓦亭川东北】以为瑊援元光谓瑊曰潘原距盟所且七十里公有急元光何从知之请与公俱瑊以诏指固止之元光不从与瑊连营相次距盟所三十余里元光壕栅深固瑊壕栅皆可逾也【壕音豪堑也栅测革翻】元光伏兵于营西韩游瓌亦遣五百骑伏于其侧曰若有变则汝曹西趣栢泉以分其势【骑奇寄翻趣逡谕翻唐书地理志原州有百泉县五代史志曰后魏分平凉置长城郡及黄石县隋大业初改黄石为百泉宋白曰时已没蕃界】尚结賛与瑊约各以甲士三千人列于坛之东西常服者四百人从至坛下辛未将盟尚结賛又请各遣游骑数十更相觇索【更工衡翻觇丑廉翻索山客翻】瑊皆许之吐蕃伏精骑数万于坛西游骑贯穿唐军【穿尺绢翻】出入无禁唐骑入虏军悉为所擒瑊等皆不知入幕易礼服【礼服盟防之服】虏伐鼓三声【伐鼔击鼓也】大噪而至杀宋奉朝等于幕中【噪则灶翻朝直遥翻】瑊自幕后出偶得它马乗之伏鬛入其衘驰十余里衘方及马口故矢过其背而不伤唐将卒皆东走虏纵兵追击或杀或擒之【衘古监翻过古禾翻又古卧翻将即亮翻】死者数百人【是后刘昌为泾原帅収聚刼盟将士亡没者骸骨具棺槥衣服葬于浅水原】擒者千余人崔汉衡为虏骑所擒浑瑊至其营则将卒皆遁去营空矣骆元光发伏成陈以待之【陈读曰阵】虏追骑愕眙【眙丑吏翻惊视也】瑊入元光营追骑顾见邠寜军西驰乃还【西驰者韩游瓌所遣趣栢泉之军也】元光以辎重资瑊【重直用翻】与瑊収散卒勒兵整陈而还是日上临朝谓诸相曰今日和戎息兵社稷之福马燧曰然柳浑曰戎狄豺狼也非盟誓可结今日之事臣窃忧之李晟曰诚如浑言上变色曰柳浑书生不知邉计大臣亦为此言邪皆伏地顿首谢因罢朝【朝直遥翻】是夕韩逰瓌表言虏刼盟者兵临近镇【近镇言邠寜之近镇】上大惊街递其表以示浑【仓猝之际不及遣中使今术使递其表以示浑】明旦谓浑曰卿书生乃能料敌如此其审乎上欲出幸以避吐蕃大臣谏而止李晟大安园多竹复有为飞语者【复扶人翻】云晟伏兵大安亭谋因仓猝为变晟遂伐其竹癸酉上遣中使王子恒赍诏遗尚结賛【遗唯季翻】至吐蕃境不纳而还浑瑊留屯奉天甲戍尚结賛至故原州【原州自广德初没于吐蕃城邑墟矣故曰故】引见崔汉衡等曰吾饰金械欲械瑊以献賛普今失瑊虚致公辈又谓马燧之侄弇曰胡以马为命吾在河曲春草未生马不能举足当是时侍中度河掩之吾全军覆没矣【在河曲谓屯鸣沙时马燧时屯石州不度河燧加侍中故以称之】所以求和防侍中力今全军得归【今当作令】柰何拘其子孙命弇与宦官俱文珍浑瑊将马寜俱归【独遣弇归尚结賛虽有此言马燧讳之掩覆而不传矣俱文珍归则必言之于帝马寕归则必言之于浑瑊中外传播燧不可得而掩也所以问燧者可谓巧矣】分囚崔汉衡等于河廓鄯州上闻尚结賛之言由是恶马燧【马燧倍尚结賛之言而爲之请和既堕其计矣徳宗又信尚结賛之间而恶马燧又堕其计焉然德宗但知恶马燧而不知恶张延赏又何也恶乌路翻】　六月丙戍以马燧为司徒兼侍中罢其副元帅节度使初吐蕃尚结賛恶李晟马燧浑瑊曰去三人则唐可图也于是离间李晟【恶乌路翻去吕翻间古苋翻】因马燧以求和欲执浑瑊以卖燧使并获罪因纵兵直犯长安防失浑瑊而止张延赏惭惧谢病不视事　以陜虢观察使李泌为中书侍郎同平章事河东都虞李自良从马燧入朝上欲以为河东节度
