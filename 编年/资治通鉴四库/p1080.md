<!-- { "loadSidebar": true } -->
　　【西翻　考异曰旧传曰镈与宰相李逢吉令狐楚合势挤度故出镇按逢吉时在东川楚在昭义皆不为相今不取按后昭义当作河阳】丙子诏度以门下侍郎同平章事充河东节度使皇甫镈专以掊克取媚【掊蒲侯翻】人无敢言者独谏议大夫武儒衡上疏言之镈自诉于上上曰卿以儒衡上疏将报怨邪镈乃不敢言儒衡元衡之从父弟也【从才用翻】　史馆修撰李翺上言【贞观三年置史馆于门下省有修撰四人掌修国史】以为定祸乱者武功也兴太平者文徳也今陛下既以武功定海内若遂革弊事复高祖太宗旧制用忠正而不疑屏邪佞而不迩【屏必郢翻又卑正翻】改税法不督钱而纳布帛【自建中初杨炎定两税法不令民输其土之所产而督钱】絶进献寛百姓租赋厚边兵以制戎狄侵盗数访问待制官以通塞蔽【数所角翻塞悉则翻】此六者政之根本太平之所以兴也陛下既已能行其难若何不为其易乎以陛下天资上圣如不惑近习容悦之辞任骨鲠正直之士与之兴大化可不劳而成也若不以此为事臣恐大功之后逸欲易生【易以豉翻】进言者必曰天下既平矣陛下可以高枕自安逸【枕职任翻】如是则太平未可期矣　秋七月丁丑朔田正送杀武元衡贼王士元等十六人诏仗内京兆府御史台徧鞫之皆款服【款诚也言吐诚而伏罪也】京兆尹崔元略以元衡物色询之则多异同元略问其故对曰恒郓同谋遣客刺元衡【恒户登翻刺七亦翻】而士元等后期闻恒人事已成遂窃以为己功还报受赏耳今自度为罪均【度徒洛翻】终不免死故承之上亦不欲复辨正悉杀之【复扶又翻】戊寅宣武节度使韩始入朝【蔡郓既平韩始入朝】上待之甚厚献马三千绢五千杂缯三万金银器千【缯慈陵翻】而汴之库廏尚有钱百余万缗绢百余万匹马七千匹粮三百万解【史言韩善完聚】　己丑羣臣上尊号曰元和圣文神武法天应道皇帝赦天下兖海沂密观察使王遂本钱谷吏性狷急无逺识【狷古掾翻】时军府草创【是年三月方分四州置观察】人情未安遂专以严酷为治【治直吏翻】所用杖絶大于常行者【唐制凡杖皆长三尺五寸削去节目讯杖大头径三分二厘小头二分二厘常行杖大头二分七厘小头一分七厘笞杖大头二分小头一分有半】每詈将卒辄曰反虏又盛夏役士卒营府舍督责峻急将卒愤怨辛卯役卒王弁与其徒四人浴于沂水【沂州治临沂县以临沂水名之也】密谋作乱曰今服役触罪亦死奋命立事亦死死于立事不犹愈乎明日常侍与监军副使有宴军将皆在告直兵多休息【常侍谓王遂也副使谓观察副使也在告谓休假在私室也直兵直卫之兵也】吾属乗此际出其不意取之可以万全四人皆以为然约事成推弁为留后壬辰遂方宴饮日过中弁等五人突入于直房前取弓刀【直房直兵之所舍之室也】径前射副使张敦实杀之【射而亦翻】遂与监军狼狈起走弁执遂数之以盛暑兴役用刑刻暴【数所具翻】立斩之传声勿惊监军弁即自称留后升防号令与监军抗礼召集将吏参贺众莫敢不从监军具以状闻　甲午韩又献绢二十五万匹絁三万匹【絁式支翻】银器二百七十左右军中尉各献钱万缗自淮西用兵以来度支盐铁及四方争进奉谓之助军贼平又进奉谓之贺礼后又进奉谓之助赏上加尊号又进奉亦谓之贺礼【史歴言元和进奉之弊】　丁酉以河阳节度使令狐楚为中书侍郎同平章事楚与皇甫镈同年进士故镈引以为相【裴度之视师也令狐楚出翰林今皇甫镈引而相之亦所以杜度之再入】　朝廷闻沂州军乱甲辰以棣州刺史曹华为沂海兖密观察使　韩累表请留京师八月己酉以守司徒兼中书令癸丑以吏部尚书张靖同平章事充宣武节度使靖宰相子【靖张延赏次子延赏相徳宗】少有令闻【少诗照翻闻音问】立朝简黙河东宣武阙帅【帅所类翻】朝廷以其位望素重使镇之靖承王锷聚敛之余韩严猛之后【王锷镇河东韩镇宣武靖皆承其后敛力赡翻下同】两镇喜其亷谨寛大故上下安之【张靖之简贵施之并汴可也施之幽燕则败矣】　己未田正入朝上待之尤厚　戊辰陈许节度使欷士美薨以库部员外郎李渤为吊祭使渤上言臣过渭南闻长源乡旧四百户今才百余户閺乡县旧三千户今才千户【閺音旻】其他州县大率相似迹其所以然皆由以逃户税摊于比隣【摊他干翻比音毗又毗至翻】致驱迫俱逃此皆聚敛之臣剥下媚上【敛力赡翻】惟思竭泽不虑无鱼【吕氏春秋曰竭泽而渔岂不得鱼而明年无鱼】乞降诏书絶摊逃之弊尽逃户之产偿税不足者乞免之计不数年人皆复于农矣执政见而恶之【执政谓皇甫镈恶乌路翻】渤遂谢病归东都　癸酉吐蕃冦庆州【庆州隋化郡开皇十六年改为庆州以庆美取其嘉名汉归徳富平县地旧志京师西北五百七十三里】营于方渠　朝廷议兴兵讨王弁恐青郓相扇继变【青郓与兖海沂密本一镇也故恐其相扇而动】乃除弁开州刺史遣中使赐以告身中使绐之曰开州计已有人迎候道路留后宜速弁即日沂州导从尚百余人【従才用翻】入徐州境所在减之其众亦稍逃散遂加以杻械【杻敕久翻】乗驴入关九月戊寅腰斩东市先是三分郓兵以三镇【此言郓青沂分为三镇之初先悉荐翻】及王遂死朝廷以为师道余党凶态未除命曹华引棣州兵赴镇以讨之沂州将士迎候者华皆以好言抚之使先入城慰安其余众皆不疑华视事三日大飨将士伏甲士千人于幕下乃集众而谕之曰天子以郓人有迁徙之劳特加优给宜令郓人处左沂人处右【处昌吕翻下聚处同】既定令沂人皆出因阖门谓郓人曰王常侍以天子之命为帅于此将士何得辄害之语未毕伏者出围而杀之死者千二百人无一得脱者门屏间赤雾高丈余久之方散【兵死之气凝为赤雾】
　　臣光曰春秋书楚子防诱蔡侯般杀之于申【见昭十一年般音班】彼列国也孔子犹深贬之恶其诱讨也【恶乌路翻】况为天子而诱匹夫乎王遂以聚敛之才殿新造之邦【殿多见翻镇也】用苛虐致乱王弁庸夫乗衅窃【衅隙也】茍沂帅得人戮之易于犬豕耳【帅所类翻易以豉翻】何必以天子诏书为诱人之饵乎且作乱者五人耳乃使曹华设诈屠千余人不亦滥乎然则自今士卒孰不猜其将帅将帅何以令其士卒上下盻盻【盻盻恨视也説文音五计翻孙奭音五礼翻又普苋翻】如冦讐聚处【处昌吕翻】得间则更相鱼肉【间古苋翻更工衡翻】惟先者为雄耳祸乱何时而弭哉惜夫宪宗削平僣乱防致升平【防钜依翻】其美业所以不终由茍徇近功不敦大信故也
