<!-- { "loadSidebar": true } -->
　　长乐公丕在邺将西赴长安【乐音洛】幽州刺史王永在壶闗【是年春王永自幽州奔壶闗】遣使招丕丕乃帅邺中男女六万余口西如潞川【使疏吏翻帅读曰率】骠骑将军张蚝并州刺史王腾迎之入晋阳【骠匹妙翻骑竒寄翻蚝七吏翻】丕始知长安不守坚已死乃发丧即皇帝位【丕字永叙坚之庶长子也】追諡坚曰宣昭皇帝庙号世祖大赦改元大安　燕王垂以鲁王和为南中郎将镇邺遣慕容农出蠮螉塞【蠮于结翻螉于公翻】厯凡城趣龙城【趣七喻翻】防兵讨余岩慕容麟慕容隆自信都徇勃海清河麟击勃海太守封懿执之因屯厯口【水经注清河自广川东北流迳厯县故城南前汉信都国之属县也应劭曰广川县西北三十里有厯城亭故县也今亭在县东津济之所谓之厯口渡】懿放之子也【封放见九十九卷穆帝永和七年】　鲜卑刘头眷击破贺兰部于善无【善无县前汉属雁门郡后汉属定襄郡汉末日弃之荒外】又破柔然于意亲山【意亲山葢即意辛山亲辛语相近按魏书帝纪道武登国五年四月幸意辛山与质驎讨贺兰纥突邻纥奚诸部大破之六月还幸牛川则意辛山在牛川之北】头眷子罗辰言于头眷曰比来行兵所向无敌【比毗至翻】然心腹之疾愿早图之头眷曰谁也罗辰曰从兄显忍人也【从才用翻】必将为乱头眷不聴显库仁之子也顷之显果杀头眷自立又将杀拓跋珪【珪依刘库仁见一百四卷太元元年】显弟亢埿妻珪之姑也【埿与泥同】以告珪母贺氏显谋主梁六眷代王什翼犍之甥也【犍居言翻下同】亦使其部人穆崇奚牧宻告珪【魏书官氏志拓拔氏之先兼并它国各有本部部中别族为内姓丘穆陵氏后改为穆氏又拓拔邻以弟为逹奚氏后改为奚氏】且以其爱妻骏马付崇曰事泄当以此自明贺氏夜饮显酒令醉【饮于鸩翻】使珪隂与旧臣长孙犍元他罗结轻骑亡去【元他罗结二人也他唐何翻】向晨贺氏故惊廐中羣马使显起视之贺氏哭曰吾子适在此今皆不见汝等谁杀之邪显以故不急追珪遂奔贺兰部依其舅贺讷【贺讷本贺兰讷后魏孝文帝改北方旧姓以贺兰氏为贺氏史因简便而书之如上文穆崇奚牧之类皆是也】讷惊喜曰复国之后当念老臣珪笑曰诚如舅言不敢忘也显疑梁六眷泄其谋将囚之穆崇宣言曰六眷不顾恩义助显为逆我掠得其妻马足以解忿显乃舍之贺氏从弟外朝大人贺恱举所部以奉珪【贺恱盖什翼犍时为外朝大人魏书官氏志曰登国二年因旧制置南北大人对治二部又置外朝大人无常员主受诏命外使出禁中国有大丧大礼皆与参知随所典焉从才用翻】显怒将杀贺氏贺氏奔亢埿家匿神车中三日【北人无室屋逐水草置神于车中而严事之因谓之神车】亢埿举家为之请乃得免【为于伪翻】故南部大人长孙嵩帅所部七百余家叛显奔五原【嵩依刘氏亦见一百四卷太元元年五原秦郡魏晋弃之荒外帅读曰率】时拓跋寔君之子渥亦聚众自立嵩欲从之乌渥谓嵩曰逆父之子不足从也【寔君弑什翼犍见太元元年】不如归珪嵩从之【史言长孙嵩由此遂为拓跋珪佐命功臣福流子孙】久之刘显所部有乱故中部大人庾和辰奉贺氏奔珪【凡言故者皆什翼犍旧所署置也魏书官氏志拓拔诘汾时余部诸姓内入者自有庾氏非中国之庾氏也】贺讷弟染干以珪得众心忌之使其党侯引七突杀珪代人尉古真知之以告珪矦引七突不敢发【矦引七突官氏志无此氏志云诸姓年世稍久互以改易兴衰存灭间有之今举其可知者则其不可知而不举者亦有之矣西方尉迟氏后改为尉氏尉读如郁】染干疑古真泄其谋执而讯之【讯鞠问也】以两车轮夹其头伤一目不伏乃免之染干遂举兵围珪贺氏出谓染干曰汝等欲于何置我而杀吾子乎染干慙而去【史言贺讷兄弟不能举部以奉拓跋珪为珪攻贺兰部张本夫以珪备尝险阻艰难以成大业而卒毙于贺兰氏岂天道邪】　九月秦主丕以张蚝为侍中司空【蚝七吏翻】王永为侍中都督中外诸军事车骑大将军尚书令王腾为中军大将军司校尉苻冲为尚书左仆射封西平王又以左长史杨辅为右仆射右长史王亮为护军将军立妃杨氏为皇后子宁为皇太子夀为长乐王【乐音洛】锵为平原王懿为勃海王昶为济北王　吕光自兹还至宜禾【班志敦煌郡广至县昆仑障宜禾都尉治晋分为宜禾县属晋昌郡刘昫曰州常乐县汉广至县魏分广至置宜禾县李暠于此置凉兴郡随废置常乐镇武徳五年改镇为县兹音丘慈】秦凉州刺史梁熈谋闭境拒之髙昌太守杨翰言于熈曰【李延夀曰髙昌者车师前王之故地昔汉武帝遣兵西讨师旅顿弊其中尤困者住焉地势髙敞人庶昌盛因名髙昌其地有汉时髙昌垒晋为髙昌郡后因为国名】吕光新破西域兵疆气鋭闻中原丧乱【丧息浪翻】必有异图河西地方万里带甲十万足以自保若光出流沙其势难敌髙梧谷口险阻之要宜先守之而夺其水【髙悟谷口当在髙昌西界】彼既穷渇可以坐制如以为逺伊吾闗亦可拒也【伊吾县晋置属晋昌郡有伊吾闗】度此二阨虽有子房之防无所施矣【言地险既失虽有张良之计无所用也】熙弗聴美水令犍为张统谓熙曰今闗中大乱京师存亡不可知【长安已陷而凉州不知道梗故也犍居言翻】吕光之来其志难测将军何以抗之熙曰忧之未知所出统曰光智畧过人今拥思归之士乘战胜之气其锋未易当也【易以防翻】将军世受大恩忠诚夙着立勲王室宜在今日行唐公洛上之从弟勇冠一时【从才用翻冠古玩翻】为将军计莫若奉为盟主以收众望推忠义以帅羣豪【帅读曰率下同】则光虽至不敢有异心也资其精鋭东兼毛兴【毛兴时刺河州】连王统杨璧【王统时刺秦州杨璧时刺南秦州】合四州之众扫凶逆宁帝室此桓文之举也熈又弗聴杀洛于西海【洛徙西海见一百四卷太元五年梁熈既欲拒吕光又杀苻洛不过欲保据凉州非有扶颠持危之志也】光闻杨翰之谋惧不敢进杜进曰梁熈文雅有余机鉴不足终不能用翰之谋不足忧也宜及其上下离心速进以取之光从之进至髙昌杨翰以郡迎降【熈不能用杨翰之谋翰遂降于光降户江翻下同】至玉门熈移檄责光擅命还师以子为鹰扬将军与振威将军南安姚皓别驾卫翰帅众五万拒光于酒泉【帅读曰率】炖煌太守姚静晋昌太守李纯以郡降光【敦徒门翻】光报檄凉州责熈无赴难之志【难乃旦翻】而遏归国之众遣彭晃杜进姜飞为前锋与战于安弥【安弥县自汉以来属酒泉郡】大破擒之于是四山胡夷皆附于光武威太守彭济执熈以降光杀之光入姑臧自领凉州刺史表杜进为武威太守自余将佐各受职位凉州郡县皆降于光独酒泉太守宋皓西郡太守宋泮【晋志曰汉分张掖之日勒删丹等县置西郡其地当岭要】城守不下光攻而执之让泮曰吾受诏平西域而梁熈絶我归路此朝廷之罪人卿何为附之泮曰将军受诏平西域不受诏乱凉州梁公何罪而将军杀之泮但苦力不足不能报君父之讐耳岂肯如逆氐彭济之所为乎主灭臣死固其常也光杀泮及皓主簿尉祐奸佞倾险【尉姓也读如字】与彭济俱执梁熈光宠信之祐譛杀名士姚皓等十余人凉州人由是不悦【昔齐人伐燕胜之孟子曰取之而燕民悦则取之取之而燕民不悦则勿取其后燕卒报齐吕光始得凉士而无以収凉人之心宜其有国不永也】光以祐为金城太守祐至允吾【允吾汉县属金城郡晋省据水经注允吾在广武西北其地在当时葢属广武郡界刘昫曰唐鄯州龙支县本汉允吾县后汉改曰龙耆后魏改曰金城又改曰龙支积石山在今县南允音铅吾音牙】袭据其城以叛姜飞击破之祐奔据兴城【以载记参考水经兴城当在允吾之西白土之东】　乞伏国仁自称大都督大将军单于领秦河二州牧【单音蝉】改元建义以乙旃童埿为左相屋引出支为右相独孤匹蹄为左辅武羣勇士为右辅【乙旃屋引独孤武羣皆夷人复姓乞伏与拓拔同出于鲜卑故其部人亦有乙旃独孤二姓埿与泥同】弟干归为上将军分其地置武城等十二郡【载记曰置武城武阳安固武始汉阳天水畧阳漒川甘松匡朋白马苑川十二郡】筑勇士城而都之【水经注苑川水出勇士县之子城南山北迳牧师苑故汉牧苑之地也有东西二苑城其城相去七里西城即乞伏所都】　秦尚书令魏昌公纂自闗中奔晋阳秦主丕拜纂太尉封东海王　冬十月西燕主冲遣尚书令髙葢帅众五万伐后秦战于新平南盖大败降于后秦【帅读曰率降户江翻】初葢以杨定为子及葢败定亡奔陇右复收集其旧众【定为西燕禽财六月耳复扶又翻】　苻定苻绍苻谟苻亮闻秦主丕即位皆自河北遣使谢罪【定绍谟亮降燕见上卷上年】中山太守王兖本新平氐也固守博陵为秦拒燕【为于伪翻】十一月丕以兖为平州刺史定为冀州牧绍为冀州都督谟为幽州牧亮为幽平二州都督并进爵郡公左将军窦冲据兹川【兹川即霸川也霸水古曰滋水秦穆公之霸也更滋水曰霸水以显霸功今曰兹川因古名也】有众数万与秦州刺史王统河州刺史毛兴益州刺史王广南秦州刺史杨璧卫将军杨定皆自陇右遣使邀丕共击后秦丕以定为雍州牧【雍于用翻】冲为梁州牧加统镇西大将军兴车骑大将军璧征南大将军并开府仪同三司加广安西将军皆进位州牧杨定寻徙治厯城置储蓄于百顷【百顷自杨茂搜以来保为巢穴】自称龙骧将军仇池公遣使来称藩【骧思将翻使疏吏翻】诏因其所号假之其后又取天水略阳之地自称秦州刺史陇西王　绎幕人蔡匡据城以叛燕【绎幕县自汉以来属清河郡至隋废入徳州安乐县】燕慕容麟慕容隆共攻之泰山太守任泰潜师救匡【任音壬】至匡垒南八里燕人乃觉之诸将以匡未下而外敌奄至甚患之隆曰匡恃外救故不时下今计泰之兵不过数千人及其未合击之泰败匡自降矣乃释匡击泰大败之斩首千余级匡遂降【降户江翻下同】燕王垂杀之且屠其垒　慕容农至龙城【自蠮螉塞厯凡城至龙城】休士马十余日诸将皆曰殿下之来取道甚速今至此久留不进何也农曰吾来速者恐余岩过山钞盗侵扰良民耳【此山谓白狼山钞楚交翻】岩才不逾人诳诱饥儿【诳居况翻诱音酉】乌集为羣非有纲纪吾已扼其喉久将离散无能为也今此田善熟未収而行徒自耗损当俟収毕往则枭之【枭坚尧翻】亦不出旬日耳顷之农将步骑三万至令支岩众震骇稍稍逾城归农岩计穷出降农斩之进击髙句丽复辽东莬二郡【郝景之败髙句丽陷辽东菟菟同都翻】还至龙城上疏请缮修陵庙【燕自慕容皝以前皆辽西故陵庙在焉】燕王垂以农为使持节都督幽平二州北狄诸军事幽州牧镇龙城【使疏吏翻】徙平州刺史带方王佐镇平郭农于是创立法制事从寛简清刑狱省赋役劝课农桑居民富赡四方流民前后至者数万口先是幽冀流民多入髙句丽【先悉荐翻】农以骠骑司马范阳厐渊为辽东太守招抚之慕容麟攻王兖于博陵城中粮竭矢尽功曹张猗逾
