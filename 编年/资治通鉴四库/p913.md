<!-- { "loadSidebar": true } -->
　　易之兄弟毎侍内宴无复人臣礼【复扶又翻】及善屡奏以为不可太后不悦谓及善曰卿既年髙不宜更侍游宴但检校閤中可也【閤谓省閤也】及善因称病谒假月余【假古讶翻】太后不问及善叹曰岂有中书令而天子可一日不见乎事可知矣乃上疏乞骸骨【上时掌翻疏所去翻】太后不许庚子以及善为文昌左相太子宫尹豆卢钦望为文昌右相仍并同鳯阁鸾防三品【相悉亮翻下同　考异曰新纪表及善同平章事今从实録朝野佥载曰王及善才行庸猥风神钝浊为内史时人号为鸠集鳯池俄迁文昌右相无它政但不许令史奴驴入台终日廹逐无时蹔舍时人号驱驴宰相此盖张文成恶及善毁之耳今从旧传】鸾台侍郎同平章事杨再思罢为左台大夫【即左御史大夫】丁未相王兼检校安北大都防以天官侍郎陆元方为鸾台侍郎同平章事　纳言陇右诸军大使娄师徳薨【使疏吏翻】师徳在河陇前后四十余年防勤不怠民夷安之性沈厚寛恕狄仁杰之入相也师徳实荐之而仁杰不知意颇轻师徳数挤之于外【沈持林翻数所角翻挤子西翻又子细翻】太后觉之尝问仁杰曰师徳贤乎对曰为将能谨守边陲【将即亮翻下同】贤则臣不知又曰师徳知人乎对曰臣尝同僚未闻其知人也太后曰朕之知卿乃师徳所荐也亦可谓知人矣仁杰既出叹曰娄公盛徳我为其所包容久矣吾不得窥其际也是时罗织纷纭师徳乆为将相独能以功名终人以是重之　戊申以武三思为内史　九月乙亥太后幸福昌【福昌县属东都本宜阳县武徳二年更名因隋福昌宫以名县也】戊寅还神都　庚子邢贞公王及善薨　河溢漂济源百姓庐舍千余家【济源本春秋时原邑汉属河东垣县界隋开皇十六年置济源县属懐州济子礼翻】　冬十月丁亥论赞婆至都太后宠待赏赐甚厚以为右卫大将军使将其众守洪源谷【洪源谷在凉州昌松县界使将即亮翻】　太子相王诸子复出閤【相王诸子幽宫中见二百四卷天授二年复扶又翻下不复同】　太后自称制以来多以武氏诸王及驸马都尉为成均祭酒博士助敎亦多非儒士又因郊丘明堂拜洛封嵩【郊丘祭圜丘于南郊也享万象神宫及享通天宫皆明堂也垂拱四年拜洛万嵗通天元年封嵩山】取文国子生为斋郎【斋郎者执豆笾奉樽彛罍洗以供祭祀之事】因得选补由是学生不复习业二十年间学校殆废而向时酷吏所诬防者其亲友流离未获原宥鳯阁舍人韦嗣立上疏【上时掌翻疏所去翻】以为时俗浸轻儒学先王之道弛废不讲宜令王公以下子弟皆入国学不听以它岐仕进又自扬豫以来【谓徐敬业起兵于扬州越王贞起兵于豫州也】制狱渐繁酷吏乗闲专欲杀人以求进【间古苋翻】頼陛下圣明周丘王来相继诛殛【天授二年周兴流死丘神勣诛延载元年王义诛神功元年来俊臣诛】朝野庆泰若再覩阳和【朝直遥翻】至如仁杰元忠往遭案鞫亦皆自诬非陛下明察则以为葅醢矣今陛下升而用之皆为良辅何乃前非而后是哉诚由枉陷与甄明耳【甄稽延翻】臣恐向之负寃得罪者甚众亦皆如是伏望陛下天地之仁广雷雨之施【施式志翻】自垂拱以来罪无轻重一皆昭洗死者追复官爵生者听还乡里如此则天下知昔之枉滥非陛下之意皆狱吏之辜幽明欢欣感通和气太后不能从嗣立承庆之异母弟也母王氏遇承庆甚酷毎放承庆嗣立必解衣请代母不许輙私自杖母乃为之渐寛【为于伪翻】承庆为鳯阁舍人以疾去职嗣立时为莱芜令【莱芜县汉属泰山郡晋废后魏于古城置嬴县唐贞观初废入传城县后复于废嬴县置芜莱县属兖州】太后召谓曰卿父尝言臣有两儿堪事陛下卿兄弟在官诚如父言朕今以卿代兄更不用它人即日拜鳯阁舍人　是嵗突厥黙啜立其弟咄悉匐为左厢察【咄当没翻匐蒲北翻下同】骨笃禄子黙矩为右厢察各主兵二万余人其子匐俱为小可汗位在两察上主处木昆等十姓兵四万余人又号为拓西可汗【处木昆十姓西突厥所部也故号拓西】
　　久视元年【是年五月始改元】正月戊寅内史武三思罢为特进太子少保　【考异曰新纪表皆云戊午贬吉顼为琰川尉壬申三思罢中间未尝复入相明年十一月壬申又云三思罢日及官皆同盖误重复耳今从实録】天官侍郎同平章事吉顼贬安固尉　【考异曰实録但云坐事贬流佥载新书皆云贬琰川尉今从御史台记】太后以顼有干略故委以腹心顼与武懿宗争赵州之功于太后前顼魁岸辩口懿宗短小伛偻【伛于庾翻偻力主翻】顼视懿宗声气陵厉太后由是不悦曰顼在朕前犹卑我诸武况异时讵可倚邪它日顼奏事方援古引今太后怒曰卿所言朕饫闻之【饫于据翻】无多言太宗有马名师子骢肥逸无能调驭者朕为宫女侍侧言于太宗曰妾能制之然须三物一鐡鞭二鐡挝三匕首鐡鞭撃之不服则以挝挝其首又不服则以首断其喉太宗壮朕之志今日卿岂足汚朕首邪【挝侧翻断音短汚乌故翻】顼惶惧流汗拜伏求生乃止诸武怨其附太子共发其弟冐官事由是坐贬辞日得召见【见贤遍翻下再见同】涕泣言曰臣今远离阙庭【离力智翻】永无再见之期愿陈一言太后命之坐问之顼曰合水土为泥有争乎【合音閤】太后曰无之又曰分半为佛半为天尊有争乎曰有争矣顼顿首曰宗室外戚各当其分则天下安【分扶问翻】今太子已立而外戚犹为王此陛下驱之使它日必争两不得安也太后曰朕亦知之然业已如是不可何如【观太后使二子与诸武立誓则诚知势有所必至而出此下防耳】腊月辛巳立故太孙重润为邵王其弟重茂为北海王太后问鸾台侍郎陆元方以外事对曰臣备位宰相
　　有大事不敢以不闻人间细事不足烦圣听由是忤防【忤五故翻】庚寅罢为司礼卿【光宅改太常卿为司礼卿】元方为人清谨再为宰相太后每有迁除多访之元方密封以进未尝漏露临终悉取奏藳焚之曰吾于人多隂徳子孙其未衰乎　以西突厥竭忠事主可汗斛瑟罗为平西军大总管镇碎叶　丁酉以狄仁杰为内史　庚子以文昌左丞韦巨源为纳言　【考异曰新纪表庚子文昌左相韦巨源为纳言十月丁巳罢先时不言巨源为左相旧纪传皆无之盖左丞误为左相耳】　乙巳太后幸嵩山春一月丁夘幸汝州之温汤戊寅迁神都作三阳宫于告成之石淙【三阳宫去洛城一百六十里万嵗登封元年改东都阳城县曰告成以祀神岳告成也淙蔵宗翻又士江翻】　二月乙未同鳯阁鸾台三品豆卢钦望罢为太子宾客　三月以吐谷浑青海王宣超为乌地也抜勤忠可汗【宣超诺曷鉢之孙也】　夏四月戊申太后幸三阳宫避暑有胡僧邀车驾观葬舍利太后许之狄仁杰跪于马前曰佛者夷狄之神不足以屈天下之主彼胡僧诡谲直欲邀致万乗以惑远近之人耳山路险狭不容侍卫非万乗所宜临也【谲之穴翻乘绳证翻】太后中道而还曰以成吾直臣之气　五月己酉朔日有食之　太后使洪州僧胡超合长生药【合音閤】三年而成所费巨万太后服之疾小瘳【瘳丑留翻】癸丑赦天下改元久视去天册金轮大圣之号【去羗吕翻】　六月改控鹤为奉宸府以张易之为奉宸令太后毎内殿曲宴輙引诸武易之及弟秘书监昌宗饮博嘲谑【嘲陟交翻谑讫郤翻】太后欲掩其迹乃命易之昌宗与文学之士李峤等修三敎珠英于内殿【三敎儒释道】武三思奏昌宗乃王子晋后身太后命昌宗衣羽衣吹笙乘木鹤于庭中文士皆赋诗以羙之【宗衣于既翻】太后又多选羙少年为奉宸内供奉【少诗照翻】右补阙朱敬则谏曰陛下内宠有易之昌宗足矣近闻右监门卫长史侯祥等【唐诸卫府各有长史从六品上各掌判其府诸曹之事监古衔翻】明自媒衒【衒荧绢翻】丑慢不耻求为奉宸内供奉无礼无仪溢于朝听臣軄在谏诤不敢不奏太后劳之曰【劳力到翻】非卿直言朕不知此赐防百叚易之昌宗竞以豪侈相胜弟昌仪为洛阳令请属无不从【属之欲翻】尝早朝【朝直遥翻下同】有选人姓薛以金五十两并状邀其马而赂之【选须绢翻】昌仪受金至朝堂以状授天官侍郎张锡数日锡失其状以问昌仪昌仪骂曰不了事人我亦不记但姓薛者即与之锡惧退索在铨姓薛者六十余人悉留注官【索山客翻】锡文瓘之凡子也【张文瓘见二百一卷髙宗干封二年】　初契丹将李楷固善用防索及骑射舞槊毎陷陈如鹘入乌羣所向披靡【将即亮翻骑竒寄翻槊色角翻陈读曰阵披普彼翻】黄麞之战张遇麻仁节皆为所防【事见上卷万嵗通天元年】又有骆务整者亦为契丹将屡败唐兵【败补迈翻】及孙万荣死二人皆来降【降戸江翻】有司责其后至奏请族之狄仁杰曰楷固等并骁勇絶伦【骁坚尧翻】能尽力于所事必能尽力于我若抚之以徳皆为我用矣奏请赦之所亲皆止之仁杰曰茍利于国岂为身谋太后用其言赦之又请与之官太后以楷固为左钤卫将军务整为右武威卫将军使将兵击契丹余党悉平之


　　资治通鉴卷二百六
<史部,编年类,资治通鉴>
　　钦定四库全书
　　资治通鉴卷二百七　　　宋　司马光　撰
　　胡三省　音注
　　唐纪二十三【起上章困敦七月尽防防大荒落正月凡四年有竒】
　　则天顺圣皇后下
