<!-- { "loadSidebar": true } -->
　　广徳元年秋七月壬寅羣臣上尊号曰寳应元圣文武孝皇帝【以楚州所献十三寳为上登极之符应也上时掌翻】壬子赦天下改元【方改元广德】诸将讨史朝义者进官阶加爵邑有差【将即亮翻】册回纥可汗为颉咄登密施合俱录英义建功毗伽可汗可敦为娑墨光亲丽华毗伽可敦【颉咄华言社稷用登密施华言到竟合俱录华言娄罗娑墨华言得怜毗伽华言足意智纥下没翻可从刋入声汗音寒颉奚结翻咄当没翻伽求迦翻娑苏何翻】左右杀以下皆加封赏【左杀封雄朔王右杀封寜朔王胡禄都督封金河王防覧将军封静汉王诸都督十一人并封国公】　戊辰杨绾上贡举条目秀才问经义二十条对策五道国子监举人令博士荐于祭酒祭酒试通者升之于省如乡贡法【令力丁翻唐取士之科由学馆曰生徒由州县者曰乡贡凡明经秀才俊士进士明于理体为乡里称者县考试州长重覆送之尚书省既至省皆疏名列到结欵通保及所居始由户部集阅而闗于礼部试之今杨绾所上国子监举人略如乡贡法】明法委刑部考试【明法律学也】或以为明经进士行之已久不可遽改事虽不行识者是之　以仆固玚为朔方行营节度使　吐蕃入大震闗陷兰廓河鄯洮岷秦成渭等州尽取河西陇右之地【兰廓秦渭等州即河西陇右之地先已为吐蕃所陷史因其入大震闗而备言之兰州汉金城郡隋置兰州因臯兰山为名廓州汉西平郡南界前凉以其地为湟河郡后魏置洮河郡周建徳五年取河南地置廓州取廓清之义为名河州汉枹罕县前凉张骏分置河州鄯州汉破羌允吾县地唐平薛举置鄯州洮州治汉洮阳城周保定初置岷州秦临洮县地后魏大统十年置岷州以南有岷山名秦州治成纪显亲川因魏晋旧州名成州古西戎地后千亩戎姜氏居之又后为白马氏国汉为武都郡晋为仇池郡后魏改为南秦州西魏改成州渭州治汉襄武县后魏置】唐自武徳以来开拓边境地连西域皆置都督府州县开元中置朔方陇右河西安西北庭诸节度使以统之岁发山东丁壮为戍卒缯帛为军资开屯田供糗粮【缯慈陵翻糗去久翻】设监牧畜马牛军城戍逻万里相望【畜吁玉翻逻郎佐翻】及安禄山反邉兵精锐者皆徴发入援谓之行营所留兵单弱胡虏稍蚕食之数年间西北数十州相继沦没自鳯翔以西邠州以北皆为左袵矣【史言唐所以失河陇】　初仆固懐恩受诏与回纥可汗相见于太原河东节度使辛云京以可汗乃懐恩壻恐其合谋袭军府闭城自守亦不犒师【使疏吏翻犒苦到翻】及史朝义既平诏懐恩送可汗出塞往来过太原【朝直遥翻过古禾翻又古卧翻】云京亦闭城不与相闻懐恩怒具表其状不报懐恩将朔方兵数万屯汾州使其子御史大夫玚将万人屯榆次禆将李光逸等屯祁县【将即亮翻下禆将同又音如字禆彼迷翻榆次祈皆汉古县属太原】李懐光等屯晋州张维岳等屯沁州【沁七浸翻　考异曰邠志作张如岳今从实录唐厯】懐光本勃海靺鞨也【靺鞨音末曷】姓茹【茹音如】为朔方将以功赐姓中使骆奉仙至太原云京厚结之为言懐恩与回纥连谋反状已露【使疏吏翻为于伪翻】奉仙还过懐恩懐恩与饮于母前母数让奉仙曰【还音旋又音如字数所角翻】汝与吾儿约为兄弟今又亲云京何两面也【唐人谓反覆者为两面贞元以后劒南西山白狗等羌内附赐牛粮治生业差赐官禄皆得世袭然隂附吐蕃世谓之两靣羌此其证也】酒酣懐恩起舞奉仙赠以纒头防【唐人宴集酒酣为人舞当此礼者以防物为赠谓之纒头倡伎当筵舞者亦有纒头喝赐杜甫诗所谓舞罢锦纒头者也酣户甘翻】懐恩欲酬之曰来日端午当更乐饮一日【乐音洛】奉仙固请行懐恩匿其马奉仙谓左右曰朝来责我又匿我马将杀我也夜逾垣而走懐恩惊遽以其马追还之八月癸未奉仙至长安奏懐恩谋反　【考异曰实录癸未懐恩旋师次于汾州逗遛不进监军使骆奉仙以闻上以功高不之罪优诏慰劳之又曰懐恩顿军汾上监军使骆奉仙因公宴言有所指懐恩已萌二心肆口酬对奉仙不告而出乗传上闻上以功高容之叱奉仙出待懐恩如旧懐恩惮奉仙益不自安邠志曰寳应二年河朔既平诏太原节度辛云京及仆固懐恩各以其军送回纥还蕃既出晋闗辛公率其轻兵先入太原懐恩怒其不告曰辛君有虞于我也回纥至辛公馆于城外致牛酒以犒之懐恩欲因回纥规其城壁隂导回纥请观佛寺辛公许之既入城见罗兵于诸街蕃人大惊辟易而去今从旧懐恩传】懐恩亦具奏其状请诛云京奉仙上两无所问优诏和解之懐恩自以兵兴以来【谓自禄山反朔方起兵讨之以至平贼时也】所在力战一门死王事者四十六人女嫁絶域【谓嫁回纥可汗也】说谕回纥【说式芮翻纥下没翻】再收两京平定河南北功无与比而为人搆陷愤怨殊深上书自讼以为臣昨奉诏送可汗归国倾竭家赀俾之上道行至山北【上时两翻可从刋入声汗音寒懐恩屯汾州谓太原之地为山北】云京奉仙闭城不出祗迎仍令潜行窃盗回纥怨怒亟欲纵兵臣力为弥缝方得出塞云京奉仙恐臣先有奏论遂复妄称设备【令力丁翻为于伪翻复扶又翻下并同】与李抱玉共相组织臣静而思之其罪有六昔同罗叛乱臣为先帝扫清河曲一也臣男玢为同罗所虏得间亡归臣斩之以令众士二也【二事并见二百十八卷肃宗至徳元载玢悲巾翻间古苋翻】臣有二女逺嫁外夷为国和亲荡平冦敌三也臣与男玚不顾死亡为国効命四也河北新附节度使【谓田承嗣李寳臣李懐仙等】皆握强兵臣抚绥以安反侧五也臣说谕回纥使赴急难天下既平送之归国六也【说式芮翻难乃旦翻】臣既负六罪诚合万诛惟当吞恨九泉衔寃千古复何诉哉臣受恩深重夙夜思奉天顔【言欲入朝也】但以来瑱受诛【瑱它甸翻事见上卷正月】朝廷不示其罪诸道节度谁不疑惧近闻诏追数人【唐人率谓召为追观考异所引诸家杂史可见】尽皆不至实畏中官谗口虚受陛下诛夷岂惟羣臣不忠正为回邪在侧【当时君臣情事诚如懐恩之言】且臣前后所奏骆奉仙词情非不摭实【摭之实翻】陛下竟无处置【处昌吕翻】宠任弥深皆由同类比周【比毗至翻】蒙蔽圣听窃闻四方遣人奏事陛下皆云与骠骑议之【骠骑谓程元振也骠匹妙翻骑奇计翻】曾不委宰相可否或稽留数月不还逺近益加疑阻【代宗省懐恩书至此岂不为之动心邪曽才登翻】如臣朔方将士功効最高为先帝中兴主人乃陛下防尘故吏曽不别加优奬反信谗嫉之词子仪先已被猜臣今又遭诋毁【将即亮翻被皮义翻】弓藏鸟尽信匪虚言【古语云高鸟尽良弓藏狡兎死走狗烹敌国破谋臣亡言以今事凖之非虗言也】陛下信其矫诬【矫托也托言谋反以厚诬】何殊指鹿为马【引赵高事以况诸阉】傥不纳愚恳且贵因循臣实不敢保家陛下岂能安国【懐恩心迹于此可见】忠言利行【忠言逆耳利于行古语也】惟陛下圗之臣欲公然入朝【朝直遥翻下同】恐将士留沮今托廵晋绛于彼迁延乞陛下特遣一介至绛州问臣臣即与之同发九月壬戍上遣裴遵庆诣懐恩谕防且察其去就懐恩见遵庆抱其足号泣诉寃【号户刀翻】遵庆为言圣恩优厚讽令入朝懐恩许诺副将范志诚以为不可曰公信其甘言入则为来瑱不复还矣明日懐恩见遵庆以惧死为辞请令一子入朝志诚又以为不可遵庆乃还【还音旋又如字下同】御史大夫王翊使回纥还懐恩先与可汗往来恐翊泄其事遂留之　吐蕃之入冦也邉将告急程元振皆不以闻冬十月吐蕃冦泾州刺史髙晖以城降之遂为之乡导【降户江翻乡读曰向　考异曰汾阳家传八月吐蕃次泾寕州遣感激军使高晖御之战败执晖九月至便桥实録十月庚午吐蕃冦泾州辛未犯奉天武功按今邠州东去泾州三程邠州南去奉天二程不应庚午寇邠州辛未已至奉天盖史官据奏到日书之耳叚公家传九月二十日吐蕃寇泾原节度使高晖降之十一月一日陷邠州节度使张蕴琦弃城遁旧本纪九月己丑吐蕃寇泾州刺史髙晖以城降因为吐蕃乡导十月辛未犯京畿新本纪九月乙丑泾州刺史高晖叛附于吐蕃十月庚午吐蕃陷邠州辛未冦奉天武功今月从实録而不取其日】引吐蕃深入过邠州上始闻之辛未冦奉天武功京师震骇诏以雍王适为闗内元帅郭子仪为副元帅出镇咸阳以御之子仪闲废日久【寳应元年八月郭子仪自河东入朝遂留京师】部曲离散至是召募得二十骑而行至咸阳吐蕃帅吐谷浑党项氐羌二十余万众弥漫数十里已自司竹园度渭【鳯翔府厔县有司竹园汉书王莽传所谓霍鸿负倚芒竹即此地也苏轼曰厔有官竹园临水数十里不絶所谓司竹也】循山而东子仪使判官中书舍人王延昌入奏请益兵程元振遏之竟不召见【见贤遍翻】癸酉渭北行营兵马使吕月将将精卒二千破吐蕃于盩厔之西【将将上如字下即亮翻】乙亥吐蕃冦盩厔月将复与力战兵尽为虏所擒【复扶又翻】上方治兵【治直之翻】而吐蕃已度便桥仓猝不知所为丙子出幸陜州【陜失冉翻】官吏藏窜六军逃散郭子仪闻之遽自咸阳归长安比至【比必利翻及也】车驾已去上才出苑门度浐水【按唐禁苑包大明宫之北东距浐水考雍录长安志诸书禁苑东面出浐水无其门盖出光泰门耳】射生将王献忠拥四百骑叛还长安【将即亮翻骑奇计翻】胁丰王珙等十王西迎吐蕃【珙宗子音居勇翻】遇子仪于开逺门内【开逺门长安城西面兆头第一门】子仪叱之献忠下马谓子仪曰今主上东迁社稷无主令公身为元帅【郭子仪为中书令故称爲令公】废立在一言耳子仪未应珙越次言曰公何不言子仪责譲之以兵援送行在丁丑车驾至华州官吏奔散无复供拟【复扶又翻】扈从将士不免冻馁防观军容使鱼朝恩将神策军自陜来迎上乃幸朝恩营【从才用翻将即亮翻使疏吏翻朝直遥翻恩将音同上陜失冉翻】丰王珙见上于潼闗上不之责退至幕中有不逊语羣臣奏请诛之乃赐死戊寅吐蕃入长安髙晖与吐蕃大将马重英等立故邠王守礼之孙承宏为帝【珙居勇翻吐从暾入声重直龙翻邠直频翻邠王守礼章懐太子之子】改元置百官以前翰林学士于可封等为相吐蕃剽掠府库市里焚闾舍长安中萧然一空【相息亮翻剽匹妙翻下同】苖晋卿病卧家遣人舆入廹胁之晋卿闭口不言虏不敢杀于是六军散者所在剽掠士民避乱皆入山谷辛巳上至陜百官稍有至者郭子仪引三十骑自御宿川循山而东【骑奇计翻三辅黄圗曰御宿川在长安城南汉武帝为离宫别馆禁御人不得往来游观上宿其中故曰御宿程大昌曰御宿川即樊川在万年县南二十五里】谓王延昌曰六军将士逃溃者多在商州今速往收之【商州治上洛县至京师二百八十一里】并发武闗防兵数日间北出蓝田以向长安吐蕃必遁过蓝田遇元帅都虞侯臧希譲鳯翔节度使髙升得兵近千人【武闗在商州西北雍州蓝田县南吐従暾入声过古禾翻又古卧翻使疏吏翻近其靳翻】子仪与延昌谋曰溃兵至商州官吏必逃匿而人乱使延昌自直径入商州抚谕之诸将方纵兵暴掠闻子仪至皆大喜听命【将即亮翻】子仪恐吐蕃逼乗舆留军七盘【杜佑曰七盘即王莽所谓绕霤之固南当荆楚者也绕霤者言四面塞阨屈曲水回绕而霤今谓之七盘十二防乗承正翻吐从暾入声】三日乃行比至商州【比必利翻】行收兵并武闗防兵合四千人军势稍振子仪乃泣谕将士以共雪国耻取长安皆感激受约束子仪请太子賔客第五琦为粮料使给军食【将即亮翻粮料使主给行营军食我宋朝随军转运使即其任】上赐子仪诏恐吐蕃东出潼闗徴子仪诣行在子仪表称臣不收京城无以见陛下若出兵蓝田虏必不敢东向上许之鄜延节度判官叚秀实说节度使白孝徳引兵赴难【上元元年置渭北鄜坊节度使领鄜坊丹延四州治坊州吐从暾入声潼音同说式芮翻难乃旦翻】孝徳即日大举南趣京畿【李嗣业自西域赴难于至徳之初白孝德自鄜坊赴广徳之难皆叚秀实之其忠义盖天性也】与蒲陜商华合势进击【陜失冉翻华户化翻】吐蕃既立广武王承宏欲掠城中士女百工整众归国子仪使左羽林大将军长孙全绪将二百骑出蓝田观虏势令第五琦摄京兆尹与之偕行又令寳应军使张知节将兵继之【长知两翻将即亮翻又音如字骑奇计翻令力丁翻琦音奇上以射生军入禁中清难赐名寳应功臣故射生军亦号寳应军】全绪至韩公堆昼则击鼔张旗帜夜则多然火以疑吐蕃前光禄卿殷仲卿聚众近千人保蓝田与全绪相表里帅二百余骑直度浐水【近其靳翻帅读曰率浐音产】吐蕃惧百姓又绐之曰郭令公自商州将大军不知其数至矣【绐汤亥翻将即亮翻又音如字】虏以为然稍稍引军去全绪又使射生将王甫入城隂结少年数百夜击鼔大呼于朱雀街【将即亮翻少始照翻呼火故翻唐太极宫正南出朱雀门自朱雀门南出至明徳门皆名朱雀街】吐蕃惶骇庚寅悉众遁去　【考异曰旧吐蕃传曰子仪帅部曲数百人及其妻子仆从南入牛心谷驼马车牛数百两子仪迟留未知所适行军判官中书舍人王延昌监察御史李蕚谓子仪曰令公身为元帅主上防尘于外今吐蕃之势日逼岂可懐安于谷中何不南趋商州渐赴行在子仪遽从之延昌曰吐蕃知令公南行必分兵来逼若当大路事即危矣不如取王山路而去出其不意子仪又从之子仪之队千余人山谷束隘连延百余里人不得驰延昌与蕚恐狭径被追前后不相救至倒廻口遂与子仪别行逾絶涧登七盘趋于商州先是六军将张知节与麾下数百人自京城奔扵商州大掠避难朝官士庶及居人资财己有日矣延昌与蕚既至说知节曰将军身掌禁兵军败而不赴行在又恣其下虏掠何所归乎今郭令公元帅也已欲至洛南将军若整顿士卒谕以祸福请令公来抚之圗收长安此则将军非常之功也知节大恱其时诸军臧希让高升彭体盈李惟诜等数人各有部曲家兵数十骑相次而至又从其计皆相率为军约不侵暴延昌留于军中主约蕚以数骑往迎子仪去洛南十余里及之遂与子仪廻至商州诸将大喜皆遵其约束吐蕃将入京师也前光禄卿殷仲卿逃难而出至蓝田紏合败兵及诸骁勇愿从者百余人南保蓝田以拒吐蕃其众渐振至于千人子仪既至商州募人往探贼势羽林将军长孙全绪请行全绪至韩公堆仲卿得官军其势益壮遂相为表里仲卿帅二百余骑逰奕直度浐水吐蕃惧问百姓百姓皆绐之曰郭令公大军不知其数贼以为然遂抽军而还汾阳家传曰公以三十骑循御宿川略山而东公西望国门涕不自胜谓延昌曰为舍人计何以复国延昌歔欷不能对公谓曰料诸将散卒必逃商于若速行伩合散卒兼武闗兵数日之内却出蓝田设疑兵为斾屯于韩公堆吐蕃必惧我而退乃相与速驱之过蓝田公与延昌议曰散兵至商州必官吏不守则兵乱而人溃使延昌间道中宿至商州果如所议延昌以公之言廵抚之乱乃止溃乃复今从之】高晖闻之帅麾下三百余骑东走至潼闗守将李日越擒而杀之【帅读曰率将即亮翻下同　考异曰新鱼朝恩传曰朝恩遣刘德信讨斩之今从实录】壬辰诏以元载判元帅行军司马以第五琦为京兆尹癸巳以郭子仪为西京留守甲午子仪发商州己亥以鱼朝恩部将皇甫温为陜州刺史周智光为华州刺史【为周智光以华州防扈张本】　骠骑大将军判元帅行军司马程元振专权自恣人畏之甚于李辅国诸将有大功者元振皆忌嫉欲害之吐蕃入冦元振不以时奏致上狼狈出幸上发诏徴诸道兵李光弼等皆忌元振居中莫有至者中外咸切齿而莫敢发言太常博士栁伉上疏【伉苦浪翻】以为犬戎犯闗度陇不血刃而入京师劫宫闱焚陵寝武士无一人力战者此将帅叛陛下也陛下疏元功委近习【疏与疎同】日引月长以成大祸羣臣在廷无一人犯顔回虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入闗此四方叛陛下也内外离叛陛下以今日之势为安邪危邪若以为危岂得髙枕【枕职任翻】不为天下讨罪人乎【为于伪翻】臣闻良医疗疾当病饮药药不当病犹无益也陛下视今日之病何繇至此乎必欲存宗庙社稷独斩元振首驰告天下悉出内使诸州【言悉出诸宦官诸州羁管也时宦官皆为内诸司使故曰内使】持神策兵付大臣【时鱼朝恩领神策军】然后削尊号下诏引咎曰天下其许朕自新改过宜即募士西赴朝廷若以朕恶不悛【悛丑缘翻】则帝王大器敢妨圣贤其听天下所往如此而兵不至人不感天下不服臣请阖门寸斩以谢陛下上以元振尝有保防功【保防事见上卷寳应元年】十一月辛丑削元振官爵放归田里王甫自称京兆尹聚众二千余人署置官属暴横长
