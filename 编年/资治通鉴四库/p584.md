<!-- { "loadSidebar": true } -->
　　丙申魏主畋于松山庚午如河西　南彭城民髙阇【晋氏南渡侨立南彭城郡于晋陵界阇视遽翻】沙门昙标以妖妄相扇【昙徒含翻妖于遥翻】与殿中将军苗允等谋作乱立阇为帝事觉甲辰皆伏诛死者数十人于是下诏沙汰诸沙门设诸科禁严其诛坐自非戒行精苦并使还俗【行下孟翻】而诸尼多出入宫掖此制竟不能行中书令王僧达幼聪警能文而跌荡不拘【跌徒结翻荡徒浪翻不拘言其不拘常检也】帝初践阼擢为仆射居顔刘之右【顔竣刘延孙帝之腹心也】自负才地【地谓门地】谓当时莫及一二年间即望宰相既而迁防军怏怏不得志【怏于两翻】累啓求出上不悦由是稍稍下迁五嵗七徙【七徙官也】再被弹削僧逹既耻且怨所上表奏辞防抑扬又好非议朝政【上时掌翻好呼到翻朝直遥翻】上已积愤怒路太后兄子尝诣僧达趋升其榻僧达令舁弃之【路太后兄庆之尝为王氏门下驺故僧达麾其子舁音余又羊茹翻对举也孔光屈身于董贤以保其禄位人以为谄王僧达抗意于路琼之以杀其身人以为躁逺小人不恶而严君子葢必有道也】太后大怒固邀上令必杀僧达防髙阇反上因诬僧达与阇通谋八月丙戌收付廷尉赐死
　　沈约论曰夫君子小人类物之通称蹈道则为君子违之则为小人【称尺证翻】是以太公起屠钓为周师傅説去板筑为殷相【太公屠牛于朝歌钓于渭滨周文王迎以为师傅説筑于傅岩之野殷髙宗求以为相説于恱翻相息亮翻】明敭幽仄【书曰明明扬侧陋敭与扬同】唯才是与逮于二汉兹道未革胡广累世农夫致位公相黄宪牛医之子名重京师非若晩代分为二途也魏武始立九品葢以论人才优劣【详见八十一卷晋武帝太康五年】非谓世族髙卑而都正俗士随时俯仰凭藉世资用相陵驾【都正谓诸州中正也】因此相沿遂为成法周汉之道以智役愚魏晋以来以贵役贱士庻之科较然有辨矣　裴子野论曰古者徳义可尊无择负贩茍非其人何取世族名公子孙还齐布衣之伍士庶虽分本无华素之隔【华荣也辉也故荣贵之族谓之华宗其子弟谓之华胄素白也质也故白屋谓之素门寒士谓之素士】自晋以来其流稍改草泽之士犹显清途降及季年专限阀阅【史记明其等曰阀积其功曰阅又门在左曰阀在右曰阅阀音伐】自是三公之子傲九棘之家【周礼朝士掌外朝之法左九棘孤卿大夫位焉右九棘公侯伯子男位焉后世直谓九棘为九卿】黄散之孙蔑令长之室【散悉亶翻长知两翻】转相骄矜互争铢两唯论门戸不问贤能以谢灵运王僧达之才华轻躁使其生自寒宗犹将覆折【折而设翻】重以怙其庇廕召祸宜哉【重直用翻】
　　九月乙巳魏主还平城【自河西还】　丙寅魏大赦　冬十月甲戌魏主北廵欲伐柔然至隂山防雨雪魏主欲还太尉尉眷曰今动大众以威北狄去都不逺而车驾遽还虏必疑我有内难【尉尉下纡勿翻难乃旦翻】将士虽寒不可不进魏主从之辛卯军于车崘山【车崘山北史作车轮山魏收地形志秀容郡敷城县有车轮泉神】　积射将军殷孝祖筑两城于清水之东【文帝元嘉九年置积射彊弩等将军沈约曰晋太康十年置】魏镇西将军封敕文攻之清口戍主振威将军傅干爱拒破之孝祖羡之曽孙也【殷羡殷浩之父】上遣虎贲主厐孟蚪救清口【虎贲主主虎贲士贲音奔　考异曰宋顔师伯传云魏遣清水公舍贲敕文寇清口世祖遣孟蚪及殷孝祖赴讨魏本纪孝祖修两城于清水东诏封敕文击之今从之】青冀二州刺史顔师伯遣中兵参军茍思达助之败魏兵于沙沟【按此清口非清水入淮之口乃济水与汶水合之口水经济水东北过夀张县西安民亭南汶水从东北来注之注云戴延之所谓清口也济水又北过须昌谷城临邑卢县又东北与中川水合注云中川水与宾溪水合而北流迳卢县故城东又北流入济俗谓之沙沟水败补迈翻】师伯竣之族兄也上遣司空叅军卜天生将兵防傅干爱及中兵参军江方兴共击魏兵屡破之【江方兴葢司空中兵参军将即亮翻下同】斩魏将窟公等数人【窟苦骨翻姑回翻】十一月魏征西将军皮豹子等将三万骑助封敕文寇青州顔师伯御之辅国将军焦度刺豹子坠马获其铠矟具装手杀数十人度本南安氐也【刺七亦翻铠苦亥翻矟邑角翻】　魏主自将骑十万车十五万两击柔然度大漠旌旗千里柔然处罗可汗逺遁其别部乌朱驾颓等帅数千落降于魏【骑竒寄翻两音亮可从刋入声汗音寒帅读曰率降戸江翻】魏主刻石纪功而还【还从宣翻】　初上在江州山隂戴法兴戴明寳蔡闲为典籖及即位皆以为南台侍御史兼中书通事舍人【御史台谓之南台晋初置中书舍人通事各一人江左令舍人通事谓之通事舍人掌呈奏案又掌诏命】是嵗三典籖并以初举兵预宻谋赐爵县男闲已卒追赐之时上亲览朝政【朝直遥翻】不任大臣而腹心耳目不得无所委寄法兴颇知古今素见亲待鲁郡巢尚之人士之末渉猎文史为上所知亦以为中书通事舍人凡选授诛赏大处分【处昌吕翻分扶问翻下定分同】上皆与法兴尚之参懐【宋齐之间凡参决机务率皆谓之参懐】内外杂事多委明寳三人权重当时而法兴明寳大纳货贿凡所荐达言无不行天下辐凑门外成市家产并累千金吏部尚书顾觊之独不降意于法兴等蔡兴宗与觊之善嫌其风节太峻觊之曰辛毗有言孙刘不过使吾不为三公耳【魏明帝时刘放孙资制断时政大臣莫不交好而辛毗不与徃来毗子敞諌曰刘孙用事众皆影附大人宜少降意不然必有谤言毗正色曰吾之立身自有本末就与孙刘不平不过不为三公大丈夫欲为公而毁其髙节邪觊音冀】觊之常以为人禀命有定分【分扶问翻】非智力可移唯应恭已守道而闇者不达妄意侥幸【侥坚尧翻】徒亏雅道无闗得防【防息浪翻】乃以其意命弟子原著定命论以释之【原南史作愿】







　　资治通鉴卷一百二十八
　　钦定四库全书
　　资治通鉴卷一百二十九　宋　司马光　撰
　　胡三省　音注
　　宋纪十一【起屠维大渊献尽阏逢执徐凡六年】
　　世祖孝武皇帝下
