<!-- { "loadSidebar": true } -->
　　永始四年春正月上行幸甘泉郊泰畤大赦天下三月行幸河东祠后土　夏大旱　四月癸未长乐临华殿未央宫东司马门皆灾【师古曰东面之司马门也乐音洛】六月甲午霸陵园门阙灾　秋七月辛未晦日有食之　冬十一月庚申衞将军王商病免　梁王立骄恣无度【立梁孝王武八世孙也】至一日十一犯法相禹奏立对外家怨望有恶言【梁相名禹相息亮翻】有司案验因发其与姑园子奸事奏立禽兽行请诛【汉法内乱为禽兽行行下孟翻】太中大夫谷永上书曰臣闻礼天子外屏不欲见外也【师古曰屏谓当门之墙以屏蔽者也外屏于门外为之】是以帝王之意不窥人闺门之私聴闻中冓之言【韩诗云中冓中夜应劭曰中冓材冓在堂之中也晋灼曰鲁诗以为夜也师古曰冓谓舎之交积材木也应説近之冓音工豆翻】春秋为亲者讳【春秋公羊传闵元年齐仲孙来齐仲孙者何公子庆父也公子庆父则曷为谓之齐仲孙外之也曷为外之春秋为亲者讳为于伪翻下同】今梁王年少【少诗照翻下同】颇有狂病始以恶言按验既无事实而发闺门之私非本章所指王辞又不服猥强劾立傅致难明之事【劾户槩翻师古曰傅读曰附】独以偏辞成辠断狱【断丁乱翻】无益于治道【治直吏翻】污蔑宗室【污乌故翻孟康曰蔑音漫师古曰蔑音秣谓涂染也】以内乱之恶披布宣扬于天下非所以为公族隠讳【为于伪翻下为公同】増朝廷之荣华昭圣徳之风化也臣愚以为王少而父同产长【姑者父之同产长知两翻】年齿不伦梁国之富足以厚聘美女招致妖丽【妖巧也艳也好也妖于骄翻】父同产亦有耻辱之心【师古曰言其姑亦当自耻必不与奸】案事者乃验问恶言【师古曰本所问者怨望朝廷之言也】何故猥自发舒【言何为而自发内乱之事】以三者揆之殆非人情疑有所廹切过误失言文吏蹑寻不得转移【蹑寻者谓蹑其失言之后而寻其内乱之迹也】萌牙之时加恩勿治上也【如淳曰覆盖之则计之上治直之翻下同】既已案验举宪【举宪者举以法也】宜及王辞不服诏廷尉选上徳通理之吏更审考清问【上与尚同书吕刑皇帝清问下民孔安国曰清问详问也马曰清讯】着不然之效定失误之法【着明也效验也明其事之不然具有证验也失误谓误入人罪为失】而反命于下吏【师古曰使者还反以清白之状付有司也】以广公族附疏之徳【附疏者使疏属亲附也】为宗室刷污乱之耻【师古曰刷谓拭刷除之也音所劣翻】甚得治亲之谊天子由是寝而不治　是嵗司校尉蜀郡何武为京兆尹【姓谱何出自周成王母弟唐叔虞后封于韩韩灭子孙分散江淮问音以韩为何字随音变遂为何氏】武为吏守法尽公进善退恶所居无赫赫名去后常见思
