<!-- { "loadSidebar": true } -->
　　诸宰相议其事顷之奏上【上时掌翻】太后即依其议施行后十余日安西诸州请兵应接程期一如休璟所画太后谓休璟曰恨用卿晩谓诸宰相曰休璟练习边事卿曹十不当一时西突厥可汗斛瑟罗用刑残酷诸部不服乌质勒本斛瑟罗号莫贺逹干能抚其众诸部归之斛瑟罗不能制乌质勒置都督二十员各将兵七千人屯碎叶西北【将即亮翻】后攻陷碎叶徙其牙帐居之斛瑟罗部众离散因入朝不敢复还【天授元年书斛瑟罗入居内地神功元年书来俊臣诬陷斛瑟罗则其入朝必不在是年此因书乌质勒事叙其得国之由遂及斛瑟罗失国事耳朝直遥翻】乌质勒悉并其地　九月庚寅朔日有食之既　初左台大夫同鳯阁鸾台三品魏元忠为洛州长史洛阳令张昌仪恃诸兄之埶每牙直上长史听事【凡牙参者立于庭下上时掌翻听读曰防】元忠到官叱下之【下遐嫁翻】张易之奴暴乱都市元忠杖杀之及为相太后召易之弟岐州刺史昌期欲以为雍州长史对仗问宰相曰谁堪雍州者元忠对曰今之朝臣无以易薛季昶【雍于用翻朝直遥翻】太后曰季昶久任京府朕欲别除一官昌期何如诸相皆曰陛下得人矣元忠独曰昌期不堪太后问其故元忠曰昌期少年不闲吏事【少诗照翻】向在岐州戸口逃亡且尽雍州帝京事任繁剧不若季昶彊干习事太后黙然而止元忠又尝面奏臣自先帝以来防被恩渥今承乏宰相【元忠自言朝廷乏人已得承乏备位宰相被皮义翻】不能尽忠死节使小人在侧臣之罪也【小人在侧斥张易之兄弟】太后不悦由是诸张深怨之司礼丞髙戬太平公主之所爱也【司礼丞即太常丞戬即浅翻】防太后不豫张昌宗恐太后一日晏驾为元忠所诛乃譛元忠与戬私议云太后老矣不若挟太子为久长【言为久长之计】太后怒下元忠戬狱【下遐嫁翻】将使与昌宗廷辨之昌宗宻引鳯阁舍人张説赂以羙官使证元忠説许之【説读曰悦】明日太后召太子相王及诸宰相使元忠与昌宗参对往复不决昌宗曰张説闻元忠言请召问之太后召説説将入鳯阁舍人南和宋璟【南和县汉属广平国宋白曰水经云北有和成县故此县云南后周置南和郡隋废郡为县唐属邢州璟居永翻】谓説曰名义至重鬼神难欺不可党邪陷正以求茍免若获罪流窜其荣多矣若事有不测璟当叩閤力争【言叩閤门而力争也程大昌曰凡内殿便殿皆可谓之閤】与子同死努力为之万代聸仰在此举也殿中侍御史济源张廷珪曰朝闻道夕死可矣【论语载孔子之言济子礼翻】左史刘知几曰无汚青史为子孙累【几居希翻汚乌故翻累力瑞翻】及入太后问之説未对元忠惧谓説曰张説欲与昌宗共罗织魏元忠邪説叱之曰元忠为宰相何乃效委巷小人之言昌宗从旁廹趣説使速言【趣谓曰促】説曰陛下视之在陛下前犹逼臣如是况在外乎臣今对广朝不敢不以实对【朝直遥翻】臣实不闻元忠有是言但昌宗逼臣使诬证之耳易之昌宗遽呼曰【呼火故翻】张説与魏元忠同反太后问其状对曰説尝谓元忠为伊周伊尹放太甲周公摄王位非欲反而何説曰易之兄弟小人徒闻伊周之语安知伊周之道日者元忠初衣紫【衣于既翻太宗贞观四年诏三品以上服紫】臣以郎官往贺元忠语客曰无功受宠不胜慙愳【语牛倨翻胜音升】臣实言曰明公居伊周之任何愧三品彼伊尹周公皆为臣至忠古今慕仰陛下用宰相不使学伊周当使学谁邪且臣岂不知今日附昌宗立取台衡【三台为防阶北斗杓三星为玉衡宰辅得人则玉衡正而防阶平故谓宰辅为台衡】附元忠立教族灭但臣畏元忠寃魂不敢诬之耳太后曰张説反覆小人宜并系治之【治直之翻】它日更引问説对如前太后怒命宰相与河内王武懿宗共鞫之説所执如初朱敬则抗疏理之曰元忠素称忠正张説所坐无名若令抵罪失天下望蘓安恒亦上疏【恒戸登翻上时掌翻疏所去翻】以为陛下革命之初人以为纳谏之主暮年以来人以为受佞之主自元忠下狱里巷恟恟【下遐嫁翻恟许勇翻】皆以为陛下委信奸宄斥逐贤良忠臣烈士皆抚髀于私室而箝口于公朝畏迕易之等意【箝其防翻朝直遥翻迕五故翻】徒取死而无益方今赋役烦重百姓凋重以谗慝专恣刑赏失中【重以直用翻】窃恐人心不安别生它变争锋于朱雀门内问鼎于大明殿前【朱雀门谓宫城南门大明殿即含元殿】陛下将何以谢之何以御之易之等见其疏大怒欲杀之頼朱敬则及鳯阁舍人桓彦范著作郎陆泽魏知古保救得免【先天元年方复置深州又分饶阳鹿城于古城置陆泽县史因魏知古贵顕于开元之时遂以后来土断书之苦么翻　考异曰旧传云易之欲遣刺客杀之若遣刺客必不遣人知敬则等安能保防盖欲白太后杀之耳】丁酉贬魏元忠为髙要尉【髙要县汉属苍梧郡宋齐属南海郡陈置髙要郡隋带端州】戬説皆流岭表元忠辞日言于太后曰臣老矣今向岭南十死一生陛下它日必有思臣之时太后问其故时易之昌宗皆侍侧元忠指之曰此二小儿终为乱阶易之等下殿叩膺自掷称寃太后曰元忠去矣殿中侍御史景城王睃【景城县汉属勃海郡后魏并入城平县隋开皇十八年改曰景城属沧州睃私润翻又音俊】复奏申理元忠【复扶又翻下子复同】宋璟谓之曰魏公幸已得全今子复冒威怒得无狼狈乎睃曰魏公以忠获罪睃为义所激颠沛无恨璟叹曰璟不能申魏公之枉深负朝廷矣太子仆崔贞慎等八人饯元忠于郊外【唐制太子仆从四品下掌太子车舆乘骑仪仗之政令】易之诈为告宻人柴明状称贞慎等与元忠谋反太后使监察御史丹徒马懐素鞫之【丹徒春秋时吴之朱方也汉为丹徒县属防稽郡吴为京口戍晋以下为南徐州隋为延陵县属江都郡唐为丹徒县带润州监古衘翻】谓怀素曰兹事皆实略问速以闻顷之中使督趣者数四【使疏吏翻趣读曰促】曰反状昭然何稽留如此怀素请柴明对质太后曰我自不知柴明处但据状鞫之安用告者怀素据实以闻太后怒曰卿欲纵反者邪对曰臣不敢纵反者元忠以宰相谪官贞慎等以亲故追送若诬以为反臣实不敢昔栾布奏事彭越头下汉祖不以为辠【栾布事见十二卷汉髙祖十一年】况元忠之刑未如彭越而陛下欲诛其送者乎且陛下操生杀之柄【操干髙翻】欲加之罪取决圣衷可矣若命臣推鞫臣不敢不以实闻太后曰汝欲全不罪邪对曰臣智识愚浅实不见其罪太后意解贞慎等由是获免太后尝命朝贵宴集【朝直遥翻】易之兄弟皆位在宋璟上易之素惮璟欲悦其意虚位揖之曰公方今第一人何乃下坐璟曰才劣位卑张卿以为第一何也天官侍郎郑杲谓璟曰中丞奈何卿五郎　【考异曰新旧传皆作郑善果按善果乃是髙祖时人新旧传皆误当从御史台记】璟曰以官言之正当为卿足下非张卿家奴何郎之有【门生家奴呼其主为郎今俗犹谓之郎主】举坐悚惕【坐徂卧翻】时自武三思以下皆谨事易之兄弟璟独不为之礼诸张积怒常欲中伤之【中竹仲翻】太后知之故得免　丁未以左武卫大将军武攸宜充西京留守【守式又翻】冬十月丙寅车驾发西京乙酉至神都　十一月突厥遣使谢许昏【使疏吏翻】丙寅宴于宿羽台【宿羽台在东都宿羽宫中髙宗调露元年所起】太子预焉宫尹崔神庆上疏【上时掌翻疏所去翻】以为今五品以上所以佩者为别敕徴召恐有诈妄内出合然后应命况太子国本古来徴召皆用玉契【唐制百官冇随身鱼符以明贵贱应召命左二右一左者进内右者随身皇太子以玉契召勘合乃赴亲王以金庻官以铜皆题其位姓名盛以鱼袋天授二年改佩鱼为张鷟朝野佥载曰唐以鲤鱼为符遂为鱼符至伪周武姓也武也因改鱼符为符为于伪翻】此诚重慎之极也昨縁突厥使见太子应预朝参【使疏吏翻见贤遍翻朝直遥翻下同】直有文符下宫曽不降敕处分【下遐嫁翻处昌吕翻分扶问翻】臣愚谓太子非朔望朝参应别召者望降墨敕及玉契太后甚然之　始安獠欧阳倩【始安郡桂州范成大桂海虞衡志曰獠依山林而居无酋长版籍蛮之荒忽无常者也以射生食动为活虫豸能蠕动者皆取食獠鲁皓翻】拥众数万攻陷州县朝廷思得良吏以镇之朱敬则称司封郎中裴怀古有文武才【唐司封郎掌国之封爵属吏部】制以怀古为桂州都督仍充招慰讨撃使【使疏吏翻】怀古才及岭上飞书示以祸福倩等迎降【降戸江翻】且言为吏所侵逼故举兵自救耳懐古轻骑赴之【骑竒寄翻】左右曰夷獠无信不可忽也怀古曰吾仗忠信可通神明而况人乎遂诣其营贼众大喜悉归所掠货财诸洞酋长素持两端者皆来欵附【酋慈由翻长知两翻】岭外悉定是嵗分命使者以六条察州县【使疏吏翻】　吐蕃南境诸部皆叛赞普器弩悉防自将撃之卒于军中【将即亮翻卒子恤翻】诸子争立久之国人立其子弃蹜赞为赞普生七年矣【史言诸论既死吐蕃国势稍衰】
