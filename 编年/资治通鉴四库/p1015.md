<!-- { "loadSidebar": true } -->
　　二年春正月戊辰成徳节度使李宝臣薨【恒冀成徳军考异曰建中实録云二月丁已宝臣卒疑奏到之日也今从徳宗实録谷况燕南记曰忠志末年惟纳妖妄之人兼隂阳术数謟媚茍且之軰争献图防称有尊位诈作朱草灵芝凿石上作名字又于后堂院结坛场清斋菜食置金杯玉斚银盘云甘灵神酒自至其内又言天符下降忠志自谓命符上天将吏罔有谏者使行文牒布告州县云灵芝朱草王者之瑞輙生坛上香满院中灵石呈祥天符飞应甘露如蜜神酒盈杯匪我所求不期自至各牒管内郡县宜令知委同为喜庆也既而日为妖妄者更相矫云不日当有天神下降持金箱玉印而至然后即大位为天所授也四方皆自归伏不待征讨海内坐而定矣忠志大悦多以金银罗锦异物赏之隂阳妖妄者自知虚伪恐事泄见诛共言相公宜服甘露灵芝草汤即天神降速忠志一任妖者遂于汤中宻着毒药既饮毕便失音三日而卒旧传亦以为然按方士妖妄必为一府所疾所慿恃者宝臣一人耳若酖杀宝臣身在府中逃无所之安能免死乎计方士虽愚必不为此盖时人见宝臣曾饮其汤遇疾而死以为方士所酖谷况承而书之耳】宝臣欲以军府传其子行军司马惟岳以其年少闇弱【少诗照翻】豫诛诸将之难制者【将即亮翻】深州刺史张献诚等至有十余人同日死者宝臣召易州刺史张孝忠孝忠不往使其弟孝节召之孝忠使孝节谓宝臣曰诸将何罪连颈受戮孝忠惧死不敢往亦不敢叛正如公不入朝之意耳【朝直遥翻】孝节泣曰如此孝节必死孝忠曰往则并命我在此必不敢杀汝遂归宝臣亦不之罪也兵马使王武俊位卑而有勇故宝臣特亲爱之以女妻其子士眞【使防吏翻妻七细翻】士眞复厚结其左右故孝忠武俊独全【史言人不可妄杀且为孝忠武俊归国张本复扶又翻】及薨孔目官胡震家僮王它奴劝惟岳匿防二十余日诈为宝臣表求令惟岳继袭上不许【令力丁翻】遣给事中汲人斑宏往问宝臣疾且谕之惟岳厚赂宏宏不受还报惟岳乃发防自为留后使将佐共奏求旌节上又不许【汲县属卫州还从宣翻又音如字将即亮翻】初宝臣与李正已田承嗣梁崇义相结【事见上卷代宗大厯十二年嗣祥吏翻】期以土地传之子孙故承嗣之死【见上卷大厯十四年】宝臣力为之请于朝【为于伪翻下屡为同朝直遥翻】使以节授田悦代宗从之悦初袭位事朝廷礼甚恭河东节度使马燧表其必反请先为备至是悦屡为惟岳请继袭上欲革前弊不许或谏曰惟岳已据父业不因而命之必为乱上曰贼本无资以为乱皆借我土地假我位号以聚其众耳向日因其所欲而命之多矣而乱日益滋是爵命不足以已乱而适足以长乱也【徳宗鋭于削平藩镇而发是言诚中肃代之病而终不能已乱亦以召乱所行者未能副其言也长知丈翻】然则惟岳必为乱命与不命等耳竟不许悦乃与李正已各遣使诣惟岳潜谋勒兵拒命魏博节度副使田庭玠谓悦曰尔借伯父遗业【田承嗣者悦之伯父也】但谨事朝廷坐享富贵不亦善乎奈何无故与恒郓共为叛臣【成徳节度使治恒州淄青节度使治郓州故以恒郓称之恒户登翻郓音运】尔观兵兴以来逆乱者谁能保其家乎必欲行尔之志可先杀我无使我见田氏之族灭也因称病卧家悦自往谢之庭玠闭门不内竟以忧卒【卒子恤翻】成徳判官邵眞闻李惟岳之谋泣谏曰先相公受国厚恩大夫衰绖之中【相悉亮翻衰仓囘翻】遽欲负国此甚不可劝惟岳执李正已使者送京师且请讨之曰如此朝廷嘉大夫之忠则旄节庶几可得【使疏吏翻朝直遥翻几居希翻】惟岳然之使眞草奏长史毕华曰先公与二道结好二十余年【长知两翻好呼到翻】奈何一旦弃之且虽执其使朝廷未必见信正已忽来袭我孤军无援何以待之惟岳又从之前定州刺史谷从政惟岳之舅也有胆略颇读书王武俊等皆敬惮之为宝臣所忌从政乃称病杜门惟岳亦忌之不与国事日夜独与胡震王它奴等计议多散金帛以悦将士【将即亮翻】从政往见惟岳曰今海内无事自上国来者【时藩镇窃据自比古诸侯谓京师为上国】皆言天子聪明英武志欲致太平深不欲诸侯子孙专地尔今首违诏命天子必遣诸道致讨将士受赏皆言为大夫尽死【为于伪翻下且为同】茍一战不胜各惜其生谁不离心大将有权者乗危伺便咸思取尔以自为功矣【伺相吏翻】且先相公所杀高斑大将殆以百数挠败之际【挠奴教翻】其子弟欲复仇者庸可数乎又相公与幽州有隙【谓李宝臣袭朱滔也事见上卷代宗大厯之十年】朱滔兄弟常切齿于我今天子必以为将滔与吾击柝相闻【左传曰鲁击柝闻于邾谓接境也】计其闻命疾驱若虎狼之得兽也何以当之【是后李惟岳祸败皆如谷从政所言】昔田承嗣从安史父子同反身经百战凶悍闻于天下【嗣祥吏翻悍下罕翻又戸旰翻】违诏举兵自谓无敌及卢子期就擒吴希光归国承嗣指天垂泣身无所措赖先相公按兵不进且为之祈请先帝寛仁赦而不诛【事亦见上卷大厯十年相息亮翻为于伪翻】不然田氏岂有种乎况尔生长富贵齿髪尚少不更艰危【种章勇翻长知丈翻少诗照翻更工衡翻】乃信左右之言欲效承嗣所为乎为尔之计不若辞谢将佐使惟诚摄领军府身自入朝乞留宿卫因言惟诚且留摄事恩命决于圣志上必悦尔忠义纵无大位不失荣禄永无忧矣不然大祸将及吾亦知尔素疎忌我顾以舅甥之情事急不得不言耳惟岳见其言切益恶之从政乃复归杜门称病【将即亮翻朝直遥翻恶乌路翻复扶又翻又音如字】惟诚者惟岳之庶兄也谦厚好书得众心【好呼到翻】其母妹为李正巳子妇【母妹者惟诚同母之妹也】是日惟岳送惟诚于正已正已使复姓张遂仕淄青惟岳遣王它奴诣从政家察其起居【将杀之示之以意使自引分】从政饮药而卒【卒子恤翻】且死曰吾不惮死哀张氏今族灭矣【李宝臣本张忠志故云然】刘文喜之死也李正已田悦等皆不自安刘晏死正已等益惧【刘文喜刘晏死皆见上年】相谓曰我軰罪恶岂得与刘晏比乎【李正巳田悦非面相告语也使人传言有此语】防汴州城隘广之东方人讹言上欲东封【汴皮变翻隘乌介翻东封非东封泰山之谓盖用左传烛之武説秦伯既东封郑又欲肆其西封之语】故城汴州正已惧兵万人屯曹州【曹州李正已廵属与汴州接壤】田悦亦完聚为备【杜预曰完聚者完城郭聚人民】与梁崇义李惟岳遥相应助河南士民骚然惊骇永平旧领汴宋滑亳陈颍泗七州【此平李灵曜后永平军所领廵属也按代宗大厯七年赐滑亳军号永平十一年平李灵曜増领宋泗二州十四年增领汴颍二州滑亳未赐军号之前已领陈州共七州】丙子分宋亳颍别为节度使以宋州刺史刘洽为之以泗州淮南又以东都留守路嗣恭为怀郑汝陜四州河阳三城节度使【使疏吏翻守式又翻嗣祥吏翻陜失冉翻】旬日又以永平节度使李勉都统洽嗣恭二道仍割郑州之选尝为将者为诸州刺史以备正已等【统它综翻俗又读如字将即亮翻】　初高力士有养女嫠居东京【嫠里之翻无夫为嫠】颇能言宫中事女官李眞一意其为沈太后诣使者具言其状【去年遣使访求太后】上闻之惊喜时沈氏故老已尽无识太后者上遣宦官宫人往验视之年状颇同宦官宫人不审识太后皆言是高氏辞称实非太后验视者益疑之强迎入上阳宫【强其两翻下所强同】上宫女百余人赍乗舆服御物就上阳宫供奉【乘绳证翻舆音于】左右诱谕百方【诱音酉】高氏心动乃自言是验视者走马入奏上大喜二月辛卯上以偶日御殿羣臣皆入贺【唐制天子以只日受朝贺今喜于得太后故以耦日御殿而受贺】诏有司草仪奉迎高氏弟承悦在长安恐不言久获罪遽自言本末上命力士养孙樊景超往覆视景超见高氏居内殿以太后自处【处昌吕翻】左右侍卫甚严景超谓高氏曰姑何自置身于爼上【谓将以诈伪伏罪如置身爼上以俟刀也】左右叱景超使下景超抗声曰有诏太后诈伪左右可下左右皆下殿高氏乃曰吾为人所强非己出也【强其两翻】以牛车载还其家【还从宣翻又音如字】上恐后人不复敢言太后皆不之罪曰吾宁受百欺庶几得之【复扶又翻几居依翻】自是四方称得太后者数四皆非是而眞太后竟不知所之【之往也】　御史中丞卢奕之子也【天宝十四载安禄山防洛阳李憕卢奕死之】貌丑色如蓝有口辩上悦之丁未擢为大夫【擢为御史大夫】领京畿观察使【句】郭子仪毎见賔客姬妾不离侧尝往问疾子仪悉屏侍妾独隐几待之【离力智翻屏必郢翻隐于靳翻】或问其故子仪曰貌陋而心险妇人辈见之必笑它日得志吾族无类矣杨炎既杀刘晏朝野侧目李正已累表请晏罪讥斥朝廷炎惧遣腹心分诣诸道以宣慰为名实使之宻谕节度使云晏昔朋附奸邪请立独孤后上自恶而杀之上闻而恶之【朝直遥翻度使疎吏翻恶乌路翻】由是有诛炎之志隐而未乙巳迁炎为中书侍郎擢卢为门下侍郎并同平章事不专任炎矣蕞陋无文学【蕞徂外翻】炎轻之多托疾不与防食【唐制诸宰相日防食于政事堂】亦恨之杞隂狡欲起势立威小不附者必欲寘之死地引太常博士裴延龄为集贤殿直学士亲任之【为卢以奸邪致乱张本然为建中厉阶人皆知之其引裴延龄以树党其祸蔓延迄于贞元之末年人未知其罪也故通鉴着言之】　丙午更汴宋军曰宣武【按是时李勉以永平军节度使镇汴州盖以宋亳颍为宣武军当从新书方镇表更工衡翻】振武节度使彭令芳苛虐监军刘惠光贪婪【婪卢含翻】乙卯军士共杀之　京西防秋兵万二千人戍闗东【时吐蕃通和西边无警而河南北诸镇连兵拒命闗东骚然故抽京西防秋之兵以戍闗东】上御望春楼【望春楼在防水之西临广运潭】宴劳将士【劳力到翻将即亮翻】神防军士独不饮上使诘之其将杨惠元对曰臣等奉天军帅张巨济戒之曰此行大建功名凯还之日相与为欢故不敢奉诏【按建中元年遣神防军使张巨济将禁兵助朱泚等讨刘文喜盖泾州既平巨济还屯奉天也诘去吉翻帅所类翻还音旋又如字】及行有司縁道设酒食独惠元所部缾罂不【罂乌茎翻】上深叹美赐书劳之【劳力到翻】惠元平州人也【平州北平郡】　三月置溵州于郾城【魏收地形志颍川郡曲阳县有郾城后齐置临颍郡隋废郡为郾城县唐属蔡州时分郾城临颍陈州之溵水置溵州溵于巾翻郾于建翻】　辛巳以汾州刺史王翃为振武军使镇北绥银等州留后【翃户萌翻】遣殿中少监崔汉衡使于吐蕃【少始照翻使疏吏翻吐从暾入声】　梁崇义虽与李正已等连结兵势寡弱礼数最恭或劝其入朝【朝直遥翻】崇义曰来公有大功于国上元中为阉宦所防迁延稽命【稽缓也】及代宗嗣位不俟驾入朝犹不免族诛【来公谓来瑱死于广徳元年事见二百二十四卷】吾嵗久舋积何可往也淮宁节度使李希烈屡请讨之【方镇表大厯十四年淮西节度使复治蔡州赐号淮宁军事见上】崇义惧益修武备流人郭昔告崇义为变【郭昔以告崇义得流罪史因称流人以叙其事】崇义闻之请罪上为之杖昔逺流之【为于伪翻下为陈同】使金部员外郎李舟诣襄州谕防以安之舟尝奉使诣刘文喜为陈祸福文喜囚之防帐下杀文喜以降诸道跋扈者闻之谓舟能覆城杀将【将即亮翻】至襄州崇义恶之舟又劝崇义入朝言颇切直崇义益不悦及遣使宣慰诸道舟复诣襄州崇义拒境不内【恶乌路翻复扶又翻拒境者拒之于境上】上言军中疑惧请易以它使【上时掌翻】时两河诸镇方猜阻上欲示恩信以安之夏四月庚寅加崇义同平章事妻子悉加封赏赐以铁劵遣御史张着赍手诏征之仍以其禆将蔺杲为邓州刺史【禆賔弥翻邓州治穰县】五月丙寅以军兴增商税为什一【杨炎定税法商贾三十税一今增之】田悦卒与李正已李惟岳定计【卒子恤翻终也竟也】连兵拒命遣兵马使孟祐将歩骑五千北助惟岳【将即亮翻又音如字骑竒寄翻】薛嵩之死也田承嗣盗据洺相二州【事见上卷大厯十年洺音名相息亮翻】朝廷独得邢磁二州及临洺县【临洺汉之易阳县地属赵国晋属广平郡后魏属魏郡后齐废入防国县置襄国郡后周改置易阳县别置襄国县隋开皇之六年改易阳为邯郸十年改邯郸为临洺属武安郡唐属洺州范大成北使録临洺县东至洺州三十五里朝直遥翻磁墙之翻】悦欲阻山为境曰邢磁如两眼在吾腹中不可不取乃遣兵马使康愔将八千人围邢州【使疏吏翻愔挹滛翻将即亮翻又音如字】别将杨朝光将五千人栅于邯郸西北以断昭义救兵【邯郸县汉属赵国晋属广平郡东魏废隋复置属武安郡唐属磁州余按隋开皇十年既改邯郸为临洺隋志不复言别置邯郸至唐志则临洺县属洺州邯郸县属磁州盖邯郸县必复置于唐世与临洺各为一县史逸其置县之嵗月也宋白曰临洺县汉易阳县地属赵国魏属魏郡晋属广平郡后魏省入邯郸孝文于北中府城复置易阳县属广平郡今理是也隋开皇六年改易阳为邯郸县十年移邯郸理涉乡在今邯郸县界仍于北中府城置临洺县北濵洺水为名九域志邯郸县在磁州东北七十里栅测革翻邯音寒郸音单断音短】悦自将兵数万围临洺　【考异曰马燧传悦自将兵三万围邢州次临洺燕南记悦自统马歩五千人应接今从旧传】邢州刺史李共临洺将张伾坚壁拒守【伾音丕】贝州刺史邢曹俊田承嗣旧将也老而有谋悦宠信牙官扈防而疎之【嗣徐史翻将即亮翻防五各翻】及攻临洺召曹俊问计曹俊曰兵法十围五攻【此孙子兵法之言】尚书以逆犯顺势更不侔【尚辰羊翻言以寡敌众势已不侔而以逆犯顺更不侔也】今顿兵坚城之下粮竭卒尽自亡之道也不若置万兵于崞口以遏西师【西师谓泽潞河东之师自西山而下崞音郭崞口当西山之下直相州之西】则河北二十四州皆为尚书有矣【河北二十四州即宗所谓河朔二十四郡也自至徳改郡为州安史既平之后河北又有分置之州若以开元天宝河北道采访使所统大畧言之此时河北不止二十四州邢曹俊之説盖因时俗为传习古语耳】诸将恶其异已共毁之悦不用其防【为悦摧败张本恶乌路翻】
