<!-- { "loadSidebar": true } -->
　　州刺史王超世丞相泰之内兄也【母党以兄弟齿谓之内兄内弟】骄而黩货泰奏请加法诏赐死　十一月丁未侍中中卫将军徐勉卒【卒子恤翻】勉虽骨鲠不及范云亦不阿意苟合故梁世言贤相者称范徐云【范徐既没专任朱异梁殆矣】　癸丑东魏主祀圜丘　甲午东魏阊阖门灾门之初成也髙隆之乗马逺望谓其匠曰西南独髙一寸量之果然【髙居奥翻量音良】太府卿任忻集自矜其巧不肯改【任音壬】隆之恨之至是譛于丞相欢曰忻集潜通西魏令人故烧之欢斩之北梁州刺史兰钦引兵攻南郑【梁以南郑为北梁州盖以钦为刺史使之】
　　【图南郑也】魏梁州刺史元罗举州降【降户江翻　考异曰典畧在七月今从梁帝纪】东魏以丞相欢之子洋为骠骑大将军开府仪同三
　　司封太原公【洋音羊又音祥骠匹妙翻骑奇寄翻下同】洋内明决而外如不慧兄弟及众人皆嗤鄙之【嗤丑之翻】独欢异之谓长史薛琡曰此儿识虑过吾防时欢尝欲观诸子意识使各治乱丝【治直之翻下同】洋独抽刀斩之曰乱者必斩又各配兵四出使都督彭乐帅甲骑伪攻之兄澄等皆怖挠【帅读曰率怖普布翻挠奴教翻】洋独勒众与乐相格乐免胄言情犹擒之以献初大行台右丞杨愔从兄岐州刺史防卿以直言为孝武帝所杀【愔于今翻从才用翻】愔同列郭秀害其能恐之曰髙王欲送卿于帝所愔惧变姓名逃于田横岛【五代志东莱郡即墨县有田横岛】乆之欢闻其尚在召为太原公开府司马【为杨愔为洋所亲任张本】顷之复为大行台右丞【复扶又翻】　十二月甲午东魏文武官量事给禄【随任事之轻重以为给禄之差量音良】　魏以念贤为太傅河州刺史梁景叡为太尉　是嵗鄱阳妖贼鲜于琛改元上愿有众万余人【妖于骄翻琛丑林翻】鄱阳内史吴郡陆襄讨擒之按治党与无滥死者民歌之曰鲜于平后善恶分民无枉死赖陆君　柔然头兵可汗求婚于东魏丞相欢以常山王妹为兰陵公主妻之柔然数侵魏【妻七细翻数所角翻】魏使中书舍人库狄峙奉使至柔然与约和亲【使疏吏翻】由是柔然不复为冦【复扶又翻】
　　二年春正月辛亥魏祀南郊改用神元皇帝配【魏髙祖太和十六年以太祖道武皇帝配南郊神元皇帝魏之先祖拓防力微也见晋武帝纪】　甲子东魏丞相欢自将万骑袭魏夏州【将即亮翻骑奇寄翻夏戸雅翻】身不火食四日而至缚矟为梯【矟色角翻】夜入其城擒刺史斛防俄弥突因而用之留都督张琼将兵镇守迁其部落五千戸以归　魏灵州刺史曹泥与其壻凉州刺史普乐刘丰复叛降东魏【魏置普乐郡属灵州五代史志灵武郡回乐县后周置带普乐郡宋白曰灵州西南至凉州九百里去年曹泥降魏今复叛乐音洛复扶又翻降戸江翻】魏人围之　【考异曰北齐书典畧皆云周文围泥周书不言故但云魏人】水灌其城不没者四尺东魏丞相欢阿至罗三万骑径度灵州绕出魏师之后魏师退欢帅骑迎泥及丰防其遗戸五千以归【髙欢岂不欲与宇文争灵州哉虽鞭之长不及马腹也】以丰为南汾州刺史【东魏置南汾州于定阳隋改定阳县为吉昌县唐为慈州治所】　东魏加丞相欢九锡固让而止　上为文帝作皇基寺以追福【帝追尊考顺之曰文皇帝为于伪翻】命有司求良材曲阿氏自湘州买巨材东下南津校尉孟少卿欲求媚于上【据梁纪普通六年南州津改置校尉增加奉秩南州即今采石校戸教翻少诗照翻】诬氏为刧而杀之没其材以为寺【杀无罪之人取其材以为寺福田利益果安在哉】二月乙亥上耕籍田　东魏勃海世子澄年十五为
　　大行台并州刺史【中大通五年魏以欢为大行台欢以授其子澄欢居晋阳并州刺史地任要重故亦以澄为之】求入邺辅朝政【朝直遥翻下同】丞相欢不许丞相主簿乐安孙搴为之请【为于伪翻下为我同】乃许之丁酉以澄为尚书令加领军京畿大都督【考异曰魏帝纪为尚书令大行台大都督北齐文襄纪天平元年为尚书令大行台并州刺史入辅朝政加领军左右京畿大都督按尚书令不在外大行台不在内今两舍之】魏朝虽闻其器识犹以年少期之【少诗照翻】既至用法严峻事无凝滞中外震肃引并州别驾崔暹为左丞吏部郎亲任之司马子如髙季式召孙搴剧饮醉甚而卒【卒子恤翻】丞相欢亲临其丧子如叩头请罪欢曰卿折我右臂【折而设翻】为我求可代者子如举中书郎魏收欢以收为主簿收子建之子也【魏子建见一百五十卷普通五年】他日欢谓季式曰卿饮杀我孙主簿【饮于禁翻】魏收治文书不如我意【治直之翻】司徒尝称一人谨宻者为谁【时东魏以髙敖曹为司徒】季式以司徒记室广宗陈元康对曰是能夜中闇书快吏也召之一见即授大丞相功曹掌机宻　【考异曰典畧孙搴卒在大同十年四月按搴卒然后陈元康为功曹髙慎叛髙澄已令元康救崔暹卭山之战元康又劝髙欢追宇文泰事竝在九年北史元康又云草刘蠡升军书按蠡升灭在元年孙搴二年犹存今不取然则搴卒宜置于澄入辅之下】迁大行台都官郎时军国多务元康问无不知欢或出临行留元康在后马上有所号令九十余条元康屈指数之尽能记忆与功曹平原赵彦深同知机宻时人谓之陈赵而元康势居赵前性又柔谨欢甚亲之曰如此人诚难得天赐我也彦深名隐以字行　东魏丞相欢令阿至罗逼魏秦州刺史万俟普【万莫北翻俟渠之翻】欢以众应之三月戊申丹杨陶景卒景博学多艺能好养生之术仕齐为奉朝请弃官隐居茅山【茅山在今建康府句容县南五十里山记云汉时有三茅君各乘一鹤来此故名焉卒子恤翻好呼到翻朝直遥翻】上早与之游及即位恩礼甚笃每得其书焚香防受屡以手敇招之景不出国家每有吉凶征讨大事无不先谘之月中尝有数信【月中谓一月之中也信使信也】时人谓之山中宰相将没为诗曰夷甫任散诞平叔坐论空【王衍字夷甫何晏字平叔以魏晋喻梁也诞徒旱翻】岂悟昭阳殿遂作单于宫【景曰后侯景篡果在昭阳殿史言脩道之士有识时知数者】时士大夫竞谈理不习武事故景诗及之　甲寅东魏以华山王鸷为大司马【华戸化翻】　魏以凉州刺史李叔仁为司徒万俟洛为太宰【洛字受洛干亦曰夀洛干受夀同音洛乐亦同音按北齐有太宰之官仍晋制也西魏用周制置大冢宰无太宰】　夏四月乙未以骠骑大将军开府同三司之仪元法僧为太尉【梁开府仪同三司之下又有开府同三司之仪】　尚书右丞考城江子四上封事极言政治得失【上时掌翻治直吏翻】五月癸卯诏曰古人有言屋漏在上知之在下朕有过失不能自觉江子四等封事所言尚书可时加检括于民有蠧患者宜速详启【江子四所上封事必不敢言帝崇信释氏而穷兵广地适以毒民用法寛于权贵而急于细民等事特毛举细故而论得失耳】　戊辰东魏髙盛卒【髙盛东魏太尉】　魏越勒肱卒【越勒肱魏司空】　魏秦州刺史万俟普与其子太宰洛豳州刺史叱千宝乐右卫将军破六韩常及督将三百人奔东魏【阿至罗兵近普等因之以东奔　考异曰普降东魏事北齐书帝纪在三月甲午典畧在六月北史齐纪在六月甲午周书帝纪北史魏纪齐纪在五月今从之　按考异前既引北齐书帝纪又引北史齐纪不应北史魏纪之下出齐纪必有误】丞相泰轻骑追之至河北千余里不及而还【河北龙门西河之北也还从宣翻又如字下同】　秋七月庚子东魏大赦上待魏降将贺防胜等甚厚胜请讨髙欢上不许胜等思归前荆州大都督抚宁史宁谓胜曰【按宁宁居抚宁镇考魏北镇无抚宁恐即抚防也又按五代志雕隂郡开疆县有后魏抚宁郡又有抚宁县亦属雕隂郡】朱异言于梁主无不从请厚结之胜从之上许胜宁及卢柔皆北还【卢柔盖去年从胜来奔】亲饯之于南苑胜懐上恩自是见禽兽南向者皆不射之【射而亦翻】行至襄城东魏丞相欢遣侯景以轻骑邀之胜等弃舟自山路逃归【胜等舟行盖自淮入颍自颍入汝泝流而西入山路自三鵶取武闗也】从者冻馁道死者太半【从才用翻】既至长安诣阙谢罪魏主执胜手歔欷曰乘舆播越天也【乘绳证翻】非卿之咎丞相泰引卢柔为从事中郎与苏绰对掌机宻　九月壬寅东魏以定州刺史侯景兼尚书右仆射南道行台督诸将入冦【将即亮翻】　魏以扶风王孚为司徒斛斯椿为太傅　冬十月乙亥诏大举伐东魏东魏侯景将兵七万冦楚州【魏收志梁置楚州治楚城领汝阳仵城城阳郡五代志汝南城阳县梁置楚州】虏刺史桓和进军淮上南北司二州刺史陈庆之击破之景弃辎重走【重直用翻】十一月己亥罢北伐之师　魏复改始祖神元皇帝为太祖道武皇帝为烈祖【魏改二祖庙号见一百三十七卷齐武帝永明九年复扶又翻】　十二月东魏以并州刺史尉景为太保壬申东魏遣使请和【使疏吏翻】上许之　东魏清河文宣
　　王亶卒　【考异曰国典云亶为髙欢所酖典畧周太祖数欢罪亦云杀亶魏书北史皆无亶而帝纪皆云亶薨今从之】　丁丑东魏丞相欢督诸军伐魏遣司徒髙敖曹趣上洛大都督窦泰趣潼闗【趣七喻翻】　癸未东魏以咸阳王坦为太师　是嵗魏闗中大饥人相食者什七八
