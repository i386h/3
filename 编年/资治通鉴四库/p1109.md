<!-- { "loadSidebar": true } -->
　　遣将军踏布合祖等至天徳军言先遣都吕施合等奉公主归之大唐至今无声问不知得达或为姧人所隔今出兵求索【索山客翻】上天入地期于必得【上时掌翻】又言将徙就合罗川居回鹘故国【回鹘旧居薛延陀北娑陵水上去长安七千里开元中破突厥徙牙乌徳鞬山昆河之间南距汉髙阙塞一千七百里】兼已得安西北庭防古等五部落【李心传曰蒙古之先世居斡难河靺鞨之后也靺鞨本臣髙丽唐灭髙丽其遗人迸入勃海惟黒水完彊及勃海盛靺鞨皆役属后为奚契丹所攻部族分散其居混同江之上者其部落最为强盛焉其居隂山者自号为防古防古之人皆勇悍善战其近汉地者性情多驯良尚能种秫穄以平底瓦釡煑而食之其逺者风俗多强武以射猎为生无器甲矢贯骨镞而已余谓李心传蜀人也安能知直北事特以所传闻书之】　十一月辛夘朔昭义节度使刘从谏上言请出部兵五千讨回鹘诏不许　上遣使赐太和公主冬衣命李徳裕为书赐公主畧曰先朝割爱降婚义宁家国谓回鹘必能御侮安静塞垣今回鹘所为甚不循理每马首南向姑得不畏髙祖太宗之威灵欲侵扰边疆岂不思太皇太后之慈爱为其国母足得指挥若回鹘不能禀命则是弃絶姻好今日已后不得以姑为词【太和公主宪宗女也于上为姑】　上幸泾阳校猎乙夘谏议大夫髙少逸郑朗于閤中谏曰陛下比来游猎稍频【比毗志翻】出城太逺侵星夜归万机旷废上改容谢之少逸等出上谓宰相曰本置谏官使之论事朕欲时时闻之宰相皆贺己未以少逸为给事中朗为左谏议大夫　刘沔张仲武固称盛寒未可进兵请待嵗首【唐以建寅之月为嵗首欲待来春进兵】李忠顺独请与李思忠俱进十二月丙寅李徳裕奏请遣思忠进屯保大栅从之　丁夘吐蕃遣其臣论普热来告达磨赞普之丧【防要防昌三年赞普卒至十二月遣论赞等来告丧　考异曰实录丁夘吐蕃赞普卒遣使告丧废朝三日赞普立仅三十余年有心疾不知国事委政大臣焉命将作少监李景为吊祭使据补国史彛泰卒后又有达磨赞普此年卒者达磨也文宗实录不书彛泰赞普卒旧传及续防要亦皆无达磨新书据补国史疑文宗实录阔畧故它书皆因而误彛泰以元和十一年立至此二十七年然开成三年已卒达磨立至此五年而实录云仅三十年亦是误以达磨为彛泰也】命将作少监李璟为吊祭使　刘沔奏移军云州　李忠顺奏击回鹘破之　丙戌立皇子峄为徳王嵯为昌王【峄音亦嵯才何翻】　初吐蕃达磨赞普有佞幸之臣以为相达磨卒无子佞相立其妃綝氏兄尚延力之子乞离胡为赞普【綝丑林翻】才三嵗佞相与妃共制国事吐蕃老臣数十人皆不得预政事首相结都那见乞离胡不拜曰赞普宗族甚多而立綝氏子国人谁服其令鬼神谁飨其祀国必亡矣比年灾异之多乃为此也【比毗至翻为于伪翻】老夫无权不得正其乱以报先赞普之徳有死而已拔刀面恸哭而出佞相杀之灭其族国人愤怒又不遣使诣唐求册立洛门川讨击使论恐热【洛门川在渭州陇西县东南汉来歙破隗纯于落门即此　考异曰补国史曰恐热姓末名农力吐蕃国法不呼本姓但王族则曰论官族则曰尚其中字即蕃号也热者例皆言之如中华呼郎】性悍忍多诈谋乃属其徒告之曰【属之欲翻聚防其徒也】贼舍国族立綝氏专害忠良以胁众臣且无大唐册命何名赞普吾当与汝属举义兵入诛綝妃及用事者以正国家天道助顺功无不成遂说三部落得万骑【三部落蕃种落之分居河陇者或云吐浑党项嗢末说式芮翻】是嵗与青海节度使同盟举兵自称国相至渭州遇国相尚思罗屯薄寒山恐热击之思罗弃辎重西奔松州【王涯曰从龙州青川镇入吐蕃界直抵故松州之城是吐蕃旧置节度之所】恐热遂屠渭州思罗蘓毗吐谷浑羊同等兵合八万保洮水焚桥拒之【洮土刀翻】恐热至隔水语蘓毗等曰【语牛倨翻】贼臣乱国天遣我来诛之汝曹奈何助逆我今已为宰相国内兵我皆得制之汝不从将灭汝部落蘓毗等疑不战恐热引骁骑涉水蘓毗等皆降思罗西走追获杀之恐热尽并其众合十余万自渭州至松州所过残灭尸相枕藉【枕职任翻借慈夜翻】



　　资治通鉴卷二百四十六
　　钦定四库全书
　　资治通鉴卷二百四十七　宋　司马光　撰
　　胡三省　音注
　　唐纪六十三【起昭阳大渊献尽阏逢困敦七月凡一年有竒】
　　武宗至道昭肃孝皇帝中
　　防昌三年春正月回鹘乌介可汗帅众侵逼振武刘沔遣麟州刺史石雄都知兵马使王逢帅沙陀朱邪赤心三部及契苾拓跋三千骑袭其牙帐【拓跋即党项部落也帅读曰率契欺讫翻　考异曰旧回鹘传云丰州刺史石雄后唐献祖纪年录云石州刺史石雄按是时田牟为丰州刺史今从实録】沔自以大军继之雄至振武登城望回鹘之众寡见氊车数十乘【氊车以氊为车屋乘绳证翻】从者皆衣朱碧类华人【从才用翻下侍从同衣于既翻华人谓中国人也】使谍问之曰公主帐也雄使谍告之曰【谍达协翻间也】公主至此家也当求归路今将出兵击可汗请公主潜与侍从相保驻车勿动雄乃凿城为十余穴引兵夜出直攻可汗牙帐至其帐下虏乃觉之可汗大惊不知所为弃辎重走【重直用翻】雄追击之庚子大破回鹘于杀胡山【杀胡山即黒山】可汗被疮与数百骑遁去雄迎太和公主以归　【考异曰旧石雄传曰三年回鹘大畧云朔刘沔以太原之师屯于云州沔谓雄曰国家以公主之故不欲急攻我辈捍邉但能除患专之可也雄受教自选劲骑得沙陀部落兼契苾拓跋杂虏夜马邑径趋乌介之牙时虏帐逼振武雄既入城登堞视其众寡见氊车数十云云遂迎公主还太原回鹘传乌介去幽州八十里下营是夜河东刘沔帅兵奄至乌介惊走东北依和解室韦下营不及将太和公主同走石雄兵遇公主帐因迎归国后唐献祖纪年录曰沔表帝为前锋回鹘可汗树牙于杀胡山帝与石雄衔枚夜进围其牙帐乌介可汗轻骑而遁帝于牙帐谒见太和公主奉而归国按一品集防昌二年十月十七日状访闻刘沔颇练邉事唯临机决策不免迟疑深恐过为慎重渐失事机望赐刘沔诏比缘回鹘未为侵扰且务绥怀今既杀戮边人驱劫牛马频已有诏速令驱除自度便宜临机应变不得过怀疑虑皆待朝廷指挥既假以使名令为诸军节制边境之事皆以责成向后或要移营进军一切自取机便不必皆进止实録戊寅诏刘沔云云如前据徳裕此状则沔岂敢不俟诏防擅遣石雄袭击可汗牙帐况已有不须闻奏之诏也旧徳裕传徳裕曰杷头烽北便是沙碛彼中野战须用骑兵若以步卒敌之理难必胜今乌介所恃者公主如令勇将出骑夺得公主虏自败矣上然之即令徳裕草制处分伐叛记曰上问讨袭之计徳裕奏若以步兵与回鹘野战必无胜理回鹘常质公主同行臣思得一计料回鹘必未知有斫营石雄骁勇无敌若令拣蕃浑及汉兵鋭卒衔枚夜进必取得公主兼可汗可擒上从之遂令石雄领蕃浑及汉兵夜进回鹘果无游奕伏道直至帐幕方觉遂取得公主惟可汗轻骑而遁按徳裕寻自请驻斫营事而石雄于城上见公主牙帐迎得之非因徳裕之防今不取】斩首万级降其部落二万余人丙午刘沔捷奏至　李思忠入朝自以回鹘降将惧边将猜忌【降户江翻将即亮翻】乞并弟思贞等及爱顺皆归阙庭　庚戌以石雄为丰州都防御使【赏破回鹘之功也】　乌介可汗走保黒车子族【胡峤曰辖戛之北单于突厥又北黒车子善作车帐其人知孝义地贫无所产详考新旧书黒车子即室韦之一种按是时赐戛斯诏云黒车子去汉界一千余里　考异曰旧回鹘传云乌介惊走东北约四百里外依和解室韦下营嫁妹与室韦依附之今从伐叛记实录新传旧张仲武传又云乌介既败乃依康居求活尽徙余种寄托黒车子盖以李徳裕纪圣功碑云乌介并丁令以图安依康居而求活尽徙余种屈意黒车彼所谓康居用郅支故事耳致此误也】其溃兵多诣幽州降　二月庚申朔日有食之　诏停归义军【置归义军见上卷上年】以其士卒分诸道为骑兵优给粮赐　辛未戛斯遣使者注吾合索献名马二【新书曰注吾虏姓也合言猛索者左也谓武猛善左射者索作素宋白曰索上声】诏太仆卿赵蕃饮劳之【饮于禁翻劳力到翻】甲戌上引对班在勃海使之上上欲令赵蕃就戛斯求安西北庭李徳裕等上言安西去京师七千余里北庭五千余里借使得之当复置都防【复扶又翻】以唐兵万人戍之不知此兵于何处追馈运从何道得通此乃用实费以易虚名非计也　【考异曰徳裕传云三年二月赵蕃奏戛斯攻安西北庭都防府宜出师影援徳裕奏辞与此同献替记曰三年二月十一日延英徳裕奏九日奉宣令臣等向赵蕃説于戛斯处邀求安西北庭深恐不可其下辞亦与此同按实録辛未注吾合索始至命赵蕃饮劳之丙子中书门下奏九日奉宣其辞亦与献替记同不知宋据何书得此辛未及丙子日也今且没其日系于注吾合索入对之下以传疑】上乃止中书侍郎同平章事崔珙罢为右仆射　戛斯求
