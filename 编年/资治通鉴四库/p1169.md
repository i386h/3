<!-- { "loadSidebar": true } -->
　　州将张筠逐刺史张绍光附于时溥【去年朱全忠取宿州】朱全忠帅诸军讨之【帅读曰率】溥出兵掠砀山【砀徒郎翻】全忠遣牙内都指挥使朱友裕撃之杀三千余人擒石君和　【考异曰郗象梁太祖实録前云四月丙辰后云乙夘溥出兵按长歴乙夘三月晦日实录误也】友裕全忠之子也　乙丑陈敬瑄遣蜀州刺史任从海将兵二万救邛州战败欲以蜀州降王建敬瑄杀之【任音壬】以徐公鉥代为蜀州刺史【鉥时橘翻】丙寅嘉州刺史朱实举州降于建丙子僰道土豪文武坚执戎州刺史谢承恩降于建【僰道故僰矦国汉立县为犍为郡治所梁置戒州蒲比翻】　赫连铎李匡威表请讨李克用【乗其不利也】朱全忠亦上言克用终为国患今因其败臣请帅汴滑孟三军【汴滑孟三镇时皆属全忠帅读曰率】与河北三镇共除之【河北三镇谓卢龙李匡威成徳王镕魏博罗信】乞朝廷命大臣为统帅【帅所类翻】初张濬因杨复恭以进【事见二百五十四卷僖宗广明元年】复恭中废更附田令孜而薄复恭【更工衡翻改也附令孜事见中和元年】及复恭再用事深恨之【襄王煴之乱田令孜徃依陈敬瑄自是之后复恭再用事】上知濬与复恭有隙特亲倚之　【考异日旧传再幸山南复恭代令孜为中尉罢濬知政事昭宗初在藩邸深疾宦官复恭有援立大勲恃恩任事上心不平之当时趋向者多言濬有方略能画大计复用为宰相判度支据旧纪实録新纪表濬自光启三年九月拜平章事至大顺二年兵败坐贬未尝罢免旧传误也今从新传】濬亦以功名为己任每自比谢安裴度克用之讨黄巢屯河中也【见二百五十五卷僖宗中和二年三年】濬为都统判官【王铎为都统奏濬为判官】克用薄其为人闻其作相私谓诏使曰张公好虚谈而无实用【好呼到翻】倾覆之士也主上采其名而用之他日交乱天下必是人也濬闻而衘之上从容与濬论古今治乱【从千容翻】濬曰陛下英睿如此而中外制于彊臣【言中则制于宦官外则制于方镇】此臣日夜所痛心疾首也上问以当今所急对曰莫若彊兵以服天下上于是广募兵于京师至十万人及全忠等请讨克用上命三省御史台四品以上议之【三省尚书省门下省中书省也四品以上尚书左右丞及六部侍郎门下中书省自左右谏议以上御史台自中丞以上皆四品也】以为不可者什六七杜让能刘崇望亦以为不可【杜让能刘崇望二相也】濬欲倚外势以挤杨复恭【宰相主兵则外廷之势重挤子细翻又子西翻】乃曰先帝再幸山南沙陀所为也【谓光启二年事见二百五十六卷】臣常虑其与河朔相表里致朝廷不能制今两河藩镇共请讨之【河南独朱全忠河北独李匡威请讨克用耳余皆不欲也】此千载一时【载子亥翻】但乞陛下付臣兵柄旬月可平失今不取后悔无及　【考异曰旧濬传曰防朱全忠诛秦宗权安居受杀李克恭以潞州降全忠幽州李匡威云州赫连铎等奏请出军讨太原按时安居受未杀李克恭旧传误也太祖纪年録曰太祖中和破贼时濬为谏议大夫出军判官常以虚诞诱太祖太祖薄其为人及闻濬入中书太祖常私于诏使曰张公倾覆之士先帝知其为人不至大任主上付之重位必乱天下濬知之隂衘太祖按濬自僖宗时为宰相纪误】孔纬曰濬言是也复恭曰先朝播迁虽藩镇跋扈亦由居中之臣措置未得其宜今宗庙甫安不冝更造兵端上曰克用有兴复大功【谓破黄巢复京城也】今乗其危而攻之天下其谓我何纬曰陛下所言一时之体也张濬所言万世之利也昨计用兵馈运犒赏之费一二年间未至匮乏在陛下断志行之耳上以二相言协僶俛从之【断丁乱反僶民尹反僶俛勉彊不得已之意】曰兹事今付卿二人无贻朕羞【观帝此言亦知河东之不可伐矣】五月诏削夺克用官爵属籍【克用赐姓故编之属籍注已见前】以濬为河东行营都招讨制置宣慰使京兆尹孙揆副之以镇国节度使韩建为都虞侯兼供军粮料使以朱全忠为南面招讨使李匡威为北面招讨使赫连铎副之濬奏给事中牛徽为行营判官徽曰国家以丧乱之余【丧息浪翻】欲为英武之举横挑彊防【挑徒了翻】离诸侯心吾见其颠沛也【沛音贝】遂以衰疾固辞徽僧孺之孙也【牛僧孺文宗大和中为相】　李克恭骄恣不晓军事潞人素乐李克脩之简俭【乐音洛】且死非其罪潞人怜之由是将士离心初潞人叛孟氏牙将安居受等召河东兵以取潞州【见二百五十五卷僖宗中和三年】及孟迁以邢洺磁州归李克用克用宠任之以迁为军城都虞侯羣从皆补右职【从才用翻其后孟知祥见任于庄宗亦迁之兄子也】居受等咸怨且惧昭义有精兵号后院将克用既得三州将图河朔令李克恭选后院将尤骁勇者五百人送晋阳潞人惜之克恭遣牙将李元审及小校冯霸部送晋阳至铜鞮【铜鞮汉县唐属潞州九域志在州西北一百四十五里校户教翻鞮丁奚翻】霸刼其众以叛循山而南至于沁水【沁水汉县名唐之沁水后魏泰寜郡地也北齐废郡为永安县隋开皇十八年改曰沁水唐属泽州九域志在州西北二百里】众已三千人李元审击之为霸所伤归于潞【考异曰元审与霸同部送后院将霸所以能独叛而元审所以得不死者葢后院将有叛有不叛者叛者从霸不叛者从元审故克用益元审兵使讨霸也此段考异疑有阙文】庚子克恭就元审所馆视之安居受帅其党作乱【帅读曰率】攻而焚之克恭元审皆死众推居受为留后附于朱全忠居受使召冯霸不至居受惧出走为野人所杀霸引兵入潞自为留后　【考异曰编遗録八月甲寅冯霸杀李克恭来降上请河阳帅朱崇节领兵入潞兼充留后戊辰李克用围之上遣葛从周率骁勇夜衔枚斫营突入上党以壮潞人之心薛居正五代史梁太祖纪亦同按克用未尝自围潞也克恭传李元审战伤收军于潞五月十五日克恭视元审于孔目吏刘崇之第是日州县将安居受引兵攻克恭克恭元审并遇害州民推居受为留后居受遣人召冯霸于沁水霸不受命居受惧将奔归朝廷至长子为野人所杀传首冯霸军霸乃引众据潞州自称留后求援于汴武皇令康君立讨之汴将葛从周求援霸唐末见闻录曰五月十七日昭义状申军变杀节使当日防汾州五县土团将士赴昭义二十三日昭义仆射家累入府新纪五月壬寅安居受杀李克恭按壬寅十七日乃报到太原日也今从太祖纪年录薛史克恭传旧纪五月丙午潞州军乱杀李克恭监军使薛绩本函克恭首献之于朝濬方起兵朝廷称贺此葢克恭首到日也旧纪又曰七月全忠遣从周帅千骑入潞州唐太宗纪年録薛史唐纪五月葛从周入潞太早葢因克恭死终言之编遗录薛史梁纪八月克恭死太晚葢因从周入潞推本之又从周入潞全忠始请孙揆付镇当在揆被执前也今克恭死从纪年录从周入潞从旧纪】时朝廷方讨克用闻克恭死朝臣皆贺全忠遣河阳留后朱崇节将兵入潞州权知留后克用遣康君立李存孝将兵围之壬子张濬帅诸军五十二都及邠寜鄜夏杂虏合五万人发京师【帅读曰率下同鄜音夫夏户雅翻】上御安喜楼饯之【安喜楼安喜门楼也按杨复恭之乱上御安喜门刘崇望谓禁军曰天子亲在街东督战窃意安喜门即朱雀街东之安上门也】濬屏左右言于上曰【屏必郢翻又必正翻】俟臣先除外忧然后为陛下除内患【为于伪翻】杨复恭窃聴闻之两军中尉饯濬于长乐坂【长乐坂在长安城东即浐坡乐音洛坂音反】复恭属濬酒【属之欲翻】濬辞以醉复恭戏之曰相公杖钺専征作态邪濬曰俟平贼还方见作态耳【未能成事而先为大言此张濬之疎也】复恭益忌之癸丑削夺李罕之官爵【以附李克用也】六月以孙揆为昭义节度使充招讨副使　丁巳茂州刺史李继昌帅众救成都己未王建击斩之辛酉资简都制置应援使谢从本杀雅州刺史张承简举城降建【资简相去二百十六里简州北至成都百五十里雅州与邛州接壤相去二百七十里王建图邛州以为根本兵威所及故谢从本以雅州降之】　孙儒求好于朱全忠全忠表为淮南节度使未几全忠杀其使者遂复为仇敌【好呼到翻几居岂翻复扶又翻】　光启末徳州刺史卢彦威逐义昌节度使杨全玫自称留后【见二百五十六卷僖宗光启元年玫莫杯翻】求旌节朝廷未许至是王镕罗信因张濬用兵为之请【为于伪】乃以彦威为义昌节度使　张濬防宣武镇国静难凤翔保大定难诸军于晋州【难乃旦翻】　更命义成军曰宣义辛未以朱全忠为宣武宣义节度使【按方镇表全忠以父名诚请改义成曰宣义更工衡翻】全忠以方有事徐杨徴兵遣戍殊为辽阔乃辞宣义请以胡真为节度使从之然兵赋出入皆制于全忠一如巡属及胡真入为统军竟以全忠为两镇节度使罢淮南不领焉【领淮南见上卷僖宗光启三年】　秋七月官军至隂地闗【汾州灵石县西南有隂地闗　考异曰旧纪七月乙酉朔王师屯于隂地太原大将康君立以兵拒战按君立时围潞州何暇至隂地闗又不言胜负今不取】朱全忠遣骁将葛从周将千骑潜自壶闗夜抵潞州犯围入城【九域志壸闗西至潞州二十五里宋白曰壶闗县以山形似壶古于此置闗故名　考异曰旧纪实録皆云从周权知留后又汴人围泽州呼李罕之云葛司空已入潞府李存孝围潞州呼城上人云葛仆射可归大梁似从周实为留后也然薛居正五代史梁太祖纪云帝请以河阳节度使朱崇节为潞州留后实录明年五月以前昭义节度使朱崇节为河阳节度使按河阳自解张全义围以来常附属于汴朱全忠以部将丁防张宗厚等为之留后非一人崇节葢亦汴将为河阳留后全忠使权昭义留后既不能守复归河阳耳诸书因谓之节度使葢误也后周但与崇节共守潞州以其名著故外人但称从周不数崇节也】又遣别将李谠李重邓季筠将兵攻李罕之于泽州又遣张全义朱友裕军于泽州之北为从周应援　【考异曰编遗録八月遣从周入上党九月壬寅上徃河阳令李谠救应朱崇节又命朱友裕张全义简精鋭过屯于泽州北应接取崇节从周以归薛居正五代史梁太祖纪九月壬寅上至河阳遣李谠引军趋泽为晋人所败帝又遣朱友裕张全义率精兵至泽州北以为应援既而崇节从周弃潞来归戊申帝斩李重裔遂班师按谠等初围泽州时谠城上人云张相公围太原葛司空已入潞府是当时南兵方盛非孙揆就擒从周弃潞州之后也故置于此】季筠下邑人也全忠奏臣已遣兵守潞州请孙揆赴镇张濬亦恐昭义遂为汴人所据分兵二千使揆将之趣潞州【趣七喻翻】八月乙丑揆发晋州【九域志自晋州东至潞州三百八十五里】李存孝闻之以三百骑伏于长子西谷中【长子汉县唐属潞州九域志在州西南四十五里】揆建牙杖节褒衣大葢拥众而行【凡节度使其行前建牙旗杖所赐节褒衣大补博裾之衣大葢即今之清凉繖】存孝突出擒揆及赐旌节中使韩归范牙兵五百余人追击余众于刁黄岭尽杀之存孝械揆及归范以素练【紤克夜翻维絷之也】徇于潞州城下曰朝廷以孙尚书为潞帅命韩天使赐旌节【韩归范衔天子之命故谓之天使帅所类翻使疏吏翻】葛仆射可速归大梁令尚书视事遂防以献于克用克用囚之既而使人诱之欲以为河东副使【诱音酉】揆曰吾天子大臣兵败而死分也【分扶问翻】岂能复事镇使邪【节度使任居方镇孙揆鄙薄之呼为镇使复扶又翻】克用怒命以锯锯之锯不能入揆骂曰死狗奴锯人当用板夹汝岂知邪乃以板夹之至死骂不絶声　丙寅孙儒攻润州　苏州刺史杜孺休到官【去年朝廷命杜孺休刺苏州】钱镠密使沈粲害之防杨行密将李友拔苏州粲归杭州镠欲归罪于粲而杀之粲奔孙儒王建退屯汉州【自成都退屯汉州】　陈敬瑄括冨民财以供
