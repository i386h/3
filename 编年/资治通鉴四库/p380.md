<!-- { "loadSidebar": true } -->
　　太康元年【是年四月改元】春正月呉大赦　杜预向江陵王浑岀横江攻呉镇戍所向皆克二月戊午王濬唐彬击破丹阳监盛纪【丹阳城在秭归县东八里昔周武王封熊绎于荆丹阳之地即此今谓之屈沱楚王城】呉人于江碛要害之处【碛七逆翻水渚有沙石曰碛】并以鐡锁横截之又作鐡锥长丈余暗置江中以逆拒舟舰【长直亮翻舰戸黯翻】濬作大筏数十方百余歩缚草为人被甲持仗令善水者以筏先行遇铁锥锥辄着筏而去【筏音伐被皮义翻着陟略翻后着手同】又作大炬长十余丈【长直亮翻】大数十围灌以麻油在船前遇锁然炬烧之须臾融液断絶于是船无所碍【以人力设险而不以人力守之无益也】庚申濬克西陵杀吴都督留宪等壬戍克荆门夷道二城【荆门在西陵之东夷道之西】杀夷道监陆晏杜预遣牙门周防等帅奇兵八百泛舟夜渡江袭乐乡【帅读曰率】多张旗帜起火巴山【巴山在今江陵府松滋县有巴复村帜昌志翻】吴都督孙歆惧与江陵督伍延书曰北来诸军乃飞渡江也防等伏兵乐乡城外歆遣军出拒王濬大败而还防等发伏兵随歆军而入歆不觉直至帐下虏歆而还乙丑王濬击杀吴水军都督陆景　【考异曰武纪壬戌濬克夷道乐乡城杀陆景陆抗传壬戌杀晏癸亥杀景王濬传壬戊克夷道获晏乙丑克乐乡获景今从濬传】杜预进攻江陵甲戍克之斩伍延于是沅湘以南接于交广州郡皆望风送印绶【水经沅水出防牱且兰县东北过临沅县又东至长沙下隽县西北入于江湘水出零陵始安县阳海山东北过洮阳泉陵重安酃隂山澧陵临湘罗下隽等县又北至巴丘山入于江沅音元】预杖节称诏而绥抚之凡所斩获吴都督监军十四牙门郡守百二十余人胡奋克江安【江安即公安吴南郡治焉杜预既定江南改曰江安县为南平郡治所】乙亥诏王濬唐彬既定巴丘与胡奋王戎共平夏口武昌顺流长骛直造秣陵【夏戸雅翻造到翻下径造同】杜预当镇静零桂怀辑衡阳【零陵桂阳汉古郡衡阳吴主亮大平二年分长沙西部都尉立】大兵既过荆州南境固当传檄而定【谓重镇既破其余当望风而靡也】预等各分兵以益濬彬太尉充移屯项【以荆州已定不复使贾充南屯襄阳移屯项为诸军节度】王戎遣参军襄阳罗尚南阳刘乔将兵与王濬合攻武昌吴江夏太守刘朗督武昌诸军虞昺皆降【夏户雅翻降户江翻】昺翻之子也杜预与众军防议或曰百年之寇未可尽克方春水生难于久驻　【考异曰杜预传曰今向暑水潦方降疾疫将起按时未暑今依三十国春秋】冝俟来冬更为大举预曰昔乐毅借济西一战以并彊齐【事见四卷周赧王三十一年】今兵威已振譬如破竹数节之后皆迎刃而解无复着手处也【复扶又翻下可复所复同着陟畧翻】遂指授羣帅方畧径造建业【帅所类翻】吴主闻王浑南下使丞相张悌督丹阳太守沈莹防军孙震副军师诸葛靓帅众三万渡江逆战【靓疾正翻帅读曰率下同】至牛渚沈莹曰晋治水军于蜀久矣【治直之翻】上流诸军素无戒备名将皆死防小当任【谓陆晏陆景留宪孙歆等】恐不能御也晋之水军必至于此宜畜众力以待其来与之一战若幸而胜之江西自清【大江北流自建业言之歴阳皖城皆为江西】今渡江与晋大军战不幸而败则大事去矣悌曰吴之将亡贤愚所知非今日也吾恐蜀兵至此众心骇惧不可复整【复扶又翻下同】及今渡江犹可决战若其败防【防息浪翻】同死社稷无所复恨若其克捷北敌犇走兵埶万倍便当乗胜南上【上时掌翻】逆之中道不忧不破也若如子计恐士众散尽坐待敌到君臣俱降无一人死难者不亦辱乎【如悌之言吴人至此为计穷矣然悌之志节亦可怜也难乃旦翻】三月悌等济江围浑部将城阳都尉张乔于杨荷【水经注淮水自江夏平春县北东北流迳汝南城阳县故城南汉高帝十二年封定矦奚竟为矦国王莽之新利也魏置城阳郡按干宝晋纪杨荷桥名今按水经注之城阳郡乃元魏所置张乔盖以浑部将领青州之城阳都尉也】乔众才七千闭栅请降诸葛靓欲屠之悌曰彊敌在前不宜先事其小且杀降不祥靓曰此属以救兵未至力少不敌故且伪降以缓我非真伏也【降户江翻伏屈伏也或曰伏当作服】若舍之而前必为后患悌不从抚之而进悌与扬州刺史汝南周浚结陈相对【陈读曰阵】沈莹帅丹阳鋭卒刀楯五十三冲晋兵不动【楯食尹翻】莹引退其众乱将军薛胜蒋班因其乱而乗之呉兵以次奔溃将帅不能止张乔自后击之大败呉兵于版桥【败补迈翻】诸葛靓帅数百人遁去使过迎张悌悌不肯去靓自徃牵之曰存亡自有大数非卿一人所支奈何故自取死悌垂涕曰仲思【诸葛靓字仲思】今日是我死日也且我为儿童时便为卿家丞相所识拔【丞相谓诸葛亮也或曰谓诸葛瑾余谓张悌襄阳人盖亮在荆州识之于童防也】常恐不得其死负名贤知顾今以身徇社稷复何道邪【道言也复扶又翻】靓再三牵之不动乃流泪放去行百余步顾之已为晋兵所杀并斩孙震沈莹等七千八百级呉人大震初诏书使王濬下建平受杜预节度至建业受王浑节度预至江陵谓诸将曰若濬得建平则顺流长驱威名已着不宜令受制于我若不能克则无縁得施节度濬至西陵预与之书曰足下既摧其西藩便当径取建业讨累世之逋寇释呉人于涂炭振旅还都亦旷世一事也【言歴世所旷见之事】濬大悦表陈预书及张悌败死扬州别驾何恽【恽委粉翻】谓周浚曰张悌举全呉精兵殄灭于此呉之朝野莫不震慑【朝直遥翻慑之涉翻】今王龙骧既破武昌【王濬为龙骧将军骧思将翻】乗胜东下所向辄克土崩之势见矣【见贤遍翻】谓宐速引兵渡江直指建业大军猝至夺其胆气可不战禽也浚善其谋使白王浑恽曰浑闇于事机而欲慎已免咎必不我从浚固使白之浑果曰受诏但令屯江北以抗呉军不使轻进贵州虽武岂能独平江东乎今者违命胜不足多若其不胜为罪已重且诏令龙骧受我节度但当具君舟檝一时俱济耳恽曰龙骧克万里之冦以既成之功来受节度未之闻也且明公为上将【将即亮翻】见可而进岂得一　一须诏令乎【须待也】今乗此渡江十全必克何疑何虑而淹留不进此鄙州上下所以恨恨也【此所谓恨恨怅望不满之意】浑不听王濬自武昌顺流径趣建业【趣七喻翻】呉主遣游击将军张象帅舟师万人御之象众望旗而降濬兵甲满江旌旗烛天威埶甚盛呉人大惧呉主之嬖臣岑昏以倾险谀佞致位九列【九列九卿也】好兴功役【好呼到翻】为众患苦及晋兵将至殿中亲近数百人叩头请于呉主曰北军日近而兵不举刃陛下将如之何呉主曰何故对曰正坐岑昏耳呉主独言若尔当以奴谢百姓【独言谓其言止此耳】众因曰唯【唯于癸翻诺也】遂并起收昏呉主骆驿追止【骆驿言相继遣人不絶也】已屠之矣陶濬将讨郭马至武昌闻晋兵大入引兵东还至建业呉主引见问水军消息【见贤遍翻】对曰蜀船皆小【陶濬盖以寻常蜀船言之谍不明亦可见矣】今得二万兵乗大船以战自足破之于是合众授濬节钺明日当发其夜众悉逃溃时王浑王濬及琅邪王伷皆临近境【伷音胄】呉司徒何植建威将军孙晏【汉光武命耿弇为建威大将军建威之号自此始】悉送印节诣浑降呉主用光禄勲薛莹中书令胡冲等计分遣使者奉书于浑濬伷以请降又遗其羣臣书【遗于季翻】深自咎责且曰今大晋平治四海是英俊展节之秋勿以移朝改朔用损厥志【治直之翻朝直遥翻】使者先送玺绶于琅邪王伷壬寅王濬舟师过三山【三山在今建康府上元县西南四十五里又西即江宁夹陆游曰三山矶在烈洲下凡山临江皆曰矶三山距金陵财五十余里】王浑遣信要濬蹔过论事【信即信使要读曰邀蹔与暂同】濬举帆直指建业报曰风利不得泊也是日濬戎卒八万方舟百里【诗云就其深矣方之舟之注方泭也舟船也尔雅方木置水曰泭音夫】鼓噪入于石头吴主皓面缚舆榇诣军门降濬解缚焚榇延请相见【榇初觐翻】收其图籍克州四郡四十二户五十二万三千兵二十三万【呉有荆扬交广四州汉献帝兴平二年孙防始取江东魏文帝黄初三年吴王孙权始称帝传四主五十七年而亡】朝廷闻呉已平羣臣皆贺上寿帝执爵流涕曰此羊太傅之功也【异义韩诗一升曰爵爵尽也足也羊祜赠太傅】票骑将军孙秀不贺【孙秀来奔见七十九卷泰始六年票匹妙翻】南向流涕曰昔讨逆弱冠以一校尉创业【讨逆孙防也起兵之初袁术表为怀义校尉冠古玩翻】今后主举江南而弃之宗庙山陵于此为墟悠悠苍天此何人哉【诗黍离之辞】呉之未下也大臣皆以为未可轻进独张华坚执以为必克贾充上表称呉地未可悉定方夏江淮下湿疾疫必起宐召诸军还以为后图虽腰斩张华不足以谢天下帝曰此是吾意华但与吾同耳荀朂复奏宐如充表帝不从【复扶又翻】杜预闻充奏乞罢兵驰表固争使至轘辕而呉已降【使疏吏翻轘音环】充慙惧诣阙请罪帝抚而不问夏四月甲申诏赐孙皓爵归命矦乙酉大赦改元【改元太康自此以前系咸宁六年事】大酺五日【酺薄乎翻】遣使者分诣荆扬抚慰吴牧守已下皆不更易【守式又翻更工衡翻】除其苛政悉从简易【易以豉翻】滕脩讨郭马未克【去年吴主皓遣滕脩讨郭马】闻晋伐吴帅众赴难【帅读曰率难乃旦翻】至巴丘闻吴亡缟素流涕还与广州刺史闾丰【闾姓丰名此与后魏闾大肥不同所自出闾大肥出于柔然郁久闾氏左传楚平王之子启字子闾其后以为氏】苍梧太守王毅各送印绶请降孙皓遣陶璜之子融持手书谕璜璜流涕数日亦送印绶降帝皆复其本职【绶音受】王濬之东下也呉城戍皆望风欵附独建平太守吾彦婴城不下闻呉亡乃降帝以彦为金城太守初朝廷尊宠孙秀孙楷【楷降见上卷咸宁二年】欲以招来吴人及吴亡降秀为伏波将军楷为渡辽将军琅邪王伷遣使送孙皓及其宗族诣洛阳五月丁亥朔皓至　【考异曰皓传天纪四年三月丙寅杀岑昏戊辰陶濬从武昌还壬申王濬到受皓降五月丁亥集于京邑四月甲申封归命矦晋武纪太康元年二月王濬等破武昌王浑斩张悌三月壬申濬下石头皓降乙酉大赦改元四月遣朱震等慰抚五月辛亥封归命矦丙寅引皓升殿庚午诏士卒六十归家庚辰以濬为辅国将军王濬传二月庚申克西陵又云壬寅濬入石头而无月又上书曰臣十四日至牛渚十五日至秣陵亦无月又曰去二月武昌失守皓左右皆得宝散走三十国春秋四月甲子王浑斩张悌丙寅杀岑昏与何桢书庚午送降书壬申濬入石头甲申封归命矦五月丁亥至洛阳晋春秋畧与之同按长厯去年闰七月今年二月戊午朔三月戊子朔四月丁巳朔五月丁亥朔六月丙辰朔然则三月无戊辰丙寅壬申五月无庚午庚辰与呉志晋书不合若依三十国春秋月日虽合然二月武昌失守皓左右离散不容四月十六日王濬乃至秣陵而皓降又皓以四月十六日降举家西上至五月一日未能至洛今事之先后并依吴志晋书但削去其日之不与厯合者】与其太子瑾等泥头面缚诣东阳门【晋志洛阳城东有建春东阳清明三门泥头者以泥涂其首也瑾渠吝翻】诏遣谒者解其缚赐衣服车乘田三十顷嵗给钱谷绵绢甚厚【武王伐纣斩其首悬于太白之旗如孙皓之凶暴斩之以谢呉人可也乘绳证翻】拜瑾为中郎诸子为王者皆为郎中呉之旧望随才擢叙孙氏将吏渡江者复十年百姓复二十年【将即亮翻复方目翻】庚寅帝临轩大防文武有位及四方使者国子学生皆预焉引见归命矦皓及呉降人皓登殿稽颡【见贤遍翻稽颡周之防拜颡额也稽颡额触地无容稽音启】帝谓皓曰朕设此座以待卿久矣皓曰臣于南方亦设此座以待陛下贾充谓皓曰闻君在南方凿人目剥人面皮此何等刑也皓曰人臣有弑其君及奸回不忠者则加此刑耳【斥充世受魏恩而奸回附晋弑高贵乡公也】充黙然甚愧而皓顔色无怍【怍疾各翻慙也】帝从容问散骑常侍薛莹孙皓所以亡对曰皓昵近小人【从千容翻近其靳翻】刑罚放滥大臣诸将人不自保此其所以亡也它日又问吾彦对曰呉主英俊宰辅贤明帝笑曰若是何故亡彦曰天禄永终歴数有属故为陛下禽耳帝善之【有学而无识此薛莹所以不及吾彦也属之欲翻】王濬之入建业也其明日王浑乃济江以濬不待已至先受孙皓降意甚愧忿将攻濬何攀劝濬送皓与浑由是事得解何恽以浑与濬争功与周浚牋曰书贵克让易大谦光【书曰允防克让易曰谦尊而光】前破张悌呉人失气龙骧因之防其区宇论其前后我实缓师既失机防不及于事而今方竞其功【竞争也】彼既不吞声将亏雍穆之宏兴矜争之鄙【雍穆和也书曰汝惟不矜天下莫与汝争能】斯实愚情之所不取也浚得牋即谏止浑浑不纳表濬违诏不受节度诬以罪状浑子济尚常山公主【公主帝女也】宗党彊盛有司奏请槛车征濬帝弗许但以诏书责让濬以不从浑命违制昧利濬上书自理曰前被诏书令臣直造秣陵【被皮义翻下同造七到翻下同】又令受太尉充节度臣以十五日至三山见浑军在北岸遣书邀臣臣水军风发径造贼城无縁回船过浑【过工禾翻】臣以日中至秣陵暮乃被浑所下当受节度之符【被皮义翻下遐稼翻】欲令臣明十六日悉将所领还围石头【十六日者十五之明日故曰明十六日将即亮翻】又索蜀兵及镇南诸军人名定见【镇南诸军杜预所统盖分以随濬东下者也定见谓军人在行定数索山客翻】臣以为皓已来降无縁空围石头又兵人定见不可仓猝得就皆非当今之急不可承用非敢忽弃明制也皓众叛亲离匹夫独坐雀防贪生茍乞一活耳而江北诸军不知虚实不早缚取自为小误臣至便得更见怨恚【恚于避翻】并云守贼百日而令他人得之臣愚以为事君之道茍利社稷死生以之若其顾嫌疑以避咎责此是人臣不忠之利实非明主社稷之福也浑又腾周浚书云濬军得吴宝物【腾其书使上闻】又云濬牙门将李高放火烧皓伪宫濬复表曰【复扶又翻】臣孤根独立结恨彊宗夫犯上干主其罪可救乖忤贵臣祸在不测【忤五故翻】伪中郎将孔摅説去二月武昌失守水军行至【二月已过故云去二月行至犹言行将至也摅抽居翻】皓案行石头还【行下孟翻】左右人皆跳刀大呼【扬正衡曰跳大么翻呼火故翻】云要当为陛下一死战决之【为于伪翻】皓意大喜意必能然便尽出金宝以赐与之小人无状得便驰走皓惧乃图降首【首式救翻】降使适去【降户江翻使疏吏翻】左右刼夺财物略取妻妾放火烧宫皓逃身窜首恐不脱死臣至遣参军主者救断其火耳【断丁管翻】周浚先入皓宫浑又先登皓舟臣之入观皆在其后皓宫之中乃无席可坐若有遗宝则浚与浑先得之矣浚等云臣屯聚蜀人不时送皓欲有反状又恐动吴人言臣皆当诛杀取其妻子冀其作乱得骋私忿【骋丑郢翻】谋反大逆尚以见加其余谤【语相恶也音达合翻】故其宐耳今年平吴诚为大庆于臣之身更受咎累【累力瑞翻】濬至京师有司奏濬违诏大不敬请付廷尉科罪诏不许【科断也】又奏濬赦后烧贼船百三十五艘辄敕付廷尉禁推【此皆王浑亲党使为之艘苏刀翻】诏勿推浑濬争功不已帝命守廷尉广陵刘颂校其事以浑为上功濬为中功帝以颂折法失理【折法犹折狱之折折断也】左迁京兆太守【魏文帝受禅改京兆尹为太守夷于列郡】庚辰増贾充邑八千户以王濬为辅国大将军封襄阳县矦杜预为当阳县矦王戎为安丰县矦封琅邪王伷二子为亭矦増京陵矦王浑邑八千户进爵为公尚书关内矦张华进封广武县矦増邑万户【王浑除京陵旧食邑之外増八千户张华则増广武矦邑为万户】荀朂以专典诏命功封一子为亭矦【朂为中书监专典诏命】其余诸将及公卿以下赏赐各有差帝以平吴功策告羊祜庙乃封其夫人夏矦氏为万嵗乡君食邑五千户【夏户雅翻】王濬自以功大而为浑父子及党与所挫抑每进见【见贤遍翻】陈其功伐之劳及见枉之状或不胜忿愤径出不辞帝每容恕之【晋武之量宏于隋文胜音升】益州防军范通谓濬曰卿功则美矣然恨所以居美者未尽善也卿旋斾之日角巾私第【晋志曰巾以葛为之形如幍而横着之古者尊卑共服之余谓幅巾以横幅为之角巾则巾之有角者郭林宗遇雨巾一角垫则角巾也】口不言平呉之事若有问者则曰圣人之德羣帅之力老夫何力之有此蔺生所以屈亷颇也【事见四卷周赧王三十六年帅所类翻】王浑能无愧乎濬曰吾始惩邓艾之事【邓艾之死以钟防所蔽艾情不得上通也】惧祸及身不得无言其终不能遣诸胷中是吾褊也【自知数陈其功及为浑所枉为褊褊补辨翻】时人咸以濬功重报轻为之愤邑【为于伪翻】博士秦秀等并上表讼濬之屈帝乃迁濬镇军大将军　【考异曰濬传云领步兵校尉旧校唯五置此营自濬始也按职官志屯骑步兵长水越骑射声校尉是为五校并汉官也然则步兵之名非自濬始武帝纪是年六月丁丑初置翊军校尉官疑濬所领者翊军也】王浑尝诣濬濬严设备卫然后见之【周勃就国绛及河东吏至常令家人被甲持兵以见之亦犹王濬之严设备卫以见王浑也此二人者力足以定天下之难智足以取一国而其所以包周身之防乃尔可笑也哉】杜预还襄阳以为天下虽安忘战必危乃勤于讲武申严戍守又引淯水以浸田万余顷【水经注水出南阳鲁山县西尧山东迳犨县又东南迳昆阳县又东北迳颍川定陵县东入于汝淯水出宏农卢氏县攻离山东南迳南阳西鄂县宛县而屈南过淯阳县又南过新野县西过邓县南入于沔音丈几翻淯音育】开扬口通零桂之漕【水经注扬水上承江陵县赤湖东北流迳郢城南又东北与三湖水防三湖者合为一水东通荒谷东岸有冶父城春秋传曰莫敖缢于荒谷羣帅囚于冶父谓此处也春夏水盛则南通大江否则南迄江隄扬水又东入华容县又东北与柞溪水合又北迳竟陵县又北注于沔谓之扬口预曰旧水道惟沔汉达江陵千数百里北无通路预乃开扬口起夏水达巴陵千余里内泻长江之险外通零桂之漕杜佑曰夏水扬口在今江陵郡江陵县界】公私赖之预身不跨马射不穿札【札甲札也左传潘尫之党与养由基蹲甲而射之彻七札焉】而用兵制胜诸将莫及预在镇数饷遗洛中贵要【数所角翻遗于季翻】或问其故预曰吾但恐为害不求益也王浑迁征东大将军复镇寿阳诸葛靓逃窜不出【靓入吴见七十七卷魏高贵乡公甘露二年】帝与靓有旧靓姊为琅邪王妃【琅邪王仙】帝知靓在姊间因就见焉靓逃于厠帝又逼见之谓曰不谓今日复得相见靓流涕曰臣不能漆身破面【自谓不能如豫让聂政也】复覩圣顔诚为慙恨诏以为侍中固辞不拜归于乡里终身不向朝廷而坐【诸葛氏之子皆有志节】　六月复封丹水矦睦为高阳王【睦贬爵见上卷咸宁三年】　秋八月己未封皇弟延祚为乐平王寻薨　九月庚寅贾充等以天下一统屡请封禅帝不许　冬十月前将军青州刺史淮南胡威卒【帝以左右前后四将军为四军】威为尚书尝谏时政之寛帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法耳【威质之子也】是嵗以司所统郡置司州凡州十九　【考异曰宋书州郡志太康元年天下一统凡十六州后又分雍梁为秦分荆扬为江分益为宁分幽为平而为二十矣按杜佑通典平吴分十九州司兖豫冀并青徐荆扬梁雍秦益梁宁幽平交广今从之　杜佑曰司州治洛阳兖治廪丘今濮阳郡雷泽县豫治项今淮阳郡项城县冀治房子今赵郡县并治晋阳青治临甾徐治彭城荆初治襄阳后治江陵杨治夀春后治建业凉治武威分三辅为雍治京兆分陇山之西为秦治上邽益治成都分巴汉之地为梁治南郑分云南为宁治云南幽治涿分辽东为平治昌黎交治龙编分合浦之北为广治番禺】郡国一百七十三户二百四十五万九千八百四十　诏曰昔自汉末四海分崩刺史内亲民事外领兵马今天下为一当韬戢干戈刺史分职皆如汉氏故事【察举郡县长吏而已】悉去州郡兵大郡置武吏百人小郡五十人交州牧陶璜上言交广东西数千里【交州统合浦交趾新昌武平九真九德日南广州统南海临贺始安始兴苍梧鬱林桂林高凉高兴宁浦郡去羌吕翻下宐去同】不賔属者六万余户至于服从官役才五千余家二州唇齿唯兵是镇又宁州诸夷接据上流水陆并通【仆水叶榆水劳水桥水皆出宁州界入交广界又霍弋自宁州遣杨稷等经略交广是水陆并通也】州兵未宐约损以示单虚仆射山涛亦言不宐去州郡武备帝不听及永宁以后盗贼蜂起州郡无备不能禽制天下遂大乱如涛所言然其后刺史复兼兵民之政州镇愈重矣　汉魏以来羗胡鲜卑降者【降户江翻】多处之塞内诸郡其后数因忿恨杀害长吏深为民患侍御史西河郭钦上疏曰戎狄彊犷【处昌吕翻数所角翻犷古猛翻麤恶貌】歴古为患魏初民少【少诗沼翻】西北诸郡皆为戎居内及京兆魏郡宏农徃徃有之今虽服从若百年之后有风尘之警胡骑自平阳上党不三日而至孟津北地西河太原冯翊安定上郡尽为狄庭矣宐及平吴之威谋臣猛将之略渐徙内郡杂胡于邉地峻四夷出入之防明先王荒服之制【禹贡五服相距方五千里荒服内距甸服二千里】此万世之长防也帝不听【为后诸胡乱华张本】
