<!-- { "loadSidebar": true } -->
　　臣光曰赏有功诛有罪此人君之任也髙遵奉使异国漏泄大谋斯叛臣也【使疏吏翻】周髙祖不自行戮乃以赐谦使之复怨失政刑矣孔子谓以徳报怨者何以报徳为谦者宜辞而不受归诸有司以正典刑乃请而赦之以成其私名美则美矣亦非公义也
　　齐主命立重赏以募战士而竟不出物广宁王孝珩请使任城王湝将幽州道兵入土门【按新唐志井径故关一名土门关珩音行任音壬湝音皆又古皆翻将即亮翻下同】声趣并州【趣七喻翻下同】独孤永业将洛州道兵入潼闗扬声趣长安【后魏自平城迁都洛阳置司州孝武西入闗东魏北都邺以邺为司州以洛阳为洛州】臣请将京畿兵出滏口鼓行逆战【滏口滏水之口山海经滏水出神茵之山图经泉源瀵涌若汤焉滏音釡】敌闻南北有兵自然逃溃又请出宫人珍寳赏将士齐主不悦斛律孝卿请齐主亲劳将士为之撰辞【将即亮翻劳力到翻为于伪翻撰士免翻】且曰宜忼慨流涕以感激人心齐主既出临众将令之不复记所受言【令读如军令之令复扶又翻】遂大笑左右亦笑将士怒曰身尚如此吾軰何急皆无战心于是自大丞相以下太宰三师大司马大将军三公等官【后齐制官多循后魏大丞相太宰位望最为崇重太师太傅太保是为三师拟古上公非勲徳不居次有大司马大将军是为二大并典司武事次置太尉司徒司空是为三公三师二大三公府三门当中开黄阁设内屏其阶皆正一品】并増员而授或三或四不可胜数【胜音升数所矩翻计也旧所具翻】朔州行台仆射髙劢将兵侍卫太后太子自土门道还邺【劢音迈】时防官仪同三司茍子溢犹恃宠纵民间鸡彘纵鹰犬噬取之劢执以徇将斩之太后救之得免或谓劢曰子溢之徒言成祸福独不虑后患邪劢攘袂曰今西防已据并州【周在齐之西故谓之西防】逹官率皆委叛【有位任而光显于时者为逹官委弃也委叛者言弃官而叛去】正坐此軰浊乱朝廷【朝直遥翻】若得今日斩之明日受诛亦无所恨劢岳之子也【髙岳从髙欢起兵有功】甲子齐太后至邺丙寅周主出齐宫中珍寳服玩及宫女二千人班赐将士加立功者官爵各有差【将即亮翻】周主问髙延宗以取邺之防辞曰此非亡国之臣所及强问之【强其两翻】乃曰若任城王据邺臣不能知【任音壬】若今主自守陛下兵不血刃癸酉周师趣邺【趣七喻翻】命齐王宪先驱以上柱国陈王纯为并州总管齐主引诸贵臣入朱雀门【朱雀门邺宫城正南门也】赐酒食问以御周之防人人异议齐主不知所从是时人情忷惧莫有鬬心朝士出降书夜相属【忷许勇翻朝直遥翻属之欲翻】髙劢曰今之叛者多是贵人至于卒伍犹未离心请追五品已上家属置之三台【劢音迈考之齐制五品已上谓自尚书郎中书侍郎諌议大夫九寺少卿给事黄门侍郎通直防骑常侍尚书左右丞三公府长史谘议参军太子三卿直阁将军东宫正都督已上也三台魏武帝所建齐文宣帝又増崇之时改为寺】因胁之以战若不防则焚台此曹顾惜妻子必当死战且王师频北贼徒轻我今背城一决【背蒲妹翻】理必破之齐主不能用望气者言当有革易齐主引尚书令髙元海等议依天綂故事禅位皇太子【天綂禅位事见一百六十九巻世祖天嘉六年】

　　资治通鉴巻一百七十二
<史部,编年类,资治通鉴>
　　钦定四库全书
　　资治通鉴巻一百七十三　宋　司马光　撰
　　胡三省　音注
　　陈纪七【起彊圉作噩尽屠维大渊献凡三年】
　　髙宗宣皇帝中之下
