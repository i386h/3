<!-- { "loadSidebar": true } -->
　　臣光曰天下信未尝无士也武帝好四夷之功而勇鋭轻死之士充满朝廷辟土广地无不如意及后息民重农而赵过之俦教民耕耘民亦被其利【好呼到翻被皮义翻】此一君之身趣好殊别而士輙应之诚使武帝兼三王之量以兴商周之治【治直之翻】其无三代之臣乎
　　秋八月辛酉晦日有食之　【考异曰荀纪作七月汉书作八月按长厯是年九月壬戌朔言八月是也】　卫律害贰师之宠防匈奴单于母阏氏病【阏氏音烟支】律饬胡巫言先单于怒曰胡故时祠兵常言得贰师以社【师古曰饬与敕同社祠社也】何故不用于是收贰师贰师骂曰我死必灭匈奴遂屠贰师以祠
　　后元元年春正月上行幸甘泉郊泰畤遂幸安定　昌邑哀王髆薨【髆音博】　二月赦天下　夏六月商丘成坐祝诅自杀　【考异曰功臣表云坐为詹事祠孝文庙醉歌堂下曰出居安能鬰鬰大不敬自杀公卿表云坐祝诅按成不为詹事功臣表误也】　初侍中仆射马何罗与江充相善【班表侍中仆射秦官自侍中尚书郎军屯驺宰永巷宦者皆有仆射古者重武官有主射以课督之取其领事之号沈约曰侍中本秦丞相史也使五人往来殿内东厢奏事故谓之侍中汉西京无员多至数十人入侍禁中分掌乘舆御物下至防器虎子之属武帝世孔安国为侍中以其儒者特令掌御唾壶朝廷荣之乆次者为仆射东京又属少府犹无员掌侍左右賛导众事顾问应答法驾出则多识者一人负传国玺操斩白蛇劒参乘余皆骑在乘舆车后光武改仆射为祭酒汉世与中官俱止禁中武帝时侍中马何罗为逆由是侍中出禁外有事乃得入事毕即出王莽秉政侍中复入与中官俱止章帝元和中侍中郭举与后宫通防佩刀惊御举伏诛侍中犹是复出外】及卫太子起兵何罗弟通以力战封重合侯后上夷灭充宗族党与何罗兄弟惧及【及谓及于祸也】遂谋为逆侍中驸马都尉金日防视其志意有非常心疑之隂独察其动静与俱上下【师古曰上下于殿也防丁奚翻上时掌翻下厢上同】何罗亦觉日防意以故乆不得发是时上行幸林光宫【服防曰甘泉一名林光师古曰秦之林光宫胡亥所造汉又于其旁起甘泉宫】日防小疾卧庐【师古曰殿中所止曰庐】何罗与通及小弟安成矫制夜出共杀使者发兵明旦上未起何罗无何从外入【无何犹言无几时也】日防奏厠心动【师古曰奏向也日防方向厠而心动】立入坐内户下须臾何罗防白刃从东厢上见日防色变走趋卧内欲入【师古曰趋读曰趣向也卧内天子卧处】行触宝瑟僵日防得抱何罗因传曰马何罗反【传谓传声而唱之】上惊起左右防刃欲格之上恐并中日防【中竹仲翻】止勿格日防投何罗殿下得禽缚之穷治皆伏辜　秋七月地震　燕王旦自以次第当为太子【燕王旦元狩六年受封】上书求入宿卫上怒斩其使于北阙又坐藏匿亡命削良乡安次文安三县【班志良乡县属涿郡安次文安属勃海郡良乡安次二县唐皆属幽州文安县唐为莫州】上由是恶旦【恶乌路翻】旦辩慧博学其弟广陵王胥有勇力【胥亦以元狩六年受封】而皆动作无灋度多过失故上皆不立时钩弋夫人之子弗陵年数嵗形体壮大多知【师古曰壮大者言其形体伟大】上奇爱之心欲立焉以其年穉母少【少诗沼翻下同】犹与乆之【与读曰豫】欲以大臣辅之察群臣唯奉车都尉光禄大夫霍光忠厚可任大事上乃使黄门画周公负成王朝诸矦以赐光【师古曰黄门之署职任亲近以供天子百物在焉故亦有画工画读曰画】后数日帝谴责钩弋夫人夫人脱簮珥【珥仍吏翻耳饰也】叩头【句断】帝曰引持去送掖庭狱【掖庭属少府有秘狱凡宫人有罪者下之】夫人还顾帝曰趣行【趣读曰促】汝不得活卒赐死【卒子恤翻】顷之帝闲居问左右曰外人言云何左右对曰人言且立其子何去其母乎【去吕翻下同】帝曰然是非儿曹愚人之所知也徃古国家所以乱由主少母壮也女主独居骄蹇淫乱自恣莫能禁也汝不闻吕后邪故不得不先去之也
　　二年春正月上朝诸矦王于甘泉宫二月行幸盩厔五柞宫【班志盩厔县属扶风山曲曰盩水曲曰厔师古曰盩张流翻厔竹乙翻张晏曰五柞宫有五柞树因名水经注五柞宫在长杨宫东北八里柞即各翻】　上病笃霍光涕泣问曰如有不讳【贤曰不讳谓死也死者人之常故言不讳也师古曰不讳言不可讳也】谁当嗣者上曰君未谕前画意邪立少子君行周公之事光顿首让曰臣不如金日防日防亦曰臣外国人【日防休屠王子故云然】不如光且使匈奴轻汉矣乙丑诏立弗陵为皇太子时年八嵗丙寅以光为大司马大将军日防为车骑将军太仆上官桀为左将军受遗诏辅少主又以搜粟都尉桑羊为御史大夫皆拜卧内牀下光出入禁闼二十余年出则奉车入侍左右小心谨慎未尝有过为人沈静详审【沈持林翻】每出入下殿门止进有常处郎仆射窃识视之【师古曰识记也音式志翻又职吏翻】不失尺寸日防在上左右目不忤视者数十年【忤逆也五故翻】赐出宫女不敢近上欲内其女后宫【内读曰纳】不肯其笃慎如此上犹奇异之日防长子为帝弄儿帝甚爱之其后弄儿壮大不谨自殿下与宫人戏日防适见之恶其淫乱【恶乌路翻】遂杀弄儿上闻之大怒日防顿首谢具言所以杀弄儿状上甚哀为之泣【为于伪翻】已而心敬日防上官桀始以材力得幸【桀少时为羽林期门郎从帝上甘泉天大风车不得行解葢授桀桀奉葢虽风常属车雨下葢輙御上奇其材力】为未央厩令【未央廐令属太仆】上尝体不安及愈见马【师古曰见谓呈见之音胡电翻】马多瘦上大怒曰令以我不复见马邪欲下吏【复扶又翻下遐嫁翻】桀顿首曰臣闻圣体不安日夜忧惧意诚不在马【师古曰诚实也】言未卒泣数行下【卒子恤翻行户刚翻】上以为爱已由是亲近【近其靳翻】为侍中稍迁至太仆三人皆上素所爱信者故特举之授以后事丁卯帝崩于五柞宫【臣瓉曰夀七十一】入殡未央宫前殿帝聦明能断【断丁乱翻】善用人行灋无所假贷隆虑公主子昭平君【隆虑公主景帝女班志隆虑县属河内郡虑音闾】尚帝女夷安公主【班志夷安县属胶西国】隆虑主病困以金千斤钱千万为昭平君豫赎死罪上许之【为于伪翻下同】隆虑主卒昭平君日骄醉杀主傅【服防曰主傅主之官也如淳曰礼有姆説者又曰傅老大夫也汉使中行説傅翁主是也师古曰傅姆是】系狱廷尉以公主子上请【上时掌翻】左右人人为言前又入赎陛下许之上曰吾弟老有是一子死以属我【弟谓女弟师古曰老乃有子言其晚孕育也属咅之欲翻】于是为之垂涕叹息良乆曰灋令者先帝所造也用弟故而诬先帝之灋吾何面目入髙庙乎又下负万民乃可其奏哀不能自止左右尽悲待诏东方朔前上夀【时有待诏公车者有待诏金马门者朔时待诏宦者署】曰臣闻圣王为政赏不避仇雠诛不择骨肉书曰不偏不党王道荡荡【师古曰周书洪范之辞荡荡平坦貌】此二者五帝所重三王所难也陛下行之天下幸甚臣朔奉觞昧死再拜上万夀上初怒朔既而善之以朔为中郎
　　班固賛曰汉承百王之弊髙祖拨乱反正文景务在养民至于稽古礼文之事犹多阙焉孝武初立卓然罢黜百家表章六经【师古曰百家谓诸子杂説违背六经六经谓易诗书春秋礼乐也】遂畴咨海内举其俊茂【师古曰畴谁也咨谋也言谋于众人谁可为事者也】与之立功兴太学修郊祀改正朔【师古曰正音之成翻】定厯数协音律作诗乐建封禅礼百神绍周后号令文章焕然可述后嗣得遵洪业而有三代之风如武帝之雄材大畧不改文景之恭俭以济斯民虽诗书所称何有加焉【师古曰美其雄才大畧而非其不恭俭也】
　　臣光曰孝武穷奢极欲繁刑重敛【敛力验翻】内侈宫室外事四夷信惑神怪巡游无度使百姓疲敝起为盗贼其所以异于秦始皇者无几矣【几居岂翻】然秦以之亡汉以之兴者孝武能尊先王之道知所统守受忠直之言恶人欺蔽好贤不倦【恶乌路翻好呼到翻】诛赏严明晩而改过顾托得人此其所以有亡秦之失而免亡秦之祸乎
　　戊辰太子即皇帝位帝姊鄂邑公主共养省中【班志鄂县属江夏郡公主所食之邑伏俨曰蔡邕云本为禁中门阁有禁非侍御之臣不得妄入行道豹尾中亦为禁中孝元皇后父名禁避之故曰省中师古曰省察也言入此中者皆当察视不可妄也余据鄂邑公主即盖长公主鄂五各翻共居用翻养弋亮翻】霍光金日防上官桀共领尚书事光辅防主政自已出天下想闻其风采殿中尝有怪一夜羣臣相惊光召尚符玺郎【续汉志本注符玺郎中二人在中主玺及虎符竹符之半者玺斯氏翻】欲收取玺【师古曰恐有变难欲收取玺】郎不肯授光欲夺之郎按劒曰臣头可得玺不可得也光甚谊之明日诏增此郎秩二等众庶莫不多光【多犹重也以此事为多足重也】　三月甲辰孝武皇帝于茂陵　夏六月赦天下　秋七月有星孛于东方【孛蒲内翻】济北王寛坐禽兽行自杀【淮南厉王子勃徙封济北王寛其孙也汉法内乱者为禽兽行济子礼翻行下孟翻】　冬匈奴入朔方杀畧吏民发军屯西河左将军桀行北边【行下孟翻】
　　资治通鉴巻二十二
<史部,编年类,资治通鉴>
　　钦定四库全书
　　资治通鉴卷二十三　　　宋　司马光　撰
　　胡三省　音注
　　汉纪十五【起旃防协洽尽柔兆敦牂凡十二年】
　　孝昭皇帝上【讳弗陵武帝少子也张晏曰后以二名难讳但名弗荀悦曰讳弗之字曰不应劭曰礼諡法圣闻周逹曰昭】
