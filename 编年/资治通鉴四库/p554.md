<!-- { "loadSidebar": true } -->
　　四年春正月辛巳帝祀南郊　乙酉魏主还平城统万徙民在道多死能至平城者什才六七己亥魏主如幽州夏主遣平原公定帅众二万向长安魏主闻之伐木隂山大造攻具再谋伐夏　山羌叛秦【羌分居武始洮阳南山者曰山羌】二月秦王炽磐遣左丞相昙达招慰武始诸羌征南将军吉毗招慰洮阳诸羌【晋惠帝置洮阳县属狄道郡昙徒含翻】羌人执昙达送夏吉毗为羌所撃犇还士马死伤者什八九魏主还平城　乙夘帝如丹徒己巳谒京陵初髙祖既贵命藏微时耕具以示子孙帝至故宫【晋之东迁也刘氏自彭城移居晋陵丹徒之京口里陵墓及故宫在焉】见之有慙色近侍或进曰大舜躬耕厯山伯禹亲事水土【舜耕于厯山厯山之人皆让畔伯禹亲事水土手足胼胝】陛下不覩遗物安知先帝之至徳稼穑之艰难乎　二月丙子魏主遣髙凉王礼镇长安礼斤之孙也【拓跋斤见一百四卷晋孝武太元元年】又诏执金吾桓贷造桥于君子津　丁丑魏广平王连卒　丁亥帝还建康　戊子尚书右仆射郑鲜之卒　秦王炽磐以辅国将军段晖为凉州刺史镇乐都【乐音洛】平西将军麴景为沙州刺史镇西平宁朔将军出连辅政为梁州刺史镇赤水　夏四月丁未魏员外散骑常侍步堆等来聘【曹魏之末置员外防骑常侍防悉亶翻骑竒寄翻】庚戌以廷尉王徽之为交州刺史征前刺史杜文文有疾自舆就路或劝之待病愈文曰吾杖节三世【文父慧度祖瑗三世镇交州】常欲投躯帝庭况被征乎遂行卒于广州【被皮义翻卒子恤翻】文慧度之子也　魏奚斤与夏平原公定相持于长安魏主欲乘虚伐统万简兵练士部分诸将【分扶问翻】命司徒长孙翰等将三万骑为前驱常山王素等将步兵三万为后继南阳王伏真等将步兵三万部送攻具将军贺多罗将精骑三千为前【前者居前为骑将即亮翻骑竒寄翻】素遵之子也【拓跋遵见一百八卷晋孝武太元二十年】五月魏主平城命龙骧将军代人陆俟督诸军镇大碛以备柔然【魏书官氏志内入诸姓步六孤氏后改为陆氏骧用将翻碛七迹翻】辛巳济君子津　壬午中防军王华卒　魏主至防邻山【拔邻山在黒水东北】筑城舍辎重【北史舍作舍当从之读如字重直用翻】以轻骑三万倍道先行羣臣咸谏曰统万城坚非朝夕可拔今轻军讨之进不可克退无所资不若与步兵攻具一时俱往帝曰用兵之术攻城最下必不得已然后用之今以步兵攻具皆进彼必惧而坚守若攻不时拔食尽兵疲外无所掠进退无地不如以轻骑直扺其城彼见步兵未至意必寛弛吾羸形以诱之【羸伦为翻诱音酉】彼或出战则成擒矣所以然者吾之军士去家二千余里又隔大河所谓置之死地而后生者也【去国逺鬬人皆致死故其锋不可当】故以之攻城则不足决战则有余矣遂行　六月癸夘朔日有食之　魏主至统万分军伏于深谷以少众至城下【藏匿其众以少众至城下诱其出战少诗沼翻】夏将狄子玉降魏【将即亮翻降戸江翻】言夏主闻有魏师遣使召平原公定定曰统万坚峻未易攻拔【易以防翻】待我擒奚斤然后徐往内外击之蔑不济矣故夏王坚守以待之魏主患之【患其不出战也】乃退军以示弱遣娥清及永昌王健帅骑五千西掠居民【帅读曰率骑竒寄翻下同】魏军士有得罪亡犇夏者言魏军粮尽士卒食菜辎重在后步兵未至宜急击之夏主从之【使魏主用间亦不如是之巧殆天启之也重直用翻】甲辰将步骑三万出城长孙翰等皆言夏兵步陈难陷【陈读曰阵】宜避其锋魏主曰吾逺来求贼惟恐不出今既出矣乃避而不撃彼奋我弱非计也遂收众伪遁引而疲之夏兵为两翼鼓噪追之行五六里防有风从东南来扬沙晦宦者赵倪颇晓方术言于魏主曰今风从贼上来我向之彼背之【背蒲妹翻】天不助人且将士饥渇愿陛下摄骑避之【摄收也】更待后日崔浩叱之曰是何言也吾千里制胜一日之中岂得变易【言先定必胜之计故千里行师不可以风雨之故变易成算于一日之间】贼贪进不止后军已絶宜隠军分出掩撃不意风道在人岂有常也【言风在人用之分兵出其后顺风击之则风为我用岂有常势哉】魏主曰善乃分骑为左右队以掎之【掎居蚁翻】魏主马蹶而坠防为夏兵所获拓跋齐以身捍蔽决死力战夏兵乃退魏主腾马得上刺夏尚书斛黎文杀之又杀骑兵十余人身中流矢【防巨依翻上时掌翻刺七亦翻中竹仲翻斛黎虏复姓】奋击不辍夏众大溃齐翳槐之孙也【翳槐什翼犍之兄晋成帝咸和四年立】魏人乘胜逐夏主至城北杀夏主之弟河南公满及兄子防逊死者万余人夏主不及入城遂犇上邽魏主微服逐犇者入其城拓跋齐固谏不听夏人觉之诸门悉闭魏主因与齐等入其宫中得妇人裙繋之槊上魏主乘之而上仅乃得免防日暮夏尚书仆射问至奉夏主之母出走【问姓至名孙愐曰襄州有问姓】长孙翰将八千骑追夏主至髙平不及而还乙巳魏主入城获夏王公卿将校及诸母后妃姊妹宫人以万数马三十余万匹牛羊数千万头府库珍宝车旗器物不可胜计【将即亮翻校户教翻胜音升】颁赐将士有差初夏世祖性豪侈【夏主勃勃庙号世祖】筑统万城【事见一百十六卷晋安帝义熈九年】髙十仞基厚三十步上广十步官墙髙五仞【髙古号翻厚户遘翻广古旷翻】其坚可以厉刀斧台榭壮大皆雕镂图画被以绮绣穷极文采魏主顾谓左右曰蕞尔国而用民如此【被皮义翻蕞徂内翻】欲不亡得乎得夏太史令张渊徐辩复以为太史令得故晋将毛脩之秦将军库洛干归库洛干于秦以毛脩之善烹调用为太官令【毛脩之为夏所禽见一百十八卷晋安帝义熈十四年库洛千被禽见上年】魏主见夏著作郎天水赵逸所为文誉夏主太过【誉音余】怒曰此竪无道何敢如是谁所为邪当速推之【欲案其罪也】崔浩曰文士褒贬多过其实盖非得已不足罪也乃止魏主纳夏世祖三女为贵人奚斤与夏平原公定犹相拒于长安魏主命宗正娥清太仆丘堆帅骑五千畧地闗右定闻统万已破遂奔上邽斤追至雍不及而还【雍于用翻】清堆攻夏贰城拔之魏主诏斤等班师斤上言赫连昌亡保上邽鸠合余烬未有蟠据之资今因其危灭之为易【易以豉翻】请益铠马平昌而还【铠可亥翻】魏主不许斤固请乃许之给斤兵万人遣将军刘拔送马三千匹并留娥清丘堆使共击夏辛酉魏主自统万东还以常山王素为征南大将军假节与执金吾桓贷莫云留镇统万【魏书官氏志内入诸姓乌丸氏为恒氏】云题之弟也【莫题见一百十四卷晋安帝义熈四年】　秦王炽磐还枹罕【夏既破故炽磐还枹音肤】秋七月己夘魏主至柞岭【柞岭即柞山之岭柞则洛翻】柔然冦云中闻魏已克统万乃遁去　秦王炽磐谓羣臣曰孤知赫连氏必无成冒险归魏【事见上卷营阳王景平元年】今果如孤言八月遣其叔父平逺将军渥头等入贡于魏　壬子魏主还至平城以所获颁赐留台百官有差魏主为人壮健鸷勇临城对陈【陈读曰阵】亲犯矢石左右死伤相继神色自若由是将士畏服咸尽死力【将即亮翻下同】性俭率服御饮膳取给而已羣臣请增峻京城及修宫室曰易云王公设险以守其国【易坎卦彖辞】又萧何云天子以四海为家不壮不丽无以重威【事见十一卷汉髙帝七年】帝曰古人有言在徳不在险【呉起之言】屈丐蒸土筑城而朕灭之岂在城也今天下未平方须民力土功之事朕所未为萧何之对非雅言也【雅正也】毎以为财者军国之本不可轻费至于赏赐皆死事勲绩之家亲戚贵宠未尝横有所及【横戸孟翻】命将出师指授节度违之者多致负败明于知人或拔士于卒伍之中唯其才用所长不论本末听察精敏下无遁情赏不违贱罚不避贵虽所甚爱之人终无寛假常曰法者朕与天下共之何敢轻也然性残忍果于杀戮往往已杀而复悔之【如崔浩之类是也复扶又翻】　九月丁酉安定民举城降魏【夏都既破安定亦降降戸江翻下同】　氐主杨遣将军苻白作围秦梁州刺史出连辅政于赤水城中粮尽民执辅政以降辅政至骆谷逃还冬十月秦以骁骑将军呉汉为平南将军梁州刺史镇南漒【骁坚尧翻骑竒寄翻漒其良翻】　十一月魏主遣军司马公孙轨兼大鸿胪持节防拜杨为都督荆梁等四州诸军事梁州刺史南秦王【封为南秦王以别乞伏炽磐胪陵如翻】及境不出迎轨责让之欲奉策以还惧而郊迎魏主善之以轨为尚书轨表之子也【表死于营阳王景平元年】十二月秦梁州刺史呉汉为羣羌所攻帅戸二千还于枹罕【帅读曰率】　魏主行如中山癸夘还平城
　　资治通鉴卷一百二十
<史部,编年类,资治通鉴>
　　钦定四库全书
　　资治通鉴卷一百二十一　宋　司马光　撰
　　胡三省　音注
　　宋纪三【起着雍执徐尽上章敦牂凡三年】
　　太祖文皇帝上之中
