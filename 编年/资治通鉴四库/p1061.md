<!-- { "loadSidebar": true } -->











　　资治通鉴卷二百三十六
<史部,编年类,资治通鉴>
　　钦定四库全书
　　资治通鉴卷二百三十七　宋　司马光　撰
　　胡三省　音注
　　唐纪五十三【起柔兆阉茂尽屠维赤奋若六月凡三年有竒】
　　宪宗昭文章武大圣至神孝皇帝上之上
　　【讳淳改为纯顺宗长子通鉴书唐诸帝諡号自宗已下皆以陵諡册为正帝本諡曰圣神章武孝皇帝大中三年平河湟始追崇諡号曰昭文章武大圣至神孝皇帝中睿之后唯顺宪宣有尊崇諡号故因而书之】
　　元和元年春正月丙寅朔上帅羣臣诣兴庆宫上上皇尊号【从百官之请也帅读曰率上时掌翻】　丁夘赦天下改元　辛未以鄂岳观察使韩臯为奉义节度使【德宗贞元十九年名安黄军曰奉义】癸酉以奉义留后伊宥为安州刺史兼安州留后宥慎之子也壬午加成德节度使王士真同平章事　甲申上皇崩于兴庆宫【年四十六】　刘辟既得旌节【去年以辟知西川节度见上卷】志益骄求兼领三川上不许辟遂发兵围东川节度使李康于梓州【东川节度使领梓剑绵普陵荣遂合渝泸等州治梓州梓州汉郪县地刘禅置东广汉郡梁武陵王纪置新州隋为梓州旧志梓州至京师二千九十里宋白曰梓州取梓潼江为名】欲以同幕卢文若为东川节度使推官莆田林蕴力谏辟举兵【武徳五年分南安置莆田县时属泉州风俗通曰林姓林放之后孙湎曰周平王次子林开之后鲁有林放林雍齐有林元】辟怒械系于狱引出将斩之隂戒行刑者使不杀但数砺刃于其颈【数所角翻】欲使屈服而赦之蕴叱之曰竖子当斩即斩我颈岂汝砥石邪辟顾左右曰真忠烈之士也乃黜为唐昌尉【仪鳯元年分九陇导江郫置唐昌县属彭州九域志在州西二十八里】上欲讨辟而重于用兵【谓以用兵为重事不敢轻试也】公卿议者亦以为蜀险固难取杜黄裳独曰辟狂戆书生【戆竹巷翻】取之如拾芥耳臣知神防军使髙崇文勇畧可用愿陛下专以军事委之勿置监军辟必可擒上从之翰林学士李吉甫亦劝上讨蜀上由是噐之【器所以适用器之者知其可用】戊子命左神防行营节度使髙崇文将歩骑五千为前军【考异曰实録云为左军按有左必有右而云李元奕为次军则崇文必前军也】神防京西行
