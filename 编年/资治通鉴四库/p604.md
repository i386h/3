<!-- { "loadSidebar": true } -->
　　元徽四年春正月己亥帝耕籍田大赦　二月魏司空东郡王陆定国坐恃恩不法免官爵爲兵　魏冯太后内行不正【行下孟翻】以李弈之死怨显祖【事见一百三十二卷明帝泰始之六年】密行鸩毒夏六月辛未显祖殂【年二十三考异曰元行冲后魏国典云太后伏壮士于禁中太上入谒遂崩按事若如此安得不彰而中外恬然不以为怪又孝文终不之知按后魏书及北史皆无杀事而天象志云显文崩葢实有鸩毒之祸今从之】壬申大赦改元承明葬显祖于金陵【金陵在云中】諡曰献文皇帝　魏大司马大将军代人万安国坐矫诏杀神部长奚买奴赐死【神部八部之一也长知两翻】　戊寅魏以征西大将军安乐王长乐爲太尉【乐音洛】尚书左仆射宜都王目辰爲司徒南部尚书李防爲司空【防许斤翻】尊皇太后曰太皇太后复临朝称制【魏高宗之殂显祖方年十二冯太后临朝称制时宋太宗泰始二年也至次年太后归政今既鸩显祖而高祖尚防故复临朝复扶又翻朝直遥翻】以冯熈爲侍中太师中书监熈自以外戚固辞内任乃除都督洛州刺史【魏太宗取洛阳以晋司州爲洛州】侍中太师如故显祖神主袝太庙有司奏庙中执事之官请依故事皆赐爵秘书令广平程骏上言建侯裂地帝王所重或以亲贤或因功伐【以劳定国曰功积功曰伐】未闻神主祔庙而百司受封者也皇家故事葢一时之恩岂可爲长世之法乎太后善而从之谓羣臣曰凡议事当依古典正言岂得但修【修当作循】故事乃赐骏衣一袭帛二百匹太后性聪察知书计晓政事被服俭素【被皮义翻】膳羞减于故事什七八而猜忍多权数高祖性至孝能承顔顺志事无大小皆仰成于太后【经典释文仰如字又五亮翻】太后往往专决不复关白于帝【复扶又翻】所幸宦者高平王琚安定张祐杞嶷【康曰杞姓也出自夏后氏之后嶷鱼力翻】冯翊王遇略阳苻承祖高阳王质皆依势用事祐官至尚书左仆射爵新平王琚官至征南将军爵高平王嶷等官亦至侍中吏部尚书刺史爵爲公侯赏赐巨万赐铁劵许以不死【康曰说文劵契也释名曰劵绻也相约束缱绻爲劵也】又太卜令姑臧王叡得幸于太后超迁至侍中吏部尚书爵太原公秘书令李冲虽以才进亦由私宠赏赐皆不可胜纪【太和末年高菩萨之祸后啓之也后虽获终其世祸及门戸矣胜音升】又外礼人望东阳王丕游明根等皆极其优厚毎褒赏叡等輙以丕等参之以示不私丕烈帝之孙【柘防翳槐谥烈帝】冲宝之子也【魏世祖太平眞君五年李宝入朝其子冲遂贵显于魏】太后自以失行畏人议已羣下语言小渉疑忌輙杀之然所宠幸左右茍有小过必加笞棰或至百余【棰止橤翻】而无宿憾寻复待之如初或因此更富贵故左右虽被罚终无离心【此史之所谓权数也吁行下孟翻复扶又翻被皮义翻】　乙亥加萧道成尚书左仆射刘秉中书令　杨运长阮佃夫等忌建平王景素益甚【通鉴书祸始于上卷上年佃音田】景素乃与录事参军陈郡殷濔【濔莫比翻】中兵参军略阳垣庆延参军沈颙左暄等谋爲自全之计【颙鱼容翻】遣人往来建康要结才力之士【要读曰邀】冠军将军黄回游击将军高道庆辅国将军曹欣之前军将军韩道清长水校尉郭兰之羽林监垣只祖【汉东都之制羽林左右监主羽林骑属光禄勲至晋以羽林属二卫而监不见于志当是江左复置冠古玩翻校戸教翻】皆隂与通谋武人不得志者无不归之时帝好独出游走郊野欣之谋据石头城伺帝出作乱道清兰之欲说萧道成因帝夜出执帝迎景素道成不从者即图之景素毎禁使缓之杨阮微闻其事遣伧人周天赐僞投景素【好呼到翻说输芮翻下譬说同伺相吏翻伧助庚翻江东人谓楚人别种为伧亦谓西北人为伧】劝令举兵景素知之斩天赐首送台秋七月只祖率数百人自建康奔京口云京师已溃乱劝令速入景素信之戊子据京口起兵士民赴之者以千数杨阮闻只祖叛走即命纂严己丑遣骠骑将军任农夫领军将军黄回左军将军兰陵李安民将歩军右军将军张保将水军以讨之【骁坚尧翻骑竒寄翻任音壬民将保将即亮翻】辛卯又命南豫州刺史叚佛荣爲都綂【都綂之名始此】萧道成知黄回有异志故使安民佛荣与之偕行【道成知黄回不附已既使之讨景素又使之讨沈攸之二难既平然后杀之则足以知回于当时有干略而道成智数又一时所不及者】回私戒其士卒道逢京口兵勿得战道成屯武湖冠军将军萧赜鎭东府【冠古玩翻赜士革翻】始安王伯融都乡侯伯猷皆建安王休仁之子也杨阮忌其年长悉称诏赐死景素欲断竹里以拒台军【长知两翻断丁管翻下断峡同】垣庆延垣只祖沈颙皆曰今天时旱热台军远来疲困引之使至以逸待劳可一战而克殷濔等固争不能得农夫等既至纵火烧市邑庆延等各相顾望莫有鬬志景素本乏威畧恇扰不知所爲【恇去王翻】黄回迫于叚佛荣且见京口军弱遂不发张保泊西渚【西渚在京口城西今西津渡口是也】景素左右勇士数十人自相要结【要一遥翻】进击水军甲午张保败死而诸将不相应赴复爲台军所破【复扶又翻】台军既薄城下颙先帅众走【帅读曰率】只祖次之其余诸军相继奔退独左暄与台军力战于万嵗楼下而所配兵力甚弱不能敌而散乙未防京口黄回军先入自以有誓不杀诸王乃以景素让殿中将军张倪奴倪奴擒景素斩之并其三子同党垣只祖等数十人皆伏诛萧道成释黄回高道庆不问抚之如旧【抚之所以安反侧事定之后决不能容之】是日解严丙申大赦初巴东建平蛮反沈攸之遣军讨之及景素反攸之急追峡中军以赴建康巴东太守刘攘兵建平太守刘道欣疑攸之有异谋勒兵断峡不听军下攘兵子天赐爲荆州西曹【西曹者汉晋公府之西曹掾】攸之遣天赐往谕之攘兵知景素实反乃释甲谢愆攸之待之如故刘道欣坚守建平攘兵譬说不回乃与伐蛮军攻斩之【沈攸之用刘攘兵卒为攘兵所祸萧道成用黄回而权以济事非用人之难用势之难也说输芮翻】　甲辰魏主追尊其母李贵人曰思皇后【李氏李惠之女高祖之母也为后李惠贵张本】　八月丁卯立皇弟翽爲南阳王【翽呼防翻】嵩爲新兴王禧爲始建王　庚午以给事黄门侍郎阮佃夫爲南豫州刺史留鎭京师　九月戊子赐骁骑将军高道庆死【骁坚尧翻骑竒寄翻】　冬十月辛酉以吏部尚书王僧防爲尚书左仆射　十一月戊子魏以太尉安乐王长乐爲定州刺史司空李防爲徐州刺史【乐音洛防许斤翻】
　　顺皇帝【讳准字仲谋明帝第三子也小字知观实桂阳王休范之子諡法慈和徧服曰顺萧氏所以谥之曰顺者以其顺天命人心而禅代也】
　　升明元年【是年七月帝即位始改元升明】春正月乙酉朔魏改元太和己酉略阳民王元寿聚众五千余家自称冲天王二
