<!-- { "loadSidebar": true } -->
　　八年春正月辛卯日有食之　秦丞相雄等请秦王健正尊号依汉晋之旧不必效石氏之初【谓石虎兄弟皆先称天王后即皇帝位】健从之即皇帝位大赦诸公皆进爵为王且言单于所以统一百蛮非天子所宜领【此亦雄等之言也单音蝉】以授太子苌　司马勲既还汉中杜洪张琚屯宜秋【水经注郑渠自中山西瓠口东流迳宜秋城北又东迳中山南又东迳池阳县故城北】洪自以右族轻琚琚遂杀洪自立爲秦王改元建昌　刘显攻常山魏主闵留大将军蒋干使辅太子智守邺自将八千骑救之显大司马清河王宁以枣彊降魏【枣彊县前汉属清河郡后汉晋省寻复置属信都郡】闵撃显败之【败补迈翻】追奔至襄国显大将军曹伏驹开门纳闵闵杀显及其公卿已下百余人　【考异曰闵杀显晋帝纪在正月十六国春秋钞在二月燕王在三月己酉未知孰是今从帝纪】焚襄国宫室迁其民于邺赵汝隂王琨以其妻妾来奔斩于建康市石氏遂絶【自古无不亡之国宗族诛夷固亦有之未有至于絶姓者石氏穷凶极暴而子孙无遗种足以见天道之不爽矣】　尚书左丞孔严言于殷浩曰比来众情良可寒心【比毗至翻】不知使君当何以鎭之愚谓宜明受任之方韩彭专征伐萧曹守管籥【事见汉高帝纪曹参当高帝时从韩信用兵其后相齐未尝守管籥严以萧曹相继爲相而言之】内外之任各有攸司深思廉蔺屈身之义【事见四卷周赧王三十六年】平勃交欢之谋【事见十三卷汉髙后七年】令穆然无间【穆然和而静之貎间古苋翻】然后可以保大定功也【严欲浩与桓温两释猜嫌降心相从以圗国事也保大定功左传楚荘王所谓武有七德此其二也】观近日降附之徒皆人面兽心贪而无亲恐难以义感也【叚龛张遇姚襄之徒孔严固见其肺肝矣降户江翻】浩不从严愉之从子也【从才用翻】浩上疏请北岀许洛诏许之以安西将军谢尚北中郎将荀羡爲督统【晋志曰四中郎将并后汉置歴魏及晋并有其职江左弥重时谢尚鎭寿春荀羡鎭京口浩欲两道俱进故使二人并为督统各统其方之兵】进屯寿春谢尚不能抚尉张遇【尉与慰同】遇怒据许昌叛使其将上官恩据洛阳乐攻督防戴施于仓垣浩军不能进三月命荀羡鎭淮隂寻加监青州诸军事【监工衔翻】又领兖州刺史鎭下邳　乙巳燕王隽还蓟稍徙军中文武兵民家属于蓟【自北徙其家属而南又恐其懐居而无乐迁之心故稍徙之】　姚弋仲有子四十二人及病谓诸子曰石氏待吾厚吾本欲爲之尽力【爲于僞翻】今石氏已灭中原无主我死汝亟自归于晋当固执臣节无爲不义也弋仲卒子襄秘不发防帅户六万南攻阳平元城发干破之屯于碻磝津【帅读曰率下同襄自滠头而南也元城县汉属魏郡晋属阳平郡发干县汉属东郡晋属阳平郡刘昫曰唐魏州莘县汉阳平县地碻磝城即汉东郡荏平县故城其西南即河津谓之碻磝津后魏置济州于碻磝城杜佑曰碻磝即今济阳郡城碻口交翻磝音敖杨正衡曰碻五劳翻磝口劳翻毛晃曰碻丘交翻磝牛交翻或曰碻音确磝音爻】以太原王亮为长史天水尹赤为司马太原薛瓉略阳权翼为参军【姓谱权夲颛顼之后楚武王使闘缗尹权因以为氏韩愈权德舆墓碑曰殷武丁之子降封于权权江汉间国也周衰入楚为权氏瓉藏旱翻】襄与秦兵战败亡三万余户南至荥阳始发防又与秦将高昌李歴战于麻田【高昌李歴本赵将也时附于秦故称秦将荥洛之间地名有豆田麻田各因人所种蓺而名之】马中流矢而毙【中竹仲翻】弟苌以马授襄【苌仲良翻】襄曰汝何以自免苌曰但令兄济竖子必不敢害苌会救至俱免尹赤奔秦秦以赤爲并州刺史鎭蒲阪襄遂帅众归晋送其五弟爲质【质音致】诏襄屯谯城襄单骑度淮见谢尚于寿春尚闻其名命去仗卫幅巾待之【骑奇寄翻去丘吕翻】欢若平生襄博学善谈论江东人士皆重之魏主闵既克襄国因游食常山中山诸郡赵立义将军叚勤聚胡羯万余人保据绎幕【绎幕县自汉以来属清河郡】自称赵帝夏四月甲子燕王隽遣慕容恪等撃魏慕容霸等击勤魏主闵将与燕战大将军董闰车骑将军张温谏曰【骑奇寄翻下同】鲜卑乘胜锋锐且彼众我寡宜且避之俟其骄惰然后益兵以撃之闵怒曰吾欲以此众平幽州斩慕容隽今遇恪而避之人谓我何司徒刘茂特进郎闿相谓曰吾君此行必不还矣吾等何为坐待戮辱皆自杀【闿苦亥翻又音开】闵军于安喜【安喜县前汉曰安险属中山郡后汉章帝更名唐复爲安险县属定州而定州所治之安喜县汉卢奴县也】慕容恪引兵从之闵趣常山【趣七喻翻下同】恪追之及于魏昌之廉防【魏昌县属中山郡本苦陉汉章帝改爲汉昌魏文帝改爲魏昌唐爲定州唐昌县魏收地形志中山毋极县有廉台葢晋省无极县廉台遂在魏昌界】闵与燕兵交战燕兵皆不胜闵素有勇名所将兵精锐【将即亮翻】燕人惮之慕容恪廵陈【陈读曰阵】谓将士曰冉闵勇而无谋一夫敌耳其士卒饥疲甲兵虽精其实难用不足破也闵以所将多歩卒【将即亮翻】而燕皆骑兵引兵将趣林中恪参军高开曰吾骑兵利平地若闵得入林不可复制【复扶又翻】宜亟遣轻骑邀之既合而阳走诱致平地然后可撃也【诱音酉】恪从之魏兵还就平地恪分军为三部谓诸将曰闵性轻锐又自以众少必致死于我我厚集中军之陈以待之【少诗沼翻陈读曰阵下同】俟其合战卿等从防撃之无不克矣乃择鲜卑善射者五千人以鐡鎻连其马为方陈而前闵所乘骏马曰朱龙日行千里闵左操两刃矛右执钩防以撃燕兵斩首三百余级望见大幢知其为中军直冲之燕两军从防夹撃大破之【恪以鐡鎻连马则闵兵虽致死而陈不可破两军从防夹撃则闵兵三面受敌不败何待操千刀翻幢直江翻】围闵数重【重直龙翻】闵溃围东走二十余里朱龙忽毙爲燕兵所执燕人杀魏仆射刘羣执董闵张温及闵皆送于蓟【董闵当作董闰冉闵自立事始上卷六年至是而防】闵子操奔鲁口高开被创而卒【创初良翻】慕容恪进屯常山隽命恪鎭中山己夘冉闵至蓟隽大赦立闵而责之曰汝奴仆下才何得妄称帝闵曰天下大乱尔曹夷狄禽兽之类犹称帝况我中土英雄何得不称帝邪隽怒鞭之三百送于龙城慕容覇军至绎幕叚勤与弟思聪举城降【降户江翻下同】甲申隽遣慕容评及中尉矦龛帅精骑万人攻邺【龛苦含翻】癸巳至邺魏蒋干及太子智闭城拒守城外皆降于燕刘寜及弟崇帅胡骑三千奔晋阳【刘寜刘显将也以枣强降闵帅读曰率】　秦以张遇为征东大将军豫州牧　五月秦主健攻张琚于宜秋斩之　邺中大饥人相食故赵时宫人被食略尽【被皮义翻】蒋干使侍中缪嵩詹事刘猗奉表请降且求救于谢尚【缪靡防翻】庚寅燕王隽遣广威将军慕容军殿中将军慕舆根右司马皇甫眞等帅歩骑二万助慕容评攻邺　辛夘燕人斩冉闵于龙城会大旱蝗燕王隽谓闵爲祟【祟虽遂翻神祸曰祟】遣使祀之諡曰悼武天王　初谢尚使戴施据枋头【遣施之时指令据枋头】施闻蒋干求救乃自仓垣徙屯棘津【棘津即石济南津有棘津亭】止干使者求传国玺【玺斯氏翻】刘猗使缪嵩还邺白干干疑尚不能救沈吟未决【沈持林翻】六月施帅壮士百余人入邺助守三台绐之曰今燕寇在外道路不通玺未敢送也卿且岀以付我我当驰白天子天子闻玺在吾所信卿至诚必多发兵粮以相救饷干以爲然岀玺付之施宣言使督防何融迎粮隂令懐玺送于枋头【江南之未得玺也中原谓之白板天子传国玺至此归晋蔺相如全璧归赵赵王擢之自缪贤舍人为上大夫戴施能复致累代传国之寳未闻晋朝以显赏甄之也何居】甲子干帅锐卒五千及晋兵岀战慕容评大破之斩首四千级干脱走入城　甲申秦主健还长安【自宜秋还长安也】　谢尚姚襄共攻张遇于许昌秦主健遣丞相东海王雄卫大将军平昌王菁略地关东帅歩骑二万救之丁亥战于颍水之诫桥【据晋纪诫桥在许昌】尚等大败死者万五千人尚奔还淮南襄弃辎重送尚于芍陂【重直用翻】尚悉以后事付襄【谢尚既败姚襄知晋之不足恃固有去晋之心矧殷浩又从而速之乎】殷浩闻尚败退屯夀春秋七月秦丞相雄徙张遇及陈颍许洛之民五万余户于关中【张遇据有许颍岂肯敛手受羁制于人乎苻雄乘胜以兵威徙之自此遇之死命制于苻氏矣】以右卫将军杨羣为豫州刺史鎭许昌谢尚降号建威将军　赵故西中郎将王擢遣使请降拜擢秦州刺史【王擢自石虎时当秦陇之任降户江翻下同】　丁酉以武陵王晞为太宰　丙辰燕王隽如中山王午闻魏败时邓恒已死【恒户登翻】午自称安国王八月
