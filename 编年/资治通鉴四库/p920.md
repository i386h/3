<!-- { "loadSidebar": true } -->
　　绪于嵩山【武攸绪隠嵩山见二百五卷万嵗通天元年】既至除太子宾客固请还山许之　制枭氏蟒氏皆复旧姓【枭蟒氏见二百卷髙宗永徽六年枭上尧翻】　术士郑普思尚衣奉御叶静能【叶旧音摄后音木叶之叶吴志孙皓传有都尉叶雄】皆以妖妄为上所信重【妖于乔翻】夏四月墨敕以普思为秘书监静能为国子祭酒【墨敕出于禁中不由中书门下】桓彦范崔暐固执不可上曰已用之无容遽改彦范曰陛下初即位下制云政令皆依贞观故事贞观中魏徴虞世南顔师古为秘书监孔頴逹为国子祭酒岂普思静能之比乎庚戌左拾遗李邕上疏以为诗三百一言以蔽之曰思无邪【引论语孔子之言上时掌翻疏所去翻】若有神仙能令人不死则秦始皇汉武帝得之矣佛能为人福利则梁武帝得之矣尧舜所以为帝王首者亦修人事而已尊宠此属何补于国上皆不听　上即位之日驿召魏元忠于髙要【魏元忠贬见上卷长安三年】丁夘至都拜卫尉卿同平章事　甲戌以魏元忠为兵部尚书韦安石为吏部尚书李怀远为右散骑常侍唐休璟为辅国大将军【璟俱永翻】崔暐检校益府长史杨再思检校杨府长史祝钦明为刑部尚书并同中书门下三品元忠等皆以东宫旧僚褒之也【史言中宗命相非以徳授】　乙亥以张柬之为中书令　戊寅追赠故邵王重润为懿徳太子　五月壬午迁周庙七主于西京崇尊庙【周立七庙见二百四卷武后天授元年崇尊庙见天授二年】制武氏三代讳奏事者皆不得犯　乙酉立太庙社稷于东都　以张柬之等及武攸暨武三思郑普思等十六人皆为立功之人赐以鐡劵自非反逆各恕十死　癸巳敬晖等帅百官上表以为五运迭兴【五运谓五徳之运帅读曰率】事不两大天授革命之际宗室诛窜殆尽岂得与诸武并封今天命惟新而诸武封建如旧并居京师开辟以来未有斯理愿陛下为社稷计顺遐迩心降其王爵以安内外上不许敬晖等畏武三思之防以考功员外郎崔湜为耳目伺其动静【湜常职翻伺相吏翻】湜见上亲三思而忌晖等乃悉以晖等谋告三思反为三思用三思引为中书舍人湜仁师之孙也【崔仁师见一百九十二卷太宗贞观元年】先是殿中侍御史南皮郑愔谄事二张【南皮县汉属勃海郡唐武徳初属景州贞观初属沧州先悉荐翻愔于今翻】二张败贬宣州司士参军坐赃亡入东都【旧志宣州至东都二千五百一十里】私谒武三思初见三思哭甚哀既而大笑三思素贵重甚恠之愔曰始见大王而哭哀大王将戮死而灭族也后乃大笑喜大王之得愔也大王虽得天子之意彼五人皆据将相之权【五人谓张柬之敬晖桓彦范崔暐袁恕己也】胆略过人废太后如反掌大王自视埶位与太后孰重彼五人日夜切齿欲噬大王之肉非尽大王之族不足以快其志大王不去此五人危如朝露【去羗吕翻朝露易晞】而晏然尚自以为泰山之安此愔所以为大王寒心也【为于伪翻下因为同】三思大悦与之登楼问自安之防引为中书舍人与崔湜皆为三思谋主三思与韦后日夜譛晖等云恃功专权将不利于社稷上信之三思等因为上画防不若封晖等为王罢其政事外不失尊宠功臣内实夺之权上以为然甲午以侍中齐公敬晖为平阳王桓彦范为扶阳王中书令汉阳公张柬之为汉阳王南阳公袁恕己为南阳王特进同中书门下三品博陵公崔暐为博陵王　【考异曰统纪曰太后善自粉饰虽子孙在侧不觉其衰老及在上阳宫不复栉颒形容羸悴上入见大惊太后泣曰我自房陵迎汝来固以天下授汝矣而五贼贪功惊我至此上悲泣不自胜伏地拜谢死罪由是三思等得入其谋按中宗顽鄙不仁太后虽毁容涕泣未必能感动移其意其所以踈忌五王自用韦后三思之言耳今不取五王尊卑先后不定实録诛张易之时以张柬之为首赐铁劵以崔暐为首封王及谪为司马长流皆以敬晖为首旧传及开元复官诏并以桓彦范为首按长安四年六月暐为鸾台侍郎平章事十月张柬之自秋官侍郎同平章事十一月守鳯阁侍郎诛易之时唯此二人为相神龙元年正月袁恕己自司刑少卿为鳯阁侍郎同平章事庚戌张柬之为夏官尚书暐守内史敬晖桓彦范并为纳言三月恕己守中书令四月东之为中书令敬晖为侍中五王迁转先后如此疑实録但以诛易之时柬之首谋故以柬之为首晖与彦范同为侍中疑侍中在中书令上故削诸武表及罢政事皆以晖为首赐鐡券时暐已加特进晖等罢政方加特进而暐如旧疑特进虽散阶而品秩最髙故以暐为首彦范与晖同为侍中而彦范被祸最酷疑开元诏及史官特以为首未必以当时位次也天后中宗时侍中疑在中书令上】罢知政事赐金帛鞍马令朝朔望【朝直遥翻】仍赐彦范姓韦氏与皇后同籍寻又以暐检校益州长史知都督事又改梁州刺史【益州京师西南二千三百七十九里至东都三千一百一十六里梁州至京师一千二百二十三里东都二千七十八里】三思令百官复修则天之政【复扶又翻下温复翻】不附武氏者斥之为五王所逐者复之大权尽归三思矣五王之请削武氏诸王也求人为表众莫肯为中书舍人岑羲为之语甚激切中书舍人偃师毕构次当读表辞色明厉三思既得志羲改秘书少监出构为润州刺史【润州京师东南二千八百二十一里至东都一千七百九十七里】易州刺史赵履温桓彦范之妻兄也彦范之诛二张称履温预其谋召为司农少卿履温以二婢遗彦范【遗于季翻】及彦范罢政事履温复夺其婢上嘉宋璟忠直屡迁黄门侍郎武三思尝以事属璟【属之欲翻】璟正色拒之曰今太后既复子明辟王当以侯就第何得尚干朝政【朝直遥翻】独不见产禄之事乎　以韦安石兼检校中书令魏元忠兼检校侍中又以李湛为右散骑常侍赵承恩为光禄卿杨元琰为卫尉卿先是元琰知三思浸用事请弃官为僧上不许敬晖闻之笑曰使我早知劝上许之髠去瓠头岂不妙哉【先悉荐翻去羌吕翻】元琰多须类胡故晖戏之元琰曰功成名遂不退将危此乃由衷之请【衷诚也由衷言出于诚心】非徒然也晖知其意瞿然不悦【瞿九遇翻瞿然惊视貎】及晖等得罪元琰独免上官婕妤劝韦后袭则天故事上表请天下士庶为
　　出母服丧三年【上时掌翻为于伪翻所以感动帝心令其念武后也】又请百姓年二十三为丁五十九免役【唐制二十一为丁六十为老】改易制度以收时望制皆许之　癸夘制降诸武梁王三思为徳静王定王攸暨为乐夀王【皆降封县王也徳静县属夏州乐夀县属深州】河内王懿宗等十二王皆降为公以厌人心【乐音洛厌于协翻】　甲辰以唐休璟为左仆射同中书门下三品如故【璟俱永翻】豆卢钦望为右仆射六月壬子以左骁卫大将军裴思説充灵武军大总管以备突厥【骁坚尧翻説读曰悦厥九勿翻】　癸亥命右仆射豆卢钦望有军国重事中书门下可共平章先是仆射为二宰相【先悉荐翻】其后多兼中书门下之軄午前决朝政【朝直遥翻】午后决省事【省事尚书省事也】至是钦望专为仆射不敢预政事故有是命是后专拜仆射者不复为宰相矣【复扶又翻】又以韦安石为中书令魏元忠为侍中杨再思为检校中书令　丁夘祔孝敬皇帝于太庙号义宗【故太子諡孝敬皇帝帝兄也】　戊辰洛水溢流二千余家　秋七月辛巳以太子宾客韦巨源同中书门下三品西京留守如故【守式又翻】　特进汉阳王张柬之表请归襄州养疾乙未以柬之为襄州刺史不知州事给全俸【唐制特进正二品郡王从一品从品髙给一品月俸八千食料一千八百杂用一千二百上州刺史从三品月俸五千一百杂用九百】　河南北十七州大水八月戊申以水灾求直言右卫骑曹参军西河宋务光上疏【唐诸衞府有仓兵骑胄四曺参军骑曺参军掌西河杂畜簿帐牧养凡府马承直以远近分七番月一易之以敕出宫城者给马西河县属汾州骑竒寄翻上时掌翻疏所去翻】以为水隂类臣妾之象恐后庭有干外朝之政者【朝直遥翻】宜杜絶其萌今霖雨不止乃闭坊门以禳之至使里巷谓坊门为宰相言朝廷使之燮理隂阳也【宋白曰唐制久雨则闭坊市北门以祈晴】又太子国本宜早择贤能而立之又外戚太盛如武三思等宜解其机要厚以禄赐又郑普思叶静能以小技窃大位亦朝政之蠧也疏奏不省【技渠绮翻朝直遥翻省悉景翻】　壬戌追立妃赵氏为恭皇后【赵妃死见二百二卷髙宗上元二年考异曰旧本纪云甲子今从实録】孝敬皇帝妃裴氏为哀皇后　九月
　　壬午上祀昊天上帝皇地祗于明堂以髙宗配　初上在房陵州司制约甚急刺史河东张知謇灵昌崔敬嗣【河东旧蒲坂也属河东郡隋废郡改蒲坂为河东县唐因之带蒲州隋分酸枣县置灵昌县因河津以为名唐属滑州謇九辇翻】独待遇以礼供给丰赡【赡而艳翻】上徳之擢知謇自贝州刺史为左卫将军赐爵范阳公敬嗣已卒求得其子汪嗜酒不堪厘职除五品散官【唐六典隋帝置朝请大夫为正五品散官隋文帝置朝散大夫为正四品散官炀帝改从五品下】　改上洛王韦贞其仪皆如太原王故事【武士彠封太原王】　癸巳太子宾客同中书门下三品韦巨源罢为礼部尚书以其从父安石为中书令故也【从才用翻】　以左卫将军上邽纪处纳兼检校太府卿处讷娶武三思之妻姊故也【处昌吕翻】　冬十月命唐休璟留守京师【守从又翻】　癸亥上幸龙门乙丑猎于新安而还【还从宣翻又如字】　辛未以魏元忠为中书令杨再思为侍中　十一月戊寅羣臣上皇帝尊号曰应天皇帝皇后曰顺天皇后【上时掌翻】壬午上与后谒谢太庙赦天下相王太平公主加实封皆满万户【相息亮翻】　己丑上御洛城南楼【洛阳皇城之西南曰洛城门门内即洛城殿】观泼寒胡戯【泼寒胡戯即乞寒胡戯本出于胡中西域康国十一月鼓舞乞寒以水交泼为乐武后末年始以季冬为之】清源尉吕元泰上疏以为谋时寒若【清源县属并州隋于古梗阳城置以水为名书洪范曰谋时寒若注云君能谋则时寒顺之若顺也上时掌翻疏所去翻】何必祼身挥水鼓舞衢路以索之【祼郎果翻索山客翻】疏奏不纳　壬寅则天崩于上阳宫年八十二遗制去帝号【去羌吕翻】称则天大圣皇后王萧二族及禇遂良韩瑗栁奭亲属皆赦之【武后之立也王皇后萧淑妃幽废不得良死禇遂良韩瑗以諌死栁奭以王后亲属死其亲属皆流窜】上居谅隂以魏元忠摄冢宰三日元忠素负忠直之望中外頼之武三思惮之矫太后遗制慰谕元忠赐实封百户元忠捧制感咽涕泗见者曰事去矣【知其不敢复论武氏事也】　十二月丁夘上始御同明殿见羣臣【见贤遍翻六典东都皇宫南面三门中曰应天左曰与教右曰光政光政之北曰明福明福之西曰崇贤门其内曰集贤殿集贤之东曰亿嵗殿又东曰同明殿】太后将合干陵给事中严善思上疏以为干陵宫以石为门鐡锢其缝【缝扶用翻】今启其门必须镌凿神明之道体尚幽动众加功恐多惊黩况合非古汉时诸陵皇后多不合魏晋已降始有合者望于干陵之傍更择吉地为陵若神道有知幽涂自当通防若其无知合之何益不从　是嵗戸部奏天下戸六百一十五万口三千七百一十四万有畸
