<!-- { "loadSidebar": true } -->
　　喜曰王景略之孙也以为本州中正【王猛青州北海剧县人太康中分剧属东筦郡晋东筦属徐州晋书载记以北海剧县书之葢猛自占汉郡县也然家于魏郡而隐于华隂由是归秦其子永镇幽州从苻丕战死于襄陵故宪流寓高邑今魏以为本州中正则未得青徐葢使之铨叙东夏人士耳】领选曹事兼掌门下【选曹吏部尚书之职门下侍中常侍给事黄门之职选须绢翻】至邺置行台【郑樵曰行台自魏晋有之晋文王讨诸葛诞散骑常侍裴秀尚书仆射陈泰以行台从东海王越帅众屯许昌以行台自随后魏谓之尚书大行台别置官属】以龙骧将军日南公和防为尚书与左丞贾彞帅吏兵五千人镇邺【自汉光武委任尚书事归台阁谓尚书省曰尚书台晋惠帝西迁长安置留台于洛阳主留事于是有留台之名至拓防氏置行台随其所置掌一道之事魏书官氏志内入诸姓有素和氏后改为和氏骧思将翻】珪自邺还中山将北归发卒万人治直道【治直之翻】自望都凿恒岭至代五百余里【恒岭恒山之岭也在上曲阳西北即倒马闗路晋书地道记谓之鸿上闗沈括曰北岳恒山今谓之大茂山者是也岳祠旧在山下石晋之后稍迁近里今其地谓之神棚今祠乃在曲阳祠北有望岳亭新晴气清则望见大茂飞狐路在大茂之西自银冶寨北出倒马闗却自石门子令水铺入缾形梅回两寨之间至代州然沈括所谓代州乃鴈门也自此亦可至魏之代都但恐非直道耳○水经注祁夷水出平舒县柬东北流迳兰亭南又东北迳石门闗北旧道出中山故闗也魏土地记代城西九里有平舒城此则古代城也恒户登翻】珪恐已既去山东有变复置行台于中山【复扶又翻】命卫王仪镇之以抚军大将军略阳公遵为尚书左仆射镇勃海之合口右将军尹国督租于冀州闻珪将北还谋袭信都安南将军长孙嵩执国斩之【长知两翻】　燕启伦还至龙城【去年寳遣启仑南观形势伦当作仑音卢昆翻】言中山已防燕主寳命罢兵辽西王农言于寳曰今迁都尚新未可南征宜因成师袭库莫奚取其牛马以充军资更审虚实俟明年而议之寳从之己未北行庚申渡浇洛水【浇洛水葢即饶乐水也贤曰水在今营州北唐太宗时奚内附置饶乐都督府】防南燕王德遣侍郎李延诣寳言涉珪西上【西上谓自中山取恒岭而西归云代也上时掌翻】中国空虚延追寳及之寳大喜即日引还　辛酉魏王珪发中山徙山东六州吏民杂夷十余万口以实代【此汉髙帝徙关东豪杰以实闗中之策也】博陵勃海章武羣盗竝起【汉时章武城属勃海平舒县界晋武帝泰始元年置章武国后为郡隋废属瀛州入平舒县】略阳公遵等讨平之广川太守贺赖卢性豪健【广川县前汉属信都国后汉属清河郡晋属勃海郡后分为广川郡守式又翻】耻居冀州刺史王辅之下袭辅杀之驱勒守兵掠阳平顿丘诸郡南渡河奔南燕南燕王徳以赖卢为并州刺史封广甯王　西秦王干归遣乞伏益州攻凉支阳鹯武允吾三城克之【支阳允吾皆汉古县属金城郡鹯武城当在二县之间张寔分支阳属广武郡允吾葢仍为金城郡治所刘昫曰唐兰州广武县汉枝阳县鄯州龙支县汉允吾县允吾音鈆牙】虏万余人而去　燕主寳还龙城宫诏诸军就顿【顿者军行顿舍之地】不聴罢散文武将士皆以家属随驾【驾谓车驾犹汉人言乘舆也】辽西王农长乐王盛切谏【乐音洛】以为兵疲力弱魏新得志未可与敌宜且养兵观衅寳将从之抚军将军慕舆腾曰百姓可与乐成难与图始【用商鞅语意乐音洛】今师众已集宜独决圣心乘机进取不宜广采异同以沮大计【沮在吕翻】寳乃曰吾计决矣敢谏者斩二月乙亥寳出就顿留盛统后事已夘燕军发龙城慕舆腾为前军司空农为中军寳为后军相去各一顿【观下文连营百里葢三十里为一顿】连营百里壬午寳至乙连长上叚速骨宋赤眉等因众心之惮征役遂作乱【凡卫兵皆更畨迭上长上者不畨代也唐官制懐化执防长上归德执防长上皆武散阶九品长上之官尚矣上时掌翻】速骨等皆髙阳王隆旧队共逼隆子髙阳王崇为主杀乐浪威王宙中牟熙公叚谊及宗室诸王【乐浪音洛琅】河间王熙素与崇善崇拥佑之故独得免燕主寳将十余骑奔司空农营农将出迎左右抱其腰止之曰宜小清澄【言众方乱如水之溷浊宜少俟其定如水之清澄不可轻出也】不可便出农引刀将斫之遂出见寳又驰信追慕舆腾癸未寳农引兵还趣大营【大营谓寳营也】讨速骨等农营兵亦厌征役皆弃仗走【以佚道使民虽劳不怨以生道杀民虽死不怨杀者违是鲜有不败者也】腾营亦溃寳农犇还龙城长乐王盛闻乱引兵出迎寳农仅而得免　会稽王道子忌王殷之逼【会工外翻】以谯王尚之及弟休之有才略引为腹心尚之説道子曰今方镇彊盛宰相权轻宜宻树腹心于外以自藩卫道子从之以其司马王愉为江州刺史都督江州及豫州之四郡军事用为形援日夜与尚之谋议以伺四方之隙【为庾楷説王殷复举兵张本説输芮翻伺相吏翻】　魏王珪如繁畤宫【繁畤县属鴈门郡魏筑宫于此天平初置繁畤郡隋复为县唐属代州畤音止】给新徙民田及牛珪畋于白登山【郦道元曰今平城东十七里有台即白登台台南对冈阜即白登山】见熊将数子【师古曰将谓率领也读如字】谓冠军将军于栗防曰【冠古玩翻防丁奚翻】卿名勇健能搏此乎对曰兽贱人贵若搏而不胜岂不虚毙一壮士乎乃驱致珪前尽射而获之【射而亦翻】珪顾谢之秀容川酋长尔朱羽健从珪攻晋阳中山有功拜散骑常侍环其所居割地三百里以封之【此北秀容也为尔朱荣乱魏张本尔朱荣传云羽健之先世为部落酋帅居尔朱川因氏焉珪初以南秀容川原衍沃欲今居之羽健曰家世奉国给侍左右北秀容既在刬内差近京师岂以沃塉更迁逺地珪许之则北秀容盖近平城也环音宦酋慈由翻长知两翻散悉亶翻骑竒寄翻下同】柔然数侵魏邉【数所角翻】尚书中兵郎李先请击之珪从之大破柔然而还【还从宣翻又如字】　杨轨以其司马郭纬为西平相帅步骑二万北赴郭黁秃髪乌孤遣其弟车骑将军傉檀帅骑一万助轨【纬于季翻相息亮翻帅读曰率黁奴昆翻傉奴沃翻】轨至姑臧营于城北　燕尚书顿丘王兰汗隂与叚速骨等通谋引兵营龙城之东城中留守兵至少【汗音寒少诗沼翻】长乐王盛徙内近城之民得丁夫万余乘城以御之速骨等同谋才百余人余皆为所驱胁莫有鬬志三月甲午速骨等将攻城辽西桓烈王农恐不能守且为兰汗所诱夜潜出赴之冀以自全【农号为有智略乃欲投叚速骨以自全不知适以速死殆天夺之鉴也】明旦速骨等攻城城上拒战甚力速骨之众死者以百数速骨乃将农循城【将如字引也挟也】农素有忠节威名城中之众恃以为彊忽见在城下无不惊愕丧气【丧息浪翻】遂皆逃溃速骨入城纵兵杀掠死者狼籍寳盛与慕舆腾余崇张真李旱赵恩等轻骑南走速骨幽农于殿内长上阿交罗速骨之谋主也【骑竒寄翻上时掌翻】以髙阳王崇幼弱更欲立农崇亲信鬷让出力犍等闻之【鬷祖红翻春秋左氏传有鬷蔑晋有鬷戾姓谱鬷姓古鬷夷氏之后犍居言翻】丁酉杀罗及农【使速骨果立农亦必同死于兰汗之手葢事势已去智无所施也】速骨即为之诛让等【伪于伪翻】农故吏左卫将军宇文防亡奔辽西庚子兰汗袭击速骨并其党尽杀之废崇奉太子策承制大赦遣使迎寳及于蓟城【使疏吏翻蓟音计】寳欲还长乐王盛等皆曰汗之忠诈未可知今单骑赴之万一汗有异志悔之无及不如南就范阳王合众以取冀州若其不捷收南方之众徐归龙都亦未晚也寳从之【龙城燕故都故谓之龙都慕容盛智虑逾其父逺矣】　离石胡帅呼延铁西河胡帅张崇等不乐徙代【帅所类翻乐音洛】聚众叛魏魏安逺将军庾岳讨平之　魏王珪召卫王仪入辅以略阳公遵代镇中山夏四月壬戌以征虏将军穆崇为太尉安南将军长孙嵩为司徒燕主寳从间道过邺【间古苋翻】邺人请留寳不许南至黎阳伏于河西【河水自遮害亭屈而东北流过黎阳县南河之西岸为黎阳界东岸为滑台界】遣中黄门令赵思告北地王钟曰上以二月得丞相表【寳以德为司徒故称之为丞相】即时南征至乙连会长上作乱失据来此【人主所据者势也众叛亲离大势已去失所据矣】王亟白丞相奉迎钟德之从弟也首劝德称尊号闻而恶之执思付狱【从才用翻恶乌路翻】以状白南燕王德德谓羣下曰卿等以社稷大计劝吾摄政吾亦以嗣帝播越【播逋也迁也越逺也走也】民神乏主故权顺羣议以系众心今天方悔祸嗣帝得还吾将具法驾奉迎谢罪行阙何如【天子行幸所至有行宫宫前阙门谓之行阙】黄门侍郎张华曰今天下大乱非雄才无以宁济羣生嗣帝闇懦不能绍隆先统陛下若蹈匹夫之节舍天授之业威权一去身首不保况社稷其得血食乎慕舆防曰嗣帝不达时宜委弃国都【寳弃中山见上卷上年】自取败亡不堪多难【难乃旦翻】亦已明矣昔蒯聩出奔卫辄不纳春秋是之【蒯苦怪翻聩五怪翻】以子拒父犹可况以父拒子乎【德于寳为叔父】今赵思之言未明虚实臣请为陛下驰往诇之【为于伪翻诇火迥翻又翾正翻候俟也刺探也】德流涕遣之【流涕遣防将使之杀宝也】防帅壮士数百人【帅读曰率下同】随思而北声言迎卫其实图之寳既遣思诣钟于后得樵者言德已称制惧而北走防至无所见执思以还【还从宣翻又如字】德以思练习典故欲留而用之思曰犬马犹知恋主思虽刑臣乞还就上【宦者谓之刑臣上谓寳也】德固留之思怒曰周室东迁晋郑是依【周平王东迁洛邑晋文侯郑武寔定王室故周桓公曰我周之东迁晋郑焉依】殿下亲则叔父位为上公不能帅先羣后以匡帝室而幸本根之倾为赵王伦之事【事见八十九卷惠帝永宁元年言赵王伦以宗室而簒晋德所为类之伦于惠帝叔祖也德于寳叔父也帅读曰率】思虽不能如申包胥之存楚【吴破楚入郢申包胥乞师于秦遂破吴师楚昭王复国】犹慕龚君賔不偷生于莽世也【龚胜字君賔事见三十七卷王莽始建国三年】德斩之寳遣扶风忠公慕舆腾与长乐王盛收兵冀州盛以腾素暴横为民所怨乃杀之行至钜鹿长乐説诸豪杰【横戸孟翻乐音洛説输芮翻】皆愿起兵奉寳寳以兰汗祀燕宗庙所为似顺意欲还龙城不肯留冀州乃北行至建安【建安城在令支之北乙连之南】抵民张曹家曹素武健请为寳合众【为于伪翻】盛亦劝寳宜且驻留察汗情状寳乃遣冗从仆射李旱先往见汗【冗而陇翻从才用翻】寳留顿石城【石城县前汉属右北平郡后汉晋省县属建德郡隋唐并入营州栁城县界宋白曰石城县取碣石立如城以名之】会汗遣左将军苏超奉迎陈汗忠欵寳以汗燕王垂之舅盛之妃父也谓必无他不待旱返遂行盛流涕固谏寳不聴留盛在后盛与将军张真下道避匿丁亥宝至索莫汗陉【索昔各翻汗音寒陉音刑】去龙城四十里城中皆喜汗惶怖欲自出请罪【怖普布翻】兄弟共谏止之汗乃遣弟加难帅五百骑出迎又遣兄堤闭门止仗禁人出入城中皆知其将为变而无如之何加难见寳于陉北拜谒已【已者拜谒之礼毕】从寳俱进頴隂烈公余崇宻言于寳曰观加难形色祸变甚逼宜留三思奈何径前寳不从行数里加难先执崇崇大呼骂曰汝家幸缘肺附【呼火故翻师古曰肺附谓亲戚也旧解云肺附如肺腑之相附着一説肺斫木札也喻其轻薄附着大材也】防国宠荣覆宗不足以报今乃敢谋簒逆此天地所不容计旦暮即屠灭但恨我不得手脍汝曹耳【脍细切肉也】加难杀之引寳入龙城外邸弑之【年四十四】汗諡寳曰灵帝杀献哀太子策及王公卿士百余人自称大都督大将军大单于昌黎王【单音蝉】改元青龙以堤为太尉加难为车骑将军封河间王熙为辽东公如杞宋故事【周武王封夏之后于杞殷之后于宋】长乐王盛闻之驰欲赴哀张真止之盛曰我今以穷归汗汗性愚浅必念婚姻不忍杀我旬月之间足以展吾情志遂徃见汗汗妻乙氏及盛妃皆泣涕请盛于汗盛妃复顿头于诸兄弟【复扶又翻】汗恻然哀之乃舍盛于宫中以为侍中左光禄大夫亲待如旧堤加难屡请杀盛汗不从堤骄狠荒滛【狠户垦翻】事汗多无礼盛因而间之【间古苋翻】由是汗兄弟浸相嫌忌【为盛诛汗张本】　凉太原公纂将兵击杨轨郭黁救之纂败还　叚业使沮渠蒙逊攻西郡【郡在武威西据岭之要蒙逊得之故晋昌敦煌皆降沮子余翻】执太守吕纯以归纯光之弟子也于是晋昌太守王德敦煌太守赵郡孟敏皆以郡降业【敦徒门翻降户江翻】业封防逊为临池侯以德为酒泉太守敏为沙州刺史　六月丙子魏王珪命羣臣议国号皆曰周秦以前皆自诸侯升为天子因以其国为天下号汉氏以来皆无尺土之资我国家百世相承基代北遂抚有方夏【据孔安国尚书注方夏谓四方中夏夏户雅翻】今宜以代为号黄门侍郎崔宏曰昔商人不常厥居故两称殷商【契始封于商皇甫谧曰今上洛商是也契孙相土居商丘自契至于成汤八迁汤始居亳从先王居后仲丁迁于嚣河亶甲居相祖乙居耿书曰盘庚五迁将治亳殷从先王居谓从帝喾所居居亳也】代虽旧邦其命维新登国之初已更曰魏【事见一百六卷孝武太元十年更工衡翻】夫魏者大名神州之上国也【左传卜偃曰魏大名也战国之时魏为大国中国谓之神州】宜称魏如故珪从之　杨轨自恃其众欲与凉王光决战郭黁每以天道抑止之【言天道未利也郭黁善数故如此黁奴昆翻】凉常山公镇张掖叚业使沮渠男成及王德攻之光使太原公纂将兵迎之【将即亮翻】杨轨曰吕精兵一万若与光合则姑臧益彊不可取矣乃与秃髪利鹿孤共邀击纂纂与战大破之轨奔王乞基【王乞基田胡也】黁性褊急残忍不为士民所附【褊补典翻】闻轨败走降西秦【降户江翻】西秦王干归以为建忠将军散骑常侍【散悉亶翻骑竒寄翻】引兵弃张掖东走叚业徙治张掖【治直之翻】将追击沮渠蒙逊谏曰归师勿遏穷寇勿追【孙子之言】此兵家之戒也业不从大败而还【还从宣翻】赖蒙逊以免业城西安以其将臧莫孩为太守【业置西安郡于张掖东境孩河开翻】蒙逊曰莫孩勇而无谋知进不知退此乃为之筑冢非筑城也【为于伪翻冢知陇翻】业不从莫孩寻为吕纂所破　燕太原王竒楷之子兰汗之外孙也汗亦不杀以为征南将军得入见长乐王盛盛潜使竒逃出起兵竒起兵于建安众至数千汗遣兰堤讨之盛谓汗曰善驹小儿未能办此【善驹竒小字也】岂非有假托其名欲为内应者乎太尉素骄难信不宜委以大众【汗以堤为太尉故称之】汗然之罢堤兵【苏轼有言木必先蠧然后虫生之人必先疑然后谗入之兰汗凶逆兄弟自相嫌忌故慕容盛得间之以奋其智报君父之雠】更遣抚军将军仇尼慕将兵讨竒【更工衡翻】于是龙城自夏不至于秋七月汗日诣燕诸庙及寳神座顿首祷请委罪于兰加难【言弑宝者加难之罪】堤及加难闻之怒且惧诛乙巳相与率所部袭仇尼慕军败之【败补迈翻】汗大惧遣太子穆将兵讨之【将即亮翻】穆谓汗曰慕容盛我之仇雠必与竒相表里此乃腹心之疾不可养也宜先除之汗欲杀盛先引见察之盛妃知之宻以告盛盛称疾不出【兰妃之为异于雍姬虽曰妇人内夫家而外父母家若兰妃者处夫妻父母之变得其一而失其一者也】汗亦止不杀李旱衞双刘忠张豪张真皆盛素所厚也而穆引以为腹心旱双得出入至盛所潜与盛结谋丁未穆击堤加难等破之庚戌飨将士汗穆皆醉盛夜如厠因逾垣入于东宫与旱等共杀穆时军未解严皆聚在穆舍闻盛得出呼跃争先攻汗斩之汗子鲁公和陈公扬分屯令支白狼【令音铃又郎定翻支音祁】盛遣旱真袭诛之堤加难亡匿捕得斩之于是内外帖然士女相庆宇文防率壮士数百来赴【宇文防自辽西来也】盛拜防为大宗正辛亥告于太庙令曰赖五祖之休【五祖谓慕容涉归廆皝隽垂凡五庙】文武之力宗庙社稷幽而复显不独孤以眇眇之身免不同天之责【礼记曰父之雠不与共戴天】凡在臣民皆得明目当世因大赦改元建平盛谦不敢称尊号以长乐王摄行统制【盛字道运寳之庶长子也乐音洛】诸王皆降称公以东阳公根为尚书左仆射衞伦阳璆鲁恭王滕为尚书【璆渠尤翻】悦真为侍中阳哲为中书监张通为中领军自余文武各复旧位改諡寳曰惠闵皇帝庙号烈宗初太原王竒举兵建安南北之人翕然从之【南人谓自中原来者北人则鲜卑也】兰汗遣其兄子全讨竒竒击灭之匹马不返进屯乙连盛既诛汗命竒罢兵竒用丁零严生乌桓王龙之谋遂不受命甲寅勒兵三万余人进至横沟去龙城十里盛出击大破之执竒而还斩其党与百余人赐竒死桓王之嗣遂絶【慕容恪封太原王諡曰桓楚庄王灭若敖氏而赦箴尹克黄曰子文无后何以劝善以慕容恪之辅成燕业而可使之絶祀乎】羣臣固请上尊号【上时掌翻】盛弗许　魏王珪迁都平城始营宫室建宗庙立社稷宗庙歳五祭用分至及腊【魏都平城置代尹及司州于平城杜佑曰后魏都平城今云中郡治云中县是今马邑郡北平城即今郡隋为云内县恒安镇此所谓宗庙即代都之东庙也】　桓求为广州会稽王道子忌【会工外翻】不欲使居荆州因其所欲以为督交广二州军事广州刺史受命而不行豫州刺史庾楷以道子割其四郡使王愉督之上疏言江州内地【江州治寻阳在江南故云内地】西府北带寇戎【晋以京口为北府歴阳为西府豫州治歴阳在江西故云北带寇戎】不应使愉分督朝廷不许楷怒遣其子鸿説王恭曰尚之兄弟【谓谯王尚之及弟休之也説输芮翻下同】复秉机权【复扶又翻下同】过于国寳欲假朝威削弱方镇【朝直遥翻】惩艾前事为祸不测【艾倪祭翻】今及其谋议未成宜早图之恭以为然以告殷仲堪桓仲堪许之推恭为盟主刻期同趣京师【趣七喻翻】时内外疑阻津逻严急【逻郎佐翻巡也津逻者凡江津之要皆置逻卒】仲堪以斜绢为书内箭簳中【簳古旱翻字林曰箭笴也】合镝漆之【镝箭镞也】因庾楷以送恭恭发书绢文角戾不复能辨仲堪手书【戾曲也乖也斜绢无边幅经纬不相持故斜角乖曲】疑楷诈为之且谓仲堪去年已违期不赴【事见上卷】今必不动乃先期举兵【先悉荐翻】司马刘牢之谏曰将军国之元舅防稽王天子叔父也会稽王又当国秉政向为将军勠其所爱王国寳王绪又送王廞书【事见上卷为于伪翻】其深伏将军已多矣顷所授任虽未允惬亦非大失割庾楷四郡以配王愉于将军何损晋阳之甲岂可数兴乎【数所角翻】恭不从上表请讨王愉司马尚之兄弟道子使人説楷曰昔我与卿恩如骨肉【楷先党于王国寳道子亦亲之】帐中之饮结带之言可谓亲矣【此必太元二十一年庾楷赴难时事】卿今弃旧交结新援忘王恭畴昔陵侮之耻乎【王恭以元舅之亲风神简贵志气方严视庾楷蔑如也故道子以为陵侮楷】若欲委体而臣之使恭得志必以卿为反覆之人安肯深相亲信首身且不可保况富贵乎楷怒曰王恭昔赴山陵相王忧惧无计我知事急寻勒兵而至恭不敢发【事见一百八卷孝武太元二十一年】去年之事我亦俟命而动我事相王无相负者相王不能拒恭反杀国寳及绪自尔以来【自尔以来犹今言自那时以来也又尔言如此也】谁敢复为相王尽力者【复扶又翻为于伪翻】庾楷实不能以百口助人屠灭时楷已应恭檄正征士马信返朝廷忧惧内外戒严会稽世子元显言于道子曰前不讨王恭故有今日之难今若复从其欲【难乃旦翻复扶又翻】则太宰之祸至矣【道子时为太宰】道子不知所为悉以事委元显日饮醇酒而已元显聪警颇涉文义志气果鋭以安危为已任附会之者谓元显神武有明帝之风殷仲堪闻恭举兵自以去嵗后期乃勒兵趣发【趣读曰促】仲堪素不习为将【将即亮翻】悉以军事委南郡相杨佺期兄弟【相息亮翻】使佺期帅舟师五千为前锋桓次之仲堪帅兵二万相继而下【帅读曰率】佺期自以其先汉太尉震至父亮九世皆以才德著名矜其门地谓江左莫及有以比王珣者佺期犹恚恨而时流以其晩过江婚宦失类【佺期曾祖凖晋太常自震至凖七世有名德祖林少有才望值乱没胡殳亮少仕伪朝后归晋比王谢诸家为晚亮及佺期皆以武力为官又与伧荒为婚故云失类时流犹言时辈也恚于避翻】佺期及兄广弟思平从弟孜敬皆麄犷【从才用翻犷古猛翻犷犷不可附】每排抑之佺期常慷慨切齿欲因事际以逞其志故亦賛成仲堪之谋八月佺期奄至湓口【湓口湓浦口也晋人于此筑城置戍今其地在江州德化县西一里湓蒲奔翻】王愉无备惶遽奔临川【吴孙亮太平二年分豫章东部都尉立临川郡隋唐为抚州】遣偏军追获之　燕以河间公熙为侍中车骑大将军中领军司校尉城阳公元为衞将军元寳之子也又以刘忠为左将军张豪为后将军竝赐姓慕容氏李旱为中常侍辅国将军衞双为前将军张顺为镇西将军昌黎尹张真为右将军【燕都龙城以昌黎太守为昌黎尹】皆封公　乙亥燕步兵校尉马勒等谋反伏诛事连骠骑将军髙阳公崇崇弟东平公澄皆赐死【骠匹妙翻骑竒寄翻】　宁朔将军邓啓方南阳太守闾丘羡将兵二万击南燕【燕自慕容寳之败北归龙城慕容德称号于滑台故称南燕以别之】与南燕中军将军法抚军将军和战于管城【魏收志荥阳郡京县有管城故管叔邑也杜预曰在京县东北】啓方等兵败单骑走免　魏王珪命有司正封畿【宋白曰魏道武都平城东至上谷军都关西至河南至中山隘门塞北至五原地方千里以为甸服】标道里平权衡审度量遣使循行郡国【使疏吏翻行下孟翻】举奏守宰不法者亲考察黜陟之　九月辛夘加会稽王道子黄钺以世子元显为征讨都督遣衞将军王珣右将军谢琰将兵讨王恭谯王尚之将兵讨庾楷乙未燕以东阳公根为尚书令张通为左仆射衞伦
