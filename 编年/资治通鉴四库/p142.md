<!-- { "loadSidebar": true } -->
　　荀悦论曰诚其功义足封追録前事可也春秋之义毁泉台则恶之舎中军则善之【春秋公羊传文公十六年毁泉台何以书讥何讥尔先祖为之已毁之不如勿居而已矣昭五年舎中军舎中军者何复古也谷梁之义略同恶乌路翻】各由其宜也夫矫制之事先王之所慎也不得已而行之若矫大而功小者罪之可也矫小而功大者赏之可也功过相敌如斯而已可也权其轻重而为之制宜焉【为于伪翻】
　　初太子少好经书【少诗照翻好呼到翻下同】寛博谨慎其后幸酒乐燕乐【晋灼曰幸酒好酒也师古曰乐燕乐若论语称孔子云损者三乐乐骄乐乐逸游乐宴乐损矣燕乐燕私之乐也上乐读如本字又音五孝翻下乐音来各翻】上不以为能而山阳王康有才萟母傅昭仪又爱幸上以故常有意欲以山阳王为嗣上晚年多疾不亲政事留好音乐【孟康曰留意于音乐】或置鼙鼓殿下天子自临轩槛上隤铜丸以擿鼓【师古曰鼙本骑上之鼓音歩迷翻槛轩阑版也隤下也擿投也隤音颓擿音持益翻一曰擿磓也音丁力翻磓音丁回翻】声中严鼓之节【李竒曰荘严之鼔节也晋灼曰疾击之鼔也师古曰晋説是中竹仲翻】后宫及左右习知音者莫能为而山阳王亦能之上数称其材【数所角翻下同】史丹进曰凡所谓材者敏而好学温故知新【师古曰敏速疾也温厚也温故厚蓄故事也何晏曰温寻也寻绎故者又知新者余谓何説是】皇太子是也若乃器人于丝竹鼙鼓之间则是陈惠李微高于匡衡可相国也【如淳曰器人取人器能也陈惠李微二人好音者也服防曰二人皆黄门鼔吹也】于是上嘿然而笑【闻丹言而嘿然已而笑】及上寝疾傅昭仪山阳王康常在左右而皇后太子希得进见【见贤遍翻】上疾稍侵意忽忽不平【师古曰稍侵言渐笃也平和也】数问尚书以景帝时立胶东王故事【事见十六卷景帝前六年】是时太子长舅阳平侯王凤为卫尉侍中【长知两翻下同】与皇后太子皆忧不知所出【师古曰不知计所出】史丹以亲宻臣得侍视疾上间独寝时丹直入卧内顿首伏青蒲上【服防曰青縁蒲席也应劭曰以青规地曰青龙自非皇后不得至此孟康曰蒲青为席用蔽地也师古曰应説是也】涕泣而言曰皇太子以适长立积十余年【师古曰适读曰嫡】名号系于百姓天下莫不归心臣子【师古曰自托为臣子仲冯曰臣子当属下句不当断之余以下文大意观之顔説为是】见山阳王雅素爱幸今者道路流言为国生意【为于伪翻】以为太子有动揺之议审若此公卿以下必以死争不奉诏臣愿先赐死以示羣臣天子素仁不忍见丹涕泣言又切至意大感寤喟然太息曰吾日困劣【劣弱也】太子两王幼少【两王山阳王康信都王兴】意中恋恋亦何不念乎然无有此议且皇后谨慎先帝又爱太子【事见二十七卷宣帝甘露三年】吾岂可违指驸马都尉安所受此语【师古曰安焉也余谓安何也】丹即却顿首曰愚臣妄闻罪当死【师古曰却退也离青蒲上】上因纳谓丹曰吾病寖加恐不能自还【纳者纳其言也师古曰寖渐也不自还者言当遂至崩亡也还读曰旋】善辅道太子毋违我意丹嘘唏而起【师古曰道读曰导嘘音虚唏音许既翻】太子由是遂定为嗣而右将军光禄大夫王商中书令石显亦拥佑太子颇有力焉夏五月壬辰帝崩于未央宫【臣瓒曰帝年二十七即位即位十六年夀四十三】
　　班彪赞曰臣外祖兄弟为元帝侍中【应劭曰外祖金敞也】语臣曰元帝多材蓺善史书【应劭曰周宣王太史史籒所作大篆语牛倨翻】鼔琴瑟吹洞箫【如淳曰箫之无底者也杜佑曰前代有洞箫今无其器】自度曲被歌声【应劭曰自隠度作新曲因持新曲以为歌诗声也荀悦曰被声能播乐也臣瓒曰度曲谓歌终更授其次谓之度曲西京赋曰度曲未终云起雪飞张衡舞赋亦曰度终复位次受三八师古曰应荀二説皆是也度音大洛翻被音皮义翻】分刌节度穷极防【苏林曰寸度也知曲之终始节度也韦昭曰刌切也谓能分切句絶为之节制也师古曰韦説是也刌音千本翻防眇读曰要眇】少而好儒【少诗照翻好呼到翻】及即位征用儒生委之以政贡薛韦匡迭为宰相【师古曰贡禹薛广德韦成匡衡迭互而为丞相也】而上牵制文义优防不断孝宣之业衰焉【师古曰为文义所牵制故不断决断丁乱翻】然寛尽下出于恭俭号令温雅有古之风烈
　　匡衡奏言前以上体不平故复诸所罢祠卒不防福【师古曰卒终也卒子恤翻】案衞思后戾太子戾后园亲未尽【师古曰言不当毁也】孝恵孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉奏可　六月己未太子即皇帝位谒髙庙尊皇太后曰太皇太后【宣帝卬成王皇后也】皇后曰皇太后以元舅侍中衞尉阳平侯王凤为大司马大将军领尚书事【王氏得权自此始】　秋七月丙戌葬孝元皇帝于渭陵【臣瓒曰自崩及葬凡五十五日渭陵在长安北五十六里】　大赦天下丞相衡上疏曰陛下秉至孝哀伤思慕不絶于心未
　　有游虞弋射之宴【师古曰虞与娱同】诚隆于慎终追逺无穷已也【师古曰慎终慎孝道之终也追逺不忘本也论语称曽子曰慎终追逺民德归厚矣故衡引之】窃愿陛下虽圣性得之犹复加圣心焉【师古曰言天性已自然矣又当加意也复扶又翻】诗云焭焭在疚【师古曰周颂闵予小子之诗焭焭忧貌也疚病也焭与茕同渠营翻】言成王丧毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然后品物遂而天命全【师古曰遂成也】孔子论诗以关雎为始此纲纪之首王化之端也自上世以来三代兴废未有不由此者也愿陛下详览得失盛衰之效以定大基采有德戒声色近严敬逺技能【师古曰无徳之人虽有技能则斥逺之近其靳翻逺于愿翻技渠绮翻】臣闻六经者圣人所以统天地之心着善恶之归明吉凶之分【师古曰分音扶问翻】通人道之正使不悖于其本性者也【师古曰悖乖也音布内翻】及论语孝经圣人言行之要宜究其意【行下孟翻】臣又闻圣王之自为动静周旋奉天承亲临朝享臣物有节文以章人伦【师古曰物事也事事皆有节文】盖钦翼祗栗事天之容也温恭敬逊承亲之礼也正躬严恪临众之仪也【师古曰严读曰俨】嘉恵和説飨下之顔也【师古曰飨宴飨也説读曰悦】举错动作物遵其仪故形为仁义动为法则今正月初幸路寑【路寑大寑也】临朝贺置酒以飨万方曰君子慎始愿陛下留神动静之节使羣下得望盛徳休光以立基桢天下幸甚上敬纳其言












　　资治通鉴卷二十九
<史部,编年类,资治通鉴>
　　钦定四库全书
　　资治通鉴卷三十　　　　宋　司马光　撰
　　胡三省　音注
　　汉纪二十二【起屠维赤奋若尽着雍阉茂凡十年】
　　孝成皇帝上之上【荀悦曰讳骜字太孙骜之字曰俊应劭曰諡法安民立政曰成】
　　建始元年春正月乙丑悼考庙灾【宣帝尊史皇孙曰悼庙】　石显迁长信中太仆【百官表长信中太仆掌皇太后舆马不常置】秩中二千石显既失倚离权【显嬖于元帝帝崩为失倚自中书令枢机之官迁太后宫官为离权离力智翻】于是丞相御史条奏显旧恶及其党牢梁陈顺皆免官显与妻子徙归故郡忧懑不食道死【显故济南人师古曰懑音闷】诸所交结以显为官者皆废罢少府五鹿充宗左迁菟太守【菟音涂守式又翻】御史中丞伊嘉为鴈门都尉【姓谱伊姓出于伊尹】司校尉涿郡王尊劾奏丞相衡御史大夫谭【劾户槩翻又户得翻】知显等颛权擅执大作威福为海内患害不以时白奏行罚而阿谀曲从附下罔上怀邪迷国无大臣辅政之义皆不道在赦令前【去年七月大赦】赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体于是衡慙惧免冠谢罪上丞相侯印绶【衡封乐安侯】天子以新即位重伤大臣乃左迁尊为髙陵令然羣下多是尊者衡嘿嘿不自安每有水旱连乞骸骨让位上辄以诏书慰抚不许　立故河间王元弟上郡库令良为河间王【元废事见上卷元帝建昭元年如淳曰汉北边郡库官兵器之所藏故置令】　有星孛于营室【晋书天文志营室二星天子之宫也一曰宫一曰清庙又为军粮之府及士功事孛蒲内翻】　赦天下壬子封舅诸吏光禄大夫关内侯王崇为安成侯【恩泽侯表安成侯食邑于汝南】赐舅谭商立根逢时爵闗内侯夏四月黄雾四塞【元命包曰隂阳乱为雾尔雅曰地气发天不应曰雾释名曰雾冒也气蒙冒地之物也师古曰塞满也言四方皆满塞悉则翻】诏博问公卿大夫无有所讳諌大夫杨兴博士驷胜等皆以为隂盛侵阳之气也髙祖之约非功臣不侯今太后诸弟皆以无功为侯外戚未曽有也故天为见异【师古曰见显示也为于伪翻见贤遍翻】于是大将军凤惧上书乞骸骨辞职上优诏不许　御史中丞东海薛宣上疏曰陛下至徳仁厚而嘉气尚凝【师古曰凝谓不通也】隂阳不和殆吏多苛政部刺史或不循守条职【师古曰刺史所察本有六条今则逾越故事信意举劾妄为苛刻也汉官典职仪云刺史班宣周行郡国省察治状黜陟能否断治寃狱以六条问事非条所问即不省一条强宗豪右田宅逾制以彊陵弱以众暴寡二条二千石不奉诏书遵承典制倍公向私旁诏牟利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂妖祥讹言四条二千石选署不平茍阿所爱蔽贤宠顽五条二千石子弟恃怙荣埶请托所监六条二千石违公下比阿附豪彊通行货赂割损正令】举错各以其意多与郡县事【师古曰错置也音千故翻与读曰豫豫干也】至开私门聴谗佞以求吏民过谴呵及细防责义不量力【师古曰言求备于人量音良】郡县相迫促亦内相刻流及众庶是故乡党阙于嘉賔之欢九族忘其亲亲之恩饮食周急之厚弥衰送徃劳来之礼不行【师古曰劳郎到翻来郎代翻余谓来读如字亦通】夫人道不通则隂阳否隔【否皮鄙翻】和气不通未必不由此也诗云民之失徳干糇以愆【小雅伐木之诗也毛氏曰糇食也郑氏曰失徳谓见谤讪也民尚以干糇之食获愆过于人况上之人乎干音干糇音侯】鄙语曰苛政不亲烦苦伤恩方刺史奏事时宜明申敕【师古曰申束也谓约束也】使昭然知本朝之要务上嘉纳之八月有两月相承晨见东方【服防曰相承在上下也应劭曰案京房易传云】
