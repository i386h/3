<!-- { "loadSidebar": true } -->
　　益州民焦僧防聚众作乱萧渊藻年未弱冠【人生二十曰弱冠冠古玩翻】集僚佐议自击之或陈不可渊藻大怒斩于阶侧乃乗平肩舆巡行贼垒【平肩舆使人就防肩之故曰平肩行下孟翻】贼弓乱射矢下如雨从者举楯御矢渊藻命去之【射而亦翻从才用翻去羌吕翻】由是人心大安击僧防等皆平之　六月庚戌初立孔子庙　豫州刺史王超宗【以五代志攷之此时梁置豫州于晋熙今安庆府懐宁县地】将兵围魏小岘【岘戸典翻】丁夘魏扬州刺史薛真度遣兼统军李叔仁等击之超宗兵大败　冠军将军王景李畎辅国将军鲁方达等与魏王足战屡败秋七月足进逼涪城【畎姑翻涪音浮】　八月壬寅魏中山王英冦雍州【雍于用翻】　庚戌秦梁二州刺史鲁方达与魏王足统军纪洪雅卢祖迁战败方达等十五将皆死壬子王景等又与祖迁战败景等二十四将皆死　杨公则至洛口与魏豫州长史石荣战斩之甲寅将军姜庆真与魏战于羊石不利【羊石盖即陈伯之所屯之阳石也】公则退屯马头雍州蛮沔东太守田青喜叛降魏【攷之北史青喜所据之地盖在襄阳之东竟陵之西沔弥兖翻】　魏有芝生于太极殿之西序【殿庑曰序】魏主以示侍中崔光光上表以为此庄子所谓气蒸成菌者也【菌巨陨翻地簟也】柔脆之物生于墟落秽湿之地不当生于殿堂髙华之处今忽有之厥状扶疎诚足异也夫野木生朝野鸟入庙古人皆以为败亡之象故太戊中宗惧灾修徳殷道以昌【商王太戊之时亳有祥桑谷共生于朝一暮大拱太戊惧而修徳祥桑枯死殷道复兴髙宗祭成汤有飞雉升鼎耳而雊祖巳曰惟先格王正厥事朝诸侯有天下犹运之于掌中宗当作髙宗朝直遥翻】所谓家利而怪先国兴而妖豫者也【妖于遥翻】今西南二方兵革未息郊甸之内大旱逾时民劳物悴莫此之甚【悴秦醉翻】承天育民者所宜矜恤伏愿陛下侧躬耸意惟新圣道节夜饮之乐养方富之年则魏祚可以永隆皇夀等于山岳矣于是魏主好宴乐【乐音洛好呼到翻】故光言及之　九月己巳杨公则等与魏扬州刺史元嵩战公则败绩　冬十月丙午上大举伐魏以扬州刺史临川王宏都督北讨诸军事尚书右仆射栁惔为副【惔徒甘翻】王公以下各上国租及田谷以助军【国租者封国所入之租田谷者职田所入之谷各上时掌翻】宏军于洛口　杨集起集义立杨绍先为帝自皆称王十一月戊辰朔魏遣光禄大夫杨椿将兵讨之【将即亮翻】　魏王足围涪城蜀人震恐益州城戍降魏者什二三民自上名籍者五万余戸【上时掌翻下西上同】邢峦表于魏主请乗胜进取蜀以为建康成都相去万里陆行既絶【自襄阳西行遵陆可以至蜀梁州既入于魏则陆路断矣】惟资水路水军西上非周年不达益州外无军援一可图也顷经刘季连反邓元起攻围【事见上卷元年二年】资储空竭吏民无复固守之志二可图也萧渊藻裠屐少年【复扶又翻裠渠云翻下裳也屐竭防翻蹻也少诗沼翻】未洽治务宿昔名将多见囚戮【治直吏翻将即亮翻下同】今之所任皆左右少年三可图也蜀之所恃唯在剑阁今既克南安已夺其险据彼竟内【竟读曰境】三分已一自南安向涪方轨无碍前军累败后众丧魄四可图也【丧息浪翻】渊藻是萧衍骨肉至亲必无死理若克涪城渊藻安肯城中坐而受困必将望风逃去若其出鬭庸蜀士卒驽怯弓矢寡弱五可图也【武王之伐纣也庸蜀八国皆从庸上庸之地蜀蜀郡之地】臣内省文吏不习军旅赖将士竭力频有薄捷既克重阻【省悉景翻重直龙翻重阻犹言重险也】民心懐服瞻望涪益【时梓潼太守治涪城益州刺史治成都】旦夕可图止以兵少粮匮未宜前出【少诗沼翻】今若不取后图便难况益州殷实户口十万比夀春义阳其利三倍【魏先此已得夀春义阳故云然】朝廷若欲进取时不可失若欲保境宁民则臣居此无事乞归侍养【养余亮翻】魏主诏以平蜀之举当更聴后勑冦难未夷何得以养亲为辞峦又表称昔邓艾钟会帅十八万众倾中国资储仅能平蜀【事见七十八卷魏元帝景元四年难乃旦翻帅读曰率】所以然者鬭实力也况臣才非古人何宜以二万之众而希平蜀所以敢者正以据得要险士民慕义此往则易【易以豉翻下未易同】彼来则难任力而行理有可克今王足已逼涪城脱得涪则益州乃成擒之物但得之有早晩耳且梓潼已附民户数万【谓已上名籍之民也】朝廷岂可不守又剑阁天险得而弃之良可惜矣【诸葛孔明相蜀以大剑小剑有隘东之路故曰剑门以阁道三十里至险乃有阇尉姜维拒钟会于此晋以其地入梓潼郡桓温入蜀于晋夀置剑阁县属梁州】臣诚知战伐危事未易可为自军度剑阁以来鬓发中白【中竹仲翻】日夜战惧何可为心所以勉强者【强其两翻】既得此地而自退不守恐负陛下之爵禄故也且臣之意算正欲先取涪城以渐而进若得涪城则中分益州之地断水陆之冲【魏已得剑阁进取成都涪当其冲梁兵由内水而上救成都涪亦当其冲断丁管翻】彼外无援军孤城自守何能复持久哉【复扶又翻】臣今欲使军军相次声势连接先为万全之计然后图功得之则大利不得则自全又巴西南郑相距千四百里去州迢遰【迢田聊翻遰徒计翻迢遰逺也】恒多扰动【恒户登翻】昔在南之日以其统绾势难曽立巴州镇静夷獠【立巴州见一百三十五卷齐髙帝建元二年省巴州见武帝永明二年獠鲁皓翻下同】梁州借利因而表罢彼土民望严蒲何杨非唯一族虽率居山谷而豪右甚多文学风流亦为不少但以去州既逺不获仕进至于州纲无由厠迹【州之上佐是谓州纲少诗沼翻】是以郁怏多生异图【怏于两翻】比道迁建义之始【比毗至翻】严思自号巴州刺史克城以来仍使行事巴西广袤千里戸余四万若于彼立州镇摄华獠【巴西之地华人与獠杂居故云华獠袤音茂】则大帖民情【帖静也安也伏也】从垫江已还不劳征伐自为国有【李雄谯纵取蜀东不能过垫江以苻秦兵力之盛取梁益如反掌垫江以东苻秦不能有也邢峦之图蜀亦规垫江以西而已盖地利足恃也我朝自绍定失蜀彭大雅遂城渝为制府支持西蜀且四十年渝古垫江之地也垫音叠】魏主不从先是魏主以王足行益州刺史【先悉荐翻】上遣天门太守张齐将兵救益州未至【将即亮翻】魏主更以梁州军司泰山羊祉为益州刺史【更工衡翻】王足闻之不悦辄引兵还【还从宣翻又如字】遂不能定蜀久之足自魏来犇邢峦在梁州接豪右以礼抚小民以惠州人悦之峦之克巴西也使军主李仲迁守之仲迁溺于酒色费散兵储公事谘承无能见者峦忿之切齿仲迁惧谋叛城人斩其首以城来降【史言魏所以不能定蜀降戸江翻】　十二月庚申魏遣骠骑大将军源懐讨武兴氐邢峦等并受节度【骠匹妙翻骑奇寄翻】　司徒尚书令谢朏以母忧去职【朏敷尾翻】　是嵗大穰【穰丰也诗丰年穰穰】米斛三十钱
　　五年春正月丁夘朔魏于后生子昌大赦　杨集义围魏闗城【此即阳平闗城也】邢峦遣建武将军傅竖眼讨之【竖而庾翻】集义逆战竖眼击破之乗胜逐北壬申克武兴执杨绍先送洛阳杨集起杨集义亡走遂灭其国【晋惠帝元康六年氐王杨茂搜始据仇池百顷其后浸盛尽有汉武都郡之地北侵陇西天水南侵汉中拓防既盛取武都仇池之地杨氏仅据武兴今魏既取汉中遂灭杨氏】以为武兴镇又改为东益州【东益州领武兴仇池盘头广长广业梓潼洛丛郡】　乙亥以前司徒谢朏为中书监司徒【朏敷尾翻】　冀州刺史桓和击魏南青州不克【梁青冀二州治郁洲魏显祖取三齐置东徐州于圂城领东安东莞郡髙祖太和二十二年改为南青州五代志沂州沂水县旧置南青州】　魏秦州屠各王法智聚众二千【屠直于翻】推秦州主簿吕茍儿为主改元建明置百官攻逼州郡泾州民陈瞻亦聚众称王改元圣明【魏置泾州治临泾城领安定陇东新平赵平平凉平源等郡】　己夘杨集起兄弟相帅降魏【帅读曰率降戸江翻】　甲申封皇子纲为晋安王　二月丙辰魏主诏王公以下直言忠谏治书侍御史阳固上表【治直之翻上时掌翻】以为当今之务宜亲宗室勤庶政贵农桑贱工贾【贾音古】絶谈虚穷微之论简桑门无用之费以救饥寒之苦时魏主委任髙肇疎薄宗室好桑门之法【好呼到翻】不亲政事故固言及之戊午魏遣右卫将军元丽都督诸军讨吕茍儿丽小
