<!-- { "loadSidebar": true } -->
　　不通劝上接下从谏乃上疏【上时掌翻疏所据翻】其略曰臣谓当今急务在于审察羣情若羣情之所甚欲者陛下先行之所甚恶者陛下先去之【此即孟子所欲与之聚之所恶勿施之意恶乌路翻下同去羗吕翻】欲恶与天下同而天下不归者自古及今未之有也夫理乱之本系于人心【夫音扶】况乎当变故动揺之时在危疑向背之际【背蒲妺翻】人之所归则植【植立也】人之所去则倾陛下安可不审察羣情同其欲恶使亿兆归趣以靖邦家乎【趣向也】此诚当今之所急也又曰顷者窃闻舆议【舆众也】颇究羣情四方则患于中外意乖百辟又患于君臣道隔郡国之志不逹于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔于其际眞伪杂糅于其间【朝直遥翻否皮鄙翻糅女救翻】聚怨嚣嚣腾谤籍籍欲无疑阻其可得乎又曰总天下之智以助聪明顺天下之心以施教令则君臣同志何有不从逺迩归心孰与为乱又曰虑有愚而近道【近其靳翻】事有要而似迃防奏旬日上无所施行亦不诘问【诘去吉翻】防又上疏【上疏音并同前】其略曰臣闻立国之本在乎得众得众之要在乎见情【言洞见人情也】故仲尼以谓人情者圣王之田【记礼运以为仲尼之言】言理道所生也【理道犹言治道也唐人避高宗讳率以治为理】又曰易干下坤上曰泰坤下干上曰否损上益下曰益损下益上曰损夫天在下而地处上于位乖矣而反谓之泰者上下交故也君在上而臣处下【否皮鄙翻下同夫音扶处昌吕翻】于义顺矣而反谓之否者上下不交故也上约已而裕于人人必説而奉上矣【説读曰悦】岂不谓之益乎上蔑人而肆诸己人必怨而叛上矣岂不谓之损乎【陆贽此言深究否泰损益之义诚足以箴砭徳宗之失】又曰舟即君道水即人情舟顺水之道乃浮违则没君得人之情乃固失则危是以古先圣王之居人上也必以其欲从天下之心而不敢以天下之人从其欲【祖左传臧文仲所谓以欲从人则可以人从欲鲜济之语之意】又曰陛下愤习俗以妨理【理治也言徳宗愤强藩之跋扈习以成俗有妨为治】任削平而在躬以明威照临以严法制断【断丁乱翻】流弊自久浚恒太深【易恒之初六曰浚恒贞凶无攸利象曰浚恒之凶始求深也王弼注曰始求深者求深穷底令物无余蕴渐以至此人犹不堪而况始求深者乎以此为恒无所施而利也】逺者惊疑而阻命逃死之祸作近者畏慑而偷容避罪之态生【慑质渉翻】君臣意乖上下情隔君务致理而下防诛夷臣将纳忠又上虑欺诞【此数语亦深中当时君臣之病诞妄也】故睿诚不布于羣物物情不逹于睿聪臣于往年曾任御史【徳宗初年陆贽为监察御史】　获奉朝谒仅欲半年【朝直遥翻】陛下严邃高居未尝降防临问【此可以见徳宗初年临朝气象】羣臣局蹐趋退【局音局蹐音脊】亦不列事奏陈轩陛之间且未相谕宇宙之广何由自通虽复例对使臣别延宰辅【复扶又翻又音如字使疏吏翻例对使臣谓功臣节度及诸军使待制者得随例以次对也别延宰辅谓朝谒之外别延之与议天下事也复扶又翻】既殊师锡【书尧典师锡帝曰孔安国注云师众也锡与也】且异公言未行者则戒以枢宻勿论己行者又谓之遂事不谏【论语载孔子责宰我之言】渐生拘碍动渉猜嫌由是人各隐情以言为讳至于变乱将起亿兆同忧独陛下恬然不知方谓太平可致【徳宗致乱之事诚如贽言】陛下以今日之所覩騐往时之所闻孰眞孰虚何得何失则事之通塞备详之矣【塞悉则翻】人之情伪尽知之矣上乃遣中使谕之曰朕本性甚好推诚【好呼到翻】亦能纳谏将谓君臣一体全不隄防縁推诚不疑多被奸人卖弄今所致患害朕思亦无它其失反在推诚【此徳宗猜防之心于言而不能自掩者也被皮义翻】又谏官论事少能慎宻例自矜【少诗沼翻音】归过于朕以自取名朕从卽位以来见奏对论事者甚多大抵皆是雷同道听涂説【孔子有言道听而涂説徳之弃也马融注曰谓闻于道路则传而説之】试加质问遽即辞穷若有竒才异能在朕岂惜防擢朕见从前已来事祗如此所以近来不多取次对人【言次对人敷奏縁此多不取用其言或曰取次唐人语也】亦非倦于接纳卿宜深悉此意【悉详也】贽以人君临下当以诚信为本谏者虽辞情鄙拙亦当优容以开言路若震之以威折之以辩则臣下何敢尽言乃复上疏【折之舌翻复扶又翻上时掌翻疏所据翻】其略曰天子之道与天同方天不以地有恶木而废生天子不以时有小人而废听纳又曰唯信与诚有失无补【言人君所为有失于诚信则无补于治道】一不诚则心莫之保一不信则言莫之行陛下所谓失于诚信以致患害者臣窃以斯言为过矣又曰驭之以智则人诈示之以疑则人偷上行之则下从之上施之则下报之【施式豉翻或读如字】若诚不尽于己而望尽于人众必怠而不从矣不诚于前而曰诚于后众必疑而不信矣是知诚信之道不可斯须而去身愿陛下慎守而行之有加恐非所以为悔者也【因徳宗之言以为失在推诚故陆贽极言诚信之不可去身以开广上意】又曰臣闻仲虺赞成汤不称其无过而称其改过【书仲虺之诰曰惟王改过不吝虺许伟翻】吉甫歌诵周宣不美其无阙而美其补阙【诗烝民曰衮职有阙惟仲山甫补之尹吉甫所以美宣王之任贤使能也】是则圣贤之意较然着明惟以改过为能不以无过为贵葢为人之行己必有过差【葢为于伪翻】上智下愚俱所不免智者改过而迁善愚者耻过而遂非迁善则其徳日新遂非则其恶弥积又曰谏官不宻自矜信非忠厚其于圣徳固亦无亏陛下若纳谏不违则传之适足增美陛下若违谏不纳又安能禁之勿传【陆贽告君之言可谓深切着明】又曰侈言无騐不必用【徳宗之信裴延龄以侈言也】质言当理不必违【徳宗之罢桞浑以质言也当丁浪翻】辞拙而效速者不必愚【如萧复之谏幸鳯翔是也】言甘而利重者不必智【赵賛窦滂之苛征重敛是也】是皆考之以实虑之以终其用无它唯善所在又曰陛下所谓比见奏对论事皆是雷同道听涂説者【比毘至翻】臣窃以众多之议足见人情必有可行亦有可畏恐不宜一槩轻侮而莫之省纳也【省悉景翻察也】陛下又谓试加质问即便辞穷臣但以陛下虽穷其辞而未穷其理能服其口而未服其心【但以若依上文作窃以又觉文从字顺】又曰为下者莫不愿忠为上者莫不求理然而下毎苦上之不理上每苦下之不忠若是者何两情不通故也下之情莫不愿逹于上上之情莫不求知于下然而下恒苦上之难逹上恒苦下之难知【恒户登翻】若是者何九弊不去故也所谓九弊者上有其六而下有其三好胜人【好呼到翻下同】耻闻过骋辩给聪明厉威严恣彊愎【愎符逼翻狠也】此六者君上之弊也谄谀顾望畏愞【愞奴乱翻】此三者臣下之弊也上好胜必甘于佞辞上耻过必忌于直谏如是则下之谄谀者顺指而忠实之语不闻矣上骋辩必勦説而折人以言【勦初交翻又初教翻此所谓勦説者人言未竟勦絶其説而伸己之説也折之舌翻】上明必臆度而虞人以诈【度徒洛翻以胸臆之见料度人】如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之説不申矣夫以区域之广大生灵之众多宫阙之重深【夫音扶重直龙翻】高卑之限隔自黎献而上获覩至尊之光景者逾亿兆而无一焉【黎献众贤也】就获覩之中得接言议者又千万不一幸而得接者犹有九弊居其间则上下之情所通鲜矣【鲜息浅翻】上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待【悖蒲内翻又蒲没翻】是使乱多理少从古以然【少始绍翻或为从古以然当作从古而然今观文意陆宣公所谓从古至今乱多治少者正以下悖上刑故也以之与而辞义相去逺矣】又曰昔赵武呐呐而为晋贤臣【晋赵文子名武其言呐呐然如不出其口为晋正卿晋国以彊诸侯不叛呐呐舒小貎音如悦翻又奴劣翻】绛侯木讷而为汉元辅【绛侯事见汉文帝纪程氏曰木者质朴讷者迟钝】然则口给者事或非信辞屈者理或未穷人之难知尧舜所病【书臯陶曰在知人在安民禹曰吁惟帝其难之】胡可以一詶一诘而谓尽其能哉【诘去吉翻】以此察天下之情固多失实以此轻天下之士必有遗才【徳宗所以成叚平仲之名者正如此】又曰谏者多表我之能好谏者直示我之能容谏者之狂诬明我之能恕谏者之漏泄彰我之能从【极言纳谏之美以诱掖其君上也好呼到翻】是则人君与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之有不切天下之不闻如此则纳谏之徳光矣【谠音党】上颇采用其言　李怀光顿兵不进数上表暴扬卢等罪恶【数所角翻上时掌翻】众论諠腾亦咎等上不得已十二月壬戌贬为新州司马白志贞为恩州司马【恩州属汉合浦郡地萧齐为齐安郡隋废郡为海安县唐贞观二十三年以髙州之西平海安杜陵置恩州海安改曰恩平天宝曰恩平郡乾元复为恩州宋平王则改贝州曰恩州遂以此州为南恩州宋白为此恩州濒海最为蒸湿当海南五郡泛海路此路自广泛海行数日方登陆人惮海波不由此路多由新州陆去唯健歩出使与逓符牒经过耳新州治新兴县秦取陆梁地置象郡今州即其地晋永和分苍梧郡于此置新宁郡梁武帝立新州所谓新兴县汉合浦郡临元县也又按旧志云恩州京师东南六千六百里西北六十里接广州界新州至京师五千五十二里】赵赞为播州司马【播州隋牂柯县京师南四千四百五十里】宦者翟文秀上所信任也【翟苌伯翻】怀光又言其罪上亦为杀之【亦为于伪翻】乙丑以翰林学士祠部员外郎陆防为考功郎中金部员外郎吴通防为职方郎中【祠部属礼部掌祠部考功属吏部掌文武官功过考法以官职言之祠部比考功职方为清要郎中正五品上员外以从六品上】防上奏辞以初到奉天扈从将吏【上时掌翻从才用翻】例加两阶今翰林独迁官【唐自至徳以后勲阶轻而职事官重故云然】夫行罚先贵近而后卑逺则令不犯行赏先卑逺而后贵近则功不遗【夫音扶先悉荐翻后户构翻】望先録大劳次徧羣品则臣亦不敢独辞上不许上在奉天使人説田悦王武俊李纳赦其罪【説式芮翻　考】
