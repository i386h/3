<!-- { "loadSidebar": true } -->
　　七年春正月辛未以京兆尹元义方为鄜坊观察使初义方媚事吐突承璀李吉甫欲自托于承璀擢义方为京兆尹李绛恶义方为人故出之【恶乌路翻】义方入谢因言李绛私其同年许季同除京兆少尹出臣鄜坊专作威福欺罔聪明上曰朕谙李绛不如是【谙乌舍翻】明日将问之义方惶愧而出明日上以诘绛曰人于同年固有情乎对曰同年乃九州四海之人偶同科第或登科然后相识情于何有【唐人谓同榜进士为同年至今犹然】且陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎避嫌而弃才是乃便身非徇公也上曰善朕知卿必不尔遂趣义方之官【趣读曰促】　振武河溢毁东受降城【东受降城濒河河溢故毁城】　三月丙戌上御延英殿李吉甫言天下已太平陛下宜为乐【乐音洛下同】李绛曰汉文帝时兵木无刃家给人足贾谊犹以为厝火积薪之下不可谓安【见十四卷汉文帝六年】今法令所不能制者河南北五十余州犬戎腥羶近接泾陇烽火屡惊【唐六典烽候所置大率三十里若有山冈隔絶须逐便安置得相望见不必要限三十里其逼边境者筑城而置之每烽置帅副各一人其放烽有一炬两炬三炬四炬随贼多少为差】加之水旱时作仓廪空虚此正陛下宵衣旰食之时岂得谓之太平遽为乐哉【旰古按翻】上欣然曰卿言正合朕意退谓左右曰吉甫专为悦媚如李绛真宰相也上尝问宰相贞元中政事不理何乃至此李吉甫对曰德宗自任圣智不信宰相而信他人是使奸臣得乗间弄威福【间古苋翻】政事不理职此故也上曰然此亦未必皆德宗之过朕防在德宗左右见事有得失当时宰相亦未有再三执奏者皆懐禄偷安今日岂得专归咎于德宗邪卿辈宜用此为戒事有非是当力陈不已勿畏朕谴怒而遽止也李吉甫常言人臣不当强谏【左传宫之竒之为人也懦而不能强谏陆德明音义曰彊其良翻又其两翻】使君悦臣安不亦美乎李绛曰人臣当犯顔苦口指陈得失若陷君于恶岂得为忠上曰绛言是也吉甫至中书卧不视事长吁而已李绛或久不谏上輙诘之曰岂朕不能容受邪将无事可谏也李吉甫又尝言于上曰赏罚人主之二柄不可偏废陛下践阼以来惠泽深矣而威刑未振中外懈惰【懈古隘翻怠也】愿加严以振之上顾李绛曰何如对曰王者之政尚德不尚刑岂可舍成康文景而效秦始皇父子乎上曰然后旬余于頔入对亦劝上峻刑又数日上谓宰相曰于頔大是奸臣劝朕峻刑卿知其意乎皆对曰不知也上曰此欲使朕失人心耳吉甫失色退而抑首不言笑竟日【上以于頔峻刑之言为奸故吉甫愧前之失言】夏四月丙辰以库部郎中翰林学士崔羣为中书舍
　　人学士如故【库部郎掌戎器卤簿仪仗属兵部】上嘉羣谠直【谠音党】命学士自今奏事必取崔羣连署然后进之羣曰翰林举动皆为故事必如是后来万一有阿媚之人为之长【长知两翻】则下位直言无从而进矣固不奉诏章三上【上时掌翻】上乃从之　五月庚申上谓宰相曰卿辈屡言淮浙去嵗水旱近有御史自彼还言不至为灾事竟如何李绛对曰臣按淮南浙西浙东奏状皆云水旱人多流亡求设法招抚【设为法制以招抚流亡之民】其意似恐朝廷罪之者岂肯无灾而妄言有灾邪此盖御史欲为奸謏以悦上意耳愿得其主名按致其法上曰卿言是也国以人为本闻有灾当亟救之岂可尚复疑之邪【复扶又翻】朕适者不思失言耳命速蠲其租赋上尝与宰相论治道于延英殿【治直吏翻】日旰暑甚汗透御服宰相恐上体倦求退上留之曰朕入禁中所与处者独宫人宦官耳故乐与卿等且共谈为理之要殊不知倦也【为理犹言为治唐避髙宗讳改治为理处昌吕翻乐音洛】　六月癸巳司徒同平章事杜佑以太保致仕　秋七月乙亥立遂王宥为太子更名恒【更工衡翻恒户登翻　考异曰旧澧王恽传曰时吐突承璀恩宠特异惠昭太子薨议立储副承璀独排羣议属澧王欲以威权自树頼上明断不惑承璀传曰八年欲召承璀还乃罢绛相位承璀还复为神防中尉惠昭太子薨承璀建议请立澧王寛为太子宪宗不纳立遂王宥崔羣传曰宪宗以澧王居长又多内助新传亦曰惠昭太子薨承璀请立澧王不从据实録六年十一月承璀监淮南军闰十二月惠昭太子薨明年承璀乃召还而新旧传皆如此穆宗卒以此杀承璀盖宪宗末年承璀欲废太子立澧王耳非惠昭初薨时也】恒郭贵妃之子也诸姫子澧王寛长于恒【长知两翻】上将立恒命崔羣为寛草让表【为于伪翻】羣曰凡推己之有以与人谓之让【推吐雷翻】遂王嫡子也寛何让焉【史言崔羣力为宪宗言立子以嫡不以长之义】上乃止　八月戊戌魏博节度使田季安薨初季安娶洺州刺史元谊女【元谊奔魏见二百三十五卷德宗贞元十二年】生子懐谏为节度副使【新志节度副使在行军司马之下节度副大使则在行军司马之上河北三镇以为储帅】牙内兵马使田兴庭玠之子也【田庭玠见二百二十六卷德宗建中二年】有勇力颇读书性防逊季安淫虐兴数规谏【数所角翻】军中頼之季安以为收众心出为临清镇将将欲杀之【将欲如字】兴阳为风痹【痹必至翻冷湿病也】炙灼满身【炙居又翻灼艾也】乃得免季安病风杀戮无度军政废乱夫人元氏召诸将立懐谏为副大使知军务时年十一【考异曰论事集作十二今从实録及旧传】迁季安于别寝月余而薨召田兴为歩射都知兵马使辛亥以左龙武大将军薛平为郑滑节度使欲以控制魏博上与宰相议魏博事李吉甫请兴兵讨之李绛以为魏博不必用兵当自归朝廷吉甫盛陈不可不用兵之状上曰朕意亦以为然绛曰臣窃观两河藩镇之防扈者皆分兵以诸将不使专在一人恐其权任太重乗间而谋己故也【间古苋翻】诸将势均力敌莫能相制欲广相连结则众心不同其谋必泄欲独起为变则兵少力微势必不成加以购赏既重刑诛又峻是以诸将互相顾忌莫敢先发防扈者恃此以为长防然臣窃思之若常得严明主帅能制诸将之死命者以临之则粗能自固矣【帅所类翻粗坐五翻读从去声】今懐谏乳臭子不能自听断【断丁乱翻】军府大权必有所归诸将厚薄不均怨怒必起不相服从则向日分兵之防适足为今日祸乱之阶也田氏不为屠肆【谓举家见屠骨肉分裂若屠家之屠羊豕然挂肉于枅以为列肆】则悉为俘囚矣何烦天兵哉【天子之兵谓之天兵】彼自列将起代主帅邻道所恶莫甚于此【恶乌路翻】彼不倚朝廷之援以自存则立为邻道所□粉矣【□与韲同牋西翻碎切姜蒜为之】故臣以为不必用兵可坐待魏博之自归也但愿陛下按兵养威严敕诸道选练士马以须后敕【须待也】使贼中知之不过数月必有自效于军中者矣至时惟在朝廷应之敏速中其机防【中竹仲翻】不爱爵禄以赏其人使两河藩镇闻之恐其麾下效之以取朝廷之赏必皆恐惧争为防顺矣此所谓不战而屈人兵者也上曰善它日吉甫复于延英盛陈用兵之利【复扶又翻下同】且言刍粮金帛皆已有备上顾问绛【顾廻视也】绛对曰兵不可轻动前年讨恒州【恒户登翻】四面发兵二十万又发两神防兵自京师赴之天下骚动所费七百余万缗讫无成功为天下笑【谓吐突承璀讨王承宗也】今疮痍未复人皆惮战若又以敕命驱之臣恐非直无功或生他变况魏博不必用兵事势明白愿陛下勿疑上奋身抚案曰朕不用兵决矣【抚拍也　考异曰新吉甫传魏博节度使田季安疾甚吉甫请任薛平为义成节度使以重兵控邢洺因图上河北险要所在帝张于浴堂门壁毎议河北事必指吉甫曰朕目按图信如卿料矣按宪宗竟用李绛之防不用兵而魏博平不如新传所言今不取】绛曰陛下虽有是言恐退朝之后复有荧惑圣听者上正色厉声曰朕志已决谁能惑之绛乃拜贺曰此社稷之福也既而田懐谏防弱军政皆决于家僮蒋士则数以爱憎移易诸将【数所角翻】众皆愤怒朝命久不至【朝直遥翻】军中不安田兴晨入府士卒数千人大噪环兴而拜【环音宦】请为留后兴惊仆于地众不散久之兴度不免【度徒洛翻】乃谓众曰汝肯听吾言乎皆曰惟命兴曰勿犯副大使守朝廷法令申版籍请官吏然后可皆曰诺兴乃杀蒋士则等十余人迁懐谏于外【代宗广德元年田承嗣帅魏博四世四十九年而灭】










　　资治通鉴卷二百三十八
<史部,编年类,资治通鉴>
　　钦定四库全书
　　资治通鉴卷二百三十九　宋　司马光　撰
　　胡三省　音注
　　唐纪五十五【起黓执徐十月尽柔兆涒滩凡四年有竒】
　　宪宗昭文章武大圣至神孝皇帝中之上
