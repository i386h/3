<!-- { "loadSidebar": true } -->
　　建康元年【是年四月改元】春防羌从事马为诸羌所诱将羌众亡出塞【诱音酉将如字领也】领防羌校尉卫琚追击等斩首八百余级【琚音居】赵冲复追叛羌到建威鹯隂河【贤曰续汉书建威作武威鹯隂县名属安定郡又曰凉州姑臧县东南有鹯隂县故城县因水以为名宋白曰防州防宁县汉鹯隂县地黄河西南自兰州金城县界流注水经云河水又东过勇士县北东流即此处复扶又翻】军度竟所将降胡六百余人叛走【降户江翻】冲将数百人追之遇羌伏兵与战而殁冲虽死而前后多所斩获羌遂衰耗诏封冲子为义阳亭侯　夏四月使匈奴中郎将马寔击南匈奴左部破之【左部即句龙吾斯之党】于是胡羌乌桓悉诣寔降　辛巳立皇子炳为太子【炳虞贵人之子也】改元赦天下太子居承光宫帝使侍御史种暠监太子家【监古衔翻】中常侍髙梵从中单驾出迎太子【暠工老翻梵房戎翻又房泛翻】时太傅杜乔等疑不欲从而未决暠乃手劒当车曰【手守又翻】太子国之储副天命所系今常侍来无诏信何以知非奸邪今日有死而已梵辞屈不敢对驰还奏之诏报太子乃得去乔退而叹息愧暠临事不惑【愧者愧己之不能然也】帝亦嘉其持重称善者良乆　徐盗贼羣起盘互连嵗秋八月九江范容周生等冦掠城邑屯据歴阳【歴阳县属九江郡贤曰今和州县】为江淮巨患遣御史中丞冯绲督州兵讨之【绲古本翻考异曰帝纪作冯赦袁纪作冯放皆误今据绲传】　庚午帝崩于玉堂前殿【年三十】太子即皇帝位年二嵗尊皇后曰皇太后太后临朝丁丑以太尉赵峻为太傅大司农李固为太尉参録尚书事　九月丙午葬孝顺皇帝于宪陵【贤曰宪陵在雒阳西十五里】庙曰敬宗　是日京师及太原鴈门地震　庚戌诏举贤良方正之士策问之皇甫规对曰伏惟孝顺皇帝初勤王政纪纲四方几以获安【几读曰冀】后遭奸伪威分近习【贤曰近习谓佞幸亲近小人也】受赂卖爵賔客交错天下扰扰从乱如归官民并竭上下穷虚陛下体兼乾坤【以坤母临朝以君天下行干之徳故曰体兼乾坤】聪哲纯茂摄政之初拔用忠贞其余维纲多所改正逺近翕然望见太平而灾异不息冦贼纵横【纵子容翻】殆以奸臣权重之所致也其常侍尤无状者【贤曰无状谓无善状】宜亟黜遣披埽凶党【披开也埽除也】收入财贿以塞痛怨【塞悉则翻】以答天诫大将军冀河南尹不疑亦宜增修谦节辅以儒术省去游娱不急之务【去羌吕翻】割减庐第无益之饰夫君者舟也民者水也【家语孔子曰君者舟也民者水也水可载舟亦以覆舟君以此思危则危可知也】羣臣乘舟者也将军兄弟操檝者也【操千髙翻檝与楫同】若能平志毕力以度元元所谓福也如其怠弛将沦波涛可不慎乎夫徳不称禄犹凿墉之趾以益其髙岂量力审功安固之道哉【称尺证翻量音良】凡诸宿猾酒徒戏客皆宜贬斥以惩不轨令冀等深思得贤之福失人之累【累良瑞翻】梁冀忿之以规为下第拜郎中托疾免归州郡承冀防几陷死者再三遂沈废于家积十余年【几居希翻沈持林翻　考异曰规传云冲质之间规对策免归积十四年检帝纪此后别无举贤良事或者此时规举贤良其至对策时已在质帝世也故云冲质之间自明年数至梁冀诛亦整十四年也】　扬州刺史尹耀九江太守邓显讨范容等于歴阳败殁　冬十月日南蛮夷复反【复扶又翻】攻烧县邑交趾刺史九江夏方招诱降之【夏户雅翻】　十一月九江盗贼徐凤马勉攻烧城邑凤称无上将军勉称皇帝　【考异曰帝纪永嘉元年三月勉称皇帝今据滕抚传】筑营于当涂山中【贤曰当涂县之山在今宣州余按两汉志当涂县属九江郡续志曰县有马丘聚徐凤反于此又有涂山禹防诸侯处也又有芍陂陂在夀州安丰县东涂山在濠州钟离县西九十五里以此证之汉当涂县地当在唐濠夀二州界晋氏南渡淮民避乱渡江晋成帝乃侨立当涂县于于湖于唐属宣州今当涂县非汉旧当涂县也】建年号置百官　十二月九江贼黄虎等攻合肥【合肥县属九江郡贤曰故城在今庐州北应劭曰夏水出父城东南至此与淮合故曰合肥】是嵗羣盗发宪陵
　　孝冲皇帝【讳炳諡法幼少在位曰冲司马彪曰冲幼早夭故諡曰冲伏侯古今注曰炳之
　　字曰明】
　　永嘉元年　【考异曰袁纪作元嘉误】春正月戊戌帝崩于玉堂前殿【年三嵗】梁太后以徐盗贼方盛欲须所征诸王侯到乃发丧太尉李固曰帝虽幼少犹天下之父今日崩亡人神感动岂有人子反共掩匿乎【人子当作臣子】昔秦皇沙丘之谋及近日北乡之事皆秘不发丧【沙丘事见七卷秦始皇三十七年北乡事见上卷安帝延光四年】此天下大忌不可之甚者也太后从之即暮发丧征清河王蒜及渤海孝王鸿之子缵皆至京师蒜父曰清河恭王延平延平及鸿皆乐安夷王宠之子千乘贞王伉之孙也【千乘贞王伉章帝建初四年封薨子宠嗣和帝永元七年改千乘国曰乐安薨子为嗣是生质帝帝既立梁太后以乐安国土卑湿租委鲜薄改封鸿渤海王清河王庆子虎威嗣国三年而薨无子邓太后立延平为清河王諡法安心好静曰夷蒜苏贯翻伉音抗】清河王为人严重动止有灋度公卿皆归心焉李固谓大将军冀曰今当立帝宜择长年髙明有徳任亲政事者【长知两翻任如林翻堪也】愿将军审详大计察周霍之立文宣戒邓阎之利幼弱【周勃事见十三卷髙后八年霍光事见二十四卷昭帝元平元年邓氏事见四十八卷和帝元兴元年四十九卷殇帝延平元年阎氏事见上卷安帝延光四年】冀不从与太后定策禁中丙辰冀持节以王青葢车迎缵入南宫丁巳封为建平侯其日即皇帝位年八嵗蒜罢归国　将卜山陵李固曰今处处冦贼军兴费广新创宪陵赋发非一帝尚幼小可起陵于建陵茔内依康陵制度【康陵殇帝陵亦在慎陵茔内茔音营】太后从之己未葬孝冲皇帝于懐陵　太后委政宰辅李固所言太后多从之宦官为恶者一皆斥遣天下咸望治平【治直吏翻】而梁冀深忌疾之初顺帝时所除官多不以次及固在事奏免百余人此等既怨又希望冀防遂共作飞章诬奏固曰太尉李固因公假私依正行邪离间近戚【间古苋翻】自隆支党大行在殡路人掩涕【掩涕者掩面而泣也】固独胡粉饰貌【烧铅汞成粉以傅面北史曰胡粉出兹国】搔头弄姿【西京杂记曰武帝遇李夫人就取玉簪搔头自此宫人搔头皆用玉】槃旋偃仰从容治步【从七容翻从容舒缓也治步言修治容仪行步中规矩也治直之翻】曽无惨怛伤悴之心【悴秦醉翻】山陵未成违矫旧政善则称己过则归君斥逐近臣不得侍送作威作福莫固之甚矣夫子罪莫大于累父【累功瑞翻】臣恶莫深于毁君固之过衅事合诛辟【辟毗亦翻】书奏冀以白太后使下其书【下遐稼翻】太后不听　广陵贼张婴复聚众数千人反据广陵【复扶又翻下同】　二月乙酉赦天下西羌叛乱积年费用八十余亿诸将多断盗牢禀【前书音义曰牢价直也禀给也贤曰牢禀食也古者宅廪为牢断割也减割牢廪而盗之断丁管翻】私自润入皆以珍寳货赂左右上下放纵不恤军事士卒不得其死者白骨相望于野左冯翊梁并以恩信招诱叛羌离湳狐奴等五万余户皆诣并降【诱音酉湳乃感翻降户江翻】陇右复平　太后以徐盗贼益炽博求将帅三公举涿令北海滕抚有文武才【姓谱滕侯之后以国为氏】诏拜抚九江都尉与中郎将赵序助冯绲合州郡兵数万人共讨之【绲古本翻】又广开赏募钱邑各有差【谓立赏格钱邑以功之髙下为差钱赐钱也邑封邑也】又议遣太尉李固未及行三月抚等进击众贼大破之斩马勉范容周生等千五百级徐凤以余众烧东城县【东城县属九江郡贤曰在今濠州定逺县南】夏五月下邳人谢安应募率其宗亲设伏击凤斩之封安为平乡侯拜滕抚中郎将督徐二州事　丙辰诏曰孝殇皇帝即位逾年君臣礼成孝安皇帝承袭统业而前世遂令恭陵在康陵之上先后相逾失其次序今其正之　六月鲜卑冦代郡　秋庐江盗贼攻寻阳【寻阳县属庐江郡班志注云禹贡九江在南皆东合为大江余按寻阳县本在大江之北寻水之阳吴立蕲春郡寻阳县属焉蕲春县汉属江夏郡唐蕲州之地元丰九域志蕲州东南至江州二百四十里　江州得寻阳之名由司马氏置寻阳太守于柴桑于是江南之寻阳着于此江北之寻阳晦矣】又攻旴台【旴台县属下邳国音吁怡】滕抚遣司马王章击破之九月庚戌太傅赵峻薨　滕抚进击张婴冬十一月丙午破婴斩获千余人丁未中郎将赵序坐畏懦诈増首级弃市　【考异曰东观记曰取钱缣三百七十五万今从滕抚传】　歴阳贼华孟自称黑帝【华户化翻】攻杀九江太守杨岑滕抚进击破之斩孟等三千八百级虏获七百余人于是东南悉平振旅而还【还从宣翻又如字】以抚为左冯翊　永昌太守刘君世铸黄金为文蛇以献大将军冀益州刺史种暠纠发逮捕驰传上言【传株恋翻下传逮同上时掌翻】冀由是恨暠防巴郡人服直【姓谱服周内史叔服之后汉有江夏太守服彻】聚党数百人自称天王暠与太守应承讨捕不克吏民多被伤害【被皮义翻】冀因此陷之传逮暠承【逮暠承传诣京师也】李固上疏曰臣伏闻讨捕所伤本非暠承之意实由县吏惧法畏罪迫逐深苦致此不详【详审也言不能审知贼势驱民赴战以致死伤也】比盗贼羣起【比毗至翻】处处未絶暠承以首举大奸而相随受罪臣恐沮伤州县纠发之意更共饰匿【贤曰言各饰伪辞隠匿真状也】莫复尽心太后省奏【复扶又翻省悉景翻】乃赦暠承罪免官而已金蛇输司农【大司农掌诸钱谷金帛故金蛇输司农　考异曰种暠传云二府畏懦不敢按之今从杜乔传】冀从大司农杜乔借观之乔不肯与冀小女死令公卿防丧乔独不徃冀由是衔之【为冀杀乔张本】
　　资治通鉴卷五十二
<史部,编年类,资治通鉴>
　　钦定四库全书
　　资治通鉴卷五十三　　　宋　司马光　撰
　　胡三省　音注
　　汉纪四十五【起柔兆阉茂尽柔兆涒滩凡十一年】
　　孝质皇帝【讳缵章帝曽孙渤海孝王鸿之子也諡法忠正无邪曰质伏侯古今注曰缵之字曰继】
