<!-- { "loadSidebar": true } -->
　　逊袭酒泉至安珍【安珍即汉酒泉郡安弥县也后人従省书之以弥为弥传写之讹又以弥为珍】暠战败城守蒙逊引还　南燕公孙五楼欲擅朝权【朝直遥翻】譛北地王钟于南燕主超请诛之南燕主备徳之卒也【卒子恤翻】慕容法不奔丧超遣使让之【使疏吏翻】法惧遂与钟及段宏谋反超闻之徴钟钟称疾不至超收其党侍中慕容统等杀之征南司马卜珍告左仆射封嵩数与法往来疑有姧超收嵩下廷尉太后惧泣告超曰嵩数遣黄门令牟常説吾云帝非太后所生恐依永康故事【数所角翻説输芮翻下遐稼翻燕主寳永康元年逼杀其母段氏事见一百八卷孝武帝太元二十一年】我妇人识浅恐帝见杀即以语法法为谋见误知复何言【语牛倨翻复扶又翻】超乃车裂嵩西中郎将封融犇魏超遣慕容镇攻青州慕容昱攻徐州右仆射济阳王凝及韩范攻兖州【南燕青州刺史镇东莱徐州刺史镇莒城兖州刺史镇梁父济子礼翻】昱拔莒城段宏犇魏封融与羣盗袭石塞城杀镇西大将军余郁国中振恐济阳王凝谋杀韩范袭广固范知之勒兵攻凝凝犇梁父范并将其众攻梁父克之【父音甫】法出犇魏凝出犇秦慕容镇克青州钟杀其妻子为地道以出与髙都公始皆奔秦秦以钟为始平太守凝为侍中南燕主超好变更旧制朝野多不悦又欲复肉刑増置烹轘之法【好呼到翻更工衡翻轘户惯翻车裂也】众议不合而止冬十月封孚卒【慕容超之立虽非少主乃国疑而大臣未附之时超不能推心和辑使之阻兵以至于奔亡超谁与立哉虽刘裕之兵未至固知其必灭矣】　尚书论建义功奏封刘裕豫章郡公刘毅南平郡公何无忌安成郡公自余封赏有差　梁州刺史刘稚反刘毅遣将讨禽之【将即亮翻】　庚申魏主珪还平城　乙亥以左将军孔安国为尚书左仆射　十一月秃发傉檀迁于姑臧　乞伏干归入朝于秦【朝直遥翻】十二月以何无忌为都督荆江豫三州八郡军事江
