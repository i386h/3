<!-- { "loadSidebar": true } -->
　　兴宁元年春二月己亥大赦改元　三月壬寅皇太妃周氏薨于琅邪第癸卯帝就第治丧【治直之翻】诏司徒会稽王昱总内外众务帝欲爲太妃服三年【爲于僞翻】仆射江虨启于礼应服缌麻【虨逋闭翻】又欲降服朞虨曰厌屈私情所以上严祖考乃服缌麻【周礼曰王爲诸侯缌缞弁而加环绖又礼爲人后者爲之子故爲所后服斩衰三年而降其父母朞虨以爲应服缌者盖以帝入后大宗则周氏者琅邪之母当以服诸侯者服之也厌于叶翻严尊也】　夏四月燕宁东将军慕容忠攻荥阳太守刘远远犇鲁阳五月加征西大将军桓温侍中大司马都督中外诸军録尚书事假黄钺温以抚军司马王坦之爲长史坦之述之子也又以征西掾郗超爲参军王珣爲主簿每事必与二人谋之府中爲之语曰髯参军短主簿【以超多髯而珣短也掾于绢翻郗丑之翻】能令公喜能令公怒【令力呈翻】温气槩高迈罕有所推与超言常自谓不能测倾身待之超亦深自结纳珣导之孙也与谢皆爲温掾温俱重之曰谢掾年四十必拥旄杖节王掾当作黑头公皆未易才也【易以豉翻】奕之子也【升平二年谢奕卒】　以西中郎将袁真都督司冀并三州诸军事北中郎将庾希都督青州诸军事　癸卯燕人拔宻城【宻县汉属河南郡晋属荥阳郡】刘远犇江陵　秋八月有星孛于角亢【角二星亢四星晋天文志角亢氐郑兖州分孛蒲内翻亢居郎翻】　张靓祖母马氏卒【靓疾正翻又疾郢翻】尊庶母郭氏爲太妃郭氏以张天锡专政与大臣张钦等谋诛之事泄钦等皆死靓惧以位让天锡天锡不受右将军刘肃等劝天锡自立闰月天锡使肃等夜帅兵入宫弑靓【帅读曰率下同　考异曰帝纪天锡杀靓自立在七月今从晋春秋】宣言暴卒諡曰冲公天锡自称使持节大都督大将军凉州牧西平公【使疏吏翻】时年十八尊母刘美人曰太妃遣司马纶骞奉章诣建康请命【纶姓也姓谱曰魏志孙文端臣纶直】并送御史俞归东还【穆帝永和三年归使凉州今乃还】　癸亥大赦　冬十月燕镇南将军慕容尘攻陈留太守袁披于长平【长平县前汉属汝南郡后汉晋属陈郡贤曰长平故城在今陈州宛丘县西北】汝南太守朱斌乗虚袭许昌克之【考异曰燕书作朱黎今从晋帝纪】　代王什翼犍击高车大破之【高车卽敕勒也俗乗高轮车故亦号高车部李延寿曰高车盖古赤狄之余种也初号爲狄歴北方以爲高车丁零其迁徙随水草衣皮食肉与柔然同唯车输高大辐数至多犍居言翻】俘获万余口马牛羊百余万头　以征虏将军桓冲爲江州刺史十一月姚襄故将张骏杀江州督护赵毗帅其徒北叛冲讨斩之【桓温之破姚襄获襄将张骏杨凝等徙于寻阳】
　　二年春正月丙辰燕大赦　二月燕太傅评龙骧将军李洪略地河南【骧思将翻】　三月庚戍朔大阅户口令所在土断【令西北士民侨寓东南者所在以土著爲断也断丁乱翻】严其法制谓之庚戌制　帝信方士言断谷饵药以求长生【断读曰短】侍中高崧谏曰此非万乗所宜爲【乗绳证翻】陛下兹事实日月之食【论语子贡曰君子之过也如日月之食焉】不聴辛未帝以药发不能亲万几禇太后复临朝摄政【穆帝以幼冲嗣位禇太后临朝称制升平元年帝加元服太后归政帝卽位年长矣以疾不能亲政太后复临朝复扶又翻朝直遥翻】　夏四月甲辰燕李洪攻许昌汝南败晋兵于悬瓠【败补迈翻水经注曰悬瓠城汝南郡治也城之西北汝水枝别左出西北流又屈西东转又西南防汝形如垂瓠因以名城瓠音胡又音互】颍川太守李福战死汝南太守朱斌犇寿春陈郡太守朱辅退保彭城大司马温遣西中郎将袁真等御之【去年五月加桓温督録假黄钺至是书其官名而不姓坚冰至矣】温帅舟师屯合肥【帅读曰率】燕人遂拔许昌汝南陈郡徙万余户于幽冀二州遣镇南将军慕容尘屯许昌　五月戊辰以扬州刺吏王述爲尚书令加大司马温扬州牧録尚书事壬申使侍中召温入参朝政温辞不至王述毎受职不爲虚让其所辞必于不受及爲尚书令子坦之白述故事当让述曰汝谓我不堪邪坦之曰非也但克让自美事耳述曰旣谓堪之何爲复让【复扶又翻】人言汝胜我定不及也　六月秦王坚遣大鸿胪拜张天锡爲使持节爲大将军凉州牧西平公秋七月丁卯诏复征大司马温入朝八月温至赭圻
　　诏尚书车灌止之温遂城赭圻居之【赭圻在宣城界南史沈攸之自虎槛洲进攻赭圻陶亮等自鹊头引兵救之刘昫曰宣州南陵县汉春谷县地梁置南陵县旧治赭圻城唐长安四年移治青阳城按温表云春谷县之赭圻城在江东岸临当濡须口上二十里距建康宫三百二十里南有声里比有高安戌车昌遮翻圻渠希翻】固让内録【内録谓録尚书事也】遥领扬州牧秦汝南公腾谋反伏诛腾秦主生之弟也是时生弟晋公桺等犹有五人王猛言于坚曰不去五公终必爲患坚不从【爲后桺等反张本去吕翻】　燕侍中慕舆龙诣龙城徙宗庙及所留百官皆诣邺　燕太宰恪将取洛阳　【考异曰帝纪慕容暐寇洛阳上云苻坚别帅侵河南按明年恪拔洛阳坚亲将以备潼闗是未敢与燕争河南也十六国春秋坚传亦无此举帝纪恐误】先遣人招纳土民远近诸坞皆归之乃使司马悦希军于盟津【盟读曰孟】豫州刺史孙兴军于成臯初沈充之子劲以其父死于逆乱【见九十三卷明帝太宁二年】志欲立功以雪旧耻年三十余以刑家不得仕呉兴太守王胡之爲司州刺史上疏称劲才行【行下孟翻】请解禁锢参其府事朝廷许之会胡之以病不行及燕人逼洛阳冠军将军陈祐守之【冠古玩翻】众不过二千劲自表求配祐効力诏以劲补冠军长史令自募壮士得千余人以行劲屡以少击燕众摧破之【少诗沼翻】而洛阳粮尽援絶祐自度不能守【度徒洛翻】乃以救许昌爲名九月留劲以五百人守洛阳祐帅众而东【帅读曰率】劲喜曰吾志欲致命【论语子张曰士见危致命朱子曰致命谓委致其命犹言授命也】今得之矣祐闻许昌已没遂犇新城燕悦希引兵略河南诸城尽取之　秦王坚命公国各置三卿【晋制王国置郎中令中尉大农爲三卿秦因其制】并余官皆聴自采辟独爲置郎中令【爲于僞翻】富商赵掇等车服僣侈诸公竞引以爲卿【掇陟劣翻又都活翻】黄门侍郎安定程宪请治之【治直之翻】坚乃下诏称本欲使诸公延选英儒乃更猥滥如是宜令有司推检辟召非其人者悉降爵爲侯自今国官皆委之铨衡【铨衡谓吏部尚书也】自非命士已上不得乗车马去京师百里内工商皁不得服金银锦绣犯者弃市于是平阳平昌九江陈留安乐五公皆降爵爲侯【乐音洛】三年春正月庚申皇后王氏崩　刘衞辰复叛代【刘卫辰附代见上升平五年复扶又翻】代王什翼犍东渡河击走之【犍居言翻】什翼犍性寛厚郎中令许谦盗绢二匹什翼犍知而匿之【按北史代国俗无缯帛而谦盗之其罪在不赦而什翼犍能容之故史以此言其寛厚之一端】谓左长史燕鳯曰吾不忍视谦之面若谦慙而自杀是吾以财杀士也尝讨西部叛者流矢中目【中竹仲翻】旣而获射者羣臣欲脔割之什翼犍曰彼各爲其主鬬耳【爲于僞翻】何罪遂释之　大司马温移镇姑孰【温又自赭圻而东镇姑孰】二月乙未以其弟右将军豁监荆州扬州之义城雍州之京兆诸军事领荆州刺史【义城郡置于襄阳襄阳郡属荆州而义城郡领扬州淮南之平阿下蔡盖桓宣先从祖约退屯淮南后镇襄阳陶侃以其淮南部曲置义成郡于谷城盖有扬州之民而又置扬州侨县于谷城谷城荆州统内之地也故曰荆州扬州之义成曰义成者言以义成军因而名郡后人又于成字旁添土失其初立郡之防矣京兆郡属雍州时亦侨立于襄阳雍于用翻】加江州刺史桓冲监江州及荆豫八郡诸军事【初冲刺江州领西阳谯二郡太守今加监荆州之江夏随郡豫州之汝南西阳新蔡颍川凡六郡通所镇寻阳爲八郡监工衔翻　考异曰帝纪云冲领南蛮校尉按江左唯荆州领南蛮冲传亦无盖纪因桓豁重出今不取】并假节司徒昱闻陈祐弃洛阳会大司马温于冽洲【今姑孰江中有冽山卽其地】共议征讨丙申帝崩于西堂【年二十五西堂太极殿西堂也建康太极殿有东西堂东堂以见羣臣西堂爲卽安之地】事遂寝帝无嗣丁酉皇太后诏以琅邪王奕承大统【奕当作弈】百官奉迎于琅邪第是日卽皇帝位大赦　秦大赦改元建元　燕太宰恪呉王垂共攻洛阳恪谓诸将曰卿等常患吾不攻今洛阳城高而兵弱易克也【易以防翻】勿更畏懦而怠惰遂攻之三月克之执扬武将军沈劲劲神气自若恪将宥之中军将军慕舆防曰劲虽奇士观其志度终不爲人用今赦之必爲后患遂杀之恪略地至崤渑【崤崤谷也渑渑池也渑弥兖翻】闗中大震秦王坚自将屯陕城以备之【将卽亮翻陕式冉翻】燕人以左中郎将慕容筑爲洛州刺史镇金墉【筑张六翻】呉王垂爲都督荆扬洛徐兖豫雍益凉秦十州诸军事征南大将军荆州牧配兵一万镇鲁阳【雍于用翻】太宰恪还邺谓僚属曰吾前平广固不能济辟闾蔚【见上卷穆帝永和十二年】今定洛阳使沈劲爲戮虽皆非本情然身爲元帅实有愧于四海【帅读曰率】朝廷嘉劲之忠赠东阳太守
　　臣光曰沈劲可谓能子矣耻父之恶致死以涤之变凶逆之族爲忠义之门易曰干父之蛊用誉【易蛊卦六五爻辞象曰干父用誉承以德也】蔡仲之命曰尔尚盖前人之愆惟忠惟孝【见尚书】其是之谓乎
