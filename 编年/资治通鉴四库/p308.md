<!-- { "loadSidebar": true } -->
　　屯京城驰赴宛陵【京城即汉吴郡丹徒县也孙权自吴徙居之命曰京城亦曰京口予谓此京取尔雅丘絶髙曰京之义宛陵丹阳郡治所妫览戴员盛宪之党也妫俱为翻姓也舜居妫汭其后因以为氏员音云】览员复杀之【复扶又翻】遣人迎扬州刺史刘馥【馥曹操所用也】令住厯阳以丹阳应之【厯阳与丹阳隔江使馥来屯以为声援】览入居军府中欲逼取翊妻徐氏徐氏绐之曰乞须晦日【月终为晦隂之尽也绐荡亥翻】设祭除服然后聴命览许之徐氏潜使所亲语翊亲近旧将孙髙傅婴等与共图览【语牛倨翻】髙婴涕泣许诺宻呼翊时侍养者二十余人与盟誓合谋【侍养谓侍翊左右而厚防给养者】到晦日设祭徐氏哭泣尽哀毕乃除服薰香沐浴言笑懽悦大小凄怆【凄悲也痛也怆伤也音初亮翻】怪其如此览宻觇无复疑意【觇丑亷翻又丑艳翻复扶又翻】徐氏呼髙婴置户内使人召览入徐氏出户拜览适得一拜徐大呼二君可起【呼火故翻】髙婴俱出共杀览余人即就外杀员徐氏乃还缞绖【复着缞绖也缞仓回翻】奉览员首以祭翊墓举军震骇孙权闻乱从椒丘还【椒丘在豫章】至丹阳悉族诛览员余党擢髙婴为牙门【牙门将也】其余赏赐有差河子韶年十七收河余众屯京城权引军归吴夜至京城下营试攻惊之兵皆乗城传檄备警讙声动地【讙许元翻】颇射外人权使晓喻乃止明日见韶拜承烈校尉统河部曲【史言孙权能用人以保江东射而亦翻】十年春正月曹操攻南皮袁谭出战士卒多死操欲缓之议郎曹纯曰今县师深入【纯仁之弟也县读作悬】难以持久若进不能克退必丧威【丧息浪翻】乃自执桴鼓以率攻者【桴音肤】遂克之谭出走追斩之李孚自称冀州主簿求见操曰今城中彊弱相陵人心扰乱以为宜令新降为内所识信者宣传明教【降户江翻】操即使孚往入城告谕吏民使各安故业不得相侵城中乃安【李孚小才也挟才以求知非懐才以待聘者也】操于是斩郭图等及其妻子【郭图审配各有党附交鬭谭尚使寻干戈以贻曹氏之驱除谭尚既败二人亦诛祸福之报为不爽矣】袁谭使王修运粮于安乐闻谭急将所领兵往赴之至髙宻闻谭死下马号哭曰无君焉归【号户刀翻焉于防翻】遂诣曹操乞收谭尸操许之复使修还乐安督军粮谭所部诸城皆服唯乐安太守管统不下操命修取统首【使还运粮就取统首也】修以统亡国忠臣解其使诣操操悦而赦之辟修为司空掾郭嘉説操多辟青冀幽并名士以为掾属使人心归附操从之官渡之战袁绍使陈琳为檄书数操罪恶连及家世极其丑诋及袁氏败琳归操操曰卿昔为本初移书【説输芮翻下同数所具翻为于伪翻下同】但可罪状孤身何乃上及父祖邪【案文选琳为绍檄豫州盖帝都许许属颍川郡豫州部属也故选专以檄豫州为言琳檄略曰操祖父腾与左悺徐璜并作妖孽饕餮放横伤化害人父嵩乞匄防养因臧买位窃盗鼎司操奸阉遗丑僄狡锋侠好乱乐祸又数其残贤害善专制朝政发掘坟陵之罪文多不载】琳谢罪操释之使与陈留阮瑀俱管记室【汉公府有记室令史主上章表报书记】先是渔阳王松据涿郡【先悉荐翻】郡人刘放説松以地归操操辟放参司空军事【为刘放因此管魏机宻以乱魏张本】袁熙为其将焦触张南所攻与尚俱犇辽西乌桓【辽西乌桓其酋曰蹋顿】触自号幽州刺史驱率诸郡太守令长背袁向曹【长知两翻背蒲妹翻】陈兵数万杀白马而盟令曰敢违者斩众莫敢仰视各以次歃【歃色洽翻】别驾代郡韩珩曰【珩音行】吾受袁公父子厚恩今其破亡智不能救勇不能死于义阙矣若乃北面曹氏所不能为也一坐为珩失色【坐徂卧翻】触曰夫举大事当立大义事之济否不待一人可卒珩志以厉事君【卒子恤翻】乃舍之触等遂降曹操皆封为列侯【降户江翻】　夏四月黑山贼帅张燕率其众十余万降【帅所类翻】封安国亭侯　故安赵犊霍奴等杀幽州刺史及涿郡太守三郡乌桓攻鲜于辅于犷平【三郡乌桓辽西蹋顿辽东苏仆延右北平乌延也犷平县属渔阳郡服防曰犷音巩师古曰音九勇翻又音鑛】秋八月操讨犊等斩之乃渡潞水救犷平乌垣走出塞　冬十月髙干闻操讨乌桓复以并州叛【复扶又翻】执上党太守举兵守壶闗口【贤曰潞州上党县有壶山口因其险而置闗焉二汉志壶闗县属上党郡】操遣其将乐进李典击之河内张晟众万余人寇崤渑间【晟成正翻渑弥兖翻】农张琰起兵以应之河东太守王邑被征【被皮义翻】郡掾卫固及中郎将范先等诣司校尉钟繇请留之【掾俞绢翻】繇不许固等外以请邑为名而内实与髙干通谋曹操谓荀彧曰闗西诸将外服内贰张晟寇乱崤渑南通刘表固等因之将为深害当今河东天下之要地也【髙干据并州马腾韩遂等据闗中往来交通皆由河东故曰要地】君为我举贤才以镇之【为于伪翻】彧曰西平太守京兆杜畿【汉末分金城置西平郡】勇足以当难【难乃旦翻下同】智足以应变操乃以畿为河东太守钟繇促王邑交符【交郡符也】邑佩印绶径从河北诸许自归【河北县属河东郡宋白曰陜州平陆县本汉大阳县地后汉改为河北县】卫固等使兵数千人絶陜津【水经注河水东过陜县北河北对茅城谓之茅津亦谓之陜津陜式冉翻】杜畿至数月不得渡操遣夏侯惇讨固等未至畿曰河东有三万户非皆欲为乱也今兵迫之急欲为善者无主必惧而听于固固等埶专讨之不胜为难未已讨之而胜是残一郡之民也且固等未显絶王命外以请故君为名必不害新君吾单车直往出其不意固为人多计而无断【断丁乱翻】必伪受吾吾得居郡一月以计縻之足矣遂诡道从郖津度【水经注河水东迳湖县故城北又东合柏谷水又东右合门水河水于此有郖津之名郖音窦】范先欲杀畿以威众且观畿去就于门下斩杀主簿以下三十余人畿举动自若于是固曰杀之无损徒有恶名且制之在我遂奉之畿谓固先曰卫范河东之望也吾仰成而已【仰牛向翻】然君臣有定义成败同之大事当共平议以固为都督行丞事领功曹【既已为都督又令行郡丞事又领功曹也都督掌兵丞贰太守于郡事无所不闗功曹掌选署功劳阳以郡权悉与之也】将校吏兵三千余人皆范先督之【将即亮翻校户教翻】固等喜虽阳事畿不以为意固欲大发兵畿患之説固曰今大发兵众情必扰不如徐以赀募兵固以为然从之得兵甚少【以赀募兵则郡计不足以继故得兵甚少】畿又喻固等曰人情顾家诸将掾史可分遣休息【掾俞绢翻】急缓召之不难固等恶逆众心【恶乌路翻】又从之于是善人在外隂为已援恶人分散各还其家防白骑攻东垣【白骑张白骑之众相聚为贼者也垣县属河东郡东字衍续汉志垣县注云山在东状如垣盖此时已有东垣之名骑奇寄翻】髙干入濩泽【濩泽县属河东郡贤曰今泽州县师古曰濩音乌虢翻】畿知诸县附已乃出单将数十骑赴坚壁而守之【将即亮翻坚壁壁垒之最坚者】吏民多举城助畿者【举城谓举属县城也】比数十日【比必寐翻】得四千余人固等与髙干张晟共攻畿不下略诸县无所得曹操使议郎张既西征闗中诸将马腾等皆引兵防击晟等破之斩固琰等首其余党与皆赦之于是杜畿治河东务崇宽惠【治音直之翻】民有辞讼畿为陈义理遣归谛思之【为音于伪翻谛音丁计翻审也】父老皆自相责怒不敢讼劝耕桑课畜牧百姓家家丰实然后兴学校【校户教翻】举孝弟【弟读曰悌】修戎事讲武备河东遂安畿在河东十六年常为天下最【为曹操因河东资实以平闗中张本杜畿之子为杜恕恕之子为杜预其守河东观其方略固未易才也予窃谓杜氏仕于魏晋累世贵盛必有家传史因而书之固有过其实者】　秘书监侍中荀悦【桓帝延熹二年置秘书监秩六百石】作申鉴五篇奏之悦爽之兄子也时政在曹氏天子恭己【言恭己南面而已政事无所预也孔子曰无为而治者其舜也欤夫何为哉恭己正南面而已后世遂以政在强臣已无所预为恭己舜之恭己果如是哉】悦志在献替【献可替否】而谋无所用故作是书其大畧曰为政之术先屏四患【屏必郢翻】乃崇五政伪乱俗私壊法放越轨奢败制【壊音怪败补迈翻】四者不除则政末由行矣是谓四患兴农桑以养其生审好恶以正其俗【好呼到翻恶乌路翻】宣文教以章其化立武备以秉其威明赏罚以统其法是谓五政人不畏死不可惧以罪人不乐生不可劝以善故在上者先丰民财以定其志是谓养生【此説万世不可易也乐音洛】善恶要乎功罪毁誉効于凖验【书云无稽之言勿听】听言责事举名察实无或诈伪以荡众心【荡谓动之也以诈伪动之则人之心亦必动于诈伪以应其上】故俗无奸怪民无淫风是谓正俗荣辱者赏罚之精华也故礼教荣辱以加君子化其情也桎梏鞭扑以加小人化其形也【桎之日翻梏工沃翻扑普卜翻】若教化之废推中人而坠于小人之域【推吐雷翻】教化之行引中人而纳于君子之涂是谓章化在上者必有武备以戒不虞安居则寄之内政【国语管仲相齐桓公作内政以寄军令】有事则用之军旅是谓秉威赏罚政之柄也人主不妄赏非爱其财也赏妄行则善不劝矣不妄罸非矜其人也罚妄行则恶不惩矣赏不劝谓之止善罸不惩谓之纵恶在上者能不止下为善不纵下为恶则国法立矣是谓统法四患既蠲五政又立行之以诚守之以固简而不怠疎而不失垂拱揖让而海内平矣【荀悦申鉴其立论精切闗于国家兴亡之大致过于彧攸至于揣摩天下之势应敌设变以制一时之胜悦未必能也曹操奸雄亲信彧攸而悦乃在天子左右悦非比于彧攸而操不之忌盖知悦但能持论其才必不能办也呜呼东都之季荀淑以名徳称而彧攸以智略济荀悦葢得其祖父之彷佛耳其才不足以用世其言仅见于此书后之有天下国家者尚论其世深味其言则知悦之忠于汉室而有补于天下国家也蠲吉翻】












　　资治通鉴巻六十四
　　钦定四库全书
　　资治通鉴巻六十五　　　宋　司马光　撰
　　胡三省　音注
　　汉纪五十七【起柔兆阉茂尽着雍困敦凡三年】
　　孝献皇帝庚
