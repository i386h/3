<!-- { "loadSidebar": true } -->
　　指挥使刘行琮作乱纵兵焚掠将奔淮南顺化指挥使王存俨诛行琮抚遏其众自领州事以众情驰奏时东京留守博王友文不先请遽发兵讨之兵至鄢陵【九域志鄢陵县在大梁东南一百六十里】帝曰存俨方惧若临之以兵则飞去矣驰使召还甲子授存俨权知蔡州事　乙丑周德威自临清攻贝州拔夏津高唐【夏津本古鄃县高天宝元年更名夏津属贝州九域志在魏州东北二百五十里】攻博州拔东武朝城【汉东郡东武阳县后魏曰武阳唐开元七年更名朝城属魏州故朝城县管内犹有地名东武九域志朝城在魏州东南八十里】攻澶州刺史张可臻弃城走帝斩之德威进攻黎阳拔临河淇门逼卫州掠新乡共城【隋分汲获嘉二县地于古新乐城置新乡县共城汉共县地唐志属卫州九域志共城在州西北五十五里共音恭】庚午帝亲帅军屯白司马阪以备之【史言晋兵乗胜声势之盛梁祖选富家子有材力者置帐下号防子都薛居正曰大祖置防子都最为亲军白司马阪在洛阳城北帅读曰率】　卢龙义昌节度使兼中书令燕王守光旣克沧州【去年正月克沧州】自谓得天助淫虐滋甚每刑人必置诸铁笼以火逼之又为铁刷刷人面闻梁兵败于柏乡使人谓赵王镕及王处直曰闻二镇与晋王破梁兵举军南下仆亦有精骑三万欲自将之为诸公啓行【诗元戎十乗以先啓行注云啓突敌阵之前行行户刚翻】然四镇连兵必有盟主仆若至彼何以处之【四镇谓并幽镇定处昌吕翻】镕患之遣使告于晋王晋王笑曰赵人告急守光不能出一卒以救之及吾成功乃复欲以兵威离间二镇【复扶又翻间古苋翻】愚莫甚焉诸将曰云代与燕接境彼若扰我城戍动摇人情吾千里出征缓急难应此亦腹心之患也不若先取守光然后可以专意南讨王曰善【为晋攻燕灭之张本】防杨师厚自磁相引兵救邢魏壬申晋解围去师厚追之逾漳水而还邢州围亦解【先解魏州围又解邢州围磁祥之翻相息亮翻还音旋又如字】师厚留屯魏州赵王镕自来谒晋王于赵州【九域志镇州南至赵州九十五里】大犒将士【犒苦到翻】自是遣其养子德明将三十七都常从晋王征讨德明本姓张名文礼燕人也【张文礼后遂杀王镕而乱镇州】壬午晋王发赵州归晋阳留周德威等将三千人戍赵州




　　资治通鉴卷二百六十七
　　钦定四库全书
　　资治通鉴卷二百六十八　宋　司马光　撰
　　胡三省　音注
　　后梁纪三【起重光协洽三月尽昭阳作噩十一月凡二年有竒】
　　太祖神武元圣孝皇帝下
　　干化元年三月乙酉朔以天雄留后罗周翰为节度使清海静海节度使兼中书令南平襄王刘隐病亟【亟纪】
　　【力翻】表其弟节度副使岩权知留后丁亥卒【隐年三十八】岩袭位　岐王聚兵临蜀东鄙蜀主谓羣臣曰自茂贞为朱温所困吾常振其乏絶【事并见前纪】今乃负恩为冦谁为吾击之【谁为于伪翻】兼中书令王宗侃请行蜀主以宗侃为北路行营都统司天少监赵温珪谏曰茂贞未犯边诸将贪功深入粮道阻逺恐非国家之利蜀主不听【少诗照翻将即亮翻】以兼侍中王宗祐太子少师王宗贺山南节度使唐道袭为三招讨使【三路进兵以代岐各路置一招讨使王宗侃都统三招讨之兵】左金吾大将军王宗绍为宗祐之副帅步骑十二万代岐【帅读曰率下同】壬辰宗侃等发成都旌旗数百里　岐王募华原贼帅温韬以为假子以华原为耀州美原为鼎州【宋废鼎州复为美原县属耀州宋白曰华原县本汉祋栩县地曹魏以来置北地郡元魏废帝三年置通州郡泥阳县隋开皇六年改泥阳为华原美原县本秦汉频阳县苻秦置土门护军后周置土门县唐咸亨二年改为美原九域志耀州在长安北一百六十里】置义胜军以韬为节度使使帅邠岐兵冦长安诏感化节度使康懐贞忠武节度使牛存节以同华河中兵讨之己酉怀贞等奏击韬于车度走之【车度地名在长安北同州界】　夏四月乙卯朔岐兵冦蜀兴元唐道袭击却之　上以久疾五月甲申朔大赦【按欧史此下当有改元二字】　甲辰以清海留后刘岩为节度使　【考异曰十国纪年甲辰太祖授陟清海节度使陟复名岩按薛史僣伪传云前伪汉刘陟胡賔王刘氏兴亡录高祖岩皇考葬段氏得石版有篆文曰隐台岩因名其三子是先名岩后名陟也吴越备史干化四年广帅彭城岩遣陈用拙来使吴录天祐十四年南汉王刘岩自立为汉唐烈祖实录天祐十四年刘陟僭位改名岩太祖实录干化元年五月以清海节度副使刘陟为节度使二年四月以韦戬为潭广和叶使云广守沦谢其母弟岩为军情所戴七月友珪加刘岩检校太傅薛史梁末帝纪贞明五年九月削夺广州节度使刘岩官爵吴越备史载制词亦云彭城岩葢嗣节度使后复名岩也惟庄宗实录同光三年二月广南刘陟遣何词来使庄宗列传自嗣立至建号皆云刘陟众説不同未知孰是今以其首尾名岩故但称刘岩云】岩多延中国士人置于幕府出为刺史刺史无武人　蜀主如利州命太子监国【监古衔翻】六月癸丑朔至利州【欲亲总兵以继伐岐之师】　燕王守光尝衣赭袍【衣于旣翻赭音者葢唐世天子之服】顾谓将吏曰今天下大乱英雄角逐吾兵彊地险亦欲自帝何如孙鹤曰今内难新平【谓新平沧德斯言不当发于孙鹤难乃旦翻】公私困竭太原窥吾西契丹伺吾北【伺相利翻】遽谋自帝未见其可大王但养士爱民训兵积谷德政旣脩四方自服矣守光不悦又使人讽镇定求尊已为尚父赵王镕以告晋王晋王怒欲伐之诸将皆曰是为恶极矣行当族灭不若阳为推尊以稔之【稔其恶也】乃与镕及义武王处直昭义李嗣昭振武周德威天德宋瑶六节度使【五镇并河东为六然自昭义以下皆属河东】共奉册推守光为尚书令尚父守光不寤以为六镇实畏已益骄乃具表其状曰晋王等推臣臣荷陛下厚恩【荷下可翻】未之敢受窃思其宜不若陛下授臣河北都统则并镇不足平矣【并谓晋王镇谓赵王镕】上亦知其狂愚乃以守光为河北道采访使【唐之盛时置十道采访使河北其一也自安史乱后不复除授】遣閤门使王瞳受防史彦羣册命之【受防葢崇政院官属犹枢密院承防也梁避庙讳改承为受】守光命僚属草尚父采访使受册仪乙卯僚属取唐册太尉仪献之守光视之问何得无郊天改元之事对曰尚父虽贵人臣也安有郊天改元者乎守光怒投之于地曰我地方二千里带甲三十万直作河北天子谁能禁我尚父何足为哉命趣具即帝位之仪【趣读曰促】械系瞳彦羣及诸道使者于狱旣而皆释之　【考异曰庄宗列传刘守光传云朱温命伪閤门使王瞳供奉官史彦章等使燕册守光为河北道采访使六月汴使至守光令所司定尚父采访使仪注取二十四日受册朱温传亦云史彦章庄宗实录作史彦璋编遗录薛史皆作史彦羣今从之又庄宗实录三月己丑镇州遣押牙刘光业至言刘守光凶淫纵毒欲自尊大请稔其恶以咎之推为尚父乙未上至晋阳宫召张承业诸将等议讨燕之谋诸将亦云宜稔其祸上令押衙戴汉超持墨制及六镇书如幽州其辞曰天祐八年三月二十七日天德军节度使宋瑶振武节度使周德威昭义节度使李嗣昭易定节度使王处直镇州节度使王镕河东节度使尚书令晋王谨奉册进卢龙横海等军节度检校太师兼中书令燕王为尚书令尚父五月六镇使至汴使亦集六月守光令有司定尚父采访使仪则梁太祖实录都不言守光事惟编遗录云三月壬辰差閤门使王瞳受防史彦羣赍国礼赐幽州刘守光甲午守光连上表章以镇定旣与河东结懽兼同差使请当道却行天祐年号事守光寻捉王瞳史彦羣上下一行并囚禁数日后放出按庄宗实录及南唐烈祖实录皆云三月辛亥晋王遣戴汉超推守光为尚父辛亥三月二十七日也壬辰乃三月初八日王瞳等安得已在幽州甲午乃三月十日守光又安得上表云六镇推臣为尚父编遗月日多差错今不取】帝命杨师厚将兵三万屯邢州【欲攻赵也】　蜀诸将击岐
