<!-- { "loadSidebar": true } -->
　　京师者合五万人长安上遣宦者监门将军边令诚监其军屯于陜【将即亮翻骑奇寄翻彍卢郭翻又古博翻监古衘翻陜失冉翻旧志陜郡在京师东四百九十里至东都三百三十里】　丁亥安禄山自灵昌度河【灵昌郡本滑州东郡天宝元年更郡名】以絙约败船及草木横絶河流一夕冰合如浮梁遂防灵昌郡【僖志灵昌郡去京师一千四百四十里至东都五百三十里】禄山步骑散漫人莫知其数所过残灭张介然至陈留才数日禄山至授兵登城众忷惧不能守【忷许拱翻】庚寅太守郭纳以城降禄山入北郭闻安庆宗死恸哭曰我何罪而杀我子时陈留将士降者夹道近万人【降户江翻近其靳翻】禄山皆杀之以快其忿斩张介然于军门　【考异曰旧纪辛卯陷陈留郡禄山事迹庚午陷陈留郡传张介然荔非元瑜等首至今从实录】以其将李庭望为节度使守陈留【旧志陈留郡京师东一千三百五十里东都四百一里】壬辰上下制欲亲征其朔方河西陇右兵留守城堡之外皆赴行营令节度使自将之期二十日毕集　初平原太守顔真卿【汉置平原郡唐为德州天宝元年复改为郡】知禄山且反因霖雨完城浚壕料丁壮实仓廪禄山以其书生易之【料连条翻量度也又力吊翻易以防翻】及禄山反牒真卿以平原博平兵七千人防河津【博平郡博州】真卿遣平原司兵李平间道奏之【间古苋翻】上始闻禄山反河北郡县皆风靡叹曰二十四郡曾无一人义士邪及平至【旧志平原郡至京师一千九百八十二里】大喜曰朕不识顔真卿作何状乃能如是真卿遣亲客密怀购贼牒诣诸郡由是诸郡多应者真卿杲卿之从弟也【从才用翻】安禄山引兵向荥阳太守崔无诐拒之士卒乗城者闻鼓角声自队如雨癸巳禄山陷荥阳【荥阳郡郑州西至洛阳二百六十里旧志荥阳郡至京师一千一百五里东都二百七十里考异曰唐厯旧纪作甲午今従实录】杀无诐以其将武令珣守之禄山声势益张【张知亮翻】以其将田承嗣安忠志张孝忠为前锋封常清所募兵皆白徒未更训练【更工衡翻】屯武牢以拒贼贼以铁骑蹂之【蹂人九翻】官军大败常清收余众战于葵园又战败上东门内又败【葵园在甖子谷南上东门即洛阳上春门也唐六与东都城东面三门北曰上东】丁酉禄山陷东京贼鼔噪自四门入纵兵杀掠常清战于都亭驿又败退守宣仁门又败乃自苑西壊墙西走【壊音怪　考异曰常清表云自今月七日交兵至十三日不已按七日禄山犹未至荥阳葢与贼前锋战耳】河南尹奚达珣降于禄山【降戸江翻】留守李憕谓御史中丞卢奕曰吾曹荷国重任【守式又翻橙直陵翻荷下可翻】虽知力不敌必死之奕许诺憕收残兵数百欲战皆弃憕溃去憕独坐府中奕先遣妻子怀印间道走长安【走音奏】朝服坐台中【朝直遥翻】左右皆散禄山屯于闲廐使人执憕奕及采访判官蒋清皆杀之奕骂禄山数其罪【数所具翻】顾贼党曰凡为人当知顺逆我死不失节夫复何恨【夫音扶复扶又翻】憕文水人【文水县属并州本汉大陵县魏置受阳县隋为文水县】奕怀慎之子清钦绪之子也【卢怀慎开元初贤相蒋钦绪见二百九卷中宗景龙三年】禄山以其党张万顷为河南尹封常清帅余众至陜【帅读曰率】陜郡太守窦廷芝已奔河东吏民皆散常清谓高仙芝曰常清连日血战贼锋不可当且潼闗无兵若贼豕突入闗则长安危矣陜不可守不如引兵先据潼闗以拒之仙芝乃帅见兵西趣潼闗【见贤遍翻趣七喻翻　考异曰肃宗实录云仙芝领大军初至陜方欲进师防常清军败至欲广其贼势以雪己罪劝仙芝班师仙芝素信常清言即日夜走保潼闗朝野大骇今従本传】贼寻至官军狼狈走无复部伍士马相腾践死者甚众至潼闗修完守备贼至不得入而去禄山使其将崔干祐屯陜【复扶又翻践悉铣翻潼音同将即亮翻陜失冉翻】临汝农济阴濮阳云中郡皆降于禄山【农郡本虢州虢郡天宝元年更名郡濮阳郡濮州云中郡云州济子礼翻濮博木翻降戸江翻】是时朝廷徴兵诸道皆未至闗中忷惧防禄山方谋称帝留东京不进故朝廷得为之备兵亦稍集禄山以张通儒之弟通晤为睢阳太守与陈留长史杨朝宗将胡骑千余东略地【朝直遥翻忷许拱翻睢音虽守式又翻将即亮翻骑奇寄翻】郡县官多望风降走惟东平太守嗣吴王祗济南太守李随起兵拒之【东平郡郓州济南郡本齐州齐郡天宝元年更名临淄郡五载更今郡名嗣祥吏翻】祗祎之弟也【祎吁韦翻】郡县之不从贼者皆倚吴王为名单父尉贾贲帅吏民南击睢阳斩张通晤【单父古县时属睢阳郡单音善父音甫】李庭望引兵欲东狥地闻之不敢进而还【还従宣翻又音如字】　庚子以永王璘为山南节度使江陵长史源洧为之副【江陵郡本荆州南郡天宝元年更郡名璘力珍翻洧于轨翻】颖王璬为劒南节度使蜀郡长史崔圆为之副【蜀郡益州璬公了翻长知两翻】二王皆不出閤洧光裕之子也【源光裕见二百一十二卷开元十三年】上议亲征辛丑制太子监国【监古衔翻考异曰唐厯幸蜀记皆云十六日辛丑按长厯辛丑十七日也实录又作己丑尤误肃宗实录云诏以上监】
