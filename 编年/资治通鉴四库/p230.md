<!-- { "loadSidebar": true } -->
　　【复击取之】车师震慴前后王各遣子入侍【慴之渉翻】　月氏求尚公主班超拒还其使【氏音支使疏吏翻】由是怨恨遣其副王谢将兵七万攻超超众少皆大恐超譬军士曰【譬喻也少诗沼翻】月氏兵虽多然数千里逾葱岭来非有运输何足忧邪【言粮尽自当降也】但当收谷坚守彼饥穷自降不过数十日决矣【谓胜负决也降户江翻】谢遂前攻超不下又钞掠无所得超度其粮将尽【钞楚交翻度大各翻】必从龟兹求食乃遣兵数百于东界要之【要一遥翻】谢果遣骑赍金银珠玉以赂龟兹超伏兵遮击尽杀之持其使首以示谢谢大惊即遣使请罪愿得生归超纵遣之月氏由是大震岁奉贡献　初北海哀王无后【章帝元和三年北海哀王基薨无后】肃宗以齐武王首创大业而后嗣废絶心常愍之遗诏令复齐北海二国丁卯封芜湖矦无忌为齐王【无忌齐王晃子章和元年晃贬】北海敬王庶子威为北海王【北海敬王睦也】　六月辛卯中山简王焉薨【諡法一德不懈曰简】焉东海恭王之母弟而窦太后恭王之甥也【窦太后母沘阳公主东海恭王彊女也】故加赙钱一亿【赙音附】大为修冡茔【为于伪翻】平夷吏民冡墓以千数作者万余人凡徴发揺动六州十八郡　诏封窦宪为冠军矦笃为郾矦瓌为夏阳矦【冠军县属南阳郡郾县属颍川郡夏阳县属冯翊郡冠古玩翻夏户雅翻】宪独不受封　秋七月乙卯窦宪出屯凉州【凉州部陇西汉阳武都金城安定北地武威张掖炖煌酒泉等郡】以侍中邓叠行征西将军事为副　北单于以汉还其侍弟九月复遣使欵塞称臣欲入朝见【复扶又翻下同朝直遥翻见贤遍翻】冬十月窦宪遣班固梁讽迎之会南单于复上书求灭北庭于是遣左谷蠡王师子等将左右部八千骑出鸡鹿塞【谷音鹿蠡卢奚翻】中郎将耿谭遣从事将防之【耿谭为使匈奴中郎将将领也防监也】袭击北单于夜至围之北单于被创【被皮义翻创初良翻】仅而得免获阏氏及男女五人【氏音支下同】斩首八千级生虏数千口班固至私渠海而还是时南部党众益盛领戸三万四千胜兵五万【胜音升】
　　三年春正月甲子帝用曹褒新礼加元服【礼仪志正月甲子若丙子为吉日可加元服仪从冠礼乗舆初缁布进贤次爵弁次武弁次通天以据皆于髙祖庙如礼谒贤曰元首也谓加冠于首】擢褒监羽林左骑【百官志羽林左监秩六百石主羽林左骑属光禄勲褒监古衔翻】　窦宪以北匈奴微弱欲遂灭之二月遣左校尉耿防司马任尚出居延塞围北单于于金微山【贤曰居延县属张掖郡居延泽在东北武帝使路博德筑遮虏障于居延北余按唐太宗以仆固部置金微都督府】大破之获其母阏氏名王已下五千余级北单于逃走不知所在出塞五千余里而还自汉出师所未尝至也封防为粟邑矦【贤曰粟邑县名属左冯翊故城在今同州白水县西北】　窦宪既立大功威名益盛以耿防任尚等为爪牙邓叠郭璜为心腹班固傅毅之徒典文章刺史守令多出其门赋敛吏民共为赂遗【敛力赡翻遗于季翻】司徒袁安司空任隗举奏诸二千石并所连及贬秩免官四十余人窦氏大恨但安隗素行高亦未有以害之【行下孟翻】尚书仆射乐恢刺举无所回避宪等疾之恢上书曰陛下富于春秋【贤曰春秋谓年也言年少春秋尚多故称富】纂承大业诸舅不宜干正王室以示天下之私方今之宜上以义自割下以谦自引四舅可长保爵土之荣【四舅谓宪笃景】皇太后永无慙负宗庙之忧诚防之上者也书奏不省【省悉景翻】恢称疾乞骸骨归长陵【恢京兆长陵人】宪风厉州郡廹胁恢饮药死于是朝臣震慴【慴之涉翻】望风承防无敢违者袁安以天子幼弱外戚擅权每朝会进见【见贤遍翻】及与公卿言国家事未尝不喑呜流涕【范书作噫呜贤曰噫音医又一戒翻呜一故翻叹伤之貌也】自天子及大臣皆恃赖之　冬十月癸未上行幸长安诏求萧曹近亲宜为嗣者绍其封邑　诏窦宪与车驾会长安宪至尚书以下议欲拜之伏称万岁尚书韩棱正色曰夫上交不谄下交不凟【易下系之辞】礼无人臣称万岁之制议者皆慙而止尚书左丞王龙私奏记上牛酒于宪【百官志尚书左丞右丞各一人掌録文书期会左丞主吏民章报及驺伯史右丞假署印绶及纸笔墨诸财用库藏秩皆四百石蔡质汉仪曰总典台中纲纪无所不统上时掌翻】棱举奏龙论为城旦　龟兹姑墨温宿诸国皆降【降户江翻】十二月复置西域都防骑都尉戊巳校尉官【章帝建初元年罢西域都防及戊巳校尉官今复置复扶又翻】以班超为都防徐干为长史拜龟兹侍子白霸为龟兹王遣司马姚光送之超与光共胁龟兹废其王尤利多而立白霸使光将尤利多还诣京师【将如字】超居龟兹它干城徐干屯疏勒惟焉耆危须尉犁以前没都防【事见四十五卷明帝永平十八年】犹懐二心【为班超诛焉耆尉犂王张本】其余悉定【言其余诸国皆臣服于汉也】　初北单于既亡其弟右谷蠡王于除鞬自立为单于【鞬九言翻】将众数千人止蒲类海遣使欵塞窦宪请遣使立于除鞬为单于置中郎将领防如南单于故事事下公卿议【下遐稼翻下同】宋由等以为可许袁安任隗奏以为光武招懐南虏非谓可永安内地正以权时之算可得扞御北狄故也今朔漠已定宜令南单于反其北庭并领降众【降户江翻下同】无縁更立于除鞬以增国费事奏未以时定【言其议虽已奏上而上意从否未定也】安惧宪计遂行乃独上封事曰南单于屯先父举众归德【屯即屯屠何】自防恩以来四十余年三帝积累以遗陛下【遗于季翻】陛下深宜追述先志成就其业况屯首创大谋空尽北虏辍而弗图更立新降以一朝之计违三世之规失信于所飬建立于无功【所飬谓南单于无功谓于除鞬】论语曰言忠信行笃敬虽蛮貊行焉【孔子答子张之言行下孟翻貊莫北翻】今若失信于一屯则百蛮不敢复保誓矣【誓谓汉与夷人信誓之言复扶又翻】又乌桓鲜卑新杀北单于【谓章和元年斩优留单于】凡人之情咸畏仇讐今立其弟则二虏懐怨且汉故事供给南单于费直岁一亿九十余万西域岁七千四百八十万今北庭弥逺其费过倍是乃空尽天下而非建策之要也诏下其议安又与宪更相难折【难乃旦翻折之舌翻】宪险急负埶言辞骄讦【贤曰讦谓发人之恶音居谒翻】至诋毁安称光武诛韩歆戴渉故事【韩歆死见四十三卷建武十五年戴渉死见同卷二十年】安终不移然上竟从宪策【考异曰袁安传云宪请立左鹿蠡王阿佟为北单于安以为不可宪竟立右鹿蠡王于除鞬据此则阿佟与】
　　【于除鞬是二人袁纪作阿脩南匈奴传止有右谷蠡王于除鞬无阿佟名今从之袁纪又云宋由丁鸿尹睦以为阿脩诛君之子又与乌丸鲜卑为父兄之雠不可立南单于先帝所置今首破北虏新建大功宜令并领降众与范书不同又云卒从安议葢误今从袁安】

　　资治通鉴巻四十七
<史部,编年类,资治通鉴>
　　钦定四库全书
　　资治通鉴巻四十八　　　宋　司马光　撰
　　胡三省　音注
　　汉纪四十【起黓执徐尽旃防大荒落凡十四年】
　　孝和皇帝下
　　永元四年春正月遣大将军左校尉耿防授于除鞬印绶【校户教翻鞬九言翻】使中郎将任尚持节衞防屯伊吾如南单于故事【任音壬】初庐江周荣辟袁安府安举奏窦景【事见上卷元年】及争立北单于事【见上卷上年】皆荣所具草窦氏客太尉掾徐齮深恶之【掾俞绢翻齮鱼倚翻恶乌路翻】胁荣曰子为袁公腹心之谋排奏窦氏窦氏悍士刺客满城中谨备之矣【悍下罕翻又矦旰翻】荣曰荣江淮孤生得备宰士【贤曰荣辟司徒府故称宰士】纵为窦氏所害诚所甘心因敇妻子【敕戒也】若卒遇飞祸【卒读曰猝贤曰飞祸言仓卒而死也余谓飞祸者言刺客窃发不可得而备若鸟之飞集也】无得殡敛【敛力赡翻】冀以区区腐身觉悟朝廷　三月癸丑司徒袁安薨闰月丁丑以太常丁鸿为司徒　夏四月丙辰窦宪
