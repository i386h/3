<!-- { "loadSidebar": true } -->
　　日济河防连日隂雾壬戌韶至洛阳帅帐下三百骑与诸将登邙阪观周军形势【邙阪北邙之阪也帅读曰率】至太和谷与周军遇韶即驰告诸营追集骑士结陈以待之【陈读曰阵下光陈同】韶为左军兰陵王长恭为中军斛律光为右军周人不意其至皆忷惧【忷许拱翻】韶遥谓周人曰汝宇文防才得其母遽来为防何也周人曰天遣我来有何可问韶曰天道赏善罚恶当遣汝送死来耳周人以歩兵在前上山逆战【上北邙逆齐兵与战上时掌翻】韶且战且却以诱之【诱音酉】待其力弊然后下马击之周师大败一时瓦解投坠谿谷死者甚众兰陵王长恭以五百骑突入周军遂至金墉城下城上人弗识长恭免胄示之面乃下弩手救之周师在城下者亦解围遁去委弃营幕自邙山至谷水【水经谷水出农渑池县墦冢林谷阳谷东北过谷城县北又东过河南县北东南入于洛】三十里中军资器械弥满川泽唯齐公宪达奚武及庸忠公王雄在后勒兵拒战【諡法危身奉上曰忠】王雄驰马冲斛律光陈光退走雄追之光左右皆散唯余一奴一矢雄按矟不及光者丈余【矟色角翻】谓光曰吾惜尔不杀当生将尔见天子光射雄中额雄抱马走至营而卒【射而亦翻中竹仲翻卒子恤翻】军中益惧齐公宪拊循督励众心小安至夜收军宪欲待眀更战达奚武曰洛阳军散人情震骇若不因夜速还明日欲归不得武在军乆备见形势公少年未经事【少诗照翻】岂可以数营士卒委之虎口乎乃还权景宣亦弃豫州走丁卯齐主至洛阳己巳以段韶为太宰斛律光为太尉兰陵王长恭为尚书令【赏战胜之功也】壬申齐主如虎牢遂自滑台如黎阳丙子至邺杨忠引兵出沃野应接突厥军粮不给诸军忧之计无所出忠乃招诱稽胡酋长咸在坐【此稽胡与离石稽胡同种散居银夏之间诱音酉酋慈秋翻长知两翻坐徂卧翻】诈使河州刺史王杰勒兵鸣鼓而至曰大冢宰已平洛阳欲与突厥共讨稽胡之不服者坐者皆惧忠慰谕而遣之于是诸胡相帅馈输军粮填积属周师罢归忠亦还【帅读曰率属之欲翻】晋公防本无将畧是行也又非本心故无功【兵出无名事故不成其宇文防之谓乎将即亮翻】与诸将稽首谢罪周主慰劳罢之【稽音啓劳力到翻】　是岁齐山东大水饥死者不可胜计【胜音升】　宕昌王梁弥定屡防周邉周大将军田宏讨灭之以其地置宕州【宕州在长安西南一千六百五十六里宕徒浪翻】
　　六年春正月癸卯齐以任城王湝为大司马【湝户皆翻又音皆任音壬】　齐主如晋阳　二月辛丑周遣陈公纯许公贵神武公窦毅南阳公杨荐等【魏收志朔州有神武郡领尖山树颓二县水经注树颓水出沃阳县东山下西南流右合诰升爰水其水左合中陵川后魏置神武郡于神武川治尖山县隋为神武县属马邑郡荐在甸翻】备皇后仪衞行殿并六宫百二十人诣突厥可汗牙帐逆女毅炽之兄子也【炽时为柱国周主既诛宇文防以为太傅】丙寅周以柱国安武公李穆为大司空绥德公陆通为大司防【李穆陆通皆县公也五代志襄阳郡旧有安武县西魏并为南漳县雕隂郡有绥德县西魏置】壬申周主如岐州　夏四月甲寅以安成王顼为司
　　空顼以帝弟之重势倾朝野直兵鲍僧叡恃顼势为不法【自秦以来王公府皆有直兵】御史中丞徐陵为奏弹之从南台官属引奏案而入【御史台为南台】上见陵章服严肃为敛容正坐【为于伪翻下上为同】陵进读奏版时顼在殿上侍立仰视上流汗失色陵遣殿中御史引顼下殿【殿中侍御史居殿中察非法故使之引顼下殿】上为之免顼侍中中书监朝廷肃然　丙午齐大将军东安王娄叡坐事免齐著作郎祖珽有文学多技艺而疎率无行【珽它鼎翻技渠绮翻行下孟翻】尝为髙祖中外府功曹【髙欢都督中外诸军事以珽为府功曹】因宴失金叵罗【叵罗杯之属叵普火翻】于珽髻上得之又坐诈盗官粟三千石鞭二百配甲坊【珽与令史李防仓督成租等作晋州啓请粟三千石珽代功曹赵彦深宣教给之事觉鞭配】显祖时珽为秘书丞盗华林遍畧及有它贜当绞除名为民【华林遍畧梁武帝集诸学士所撰也南人持至邺下卖之髙澄集书吏一日一夜写毕退还其本珽盗遍畧数帙质钱樗蒲重以得罪至显祖时又盗遍畧一部及拟补令史十余人皆有受由是除名】显祖虽憎其数犯法而爱其才伎令直中书省【伎渠绮翻】世祖为长广王珽为胡桃油献之【珽善为胡桃油以涂畵】因言殿下有非常骨法孝征梦殿下乘龙上天【孝征祖珽字也是时人多以字行上时掌翻】王曰若然当使兄大富贵及即位擢拜中书侍郎迁散骑常侍与和士开共为奸谄珽私説士开曰君之宠幸振古无比【振古犹云自古也説式芮翻下宜説微説同】宫车一日晚驾【晚晏也义与晏驾同】欲何以克终士开因从问计珽曰宜説主上云文襄文宣孝昭之子俱不得立今宜令皇太子早践大位以定君臣之分【践慈演翻分扶问翻】若事成中宫少主必皆德君此万全计也请君防説主上令粗解【少诗照翻粗坐五翻解户买翻晓也】珽当自外上表论之士开许诺防有彗星见【彗祥岁翻见贤遍翻】太史奏云彗除旧布新之象当有易主珽于是上书言陛下虽为天子未为极贵宜传位东宫且以上应天道并上魏显祖禅子故事【见一百三十二巻宋明帝泰始六年是上并上时掌翻下公上同】齐主从之丙子使太宰段韶持节奉皇帝玺绶传位于太子纬太子即皇帝位于晋阳宫【讳纬字仁纲武成帝之长子也玺斯氏翻绶音受】大赦改元天统又诏以太子妃斛律氏为皇后于是羣公上世祖尊号为太上皇帝军国大事咸以闻使黄门侍郎冯子琮尚书左丞胡长粲辅导少主出入禁中专典敷奏子琮胡后之妹夫也祖珽拜秘书监加仪同三司大被亲宠【被皮义翻】见重二宫　丁丑齐以贺防仁为太师侯莫陈相为太保冯翊王润为司徒赵郡王叡为司空河南王孝琬为尚书令戊寅以瀛州刺史尉粲为太尉斛律光为大将军东安王娄叡为太尉【尉粲娄叡并为太尉此承齐纪之悮按尉粲传粲为太傅当从之娄叡封郡王五代志郎邪郡沂水县旧置东安郡】尚书仆射赵彦深为左仆射【按齐纪彦深自右仆射迁为左仆射】　五月突厥遣使至齐【使疏吏翻】始与齐通　六月己巳齐主使兼散骑常侍王季髙来聘　秋七月辛巳朔日有食之　上遣都督程灵洗自鄱阳别道击周廸破之廸与麾下十余人窜于山穴中日月浸乆从者亦稍苦之【从才用翻】后遣人潜出临川市鱼鲑【吴人总称鱼菜为鲑音户皆翻】临川太守骆牙执之令取廸自效因使腹心勇士随之入山其人诱廸出猎【守式又翻诱音酉】勇士伏于道傍出斩之丙戌传首至建康　庚寅周主如秦州八月丙子还长安　己卯立皇子伯固为新安王伯恭为晋安王伯仁为庐陵王伯义为江夏王【夏戸雅翻】冬十月辛亥周以函谷关城为通洛防以金州刺史贺若敦为中州刺史镇函谷【五代志河南郡新安县后周置中州杜佑在今洛州新安县东】敦恃才负气顾其流軰皆为大将军敦独未得兼以湘州之役全军而返谓宜受赏翻得除名【事见上巻元年二年】对台使出怨言【使疏吏翻】晋公防怒征还逼令自杀临死谓其子弼曰吾志平江南今而不果汝必成吾志吾以舌死汝不可不思因引锥刺弼舌出血以诫之【刺七亦翻弼能从父之志而取江南不能守父之戒而保其身】　十一月癸未齐太上皇至邺　齐世祖之为长广王也数为显祖所捶【数所角翻捶止蘃翻】心常衔之显祖每见祖珽常呼为贼故珽亦怨之且欲求媚于世祖乃説世祖曰文宣狂防何得称文既非创业何得称祖若文宣为祖陛下万岁后当何所称帝从之己丑改諡太祖献武皇帝庙号髙祖献明皇后为武明皇后令有司更议文宣諡号【説式芮翻更工衡翻諡神至翻】　十二月乙卯封皇子伯礼为武陵王　壬戌齐上皇如晋阳　庚午齐改諡文宣皇帝为景烈皇帝庙号威宗【諡法布义行刚曰景有功安民曰烈猛以彊果曰威有威可畏曰威以刑服逺曰威】
　　天康元年【是年二月改元】春正月己卯日有食之　癸未周大赦改元天和　辛卯齐主祀圜丘癸巳祫太庙【五代志齐制圜丘方泽并三年一祭谓之禘祀圜丘则以苍璧束帛正月上辛祀昊天上帝太庙则春祠夏禴秋尝冬蒸皆以孟月并腊凡五祭三年一禘五年一祫谓之殷祭】　丙申齐以吏部尚书尉瑾为右仆射　己亥周主耕籍田【籍在亦翻】　庚子齐主如晋阳　周遣小载师杜杲来聘【周礼载师掌任土之法以物地事授地职而待其政令属地官其官有上士二人中士四人而无大小之别五代志后周置载师掌任土之法辩夫家田里之数防六畜车乘之稽审赋役敛弛之节制畿疆修广之役颁施惠之要审牧产之政】　二月庚戌齐上皇还邺　丙子大赦改元【改元天康】　三月己卯以安成王顼为尚书令　丙午周主祀南郊夏四月辛亥大雩上不豫台阁众事并令尚书仆射到仲举五兵尚书
　　孔奂共决之奂琇之之曽孙也【孔琇之见一百三十九巻齐明帝建武元年琇音秀】疾笃奂仲举与司空尚书令扬州刺史安成王顼吏部尚书袁枢中书舍人刘师知入侍医药枢君正之子也【袁君正见一百六十三巻梁武帝太清三年】太子伯宗柔弱上忧其不能守位谓顼曰吾欲遵太伯之事【言以天下让也】顼拜伏泣涕固辞上又谓仲举奂等曰今三方鼎峙四海事重宜须长君【长知两翻】朕欲近则晋成远隆殷法【晋成帝立母弟为嗣事见九十七巻咸康八年殷法兄死弟及】卿等宜遵此意孔奂流涕对曰陛下御膳违和痊复非乆【痊愈也复谓复初痊且缘翻】皇太子春秋鼎盛圣德日跻【毛苌曰跻升也郑元曰言日进也】安成介弟之尊足为周旦若有废立之心臣等愚诚不敢闻诏上曰古之遗直复见于卿【复扶又翻】乃以奂为太子詹事
　　臣光曰夫人臣之事君将顺其美正救其恶【孝经记夫子之言】孔奂在陈处腹心之重任【处昌吕翻】决社稷之大计茍以世祖之言为不诚则当如窦婴面辩袁盎廷争【窦婴事见十六巻汉景帝三年袁盎事见十二年争读曰诤】防微杜渐以絶觊觎之心【觊音冀觎音俞】以为诚邪【邪音耶】则当请明下诏书宣告中外使世祖有宋宣之美髙宗无楚灵之恶【左传宋宣公舍其子与夷而立其弟穆公穆公卒舍其子冯而立与夷君子曰宋宣公可谓知人矣立穆公其子飨之楚康王有疾其弟围入问王疾缢而弑之遂杀其二子幕及平夏而自立是为灵王】不然谓太子嫡嗣不可动揺欲保辅而安全之则当尽忠竭节如晋之荀息赵之肥义【左传晋献公有疾属其子奚齐于荀息息曰臣竭其股肱之力继之以死公薨里克杀奚齐荀息将死之人曰不如立卓子而辅之荀息立卓子以葬献公里克杀卓子荀息死之肥义事见四卷周赧王二十年】奈何于君之存则逆探其情而求合焉【探吐南翻】及其既没则权臣移国而不能救嗣主失位而不能死斯乃奸谀之尤者而世祖谓之遗直以托六尺之孤岂不悖哉【悖蒲内翻】
