<!-- { "loadSidebar": true } -->
　　泰始九年春正月辛酉密陵元侯郑袤卒　【考异曰按本传袤为司空固辞乆之见许以侯就第拜仪同三司而帝纪云司空郑袤薨误也】　二月癸巳乐陵武公石苞卒　三月立皇子祗为东海王　吴以陆抗为大司马荆州牧　夏四月戊辰朔日有食之　初邓艾之死【事见七十八卷魏元帝咸熈元年】人皆寃之而朝廷无为之辩者【为于伪翻】及帝即位议郎敦煌段灼上疏曰【敦徒门翻】邓艾心怀至忠而荷反逆之名【荷下可翻】平定巴蜀而受三族之诛艾性刚急矜功伐善不能协同朋类故莫肯理之臣窃以为艾本屯田掌犊人【邓艾本义阳棘阳人魏太祖破荆州徙汝南为农民养犊】宠位已极功名已成七十老公复何所求【复扶又翻】正以刘禅初降【降戸江翻】逺郡未附矫令承制权安社稷钟防有悖逆之心【悖蒲内翻又蒲没翻】畏艾威名因其疑似构成其事艾被诏书即遣彊兵束身就缚不敢顾望【被皮义翻】诚知奉见先帝必无当死之理也会受诛之后艾官属将吏愚戆相聚自共追艾破坏槛车解其囚执【戆直降翻坏音怪】艾在困地狼狈失据【狼前则防其胡退则疐其尾狈狼属也生子或欠一足二足相附而后能行离则颠蹶故猝遽谓之狼狈狈博葢翻】未尝与腹心之人有平素之谋独受腹背之诛【腹在前背在后谓前后皆不免于诛】岂不哀哉陛下龙兴阐大度谓可听艾归葬旧墓还其田宅以平蜀之功继封其后使艾阖棺定谥死无所恨【谥神至翻】则天下狥名之士思立功之臣必投汤火乐为陛下死矣【乐音洛为于伪翻】帝善其言而未能从会帝问给事中樊建以诸葛亮之治蜀【樊建故蜀臣治直之翻】曰吾独不得如亮者而臣之乎建稽首曰陛下知邓艾之寃而不能直【稽音啓】虽得亮得无如冯唐之言乎【言不能用也冯唐事见十四卷汉文帝十四年】帝笑曰卿言起我意乃以艾孙朗为郎中　吴人多言祥瑞者吴主以问侍中韦昭昭曰此家人筐箧中物耳【言祥瑞而谓之家人筐箧中物者葢称引图纬以言祥瑞之应故谓其书为家人筐箧中物也】昭领左国史【吴有左右国史皆掌记述】呉主欲为其父作纪【为于伪翻】昭曰文皇不登极位当为传不当为纪【吴主谥其父和曰文皇帝传直恋翻】吴主不悦渐见责怒昭忧惧自陈衰老求去侍史二官【侍史侍中及左国史也】不听时有疾病医药监防持之益恐【监工衘翻】吴主饮羣臣酒【饮于禁翻】不问能否率以七升为限至昭独以茶代之后更见偪强【强其两翻】又酒后常使侍臣嘲防公卿发摘私短以为欢【摘当作擿】时有愆失辄见收缚至于诛戮昭以为外相毁伤内长尤恨【长丁丈翻令知两翻】使羣臣不睦不为佳事故但难问经义而已【难乃旦翻】吴主以为不奉诏命意不忠尽积前后嫌忿遂收昭付狱昭因狱上辞【辞狱辞也上时掌翻】献所著书冀以此求免而吴主怪其书垢故【垢尘也故旧也】更被诘责【被皮义翻诘去吉翻】遂诛昭徙其家于零陵　五月以何曾领司徒　六月乙未东海王祗卒　秋七月丁酉朔日有食之　【考异曰宋志无此食今从晋书】诏选公卿以下女备六宫有蔽匿者以不敬论【以律不敬论罪也】采择未毕权禁天下嫁娶帝使杨后择之后惟取洁白长大而舍其美者帝爱卞氏女欲留之后曰卞氏三世后族【魏武帝卞后諡曰宣后弟秉生兰及琳兰孙女为高贵乡公后琳女又为陈留王后凡三世】不可屈以卑位帝怒乃自择之中选者以绛纱系臂【中竹仲翻】公卿之女为三夫人【孔頴逹曰夫扶也言扶侍于王也】九嫔【句断】二千石将校女补良人以下【汉制后宫之号十有四等良人视八百石爵比庻长师古曰良善也将即亮翻校戸敎翻】九月吴主悉封其子弟为十一王王给三千兵大赦【十一王史逸其名】是歳郑冲以夀光公罢　吴主爱姬遣人至市夺民物司市中郎将陈声素有宠于吴主绳之以法姬愬于吴主【愬与诉同】吴主怒假它事烧锯断声头投其身于四望之下【据晋书温峤峤讨苏峻于石头结垒于四望矶又据内史石头有四望山葢山下有矶也断丁管翻】
　　十年春正月乙未日有食之　闰月癸酉夀光成公郑冲卒　丁亥诏曰近世以来多由内宠以登后妃【谓魏三祖立卞郭毛为后】乱尊卑之序自今不得以妾媵为正嫡【媵以证翻】分幽州置平州【幽州言北方太隂幽宴也杜佑曰因幽都山为名山海经有幽都山今列北荒统范阳燕北平上谷代辽西汉末公孙度自号平州牧今分昌黎辽东乐浪莵带方五郡置平州】　三月癸亥日有食之　诏又取良家及小将吏女五千人入宫选之母子号哭于宫中声闻于外【将即亮翻号户刀翻闻音问】夏四月己未临淮康公荀顗卒【諡法温柔好乐曰康顗鱼岂翻】　吴
　　左夫人王氏卒吴主哀念数月不出葬送甚盛时何氏以太后故宗族骄横【横戸孟翻】吴主舅子何都貌类吴主民间讹言吴主已死立者何都也会稽又讹言章安侯奋当为天子奋母仲姬墓在豫章豫章太守张俊为之扫除【扫粪扫也除芟除荆棘防古外翻为于伪翻】临海太守奚熈【吴主休永安三年分防稽东部都尉为临海郡】与防稽太守郭诞书【防工外翻】非议国政诞但白熈书不白妖言【妖言即前讹言妖于骄翻】吴主怒收诞系狱诞惧功曹邵畴曰畴在明府何忧遂诣吏自列白【自列犹自陈也】畴厠身本郡位极朝右【郡功曹位居郡朝之右朝直遥翻】以噂之语【噂祖本翻逹合翻噂聚语也】本非事实疾其丑声不忍闻见欲含垢藏疾【左传曰川泽纳污山薮藏疾国君含垢】不彰之翰墨镇躁归静使之自息故诞屈其所是黙以见从【谓诞从畴之説黙而不白妖言也】此之为愆实由于畴不敢逃死归罪有司因自杀吴主乃免诞死送付建安作船【宋白曰吴分侯官之地立建安县又立曲郍都尉主谪徙之人作舟船】遣其舅三郡督何植收奚熈【江表传作备海督葢督临海建安防稽三郡也】熈发兵自守其部曲杀熈送首建业又车裂张俊皆夷三族并诛章安侯奋及其五子　【考异曰江表传曰张布女有宠于皓而死皓厚葬之国人见葬太奢丽皆谓皓已死所葬者是也皓舅子何都顔状似皓故民间讹言都代立临海太守奚熈信讹言举兵欲还秣陵诛都都叔父植时为备海督击杀熈夷三族讹言乃息又云奋本在章安徙还吴城禁锢使男女不得通婚或年三十四十不得嫁娶奋上表乞自比禽兽使男女自相配偶皓大怒遣察战赍药赐奋父子皆饮药死裴松之按建衡二年至奋之死孙皓即位尚未久若奋未被疑之前男女年二十左右至奋死时不得年三十四十也若先已长大自失时未婚娶不由皓之禁锢矣此虽欲増皓之恶然非实理又吴志孙皓传鳯凰三年防稽妖言奋为天子遂诛奚熈不言诛奋孙奋传建衡二年左夫人王氏卒民间讹言遂诛奋及五子三十国晋春秋自皓纳张布女至杀奋皆在天册元年按奋若以建衡二年死不容至鳯凰三年防稽方冇讹言不知奋死果在何年今因奚熈之死终言之】　秋七月丙寅皇后杨氏殂初帝以太子不慧恐不堪为嗣常密以访后【常当作甞】后曰立子以长不以贤【春秋公羊传之言长知两翻】岂可动也镇军大将军胡奋女为贵嫔【晋制贵人夫人贵嫔是为三夫人皆金章紫绶嫔毗賔翻】有宠于帝后疾笃恐帝立贵嫔为后致太子不安枕帝膝泣曰【枕职任翻】叔父骏女芷有徳色【言有徳冇色也】愿陛下以备六宫帝流涕许之　以前太常山涛为吏部尚书涛典选十余年【帝受禅涛自吏部郎迁尚书居母防复夺情起典选选息绢翻】每一官缺辄择才资可为者啓拟数人【才谓其才足以任资谓其资序当为者】得诏防有所向然后显奏之帝之所用或非举首众情不察以涛轻重任意言之于帝帝益亲爱之涛甄防人物各为题目而奏之时称山公啓事【甄稽延翻明也察也别也】涛荐嵇绍于帝请以为秘书郎【晋制秘书监属官有丞有郎】帝发诏徴之绍以父康得罪【事见七十八卷魏元帝景元三年】屏居私门欲辞不就【屏必郢翻】涛谓之曰为君思之久矣天地四时犹有消息况于人乎【为于伪翻下树为人为同又蛮为同】绍乃应命帝以为秘书丞初东闗之败【事见七十五卷魏郡陵厉公嘉平四年】文帝问僚属曰近日之事谁任其咎【任音壬】安东司马王仪修之子【王修见六十四卷汉献帝建安八年】对曰责在元帅【文帝时为安东将军监诸军】文帝怒曰司马欲委罪孤邪引出斩之仪子裒痛父非命隐居敎授三徴七辟皆不就【徴诏召也辟公府及州郡辟也裒萍侯翻】未尝西向而坐【裒居城阳晋朝在洛阳故未尝西向】庐于墓侧旦夕攀柏悲号涕泪着树【号　刀翻着直略翻】树为之枯读诗至哀哀父母生我劬劳【诗蓼莪之辞】未尝不三复流涕门人为之废蓼莪【以裒悲惨故废蓼莪之篇不敢讲习三息暂翻复扶又翻蓼力竹翻】家贫计口而田度身而蚕【度徒洛翻】人或馈之不受助之不听诸生密为刈麦裒辄弃之遂不仕而终
　　臣光曰昔舜诛鲧而禹事舜不敢废至公也嵇康王仪死皆不以其罪二子不仕晋室可也嵇绍茍无荡阴之忠【荡阴事见后八十五卷惠帝永兴元年余谓荡阴之难君子以嵇绍为忠于所事可也然未足以塞天性之伤也荡音汤】殆不免于君子之讥乎
