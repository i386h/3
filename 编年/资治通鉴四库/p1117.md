<!-- { "loadSidebar": true } -->
　　六年春二月庚辰以夏州节度使米暨为东北道招讨党项使【米姓出于西域康居枝庶分为米国后入中国子孙遂以为姓】　上疾乆未平以为汉火徳改洛为雒【汉光武改洛阳为雒阳】唐土徳不可以王气胜君名三月下诏改名炎【王于况翻唐以土徳王而帝名瀍瀍旁从水土胜水故言以王气胜君名今改名炎炎从火火能生土取以君名生王气也帝未几而晏驾厌胜果何益哉】上自正月乙夘不视朝　【考异曰实录作十五日按献替记自正月十三日后至三月二十日更不开延英时见中诏处分莫得预焉今从之】宰相请见不许【见贤遍翻】中外忧惧初宪宗纳李锜妾郑氏生光王怡怡幼时宫中皆以为不慧太和以后益自韬匿羣居游处【处昌吕翻】未甞言文宗幸十六宅宴集好诱其言以为戏笑【好呼到翻】上性豪迈尤所不礼　【考异曰韦昭度续皇王寳运录曰宣宗即宪皇第四子自宪皇崩便合绍位乃与侄文宗文宗崩武皇虑有他谋乃密令中常侍四人擒宣宗于永巷幽之数日沈于宫厠宦者仇公武愍之乃奏武宗曰前者王子不宜乆于宫厠诛之武宗曰唯唯仇公武取出于车中以粪土杂物覆之将别路归家密养之三年后武皇宫车晏驾百官奉迎于玉宸殿立之寻擢仇公武为军容使尉迟偓中朝故事曰敬宗文宗武宗相次即位宣皇皆叔父也武宗初登极深忌焉一日防鞠于禁苑间武宗召上遥覩瞬目于中官仇士良士良跃马向前曰适有防王可下马士良命中官舆出军中奏云落马已不救矣寻请为僧游行江表间防昌末中人请还京遂即位令狐澄贞陵遗事曰上在藩时甞从驾回而上误堕马人不之觉比二更方能兴时天大雪四顾悄无人声上寒甚防巡警者至大惊上曰我光王也不悟至此方困且渇若为我求水警者即于旁近得水以进遂委而去上良乆起举瓯将饮顾瓯中水尽为芳醪矣上独喜自负一举尽瓯已而体微暖有力遂步归藩邸此三事皆鄙妄无稽今不取】及上疾笃旬日不能言诸宦官密于禁中定防辛酉下诏称皇子冲幼须选贤徳光王怡可立为皇太叔　【考异曰旧纪三月一日止为皇太叔武宗实录云壬戌宣宗实录云辛酉按献替记云自正月十三日后至三月二十日更不闻延英盖二十一日则宣宗见百寮也今从宣宗实录】更名忱【更工衡翻忱时壬翻】应军国政事令权句当【以武宗之英逹李徳裕之得君而不能定后嗣卒制命于宦竖北司掌兵且专宫禁之权也句古侯翻当丁浪翻下咸当同】太叔见百官哀戚满容裁决庶务咸当于理人始知有隠徳焉【当丁浪翻】甲子上崩【年三十三】以李徳裕摄冢宰丁夘宣宗即位宣宗素恶李徳裕之专【恶乌路翻】即位之日徳裕奉册既罢谓左右曰适近我者非太尉邪毎顾我使我毛发洒淅【近其靳翻洒淅肃然之意言可畏惮也】夏四月辛未朔上始听政　尊母郑氏为皇太后　壬申以门下侍郎同平章政事李徳裕同平章事充荆南节度使　【考异曰实录新表传皆云徳裕自守太尉检校司徒今从旧纪又贞陵遗事曰上初即位于太极殿时宰相李徳裕与行册礼及退上谓宦侍云云听政之二日遂出为荆门旧徳裕传曰五年武宗上尊号累表乞骸不许徳裕病月余坚请解机务乃以本官平章事兼江陵尹荆南节度使数月追复知政事宣宗即位罢相出为东都留守按旧纪新表及诸书武宗朝徳裕未尝罢免此年九月方自江陵除东都留守旧传谬误今从实录】徳裕秉权日乆位重有功众不谓其遽罢闻之莫不惊骇甲戌贬工部尚书判盐铁转运使薛元赏为忠州刺史弟京兆少尹权知府事元龟为崖州司户皆徳裕之党也　杖杀道士赵归真等数人流罗浮山人轩辕集于岭南五月乙巳赦天下上京两街先听留两寺外更各増置八寺【左街先留慈恩荐福今増置兴唐保夀二寺寳应寺改为资圣寺青龙寺改为防国寺菩提寺改为保唐寺清禅寺改为安国寺尼寺二所法云寺改为唐安寺崇敬寺改为唐昌寺右街先留西明寺改为福夀寺庄严寺改为圣夀寺添置僧寺一所千福寺尼寺一所兴圣寺依旧名化度寺改为崇福寺永泰寺改为万夀寺清国寺改为崇圣寺经行寺改为龙兴寺奉恩寺改为兴福寺尼寺一所万善寺改为延唐寺　考异曰杭州南亭记曰今天子即位天下州率与二寺用齿衰男女为其徒各止三十人两京数倍其四五焉实録凖五日敕两街先留寺两所外更添八所注唐石刻云京师两街各置十寺寺僧五十人盖谓二年正月赦后非今赦也】僧尼依前功徳使不主客【唐初天下僧尼道士女官皆鸿胪寺武后延载元年以僧尼祠部开元二十四年道士女官宗正寺天寳二载以道士司封贞元四年崇馆罢大学士后复置左右街大功徳使东都功徳使修功徳使总僧尼之籍及功役元和二年以道士女官左右街功徳使防昌二年以僧尼主客太清宫置元馆亦有学士至六年废而僧尼复两街功徳使即是年也】所度僧尼仍令祠部给牒【改武宗之政也牒即今祠部所给僧道度牒也】　以翰林学士兵部侍郎白敏中同平章事　辛酉立皇子温为郓王渼为雍王【渼音美】泾为雅王滋为防王沂为庆王　六月礼仪使奏请复代宗神主于太庙【开成五年文宗升祔代宗神主以亲尽祧迁今请复之】以敬宗文宗武宗同为一代于庙东増置两室为九代十一室从之　秋七月壬寅淮南节度使李绅薨回鹘乌介可汗之众稍稍降散及冻馁死所余不及
　　三千人国相逸隠啜杀乌介于金山【乌介可汗自杀胡山之败窜于黒车子族今为其下所杀】立其弟特勒遏捻为可汗【捻奴协翻】　八月壬申葬至道昭肃孝皇帝于端陵【端陵在京兆三原县东十里】庙号武宗初武宗疾困顾王才人曰我死汝当如何对曰愿从陛下于九泉武宗以巾授之武宗崩才人即缢【武宗之问王才人之死惩杨妃之祸也】上闻而矜之赠贵妃葬于端陵柏城之内【考异曰蔡京王贵妃传曰帝疾亟才人乆视帝而归燕息处浓妆洁服如常日乃取所翫用物散与内家净尽持帝所授巾至帝前已见升遐容易自缢而仆于御座下以缢为名而得卒旧纪武宗葬端陵徳妃王氏祔焉李徳裕献替记自上临御王妃有专房之宠至是以娇妬忤防一夕而殒羣情无不惊惧以谓上功成之后喜怒不测徳裕因以进谏在五年十月与王贵妃传不同恐献替记误康軿剧谈録曰孟才人善歌有宠于武宗属一旦圣体不豫召而问之曰我或不讳汝将何之对曰若陛下万嵗之后无复生为是口令于御前歌河满子一曲声调凄咽闻者涕零及宫车晏驾哀恸数日而殒窆于端陵之侧此事恐正是王才人传闻不同】以循州司马牛僧孺为衡州长史封州流人李宗闵为郴州司马恩州司马崔珙为安州长史【安州汉安陆县地京师东南二千五十一里】潮州刺史杨嗣复为江州刺史昭州刺史李珏为郴州刺史僧孺等五相皆武宗所贬逐【杨嗣复贬见二百四十六卷元年三年崔珙罢相崔代之奏珙妄费宋滑院盐铁钱九十万缗又劾与刘从谏厚数防其奸贬澧州刺史再斥恩州司马僧孺宗闵贬见上四年】至是同日北迁宗闵未离封州而卒【离力智翻】　九月以荆南节度使李徳裕为东都留守解平章事以中书侍郎同平章事郑肃同平章事充荆南节度使　以兵部侍郎判度支卢商为中书侍郎同平章事商翰之族孙也【卢翰相徳宗于兴元贞元之间】　册戛斯可汗使者以国丧未行或以为僻逺小国不足与之抗衡回鹘未平不应遽有建置诏百官集议事遂寝　蛮寇安南经畧使裴元裕帅邻道兵讨之【帅读曰率】　以右常侍李景让为浙西观察使【右常侍右散骑常侍也】初景让母郑氏性严明早寡家贫居于东都诸子皆幼母自教之宅后古墙因雨隤陷【隤杜回翻下坠也】得钱盈船奴婢喜走告母母往焚香祝之曰吾闻无劳而获身之灾也天必以先君余庆矜其贫而赐之则愿诸孤他日学问有成乃其志也此不敢取遽命掩而筑之三子景让景温景庄皆举进士及第景让官达发已斑白小有过不免捶楚【捶止橤翻】景让在浙西有左都押牙迕景让意【迕五故翻】景让杖之而毙军中愤怒将为变母闻之景让方视事母出坐听事【听读曰防】立景让于庭而责之曰天子付汝以方面国家刑法岂得以为汝喜怒之资妄杀无罪之人乎万一致一方不宁岂惟上负朝廷使垂年之母衔羞入地【垂末垂也垂年犹言末垂之年】何以见汝之先人乎命左右褫其衣坐之【褫丑豸翻】将挞其背将佐皆为之请【为于伪翻】拜且泣乆乃释之军中由是遂安景庄老于屋【唐人谓贡院为屋至今犹然】每被黜母辄挞景让然景让终不肯属主司【属之欲翻主司校文主司也礼部侍郎知贡举者是也】曰朝廷取士自有公道岂敢效人求闗节乎乆之宰相谓主司曰李景庄今嵗不可不收可怜彼翁每嵗受挞由是始及第　冬十月礼院奏禘祭祝文于穆敬文武四室但称嗣皇帝臣某昭告从之【太常有礼院帝于穆宗弟也于敬文武叔也】　甲申上受三洞法箓于衡山道士刘静【既杖杀赵归真而复受法箓所谓尤而效之防昌五年刘静还衡山】　十二月戊辰朔日有食之
　　宣宗元圣至明成武献文睿智章仁神聪懿道大孝皇帝上【讳怡即位改名忱宪宗第十三子按通鉴书唐诸帝号自宗以后皆以葬陵諡册为正宣宗諡圣武献文孝皇帝若元圣至明成武献文睿智章仁神聪懿道大孝则咸通十三年追崇之号也】
　　大中元年春正月甲寅上祀圎丘赦天下改元　二月加卢龙节度使张仲武同平章事赏其破回鹘也【石雄独非破回鹘者乎】　癸未上以旱故减膳彻乐出宫女纵鹰隼【隼耸尹翻】止营缮命中书侍郎同平章事卢商与御史中丞封敖疎理京城系囚大理卿马植奏称卢商等务行寛宥凡抵极法一切免死彼官典犯赃及故杀人平日大赦所不免今因疎理而原之使贪吏无所惩畏死者衘寃无告恐非所以消旱灾致和气也昔周饥克殷而年丰【左传甯庄子之言为讨邢也】卫旱讨邢而雨降是则诛罪戮奸式合天意雪寃决滞乃副圣心也乞再加裁定诏两省五品以上议之【两省五品以上官自给事中中书舍人以上也】　初李徳裕执政引白敏中为翰林学士【见二百四十六卷防昌二年】及武宗崩徳裕失势敏中乗上下之怒竭力排之使其党李咸讼徳裕罪【考异曰实录白敏中令狐绹在防昌中徳裕不以朋党疑之置之台阁及徳裕失势抵掌防手同谋斥逐而】
