<!-- { "loadSidebar": true } -->
　　十年春正月辛丑上祀南郊大赦　尚书左仆射张稷自谓功大赏薄【稷以杀齐东昏侯为功】尝侍宴乐夀殿【乐音洛】酒酣怨望形于辞色上曰卿兄杀郡守【稷兄瓌杀刘遐事见一百三十四卷宋顺帝升明元年守式又翻】弟杀其君有何名称稷曰臣乃无名称【称尺证翻】至于陛下不得言无勲东昏暴虐义师亦来伐之岂在臣而已上捋其须【捋卢括翻须古须字通】曰张公可畏人稷既惧且恨乃求出外癸夘以稷为青冀二州刺史王珍国亦怨望【王珍国与稷同杀东昏侯其怨望之心与稷同】罢梁秦二州刺史还【还从宣翻又音如字　考异曰梁书珍国未尝为梁秦刺史今从南史】酒后于坐啓云【坐徂卧翻】臣近入梁山便哭上大惊曰卿若哭东昏则已晩若哭我我复未死珍国起拜谢竟不答坐即散【复扶又翻坐徂卧翻】因此疎退久之除都官尚书　丁巳魏汾州山胡刘龙驹聚众反侵扰夏州诏谏议大夫薛和东秦汾华夏四州之众以讨之【魏髙祖太和十一年分秦州置华州治华隂领华山登城白水郡又置夏州治统万领化政阐熙金明代各郡夏戸雅翻华戸化翻】　辛酉上祀明堂　三月琅邪民王万夀杀东莞琅邪二郡太守刘晣【邪音耶莞音管晣之舌翻考异曰梁帝纪云三月辛丑按长厯是月丁酉朔而卢昶云三月十四夜万夀等攻掩朐城盖辛酉也今】
　　【不日以阙疑又梁马仙琕及魏帝纪卢昶皆云刘晣而梁帝纪云邓晣盖字误也】据朐山召魏军【朐音劬】　壬戌魏广阳懿烈王嘉卒　魏徐州刺史卢昶遣郯城戍副张天惠【秦置郯郡汉改为东海郡魏复置郯郡属东徐州郯音谈】琅邪戍主傅文骥相继赴朐山青冀二州刺史张稷遣兵拒之不胜【梁青冀二州治鬰洲】夏四月文骥等据朐山诏振逺将军马仙琕击之【琕部田翻】魏又遣假安南将军萧寳寅假平东将军天水赵遐将兵据朐山受卢昶节度【将即亮翻】甲戌魏薛和破刘龙驹悉平其党表置东夏州【东夏州领偏城朔方定阳上郡唐之延州魏之东夏州也夏戸雅翻】　五月丙辰魏禁天文学以国子祭酒张充为尚书左仆射充绪之子也【张绪岱之兄子善谈名理】　马仙琕围朐山张稷权顿六里以督馈运上数兵助之【数所角翻】秋魏卢昶上表请益兵六千米十万石魏主以兵四千给之冬十一月己亥魏主诏扬州刺史李崇等治兵夀阳以分朐山之势【治直之翻】卢昶本儒生不习军旅朐山城中粮樵俱竭文骥以城降【降戸江翻】十二月庚辰昶引兵先遁诸军相继皆溃会大雪军士冻死及堕手足者三分之二仙琕追击大破之二百里间僵尸相属魏兵免者什一二收其粮畜器械不可胜数【属之欲翻胜音升　考异曰魏帝纪卢昶败在十一月今从梁帝纪梁纪曰斩馘十余万按卢昶表云此兵九千贼众四万求益兵六千魏主以四千给之安得十余万众盖梁史为夸大耳】昶单骑而走弃其节仪卫俱尽【张恋翻】至郯城借赵遐节以为军威魏主命黄门侍郎甄琛驰驿锁昶穷其败状【甄之人翻琛丑林翻驿人质翻驿也】及赵遐皆免官唯萧宝寅全军而归卢昶之在朐山也御史中尉游肇言于魏主曰朐山蕞尔僻在海濵卑湿难居【蕞徂外翻】于我非急于贼为利为利故必致死以争之非急故不得已而战以不得已之众击必死之师恐稽延嵗月所费甚大假令得朐山徒致交争终难全守所谓无用之田也【左传吴将伐齐子胥谏曰得志于齐犹获石田也无所用之】闻贼屡以宿豫求易朐山若必如此持此无用之地复彼旧有之疆兵役时解其利为大魏主将从之会昶败迁肇侍中肇明根之子也【游明根事魏太武及孝文以耆宿见重】马仙琕为将能与士卒同劳逸所衣不过布帛所居无帏幕衾屏饮食与厮养最下者同【将即亮翻衣于既翻厮息移翻养养马者音余亮翻韦昭曰析薪为厮炊烹为养】其在边境常单身潜入敌境伺知壁垒村落险要处【伺相吏翻】所攻战多捷士卒亦乐为之用【乐音洛为于伪翻】魏以甄琛为河南尹琛表曰国家居代患多盗窃世
　　祖愤广置主司里宰皆以下代令长及五等散男有经畧者乃得为之【长知两翻五等散男谓爵为五等男而居散官者魏书曰魏公侯伯子男有开国有散凡散各降开国一品非以其居散官而谓之散男也散悉亶翻】又多置吏士为其羽翼崇而重之始得禁止今迁都已来天下转广四逺赴会事过代都五方杂沓冦盗公行里正职轻任碎多是下材人懐茍且不能督察请取武官八品将军已下干用贞济者【贞济谓坚贞而济事也】以本官俸恤领里尉之任髙者领六部尉中者领经途尉下者领里正【魏官既给俸又给恤亲之禄故谓之俸恤魏分洛阳城中为六部置六部尉因张平子东京赋经途九轨置经途尉经途城中之大途也其余处各置里正】不尔请少髙里尉之品【少诗沼翻】选下品中应迁者进而为之督责有所辇毂可清【自汉以来京师谓之辇毂下】诏曰里正可进至勲品【勲品勲官初品也】经途从九品六部尉正九品【洛阳六部尉并置于东汉之时曹操为洛阳北部尉此其证也从才用翻】诸职中简取不必武人琛又奏以羽林为游军于诸坊巷司察盗贼于是洛城清静后常踵焉　是嵗梁之境内有州二十三【此据五代史志按萧子显齐志齐有扬南徐豫兖南兖北徐青冀江广交越荆巴郢司雍梁秦益宁湘南豫二十三州时已废巴州当以王茂所立宛州足之】郡三百五十县千二十二是后州名浸多废置离合不可胜记【胜音升】魏朝亦然【朝直遥翻下同】　上敦睦九族优惜朝士有犯罪者皆屈法申之百姓有罪则案之如法其縁坐则老幼不免一人逃亡举家质作【质音致又如字质作质其家属而罚作之】民既穷窘奸宄益深尝因郊祀有秣陵老人【江南以建康秣陵为赤县隋废秣陵建康并为江寜县窘渠陨翻宄音轨】遮车驾言曰陛下为法急于庶民缓于权贵非长久之道诚能反是天下幸甚上于是思有以寛之
　　十一年春正月壬辰诏自今逋讁之家及罪应质作若年有老小可停将送【所谓寛庶民者如此而已而不能绳权贵以法君子是以知梁政之乱也】　以临川王宏为太尉骠骑将军王茂为司空尚书令【骠匹妙翻骑奇寄翻下同】　丙辰魏以车骑大将军尚书令髙肇为司徒清河王怿为司空广平王懐进号骠骑大将军加仪同三司肇虽登三司犹自以去要任怏怏形于言色【要任谓尚书令怏于两翻】见者嗤之【嗤丑之翻】尚书右丞髙绰国子博士封轨素以方直自业【业事也以方直为事所谓彊作之也作之不已乃成君子】及肇为司徒绰送迎往来轨竟不诣肇绰顾不见轨乃遽归叹曰吾平生自谓不失规矩今日举措不如封生逺矣绰允之孙轨懿之族孙也【髙允事魏世祖以下四朝封懿去燕归魏以疎慢见黜】清河王怿有才学闻望惩彭城之祸【谓彭城王勰无罪见杀也闻音问】因侍宴谓肇曰天子兄弟讵有几人而翦之几尽【谓又杀京兆王愉也之几居依翻】昔王莽头秃籍渭阳之资遂簒汉室【事见汉纪】今君身曲亦恐终成乱阶会大旱肇擅録囚徒欲以收众心怿言于魏主曰昔季氏旅于泰山孔子疾之【朱元晦曰旅祭名也礼诸侯祭封内山川季氏祭之僭也】诚以君臣之分【分扶问翻】宜防微杜渐不可渎也减膳録囚乃陛下之事今司徒行之岂人臣之义乎明君失之于上奸臣窃之于下祸乱之基于此在矣帝笑而不应夏四月魏诏尚书与羣司鞫理狱讼令饥民就谷燕恒二州及六镇【燕因肩翻恒戸登翻】　乙酉魏大赦改元延昌　冬十月乙亥魏立皇子诩为太子始不杀其母【为后胡后乱魏张本】以尚书右仆射郭祚领太子少师祚尝从魏主幸东宫懐黄防以奉太子【防扶田翻博雅白防属此黄防又一种也】时应诏左右赵桃弓深为帝所信任祚私事之时人谓之桃弓仆射黄防少师　十一月乙未以吴郡太守袁昂兼尚书右仆射　初齐太子步兵校尉平昌伏曼容表求制一代礼乐世祖诏选学士十人修五礼【五礼吉凶军賔嘉】丹杨尹王俭总之俭卒【卒子恤翻】以事付国子祭酒何还东山【隠会稽东山】齐明帝敕尚书令徐孝嗣掌之孝嗣诛率多散逸诏骠骑将军何佟之掌之【佟徒冬翻】经齐末兵火仅有在者帝即位佟之启审省置之宜【启之于上审礼局之宜省宜置也】敕使外详【使外详议以闻也】时尚书以为庶务权舆【毛苌曰权舆始也此言王业创始也】宜俟隆平欲且省礼局并还尚书仪曹诏曰礼壊乐缺实宜以时修定但顷之修撰不得其人所以歴年不就有名无实此既经国所先可即撰次【左传曰礼经国家定社稷序人民为后嗣者也撰具也述也】于是尚书仆射沈约等奏请五礼各置【旧学士十人共修五礼今请分五礼各置学士】旧学士一人令自举学古一人相助抄撰【抄楚交翻録也】其中疑者依石渠白虎故事请制防断决【石渠事见二十七卷汉宣帝甘露三年白虎事见四十六卷章帝建初四年断丁乱翻】乃以右军记室明山賔等分掌五礼佟之总其事佟之卒以镇北谘议参军伏暅代之暅曼容之子也【暅古邓翻】至是五礼成列上之合八千一十九条诏有司遵行　己酉临川王宏以公事左迁骠骑大将军是嵗魏以桓叔兴为南荆州刺史治安昌【汉南阳郡有安昌侯】
　　【国晋泰始中割南阳东鄙之安昌平林平氏义阳四县置义阳郡治安昌城后义阳移治石城山上因梁希侵逼徙治仁顺城而安昌则俗谓之白茅城】东荆州
