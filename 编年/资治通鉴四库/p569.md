<!-- { "loadSidebar": true } -->
　　二十三年春正月庚申尚书左仆射孟顗罢　戊辰魏主军至东雍州【雍于用翻】临薛永宗垒崔浩曰永宗未知陛下自来众心纵弛今北风迅疾宜急击之魏主从之庚午围其垒永宗出战大败与家人皆赴汾水死【据南史薛安都传诸薛家于河东汾隂世为强族】其族人安都先据农弃城来奔辛未魏主南如汾隂济河至洛水桥【此华隂之洛水史记秦孝公之元年所谓魏筑长城自郑濵洛者也】闻盖吴在长安北帝以渭北地无谷草欲渡渭南循渭而西以问崔浩对曰夫击蛇者先击其首首破则尾不能掉【掉徒吊翻】今盖吴营去此六十里轻骑趋之【骑竒寄翻趋七喻翻】一日可到到则破之必矣破吴南向长安亦不过一日一日之乏未至有伤若从南道则吴徐入北山猝未可平帝不从自渭南向长安庚辰至戏水【戏许宜翻】吴众闻之悉散入北地山【地字衍】军无所获帝悔之二月丙戌帝至长安丙申如厔【厔音舟窒】歴陈仓还如雍城【雍于用翻下同】所过诛民夷与盖吴通谋者乙拔等诸军大破盖吴于杏城吴复遣使上表求援【使疏吏翻下以义推】诏以吴为都督闗陇诸军事雍州刺史北地公使雍梁二州兵屯境上为吴声援遣使赐吴印一百二十一纽使吴随宜假授　初林邑王范阳迈虽遣使入贡而寇盗不絶使贡亦薄陋帝遣交州刺史檀和之讨之南阳宗慤家世儒素【慤叔父少文髙尚不仕诸子羣从皆爱好坟典】慤独好武事【好呼到翻】常言愿乗长风破万里浪及和之伐林邑慤自奋请从军诏以慤为振武将军和之遣慤为前锋阳迈闻军出遣使请还所掠日南民输金一万斤银十万斤帝诏和之若阳迈果有款诚亦许其归顺和之至朱梧戍【朱梧县自汉以来属日南郡时于其地置戍宋白曰汉日南郡治朱吾又南行四百余里至林邑国】遣府戸曹参军姜仲基等诣阳迈【府者交州刺史府】阳迈执之和之乃进军围林邑将范扶龙于区粟城【水经注卢容水出日南卢容县区粟城南髙山东迳区粟城北林邑兵噐战具悉在城中将即亮翻】阳迈遣其将范毗沙达救之宗慤潜兵迎击毗沙达破之　魏主与崔浩皆信重寇谦之奉其道浩素不喜佛法【喜许记翻】每言于魏主以为佛法虚诞为世费害宜悉除之及魏主讨盖吴至长安入佛寺沙门饮从官酒从官入其室【饮于鸩翻从才用翻】见大有兵噐出以白帝帝怒曰此非沙门所用必与盖吴通谋欲为乱耳命有司案诛阖寺沙门阅其财产大得酿具及州郡牧守富人所寄藏物以万计【守式又翻】又为窟室以匿妇女【窟苦骨翻】浩因説帝悉诛天下沙门毁诸经像【説输芮翻】帝从之寇谦之与浩固争浩不从先尽诛长安沙门焚毁经像并敕留台下四方令一用长安法【魏主出征太子居守故谓平城为留台下遐稼翻】诏曰昔后汉荒君信惑邪伪以乱天常【佛法自汉明帝时入中国楚王英防先好之至桓帝始事浮屠】自古九州之中未尝有此夸诞大言不本人情叔季之世莫不焉【日无常主不辩白黒谓之】由是政教不行礼义大壊九服之内鞠为丘墟【鞠穷也】朕承天绪欲除伪定真复羲农之治【治直吏翻】其一切荡除灭其踪迹自今已后敢有事胡神及造形像泥人铜人者门诛有非常之人然后能行非常之事非朕孰能去此歴代之伪物【去羌吕翻】有司宣告征镇诸军刺史诸有浮图形像及胡经皆击破焚烧沙门无少长悉阮之【少诗照翻长知两翻】太子晁素好佛法【好呼到翻】屡諌不听乃缓宣诏书使逺近豫闻之得各为计沙门多亡匿获免或牧藏经像唯塔庙在魏境者无复孑遗【复扶又翻】　魏主徙长安工巧二千家于平城还至洛水分军诛李闰叛羌　太原顔白鹿私入魏境【太原郡本属并州江左以郡人南徙者侨立太原郡晋安帝义熈中土断立太原县属泰山郡元嘉十年割济南泰山为太原郡境属青州】为魏人所得将杀之诈云青州刺史杜骥使其归诚魏人送白鹿诣平城魏主喜曰我外家也【魏主母杜氏故谓骥为外家】使崔浩作书与骥且命永昌王仁髙凉王那将兵迎骥攻冀州刺史申恬于歴城杜骥遣其府司马夏矦祖欢等将兵救歴城魏人遂寇青兖冀三州至清东而还【清柬清水之东也】杀掠甚众北邉骚动【考异曰宋文帝纪三月索虏寇兖豫青冀刺史申恬破之魏太武纪二月永昌王仁至髙平禽刘义隆将王章略金乡方与迁其民五千家于河北髙凉王那至济南东平陵迁其民六千余家于河北盖宋魏各据奏到之月书之耳宋索虏传又云虏破掠太原得四千余口盖魏人夸张其数故不同耳】帝以魏寇为忧咨访群臣御史中丞何承天上表以为凡备匈奴之防不过二科武夫尽征伐之谋儒生讲和亲之约今欲追踪卫霍自非大田淮泗内实青徐使民有赢储野有积谷然后发精卒十万一举荡夷则不足为也若但欲遣军追讨报其侵暴则彼必轻骑奔走不肯防战【骑竒寄翻】徒兴巨费不损于彼报复之役将遂无已斯防之最末者也安邉固守于计为长臣窃以曹孙之霸才均智敌江淮之间不居各数百里【曹孙谓曹操孙权也】何者斥候之郊非耕牧之地故坚壁清野以俟其来整甲缮兵以乗其弊保民全境不出此涂要而归之其防有四一曰移逺就近今青兖旧民及冀州新附在界首者三万余家可悉徙置大岘之南以实内地【岘戸典翻】二曰多筑城邑以居新徙之家假其经用春夏佃牧【佃读曰田】秋冬入保寇至之时一城千家堪战之士不下二千其余羸弱犹能登陴鼔噪足抗羣虏三万矣【羸伦为翻陴音疲】三曰纂偶车牛以载粮械【纂综集也】计千家之资不下五百耦牛为车五百两【两力让翻】参合钩连以卫其众设使城不可固平行趋险【趋七喻翻】贼所不能干有急征信宿可聚四曰计丁课仗凡战士二千随其便能各自有仗素所服习铭刻由已还保输之于库出行请以自新【请噐仗各自磨砺使精新】弓簳利鐡民不得者官以渐充之【簳古旱翻】数年之内军用粗备矣【粗坐五翻】近郡之师逺屯清济【近郡谓南徐州所领诸侨郡及三吴近在邦域之中者济子礼翻】功费既重嗟怨亦深以臣料之未若即用彼众之易也【易弋防翻】今因民所利导而帅之【帅读曰率】兵彊而敌不戒国富而民不劳比于优复队伍【复方目翻】坐食粮廪者不可同年而校矣　魏金城邉固天水梁防与秦益杂民万余戸据上邽东城反攻逼西城秦益二州刺史封敕文拒却之氐羌万余人休官屠各二万余人【休官屠各二种屠直于翻】皆起兵应固防敕文击固斩之余众推防为主与敕文相攻　夏四月甲申魏主至长安　丁未大赦　仇池人李洪聚众自言应王梁防求救于氐王杨文徳文徳曰两雄不并立若须我者宜先杀洪防诱洪斩之【诱音酉】送首于文徳五月癸亥魏主遣安丰公闾根帅骑赴上邽【帅读曰率骑竒寄翻】未至防弃东城走敕文先掘重堑于外【重直龙翻】严兵守之格鬭从夜至旦敕文曰贼知无生路致死于我多杀伤士卒未易克也【易以豉翻】乃以白虎幡宣告会众降者赦之【降戸江翻】防众遂溃分兵追讨悉平之略阳人王元达聚众屯松多川【水经注松多水出陇山西南流迳降陇城北又西南注秦水】敕文又讨平之　盖吴收兵屯杏城自号秦地王声势复振【复扶又翻】魏主遣永昌王仁髙凉王那督北道诸军讨之【北道诸军谓魏兵分屯长安以北者】　檀和之等拔区粟斩范扶龙乗胜入象浦【象浦即卢容浦卢容县即秦象郡象林县地故亦谓之象浦】林邑王阳迈倾国来战以具装被象前后无际【马甲谓之其装被皮义翻】宗慤曰吾闻外国有师子威服百兽【师子似虎正黄有耏尾端茸毛大如斗尔雅翼曰穆天子传狻猊日走五百里其为物最猛虽虎豹亦畏之象至以鼻卷泥自涂数尺数数喷鼻隅立师子直而杀之】乃制其形与象相拒象果惊走林邑兵大败和之遂克林邑【水绶注林邑国都治典冲在夀泠县阿贲浦西去海岸四十里　考异曰本纪在六月在五月当是六月赏檀和之等今从传】阳迈父子挺身走所获未名之寳不可胜计宗慤一无所取还家之日衣栉萧然【胜音升栉侧瑟翻梳枇总名】六月癸未朔日有食之甲申魏冀相定三州兵二万人【相息亮翻】屯长安南山诸谷以备盖吴窜逸丙戌又司幽定冀四州兵十万人筑畿上塞围【魏都平城置司州于代都宋白曰唐云州云中郡是】起上谷西至河广纵千里【广古旷翻纵子容翻】　帝筑北隄立武湖【以其地在台城之后故名武湖在今建康府上元县北十里祝穆曰湖今为后军寨】筑景阳山于华林园　秋七月辛未以散骑常侍杜坦为青州刺史坦骥之兄也初杜预之子耽避晋乱居河西仕张氏前秦克凉州子孙始还闗中髙祖灭后秦坦兄弟从髙祖过江时江东王谢诸族方盛北人晚渡者朝廷悉以伧荒遇之【伧助耕翻南人呼北人为伧荒言其自荒外来也】虽复人才可施皆不得践清涂上尝与坦论金日防曰恨今无复此辈人【复扶又翻防丁奚翻】坦曰日防假生今世养马不暇岂办见知上变色曰卿何量朝廷之薄也【量音良】坦曰请以臣言之臣本中华髙族晋氏防乱【防息浪翻】播迁凉土世业相承不殒其旧直以南度不早便以荒伧赐隔日防胡人身为牧圉乃超登内侍齿列名贤【金日防事见二十二卷汉武帝后元二年】圣朝虽复拔才臣恐未必能也上黙然　八月魏髙凉王那等破盖吴获其二叔诸将欲送诣平城长安镇将陆俟曰长安险固风俗豪忮【将即亮翻忮支义翻狠也】平时犹不可忽况承荒乱之余乎今不斩吴则长安之变未巳也吴一身潜窜非其亲信谁能获之若停十万之众以追一人又非长防不如私许吴叔免其妻子使自追吴擒之必矣诸将咸曰今贼党众已散唯吴一身何所能至俟曰诸君不见毒蛇乎不断其首犹能为害【断丁管翻】吴天性凶狡今若得脱必自称王者不死以惑愚民为患愈大诸将曰公言是也但得贼不杀而更遣之若遂徃不返将何以任其罪俟曰此罪我为诸君任之【为于伪翻任音壬】髙凉王那亦以俟计为然遂赦二叔与刻期而遣之及期吴叔不至诸将皆咎俟俟曰彼伺之未得其便耳必不负也后数日吴叔果以吴首来传诣平城【伺相吏翻传知恋翻又直恋翻　考异曰宋索虏传云屠各反吴自攻之为流矢所中死吴弟吾生率众入木面山寻皆破散今从魏书】永昌王仁讨吴余党白广平路那罗悉平之以陆俟为内都大官防安定卢水胡刘超等聚众万余人反魏主以俟威恩着于闗中复加俟都督秦雍二州诸军事镇长安【复扶又翻下复选复还同】谓俟曰闗中奉化日浅【魏主平夏始得闗中】恩信未洽吏民数为逆乱【数所角翻】今朕以重兵授卿则超等必同心协力据险拒守未易攻也【易以豉翻】若兵少则不能制贼【少诗沼翻】卿当自以方略取之俟乃单马之镇超等闻之大喜以俟为无能为也俟既至谕以成败诱纳超女与为姻戚以招之超自恃其众犹无降意俟乃帅其帐下亲徃见超【诱音酉降戸江翻帅读曰率】超使人逆谓俟曰从者过三百人【从才用翻】当以弓马相待不及三百人当以酒食相供俟乃将二百骑诣超【将即亮翻骑竒寄翻】超设备甚严俟纵酒尽醉而还【还而宣翻又如字】顷之俟复选敢死士五百人出猎【复扶又翻】因诣超营约曰发机当以醉为限既饮俟阳醉上马大呼【呼火故翻】手斩超首士卒应声纵击杀伤千数遂平之魏主徴俟还为外都大官　是嵗吐谷浑复还旧土【去年吐谷浑西奔】
