<!-- { "loadSidebar": true } -->
　　三年春正月丁夘制广东都圣善寺【按西京已有圣善寺东都亦有圣善寺皆帝所建为武后追福】居民失业者数十家　长宁安乐诸公主多纵僮奴掠百姓子女为奴婢侍御史袁从之收系狱治之【乐音洛治直之翻】公主诉于上上手制释之从之奏称陛下纵奴掠良人何以理天下上竟释之　二月己丑上幸武门与近臣观宫女拔河【以麻絙巨竹分朋而挽水谓之拔河以定胜负考异曰唐纪云观宫女大酺今从实録】又命宫女为市肆公卿为商旅与
　　之交易因为忿争言辞防慢上与后临观为乐【防息列翻乐音洛】丙申监察御史崔琬对仗弹宗楚客纪处讷潜通戎狄受其货赂致生边患【谓受阙啜忠莭赂以致娑葛畔换也　考异曰景龙文舘记曰监察御史崔琬具衣冠对仗弹大学士兵部尚书郢国公宗楚客及侍中纪处讷时楚客在列奏言臣以庸妄叨居枢宻中外朋结谋臣臣先奏闻计垂天鍳上颔之谓琬曰楚客事朕知且去侍仗下来至仗下后琬方读奏敕令于西省对问中书门下奏无状有进止即令复位初娑葛父子与阿史那忠莭代为仇讐娑葛频乞国家为除忠莭安西都防郭元振表请如其奏宗楚客固执言忠莭竭诚于国作扞玉阙若许娑葛除之恐非威彊拯弱之义上由是不许无何娑葛擅杀御史中丞冯嘉宾殿中侍御史吕守素破灭忠莭侵扰四镇时碎叶镇守使中郎周以悌率镇兵数百人大破之夺其所侵忠莭及于阗部众数万口奏到上大悦拜以悌左屯卫将军仍以元振四镇经畧使授之敕书簿责元振宗议发劲卒令以悌同郭防瓘比讨仍邀吐蕃及西域诸部计防同击娑葛右台御史觧琬议称不可后竟与之和娑葛闻前事大怨乃付元振状称宗先取忠莭金上以问之宗具以前事奏时太平安乐二公主以亲贵权宠各立党与隂相倾夺爰自要官宰臣皆分为两时太平尤与宗不善故讽琬以弹之外传取娑葛金非也今从实録记】故事大臣被弹【被皮义翻】俯偻趋出【俛首为俯伛背为偻偻力主翻】立于朝堂待罪【朝直遥翻】至是楚客更愤怒作色自陈忠鲠为琬所诬上竟不穷问命琬与楚客结为兄弟以和解之时人谓之和事天子　壬寅以韦巨源为左仆射杨再思为右仆射并同中书门下三品　上数与近臣学士宴集令各效伎艺以为乐【数所角翻伎渠绮翻乐音洛】工部尚书张锡舞谈容娘将作大匠宗晋卿舞浑脱【长孙无忌以乌羊毛为浑脱毡防人多効之谓之赵公浑脱因演以为舞】左卫将军张洽舞黄麞【如意初里歌曰黄麞黄麞草里藏弯弓射尔伤亦演以为舞】左金吾将军杜元谈诵婆罗门呪【今所谓天竺神呪也】中书舍人卢藏用效道士上章国子司业河东郭山恽独曰臣无所解【上时掌翻恽于粉翻觧戸买翻暁也】请歌古诗上许之山恽乃歌鹿鸣蟋蟀【鹿鸣宴群臣嘉宾蟋蟀取好乐无荒之义然山恽欲以所业自见以附于儒学而已非能纳君于善】眀日上赐山恽敕嘉羙其意赐时服一袭上又尝宴侍臣使各为廻波辞【时内宴酒酣侍臣率起为廻波舞故使为廻波辞】众皆为謟语或自求荣禄谏议大夫李景伯曰廻波尔持酒巵防臣职在箴规侍宴既过三爵【左传曰臣侍君宴不过三爵过三爵非礼也】諠哗窃恐非仪上不悦萧至忠曰此真谏官也　三月戊午以宗楚客为中书令萧至忠为侍中太府卿韦嗣立为中书侍郎同中书门下三品　【考异曰新表云嗣立守兵部尚书今从实録】中书侍郎崔湜赵彦昭并同平章事崔湜通于上官昭容故昭容引以为相【湜常职翻相息亮翻】彦昭张掖人也【张掖故匈奴浑邪王地汉武帝开置张掖郡及得县应邵曰张国臂掖故曰张掖得郡所治匈奴王号也晋改得为永平后魏置张掖军隋开皇十七年改永平为酒泉大业初改为张掖县其地自西魏以来为甘州治所取州甘峻山为名音禄】时政出多门滥官充溢人以为三无坐处谓宰相御史及员外官也韦嗣立上疏以为比者造寺极多【比毗至翻】务取崇丽大则用钱百数十万小则三五万无虑所费千万以上人力劳怨嗟盈路佛之为教要在降伏身心【降户江翻】岂雕画土木相夸壮丽万一水旱为灾戎狄构患虽龙象如云将何救哉又食封之家其数甚众昨问戸部云用六十余万丁一丁绢两匹凡百二十余万匹【唐初之制一丁嵗输绢二匹】臣顷在太府毎嵗庸绢多不过百万少则六七十万匹【少诗沼翻下同】比之封家所入殊少夫有佐命之勲始可分茅胙土国初功臣食封者不过三二十家今以恩泽食封者乃逾百数国家租赋大半私门私门有余徒益奢侈公家不足坐致忧危制国之方岂谓为得封户之物诸家自徴僮仆依埶陵轹州县多索裹头【轹郎狄翻裹头谓行槖□里以自资者今谓荅头朱古卧翻】转行贸易烦扰驱廹不胜其苦不若悉计丁输之太府使封家于左藏受之【胜音升藏徂浪翻】于事为愈【谓犹胜于封家自徴也】又员外置官数倍正阙曹署典吏困于秪承府库仓储竭于资奉又刺史县令近年以来不存简择京官有犯及声望下者方遣刺州吏部选人衰耄无手笔者方补县令【选湏绢翻下选法同】以此理人何望率化望自今应除三省两台及五品以上清望官【两台谓左右御史台】皆先于刺史县令中选用则天下理矣上弗听　戊寅以礼部尚书韦温为太子少保同中书门下三品太常卿郑愔为吏部尚书同平章事【案下书吏部侍郎同平章事郑愔又考新书本纪是年是月是日书太常少卿郑愔守吏部侍郎同中书门下平章事则知传写通鉴者误以侍郎为尚书也】温皇后之兄也　太常博士唐绍以武氏昊陵顺陵置守户五百与昭陵数同梁宣王鲁忠王墓守户多于亲王五倍【梁宣王武三思鲁忠王武崇训】韦氏褒徳庙卫兵多于太庙【立褒徳庙见上卷元年】上疏请量裁减不听【量音良】绍临之孙也【唐临厯事髙祖太宗髙宗】　中书侍郎兼知吏部侍郎同平章事崔湜吏部侍郎同平章事郑愔俱掌铨衡倾附势要赃贿狼籍数外留人授拟不足逆用三年阙【选法之壊至于我宋极矣吏部注拟率一官而三人共之居之者一人未至者一人伺之者又一人稍有羙阙伺之者又不特一人也岂止逆用三年阙哉】选法大壊湜父挹为司业受选人钱湜不之知长名放之【髙宗总章二年裴行俭始设长名牓凡选人之集于吏部者得者留不得者放宋白曰长名牓定留放留者入选放者不得入选】其人诉曰公所亲受某赂柰何不与官湜怒曰所亲为谁当擒取杖杀之其人曰公勿杖杀将使公遭忧湜大慙侍御史靳恒与监察御史李尚隠对仗弹之【靳居焮翻恒户登翻监古衔翻弹徒丹翻】上下湜等狱命监察御史裴漼按之【漼七罪翻】安乐公主讽漼寛其狱漼复对仗弹之夏五月丙寅愔免死流吉州湜贬江州司马【旧志江州京师东南二千九百四十八里至东都二千一百九十七里】上官昭容宻与安乐公主武延秀曲为申理【复扶又翻为于伪翻】明日以湜为襄州刺史【旧志防州京师一千一百八十二里至东都八百五十三里】愔为江州司马　六月右仆射同中书门下三品杨再思薨秋七月突骑施娑葛遣使请降【骑竒寄翻娑素何翻使疏吏翻降户江翻】庚辰拜钦化可汗赐名守忠　八月己酉以李峤同中书门下三品韦安石为侍中萧至忠为中书令至忠女适皇后舅子崔无诐【诐彼义翻】成昏日上主萧氏后主崔氏时人谓之天子嫁女皇后娶妇　上将祀南郊丁酉国子祭酒祝钦明国子司业郭山恽建言古者大祭祀后祼献以瑶爵皇后当助祭天地太常博士唐绍蒋钦绪驳之以为郑注周礼内司服惟有助祭先王先公无助祭天地之文皇后不当助祭南郊【周礼内宰大祭祀后祼献则賛瑶爵亦如之注云谓祭宗庙王既祼而出迎牲后乃从后祼也献谓荐腥荐熟后亦从后献也瑶爵谓尸卒食王既酳尸后亚献之其爵以瑶为饰又内司服掌王后之六服祎衣揄狄阙狄鞠衣展衣禒衣素沙注云祎衣榆狄阙狄三者皆祭服从王祭先王则服祎衣祭先公则服揄狄祭群小祀则服阙狄今世有圭衣者盖三狄之遗俗据周礼则内宰所谓大祭祀指言祭宗庙也祝钦明等因唐制以天地宗庙并为大祀遂以周礼大祭祀傅防其説以謟韦后而周礼郑义所谓祼也献也瑶爵也乃祭时行礼之三莭今钦明言后祼献以瑶爵亦皆郑义自为之説也祼古玩翻駮北角翻】国子司业盐官禇无量议【盐官汉海盐地旧有盐官吴因立为县名唐属杭州】以为祭天惟以始祖为主不配以祖妣故皇后不应预祭韦巨源定仪注请依钦明议上从之以皇后为亚献仍以宰相女为斋娘助执豆笾钦明又欲以安乐公主为终献绍钦绪固争乃止以巨源摄太尉为终献钦绪胶水人也【胶水汉胶束国地晋武帝置长广郡后魏为光州治所隋仁夀元年改长广为胶水县属莱州】　己巳上幸定昆池命从官赋诗黄门侍郎李日知诗曰所愿蹔思居者逸勿使时称作者劳【从才用翻蹔与暂同】及睿宗即位谓日知曰当是时朕亦不敢言之【睿宗之言盖谓当时畏安乐公主之势也】　九月戊辰以苏瓌为右仆射同中书门下三品【瓌古回翻】　太平安乐公主各树朋党更相党毁【更工衡翻】上患之冬十一月癸亥上谓修文馆直学士武平一曰比闻内外亲贵多不辑睦以何法和之平一以为此由防謟之人隂为离间【比毗至翻间古苋翻】宜深加诲谕斥逐奸险若犹未巳伏愿舍近圗远抑慈存严示以知禁无令积恶上赐平一帛而不能用其言　上召前修文舘学士崔湜郑愔入陪大礼乙丑上祀南郊赦天下并十恶咸赦除之【十恶恩赦之所不原】流人并放还斋娘有壻者皆改官　甲戌开府仪同三司平章军国重事豆卢钦望薨【平章军国重事盖自豆卢钦望始】　乙亥吐蕃賛普遣其大臣尚赞咄等千余人逆金城公主【咄当没翻　考异曰实录乙亥吐蕃大臣尚賛吐等来迎女文舘记云吐蕃使其大首领瑟瑟告身賛咄金告身尚钦藏以下来迎金城公主译者云賛咄犹此左仆射钦藏犹此侍中盖賛咄即賛吐也今从文舘记】　河南道廵察使监察御史宋务光【使疏吏翻下同】以于时食实封者凡一百四十余家【唐制食实封者得真戸戸皆三丁以上一分入国开元定制以三丁为限租赋全入于封家】应出封戸者凡五十四州皆割上腴之田或一封分食数州而太平安乐公主又取髙赀多丁者刻剥过苦应充封戸者甚于征役滑州地出绫缣【唐六典州贡方纹绫】人多趋射【趋七喻翻射而亦翻】尤受其人多流亡请稍分封戸散配余州又徴封使者烦扰公私请附租庸毎年送纳上弗听　时流人皆放还均州刺史谯王重福独不得归【重福徙均州见上卷神龙元年重直龙翻】乃上表自陈曰陛下焚柴展礼郊祀上苍生并得赦除赤子偏加摈弃【赤子重福自谓也】皇天平分之道固若此乎天下之人闻者为臣流涕【为于伪翻】况陛下慈念岂不愍臣栖遑【栖遑者离索忧廹之意】表奏不报前右仆射致仕唐休璟年八十余进取弥鋭娶贺娄
