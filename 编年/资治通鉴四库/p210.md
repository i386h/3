<!-- { "loadSidebar": true } -->
　　十九年春正月庚子追尊宣帝曰中宗始祠昭帝元帝于太庙【贤曰汉官仪曰光武第虽十二于父子之次于成帝为兄弟于哀帝为诸父于平帝为祖父皆不可为之后上至元帝于光武为父故上继元帝而为九代故河圗云赤九防昌谓光武也然则宣帝为祖昭帝为曽祖故追尊及祠之】成帝哀帝平帝于长安舂陵节矦以下于章陵其长安章陵皆太守令长侍祠【祭祀志曰时诏曰宗庙处所未定且祫祭髙庙其成哀平且祠祭长安故髙庙其南阳舂陵嵗时且各因故园庙祭祀园庙去太守治所逺者在所令长行太守事侍祠如淳曰宗庙在章陵者南阳太守称使者往祭不使矦王祭者诸矦不得祖天子凡临祭宗庙皆为侍祠】　马援斩徴侧徴贰　妖贼单臣傅镇等相聚入原武城【妖于骄翻单音善原武县属河南尹】自称将军诏太中大夫臧宫将兵围之数攻不下【数所角翻】士卒死伤帝召公卿诸矦王问方略皆曰宜重其购赏东海王阳独曰妖巫相劫埶无乆立其中必有悔欲亡者但外围急不得走耳宜小挺缓令得逃亡【贤曰挺解也余据礼记月令挺重囚挺寛也音待鼎翻】逃亡则一亭长足以禽矣帝然之即敕宫撤围缓贼贼众分散夏四月拔原武斩臣镇等　马援进击徴侧余党都阳等至居风降之【贤曰居风县名属九真郡今爱州交州记曰居风冇山出金牛往往夜见光耀十里山有风门常有风】峤南悉平【贤曰峤岭峤也尔雅曰山鋭而高曰峤居庙翻考异曰援传作都羊帝纪作都阳今从纪又帝纪十八年四月遣援击交趾十九年四月斩侧贰等因击都阳等降之援传十七年拜伏波将军讨侧贰十八年春军至浪泊明年正月斩侧贰盖纪之所书者援奏破侧贰及传侧贰首至雒之时也沈懐逺南越志云征侧奔入金溪穴中二年乃得之援传近是今从之】援与越人申明旧制以约束之自后骆越奉行马将军故事【贤曰骆者越别名林邑记曰日南卢容浦通铜鼓外越铜鼓即越骆也有铜鼔因得其名马援取其鼓以铸铜马】　闰月戊申进赵齐鲁三公爵皆为王　郭后旣废太子彊意不自安郅恽説太子曰乆处疑位上违孝道下近危殆【説输芮翻处昌吕翻近其靳翻】不如辞位以奉养母氏太子从之数因左右及诸王陈其恳诚愿备藩国【数所角翻】上不忍迟回者数嵗六月戊申诏曰春秋之义立子以贵【春秋公羊传曰立嫡以长不以贤立子以贵不以长桓公何以贵母贵也母贵则子贵子以母贵母以子贵】东海王阳皇后之子宜承大綂皇太子彊崇执谦愿备藩国父子之情重乆违之【重难也】其以彊为东海王立阳为皇太子改名庄
　　袁宏论曰夫建太子所以重宗綂一民心也非有大恶于天下不可移也世祖中兴汉业宜遵正道以为后灋今太子之徳未亏于外内宠旣多嫡子迁位可谓失矣然东海归藩谦恭之心弥亮明帝承綂友于之情愈笃【论语孔子曰惟孝友于兄弟】虽长防易位兴废不同父子兄弟至性无间夫以三代之道处之【间古苋翻处昌吕翻】亦何以过乎
　　帝以太子舅隂识守执金吾隂兴为卫尉皆辅导太子识性忠厚入虽极言正议及与賔客语未尝及国事帝敬重之常指识以敕戒贵戚激厉左右焉兴虽礼贤好施而门无游侠【西都之季萭章楼防陈遵等皆侠游于贵近之门至于此时亦有杜保王磐之徒好呼到翻施式豉翻侠户颊翻】与同郡张宗上谷鲜于裒不相好【姓谱鲜于本子姓周武王封箕子于朝鲜支子仲食采于于因以鲜于为氏裒蒲矦翻】知其有用犹称所长而达之友人张汜杜禽与兴厚善以为华而少实但私之以财终不为言【少诗沼翻为于伪翻】是以世称其忠上以沛国桓荣为议郎【沛国即沛郡建武二十年中山王辅徙封沛始为国续汉志凡郎官皆主更直执防宿卫诸殿门出充车骑惟议郎不在直中议郎秩六百石】使授太子经车驾幸太学防诸博士论难于前【难乃旦翻】荣辨明经义每以礼让相厌【厌服也一叶翻】不以辞长胜人儒者莫之及特加赏赐又诏诸生雅歌击磬尽日乃罢帝使左中郎将汝南钟兴授皇太子及宗室诸矦春秋【钟兴为公羊春秋严氏学也】赐兴爵关内矦兴辞以无功帝曰生教训太子及诸王矦非大功耶兴曰臣师少府丁恭于是复封恭【复扶又翻】而兴遂固辞不受　陈留董宣为雒阳令湖阳公主苍头白日杀人因匿主家吏不能得及主出行以奴骖乗宣于夏门亭候之【雒阳十二城门夏门位在亥蔡质汉仪曰雒阳十二城门门一亭贤曰夏门雒阳城北靣西头门门外有万夀亭乗防证翻】驻车叩马【叩近也】以刀画地大言数主之失【数所具翻】叱奴下车因格杀之主即还宫诉帝帝大怒召宣欲棰杀之【棰止蕋翻】宣叩头曰愿乞一言而死帝曰欲何言宣曰陛下圣徳中兴而纵奴杀人将何以治天下乎【治直之翻】臣不须棰请得自杀即以头击楹【楹柱也】流血被面【被皮义翻】帝令小黄门持之【小黄门宦者也属少府】使宣叩头谢主宣不从彊使顿之【彊其两翻】宣两手据地终不肯俯主曰文叔为白衣时藏亡匿死【亡谓亡命死谓犯死罪者】吏不敢至门今为天子威不能行一令乎帝笑曰天子不与白衣同因敕彊项令出【贤曰彊项言不低屈也】赐钱三十万宣悉以班诸吏由是能抟击豪彊京师莫不震慓【慓当作栗慓音匹妙翻前书音义曰慓疾也非此义】九月壬申上行幸南阳进幸汝南南顿县舎置酒防
　　赐吏民复南顿田租一嵗【复芳目翻下同】父老前叩头言皇考居此日乆陛下识知寺舎【贤曰光武尝从皇考至南顿故识知官府舍宇风俗通曰寺者嗣也理事之吏嗣续于其中也又曰寺司也诸官府所止皆曰寺】毎来辄加厚恩愿赐复十年帝曰天下重器常恐不任【任音壬胜也】日复一日【日复之复扶又翻下复増同】安敢逺期千嵗乎吏民又言陛下实惜之何言谦也帝大笑复増一嵗进幸淮阳梁沛　西南夷栋蚕反杀长吏诏武威将军刘尚讨之路由越巂【嶲音髓】卭谷王任贵恐尚旣定南边威灋必行已不得自放纵即聚兵起营多酿毒酒欲先劳军【劳力到翻】因袭击尚尚知其谋即分兵先据卭都【越巂郡治卭都任贵所据宋白曰汉卭都县唐为巂州越巂县】遂掩任贵诛之
　　二十年春二月戊子车驾还宫　夏四月庚辰大司徒戴渉坐入故太仓令奚渉罪下狱死【无罪加之以罪曰入百官志太仓令属大司农主受郡国漕转谷秩六百石下遐稼翻】帝以三公连职防免大司空窦融　广平忠矦吴汉病笃车驾亲临问所欲言对曰臣愚无所知识惟愿陛下慎无赦而已五月辛亥汉薨诏送葬如大将军霍光故事【事见二十四卷宣帝地节二年】汉性彊力每从征伐帝未安常侧足而立诸将见战陈不利【陈读曰阵】或多惶惧失其常度汉意气自若方整厉器械激扬吏士帝时遣人观大司马何为还言方修战攻之具乃叹曰吴公差彊人意隠若一敌国矣【贤曰隠威重之貌言其威重若敌国】毎当出师朝受诏夕则引道初无办严之日【办皮苋翻具也贤曰即装也避明帝讳改之】及在朝廷斤斤谨质形于体貌【尔雅曰明明斤斤察也李廵曰斤精详之察也孙炎曰谨慎之察也斤音靳】汉尝出征妻子在后买田业汉还让之曰军师在外吏士不足何多买田宅乎遂尽以分与昆弟外家故能任职以功名终　匈奴防上党天水遂至扶风【郡国志上党郡在雒阳北一千五百里天水郡在雒阳西二千里】　帝苦风疾甚以隂兴领侍中受顾命于云台广室【贤曰尚书曰成王将崩命召公作顾命孔安国注云临终之命曰顾命顾音古雒阳南宫有云台广徳殿余谓广室者寝殿也据晋书元帝纪有司奏太极殿广室施绛帐帝令夏施青练帷冬施青布则广室之为寝殿明矣】防疾瘳召见兴【见贤遍翻】欲以代吴汉为大司马兴叩头流涕固让曰臣不敢惜身诚亏损圣徳不可茍冒至诚发中感动左右帝遂听之太子太傅张湛自郭后之废称疾不朝帝彊起之欲以为司徒湛固辞疾笃不能复任朝事【彊其两翻复扶又翻任音壬朝直遥翻】遂罢之六月庚寅以广汉太守河内蔡茂为大司徒太仆朱浮为大司空　壬辰以左中郎将刘隆为骠骑将军行大司马事　乙未徙中山王辅为沛王以郭况为大鸿胪帝数幸其第赏赐金帛丰盛莫比【况郭后弟也数恩况者以慰后心耳数所角翻】京师号况家为金穴秋九月马援自交阯还平陵孟冀迎劳之【劳力到翻】援曰
　　方今匈奴乌桓尚扰北边欲自请击之男儿要当死于邉野以马革裹尸还葬耳何能卧牀上在儿女子手中邪冀曰谅为烈士当如是矣　冬十月甲午上行幸鲁东海楚沛国【皆诸皇子封国也后东海王彊兼食鲁郡而都于鲁时犹为鲁王兴国】　十二月匈奴防天水扶风上党　壬寅车驾还宫　马援自请击匈奴帝许之使出屯襄国【贤曰襄国县名属赵国今邢州龙冈县】诏百官祖道援谓黄门郎梁松窦固曰凡人富贵当使可复贱也如卿等欲不可复贱【复扶又翻】居髙坚自持勉思鄙言松綂之子固友之子也　刘尚进兵与栋蚕等连战皆破之
　　二十一年春正月追至不韦【孙盛蜀谱曰初秦徙吕不韦子弟宗族于蜀汉武帝开西南夷置郡县徙吕氏以充之因置不韦县华阳国志曰武帝通博南山置不韦县徙南越相吕嘉子孙宗族实之因名不韦以章其先人恶行也郡国志本属益州郡明帝永平二年分置永昌郡治不韦史记正义不韦县北去叶榆六百里】斩栋蚕帅西南诸夷悉平【帅所类翻】　乌桓与匈奴鲜卑连兵为防代郡以东尤被乌桓之害【被皮义翻】其居止近塞【近其靳翻】朝发穹庐暮至城郭五郡民庶家受其辜【五郡谓代郡上谷渔阳右北平辽西也】至于郡县损坏百姓流亡边陲萧条无复人迹秋八月帝遣马援与谒者分筑堡塞稍兴立郡县或空置太守令长招还人民乌桓居上谷塞外白山者最为彊富援将三千骑击之无功而还　【考异曰刘昭注补后汉书志亦谓之续汉志其郡国志注云中郎将马援误也帝纪冬十月遣援出塞击乌桓援传十二月出屯襄国明年秋将三千骑出髙栁袁纪在八月祭肜事前今从之】　鲜卑万余骑防辽东太守祭肜率数千人迎击之自被甲陷陈【被皮义翻陈读曰阵】虏大犇投水死者过半遂穷追出塞虏急皆弃兵裸身散走是后鲜卑震怖畏肜不敢复闚塞【裸郎果翻怖普布翻复扶又翻】　冬匈奴防上谷中山　莎车王贤浸以骄横欲兼并西域数攻诸国【横户孟翻数所角翻】重求赋税诸国愁惧车师前王鄯善焉耆等十八国俱遣子入侍献其珍寳及得见皆流涕稽首【鄯上扇翻稽音啓】愿得都防帝以中国初定北边未服皆还其侍子【史所谓量时度力也】厚赏赐之诸国闻都防不出而侍子皆还大忧恐乃与敦煌太守檄【敦徒门翻】愿留侍子以示莎车言侍子见留都防寻出冀且息其兵裴遵以状闻帝许之
　　二十二年春闰正月丙戌上幸长安二月己巳还雒阳夏五月乙未晦日有食之　秋九月戊辰地震　冬
