<!-- { "loadSidebar": true } -->
　　新成之子也【小新成见一百二十九卷宋孝武大明五年】　乙丑徐州刺史歴阳昌义之与魏平南将军陈伯之战于梁城【晋孝武太元中侨立梁郡于淮南夀春界故有梁城其地在夀阳东北钟离西南】义之败绩　将军萧昞将兵击魏徐州围淮阳【角城在淮水之阳淮阳又在角城北十八里治宿预梁后于角城置淮阳郡昞音丙】　三月丙寅朔日有食之　己夘魏荆州刺史赵怡平南将军奚康生救淮阳　魏咸阳王禧之子翼遇赦求其父【禧诛见一百四十四卷齐和帝中兴元年】屡泣请于魏主魏主不许癸未翼与其弟昌晔来犇上以翼为咸阳王翼以晔嫡母李妃之子也请以爵让之上不许　辅国将军刘思效败魏青州刺史元系于胶水【魏收志光州长广郡即墨县有胶水水经胶水出黔陬县胶山北流过夷安县东又东北过胶东县城北百里注于海败补迈翻】临川王宏使记室吴兴丘迟为书遗陈伯之曰【遗于季翻】寻君去就之际非有他故直以不能内审诸已外受流言沈迷猖獗以至于此【沈持林翻】主上屈法申恩吞舟是漏【汉惩秦法之苛禁罔疏濶时称为漏吞舟之鱼】将军松柏不翦亲戚安居髙台未倾爱妾尚在【松柏不翦谓不毁夷其先世坟墓也亲戚安居谓其亲戚在江南者皆不以叛党连坐安居自若也髙台未倾谓居第未尝污潴池台如故也爱妾尚在谓其婢妾犹守其家不没于官及流落于他家也昔雍门子见孟尝君吟曰髙台既已倾曲池既已平坟墓生荆棘牧竖游其上孟尝君亦如是乎孟尝君为之喟然叹息】而将军鱼游于沸鼎之中鷰巢于飞幕之上【鱼游釡中古人多有是言言将必至于焦烂左吴季札谓孙林父曰夫子之居此也犹燕之巢于幕上杜预注曰言至危也】不亦惑乎想早励良图自求多福庚寅伯之自夀阳梁城拥众八千来降【伯之元年奔魏今复还降户江翻】魏人杀其子虎牙诏复以伯之为西豫州刺史未之任复以为通直散骑常侍【不使之出当边镇恐其复叛也复扶又翻】久之卒于家　初魏御史中尉甄琛【甄七人翻琛丑林翻】表称周礼山林川泽有虞衡之官为之厉禁盖取之以时不使戕贼而已故虽置有司实为民守之也【周礼山虞掌山林之政令物为之厉而为之守禁令万民时斩材有期日凡窃木者有刑罚林衡掌林麓之禁令而平其守以时计林麓而赏罚之川衡掌巡川泽之禁令而平其守以时舍其守犯禁者执而诛罚之泽虞掌国泽之政令为之厉禁使其地之人守其财物以时入于王府颁其余于万民为于伪翻下专为同】夫一家之长必惠养子孙【长知两翻】天下之君必惠养兆民未有为人父母而吝其醯醢富有羣主而榷其一物者也【榷古岳翻】今县官鄣防河东盐池而收其利是専奉口腹而不及四体也盖天子富有四海何患于贫乞弛盐禁与民共之録尚书事勰尚书邢峦奏【勰彭城王勰也音协】以为琛之所陈坐谈则理髙行之则事阙窃惟古之善治民者必汚隆随时丰俭称事【治直之翻称尺证翻】役养消息以成其性命若任其自生随其饮啄乃是刍狗万物【老子曰天地不仁以万物为刍狗注云天施地化不以仁恩天地生万物视之如刍草狗畜任自然也】何以君为是故圣人敛山泽之货以寛田畴之赋收闗市之税以助什一之储【此谓田畴什一之赋不足以供国用故敛山泽税闗市以助之也】取此与彼皆非为身【为于伪翻下同】所谓资天地之产惠天地之民也今盐池之禁为日已久积而散之以济军国非専为供大官之膳羞给后宫之服玩既利不在己则彼我一也然自禁盐以来有司多慢出纳之间或不如法是使细民嗟怨负贩轻议此乃用之者无方非作之者有失也一旦罢之恐乖本防一行一改法若奕棊【左传曰奕者举棊不定不胜其耦今此以喻一行一改无定法也】参论理要宜如旧式【自此以上合载于一百四十三卷齐东昏永明二年】魏主卒从琛议【琛议既行于景明初年随格于景明四年今复罢盐禁是卒从其议也卒子恤翻】夏四月乙未罢盐池禁【复收盐利见上卷二年】　庚戌魏以中山王英为征南将军都督扬徐二州诸军事帅众十余万以拒梁军【帅读曰率】指授诸节度所至以便宜从事江州刺史王茂将兵数万侵魏荆州诱魏边民及诸蛮更立宛州【将即亮翻诱音酉更魏荆州为宛州也更工衡翻宛于元翻】遣其所署宛州刺史雷豹狼等袭取魏河南城【萧子显齐志雍州有河南郡所领五县惟棘阳为实土则河南郡当在南阳棘阳县界五代志邓州新野县旧曰棘阳】魏遣平南将军杨大眼都督诸军击茂辛酉茂战败失亡二千余人　【考异曰大眼云俘馘七千有余今从魏帝纪】大眼进攻河南城茂逃还大眼追至汉水攻拔五城魏征虏将军宇文福冦司州俘千余口而去五月辛未太子右卫率张惠绍等侵魏徐州拔宿预执城主马成龙【晋安帝立宿预县属淮阳郡魏髙祖以为南徐州治所】乙亥北徐州刺史昌义之拔梁城【南徐治京口故以钟离为北徐】豫州刺史韦叡遣长史王超等攻小岘未拔叡行围栅【行下孟翻】魏出数百人陈于门外【陈读曰阵】叡欲击之诸将皆曰【将即亮翻下同】向者轻来未有战备徐还授甲乃可进耳叡曰不然魏城中二千余人足以固守今无故出人于外必其骁勇者也【骁坚尧翻】茍能挫之其城自拔众犹迟疑叡指其节曰朝廷授此非以为饰韦叡法不可犯也遂进击之士皆殊死战魏兵败走因急攻之中宿而拔【中读曰仲又竹使翻　考异曰魏帝纪六月辛丑陷小岘戍今从叡】遂至合肥先是右军司马胡景略等攻合肥久未下【先悉荐翻】叡按山川夜帅众堰肥水顷之堰成水通舟舰继至【帅读曰率舰戸黯翻】魏筑东西小城夹合肥叡先攻二城魏将杨灵帅众五万奄至众惧不敌请奏益兵叡笑曰贼至城下方求益兵将何所及且吾求益兵彼亦益兵兵贵用奇岂在众也遂击灵破之叡使军主王懐静筑城于岸以守堰魏攻拔之城中千余人皆没魏人乗胜至堤下兵势甚盛诸将欲退还漅湖或欲保三义　【考异曰南史作三丈今从梁书盖漅湖之水于此分三汊故名退保于此利于入船故众欲之】叡怒曰宁有此邪命取繖扇麾幢树之堤下示无动志【繖苏旱翻又苏盱翻幢江翻】魏人来凿堤叡亲与之争魏兵却因筑垒于堤以自固叡起鬬舰髙与合肥城等四面临之城中人皆哭守将杜元伦登城督战中弩死【将即亮翻中竹仲翻】辛巳城溃俘斩万余级获牛羊以万数叡体素羸未尝跨马【羸伦为翻】每战常乗板舆督厉将士勇气无敌昼接賔旅夜半起筭军书张灯逹曙抚循其众常如不及故投募之士争归之所至顿舍馆宇藩墙皆应准绳诸军进至东陵【水经注庐江金兰县西北东陵乡大苏山灌水之所出也攷之诸志无金兰县未知何世所置】有诏班师【班师之诏必在洛口师溃之后史因书叡事而终言之】去魏城既近【据姚思防梁书时魏守甓城去东陵二十里】诸将恐其追蹑叡悉遣辎重居前身乗小舆殿后【重直用翻殿丁练翻】魏人服叡威名望之不敢逼全军而还于是迁豫州治合肥【豫州自晋熙还合肥】壬午魏遣尚书元遥南拒梁兵　癸未魏遣征西将军于劲节度秦陇诸军　丁亥庐江太守闻喜裴邃克魏羊石城庚寅又克霍丘城【水经注曹魏安丰都尉治安丰津南后以其故城立霍丘戍隋立霍丘县今在夀春东百余里杜佑曰霍丘汉松滋县地　考异曰梁裴邃云五年征邵阳洲魏人为长桥以济邃筑垒逼桥密作没突舰防淮水暴涨邃乗舰径造桥侧魏众惊溃邃乗胜追击大破之进克羊石霍丘城平小岘攻合肥魏帝纪辛巳衍将陷合肥己丑又陷羊石霍丘案韦叡叡攻邵阳洲方使邃乗舰焚桥事在克合肥后又梁帝纪辛巳叡克合肥丁亥邃克羊石庚寅克霍丘今从之邃载取二城在破邵阳洲后误也】六月庚子青冀二州刺史桓和克朐山城【胊音劬】　乙巳魏安西将军元丽击王法智破之斩首六千级　张惠绍与假徐州刺史宋黑水陆俱进趣彭城围髙冢戍【水经注彭城同孝山隂有楚元王冢髙十许丈广百许步意者魏立戍于此乎趣七喻翻】魏武卫将军奚康生将兵救之【将即亮翻】丁未惠绍兵不利黑战死　太子统生五嵗能遍诵五经庚戌始自禁中出居东宫　丁巳魏以度支尚书邢峦都督东讨诸军事【度徒洛翻】　魏骠骑大将军冯翊惠公源懐卒懐性寛简不喜烦碎【骠匹妙翻骑奇寄翻喜许记翻】常曰为贵人当举纲维何必事事详细譬如为屋但外望髙显楹栋平正基壁完牢足矣斧斤不平斵削不密非屋之病也　秋七月丙寅桓和击魏兖州拔固城【固城疑即抱犊固城也抱犊固在兰陵界】　吕茍儿率众十余万屯孤山围逼秦州【此孤山当在上邽左右魏秦州治上邽领天水略阳汉阳郡】元丽进击大破之行秦州事李韶掩击孤山获其父母妻子庚辰茍儿帅其徒诣丽降【帅读曰率降户江翻】兼太仆卿杨椿别讨陈瞻瞻据险拒守诸将或请伏兵山蹊断其出入【断丁管翻】待粮尽而攻之或欲斩木焚山然后进讨椿曰皆非计也自官军之至所向辄克贼所以深窜正避死耳今约勒诸军勿更侵掠贼必谓我见险不前待其无备然后奋击可一举平也乃止屯不进贼果出抄掠椿复以马畜饵之【抄楚交翻复扶又翻】不加讨逐久之隂简精卒衔枚夜袭之斩瞻首秦泾二州皆平　戊子徐州刺史王伯敖与魏中山王英战于隂陵【隂陵县汉属九江郡晋属淮南郡梁北谯郡治隂陵城隋改北谯郡为全椒县属江都郡唐全椒县属滁州】伯敖兵败失亡五千余人己丑魏发定冀瀛相并肆六州十万人以益南行之兵【相息亮翻】上遣将军角念将兵一万屯防山招纳兖州之民降者甚众【魏收志南青州东安郡新泰县东南有防山盖防山即古所谓东防也与固城孤山皆近魏兖州东界故梁连兵据之以招兖州之民北史邢峦谓是时梁人侵轶徐兖是矣角姓也姓苑汉有角善叔将即亮翻降户江翻】是时将军萧及屯固城桓和屯孤山【魏收志兰陵郡兰陵县有石孤山又昌虑县有孤山】魏邢峦遣统军樊鲁攻和别将元恒攻及【恒户澄翻】统军毕祖朽攻念壬寅鲁大破和于孤山恒拔固城祖朽击念走之己酉魏诏平南将军安乐王诠督后发诸军赴淮南诠长乐之子也【安乐王长乐见一百三十三卷宋苍梧王元徽三年乐音洛诠且縁翻】将军蓝懐恭与魏邢峦战于睢口【姓谱蓝鲁甘翻姓也战国策有中山大夫蓝诸水经注睢水过睢陵县故城北而东南流迳下相县故城南又东南流入于泗谓之睢口睢音虽】懐恭败绩峦进围宿预懐恭复于清南筑城【清南清水之南也复扶又翻】峦与平南将军杨大眼合攻之九月癸酉拔之斩懐恭杀获万计张惠绍弃宿预【此与后张惠绍闻洛口败引兵退本一事耳解见后】萧昞弃淮阳遁还临川王宏以帝弟将兵【将即亮翻下同】器械精新军容甚盛北人以为百数十年所未之有军次洛口【水经注洛涧在西曲阳县北刘牢之斩秦将梁成处北歴秦墟下注淮谓之洛口】前军克梁城【即谓昌义之克梁城也】诸将欲乗胜深入宏性懦怯部分乖方【分扶问翻】魏诏邢峦引兵度淮与中山王英合攻梁城宏闻之惧召诸将议旋师吕僧珍曰知难而退不亦善乎宏曰我亦以为然栁惔曰自我大众所临何城不服何谓难乎裴邃曰是行也固敌是求何难之避马仙琕曰王安得亡国之言天子扫境内以属王【惔徒甘翻琕部田翻属之欲翻】有前死一尺无却生一寸昌义之怒须发尽磔【磔陟格翻张开也】曰吕僧珍可斩也岂有百万之师出未逢敌望风遽退何面目得见圣主乎朱僧勇胡辛生拔剑而退【退据南史宏当作起】曰欲退自退下官当前向取死议者罢出僧珍谢诸将曰殿下昨来风动【谓宏心风动也】意不在军深恐大致沮丧故欲全师而返耳【沮在吕翻丧息浪翻】宏不敢遽违羣议停军不前魏人知其不武遗以巾帼【遗于季翻帼古获翻】且歌之曰不畏萧娘与吕姥【言其怯懦如妇人女子也姥莫补翻】但畏合肥有韦虎虎谓韦叡也僧珍叹曰使始兴吴平为帅而佐之岂有为敌人所侮如是乎【始兴王憺吴平侯昺帅所类翻】欲遣裴邃分军取夀阳大众停洛口宏固执不聴令军中曰人马有前行者斩于是将士人懐愤怒魏奚康生驰遣杨大眼谓中山王英曰梁人自克梁城已后久不进军其势可见必畏我也王若进据洛水彼自犇败英曰萧临川虽騃其下有良将韦裴之属未可轻也【騃古骇翻将即亮翻】宜且观形势勿与交锋张惠绍号令严明所至独克军于下邳【前已言张惠绍弃宿预遁还矣宿预在下邳东南百余里此言军于下邳是未弃宿预之前事李延夀以此事载之临川王宏通鉴因亦连而书之】下邳人多欲降者惠绍谕之曰我若得城诸卿皆是国人【国人犹言王民也降户江翻下同】若不能克徒使诸卿失乡里非朝廷吊民之意也今且安堵复业勿妄自辛苦降人咸悦己丑夜洛口暴风雨军中惊临川王宏与数骑逃去将士求宏不得皆散归　【考异曰梁书宏云防征役久有诏班师殊为不实今从南史】弃甲投戈填满水陆捐弃病者及羸老死者近五万人【羸伦为翻近其靳翻】宏乗小船济江夜至白石垒叩城门求入临汝侯渊猷登城谓曰百万之师一朝鸟散国之存亡未可知也恐奸人乗间为变【间古苋翻】城不可夜开宏无以对乃缒食馈之【缒驰伪翻】渊猷渊藻之弟时昌义之军梁城闻洛口败与张惠绍皆引兵退【此即张惠绍弃宿预一事也通鉴因南史临川王宏所载者书之遂致复出】魏主诏中山王英乗胜平荡东南逐北至马头攻拔之城中粮储魏悉迁之归北议者咸曰魏运米北归当不复南向【复扶又翻】上曰不然此必欲进兵为诈计耳乃命修钟离城勑昌义之为战守之备【马头城在钟离之西马头既陷魏必东攻钟离故预为之备】冬十月英进围钟离魏主诏邢峦引兵会之峦上表以为南军虽野战非敌而城守有余今尽鋭攻钟离得之则所利无几不得则亏损甚大且介在淮外借使束手归顺犹恐无粮难守况杀士卒以攻之乎又征南士卒从戎二时【从戎二时谓兵连不解自夏迄秋也】疲弊死伤不问可知虽有乗胜之资惧无可用之力若臣愚见谓宜修复旧戍抚循诸州以俟后举江东之衅不患其无诏曰济淮掎角事如前敕【衅许觐翻掎居蚁翻】何容犹尔盘桓【盘桓不进貌】方有此请可速进军峦又表以为今中山进军钟离实所未解【解户买翻晓也】若为得失之计【谓为一切之计或得或失未可必也】不顾万全直袭广陵出其不备或未可知若止欲以八十日粮取钟离城者臣未之前闻也【英期以八十日粮取钟离故峦云然】彼坚城自守不与人战城堑水深非可填塞【塞悉则翻】空坐至春士卒自弊若遣臣赴彼从何致粮夏来之兵不赍冬服脱遇氷雪何方取济臣宁荷怯懦不进之责不受败损空行之罪【荷下可翻】钟离天险朝贵所具【谓朝之贵臣所具知也朝直遥翻】若有内应则所不知如其无也必无克状【言必无可克之状】若信臣言愿赐臣停若谓臣惮行求还臣所领兵乞尽付中山任其处分【处昌吕翻分扶问翻】臣止以单骑随之东西臣屡更为将【骑奇寄翻更工衡翻将即亮翻】颇知可否臣既谓难何容强遣【强其两翻】乃召峦还更命镇东将军萧宝寅与英同围钟离侍中卢昶素恶峦【更工衡翻恶乌路翻】与侍中领右卫将军元晖共谮之使御史中尉崔亮弹峦在汉中掠人为奴婢【峦传云峦初至汉中接豪右以礼抚众以惠嵗余之后颇因其去就诛灭百姓籍为奴婢者二百余人弹徒丹翻】峦以汉中所得美女赂晖晖言于魏主曰峦新有大功不当以赦前小事案之【谓是年正月生皇子赦也】魏主以为然遂不问晖与卢昶皆有宠于魏主而贪纵时人谓之饿虎将军饥鹰侍中晖寻迁吏部尚书用官皆有定价大郡二千匹次郡下郡递减其半余官各有等差选者谓之市曹【以选曹货赂为市因谓之市曹选须绢翻】　丁酉梁兵围义阳者夜遁【闻洛口师溃故亦遁】魏郢州刺史娄悦追击破之　柔然库者可汗卒子伏图立号佗汗可汗【佗汗魏言绪也可从刋入声汗音寒佗徒河翻】改元始平戊申佗汗遣使者纥奚勿六跋如魏请和魏主不报其使谓勿六跋曰蠕蠕逺祖社崘乃魏之叛臣【事见一百八卷晋孝武太元十九年使疏吏翻蠕人兖翻崘卢昆翻】往者包容蹔聴通使【事见一百三十六卷齐武帝永明五年蹔与暂同】今蠕蠕衰微不及畴昔大魏之徳方隆周汉正以江南未平少寛北略【少诗沼翻】通和之事未容相许若修藩礼欵诚昭著者当不尔孤也【孤负也】魏京兆王愉广平王懐国臣多骄纵公行属请【属之欲翻】
