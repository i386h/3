<!-- { "loadSidebar": true } -->
　　初智宣子将以瑶为后智果曰不如宵也【韦昭曰智宣子晋卿荀跞之子申也瑶宣子之子智伯也谥曰襄子智果智氏之族也宵宣子之庻子也按谥法圣善周闻曰宣智氏溢美也】瑶之贤于人者五其不逮者一也【韦昭曰不仁也】美鬓长大则贤【通鉴俗传写者多作美须非也国语作美鬓今从之】射御足力则贤伎艺毕给则贤巧文辩慧则贤【韦昭曰给足也巧文巧于文辞也伎渠绮翻】彊毅果敢则贤如是而甚不仁夫以其五贤陵人而以不仁行之其谁能待之【韦昭曰待犹假也】若果立瑶也智宗必灭弗听智果别族于太史为辅氏【此事见国语按左传哀公二十三年晋荀瑶伐齐始见于传哀二十三年史记元王五年也荀跞智文子也定十四年智文子犹见于传智宣子之事传无所考立瑶之议当在元王五年之前韦昭曰太史掌氏姓周礼春官之属小史掌定世系辩昭穆郑司农注云史官主书故韩宣子聘鲁观书于太史世系谓帝系世本之属是也小史主定之贾公彦疏曰注引太史证之者太史史官之长共其事故也盖周之制小史定姓氏其书则太史掌之智果欲避智氏之祸故于太史别族宋祁国语补音别彼列翻又如字】赵简子之子长曰伯鲁幼曰无恤【赵简子文子之孙鞅也谥法一徳不懈曰简白虎通曰子孳也孳孳无已也赵岐曰子者男子之通称也长知两翻】将置后不知所立乃书训戒之辞于二简【孔頴达曰书者舒也书纬璇玑钤云书者如也则书者写其言如其意得展舒也世本曰沮诵苍颉作书释文曰书庻也纪庻物也亦言着也着之简纸求不灭也简竹策也】以授二子曰谨识之【识职吏翻记也】三年而问之伯鲁不能举其辞求其简已失之矣问无恤诵其辞甚习【习熟也】求其简出诸袖中而奏之【毛晃曰奏进上也】于是简子以无恤为贤立以为后简子使尹铎为晋阳【姓谱尹少昊之子封于尹城子孙因为氏韦昭曰晋阳赵氏邑为治也班志曰晋阳故诗唐国周成王灭唐封弟叔虞龙山在西晋水所出东入汾臣瓒曰所谓唐今河东永安县是也去晋四百里括地志曰晋阳故城今名晋城在蒲州虞乡县西今按水经注晋水出晋阳县西龙山昔智伯遏晋水以灌晋阳其水分为二流北渎即智氏故渠也洞过水出沾县北山西过榆次县南又西到晋阳县南榆次县南水侧有凿台战国策所谓智伯死于凿台之下即此处也参而考之晋阳故城恐不在蒲州水经注人云叔虞封于唐县有晋水故改名为晋子夏序诗此晋也而谓之唐是也与班志合瓒説及括地志未知何据】请曰以为茧丝乎抑为保障乎简子曰保障哉【茧丝谓浚民之膏泽如抽茧之绪不尽则不止保障谓厚民之生如筑堡以自障愈培则愈厚宋祁曰障之亮翻又音章】尹铎损其戸数【韦昭曰损其戸则民优而税少】简子谓无恤曰晋国有难而无以尹铎为少【而汝也难乃旦翻患也阨也少音多少之少重之为多轻之为少】无以晋阳为逺必以为归及智宣子卒【卒子恤翻】智襄子为政【谥法有劳定国曰襄为政为晋国之政】与韩康子魏桓子宴于蓝台【韩康子韩宣子之曾孙荘子之子防也魏桓子魏献子之子曼多之孙驹也谥法温柔恕恭曰康辟上服逺曰桓尔雅四方而高曰台】智伯戏康子而侮段规【姓谱段郑共叔段之后】智国闻之谏曰主不备难难必至矣【春秋以来大夫之家臣谓大夫曰主难乃旦翻下同】智伯曰难将由我我不为难谁敢兴之对曰不然夏书有之一人三失怨岂在明不见是图【书五子之歌之辞夏戸雅翻见贤遍翻发见也着也形也】夫君子能勤小物故无大患今主一宴而耻人之君相【夫音扶段规韩康子之相也相息醤翻下同】又弗备曰不敢兴难无乃不可乎蜹蚁蜂虿皆能害人【宋祁曰蜹如蜕翻人字林乂劣翻秦人谓蚊为蜹今按蜹小虫日中羣集人之肌肤而嘬其血蚊之类也蜂细腰而能螫人虿亦毒虫长尾音丑迈翻】况君相乎弗听智伯请地于韩康子康子欲弗与段规曰智伯好利而愎不与将伐我不如与之彼狃于得地【好呼到翻愎弼力翻狠也狃女九翻骄忲也又相狎也】必请于他人他人不与必向之以兵然后我得免于患而待事之变矣康子曰善使使者致万家之邑于智伯【毛晃曰邑都邑四井为邑四邑为丘邑方二里丘方四里载师以公邑之田任甸地以家邑之田任稍地注公邑谓六遂余地家邑大夫之采地此又与四井之邑不同又都国都邑县也左传凡邑有先君宗庙之主曰都无曰邑邑曰筑都曰城此谓大县邑也杜预引周礼四县为都四井为邑恐误四井之邑方二里岂能容宗庙城郭如论语十室之邑西都赋都都相望邑邑相属则是四县四井之都邑也若千室之邑万家之邑则非井邑矣项安世曰小司徒井牧田野以四井为邑凡三十六家除公田四夫凡三十二家遂大夫防为邑者之政以里为邑凡二十五家遂大夫盖论里井之制二十五家共一里门即六乡之二十五家为一闾也小司徒盖论沟洫之制四井为邑共用一沟即匠人所谓井间广四尺深四尺谓之沟也居则度人之众寡沟则度水之众寡此其所以异欤毛项二説皆明周制参而考之战国之所谓邑非周制矣致送至也】智伯悦又求地于魏桓子桓子欲弗与任章曰何故弗与【任章魏桓子之相也姓谱黄帝二十五子十二人各以徳为姓第一曰任氏又任为风姓之国实太昊之后主济祀今济州任城即其地任市林翻】桓子曰无故索地故弗与任章曰无故索地诸大夫必惧【索山客翻求也】吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣周书曰将欲败之必姑辅之将欲取之必姑与之【逸书也败补迈翻】主不如与之以骄智伯然后可以择交而图智氏矣奈何独以吾为智氏质乎【质脂利翻物相缀当也又质读如字亦通质谓椹质也质的也椹质受斧质的受矢言智伯怒魏桓子必加兵于魏如椹质之受斧质的之受矢也】桓子曰善复与之万家之邑一【复扶又翻】智伯又求蔡臯狼之地于赵襄子【康曰臯姑劳切狼卢当切春秋蔡地后为赵邑余据春秋之时晋楚争盟晋不能越郑而服蔡三家分晋韩得成臯因以并郑时蔡已为楚所灭郑之南境亦人于楚就使臯狼为蔡地赵襄子安得而有之汉书地理志西河郡有臯狼县又有蔺县汉之西河春秋以来皆为晋境而古文蔺字与蔡字近或者蔡字其蔺字之讹也】襄子弗与智伯怒帅韩魏之甲以攻赵氏【帅读曰率】襄子将出曰吾何走乎【走则豆翻疾趋之也趋七喻翻】从者曰长子近且城厚完【从才用翻长子县周史辛伯所封邑班志属上党郡陆徳明曰长子之长丁丈翻顔师古曰长读为短长之长今读为长幼之长非也崔豹古今注曰城盛也所以盛受民物也淮南子曰鲧作城盛时征翻】襄子曰民罢力以完之【罢读曰疲】又毙死以守之其谁与我【韦昭曰谓谁与我同力也】从者曰邯郸之仓库实【邯郸即春秋邯郸午之邑也班志邯郸县属赵国张晏曰邯郸山在东城下郸尽也城郭从邑故旁加邑宋白曰邯郸本衞地后属晋七国时为赵都赵敬侯自晋阳始都邯郸余按史记六国年表周安王之十六年赵敬侯之元年烈王之二年赵成侯之元年成侯一十二年魏克邯郸是年显王之十六年也二十四年魏归邯郸若敬侯已都邯郸魏克其国都而赵不亡何也至显王二十二年公子范袭邯郸不胜而死是年肃侯之三年也意此时赵方都邯郸盖肃侯徙都非敬侯也邯音　寒郸音丹康多寒翻】襄子曰浚民之膏泽以实之【韦昭曰浚煎也读曰醮宋祁曰浚苏俊翻醮子召翻余谓浚读当如宋音浚省疏瀹也淘也深也】又因而杀之其谁与我其晋阳乎先主之所属也【古者诸侯之大夫其家之臣子皆称之曰主死则曰先主考左传可见已属陟玉翻】尹铎之所寛也民必和矣乃走晋阳三家以国人闱而灌之城不浸者三版【高二尺为一版三版六尺】沈灶产鼃民无叛意【沈持林翻顔师古汉书音义曰鼃黾也似虾蟇而长脚其色青史游急就章曰蛙虾蟇陆佃埤雅曰鼃似虾蟇而长踦瞠目如怒鼃与蛙同音下娲翻】智伯行水【据经典释文凡廵行之行音下孟翻后仿此】魏桓子御韩康子骖乘【兵车尊者居左执弓矢御者居中有力者居右持矛以备倾侧所谓车右是也韩魏畏智氏之彊一为之御一为之右骖与参同参者三也三人同车则曰骖乘四人同车则曰驷乘左传齐伐晋烛庸之越驷乘杜预注曰四人共乘者殿车乘石证翻】智伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也【跗音夫足趾也班志汾水出汾阳北山汾阳县属太原郡安邑县属河东郡史记正义曰安邑故城在绛州夏县东北十五里应劭曰绛水出河东绛县西南平阳县亦属河东郡安邑魏绛始居邑平阳韩武子孙贞子始居之桓康二子之肘足接盖各为都邑虑也水经注曰绛水出绛县西南盖以故绛为言其水出绛山东西北流而合于浍犹在绛县界中智伯所谓汾水可以灌安邑或亦有之绛水可以灌平阳未识所由余谓自春秋之季至于元魏歴年滋多郡县之离合川谷之迁改有不可以一时所睹为据者史记正义曰韩初都平阳今晋州也括地志曰绛水一名白今名沸泉源出绛山飞泉奋涌扬波注县积壑三十余丈望之极为奇观可接引北灌平阳城郦道元父范歴仕三齐少长齐地熟其山川后入闗死于道未尝至河东也此葢因耳学而致疑括地志成于唐之魏王泰泰者太宗之爱子罗致天下一时名儒以作此书其考据宜详当取以为据】絺疵谓智伯曰韩魏必反矣智伯曰子何以知之絺疵曰以人事知之夫从韩魏之兵以攻赵赵亡难必及韩魏矣【夫音扶难乃旦翻】今约胜赵而三分其地城不没者三版人马相食城降有日而二子无喜志有忧色是非反而何明日智伯以絺疵之言告二子二子曰此夫谗人欲为赵氏游説使主疑于二家而懈于攻赵氏也不然夫二家岂不利朝夕分赵氏之田而欲为危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛絺疵请使于齐【夫音扶余并同难乃旦翻降户江翻下也服也説输芮翻懈居隘翻怠也危难如字悛丑缘翻改也止也絺抽迟翻姓也康曰絺当作郗姓谱诸书未有从丝者疑借字余按姓谱絺姓周苏忿生支子封于絺因氏焉为赵之为音于伪翻使疏吏翻疵请出使以避祸也】赵襄子使张孟谈潜出见二子曰臣闻唇亡则齿寒今智伯帅韩魏以攻赵赵亡则韩魏为之次矣【帅读曰率】二子曰我心知其然也恐事未遂而谋泄则祸立至矣张孟谈曰谋出二主之口入臣之耳何伤也二子乃潜与张孟谈约为之期日而遣之【姓谱张氏本自轩辕第五子挥始造寔张网罗世掌其职后因氏马风俗传云张王李赵黄帝所赐姓也又晋有解张字张侯自此晋国有张氏唐姓氏谱张氏出自姬姓黄帝子少昊青阳氏第五子挥正始制弓矢子孙赐姓张周宣王卿士张仲其后裔事晋为大夫】襄子夜使人杀守隄之吏而决水灌智伯军智伯军救水而乱韩魏翼而击之襄子将卒犯其前【将即亮翻又音如字将领也卒灭没翻説文吏人给事者衣为卒卒衣有题识其字从衣从十】大败智伯之众【以此败彼曰败败比迈翻】遂杀智伯尽灭智氏之族【史记六国年表三晋灭智氏在周定王十六年上距获麟二十七年皇甫谧曰元王十一年癸未三晋灭智伯】唯辅果在【以别族也】
