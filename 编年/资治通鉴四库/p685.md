<!-- { "loadSidebar": true } -->
　　【武字为乡郡证以魏收志无北乡郡则从乡郡为是唾吐卧翻长知两翻】荣不从是月荣将四五千骑发幷州【将即亮翻骑奇计翻】时人皆言荣反又云天子必当图荣九月荣至洛阳　【考异曰魏帝纪曰辛卯荣天穆自晋阳来朝按北史九月初荣至京十五日天穆至是月甲戌朔辛卯乃十八日非也】帝即欲杀之以太宰天穆在幷州恐为后患故忍未幷召天穆有人告荣云帝欲图之荣即具奏帝曰外人亦言王欲害我岂可信之于是荣不自疑毎入谒帝从人不过数十【从才用翻】又皆挺身不持兵伏【挺徒顶翻直也】帝欲止城阳王徽曰纵不反亦何可耐【耐忍也】况不可保邪先是长星出中台扫大角恒州人髙荣祖颇知天文荣问之对曰除旧布新之象也【三台中台上星为诸侯三公大角者天王座也传曰彗所以除旧布新先悉荐翻恒戸登翻】荣甚悦荣至洛阳行台郎中李显和曰天柱至那无九锡安须王自索也【李显和盖为幷肆九州行台郎中时从荣至洛阳索山客翻】亦是天子不见机都督郭罗察曰今年真可作禅文【河隂之难荣已募朝士作禅文故罗察云然郭罗察即郭罗刹】何但九锡参军禇光曰人言幷州城上有紫气何虑天柱不应之荣下人皆陵侮帝左右无所忌惮故其事皆上闻【皆上时掌翻】奚毅又见帝求间【求间即请间也】帝即下明光殿与语知其至诚乃召城阳王徽及杨侃李彧告以毅语荣小女适帝兄子陈留王寛荣尝指之曰我终得此壻力徽以白帝曰荣虑陛下终为己患脱有东宫必贪立孩防【孩何开翻】若皇后不生太子则立陈留耳帝夣手持刀自割落十指恶之【恶乌路翻】告徽及杨侃徽曰蝮蛇螫手壮士解腕【螫音释腕乌贯翻】割指亦是其类乃吉祥也戊子天穆至洛阳帝出迎之荣与天穆竝从入西林园宴射荣奏曰近来侍官皆不习武陛下宜将五百骑出猎因省辞讼【将即亮翻骑奇计翻省悉井翻】先是奚毅言荣欲因猎挟天子移都【先悉荐翻】由是帝益疑之辛卯帝召中书舍人温子升告以杀荣状并问以杀董卓事子升具道本末帝曰王允若即赦凉州人必不应至此【董卓王允事见六十卷汉献帝初平三年】良乆语子升曰【语牛倨翻】朕之情理卿所具知死犹须为况不必死吾宁为髙贵乡公死不为常道乡公生【谓曹魏髙贵乡公欲诛司马昭不克而死常道乡公禅位于晋而生也】帝谓杀荣天穆即赦其党皆应不动应诏王道习曰尔朱世隆司马子如朱元龙特为荣所委任具知天下虚实谓不宜留徽及杨侃皆曰若世隆不全仲逺天光岂有来理【尔朱仲逺时镇徐州天光时镇闗陇】帝亦以为然徽曰荣腰间常有刀或能狼戾伤人【狼当作很孟子乐嵗粒米狼戾犹言狼籍也非此义】临事愿陛下起避之乃伏侃等十余人于明光殿东其日荣与天穆竝入坐食未讫起出侃等从东阶上殿【上时掌翻】见荣天穆已至中庭事不果壬辰帝忌日癸巳荣忌日【亲丧之日为忌日礼曰忌日不乐】甲午荣暂入即诣陈留王家饮酒极醉遂言病动频日不入帝谋颇泄世隆又以告荣且劝其速荣轻帝以为无能为曰何怱怱预帝谋者皆惧帝患之城阳王徽曰以生太子为辞荣必入朝因此毙之帝曰后懐孕始九月可乎【朝直遥翻孕以正翻】徽曰妇人不及期而产者多矣彼必不疑帝从之戊戍帝伏兵于明光殿东序声言皇子生遣徽驰骑至荣第告之【骑奇计翻】荣方与上党王天穆慱徽脱荣帽懽舞盘旋【唐李太白诗云脱君帽为君笑脱帽懽舞盖夷礼也】兼殿内文武传声趣之【趣读曰促】荣遂信之与天穆俱入朝帝闻荣来不觉失色中书舍人温子升曰陛下色变帝连索酒饮之【酒能变貌又能张胆故连索饮之索山客翻】帝令子升作赦文既成执以出遇荣自外入问是何文书子升顔色不变曰勑荣不取视而入帝在东序下西向坐荣天穆在御榻西北南向坐徽入始一拜荣见光禄少卿鲁安典御李侃晞等抽刀从东戸入【汉九卿惟正卿一人魏髙祖太和十一年始各置少卿一人典御尝食典御也少诗诏翻】即起趋御座【趋七喻翻】帝先横刀膝下遂手刅之安等乱砍荣与天穆同时俱死荣子菩提及车骑将军尔朱阳覩等三十人从荣入宫亦为伏兵所杀【菩薄乎翻】帝得荣手板上有数牒啓皆左右去留人名非其腹心者悉在出限【出不使在帝左右】帝曰竖子若过今日遂不可制于是内外喜噪声满洛阳城百僚入贺帝登阊阖门下诏大赦遣武卫将军奚毅前燕州刺史崔渊将兵镇北中【燕因肩翻将即亮翻】是夜尔朱世隆奉北乡长公主帅荣部曲焚西阳门出屯河隂【西阳门即洛阳城西明门】卫将军贺防胜与荥党田怡等闻荣死奔赴荣第时宫殿门犹未加严防怡等议即攻门胜止之曰天子既行大事必当有备吾辈众少何可轻尔【少时沼翻】但得出城更为他计怡乃止及世隆等走胜遂不从【考异曰周书及北史云胜复从世隆至河桥胜以为臣无雠君之义遂勒所部还都庄帝大悦今从魏书】帝甚嘉之朱瑞虽为荣所委而善处朝廷之间【朱瑞本荣之行台郎中荣定魏主于洛阳以瑞为黄门侍郎兼中书舍人处昌吕翻】帝亦善遇之故瑞从世隆走而中道逃还荣素厚金紫光禄大夫司马子如荣死子如自宫中突出至荥第弃家随荣妻子走出城世隆即欲还北子如曰兵不厌诈今天下恟恟唯彊是视【恟许勇翻】当此之际不可以弱示人若亟北走恐变生肘腋【腋音亦】不如分兵守河桥还军向京师出其不意或可成功假使不得所欲亦足示有余力使天下畏我之彊不敢叛散世隆从之己亥攻河桥擒奚毅等杀之据北中城魏朝大惧遣前华阳太守叚育慰谕之【魏分汉中之沔阳西县置华阳郡以其地在华山之南也朝直遥翻华户化翻】世隆斩首以徇魏以雍州刺史尔朱天光为侍中仪同三司【雍于用翻】以司空杨津为都督并肆等九州诸军事骠骑大将军并州刺史兼尚书令北道行台经略河汾【骠匹妙翻骑奇计翻】荣之入洛也以髙敖曹自随禁于驼牛署【尔朱荣诱拘髙敖曹事见一百五十二卷大通二年】荣死帝引见劳勉之【见贤遍翻劳力到翻】兄干自东冀州驰赴洛阳【魏孝昌末葛荣作乱髙翼聚众河济间魏因置东冀州以翼为刺史盖因刘宋先置冀州于河济间而置东冀州以别河北之冀州也翼干之族也按后以翼为干之父】帝以干为河北大使【使疏吏翻】敖曹为直阁将军使归招集乡曲为表里形援帝亲送之于河桥【敖曹兄弟归乡里路当东出河桥在洛城北帝不应送之于此河桥二字意必有误】举酒指水曰卿兄弟冀部豪杰能令士卒致死京城傥有变可为朕河上一扬尘干垂涕受诏敖曹援劒起舞誓以必死【为于伪翻下亦为吾为为陛下同援于元翻】冬十月癸卯朔世隆遣尔朱拂律归【考异曰魏书无拂律归名伽蓝记有之按尔朱度律时在世隆所或者拂律归即度律也】将胡骑一千皆白服来至郭下索太原王尸【荣迎立敬宗封太原王将即亮翻骑奇计翻索山客翻】帝升大夏门望之【洛阳城北有大夏广莫二门夏戸雅翻】遣主书牛法尚谓之曰太原王立功不终隂图舋逆【舋许觐翻】王法无亲【言法在必行虽亲无赦也】已正刑书罪止荣身余皆不问卿等若降官爵如故拂律归曰臣等随太原王入朝忽致寃酷今不忍空归愿得太原王尸生死无恨因涕泣哀不自胜【胜音升】羣胡皆恸哭声振城邑帝亦为之怆然遣侍中朱瑞赍铁劵赐世隆世隆谓瑞曰太原王功格天地赤心奉国长乐不顾信誓枉加屠害【魏敬宗本封长乐王乐音洛】今日两行铁字何足可信【行戸刚翻】吾为太原王报雠终无降理瑞还白帝帝即出库物置城西门外募敢死之士以讨世隆一日即得万人与拂律归等战于郭外拂律归等生长戎旅【长知两翻】洛阳之人不习战鬭屡战不克甲辰以前车骑大将军李叔仁为大都督帅众讨世隆【帅读曰率】戊申皇子生大赦以中书令魏兰根兼尚书左仆射为河北行台定相殷三州皆禀兰根节度【相悉亮翻】尔朱氏兵犹在城下帝集朝臣愽议皆恇惧不知所出通直散骑常侍李苖奋衣起曰【朝直遥翻恇去王翻散悉亶翻骑奇寄翻下同】今小贼唐突如此朝廷有不测之危正是忠臣烈士效节之日臣虽不武请以一旅之众为陛下径断河桥【杜预曰五百人为一旅断丁管翻】城阳王徽髙道穆皆以为善帝许之乙卯苗募人从马渚上流乗船夜下去桥数里纵火船焚河桥倐忽而至尔朱氏兵在南岸者望之争桥北渡俄而桥絶溺死者甚众苗将百许人泊于小渚以待南援【溺奴狄翻将即亮翻下同】官军不至尔朱氏就击之左右皆尽苗赴水死帝伤惜之赠车骑大将军仪同三司封河阳侯谥曰忠烈世隆亦收兵北遁丙辰诏行台源子恭将步骑一万出西道杨昱将募士八千出东道以讨之【募士即洛城西门外所募者也】子恭仍镇太行丹谷筑垒以防之【水经注丹水出上党髙都县故城东北阜下东南流注于丹谷晋书地道记曰县有太行闗丹溪为闗之东谷涂自此去不复由闗矣行戸刚翻　考异曰伽蓝记云源子恭杨寛领步骑三万镇河内今从魏书】世隆至建州【慕容永分上党置建兴郡魏真君元年省和平五年复置郡永安中罢郡置建州治髙都城领髙都长平安平恭寕郡据五代志建州即唐泽州之地】刺史陆希质闭城拒守世隆攻防之杀城中人无遗类以肆其忿唯希质走免诏以前东荆州刺史元显恭为晋州刺史【魏孝昌中置唐州建义元年改曰晋州治白马城领平阳西河南綘北綘永安北五城定阳西平城敷城河西五城冀氏义寕郡】兼尚书左仆射西道行台　魏东徐州刺史广牧斛斯椿【广牧县汉朔方东部都尉治所也魏省朔方以广牧县属新兴郡魏收志属朔州附化郡考椿传椿广牧富昌人则又似广牧自为一郡也斛斯虏复姓】素依附尔朱荣荣死椿惧闻汝南王悦在境上乃帅部众弃州归悦【帅读曰率下同】悦授椿侍中大将军司空封灵丘郡公又为大行台前驱都督　汾州刺史尔朱兆闻荣死自汾州帅骑据晋阳【骑奇计翻】世隆至长子【考异曰魏帝纪云世隆停建兴之髙都今从世隆传】兆来防之壬申共推太原太守行并州事长广王晔即皇帝位【守式又翻】大赦改元建明晔英之弟子也【中山王英着功于太和正始之间】以兆为大将军进爵为王世隆为尚书令赐爵乐平王加太傅司州牧又以荣从弟度律为太尉赐爵常山王【从才用翻】世隆兄天柱长史彦伯为侍中徐州刺史仲逺为车骑大将军兼尚书左仆射三徐州大行台仲逺亦起兵向洛阳【三徐州徐州治彭城北徐州治琅邪永安二年置领东泰山琅邪二郡东徐州治下邳此皆长广王所除授】尔朱天光之克平凉也宿勤明逹请降【宿勤明逹与万俟丑奴皆胡琛将也降戸江翻】既而复叛北走天光遣贺防岳讨之明逹奔东夏【东夏唐之延州夏戸雅翻】岳闻尔朱荣死不复穷追【复扶又翻】还泾州以待天光天光与侯莫陈悦亦下陇与岳谋引兵向洛魏敬宗使朱瑞慰谕天光天光与岳谋欲令帝外奔而更立宗室【更工衡翻】乃频启云臣实无异心唯欲仰奉天顔以申宗门之罪又使其下僚属啓云天光宻有异图愿思胜筭以防之【天光设两端以疑魏朝】范阳太守卢文伟诱平州刺史侯渊出猎闭门拒之【渊本领平州镇范阳范阳即涿郡后汉章帝改焉诱音酉】渊屯于郡南为荣举哀【为于伪翻】勒兵南向进至中山行台仆射魏兰根邀击之为渊所败【败补卖翻】敬宗以城阳王徽兼大司马録尚书事总统内外徽意谓荣既死枝叶自应散落及尔朱世隆等兵四起党众日盛徽忧怖不知所出【怖普布翻】性多嫉忌不欲人居己前每独与帝谋议羣臣有献防者徽辄劝帝不纳且曰小贼何虑不平又靳惜财货赏赐率皆薄少【靳居焮翻少诗沼翻】或多而中减或与而复追故徒有糜费而恩不感物【史言徽误魏主复扶又翻】十一月癸酉朔敬宗以车骑将军郑先防为大都督与行台杨昱共讨尔朱仲逺乙亥以司徒长孙稚为太尉临淮王彧为司徒丙子进雍州刺史广宗公尔朱天光爵为王【自此以上至郑先防官爵皆敬宗所授】长广王亦以天光为陇西王尔朱仲逺攻西兖州【魏太和中置西兖州于滑台孝昌中置西兖州于定陶下云仲逺于贺防胜战于滑台东则是时犹以滑台为西兖州也】丁丑防之擒刺史王衍衍肃之兄子也【王肃去齐入魏而贵显】癸未敬宗以右卫将军贺防胜为东征都督壬辰又以郑先防兼尚书左仆射为行台与胜共讨仲逺戊戍诏罢魏兰根行台以定州刺史薛昙尚兼尚书为北道行台【昙徒舎翻】郑先防疑贺防胜置之营外庚子胜与仲逺战于滑台东兵败降于仲逺初尔朱荣尝从容问左右曰【从于容翻】一日无我谁可主军皆称尔朱兆荣曰兆虽勇于战鬭然所将不过三千骑多则乱矣堪代我者唯贺六浑耳因戒兆曰尔非其匹终当为其穿鼻【譬之以牛牛鼻既穿则为人所制】乃以髙欢为晋州刺史及兆引兵向洛遣使召欢欢遣长史孙腾诣兆辞以山蜀未平【蜀人徙汾晋依山而居者谓之山蜀】今方攻讨不可委去致有后忧定蜀之日当隔河为犄角之势【犄居蚁翻】兆不悦曰还白髙晋州吾得吉夣夣与吾先人登髙丘丘旁之地耕之已熟独余马蔺【本草蠡实马蔺子也出冀州图经曰马蕳子生河东川谷叶似薤而长厚衍义曰马蔺叶牛马皆不食为才出土叶已硬也】先人命吾防之随手而尽以此观之往无不克腾还报欢曰兆狂愚如是而敢为悖逆吾势不得乆事尔朱矣【为欢起兵讨尔朱张本悖蒲内翻又蒲没翻】十二月壬寅朔尔朱兆攻丹谷都督崔伯鳯战死都督史仵龙开壁请降【仵宜古翻降戸江翻】源子恭退走兆轻兵倍道兼行从河桥西涉渡　【考异曰伽蓝记云从雷波涉渡今从魏书兆】先是敬宗以大河深广谓兆未能猝济【先昔荐翻】是日水不没马腹甲辰暴风黄尘涨天兆骑叩宫门宿卫乃觉弯弓欲射【骑奇计翻下同射而亦翻】矢不得发一时散走华山王鸷斤之孙也【斤乱代事见一百四卷晋孝武太元元年魏以此始亦以此终天邪人邪】素附尔朱氏帝始闻兆南下欲自帅诸军讨之鸷説帝曰黄河万仭兆安得渡帝遂自安及兆入宫鸷复约止卫兵不使鬭【帅音率説式芮翻复扶又翻】帝步出云龙门外遇城阳王徽乗马走帝屡呼之不顾而去【徽预国大谋败不即死去将安之】兆骑执帝鎻于永宁寺楼上帝寒甚就兆求头巾【头巾所谓袹头也】不与兆营于尚书省用天子金皷设刻漏于庭扑杀皇子【皇子尔朱后所生也扑弼角翻】污辱嫔御妃主【污乌故翻嫔毘賔翻】纵兵大掠杀司空临淮王彧尚书左仆射范阳王诲青州刺史李延寔等城阳王徽走至山南【山南伊颍南山之南也】扺前洛阳令冦祖仁家　【考异曰魏书作冦弥按冦讃诸孙所字皆连祖字或者名弥字祖仁今从伽蓝记】祖仁一门三刺史皆徽所引防以有旧恩故投之徽赍金百斤马五十匹祖仁利其财外虽容纳而私谓子弟曰如闻尔朱兆购募城阳王得之者封千戸侯今日富贵至矣乃怖徽云官捕将至令其逃于他所【怖普布翻】使人于路邀杀之送首于兆【徽背敬宗而祖仁亦背徽恶殃之报何速哉苍苍之不可欺也如此】兆亦不加勳赏兆夣徽谓己曰我有金二百斤马百匹在祖仁家卿可取之兆既觉【觉古孝翻】意所夣为实即掩捕祖仁徴其金马祖仁谓人宻告望风欵服云实得金百斤马五十匹【欵诚实也狱囚招承之辞曰欵言得其实也】兆疑其隐匿依夣徴之祖仁家旧有金三十斤马三十匹尽以输兆兆犹不信怒执祖仁悬首髙树大石坠足捶之至死【捶止橤翻】尔朱世隆至洛阳【自长子至洛阳也】兆自以为己功责世隆曰叔父在朝日乆【世隆荣从弟兆荣从子故呼世隆为叔父灵后临朝之时世隆已在朝故曰日乆朝直遥翻】耳目应广如何令天柱受祸按劒瞠目声色甚厉【瞠七人翻】世隆逊辞拜谢然后得已由是深恨之【为尔朱兄弟叔侄互相猜疑以致夷灭张本】尔朱仲逺亦自滑台至洛戊申魏长广王大赦尔朱荣之死也敬宗诏河西贼帅纥豆陵步蕃使袭秀容【步蕃居北河之西纥豆陵虏三宇姓魏书官氏志次南诸姓有纥豆陵氏帅音所类翻纥音下没翻】及兆入洛步蕃南下兵势甚盛故兆不暇乆留亟还晋阳以御之使尔朱世隆度律彦伯等留镇洛阳甲寅兆迁敬宗于晋阳兆自于河梁监阅财资【河梁即河桥监工咸翻】髙欢闻敬宗向晋阳帅骑东巡欲邀之不及因与兆书为陈祸福不宜害天子受恶名兆怒不纳尔朱天光轻骑入洛见世隆等即还雍州【帅读曰率骑奇计翻为于伪翻雍于用翻】初敬宗恐北军不利【北军谓源子恭镇丹谷之军也】欲为南走之计托云征蛮以髙道穆为南道大行台未及发而兆入洛道穆托疾去世隆杀之主者请追李苗封赠世隆曰当时众议更一二日即欲纵兵大掠焚烧郭邑赖苗之故京师获全天下之善一也不宜复追【复扶又翻】尔朱荣之死也世隆等徴兵于大宁太守代人房谟【魏收志魏孝昌中置泰宁郡属建州其地当在唐泽州沁水县界大当作泰】谟不应前后斩其三使【使防吏翻】遣弟毓诣洛阳及兆得志其党建州刺史是兰安定【是兰姓也安定其名】执谟系州狱郡中蜀人闻之皆叛【此谓蜀人之居泰宁者亦汾蜀绛蜀之类也】安定给谟弱马令军前慰劳【劳力到翻】诸贼见谟莫不遥拜谟先所乗马安定别给将士【将即亮翻】战败蜀人得之谓谟遇害莫不悲泣善养其马不听人乗之儿童妇女竞投草粟皆言此房公马也尔朱世隆闻之舍其罪以为其府长史北道大行台杨津以众少留邺召募欲自滏口入并州防尔朱兆入洛津乃散众轻骑还朝【少诗沼翻滏音釜骑奇计翻朝直遥翻】尔朱世隆与兄弟宻谋虑长广王母卫氏干预朝政伺其出行遣数十骑如刼盗者于京巷杀之【直曰街曲曰巷京巷洛京之曲巷也朝直遥翻伺相吏翻】寻悬牓以千万钱募贼甲子尔朱兆缢敬宗于晋阳三级佛寺【年二十匹废帝谥帝曰武懐皇帝及孝武帝立以庙讳改谥曰孝庄皇帝庙号敬宗缢于赐翻又于计翻】并杀陈留王寛是月纥豆陵步蕃大破尔朱兆于秀容南逼晋阳兆惧使人召髙欢幷力　【考异曰北齐慕容绍宗传兆召髙祖绍宗谏曰今天下扰攘人懐觊觎正是智士用防之秋髙晋州才雄气猛英略盖世譬如蛟龙安可借以云雨兆怒曰我与晋州推诚相待何得辄相间阻囚绍宗数日乃释之北史绍宗语在神武请帅降户就食山东下按兆始召欢以自救非猜嫌之时今从北史】僚属皆劝欢勿应召欢曰兆方急保无它虑遂行欢所亲贺防焉过儿请缓行以弊之欢往往逗留辞以河无桥不得渡【此河盖汾河也】步蕃兵日盛兆屡败告急于欢欢乃往从之兆时避步蕃南出步蕃至平乐郡【平乐郡据尔朱兆传当作乐平郡后汉献帝分太原置乐平郡治沾城唐辽州即其地】欢与兆进兵合击大破之斩步蕃于石皷山【魏收志秀容郡秀容县有石皷山】其众退走兆德欢相与誓为兄弟将数十骑诣欢通夜宴饮初葛荣部众流入并肆者二十余万为契胡凌暴【契胡尔朱之种人也契欺讫翻】皆不聊生大小二十六反诛夷者半犹谋乱不止兆患之问计于欢欢曰六镇反残不可尽杀【自破六韩防陵杜洛周之败其众尽归葛荣皆六镇人也】宜选王腹心使统之有犯者罪其帅【帅所类翻】则所罪者寡矣兆曰善谁可使者贺防允时在坐【坐徂卧翻】请使欢领之欢拳敺其口折一齿曰平生天柱时奴辈伏处分如鹰犬【敺乌口翻欢自谓也诡为逊辞使兆不疑已折而设翻处昌吕翻分扶问翻下同】今日天下事取舍在王而阿鞠泥敢僣易妄言请杀之【贺防允字阿鞠泥易以豉翻】兆以欢为诚遂以其众委焉欢以兆醉恐醒而悔之遂出宣言受委统州镇兵【魏改六镇为州葛荣部众皆六镇人故曰州镇兵】可集汾东受号令乃建牙阳曲川【水经注汾水自汾阳县南流迳阳曲城西阳曲在秀容之南地形志阳曲县二汉属太原郡后魏永安中置永安郡阳曲县属焉宋白曰唐忻州秀容定襄二县皆汉阳曲县地河千里一曲县当其阳故曰阳曲后汉末移阳曲县于并州太原县界于旧阳曲县置定襄县又分置九原县属新兴郡后魏以九原县为平冠县隋为秀容县】陈部分军士素恶兆而乐属欢【分扶问翻恶乌故翻乐音洛】莫不皆至居无何【居无何言在事未多时也无何犹言无几何时】又使刘贵请兆以幷肆频嵗霜旱降戸掘田防而食之【降戸江翻】面无谷色徒污人境内【幷肆之地兆统内也污乌故翻】请令就食山东【幷肆冀定瀛相殷以太行常山为限幷肆在山西余州皆在山东欢欲引众就食山东正欲逺兆得以从容收众心因之以起兵也】待温饱更受处分兆从其议长史慕容绍宗谏曰不可方今四方纷扰人懐异望髙公雄才盖世复使握大兵于外【复扶又翻】譬如借蛟龙以云雨将不可制矣兆曰有香火重誓何虑邪【重誓谓与欢誓为兄弟】绍宗曰亲兄弟尚不可信何论香火【时尔朱兆与其羣从已搆嫌隙故绍宗以此言讽之】时兆左右已受欢金因称绍宗与欢有旧隙兆怒囚绍宗趣欢发【趣读曰促】欢自晋阳出滏口道逢北乡长公主自洛阳来有马三百匹尽夺而易之兆闻之乃释绍宗而问之绍宗曰此犹是掌握中物也兆乃自追欢至襄垣【襄垣县汉属上党即后魏属乡郡至敬宗建义元年分置襄垣郡】防漳水暴涨桥壊【水经漳水自屯留县东北流迳襄垣县故城南】欢隔水拜曰所以借公主马非有它故备山东盗耳王信公主之谗自来赐追【欢称兆为王因长广王所封也】今不辞度水而死恐此众便叛兆自陈无此意因轻马度水与欢坐幕下授欢刀引颈使欢斫之【古之豪雄推赤心置人腹中者必其威望有以服其心智力足以制其命然后行之以安反侧然亦未至如尔朱兆之轻率也】欢大哭曰自天柱之薨贺六浑更何所仰但愿大家千万嵗以申力用耳今为旁人所搆间大家何忍复出此言【欢之此言亦谬为恭敬耳欢以主事兆故称为大家间古苋翻复音扶又翻下同】兆投刀于地复斩白马与欢为誓因留宿夜饮尉景伏壮士欲执兆【尉纡勿翻】欢齧臂止之曰今杀之其党必奔归聚结兵饥马瘦不可与敌若英雄乗之而起则为害滋甚不如且置之兆虽骁勇防悍无谋不足图也【不足图者谓其易图也史言举大事者必审而后骁坚尧翻悍侯旴翻】旦日兆归营复召欢欢将上马诣之【上时掌翻】孙腾牵欢衣欢乃止兆隔水肆骂驰还晋阳【当是时尔朱兆已知髙欢之不可制而无如之何】兆腹心念贤领降戸家属别为营欢伪与之善观其佩刀因取杀之【按通鉴念贤后仕于西魏贵显此岂别有一念贤邪又按李百药北齐书欢取贤佩刀以杀其从者从者尽散则谓所杀者贤之从者非杀贤也姓谱有念姓】士众感悦益愿附从齐州城民赵洛周闻尔朱兆入洛逐刺史丹阳王萧
