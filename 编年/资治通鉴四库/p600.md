<!-- { "loadSidebar": true } -->
　　丙寅魏主至隂山　初吴喜之讨会稽也言于上曰得寻阳王子房及诸贼帅皆即于东戮之【防工外翻帅所类翻】既而生送子房释顾琛等【事见一百三十一卷之二年】上以其新立大功不问而心衔之及克荆州剽掠赃以万计【寻阳既平建安王休仁遣喜进克荆州剽匹妙翻】寿寂之死喜为淮陵太守督豫州诸军事【淮陵汉县属临淮郡后属下邳国晋复属临淮惠帝永宁元年以为淮临国宋为郡属南徐州宋白曰泗州招信县本汉淮陵县】闻之内惧啓乞中散大夫【汉大夫掌论议中散大夫后汉志始有之魏晋以来以为冗散散悉亶翻】上尤疑骇或谮萧道成在淮隂有贰心于魏　【考异曰南齐书太祖纪云帝常嫌太祖非人臣相而民间流言萧讳当为天子帝愈以为疑今从宋畧】上封银壶酒使喜自持赐道成道成惧欲逃喜以情告道成且先为之饮道成即饮之【为于伪翻　考异曰南齐妃云太祖戎服出门迎即酌饮之喜还帝意乃解宋畧云道成惧弗肯饮将出奔喜语以情先为之酌于是喜得罪而道成被征盖南齐书欲成太祖之美故云尔今从宋畧】喜还朝保证道成【朝直遥翻】或密以啓上上以喜多计数素得人情恐其不能事防主乃召喜入内殿与共言谑甚欵既出赐以名馔【谑迄却翻馔雏恋翻又雏皖翻】寻赐死然犹诏赐【音附】又与刘勔等诏曰吴喜轻狡万端茍取物情昔大明中黟歙有亡命数千人攻县邑杀官长刘子尚遣三千精甲讨之再徃失利【孝武第二子曰豫章王子尚与景和同母也黟音伊歙音摄长知两翻】孝武以喜将数十人至县説诱羣贼【将即亮翻説输芮翻诱音酉】贼即归降诡数幻惑【诡过委翻幻戸办翻】乃能如此及防始初东讨止有三百人直造三吴【造七到翻】凡再经薄战【薄伯各翻】而自破冈以东至海十郡无不清荡【十郡谓晋陵义兴吴郡吴兴南东海防稽东阳临海永嘉新安等郡也】百姓闻吴河东来便望风自退若非积取三吴人情何以得弭伏如此【弭緜婢翻】寻喜心迹岂可奉守文之主遭国家可乘之会邪譬如饵药当人羸冷资散石以全身【散如寒食散之类石谓丹石也羸伦为翻散悉但翻】及热势发动去坚积以止患非忘其功势不获已耳【用人如此人不自保其肯终为之用乎】　戊寅以淮隂为北兖州【淮隂为南兖州事见上卷上年】徴萧道成入朝【朝直遥翻下同】道成所亲以朝廷方诛大臣劝勿就徴道成曰诸卿殊不见事主上自以太子稚弱【稚持利翻】翦除诸弟何预它人今唯应速发淹留顾望必将见疑且骨肉相残自非灵长之祚祸难将兴方与卿等戮力耳【史言骨肉相残则奸雄生心因之而起为萧氏取宋张本难乃旦翻】既至拜散骑常侍太子左卫率【散悉但翻骑竒寄翻率所律翻】　八月丁亥魏主还平城　戊子以皇子跻继江夏文献王义恭【景和之初义恭父子皆死事见一百三十一卷夏戸雅翻】　庚寅上疾有间【间读如字】大赦戊戌立皇子凖为安成王实桂阳王休范之子也　魏显祖聪睿夙成刚毅有断而好黄老浮屠之学每引朝士及沙门共谈理雅薄富贵常有遗世之心以叔父中都大官京兆王子推沈雅仁厚素有时誉欲禅以帝位【中都大官即阙　　　穆帝之子断丁乱翻沈持林翻】时太尉源贺督诸军屯漠南驰传召之【传株恋翻】既至防公卿大议皆莫敢先言任城王云子推之弟也【任音壬】对曰陛下方隆太平临覆四海【覆敷又翻】岂得上违宗庙下弃兆民且父子相传其来乆矣陛下必欲委弃尘务则皇太子宜承正綂夫天下者祖宗之天下陛下若更授旁支恐非先圣之意啓奸乱之心斯乃祸福之原不可不愼也源贺曰陛下今欲禅位皇叔臣恐紊乱昭穆后世必有逆祀之讥【春秋鲁庄公薨子般弑季友立闵公闵公复弑立僖公闵公弟也僖公兄也及僖公薨鲁人以先大后小为顺遂跻僖公于闵公之上仲尼以臧文仲不知者三纵逆祀其一也言宗庙之祀侄为昭而叔为穆乱也后世必以逆祀贻讥更工衡翻紊亡运翻昭时招翻】愿深思任城之言东阳公丕等曰皇太子虽圣徳早彰然实冲防陛下富于春秋始览万机柰何欲隆独善不以天下为心其若宗庙何其若亿兆何尚书陆馛曰陛下若舍太子更议诸王臣请刎颈殿庭不敢奉诏【馛蒲拨翻刎扶粉翻】帝怒变色以问宦者选部尚书酒泉赵黒黒曰臣以死奉戴皇太子不知其它帝黙然【陆馛之言则怒而变色赵黒之言则黙然心服者以众属于正嫡也但朝廷大议作色于陆馛而黙尔于宦官臣庻何观魏之朝纲可想而见矣选须绢翻】时太子宏生五年矣帝以其防故欲传位子推中书令高允曰臣不敢多言愿陛下上思宗庙托付之重追念周公抱成王之事帝乃曰然则立太子羣公辅之有何不可【高允之言婉而当且于众言交进之后故转移上意为力差易】又曰陆馛直臣也必能保吾子乃以馛为太保与源贺持节奉皇帝玺绂传位于太子【玺斯氏翻考异曰后魏天象志云上廹于太后传位太子按冯太后若迫显祖传位当夺其大政安得犹縂万机今从帝纪】丙午高祖即皇帝位【讳宏显祖献文皇帝之长子也】大赦改元延兴高祖防有至性前年显祖病癕高祖亲吮【吮徂兖翻】及受禅悲泣不自胜【胜音升】显祖问其故对曰代亲之感内切于心丁未显祖下诏曰朕希心古志存澹泊爰命储宫践升大位【澹徒览翻践慈衍翻】朕得优游恭已栖心浩然羣臣奏曰昔汉高祖称皇帝尊其父为太上皇明不綂天下也【见十一卷汉高帝六年】今皇帝防冲万机大政犹宜陛下总之谨上尊号曰太上皇帝【太上皇帝之号始此上时掌翻】显祖从之巳酉上皇徙居崇光宫采椽不断【徐广曰采一名栎一作柞索隠曰采木名即今之栎木也余谓采椽者盖自山采来之椽因而用之不施斧斤示朴也椽重縁翻】土阶而已国之大事咸以闻崇光宫在北苑中又建鹿野浮图于苑中之西山【释子相传以为戸迦国波罗奈城东北十里许有鹿野苑本辟支佛住此常有野鹿故以名苑今仿西国而建浮图也又据魏书道武帝天兴二年破高车以其众起鹿苑于南台隂北距长城东苞白登属之西山广轮数百里盖因代都鹿苑之旧名附合西国鹿野之事而建此浮图也】与禅僧居之【禅时连翻】　冬十月魏沃野綂万二鎭勑勒叛【沃野即汉朔方郡沃野县也綂万即赫连故都魏以为镇置镇将陆恭之风土记朔方故城后魏改为沃野镇去綂万八百余里】遣太尉源贺帅众讨之降二千余落【帅读曰率降戸江翻】追击余党至枹罕金城大破之【抱音肤】斩首八千余级虏男女万余口杂畜三万余头诏贺都督三道诸军屯于漠南先是魏每嵗秋冬军三道并出以备柔然春中乃还【还从宣翻又如字下同】贺以为往来疲劳不可支乆请募诸州鎭武徤者三万余人筑三城以处之【先悉荐翻处昌吕翻】使冬则讲武春则耕种【此即古屯田之説也】不从　庚寅魏以南安王桢为都督凉州及西戎诸军事领防西域校尉鎭凉州【校戸教翻】　上命北琅邪兰陵二郡太守垣崇祖经畧淮北【守式又翻】崇祖自郁洲将数百人入魏境七百里据防山【此指言旧琅邪兰陵郡也本属徐州彭城既没崇祖率部曲据郁洲使领二郡太守未能有其地也魏收志防山在东安郡新防县东南水经注朐山县东北海中有大洲谓之郁洲山海经所谓郁山在海中者是也杜佑曰郁洲在海州东海县亦曰郁洲】十一月魏东兖州刺史于洛侯击之崇祖引还　上以故第为湘宫寺【始封湘东王故以故第为湘宫寺】备极壮丽欲造十级浮图而不能乃分为二新安大守巢尚之罢郡入见【见贤遍翻】上谓曰卿至湘宫寺未此是我大功徳用钱不少【少诗沼翻】通直散骑侍郎防稽虞愿侍侧【散骑侍郎曹魏初与散骑常侍同置至晋武帝置员外散骑侍郎及元帝太兴元年使员外二人与散骑侍郎同员直故谓之通直散骑侍郎后増为四人散悉亶翻骑竒寄翻防工外翻】曰此皆百姓卖儿贴妇钱所为【贴妇谓夫先有妇苦于上之征求而不能赡纵之外求滛夫贴以赡之又贴亦卖也通典北齐武平以后听人贴卖园田】佛若有知当慈悲嗟愍罪高浮图何功徳之有侍坐者失色【坐徂卧翻】上怒使人驱下殿愿徐去无异容上好围棊【好呼到翻下同】棊甚拙与第一品彭城丞王抗围棊【当时围棊之品王抗为第一】抗每假借之曰皇帝飞棊臣抗不能断【围棊之势联属不断然后可以胜人若为人断之则为所胜断如字】上终不悟好之愈笃愿又曰尧以此教丹朱【博物志尧造围棊以教子丹朱或云舜以子商均愚故作围棊以教之其法非智者不能也胡旦曰以棊为易则聪明者而或不能以为难则愚下小人往往精絶】非人主所宜好也上虽怒甚以愿王国旧臣【上为湘东王愿为国常侍】每优容之　王景文常以盛满为忧屡辞位任上不许然中心以景文外戚贵盛张永累经军旅疑其将来难信乃自为謡言曰一士不可亲弓长射杀人【射而亦翻】景文弥惧自表解扬州情甚切至诏报曰人居贵要但问心若为耳【言但问其存心何如耳】大明之世巢徐二戴位不过执防权亢人主【巢谓巢尚之徐谓徐爰二戴谓法兴明寳亢口浪翻髙也】今袁粲作仆射领选【选须绢翻】而人往往不知有粲粲迁为令居之不疑人情向粲淡然亦复不改常日以此居贵位要任当有致忧竞不【袁粲之简淡雅素目足以镇雅俗而明帝谓其可以托孤则眞违才易务矣然粲才虽不足以死继之无愧于爲臣之大节其视禇渊相去岂不远哉复扶又翻竞当作兢不读曰否】夫贵高有危殆之惧卑贱有塡壑之忧有心于避祸不如无心于任运存亡之要巨细一揆耳
