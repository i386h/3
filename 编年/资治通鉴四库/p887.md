<!-- { "loadSidebar": true } -->
　　诏定明堂制度其基八觚【觚攻乎翻方棱也】其宇上圎覆以清阳玉叶【覆敷又翻时按淮南子清阳为天故覆明堂以清阳之色玉叶非必以玉为之葢亦瓦之类谓之叶者尚朴之意犹茨之以茅也曰玉者示寳贵之耳】其门墙阶级窓櫺楣柱枊楶枅栱【说文曰在墙曰牖在屋曰窓释名窓聪也于内见外之聪明也櫺卢经翻楯间于窓隔也楣屋耜说文曰楣屋櫋毛晃曰栋下横木曰楣柱楹也枊鱼刚翻斜桷谓之飞枊楶子结翻梁上欂栌枅坚奚翻屋栌所以承桁栱居竦翻大杙又栱科】皆法天地隂阳律厯之数诏下之后众议犹未决又会饥馑竟不果立　夏四月己酉朔上幸九成宫　髙丽之民多离叛者敇徙髙丽户三万八千二百于江淮之南及山南京西诸州空旷之地留其贫弱者使守安东　六月戊申朔日有食之　秋八月丁未朔诏以十月幸凉州时陇右虚耗议者多以为未宜游幸上闻之辛亥御延福殿【九成宫中有延福殿】召五品已上谓曰自古帝王莫不廵守【守手又翻】故朕欲廵视逺俗若果为不可何不面陈而退有后言何也自宰相以下莫敢对详刑大夫来公敏独进曰【详刑大夫即大理少卿】廵守虽帝王常事然髙丽新平余冦尚多西边经略亦未息兵陇右户口雕弊銮舆所至供亿百端诚为未易【易以防翻】外闲实有窃议但明制己行故羣臣不敢陈论耳上善其言为之罢西廵【为于伪翻】未几擢公敏为黄门侍郎【几居岂翻】甲戍改瀚海都防府为安北都防府【瀚海府见龙朔三年】九月丁丑朔诏徙吐谷浑部落就凉州南山议者恐吐蕃侵暴使不能自存欲先发兵击吐蕃右相阎立本以为去歳饥歉未可兴师议乆不决竟不果徙庚寅大风海溢漂永嘉安固六千余家【汉顺帝永建四年分章安束瓯乡立永宁县江左改曰永丰隋平陈改曰永嘉县又孙吴立罗阳县孙皓改曰安阳县晋平吴改曰安固县并属永嘉郡唐初属东嘉州贞观元年州废二县属栝州】冬十月丁巳车驾还京师　十一月丁亥徙豫王旭轮为冀王更名轮【更工衡翻】　司空太子太师英贞武公李勣寝疾【英者封国名贞武其谥也】上悉召其子弟在外者使归侍疾上及太子所赐药勣则饵之子弟为之迎医【为于伪翻下亲为非为乆为同】皆不听进曰吾本山东田夫遭值圣明致位三公年将八十　【考异曰旧传云勣年八十六临终语弟弼云年将八十新传改云年逾八十按新旧传实録皆云大业末翟让聚众为盗勣年十七往从之自大业十三年至此五十二年若据旧传年八十六则年十七当在开皇时不得云大业末也总章元年贾言忠对高宗云勣年登八十去此止一年若据新传勣防高丽时年已八十五亦不得云年登八十今从实録】岂非命邪脩短有期岂能复就医工求活【复扶又翻下不复同】一旦忽谓其弟司卫少卿弼曰吾今日少愈可共置酒为乐【日少诗沼翻乐音洛】于是子孙悉集酒阑谓弼曰吾自度必不起【度徒洛翻】故欲与汝曹为别耳汝曹勿悲泣听我约束武见房杜平生勤苦仅能立门户遭不肖子荡覆无余【谓房遗爱杜荷也】吾有此子孙今悉付汝葬毕汝即迁入我堂抚养孤防谨察视之其有志气不伦交游非类者皆先挝杀然后以闻【以勣之智葢知敬业必为变也岂知敬业乃忠于唐室邪挝则翻】自是不复更言十二月戊申薨上闻之悲泣葬日幸未央宫登楼望轜车恸哭起冡象隂山铁山乌德鞬山【轜音而轜车防车也所以载柩乌德鞬山在回纥牙帐西南】以旌其破突厥薛延陀之功【勣破突厥见一百九十三巻贞观四年破薛延陀见一百九十八巻二十年厥九勿翻】勣为将有谋善断【将即亮翻断丁乱翻】与人议事从善如流战胜则归功于下所得金帛悉散之将士故人思致死所向克防临事选将必訾相其状貌丰厚者遣之【訾即移翻訾之为言量也相息亮翻】或问其故勣曰薄命之人不足与成功名闺门雍睦而严其姊尝病勣已为仆射亲为之煑粥风回爇其须髩【爇如悦翻】姊曰仆妾幸多何自苦如是勣曰非为无人使令也顾姊老勣亦老虽欲乆为姊煑粥其可得乎勣常谓人我年十二三时为亡赖贼【亡读曰无】逢人则杀十四五为难当贼有所不惬则杀人【惬苦叶翻】十七八为佳贼临陈乃杀之【陈读曰阵】二十为大将用兵以救人死勣长子震早卒【长知两翻卒子恤翻】震子敬业袭爵　【考异曰刘餗小説云髙宗时羣蛮为冦讨之辄不利乃除徐敬业为刺史发卒郊迎敬业尽放令还单骑至府贼闻新刺史至皆缮理以待敬业一无所问处置他事已毕方曰贼安在曰在南岸乃从二佐吏而往观之莫不骇愕贼初持兵觇望及见船中无人及兵仗更闭营藏隠敬业直入其营内告云国家知汝等为贪吏所害非有他恶可悉归田后去者为贼唯召其帅责以不早降之意各杖数十而遣之境内肃然其祖英公壮其胆略曰吾不办此然破我家必此儿也按敬业武后时举兵旋踵败亡若有智勇何至如此今不取】　时承平既乆选人益多【选须绢翻下同】是歳司列少常伯裴行俭始与贠外郎张仁祎【唐制尚书二十四司各司有郎中二员从五品上员外郎二员从六品上祎吁韦翻】设长名姓厯牓引铨注之法又定州县升降官资高下其后遂为永制无能革之者大畧唐之选法取人以身言书判【唐择人之法有四一曰身取其体貌丰伟二曰言取其言辞辩正三曰书取其楷法遒美四曰判取其文理优长】计资量劳而拟官始集而试观其书判已试而铨察其身言已铨而注询其便利已注而唱集众告之然后类以为甲先简仆射乃上门下给事中读侍郎省侍中审之不当者駮下【上时掌翻省悉景翻当丁浪翻駮比角翻】既审然后上闻主者受防奉行各给以符谓之告身兵部武选亦然【武选兵部主之】课试之法以骑射及翘闗负米【翘闗长丈七尺径二寸半凡十举后手持闗距出处无过一尺负米者负米五斛行二十步皆为中第骑奇寄翻】人有格限未至而能试文三篇谓之宏词试判三条谓之防萃入等者得不限而授其黔中岭南闽中州县官不由吏部委都督选择土人补授【黔音琴闽睂巾翻选如字】凡居官以年为考六品以下四考为满
　　咸亨二年【是年三月始改元】春正月丁丑右相刘仁轨请致仕许之　三月甲戍朔以旱赦天下改元　丁丑改蓬莱宫为含元宫【即含元殿以为宫名】　壬辰太子少师许敬宗请致仕许之　敕突厥酋长子弟事东宫【酋慈由翻长知两翻】西台舍人徐齐聃上疏【聃他酣翻上时掌翻】以为皇太子当引文学端良之士寘左右岂可使戎狄丑类入侍轩闼又奏齐献公即陛下外祖虽子孙有犯岂应上延祖祢今周忠孝公庙甚修而齐献公庙毁废【齐献公文德皇后父长孙晟也周忠孝公皇后父武士彠也襧乃礼翻】不审陛下何以垂示海内彰孝理之风【孝理即孝治避上名改治为理】上皆从之齐聃充容之弟也【齐聃姊入宫为充容列于九嫔】夏四月吐蕃陷西域十八州又与于阗袭兹拨换城陷之罢兹于阗焉耆踈勒四镇【阗徒贤翻兹音丘慈】辛亥以右卫大将军薛仁贵为逻娑道行军大摠管【逻娑川吐蕃賛普牙在焉有逻些城】左卫贠外大将军阿史那道真左卫将军郭待封副之以讨吐蕃且援送吐谷浑还故地　庚午上幸九成宫　高丽酋长劒牟岑反立髙藏外孙安舜为主以左监门大将军髙侃为东州道行军摠管【高丽在东时巳列置州府故曰东州道监古衘翻】发兵讨之安舜杀劒牟岑奔新罗　六月壬寅朔日有食之　秋八月丁巳车驾还京师　郭待封先与薛仁贵并列及征吐蕃耻居其下仁贵所言待封多违之军至大非川【自鄯州鄯城县西行三百余里至大非川】将趣乌海【乌海在汉哭山西隋属河源郡界杜佑曰吐蕃国出鄯城五百里过乌海暮春之月山有积雪地有冷瘴令人气急不甚为害趣七喻翻】仁贵曰乌海险逺军行甚难辎重自随难以趋利【重直用翻下同趣七喻翻】宜留二万人为两栅于大非岭上辎重悉置栅内吾属帅轻鋭倍道兼行掩其未僃破之必矣仁贵帅所部前行击吐蕃于河口大破之【河口积石河口也帅读曰率】斩获甚众进屯乌海以俟待封待封不用仁贵策将辎重徐进未至乌海遇吐蕃二十余万待封军大败还走悉弃辎重仁贵退屯大非川吐蕃相论钦陵将兵四十余万就击之【将即亮翻下同杜佑曰禄东賛论钦陵本姓薛氏世为大论后遂以官为氏大论吐蕃统理国事之官也相息亮翻】唐兵大败死伤略尽仁贵待封与阿史那道真并脱身免与钦陵约和而还【还音旋又如字】敕大司宪乐彦玮即军按其败状械送京师三人皆免死除名钦陵禄东賛之子也【禄东賛事始一百九十五巻太宗贞观十四年】与弟赞婆悉多于勃伦皆有才畧禄东賛卒【卒子恤翻下氏卒同】钦陵代之三弟将兵居外邻国畏之　关中旱饥九月丁丑诏以明年正月幸东都　甲申皇后母鲁国忠烈夫人杨氏卒敕文武九品以上及外命妇并诣宅吊哭闰月癸卯皇后以乆旱请避位不许　壬子加赠司徒周忠孝公武士彠为太尉太原王夫人为王妃　甲寅以左相姜恪为凉州道行军大摠管以御吐蕃　冬十月乙未太子右中防同东西台三品赵仁本为左肃机罢政事【龙朔二年改左右庶子为左右中防】　庚寅诏官名皆复旧【改官名见上巻龙朔二年按新书帝纪系十二月庚寅】




　　资治通鉴巻二百一
<史部,编年类,资治通鉴>
　　钦定四库全书
　　资治通鉴巻二百二　　　宋　司马光　撰
　　胡三省　音注
　　唐纪十八【起重光协洽尽重光大荒落几十一年】
　　髙宗天皇大圣大孝皇帝中之下
