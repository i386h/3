<!-- { "loadSidebar": true } -->
　　太仆沛国闻人袭为太尉【闻人姓也风俗通曰少正卯鲁之闻人其后氏焉】十二月鲜卑及濊貊冦幽并二州【濊音秽貊莫百翻】　是岁疏勒王季父和得杀其王自立　乌桓大人上谷难楼有众九千余落辽西丘力居有众五千余落自称王辽东苏仆延有众千余落自称峭王【峭音七笑翻】右北平乌延有众八百余落自称汗鲁王【史言乌桓强盛】
　　二年春正月丁丑赦天下　帝迎董贵人于河间三月乙巳尊为孝仁皇后居永乐宫【乐音洛】拜其兄宠为执金吾兄子重为五官中郎将　夏四月壬辰有青蛇见于御坐上【见贤遍翻坐徂卧翻】癸巳大风雨雹霹雳【霹雳震霆也考异曰帝纪建宁二年四月癸巳大风雨雹杨赐传熹平元年青蛇见御坐续汉志熹平元年四月甲午青蛇见御坐袁纪建宁二年四月壬辰青蛇见癸巳大风按张奂传论陈窦荐王李与袁纪相应今从之】拔大木百余诏公卿以下各上封事大司农张奂上疏曰昔周公葬不如礼天乃动威【尚书大曰周公薨成王欲葬之成周天乃雷电以风禾则尽偃大木斯拔邦人大恐王葬周公于毕示不敢臣也】今窦武陈蕃忠贞未被明宥【被皮义翻】妖眚之来皆为此也【为于伪翻】宜急为收葬【为于伪翻】徙还家属其从坐禁锢一切蠲除【蠲吉翻】又皇太后虽居南宫而恩礼不接朝臣莫言逺近失望宜思大义顾复之报【贤曰顾旋视也复反复也小雅曰父兮生我母兮鞠我顾我复我出入腹我】上深嘉奂言以问诸常侍左右皆恶之【恶乌路翻】帝不得自从奂又与尚书刘猛等共荐王畅李膺可参三公之选曹节等弥疾其言遂下诏切责之奂等皆自囚廷尉数日乃得出并以三月俸赎罪【俸扶用翻】郎中东郡谢弼上封事曰臣闻惟虺惟蛇女子之祥【诗小雅无羊之辞郑注云虺蛇穴处隂之祥也】伏惟皇太后定策宫闼援立圣明书曰父子兄弟罪不相及【左传胥臣曰康诰曰父不慈子不只兄不友弟不恭不相及也今尚书康诰无此语】窦氏之诛岂宜咎延太后幽隔空宫愁感天心如有雾露之疾陛下当何面目以见天下孝和皇帝不絶窦氏之恩【事见四十七卷永元九年】前世以为美谈礼为人后者为之子今以桓帝为父岂得不以太后为母哉愿陛下仰慕有虞烝烝之化凯风慰母之念【书尧典曰烝烝乂不格奸孔安国注云烝烝犹进进也言舜进于善道诗凯风曰有子七人莫慰母心】臣又闻开国承家小人勿用【易师卦上六爻辞】今功臣久外未防爵秩阿母宠私乃享大封大风雨雹亦由于兹【雨于具翻】又故太傅陈蕃勤身王室而见陷羣邪一旦诛灭其为酷滥骇动天下而门生故吏并离徙锢【离遭也】蕃身已往人百何赎【诗国风黄鸟曰如可赎兮人百其身】宜还其家属解除禁网夫台宰重器国命所系今之四公唯司空刘宠断断守善余皆素餐致冦之人必有折足覆餗之凶【贤曰四公谓刘矩为太尉许训为司徒胡广为太傅及宠也书曰如有一个臣断断猗无他技孔安国注云断断猗然专一之臣也素空乜无徳而食其禄曰素餐易曰负且乘致冦至又曰鼎折足覆公餗鼎以喻三公餗鼎实也折足覆餗言不胜具任据是年闲人袭已代刘矩为太尉余三公亦不与贤注合断丁乱翻折而设翻餗音速】可因灾异并加罢黜征故司空王畅长乐少府李膺并居政事庶灾变可消国祚惟永左右恶其言【恶乌路翻】出为广陵府丞【府丞即郡丞也】去官归家曹节从子绍为东郡太守以它罪收弼掠死于狱【掠音亮】帝以蛇妖问光禄勲杨赐赐上封事曰夫善不妄来灾不空发王者心有所想虽未形顔色而五星以之推移隂阳为其变度夫皇极不建则有龙蛇之孽【贤曰洪范五行传曰皇大也极中也建立也孽灾也君不合大中是谓不立蛇龙隂类也】诗云惟虺惟蛇女子之祥惟陛下思干刚之道别内外之宜抑皇甫之权割艶妻之爱【贤曰艶妻周幽王后褒姒也皇甫卿士皆后之党用后嬖宠而居位也诗云皇甫卿士艶妻煽方处别彼列翻】则蛇变可消祯祥立应赐秉之子也　五月太尉闻人袭司空许栩免六月以司徒刘宠为太尉太常汝南许训为司徒太仆长沙刘嚣为司空嚣素附诸常侍故致位公辅　诏遣谒者冯禅説降汉阳散羌【説输芮翻降户江翻】段颎以春农百姓布野羌虽暂降而县官无廪必当复为盗贼【复扶又翻】不如乘虚放兵【放兵谓纵兵击羌也】埶必殄灭颎于是自进营去羌所屯凡亭山四五十里【魏收地形志安定鹑隂县有凡亭杜佑作瓦亭山注云瓦亭山在今平凉郡萧闗县】遣骑司马田晏假司马夏育将五千人先进击破之【夏户雅翻】羌众溃东犇复聚射虎谷【复扶又翻下同】分兵守谷上下门颎规一举灭之不欲复令散走秋七月颎遣千人于西县结木为栅【西县前汉属陇西郡后汉属汉阳郡参据二志皆云县有嶓冢山西汉水所出是则禹贡所谓嶓冢导漾东流为汉其发源之地也段颎讨羌起于安定髙平羌败则追至上郡奢延及大败于灵武谷乃追至安定泾阳诸羌散入汉阳山谷间聚屯凡亭山凡亭既破复聚射虎谷颎乃于西县结栅以遮之以羌奔溃所趋考之射虎谷在西县东北凡亭山当在射虎谷东北盖东羌为颎兵所迫复欲西犇出塞归其旧来巢穴而殱于是谷也贤曰西县故城在今秦州上邽县西南】广二十步长四十里之【广古旷翻长直亮翻】分遣晏育等将七千人衘枚夜上西山结营穿堑去虏一里许又遣司马张恺等将三千人上东山【上时掌翻】虏乃觉之颎因与恺等挟东西山纵兵奋击破之追至谷上下门穷山深谷之中处处破之斩其渠帅以下万九千级【帅所类翻】冯禅等所招降四千人分置安定汉阳陇西三郡于是东羌悉平颎凡百八十战斩三万八千余级获杂畜四十二万七千余头【畜许又翻】费用四十四亿军士死者四百余人更封新丰县侯邑万户臣光曰书称天地万物父母惟人万物之灵亶聪明作元后元后作民父母【周书泰誓之辞亶诚也】夫蛮夷戎狄气类虽殊其就利避害乐生恶死【乐音洛恶乌路翻】亦与人同耳御之得其道则附顺服从失其道则离叛侵扰固其宜也是以先王之政叛则讨之服则怀之处之四裔【裔边也处昌吕翻】不使乱礼义之邦而已若乃视之如草木禽兽不分臧否不辨去来悉艾杀之【否音鄙艾读曰刈】岂作民父母之意哉且夫羌之所以叛者为郡县所侵寃故也【侵寃者为所侵刻而衘寃】叛而不即诛者将帅非其人故也茍使良将驱而出之塞外择良吏而牧之则疆埸之臣也岂得专以多杀为快邪夫御之不得其道虽华夏之民亦将蠭起而为冦又可尽诛邪然则段纪明之为将【段颎字纪明犯太宗嫌讳故称字】虽克防有功君子所不与也
