<!-- { "loadSidebar": true } -->
　　诛大臣【数所角翻下数遣同】心不自安登寿阳城北望肥水谓部下曰卿等欲富贵乎我能办之及除南兖州【事见上卷上年】意不乐内徙【乐音洛】会陈显逹反【亦见上卷上年】叔业遣司马辽东李元防将兵救建康【将即亮翻】实持两端显逹败而还【还从宣翻又如字】朝廷疑叔业有异志叔业亦遣使参察建康消息【使疏吏翻】众论益疑之叔业兄子植飏粲皆为直閤在殿中惧弃母奔寿阳説叔业以朝廷必相掩袭宜早为计【飏余章翻説输芮翻下等説同】徐世等以叔业在边【与标同】急则引魏自助力未能制白帝遣叔业宗人中书舍人长穆宣防许停本任【宗人同宗之人也】叔业犹忧畏而植等説之不已叔业遣亲人马文范至襄阳【亲人所亲信者】问萧衍以自全之计曰天下大势可知恐无复自存之理【复扶又翻下可复复奔同】不若回面向北不失作河南公【言若降魏不失爵赏也】衍报曰羣小用事岂能及逺计虑回惑自无所成唯应送家还都以安慰之【萧衍密呼诸弟而令裴叔业送家还都此亦华言耳】若意外相逼当勒马歩二万直出横江以断其后【自夀阳南至历阳出横江断丁管翻】则天下之事一举可定若欲北向彼必遣人相代以河北一州相处【处昌吕翻】河南公宁可复得邪如此则南归之望絶矣【裴叔业之问萧衍之报虽二人者所志有大小而齐之边镇皆有异心矣帝谁与立哉】叔业沈疑未决【沈持林翻沈疑沈吟疑虑也】乃遣其子芬之入建康为质【质音致】亦遣信诣魏豫州刺史薛真度【魏豫州治悬瓠城领汝南新蔡弋阳等郡】问以入魏可不之宜【不读曰否】真度劝其早降【降户江翻下同】曰若事廹而来则功防赏薄矣数遣密信徃来相应和【和户卧翻】建康人传叔业叛者不已芬之惧复奔寿阳叔业遂遣芬之及兄女壻杜陵韦伯昕奉表降魏【昕许斤翻】丁未魏遣骠骑大将军彭城王勰车骑将军王肃帅歩骑十万赴之【骠匹妙翻骑奇寄翻勰音协帅读曰率】以叔业为使持节都督豫雍等五州诸军事征南将军豫州刺史封兰陵郡公【使疏吏翻雍于用翻】庚午下诏讨叔业二月丙戌以卫尉萧懿为豫州刺史戊戌魏以彭城王勰为司徒领扬州刺史镇寿阳【寿阳自东汉以来为扬州治所宋始为豫州治所今复其旧勰音协】魏人遣大将军李丑杨大眼将二千骑入寿阳又遣奚康生将羽林一千驰赴之大眼难当之孙也【杨难当氐王也宋元嘉中据仇池眼下二将字皆息亮翻】魏兵未渡淮己亥裴叔业病卒僚佐多欲推司马李元防监州一二日谋不定【卒子恤翻监工衔翻】前建安戌主安定席法友等【北史曰魏正光中羣蛮出山居边城建安者八九千户边城郡治期思则建安戍亦当相近隋改期思县为殷城县取县东古殷城为名至我宋建隆元年改殷城为商城避宣祖讳也后省为镇入光州固始县】以元防非其郷曲恐有异志共推裴植监州【裴叔业本河东人席法友安定人不同州部盖并侨居襄阳遂为郷曲】袐叔业防问教命处分皆出于植【处昌吕翻分扶问翻】奚康生至植乃开门纳魏兵城库管籥悉付康生康生集城内耆旧宣诏抚赉之魏以植为兖州刺史李元防为齐州刺史席法友为豫州刺史军主京兆王世弼为南徐州刺史　巴西民雍道晞聚众万余逼郡城【巴西郡治阆中县今之阆州即其地也雍于用翻】巴西太守鲁休烈婴城自守三月刘季连遣中兵参军李奉伯帅众五千救之【帅读曰率】与郡兵合撃道晞斩之奉伯欲进讨郡东余贼涪令李膺止之曰卒惰将骄乗胜履险非完防也【完全也言非全胜之防涪音浮将即亮翻下同】不如少缓更思后计【少诗沼翻】奉伯不从悉众入山大败而还【还从宣翻又知字】　乙卯遣平西将军崔慧景将水军讨寿阳帝屏除出琅邪城送之【萧子显曰琅邪太守本治江乗蒲州上之金城永明徙治白下屏必鄙翻】帝戎服坐楼上召慧景单骑进围内【围内即屏除长围之内也骑奇寄翻】无一人自随者裁交数言拜辞而去慧景既得出甚喜豫州刺史萧懿将歩军三万屯小岘【岘户典翻】交州刺史李叔献屯合肥【武帝永明三年李叔献自交州入朝至今犹带交州刺史盖以其阻险不庭逼以兵威而后至废弃不用也】懿遣裨将胡松李居士帅众万余屯死虎【杜佑通典曰死虎地名在寿州寿春县东四十余里以此证之足知宋明帝泰始三年刘勔破刘顺于宛唐宛唐即死虎字之误也】骠骑司马陈伯之将水军泝淮而上【上时掌翻】以逼寿阳军于硖石寿阳士民多谋应齐者魏奚康生防御内外闭城一月援军乃至丙申彭城王勰王肃击松伯之等大破之进攻合肥生擒叔献统军宇文福言于勰曰建安淮南重镇彼此要冲【魏兵南来齐兵北向建安皆为要冲之地故曰彼此】得之则义阳可图不得则寿阳难保【魏得建安则西南可图义阳齐司州治义阳若增建安之兵北断魏援东临寿阳则寿阳难保】勰然之使福攻建安建安戌主胡景略面缚出降【降户江翻】　己亥魏皇弟恌卒【恌他雕翻】　崔慧景之建康也其子觉为直閤将军密与之约【约为变也】慧景至广陵觉走从之慧景过广陵数十里召会诸军主曰吾荷三帝厚恩【三帝高帝武帝明帝也荷下可翻下人荷同】当顾托之重【明帝遗诏慧景与刘悛萧惠休同任心膂】防主昏狂朝廷壊乱危而不扶责在今日欲与诸君共建大功以安社禝何如众皆响应于是还军向广陵司马崔恭祖守广陵城【崔恭祖为慧景平西司马】开门纳之帝闻变壬子假右卫将军左兴盛节都督建康水陆诸军以讨之慧景停广陵二日即收众济江初南徐兖二州刺史江夏王宝娶徐孝嗣女为妃孝嗣诛【诛事见上卷上年】诏令离昏宝恨望慧景遣使奉宝为主宝斩其使因将吏守城【使疏吏翻将即亮翻下同】帝遣马军主戚平外监黄林夫助镇京口【戚姓也姓谱卫大夫食邑于戚因以为姓汉有戚夫人又有临辕矦戚鳃助镇者助寳守】慧景将渡江宝密与相应杀司马孔矜典籖吕承绪及平林夫开门纳慧景使长史沈佚之谘议栁憕分部军众【憕署陵翻】宝乗八防舆【防古郎翻又居浪翻防举也八防舆盖八人举之即今之平肩舆舆不帷不盖萧子显曰舆车形如轺车下施八防人举之字林曰捎防舁也】手执绛麾随慧景向建康台遣骁骑将军张佛防直閤将军徐元称等六将据竹里为数城以拒之【骁坚尧翻骑奇寄翻】宝遣信谓佛防曰身自还朝君何意苦相断遏【朝直遥翻断音短下所断同】佛防对曰小人荷国重恩使于此创立小戍殿下还朝但自直过岂敢断遏遂射慧景军【射而亦翻】因合战崔觉崔恭祖将前锋皆荒伧善战又轻行不防食【伧助庚翻防即防字取乱翻】以数舫縁江载酒食为军粮【舫甫妄翻下同】每见台军城中烟火起輙尽力攻之台军不复得食【复扶又翻下乃复帝复同】以此饥困元称等议欲降【降户江翻下同】佛防不可恭祖等进攻城防之斩佛防徐元称降余四军主皆死乙卯遣中领军王莹都督众军据湖头筑垒上带蒋山西岩实甲数万莹诞之从曾孙也【王诞见宠信于司马元显及宋武帝从才用翻】慧景至查硎【查鉏加翻硎户经翻】竹塘人万副儿【万副儿善射猎能捕虏来投慧景】説慧景曰【説输芮翻】今平路皆为台军所断不可议进唯宜从蒋山龙尾上出其不意耳【筑道陂陁以上蒋山若龙尾之垂地因曰龙尾上时掌翻】慧景从之分遣千余人鱼贯縁山自西岩夜下鼓呌临城中【城中即湖头所筑垒中也鼓呌者既击鼓又呌呼也栁元景曰鼓繁气易衰呌数力易竭鼓呌即鼓噪也】台军惊恐即时奔散帝又遣右卫将军左兴盛帅台内三万人拒慧景于北篱门【帅读曰率下同　考异曰纪云王屯北篱门云左兴盛今从】兴盛望风退走甲子慧景入乐防苑【乐游苑在武湖南乐音洛】崔恭祖帅轻骑十余突入北掖门乃复出【掖音亦】宫门皆闭慧景引众围之于是东府石头白下新亭诸城皆溃左兴盛走不得入宫逃淮渚荻舫中【淮渚秦淮渚也】慧景擒杀之宫中遣兵出荡不克【荡度朗翻又他浪翻】慧景烧兰台府署为战场【兰台御史台也】守御尉萧畅屯南掖门处分城内【处昌吕翻分扶问翻】随方应拒众心稍安慧景称宣徳太后令废帝为吴王【文惠太子妃王氏鬱林之立尊为皇太后海陵之废出居鄱阳王故第号宣徳宫称宣徳皇太后】陈显逹之反也帝复召诸王入宫巴陵王昭胄惩永泰之难【明帝永泰元年王敬则反帝召诸王入宫欲杀之而中止事见一百四十一卷陈显逹反帝复召之故昭胄惧祸而逃难乃旦翻】与弟永新矦昭頴诈为沙门逃于江西【江西横江以西之地宋白曰永新县本汉庐陵县地吴宝鼎中立永新县属安成郡】昭胄子良之子也【竟陵王子良武帝次子】及慧景举兵昭胄兄弟出赴之慧景意更向昭胄【宝明帝之子昭胄武帝之孙武帝高帝之大宗故慧景意向之】犹豫未知所立竹里之防崔觉与崔恭祖争功慧景不能决恭祖劝慧景以火箭烧北掖楼慧景以大事垂定后若更造费用功多不从【言费功力为多也】慧景性好谈义兼觧佛理【好呼到翻义亦理也佛理诸有皆空之説觧晓也音户买翻】顿法轮寺对客高谈【客谓何防】恭祖深懐怨望时豫州刺史萧懿将兵在小岘【懿将兵讨寿阳屯小岘将即亮翻岘所典翻】帝遣密使告之懿方食投箸而起【使疏吏翻箸除据翻】帅军主胡松李居士等数千人【帅读曰率】自采石济江顿越城举火城中鼓呌称庆【城中台城中也以援兵至而喜】恭祖先劝慧景遣二千人断西岸兵令不得度【断音短西岸兵谓萧懿兵入援自江西来也】慧景以城旦夕降外救自然应散不从【降户江翻】至是恭祖请击懿军又不许独遣崔觉将精手数千人渡南岸【精手军中事艺高强者南岸秦淮南岸也】懿军昧旦进战数合【昧旦天微明之时】士皆致死觉大败赴淮死者二千余人觉单马退开桁阻淮【开朱雀桁以断懿兵阻秦淮水为固】恭祖掠得东宫女伎觉逼夺之恭祖积忿恨其夜与慧景骁将刘灵运诣城降【崔觉以是日败恭祖等以其夜降伎渠绮翻骁坚尧翻】众心离壊夏四月癸酉慧景将腹心数人潜去欲北渡江城北诸军不知犹为拒战【为于伪翻为慧景战也】城中出荡杀数百人懿军渡北岸【秦淮北岸即台城】慧景余众皆走慧景围城凡十二日而败从者于道稍散单骑至蠏浦【从才用翻蠏户买翻】为渔人所斩　【考异曰齐本纪四月丁未以张冲为南兖州刺史崔慧景于广陵起兵袭京师壬子左兴盛督众军宝以京口纳慧景乙卯王莹屯北篱门壬戌慧景至莹等败甲子慧景入京师萧懿入援癸酉慧景弃众走死慧景传四月至广陵回军十二日攻防竹里按长歴是岁三月辛丑朔四月庚午朔丁未三月七日壬子十二日乙卯十五日壬戌二十二日甲子二十四日四月皆无也盖四月当作三月至癸酉乃四月四日耳南史云时江夏王宝镇京口闻慧景北行遣左右余文兴説之曰江刘徐沈君之所见今拥强兵北取广陵收吴楚劲卒身举州以相应取大功如反掌耳慧景常不自安闻言响应于是庐陵王长史萧寅司马崔恭祖守广陵城慧景以宝事告恭祖恭祖口虽相和心实不同俄而慧景至恭祖闭门不敢出慧景密遣军主刘灵运间行突入慧景俄至遂据其城子觉至仍使领兵袭京口宝本谓大军并来及见人少极失所望拒觉击走之恭祖及觉精兵八千济江恭祖心本不同及至蒜山欲斩觉以兵降京口事既不果而止觉等军器精严栁憕沈佚等谓宝曰崔防军威名既重乃诚可见既已唇齿忽中道立异彼以乐归之众乱江而济谁能拒之于是登北固楼并千蜡烛为烽火举以应觉慧景停二日便率大众一时俱济趣京口宝仍以觉为前锋恭祖次之慧景领大都督为众军节度又云时栁憕别推宝崔恭祖为宝羽翼不复承奉慧景慧景嫌之巴陵王昭胄先逃人间出投慧景意更向之故犹豫未知所立此声颇泄憕恭祖始贰于慧景又云慧景单马至蠏浦投渔人太叔荣之荣之故为慧景门人时为蠏浦戍斩慧景送都按恭祖始若闭城拒慧景慧景袭得其城而据之岂肯更授以兵柄又慧景若不立宝栁憕岂能别推又荣之既云渔人又云为戍自相违错今并从齐书】以头内防篮担送建康【防即由翻防鱼今江淮间湖荡河港皆有之春二月时人取食之其味甘美至三月后人不甚食谓之杨花防防篮所以盛防者】恭祖系尚方少时杀之【少时言不多时也】觉亡命为道人捕获伏诛宝初至建康军于东城【东城即东府城】士民多徃投集【徃投宝而集于东城也】慧景败收得朝野投宝及慧景人名【朝直遥翻】帝令烧之曰江夏尚尔岂可复罪余人【昏暴之君岂无一言之几乎理东昏矦此语是也复扶又翻】宝逃亡数日乃出帝召入后堂以歩障裹之令左右数十人鸣皷角驰绕其外【晋志曰皷按周礼以鼖皷皷军事角説者云蚩尤氏帅魑魅与黄帝战于涿鹿黄帝乃始吹角为龙鸣以御之其后魏武北征乌丸越沙漠而士卒思归于是减为中呜尤更悲矣】遣人谓宝曰汝近围我亦如此耳初慧景欲交处士何防【处昌吕翻】防不顾及围建康逼召防防徃赴其军【何防门世信佛齐朝累征不就从弟遁以东篱门园居之故为慧景逼召徃赴其军】终日谈义不及军事慧景败帝欲杀防萧畅谓茹法珍曰【茹音如】防若不诱贼共讲未易可量【言何防若不与慧景讲义则慧景日以攻城为事安危未可量也诱音酉易以豉翻量音良】以此言之乃应得封帝乃止防之兄也【何隠于会稽若邪山】　萧懿既去小岘王肃亦还洛阳荒人徃来者妄云肃复谋归国【复扶又翻下当复同】五月乙巳诏以肃为都督豫徐司三州诸军事豫州刺史西丰公　己酉江夏王宝伏诛【夏户雅翻】　壬子大赦　六月丙子魏彭城王勰进位大司马领司徒王肃加开府仪同三司【赏取寿阳之功也】　太阳蛮田育丘等二万八千户附于魏【太阳当作大阳】魏置四郡十八县　乙丑曲赦建康南徐兖二州【崔慧景自南兖州还兵而南徐州之人从之进围建康而建康之人又多从之既大赦而诛纵失实故又曲赦三处】先是崔慧景既平【先悉荐翻】诏赦其党而嬖幸用事不依诏书【嬖卑义翻又博计翻】无罪而家富者皆诬为贼党杀而籍其赀实附贼而贫者皆不问或谓中书舍人王咺之云赦书无信人情大恶【咺呪晚翻恶如字不善也】咺之曰正当复有赦耳由是再赦既而嬖幸诛纵亦如初是时帝所宠左右凡三十一人黄门十人直閤骁骑将军徐世素为帝所委任凡有杀戮皆在其手及陈显逹事起加辅国将军虽用防军崔慧景为都督而兵权实在世世亦知帝昏纵密谓其党茹法珍梅虫儿曰何世天子无要人但侬货主恶耳【侬吴语我也茹音如】法珍等与之争权以白帝帝稍恶其凶彊【恶乌路翻】遣禁兵杀之世拒战而死自是法珍虫儿用事并为外监口称诏敕王咺之专掌文翰与相唇齿帝呼所幸潘贵妃父宝庆及茹法珍为阿丈【前汉书匃奴传曰汉天子我丈人行也师古注丈人尊老之称阿乌葛翻下同】梅虫儿俞灵韵为阿兄帝与法珍等俱诣宝庆家躬自汲水助厨人作膳宝庆恃势作奸富人悉诬以罪田宅赀财莫不启乞【启上而多所求乞】一家被防祸及亲隣又虑后患尽杀其男口【被皮义翻】帝数徃诸刀敕家游宴【数所角翻时人谓捉刀应敕之徒为刀敕】有吉凶輙徃庆吊奄人王宝孙年十三四【周礼注奄精气闭藏者今谓之宦人陆徳明曰奄于检翻刘曰于騐翻徐曰于劒翻今读作阉音于炎翻】号为伥子【伥褚羊翻狂也】最有宠参预朝政虽王咺之梅虫儿之徒亦下之【朝直遥翻下遐嫁翻】控制大臣移易诏敕乃至骑马入殿诋诃天子公卿见之莫不慑息焉【慑息犹言惕息也慑惧也屏气而息诋丁礼翻诃虎何翻慑之渉翻】　吐谷浑王伏连筹事魏尽礼【言尽藩臣之礼吐从暾入声谷音浴】而居其国置百官皆如天子之制称制于其隣国【称制于其隣国示君临之】魏主遣使责而宥之【使疏吏翻】　冠军将军骠骑司马陈伯之再引兵攻寿阳【是年春伯之攻寿阳败退今再攻之冠古玩翻骠匹妙翻骑奇寄翻】魏彭城王勰拒之援军未至汝隂太守傅永将郡兵三千救寿阳【勰音协将即亮翻下同】伯之防淮口甚固【此汝水入淮之口也水经汝水东至汝隂原鹿县入于淮】永去淮口二十余里牵船上汝水南岸【上时掌翻下同】以水牛挽之【水牛形力倍于黄牛挽音晚】直南趣淮【趣七喻翻】下船即渡适上南岸齐兵亦至会夜永潜入城勰喜甚曰吾北望已乆恐洛阳难可复见【守寿阳而援兵不至其心孤危故云然复扶又翻】不意卿能至也勰令永引兵入城永曰永之此来欲以却敌若如教防【诸王与任专方州者皆得下教于其属故云教防】乃是与殿下同受攻围岂救援之意遂军于城外秋八月乙酉勰部分将士与永并势击伯之于肥口【分扶问翻水经淮水东过寿春县北肥水自黎浆北过寿春城东又北流而入于淮谓之肥口时陈伯之盖军于肥口以逼寿阳也】大破之斩首九千俘获一万伯之脱身遁还淮南遂入于魏【寿春县自汉以来为淮南郡治所史言伯之既败建康寻受兵遂不能争寿阳】魏遣镇南将军元英将兵救淮南未至伯之已败魏主召勰还洛阳勰累表辞大司马领司徒乞还中山【中山定州也去年魏命勰刺定州今年春赴寿阳故乞还本任还从宣翻又如字下同】魏主不许以元英行扬州事寻以王肃为都督淮南诸军事扬州刺史持节代之　甲辰夜后宫火时帝出未还【出市里游走未还也】宫内人不得出外人不敢輙开【谓不敢輙开后宫门】比及开死者相枕【比必利翻枕之任翻】烧三十余间时嬖幸之徒皆号为鬼有赵鬼者能读西京赋言于帝曰柏梁既灾建章是营【后汉张衡作东京西京赋柏梁灾营建章事见二十一卷汉武帝太初元年】帝乃大起芳乐玊寿等诸殿【乐音洛】以麝香涂壁【麝状如小麋其脐有香华山之隂多有之陆佃曰商洛山中多麝所遗粪常就一处虽逺逐食必还走其地不敢遗迹它所虑为人所获人反以是踪迹其所在必掩羣而取之麝絶爱其香每为人所迫逐势且急即自投高岩举爪剔出其香就絷且死犹拱四足抱其脐麝神夜翻】刻画装饰穷极绮丽役者自夜逹暁犹不副速【副称也不能称其欲速之意也】后宫服御极选珍奇府库旧物不复周用【复扶又翻】贵市民间金寳价皆数倍建康酒租皆折使输金【使以金折钱输官折之舌翻】犹不能足凿金为莲华以帖地令潘妃行其上曰此歩歩生莲华也【华读曰花】又订出雉头鹤氅白鹭缞【订丁定翻平议也齐梁之时谓赋民为订盖取平议而赋之之义雉头上毛细而色红鲜如锦晋程据缉以为裘鹤氅鹤翎毛也白鹭缞鹭头上毦也鹤氅鹭缞皆取其洁白诗疏曰鹭水鸟毛白而洁顶上有毛毵毵然此即缞也尔雅释名曰鹭春鉏郭璞曰白鹭也头翅背上皆有长翰毛今江东人取以为睫攡名之曰白鹭缞陆机曰鹭头上有毛十数枚长尺余毵毵然与众毛异氅音齿两翻缞音仓回翻】嬖幸因缘为奸利课一输十又各就州县求为人输准取见直【为人于伪翻下不为同见贤遍翻】不为输送守宰皆不敢言重更科敛【重直用翻更居孟翻再也】如此相仍前后不息百姓困尽号泣道路【号户高翻】军主吴子阳等出三闗侵魏九月与魏东豫州刺史
