<!-- { "loadSidebar": true } -->
　　二十年荆轲至咸阳因王宠臣防嘉卑辞以求见王大喜朝服设九宾而见之【韦昭曰九宾周礼九仪也谓公侯伯子男孤卿大夫士也史记正义曰刘云设文物大备即谓九宾不得以周礼九宾义为释刘原父曰宾谓传摈之摈九宾摈者九人】荆轲奉图而进于王图穷而匕首见【见贤遍翻】因把王袖而揕之未至身王惊起袖絶荆轲逐王王环柱而走【环音宦】羣臣皆愕卒起不意【愕五各翻卒读曰猝后仓卒之卒皆同音】尽失其度而秦法羣臣侍殿上者不得操尺寸之兵【操七刀翻】左右以手共搏之且曰王负劒负劒王遂拔以击荆轲断其左股【断丁管翻】荆轲废乃引匕首擿王中铜柱【索隠曰擿与掷同古字耳音持益翻中竹仲翻】自知事不就骂曰事所以不成者以欲生刼之必得约契以报太子也遂体解荆轲以徇【体解支解也解佳买翻】王于是大怒益发兵诣赵就王翦以伐燕与燕师代师战于易水之西大破之
　　二十一年冬十月王翦拔蓟【蓟音计】燕王及太子率其精兵东保辽东李信急追之代王嘉遗燕王书【遗于季翻】令杀太子丹以献丹匿衍水中【索隠曰衍水在辽东】燕王使使斩丹欲以献王王复进兵攻之【复扶又翻】　王贲伐楚【贲音奔翦之子也】取十余城王问于将军李信曰吾欲取荆【王父庄襄王讳楚故谓楚为荆】于将军度用几何人而足【度徒洛翻】李信曰不过用二十万王以问王翦王翦曰非六十万人不可王曰王将军老矣何怯也遂使李信防恬将二十万人伐楚王翦因谢病归频阳【王翦频阳人也班志频阳县属京兆秦厉公所置应劭注曰县在频水之阳杜佑曰美阳本汉频阳县故城在县西南三十里宋白曰因界内频阳山而名】
　　二十二年王贲伐魏引河沟以灌大梁【班志陈留郡浚仪县故大梁狼汤水所经也水经渠水出荥阳北河东南流至浚仪县注云始皇使王贲攻魏断故渠引水东南出以灌大梁因谓之梁沟】三月城坏魏王假降杀之遂灭魏【降户江翻】王使人谓安陵君曰寡人欲以五百里地易安陵安陵君曰大王加惠以大易小甚幸虽然臣受地于魏之先王愿终守之弗敢易王义而许之　李信攻平舆【班志汝南郡有平舆县春秋沈子之国舆音预史记正义读如字】防恬攻寑【班志汝南郡冇寑县应劭曰孙叔敖子所邑之寝丘是也世祖更名固始徐广曰寑今固始寝丘师古曰寑子袵翻刘仲冯曰据后淮阳国已有固始此寑疑自别地余谓郡县离合无常葢后来并寑入固始也杜佑曰颍州治汝隂县有寝丘秦防恬攻寝即此】大破楚军信又攻鄢郢破之【此鄢郢非楚故都之鄢郢也楚故都为白起所取秦已置南郡据楚都夀春以夀春为郢则其前自郢徙陈亦必以陈为郢矣然则此郢乃陈也鄢即颍川之鄢陵与平舆城父地皆相近或曰鄢郢当作鄢陵】于是引兵而西与防恬会城父【班志沛郡有城父县索隠曰在汝南即良乡史记正义曰言引兵而会城父则是汝州郏城县东父城者也括地志汝州郏城县东四十里有父城故城即服防云城父楚北境者也又许州叶县东北四十五里亦冇父城故城即杜预云襄城城父县者也此二城父城之名耳服防城父是误也左传及水经注云楚大城城父使太子建居之十三州志云太子建所居城父谓今亳州城父是也此三家之説是城父之名班志云颍川父城县沛郡城父县据县属郡其名自分】楚人因随之三日三夜不顿舍大败李信入两壁杀七都尉【此郡都尉将兵从伐楚者也秦列郡有守有尉有监然秦汉之制行军亦自冇都尉败补迈翻】李信犇还王闻之大怒自至频阳谢王翦曰寡人不用将军谋李信果辱秦军将军虽病独忍弃寡人乎王翦谢病不能将王曰已矣勿复言【将即亮翻复扶又翻】王翦曰必不得已用臣非六十万人不可王曰为听将军计耳于是王翦将六十万人伐楚王送至霸上【应劭曰霸上地名在霸水上在长安东三十里霸水古之滋水秦穆公更名】王翦请美田宅甚众王曰将军行矣何忧贫乎王翦曰为大王将有功终不得封侯故及大王之向臣以请田宅为子孙业耳王大笑王翦既行至关【此当是出武闗也】使使还请善田者五辈或曰将军之乞贷亦已甚矣【贷与貣同吐得翻从兵求物也】王翦曰不然王怛中而不信人【史记注怛音麤徐广曰一作粗】今空国中之甲士而専委于我我不多请田宅为子孙业以自坚顾令王坐而疑我矣
　　二十三年王翦取陈以南至平舆楚人闻王翦益军而来乃悉国中兵以御之王翦坚壁不与战楚人数挑战【数所角翻挑战者擿挠敌以求战也挑徒了翻】终不出王翦日休士洗沐而善饮食抚循之【饮于禁翻食祥吏翻后以义推】亲与士卒同食久之王翦使人问军中戏乎对曰方投石超距【徐广曰超一作拔裴骃曰据汉书云甘延夀投石拔距絶于等伦张晏曰范蠡兵法飞石重十二斤为机发行三百步延夀有力能手投之拔距犹超距也索隠曰超距犹跳跃也余谓投石以石投人也齐髙固桀石以投人是也超距距跃也晋魏犨距跃三百是也】王翦曰可用矣楚既不得战乃引而东王翦追之令壮士击大破楚师至蕲南【班志沛郡有蕲县史记正义曰徐州县也康以为江夏之蕲春其误甚矣蕲渠之翻又音机】杀其将军项燕【项燕项梁之父也燕乌贤反】楚师遂败走王翦因乗胜略定城邑
　　二十四年王翦防武虏楚王负刍以其地置楚郡【楚至是亡矣按秦三十六郡无楚郡此葢灭楚之时暂置耳后分为九江鄣会稽三郡】
　　二十五年大兴兵使王贲攻辽东虏燕王喜【燕至是亡】臣光曰燕丹不胜一朝之忿以犯虎狼之秦【胜音升】轻虑浅谋挑怨速祸使召公之庙不祀忽诸【忽诸言忽然而亡也】罪孰大焉而论者或谓之贤岂不过哉夫为国家者任官以才立政以礼怀民以仁交邻以信是以官得其人政得其节百姓怀其德四邻亲其义夫如是则国家安如磐石炽如焱火【炽尺志翻焱弋瞻翻】触之者碎犯之者焦虽有彊暴之国尚何足畏哉丹释此不为顾以万乗之国决匹夫之怒逞盗贼之谋功隳身戮社稷为墟不亦悲哉夫其膝行蒲伏非恭也【蒲蓬逋翻手行也伏鼻墨翻伏地也】复言重诺非信也【复言谓言必信而可复也重诺重然诺也】糜金散玉非惠也刎首决腹非勇也要之谋不逺而动不义其楚白公胜之流乎【白公胜欲报其父讐不胜其忿以及其叔父事见左传】荆轲怀其豢养之私不顾七族【汉邹阳曰荆轲湛七族应劭曰荆轲为燕刺秦王其族坐之湛没】欲以尺八匕首彊燕而弱秦不亦愚乎故扬子论之以要离为蛛蝥之靡聂政为壮士之靡【要离呉人为呉王阖庐刺庆忌言其力不足譬如蜘蛛之螫毒于人而靡死耳靡披靡而死也尔雅疏鼅鼄即鼄蝥方言自关以西秦晋之间谓之鼄蝥赵魏之间谓之鼅鼄蛛音朱蝥音矛靡温公扬子注音如字康美为切谓糜烂也余谓康音义俱非聂政事见一卷安王五年】荆轲为刺客之靡皆不可谓之义又曰荆轲君子盗诸【呉秘曰荆轲以君子之道类之则盗尔】善哉
　　王贲攻代虏代王嘉【嘉奔代见上卷十九年赵既不祀】　王翦悉定荆江南地降百越之君置会稽郡【秦会稽郡治呉县兼有今闽越两浙之地后汉分会稽置呉郡而会稽郡徙治山隂县刘恕曰禹会诸侯江南而有功因名其山曰会稽犹言会计也会古外翻】　五月天下大酺　初齐君王后贤【君王后太史敫女襄王后】事秦谨与诸侯信齐亦东边海上【言齐东取岛夷以海上为边也或曰齐东边海不与秦接故不受兵】秦日夜攻三晋燕楚五国各自救以故齐王建立四十余年不受兵及君王后且死戒王建曰羣臣之可用者某王曰请书之君王后曰善王取笔牍受言君王后曰老妇已忘矣【忘巫放翻】君王后死后胜相齐【姓谱后本郈氏其后去邑史记正义曰胜音升】多受秦间金【间古苋翻下同】宾客入秦秦又多与金客皆为反间劝王朝秦不修攻战之备不助五国攻秦秦以故得灭五国齐王将入朝雍门司马前曰【左传晋围齐伐雍门之荻杜预曰雍门齐城门也经典释文雍于用翻康于龙切非也】所为立王者为社稷邪为王邪王曰为社稷司马曰为社稷立王王何以去社稷而入秦【孟子曰民为大社稷次之君为轻】齐王还车而反即墨大夫闻之见齐王曰齐地方数千里带甲数百万夫三晋大夫皆不便秦而在阿甄之间者百数【甄当作鄄音工掾翻】王收而与之百万人之众使收三晋之故地即临晋之闗可以入矣【收三晋兵自河东攻秦则入临晋闗】鄢郢大夫不欲为秦而在城南下者百数【城南下即南城之下也南城齐威王使檀子所守者】王收而与之百万之师使收楚故地即武关可以入矣【楚攻秦自南阳入武关】如此则齐威可立秦国可亡岂特保其国家而已哉齐王不听
　　二十六年王贲自燕南攻齐猝入临淄民莫敢格者【格如字止也鬬也】秦使人诱齐王约封以五百里之地【诱音酉】齐王遂降秦迁之共【班志河内郡冇共县史记正义曰今卫州有共城县共音恭下同】处之松柏之间饿而死【处昌吕翻】齐人怨王建不早与诸侯合从听奸人宾客以亡其国歌之曰松耶柏耶住建共者客耶疾建用客之不详也【索隠曰谓不详审用宾客不知其善否也齐田氏亡】臣光曰从衡之説虽反覆百端然大要合从者六国之利也昔先王建万国亲诸侯使之朝聘以相交飨宴以相乐【乐音洛】防盟以相结者无它欲其同心戮力以保家国也向使六国能以信义相亲则秦虽彊暴安得而亡之哉夫三晋者齐楚之藩蔽齐楚者三晋之根柢【柢都礼翻乂丁计翻】形势相资表里相依故以三晋而攻齐楚自絶其根柢也以齐楚而攻三晋自撤其藩蔽也安有撤其藩蔽以媚盗曰盗将爱我而不攻岂不悖哉
　　王初并天下自以为德兼三皇功过五帝【伏羲神农黄帝为三皇少昊颛顼髙辛唐尧虞舜为五帝宋均注援神契引甄耀度曰伏羲神农燧人为三皇黄帝颛顼帝喾唐尧虞舜为五帝　孔颖达曰郑注中候勑省图引运斗枢伏羲女娲神农为三皇五帝者德合五帝座星者称帝则黄帝金天氏髙阳氏髙辛氏陶唐氏有虞氏是也实六人而称五者以其俱合五帝座星也白虎通取伏羲神农祝融为三皇帝者天之一名所以名帝帝者谛也言天荡然无心忘于物我公平通逺举事审谛故谓之帝也帝号同天名所莫加而称皇者以皇是美大之名言大于帝也】乃更号曰皇帝命为制令为诏【师古曰天子之言一曰制书二曰诏书制书谓其制度之命也如淳曰诏告也自秦汉以上唯天子得称之更工衡翻】自称曰朕【古者君臣之间通称曰朕自秦定制惟天子独称之】追尊庄襄王为太上皇【太上者极尊之称也始皇自号曰始皇帝故追尊庄襄王为太上皇自汉髙帝以尊太公此后不复为追号】制曰死而以行为諡则是子议父臣议君也甚无谓自今以来除諡法【周公作諡法缘行之美恶以立諡如幽厉之君虽孝子慈孙百世不能改也今秦除之畏后人加已以恶諡也諡神志翻】朕为始皇帝后世以计数【史记正义数色主翻】二世三世至于万世传之无穷初齐威宣之时邹衍论著终始五德之运【所谓终始五德之运】
