<!-- { "loadSidebar": true } -->
　　尚宫养女为其子妇十二月壬辰以休璟为太子少师同中书门下三品【璟俱永翻　考异曰旧纪误作壬戌今从实录】　甲午上幸骊山温汤庚子幸韦嗣立庄舍【别业为荘】以嗣立与周髙士韦夐同族赐爵逍遥公【韦夐事见一百六十七卷陈髙祖永定三年夐休正翻】嗣立皇后之踈属也由是顾赏尤重乙巳还宫　是嵗闗中饥米斗百钱运山东江淮谷输京师牛死什八九羣臣多请车驾复幸东都韦后家本杜陵不乐东迁乃使巫觋彭君卿等説上云今嵗不利东行后复有言者【复扶又翻乐音洛觋刑狄翻説输芮翻】上怒曰岂有逐粮天子邪乃止
　　睿宗真大圣大兴孝皇帝上
　　【讳旦髙宗第八子也初名旭轮后去旭名轮后改名旦初諡大圣真皇帝庙号睿宗天寳八载追尊真大圣皇帝十三载加尊真大圣大兴孝皇帝】
