<!-- { "loadSidebar": true } -->











　　资治通鉴卷一百二十四
　　钦定四库全书
　　资治通鉴卷一百二十五　宋　司马光　撰
　　胡三省　音注
　　宋纪七【起彊圉大渊献尽上章摄提格凡四年】
　　太祖文皇帝中之下
　　元嘉二十四年春正月甲戌大赦　魏吐京胡及山胡曹仆浑等反二月征东将军武昌王提等讨平之　癸未魏主如中山　魏师之克敦煌也【敦煌当作姑臧事见一百二十三卷十六年】沮渠牧犍使人斫开府库【沮子余翻犍居言翻】取金玉及寳噐因不复闭【复扶又翻下同】小民争入盗取之有司索盗不获【索山客翻下同】至是牧犍所亲及守藏者告之【藏徂浪翻】且言牧犍父子多蓄毒药潜杀人前后以百数况复姊妹皆学左道【谓学昙无防之术也】有司索牧犍家得所匿物魏主大怒赐沮渠昭仪死并诛其宗族唯沮渠祖以先降得免【祖降亦见十六年】又有告牧犍犹与故臣民交通谋反者三月魏主遣崔浩就第赐牧犍死諡曰哀王　魏人徙定州丁零三千家于平城　六月魏西征诸将【西征谓讨盖吴之将也将即亮翻】扶风公处真等八人【处昌吕翻】坐盗没军资及虏掠各千万计并斩之　初上以货重物轻改铸四铢钱【元嘉七年铸四铢钱见一百二十一卷】民多翦凿古钱取铜盗铸上患之録尚书事江夏王义恭建议请以大钱一当两【夏戸雅翻】右仆射何尚之议曰夫泉贝之兴以估货为本【估音古】事存交易岂假多铸数少则币重【少诗沼翻下同】数多则物重多少虽异济用不殊况复以一当两徒崇虚价者邪【复扶又翻】若今制遂行富人之赀自倍贫者弥増其困惧非所以使之均壹也上卒从义恭议【卒子恤翻下同】　秋八月乙未徐州刺史衡阳文王义季卒义季自彭城王义康之贬【义康贬见一百二十三卷十七年】遂纵酒不事事帝以书诮责且戒之【诮才笑翻】义季犹酣饮自若以至成疾而终　魏乐安宣王范卒　冬十月壬午胡藩之子诞世杀豫章太守桓隆之据郡反【胡藩家于豫章】欲奉前彭城王义康为主前交州刺史檀和之去官归过豫章击斩之【过工禾翻】　十一月甲寅封皇子浑为汝隂王　十二月魏晋王伏罗卒　【考异曰宋索虏传曰焘所住屠苏为疾雷所击屠苏倒见压殆死左右皆号泣晋王独不悲焘怒赐死此出于传闻今从后魏书】　杨文徳据葭芦城【水经注羌水出陇西羌道东南流迳宕昌城东西北去仇池五百余里又东迳葭芦城西】招诱氐羌武都等五郡氐皆附之【魏取仇池置武都天水汉阳武阶仇池五郡诱音酉】
　　二十五年春正月魏仇池镇将皮豹子帅诸军击之【将即亮翻帅读曰率】文徳兵败弃城奔汉中豹子收其妻子僚属军资及杨保宗所尚魏公主而还【还从宣翻又如字】初保宗将叛【保宗叛魏见上卷二十年】公主劝之或曰奈何叛父母之国公主曰事成为一国之母岂比小县公主哉魏主赐之死杨文徳坐失守免官削爵土【宋免削之也】　二月癸卯魏主如定州罢塞围役者【筑塞围见上卷二十三年】遂如上党诛潞县叛民二千余家徙河西离石民五千余家于平城【河西当作西河】　闰月己酉帝大搜于宣武【建康仿洛都之制筑宣武场于台城北】　初刘湛既诛【湛诛见一百二十三卷十七年】庾炳之遂见宠任累迁吏部尚书势倾朝野炳之无文学性彊急轻浅既居选部好诟詈賔客且多纳货赂士大夫皆恶之【选须绢翻好呼报翻恶乌路翻】炳之留令史二人宿于私宅【尚书令史掌省中文案不当宿尚书私家】为有司所纠上薄其过欲不问仆射何尚之因极陈炳之之短曰炳之见人有烛盘佳驴无不乞匄选用不平不可一二【言其罪不可一二数也】交结朋党构扇是非乱俗伤风过于范所少贼一事耳【言所少者唯不至如范作贼一事少诗沼翻】纵不加罪故宜出之上欲以炳之为丹杨尹尚之曰炳之蹈罪负恩方复有尹京赫赫之授【复扶又翻引用诗赫赫师尹以谕京尹然诗所谓师尹者乃太师尹氏也】乃更成其形势也古人云无赏无罚虽尧舜不能为治【汉宣帝诏曰有功不赏有罪不诛虽唐虞不能以化治直吏翻】臣昔启范【事见一百二十三卷十七年】亦惧犯顔茍白愚懐九死不悔【言茍愚懐所欲吐者虽冒九死犹将言之而不悔】歴观古今未有众过借借【借秦昔翻】受货数百万更得髙官厚禄如炳之者也上乃免炳之官以徐湛之为丹阳尹　彭城太守王谟上言彭城要兼水陆【魏人南冦水行自清入泗陆行自歴城瑕丘皆凑彭城故云要兼水陆】请以皇子抚临州事夏四月乙卯以武陵王骏为安北将军徐州刺史五月甲戌魏以交阯公韩拔为鄯善王【魏书官氏志内入诸姓出大汗氏改为韩氏鄯上扇翻】镇鄯善赋役其民比之郡县　当两大钱行之经时公私不以为便己卯罢之　六月丙寅荆州刺史南谯王义宣进位司空　辛酉魏主如广徳宫【魏主起殿于隂山比殿成而杨难当来朝因命曰广徳宫】　秋八月甲子封皇子彧为淮阳王【彧于六翻】　西域般悦国去平城万有余里【据北史般悦当作悦般般音鉢】遣使诣魏【使疏吏翻】请与魏东西合击柔然魏主许之中外戒严　九月辛未以尚书右仆射何尚之为左仆射领军将军沈演之为吏部尚书　丙戌魏主如隂山　魏成周公万度归击焉耆大破之焉耆王鸠尸卑那奔兹【兹音丘慈】魏主诏唐和与前部王车伊洛帅所部兵防度归讨西域【车伊洛车师大帅也世附于魏魏封为前部王帅读曰率】和説降栁驴等六城【説输芮翻】因共击波居罗城防之　冬十月辛丑魏农昭王奚斤卒子它观袭魏主曰斤闗西之败【事见一百二十一卷五年】罪固当死朕以斤佐命先朝【朝直遥翻】复其爵邑使得终天年君臣之分亦足矣【分扶问翻】乃降它观爵为公　癸亥魏大赦　十二月魏万度归自焉耆西讨兹留唐和镇焉耆栁驴戍主乙直伽谋叛【伽求迦翻】和击斩之由是诸胡咸服西域复平【复扶又翻下复伐同】魏太子朝于行宫【隂山行宫也朝直遥翻】遂从伐柔然至受降城【即汉武帝所筑受降城降戸江翻】不见柔然因积粮于城内置戍而还【还从宣翻又如字】二十六年春正月戊辰朔魏主飨群臣于漠南甲戌复伐柔然髙凉王那出东道略阳王羯儿出西道【羯居谒翻】魏主与太子出涿邪山【邪读曰耶】行数千里柔然处罗可汗恐惧逺遁【处昌吕翻可从刋入声汗音寒】　二月己亥上如丹徒谒京陵三月丁巳大赦募诸州乐移者数千家以实京口【乐音洛】庚寅魏主还平城　夏五月壬午帝还建康　庚寅
　　魏主如隂山　帝欲经略中原羣臣争献防以迎合取宠彭城太守王谟尤好进言【守手又翻好呼到翻】帝谓侍臣曰观谟所陈令人有封狼居胥意【汉霍去病伐匈奴封狼居胥禅于姑衍以临瀚海】御史中丞袁淑言于上曰陛下今当席卷赵魏【卷读曰卷】检玉岱宗【封泰山用玉检】臣逢千载之防愿上封禅书【载子亥翻上时掌翻】上悦淑耽之曽孙也【袁耽见晋成帝纪】秋七月辛未以广陵王诞为雍州刺史【雍于用翻】上以襄阳外接闗河欲广其资力乃罢江州军府文武悉配雍州【沈约曰晋孝武始于襄阳立雍州并立侨郡县至是割荆州之襄阳南阳新野顺阳随五郡为雍州而侨郡县犹寄寓在诸郡界】湘州入台租税悉给襄阳　九月魏主伐柔然髙凉王那出东道略阳王羯儿出中道柔然处罗可汗悉国内精兵围那数十重那掘堑坚守处罗数挑战辄为那所败【重直龙翻掘其月翻堑七艳翻数所角翻挑徒了翻败补迈翻】以那众少而坚【少诗沼翻】疑大军将至解围夜去那引兵追之九日九夜处罗益惧弃辎重逾穹隆岭逺遁那收其辎重【重直用翻】引军还与魏主防于广泽略阳王羯儿收柔然民畜凡百余万自是柔然衰弱屏迹不敢犯魏塞【屏必郢翻】冬十二月戊申魏主还平城　沔北诸山蛮冦雍州建威将军沈庆之帅后军中兵参军栁元景随郡太守宗慤等二万人讨之【帅读曰率】八道俱进先是诸将讨蛮者皆营于山下以迫之蛮得据山矢石以击官军多不利【乗髙临下矢石之势所及过于平原相遇者故军多不利先悉荐翻】庆之曰去嵗蛮田大稔积谷重岩【重直龙翻】不可与之旷日相守也不若出其不意冲其腹心破之必矣乃命诸军斩木登山鼓噪而前羣蛮震恐因其恐而击之所向奔溃【斩木登山八道并进蛮救首救尾之不暇故震恐而奔溃若一道而进蛮聚兵据险拒战虽欲斩木而登山庸可得乎】
