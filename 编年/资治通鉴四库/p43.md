<!-- { "loadSidebar": true } -->
　　【地志今曹川县】　宋义行至安阳【师古曰今相州安阳县索隠曰傅寛传云从攻安阳杠里则当俱在河南师古以为相州县按此兵犹未度河不应即至相州安阳后魏书地形志已氏有安阳城后改已氏为楚丘今宋州楚丘西北四十里有安阳故城是也】留四十六日不进项羽曰秦围赵急宜疾引兵渡河楚击其外赵应其内破秦军必矣宋义曰不然夫搏牛之蝱不可以破虮虱【苏林曰蝱喻秦虱喻章邯等言小大不同势欲灭秦当先寛邯等也如淳曰言本欲以大力伐秦而不可以救赵也师古曰搏击也言以手击牛之背可以杀其上蝱而不能破虱今将兵力欲灭秦不可尽力与邯战即未能禽徒费力也如説近之搏音博蝱音盲虮居喜翻虱音瑟】今秦攻赵战胜则兵疲我承其敝不胜则我引兵皷行而西必举秦矣【鼓行者击鼓而行堂堂之陈也】故不如先鬬秦赵夫被坚执鋭义不如公坐运筹防公不如义因下令军中曰有猛如虎狠如羊【狠何垦翻此并下三语指项羽也】贪如狼彊不可使者皆斩之乃遣其子宋襄相齐身送之至无盐【班志东平国冇无盐县索隠曰在今郓州之东】饮酒髙会【师古曰髙防者大防也】天寒大士卒冻饥项羽曰将戮力而攻秦久留不行今岁饥民贫士卒食半菽【菽豆也臣瓒曰士卒食蔬菜以菽杂半之】军无见粮【言军无见在之粮见贤遍翻】乃饮酒髙会不引兵渡河因赵食与赵并力攻秦乃曰承其敝夫以秦之彊攻新造之赵其势必举赵举秦彊何敝之承且国兵新破王坐不安席埽境内而専属于将军【属之欲翻下道属同】国家安危在此一举今不恤士卒而徇其私非社稷之臣也【徇其私谓身送其子相齐也】十一月项羽晨朝上将军宋义【朝直遥翻】即其帐中斩宋义头出令军中曰宋义与齐谋反楚楚王隂令籍诛之当是时诸将皆慴服莫敢枝梧【如淳曰枝梧犹枝扞也臣瓒曰小柱为枝邪柱为梧今屋极邪柱也】皆曰首立楚者将军家也今将军诛乱乃相与共立羽为假上将军【以未得怀王之命故目为假】使人追宋义子及之齐杀之使桓楚报命于怀王怀王因使羽为上将军十二月沛公引兵至栗遇刚武侯【应劭曰刚武侯楚怀王将功臣表棘蒲刚侯陈武武一姓柴宜为刚侯武魏将也孟康曰功臣表以将军起薛至霸上入汉中非怀王将又非魏将例未有称諡者师古曰史失其姓名惟识其爵号不知谁也不当改刚武侯为刚侯武应説非也】夺其军四千余人并之与魏将皇欣武满军合攻秦军破之【皇姓也左传郑有大夫皇颉】　故齐王建孙安下济北【济水以北之地聊城博阳诸城是也】从项羽救赵【为项羽王田安张本】　章邯筑甬道属河饷王离【恐敌抄其粮运故夹筑垣墙以通饷道属之欲翻饷式亮翻】王离兵食多急攻钜鹿钜鹿城中食尽兵少张耳数使人召前陈余【召前者召陈余使前救钜鹿也】陈余度兵少不敌秦不敢前【度徒洛翻下同】数月张耳大怒怨陈余使张黡陈泽往让陈余曰【史记正义泽音释】始吾与公为刎颈交今王与耳旦暮且死而公拥兵数万不肯相救安在其相为死【相为于伪翻下欲为同】茍必信胡不赴秦军俱死且有十一二相全【言十分之中冀有一二分得以胜秦而相保全也】陈余曰吾度前终不能救赵徒尽亡军【度徒洛翻】且余所以不俱死欲为赵王张君报秦今必俱死如以肉委饿虎何益张黡陈泽要以俱死余乃使黡泽将五千人先尝秦军【尝试也】至皆没当是时齐师燕师皆来救赵张敖亦北收代兵得万余人来【张敖耳之子也】皆壁余旁未敢击秦项羽已杀卿子冠军威震楚国乃遣当阳君蒲将军将卒二万渡河救钜鹿战少利【言其战略有利也】絶章邯甬道王离军乏食陈余复请兵【复扶又翻】项羽乃悉引兵渡河皆沈船破釡甑烧庐舍持三日粮以示士卒必死无一还心于是至则围王离与秦军遇九战大破之章邯引兵郤诸侯兵乃敢进击秦军遂杀苏角虏王离渉闲不降自烧杀【渉姓也闲名也】当是时楚兵冠诸侯【冠古玩翻】军救钜鹿者十余壁莫敢纵兵及楚击秦诸侯将从壁上观楚战士无不一当十呼声动天地【将即亮翻呼火故翻】诸侯军无不人人惴恐【惴之睡翻】于是已破秦军项羽召见诸侯将诸侯将入辕门【张晏曰军行以车为陈辕相向为门师古曰周礼掌舍王行则设东宫辕门杜估曰昂车以其辕表门】无不膝行而前莫敢仰视项羽由是始为诸侯上将军诸侯皆属焉于是赵王歇及张耳乃得出钜鹿城谢诸侯张耳与陈余相见责让陈余以不肻救赵及问张黡陈泽所在疑陈余杀之数以问余【数所角翻】余怒曰不意君之望臣深也【望怨望也又责望也尔雅翼曰怨者必望故以望为怨不意君之望臣深是也】岂以臣为重去将印哉【重难也言岂以去将印为难也岂疑辞重如字】乃脱解印绶推与张耳【推通囘翻】张耳亦愕不受陈余起如厠客有説张耳曰臣闻天与不取反受其咎【索隠曰此辞出国语】今陈将军与君印君不受反天不祥急取之张耳乃佩其印收其麾下而陈余还亦望张耳不让遂趋出独与麾下所善数百人之河上泽中渔猎【为张耳陈余相攻杀张本】赵王歇还信都春二月沛公北击昌邑【班志昌邑县属山阳郡括地志曰曹州成武县东北三十二里有梁丘故城是也贤曰昌邑故城在兖州金乡县西北】遇彭越彭越以其兵从沛公【姓谱彭姓大彭之后】越昌邑人常渔钜野泽中为羣盗【班志山阳郡钜野县有大野泽钜野县唐属郓州】陈胜项梁之起泽间少年相聚百余人往从彭越曰请仲为长【彭越字仲长知两翻下同】越谢曰臣不愿也少年彊请乃许【彊其两翻】与期旦日日出会【索隠曰旦日谓明日之朝日出时也】后期者斩旦日日出十余人后后者至日中于是越谢曰臣老诸君彊以为长今期而多后不可尽诛诛最后者一人令校长斩之【校长一校之长】皆笑曰何至于是请后不敢于是越引一人斩之设坛祭令徒属皆大惊莫敢仰视乃略地收诸侯散卒得千余人遂助沛公攻昌邑昌邑未下沛公引兵西过髙阳【文颖曰髙阳聚邑名属陈留圉县臣瓉曰陈留传髙阳在雍丘西南水经注睢水首受陈留浚仪蒗荡水东迳髙阳故亭北】髙阳人郦食其家贫落魄【郦音歴姓谱黄帝之支孙封于郦后以为氏食其音异基郑氏曰魄音薄应邵曰落魄志行衰薄之貌师古曰落魄失业无次也】为里监门沛公麾下骑士适食其里中人食其见谓曰诸侯将过髙阳者数十人吾问其将皆握龊【握龊急促貌苛细也龊初角翻】好苛礼自用不能听大度之言吾闻沛公慢而易人多大略【易以豉翻】此真吾所愿从游莫为我先【索隠曰先谓先容言无人为我作绍介也】若见沛公【若汝也】谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者【客冠古玩翻】沛公辄解其冠溲溺其中【溲所由翻溺乃吊翻溲即溺也】与人言常大骂未可以儒生説也郦生曰第言之【第但也】骑士从容言如郦生所诫者【从千容翻】沛公至髙阳传舍【师古曰传置之舍人所止息前人已去后人复来转相传也传张恋翻】使人召郦生郦生至入谒沛公方倨牀使两女子洗足而见郦生【倨与踞同洗先典翻乐彦曰牀边曰倨】郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒天下同共苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣【史记正义曰摄敛着也余谓摄衣起而持其衣也】延郦生上坐谢之郦生因言六国纵横时沛公喜赐郦生食问曰计将安出郦生曰足下起纠合之众收散乱之兵不满万人欲以径入彊秦此所谓探虎口者也【探吐南翻】夫陈留天下之冲四通五达之郊也【如淳曰四面往来通之并数中央为五达也臣瓒曰四通五达言无险阻】今其城中又多积粟臣善其令请得使之令下足下【令下之令力丁翻使也下降也】即不听足下引兵攻之臣为内应于是遣郦生行沛公引兵随之遂下陈留号郦食其为广野君郦生言其弟商时商聚少年得四千人来属沛公沛公以为将将陈留兵以从郦生常为説客使诸侯　三月沛公攻开封未拔【班志开封县属河南郡宋白曰今县南五十里开封古城是汉理所】西与秦将杨熊会战白马又战曲遇东【后汉志河南中牟县有曲遇聚苏林曰曲音龋遇音颙师古曰龋音丘羽翻】大破之杨熊走之荥阳二世使使者斩之以徇夏四月沛公南攻颍川屠之【颍川郡治阳翟】因张良遂略韩地【文颖曰河南新郑南至颍川皆韩地也张良家世相韩故因之】时赵别将司马卬方欲度河入闗沛公乃北攻平隂【班志平隂县属河南郡史记正义曰今河隂是】絶河津南战洛阳东军不利南出轘辕【后汉志河南缑氏县有轘辕闗臣瓉曰险道名也在缑氏县东南索隠曰轘辕为九十二曲是险道也轘音环】张良引兵从沛公沛公令韩王成留守阳翟与良俱南六月与南阳守齮战犨东破之【齮鱼岂翻班志犨县属南阳郡水经注滍水出鲁阳县西迳犨县故城北犨昌牛翻】略南阳郡南阳守走保城守宛【宛南阳郡治所括地志曰宛故城在宛大城之南隅其西南有二面是师古曰宛于元翻】沛公引兵过宛西张良谏曰沛公虽欲急入闗秦兵尚众距险【依险以距敌也】今不下宛宛从后击彊秦在前此危道也于是沛公乃夜引军从他道还偃旗帜【旗旂之属帜即幖也或曰旗帜总称帜昌志翻】迟明围宛城三匝【文颖曰迟未也天未明之顷已围其城矣师古曰文説得其大意耳此言围城事毕然后天明明迟于事故曰迟明变为去声音文二翻】南阳守欲自刭其舍人陈恢曰死未晚也乃逾城见沛公曰臣闻足下约先入咸阳者王之今足下留守宛宛郡县连城数十其吏民自以为降必死故皆坚守乗城今足下尽日止攻士死伤者必多引兵去宛宛必随足下后足下前则失咸阳之约后有彊宛之患为足下计莫若约降封其守因使止守引其甲卒与之西诸城未下者闻声争开门而待足下足下通行无所累【累力瑞翻】沛公曰善秋七月南阳守齮降封为殷侯封陈恢千户引兵西无不下者至丹水【班志丹水县属农郡括地志曰故丹城在酆州内乡县西南百二十里南去丹水二百步汲冢纪年曰后稷放帝子丹朱于丹水舆地志云即秦时丹水县】髙武侯鳃襄侯王陵降【鳃音鱼鳃之鳃先才翻人名也史失其姓韦昭曰汉封王陵为安国侯陵初起兵在南阳南阳有穰县疑襄当为穰而鱼禾字省耳臣瓒曰时韩成封穰侯江夏有襄是陵所封也师古曰王陵亦非安国者韦昭改襄为穰葢亦穿凿索隠曰王陵封安国侯是定天下为丞相时封耳此言襄侯当如臣瓒解葢初封江夏之襄也】还攻胡阳遇番君别将梅鋗【姓谱梅本自子姓殷有梅伯为纣所醢】与偕攻析郦皆降【班志南阳郡有湖阳县故廖国析县属农郡本楚之白羽也郦县属南阳郡师古曰析今内乡县郦今菊潭县鋗呼翻析先歴翻郦直益翻又郎益翻廖力救翻】所过亡得卤掠【亡古毋无二字通卤与虏同】秦民皆喜　王离军既没章邯军棘原项羽军漳南【括地志浊漳水一名漳水今俗名栁河在邢州平乡县南】相持未战秦军数却【数所角翻】二世使人让章邯章邯恐使长史欣请事至咸阳留司马门【师古曰凡言司马门者宫垣之内兵卫所在四面皆有司马主武事总言之外门为司马门】三日赵髙不见有不信之心长史欣恐还走其军【走音奏】不敢出故道赵髙果使人追之不及欣至军报曰赵髙用事于中下无可为者今战能胜髙必嫉妬吾功不能胜不免于死愿将军孰计之【孰古熟字通后以义推】陈余亦遗章邯书曰白起为秦将南征鄢郢北阬马服攻城略地不可胜计而竟赐死【马服谓赵括也白起事并见五卷赧王纪遗于季翻胜音升】蒙恬为秦将北逐戎人开榆中地数千里竟斩阳周【事见上卷始皇纪】何者功多秦不能尽封因以灋诛之今将军为秦将三岁矣所亡失以十万数而诸侯并起滋益多彼赵髙素谀日久今事急亦恐二世诛之故欲以灋诛将军以塞责使人更代将军以脱其祸夫将军居外久多内郤【塞悉责翻更工衡翻郤读曰隙】有功亦诛无功亦诛且天之亡秦无愚智皆知之今将军内不能直谏外为亡国将孤特独立而欲常存岂不哀哉将军何不还兵与诸侯为从【从子容翻】约共攻秦分王其地南面称孤此孰与身伏鈇质妻子为戮乎【何休曰伏鈇质要斩之罪崔浩曰质斩人椹也师古曰质谓鍖也古者斩人加于鍖上而斫之鈇音夫又匪父翻】章邯狐疑【狐性多疑每度河听水且听且度故以喻人之懐疑不决者】隂使侯始成使项羽【郑氏曰侯军侯也始姓也成名也】欲约约未成项羽使蒲将军日夜引兵度三户【服防曰三户漳水津也孟康曰在邺西三十里水经注曰漳水东迳三户峡为三户津括地志三户津在相州阳县界】军漳南与秦军战再破之项羽悉引兵击秦军汗水上【水经注污水出武安山东南退污城北入漳郡国志邺县有污城师古曰污水在邺西南史记正义曰污水源出怀州河内县太行山又云故邗城在河内县西北二十七里古邗国地也余据此时章邯与项羽相持于邢相之间正义以为河内污水非也污音于】大破之章邯使人见项羽欲约项羽召军吏谋曰粮少欲听其约军吏皆曰善项羽乃与期洹水南殷虚上【应劭曰洹水在汤隂界殷虚故殷都也臣瓒曰洹水在今安阳县北去朝歌殷都一百五十里然则此殷虚非朝歌也汲冢古文曰昔殷盘庚迁于北冢曰殷虚南去邺三十里是旧殷乎然则朝歌非盘庚所迁者索隠曰按释例洹水出汲郡林虑县东北至长乐入清水是也汲冢古文曰盘庚自奄迁于北冢曰殷虚南去邺三十里是殷虚旧地名号北冢也宋白曰相州安阳县其地即纣之都战国策云纣聚兵百万左饮淇水竭右饮洹水不流按邑地在淇洹二水之间本殷墟所谓北冢即此地此国时为魏宁新中邑史记秦昭襄王防魏宁新中邑更名安阳虚读与墟字同】已盟章邯见项羽而流涕为言赵髙项羽乃立章邯为雍王【为言之为于伪翻雍于用翻】置楚军中使长史欣为上将军将秦军为前行【行户刚翻】　瑕丘申阳下河南引兵从项羽【服防曰瑕丘县名申姓阳名也班志山阳郡有瑕丘县瑕音遐河南即汉河南郡地姓谱四岳之后封于申周有申伯左传齐有申鲜虞楚有申叔】　初中丞相赵髙【史记李斯既死二世拜赵高为中丞相盖以其宦人得入禁中】欲专秦权恐羣臣不听乃先设验持鹿献于二世曰马也二世笑曰丞相误邪谓鹿为马问左右或黙或言马以阿顺赵髙或言鹿者髙因阴中诸言鹿者以灋【中竹仲翻】后羣臣皆畏髙莫敢言其过髙前数言关东盗无能为也及项羽虏王离等而章邯等军数败【数所角翻】上书请益助自关以东大抵尽畔秦吏应诸矦诸矦咸率其众西乡【乡读曰向】八月沛公将数万攻武关屠之髙恐二世怒诛及其身乃谢病不朝见二世梦白虎齧其左骖马杀之【以马驾车夹辕曰服两旁曰骖骖七含翻】心不乐【乐音洛】怪问占梦【周礼春官之属有占梦掌其岁时观天地之防辨阴阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦云】卜曰泾水为祟【祟虽遂翻人祸也鬼厉也】二世乃斋于望夷宫【张晏曰望夷宫在长陵西北长平观道东故亭处是也临泾水作之以望北夷括地志曰在雍州咸阳县东南八里】欲祠泾水沈四白马【沈持林翻】使使责让高以盗贼事高惧乃阴与其壻咸阳令阎乐【姓谱太伯曾孙仲弈封于阎乡又曰唐叔虞之后晋成公子懿食采于阎左传齐有阎职晋有阎嘉】及弟赵成谋曰上不听谏今事急欲归祸于吾欲易置上更立子婴子婴仁俭百姓皆载其言乃使郎中令为内应诈为有大贼令乐召吏发卒追劫乐毋置髙舍遣乐将吏卒千余人至望夷宫殿门缚卫令仆射曰【卫尉掌宫门屯兵其属有卫士令秦官自侍中尚书博士郎及军屯吏驺永巷皆有仆射取其领事之号】贼入此何不止卫令曰周庐设卒甚谨【胡广曰周庐者卫士于周垣内为区庐师古曰区庐者今之仗宿屋薛综曰士傅宫外向为卢舍昼则巡行非常夜则警僃不虞】安得贼敢入宫乐遂斩卫令直将吏入行射郎宦者【射而亦翻郎属郎中令宦者属少府】郎宦者大惊或走或格格者辄死死者数十人郎中令与乐俱入射上幄坐帏【三礼图曰上下四旁悉周曰幄幄乙角翻帏羽非翻单帐也】二世怒召左右左右皆惶扰不鬬旁有宦者一人侍不敢去二世入内谓曰公何不早告我乃至于此宦者曰臣不敢言故得全使臣早言皆已诛安得至今阎乐前即二世【即就也】数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下【为于伪翻】足下虽多言臣不敢报麾其兵进二世自杀阎乐归报赵高赵高乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜如故便乃立子婴为秦王以黔首葬二世杜南宜春苑中【宜春苑在杜县南汉起宜春观于此地】九月赵髙令子婴斋戒当庙见受玉玺【玉玺即以卞和玉所刻传国玺见贤遍翻】斋五日子婴与其子二人谋曰丞相髙杀二世望夷宫恐羣臣诛之乃诈以义立我我闻赵髙乃与楚约灭秦宗室而分王关中今使我斋见庙此欲因庙中杀我我称病不行丞相必自来来则杀之高使人请子婴数辈子婴不行高果自往曰宗庙重事王奈何不行子婴遂刺杀高于斋宫【刺七亦翻】三族高家以狥遣将将兵距峣关【应劭曰峣山之关李奇曰在上洛北蓝田南武门之西土地记峣关地名峣柳道通荆州晋地道记曰峣关当上洛西北峣音尧】沛公欲击之张良曰秦兵尚彊未可轻愿先遣人益张旗帜于山上为疑兵使郦食其陆贾往説秦将防以利【师古曰防者本为食防耳音徒敢翻以食餧人令其防食音则改变为徒滥翻今言以利诱之取食为譬】秦将果欲连和沛公欲许之张良曰此独其将欲叛恐其士卒不从不如因其懈怠击之沛公引兵绕峣关逾蒉山【宋敏求长安志曰峣关即蓝田关在县东南九十里蒉山在县东南二十五里蒉郑氏音匮师古从苏林音削】击秦军大破之蓝田南遂至蓝田又战其北秦兵大败
