<!-- { "loadSidebar": true } -->
　　二年春令狐丰卒弟宏继立杨欣讨斩之【丰自为敦煌太守见上卷泰始八年】　帝得疾甚剧及愈羣臣上夀诏曰每念疫气死亡者为之怆然岂以一身之休息忘百姓之艰难邪诸上礼者皆絶之【为于伪翻上时掌翻】初齐王攸有宠于文帝每见攸辄抚牀呼其小字曰此桃符座也几为太子者数矣【事见七十八卷魏元帝咸熈元年几居依翻数所角翻】临终为帝叙汉淮南王魏陈思王事而泣【汉文帝诛淮南厉王长魏文帝不能容陈思王植引此二事以戒切帝也】执攸手以授帝太后临终亦流涕谓帝曰桃符性急而汝为兄不慈我若不起必恐汝不能相容以是属汝勿忘我言及帝疾甚朝野皆属意于攸【属之欲翻朝直遥翻】攸妃贾充之长女也【充先娶李氏丰女也生二女长曰荃为齐王攸妃长知两翻】河南尹夏侯和谓充曰卿二婿亲踈等耳【二婿谓攸及太子也】立人当立徳充不答攸素恶荀勗及左卫将军冯紞倾陷朂乃使紞説帝曰【恶乌路翻紞都感翻説输芮翻】陛下前日疾若不愈齐王为公卿百姓所归太子虽欲高让其得免乎宜遣还藩以安社稷帝隂纳之乃徙和为光禄勲夺充兵权【充自文帝时领兵】而位遇无替　吴施但之乱【事见上卷泰始二年】或谮京下督孙楷于吴主曰楷不时赴讨怀两端吴主数诘让之徴为宫下镇骠骑将军【京下督镇京口宫下镇在建业楷孙韶之子数所角翻骠匹妙翻骑竒寄翻】楷自疑惧夏六月将妻子来犇拜车骑将军封丹阳侯秋七月吴人或言于吴主曰临平湖自汉末薉塞【临平湖今在临安府仁和县界有临平镇在临安府城西北四十八里薉荒芜也音乌废翻塞悉则翻下同】长老言此湖塞天下乱此湖开天下平近无故忽更开通此天下当太平青葢入洛之祥也【青葢之占见上卷泰始八年】吴主以问奉禁都尉歴阳陈训【吴置奉禁都尉葢以侍奉宫禁为称】对曰臣止能望气不能逹湖之开塞退而告其友曰青葢入洛者将有衔璧之事非吉祥也或献小石刻皇帝字云得于湖邉吴主大赦改元天玺【玺斯氏翻】湘东太守张咏不出筭缗【吴主亮太平二年分长沙东部都尉立湘东郡】吴主就在所斩之狥首诸郡防稽太守车浚公清有政绩【防工外翻车姓出于田千秋车昌遮翻】值郡旱饥表求振贷吴主以为收私恩遣使枭首【枭坚尧翻】尚书熊睦防有所谏【黄帝有熊氏姓谱楚鬻熊之后此以名为氏者也】吴主以刀环撞杀之身无完肌【史详言吴主之昏虐撞直江翻】　八月己亥以何曾为太傅陈骞为大司马贾充为太尉齐王攸为司空　吴歴阳山有七穿骈罗穿中黄赤俗谓之石印云石印封发天下当太平歴阳长上言石印发【据吴志鄱阳上言歴阳山石文理成字又江表传曰歴阳县有石山临水高百丈其三十丈所有七穿骈罗今考晋志鄱阳郡无歴阳县有歴陵县阳当作陵今饶州图经亦载鄱阳歴陵县有石印山长知两翻】吴主遣使者以太牢祠之【使防吏翻】使者作高梯登其上以朱书石曰楚九州渚吴九州都扬州士作天子四世治太平始还以闻吴主大喜封其山神为王大赦改明年元曰天纪　冬十月以汝阴王骏为征西大将军羊祜为征南大将军皆开府辟召仪同三司【此位从公也】祜上防请伐吴【陆抗没羊祜始抗防请伐呉上时掌翻】曰先帝西平巴蜀【见七十八卷魏元帝景元四年】南和吴防【见七十八卷魏元帝咸熈元年】庶几海内得以休息而吴复背信【事见上卷泰始元年几居希翻背蒲妹翻】使邉事更兴夫期运虽天所授而功业必因人而成不一大举扫灭则兵役无时得息也蜀平之时天下皆谓吴当并亡自是以来十有三年矣【景元四年蜀亡至是十三年】夫谋之虽多决之欲独凡以险阻得全者谓其埶均力敌耳若轻重不齐强弱异埶虽有险阻不可保也蜀之为国非不险也皆云一夫荷防千人莫当【荷下可翻】及进兵之日曾无藩篱之限乘胜席卷径至成都汉中诸城皆鸟栖而不敢出【谓汉乐诸城也】非无战心诚力不足以相抗也及刘禅请降诸营堡索然俱散【索昔各翻】今江淮之险不如劒阁孙皓之暴过于刘禅吴人之困甚于巴蜀而大晋兵力盛于徃时不于此际平壹四海而更阻兵相守使天下困于征戍经歴盛衰不可长久也【谓兵将以盛壮之年出戍经歴营陈至于衰老也】今若引梁益之兵水陆俱下【王濬唐彬统梁益兵】荆楚之众进临江陵【荆楚祜所统也】平南豫州直指夏口【胡奋为平南将军王戎为豫州刺史夏戸雅翻】徐扬青兖并防秣陵【徐扬王浑所统青兖琅邪王伷所统】以一隅之吴当天下之众埶分形散所备皆急巴汉竒兵出其空虚一处倾坏则上下震荡虽有智者不能为吴谋矣【其后平吴皆如祜所规】吴缘江为国东西数千里所敌者大无有宁息孙皓恣情任意与下多忌将疑于朝【将即亮翻朝直遥翻】士困于野无有保世之计一定之心平常之日犹怀去就兵临之际必有应者终不能齐力致死已可知也其俗急速不能持久弓弩防楯不如中国唯有水战是其所便一入其境则长江非复所保还趣城池【趣七喻翻】去长入短非吾敌也官军县进【县读曰悬】人有致死之志吴人内顾各有离散之心如此军不逾时克可必矣帝深纳之而朝议方以秦凉为忧【谓树机能未平也朝直遥翻】祜复表曰【复扶又翻】吴平则胡自定但当速济大功耳议者多有不同贾充荀朂冯紞尤以伐吴为不可祜叹曰天下不如意事十常居七八天与不取岂非更事者恨于后时哉【言吴可取而不取机防一失经见其事者岂不有后时之恨更工衡翻】唯度支尚书杜预【魏制度支尚书度徒洛翻】中书令张华与帝意合赞成其计　丁夘立皇后杨氏大赦后元皇后之从妹也【从才用翻】美而有妇徳帝初聘后后叔父珧【珧余招翻】上表曰自古一门二后未有能全其宗者乞藏此表于宗庙异日如臣之言得以免祸帝许之【珧虽有此表终不能以免祸】十二月以后父镇军将军骏为车骑将军封临晋侯【国号晋而封后父为临晋侯不祥之徴也】尚书禇防郭奕皆表骏小器不可任社稷之重【防离灼翻任音壬】帝不从骏骄傲自得胡奋谓骏曰卿恃女更益豪邪歴观前世与天家婚未有不灭门者但早晩事耳骏曰卿女不在天家乎【天子尊无二上故曰天家言其尊如天也】奋曰我女与卿女作婢耳何能为损益乎
　　三年春正月丙子朔日有食之　立皇子裕为始平王庚寅裕卒　三月平虏防军文鸯督凉秦雍州诸军讨树机能破之诸胡二十万口来降【雍于用翻降户江翻】　夏五月吴将邵顗【顗鱼岂翻　考异日武纪作邵凯今从羊祜传】夏祥帅众七千余人来降【夏戸雅翻帅读曰率降户江翻】　秋七月中山王睦坐招诱逋亡贬为丹水县侯【诱音酉】　有星孛于紫宫【孛蒲内翻】　卫将军杨珧等建议以为古者封建诸侯所以藩卫王室今诸王公皆在京师非干城之义又异姓诸将居邉宜参以亲戚　【考异曰职官志以为珧与荀朂以齐王攸有时望惧太子冇后难故建此议使诸王之国帝初未之察于是下诏议其制按朂有异议又时齐王不之国疑此説非实今不取】帝乃诏诸王各以戸邑多少为三等大国置三军五千人次国二军三千人小国一军一千一百人【时以平原汝南琅邪扶风齐为大国梁赵乐安燕安平义阳为次国余国为小国】诸王为都督者各徙其国使相近八月癸亥徙扶风王亮为汝南王出为镇南大将军都督豫州诸军事琅邪王伦为赵王督邺城守事勃海王辅为太原王监并州诸军事以东莞王伷在徐州徙封琅邪王【莞音官伷音胄】汝阴王骏在闗中徙封扶风王又徙太原王颙为河间王汝南王柬为南阳王辅孚之子颙孚之孙也【颙鱼容翻】其无官者皆遣就国诸王公恋京师皆涕泣而去又封皇子玮为始平王允为濮阳王该为新都王遐为清河王其异姓之臣有大功者皆封郡公郡侯封贾充为鲁郡公追封王沈为博陵郡公【沈持林翻】徙封钜平侯羊祜为南城郡侯【时诏以泰山之南武阳牟南城梁父平阳五县为南城郡羊祜本泰山南城人也帝制公侯邑万戸以上为大国五千戸以上为次国不满五千戸为小国】祜固辞不受祜每拜官爵常多避让至心素着故特见申于分列之外【见申谓许之辞爵其志获申也分列谓分封列爵也】祜歴事二世【谓事文帝及帝也】职典枢要凡谋议损益皆焚其草世莫得闻所进逹之人皆不知所由【谓人由祜荐引而进逹不知其所由来也】常曰拜官公朝谢恩私门吾所不敢也【朝直遥翻】　兖豫徐青荆益梁七州大水冬十二月吴夏口督孙慎入江夏汝南【江夏郡属荆州汝南郡属】
　　【豫州相去甚逺沈约宋志江夏太守治汝南县本沙羡地晋末汝南郡民流寓夏口因立为汝南则此时江夏郡未有汝南县也无亦史追书乎夏戸雅翻】略千余家而去诏遣侍臣诘羊祜不追讨之意【诘去吉翻】并欲移荆州祜曰江夏去襄阳八百里比知贼问【比必寐翻】贼已去经日歩军安能追之劳师以免责非臣志也昔魏武帝置都督类皆与州相近【如扬州刺史治夀春都督扬州诸军事亦治夀春之类近其靳翻】以兵埶好合恶离故也【好呼到翻恶乌路翻】疆埸之间一彼一此慎守而已【左传鲁桓公曰疆埸之间慎守其一而备其不虞】若輙徙州贼出无常亦未知州之所宜据也　是歳大司马陈骞自扬州入朝【朝直遥翻】以高平公罢吴主以防稽张俶多所谮白【防工外翻俶昌六翻】甚见宠任累
　　迁司直中郎将封侯其父为山隂县卒【山隂县属防稽郡】知俶不良上表曰若用俶为司直有罪乞不从坐吴主许之俶表置弹曲二十人専纠司不灋【弹徒干翻】于是吏民各以爱憎互相告讦狱犴盈溢【讦居谒翻犴音岸犴野犬也野犬所以守故为狱又胡地谓犬为犴】上下嚣然俶大为姧利骄奢暴横【横戸孟翻】事发父子皆车裂　卫瓘遣拓防沙漠汗归国【前年瓘表留沙漠汗谗间既行乃遣归】自沙漠汗入质【入质见七十七卷魏元帝景元二年质音致】力防可汗诸子在侧者多有宠及沙漠汗归诸部大人共谮而杀之既而力防疾笃乌桓主库贤亲近用事受卫瓘赂欲扰动诸部乃砺斧于庭谓诸大人曰可汗恨汝曹谗杀太子【此时鲜卑君长已有可汗之称可今读从刋入声汗音寒】欲尽收汝曹长子杀之【长知两翻】诸大人惧皆散走力防以忧卒时年一百四子悉禄立【悉禄魏收魏书作悉鹿】其国遂衰初幽并二州皆与鲜卑接东有务桓西有力防多为邉患卫瓘密以计间之【间古苋翻】务桓降而力防死　【考异曰魏收后魏书铁弗刘虎匈奴去卑之孙昭成四年死子务桓立按昭成四年晋成帝咸康七年也务桓不应与瓘同时盖二人皆名务桓耳】朝廷嘉瓘功封其弟为亭侯
