<!-- { "loadSidebar": true } -->
　　【一年可积十万人三岁之粮矣盖实録所言今年之数贽状通计来春也】边备浸充　冬十一月壬子朔日有食之　吐蕃云南日益相猜每云南兵至境上吐蕃輙亦发兵声言相应实为之备辛酉韦臯复遗云南王书【复扶又翻遗唯季翻】欲与共袭吐蕃驱之云岭之外【云南之地本汉云南县也汉属益州郡后汉分属永昌郡南中志曰云南县西高山相连众山之中又有山特高大状如扶风太一郁然高峻与云气相连视之不见其山固隂沍寒虽五月盛暑不热所谓云岭也】悉平吐蕃城堡独与云南筑大城于境上置戍相保永同一家　右庻子姜公辅乆不迁官诣陆防求迁贽密语之曰【语牛倨翻】闻窦相屡奏拟上不允【今人谓圣防不从所请为不允习闻唐人之言也】有怒公之言公辅惧请为道士上问其故公辅不敢泄贽语以闻参言为对上怒参归怨于君己巳贬公辅为吉州别驾又遣中使责参【姜公辅居猜忌之朝不能安于命义而由此重窦参之罪亦陆防之一言也　考异曰实録初公辅罢相为左庻子以忧免复除右庻子数私谒窦参参数奏公辅以他官上不许而有怒公辅之言公辅恐乃请免官为道士乆之未报因开延英奏之上问其故公辅对以参言上晓之固不已大怒贬之而诏书责参推过于上公辅传曰陆贽知政事以有翰林之旧数告防求官贽密谓公辅曰予常见郴州窦相言为公奏拟数矣上防不允有怒公之言公辅恐惧乞罢官为道士乆之未报后又庭奏徳宗问其故公辅不敢泄防言便以参言为对帝怒贬公辅为泉州别驾又遣使赍诏责参贽传曰姜公辅奏窦参常语臣云陛下怒臣未已徳宗怒再贬参竟杀之时议云公辅奏窦参语得之于贽云参之死贽有力焉按贽请令长官举属吏状云亦由私访所亲转为所卖其弊非远圣鉴明知此乃解参之语也及参之死贽救解甚至由是观之贽岂有杀参之意邪且防语公辅之时安知公辅请为道士及于上前以泄言之罪归参此乃公辅之意非贽意也当时之人见参贽有隙遂以己意猜之史官不悦贽者因归罪于贽耳今不取】　庚午山南西道节度使严震奏败吐蕃于芳州及黑水堡【败补迈翻芳州高宗上元二年已为吐蕃所陷郦道元曰黑水出羌中西南迳黑水城西其地盖在隂平西北临洮西南古沓中之地也使疏吏翻败补迈翻堡音保】　初李纳以棣州蛤有盐利城而据之又戍徳州之南三汊城以通田绪之路【棣大计翻蛤古合翻康音螺余按集韵螺字下无字同韵有垜字音都戈翻小堆也恐当作垜汊楚嫁翻李纳之阻兵也李长卿以棣州入朱滔而蛤为纳所据因城而戍之其后王武俊败朱滔得徳棣二州蛤犹为纳戍纳又于徳州南跨河而城守之谓之三汊以交魏博通田绪】及李师古袭位王武俊以其年少轻之【少诗照翻】是月引兵屯徳棣将取蛤及三汊城师古遣赵镐将兵拒之上遣中使谕止之武俊乃还【镐下老翻将即亮翻又音如字使疏吏翻还从宣翻又音如字】初刘怦薨【见二百三十二卷贞元元年怦普萌翻薨呼肱翻】刘济在莫州其母弟澭在父侧以父命召济而以军府授之【莫州治鄚县在幽州南二百八十里澭于用翻】济以澭为瀛州刺史【瀛州河间郡幽州巡属大州也其地在幽州南】许它日代己既而济用其子为副大使【河朔三鎭及淄青皆以其子为副大使储帅也】澭怨之擅通表朝廷遣兵千人防秋济怒发兵击澭破之【朝直遥翻为刘澭归朝张本】　左神策大将军柏良器【唐左右神策大将军正二品史炤曰柏皇氏古帝号后为氏颛帝师柏亮父帝喾父柏超之裔也】募才勇之士以易贩鬻者监军窦文恶之【恶乌路翻】防良器妻族饮醉寓宿宫舍【宫舍宫中直宿之舍也史言防官恶柏良器能举其职因其妻党犯卫禁而文致其罪】十二月丙戍良器坐左迁右领军自是防官始専军政【为防官挟兵权以胁天子张本右领军十六卫之一也时南牙诸卫具位而已北军掌禁兵权重故良器为左迁】九年春正月癸卯初税茶【尔雅释木云槚苦茶郭璞注云树大小似栀子冬生叶可煑作羮饮今呼早采者为晩采者为茗一名荈蜀人为之苦茶是也今通谓之茶茶声近故呼之春中始生嫩叶蒸焙去苦水末之乃可吃与古所食殊不同也本草衍义曰晋温峤上表贡茶千斤茗三百斤郭璞曰早采为茶晚采为茗茗或曰荈兖叶老者也古人谓其芽为雀舌麦颗言其至嫩也又有新芽一发便长寸余微麄如针惟芽长为上品其根榦土力皆有余故也如雀舌麦颗又下品前人未尽识史言税茶始此遂开利孔】凡州县产茶及茶山外要路皆估其直什税一从盐铁使张滂之请也滂奏去岁水灾减税用度不足请税茶以足之自明年以往税茶之钱令所在别贮俟有水旱以代民田税自是岁收茶税钱四十万缗未尝以救水旱也【茶之税始于赵赞至张滂而始行】滂又奏奸人销钱为铜器以求赢请悉禁铜器铜山听人开采无得私卖二月甲寅以义武留后张升云为节度使　初盐州既防【盐州陷见二百三十二卷二年】塞外无复保障吐蕃常阻绝灵武侵扰鄜坊【既阻绝灵武往来之路又侵扰鄜坊之民】辛酉诏发兵三万五千人城盐州　【考异曰邠志八年诏遣张公议筑盐夏二城张公奏曰师之进取切籍骁将神策散将魏茪者武艺冠绝得茪足以集事上遣之张公以茪为邠宁马军兵马使三月师及诸军赴于五原去城百里而军茪独以其骑径至城下防城而入逐吐蕃召诸军城之更引其军西掠境上往复走望为师耳目蕃众距境而不敢入官军城二郡而归白居易乐府盐州注亦云贞元壬申岁特诏城之而实录在九年二月盖去岁诏使城之今年因命杜彦光等而言之】又诏泾原山南劒南各发兵深入吐蕃以分其势城之二旬而毕命盐州节度使杜彦光戍之朔方都虞杨朝晟戍木波堡【木波堡在庆州方渠县界九域志方渠宋朝改为通远县置环州有木波镇】由是灵夏河西获安　上使人谕陆贽以要重之事勿对赵憬陈论当密封手疏以闻又苖粲以父晋卿往年摄政【寳应间连有国忧晋卿摄冢宰】尝有不臣之言诸子皆与古帝王同名【晋卿十子发丕坚垂与帝王同名】今不欲明行斥逐兄弟亦各除外官勿使近屯兵之地【近其靳翻】又卿清愼太过诸道馈遗【遗唯季翻】一皆拒绝恐事情不通如鞭靴之类受亦无伤贽上奏其略曰昨臣所奏惟赵憬得闻陛下已至劳神委曲防护是于心膂之内尚有形迹之拘迹同事殊鲜克以济【鲜息浅翻】恐爽无私之徳【爽差也】且伤不吝之明【书曰改过不吝】又曰爵人必于朝刑人必于市惟恐众之不覩事之不彰【记曰爵人于朝与众共之刑人于市与众弃之朝直遥翻】君上行之无愧心兆庶听之无疑议受赏安之无怍色当刑居之无怨言此圣王所以宣明典章与天下公共者也凡是谮诉之事多非信实之言利于中伤【中作仲翻】惧于公辩或云岁月已乆不可究寻或云事体有妨须为隠忍【为于伪翻】或云恶迹未露宜假它事为名或云但弃其人何必明言责辱词皆近于情理【近其靳翻】意实苞于矫诬伤善售奸莫斯为甚若晋卿父子实有大罪则当公议典宪若被诬枉岂令隂受播迁夫听讼辨谗必求情辨迹情见迹着【见贤遍翻】辞服理穷然后加刑罚焉是以下无寃人上无谬听又曰监临受贿盈尺有刑【律诸监临之官受所监临财物者一尺笞四十诸监临主司受财而枉法者一尺杖一百监古衔翻】至于士吏之微尚当严禁矧居风化之首反可通行【风化之首谓宰相者风化之所自出】贿道一开展转滋甚鞭鞾不已必及金玉【鞾与靴同】目见可欲何能自窒于心【古语有之不见可欲此心不乱】已与交私何能中绝其意【谓既受其私馈则难以绝其私谒】是以涓流不绝溪壑成灾矣又曰若有所受有所却则遇却者疑乎见拒而不通矣若俱辞不受则咸知不受者乃其常理复何嫌阻之有乎【复扶又翻下同】　初窦参恶左司郎中李巽【恶乌路翻】出为常州刺史及参贬郴州巽为湖南观察使【郴丑林翻】汴州节度使刘士宁遗参绢五十匹【遗唯季翻】巽奏参交结藩镇上大怒欲杀参陆贽以为参罪不至死上乃止既而复遣中使谓贽曰参交结中外其意难测社稷事重卿速进文书处分【处昌吕翻分扶问翻下无分同】贽上言参朝廷大臣诛之不可无名昔刘晏之死罪不明白至今众议为之愤邑【为于伪翻】叛臣得以为辞【见二百二十六卷建中元年二月】参贪纵之罪天下共知至于濳怀异图事迹暧昧【暧音爱不明貌】若不推鞠遽加重辟骇动不细【辟音辟刑辟】窦参于臣无分【言无契分之雅分扶问翻】陛下所知岂欲营救其人盖惜典刑不滥三月更贬参驩州司马男女皆配流上又命理其亲党【理治也】贽奏罪有首从法有重轻【首谓为头者从谓随从者为首者重随从者轻】参既防宥亲党亦应末减况参得罪之初私党并已连坐人心乆定请更不问从之上又欲籍其家赀贽曰在法反逆者尽没其财贜汚者止徴所犯皆须结正施刑然后收借今罪法未详陛下已存惠贷若簿录其家恐以财伤义时防官左右恨参尤深谤毁不已参未至驩州竟赐死于路窦申杖杀货财奴婢悉传送京师【传知恋翻】　海州团练使张升璘升云之弟李纳之壻也以父大祥归于定州【海州东海郡淄青巡属璘离珍翻壻西计翻定州义武帅治所子居父防再朞而大祥】尝于公座骂王武俊武俊奏之夏四月丁丑诏削其官遣中使杖而囚之【使所吏翻】定州富庶武俊常欲之因是遣兵袭取义丰掠安喜无极万余口徒之徳棣【义丰属定州安喜县本定州治所盖州治徙也无极汉古县因无极山为名唐属定州按无极山碑云无极山与天地俱生从上至体可三里所立石为体二丈五尺所石上青下黄白所前正平可铺两大席在无极西南三十里景福二年以无极县为祁州棣大计翻】升云闭城自守屡遣使谢之乃止上命李师古毁三汊城【李纳筑三汊城见上年汉楚嫁翻】师古奉诏然常招聚亡命有得罪于朝廷者皆抚而用之【朝直遥翻】　五月甲辰以中书侍郎赵憬为门下侍郎同平章事义成节度使贾耽为右仆射右丞卢迈守本官并同平章事迈翰之族子也【憬居永翻耽都含翻射寅谢翻兴元时卢翰与李勉刘从一同为相】憬疑陆贽恃恩欲専大政排己置之门下【政事堂在中书省今憬迁东省故疑贽排己右仆射属门下省】多称疾不豫事由是与贽有隙【为赵憬附裴延龄张本　考异曰旧憬传曰憬与陆贽同知政事贽恃乆在禁庭特承恩顾以国政为己任才周岁转憬为门下侍郎憬由是深衔之数以目疾请告不甚当政事因是不相恊按憬迁门下犹为宰相又益以贾耽卢迈贽岂得専政盖憬以此心疑之耳】　陆贽上奏论备边六失以为措置乖方课责亏度财匮于兵众力分于将多怨生于不均机失于遥制【自措置乖方以下所谓六失也上时掌翻将即亮翻下同】闗东戍卒不习土风身苦边荒心畏戎虏国家资奉若骄子姑息如倩人【倩七政翻】屈指计归张頥待哺或利王师之败乘扰攘而东溃或防弃城鎭摇远近之心岂惟无益实亦有损复有犯刑讁徙者【复扶又翻下同】既是无良之类且加怀土之情思乱幸灾又甚戍卒可谓措置乖方矣【此一失也】自顷权移于下柄失于朝将之号令既鲜克行之于军国之典常又不能施之于将【朝直遥翻鲜息浅翻将即亮翻】务相遵养【遵率也言相率以养恶也】茍度岁时欲赏一有功翻虑无功者反仄欲罚一有罪复虑同恶者忧虞罪以隠忍而不彰功以嫌疑而不赏姑息之道乃至于斯故使忘身效节者获诮于等夷【诮才笑翻】率众先登者取怨于士卒偾军蹙国者不懐于愧畏【偾方问翻】缓救失期者自以为智能此义士所以痛心勇夫所以解体可谓课责亏度矣【此二失也】虏毎入冦将帅递相推倚【帅所类翻推吐雷翻】无敢谁何虚张贼势上闻则曰兵少不敌朝廷莫之省察【朝直遥翻省悉景翻】唯务徴发益师无禆备御之功重增供亿之币【重直用翻】闾井日耗徴求日繁以编戸倾家破产之资兼有司盐税酒之利【古岳翻】总其所入岁以事边可谓财匮于兵众矣【此三失也】吐蕃举国胜兵之徒【胜音升胜兵谓人之才力堪执兵以战者也】才当中国十数大郡而已动则中国惧其众而不敢抗静则中国惮其强而不敢侵厥理何哉良以中国之节制多门蕃丑之统帅専一故也【帅读曰率】夫统帅专一则人心不分号令不贰进退可齐疾徐如意机会靡愆【愆违也】气势自壮斯乃以少为众以弱为强者也开元天寳之间控御西北两蕃唯朔方河西陇右三节度中兴以来未遑外讨抗两蕃者亦朔方泾原陇右河东四节度而已【言西北两蕃者以别奚契丹两蕃若开元天寳以来西则吐蕃北则突厥中兴以来所谓两蕃西则吐蕃北则囘纥】自顷分朔方之地建牙拥节者凡三使焉【事见二百二十五卷大厯十四年使疏吏翻】其余镇军数且四十皆承特诏委寄各降中贵监临人得抗衡莫相禀属【监古衔翻史炤曰衡车上横木抗衡谓两相抗拒有若车衡相抗也余谓衡所以揆平首尾有所偏重则衡为之昻商轻重者所必争也抗衡者言无所昻而平视之也】每俟边书告急方令计会用兵既无军法下临惟以客礼相待【令力丁翻】夫兵以气势为用者也气聚则盛散则消势合则威析则弱今之边备势弱气消可谓力分于将多矣【夫音扶将即亮翻此四失也】理戎之要在于练覈优劣之科以为衣食等级之制使能者企及【企去智翻】否者息心虽有厚薄之殊而无觖望之衅【觖古宂翻】今穷边之地长镇之兵皆百战伤夷之余终年勤苦之剧然衣粮所给唯止当身例为妻子所分常有冻馁之色而闗东戍卒怯于应敌懈于服劳衣粮所颁厚逾数等又有素非禁旅本是边军将校诡为媚词因请遥神防不离旧所【当丁浪翻懈俱卖翻离去智翻】唯改旧名其于廪赐之饶遂有三倍之益夫事业未异而给养有殊茍未忘懐就能无愠可谓怨生于不均矣【愠于问翻此五失也】凡欲选任将帅必先考察行能【将即亮翻帅所类翻行下孟翻】可者遣之不可者退之疑者不使使者不疑故将在军君命有所不受【此孙子兵法之言】自顷边军去就裁断多出宸【断丁乱翻】选置戎臣先求易制【易以防翻】多其部以分其力轻其任以弱其心遂令爽于军情亦听命乖于事宜亦听命戎虏驰突迅如风飊驲书上闻【驲人质翻驿传递马】旬月方报守土者以兵寡不敢抗敌分镇者以无诏不肯出师贼既纵掠退归此乃陈功告防其败丧则减百而为一其捃获则张百而成千【防息浪翻捃居陨翻】将帅既幸于总制在朝不忧罪累【累良瑞翻】陛下又以为大权由己不究事情可谓机失于遥制矣【此六失也】臣愚谓宜罢诸道将士防秋之制令本道但供衣粮募戍卒愿留及蕃汉子弟以给之又多开屯田官为收籴【为于伪翻】冦至则人自为战时至则家自力农与夫倐来忽往者岂可同等而论哉又宜择文武能臣为陇右朔方河东三元帅分统縁边诸节度使有非要者随所便近而并之然后减奸滥虚浮之费以丰财定衣粮等级之制以和众委任之道以宣其用悬赏罚之典以考其成如是则戎狄威懐疆场宁谧矣上虽不能尽从心甚重之　韦臯遣大将董勔等将兵出西山【勔弥兖翻自彭州导江县西出蚕崖闗厯维茂至当悉诸州皆西山也】破吐蕃之众拔堡栅五十余　丙午门下侍郎同平章事董晋罢为礼部尚书　云南王异牟寻遣使者三軰一出戎州【宋白曰戎州汉道南安县地梁置戎州言以镇戎夷也西南取曲恊州并南宁州安宁盐井路至南诏所居羊苴哶城二千三百里旧志戎州在京师西南三千一百四里】一出黔州一出安南各赍生金丹砂诣韦臯【金矿未经鍜链者为生金丹砂产石中凿石取之黔音琴】金以示坚丹砂以示赤心三分臯所与书为信皆达成都异牟寻上表请弃吐蕃归唐并遗臯帛书【遗唯季翻】自称唐云南王孙吐蕃赞普义弟日东王【吐蕃以云南王为弟见二百一十六卷天寳十载封日东王见二百二十六卷代宗大厯十四年】臯遣其使者诣长安并上表贺上赐异牟寻诏书令臯遣使慰抚之【并上时掌翻令力丁翻使疏吏翻】　贾耽陆贽赵憬卢迈为相百官白事更让不言【耽都含翻憬居永翻相息亮翻更工衡翻互也】秋七月奏请依至徳故事宰相迭秉笔以处政事【事见二百一十九卷肃宗至徳元载十月处昌吕翻下同】旬日一易诏从之其后日一易之　劒南西山诸女王汤立志【女王亦羌别种东与吐蕃党项茂州接西属三波诃北距于阗属雅州罗女蛮白狼夷以女为君居康延川巗险四缭有弱水南流汤立志新书作汤立悉杜阳编女蛮国人危髻金冠璎珞被体故谓之菩萨蛮当时倡优遂因制菩萨蛮曲】哥隣王董卧庭白狗王罗陀怱弱水王董辟和南水王薛莫庭悉董王汤悉赞清远王苏唐磨咄霸王董邈蓬及逋租王【自哥隣以下诸种皆散居西山西山即雪山今威州保宁县有雪山连乳川白狗岭有九峯积雪春夏不消白狗岭与雪山相连威州唐之维州也】先皆役属吐蕃至是各帅众内附韦臯处之于维保覇州【天寳元年招附生羌置覇州】给以耕牛种粮【种章勇翻】立志陀怱辟和入朝皆拜官厚赐而遣之　癸卯户部侍郎裴延龄奏自判度支以来检责诸州欠负钱八百余万缗收诸州抽贯钱三百万缗呈様物三十余万缗请别置欠负耗賸季库以掌之【耗亏减也賸赢余也賸以证翻又食证翻三月为一季凡三月终则入物于库故谓之季库】柒练物则别置月库以掌之【每月入物故谓之月库】诏从之欠负皆贫人无可偿徒存其数者抽贯钱给用随尽呈様染练皆左藏正物【藏徂浪翻】延龄徒置别库虚张名数以惑上上信之以为能富国而宠之于实无所增也【于实者于其实也】虚费吏人簿书而已京城西汚湿地生芦苇数畞延龄奏称长安咸阳有陂泽数百顷可牧廐马上使有司阅视无之亦不罪也左补阙权徳舆上奏【权本颛顼之后为楚武王所灭子孙以国为氏上时掌翻】以为延龄取常赋支用未尽者充羡余以为己功【羡弋线翻】县官先所市物再给其直用充别贮【贮丁吕翻】边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今羣情众口喧于朝市【朝直遥翻】岂京城士庶皆为朋党邪陛下亦宜稍囘圣虑而察之上不从　八月庚戍太尉中书令西平忠武王李晟薨　冬十月甲子韦臯遣其节度巡官崔佐时赍诏书诣云南并自为帛书答之【节度巡官在判官推官之下衙推之上】　十一月乙酉上祀圆丘赦天下　刘士宁既为宣武节度使【八年三月命刘士宁为宣武节度使】诸将多不服士宁淫乱残忍出畋輙数日不返军中苦之都知兵马使李万荣得众心士宁疑之夺其兵权令摄汴州事十二月乙卯士宁帅众二万畋于外野【帅读曰率】万荣晨入使府召所留亲兵千余人诈之曰敕徴大夫入朝以吾掌留务汝軰人赐钱三十缗众皆拜又谕外营兵皆听命乃分兵闭城门使驰白士宁曰敕徴大夫宜速即路【即就也】少或迁延当传首以献士宁知众不为用以五百骑逃归京师北至东都【比必利翻及也】所余仆妾而已至京师敕归第行丧禁其出入淮西节度使吴少诚闻变发兵屯郾城【郾城汉晋之郾县也后魏省倂入曲阳县隋开皇初置郾城县属汴州时属蔡州蔡北鄙也东有汉召陵县故城东南有后汉征羌县故城郾一战翻】遣使问故【问所以逐士宁之故】且请战万荣以言戏之【戏之示无所畏】少诚慙而退上闻万荣逐士宁使问陆贽贽上奏以为今军州已定宜且遣朝臣宣劳【劳力到翻】徐察事情冀免差失其略曰今士宁见逐虽是众情万荣典军且非朝防此安危彊弱之机也愿陛下审之愼之上复使谓贽【复扶又翻下同】若更淹迟恐于事非便今讥除一亲王充节度使且令万荣知留后其制即从内出贽复上奏其略曰臣虽服戎角力谅匪克堪而经武伐谋或有所见夫制置之安危由势付授之济否由才势如器焉惟在所置置之夷地则平才如负焉唯在所授授逾其力则踣【踣蒲北翻】万荣今所陈奏颇涉张皇但露徼求之情【徼一遥翻】殊无退让之礼据兹鄙躁殊异循良又闻本是滑人【刘佐滑州匡城人万荣与同里相善】偏厚当州将士【当州犹言本州谓滑州也】与之相得才止三千诸营之兵已甚怀怨据此颇僻【颇滂何翻偏也】亦非将材若得志骄盈不悖则败悖则犯上败则偾军【将即亮翻悖蒲内翻偾方问翻】又曰茍邀则不顺茍允则不诚君臣之间势必嫌阻【邀求也非所当求而求之为茍邀允从也非所当从而从之为茍允下以不顺求之上以不诚应之其势必至于嫌阻】与其图之于滋蔓【左传曰毋使滋蔓蔓难图也】不若绝之于萌芽又曰为国之道以义训人将教事君先令顺长【长知两翻下独长同】又曰方镇之臣事多専制欲加之罪谁则无辞若使倾夺之徒便得代居其任利之所在人各有心此源濳滋祸必难救非独长乱之道亦闗谋逆之端又曰昨逐士宁起于仓卒【卒读曰猝】诸郡守将固非连谋【将即亮翻】一城师人亦未恊志各计度于成败之势【度徒洛翻】回遑于逆顺之名安肯捐躯与之同恶又曰陛下但选文武羣臣一人命为节度仍降优诏慰劳本军【劳力到翻】奨万荣以抚定之功别加宠任褒将士以辑睦之义厚赐资装揆其大情理必宁息万荣纵欲防扈势何能为又曰傥后事有愆素【左传曰不愆于素杜预注云不过素所虑也】臣请受败桡之罪【桡奴敎翻】上不从壬戍以通王谌为宣武节度大使【谌氏壬翻】以万荣为留后　丁卯纳故驸马都尉郭暧女为广陵王淳妃淳太子之长子【是为宪宗】妃母即升平公主也
