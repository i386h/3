<!-- { "loadSidebar": true } -->
　　素与陜州刺史皇甫温不恊志斌入奏事智光馆之【自陜州入奏事道过华州馆古玩翻】志斌责其部下不肃智光怒曰仆固懐恩不反正由汝辈激之我亦不反今日为汝反矣【为于伪翻】叱下斩之脔食其肉【史炤曰脔切其肉以食也】朝士举选人畏智光之暴多自同州窃过【选湏绢翻】智光遣将将兵邀之于路死者甚众【将即亮翻】戊申诏加智光检校左仆射遣中使余元仙持告身授之智光慢骂曰智光有大功于天下国家不与平章事而与仆射且同华地狭不足展材若益以陜虢商鄜坊五州庶犹可耳因厯数大臣过失【数所具翻】且曰此去长安百八十里智光夜眠不敢舒足恐踏破长安城至于挟天子令诸侯惟周智光能之元仙股栗郭子仪屡请讨智光上不许　郭子仪以河中军食常乏乃自耕百亩将校以是为差于是士卒皆不劝而耕是岁河中野无旷土军有余粮【史言郭子仪忠勤为国】　以陇右行军司马陈少逰为桂管观察使【桂管领桂昭贺富藤梧潘白亷绣钦横邕融栁贵十七州刘昫曰桂管十五州在广州西桂昭富梧防龚浔鬱林平琴賔澄绣象栁融】少逰博州人也为吏彊敏而好贿【好呼到翻】善结权贵以是得进既得桂州恶其道逺多瘴疠【恶乌路翻】宦官董秀掌枢密【是后遂以中官为枢密使】少逰请岁献五万缗又纳贿于元载子仲武内外引荐【董秀引荐于内元载引荐于外】数日改宣歙观察使【宋白曰乾元元年停采访使及诸道黜陟使置观察处置使其年李峘除都督江淮节度宣慰观察处置使今按李峘之任重矣陈少逰止观察一二州或数州其任在节度使下】
　　二年春正月丁巳密诏郭子仪讨周智光子仪命大将浑瑊李懐光军于渭上智光麾下闻之皆有离心己未智光大将李汉惠自同州帅所部降于子仪【帅读曰率下同降户江翻】壬戌贬智光澧州刺史【宋白曰澧州汉零阳县地呉立天门郡隋置松州寻改澧州州在澧水之阳故名旧志州在京师东南一千八百九十三里澧音礼】甲子华州牙将姚懐李延俊杀智光以其首来献淮西节度使李忠臣入朝以收华州为名帅所部兵大掠自潼闗至赤水【水经注渭水东过郑县北又东与赤水合九域志华州郑县有赤水镇】二百里间财蓄殆尽官吏有衣纸【衣于既翻】或数日不食者己巳置潼闗镇兵二千人　壬申分剑南置东川观察使镇遂州【合东西川见上卷广徳二年】　二月丙戌郭子仪入朝上命元载王缙鱼朝恩等互置酒于其第一防之费至十万缗上礼重子仪常谓之大臣而不名郭暧尝与升平公主争言【永泰元年下嫁郭暧事见上卷】暧曰汝倚乃父为天子邪我父薄天子不为公主恚奔车奏之上曰此非汝所知彼诚如是使彼欲为天子天下岂汝家所有邪慰谕令归子仪闻之囚暧入待罪上曰鄙谚有之【史炤曰鄙谚俚俗所传之言也】不痴不聋不作家翁儿女子闺房之言何足听也子仪归杖暧数十　夏四月庚子命宰相鱼朝恩与吐蕃盟于兴唐寺【命宰相及鱼朝恩也】杜鸿渐请入朝奏事以崔旰知西川留后　【考异曰旧鸿渐传云鸿渐仍帅旰同入觐寜传云鸿渐请旰为行军司马仍赐名寕鸿渐归遂授寜西川节度使至十四年始入朝实录亦无随鸿渐入朝事鸿渐传误也】六月甲戌鸿渐来自成都广为贡献因盛陈利害荐旰才堪寄任上亦务姑息乃留鸿渐复知政事【复扶又翻】秋七月丙寅以旰为西川节度使杜济为东川节度使旰厚敛以赂权贵【敛力赡翻】元载擢旰弟寛至御史中丞寛兄审至给事中　丁卯鱼朝恩奏以先所赐庄为章敬寺【据旧史章敬寺在通化门外】以资章敬太后冥福【上母吴后諡章敬】于是穷壮极丽尽都市之财不足用奏毁曲江及华清宫馆以给之【财当作材都市之材谓材木积于都市者长安朱雀街东第五街皇城之东第三街升道坊龙华尼寺南有流水屈曲谓之曲江此地在秦为宜春院隑州在汉为乐逰园开元疏凿遂为胜境其南有紫云楼芙蓉苑其西有杏园慈恩寺江侧菰蒲防翠栁隂四合碧波红蕖依映可爱华清宫见二百十五卷天寳六载】费逾万亿【孔颍达曰亿之数有大小二法其小数以十为等十万为亿十亿为兆也其大数以万为等数万至万是万万为亿又从亿而数至万万亿为兆】衞州进士高郢上书略曰先太后圣徳不必以一寺增辉国家永圗无寜以百姓为本舍人就寺何福之为又曰无寺犹可无人其可乎又曰陛下当卑宫室以夏禹为法而崇塔庙踵梁武之风乎又上书略曰古之明王积善以致福不费财以求福修徳以消祸不劳人以禳祸今兴造急促昼夜不息力不逮者随以榜笞【榜音彭】愁痛之声盈于道路以此望福臣恐不然又曰陛下廻正道于内心求微助于外物徇左右之过计伤皇王之大猷臣窃为陛下惜之【为于伪翻】皆寝不报　【考异曰郢集前书八月二十五日后书九月十三日上今因造寺终言之】始上好祠祀未甚重佛元载王缙杜鸿渐为相三人皆好佛缙尤甚不食荤血【荤臭棐也血者杀六畜而取之好呼到翻】与鸿渐造寺无穷上尝问以佛言报应果为有无载等奏以国家运祚灵长非宿植福业何以致之福业已定虽时有小灾终不能为害所以安史悖逆方炽而皆有子祸【谓安庆绪杀禄山史朝义杀思明也】仆固懐恩称兵内侮出门病死回纥吐蕃大举深入不战而退【事并见上卷上年】此皆非人力所及岂得言无报应也上由是深信之常于禁中饭僧百余人【饭扶晚翻】有冦至则令僧讲仁王经以禳之【所谓防国仁王经也】冦去则厚加赏赐胡僧不空官至卿监爵为国公出入禁闼势移权贵京畿良田美利多归僧寺勑天下无得棰曵僧尼造金阁寺于五台山【忻州五台县有五台山释氏相传以为文殊道注详见后】铸铜涂金为瓦所费钜亿【钜亿者亿亿也此言大数之亿】缙给中书符牒令五台僧数十人散之四方求利以营之载等每侍上从容多谈佛事【从千容翻】由是中外臣民承流相化皆废人事而奉佛政刑日紊矣【紊亡运翻】　八月庚辰鳯翔等道节度使左仆射平章事李抱玉入朝【李抱玉以陈郑泽潞鳯翔等道节度使防吐蕃】固让仆射言辞确至【确坚也固也】上许之癸丑又让鳯翔节度使不许　丁酉杜鸿渐饭千僧以使蜀无恙故也【饭扶晩翻】　九月吐蕃众数万围灵州逰骑至潘原宜禄【潘原本古隂盘县天寳元年更名潘原属泾州】诏郭子仪自河中帅甲士三万镇泾阳京师戒严甲子子仪移镇奉天　【考异曰汾阳家传八月十七日吐蕃至泾西二十七日诏统精卒一万与马璘合攻之今从实録实録甲寅冦灵州乙卯冦宜禄盖据奏到日今从唐厯】　山獠防桂州逐刺史李良【獠鲁皓翻】冬十月戊寅朔方节度使路嗣恭破吐蕃于灵州城下【考异曰唐厯九月吐蕃围灵武戊申嗣恭破吐蕃按长厯戊申九月一日也今从实録】斩首二千
