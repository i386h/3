<!-- { "loadSidebar": true } -->
　　户不从延祐诛其魁首其党李思慎等作乱攻破安南府城【高宗调露元年改交州都督府为安南都防府俚音里】杀延祐桂州司马曹静将兵讨思慎等斩之【将即亮翻　考异曰旧书冯元常传云元常自眉州刺史转广州都督属安南首领李嗣仙杀都督刘延祐剽陷州县勑元常诛之帅士卒济南海先驰檄示以威恩喻以祸福嗣仙徒党多相帅归降因纵兵诛其魁首安慰居人而旋今从实録】　突厥骨笃禄元珍冦朔州遣燕然道大摠管黑齿常之击之【燕因肩翻】以左鹰大将军李多祚为之副大破突厥于黄花堆【意即黄堆按朔州有黄花堆在神武川】追奔四十余里突厥皆散走碛北【走音奏碛七迹翻】多祚世为靺鞨酋长【靺鞨音末曷酋慈由翻长知两翻】以军功得入宿卫黑齿常之每得赏赐皆分将士有善马为军士所损官属请笞之常之曰奈何以私马笞官兵乎卒不问【卒子恤翻】　九月己卯虢州人杨初成诈称郎将【将即亮翻下同】矫制于都市募人迎庐陵王于房州事觉伏诛　冬十月庚子右监门卫中郎将防寳璧与突厥骨笃禄元珍战全军皆没寳璧轻骑遁归【监古衔翻骑奇寄翻】寳璧见黑齿常之有功表请穷追余冦诏与常之计议遥为声援寳璧欲专其功不待常之引精卒万三千人先行出塞二千余里掩击其部落既至又先遣人告之使得严僃与战遂败太后诛寳璧改骨笃禄曰不卒禄【卒子恤翻】　命魏同留守西京【守手又翻】　武承嗣又使人诬李孝逸自云名中有兎兎月中物当有天分【谓有分为天子分扶问翻】太后以孝逸有功十一月戊寅减死除名流儋州而卒【儋州旧儋耳郡武徳五年置儋州旧志儋州至京师七千四百四十二里儋徒甘翻卒子恤翻　考异曰新纪天授元年杀梁公李孝逸孝逸初封梁郡公以平徐敬业功改封吴国公垂拱三年减死除名配流儋州当削爵矣新传云流儋州薨纪传自相违唐厯云四月十一日诛益州长史李孝逸亦旧任也统纪诛李孝逸并其党崔元昉裴安期唐厯并其党崔知贤董元昉裴安期等今从实録及旧传】　太后欲遣韦待价将兵击吐蕃　【考异曰实録十二月丙辰命待价为安息道大摠管督二十六摠管以讨吐蕃不言师出胜败如何至永昌元年五月又云命待价击吐蕃七月败于寅识迦河按本传不云两曽将兵今删此事】鳯阁侍郎韦方质奏请如旧制遣御史监军【监古衔翻】太后曰古者明君遣将阃外之事悉以委之比闻御史监军【比毗至翻】军中事无大小皆须承禀以下制上非令典也且何以责其有功遂罢之　是歳天下大饥山东闗内尤甚四年春正月甲子于神都立髙祖太宗髙宗三庙四时享祀如西庙之仪【西庙西京宗庙也】又立崇先庙以享武氏祖考太后命有司议崇先庙室数司礼博士周悰请为七室【光宅改太常曰司礼史言周悰之请希防迎合】又减唐太庙为五室春官侍郎贾大隐奏礼天子七庙诸侯五庙百王不易之义今周悰别引浮议广述异闻直崇临朝权仪【朝直遥翻】不依国家常度皇太后亲承顾托光显大猷其崇先庙室应如诸侯之数国家宗庙不应輙有变移太后乃止　太宗髙宗之世屡欲立明堂诸儒议其制度不决而止及太后称制独与北门学士议其制不问诸儒诸儒以为明堂当在国阳丙巳之地三里之外七里之内太后以为去宫太逺二月庚午毁乾元殿于其地作明堂以僧懐义为之使【使防吏翻】凡役数万人　夏四月戊戌杀太子通事舍人郝象贤【唐制太子通事舍人正七品下掌导引宫臣辞见及劳问之事】象贤处俊之孙也初太后有憾于处俊【上元二年谏髙宗】防奴诬告象贤反太后命周兴鞫之致象贤族罪象贤家人诣朝堂讼寃于监察御史乐安任殖【乐安郡棣州朝直遥翻监古衔翻】殖奏象贤无反状殖坐免官象贤临刑极口骂太后发扬宫中隐慝夺市人柴以击刑者金吾兵共格杀之太后命支解其尸发其父祖坟毁棺焚尸自是终太后之世法官毎刑人先以木丸塞其口【塞悉则翻】　武承嗣使凿白石为文曰圣母临人永昌帝业末紫石杂药物填之庚午使雍州人唐同泰奉表献之【隋京兆郡武德元年改曰雍州雍于用翻】称获之于洛水太后喜命其石曰寳圗擢同泰为游击将军五月戊辰诏当亲拜洛受寳圗有事南郊告谢昊天礼毕御明堂朝羣臣【朝直遥翻】命诸州都督刺史及宗室外戚以拜洛前十日集神都乙亥太后加尊号为圣母神皇　六月丁亥朔日有食之　壬寅作神皇三玺【玺斯氏翻】　东阳大长公主削封邑并二子徙巫州【公主太宗之女长知两翻】公主适髙履行太后以髙氏长孙无忌之舅族故恶之【恶乌路翻】　江南道廵抚大使冬官侍郎狄仁杰以吴楚多滛祠奏焚其一千七百余所独留夏禹吴太伯季札伍贠四祠【贠音云】　秋七月丁巳赦天下更命寳图为天授圣图洛水为永昌洛水【更工衡翻】封其神为显圣侯加特进禁渔钓祭祀比四渎【唐制岳渎为中祀】名图所出曰圣图泉泉侧置永昌县又改嵩山为神岳封其神为天中王拜太师使持节神岳大都督禁刍牧【使疏吏翻】又以先于汜水得瑞石改汜水为广武【汜水汉之成臯县属河南郡后魏为成臯郡置东中府隋开皇十八年改成臯为汜水属郑州县界有广武楚汉对垒处后改县名以协其姓汜音祀】太后潜谋革命稍除宗室綘州刺史韩王元嘉青州刺史霍王元轨邢州刺史鲁王灵防豫州刺史越王贞【豫州汉汝南郡地后魏置豫州唐因之然唐之豫州非能尽得汉汝南郡之地】及元嘉子通州刺史黄公譔【譔士免翻又音铨】元轨子金州刺史江都王绪虢王鳯子申州刺史东莞公融灵防子范阳王蔼贞子博州刺史琅邪王冲在宗室中皆以才行有美名【行下孟翻】太后尤忌之元嘉等内不自安密有匡复之志　【考异曰旧传垂拱三年七月误也今从实録】譔谬为书与贞云内人病浸重当速疗之若至今冬恐成痼疾太后召宗室朝明堂【朝直遥翻】诸王因逓相惊曰神皇欲于大飨之际使人告密尽収宗室诛之无遗譔诈为皇帝玺书与冲云朕遭幽絷诸王宜各发兵救我冲又诈为皇帝玺书云神皇欲移李氏社稷以授武氏【玺斯氏翻】八月壬寅冲召长史萧悳琮等令募兵　【考异曰实録作丙午葢据奏到之日也旧传本纪作壬寅按冲以戊申死而实録又云冲起兵七日而败然则壬寅是也今从之】分告韩霍鲁越及贝州刺史纪王慎令各起兵共趣神都【趣七喻翻】太后闻之以左金吾将军丘神勣为清平道行军大摠管以讨之【博州有清平县汉贝丘县也隋更名】冲募兵得五千余人欲度河取济州先击武水【武水汉东郡阳平县地隋改为清邑又分清邑置武水县唐属博州济子礼翻】武水令郭务悌诣魏州求救莘令马素【莘亦汉阳平县地后齐改曰乐平隋开皇六年复曰阳平八年改曰清邑十六年置莘州大业初州废为莘县唐属魏州】将兵千七百人中道邀冲恐力不敌入武水闭门拒守冲推草车塞其南门【推吐雷翻塞悉则翻】因风纵火焚之欲乗火突入火作而风回冲军不得进由是气沮堂邑董寂【堂邑汉县后魏废隋分清阳县复置属博州】为冲将兵击武水【为于伪翻】谓人曰琅邪王与国家交战此乃反也冲闻之斩寂以徇众惧而散入草泽不可禁止惟家僮左右数十人在冲还走博州【走音奏】戊申至城门为守门者所杀　【考异曰丘神勣传云为勲官呉希智白丁孟青棒所杀今从实録及冲传】凡起兵七日而败丘神勣至博州官吏素服出迎神勣尽杀之凡破千余家越王贞闻冲起亦举兵于豫州遣兵陷上蔡【上蔡县汉属汝南郡后魏曰临汝隋开皇初改曰武冿大业初曰上蔡唐属豫州九域志在州北五十五里】九月丙辰命左豹韬大将军麴崇裕为中军大摠管岑长倩为后军大摠管将兵十万以讨之【将即亮翻下同】又命张光辅为诸军节度削冲属籍更姓虺氏【更工衡翻下更其同】贞闻冲败欲自鏁诣阙谢罪防所署新蔡令傅延庆【新蔡县自汉以来属汝南郡唐属豫州九域志在州东一百六十里】募得勇士二千余人贞乃宣言于众曰琅邪已破魏相数州【相息亮翻】有兵二十万朝夕至矣发属县兵共得五千分为五营使汝南县丞裴守悳等将之【汝南县旧曰上蔡隋大业初改曰汝阳带豫州】署九品以上官五百余人所署官皆受迫胁莫有鬪志惟守德与之同谋贞以其女妻之【妻七细翻】署大将军委以腹心贞使道士及僧诵经以求事成左右及战士皆带辟兵符麴崇裕等军至豫州城东四十里贞遣少子规及裴守德拒战兵溃而归【少诗照翻】贞大惧闭閤自守崇裕等至城下左右谓贞曰王岂可坐待戮辱贞规守德及其妻皆自杀　【考异曰实録庚戌贞举兵九月丙寅豫州平又云举兵二十日而败庚戍至丙寅才十七日葢皆据奏到之日耳】与冲皆枭首东都阙下初范阳王蔼遣使语贞及冲曰【枭监尧翻使疏吏翻语牛倨翻下我语同】若四方诸王一时并起事无不济诸王往来相约结未定而冲先发惟贞狼狈应之诸王皆不敢发故败贞之将起兵也遣使告夀州刺史赵瓌瓌妻常乐长公主【常乐公主髙祖女使防吏翻下同乐音洛长知两翻】谓使者曰为我语越王【为于伪翻下似为同语牛倨翻】昔隋文帝将簒周室尉迟廻周之甥也犹能举兵匡救社稷【事见一百七十四卷陈宣帝大建十四年尉纡勿翻】功虽不成威震海内足为忠烈况汝诸王先帝之子岂得不以社稷为心今李氏危若朝露汝诸王不舍生取义尚犹豫不发欲何须耶【须待也】祸且至矣大丈夫当为忠义鬼无为徒死也及贞败太后欲悉诛韩鲁等诸王命监察御史蓝田苏珦按其密状珦讯问皆无明验或告珦与韩鲁通谋太后召珦诘之珦抗论不回【监古衔翻下同珦式亮翻诘去吉翻】太后曰卿大雅之士朕当别有任使此狱不必卿也乃命珦于河西监军更使周兴等按之【更工衡翻下同】于是收韩王元嘉鲁王灵防黄公譔常乐公主于东都迫胁皆自杀【考异曰旧传灵防流振州自缢死今从实録】更其姓曰虺亲党皆诛以文昌左丞狄仁杰为豫州刺史【光宅改尚书左丞为文昌左丞】时治越王贞党与【治直之翻】当坐者六七百家借没者五千口司刑趣使行刑【司刑寺即大理寺趣读曰促】仁杰密奏彼皆诖误【诖户卦翻】臣欲显奏似为逆人申理知而不言恐乖陛下仁恤之旨太后特原之皆流丰州道过宁州宁州父老迎劳之曰我狄使君活汝耶【劳力到翻仁杰刺宁州见上卷垂拱二年】相擕哭于悳政碑下设斋三日而后行时张光辅尚在豫州将士恃功多所求取仁杰不之应光辅怒曰州将轻元帅邪【将即亮翻帅所类翻】仁杰曰乱河南者一越王贞耳【河南当作汝南】今一贞死万贞生光辅诘其语仁杰曰明公总兵三十万所诛者止于越王贞城中闻官军至逾城出降者四面成蹊【降戸江翻】明公纵将士暴掠杀已降以为功流血丹野非万贞而何恨不得尚方斩马劒加于明公之颈虽死如归耳光辅不能诘归奏仁杰不逊左迁复州刺史【自州左迁上州且自近州迁逺州也旧志豫州去京师一千五百四十里至东都六百七十里复州京师东南一千八百里至东都一千五百一十八里】　丁卯左肃政大夫骞味道夏官侍郎王本立并同平章事　太后之召宗室朝明堂也东莞公融密遣使问成均助教髙子贡【朝直遥翻莞音官使防吏翻下同】子贡曰来必死融乃称疾不赴越王贞起兵遣使约融融仓猝不能应为官属所逼执使者以闻擢拜右賛善大夫【唐东宫左右賛善大夫正五品上掌传令讽过失賛礼仪以经教授诸郡王】未几为支党所引【几居岂翻】冬十月己亥戮于市籍没其家髙子贡亦坐诛济州刺史薛顗顗弟绪绪弟驸马都尉绍皆与琅邪王冲通谋【济子礼翻顗鱼岂翻】顗闻冲起兵作兵器募人冲败杀録事参军髙纂以防口【唐武德初改州主簿为録事参军掌正违失涖符印】十一月辛酉顗绪伏诛绍以太平公主故杖一百饿死于狱【绍以主婿免诛死】十二月乙酉司徒青州刺史霍王元轨坐与越王连谋废徙黔州【旧志黔州京师南三千一百九十三里至东都三千二百七十七里黔音琴】载以槛车行至陈仓而死江都王绪殿中监郕公裴承先皆戮于市承先寂之孙也【裴寂武德开国功臣】　命裴居道留守西京【守式又翻】　左肃政大夫同平章事骞味道素不礼于殿中待御史周矩屡言其不能了事防有罗告味道者勑矩按之矩谓味道曰公常责矩不了事今日为公了之【为于伪翻】乙亥味道及其子辞玉皆伏诛　【考异曰御史台记味道陷周兴狱今从实録】　己酉太后拜洛受图【受唐同泰所献伪石也】皇帝皇太子皆从【从才用翻】内外文武百官蛮夷各依方叙立珍禽奇兽杂寳列于坛前文物卤簿之盛唐兴以来未之有也辛亥明堂成髙二百九十四尺方三百尺凡三层下层法四时各随方色中层法十二辰上为圎葢九龙捧之上层法二十四气亦为圆葢上施铁鳯髙一丈【髙居滶翻】饰以黄金中有巨木十围上下通贯栭栌防借以为本【栭音而梁上柱说文曰屋枅上标栌音卢柱上柎曰樽栌广韵枅也又曰柱也抽庚翻斜柱也防婢脂翻屋梠也】下施铁渠为辟雍之象【以铁为渠以通水】号曰万象神宫宴赐羣臣赦天下纵民入观改河南为合宫县又于明堂北起天堂五级以贮大像【懐义所作夹纻大像也贮丁吕翻】至三级则俯视明堂矣　【考异曰旧薛懐义传云明堂大屋凡三层计髙三百尺又于明堂北起天堂广袤亚明堂今从小説及通典】僧懐义以功拜左威卫大将军梁国公【考异曰实録云懐义监造明堂以功擢授左武卫大将军固辞不拜时有右玉钤卫将军王慈征长上果毅元肃然请与懐义为儿既而隂有异图欲奉之为主懐义密奏其状由是慈征等坐斩进拜懐义辅国大将军封卢国公赐物三千叚又表辞不受今从旧传】侍御史王求礼上书曰古之明堂茅茨不翦采椽不斵今者饰以珠玉涂以丹青铁鷟入云【上时掌翻鷟士角翻鸑鷟者鳯也】金龙隐雾昔殷辛琼台夏癸瑶室无以加也【殷辛纣也夏癸桀也】太后不报　太后欲发梁鳯巴蜑【蜑徒旱翻】自雅州开山通道出击生羌因袭吐蕃【贞观五年太宗置西雅州以处生羌八年去西字吐从入声】正字陈子昂上书【上时掌翻】以为雅州边羌自国初以来未尝为盗今一旦无罪戮之其怨必甚且惧诛防必蜂起为盗西山盗起【西山在城都西松茂二州都督府所统诸州皆西山羌也】则蜀之边邑不得不连兵僃守兵久不解臣愚以为西蜀之祸自此结矣臣闻吐蕃爱蜀富饶欲盗之久矣徒以山川阻絶障隘不通势不能动今国家乃乱边羌开隘道使其收奔亡之种为乡导以攻边是借冦兵为贼除道举全蜀以遗之也【种章勇翻乡读曰向为贼于伪翻遗于季翻】蜀者国家之寳库可以兼济中国今执事者乃圗侥幸之利以事西羌【侥工尧翻】得其地不足以稼穑财不足以富国徒为糜费无益圣德况其成败未可知哉夫蜀之所恃者险也【夫音扶】人之所以安者无役也今国家乃开其险役其人险开则便冦人役则伤财臣恐未见羌戎已有姧盗在其中矣且蜀人尫劣【尫乌黄翻弱也】不习兵战山川阻旷去中夏逺【夏户雅翻】今无故生西羌吐蕃之患臣见其不及百年蜀为戎矣国家近废安北防单于弃兹放踈勒【废安北防单子以突厥畔援也弃兹放踈勒以吐蕃侵逼也单音蝉兹音丘慈又音屈佳】天下翕然谓之盛德者葢以陛下务在养人不在广地也今山东饥闗陇弊而徇贪夫之议谋动甲兵兴大役自古国亡家败未尝不由黩兵愿陛下熟计之既而役不果兴
