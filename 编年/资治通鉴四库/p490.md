<!-- { "loadSidebar": true } -->
　　数可以为恵坚瞠目叱之曰小羌敢逼天子五胡次序无汝羌名【胡羯鲜卑氐羌五胡之次序也无汝羌名谓防文耳姚苌自谓次应厯数坚故亦以防文为言瞠七人翻】玺已送晋不可得也苌复遣右司马尹纬説坚求为禅代【复扶又翻説输芮翻】坚曰禅代圣贤之事姚苌叛贼何得为之坚与纬语问纬在朕朝何官【朝直遥翻】纬曰尚书令史【后汉以来尚书有令史十八人秩二百石】坚叹曰卿王景略之俦宰相才也而朕不知卿宜其亡也坚自以平生遇苌有恩尤忿之数骂苌求死【数所角翻】谓张夫人曰岂可令羌奴辱吾儿乃先杀寳锦【坚自知身死之后女必当归姚苌也】辛丑苌遣人缢坚于新平佛寺【年四十八】张夫人中山公诜皆自杀后秦将士皆为之哀恸【为于伪翻】苌欲隠其名諡坚曰壮烈天王
　　臣光曰论者皆以为秦王坚之亡由不杀慕容垂姚苌故也臣独以为不然许劭谓魏武帝治世之能臣乱世之奸雄【事见五十八卷汉灵帝中平元年治直吏翻】使坚治国无失其道【治直之翻】则垂苌皆秦之能臣也乌能为乱哉坚之所以亡由骤胜而骄故也魏文矦问李克吴之所以亡对曰数战数胜文侯曰数战数胜国之福也何故亡对曰数战则民疲数胜则主骄【数所角翻】以骄主御疲民未有不亡者也秦王坚似之矣
