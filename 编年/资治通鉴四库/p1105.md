<!-- { "loadSidebar": true } -->
　　南节度使李徳裕入朝九月甲戌朔至京师丁丑以徳裕为门下侍郎同平章事庚辰徳裕入谢言于上曰致理之要【致理犹言致治也】在于辩羣臣之邪正夫邪正二者势不相容正人指邪人为邪邪人亦指正人为邪人主辩之甚难臣以为正人如松柏特立不倚邪人如藤萝非附他物不能自起故正人一心事君而邪人竞为朋党先帝深知朋党之患然所用卒皆朋党之人【卒子恤翻】良由执心不定故奸人得乗闲而入也【闲古苋翻下疑间同】夫宰相不能人人忠良或为欺罔主心始疑于是旁询小臣以察执政如徳宗末年所听任者惟裴延龄辈宰相署敕而已此政事所以日乱也陛下诚能慎择贤才以为宰相有姧罔者立黜去【去羌吕翻】常令政事皆出中书推心委任坚定不移则天下何忧不理哉又曰先帝于大臣好为形迹【好呼到翻】小过皆含容不言日累月积【累鲁水翻】以致祸败兹事大误愿陛下以为戒臣等有罪陛下当面诘之【诘起吉翻】事茍无实得以辩明若其有实辞理自穷小过则容其悛改【悛丑缘翻】大罪则加之诛谴如此君臣之际无疑间矣上嘉纳之初徳裕在淮南敕召监军杨钦义人皆言必知枢密徳裕待之无加礼钦义心衔之一旦独延钦义置酒中堂情礼极厚陈珍玩数牀罢酒皆以赠之钦义大喜过望行至汴州敕复还淮南【复扶又翻】钦义尽以所饷归之徳裕曰此何直【言此物所直能几何也】卒以与之【卒子恤翻】其后钦义竟知枢密徳裕柄用钦义颇有力焉【史言李徳裕亦不免由宦官以入相】　初伊吾之西焉耆之北有戛斯部落【下八翻戛纥翻】即古之坚昆唐初结骨也后更号黠戛斯【结骨入贡见二百九十八卷太宗贞观二十二年　考异曰李徳裕防昌一品集安抚回鹘制作纥吃斯今从防昌伐叛记杜牧集新旧传实录】乾元中为回鹘所破自是隔阂不通中国【阂牛代翻】其君长曰阿热建牙青山去回鹘牙槖駞行四十日【青山在劒河西】其人悍勇【悍户罕翻又侯旰翻】吐蕃回鹘常赂遗之【遗唯季翻】假以官号回鹘既衰阿热始自称可汗回鹘遣相国将兵击之连兵二十余年数为戛斯所败【数所角翻败补迈翻】詈回鹘曰【詈力智翻】汝运尽矣我必取汝金帐金帐者回鹘可汗所居帐也及掘罗勿杀彰信立防馺【事见上年】回鹘别将句录莫贺引戛斯十万骑攻回鹘大破之杀防馺及掘罗勿　【考异曰旧传作句录未贺今从新传】焚其牙帐荡尽回鹘诸部逃散其相馺职特勒庬等十五部西奔葛逻禄一支奔吐蕃一支奔安西【逻郎佐翻】可汗兄弟嗢没斯等【嗢乌没翻】及其相赤心仆固特勒那颉啜【啜枢悦翻】各帅其众抵天徳塞下就杂虏贸易谷食【帅读曰率贸音茂】且求内附冬十月丙辰天徳军使温徳彝奏回鹘溃兵侵逼西城【西城朔方西受降城也】亘六十里不见其后【亘横亘也】边人以回鹘猥至恐惧不安诏振武节度使刘沔屯云迦闗以备之【新志单于府有云伽闗振武节度治单于府迦古牙翻又居伽翻　考异曰新传实录作云伽闗今从一品集】　魏博节度使何进滔薨军中推其子都知兵马使重顺知留后　萧太后徙居兴庆宫积庆殿号积庆太后【萧太后文宗之母】　十二月癸酉朔上幸云阳校猎　故事新天子即位两省官同署名上之即位也谏议大夫裴夷直漏名由是出为杭州刺史　【考异曰新传曰武宗立夷直视册牒不肯署今从武宗实录】　开府仪同三司左卫上将军兼内谒者监仇士良请以开府防其子为千牛【唐制千牛备身掌执御刀服花钿绣衣緑执象笏宿卫侍从宋白曰唐制千牛进马并系资防】给事中李中敏判曰开府阶诚宜防子【唐制从五品以上皆得防子开府从一品宜得防子】谒者监何由有儿士良慙恚【恚于避翻】李徳裕亦以中敏为杨嗣复之党恶之【恶乌路翻】出为婺州刺史【婺州春秋越之西界汉为防稽郡乌伤县地呉置东阳郡陈置缙州隋平陈为呉州其地于天文为婺女之分改婺州京师东南四千七百里婺亡遇翻】十二月庚申以何重顺知魏博留后事　立皇子峻为王
　　武宗至道昭肃孝皇帝【讳瀍穆宗第五子】
