<!-- { "loadSidebar": true } -->
　　十二年春正月辛夘上祀南郊大赦　二月辛酉以兼尚书右仆射袁昂为右仆射　己夘魏髙阳王雍进位太保　郁洲迫近魏境【近其靳翻】其民多私与魏人交市朐山之乱或隂与魏通朐山平心不自安青冀二州刺史张稷不得志政令寛弛僚吏颇多侵渔庚辰郁洲民徐道角等夜袭州城杀稷送其首降魏【胊音劬降户江翻考异曰魏帝纪作郁州人徐明今从梁康绚又绚稷死在朐山叛之明年今从魏帝纪　按郁洲即郁洲】魏遣前南兖州刺史樊鲁将兵赴之【将即亮翻】于是魏饥民饿死者数万侍中游肇谏以为朐山濵海卑湿难居郁洲又在海中得之尤为无用其地于贼要近【要谓海道之要近谓南近江淮】去此闲逺【魏图东南其用兵必于淮汉之间郁洲介在海中又非兵冲故曰闲逺】以闲逺之兵攻要近之众不可敌也方今年饥民困唯宜安静而复劳以军旅费以馈运臣见其损未见其益魏主不从复遣平西将军奚康生将兵逆之【复扶又翻】未北兖州刺史康绚遣司马霍奉伯讨平之【梁北兖州当治淮隂绚许县翻】　辛巳新作太极殿　上尝与侍中太子少傅建昌侯沈约各疏防事约少上三事出谓人曰此公防前不则羞死【帝每集文学之士防经史事羣臣多引短推长帝乃悦故约退有是言防前者自防其所短不使人在己前忌前者忌人在己前也约少诗沼翻不读曰否】上闻之怒欲治其罪徐勉固谏而止【治直之翻】上有憾于张稷【以其怨望故憾之】从容与约语及之【从千容翻】约曰左仆射出作边州【谓为青冀二州刺史】已往之事何足复论【复扶又翻】上以约与稷昏家相为【为于伪翻】怒曰卿言如此是忠臣邪乃辇归内殿约惧不觉上起犹坐如初及还未至牀而凭空顿于戸下【踣而首先至地为顿】因病梦齐和帝以剑断其舌【断丁管翻】乃呼道士奏赤章于天称禅代之事不由己出上遣主书黄穆之视疾夕还増损不即启闻惧罪乃白赤章事上大怒中使谴责者数四【帝本信释氏报应之説谓天可欺也故因赤章之事而怒责约古人不肯移腹心之疾而寘诸股肱雅异于是使疏吏翻】约益惧闰月乙丑卒【卒子恤翻】有司諡曰文上曰情懐不尽曰隠改諡隠侯　夏五月夀阳久雨大水入城庐舍皆没魏扬州刺史李崇勒兵泊于城上水増未已乃乗船附于女墙【城上短墙曰女墙所谓陴也今人谓之女头】城不没者二板将佐劝崇弃夀阳保北山【夀阳北山即八公山】崇曰吾忝守藩岳徳薄致灾淮南万里系于吾身一旦动足百姓瓦解扬州之地恐非国物吾岂爱一身取愧王尊【汉王尊为东郡太守河水盛溢泛浸瓠子金隄老弱奔走尊止宿隄上吏民争叩头救止尊不肯去及水盛隄壊吏民皆奔走唯一主簿泣在尊旁立不动而水波稍却回还吏民咸壮尊之勇节】但怜此士民无辜同死可结筏随髙人规自脱【规图也筏音伐】吾必与此城俱没幸诸君勿言扬州治中裴绚帅城南民数千家泛舟南走避水髙原【绚许县翻帅读曰率】谓崇还北因自称豫州刺史【自宋以来置豫州于夀阳绚乗水聚民自称豫州刺史以求梁应援】与别驾郑祖起等送任子来请降马仙琕遣兵赴之崇闻绚叛未测虚实遣国侍郎韩方兴单舸召之【崇爵陈留公故有国侍郎降户江翻琕部田翻舸古我翻】绚闻崇在怅然惊恨报曰比因大水颠狈为众所推【比毗至翻】今大计已尔势不可追恐民非公民吏非公吏愿公早行无犯将士崇遣从弟宁朔将军神等将水军讨之【将即亮翻从才用翻】绚战败神追拔其营绚走为村民所执还至尉升湖曰吾何面见李公乎乃投水死绚叔业之兄孙也【裴叔业降魏见一百四十三卷齐东昏侯之永元二年】郑祖起等皆伏诛崇上表以水灾求解州任魏主不许崇沈深寛厚【沈持林翻】有方畧得士众心在夀春十年【天监六年魏主命李崇镇夀春至是年财七年耳至十五年乃征拜尚书左仆射适十年史终言之】常养壮士数千人冦来无不摧破邻敌谓之卧虎上屡设反间以疑之【间古苋翻】又授崇车骑大将军开府仪同三司万戸郡公诸子皆为县侯而魏主素知其忠笃委信不疑　六月癸巳新作太庙　秋八月戊午以临川王宏为司空　魏恒肆二州地震山鸣【魏世祖真君七年置肆州领新兴秀容鴈门郡治九原恒户登翻】逾年不已民覆压死伤甚众【是后破六韩拔陵等作乱恒肆以北悉为盗区此其祥欤】　魏主幸东宫以中书监崔光为太子少傅命太子拜之光辞不敢当帝不许太子南面再拜詹事王显启请从太子拜于是宫臣皆拜光北面立不敢答唯西面拜谢而出
　　十三年春二月丁亥上耕借田大赦宋齐借田皆用正月至是始用二月及致斋祀先农【汉仪正月始耕耕日以太牢祀先农臣瓒注曰先农即神农炎帝也】　魏东豫州刺史田益宗衰老与诸子孙聚敛无厌【敛力赡翻厌于盐翻】部内苦之咸言欲叛魏主遣中书舍人刘桃符慰劳益宗【劳力到翻】桃符还启益宗侵扰之状魏主赐诏曰桃符闻卿息鲁生在淮南贪暴【此淮南大槩谓淮水之南】为尔不已损卿诚効可令鲁生赴阙当加任使鲁生久未至诏徙益宗为镇东将军济州刺史又虑其不受代遣后将军李世哲与桃符帅众袭之奄入广陵【此新息之广陵也济子礼翻帅读曰率】鲁生与其弟鲁贤超秀皆犇闗南招引梁兵攻取光城已南诸戍【宋文帝元嘉十五年以豫部蛮民立光城等七县明帝大明中立光城左郡五代志弋阳郡光山县旧置光城郡】上以鲁生为北司州刺史鲁贤为北豫州刺史超秀为定州刺史【北司北豫因各人所统之地而授以刺史魏收志定州治防笼城领弋阳汝隂安定新蔡北建寜郡皆蛮郡也水经注举水出头山西北流迳防笼戍南梁定州治】三月魏李世哲击鲁生等破之复置郡戍【复扶又翻】以益宗还洛阳授征南将军金紫光禄大夫益宗上表称为桃符所谗及言鲁生等为桃符逼逐使叛乞摄桃符与臣对辩虚实诏不许曰既经大宥【谓己宥其谋叛之罪】不容方更为狱　秋七月乙亥立皇子纶为邵陵王绎为湘东王纪为武陵王　冬十月庚辰魏主遣骁骑将军马义舒慰谕柔然【骁坚尧翻骑奇寄翻下同】　魏王足之入冦也【事见一百四十六卷五年】上命宁州刺史涪人李略御之【涪音浮】许事平用为益州足退上不用略怨望有异谋上杀之其兄子苗犇魏步兵校尉泰山淳于诞尝为益州主簿自汉中入魏二人共説魏主以取蜀之策【説式芮翻】魏主信之辛亥以司徒髙肇为大将军平蜀大都督将步骑十五万冦益州命益州刺史傅竖眼出巴北【巴北巴郡以北也巴西郡梁置北巴州阆中县梁置北巴郡将即亮翻竖而庾翻】梁州刺史羊祉出涪城安西将军奚康生出绵竹抚军将军甄琛出剑阁【甄之人翻琛丑林翻】乙夘以中防军元遥为征南将军都督镇遏梁楚【此梁楚谓古梁楚大界汴汝之间也】游肇谏以为今频年水旱百姓不宜劳役往昔开拓皆因城主归欵故有征无战【不因薛安都常珍奇沈文秀魏不得淮汝青徐不因裴叔业魏不得夀阳游肇之言可谓深知当时疆事者】今之陈计者真伪难分或有怨于彼不可全信蜀地险隘镇戍无隙岂得虚承浮説而动大军举不慎始悔将何及不从以淳于诞为骁骑将军假李苗龙骧将军皆领乡导统军【以统军乡导因以名官骁坚尧翻骑奇寄翻骧思将翻乡读曰向】　魏降人王足陈计【王足来奔见上卷六年降户江翻】求堰淮水以灌夀阳上以为然使水工陈承伯材官将军祖暅视地形【暅居邓翻】咸谓淮内沙土漂轻不坚实功不可就上弗聴发徐扬民率二十戸取五丁以筑之假太子右卫率康绚都督淮上诸军事并防堰作于钟离【康绚防堰作而置司于钟离率所律翻绚许县翻】役人及战士合二十万南起浮山北抵巉石【水经注淮水自钟离县又东迳浮山山北对巉石山巉助衔翻杜佑曰浮山堰在濠州城西一百一十二里】依岸筑土合脊于中流　魏以前定州刺史杨津为华州刺史【华户化翻】津椿之弟也先是官受调绢尺度特长任事因縁共相进退【先悉荐翻调徒吊翻下同任事谓任受绢之事者也任音壬因縁谓因縁为奸进退谓有赂者则进而为长无赂者则退而为短】百姓苦之津令悉依公尺其输物尤善者赐以杯酒所输少劣亦为受之【少诗沼翻为于伪翻】但无酒以示耻于是人竞相劝官调更胜旧日　魏太子尚幼每出入东宫左右乳母而已宫臣皆不知之　詹事杨昱上言乞自今召太子必降手敕令臣等翼从【从才用翻】魏主从之命宫臣在直者从至万嵗门【万嵗门盖洛阳宫城之东门】　魏御史中尉王显问治书侍御史阳固曰【治直之翻】吾作太府卿府库充实卿以为何如固曰公收百官之禄四分之一州郡赃赎悉输京师以此充府未足为多且有聚敛之臣宁有盗臣【记大学之言敛力赡翻】可不戒哉显不悦因事奏免固官









　　资治通鉴卷一百四十七
<史部,编年类,资治通鉴>
　　钦定四库全书
　　资治通鉴卷一百四十八　宋　司马光　撰
　　胡三省　音注
　　梁纪四【起旃防协洽尽着雍阉茂凡四年】
　　髙祖武皇帝四
