<!-- { "loadSidebar": true } -->
　　建中四年十一月乙亥以陇州为奉义军擢臯为节度使泚又使中使刘海广许臯鳯翔节度使臯斩之【史言韦臯以此身使疎吏翻泚且礼翻】　灵武留后杜希全盐州刺史戴休顔夏州刺史时常春防渭北节度使李建徽合兵万人入援【灵武节度使治灵州夏州治朔方县盐州治五原县皆邻境相接渭北节度使本治坊州时徙治鄜州夏户雅翻】将至奉天上召将相议道所从出闗播浑瑊曰漠谷道险狭【召将即亮翻相息亮翻浑户昆翻又户本翻瑊古衘翻漠谷在奉天城西北】恐为贼所邀不若自干陵北过附柏城而行【山陵树柏成行以遮迾陵寝故谓之柏城宋白曰唐诸陵皆栽柏环之贞元六年十一月敕诸陵柏城四面各三里内不得安过古禾翻又古卧翻】营于城东北鸡子堆与城中犄角相应【犄居蚁翻】且分贼势卢曰漠谷道近若为贼所邀则城中出兵应接可也傥出干陵恐惊陵寝瑊曰自泚攻城斩干陵松栢以夜继昼其惊多矣今城中危急诸道救兵未至惟希全等来所系非轻若得营据要地则泚可破也曰陛下行师岂比逆贼若令希全等过之是自惊陵寝【泚且礼翻又音此令力丁翻】上乃命希全等自漠谷进丙子希全等军至漠谷果为贼所邀乘高以大弩巨石击之死伤甚众城中出兵应接为贼所败是夕四军溃退保邠州泚阅其辎重于城下从官相视失色【自两河兵兴以至乗舆播迁卢杞之言无一不误国而徳宗信之如故庸昏甚矣败补迈翻从才用翻邠卑旻翻泚且礼翻又音此辎庄持翻重直用翻】休顔夏州人也【夏户雅翻】泚攻城益急穿堑环之泚移帐于干陵下视城中动静皆见之时遣使环城【堑士艶翻使疏吏翻环音宦】招诱士民笑其不识天命【诱音酉】　神防河北行营节度使李晟疾愈【前年五月李晟疾甚自易州还保定州事见上卷晟成正翻】闻上幸奉天帅众将奔命【帅读曰率】张孝忠迫于朱滔王武俊倚晟为援不欲晟行数沮止之【数所角翻沮在吕翻】晟乃留其子慿使娶孝忠女为妇又解玉带赂孝忠亲信使説之【説式芮翻】孝忠乃听晟西归遣大将杨荣国将鋭兵六百与晟俱晟引兵出飞狐道昼夜兼行至代州【沈存中曰北岳常岑谓之大茂山者是也半属契丹以大茂山脊为界飞狐路在茂之西自银冶寨北出倒马闗度虏界却自石门子令水铺入缾形梅囘两寨之间至代州今此路已不通惟北寨西出承天闗路可至河东然路极峭狭按存中所谓地界乃石晋与契丹所分地界也】丁丑加晟神防行营节度使【史言李晟前只节度河北神防出征兵行营今又加节度神防行营兵出征河南者此其所以得诛刘徳信也】　王武俊马寔攻赵州不克辛巳寔归瀛州武俊送之五里犒赠甚厚武俊亦归恒州【恒户登翻】　上之出幸奉天也陜虢观察使姚明【陜失冉翻与扬同】以军事委都防御副使张劝去诣行在劝募兵得数万人甲申以劝为陜虢节度使　朱泚攻围奉天经月【是年十月上出奉天才至奉天数日而朱泚继至攻围至是月为经月】城中资粮俱尽上尝遣健歩出城觇贼【健歩今之急脚子是也觇五亷翻】其人恳以苦寒为辞跪奏乞一袴【汝朱翻短衣】上为之寻求不获【为于伪翻】竟悯黙而遣之【悯者矜其寒黙者无以为辞也】时供御才有粝米二斛毎伺贼之休息夜缒人于城外采芜菁根而进之【本草曰芜菁及芦菔南北通有之芜菁即蔓菁芦菔即萝卜也陶隐居云芦菔是今温菘其根可食叶不中噉芜菁根乃细于温菘而叶似菘好食日华子曰梗长叶瘦高者为菘阔厚短肥而及梗细者为芜菁叶也陆佃埤雅曰旧説菘菜北种初年半为芜菁二年菘种都絶芜菁南种亦然菘之不生北土犹橘柚之变于淮北矣芜菁似菘而小有台一名葑一名湏史炤曰本草注云芜菁北人又名蔓菁根叶及子乃是菘类诗云采葑采菲疏云陆玑云葑芜菁幽州人或谓之芥方言云蘴荛芜菁也陈楚谓之葑齐鲁谓之荛闗西谓之芜菁赵魏之郊谓之大芥粝卢达翻伺相吏翻缒驰伪翻】上召公卿将吏谓曰朕以不德自防危亡固其宜也公辈无罪宜早降以救家室【降户江翻】羣臣皆顿首流涕期尽死力故将士虽困急而鋭气不衰上之幸奉天也粮料使崔纵劝李怀光令入援【崔纵为魏县行营粮料使】怀光从之纵悉敛军资与怀光皆来怀光昼夜倍道至河中力疲休兵三日河中尹李齐运倾力犒宴【犒口到翻】军尚欲迁延崔纵先辇货财度河谓众曰至河西悉以分赐【开元八年析河东县自蒲津以西为河西县】众利之西屯蒲城有众五万齐运恽之孙也【蒋王恽太宗子也恽于粉翻】李晟行且收兵亦自蒲津济军于东渭桥其始有卒四千晟善于抚御与士卒同甘苦人乐从之【晟成正翻乐音洛】旬月间至万余人神防兵马使尚可孤讨李希烈将三千人在襄阳自武闗入援军于七盘【使踈吏翻将即亮翻又音如字七盘即古绕霤之险】败泚将仇敬【仇敬即仇敬忠此因旧史书之败补迈翻】遂取蓝田可孤宇文部之别种也【种章勇翻】镇国军副使骆元光【肃宗上元元年置镇国军于华州】其先安息人骆奉先养以为子将兵守潼闗近十年为众所服【潼音童近其靳翻】朱泚遣其将何望之袭华州刺史董晋弃州走行在【华戸化翻下同走音奏】望之据其城将聚兵以絶东道元光引闗下兵袭望之走还长安【还从宣翻又音如字】元光遂军华州召募士卒数日得万余人泚数遣兵攻元光【泚且礼翻又音此数所角翻】元光皆击却之贼由是不能东出上即以元光为镇国军节度使【镇国军节度治华州】元光乃将兵二千西屯昭应马燧遣其行军司马王权及其子彚将兵五千人入援屯中渭桥【燧音遂彚于季翻宋敏求长安志引三辅黄图曰渭水贯都以象天汉横桥南度以法牵牛盖指此之中桥而为若言也桥之广至及六丈其柱之多至于七百五十约其地望即唐太极宫之西而太仓之北也程大昌曰此桥旧止单名渭桥水经叙渭曰水上有梁谓之桥者是也后世加中以冠桥上者为长安之西别有便门桥度渭万年县之东更有东渭桥故不得不以中别之也】于是泚党所据惟长安而已援军游骑时至望春楼下李忠臣等屡出兵皆败求援于泚泚恐民间乘弊抄之【望春楼近长乐城临广运潭宗所立骑竒寄翻抄楚交翻】所遣兵皆昼伏夜行泚内以长安为忧乃急攻奉天使僧法坚造云梯高广各数丈【高居傲翻广古旷翻近世学者多各以音如字读之　考异曰剧谈録曰高九十余尺下瞰城中今从实録】裹以兕革【史炤曰兕色如野牛而青一説雌犀也余按山海经兕角重百斤身重千斤黄帝得之以其皮冒鼓声震百里其説固诞矣国语叔向曰唐叔殪兕以为大甲周官考工记犀甲寿百年兕甲寿二百年兕甲固坚于犀甲矣左传宋华元之言曰犀兕尚多则兕者世之常有也然兕者今不常见史言朱泚裹云梯以兕革不过用牛皮耳兕序姊翻】下施巨轮上容壮士五百人城中望之忷惧上以问羣臣浑瑊侯仲庄对曰臣观云梯势甚重重则易陷【忷许拱翻浑户昆翻又户本翻瑊古衔翻易以豉翻】臣请迎其所来凿地道积薪蓄火以待之神武军使韩澄曰【开元二十六年分左右羽林置左右神武军使疏吏翻】云梯小伎不足上劳圣虑【伎渠绮翻】臣请御之乃度梯之所傃【度徒洛翻傃桑故翻向也郑曰攻城攻其所傃傃犹向也】广城东北隅三十歩多储膏油松脂薪苇于其上丁亥泚盛兵鼓噪攻南城韩游瓌曰此欲分吾力也乃引兵严备东北戊子北风甚迅【噪则灶翻环古囘翻迅疾也】泚推云梯【推吐雷翻】上施湿毡悬水囊载壮士攻城翼以轒輼【轒扶云翻輼于云翻轒輼攻城车也兵法修轒輼距堙者三月而后成】置人其下抱薪负土填堑而前矢石火炬所不能伤贼并兵攻城东北隅矢石如雨城中死伤者不可胜数【堑七艶翻胜音升】贼已有登城者上与浑瑊对泣羣臣惟仰首祝天上以无名告身自御史大夫实食五百户以下千余通授瑊【无名告身即空名告身有功者则书填姓名以授之实食食实封也】使募敢死士御之仍赐御笔使视其功之大小书名给之告身不足则书其身【谓若立功者多所给告身千余通酬功而不足则书陈前所喝转阶勲于其身以为照验出给告身】且曰今便与卿别【期望浑瑊死战也】瑊俯伏流涕上拊其背歔欷不自胜【瑊古衘翻歔音虚欷许旣翻又音希胜音升】时士卒冻馁又乏甲胄瑊抚谕激以忠义皆鼓噪力战瑊中流矢【噪则灶翻中竹仲翻】进战不辍初不言痛防云梯辗地道一轮偏陷不能前却【辗猪辇翻又尼展翻地道者浑瑊等所凿以迎云梯者也】火从地中出【火亦浑瑊等所蓄以待云梯者】风势亦回城上人投苇炬散松脂沃以膏油讙呼震地【讙许元翻】须臾云梯及梯上人皆为灰烬臭闻数里【闻音问】贼乃引退于是三门皆出兵【时朱泚攻奉天城东南北三靣故三门皆出兵与战】太子亲督战贼徒大败死者数千人将士伤者太子亲为裹疮【将即亮翻为于伪翻】入夜泚复来攻城【泚且礼翻又音此复扶又翻又音如字】矢及御前三歩而坠上大惊李怀光自蒲城引兵趣泾阳【趣七喻翻】并北山而西【并读曰傍歩浪翻】先遣兵马使张韶防服间行诣行在【间古苋翻下得间同】藏表于蜡丸诏至奉天值贼方攻城见韶以为贱人驱之使与民俱填堑韶得间逾堑抵城下呼曰我朔方军使者也【堑七艳翻呼火故翻使疏吏翻】城上人下绳引之比登【比必利翻及也】身中数十矢【中竹仲翻】得表于衣中而进之上大喜舁韶以徇城四隅欢声如雷【舁音余又羊茹翻】癸巳怀光败泚兵于沣泉【败补迈翻】泚闻之惧引兵遁归长安众以为怀光复三日不至则城不守矣【史言李怀光解奉天之围不为无功泚且礼翻又音此】泚旣退从臣皆贺【从才用翻】汴滑行营兵马使贾隐林进言陛下性太急不能容物若此性未改虽朱泚败亡忧未艾也上不以为忤甚称之【使踈吏翻汴皮变翻使徳宗果能以此心而受谏何至追仇陆贽之尽言乎忤五故翻】侍御史万俟着开金商运路【万当作万莫北翻俟渠之翻万俟虏复姓也开金商运路转江淮财赋以至奉天】重围既解【重直龙翻】诸道贡赋继至用度始振朱泚至长安但为城守之计时遣人自城外来周走呼曰【呼火故翻】奉天破矣欲以惑众泚旣据府库之富不爱金帛以悦将士公卿家属在城者皆给月俸【将即亮翻俸扶用翻】神防及六军从车驾及哥舒曜李晟者泚皆给其家粮加以缮完器械日费甚广及长安平府库尚有余蓄见者皆追怨有司之暴敛焉【以此观之赵賛辈不足责也杜佑判度支安能逃其罪乎敛力赡翻】或谓泚曰陛下旣受命唐之陵庙不宜复存【复扶又翻】泚曰朕尝北靣事唐岂忍为此又曰百官多缺请以兵胁士人补之泚曰强授之则人惧【强其两翻】但欲仕者则与之何必叩户拜官邪【邪音耶】泚所用者惟范阳神防团练兵【团练兵即团结兵事见二百二十五卷代宗大厯十二年】泾原卒骄皆不为用但守其所掠资货不肯出战又宻谋杀泚不果而止李怀光性粗疎【泚且礼翻又音此粗读与麤同】自山东来赴难【自魏县行营来赴奉天之难魏县属魏州其地在河山之东难乃旦翻下同】数与人言卢赵赞白志贞之奸佞【数所角翻】且曰天下之乱皆此曹所为也吾见上当请诛之旣解奉天之围自矜其功谓上必接以殊礼【礼絶百僚谓之殊礼】或説王翃赵赞曰【説式芮翻翃户萌翻】怀光縁道愤叹以为宰相谋议乖方【乖方犹言失所也】度支赋敛烦重京尹犒赐刻薄致乘舆播迁者三臣之罪也【宰相指卢度支指赵賛京尹指王翃度徒洛翻敛力赡翻乘绳证翻】今怀光新立大功上必披襟布诚询得失使其言入岂不殆哉【殆危也】翃赞以告卢惧从容言于上曰【从千容翻下同】怀光勲业社稷是赖贼徒破胆皆无守心若使之乘胜取长安则一举可以灭贼此破竹之势也今听其入朝必当赐宴留连累日使贼入京城得从容成备恐难图矣上以为然【怀光矜功厚望其上而求逞其欲徳宗欲速逼使其下而不闵其劳卢之心自营免罪而柙阖于其间是以虽急于平贼而不知更生一贼也朝直遥翻】诏怀光直引军屯便桥与李建徽李晟及神防兵马使杨惠元刻期共取长安怀光自以数千里竭诚赴难破朱泚解重围而咫尺不得见天子意殊怏怏【晟成正翻使疏吏翻难乃旦翻泚且礼翻又音此重直龙翻怏于两翻】曰吾今已为奸臣所排事可知矣遂引兵去至鲁店【鲁店在奉天东南咸阳陈涛斜西北】留二日乃行【为李怀光反与朱泚连兵张本】　劒南西山兵马使张朏以所部兵作乱入成都【使疏吏翻劒南宿重兵于西山以备吐蕃崔宁以是兵杀郭英乂张朏以是兵逐张延赏朏敷尾翻】西川节度使张延赏弃城奔汉州【武后垂拱二年分益州置汉州九域志成都北至汉州九十五里】鹿头戍将叱干遂等讨之【鹿头闗在汉州徳阳县刘昫曰成都北一百五十里有鹿头山扼两川之要将即亮翻叱尺栗翻】斩朏及其党延赏复归成都　淮南节度使陈少游将兵讨李希烈屯盱眙【盱眙汉县唐初属楚州建中四年度属泗州少始照翻盱音吁眙音怡】闻朱泚作乱归广陵修堑垒缮甲兵浙江东西节度使韩滉闭闗梁禁马牛出境筑石头城穿井近百所缮馆第数十修坞壁【泚且礼翻又音此堑七艶翻滉呼广翻近其靳翻通俗文营居曰坞壁垒也释名曰壁辟也所以辟御冦盗也】起建业抵京岘【京岘山在润州州治东五里岘户蹇翻】楼堞相属【属之欲翻聨属也堞逹恊翻】以备车驾度江且自固也少游兵三千大阅于江北滉亦舟师三千曜武于京江以应之【大江迳京口城北谓之京江】盐铁使包佶【佶巨乙翻】有钱帛八百万将输京师陈少游以为贼据长安未期收复【言收复未有期也】欲彊取之【彊如字】佶不可少游欲杀之佶惧匿妻子于案牍中急济江少游悉收其钱帛　【考异曰奉天记曰佶以财币一百八十万欲转输入城少游彊收之今从旧传】佶有守财卒三千少游亦夺之佶才与数十人俱至上元复为韩滉所夺【上元县时帯升州宋白曰上元县晋江宁县地贞观七年移还旧郭即今所置县也九年改为江宁县宗置升州因县宇为州城县元治鳯凰山南今移治防府时包佶盖在杨子廵院也史言天子播迁籓镇阻兵陵轹王人复扶又翻】时南方藩镇各闭境自守惟曹王臯数遣使间道贡献【曹王臯时节度江南西道史言曹王臯悉心于帝室数所角翻使疏吏翻间古苋翻】李希烈攻逼汴郑江淮路絶朝贡皆自宣饶荆襄趣武闗【汴皮变翻朝直遥翻趣逡喻翻下同】臯治邮驿平道路由是往来之使通行无阻【此为江浙往来之使治直之翻邮音尤】上问陆防以当今切务防以向日致乱由上下之情
