<!-- { "loadSidebar": true } -->
　　元嘉三十年春正月戊寅以南谯王义宣为司徒扬州刺史【用义宣刺扬州至是始出命】　萧道成等帅氐羌攻魏武都魏髙平镇将茍莫于将突骑二千救之【帅读曰率将即亮翻骑竒寄翻】道成等引还南郑【南郑宋梁南秦二州刺史治所兵志所谓知难而退萧道成有焉】　壬午以征北将军始兴王濬为荆州刺史帝怒未解故濬久留京口既除荆州乃听入朝【朝直遥翻】　戊子诏江州刺史武陵王骏统诸军讨西阳蛮军于五洲【水经注江水东迳江夏县故城南县故国也城在山之阳南对五洲江中有五洲相接故以为名其地当在今黄州江州之间孟康曰音汰师古曰又音徒系翻】　严道育之亡命也【道育亡命事始上卷上年】上分遣使者搜捕甚急【使防吏翻】道育变服为尼匿于东宫又随始兴王濬至京口或出上民张旿家【旿疑古翻】濬入朝复载还东宫【复扶又翻】欲与俱徃江陵丁巳上临轩濬入受拜【受拜荆州刺史之命】是日有告道育在张旿家者上遣掩捕得其二婢云道育随征北还都【濬为征北将军故称之】上谓濬与太子劭已斥遣道育而闻其犹与徃来惆怅惋骇【惆丑鸠翻惋乌贯翻】乃命京口送二婢须至检覆乃治劭濬之罪【言待二婢至检覆覆审其事乃罪二子也治直之翻】潘淑妃抱濬泣曰汝前祝诅事【事见上卷上年祝读与呪同职敕翻】犹冀能刻意思愆何意更藏严道育上怒甚我叩头乞恩不能解今何用生为可送药来当先自取尽【谓欲先自杀也】不忍见汝祸败也濬奋衣起曰天下事寻自当判愿小寛虑必不上累【累力瑞翻判决也欲决意为商臣之事也濬辞气凶悖如此潘妃承帝宠又如此而不以濬言白上何也妇人之仁知爱子而欲掩覆之不知其变愈激也】己未魏京兆王杜元寳坐谋反诛建宁王崇及其子济南王丽皆为元寳所引赐死【史言魏难未巳济子礼翻】　帝欲废太子劭赐始兴王濬死先与侍中王僧绰谋之使僧绰寻汉魏以来废太子诸王典故【典经常之籍也故旧事也】送尚书仆射徐湛之及吏部尚书江湛【送与故与二人也】武陵王骏素无宠故屡出外藩不得留建康【骏自彭城还复出刺江州】南平王铄建平王宏皆为帝所爱铄妃江湛之妹随王诞妃徐湛之之女也湛劝帝立铄湛之意欲立诞【史言江徐各私其私以乱国杀身】僧绰曰建立之事仰由圣懐臣谓唯宜速断不可稽缓当断不断反受其乱【按汉书齐相召平所引道家之言断丁乱翻下同】愿以义割恩略小不忍【论语孔子曰小不忍则乱大谋】不尔便应坦懐如初【谓坦懐待之如父子天性之初也】无烦疑论事机虽宻易致宣广不可使难生虑表取笑千载【易以豉翻难乃旦翻载祖亥翻言祸难生于思虑之外将取笑于后世也】帝曰卿可谓能断大事然此事至重不可不慇懃三思且彭城始亡【彭城王义康死见上卷二十八年三息暂翻又音如字】人将谓我无复慈爱之道【复扶又翻】僧绰曰臣恐千载之后言陛下惟能裁弟不能裁儿帝黙然江湛同侍坐【坐徂卧翻】出阁谓僧绰曰卿向言将不太伤切直僧绰曰弟亦恨君不直【僧绰年少于湛故自称为弟】铄自寿阳入朝既至失防帝欲立宏嫌其非次【建平王宏之齿末也于兄弟长防之序为非次】是以议久不决毎夜与湛之屏人语或连日累夕常使湛之自秉烛绕壁检行虑有窃听者【屏必郢翻帝自以为谋莫宻于此矣】帝以其谋告潘淑妃淑妃以告濬【左氏传有言谋及妇人宜其死也宋文帝处此事其识畧又在吴孙亮之下】濬驰报劭劭乃宻与腹心队主陈叔儿斋帅张超之等谋为逆【斋帅主斋内仗卫又掌汤沐灯烛汛扫铺设帅所类翻】初帝以宗室彊盛虑有内难【虑诸弟为难也难乃旦翻】特加东宫兵使与羽林相若【事见一百二十三卷十六年】至有实甲万人　【考异曰宋元凶劭传云二十八年彗星入太微扫帝座二十九年十一月霖雨连雪太阳罕曜三十年正月风霰且雷上忧有窃輙加劭兵众东宫实甲万人按二十九年劭濬巫蛊事已岂有因十二月及明年正月灾异而更加劭兵今从宋畧】劭性黠而刚猛【黠下八翻桀也慧也】帝深倚之及将作乱毎夜飨将士或亲自行酒王僧绰宻以启闻【王僧绰又启闻此事劭之逆状彰灼无可疑者而帝犹豫不断殆天夺之鉴也将即亮翻】防严道育婢将至癸亥夜　【考异曰劭传云二十一日夜按长厯是月甲辰朔宋畧云癸亥夜乃二十日也今从之】劭诈为帝诏云鲁秀谋反汝可平明守阙帅众入【帅读曰率】因使张超之等集素所畜养兵士二千余人皆被甲【畜许六翻被皮义翻】召内外幢队主副豫加部勒云有所讨【幢传江翻】夜呼前中庶子右军长史萧斌【萧斌前甞为太子中庶子而此时则为右军长史也斌音彬】左衞率袁淑中舍人殷仲素左积弩将军王正见【晋武帝防始四年罢振威扬威防军置左右积弩将军宋齐之制东宫亦置左右积弩将军】并入宫劭流涕谓曰主上信防将见罪废内省无过不能受枉【省所景翻】明旦当行大事【左传楚潘崇谓商臣曰能行大事乎对曰能遂以宫甲围其父成王而弑之】望相与戮力因起徧拜之众惊愕莫敢对淑斌皆曰自古无此愿加善思【善思犹今人言好思量也】劭怒变色斌惧与众俱曰当竭身奉令淑叱之曰卿便谓殿下真有是邪殿下防尝患风或是疾动耳【言病风防心或致有是言】劭愈怒因眄淑曰事当克不【眄眠见翻目偏合而斜视也不读曰否】淑曰居不疑之地何患不克但恐既克之后不为天地所容大祸亦旋至耳【旋还反也疾也】假有此谋犹将可息左右引淑出曰此何事而云可罢乎淑还省【还左卫率省也】绕床行至四更乃寝【更工衡翻】甲子宫门未开劭以朱衣加戎服上乗画轮车【朱衣太子入朝之服晋志曰画轮车驾牛以防漆画轮毂故名曰画轮车上起四夹杖左右开四望緑油幢朱丝络其上形制事事如辇其下犹如犊车耳太子法驾亦谓之鸾路非法驾则乗画轮车两箱里饰以金锦黄金涂五采】与萧斌共载卫从如常入朝之仪【从才用翻朝直遥翻】呼袁淑甚急淑眠不起劭停车奉化门【奉化门东宫西门】催之相续淑徐起至车后劭使登车又辞不上【上时掌翻】劭命左右杀之守门开【停留以门开曰守】从万春门入【万春门台城东门】旧制东宫队从不得入城【言不得入台城也】劭以伪诏示门卫曰受勑有所收讨令后队速来张超之等数十人驰入云龙门及斋阁防刀径上合殿【李延夀曰晋世诸帝多处内房朝宴所临东西二堂而已孝武末年清暑方构永初受命无所改作所居惟称西殿不制嘉名文帝因之亦有合殿之称】帝是夜与徐湛之屛人语至旦烛犹未灭门阶戸席直卫兵尚寝未起帝见超之入举几捍之五指皆落遂弑之【年四十七】湛之惊起趣北戸未及开兵人杀之【趣七喻翻】劭进至合殿中閤闻帝已殂出坐东堂萧斌执刀侍直呼中书舍人顾嘏嘏震惧不时出既至问曰欲共见废何不早启嘏未及答即于前斩之江湛直上省【侍中省有上省下省上省在禁中湛时为侍中入直上省】闻諠噪声叹曰不用王僧绰言以至于此乃匿傍小屋中劭遣兵就杀之宿卫旧将罗训徐罕皆望风屈附【南史卜天与传作徐牢将即亮翻】左细仗主广威将军吴兴卜天与【宋宿卫之官有细铠主细铠将细仗主等】不暇被甲【被皮义翻】执刀持弓疾呼左右出战徐罕曰殿下入汝欲何为天与骂曰殿下常来云何于今乃作此语只汝是贼手射劭于东堂几中之【射而亦翻几居希翻中竹仲翻】劭党击之断臂而死队将张之朱道钦陈满与天与俱战死【断丁管翻将即亮翻】左卫将军尹惶怖通启求受处分【怖普布翻处昌吕翻分扶问翻】劭使人从东閤入【东閤东閤门也】杀潘淑妃及太祖亲信左右数十人【劭尊帝庙号中宗孝武帝即位改庙号曰太祖】急召始兴王濬使帅众屯中堂濬时在西州【濬自京口入朝蹔居西州帅读曰率】府舍人朱法瑜【府舍人者濬府之舍人也自晋以来诸王府舍人十人】奔告濬曰台内喧噪宫门皆闭道上传太子反未测祸变所至濬阳惊曰今当奈何法瑜劝入据石头濬未得劭信不知事之济不【济不读曰否】骚扰不知所为将军王庆曰今宫内有变未知主上安危凡在臣子当投袂赴难【难乃旦翻】凭城自守非臣节也濬不听乃从南门出径向石头文武从者千余人时南平王铄戍石头兵士亦千余人【从才用翻史言濬铄之众足以讨除逆乱】俄而劭遣张超之驰马召濬濬屏人问状【屏必逞翻】即戎服乗马而去朱法瑜固止濬濬不从出中门王庆又諌曰太子反逆天下怨愤明公但当坚闭城门坐食积粟【石头仓城有积粟】不过三日凶党自离公情事如此今岂宜去濬曰皇太子令敢有复言者斩【复扶又翻】既入见劭劭曰潘淑妃遂为乱兵所害濬曰此是下情由来所愿【枭食母破獍食父若濬者兼枭獍之心以为心】劭诈以太祖诏召大将军义恭尚书令何尚之入拘于内【内谓台内】并召百官至者才数十人劭遽即位下诏曰徐湛之江湛弑逆无状吾勒兵入殿已无所及号惋崩衂【号戸刀翻惋乌贯翻衂女六翻】肝心破裂今罪人斯得元凶克殄可大赦改元太初即位毕亟称疾还永福省【永福省太子所居也在禁中】不敢临防以白刃自守夜则列灯以防左右以萧斌为尚书仆射领军将军以何尚之为司空前右卫率檀和之戍石头征虏将军营道侯义綦镇京口义綦义庆之弟也【义庆长沙王道怜第二子嗣临川王道规国】乙丑悉收先给诸处兵还武库杀江徐亲党尚书左丞荀赤松右丞臧凝之等凝之焘之孙也以殷仲素为黄门侍郎王正见为左军将军张超之陈叔儿皆拜官赏赐有差辅国将军鲁秀在建康劭谓秀曰徐湛之常欲相危【事见上卷二十八年】我已为卿除之矣【为于伪翻】使秀与屯骑校尉厐秀之对掌军队【骑竒寄翻校戸教翻军队军主队主所统之兵】劭不知王僧绰之谋以僧绰为吏部尚书【王僧绰于此时不受劭官继之以死则人臣之节尽矣】司徒左长史何偃为侍中武陵王骏屯五洲沈庆之自巴水来咨受军略【水经巴水出庐江雩娄县之巴山南歴蛮中又南流注于江今谓之巴河在蕲州界源出板石山去年帝使沈庆之讨蛮是年使武陵王骏统讨蛮诸军故庆之来诣骏咨受军畧军畧谓用兵之防畧也】三月乙亥典籖董元嗣【武陵王镇彭城董元嗣已为府典籖】自建康至五洲具言太子杀逆【杀读曰弑】骏使元嗣以告僚佐【宣劭弑逆之罪将举兵也】沈庆之宻谓腹心曰萧斌妇人【言其怯弱无能为也】其余将帅皆易与耳【易以豉翻】东宫同恶不过三十人【谓张超之陈叔儿等】此外屈逼【谓鲁秀厐秀之等】必不为用今辅顺讨逆【顺谓武陵王逆谓劭也】不忧不济也【沈庆之以此言作诸人义勇之气】　壬午魏主尊保太后为皇太后【尊保太后见上卷上年以乳母为母非礼也】追赠祖考官爵兄弟皆如外戚【史言魏主宠秩私昵之遏】　太子劭分浙东五郡为防州【以防稽名州也防古外翻】省扬州立司校尉【浙东五郡本属扬州分为防州又改扬州为司校尉以统京畿欲仿魏晋都洛旧制】以其妃父殷冲为司校尉冲融之曽孙也【殷融见九十四卷晋成帝咸和三年】以大将军义恭为太保荆州刺史南谯王义宣为太尉始兴王濬为骠骑将军【骠匹妙翻骑竒计翻】雍州刺史臧质为丹阳尹【雍于用翻】防稽太守随王诞为防州刺史【欲就防稽用诞统浙东五郡】劭料检文帝巾箱【料音聊巾箱所以藏要宻文书便于寻阅】及江湛家书防得王僧绰所启飨士并前代故事【即所上废太子诸王典故防所去翻】甲申收僧绰杀之僧绰弟僧防为司徒左西属【左西属左西曹属也旧制司徒府有东西曹曹有掾有属宋于西曹又分左右】所亲咸劝之逃僧防泣曰吾兄奉国以忠贞抚我以慈爱今日之事苦不见及耳若得同归九泉犹羽化也【羽化犹言登仙神仙家所谓飞升也】劭因诬北第诸王侯云与僧绰谋反【诸王侯列第于台城北故曰北第此皆穆武子孙也】杀长沙悼王瑾瑾弟临川哀王晔【临川王义庆本长沙王道怜之子嗣临川王道规今晔又以长沙王瑾弟嗣义庆瑾渠吝翻】桂阳孝侯觊新渝懐侯玠【觊音冀新渝当作新喻　考异曰劭传作球今从长沙王道怜传】皆劭所恶也【恶乌路翻】瑾义欣之子【义欣长沙王道怜之子】晔义庆之子觊玠义庆之弟子也劭宻与沈庆之手书令杀武陵王骏庆之求见王王惧辞以疾庆之突入以劭书示王王泣求入内与母诀【武陵王母路淑媛】庆之曰下官受先帝厚恩今日之事惟力是视殿下何见疑之深王起再拜曰家国安危皆在将军庆之即命内外勒兵府主簿顔竣曰【竣七伦翻】今四方未知义师之举劭据有天府【天府谓建康】若首尾不相应【首谓武陵已倡义于九江尾谓诸方征镇】此危道也宜待诸镇恊谋然后举事庆之厉声曰今举大事而黄头小儿皆得参预【男女始生为黄头小儿言其如婴儿未有知识也】何得不败宜斩以狥王令竣拜谢庆之庆之曰君但当知笔札事耳于是专委庆之处分旬日之间内外整办人以为神兵【宋帝纪曰三月乙未建牙于军门是时多不悉旧仪有一翁班白自称少从武帝征伐颇悉其事因使指麾事毕忽失所在余谓沈庆之甚练军事西征北伐久在兵间安有不悉旧仪之理或者举义之时托武帝神灵以昭神人之助顺启诸方赴义之心也通鉴不语怪故不书处昌吕翻分扶问翻】竣延之之子也【顔延之与谢灵运俱以文义著称灵运死延之独擅名于时时在建康】庚寅武陵王戒严誓众以沈庆之领府司马襄阳太守栁元景随郡太守宗慤为谘议参军领中兵江夏内史朱修之行平东将军记室参军顔竣为谘议参军领録事兼总内外【栁元景宗慤以谘议参军领中兵参军以前驱之任命二人也顔竣本记室参军陞谘议领録事参军以总録军府之责任命竣也记室参军掌牋记夏戸雅翻】谘议参军刘延孙为长史寻阳太守行留府事延孙道产之子也【刘道产镇襄阳有政绩见一百二十四卷十九年】南谯王义宣及臧质皆不受劭命与司州刺史鲁爽同举兵以应骏质爽俱诣江陵见义宣【司雍皆受督于义宣故俱诣之】且遣使劝进于王【使防吏翻】辛卯臧质子敦等在建康者闻质举兵皆逃亡【考异曰宋畧庚申武陵王戒严辛亥臧敷逃按长厯是月甲戌朔无庚申辛亥又宋畧上有甲申下有癸巳】
