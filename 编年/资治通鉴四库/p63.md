<!-- { "loadSidebar": true } -->
　　八年冬十月辛丑立吕肃王子东平侯通为燕王【东平地名在济东宣帝甘露二年为东平国】封通弟庄为东平侯　三月太后袚还过轵道【师古曰袚者除恶之祭袚音废又敷勿翻】见物如苍犬撠太后掖【师古曰撠谓拘持之也撠音防拘居足翻掖与腋同】忽不复见卜之云赵王如意为祟【祟虽遂翻神祸也鬼厉也】太后遂病掖伤太后为外孙鲁王偃年少孤弱【偃张敖子为于伪翻】夏四月丁酉封张敖前姬两子侈为新都侯【班志新都县属南阳郡】夀为乐昌侯【徐广曰乐昌今细阳之池阳乡余据班志细阳县属汝南郡又东郡有乐昌县　考异曰史记恵景间侯者表新都作信都夀作受今从本纪】以辅鲁王又封中大谒者张释为建陵侯【如淳曰灌婴为中谒者后常以阉人为之诸官加中者多阉人也班志建陵县属东海郡】以其劝王诸吕赏之也江汉水溢流万余家　秋七月太后病甚乃令赵王禄为上将军居北军吕王产居南军【班表中垒校尉掌北军垒门外又有中尉掌徼循京师属官有中垒寺互等令丞至后汉始置北军中掌监五营刘昭注曰旧有中垒校尉领北军营垒之事中兴省中垒但置中以监五营又据班表中垒以下八校尉皆武帝置意者武帝以前北军属中尉故领中垒令丞等官南军盖卫尉所统班表卫尉掌宫门卫屯兵周勃之入北军也尚有南军乃先使曹窋告卫尉毋入吕产殿门然后使朱虚侯逐产杀之未央宫郎中府吏厕中以此知南军属卫尉也】太后诫产禄曰吕氏之王大臣弗平我即崩帝年少大臣恐为变必据兵卫宫慎毋送丧为人所制辛巳太后崩遗诏大赦天下以吕王产为相国以吕禄女为帝后髙后已以左丞相审食其为帝太傅　【考异曰史记将相表八年七月辛巳食其为太傅九月丙戌复为丞相后九月免汉书公卿表七年七月辛巳食其为太傅八年九月复为丞相后九月免以长厯推之八年七月无辛巳九月无丙戌闰月羣臣代邸上议无食其名二表皆误今从史记本纪免相在此月本纪又云八月壬戌食其复为左丞相亦误】　诸吕欲为乱畏大臣绛灌等未敢发朱虚侯以吕禄女为妇故知其谋乃隂令人吿其兄齐王欲令发兵西朱虚侯东牟侯为内应以诛诸吕立齐王为帝齐王乃与其舅驷钧郎中令祝午中尉魏勃隂谋发兵齐相召平弗听【班表诸侯王髙祖初置有太傅辅王内史治国民中尉掌武职丞相统众官如汉朝景帝中五年令诸侯王不得复治国天子为置吏改丞相曰相武帝分汉内史为左右后又更右为京兆尹左为冯翊中尉为执金吾郎中令为光禄勲故王国如故损其郎中令秩千石改太仆曰仆秩亦千石成帝绥和元年更令相治民如郡太守中尉如郡都尉康曰广陵人召平与东陵侯召平及此召平凡三人此召平之子奴以平死事封黎侯见功臣表召与邵同姓谱驷郑七穆驷氏之后祝周武王封黄帝之后于祝后以为氏】八月丙午齐王欲使人诛相相闻之乃发卒卫王宫魏勃绐邵平曰王欲发兵非有汉虎符验也【应劭曰铜虎符第一至第五国家当发兵遣使者至郡合符符合乃听受之张晏曰符以代古之圭璋从简易也予据史记文帝纪三年九月初与郡国守相为铜虎符既有初字则前乎文帝之时当未有铜虎符也召平魏勃事在三年之前何縁有虎符发兵班史于文纪三年只书初与郡守为铜虎符汰去国相二字温公则但书勃语于此而文纪不复书岂亦有疑于此邪】而相君围王固善勃请为君将兵卫王【为于伪翻】召平信之勃既将兵遂围相府召平自杀于是齐王以驷钧为相魏勃为将军祝午为内史悉发国中兵使祝午东诈琅邪王曰【琅邪王刘泽也三年割齐琅邪封之】吕氏作乱齐王发兵欲西诛之齐王自以年少不习兵革之事愿举国委大王大王自髙帝将也【言泽自髙帝时为将】请大王幸之临菑见齐王计事【临菑即古营丘齐国所都】琅邪王信之西驰见齐王齐王因留琅邪王而使祝午尽发琅邪国兵并将之　【考异曰史记泽世家汉书传皆以为泽与齐王合谋盖误今从史记吕后本纪齐王世家汉书吕后纪齐王传】琅邪王説齐王曰大王髙皇帝适长孙也当立【适读曰嫡齐王襄悼恵王之子髙帝之长孙也长知两翻下同】今诸大臣狐疑未有所定而泽于刘氏防为长年大臣固待泽决计今大王留臣无为也不如使我入闗计事齐王以为然乃益具车送琅邪王琅邪王既行齐遂举兵西攻济南【济南本属齐元年割以封吕台台卒产嗣封】遗诸侯王书【遗于季翻】陈诸吕之罪欲举兵诛之相国吕产等闻之乃遣颍隂侯灌婴将兵击之【班志颍隂县属颍川郡】灌婴至荥阳谋曰诸吕拥兵闗中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲作乱内惮绛侯朱虚等外畏齐楚兵又恐灌婴畔之欲待灌婴兵与齐合而发犹豫未决当是时济川王太淮阳王武常山王朝及鲁王张偃皆年少未之国居长安赵王禄梁王产各将兵居南北军皆吕氏之人也列侯羣臣莫自坚其命太尉绛侯勃不得主兵曲周侯郦商老病【班志曲周县属广平国】其子寄与吕禄善绛侯乃与丞相陈平谋使人刼郦商令其子寄往绐説吕禄曰髙帝与吕后共定天下刘氏所立九王【楚王交髙祖弟代王恒淮南王长髙祖子吴王濞髙祖侄琅邪王泽刘氏疏属齐王襄髙祖孙常山王朝淮阳王武济川王太恵帝子説式芮翻】吕氏所立三王【梁王吕产赵王吕禄燕王吕通也】皆大臣之议事已布吿诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉【属之欲翻下同】请梁王归相国印与大臣盟而之国齐兵必罢大臣得安足下髙枕而王千里此万世之利也【而王于况翻】吕禄信然其计欲以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃大怒曰【吕后之妹樊哙之妻于禄姑也过工禾翻】若为将而弃军吕氏今无处矣乃悉出珠玉寳器散堂下曰毋为他人守也九月庚申旦　【考异曰史记本纪八月庚申旦上有八月丙午汉书髙后纪亦云八月庚申今以长厯推之下八月当为九月】平阳侯窋行御史大夫事见相国产计事郎中令贾夀使从齐来【姓谱周康王封唐叔虞少子公明于贾城子孙以国为氏又晋大夫贾季食邑于贾其后以邑为氏】因数产曰王不早之国今虽欲行尚可得邪【数所具翻】具以灌婴与齐楚合从欲诛诸吕吿产【师古曰齐楚俱在山东连兵西乡欲诛诸吕亦犹六国为从以敌秦故谓之合从也从子容翻】且趣产急入宫【趣读曰促】平阳侯颇闻其语驰吿丞相太尉太尉欲入北军不得入襄平侯纪通尚符节乃令持节矫内太尉北军【班志襄平县属辽东郡张晏曰纪通纪信子也尚主也今符节令也晋灼曰纪信焚死不见其后功臣表云通纪成之子以成死事故封矦贡父曰汉祖以善用人得天下岂忘纪信之功哉疑成者即信之一名也通尚符节故使持节矫以帝命内勃北军内读曰纳】太尉复令郦寄与典客刘揭先説吕禄曰【复扶又翻班志典客秦官掌诸侯归义蛮夷景帝中六年更名大行令武帝太初元年更名大鸿胪掲音竭】帝使太尉守北军欲足下之国急归将印辞去不然祸且起吕禄以为郦况不欺己遂解印属典客而以兵授太尉太尉至军吕禄已去太尉入军门行令军中曰为吕氏右袒为刘氏左袒【师古曰袒者脱衣袖而肉袒也左右袒者偏脱其一耳袒徒旱翻郑氏注觐礼云凡为礼事者左袒若请罪待刑则右袒】军中皆左袒太尉遂将北军然尚有南军丞相平乃召朱虚侯章佐太尉太尉令朱虚侯监军门【监古衔翻】令平阳侯吿卫尉毋入相国产殿门【卫尉掌宫门卫屯兵平阳侯时为御史大夫盖将丞相之命以告卫尉使毋纳产也】吕产不知吕禄已去北军乃入未央宫欲为乱至殿门弗得入徘徊往来平阳侯恐弗胜驰语太尉【语牛倨翻】太尉尚恐不胜诸吕未敢公言诛之乃谓朱虚侯曰急入宫卫帝朱虚侯请卒太尉予卒千余人【予读曰与】入未央宫门见产廷中日餔时【申时食为餔餔奔谟翻】遂击产产走天风大起以故其从官乱莫敢鬬逐产杀之郎中府吏厕中【如淳曰郎中令掌宫殿门户故府在宫中从才用翻】朱虚侯已杀产帝命谒者持节劳朱虚侯【劳力到翻】朱虚侯欲夺其节谒者不肯朱虚侯则从与载因节信驰走【师古曰因谒者所持之节用为信也章与谒者同车故为门者所信得入长乐宫】斩长乐卫尉吕更始【更工衡翻】还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之【分扶问翻】辛酉捕斩吕禄而笞杀吕使人诛燕王吕通而废鲁王张偃戊辰徙济川王王梁【吕产既诛故徙太王梁】遣朱虚侯章以诛诸吕事吿齐王令罢兵灌婴在荥阳闻魏勃本教齐王举兵使使召魏勃至责问之勃曰失火之家岂暇先言丈人而后救火乎因退立股战而栗【师古曰言以社稷将危故举兵而正之不暇待有诏命也股脚也战者惧之甚也栗与栗同】恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃灌婴兵亦罢荥阳归
　　班固赞曰孝文时天下以郦寄为卖友【言寄与禄友善诡説之出游因夺其兵而诛之是寄卖友也】夫卖友者谓见利而忘义也若寄父为功臣而又执刼虽摧吕禄以安社稷谊存君亲可也【师古曰周勃刼其父令其子行説予谓刼者刼质也盖刼寄父商为质谕以不行説禄将杀之也盖当时皆以寄为卖友故固发明父子朋友各有其伦为人臣子者当知所缓急先后也】
