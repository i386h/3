<!-- { "loadSidebar": true } -->
　　大明元年春正月辛亥朔改元大赦　壬戌魏主畋于崞山【崞山在雁门郡崞县崞古博翻】戊辰还平城　魏以渔阳王尉眷为太尉録尚书事【尉纡勿翻】　二月魏人寇兖州向无盐败东平太守南阳刘胡【无盐县自汉以来属东平郡败补迈翻】诏遣太子左卫率薛安都将骑兵东阳太守沈法系将水军向彭城以御之【率所律翻将即亮翻骑竒寄翻】并受徐州刺史申坦节度比至【比必利翻及也】魏兵已去先是羣盗聚任城荆榛中累世为患谓之任榛【先悉荐翻任音壬任城县前汉属东平郡后汉分为任城国后遂为郡宋省郡为任城县属髙平郡】申坦请回军讨之上许之任榛闻之皆逃散时天旱人马渴乏无功而还【还从宣翻又如字】安都法系坐白衣领职坦当诛羣臣为请莫能得【为于伪翻】沈庆之抱坦哭于市曰汝无辠而死我哭汝于市行当就汝矣有司以闻上乃免之　三月庚申魏主畋于松山己巳还平城　魏主立其弟新成为阳平王　上自即吉之后【三年之防既除而即吉】奢淫自恣多所兴造丹阳尹顔竣以藩朝旧臣【上为藩王时竣为僚佐是藩朝旧臣也晋宋之间郡曰郡朝府曰府朝藩王曰藩朝宋武帝为宋王齐髙帝为齐王时曰霸朝朝直遥翻下同】数恳切諌争【数所角翻争则迸翻】无所回避上浸不恱竣自谓才足干时恩旧莫比当居中永执朝政而所陈多不纳疑上欲踈之乃求外出以占上意夏六月丁亥诏以竣为东扬州刺史竣始大惧【为帝杀竣张本】　癸卯魏主如隂山　雍州所统多侨郡县【雍于用翻下同】刺史王谟上言侨郡县无有境土新旧错乱租课不时请皆土断【断丁乱翻】秋七月辛未诏并雍州三郡十六县为一郡郡县流民不愿属籍【属土著之籍也】讹言谟欲反时栁元景宗彊羣从多为雍部二千石【栁元景河东解人南徙侨居于雍部羣从羣从兄弟从才用翻】乗声皆欲讨谟谟令内外晏然以解众惑驰使啓上具陈本末【使防吏翻】上知其虚遣主书吴喜抚慰之【主书后汉尚书令史之职汉尚书曹有主书令史二十一人江左以来中书省有主书】且报曰七十老公反欲何求君臣之际足以相保聊复为笑伸卿眉头耳【复扶又翻】谟性严未尝妄笑故上以此戱之　八月己亥魏主还平城　甲辰徙司空南徐州刺史竟陵王诞为南兖州刺史以太子詹事刘延孙为南徐州刺史初髙祖遗诏以京口要地去建康宻迩自非宗室近亲不得居之延孙之先虽与髙祖同源而髙祖属彭城延孙属莒县【南史延孙传作吕县吕县属彭城郡而莒县属东莞郡详而考之吕县为是彭城吕二县并属彭城郡延孙与帝室同源同郡特异县耳】从来不序昭穆【昭读如字】上既命延孙镇京口仍诏与延孙合族使诸王皆序长幼【长知两翻】上闺门无礼不择亲疎尊卑流闻民间无所不至诞寛而有礼又诛太子劭丞相义宣皆有大功【诞起兵讨劭见上卷文帝元嘉三十年劝止上迎义宣事见上】人心窃向之诞多聚才力之士蓄精甲利兵上由是畏而忌之不欲诞居中使出镇京口犹嫌其逼更徙之广陵【南兖州时治广陵】以延孙腹心之臣使镇京口以防之【为帝讨诞张本】　魏主将东廵冬十月诏太宰常英起行宫于辽西黄山【魏收地形志辽西郡肥如县有黄山】　十二月丁亥更以顺阳王休范为桂阳王【休范孝建三年封顺阳王更工衡翻】
　　二年春正月丙午朔魏设酒禁酿酤饮者皆斩之【酿者酤者饮者皆斩】吉凶之防听开禁有程日魏主以士民多因酒致鬪及议国政故禁之増置内外官伺察诸曹及州镇【魏自道武帝以来有官今増其员伺相吏翻】或微服杂乱于府寺间以求百官过失有司穷治讯掠取服【治直之翻】百官满二丈者皆斩又増律七十九章　乙卯魏主如广温泉宫遂廵平州【魏平州之地止辽西北平二郡】庚午至黄山宫二月丙子登碣石山观沧海戊寅南如信都畋于广川【广川县前汉属广川国后汉属清河郡晋属勃海郡魏收地形志属长乐郡长乐即信都也五代志曰北齐废广川入枣彊刘昫曰隋于旧县东八十里置新县寻改为长河县属徳州】　乙酉以金紫光禄大夫禇湛之为尚书左仆射　丙戌建平宣简王宏以疾解尚书令三月丁未卒　丙辰魏髙宗还平城起太华殿【郦道元曰魏太和十六年破太华安昌诸殿造太极殿东西堂及朝堂】是时给事中郭善明性倾巧説帝大起宫室【説输芮翻】中书侍郎髙允諌曰太祖始建都邑其所营立必因农隙况建国已久永安前殿足以朝防【朝直遥翻】西堂温室足以宴息紫楼足以临望纵有修广亦宜驯致【易曰驯致其道向秀曰驯从也程愿曰驯谓习习而渐至于盛驯似遵翻】不可仓猝今计所当役凡二万人老弱供饷又当倍之期半年可毕一夫不耕或受之饥况四万人之劳费可胜道乎【胜音升】此陛下所宜留心也帝纳之允好切諌朝廷事有不便允輙求见帝常屏左右以待之【好呼到翻屏必郢翻屏左右者欲其言无不尽】或自朝至暮或连日不出羣臣莫知其所言语或痛切帝所不忍闻命左右扶出然终善遇之时有上事为激讦者帝省之【上时掌翻讦居谒翻省悉景翻】谓羣臣曰君父一也父有过子何不作书于众中諌之而于私室屏处諌者【屏蔽也屏处隠蔽之处屏必郢翻】岂非不欲其父之恶彰于外邪至于事君何独不然君有得失不能面陈而上表显諌欲以彰君之短明己之直此岂忠臣所为乎如髙允者乃忠臣也朕有过未尝不面言至有朕所不堪闻者允皆无所避朕知其过而天下不知可不谓忠乎允所与同征者游雅等【征允等见一百二十二卷文帝元嘉八年】皆至大官封侯部下吏至刺史二千石者亦数十百人【部下吏谓中书之吏尝事允在部下者】而允为郎二十七年不徙官【魏世祖神防四年允征拜中书博士领著作郎至是年二十五年耳】帝谓羣臣曰汝等虽执弓刀在朕左右徒立耳【言徒能侍立而不能规谏】未尝有一言规正唯伺朕喜悦之际【伺相吏翻】祈官乞爵今皆无功而至王公允执笔佐我国家数十年为益不小不过为郎汝等不自愧乎乃拜允中书令【上云二十七年不徙官意允拜中书令不在是年】时魏百官无禄允常使诸子樵采以自给司徒陆丽言于帝曰髙允虽蒙宠待而家贫妻子不立【立成也置也建也谓不能建置家业也】帝曰公何不先言今见朕用之乃言其贫乎即日至允第惟草屋数间布被緼袍【孔安国曰緼枲着也谓杂用枲麻以着袍礼记曰緼为袍郑康成注曰緼旧絮也又乱麻緼于粉翻】厨中盐菜而已帝叹息赐帛五百匹粟千斛拜长子悦为长乐太守【乐音洛守手又翻】允固辞不许帝重允常呼为令公而不名游雅常曰前史称卓子康刘文饶之为人【卓茂字子康刘寛字文饶】心者或不之信【补典翻】余与髙子游处四十年【处昌吕翻】未尝见其喜愠之色【愠于问翻】乃知古人为不诬耳髙子内文明而外柔顺其言呐呐不能出口【呐如悦翻又奴劣翻呐呐言缓也】昔崔司徒尝谓余云髙生丰才博学一代佳士所乏者矫矫风节耳余亦以为然及司徒得辠起于纎微诏指临责司徒声嘶股栗殆不能言【嘶先齐翻声破曰嘶】宗钦已下伏地流汗皆无人色髙子独敷陈事理申释是非辞义清辩音韵髙亮人主为之动容听者无不神耸【事见一百二十五卷文帝元嘉二十七年为于伪翻】此非所谓矫矫者乎宗爱方用事威振四海尝召百官于都坐【魏有都坐大官魏之都坐犹唐之朝堂也或曰都坐尚书都坐即唐之政事堂坐徂卧翻】王公已下皆趋庭望拜髙子独升阶长揖由此观之汲长孺可以卧见卫青何抗礼之有【言以髙允之揖宗爱观之则汲黯可以卧见卫青与之抗礼未为过也汲黯字长孺抗礼事见十九卷汉武帝元朔五年】此非所谓风节者乎夫人固未易知【易以防翻】吾既失之于心崔又漏之于外【之于言则是漏之于外】此乃管仲所以致恸于鲍叔也【管仲曰生我者父母知我者鲍子也致恸葢感其知已之深】　乙丑魏东平成王陆俟卒　夏四月甲申立皇子子绥为安陆王帝不欲权在臣下六月戊寅分吏部尚书置二人【吏部】
　　【尚书掌铨选以其权重江左谓之大尚书言其位任与诸曹殊絶也今置二人以分其权】以都官尚书谢庄度支尚书吴郡顾觊之为之【汉置六曹尚书中都官曹主水火盗贼事魏晋省宋复置隋改都官为刑部尚书改度支为民部尚书唐避太宗讳改民部为戸部度徒洛翻觊音冀下同】又省五兵尚书【曹魏置五兵尚书隋改曰兵部尚书】初晋世散骑常侍选望甚重【上之所遴简为选时之所瞻属为望散悉亶翻骑竒寄翻】与侍中不异其后职任闲散【散悉但翻】用人渐轻上欲重其选乃用当时名士临海太守孔觊司徒长史王彧为之【彧于六翻】侍中蔡兴宗谓人曰选曹要重常侍闲淡改之以名而不以实虽主意欲为轻重人心岂可变邪既而常侍之选复卑选部之贵不异【言选部贵重与前时无以异也选部须绢翻复扶又翻】觊琳之之孙【孔琳之事桓不务迎合谏其废钱用谷帛复肉刑】彧谧之兄孙兴宗廓之子也【王谧识武帝于龙潜蔡廓以方直着于宋初】
　　裴子野论曰官人之难先王言之尚矣【书臯陶曰在知人禹曰惟帝其难之知人则哲能官人】周礼始于学校【校戸敎翻】论之州里告诸六事而后贡于王庭【六事周之六卿也】其在汉家州郡积其功能五府举为掾属【掾以绢翻】三公参其得失尚书奏之天子一人之身所阅者众【阅更歴也】故能官得其才鲜有败事【鲜息浅翻】魏晋易是所失多【大也】夫厚貌深衷险如谿壑择言观行犹惧弗周况今万品千群俄折乎一面【行下孟翻下戒行同折之列翻断也一面一觌面之顷也】庻僚百位专断于一司【一司谓选部断丁乱翻】于是嚣风遂行不可抑止【嚣风谓喧竞之风】干进务得兼加谄凟【易大传曰君子上交不谄下交不凟】无复防耻之风谨厚之操官邪国败【左传曰国家之败由官邪也复扶又翻】不可纪纲假使龙作纳言【尚书古之纳言也】舜居南面而治致平章不可必也【尧典曰平章百姓孔注曰百姓百官平和章明不可必言不可必致也治直吏翻】况后之官人者哉孝武虽分曹为两【谓吏部置两尚书】不能反之于周汉朝三暮四其庸愈乎【庄子曰狙公赋芧曰朝三而暮四众狙皆怒曰然则朝四而暮三众狙皆喜名实未亏而喜怒为用】
