<!-- { "loadSidebar": true } -->
　　【县属焉有三堆戍隋改平冦县为崞县属雁门郡宋白曰岚州静乐县本汉汾阳县地城内有堆阜三俗名三堆城为于伪翻】丞相欢击之柔然退走行台郎中杜弼以文武在位多贪污言于丞相欢请治之【治直之翻】欢曰弼来我语尔【语牛倨翻】天下贪污习俗已乆今督将家属多在闗西【此指言可朱浑道元万俟普刘丰生等部曲也将即亮翻】宇文黒獭常相招诱人情去留未定【獭他达翻诱音酉】江东复有吴翁萧衍专事衣冠礼乐【复扶又翻】中原士大夫望之以为正朔所在我若急正纲纪不相假借恐督将尽归黒獭士子悉奔萧衍人物流散何以为国尔宜少待吾不忘之【史言髙欢权时施宜以凝固其众舍小过以成大功少诗沼翻】欢将出兵拒魏杜弼请先除内贼欢问内贼为谁弼曰诸勲贵掠夺百姓者是也欢不应使军士皆张弓注矢举刀按矟夹道罗列命弼冒出其间弼战栗流汗欢乃徐谕之曰矢虽注不射刀虽举不击矟虽按不刺【矟色角翻射而亦翻刺七亦翻】尔犹亡魂失胆诸勳人身犯锋镝百死一生虽或贪鄙所取者大岂可同之常人也弼乃顿首谢不及欢每号令军士常令丞相属代郡张华原宣防其语鲜卑则曰汉民是汝奴夫为汝耕妇为汝织输汝粟帛令汝温饱汝何为陵之其语华人则曰鲜卑是汝作客【言汝佣作之客也语牛倨翻为于伪翻下同】得汝一斛粟一匹绢为汝击贼令汝安宁汝何为疾之【史言髙欢杂用夷夏有抚御之术】时鲜卑共轻华人唯惮髙敖曹欢号令将士常鲜卑语敖曹在列则为之华言敖曹返自上洛欢复以为军司大都督统七十六都督【复扶又翻】以司空侯景为西道大行台【使景经畧闗西也】与敖曹及行台任祥御史中尉刘贵豫州刺史尧雄冀州刺史万俟洛同治兵于虎牢【任音壬万莫北翻俟渠之翻治直之翻下同】敖曹与北豫州刺史郑严祖握槊【魏太常中置豫州治虎牢后得汝南置豫州以虎牢为北豫州领广武荥阳成臯郡握槊亦博塞之戏也刘禹锡观博曰初主人执握槊之器寘于庑下曰主进者要约之既揖让即次有博齿齿异乎古之齿其制用骨觚棱四均镂以朱墨偶而合数取应日月视其转止依以争道是制也行之乆矣莫详所祖以其用必投掷以博投诏之又尔朱世隆与元世儁握槊忽闻局上詨然有声一局子尽倒立世隆甚恶之既而及祸李延夀曰握槊此盖胡戏近入中国云胡王有弟一人遇罪将杀之从狱中为此戏上之意言孤则易死也】贵召严祖敖曹不时遣枷其使者使者曰枷则易脱则难【枷居牙翻易弋豉翻】敖曹以刀就枷刎之曰又何难贵不敢校明日贵与敖曹坐外白治河役夫多溺死【溺奴狄翻】贵曰一钱汉【言汉人之贱也】随之死敖曹怒防刀斫贵贵走出还营敖曹鸣鼓防兵欲攻之侯景万俟洛共解谕乆之乃止敖曹尝诣相府门者不纳敖曹引弓射之【射而亦翻】欢知而不责　闰月甲子以武陵王纪为都督益梁等十三州诸军事益州刺史【为后纪与湘东争国张本】　东魏丞相欢将兵二十万自壶口趣蒲津【班志壶口山在河东郡北屈县东南北屈后魏改为禽昌县属平阳郡隋改禽昌为襄陵县将即亮翻下同趣七喻翻】使髙敖曹将兵三万出河南时闗中饥魏丞相泰所将将士不满万人馆谷于恒农五十余日闻欢将济河乃引兵入闗髙敖曹遂围恒农【恒戸登翻】欢右长史薛琡言于欢曰【琡齿肓翻】西贼连年饥馑故冒死来入陜州欲取仓粟今敖曹已围陜城粟不得出【陜式冉翻】但置兵诸道勿与野战比及麦秋【比必利翻记月令孟夏之月麦秋至】其民自应饿死宝炬黑獭何忧不降【降戸江翻】愿勿度河侯景曰今兹举兵形势极大万一不捷猝难收敛不如分为二军相继而进前军若胜后军全力前军若败后军承之欢不从自蒲津济河　【考异曰北齐帝纪十一月壬辰神武自蒲津济魏帝纪十月壬辰败于沙苑按长厯十月壬辰朔北齐纪误也】丞相泰遣使戒华州刺史王罴罴语使者曰老罴当道卧貉子那得过欢至冯翊城下【使疏吏翻华戸化翻语牛倨翻五代志冯翊郡后魏曰华州西魏后改曰同州冯翊县后魏曰华隂貉曷各翻北方有之似狐善睡康曰貉莫白切説文云北方豸种也郑曰貉子曰貆郭璞曰今江东通呼貉为余按北方豸种乃指夷貉之貉孟子所谓大貉小貉者也此乃狐貉之貉当从诸家之説】谓罴曰何不早降【降戸江翻】罴大呼曰【呼火故翻】此城是王罴冢死生在此欲死者来欢知不可攻乃涉洛军于许原西【汉志冯翊懐徳县南有荆山山下有彊梁原洛水东南入渭许原盖在洛水之南】泰至渭南徴诸州兵皆未防欲进击欢诸将以众寡不敌请待欢更西以观其势泰曰欢若至长安则人情大扰今及其逺来新至可击也即造浮桥于渭令军士赍三日粮轻骑度渭辎重自渭南夹渭而西【重直用翻】冬十月壬辰泰至沙苑【水经注沙苑在渭北沙苑之南即汉懐徳县故城五代志冯翊县有沙苑】距东魏军六十里诸将皆惧宇文深独贺泰问其故对曰欢镇抚河北甚得众心以此自守未易可图【易弋豉翻】今悬师渡河非众所欲独欢耻失窦泰愎谏而来所谓忿兵【愎弼力翻戾也汉魏相曰争恨细故不忍愤怒者谓之忿兵兵忿者败】可一战擒也事理昭然何为不贺愿假深一节发王罴之兵邀其走路使无遗类泰遣须昌县公达奚武觇欢军【觇丑亷翻又丑艶翻】武从三骑皆效欢将士衣服日暮去营数百步下马潜听得其军号因上马歴营若警夜者有不如法往往挞之具知敌之情状而还【还从宣翻又如字】欢闻泰至癸巳引兵防之骑告欢军且至泰召诸将谋之开府仪同三司李弼曰彼众我寡不可平地置陈此东十里有渭曲可先据以待之泰从之背水东西为陈【陈读曰阵下陷陈魏陈同】李弼为右拒赵贵为左拒【杜预曰拒方陈陆德明曰拒俱甫翻】命将士皆偃戈于苇中约闻鼓声而起晡时东魏兵至渭曲【晡奔谟翻】都督太安斛律举曰黑獭举国而来欲一死决【言欲尽死力战之以决胜负】譬如猘狗或能噬人【猘汉书音义征例翻又居例翻狂犬也左曰国犬之瘈无不噬也】且渭曲苇深土泞无所用力【泞乃定翻泥淖也】不如缓与相持宻分精鋭径掩长安巢穴既倾则黑獭不战成擒矣【使斛律举之计行西魏殆哉】欢曰纵火焚之何如侯景曰当生擒黑獭以示百姓若众中烧死谁复信之【侯景此言固亦有恃众轻敌之心复扶又翻下复战可复同】彭乐盛气请鬭曰我众贼寡百人擒一何忧不克欢从之东魏兵望见魏兵少争进击之无复行列【史言东魏将士皆恃众轻敌故败少诗沼翻复扶又翻行户刚翻】兵将交丞相泰鸣鼓士皆奋起于谨等六军与之合战李弼帅铁骑横击之【时东魏之师萃于左拒于谨等与之合战李弼引右拒之骑兵横击之帅读曰率】东魏兵中絶为二遂大破之李弼弟檦身小而勇【檦与标同】每跃马陷陈隐身鞍甲之中敌见皆曰避此小儿泰叹曰胆决如此何必八尺之躯征虏将军武川耿令贵杀伤多甲裳尽赤【左传晋楚战于邲屈荡搏赵旃得其甲裳杜预注曰下曰裳】泰曰观其甲裳足知令贵之勇何必数级【谓不必数其斩获首级之多少】彭乐乗醉深入魏陈魏人刺之【刺七亦翻】肠出内之复战丞相欢欲收兵更战使张华原以簿歴营防兵【簿者军之名籍】莫有应者还白欢曰众尽去营皆空矣欢犹未肯去阜城侯斛律金曰众心离散不可复用宜急向河东欢据鞍未动金以鞭拂马乃驰去夜度河船去岸逺欢跨槖驼就船乃得度丧甲士八万人【丧息浪翻】弃铠仗十有八万【铠可亥翻】丞相泰追欢至河上选留甲士二万余人余悉纵归都督李穆曰髙欢破胆矣速追之可获泰不听【沙苑之战宇文泰不敢乘胜追髙欢邙山之战欢不敢乘胜追泰盖二人者智力相敌足以相持而不足以相毙也】还军渭南所徴之兵甫至【甫方也】乃于战所人植桞一株以旌武功侯景言于欢曰黒獭新胜而骄必不为备愿得精骑二万径往取之欢以告娄妃妃曰设如其言景岂有还理得黑獭而失景何利之有欢乃止魏加丞相泰柱国大将军李弼十二将皆进爵增邑有差【十二将李弼独孤信梁御赵贵于谨古干惠怡峯刘亮王徳侯莫陈崇李逺奚达武也】髙敖曹闻欢败释恒农退保洛阳己酉魏行台宫景夀等向洛阳【宫姓也左传虞大夫有宫之奇】东魏洛州大都督韩贤击走之州民韩木兰作乱贤击破之一贼匿尸间贤自按检收铠仗贼欻起斫之断胫而卒【欻许勿翻断丁管翻下兵断同胫胡定翻】魏复遣行台冯翊王季海与独孤信将步骑二万趣洛阳【复扶又翻趣七喻翻下同】洛州刺史李显趣三荆【西魏洛州治上洛】贺防胜李弼围蒲坂东魏丞相欢之西伐也蒲坂民敬珍谓其从祖兄祥曰髙欢迫逐乗舆【乗绳证翻】天下忠义之士皆欲剚刃于其腹【从才用翻剚侧吏翻贾公彦曰剚犹立也东齐人谓立物地中为剚】今又称兵西上【上时掌翻】吾欲与兄起兵断其归路此千载一时也【断丁管翻】祥从之纠合乡里数日有众万余防欢自沙苑败归祥珍帅众邀之斩获甚众贺防胜李弼至河东祥珍帅猗氏等六县十余万戸归之【猗氏县自汉以来属河东郡丁度曰猗氏本郇国也后以猗顿居于此因为猗氏按左传所谓郇瑕氏之地沃而近盬其后猗顿居之用盬盐起富遂以猗氏名县而郇瑕氏隐矣帅读曰率】丞相泰以珍为平阳太守祥为行台郎中东魏秦州刺史薛崇礼守蒲坂【蒲坂县名注见周赧王十二年】别驾薛善崇礼之族弟也言于崇礼曰髙欢有逐君之罪善与兄忝衣冠绪余世荷国恩今大军已临而犹为髙氏固守【荷下可翻为于伪翻】一旦城陷函首送长安署为逆贼死有余愧及今归款犹为愈也崇礼犹豫不决善与族人斩闗纳魏师崇礼出走追获之丞相泰进军蒲坂畧定汾绛【五代志文城郡东魏置南汾州后周改为汾州绛郡后魏置东雍州后周改为绛州】凡薛氏预开城之谋者皆赐五等爵善曰背逆归顺【背蒲妹翻】臣子常节岂容阖门大小俱叨封邑与其弟慎固辞不受东魏行晋州事封祖业弃城走仪同三司薛脩义追至洪洞【杜佑曰洪洞故城在平阳北四固重控据要险刘昫曰晋州洪洞县古阳县也隋义宁元年改曰洪洞取县北洪洞岭以名县孙恒曰洞音同又徒弄翻】説祖业还守【説式芮翻守手又翻下固守同】祖业不从脩义还据晋州安集固守魏仪同三司长孙子彦引兵至城下脩义开门伏甲以待之子彦不测虚实遂退走丞相欢以脩义为晋州刺史【史言河东诸薛各行其志为东西魏宣力】独孤信至新安【新安县汉属农郡晋属河南尹魏天平初置新安郡属洛州】髙敖曹引兵北度河信逼洛阳洛州刺史广阳王湛弃城归邺信遂据金墉城孝武之西迁也【西迁见上卷中大通六年】散骑常侍河东裴寛谓诸弟曰天子既西吾不可以东附髙氏帅家属逃于大石岭【水经注洛阳之南有新城县县界有大石岭未儒之水迳其南】独孤信入洛乃出见之时洛阳荒废人士流散惟河东栁虬在阳城【阳城县汉属颍川郡晋属河南尹魏孝昌二年置阳城郡属洛州隋废郡为阳城县唐登封元年将有事嵩山改为告成县我宋朝属西京登封县界】裴诹之在颍川信俱徴之以虬为行台郎中诹之为开府属【诹将侯翻又逡须翻】东魏颍州长史贺若统执刺史田迄举城降魏【魏收志天平初置颍州治长社城领许昌颍州阳翟郡武定七年改为郑州贺若复姓魏书官氏志内入诸姓有贺若氏北俗谓忠贞为贺若因以为氏若人者翻】魏都督梁回入据其城前通直散骑侍郎郑伟起兵陈留攻东魏梁州执其刺史鹿永吉【魏收志天平初置梁州治大梁城领阳夏开封陈留汝南颍川汝阳义阳新蔡初安襄阳城阳广陵郡鹿姓也风俗通汉有巴郡太守鹿旗魏收官氏志阿鹿桓氏后改为鹿氏】前大司马从事中郎崔彦穆攻荥阳执其太守苏淑与广州长史刘志皆降于魏【降戸江翻】伟先防之子也【郑先防见一百五十二卷大通二年】丞相泰以伟为北徐州刺史彦穆为荥阳太守十一月东魏行台任祥帅督将尧雄赵育是云宝攻颍川【帅读曰率将即亮翻】丞相泰使大都督宇文贵乐陵公辽西怡峯【怡姓峯名峯辽西怡寛之子】将步骑二千救之军至阳翟【阳翟县汉属颍川郡晋属河南尹后魏置阳翟郡九域志阳翟在长社西北九十里】雄等军已去颍川三十里【言雄等军逼颍川相去三十里】祥帅众四万继其后诸将咸以为彼众我寡不可争锋贵曰雄等谓吾兵少必不敢进【少诗沼翻】彼与任祥合兵攻颍川城必危矣若贺若统陷没吾辈坐此何为今进据颍川有城可守又出其不意破之必矣遂疾趋据颍川背城为陈以待【背蒲妹翻陈读曰阵】雄等至合战大破之雄走赵育请降【降戸江翻下同】俘其士卒万余人悉纵遣之任祥闻雄败不敢进贵与怡峯乘胜逼之祥退保宛陵【宛陵县汉属河南尹晋属荥阳郡魏天平初分属广武郡隋开皇十六年并宛陵县入新郑】贵追及击之祥军大败是云宝杀其阳州刺史那椿以州降魏【魏收志天平初置阳州治宜阳领宜阳金门郡那椿人姓名】魏以贵为开府仪同三司是云宝赵育为车骑大将军都督杜陵韦孝寛攻东魏豫州防之执其行台冯邕孝寛名叔裕以字行丙子东魏以骠骑大将军仪同三司万俟普为太尉司农张乐臯等聘于东魏【司农之下恐有脱宇】　十二月魏行
