<!-- { "loadSidebar": true } -->
　　臣光曰周髙祖可谓善处胜矣【处昌吕翻】他人胜则益奢髙祖胜而愈俭
　　六月丁卯周主东廵秋七月丙戍幸洛州【洛州治洛阳】八月壬寅议定权衡度量颁之于四方【量音亮】初魏虏西凉之人【西凉谓河西自沮渠氏据河西称凉王宋文帝元嘉十六年魏太武帝击而虏之】没为戸齐氏因之仍供厮役【厮息移翻养也役也使也贱也蘓林曰厮取薪者也韦昭曰析薪曰厮今或读从诜入声】周主灭齐欲施寛惠诏曰罪不及嗣古有定科【书大禹谟臯陶曰罚不及嗣孔云父子罪不相及】杂役之徒独异常宪【宪法也】一从罪配百代不免罚既无穷刑何以措凡诸杂戸悉放为民自是无复杂戸甲子郑州获九尾狐【此时郑州盖犹在长社】已死献其骨周主曰瑞应之来必彰有徳若五品时叙四海和平乃能致此【此稽瑞应图而言也孔氏书五品谓五常】今无其时恐非实録命焚之九月戊寅周制庶人已上唯听衣绸绵绸丝布圆绫纱绢绡葛布等九种【衣于既翻绸与防同直由翻大丝缯也绵绸纺绵为之今淮人能织绵绸厚耐久服丝布以丝裨布缕织之今谓之兼丝布圆绫土绫也亦谓之花绢纱方目纱也绢吉掾翻缣也细丝缯绡相邀翻生丝缯葛葛越宜夏服布缉麻若纻为之种章勇翻】余悉禁之朝祭之服不拘此制【朝直遥翻】冬十月戊申周主如邺　上闻周人灭齐欲争徐兖【此言禹迹徐兖二州之地禹贡曰海岱及淮惟徐州济河惟兖州周之九州青州得沂泗淮三水兖州得大野无复徐州矣今之徐州春秋宋地左传围宋彭城是也秦属泗水郡汉属沛郡后分立楚国后置徐州自是之后徐州専治彭城矣】诏南兖州刺史司空吴明彻督诸军伐之以其世子戎昭将军惠觉摄行州事明彻军至吕梁周徐州总管梁士彦帅众拒战【帅读曰率】戊午明彻击破之士彦婴城自守明彻围之帝鋭意以为河南指麾可定中书通事舎人蔡景歴谏曰师老将骄不宜过穷逺略【魏黄初中中书置通事郎晋初置舎人通事江左令舎人通事谓之通事舎人掌呈奏案又掌诏命陈氏得国国之政事并由中书省有中书舎人五人分掌二十一局事各当尚书诸曹并为上司揔国内机要尚书唯听受而已将即亮翻】帝怒以为沮众【沮在吕翻】出为豫章内史未行有飞章劾景厯在省赃污狼籍坐免官削爵土【飞者不知其所自来也盖出于上意劾戸槩翻又音戸得翻】　周改葬徳皇帝于冀州【宇文肱者宇文防之父也从鲜于脩礼攻定州战死于唐河武城初追谥徳皇帝其地在齐未得改葬平齐之后乃得改葬于冀州】周主服缞【缞仓囘翻】哭于太极殿百官素服　周人诬温公髙纬与宜州刺史穆提婆谋反并其宗族皆赐死众人多自陈无之髙延宗独攘袂泣而不言以椒塞口而死【塞悉则翻】唯纬弟仁英以清狂仁雅以瘖疾得免【汉张敞奏言昌邑王贺清狂不惠蘓林曰凡狂者隂阳脉尽浊今此人不狂似狂故言清狂或曰色理清徐而心不慧故曰清狂清狂如今白痴也瘖于今翻痖也】徙于蜀其余亲属不杀者散配西土【西土谓长安西边州郡】皆死于边裔周主以高湝妻卢氏赐其将斛斯徴【湝戸皆翻又音皆将即亮翻下同】卢氏蓬首垢面长斋不言笑徴放之乃为尼【卢氏山东髙门史言其能守节长赍者依佛教茹蔬素不食荤肉尼女夷翻女僧】齐后妃贫者至以卖烛为业　十一月壬申周立皇子衍为道王【道古国名春秋有江黄道栢皇子当作皇孙衍周太子之长子此有可疑者后注屡及之通鉴一百七十一巻太建五年六月书周皇孙衍生】兊为蔡王　癸酉周遣上大将军王轨将兵救徐州初周人败齐师于晋州乗胜逐北齐人所弃甲仗未
　　暇收敛【事见上卷八年败补迈翻】稽胡乗间窃出【间古苋翻】并盗而有之仍立刘蠡升之孙没铎为主【刘蠡升为髙欢所灭见一百五十七巻梁武帝大同元年】号圣武皇帝改元石平周人既克关东【谓克齐也】将讨稽胡议欲穷其巢穴齐王宪曰歩落稽种类既多【种章勇翻】又山谷险絶王师一举未可尽除且当翦其魁首余加慰抚周主从之以宪为行军元帅督诸军讨之【行军元帅始此帅所类翻】至马邑分道俱进没铎分遣其党天柱守河东穆支守河西据险以拒之【此西河离石之河东河西也】宪命谯王俭撃天柱滕王逌击穆支【逌以周翻】并破之斩首万余级赵王招撃没铎禽之余众皆降【降戸江翻】　周诏自永熈三年以来东土之民掠为奴婢【后魏孝武帝永熈三年西入闗自是宇文氏髙氏交兵互相侵掠得其民口各以为奴婢】及克江陵之日良人没为奴婢者【梁世祖承圣三年江陵破事见一百六十五巻】并放为良又诏后宫唯置妃二人世妇三人御妻三人此外皆减之周主性节俭常服布袍寝布被后宫不过十余人每行兵亲在行陈【行陈上戸刚翻下读曰阵】歩渉山谷人所不堪抚将士有恩而明察果断【断丁乱翻】用法严峻由是将士畏威而乐为之死【将即亮翻乐音洛为于伪翻】　己亥晦日有食之　周初行刑书要制羣盗赃一匹及正长隐五丁若地顷以上皆死【隋因周制制人五家为保保有长保五为闾闾四为族皆有正畿外置里正比闾正党长比族正以相检察所谓正长也百畆为顷长知两翻】十二月戊申新作东宫成太子徙居之　庚申周主如并州徙并州军民四万戸于关中戊辰废并州宫及六府【是年春周置并州宫及六府】髙寳宁自黄龙上表劝进于髙绍义【黄龙即和龙今之黄龙府上时掌翻】绍义遂称皇帝改元武平以寳宁为丞相突厥佗鉢可汗举兵助之【可从刋入声汗音寒】
　　十年春正月壬午周主幸邺辛卯幸怀州【怀州治河内郡野王自此以后周陈之君书如书幸杂出其间未悉义例所安】癸巳幸洛州置怀州宫　二月甲辰周谯孝王俭卒　丁巳周主还长安　吴明彻围周彭城环列舟舰于城下攻之甚急【舰户黯翻】王轨引兵轻行据淮口【淮口清水入淮之口即清口也】结长围以铁鎻贯车轮数百沈之清水【沈持林翻郦道元曰清水即泗水之别名】以遏陈船归路军中忷惧【忷许勇翻】谯州刺史萧摩诃言于明彻曰闻王轨始锁下流其两端筑城今尚未立公若见遣击之彼必不敢相拒水路未断贼势不坚彼城若立则吾属必为虏矣明彻奋髯曰搴旗陷陈将军事也长筭逺略老夫事也摩诃失色而退【史言明彻骄而愎谏以致败髯而占翻搴起防翻防取也陈读曰阵】一旬之间水路遂断周兵益至诸将议破堰防军以舫载马而去马主裴子烈曰若破堰下船船必倾倒不如先遣马出　【考异曰南史作马明主今从陈书马主马军主也堰于建翻舫府妄翻并两船也倒都皓翻】时明彻苦背疾甚笃萧摩诃复请曰今求战不得进退无路若濳军突围未足为耻愿公帅歩卒乗马轝徐行摩诃领铁骑数千驱驰前后必当使公安逹京邑【京邑谓建康观摩诃此言亦知军退后周师继至必不能守淮南复扶又翻帅读曰率轝攷字书皆无此字唯类篇有之音羊茹切舁车也今言乗马轝则当读与舆字同从平声骑竒寄翻下同】明彻曰弟之此防乃良图也然歩军既多吾为总督必须身居其后相帅兼行【帅读曰率下同】弟马军宜速在前不可迟缓摩诃因帅马军夜发甲子明彻决堰乗水势退军冀以入淮至清口水势渐防舟舰并碍车轮不复得过王轨引兵围而蹙之众溃明彻为周人所执将士三万并器械辎重皆没于周【将即亮翻重直用翻】萧摩诃以精骑八十居前突围众骑继之【骑竒寄翻】比旦逹淮南【淮水南岸也比必寐翻】与将军任忠周罗防独全军得还【任音壬还音旋又如字】初帝谋取彭汴以问五兵尚书毛喜【彭汴谓彭城汴水之地五兵尚书以掌中兵外兵别兵都兵骑兵各官】对曰淮左新平边民未辑周氏始吞齐国难与争锋且弃舟艥之工【艥与楫同】践车骑之地【徐兖之地四平车骑便于驰突践慈演翻骑竒寄翻】去长就短非吴人所便臣愚以为不若安民保境寝兵结好【好呼到翻】斯久长之术也及明彻败帝谓喜曰卿言騐于今矣即日召蔡景厯复以为征南谘议参军【亦以其言騐也】周主封吴明彻为怀徳公【懐德郡公五代志巴东郡武宁县后周置南都郡源阳县寻改郡曰懐德县曰武宁】位大将军【其朝列于大将军无职事也】明彻忧愤而卒【卒子恤翻】　乙丑周以越王盛为大冡宰　三月戊辰周于蒲州置宫【五代志河东郡后魏曰秦州后周改蒲州因蒲坂以名州也】废同州及长春二宫【同州治冯翊宇文防辅魏多居同州其后受魏禅遂以同州置别宫长春宫在朝邑冯翊之属县也是宫盖亦宇文所置】甲戍周主初服常冠以皁纱全幅向后襆髪仍裁为
