<!-- { "loadSidebar": true } -->
　　因与贵人宴赋诗起居郎清平吕才【清平县属博州刘昫曰本汉贝丘县隋曰清平】被之管【被皮义翻】命曰功成庆善乐使童子八佾为九功之舞大宴防与破陈舞偕奏于庭【才有巧思故命以所赋诗被之管以为乐章以童子六十四人冠进德冠紫袴褶长袖漆髻屣履而舞号九功舞进蹈安徐以象文德破陈乐号七德舞击刺往来发扬蹈厉以象武功陈读曰阵】同州刺史尉迟敬德预宴【同州冯翊郡尉纡勿翻】有班在其上者敬德怒曰汝何功坐我上任城王道宗次其下谕解之敬德拳殴道宗目几眇【任音壬殴乌口翻几居希翻　考异曰唐厯云尝因内宴于御前殴宇文士及曰汝有何功合居吾上太宗慰谕之方止今从旧传】上不怿而罢谓敬德曰朕见汉髙祖诛灭功臣意常尤之故欲与卿等共保富贵令子孙不絶【令力丁翻】然卿居官数犯法乃知韩彭葅醢非髙祖之罪也国家纲纪唯赏与罚非分之恩不可数得【分扶问翻数所角翻】勉自修饰无贻后悔敬德由是始惧而自戢【戢阻立翻】冬十月乙卯车驾还京师帝侍上皇宴于大安宫帝与皇后更献饮膳及服御之物【更工衡翻】夜久乃罢帝亲为上皇捧舆至殿门【为于伪翻】上皇不许命太子代之　突厥颉利可汗郁郁不得意数与家人相对悲泣容貌羸惫【厥九勿翻颉奚结翻可从刋入声汗音寒数所角翻羸伦为翻惫蒲拜翻】上见而怜之以虢州地多麋鹿【义寜元年分农二县置虢州虢郡宋白曰帝王世纪云虢有三周封虢仲于西虢虢州之地也封虢叔于东虢今成臯也陜郡平陆是北虢】可以游猎乃以颉利为虢州刺史颉利辞不愿往癸未复以为右衞大将军【复扶又翻下勿复不复同又音如字】十一月辛巳契苾酋长何力帅部落六千余家诣沙州降诏处之于甘凉之间【契欺结翻苾毗必翻酋慈由翻长知两翻帅读曰率降戸江翻处昌吕翻甘凉相去五百里】以何力为左领军将军　庚寅以左光禄大夫陈叔达为礼部尚书帝谓叔达曰卿武德中有谠言【见一百九十一卷髙祖武德九年谠音党善言直言也】故以此官相报对曰臣见隋室父子相残以取乱亡当日之言非为陛下【为于伪翻】乃社稷之计耳　十二月癸丑帝与侍臣论安危之本中书令温彦博曰伏愿陛下常如贞观初则善矣帝曰朕比来怠于为政乎【观古玩翻比毗至翻】魏征曰贞观之初陛下志在节俭求谏不倦比来营缮微多谏者颇有忤旨此其所以异耳【比毗至翻忤五故翻】帝拊掌大笑曰诚有是事　辛未帝亲录系囚见应死者悯之纵使归家期以来秋来就死仍敕天下死囚皆纵遣使至期来诣京师　是岁党项羌前后内属者三十万口【党底朗翻】　公卿以下请封禅者前后相属【属之欲翻】上谕以旧有气疾恐登髙增剧公等勿复言【复扶又翻】　上谓侍臣曰朕比来决事或不能皆如律令公辈以为事小不复执奏夫事无不由小而致大此乃危亡之端也【比毗至翻夫音扶】昔关龙逢忠谏而死【逢皮江翻】朕毎痛之炀帝骄暴而亡公辈所亲见也公辈常宜为朕思炀帝之亡朕常为公辈念关龙逢之死【为于伪翻】何患君臣不相保乎　上谓魏征曰为官择人不可造次【朱元晦曰造次急遽茍且之时造七到翻】用一君子则君子皆至用一小人则小人竞进矣对曰然天下未定则专取其才不考其行丧乱既平【行下孟翻下同丧悤浪翻】则非才行兼备不可用也【观此则天下已定之后可不为官择人乎】
　　七年春正月更名破陈乐曰七德舞【更工衡翻左传楚庄王曰武有七德禁暴戢兵保大定功安民和众丰财故以为乐舞之名新志七德舞图左圆右方先偏后伍交错屈伸以象鱼丽鹅鹳命吕才以图教乐工百二十八人被银甲执防而舞凡三变毎变为四阵象击刺往来歌者和曰秦王破陈乐杜佑曰破陈乐舞图左圆右方先偏后伍鱼丽鹅鹳箕张翼舒交错屈伸首尾囘互以象战陈之形凡为三变每变有四阵有来往疾徐击刺之象以应歌节发扬蹈厉声韵慷慨陈读曰阵】癸巳宴三品已上及州牧蛮夷酋长于武门奏七德九功之舞【酋慈由翻长知两翻】太常卿萧瑀上言七德舞形容圣功有所未尽【瑀音禹上时掌翻】请写刘武周薛仁杲窦建德王世充等擒获之状上曰彼皆一时英雄今朝廷之臣往往尝北面事之若覩其故主屈辱之状能不伤其心乎瑀谢曰此非臣愚虑所及魏征欲上偃武修文毎侍宴见七德舞辄俛首不视见九功舞则谛观之【俛音免谛都计翻审也】　三月戊子侍中王珪坐漏泄禁中语左迁同州刺史庚寅以秘书监魏征为侍中　直太史雍人李淳风【雍县属岐州雍于用翻】奏灵台候仪制度疏畧但有赤道请更造浑天黄道仪【更工衡翻浑户本翻】许之癸巳成而奏之【时李淳风上言舜在璿玑玉衡以齐七政则浑天仪也周礼土圭正日景以求地中有以见日行黄道之騐也暨于周末此器乃亡汉洛下闳作浑仪其后贾逵张衡亦有之而推騐七曜并循赤道按冬至极南夏至极北而赤道常定于中国无南北之异盖浑仪无黄道久矣上异其说因诏为之仪表里三重下据准基上如十字末树鼇足以张四表一曰六合仪有天经双规金浑纬规金常规相结于四极之内列二十八宿十日十二辰经纬三百六十五度二曰三辰仪圆径八尺有璿玑规日游规列宿所行转于六合之内三曰四游仪圆枢为轴以连结玉衡游筩而贯约矩规又极北树北辰南矩地轴傍转于内玉衡在枢之间而南北游仰以观天之辰宿下以识器之晷度皆用铜为之】夏五月癸未上幸九成宫　雅州道行军总管张士
　　贵击反獠破之【雅州汉严道县地隋废州置临邛郡唐复为雅州獠鲁皓翻】　秋八月乙丑左屯衞大将军谯敬公周范卒上行幸常令范与房龄居守【卒子恤翻守式又翻】范为人忠笃严正疾甚不肯出外竟终于内省与龄相抱而诀曰所恨不获再奉圣顔　辛未以张士贵为龚州道行军总管使击反獠【龚州临江郡汉猛陵县地隋为永平郡武林县贞观三年置鷰州于今州东仍于鷰州之故所置龚州】九月山东河南四十余州水遣使赈之【使疏吏翻赈津忍翻】　去岁所纵天下死囚凡三百九十人无人督帅皆如期自诣朝堂【帅读曰率朝直遥翻　考异曰四年实录云天下断死罪止二十九人今年实录乃有二百九十九人何顿多如此事已可疑又白居易乐府云死囚四百来归狱旧本纪统纪年代记皆云二百九十人今从新书刑法志】无一人亡匿者上皆赦之　冬十月庚申上还京师　十一月壬辰以开府仪同三司长孙无忌为司空【长知两翻】无忌固辞曰臣忝预外戚恐天下谓陛下为私上不许曰吾为官择人惟才是与【为于伪翻】茍或不才虽亲不用襄邑王神符是也【神符少威严不为下所畏又足不良于行由是归第】如其有才虽雠不弃魏征等是也今日所举非私亲也　十二月甲寅上幸芙蓉园【景龙文舘记芙蓉园在京师罗城东南隅本隋世之离宫也青林重复绿水弥漫帝城胜景也】丙辰校猎少陵原【少陵原在长安城南属万年县界少始照翻】戊午还宫从上皇置酒故汉未央宫【汉故未央宫在长安宫城北禁苑之西偏　考异曰旧髙祖纪八年阅武于城西髙祖亲自临视还置酒于未央宫髙祖实录不记年月据太宗实录八年正月颉利可汗死今从唐厯】上皇命突厥颉利可汗起舞又命南蛮酋长冯智戴咏诗【厥九勿翻颉奚结翻可从刋入声汗音寒酋慈由翻长知两翻】既而笑曰胡越一家自古未有也帝奉觞上夀【上时掌翻】曰今四夷入臣皆陛下教诲非臣智力所及昔汉髙祖亦从太上皇置酒此宫妄自矜大【汉髙祖十年置酒未央宫奉玉巵为太上皇夀曰始大人常以臣亡赖不能治产业不如仲力今某之业所就孰与仲多】臣所不取也上皇大悦殿上皆呼万岁　帝谓左庶子于志宁右庶子杜正伦曰朕年十八犹在民间民之疾苦情伪无不知之及居大位区处世务犹有差失况太子生长深宫【处昌吕翻长知两翻】百姓艰难耳目所未涉能无骄逸乎卿等不可不极谏太子好嬉戏颇亏礼法志宁与右庶子孔頴达数直谏【好呼到翻数所角翻】上闻而嘉之各赐金一斤帛五百匹工部尚书段纶奏征巧工杨思齐上令试之纶使先造傀儡【傀儡木偶戯也杜佑曰窟子亦曰傀磊子作偶人以戏善歌舞本丧乐也汉末始用之于嘉防北齐髙纬尤所好闾市盛行焉余按列子偃师以此伎奉周穆王其来久矣傀口猥翻儡落猥翻】上曰得巧工庶供国事卿令先造戏具岂百工相戒无作淫巧之意邪【月令孟春之月百工咸理监工日号毋或作为淫巧以荡上心邪音耶】乃削纶阶【唐制工部尚书正三品削其阶则不得立于三品班中】　嘉陵州獠反【嘉州眉山郡汉犍为南安县地陵州陵山郡汉蜀郡广都犍为郡武阳二县东界之地獠鲁皓翻】命邗江府统军牛进达击破之【唐扬州有防江府兵防胡安翻】　上问魏征曰羣臣上书可采及召对多失次何也【臣上时掌翻】对曰臣观百司奏常事数日思之及至上前三分不能道一况谏者拂意触忌【拂与咈同】非陛下借之辞色岂敢尽其情哉上由是接羣臣辞色愈温尝曰炀帝多猜忌临朝对羣臣多不语【朝直遥翻】朕则不然与羣臣相亲如一体耳
