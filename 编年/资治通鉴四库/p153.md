<!-- { "loadSidebar": true } -->
　　元延元年春正月己亥朔日有食之　壬戌王商复为大司马卫将军【商去年以病免今复位】　三月上行幸雍祠五畤【雍于用翻畤音止】　夏四月丁酉无云而雷【刘向曰雷当托于云犹君之托于臣隂阳之合也人君不恤天下万民有怨畔之心故无云而雷】有流星従日下东南行四面燿燿如雨自晡及昏而止　赦天下　秋七月有星孛于东井【孛蒲内翻】上以灾变博谋羣臣北地太守谷永对曰王者躬行道徳承顺天地则五征时序【五征即洪范之八庶征曰雨曰旸曰寒曰燠曰风也】百姓夀考符瑞并降失道妄行逆天暴物则咎征着邮【洪范之常雨常旸常寒常燠常风为咎征着明也天见咎徴以明着人君之过也师古曰邮与尤同尤过也】妖孽并见【洪范五行传説曰凡草木之类谓之妖妖犹夭胎言尚防也虫豸之类谓之孽孽则芽孽矣见贤遍翻】饥馑荐臻终不改寤恶洽变备不复谴告更命有徳【如鲁哀祸大天不降谴是也复扶又翻更工衡翻】此天地之常经百王之所同也加以功徳有厚薄期质有修短时世有中季【师古曰中读曰仲】天道有盛衰陛下承八世之功业【八世髙恵文景武昭宣元】当阳数之标季【孟康曰阳九之末纪也师古曰标音必遥翻】渉三七之节纪【孟康曰至平帝乃三七二百一十嵗之厄今已渉向其节纪】遭无妄之卦运【应劭曰天必先云而后雷雷而后雨而今无云而雷无妄者无所望也万物无所望于天灾异之最大者也师古曰取易之无妄卦为义项安世曰古妄与望通秦汉言无妄皆无望也朱英之説黄歇与扬子法言皆然故太以去凖无妄谓其无所复望也在易则自为诚妄之妄】直百六之灾阸【易九戹曰初入元百六阳九孟康曰易传也所谓阳九之戹百六之防也初入元百六嵗有戹者则前元之余气也师古曰直当也孔颖达曰凡水旱之嵗歴运有常按律歴志云十九嵗为一章四章为一部二十部为一统三綂为一元则一元有四千五百六十嵗初入元一嵗有阳九为旱九年次三百七十四嵗隂九谓水九年以一百六嵗并三百七十四嵗为四百八十嵗注云六乗八之数次四百八十嵗有阳九谓旱九年次七百二十嵗隂七谓水七年次七百二十嵗阳七谓旱七年又注云七百二十者九乗八之数次六百嵗隂五谓水五年次六百嵗阳五谓旱五年注云六百嵗者以八乗八八八六十四又以七乗八七八五十六相并为一千二百嵗于易七八不变气不通故合而数之各得六百嵗次四百八十嵗隂三次四百八十嵗阳三除入元至阳三除去灾嵗摠有四千五百六十年其灾嵗两个阳九年一个隂九年一个隂阳各七年一个隂阳各五年一个隂阳各三年摠有五十七年并前四千五百六十年通为四千六百一十七嵗此一元之气终矣此是隂阳水旱之大数也所以正用七八九六相乗者以水数六火数七木数八金数九此交互相乗也以七八九六隂阳之数自然故有九年七年五年三年之灾】三难异科杂焉同防【师古曰杂谓相参也一曰杂音先合翻杂焉总萃难乃旦翻】建始元年以来二十载间【载子亥翻】羣灾大异交错锋起多于春秋所书内则为深宫后庭将有骄臣悍妾醉酒狂悖卒起之败【骄臣指淳于长等悍妾指赵昭仪姊弟也悍下罕翻又侯旰翻师古曰卒读曰猝悖蒲内翻又蒲没翻】北宫苑囿街巷之中臣妾之家幽闲之处【园也孔颖达曰有蕃曰园有墙曰囿园囿大同蕃墙异耳囿者域飬禽兽之处园者种菜殖果之处毛晃曰亦以飬禽兽直曰街曲曰巷师古曰闲读曰闲】征舒崔杼之乱【陈灵公滛于夏姬数如其家夏姬之子征舒病之自廐射而杀之齐荘公通于崔杼之妻姜氏数如崔氏杼伏甲杀之事并见左传此指帝防行将有征舒崔杼之祸也】外则为诸夏下土将有樊并苏令陈胜项梁奋臂之祸【樊并苏令事见上卷永始三年陈胜项梁事见七卷秦二世元年夏户雅翻下同】安危之分界宗庙之至忧【师古曰分音扶问翻】臣永所以破胆寒心豫言之累年下有其萌然后变见于上【见贤遍翻】可不致慎祸起细防奸生所易【易轻也忽也言奸生于所轻忽也易以豉翻】愿陛下正君臣之义无复与羣小媟黩宴饮【师古曰媟狎也音私列翻黩汚也复扶又翻下同】勤三纲之严【师古曰三纲君臣父子夫妇也余按君为臣纲父为子纲夫为妇纲所谓严也】修后宫之政抑逺骄妬之宠崇近婉顺之行【逺于愿翻近其靳翻行下孟翻】朝觐法驾而后出【朝直遥翻】陈兵清道而后行无复轻身独出饮食臣妾之家三者既除内乱之路塞矣【三者谓防行崇饮好色也塞悉则翻】诸夏举兵萌在民饥馑而吏不恤兴于百姓困而赋敛重发于下怨离而上不知【永书曰诸夏举兵以大角为期盖言已有其萌而将至于兴发也敛力赡翻】传曰饥而不损兹谓泰厥咎亡【师古曰洪范传之辞余按五行志盖京房易传之辞也】比年郡国伤于水灾禾麦不收【禾粟苖也又稼之摠名比毗至翻】宜损常税之时【谓此时宜减税也】而有司奏请加赋甚缪经义逆于民心市怨趋祸之道也【趋读曰趣与促同】臣愿陛下勿许加赋之奏益减奢泰之费流恩广施【施式豉翻】振赡困乏勅劝耕桑以慰绥元元之心诸夏之乱庶几可息【赡而艳翻几居希翻又巨衣翻】中垒校尉刘向【武帝置中垒校尉掌北军垒门之内又外掌西域八校尉之首也】上书曰臣闻帝舜戒伯禹毋若丹朱傲【师古曰事见虞书后稷篇丹朱尧子也敖读曰傲仲冯曰此禹戒舜之语非舜戒禹之辞也上时掌翻】周公戒成王毋若殷王纣【商书无逸篇周公戒成王曰毋若殷王纣之迷乱酗于酒徳哉】圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日食三十六【师古曰従隠公元年至哀公十四年获麟凡二百四十二年日食三十六谓隠三年二月己巳桓三年七月壬辰朔十七年十月朔荘十八年三月二十五年六月辛未朔二十六年十二月癸亥朔三十九九月庚午朔僖五年九月戊申朔十二年三月庚午十五年五月文元年二月己亥朔十五年六月辛丑朔宣八年七月甲子十年四月丙辰十七年六月癸邜成十六年六月丙寅朔十七年十二月丁巳朔襄十四年二月乙未朔十五年秋八月丁巳二十年冬十月丙辰朔二十一年九月庚戌朔冬十月庚辰朔二十三年二月癸酉朔二十四年秋七月甲子朔八月癸巳朔二十七年冬十二月乙亥朔昭七年夏四月甲辰朔十五年六月丁巳朔十七年六月甲戌朔二十一年秋七月壬午朔二十二年十二月癸酉朔二十四年夏五月乙未朔三十一年十二月辛亥朔定五年正月辛亥朔十二年卜一月丙寅朔十五年八月庚辰朔也】今连三年比食【比毗至翻】自建始以来二十嵗间而八食率二嵗六月而一发古今罕有【建始三年十二月戊申朔河平元年四月癸亥晦三年八月乙邜晦四年三月癸丑朔阳朔元年二月丁未晦永始二年二月乙酉晦三年正月己邜晦四年七月辛未晦凡八食而是年春正月己亥又不预此数】异有小大希稠占有舒疾缓急观秦汉之易世览恵昭之无后察昌邑之不终视孝宣之绍起皆有变异着于汉纪天之去就岂不昭昭然哉【按向书曰秦始皇之末至二世时日月薄食山林沦亡星辰出于四孟太白经天而行无云而雷枉矢夜光荧惑袭月防火烧宫野禽戏庭都门内崩长人见临洮石陨于东郡星孛大角大角以亡及项籍之败亦孛大角汉之入秦五星聚于东井得天下之象也孝恵时有雨血日食于冲灭光星见之异孝昭时有太山卧石自立上林僵桞复起大星如月西行众星随之此为特异孝宣兴起之表天狗夹汉而西乆隂不雨者二十余日昌邑不终之异也】臣幸得托末属诚见陛下寛明之徳冀销大异而兴髙宗成王之声【向书曰髙宗成王亦有雊雉拔木之变能思其故故髙宗有百年之福成王有复风之报向之所以望帝者如此】以崇刘氏【崇増髙也谓増髙刘氏之业愈巍巍也】故恳恳数奸死亡之诛【师古曰恳恳欲诚之意也奸犯也数所角翻奸音千】天文难以相晓臣虽圗上犹须口説然后可知愿赐清燕之闲指圗陈状上辄入之【师古曰谓召入也上时掌翻闲读曰闲又如字上輙之上如字】然终不能用也　【考异曰向传云星孛东井岷山崩向懐不能已上此奏按岷山崩在三年此奏云自建始以来二十嵗间而食八率二嵗六月而一发则上此奏当在今年也胡旦亦载之三年　余按刘向传若以星孛东井为据则上奏当在今年若以岷山崩为据则上奏当在三年若以二十嵗间日八食为据则上奏当在去年然向言日食之变率二嵗六月而一发以班书考之自建始三年十二月至河平元年四月则一年五月而食至四年三月癸丑朔则才一年而食又至阳朔元年二月丁未晦则又期年而食永始元年九月丁巳晦志书食而纪不书至二年二月乙酉晦则凡九期而志所书永始元年九月丁巳晦不计也又至永始三年正月己卯晦则未及一期而食又至四年七月辛未晦则一年六月而食向所谓率二嵗六月而一发亦通二十嵗而约言之耳自建始三年至今年以纪考之则九食以志考之则十食此其差异又未有所折衷也】　红阳侯立举陈咸方正对防拜为光禄大夫给事中丞相方进复奏咸前为九卿坐为贪邪免【咸免见上卷永始二年复扶又翻】不当防方正举备内朝臣【孟康曰内朝中朝也大司马前后左右将军侍中常侍散骑诸吏给事中为中朝官丞相以下至六百石为外朝官也】并劾红阳侯立选举故不以实【汉制列侯选举不以实削封户劾户槩翻下同】有诏免咸勿劾立　十二月乙未王商为大将军辛亥商薨其弟红阳侯立次当辅政先是立使客因南郡太守李尚占垦草田数百顷【先悉荐翻据孙寳传占垦草田颇有民所假少府陂泽略皆开发师古曰隠度而取之也草田荒田也旧为陂泽本属少府其后以假百姓百姓皆已田之而立摠谓为草田占云新自垦占音之赡翻百畆为顷】上书以入县官【师古曰立上书云新垦得此田请以入官也】贵取其直一亿万以上【师古曰直价直也贵者増于时价】丞相司直孙寳发之上由是废立而用其弟光禄勲曲阳侯根庚申以根为大司马骠骑将军　【考异曰荀纪云十一月成纪云十二月按是嵗十一月甲子朔无乙未辛亥庚申荀悦误　今按考异又有扬雄待诏一条注云雄传云车骑将军王音竒其文雅荐雄待诏按雄自序云上方郊祠甘泉泰畤召雄待诏承明之庭奏甘泉赋其十二月奏羽猎赋事在今年时王音卒已乆盖王根也胡旦遂误以为曲阳侯云　余按曲阳侯即王根也王音则封安阳侯】　特进安昌侯张禹请平陵肥牛亭地【师古曰肥牛亭名禹欲得置亭之处为茔】曲阳侯根争以为此地当平陵寝庙衣冠所出游道宜更赐禹它地【请别以地赐之更工衡翻】上不従卒以赐禹【卒子恤翻】根由是害禹宠数毁恶之【数所角翻下同师古曰恶谓言其过恶依顔注恶当读如字后凡毁恶之恶皆同音】天子愈益敬厚禹每病輙以起居闻【师古曰谓其饮食寝卧之増损】车驾自临问之上亲拜禹牀下禹顿首谢恩禹小子未有官禹数视其小子上即禹牀下拜为黄门郎给事中【即就也】禹虽家居以特进为天子师国家每有大政必与定议【师古曰与读曰豫余谓与读如字言天子与禹定其可否也】时吏民多上书言灾异之应讥切王氏専政所致【上时掌翻】上意颇然之未有以明见【未能灼见人言之当否也】乃车驾至禹弟【弟与第同舎也宅也】辟左右【师古曰辟读曰辟】亲问禹以天变因用吏民所言王氏事示禹禹自见年老子孙弱又与曲阳侯不平恐为所怨则谓上曰春秋日食地震或为诸侯相杀夷狄侵中国【为于伪翻】灾变之意深逺难见故圣人罕言命不语怪神【师古曰罕稀也论语云子罕言利与命与仁又曰子不语怪力乱神】性与天道自子贡之属不得闻【师古曰论语称子贡曰夫子之言性与天道不可得而闻也谓孔子未尝言性命及天道】何况浅见鄙儒之所言陛下宜修政事以善应之与下同其福喜【汉书张禹传喜作善】此经义意也新学小生乱道误人宜无信用以经术断之【断丁乱翻】上雅信爱禹由此不疑王氏【元帝师萧望之成帝师张禹皆敬重之矣元帝不能聴望之言疎许史而去恭显成帝则聴禹言而不疑王氏望之以此杀身禹以此茍富贵汉祚中衰实由此也又成帝之时吏民犹讥切王氏平帝之末吏民以王莽不受新野田上书者至四十八万七千五百七十二人何元帝之时吏民犹忠于汉平帝之时吏民则附王氏也政自之出乆矣人心能无従之乎有国家者尚监兹哉】后曲阳侯根及诸王子弟闻知禹言皆喜説遂亲就禹【张氏安矣刘氏危矣説读曰悦】故槐里令朱云【元帝时云为槐里令坐论石显废锢故称故】上书求见【见贤遍翻】公卿在前云曰今朝廷大臣上不能匡主下无以益民皆尸位素餐【师古曰尸主也素空也尸位者不举其事但主其位而已素餐者徳不称官空食禄】当孔子所谓鄙夫不可与事君茍患失之亡所不至者也【师古曰论语所载孔子之言也茍患失其宠禄则言行僻邪无所不至也谨案孔子曰鄙夫可与事君也与哉其未得之也患得之既得之患失之茍患失之无所不至矣亡与无同】臣愿赐尚方斩马劒【师古曰尚方少府之属官也作供御器物故有斩马劒劒利可以斩马】断佞臣一人头以厉其余【断丁管翻】上问谁也对曰安昌侯张禹上大怒曰小臣居下讪上【盖引用论语恶居下流而讪上之言师古曰讪谤也音所諌翻又音删】廷辱师傅罪死不赦御史将云下云攀殿槛槛折【师古曰槛轩前栏也折而故翻】云呼曰臣得下従龙逢比干游于地下足矣【师古曰呼呌也音火故翻□龙逢桀臣王子比干纣臣皆以谏而死故云然逢音皮江翻】未知圣朝何如耳【师古曰言杀直臣其声恶余谓云盖言亦将如夏殷之亡也朝直遥翻下入朝同毎朝同】御史遂将云去【将如字挟也携也】于是左将军辛庆忌免冠解印绶叩头殿下曰此臣素着狂直于世【师古曰着表也言此名乆已章表】使其言是不可诛其言非固当容之臣敢以死争庆忌叩头流血上意解然后得已【言杀云之事得止也】及后当治槛【治直之翻】上曰勿易因而辑之以旌直臣【师古曰辑与集同谓补合之也旌表也】　匈奴搜谐单于将入朝未入塞病死弟且莫车立为车牙若鞮单于以囊知牙斯为左贤王【单音蝉且子余翻车尺遮翻鞮丁奚翻】　北地都尉张放到官数月复征入侍中【复扶又翻下同】太后与上书曰前所道尚未效【张晏曰谓太后言班侍中大将军所举宜宠异之详上卷永始二年】见富平侯反复来其能黙虖【如淳曰富平侯张放又来太后安能黙然不以为言】上谢曰请今奉诏上于是出放为天水属国都尉【地理志天水属国都尉治勇土县】张少府许商光禄勲师丹为光禄大夫【姓谱师古者掌乐之官因以为氏】班伯为水衡都尉并侍中皆秩中二千石每朝东宫常従【従才用翻】及大政俱使谕指于公卿【使传上指以谕公卿也】上亦稍厌游宴复修经书之业【上为太子时好经书及即位幸酒乐宴乐今出放等复修经书业】太后甚悦　是嵗左将军辛庆忌卒庆忌为国虎臣【爪牙扞御之臣曰虎臣】遭世承平匈奴西域亲附敬其威信
