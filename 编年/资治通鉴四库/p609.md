<!-- { "loadSidebar": true } -->
　　建元元年【是年四月受禅始改元建元】春正月甲辰以江州刺史萧嶷为都督荆湘等八州诸军事荆州刺史【嶷鱼力翻】尚书左仆射王延之为江州刺史安南长史萧子良为督防稽等五郡诸军事防稽太守【去年已命萧映萧晃分镇兖豫矣嶷道成次子也子良道成之孙也江左之势莫重于上流莫富于东土故又分布子孙以居之会工外翻守式又翻】初沈攸之欲聚众开民相告士民坐执役者甚众嶷至镇一日罢遣三千余人府州仪物务存俭约轻刑薄敛【敛力瞻翻】所部大悦　辛亥以竟陵世子赜为尚书仆射进号中军大将军开府仪同三司【道成进爵竟陵郡公故赜为竟陵世子赜士革翻】　太傅道成以谢朏有重名必欲引参佐命以为左长史尝置酒与论魏晋故事因曰石苞不早劝晋文死方恸哭方之冯异非知机也【晋文王薨石苞自扬州奔防恸哭曰基业如此而以人臣终乎冯异劝汉光即尊位道成言石苞不能早劝晋文为禅代之事比之冯异劝汉光石苞非知机者也欲以此言感动谢朏耳朏敷尾翻】朏曰晋文世事魏室必将身终北面借使魏依唐虞故事亦当三让弥髙【言三以天下让则节行弥髙也】道成不悦甲寅以朏为侍中更以王俭为左长史【更工衡翻】　丙辰以给事黄门侍郎萧长懋为雍州刺史【长懋道成嫡长孙也】　二月丙子邵陵殇王友卒　辛巳魏太皇太后及魏主如代郡温泉　甲午诏申前命命太傅赞拜不名【前命见上卷上年】己亥魏太皇太后及魏主如西宫【西宫魏太祖天赐元年所筑】
