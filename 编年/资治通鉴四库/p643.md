<!-- { "loadSidebar": true } -->
　　田益宗战于长风城【左传定公四年蔡矦与吴子唐矦伐楚还塞大隧直辕冥阸所谓大隧即黄岘闗直辕冥阸乃武阳平靖二闗也黄岘今名九里闗在义阳郡南百里武阳在今大寨岭郡东南九十里平靖今名行者坡郡南七十五里魏太和十七年田益宗降魏十九年置东豫州于新息广陵城以益宗为刺史长风城在隂山闗南隂山闗在弋阳县界宋文帝元嘉二十五年以豫部蛮民立十八县长风其一也属西阳郡九域志舒州懐宁县有长风镇懐宁汉皖县地晋安帝立晋熈郡仍立懐寜县为郡治所盖以懐宁蛮左名县也】子阳等败还　【考异曰此一事齐书纪传皆无之魏帝纪九月乙丑东豫州刺史田益宗破寳卷将吴子阳邓元起于长风梁书邓元起传蛮帅田孔明附于魏自号郢州刺史宼掠三闗规袭夏口元起帅鋭卒攻之旬月之间频防六城斩获万计余党皆散走仍戍三闗二书胜败不同如此今从魏纪】萧懿之入援也萧衍驰使所亲虞安福説懿曰【説输芮翻】
　　【下説帝同】诛贼之后则有不赏之功当明君贤主尚或难立况于乱朝何以自免【朝直遥翻下同】若贼灭之后仍勒兵入宫行伊霍故事【使之废立也】此万世一时若不欲尔便放表还历阳托以外拒为事则威振内外谁敢不从一朝放兵受其厚爵高而无民必生后悔【谓官爵虽高而兵权去已必将束手就死】长史徐矅甫苦劝之懿并不从崔慧景死懿为尚书令有弟九人敷衍畅融宏伟秀憺恢【憺徒敢翻又徒滥翻】懿以元勲居朝右畅为卫尉掌管籥时帝出入无度或劝懿因其出门【谓出台城门而游走也】举兵废之懿不听嬖臣茹法珍王喧之等惮懿威权説帝曰懿将行隆昌故事【谓隆昌废鬱林王也嬖卑义翻又博计翻茹音如咺况晚翻】陛下命在晷刻帝然之徐矅甫知之密具舟江渚劝懿西奔襄阳懿曰自古皆有死岂有叛走尚书令邪【史言萧懿忠于齐室】懿弟侄咸为之僃冬十月己卯帝赐懿药于省中懿且死曰家弟在雍深为朝廷忧之【雍于用翻时以襄阳为雍州治所言衍必将举兵也为于伪翻】懿弟侄皆亡匿于里巷无人之者【史言人心皆为萧懿兄弟覆防】唯融捕得诛之　丁亥魏以彭城王勰为司徒録尚书事勰固辞不免勰雅好恬素不乐势利高祖重其事干【好呼到翻乐音洛干用也谓临事有干用也】故委以权任虽有遗诏【遗诏见上卷上年】复为世宗所留【谓出当方面复入为司徒録尚书也复扶又翻】勰每乖情愿常凄然叹息为人美风仪端严若神折旋合度【记曰周旋中规折旋中矩注云折旋曲行也】出入言笑观者忘疲敦尚文史物务之暇披覧不辍小心谨慎初无过失虽闲居独处【处昌吕翻】亦无惰容爱敬儒雅倾心礼待清正俭素门无私谒【史言彭城王勰为魏宗室诸王之秀】　十一月己亥魏东荆州刺史桓晖入防防下笮戍【下笮戍在沔北直襄阳东北笮侧百翻又在各翻】归之者二千余户晖诞之子也【宋明帝泰豫元年桓诞降魏】初帝疑雍州刺史萧衍有异志直后荥阳郑植弟绍
