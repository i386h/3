<!-- { "loadSidebar": true } -->
　　【故翻　考异曰梁帝纪作白早生马仙琕作琅邪王司马庆曽今皆从魏书】自号平北将军求救于司州马仙琕【琕部田翻】时荆州刺史安成王秀为都督【秀以荆州刺史督诸州司州其所统也】仙琕籖求应赴【籖前叙求应赴之事注见一百二十卷宋文帝元嘉元年】参佐咸谓宜待台报【谓宜奏上天台而待报江左率谓朝廷为台亦谓之天台】秀曰彼待我以自存【彼谓白早生】援之宜速待敕虽旧【谓旧制须待台敕】非应急也即遣兵赴之上亦诏仙琕救早生仙琕进顿楚王城【楚王城即楚王戌】遣副将齐茍儿【将即亮翻　考异曰魏书作茍仁今从梁书南北史】以兵二千助守悬瓠诏以早生为司州刺史　【考异曰梁帝纪十月丙子魏阳闗主许敬珍以城内附诏大举北伐以始兴王憺帅众入清王茂帅众向宿豫丁丑白早生与豫州刺史胡逊以城内属以早生为司州胡逊为豫州刺史明年正月壬辰魏镇东参军成景隽斩宿豫城主严仲宝以城内属二月丁夘魏楚王城主李国兴以城内附姓名年月事迹既与魏书参差又徧检诸列皆无其事今并从魏书】　丙寅以吴兴太守张稷为尚书左仆射【守式又翻】　魏以尚书邢峦行豫州事将兵击白早生魏主问之曰卿言早生走也守也何时可平对曰早生非有深谋大智正以司马悦暴虐乗众怒而作乱民迫于凶威不得已而从之纵使梁兵入城水路不通粮运不继亦成禽耳早生得梁之援溺于利欲必守而不走若临以王师士民必翻然归顺不出今年当传首京师魏主悦命峦先使中山王英继之峦帅骑八百倍道兼行五日至鲍口丙子早生遣其大将胡孝智将兵七千离城二百里逆战【帅读曰率骑奇寄翻下同将即亮翻下椿将同离力智翻】峦奋击大破之乗胜长驱至悬瓠早生出城逆战又破之因渡汝水围其城诏加峦都督南讨诸军事丁丑魏镇东参军成景隽杀宿豫戍主严仲贤以城来降【降戸江翻】时魏郢豫二州自悬瓠以南至于安陆诸城皆没唯义阳一城为魏坚守【为于伪翻】蛮帅田益宗帅羣蛮以附魏【蛮帅所类翻宗帅读曰率】魏以为东豫州刺史【魏东豫州治新息广陵城领汝南东新蔡新蔡弋阳长陵郡】上以车骑大将军开府仪同三司五千戸郡公招之益宗不从十一月庚寅魏遣安东将军杨椿将兵四万攻宿豫魏主闻邢峦屡捷命中山王英趣义阳英以众少累表请兵弗许【趣与趋同七喻翻少诗沼翻】英至悬瓠辄与峦共攻之十二月己未齐茍儿等开门出降斩白早生及其党数十人英乃引兵前趋义阳【趋七喻翻】宁朔将军张道凝先屯楚王城癸亥弃城走英追击斩之魏义阳太守狄道辛祥与娄悦共守义阳将军胡武城陶平虏攻之祥夜出袭其营擒平虏斩武城由是州境获全论功当赏娄悦耻功出其下间之于执政赏遂不行【间古苋翻史言髙肇専魏赏罚无章】　壬申魏东荆州表桓晖之弟叔兴前后招抚太阳蛮归附者万余户请置郡十六县五十【自是之后蛮左郡县不可胜纪矣】诏前镇东府长史郦道元案行置之【行下孟翻】道元范之子也【郦范见一百三十二卷宋明帝泰始三年】　是嵗柔然佗汗可汗复遣纥奚勿六跋献貂裘于魏【佗徒河翻汗音寒可从刋入声复扶又翻】魏主弗受报之如前【前事见上卷五年】初髙车侯倍穷奇为嚈哒所杀【嚈哒国大月氐之种类也亦曰髙车之别种其原出于塞北自金山而南在于阗之西去长安一万一百里其王都拔底城盖王舍城也嚈益涉翻哒当割翻又陁葛翻又宅轧翻】执其子弥俄突而去其众分散或犇魏或犇柔然魏主遣羽林监河南孟威抚纳降户置于髙平镇【降户江翻】髙车王阿伏至罗残暴国人杀之立其宗人跋利延嚈哒奉弥俄突以伐髙车国人杀跋利延迎弥俄突而立之弥俄突与佗汗可汗战于蒲类海不胜西走三百余里佗汗军于伊吾北山会髙昌王麴嘉求内徙于魏时孟威为龙骧将军【骧思将翻】魏主遣威发凉州兵三千人迎之至伊吾佗汗见威军怖而遁去【怖普布翻】弥俄突闻其离骇追击大破之杀佗汗于蒲类海北割其发送于威且遣使入贡于魏【使疏吏翻】魏主使东城子于亮报之赐遗甚厚【遗于季翻】髙昌王嘉失期不至威引兵还沱汗可汗子丑奴立号豆罗伏跋豆伐可汗【魏収曰魏言彰制也】改元建昌　宋齐旧仪祀天皆服衮冕兼著作郎髙阳许懋请造大裘从之【周礼天官司裘掌为大裘以供王祀天之服郑众注云大裘黒羔裘服以祀天示质时有司寻大裘之制唯郑注司服云大裘羔裘也既无所出未可为据按六冕之服皆上纁下今宜以缯为之其制式如裘其裳以纁皆无文绣冕则无旒制曰可】上将有事太庙诏以斋日不乐自今舆驾始出鼓吹从而不作还宫如常仪【还宫则鼓吹振作吹昌瑞翻】
