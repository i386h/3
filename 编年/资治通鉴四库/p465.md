<!-- { "loadSidebar": true } -->
　　升平元年春正月壬戌朔帝加元服太后诏归政大赦改元太后徙居崇徳宫　燕主隽徴幽州刺史乙逸为左光禄大夫逸夫妇共载鹿车子璋従数十骑服餙甚丽奉迎于道逸大怒闭车不与言到城深责之【到城谓到蓟城也永和八年燕王都蓟于龙城置留台以乙逸领留务葢以幽州刺史镇龙城也骑竒寄翻】璋犹不悛【悛丑缘翻下同】逸常忧其败而璋更被擢任歴中书令御史中丞【被皮义翻】逸乃叹曰吾少自修立【少诗照翻】克已守道仅能免罪璋不治节俭专为奢縦【治直之翻】而更居清显此岂惟璋之忝幸实时世之陵夷也　二月癸丑燕主隽立其子中山王暐为太子大赦改元光夀　太白入东井秦有司奏太白罚星东井秦分【分扶问翻】必有暴兵起京师秦主生曰太白入井自为渴耳【为于伪翻】何所怪乎　姚襄将图关中夏四月自北屈进屯杏城【北屈县汉属河东郡晋属平阳郡师古曰屈吾勿翻晋公子夷吾所居班志禹贡壶口山在北屈县东南水经注北屈西距河十里孟门山在河上襄葢自北屈渡河而屯杏城五代志汾州昌宁县有壶口山宋白曰慈州吉郷县汉北屈县今县北二十一里古城即汉理魏収地形志澄城县有杏城师古曰澄城汉冯翊之徴县也徴音惩据载记杏城在马兰山北杜佑曰姚苌置杏城镇在坊州西七里】遣辅国将军姚兰略地敷城【敷城唐坊州鄜城县是也后魏置敷城县隋改曰鄜城】曜武将军姚益生【曜武将军葢赵石氏所署置】左将军王钦卢各将兵招纳诸胡兰襄之从兄【従才用翻】益生襄之兄也　胡及秦民归之者五万余戸秦将苻飞龙击兰擒之襄引兵进据黄落秦主生遣卫大将军广平王黄眉平北将军苻道龙骧将军东海王坚【骧思将翻】建节将军邓羌【汉魏之间置建节中郎将后以为将军号】将歩骑万五千以御之襄坚壁不战羌谓黄眉曰襄为桓温张平所败锐气防矣【败补迈翻防息浪翻】然其为人强狠【狠户垦翻】若鼓噪扬旗直压其垒彼必忿恚而出【恚于避翻】可一战擒也五月羌帅骑三千压其垒门而陈【帅读曰率骑竒寄翻陈读曰阵】襄怒悉众出战羌阳不胜而走襄追之至于三原【三原在汉冯翊池阳县界宋白曰苻坚于嶻嶭北置三原防军后周置三原县】羌回骑击之黄眉等以大众继至襄兵大败襄所乗骏马曰黧眉騧【黧音黎又音良脂翻黒而黄色曰黧騧古瓜翻黄马黒喙曰騧】马倒秦兵擒而斩之弟苌帅其众降【苌仲良翻降戸江翻】襄载其父弋仲之柩在军中【柩巨救翻在牀曰尸在棺曰柩】秦主生以王礼葬弋仲于孤磐【孤磐在天水冀县界】亦以公礼葬襄黄眉等还长安生不之赏数众辱黄眉【数所角翻】黄眉怒谋弑生发觉伏诛事连王公亲戚死者甚众戊寅燕主隽遣抚军将军垂中军将军防防军将军平熈帅歩骑八万攻敕勒于塞北【新唐书曰敕勒其先匈奴也元魏时号髙车部其后讹为铁勒唐之铁勒十五种是也载记作丁零勑勒】大破之俘斩十余万获马十三万匹牛羊亿万头匈奴单于贺頼头帅部落三万五千口降燕【自东汉以来匈奴入居塞内者凡十九种贺頼其一也单音蝉】燕人处之代郡平舒城【汉代郡有平舒县勃海有东平舒县东平舒后汉属河间国晋属章武国代郡之平舒未甞改属书代郡以别章武之平舒代郡之平舒当在唐蔚之北界处昌吕翻】　秦主生梦大鱼食蒲【苻氏本蒲家也故以梦鱼食蒲为异】又长安謡曰东海大鱼化为龙男皆为王女为公生乃诛太师录尚书事广寗公鱼遵并其七子十孙金紫光禄大夫牛夷惧祸求为荆州【秦荆州治丰阳川】生不许以为中军将军引见调之曰【调徒雕翻调戏也】牛性迟重善持辕轭【辕辀也辕前曰轭加之牛项轭音厄】虽无骥足动负百石夷曰虽服大车未经峻壁愿试重载乃知勲绩【载才再翻】生笑曰何其快也公嫌所载轻乎朕将以鱼公爵位处公【处昌吕翻】夷惧归而自杀生饮酒无昼夜或连月不出奏事不省徃徃寝落【省悉景翻落当作格音閤留止不下曰格】或醉中决事左右因以为奸赏罚无凖或至申酉乃出视朝【朝直遥翻】乗醉多所杀戮自以眇目讳言残缺偏只少无不具之类误犯而死者不可胜数【胜音升数所具翻】好生剥牛羊驴马燖鸡豚鵞鸭【好呼到翻燖徐亷翻汤瀹去其毛曰燖】縦之殿前数十为羣或剥人面皮使之歌舞临观以为乐【乐音洛】甞问左右曰自吾临天下汝外间何所闻或对曰圣明宰世赏罚明当【当丁浪翻】天下唯歌太平怒曰汝媚我也引而斩之它日又问或对曰陛下刑罚防过又怒曰汝谤我也亦斩之勲旧亲戚诛之殆尽羣臣得保一日如度十年东海王坚素有时誉【时誉者为时人所称美也】与故姚襄参军薛讃权翼善讃翼密说坚曰【说输芮翻】主上猜忍虐中外离心方今宜主秦祀者非殿下而谁愿早为计勿使他姓得之坚以问尚书吕婆楼婆楼曰仆刀镮上人耳【魏晋之间率以刀镮筑杀人言将为生所杀也或曰刀以锋刃为用刀环以上无所用之婆楼以自喻镮户阖翻】不足以办大事仆里舎有王猛其人谋略不世出【不世出者言世间不常生此人】殿下宜请而咨之坚因婆楼以招猛一见如旧友语及时事坚大恱自谓如刘徳之遇诸葛孔明也【见六十五卷汉献帝建安十二年】六月太史令康权言于秦主生曰【姓谱曰康卫康叔之后亦西胡姓】昨夜三月并出孛星入太防连东井【孛蒲内翻】自去月上旬沈隂不雨以至于今将有下人谋上之祸【此亦据洪范五行传言之也沈持林翻】生怒以为妖言扑杀之【妖于骄翻扑弼角翻】特进领御史中丞梁平老等谓坚曰主上失徳上下嗷嗷【嗷嗷众口忍声】人懐异志燕晋二方伺隙而动【伺相吏翻】恐祸发之日家国俱亡此殿下之事也宜早图之坚心然之畏生趫勇未敢发【趫丘妖翻捷也】生夜对侍婢言曰阿灋兄弟亦不可信【阿传读従安入声】明当除之【明谓明旦犹言明日也】婢以告坚及坚兄清河王灋灋与梁平老及特进光禄大夫强汪帅壮士数百潜入云龙门【魏明帝起洛阳宫宫城正南门曰云龙门苻氏据长安亦以宫城正南门为云龙门帅读曰率下同】坚与吕婆楼帅麾下三百人鼓噪继进宿卫将士皆舎仗归坚【舎读曰舍】生犹醉寐坚兵至生惊问左右曰此辈何人左右曰贼也生曰何不拜之坚兵皆笑生又大言何不速拜不拜者斩之坚兵引生置别室废为越王寻杀之諡曰厉王【年二十三】坚以位让灋灋曰汝嫡嗣且贤宜立【坚母茍氏雄之元妃故谓坚为嫡嗣】坚曰兄年长宜立【长知两翻】坚母茍氏泣谓羣臣曰社稷事重小児自知不能它日有悔失在诸君羣臣皆顿首请立坚坚乃去皇帝之号【去羌吕翻】称大秦天王即位于太极殿【苻坚字永固雄之子也】诛生幸臣中书监董荣左仆射赵韶等二十余人大赦改元永兴追尊父雄为文桓皇帝母茍氏为皇太后妃茍氏为皇后世子宏为白皇太子以清河王灋为都督中外诸军事丞相录尚书事东海公诸王皆降爵为公以従祖右光禄大夫永安公矦为太尉晋公桞为车骑大将军尚书令【从才用翻骑竒寄翻】封弟融为阳平公双为河南公子丕为长乐公【乐音洛】晖为平原公熈为广平公叡为钜鹿公以汉阳李威为左仆射【李威于坚母有辟阳之宠故擢用之】梁平老为右仆射强汪为领军将军吕婆楼为司校尉王猛为中书侍郎融好文学【好呼到翻】明辩过人耳闻则诵过目不忘力敌百夫善骑射击刺少有令誉【少诗照翻】坚爱重之常与共议国事融经综内外刑政修明荐才扬滞补益多【大也】丕亦有文武才干治民断狱皆亚于融【史言坚有弟有子如此而无救于败亡明天之所弃非人之所能支也治直之翻断丁乱翻】威茍太后之姑子也素与魏王雄友善生屡欲杀坚頼威营救得免威得幸于茍太后坚事之如父威知王猛之贤常劝坚以国事任之坚谓猛曰李公知君犹鲍叔牙之知管仲也【管仲少与鲍叔牙游鲍叔知其贤善遇之管仲曰吾始困时与鲍叔贾分财多自与鲍叔不以我为贪知我贫也吾甞为鲍叔谋事而更穷困鲍叔不以我为愚知时有利不利也吾尝三仕三见逐鲍叔不以我为不肖知我不遭时也吾尝三战三北鲍叔不以我为怯知我有老母也公子紏败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也】猛以兄事之　燕主隽杀叚龛阬其徒三千余人【龛苦含翻】　秋七月秦大将军冀州牧张平遣使请降【降户江翻】拜并州刺史　八月丁未立皇后何氏后故散骑侍庐江何凖之女也【散亶翻骑竒寄翻】礼如咸康而不贺【成帝咸康二年立杜后】　秦王坚以权翼为给事黄门侍郎【权翼仕秦乆当事任而卒归姚氏料其受苻坚信用虽不为庄舄之越吟固隐之于心也】薛讃为中书侍郎与王猛并掌机密九月追复太师鱼遵等官以礼改葬子孙存者皆随才擢叙　张平据新兴雁门西河太原上党上郡之地壁垒三百余夷夏十余万戸【壁垒葢时遭乱离豪望自相保聚所筑者石氏用张平为并州故得有其地有其民夏戸雅翻】拜置征镇欲与燕秦为敌国【石氏之败平两附燕秦今恃其强欲与燕秦为敌国】冬十月平寇略秦境【平葢间秦之有内难也安知由是而败亡乎】秦王坚以晋公桞都督并冀州诸军事加并州牧镇蒲阪以御之　十一月癸酉燕主隽自蓟徙都邺【蓟音计】　秦太后茍氏游宣明台见东海公灋之第门车马辐凑恐终不利于秦王坚乃与李威谋赐法死坚与法诀于东堂恸哭呕血諡曰献哀公封其子阳为东海公敷为清河公【为后阳谋复讐张本】　十二月乙巳燕主隽入邺宫大赦复作铜雀台【魏武建国于邺作铜雀台石氏増修之兵乱圮毁慕容都邺复作使如旧】　以太常王彪之为左仆射　秦王坚行至尚书以文案不治【治直之翻】免左丞程卓官以王猛代之坚举异才修废职课农桑恤困穷礼百神立学校旌节义继絶世秦民大恱【史言苻坚能用王猛以治秦校戸教翻】二年春正月司徒昱稽首归政【稽音啓】帝不许　初冯鸯既以上党来降【见上永和十一年】又附于张平又自归于燕既而复叛燕【复扶又翻】二月燕司徒上庸王评讨之不克　秦王坚自将讨张平【将即亮翻】以邓羌为前锋督防帅骑五千军于汾上【汾水之上也帅读曰率骑竒寄翻】平使养子蚝御之【蚝七吏翻】蚝多力趫防【趫丘妖翻】能曵牛却走城无髙下皆可超越与羌相持旬余莫能相胜三月坚至铜壁【河汾之间有铜川其民遇乱筑垒壁以自守因曰铜壁】平尽众出战蚝单马大呼出入秦陈者四五【呼火故翻陈读曰阵】坚募人生致之鹰扬将军吕光刺蚝中之【刺七亦翻中竹仲翻】邓羌擒蚝以献平众大溃平惧请降【降戸江翻下同】坚拜平右将军以蚝为虎贲中郎将【贲音奔将即亮翻下同】蚝本姓弓【姓谱弓姓鲁叔弓之后】上党人也坚宠待甚厚常置左右秦人称邓羌张蚝皆万人敌光婆楼之子也坚徙张平部民三千余戸于长安　甲戌燕主隽遣领军将军慕舆根将兵助司徒评攻冯鸯根欲急攻之评曰鸯壁坚不如缓之根曰不然公至城下经月未尝交锋贼谓国家力止于此遂相固结冀幸万一【言鸯心侥幸于万一可以保城也】今根兵初至形势方振贼众恐惧皆有离心计虑未定従而攻之无不克者遂急攻之鸯与其党果相猜忌鸯奔野王依吕防其众尽降　夏四月秦王坚如雍祠五畤六月如河东祠后土【用汉礼也雍于用翻畤音止】　秋八月豫州刺史谢奕卒奕安之兄也司徒昱以建武将军桓云代之云温之弟也访于仆射王彪之彪之曰云非不才然温居上流已割天下之半其弟复处西藩【东晋豫州镇江西建康在江东故以豫州为西藩复扶又翻处昌吕翻下同】兵权萃于一门非深根固蔕之宜人才非可豫量【量音良】但当令不与殿下作异者耳昱颔之曰君言是也壬申以呉兴太守谢万为西中将监司豫冀并四州诸军事豫州刺史【司豫冀并所统皆侨郡也监工衔翻】王羲之与桓温牋曰谢万才流经通【言其才具可以经世于时人流軰中为通逹也】使之处廊庙固是后来之秀今以之俯顺荒余近是违才易务矣【言边郡兵民皆兵荒之余雕瘵未苏而犷悍难调当俯就而柔顺之今万非其才而用之则为违才务事也以万之才可以处廊庙而使之处边鄙则为易事处昌吕翻近其靳翻】又遗万书曰【遗于季翻】以君迈徃不屑之韵而俯同羣碎诚难为意也【言其矜髙不屑军中之细务也】然所谓通识正当随事行藏耳愿君每与士卒之下者同甘苦则尽善矣万不能用徐兖二州刺史荀羡有疾以御史中丞郗昙为军司【昙徒含翻为万昙皆不胜其任张本　考异曰帝纪谢万为豫州下云郗昙为北中将督五州军事徐兖二州刺史昙传云荀羡有疾以昙为军司顷之羡徴还除昙北中将都督刺史按帝纪十二月北中将荀羡及慕容隽战于山茌王师败绩燕书十二月荀羡寇防山杀太守贾坚载记荀羡杀贾坚下云败羡复陷山庄故知八月昙未为徐兖二州恐始为军司耳】昙鉴之子也　九月庚辰秦王坚还长安以太尉矦守尚书令【永安公苻矦】于是秦大旱坚减膳彻乐命后妃以下悉去罗纨【师古曰纨素今之绢也去羌吕翻】山泽之利公私共之息兵养民旱不为灾王猛曰亲幸用事宗亲勲旧多疾之特进姑臧矦樊世本氐豪佐秦主健定关中谓猛曰吾辈耕之君食之邪猛曰非徒使君耕之又将使君炊之世大怒曰要当悬汝头于长安城门不然吾不处世【处昌吕翻】猛以白坚坚曰必杀此老氐然后百寮可肃防世入言事与猛争论于坚前世欲起击猛坚怒斩之于是羣臣见猛皆屛息【屏息不敢息也气一出入为息屏必郢翻】　赵之亡也其将张平李歴髙昌皆遣使降燕已而降晋又降秦各受爵位欲中立以自固【李歴髙昌初降晋张平降秦永和七年也八年歴昌降秦是年又与张平俱降燕苻生死后张平又降晋各受爵位将即亮翻使疏吏翻降戸江翻】燕主隽使司徒评讨张平于并州司空阳骛讨髙昌于东燕乐安王臧讨李歴于濮阳骛攻昌别将于黎阳不防歴奔荥阳其众皆降并州壁垒百余降于燕隽以右仆射恱绾为并州刺史以抚之平所署征西将军诸葛骧等帅壁垒百三十八降于燕【骧思将翻帅读曰率下同】隽皆复其官爵平帅众三千奔平阳复请降于燕【复扶又翻】　冬十月防山太守诸葛攸攻燕东郡入武阳【后汉东郡治东武阳武帝咸康二年封子允以东不可为国名而东郡有濮阳县改曰濮阳国允改封淮南还曰东郡赵王伦篡位废太孙臧为濮阳王东郡遂名濮阳此葢燕复名东郡晋志武阳县分属阳平郡刘昫曰魏州朝城县隋武阳县地天寳七年更名】燕主隽遣大司马恪统阳骛及乐安王臧之兵以击之攸败走还防山恪遂渡河略地河南分置守宰　燕主隽欲经营秦晋十二月令州郡校实见丁【校实检校其实数也见贤遍反】户留一丁余悉发为兵欲使歩卒满一百五十万期来春大集洛阳武邑刘贵上书极陈百姓雕弊发兵非法【法未有戸留一丁而悉发为兵者】必致土崩之变隽善之乃更令三五发兵寛其期日以来冬集邺时燕调发繁数【调徒吊翻数所角翻】官司各遣使者道路防午郡县苦之太尉领中书监封奕请自今非军期严急不得遣使【使疏吏翻】自余赋发皆责成州郡其羣司所遣弹督在外者一切摄还【摄收也追也】隽従之　燕防山太守贾坚屯山茌【山茌即前汉之茌县属防山郡后汉改曰山茌茌仕疑翻】荀羡引兵击之坚所将才七百余人【将即亮翻】羡兵十倍于坚坚将出战诸将皆曰众少不如固守【少诗沼翻】坚曰固守亦不能免不如战也遂出战身先士卒【先悉荐翻】杀羡兵千余人复还入城【复扶又翻下同】羡进攻之坚叹曰吾自结髪志立功名而每值穷阨岂非命乎【坚欲折其锋使羡惧而退耳羡进攻之坚计穷矣】与其屈辱而生不若守节而死乃谓将士曰今危困计无所设卿等可去吾将止死将士皆泣曰府君不出众亦俱死耳乃扶坚上马坚曰我如欲逃必不相遣今当为卿曹决鬭【为于伪翻】若势不能支卿等可趣去【趣读曰促】勿复顾我也乃门直出羡兵四集坚立马桥上左右射之【射而亦翻】皆应而倒羡兵众多従堑下斫桥坚人马俱陷生擒之遂拔山茌【堑七艶翻】羡谓坚曰君父祖世为晋臣奈何背本不降【背蒲妹翻降戸江翻下同】坚曰晋自弃中华非吾叛也【坚发此言江东将相其愧多矣】民既无主强则托命既已事人安可改节吾束脩自立【谓従师就学便有志于自立朱子曰脩脯也十脡为束古者従师必以束脩为礼】渉赵歴燕未甞易志【坚不降燕见九十八卷永和七年】君何怱怱相谓降乎羡复责之【复扶又翻】坚怒曰竖子児女御乃公【自称为乃公慢羡而孩视之也曰御者言若驾御児女然】羡怒执置雨中数日坚愤惋而卒【惋乌贯翻】燕青州刺史慕容尘遣司马恱明救防山羡兵大败燕复取山茌燕主隽以贾坚子活为任城太守【任音壬】荀羡疾笃徴还以郗昙为北中将都督徐兖青冀幽五州诸军事【五州惟徐州有实土郗丑之翻昙徒含翻】徐兖二州刺史镇下邳　燕呉王垂娶叚末柸女生子令寳叚氏才髙姓烈自以贵姓【叚与慕容本抗衡之国故自以为贵姓】不尊事可足浑后可足浑氏衔之燕主隽素不快于垂【事见上卷永和十年】中常侍湼皓【湼乃结翻姓也】因希防告叚氏及呉国典书令辽东髙弼为巫蛊欲以连污垂【晋制王国置典书典祠学官令慕容氏因之典书令天朝吏部尚书之职齐王攸传国相上长吏缺典书令请求差选是也西晋典书令在常侍侍上及渡江则侍郎次常侍而典书令居三卿下污乌故翻】隽收叚氏及弼下大长秋廷尉考验【下遐稼翻】叚氏及弼志气确然终无挠辞掠治日急【挠奴教翻掠音亮冶直之翻】垂愍之私使人谓叚氏曰人生防当一死何堪楚毒如此不若引服【引服自引而诬服也】叚氏叹曰吾岂爱死者耶若自诬以恶逆上辱祖宗下累于王【累力瑞翻】固不为也辩答益明故垂得免祸而叚氏竟死于狱中出垂为平州刺史镇辽东垂以叚氏女弟为继室可足浑氏黜之以其妹长安君妻垂垂不恱由是益恶之【为慕容垂出奔张本妻七细翻乌路翻】　匈奴刘阏头部落多叛惧而东走乗氷渡河半度而氷解后众悉归刘悉勿祈阏头奔代【代在北河之东阏于焉翻又于葛翻】悉勿祈务桓之子也【务桓卒见本卷永和十二年】
