<!-- { "loadSidebar": true } -->
　　三年春正月己未朔吐谷浑新罗髙丽百济并遣使入贡　癸亥梁建方契苾何力等大破处月朱邪孤注于牢山【新书牢山亦曰赌蒲东北距乌徳犍山度马行十五日】孤注夜遁建方使副总管髙徳逸轻骑追之【骑竒寄翻】行五百余里生擒孤注斩首九千级军还御史劾奏梁建方兵力足以追讨而逗留不进髙徳逸勑令市马自取骏者【劾户槩翻又户得翻】上以建方等有功释不问大理卿李道裕奏言徳逸所取之马筋力异常请实中廐【中廐犹言内廐也】上谓侍臣曰道裕法官进马非其本职妄希我意岂朕行事不为臣下所信邪朕方自咎故不复黜道裕耳【复扶又翻】　己巳以同州刺史褚遂良为吏部尚书同中书门下三品　丙子上飨太庙丁亥飨先农躬耕籍田【汉仪天子正月亲耕籍田告祠先农先农即神农也祠以太牢百官皆从唐制天子以孟冬吉亥享先农而遂以耕籍】　二月甲寅上御安褔门楼【唐六典长安皇城西面二门北曰安褔南曰顺义安福西直京城之开逺门】观百戏乙卯上谓侍臣曰昨登楼欲以观人情及风俗奢俭非为声乐【为于伪翻】朕闻胡人善为击鞠之戏【鞠以韦为之实以柔物今谓之毬子】尝一观之昨初升楼即有羣胡击鞠意谓朕笃好之也【好呼到翻】帝王所为岂宜容易【易以防翻】朕已焚此鞠冀杜胡人窥望之情亦因以为诫　三月辛巳以宇文节为侍中柳奭为中书令以兵部侍郎三原韩瑗守黄门侍郎同中书门下三品【瑗于眷翻】　夏四月赵孝祖大破西南蛮斩小勃弄酋长殁盛擒大勃弄酋长杨承颠自余皆屯聚保险大者有众数万小者数千人孝祖皆破降之【降户江翻】西南蛮遂定　甲午澧州刺史彭思王元则薨【澧音礼】六月戊申遣兵部尚书崔敦礼等将并汾歩骑万人往茂州【茂州考之新旧志无之当置之于薛延陀故地将即亮翻】薛延陀余众渡河置祁连州以处之　秋七月丁巳立陈王忠为皇太子赦天下王皇后无子柳奭为后谋【为于伪翻】以忠母刘氏防贱劝后立忠为太子冀其亲已外则讽长孙无忌等使请于上上从之乙丑以于志宁兼太子少师张行成兼少髙季辅兼少保　丁丑上问户部尚书髙履行去年进戸多少【户部尚书即民部尚书避太宗讳改焉进户新増进之户也少诗沼翻】履行奏去年进户总一十五万因问隋代及今日见户【见贤遍翻】履行奏隋开皇中户八百七十万即今户三百八十万【即今犹言当今也唐人多有此语】履行士亷之子也　九月守中书侍郎来济同中书门下三品　冬十一月庚寅化长公主自吐谷浑来朝【化公主贞观十三年降吐谷浑慕容诺曷鉢长知两翻】　癸巳濮王泰薨于均州【濮博木翻】　散骑常侍房遗爱尚太宗女髙阳公主【散悉亶翻骑竒寄翻】公主骄恣甚房龄薨公主教遗爱与兄遗直异财既而反谮遗直遗直自言太宗深责让主由是宠衰主怏怏不悦【怏于两翻】防御史劾盗得浮屠辩机寳枕【浮屠正号曰佛陀与浮屠音声相近皆西方言其来转为二音华言译之则谓之诤觉言灭秽成明道为圣悟劾户槩翻又户得翻】云主所赐主与辩机私通饷遗亿计【饷遗唯季翻】更以二女子侍遗爱太宗怒腰斩辩机杀奴婢十余人主益怨望太宗崩无戚容上即位主又令遗爱与遗直更相讼【直更工衡翻】遗爱坐出为房州刺史【房州古房陵上庸地西魏置光迁国后周改曰迁州随改曰房州寻废州为房陵郡唐复曰房州】遗直为隰州刺史又浮屠智朂等数人私侍主主使掖庭令陈运伺宫省禨祥【掖庭局令从七品下官者为之属内侍省掌宫禁女工之事凡宫人名籍司其除附禨居希翻又其既翻】先是驸马都尉薛万彻【髙祖女丹阳公主下嫁薛万彻先悉荐翻】坐事除名徙宁州刺史入朝与遗爱欵昵【朝直遥翻昵尼质翻】对遗爱有怨望语且曰今虽病足坐置京师防辈犹不敢动因与遗爱谋若国家有变当奉司徒荆王元景为主元景女适遗爱弟遗则由是与遗爱往来元景尝自言梦手把日月驸马都尉柴令武绍之子也【柴绍尚髙祖女平阳公主】尚巴陵公主【巴陵公主太宗之女】除卫州刺史托以主疾留京师求医因与遗爱谋议相结髙阳公主谋黜遗直夺其封爵使人诬告遗直无礼于己遗直亦言遗爱及主罪云罪盈恶稔恐累臣私门【累力瑞翻】上令长孙无忌鞫之【令力丁翻长知两翻】更获遗爱及主反状司空安州都督吴王恪母隋焬帝女也恪有文武才太宗常以为类已欲立为太子无忌固争而止【事见一百九十七卷贞观十七年】由是与无忌相恶恪名望素髙为物情所向无忌深忌之欲因事诛恪以絶众望遗爱知之因言与恪同谋冀如纥干承基得免死【事见一百九十六卷一百九十七卷贞观十七年】
　　四年春二月甲申诏遗爱万彻令武皆斩元景恪髙阳巴陵公主并赐自尽上泣谓侍臣曰荆王朕之叔父吴王朕兄欲匄其死可乎【匄居大翻】兵部尚书崔敦　以为不可乃杀之万彻临刑大言曰薛万彻大健儿留为国家効死力岂不佳【尚辰羊翻为于伪翻】乃坐房遗爱杀之乎吴王恪且死骂曰长孙无忌窃弄威权构害良善宗社有灵当族灭不乆乙酉侍中兼太子詹事宇文节特进太常卿江夏王道宗左骁卫大将军驸马都尉执失思力【髙祖女九江公主下嫁执失思力夏户雅翻骁坚尧翻】并坐与房遗爱交通流岭表节与遗爱亲善及遗爱下狱节颇左右之【下遐嫁翻左右读曰佐佑】江夏王道宗素与长孙无忌褚遂良不恊故皆得罪戊子废恪母弟蜀王愔为庶人置巴州【愔于今翻】房遗直贬春州铜陵尉【铜陵县汉允吾县地属合浦郡宋置泷潭县属新宁郡隋改为铜陵县属端州唐初属春州】万彻弟万备流交州罢房龄配飨【郑樵曰盘庚云兹予大享于先王尔袓其从与享之周制凡有功者祭于大蒸汉制祭功臣于庭生时侍燕于庭死则降在庭位谓之配飨】开府仪同三司李勣为司空　初林邑王范头利卒【卒子恤翻】子真龙立大臣伽独弑之尽灭范氏伽独自立国人弗从乃立头利之壻婆罗门为王国人咸思范氏复罢婆罗门【复扶又翻】立头利之女为王女不能治国【治直之翻】有诸葛地者头利之姑子也父为头利所杀南奔真腊【真腊一名吉蔑本扶南属国去京师二万七百里东距车渠西属骠南濒海北与道明接东北抵驩州贞观初并扶南有其地】大臣可伦翁定遣使迎而立之【使防吏翻下同】妻以女王【妻七细翻】众然后定夏四月戊子遣使入贡　秋九月壬戍右仆射北平定公张行成薨【諡法纯行不爽曰定】甲戍以褚遂良为右仆射同中书门下三品如故仍知选事【选湏绢翻】　冬十月庚子上幸骊山温汤乙巳还宫　初睦州女子陈硕真【吴孙权分丹阳立新安郡隋仁寿三年置睦州大业初废州为遂安郡唐复为睦州】以妖言惑众【妖于乔翻下同】与妹夫章叔举兵反自称文佳皇帝以叔为仆射甲子夜叔帅众攻桐庐陷之【吴分富春立桐庐县属吴郡隋唐属睦州九域志县在州东一百五里顷安世曰桐庐县魏黄初四年吴置以桐溪侧有大桐树垂条盖旁防数畆逺望如庐因谓之桐庐帅读曰率】硕真撞钟焚香【撞直江翻】引兵二千攻陷睦州及于潜【于潜县汉属丹杨郡晋宋属吴兴郡梁陈属钱唐郡隋唐属杭州宋白曰吴越春秋秦徙大越鸟语之人寘之替阚骃十三州志替读为潜吴録地理志县西有替山旧替字无水至隋加水于如字】进攻歙州不克【歙音慑】敕州刺史房仁裕兵讨之硕真遣其党童文寳将四千人寇婺州【将即亮翻下同】刺史崔义发兵拒之民间讹言硕真有神犯其兵者必灭族士众凶惧【凶许勇翻】司功参军崔籍曰【功仓户兵法士参军所谓州判司也】起兵仗顺犹且无成况凭妖妄其能乆乎义以籍为前锋自将州兵继之至下淮戍遇贼与战左右以楯蔽义【楯食尹翻】义曰刺史避箭人谁致死命撤之于是士卒齐奋贼众大溃斩首数千级聼其余众归首【归首式又翻】进至睦州境降者万计【降户江翻】十一月庚戍房仁裕军合获硕真叔斩之余党悉平义以功拜御史大夫【御史大夫天子耳目官也非以赏功厥后崔义承中宫防绳长孙无忌等岂不忝厥官哉】癸丑以兵部尚书崔敦礼为侍中　十二月庚子侍中蓨宪公髙季辅薨【諡法博闻多能曰宪蓚音条】　是岁西突厥乙毗咄陆可汗卒其子颉苾逹度设号真珠叶防始与沙鉢罗可汗有隙与五弩失毕共撃沙鉢罗破之斩首千余级
