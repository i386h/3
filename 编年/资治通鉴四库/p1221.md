<!-- { "loadSidebar": true } -->
　　使诣张承业请以城降承业以其无信不许　蜀太子元膺豭喙龅齿【豭古牙翻牡豕也喙许秽翻龅步交翻露齿也】目视不正而警敏知书善骑射性狷急猜忍【狷吉掾翻】蜀主命杜光庭选纯静有德者使侍东宫光庭荐儒者许寂徐简夫太子未尝与之交言日与乐工羣小嬉戏无度僚属莫敢谏秋七月蜀主将以七夕出游丙午太子召诸王大臣宴饮集王宗翰内枢密使潘峭翰林学士承防高阳毛文锡不至太子怒曰集王不来必峭与文锡离间也【峭七肖翻间古苋翻】大昌军使徐瑶常谦素为太子所亲信酒行屡目少保唐道袭道袭惧而起丁未旦太子入白蜀主曰潘峭毛文锡离间兄弟蜀主怒命贬逐峭文锡以前武泰节度使兼侍中潘炕为内枢密使【炕苦浪翻】太子出道袭入蜀王以其事告之道袭曰太子谋作乱欲召诸将诸王以兵锢之【曰锢者以禁锢为义】然后举事耳蜀主疑焉遂不出【遂不以七夕出游】道袭请召屯营兵入宿卫许之内外戒严太子初不为备闻道袭召兵乃以天武甲士自卫捕潘峭毛文锡至檛之几死【檛则翻】囚诸东宫又捕成都尹潘峤囚诸得贤门戊申徐瑶常谦与怀胜军使严璘等各帅所部兵奉太子攻道袭【帅读曰率】至清风楼道袭引屯营兵出拒战道袭中流矢【中竹仲翻】逐至城西斩之　【考异曰九国志建将七夕出游先一日元膺召诸军使及诸王宴饮邸第中且议七夕从行之礼而集王宗翰等不至又曰诘朝元膺入白建曰潘峭毛文锡离间兄弟将图不轨又曰及闻唐袭征兵乃遣伶官安悉香谕军使全殊率天武甲士以自卫又曰明日徐瑶常谦与怀胜军使严璘等协谋以所部兵挟元膺以逐唐袭元膺介马率卒过其兄宗贺之门召与同进宗贺曰兵起无名不敢闻命又曰建急召宗侃宗贺及诸军使令以兵讨冦乃逐唐袭至城西斩之尽杀屯营兵又自大安门登陴以入攻瑶谦等欧阳史曰元膺与伶人安悉香军将喻全殊率天武兵自卫召大将徐瑶常谦率兵出拒袭与袭战神武门袭中流矢坠马死十国纪年丁未元膺令军使喻全殊帅天武兵自卫戊申徐瑶常谦及左大昌军使王承燧等各帅所部兵奉元膺攻唐道袭道袭自私第被甲乗马过王宗贺门邀之宗贺曰兵起无名且不奉诏公宜缓行元膺遣天武将唐据帅亲兵逐道袭至城西斩之据九国志云徐瑶等挟元膺以逐唐袭似袭在宫中欲逐之也欧阳史云元膺召瑶等帅兵出拒袭攻东宫而元膺拒之纪年云瑶等奉元膺攻唐道袭道袭自私第被甲乗马似道袭出在外第元膺就攻之也按道袭止以挟君自重旣劝蜀主发兵自卫岂肯更在外第必止于禁中也葢瑶等引兵攻宫禁以求道袭道袭以屯营兵出拒战兵败走至城西为唐据所杀耳九国志又云元膺介马率卒过其兄宗贺之门召与同进是元膺邀宗贺也纪年云道袭自私第被甲乗马过宗贺门要之是道袭邀宗贺也按道袭私第安得有兵观宗贺所答之辞似语太子非语道袭也若语道袭宜劝之速入宿卫岂得云公宜缓行也潘炕言太子非有他志陛下宜面谕大臣以安社稷葢当时蜀主闻乱旣信遒袭之言又不忍讨太子无决然号令故炕言太子无他志当召大臣讨徐瑶等为乱者九国志云令宗侃等出兵讨冦乃逐唐袭至城西斩之是官军斩袭也若然何故明日亟加袭赠諡乎此必误也】杀屯营兵甚众中外惊扰潘炕言于蜀主曰太子唐道袭争权耳无它志也陛下宜面谕大臣以安社稷蜀主乃召兼中书令王宗侃王宗贺前利州团练使王宗鲁使发兵讨为乱者徐瑶常谦等宗侃等陈于西毬场门【陈读曰阵】兼侍中王宗黯自大安门梯城而入与瑶谦战于防同殿前杀数十人瑶死谦与太子奔龙跃池【龙跃池即摩诃池】匿于舰中【舰户黯翻】己酉太子出就舟人匄食【匄古太翻乞也】舟人以告蜀主急遣集王宗翰往慰抚之比至【比必利翻】太子已为卫士所杀蜀主疑宗翰杀之大恸不已左右恐事变防张格呈慰谕军民牓读至不行斧钺之诛将误社稷之计蜀主收涕曰朕何敢以私害公于是下诏废太子元膺为庶人宗翰奏诛手刄太子者元膺左右坐诛死者数十人贬窜者甚众庚戌赠唐道袭太师諡忠壮复以潘峭为枢密使　甲子晋五院军使拔莫州擒燕将毕元福八月乙亥李信拔瀛州　赐高季昌爵勃海王　晋王与赵王镕防于天长【即镇州之天长镇也】　楚宁逺节度使姚彦章将水军侵吴鄂州吴以池州团练使吕师造为水陆行营应援使未至楚兵引去　九月甲辰以御史大夫姚洎为中书侍郎同平章事　燕主守光引兵夜出复取顺州【是年春正月晋周德威拔燕顺州】　吴越王镠遣其子传瓘传璙【璙力雕翻又力吊力小三翻】及大同节度使传瑛攻吴常州营于潘葑【今常州无锡县有潘葑酒库葑音封】徐温曰浙人轻而怯【轻墟正翻】帅诸将倍道赴之【帅读曰率下同】至无锡黒云都将陈祐言于温曰彼谓吾逺来罢倦未能决战【罢读曰疲】请以所部乘其无备击之乃自它道出敌后温以大军当其前夹攻之吴越大败斩获甚众　高季昌造战舰五百艘治城堑缮器械为攻守之具【治直之翻堑七艳翻】招聚亡命交通吴蜀【东通吴西通蜀】朝廷浸不能制　冬十月己巳朔燕主守光帅众五千夜出将入檀州庚午周德威自涿州引兵邀击大破之守光以百余骑逃归幽州其将卒降者相继　蜀潘炕屡请立太子蜀主以雅王宗辂类已信王宗杰才敏欲择一人立之郑王宗衍最幼其母徐贤妃有宠欲立其子使飞龙使唐文扆讽张格上表请立宗衍【扆隐岂翻上时掌翻】格夜以表示功臣王宗侃等诈云受密防众皆署名蜀主令相者视诸子亦希防言郑王相最贵【相息亮翻】蜀主以为众人实欲立宗衍不得已许之曰宗衍幼懦能堪其任乎甲午立宗衍为太子【为宗衍亡蜀张本】受册毕潘炕以朝廷无事称疾请老蜀主不许涕泣固请乃许之国有大疑常遣使就第问之　岭南节度使刘岩求昏于楚楚王许以女妻之【妻七细翻】　卢龙巡属皆入于晋燕主守光独守幽州城求援于契丹契丹以其无信竟不救守光屡请降于晋晋人疑其诈终不许至是守光登城谓周德威曰俟晋王至吾则开门泥首听命德威使白晋王十一月甲辰晋王以监军张承业权知军府事自诣幽州辛酉单骑抵城下谓守光曰朱温簒逆余本与公合河朔五镇之兵兴复唐祚【五镇潞镇定幽沧本字下当有欲字】公谋之不臧乃效彼狂僭镇定二帅皆俛首事公【镇帅王镕定帅王处直俛音免】而公曾不之恤是以有今日之役【守光攻易定晋王救之遂伐守光事见上年】丈夫成败须决所向公将何如守光曰今日俎上肉耳惟王所裁王悯之与折弓矢为誓【折而设翻】曰但出相见保无它也【言不杀之】守光辞以他日先是守光爱将李小喜多赞成守光之恶言听计从权倾境内【先悉荐翻】至是守光将出降小喜止之是夕小喜逾城诣晋军且言城中力竭壬戌晋王督诸军四面攻城克之擒刘仁恭及其妻妾守光帅妻子亡去癸亥晋王入幽州【唐昭宗干宁二年刘仁恭据幽州至是父子俱败亡帅读曰率】　以宁国节度使王景仁为淮南西北行营招讨应接使【梁攻淮南攻其西北】将兵万余侵庐寿【庐寿二州名为王景仁为吴所败张本】










　　资治通鉴卷二百六十八
<史部,编年类,资治通鉴>
　　钦定四库全书
　　资治通鉴卷二百六十九　宋　司马光　撰
　　胡三省　音注
　　后梁纪四【起昭阳作噩十二月尽彊圉赤奋若六月凡三年有奇】
　　均王上下
　　干化三年十二月吴镇海节度使徐温平卢节度使朱瑾帅诸将拒之【拒王景仁也帅读曰率】遇于赵步【赵步濒淮津济之处南直寿春紫金山】吴征兵未集温以四千余人与景仁战不胜而却景仁引兵乘之将及于隘【隘乌介翻险狭之处为隘】吴吏士皆失色左骁卫大将军宛丘陈绍援枪大呼【援于元翻呼火故翻】曰诱敌太深可以进矣【诱音酉】跃马还鬭众随之梁兵乃退温拊其背曰非子之智勇吾几困矣【几居依翻】赐之金帛绍悉以分麾下吴兵旣集复战于霍丘梁兵大败王景仁以数骑殿吴人不敢逼【殿丁练翻王景仁本吴之名将吴人素畏之故不敢逼】梁之渡淮而南也表其可涉之津【立表以记浅】霍丘守将朱景浮表于木徙置深渊【朱景霍丘土豪也吴用以为将守霍丘浮表于木者徙梁所立之表其下接之以木立诸深渊以误之】及梁兵败还【还从宣翻】望表而涉溺死者大半吴人聚梁尸为京观于霍丘【观古玩翻】　庚午晋王以周德威为卢龙节度使兼侍中以李嗣本为振武节度使【先是周德威以破夹寨之功帅振武今以平燕之功徙帅卢龙以李嗣本代帅振武欧史义儿传嗣本本鴈门张氏子】燕主守光将奔沧州就刘守竒【刘守奇借兵于梁以取沧州事见上卷上年】涉寒足肿【史炤曰释名曰肿钟也寒热气聚也】且迷失道至燕乐之境【燕乐县后魏置治白檀古城唐长寿二年徙治新兴城属檀州宋白曰燕乐密云二县皆汉虒奚县地乐音洛】昼匿阬谷数日不食令妻祝氏乞食于田父张师造家师造怪妇人异状诘知守光处【诘去吉翻】并其三子擒之癸酉晋王方晏将吏擒守光适至王语之曰【语牛倨翻】主人何避客之深邪并仁恭置之馆舍以器服膳饮赐之王命掌书记王缄草露布缄不知故事书之于布遣人曳之【魏晋以来每战胜则书捷状建之漆竿使天下皆知之谓之露布露布者暴白其事而布告天下未尝书之于布而使人曳之也文心雕龙曰露布者葢露板不封布诸观听也】晋王欲自云代归【自幽州取山后路歴云代等州至晋阳】赵王镕及王处直请由中山真定趣井陉【王处直王镕欲晋王取道中山真定各展迎贺之礼趣七喻翻】王从之庚辰晋王发幽州刘仁恭父子皆荷校于露布之下【荷下可翻又音何校爻教翻易曰荷校灭耳注云校者以木绞校者也即械也校者取其通名也】守光父母唾其面而骂之曰逆贼破我家至此守光俛首而已【俛音免】甲申至定州舍于关城丙戌晋王与王处直谒北岳庙【北岳庙在恒山之大茂山恒山在定州曲阳县西北】是日至行唐【行唐汉南行唐县后魏曰行唐唐属镇州九域志在州北五十五里】赵王镕迎谒于路
