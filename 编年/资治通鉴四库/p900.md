<!-- { "loadSidebar": true } -->
　　永昌元年春正月乙卯朔大飨万象神宫太后服兖冕搢大圭执镇圭为初献【周礼注大圭长三尺杼上终葵首天子服之镇圭尺有二寸天子守之镇圭饰四镇山象其髙圭中约以组防其坠齐人谓槌为终葵圭首六寸为槌以下杀之】皇帝为亚献太子为终献先诣昊天上帝座次高祖太宗高宗次魏国先王【魏国先王武士彠也】次五方帝座太后御则天门赦天下改元丁巳太后御明堂受朝贺【朝直遥翻】戊午布政于明堂颁九条以训百官己未御明堂飨羣臣　二月丁酉尊魏忠孝王曰周忠孝太皇妣曰忠孝太后文水陵曰章悳陵咸阳陵曰明义陵【武氏之先葬文水士彠及其妻葬咸阳】置崇先府官戊戌尊鲁公曰太原靖王北平王曰赵肃恭王金城王曰魏义康王太原王曰周安成王　三月甲子张光辅守纳言　壬申太后问正字陈子昂当今为政之要子昂退上防【上时掌翻】以为宜缓刑崇德息兵革省赋役抚慰宗室各使自安辞婉意切其论甚美凡三千言　癸酉以天官尚书武承嗣为纳言张光辅守内史夏四月甲辰杀辰州别驾汝南王炜连州别驾鄱阳
　　公諲等宗室十二人徙其家于嶲州炜恽之子諲元庆之子也【蒋王恽太宗子道王元庆髙祖子也炜于鬼翻諲音因恽于粉翻】己酉杀天官侍郎蓝田邓挺挺女为諲妻又与炜善諲谋迎中宗于庐陵以问挺炜又尝谓挺曰欲为急计何如挺皆不应故坐知反不告同诛　五月丙辰命文昌右相韦待价为安息道行军大摠管击吐蕃　浪穹州蛮酋傍时昔等二十五部先附吐蕃至是来降【酋慈由翻降户江翻】以傍时昔为浪穹州刺史令统其众【南诏六部号为六诏浪穹诏其一也】　己巳以僧懐义为新平军大摠管　【考异曰旧传为清平道大摠管今从实録　余按新平豳州军出州而北伐也】北讨突厥行至紫河【隋志定襄郡大利县有隂山有紫河即太宗遣思摩建牙之地杜佑曰胜州榆林县有余河紫河自马邑郡善阳县界流入】不见虏于单于台刻石纪功而还【还从宣翻又如字】　诸王之起兵也贝州刺史纪王慎独不预谋亦坐系狱秋七月丁巳槛车徙巴州更姓虺氏行及蒲州而卒【纪王慎徙巴州葢令取道相卫自河北路西上不得至东都歴綘至蒲而卒更工衡翻卒子恤翻】八男徐州刺史东平王续等相继被诛【被皮义翻　考异曰旧传云慎长子和州刺史东平王续最知名早卒今从实録】家徙岭南女东光县主楚媛防以孝谨称适司议郎裴仲将相敬如賔姑有疾亲尝药膳接遇娣姒皆得欢心【杜预曰兄弟之妻相谓曰姒葢妯娌相呼以身年长少为名年长为姒少为娣不以夫之长防也俗以兄之妻为姒弟为娣非也尔雅曰长妇谓稚妇为娣妇娣妇谓长妇为姒妇媛于眷翻】时宗室诸女皆以骄奢相尚诮楚媛独俭素曰所贵于富贵者得适志也今独守勤苦将以何求楚媛曰防而好礼今而行之非适志欤观自古女子皆以恭俭为美纵侈为恶辱亲是惧何所求乎富贵傥来之物何足骄人众皆慙服及慎凶问至楚媛号恸呕血数升【好呼到翻号户髙翻】免丧不御膏沐者垂二十年　韦待价军至寅识迦河【据旧书待价传寅识迦河当在弓月西南】与吐蕃战大败待价既无将领之才【将即亮翻】狼狈失据士卒冻馁死亡甚众乃引军还太后大怒丙子待价除名流绣州【绣州汉阿林县地至隋犹属欝林郡唐武德四年分置林州六年改曰绣州去长安六千九十里至东都五千五百里】斩副大摠管安西大都防阎温古安西副都防唐休璟収其余众抚安西土【璟俱永翻】太后以休璟为西州都督　戊寅以王本立同鳯阁鸾台三品　徐敬业之败也【事见上卷光宅元年】弟敬真流绣州逃归将奔突厥过洛阳【厥九勿翻】洛州司马弓嗣业【孙愐曰弓姓也】洛阳令张嗣明资遣之至定州为吏所获嗣业缢死【缢于计翻】嗣明敬真多引海内知识云有异图冀以免死于是朝野之士为所连引坐死者甚众【朝直遥翻】嗣明诬内史张光辅云征豫州日私论图防天文隂懐两端【谓征越王贞时】八月甲申光辅与敬真嗣明等同诛籍没其家乙未秋官尚书太原张楚金陜州刺史郭正一鳯阁侍郎元万顷洛阳令魏元忠并免死流岭南【陜失冉翻】楚金等皆为敬真所引云与敬业通谋临刑太后使鳯阁舍人王隐客驰骑传声赦之声逹于市当刑者皆喜跃讙呼【骑奇寄翻讙读如諠】宛转不已元忠独安坐自如或使之起元忠曰虚实未知隐客至又使起元忠曰俟宣勑已既宣勑乃徐起舞蹈再拜竟无忧喜之色是日隂云四塞既释楚金等天气晴霁【塞悉则翻　考异曰唐厯七月二十四日张楚金绞死八月二十一日郭正一绞死年代纪七月甲戌楚金绞死新书纪八月辛丑杀郭正一今据实录楚金等皆流配未死旧书楚金正一万顷传皆云流岭南御史台纪云元忠将刑至于市神色自若则天以杨楚功免死流放复叙授御史中丞复陷来俊臣狱复至市将刑神色如初其傍诸王子戮者三十余尸重叠委积元忠顾视曰大丈夫少选居此积矣曽不介懐防鳯阁舍人王隐客驰骑传呼勑罢刑复放岭南又云前后坐弃市流放者四旧传云前后三被流今从旧传】九月壬子以僧懐义为新平道行军大摠管将兵二
　　十万讨突厥骨笃禄【将即亮翻】　初髙宗之世周兴以河阳令召见【河阳县自汉以来属河内郡唐属懐州又属孟州见贤遍翻】上欲加擢用或奏以为非清流罢之【周兴发身于尚书都事流外官也】兴不知数于朝堂俟命【数所角翻朝直遥翻】诸相皆无言【相息亮翻】地官尚书检校纳言魏同时同平章事【光宅改户部为地官】谓之曰周明府可去矣【唐人呼县今为明府】兴以为同沮已衔之同素与裴炎善时人以其终始不渝谓之耐久朋周兴奏诬同言太后老矣不若奉嗣君为耐久【为于伪翻下为长同】太后怒闰月甲午赐死于家监刑御史房济谓同曰丈人何不告密冀得召见可以自直【见贤遍翻】同叹曰人杀鬼杀亦复何殊【复扶又翻】岂能作告密人邪乃就死又杀夏官侍郎崔詧于隐处【光宅改兵部为夏官】自余内外大臣坐死及流贬者甚众彭州长史刘易从【彭州汉繁县之地宋置晋夀郡故城在州北三里梁置东益州后魏置天水郡仍改繁县为九陇县仍置蒙州隋省唐武德初复置寻省并益州垂拱二年复分置彭州易以防翻】亦为徐敬真所引戊申就州诛之易从为人仁孝忠谨将刑于市吏民怜其无辜逺近奔赴竞解衣投地曰为长史求冥福【为于伪翻】有司平凖直十余万周兴等诬右武卫大将军燕公黑齿常之谋反征下狱【燕因肩翻下遐嫁翻】冬十月戊午常之缢死【缢于计翻】己未杀宗室鄂州刺史嗣郑王璥等六人【鄂州春秋夏汭之地江夏记云一名夏口一名鲁口吴始筑郡城晋末始立郢州隋平陈改为鄂州因鄂渚为名璥居影翻璥郑王元懿之子　考异曰唐厯云抚州别驾旧传璥作敬今从新本纪】庚申嗣滕王脩琦等六人免死流岭南　【考异曰统纪云元婴男脩瑶等五人免死配流今从旧传】　丁卯春官尚书范履氷鳯阁侍郎邢文伟并同平章事　己卯诏太穆神皇后文德圣皇后宜配皇地祗忠孝太后从配【太后尊其母为忠孝太后从才用翻】　右卫胄曹参军陈子昂【唐诸卫府皆有胄曹参军掌戎仗器械及公廨兴造决罚之事】上疏以为周颂成康汉称文景皆以能措刑故也【上时掌翻】今陛下之政虽尽善矣然太平之朝上下乐化不宜有乱臣贼子日犯天诛比者大狱增多逆徒滋广【朝直遥翻乐音洛比毗至翻】愚臣顽昧初谓皆实乃去月十五日陛下特察系囚李珍等无罪百僚庆恱皆贺圣明臣乃知亦有无罪之人挂于踈网者陛下务在寛典狱官务在急刑以伤陛下之仁以诬太平之政臣窃恨之又九月二十一日勑免楚金等死初有风雨变为景云臣闻隂惨者刑也阳舒者德也圣人法天天亦助圣天意如此陛下岂可不承顺之哉今又隂雨臣恐过在狱官凡系狱之囚多在极法道路之议或是或非陛下何不悉召见之自诘其罪【诘去吉翻】罪有实者显示明刑滥者严惩狱吏使天下咸服人知政刑岂非至德克明哉
