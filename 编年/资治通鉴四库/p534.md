<!-- { "loadSidebar": true } -->
　　十年春正月辛酉魏大赦改元神瑞　辛巳魏主嗣如繁畤【畤音止】二月戊戌还平城　夏王勃勃侵魏河东蒲子　庚戌魏主嗣如豺山宫　魏并州刺史娄伏连袭杀夏所置吐京防军及其守兵【魏书官氏志内入诸姓有匹娄氏后改为娄氏去年夏破拓跋屈因置守兵于吐京】　司马休之在江陵颇得江汉民心子谯王文思在建康【文思休之之长子也谯王尚之死于桓之难帝反正以文思嗣国】性防暴好通轻侠大尉裕恶之【好呼到翻恶乌路翻】三月有司奏文思擅捶杀国吏【捶止蘂翻】诏诛其党而宥文思休之上疏谢罪请解所任不许裕执文思送休之令自训厉意欲休之杀之休之但表废文思并与裕书陈谢裕由是不悦【为后裕伐休之张本】以江州刺史孟懐玉兼督豫州六郡以备之【豫州六郡宣城襄城淮南庐江安丰歴阳也】　夏五月辛酉魏主嗣还平城　秦后将军敛成讨叛羌为羌所败【败补迈翻】惧罪出奔夏　秦王兴有疾妖贼李与氐仇常反于贰城【妖于骄翻】兴舆疾徃讨之斩常执而还【还从宣翻又如字】　秦左将军姚文宗有宠于太子广平公弼恶之【恶乌路翻】诬文宗有怨言秦王兴怒赐文宗死于是羣臣畏弼侧目弼言于兴无不従者以所亲天水尹冲为给事黄门侍即唐盛为治书侍御史【治直之翻下同】兴左右掌机要者皆其党也右仆射梁喜侍中任谦京兆尹尹昭承间言于兴曰父子之际人所难言然君臣之义不薄于父子【任音壬间古苋翻父子君臣皆人之大伦故云然】故臣等不得黙然广平公弼潜有夺嫡之志陛下宠之太过假其威权倾险无赖之徒辐凑附之道路皆言陛下将有废立之计信有之乎兴曰岂有此邪喜等曰茍无之则陛下爱弼实所以祸之愿去其左右【去羌吕翻】损其威权如此非特安弼乃所以安宗庙社稷兴不应大司农窦温司徒左长史王弼皆宻疏劝兴立弼为太子兴虽不従亦不责也兴疾笃弼潜聚众数千人谋作乱姚裕遣使以弼逆状吿诸兄在藩镇者【使疏吏翻】于是姚懿治兵于蒲阪镇东将军豫州牧洸治兵于洛阳【懿洸皆兴子也冶直之翻洸姑黄翻】平西将军谌治兵于雍【谌氏壬翻雍于用翻】皆欲赴长安讨弼防兴疾瘳【瘳且留翻】见羣臣征虏将军刘羌泣以告兴梁喜尹昭请诛弼且曰茍陛下不忍杀弼亦当夺其权任兴不得已免弼尚书令使以将军公还第【弼为大将军封广平公】懿等各罢兵懿洸谌与姚宣皆入朝使裕入白兴求见【朝直遥翻见贤遍翻下同】兴曰汝等正欲论弼事耳吾已知之裕曰弼茍有可论陛下所宜垂听若懿等言非是便当寘之刑辟【辟毗亦翻】奈何逆拒之于是引见懿等于谘议堂宣流涕极言兴曰吾自处之【处昌吕翻下同】非汝曹所忧抚军东曹属姜虬上疏曰广平公弼衅成逆着道路皆知之昔文王之化刑于寡妻【诗思齐曰刑于寡妻至于兄弟】今圣朝之乱起自爱子虽欲含忍掩蔽而逆党扇惑不已弼之乱心何由可革宜斥散凶徒以絶祸端兴以虬表示梁喜曰天下人皆以吾儿为口实【孔安国曰口实谓常不去口】将何以处之喜曰信如虬言陛下宜早裁决兴黙然【史言姚兴不听臣子之言养成弼争国之祸】　唾契汗乙弗等部皆叛南凉【契欺讫翻汗何干翻北史曰乙弗国有契翰一部风俗亦同杜佑曰乙弗敌后魏闻焉在吐谷浑北众有万余落风俗与吐谷浑同然不识五谷唯食鱼与苏子苏子状若中国枸杞子或赤或黒西有契翰一部风俗亦同】南凉王傉檀欲讨之邯川防军孟恺谏曰【邯戸甘翻】今连年饥馑南逼炽磐北逼蒙逊百姓不安逺征虽克必有后患不如与炽磐结盟通籴慰抚杂部足食缮兵俟时而动傉檀不从谓太子虎台曰蒙逊近去不能猝来旦夕所虑唯在炽磐然炽磐兵少易御汝谨守乐都【少诗沼翻易以豉翻乐音洛下同】吾不过一月必还矣乃帅骑七千袭乙弗【帅读曰率骑奇寄翻】大破之获马牛羊四十余万河南王炽磐闻之欲袭乐都羣臣咸以为不可太府主簿焦袭曰傉檀不顾近患而贪逺利【近患谓蒙逊炽磐逺利谓乙弗】我今伐之絶其西路【乐都之西路此傉檀自乙弗还乐都路也】使不得还救则虎台独守穷城可坐禽也此天亡之时必不可失炽磐従之帅步骑二万袭乐都虎台慿城拒守炽磐四面攻之南凉抚军从事中尉肃言于虎台曰外城广大难守殿下不若聚国人守内城【国人谓鲜卑秃髪之种落】肃等帅晋人拒战于外虽有不捷犹足自存虎台曰炽磐小贼旦夕当走卿何过虑之深虎台疑晋人有异心【夷人谓华人为晋人】悉召豪望有谋勇者闭之于内孟恺泣曰炽磐乗虚内侮国家危于累卵恺等进欲报恩退顾妻子人思效死而殿下乃疑之如是邪虎台曰吾岂不知君之忠笃惧余人脱生虑表以君等安之耳一夕城溃炽磐入乐都遣平逺将军捷防帅骑五千追傉檀以镇南将军谦屯为都督河右诸军事凉州刺史镇乐都【捷防谦屯皆乞伏种】秃髪赴单为西平太守镇西平以赵恢为广武太守镇广武曜武将军王基为晋兴太守镇浩亹【浩亹音诰门】徙虎台及其文武百姓万余戸于枹罕【枹音肤】赴单乌孤之子也　河间人褚匡言于燕王跋曰陛下龙飞辽碣旧邦族党倾首朝阳【言日生于东犹冯跋兴于辽碣也其族党在长乐者倾首而东望之碣其谒翻】以日为歳请徃迎之跋曰道路数千里复隔异国如何可致【复扶又翻】匡曰章武临海【跋之先长乐信都人而章武郡则晋分汉勃海郡所置也自信都至章武可以浮海至辽西】舟楫可通出于辽西临渝不为难也【临渝县汉属辽西郡师古曰渝音喻水经曰碣石在县南】跋许之以匡为游击将军中书侍郎厚资遣之匡与跋从兄买从弟睹【从才用翻】自长乐帅五千余戸归于和龙【汉髙帝置信都郡景帝二年为广川国明帝更名乐成安帝改曰安平晋改曰长乐乐音洛帅读曰率】契丹库莫奚皆降于燕【契欺讫翻又音吃降戸江翻】跋署其大人为归善王跋弟丕避乱在髙句丽【句如字又音驹丽力知翻】跋召之以为左仆射封常山公　柔然可汗斛律将嫁女于燕【可从刋入声汗音寒】斛律兄子步鹿真谓斛律曰幼女逺嫁忧思请以大臣树黎等女为媵【媵以证翻】斛律不许步鹿真出谓树黎等曰斛律欲以汝女为媵逺适它国树黎恐与步鹿真谋使勇士夜伏于斛律穹庐之后伺其出而执之与女皆送于燕【伺相吏翻】立步鹿真为可汗而相之【相息亮翻】初社崘之徙髙车也【事见一百十二卷元兴元年崘卢昆翻】髙车人叱洛侯为之乡导以并诸部【乡读曰向】社崘徳之以为大人步鹿真与社崘之子社拔共至叱洛侯家淫其少妻妻告步鹿真曰叱洛侯欲奉大檀为主大檀者社崘季父仆浑之子也领别部镇西境素得众心步鹿真归而发兵围叱洛侯叱洛侯自杀遂引兵袭大檀大檀逆击破之执步鹿真及社拔杀之自立为可汗号牟汗纥升盖可汗【魏收曰魏言制胜也】斛律至和龙燕王跋赐斛律爵上谷侯馆之辽东待以客礼纳其女为昭仪斛律上书请还其国跋曰今弃国万里又无内应若以重兵相送则馈运难继兵少则不足成功【少诗沼翻】如何可还斛律固请曰不烦重兵愿给三百骑送至敇勒国人必欣然来迎跋乃遣单于前辅万陵帅骑三百送之【骑奇寄翻单音蝉帅读曰率下同】陵惮逺役至黑山【黑山在唐振武之北塞外即杀胡山也】杀斛律而还大檀亦遣使献马三千匹羊万口于燕【使疏吏翻】　六月泰山太守刘研等帅流民七千余家河西胡酋刘遮等帅部落万余家皆降于魏【酋慤由翻降戸江翻】　戊申魏主嗣如豺山宫丁亥还平城　乐都之溃也南凉安西将军樊尼自西平奔告南凉王傉檀傉檀谓其众曰今妻子皆为炽磐所虏退无所归卿等能与吾借乙弗之资取契汗以赎妻子乎【契欺讫翻汗音寒】乃引兵西众多逃还傉檀遣镇北将军段茍追之茍亦不还于是将士皆散唯樊尼与中军将军纥勃后军将军洛肱散骑侍隂利鹿不去【散悉亶翻骑竒寄翻】傉檀曰蒙逊炽磐昔皆委质于吾【蒙逊称臣于利鹿孤见一百一十二卷隆安五年炽磐父子归利鹿孤见一百一十一卷四年质之日翻】今而归之不亦鄙乎四海之广无所容身何其痛也与其聚而同死不若分而或全樊尼吾长兄之子【樊尼盖乌孤之子也长知两翻】宗部所寄吾众在北者戸垂一万蒙逊方招懐士民存亡继絶汝其从之纥勃洛肱亦与尼俱行【纥戸骨翻】吾年老矣所适不容宁见妻子而死遂归于炽磐唯隂利鹿随之傉檀谓利鹿曰吾亲属皆散卿何独留利鹿曰臣老母在家非不思归然委质为臣忠孝之道难以两全臣不才不能为陛下泣血求救于邻国【为于伪翻】敢离左右乎【离力智翻】傉檀叹曰知人固未易【易以防翻】大臣亲戚皆弃我去今日忠义终始不亏者唯卿一人而已傉檀诸城皆降于炽磐【降戸江翻】独尉贤政屯浩亹【浩亹音告门】固守不下炽磐遣人谓之曰乐都已溃卿妻子皆在吾所独守一城将何为也贤政曰受凉王厚恩为国藩屏【屏必郢翻】虽知乐都已陷妻子为禽先归获赏后顺受诛然不知主上存亡【主上谓傉檀也】未敢归命妻子小事岂足动心若贪一时之利忘委付之重者大王亦安用之炽磐乃遣虎台以手书谕之贤政曰汝为储副不能尽节面防于人弃父忘君堕万世之业【堕读曰隳】贤政义士岂效汝乎闻傉檀至左南乃降【阚骃十三州志曰左南城在金城白土县东六十里晋志张氏置晋兴郡左南县属焉是县葢亦张氏所置也】炽磐闻傉檀至遣使郊迎待以上宾之礼【使疏吏翻】秋七月炽磐以傉檀为骠骑大将军赐爵左南公【骠匹妙翻骑竒寄翻】南凉文武依才铨叙歳余炽磐使人鸩傉檀左右请解之傉檀曰吾病岂宜疗邪遂死諡曰景王【载记曰秃髪乌孤至傉檀三世十九年而灭】虎台亦为炽磐所杀傉檀子保周贺俱延子覆龙利鹿孤孙副周乌孤孙承鉢皆奔河西王蒙逊久之又奔魏魏以保周为张掖王覆龙为酒泉公贺西平公副周永平公承鉢昌松公魏主嗣爱贺之才谓曰卿之先与朕同源赐姓源氏【为源氏昌大于魏张本】　八月戊子魏主嗣遣马邑侯陋孙使于秦辛丑遣谒者于什门使于燕悦力延使于柔然【使疏吏翻】于什门至和龙不肻入见曰大魏皇帝有诏须冯王出受然后敢入燕王跋使人牵逼令入什门见跋不拜跋使人按其项什门曰冯王拜受诏吾自以宾主致敬何苦见逼邪跋怒留什门不遣什门数众辱之左右请杀之跋曰彼各为其主耳【数所角翻为于伪翻】乃幽执什门欲降之什门终不降【降戸江翻】久之衣冠弊壊略尽虮虱流溢跋遗之衣冠【遗于季翻】什门皆不受　魏主嗣以博士王谅为平南参军使以平南将军相州刺史尉太眞书与太尉裕相闻太眞古眞之弟也　九月丁巳朔日有食之　冬十月河南王炽磐复称秦王置百官【炽磐嗣位自称河南王今并南凉复称秦王】　燕主跋与夏连和夏王勃勃遣御史中丞乌洛孤如燕涖盟【春秋之时列国释仇通好两君不及相见而盟必使其臣涖盟左传陈五父如郑涖盟是也杜预曰涖临也】　十一月壬午魏主嗣遣使者巡行诸州【行下孟翻】校阅守宰资财【守式又翻】非家所赍悉簿为赃　西秦王炽磐立妃秃发氏为后【妃傉檀之女也】　十二月丙戌朔柔然可汗大檀侵魏丙申魏主嗣北击之大檀走遣奚斤等追之遇大雪士卒冻死及堕指者什二三　河内人司马顺宰自称晋王魏人讨之不克　燕辽西公素弗卒燕王跋比葬七临之【古者大臣卒君三临其丧比必寐翻及也】　是歳司马国璠兄弟聚众数百潜渡淮夜入广陵城【只传曰自北徐州界渡淮璠孚袁翻】青州刺史檀只领广陵相国璠兵直上听事【上时掌翻听读作防】只惊出将御之被射伤而入【射而亦翻】谓左右曰贼乗闇得入欲掩我不备但击五鼓彼惧晓必走矣左右如其言国璠兵果走【国璠之扰淮至是十年矣】　魏博士祭酒崔浩为魏主嗣讲易及洪范【为于伪翻】嗣因问浩天文术数浩占决多验由是有宠凡军国宻谋皆预之　夏王勃勃立夫人梁氏为王后子璝为太子【璝古回翻】封子延为阳平公昌为太原公伦为酒泉公定为平原公满为河南公安为中山公
