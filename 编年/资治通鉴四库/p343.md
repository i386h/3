<!-- { "loadSidebar": true } -->
　　青龙三年春正月戊子以大将军司马懿为太尉　丁巳皇太后郭氏殂帝数问甄后死状于太后【甄后死见六十五卷文帝之黄初年数所角翻甄之人翻】　由是太后以忧殂　汉杨仪既杀魏延【事见上卷上年】自以为有大功宜代诸葛亮秉政而亮平生宻指以仪狷狭【宻指盖亮宻以语诸僚佐特仪不知耳狷吉掾翻】意在蒋琬仪至成都拜中军师无所统领从容而已【从千容翻】初仪事昭烈帝为尚书琬时为尚书郎后虽俱为丞相参军长史仪每从行当其劳剧自谓年宦先琬才能逾之【先悉荐翻】于是怨愤形于声色叹咤之音发于五内【咤叱稼翻喷也叱怒也五内五藏之内也】时人畏其言语不节莫敢从也惟后军师费祎往慰省之【费父沸翻省悉景翻】仪对祎恨望前后云云【云云师古曰犹言如此如此也】又语祎曰往者丞相亡没之际吾若举军以就魏氏处世宁当落度如此邪【语牛倨翻处昌吕翻度徒洛翻落度失意也】令人追悔不可复及【复扶又翻下同】祎宻表其言汉主废仪为民徙汉嘉郡【汉嘉县故青衣也汉顺帝阳嘉二年改为汉嘉属蜀郡属国都尉蜀郡属国安帝延光元年所置蜀分为汉嘉郡】仪至徙所复上书诽谤辞指激切遂下郡收仪【上时掌翻下遐稼翻】仪自杀　三月庚寅葬文德皇后【文德郭后也郭后諡曰德甄后諡曰昭】　夏四月汉主以蒋琬为大将军録尚书事费祎代琬为尚书令　帝好土功【好呼到翻】既作许昌宫【事见上卷太和六年】又治洛阳宫【诸葛亮死帝乃大兴宫室晋士燮所谓释楚为外惧者此也治直之翻】起昭阳太极殿【水经注明帝上法太极于洛阳南宫起太极殿即汉崇德殿之故处】筑总章观髙十余丈【舜有总章之访相传以为总章即明堂也观阙也总章观盖在太极殿前观古玩翻髙居傲翻】力役不已农桑失业司空陈羣上疏曰昔禹承唐虞之盛犹卑宫室而恶衣服况今丧乱之后人民至少【丧息浪翻少诗沼翻】比汉文景之时不过汉一大郡【汉自秦项之争民死于兵者多矣虽文景与民休息户口蕃息重以武帝穷奢极欲又减其半平帝元始之初民户一千三百二十三万三千六百一十二以班志考之汝南一郡户四十六万一千五百八十七光武兴于南阳至永和元年户五十余万三国虎争人众之损万有一存景元四年与蜀通计民户九十四万三千二百四十三耳当此之时谓不过汉文景时一大郡非虚语也】加以边境有事将士劳苦【将即亮翻】若有水旱之患国家之深忧也昔刘备自成都至白水多作舍【典略曰备镇成都拔魏延督汉中于是起馆舍筑亭障从成都至白水闗四百余区株恋翻】兴费人役太祖知其疲民也今中国劳力亦吴蜀之所愿此安危之机也惟陛下虑之帝荅曰王业宫室亦宜并立灭贼之后但当罢守御耳岂可复兴役邪【复扶又翻下同】是固君之职萧何之大略也【此指萧何治未央宫事为言】羣曰昔汉祖惟与项羽争天下羽已灭宫室烧焚是以萧何建武库太仓皆是要急然髙祖犹非其壮丽【羣因帝萧何之言以陈善闭邪萧何事见十一卷髙帝七年】今二虏未平诚不宜与古同也夫人之所欲莫不有辞况乃天王莫之敢违前欲壊武库谓不可不壊也后欲置之谓不可不置也【此皆指帝拒谏实事壊音怪】若必作之固非臣下辞言所屈若少留神【少诗沼翻下同】卓然回意亦非臣下之所及也汉明帝欲起德阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一人盖为百姓也【为于伪翻下同】今臣曽不能少凝圣听【凝定也停也言帝不为之留听也】不及意逺矣帝乃为之少有减省帝耽于内宠妇官秩石拟百官之数【西汉妇官十四等秩石视内外百官之数魏武建国始命王后其下五等曰夫人昭仪倢伃容华美人文帝増贵嫔淑媛脩容顺成良人明帝増淑妃昭华脩仪除顺成官太和中始复命夫人登其位于淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比乡侯脩容比亭侯脩仪比闗内侯倢伃比中二千石容华视真二千石美人视比二千石良人视千石】自贵人以下至掖庭洒扫凡数千人【洒所卖翻扫素报翻又并如字】选女子知书可付信者六人以为女尚书使典省外奏事处当画可【汉东都之末宫中有女尚书处当奏事有不合上意区处其当而下之也画可画从其所奏省悉景翻处昌吕翻】廷尉髙柔上疏曰昔汉文惜十家之资不营小台之娱去病虑匈奴之害不遑治第之事【冶直之翻】况今所损者非惟百金之费所忧者非徒北狄之患乎可粗成见所营立以充朝宴之仪【粗坐五翻见贤遍翻朝直遥翻】讫罢作者使得就农二方平定复可徐兴周礼天子后妃以下百二十人【王立后三夫人九嫔二十七世妇八十一御妻是为百二十人】嫔嫱之仪既已盛矣窃闻后庭之数或复过之【嫔毘賔翻嫱慈良翻复扶又翻下同】圣嗣不昌殆能由此臣愚以为可妙简淑媛以备内官之数【媛美女也淑善也媛于绢翻】其余尽遣还家且以育精养神専静为寳如此则螽斯之征可庶而致矣【诗螽斯后妃子孙众多也】帝报曰辄克昌言他复以闻【輙以昌言自克也杨子曰胜己之私之谓克】是时猎法严峻杀禁地鹿者身死财产没官有能觉告者厚加赏赐柔复上疏曰中间以来百姓供给众役亲田者既减【亲田谓躬亲田畆者】加顷复有猎禁羣鹿犯暴残食生苖处处为害所伤不訾【不訾言不可计量也】民虽障防力不能御至如荥阳左右周数百里嵗略不收方今天下生财者甚少而麋鹿之损者甚多卒有兵戎之役凶年之灾【卒读曰猝】将无以待之惟陛下寛放民间使得捕鹿遂除其禁则众庶永济莫不恱豫矣帝又欲平北芒令于其上作台观望见孟津【黄图曰登之可以逺观故曰观观古玩翻】卫尉辛毗谏曰天地之性髙髙下下【国语周太子晋曰天地成而聚于髙归物于下四岳佐禹髙髙下下封崇九山决汨九川】今而反之既非其理加以损费人功民不堪役且若九河盈溢洪水为害而丘陵皆夷将何以御之帝乃止少府杨阜上疏曰陛下奉武皇帝开拓之大业守文皇帝克终之元绪【元始也绪丝端也言文帝克终武帝之志受禅易制此丝端所从始也】诚宜思齐往古圣贤之善治【治直吏翻】总观季世放荡之恶政曩使柦灵不废髙祖之法度文景之恭俭太祖虽有神武于何所施而陛下何由处斯尊哉【处昌吕翻】今吴蜀未定军旅在外诸所缮治惟陛下务从约节【治直之翻】帝优诏荅之阜复上疏曰尧尚茅茨而万国安其居【尧土堦三尺茅茨不翦】禹卑宫室而天下乐其业【乐音洛】及至殷周或堂崇三尺度以九筵耳【周官考工记曰殷人重屋堂脩七寻堂崇三尺周人明堂度九尺之筵东西九筵南北七筵堂崇一筵五室凡室二筵】桀作璇室象廊【史记策传曰桀为瓦室纣为象廊与此稍异】纣为倾宫鹿台【新序曰鹿台其大三里髙千仞臣瓉曰今在朝歌城中】以丧其社稷【丧息浪翻】楚灵以筑章华而身受祸【楚灵王为章华之台民不堪命从乱如归王走而死于芋尹氏】秦始皇作阿房二世而灭【事见七卷三十五年】夫不度万民之力以从耳目之欲【度徒洛翻】未有不亡者也陛下当以尧舜禹汤文武为法则夏桀殷纣楚灵秦皇为深诫而乃自暇自逸惟宫台是饰必有颠覆危亡之祸矣君作元首臣为股肱存亡一体得失同之臣虽驽怯敢忘争臣之义【驽音奴争读曰诤】言不切至不足以感悟陛下陛下不察臣言恐皇祖烈考之祚坠于地使臣身死有补万一则死之日犹生之年也谨叩棺沐浴伏俟重诛奏御【叩近也御进也】帝感其忠言手笔诏荅帝尝着帽被缥绫半袖【着陟略翻说文曰帽小儿蛮夷头衣缥普沼翻青白色绫纹帛或谓之绮或谓之纹缯半袖半臂也晋志曰帽名犹冠也义取于防覆其首其本纚也古者冠无帻冠下有纚以缯为之后世施帻于冠因或裁纚为帽自乘舆宴居下至庶人无爵者皆服之被皮义翻】阜问帝曰此于礼何法服也帝黙然不答自是不法服不以见阜阜又上疏欲省宫人诸不见幸者乃召御府吏问后宫人数【少府属官有御府令典官婢员吏七十人吏从官三十人】吏守旧令对曰禁宻不得宣露阜怒杖吏一百数之曰【数所具翻】国家不与九卿为宻反与小吏为宻乎帝愈严惮之散骑常侍蒋济上疏曰昔句践养胎以待用【国语越王句践困于防稽既反国命壮者无取老妇老者无取壮妻女子十七不嫁丈夫二十不娶其父母有罪将免乳者以告公令医守之生丈夫二壶酒一犬生女子二壶酒一豚生三人公与之母生二人公与之饩散悉亶翻骑竒寄翻】昭王恤病以雪仇【燕昭王于破燕之后吊死问疾欲以报齐雪先王之耻】故能以弱燕服强齐羸越灭劲吴今二敌强盛当身不除百世之责也【谓当帝之身不能灭吴蜀后世之责必归于帝】以陛下圣明神武之略舍其缓者【舍读曰舍】専心讨贼臣以为无难矣中书侍郎东莱王基上疏曰【按此则魏已改通事郎为中书侍郎矣】臣闻古人以水喻民曰水所以载舟亦所以覆舟【家语载孔子之言】顔渊曰东野子之御马力尽矣而求进不已殆将败矣【荀子鲁定公问于顔渊曰东野子善御乎顔渊曰善则善矣虽然其马将失定公曰何以知之顔渊曰臣以政知之昔舜巧于使民造父巧于使马舜不穷其民力造父不穷其马力是舜无失民造父无失马也今东野毕之御上车执辔御体正矣步骤驰骋朝礼毕矣歴险致逺马力尽矣然犹求进不已是以知之也】今事役劳苦男女离旷愿陛下深察东野之敝留意舟水之喻息奔驷于未尽节力役于未困昔汉有天下至孝文时唯有同姓诸侯而贾谊忧之曰置火积薪之下而寝其上因谓之安【见十四卷汉文帝六年】今冦贼未殄猛将拥兵检之则无以应敌乆之则难以遗后【谓五大在边尾大不掉非善计以诒后人也遗于季翻】当盛明之世不务以除患若子孙不竞【竞强也】社稷之忧也使贾谊复起必深切于曩时矣【言不特痛哭流涕长太息而已复扶又翻下同】帝皆不听殿中监督役擅收兰台令史【此殿中监以其时营造宫守使监作殿中耳非唐殿中监之官也观后所谓校事可知矣又据晋书舆服志大驾卤簿左殿中御史右殿中监则魏时殿中监已有定官兰台令史属御史台防要曰汉谓御史台为兰台】右仆射卫臻奏案之诏曰殿舍不成吾所留心卿推之何也【推考鞫也】臻曰古制侵官之法【古者百官不相逾越左传栾鍼曰侵官冒也】非患其勤事也【恶乌路翻】诚以所益者小所堕者大也【堕读曰隳】臣每察校事类皆如此【魏武建国置校事使察羣下】若又纵之惧羣司将遂越职以至陵夷矣尚书涿郡孙礼固请罢役帝诏曰钦纳谠言【谠音党】促遣民作监作者复奏留一月有所成讫【成讫言欲成殿舍以讫事也监古衘翻】礼径至作所不复重奏【重直龙翻】称诏罢民帝竒其意而不责帝虽不能尽用羣臣直谏之言然皆优容之秋七月洛阳崇华殿灾帝问侍中领太史令泰山髙堂隆【太史令属太常隆以侍中领之汉儒有髙堂生鲁人隆其后也姓谱齐公族有髙堂氏风俗通齐卿髙恭仲食采于髙堂】曰此何咎也于礼宁有祈禳之义乎对曰易传曰上不俭下不节孽火烧其室又曰君髙其台天火为灾【京房易传之辞传直恋翻孽鱼列翻】此人君务饰宫室不知百姓空竭故天应之以旱火从髙殿起也诏问隆吾闻汉武之时栢梁灾而大起宫殿以厌之【事见二十一卷汉武帝太初元年厌益渉翻下同】其义云何对曰夷越之巫所为非圣贤之明训也五行志曰栢梁灾其后有江充巫蛊事如志之言越巫建章无所厌也今宜罢散民役宫室之制务从约节清埽所灾之处不敢于此有所立作则萐莆嘉禾必生此地【萐山辄翻又色洽翻莆音蒲说文萐莆瑞草也尧时生于庖厨扇暑而凉】若乃疲民之力竭民之财非所以致符瑞而懐逺人也　八月庚午立皇子芳为齐王询为秦王帝无子养二王为子宫省事秘莫有知其所由来者或云芳任城王楷之子也【楷任城王彰之子任音壬】　丁巳帝还洛阳　诏复立崇华殿【复扶又翻】更名曰九龙【据髙堂隆传时郡国有九龙见因以名殿更工衡翻】通引谷水过九龙殿前【水经注谷渠东歴故金市南直千秋门枝流入石逗伏流注灵芝九龙池】为玉井绮栏蟾蜍含受神龙吐出使博士扶风马钧作司南车【司南车即指南车也崔豹古今注曰黄帝与蚩尤战于涿鹿蚩尤作大雾士皆迷路乃作指南车以正四方述征记曰指南车上有木仙人持信旛车转而人常指南】水转百戏【傅曰人有上百戏而不能动帝问钧可动否对曰可动其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击鼔吹箫作山岳使木人跳絙掷劒縁絙倒立出入自在百官行署舂磨鬬鸡变巧百端】陵霄阙始构有鹊巢其上帝以问髙堂隆对曰诗曰惟鹊有巢惟鸠居之【诗召南鹊巢之辞也】今兴宫室起陵霄阙而鹊巢之此宫未成身不得居之象也天意若曰宫室未成将有他姓制御之斯乃上天之戒也夫天道无亲惟与善人太戊武丁覩灾悚惧故天降之福【太戊桑谷生朝武丁飞雉雊鼎皆能戒惧转灾为福】今若罢休百役増崇德政则三王可四五帝可六岂惟商宗转祸为福而已哉帝为之动容【为于伪翻下同】帝性严急其督脩宫室有稽限者【立为期限以必其成及期而不成为稽限】帝亲召问言犹在口身首已分散骑常侍领秘书监王肃【汉桓帝延熹二年置秘书监秩四百石】上疏曰今宫室未就见作者三四万人【见贤遍翻】九龙可以安圣体其内足以列六宫惟泰极已前功夫尚大【泰极谓太极殿】愿陛下取常食禀之士非急要者之用选其丁壮择留万人使一期而更之【更工衡翻】咸知息代有日则莫不恱以即事劳而不怨矣【易曰说以使民民忘其劳】计一嵗有三百六十万夫亦不为小当一嵗成者听且三年分遣其余使皆即农无穷之计也夫信之于民国家大寳也前车驾当幸洛阳发民为营有司命以营成而罢【此营垒之营】既成又利其功力不以时遣有司徒营目前之利【此营求之营】不顾经国之体臣愚以为自今已后傥复使民【复扶又翻】宜明其令使必如期以次有事宁使更发无或失信【谓始焉于甲处营造发民就役次焉于乙处营造不可仍用甲处就役之民宁使更发民以供乙处之役也】凡陛下临时之所行刑皆有罪之吏宜死之人也然众庶不知谓为仓卒故愿陛下下之于吏【卒读曰猝下之之下音户稼翻下同】钧其死也无使污于宫掖【钧与均同污乌故翻】而为逺近所疑且人命至重难生易杀【易以防翻】气絶而不续者也是以圣贤重之昔汉文帝欲杀犯跸者廷尉张释之曰方其时上使诛之则已今下廷尉廷尉天下之平不可倾也【事见十四卷汉文帝三年下遐稼翻】臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎【斯论诚足以矫张释之之失言】斯重于为己而轻于为君【为于伪翻】不忠之甚者也不可不察中山恭王衮疾病令官属曰男子不死于妇人之手
