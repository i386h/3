<!-- { "loadSidebar": true } -->
　　八年春正月癸未突厥颉利可汗卒【厥九勿翻颉奚结翻可从刋入声汗音寒卒子恤翻】命国人从其俗焚尸葬之　辛丑行军总管张士贵讨东西王洞反獠平之【东西王洞獠盖在龚州界】　上欲分遣大臣为诸道黜陟大使【使疏吏翻　考异曰实录旧本纪但云遣萧瑀等巡省天下按时止有十道而防要统纪皆云发十六道黜陟大使据姓名止有十三人皆所未详故但云诸道】未得其人李靖荐魏征上曰征箴规朕失不可一日离左右【离力智翻】乃命靖与太常卿萧瑀等凡十三人分行天下察长吏贤不肖【行下孟翻长知两翻】问民间疾苦礼髙年赈穷乏【赈津忍翻】起淹滞俾使者所至如朕亲覩　三月庚辰上幸九成宫　夏五月辛未朔日有食之　初吐谷浑可汗伏允【吐从暾入声谷音浴可从刋入声汗音寒　考异曰实录十年立诺曷鉢诏称伏允为顺步萨鉢今从旧传】遣使入贡未返大掠鄯州而去【使疏吏翻宋白曰鄯州西南至廓州广城县故承风岭吐谷浑界百九十五里】上遣使让之征伏允入朝称疾不至【鄯时战翻朝直遥翻】仍为其子尊王求婚上许之令其亲迎【为于伪翻迎鱼敬翻】尊王又不至乃絶婚伏允又遣兵寇兰廓二州【兰州金城郡以臯兰山名州】伏允年老信其臣天柱王之谋数犯边【数所角翻】又执唐使者赵德楷上遣使谕之十返又引其使者临轩亲谕以祸福伏允终无悛心【悛丑缘翻】六月遣左骁衞大将军段志为西海道行军总管左骁衞将军樊兴为赤水道行军总管将边兵及契苾党项之众以击之【吐谷浑中有赤水城近河源骁坚尧翻将边即亮翻契欺讫翻苾毗必翻党底朗翻　考异曰实录六年三月吐谷浑寇兰州不云遣志击之吐谷浑寇兰廓二州无年月新本纪此夏遣志实录十月志破吐谷浑故参酌置此又新书本纪是夏吐谷浑寇凉州遣志等伐之实录十月辛丑志破吐谷浑而不书遣将日月新纪亦无破吐谷浑月日实录寇凉州在十一月今参用之】　秋七月山东河南淮海之间大水　上屡请上皇避暑九成宫上皇以隋文帝终于彼恶之【九成宫即隋之仁夀宫隋文帝仁夀四年崩于仁夀宫恶乌路翻】冬十月营大明宫【大明宫在禁苑东南西接宫城之东北隅曰东内程大昌曰大明宫地本太极宫之后苑东南面射殿也地在龙首山上龙朔二年髙宗染风痹恶太极宫卑下就修大明宫改曰蓬莱宫】以为上皇清暑之所未成而上皇寝疾不果居　辛丑段志击吐谷浑破之追奔八百余里去青海三十余里【吐谷浑中有青海阚骃曰汉金城郡临羌县西有卑禾羌海世谓之青海东去西平二百五十里西平唐鄯州也吐从暾入声谷音浴】吐谷浑驱牧马而遁　甲子上还京师右仆射李靖以疾逊位许之十一月辛未以靖为特进封爵如故禄赐吏卒并依旧给俟疾小瘳【瘳丑留翻】每三两日至门下中书平章政事【唐初政事堂在门下省欧阳修曰平章事之名始此】甲申吐蕃赞普弃宗弄赞　【考异曰太宗实录赞普作赞府髙宗实录弃宗作器宗今从旧传】遣使入贡仍请昏【使疏吏翻】吐蕃在吐谷浑西南近世浸彊蚕食他国土宇广大胜兵数十万【胜音升】然未尝通中国其王称赞普俗不言姓王族皆曰论宦族皆曰尚【吐蕃本西羌属盖百有五十种散处河湟江岷间有发羌唐旄等未始与中国通居析支水西祖曰鹘提勃悉野健武多智稍并诸羌据其地蕃发声近故其子孙曰吐蕃而姓勃窣野或曰南凉秃发乌孤之后二子曰樊尼曰傉檀为乞伏炽盘所灭樊尼挈残部降沮渠防逊沮渠灭樊尼率兵西济河逾积石遂抚有羣羌云其俗谓彊雄曰赞丈夫曰普故号君长为赞普其地直长安八千里距鄯善五百里刘昫曰吐蕃秃发氏之后语讹曰吐蕃宋白曰樊尼奔沮渠防逊署临松郡丞沮渠灭建国西土改姓勃窣野时人谓丞为赞府语讹为赞普吐从暾入声】弃宗弄赞有勇畧四邻畏之上遣使者冯德遐往慰抚之　丁亥吐谷浑寇凉州己丑下诏大举讨吐谷浑　【考异曰旧传云吐谷浑拘赵德楷太宗遣使宣谕十余返竟无悛心九年诏李靖等讨伐太宗实录己丑吐谷浑拘我行人赵德楷即下此诏十二月遣李靖等今从实录据旧传拘德楷在前据实录先遣使宣谕后拘德楷即下诏伐之今两存之】上欲得李靖为将为其老重劳之【重难也以其年老难劳之以征伐之事也将即亮翻为于伪翻】靖闻之请行上大悦十二月辛丑以靖为西海道行军大总管节度诸军兵部尚书侯君集为积石道刑部尚书任城王道宗为鄯善道凉州都督李大亮为且末道岷州都督李道彦为赤水道利州刺史髙甑生为盐泽道行军总管【西海鄯善且末皆隋破吐谷浑所置郡名积石山在隋河源郡赤水城亦在河源郡盐池在西海郡任音壬鄯时战翻且子余翻】并突厥契苾之众击吐谷浑　帝聘隋通事舍人郑仁基女为充华【充华旧有之唐六宫之职无此官】诏已行册使将发【使疏吏翻】魏征闻其常许嫁士人陆爽遽上表谏【上时掌翻】帝闻之大惊手诏深自克责命停册使房龄等奏称许嫁陆氏无显状大礼既行不可中止爽亦表言初无婚姻之议帝谓征曰羣臣或容希合爽亦自陈何也对曰彼以为陛下外虽舍之或阴加罪谴故不得不然帝笑曰外人意或当如是朕之言未能使人必信如此邪　中牟丞皇甫德参【中牟县汉属河南郡晋属荥阳郡后魏属广武郡为治所隋开皇十年改曰郏城县大业改曰圃田县唐武德三年更名中牟丞贰令治县事上县丞从八品下中下县各以差降一品】上言修洛阳宫劳人収地租厚敛俗好髙髻盖宫中所化【上时掌翻下上书同敛力赡翻好呼到翻下不好同】上怒谓房龄等曰德参欲国家不役一人不収斗租宫人皆无发乃可其意邪欲治其谤讪之罪【治直之翻】魏征谏曰贾谊当汉文帝时上书云可为痛哭者一可为流涕者二【见十四卷汉文帝六年】自古上书不激切不能动人主之心所谓狂夫之言圣人择焉【汉书李左车有是言】唯陛下裁察上曰朕罪斯人则谁敢复言【复扶又翻】乃赐绢二十匹他日征奏言陛下近日不好直言虽勉强含容非曩时之豁如【强其两翻】上乃更加优赐拜监察御史【监古衔翻】　中书舍人髙季辅上言　【考异曰贞观政要季辅疏在三年防要在八年按旧传季辅贞观初拜御史累转中书舍人故从防要置此】外官卑品犹未得禄饥寒切身难保清白今仓廪浸实宜量加优给然后可责以不贪严设科禁又密王元晓等皆陛下之弟比见帝子拜诸叔【量音良比毗至翻】叔皆答拜紊乱昭穆【紊音问昭时招翻】宜训之以礼书奏上善之　西突厥咄陆可汗卒其弟同娥设立是为沙鉢罗咥利失可汗【咥徒结翻又丑栗翻】
　　九年春正月党项先内属者皆叛归吐谷浑三月庚辰洮州羌叛入吐谷浑杀刺史孔长秀【洮土刀翻】　壬辰赦天下　乙酉盐泽道行军总管髙甑生击叛羌破之　庚寅诏民赀分三等未尽其详宜分九等【唐防要武德六年三月令天下戸量其资产定为三等今分九等盖于三等各分上中下也】　上谓魏征曰齐后主周天元皆重敛百姓厚自奉养力竭而亡譬如馋人自噉其肉肉尽而毙何其愚也【敛力赡翻馋七咸翻贪食而多取之为馋噉徒览翻又徒滥翻】然二主孰为优劣对曰齐后主懦弱政出多门【懦乃卧翻又奴乱翻】周天元骄暴威福在己虽同为亡国齐主尤劣也　夏闰四月癸酉任城王道宗败吐谷浑于库山【败补迈翻下儿败等败之败同　考异曰旧道宗传云贼闻军至走入嶂山已行数千里诸将议欲息兵道宗固请追讨李靖然之而君集不从道宗遂帅偏师并行兼道去大军十日追及之贼据险苦战道宗潜遣千余骑逾山袭其后贼表里受敌一时奔溃库山嶂山不知其所以为同异据嶂山已行数千里今不取今即以为库山之战也】吐谷浑可汗伏允悉烧野草轻兵走入碛【碛七迹翻】诸将以为马无草疲瘦未可深入侯君集曰不然向者段志军还才及鄯州虏已至其城下盖虏犹完实众为之用故也今一败之后防逃鸟散斥候亦絶君臣携离父子相失取之易于拾芥【易以防翻】此而不乘后必悔之李靖从之　【考异曰旧道宗传云道宗固请追讨李靖然之而君集不从靖传云军次伏俟城吐谷浑烧去野草以馁我师退保大非川诸将咸言春草未生马已羸瘦不可赴敌唯靖决计而进深入敌境遂逾积石山按实录库山之捷可汗谋将入碛以避官军道宗复曰柏海近河源古来罕有至者贼既西走未知的处今段之行实资马力今马疲粮少逺入为难未若且向鄯州待马肥之后更图进取君集曰不然段志曩者才至鄯州贼众便到城下良由彼国尚完凶徒阻命今者一败以后斥候亦絶君臣相失父子携离乘其迫惧取同俯拾柏海虽遥便可鼓行而至也靖又然之道宗传与实录相违今从实录】中分其军为两道靖与薛万均李大亮由北道君集与任城王道宗由南道戊子靖部将薛孤儿败吐谷浑于曼头山斩其名王大获杂畜以充军食【畜许救翻】癸巳靖等败吐谷浑于牛心堆【水经注湟水自临羌县东流合龙驹川水又东合晋昌川水又东合长宁川水又东合牛心川水水出西南逺山东北流迳牛心堆又东迳西平亭西东北入于湟水】又败诸赤水源　【考异曰实录癸巳李靖侯君集任城王道宗等破吐谷浑于赤水源按本文自库山中分士马为两道靖趣北路出曼头山逾赤水君集道宗趣南路歴破逻真谷然则赤水之战君集道宗不在彼也今删去其名又吐谷浑传获其髙昌王慕容孝儁不知在何战今亦删去】侯君集任城王道宗引兵行无人之境二千余里盛夏降霜经破逻真谷其地无水人龁冰马噉雪【逻郎佐翻龁下没翻又戸结翻】五月追及伏允于乌海【隋志河源郡有乌海在汉哭山西】与战大破之获其名王薛万均薛万彻又败天柱王于赤海【赤海盖即赤水深广处　考异曰旧万彻传作赤水源契苾何力传作赤水川今从实录】　上皇自去秋得风疾庚子崩于垂拱殿【旧书帝纪崩于大安宫之垂拱前殿年七十】甲辰羣臣请上准遗诰视军国大事上不许乙巳诏太子承干于东宫平决庶政　赤水之战薛万均薛万彻轻骑先进为吐谷浑所围兄弟皆中枪【骑竒寄翻下同中竹仲翻】失马步鬭从骑死者什六七左领军将军契苾何力将数百骑救之竭力奋击所向披靡万均万彻由是得免【从才用翻披丕彼翻】李大亮败吐谷浑于蜀浑山【山在赤海西】获其名王二十人将军执失思力败吐谷浑于居茹川李靖督诸军经积石山河源至且末穷其西境闻伏允在突伦川　【考异曰吐谷浑传云伏允西走图伦碛盖即突伦川虏语转耳今从契苾何力传】将奔于阗契苾何力欲追袭之薛万均惩其前败固言不可何力曰虏非有城郭随水草迁徙若不因其聚居袭取之一朝云散岂得复倾其巢穴邪【复扶又翻】自选骁骑千余直趣突伦川万均乃引兵从之【骁坚尧翻趣七喻翻考异曰吐谷浑传云万均率轻锐追奔入碛数百里及其余党破之盖何力先进而万均从之也】碛中
