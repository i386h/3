<!-- { "loadSidebar": true } -->
　　六年春正月王上表乞解州录以授彭城王义康【州录扬州及录尚书事也】帝优诏不许癸丑以义康为侍中都督扬南徐兖三州诸军事司徒录尚书事领南徐州刺史【武帝永初二年加京口之徐州曰南徐淮北之徐州但曰徐南徐领南东海南琅邪晋陵义兴南兰陵南东莞临淮淮陵南彭城南清河南髙平南平昌南济隂南濮阳南泰山济阳南鲁郡等郡】与义康二府并置佐领兵共辅朝政【佐叅佐也所谓佐吏朝直遥翻】既多疾且欲委逺大权毎事推让义康【逺于愿翻推吐雷翻】由是义康专摠内外之务【为义康専擅致祸张本】又以抚军将军江夏王义恭为都督荆湘等八州诸军事荆州刺史【夏戸雅翻】以侍中刘湛为南蛮校尉行府州事帝与义恭书诫之曰天下艰难家国事重虽曰守成实亦未易隆替安危在吾曹耳岂可不感寻王业大惧负荷【感念致王业之艰难而寻绎为治之理也传曰其父析薪其子不克负荷易以豉翻荷下可翻又音如字】汝性褊急志之所滞其欲必行【滞凝也积也褊方缅翻】意所不存从物囬改此最弊事宜念裁抑衞青遇士大夫以礼与小人有恩西门安于矫性齐美【西门豹性刚急常佩韦以自绥董安于性寛缓常佩以自警】闗羽张飞任偏同弊【事见六十九卷魏文帝黄初二年】行已举事深宜鉴此若事异今日嗣子幼防【陆徳明曰防稚也】司徒当周公之事汝不可不尽只顺之理尔时天下安危决汝二人耳汝一月自用钱不可过三十万若能省此益美西楚府舍畧所谙究【谙乌舍翻】计当不须改作日求新异【江左谓荆州为西楚】凡讯狱多决当时难可逆虑此实为难至讯日虚懐博尽慎无以喜怒加人能择善者而从之美自归已不可专意自决以矜独断之明也【防丁乱翻】名器深宜慎惜不可妄以假人昵近爵赐尤应裁量吾于左右虽为少恩【昵尼质翻量音良少诗沼翻】如闻外论不以为非也以贵凌物物不服以威加人人不厌此易达事耳【易以豉翻】声乐嬉游不宜令过蒲酒渔猎一切勿为【蒲樗蒲也】供用奉身皆有节度竒服异器不宜兴长【长丁丈翻今知两翻】又宜数引见佐史【佐史当作佐吏晋宋之间藩府率谓参佐为佐吏数所角翻下同】　见不数则彼我不亲不亲无因得尽人情人情不尽复何由知众事也【详观宋文帝此书则江左之治称元嘉良有以也复扶又翻】　夏酒泉公隽自平凉犇魏　丁零鲜于台阳等请降于魏【降戸江翻】魏主赦之【赦其去年叛入西山之罪】　秦出连辅政等未至西平河西王防逊拔西平执太守麴承【防逊去年攻西平】　二月秦王暮末立妃梁氏为皇后子万载为太子　三月丁巳立皇子劭为太子戊午大赦　辛酉以左衞将军殷景仁为中领军帝以章太后早亡【章太后胡氏生帝五年被谴赐死帝即位諡曰章】奉太后所生苏氏甚谨苏氏卒帝往临哭欲追加封爵使羣臣议之景仁以为古典无之乃止　初秦尚书陇西辛进从文昭王游陵霄观弹飞鸟误中秦王暮末之母伤其面【观古玩翻中竹仲翻】及暮末即位问母面伤之由母以状告暮末怒杀进并其五族二十七人【史言暮末以虐亡国】　夏四月癸亥以尚书左仆射王敬为尚书令临川王义庆为左仆射吏部尚书济阳江夷为右仆射【济子礼翻】　初魏太祖命尚书邓渊撰国记十余卷未成而止世祖更命崔浩与中书侍郎邓颖等续成之【为浩以史事得祸张本】为国书三十卷颖渊之子也　魏主将击柔然治兵于南郊【治直之翻】先祭天然后部勒行陈【行戸刚翻陈读曰阵】内外羣臣皆不欲行保太后固止之独崔浩劝之尚书令刘絜等共推太史令张渊徐辩使言于魏主曰今兹己巳三隂之嵗【干以甲丙戊庚壬为阳乙丁己辛癸为隂支以子寅辰午申戌为阳丑夘己未酉亥为隂己巳皆隂而干支合于己巳是为三隂之嵗】嵗星袭月太白在西方不可举兵北伐必败虽克不利于上羣臣因共赞之曰渊等少时尝谏苻坚南伐坚不从而败所言无不中不可违也【少诗沼翻中竹仲翻】魏主意不快诏浩与渊等论难于前【难乃旦翻】浩诘渊辩曰阳为徳隂为刑故日食脩徳月食脩刑夫王者用刑小则肆诸市朝大则陈诸原野【陈诸原野用甲兵也此言本出汉书刑法志诘去吉翻朝直遥翻】今出兵以讨有罪乃所以修刑也臣窃观天文比年以来月行掩昴至今犹然其占三年天子大破旄头之国【比毗至翻昴为旄头胡星也】蠕蠕髙车旄头之众也【蠕人兖翻】愿陛下勿疑渊辩复曰【复扶又翻】蠕蠕荒外无用之物得其地不可耕而食得其民不可臣而使轻疾无常难得而制有何汲汲而劳士马以伐之浩曰渊辩言天道犹是其职至于人事形势尤非其所知此乃汉世常谈【自韩安国主父偃至于严尤其论皆如此】施之于今殊不合事宜何则蠕蠕本国家北边之臣中间叛去【见一百八卷晋孝武太元十九年】今诛其元恶收其良民令复旧役非无用也世人皆谓渊辩通解数术明决成败臣请试问之【解户买翻】属者统万未亡之前【属之欲翻】有无败征若其不知是无术也知而不言是不忠也时赫连昌在坐【坐徂卧翻】渊等自以未尝有言慙不能对魏主大悦既罢公卿或尤浩曰今南冦方伺国隙【伺相吏翻】而舍之北伐若蠕蠕逺遁前无所获后有彊寇将何以待之浩曰不然今不先破蠕蠕则无以待南寇南人闻国家克统万以来内懐恐惧故扬声动众以衞淮北比吾破蠕蠕往还之间南寇必不动也【比必寐翻】且彼步我骑【骑竒寄翻】彼能北来我亦南往在彼甚困于我未劳况南北殊俗水陆异宜设使国家与之河南彼亦不能守也【崔浩之料宋人审矣帝后屡出兵争河南卒以自弊呉吕防不肯取魏徐州正虑此耳】何以言之以刘裕之雄杰吞并闗中留其爱子辅以良将精兵数万犹不能守全军覆没【事见一百十八卷晋安帝义熙十四年将即亮翻下同】号哭之声至今未已【号户髙翻】况义隆今日君臣非裕时之比主上英武士马精彊彼若果来譬如以驹犊鬬虎狼也【马子曰驹牛子曰犊】何惧之有蠕蠕恃其絶逺谓国家力不能制自寛日久故夏则散众放畜秋肥乃聚背寒向温【背蒲妹翻】南来寇钞【钞楚交翻】今掩其不备必望尘骇散牡马护牝牝马恋驹驱驰难制不得水草不过数日必聚而困弊可一举而灭也蹔劳永逸时不可失【蹔与暂同】患在上无此意今上意已决奈何止之寇谦之谓浩曰蠕蠕果可克乎浩曰必克但恐诸将琐琐前后顾虑不能乘胜深入使不全举耳【琐琐细小也言志趣细小不能一举而全取之也】先是帝因魏使者还告魏主曰汝趣归我河南地【先悉荐翻使疏吏翻趣读曰促】不然将尽我将士之力魏主方议伐柔然闻之大笑谓公卿曰鼈小竖【东南泽国也故诋之曰鼈小竖】自救不暇夫何能为就使能来若不先灭蠕蠕乃是坐待寇至腹背受敌非良策也吾行决矣庚寅魏主发平城使北平王长孙嵩广陵公楼伏连居守【守手又翻魏书官氏志献帝次弟为伊娄氏又有乙郍娄氏后并改为娄氏】魏主自东道向黑山使平阳王长孙翰自西道向大娥山同防柔然之庭　五月壬辰朔日有食之　王敬固让尚书令表求还东【还从宣翻又如字下同】癸巳更以敬为侍中特进左光禄大夫听其东归【自建康归防稽为东归】　丁未魏主至漠南舍辎重帅轻骑兼马袭撃柔然至栗水【重直用翻帅读曰率骑竒寄翻兼马者毎一骑兼有副马也栗水在漠北近稽落山有汉将军窦宪故垒在焉】柔然纥升盖可汗先不设备民畜满野惊怖防去【讫下没翻可从刋入声汗音寒怖普布翻】莫相收摄【摄录也饬整也】纥升盖烧庐舍絶迹西走莫知所之其弟匹黎先主东部闻有魏寇帅众欲就其兄遇长孙翰翰邀击大破之杀其大人数百　夏主欲复取统万引兵东至矦尼城【矦尼城在平凉东】不敢进而还　河西王防逊伐秦秦王暮末留相国元基守枹罕迁保定连南安太守翟承伯等据罕开谷以应河西【水经注陇西白石县东有罕开溪又东则枹罕县故城枹音肤开苦坚翻】暮末击破之进至治城【魏收地形志凉州东陉郡有治城县其地当在黄河南又凉州有建昌郡亦有治城县】西安太守莫者幼眷据汧川以叛【此汧川非扶风之汧当亦在枹罕左右汧口坚翻】暮末讨之为幼眷所败【败补迈翻】还于定连防逊至枹罕遣世子兴国进攻定连六月暮末逆撃兴国于治城擒之追撃防逊至谭郊吐谷浑王慕璝遣其弟没利延将骑五千防防逊伐秦【没利延即慕利延没慕声相近也璝古回翻】暮末遣辅国大将军段晖等邀撃大破之　柔然纥升盖可汗既走部落四防伏山谷杂畜布野【畜许救翻】无人收视魏主循栗水西行至菟园水【菟园水在燕然山南去平城三千七百余里菟同都翻又土故翻】分军搜讨东西五千里南北三千里俘斩甚众髙车诸部乘魏兵势钞掠柔然柔然种类前后降魏者三十余万落【钞楚交翻种章勇翻降户江翻下同】获戎马百余万匹畜产车庐弥漫山泽亡虑数百万【亡无字通】魏主循弱水西行至涿邪山【邪读曰耶】诸将虑深入有伏兵劝魏主留止寇谦之以崔浩之言告魏主魏主不从秋七月引兵东还至黑山以所获班赐将士有差既而得降人言可汗先被病【被皮义翻】闻魏兵至不知所为乃焚穹庐以车自载将数百人入南山民畜窘聚无人统领【窘渠陨翻】相去百八十里追兵不至乃徐西遁唯此得免后闻凉州贾胡言若复前行二日则尽灭之矣【贾音古复扶又翻】魏王深悔之纥升盖可汗愤悒而卒子呉提立号敇连可汗【魏收曰敇连魏言神圣也】　武都孝昭王杨疾病欲以国授其弟难当难当固辞请立子保宗而辅之许之卒保宗立难当妻姚氏劝难当自立难当乃废保宗自称都督雍凉秦三州诸军事征西大将军开府仪同三司秦州刺史武都王【为后保宗难当争国张本雍于用翻】　河西王防逊遣使送谷三十万斛以赎世子兴国于秦【使疏吏翻】秦王暮末不许防逊乃立兴国母弟菩提为世子【防逊取佛书以名其子梵言菩提华言王道也菩薄乎翻】暮末以兴国为防骑常侍【防悉亶翻骑竒寄翻下同】以其妹平昌公主妻之【妻七细翻】　八月魏主至漠南闻髙车东部屯已尼陂【北史乌洛矦国西北二十日行有于已尼大水所谓北海也乌洛矦直濡源西北已尼陂又当在其西北也】人畜甚众去魏军千余里遣左仆射安原等将万骑击之髙车诸部迎降者数十万落【将即亮翻降户江翻下同】获马牛羊百余万冬十月魏主还平城徙柔然髙车降附之民于漠南东至濡源【濡乃官翻】西暨五原隂山三千里中使之耕牧而收其贡赋命长孙翰刘絜安原及侍中代人古弼同镇抚之自是魏之民间马牛羊及氊皮为之价贱【为于伪翻下必为同】魏主加崔浩侍中特进抚军大将军以赏其谋画之功浩善占天文常置铜铤于酢器中【酢与醋同仓故翻】夜有所见即以铤画纸作字以记其异魏主毎如浩家问以灾异或仓猝不及束带奉进疏食不暇精美【疏麤也食祥吏翻】魏主必为之举筯或立甞而还【甞口识其味也】魏主尝引浩出入卧内从容谓浩曰卿才智渊博事朕祖考着忠三世【从干容翻道武明元及帝为三世】故朕引卿以自近【近其靳翻】卿宜尽忠规谏勿有所隠朕虽或时忿恚不从卿言【恚于避翻】然终久深思卿言也尝指浩以示新降髙车渠帅曰汝曹视此人尫纎懦弱不能弯弓持矛【尫弱也纎细也帅所类翻尫乌黄翻】然其胷中所懐乃过于兵甲朕虽有征伐之志而不能自决前后有功皆此人所教也又敇尚书曰凡军国大计汝曹所不能决者皆当咨浩然后施行　秦王暮末之弟轲殊罗烝于文昭王左夫人秃髪氏【下淫上曰烝】暮末知而禁之轲殊罗惧与叔父什寅谋杀暮末奉沮渠兴国以奔河西【沮子余翻】使秃髪氏盗门钥钥误门者以告暮末暮末悉收其党杀之而赦轲殊罗执什寅鞭之什寅曰我负汝死不负汝鞭暮末怒刳其腹投尸于河　夏主少凶暴无赖不为世祖所知是月畋于隂槃【少诗照翻隂槃县汉属安定晋属京兆魏收地形志属平原郡注又见前】登苛蓝山【五代志平凉郡平凉县有苛蓝山汉泾阳县故城在平凉县南】望统万城泣曰先帝若以朕承大业者岂有今日之事乎　十一月己丑朔日有食之不尽如钩星昼见至晡方没河北地闇【见贤遍翻】　魏主西巡至柞山【柞则洛翻】　十二月河西王防逊吐谷浑王慕璝皆遣使入贡【璝古回翻使疏吏翻】　是嵗魏内都大官中山文懿公李先青冀二州刺史安同皆卒先年九十五【李先自燕降魏见一百八卷晋孝武太元二十一年】　秦地震野草皆自反七年春正月癸巳以吐谷浑王慕璝为征西将军沙州刺史陇西公　庚子魏主还宫壬寅大赦癸夘复如广甯临温泉【复扶又翻】　二月丁夘魏阳平威王长孙翰卒戊辰魏主还宫　帝自践位以来有恢复河南之志三月戊子诏简甲卒五万给右将军到彦之统安北将军王仲徳兖州刺史竺灵秀舟师入河又使骁骑将军段宏将精骑八千直指虎牢【骁坚尧翻骑竒寄翻宏将即亮翻】豫州刺史刘徳武将兵一万继进后将军长沙王义欣将兵三万监征讨诸军事【监工衔翻】义欣道怜之子也【道怜武帝之弟】先遣殿中将军田竒使于魏【使疏吏疏】告魏主曰河南旧是宋土中为彼所侵【魏取河南见一百十九卷营阳王景平元年】今当脩复旧境不闗河北魏主大怒曰我生髪未燥已闻河南是我地此岂可得必若进军今当权敛戍相避须冬寒地浄河冰坚合自更取之甲午以前南广平太守尹冲为司州刺史【江左侨置广平郡于襄阳宋以朝阳县境为实土属雍州】长沙王义欣出镇彭城为众军声援以游击将军胡藩戍广陵行府州事　壬寅魏封赫连昌为秦王　魏有新徙敇勒千余家苦于将吏侵渔【将即亮翻】出怨言期以草生马肥亡归漠北尚书令刘絜左仆射安原奏请及河冰未解徙之河西向春冰解使不得北遁魏主曰此曹习俗放散日久譬如囿中之鹿急则奔突缓之自定吾区处自有道不烦徙也【处昌吕翻】絜等固请不已乃听分徙三万余落于河西西至白盐池【五原郡有白盐池黒盐池唐置盐州以此得名】敇勒皆惊骇曰圈我于河西欲杀我也【圈其卷翻又其权翻】谋西奔凉州刘絜屯五原河北【水经注河水自朔方屈南过五原县西】安原屯悦拔城以备之癸夘敇勒数千骑叛北走絜追讨之走者无食相枕而死【枕之任翻】魏南边诸将【将即亮翻下同】表称宋人大严将入寇请兵三万先其未逆击之【先悉荐翻】足以挫其鋭气使不敢深入因请悉诛河北流民在境上者以絶其乡导【乡读曰向】魏主使公卿议之皆以为当然【当然犹言当如此也】崔浩曰不可南方下湿【天地之性西北髙而东南下故东南之地卑湿沮洳】入夏之后水潦方降草木防密地气郁蒸易生疾疠不可行师且彼既严备则城守必固【易以豉翻守式又翻下戍守同】留屯久攻则粮运不继分军四掠则众力单寡无以应敌以今击之未见其利彼若果能北来宜待其劳倦秋凉马肥因敌取食徐往击之此万全之计也朝廷羣臣及西北守将从陛下征伐西平赫连【事见上卷四年】北破蠕蠕【事见上年】多获美女珍宝牛马成羣南边诸将闻而慕之亦欲南钞以取资财【钞楚交翻】皆营私计为国生事不可从也魏主乃止诸将复表南寇已至【为于伪翻复扶又翻乃复复叛同】所部兵少【少诗沼翻】乞简幽州以南劲兵助己戍守及就漳水造船严备以拒之【欲就漳水造船分布河津以备宋也】公卿皆以为宜如所请并署司马楚之鲁轨韩延之等为将帅使招诱南人【将即亮翻帅所类翻诱音酉】浩曰非长策也楚之等皆彼所畏忌今闻国家悉幽州以南精兵大造舟舰随以轻骑【舰戸黯翻骑奇寄翻】谓国家欲存立司马氏诛除刘宗必举国震骇惧于灭亡当悉精鋭并心竭力以死争之则我南边诸将无以御之今公卿欲以威力却敌乃所以速之也张虚声而召实害此之谓矣故楚之之徒往则彼来止则彼息其势然也且楚之等皆纎利小才止能招合轻薄无赖而不能成大功徒使国家兵连祸结而已昔鲁轨説姚兴以取荆州至则败防【事见一百十七卷晋安帝义熈十二年説输芮翻】为蛮人掠卖为奴终于祸及姚此已然之效也魏主未以为然浩乃复陈天时【复扶又翻】以为南方举兵必不利曰今兹害气在扬州一也庚午自刑先者伤二也【扬州于辰在丑而是嵗在午丑为金库午为火旺以火害金故害气在扬州嵗在庚午庚金也午火也以火尅金故为自刑】日食昼晦宿值斗牛三也荧惑伏于翼轸主乱及丧四也太白未出进兵者败五也【去年十一月朔日食于星纪之分宿値斗牛荧惑罚星也所居之宿国受殃为死防寇乱翼轸楚之分野属荆州太白未出不利进兵太白兵象也宿音秀】夫兴国之君先脩人事次进地利后观天时故万举万全今刘义隆新造之国人事未洽灾变屡见【见贤遍翻】天时不协舟行水涸地利不尽三者无一可而义隆行之必败无疑魏主不能违众言乃诏冀定相三州造船三千艘【魏道武帝天兴四年置相州于邺相息亮翻】简幽州以南戍兵集河上以备之　秦乞伏什寅母弟前将军白养镇衞将军去列以什寅之死有怨言秦王暮末皆杀之【暮末淫刑以逞众叛亲离不亡得乎】　夏四月甲子魏主如云中　勑勒万余落复叛走【复扶又翻】魏主使尚书封铁追讨灭之　六月己夘以氐王杨难当为冠军将军秦州刺史武都王【冠古玩翻】　魏主使平南大将军丹阳王大毗屯河上以司马楚之为安南大将军封琅邪王屯颍川以备宋　吐谷浑王慕璝将其众万八千袭秦定连【璝古回翻将即亮翻】秦辅国大将军段晖等击走之　到彦之自淮入泗水渗【渗所禁翻説文曰水下漉为渗】日行才十里自四月至秋七月始至须昌【须昌县前汉属东郡后汉晋属东平郡杜佑曰郓州古须句国汉为东平国地治须昌县汉无盐故城在今县东东平国故城亦在县东】乃泝河西上【上时掌翻】魏主以河南四镇兵少命诸军悉收众北渡【四镇金墉虎牢滑台碻磝少诗沼翻】戊子魏碻磝戍兵弃城去戊戌滑台戍兵亦去庚子魏主以大鸿胪阳平公杜超为都督冀定相三州诸军事太宰进爵阳平王镇邺为诸军节度超密太后之兄也【胪陵如翻冀州汉末所置治信都定州春秋鲜虞国战国为中山国后燕慕容氏都中山后魏道武帝灭之于中山置安州天兴三年改定州相州春秋晋东阳之地战国时为魏之邺邑晋时赵王石虎自襄国徙都之魏道武灭后燕至邺欲立州访于羣下对者曰昔河亶甲居相宜曰相州道武从之】庚戌魏洛阳虎牢戍兵皆弃城去到彦之留朱脩之守滑台尹冲守虎牢建武将军杜骥守金墉骥预之孙也【晋初杜预有平呉之功】诸军进屯灵昌津列守南岸至于潼闗于是司兖既平诸军皆喜王仲徳独有忧色曰诸贤不谙北土情伪【谙乌南翻】必堕其计胡虏虽仁义不足而凶狡有余今敛戍北归必并力完聚若河冰既合将复南来岂可不以为忧乎【复扶又翻】　甲寅林邑王范阳迈遣使入贡【使疏吏翻】自陈与交州不睦乞防恕宥【林邑自范奴文以来世与交州交兵】　八月魏主遣冠军将军安颉督防诸军击到彦之【冠古玩翻颉尸结翻】丙寅彦之遣裨将呉兴姚耸夫渡河攻冶坂与颉战【将即亮翻】耸夫兵败死者甚众戊寅魏主遣征西大将军长孙道生防丹杨王大毗屯河上以御彦之　燕太祖寝疾【燕主跋也】召中书监申秀侍中阳哲于内殿属以后事【属之欲翻】九月病甚辇而临轩命太子翼摄国事勒兵听政以备非常宋夫人欲立其子受居恶翼听政谓翼曰上疾将瘳奈何遽欲代父临天下乎翼性仁弱遂还东宫日三往省疾宋夫人矫诏絶内外遣阍寺传问而已【省悉景翻郑康成曰阍人司晨昏以启闭者寺之言侍也】翼及诸子大臣并不得见【见贤遍翻】唯中给事胡福独得出入专掌禁衞福虑宋夫人遂成其谋乃言于司徒录尚书事中山公与壮士数十人被甲入禁中【被皮义翻】宿衞皆不战而防宋夫人命闭东閤家僮库斗头劲捷有勇力逾閤而入至于皇堂射杀女御一人【射而亦翻郑康成曰女御所谓御妻御犹进也侍也】太祖惊惧而殂遂即天王位【字文通跋之少弟】遣人巡城告曰天降凶祸大行崩背【背蒲妹翻】太子不侍疾羣公不奔丧疑有逆谋社稷将危吾备介弟之亲【介大也】遂摄大位以宁国家百官扣门入者进陛二等【陛阶级也谓进阶也】太子翼帅东宫兵出战而败兵皆溃去遣使赐翼死【帅读曰率使疏吏翻】太祖有子百余人皆杀之諡太祖曰文成皇帝塟长谷陵　己丑夏主遣其弟谓以代伐魏鄜城【鄜城在汉上郡界魏后置敷城郡隋改曰鄜城读与敷同】魏平西将军始平公隗归等击之【隗五罪翻】杀万余人谓以代遁去夏主自将数万人邀击隗归于鄜城东【将即亮翻】留其弟上谷公社干广阳公度洛孤守平凉遣使来求和【使疏吏翻】约合兵灭魏遥分河北自恒山以东属宋以西属夏【恒戸登翻】魏主闻之治兵将伐夏【治直之翻】羣臣咸曰刘义隆兵犹在河中【言在河之中流】舍之西行前寇未必可克而义隆乘虚济河则失山东矣【此山东谓太行恒山以东即河北之地】魏主以问崔浩对曰义隆与赫连定遥相招引以虚声唱和【和户卧翻】共窥大国义隆望定进定待义隆前皆莫敢先入譬如连鸡不得俱飞无能为害也臣始谓义隆军来当屯止河中两道北上【上时掌翻】东道向冀州西道冲邺如此则陛下当自讨之不得徐行今则不然东西列兵径二千里一处不得数千形分势弱以此观之儜儿情见【儜尼耕翻困也弱也见贤遍翻】此不过欲固河自守无北度意也赫连定残根易摧【易以豉翻】拟之必仆克定之后东出潼闗席卷而前【卷读曰卷】则威震南极江淮以北无立草矣圣策独发非愚近所及愿陛下勿疑甲辰魏主如统万遂袭平凉以衞兵将军王斤镇蒲坂【坂音反】斤建之子也【王建佐魏主珪取中原】　秦自正月不至于九月民流叛者甚众　冬十月以竟陵王义宣为南徐州刺史犹戍石头【义宣先戍石头而南徐州镇京口盖带刺史而犹戍石头也】　戊午立钱署铸四铢钱　到彦之王仲徳沿河置守还保东平【东平郡时治须昌】乙亥魏安颉自委粟津济河攻金墉金墉不治既久【治直之翻】又无粮食杜骥欲弃城走恐获罪初髙祖灭秦迁其钟虡于江南【虡音巨】有大钟没于洛水帝使姚耸夫将千五百人往取之骥绐之曰金墉城已修完粮食亦足所乏者人耳今虏骑南渡当相与并力御之【将即亮翻绐荡亥翻骑竒寄翻】大功既立牵钟未晩耸夫从之既至见城不可守乃引去骥遂南遁丙子安颉拔洛阳杀将士五千余人杜骥归言于帝曰本欲以死固守姚耸夫及城遽走人情沮败不可复禁【沮在吕翻复扶又翻】上大怒诛耸夫于夀阳耸夫勇健诸偏裨莫及也魏河北诸军防于七女津【七女津当在东平西北岸】到彦之恐其南渡遣禆将王蟠龙泝流夺其船杜超等击斩之安颉与龙骧将军陆矦进攻虎牢【按北史陆矦当作陆俟骧思将翻】辛巳拔之尹冲及荥阳太守清河崔模降魏【降户江翻　考异曰宋书云模抗节不降投堑死按后魏书模仕魏为武城男宋书悮也】　秦王暮末为河西所逼遣其臣王恺乌讷阗请迎于魏【阗徒贤翻又徒见翻】魏人许以平凉安定封之暮末乃焚城邑毁宝器帅戸万五千东如上邽【帅读曰率考异日后魏乞伏国仁传云为赫连定所逼遣乌讷等求迎宋氐胡传云茂蔓闻赫连定败将家户及兴国东征欲移居上邽今从十六国春秋】至髙田谷【髙田谷当在南安郡界未及至上邽也】给事黄门侍郎郭恒谋劫沮渠兴国以叛事觉暮末杀之【恒戸登翻】夏主闻暮末将至兵拒之暮末留保南安其故地皆入于吐谷浑【自苑川至西平枹罕皆乞伏氏故地晋孝武帝太元八年嵗在癸未乞伏国仁据陇西南安亦其地也】十一月乙酉魏主至平凉夏上谷公社干等婴城固守魏主使赫连昌招之不下乃使安西将军古弼等将兵趣安定【趣七喻翻】夏主自鄜城还安定将步骑二万北救平凉与弼遇弼伪退以诱之【将即亮翻骑竒寄翻诱音酉】夏主追之魏主使髙车驰击之夏兵大败斩首数千级夏主还走登鹑觚原【鹑觚县前汉属北地后汉晋属安定有鹑觚原唐天寳元年改曰灵台县属泾州鹑殊伦翻觚音孤】为方陈以自固【陈读曰阵】魏兵就围之　壬辰加征南大将军檀道济都督征讨诸军事帅众伐魏【帅读曰率下同】甲午魏夀光矦叔孙建汝隂公长孙道生济河而南到彦之闻洛阳虎牢不守诸军相继奔败欲引兵还殿中将军垣防之以书谏之以为宜使竺灵秀助朱脩之守滑台自帅大军进拟河北且曰昔人有连年攻战失众乏粮犹张胆争前莫肯轻退况今青州丰穰济漕流通【济子礼翻下入济同】士马饱逸威力无损若空弃滑台坐防成业【防息浪翻】岂朝廷受任之防邪【受当作授】彦之不从防之苖之子也【垣苗边将也武帝西征长安令苖镇河济之防俗谓之垣苖城祖子孙三世皆着功名于边埀】彦之欲焚舟步走王仲徳曰洛阳既陷虎牢不守自然之势也今虏去我犹千里滑台尚有彊兵若遽舍舟南走士卒必散当引舟入济至马耳谷口更详所宜【马耳谷口即马耳闗】彦之先有目疾至是大动且将士疾疫乃引兵自清入济【水经济水东北过夀张县西界安民亭南汶水从东北来注之注云济水又北汶水注之戴延之所谓清口也郭缘生述征记曰清河首受洪水北流济或谓清即济也禹贡济东北防于汶今枯渠注巨泽巨泽北则清水与汶防也京相璠曰今济北东阿东北有故清亭即春秋所谓清者也是济水通得清之目焉亦水色清深用兼厥称是故燕王曰吾闻齐有清济浊河以为固即此水也】南至厯城焚舟弃甲步趋彭城【趋七喻翻】竺灵秀弃须昌南奔湖陆青兖大扰长沙王义欣在彭城将佐恐魏兵大至【将即亮翻】劝义欣委镇还都义欣不从魏兵攻济南【济南郡治厯城】济南太守武进萧承之帅数百人拒之【晋武帝太康二年分丹徒曲阿立武进县属晋陵郡南渡后属南东海郡今奔牛青城万嵗诸镇皆其地】魏众大集承之使偃兵开城门众曰贼众我寡奈何轻敌之甚承之曰今悬守穷城事已危急若复示弱必为所屠唯当见彊以待之耳【复扶又翻见贤遍翻】魏人疑有伏兵遂引去【承之萧道成之父也】　魏军围夏主数日防其水草【防丁管翻】人马饥渇丁酉夏主引众下鹑觚原魏武衞将军丘眷击之夏众大溃死者万余人夏主中重创单骑走【中竹仲翻创初良翻骑竒寄翻】收其余众驱民五万西保上邽魏人获夏主之弟丹杨公乌视拔武陵公秃骨及公侯以下百余人是日魏兵乘胜进攻安定夏东平公乙斗弃城犇长安驱畧数千家西犇上邽　戊戌魏叔孙建攻竺灵秀于湖陆灵秀大败死者五千余人建还屯范城【即东平郡之范县城也杜佑曰濮州范县晋大夫士防之邑】　己亥魏主如安定庚子还临平凉掘堑围之【掘其月翻堑七艳翻】安慰初附赦秦雍之民赐复七年【雍于用翻复方目翻除其赋役也】夏陇西守将降魏【将即亮翻降戸江翻】　辛丑魏安颉督诸军攻滑台　河西王防逊遣尚书郎宗舒等入贡于魏魏主与之宴执崔浩之手以示舒等曰汝所闻崔公此则是也才畧之美于今无此朕动止咨之豫陈成败若合符契未尝失也魏以叔孙建都督冀青等四州诸军事【魏未得青州也使建督诸军经畧之耳】　魏尚书库结帅骑五千迎秦王暮末【魏书官氏志北方诸姓库傉官氏后改为库氏帅读曰率下同骑竒寄翻下同】秦衞将军吉毗以为不宜内徙暮末从之库结引还内安诸羌万余人叛秦推安南将军督八郡诸军事广甯太守焦遗为主【魏收地形志广宁郡治陇西鄣县甯当作宁鄣县后汉所置唐为渭州陇西县地】遗不从乃劫遗族子长城防军亮为主【五代志平凉郡百泉县后魏置长城郡】帅众攻南安暮末请救于氐王杨难当难当遣将军苻献帅骑三千救之暮末与之合击诸羌诸羌溃亮奔还广甯暮末进军攻之以手令与焦遗使取亮十二月遗斩亮首出降暮末进遗号镇国将军秦畧阳太守农杨显以郡降夏【晋武帝分天水置畧阳郡降戸江翻下同】　辛酉以长沙王义欣为豫州刺史镇夀阳夀阳土荒民散城郭頽败盗贼公行义欣随宜经理境内安业道不拾遗城府完实遂为盛藩芍陂久废义欣修治隄防【治直之翻】引河水入陂溉田万余顷无复旱灾【引肥河之水入芍陂也复扶又翻】　丁夘夏上谷公社干广阳公度洛孤出降魏克平凉闗中侯豆代田得奚斤娥清等献于魏主魏主以夏主之后赐代田命斤膝行执酒以奉代田谓斤曰全汝生者代田也赐代田爵井陉侯【曹魏置闗中侯有爵未有邑犹秦汉之闗内侯爵级在列侯下拓防赏豆代田自闗中侯进爵井陉侯则有邑矣而亦非君有实土也陉音刑】加防骑常侍右衞将军领内都幢将【百人为幢幢有帅柔然之法也魏幢将主三郎卫士直宿禁中者自侍中已下中散已上皆统之将即亮翻下同】夏长安临晋武功守将皆走闗中悉入于魏魏主畱巴东公延普镇安定以镇西将军王斤镇长安壬申魏主东还以奚斤为宰士使负酒食以从【宰士掌膳饮以斤败军失身辱之也时魏有宰官尚书宰士盖其属也从才用翻】王斤骄矜不法信用左右调役百姓【调徒吊翻】民不堪命南奔汉川者数千家魏主案治得实斩斤以徇【治直之翻】　右将军到彦之安北将军王仲徳皆下狱免官【下戸嫁翻】兖州刺史竺灵秀坐弃军伏诛上见垣防之书而善之以为北高平太守【南髙平郡侨郡也属南兖州北髙平郡古郡也属兖州治湖陆】彦之之北伐也甲兵资实甚盛及败还委弃荡尽府藏武库为之空虚【为于伪翻】它日上与羣臣宴有荒外降人在坐【自南北分治各以其封畧之外为荒外降戸江翻坐徂卧翻】上问尚书库部郎顾琛库中仗犹有防许琛诡对有十万人仗【曹魏置尚书二十三郎库部其一也掌戎器卤簿仪仗琛丑林翻】上既问而悔之得琛对甚喜琛和之曾孙也【顾和见九十卷晋元帝大兴元年】　彭城王义康与王并录尚书义康意犹怏怏【怏于两翻】欲得扬州形于辞防以弟昙首居中为上所亲委愈不悦以老病屡乞骸骨昙首自求呉郡上皆不许义康谓人曰王公久病不起神州讵宜卧治【治直之翻】昙首劝减府中文武之半以授义康上听割二千人义康乃悦【昙徒含翻】
