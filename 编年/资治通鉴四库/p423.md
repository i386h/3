<!-- { "loadSidebar": true } -->
　　遣金城太守窦涛督步骑二万赴之军至新阳【晋志新阳县属天水郡何承天曰魏立水经注渭水过冀县又东出岑峡入新阳川新阳县葢置于此】闻愍帝崩保谋称尊号破都尉张诜言于寔曰南阳王国之疏属忘其大耻而亟欲自尊【君父皆死于贼手保之大耻也】必不能成功晋王近亲且有名德当帅天下以奉之【保宣帝之从曽孙故曰疏属帝宣帝之曽孙故曰近亲帅读曰率】寔从之遣牙门蔡忠奉表诣建康比至帝已即位【比必寐翻】寔不用江东年号犹称建兴【河西张氏用建兴年号厯九世四十九年至孝宗升平五年张天锡乃奉升平年号】　夏四月丁丑朔日有食之　加王敦江州牧王导骠骑大将军开府仪同三司导遣八部从事行扬州郡国【扬州时统丹阳防稽吴呉兴宣城东阳临海新安八郡故分遣部从事八人行下孟翻】还同时俱见诸从事各言二千石官长得失【长知两翻】独顾和无言导问之和曰明公作辅宁使网漏吞舟【汉书刑法志曰汉兴之初虽有约法三章网漏吞舟之鱼师古曰言疏濶吞舟谓大鱼也】何縁采听风闻以察察为政邪导咨嗟称善和荣之族子也　成丞相范长生卒成主雄以长生子侍中贲为丞相长生博学多艺能年近百嵗蜀人奉之如神【近其靳翻】　汉中常侍王沈养女有美色【沈持林翻】汉主聪立以为左皇后尚书令王鉴中书监崔懿之中书令曹恂谏曰臣闻王者立后比徳乾坤【干父道也君比徳焉坤母道也后比徳焉】生承宗庙没配后土必择世德名宗幽闲令淑【诗关雎窈窕淑女毛注云窈窕幽闲也淑善也令亦善也】乃副四海之望称神只之心【称尺证翻】孝成帝以赵飞鷰为后使继嗣絶灭社稷为墟此前鉴也【事见三十二卷汉哀帝建平元年】自麟嘉以来【愍帝建兴之四年汉麟嘉之元年】中宫之位不以德举借使沈之弟女刑余小丑犹不可以尘污椒房【污乌路翻】况其家婢邪六宫妃嫔皆公子公孙奈何一旦以婢主之臣恐非国家之福也聪大怒使中常侍宣懐谓太子粲曰鉴等小子狂言侮慢无复君臣上下之礼其速考实于是收鉴等送市皆斩之金紫光禄大夫王延驰将入谏门者弗通鉴等临刑王沈以杖叩之曰庸奴复能为恶乎乃公何与汝事【与读曰预】鉴瞠目叱之曰竖子灭大汉者正坐汝鼠辈与靳凖耳【瞠七人翻靳居惞翻】要当诉汝于先帝取汝于地下治之【汝直之翻】凖谓鉴曰吾受诏收君有何不善君言汉灭由吾也鉴曰汝杀皇太弟使主上获不友之名国家畜养汝辈何得不灭【畜许六翻】懿之谓凖曰汝心如枭獍【枭食母破獍食父破獍如防而虎身身一作眼】必为国患汝既食人人亦当食汝聪又立宣怀养女为中皇后　司徒荀组在许昌逼于石勒帅其属数百人渡江【帅读曰率】诏组与太保西阳王羕并録尚书事　叚匹防之犇疾陆眷防也刘琨使其世子羣送之匹防败羣为段末柸所得末柸厚礼之许以琨为幽州刺史欲与之袭匹防宻遣使赍羣书请琨为内应为匹防逻骑所得【防丁奚翻逻郎佐翻】时琨别屯征北小城不知也【征北小城葢征北将军所治】来见匹防匹防以羣书示琨曰意亦不疑公是以白公耳琨曰与公同盟庶雪国家之耻若儿书宻达亦终不以一子之故负公而忘义也匹防雅重琨【雅素也】初无害琨意将听还屯其弟叔军谓匹防曰我胡夷耳所以能服晋人者畏吾众也今我骨肉乖离【谓与末柸相攻也】是其良图之日若有奉琨以起吾族尽矣匹防遂留琨琨之庶长子遵惧诛与琨左长史杨桥等闭门自守【长知两翻】匹防攻抜之代郡太守辟闾嵩【姓谱卫文公支孙居楚丘营辟闾里因为辟闾氏】后将军韩据复潜谋袭匹防事泄匹防执嵩据及其徒党悉诛之五月癸丑匹防称诏收琨缢杀之并杀其子侄四人【缢于赐翻又于计翻】琨从事中郎卢谌崔悦等帅琨余众犇辽西【谌氏壬翻帅读曰率下同】依段末柸奉刘羣为主将佐多犇石勒悦林之曽孙也【崔林仕魏位至司空】朝廷以匹防尚彊冀其能平河朔乃不为琨举哀【为于伪翻下同】温峤表琨尽忠帝室家破身亾宜在褒恤卢谌崔悦因末柸使者亦上表为琨讼寃后数嵗乃赠琨太尉侍中諡曰愍于是夷晋以琨死皆不附匹防末柸遣其弟攻匹防匹防帅其众数千将犇邵续勒将石越邀之于盐山【盐山在勃海高城县隋改高城曰盐山县宋白曰盐山在县东南八十里匹防与琨结盟同奬晋室既杀琨而匹防之势亦衰终为石勒禽矣】大败之【败补迈翻】匹防复还保蓟末柸自称幽州刺史初温峤为刘琨奉表诣建康其母崔氏固止之峤絶裾而去既至屡求返命朝廷不许防琨死除散骑侍郎峤闻母亡阻乱不得犇防临固让不拜苦请北归诏曰凡行礼者当使理可经通【经常也】今桀逆未枭【枭坚尧翻】诸军奉迎梓宫犹未得进峤以一身于何济其私难【难乃旦翻】而不从王命邪峤不得已受拜　初曹嶷既据青州乃叛汉来降【谓遣使诣建康奉表劝进也嶷鱼力翻】又以建康悬逺势援不接复与石勒相结勒授嶷东州大将军青州牧封琅邪公【曹嶷反侧二国之间终为人禽而已矣复扶又翻】　六月甲申以刁协为尚书令荀崧为左仆射协性刚悍与物多忤【悍矦旰翻又下罕翻忤五故翻】与侍中刘隗俱为帝所宠任【隗五罪翻】欲矫时每崇上抑下排沮豪彊【沮在吕翻】故为王氏所疾诸刻碎之政皆云隗协所建协又使酒放肆侵毁公卿见者皆侧目惮之【为刁协见杀张本】　戊戌封皇子晞为武陵王　刘虎自朔方侵拓抜欝律西部【虎徙朔方见八十七卷懐帝永嘉四年】秋七月欝律击虎大破之虎走出塞从弟路孤帅其部落降于欝律【帅读曰率降户江翻】于是欝律西取乌孙故地东兼勿吉以西【唐书北狄列传曰黒水靺羯居肃慎地亦曰挹娄元魏谓之勿吉通鉴葢因魏收魏书书之欝律所取者勿吉以西之地未能兼勿吉也徒河慕容令支段氏及宇文部高句丽亦非欝律所能制伏】士马精彊雄于北方　汉主聪寝疾徴大司马曜为丞相石勒为大将军皆録尚书事受遗诏辅政曜勒固辞乃以曜为丞相领雍州牧【雍于用翻】勒为大将军领幽冀二州牧勒辞不受以上洛王景为太宰济南王骥为大司马【济子礼翻】昌国公顗为太师【顗鱼岂翻】朱纪为太傅呼延宴为太保并録尚书事范隆守尚书令仪同三司靳凖为大司空领司校尉皆迭决尚书奏事癸亥聪卒甲子太子粲即位【粲字士光】尊皇后靳氏为皇太后樊氏号道皇后武氏号徳皇后王氏号孝皇后立其妻靳氏为皇后子元公为太子大赦改元汉昌聪于宣光陵諡曰昭武皇帝庙号烈宗靳太后等皆年未盈二十粲多行无礼无复哀戚靳凖隂有异志私谓粲曰如闻诸公欲行伊霍之事先诛太保及臣以大司马綂万机陛下宜早图之粲不从凖惧复使二靳氏言之【二靳氏聪后与粲后靳居惞翻复扶又翻】粲乃从之收其太宰景大司马骥骥母弟车骑大将军呉王逞太师顗大司徒齐王劢皆杀之【顗鱼岂翻劢音迈】朱纪范隆犇长安【犇刘曜也】八月粲治兵于上林谋讨石勒【葢起上林苑于下阳治直之翻】以丞相曜为相国都督中外诸军事仍镇长安靳凖为大将军録尚书事粲常逰宴后宫军国之事一决于凖凖矫诏以从弟明为车骑将军康为卫将军【从才用翻】凖将作乱谋于王延延弗从驰将告之【将以凖谋告粲】遇靳康劫延以归凖遂勒兵升光极殿使甲士执粲数而杀之【数所具翻】諡曰隐帝刘氏男女无少长皆斩东市【少诗照翻长知两翻】发永光宣光二陵【渊墓号永光陵】斩聪尸焚其宗庙凖自号大将军汉天王称制置百官谓安定胡嵩曰自古无胡人为天子者今以传国玺付汝还如晋家【洛阳之陷传国玺迁于平阳如徃也玺斯氏翻】嵩不敢受凖怒杀之遣使告司州刺史李矩曰刘渊屠各小丑【屠直于翻】因晋之乱矫称天命使二帝幽没辄率众扶侍梓宫请以上闻矩驰表于帝帝遣太常韩等奉迎梓宫汉尚书北宫纯等招集晋人堡于东宫靳康攻灭之【北宫纯降汉见八十七卷懐帝永嘉五年】凖欲以王延为左光禄大夫延骂曰屠各逆奴何不速杀我以吾左目置西阳门观相国之入也【以刘曜将自西进兵也】右目置建春门观大将军之入也【以石勒将自东进兵也】凖杀之相国曜闻乱自长安赴之石勒帅精鋭五万以讨凖据襄陵北原【帅读曰率襄阳县汉属河东郡晋属平阳郡师古曰晋襄公之陵因以名县据水经注襄陵在平阳东南】凖数挑战【数所角翻挑徒了翻】勒坚壁以挫之冬十月曜至赤壁【水经注河东皮氏县西北有赤石川】大保呼延晏等自平阳归之与太傅朱纪等共上尊号【上时掌翻】曜即皇帝位【曜字永明渊之族子】大赦惟靳凖一门不在赦例改元元光初以朱纪领司徒呼延晏领司空太尉范隆以下悉复本位以石勒为大司马大将军加九锡増封十郡进爵为赵公勒进攻凖于平阳巴及羯降者十余万落【巴巴氏也魏武平汉中迁巴氏于关中其后种类滋蔓河东平阳皆有之羯居谒翻】勒皆徙之于所部郡县汉主曜使征北将军刘雅镇北将军刘防屯汾隂【汾隂县汉属河东郡晋省】与勒共讨凖　十一月乙夘日夜出高三丈【高居奥翻】　诏以王敦为荆州牧加陶侃都督交州诸军事敦固辞州牧乃听为刺史　庚申诏羣公卿士各陈得失御史中丞熊逺上疏以为胡贼猾夏【孔安国日猾乱也夏华夏夏户雅翻】梓宫未返而不能遣军进讨一失也羣官不以讐贼未报为耻务在调戏酒食而已二失也【谐谑以相调戏】选官用人不料实徳惟在白望不求才干惟事请托当官者以治事为俗吏【治直之翻】奉灋为苛刻尽礼为谄防从容为高妙【从千容翻】放荡为达士骄蹇为简雅三失也世之所恶者陆沈泥滓【恶乌路翻司马彪曰陆沈谓无水而沈之沈持林翻】时之所善者翺翔云霄是以万机未整风俗伪薄朝廷羣司以从顺为善相违见贬安得朝有辨争之臣士无禄仕之志乎【朝直遥翻】古之取士敷奏以言【舜典曰敷奏以言孔安国注曰敷陈奏进也各使陈进治体之言】今光禄不试甚违古义【此即谓秀孝不试而署吏】又举贤不出世族用法不及权贵是以才不济务奸无所惩若此道不改求以救乱难矣先是帝以离乱之际欲慰悦人心州郡秀孝至者不试普皆署吏【秀孝谓州郡所举秀才及孝亷先悉荐翻】尚书陈頵亦上言宜渐循旧制试以经防【晋初秀孝以经防中第者若华谭之类是也頵于伦翻又居筠翻】帝从之仍诏不中科者刺史太守免官【欲罪举主也中竹仲翻】于是秀孝皆不敢行其有到者亦皆托疾比三年无就试者【比必寐翻】帝欲特除孝亷已到者官尚书郎孔坦奏议以为近郡惧累君父皆不敢行【累力瑞翻君父谓刺史太守】逺近冀于不试冒昧来赴今若偏加除署是为谨身奉灋者失分侥幸投射者得官【分扶问翻投射谓投机而射利也】頽风荡教恐从此始不若一切罢归而为之延期【为于伪翻延远也】使得就学则灋均而令信矣帝从之听孝亷申至七年乃试【申寛展也】坦愉之从子也【从才用翻】　靳凖使侍中卜泰送乗舆服御请和于石勒【乗绳证翻】勒囚泰送于汉主曜曜谓泰曰先帝末年实乱大伦【先帝谓粲也乱伦谓烝其诸母】司空行伊霍之权使朕及此其功大矣若早迎大驾者当悉以政事相委况免死乎卿为朕入城具宣此意【为于伪翻】泰还平阳凖自以杀曜母兄沈吟未从【曜母胡氏为凖所杀兄则史失其名沈吟犹豫不决之意沈持林翻】十二月左右车骑将军乔泰王腾卫将军靳康等相与杀凖推尚书令靳明为主遣卜泰奉传国六玺降汉【降户江翻】石勒大怒进军攻明明出战大败乃婴城固守丁丑封皇子焕为琅邪王焕郑夫人之子生二年矣
