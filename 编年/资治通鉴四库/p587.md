<!-- { "loadSidebar": true } -->
　　经始明堂直作大殿于丙巳之地制如太庙唯十有二间为异　雍州刺史海陵王休茂年十七【雍于用翻】司马新野庾深之行府事休茂性急欲自专处决【处昌吕翻】深之及主帅每禁之【主帅典籖也又斋内亦有主帅谓之斋帅帅所类翻】常怀忿恨左右张伯超有宠多罪恶主帅屡责之伯超惧説休茂曰【説输芮翻】主帅密疏官过失欲以啓闻如此恐无好【疏使去翻记也好如字无好犹今人言无好处言将得罪也】休茂曰为之奈何伯超曰惟有杀行事及主帅【行事谓庾深之江左率谓长史司马行府州事者为行事】举兵自卫此去都数千里【雍州镇襄阳去建康水行四千余里】纵大事不成不失入虏中为王休茂从之丙午夜休茂与伯超等帅夹毂队【宋诸王有夹毂队盖左右亲兵也出则夹车为卫帅读曰率下同】杀典籖杨庆于城中出金城杀深之及典籖戴防征集兵众建牙驰檄使佐吏上已为车骑大将军开府仪同三司加黄钺【凡府州僚属皆谓之佐吏上时掌翻骑竒寄翻】侍读博士荀诜谏【侍读博士授诸王经者也诜疎臻翻】休茂杀之伯超专任军政生杀在已休茂左右曹万期挺身斫休茂不克而死休茂出城行营【行下孟翻巡行也】谘议参军沈畅之等帅众闭门拒之休茂驰还不得入义成太守薛继考为休茂尽力攻城【为于伪翻义成太守治襄阳注详见前】克之斩畅之及同谋数十人其日参军尹庆复起兵攻休茂生擒斩之母妻皆自杀【复扶又翻休茂母文帝蔡美人】同党伏诛城中扰乱莫相统摄中兵参军刘恭之秀之之弟也【刘秀之孝建元年不附义宣时为尚书右仆射】众共推行府州事继考以兵胁恭之使作啓事言继考立义自乘驿还都上以为北中郎谘议参军赐爵冠军侯【冠古玩翻】事寻泄伏诛以庆为射声校尉【校尸教翻】上自即位以来抑黜诸弟既克广陵欲更峻其科沈怀文曰汉明不使其子比光武之子前史以为美谈【见四十五卷汉明帝永平十五年】陛下既明管蔡之诛愿崇唐衞之寄【周成王既诛管叔囚蔡叔封叔虞于唐封康叔于衞以藩屛周室】及襄阳平太宰义恭探知上指请裁抑诸王不使任边州及悉输器甲禁絶賔客沈怀文固谏以为不可乃止　上畋游无度尝出夜还敇开门侍中谢庄居守【守手又翻】以棨信或虚【棨音啓传也刻术为合符】执不奉旨须墨敕乃开【墨敕手敕也】上后因燕饮从容曰卿欲效郅君章邪【郅恽字君章事见四十三卷汉光武建武十三年从干容翻】对曰臣闻王者祭祀畋游出入有节今陛下晨往宵归【宵夜也】臣恐不逞之徒妄生矫诈是以伏须神笔乃敢开门耳　魏大旱诏州郡境内神无大小悉洒扫致祷【洒所卖翻扫素报翻又各上声】俟丰登各以其秩祭之于是羣祀之废者皆复其旧【魏罢羣祀见一百二十四卷文帝元嘉二十七年】　秋七月戊寅魏主立其弟小新成为济阳王【大明元年魏主立其弟新成为阳平王此小新成又阳平王之弟也济子礼翻】加征东大将军镇平原【平原河津之要时魏未得青齐故于此置镇】天赐为汝隂王加征南大将军镇虎牢【虎牢宋旧镇为司州刺史治所魏得之置孙州】万寿为乐浪王加征北大将军镇和龙【和龙燕旧都魏得之以为镇后为营州乐浪音洛琅】洛侯为广平王　壬午魏主巡山北八月丁丑还平城　戊子立皇子子仁为永嘉王子真为始安王　九月甲寅朔日有食之　沈庆之固让司空柳元景固让开府仪同三司诏许之仍命庆之朝防位次司空俸禄依三司【朝直遥翻下同　考异曰宋畧此事在戊戌按长歴是月甲寅朔无戊戌】元景在从公之上【晋制文官光禄三大夫武官骠骑车骑卫将军及诸大将军开府者位从公从从用翻】庆之目不知书家素富产业累万金童奴千计再献钱千万谷万斛先有四宅又有园舍在娄湖【按南史齐武帝永明元年望气者云新林娄湖东府西有王气正月甲子筑青溪旧宫作新娄湖苑以厌之则娄湖当在新林东府间也】庆之一夕携子孙及中表亲戚徙居娄湖以四宅输官庆之多蓄妓妾【妓渠绮翻】优游无事尽意欢娯非朝贺不出门车马率素从者不过三五人【从才用翻】遇之者不知其为三公也　甲戌移南豫州治于湖【沈约宋志曰晋江左胡冦彊盛豫部殱覆元帝永昌元年豫州刺史祖约自谯城退屯寿春成帝延和四年侨立豫州庾亮为刺史镇芜湖咸康四年毛寳为刺史镇邾城八年庾怿为刺史又镇芜湖穆帝永和元年刺史赵镇牛渚二年刺史谢尚镇芜湖四年进屯寿春九年还镇歴阳十一年进马头升平元年刺史谢奕戍谯哀帝隆和元年刺史袁真自谯退守寿春简文咸安元年刺史桓熈戍歴阳孝武宁康元年刺史桓冲戍姑孰太元十年刺史朱序戍马头十二年刺史桓石防戍歴阳安帝义熈二年刺史刘豫戍姑孰宋武帝欲开拓河南绥定豫上九年割扬州大江以西大雷以北悉属豫州豫之基址因此而立十三年刺史刘义庆镇寿阳永初二年分淮东为南豫州治寿阳淮西为豫州文帝元嘉七年又分五年割扬州之淮南宣城又属焉徙治姑孰今按自宋元以来分立两豫豫州治淮西南豫治寿阳孝建之初鲁爽以南豫州刺史镇寿阳居然可知也移南豫州于姑孰寔在大明五年自永初至元嘉七年两豫必尝复合而所谓五年割扬州之淮南宣城又属焉徙治姑孰者盖指帝之大明五年后人传写沈志于文帝元嘉七年又分上下文皆有漏脱而刘义庆镇寿阳通鉴在义熈十四年罢南豫州入豫州在元嘉二十二年】丁丑以浔阳王子房为南豫州刺史　闰月戊子皇太子妃何氏卒谥曰献妃壬寅更以历阳王子顼为临海王　【考异曰宋畧作子顼今从宋书】冬十月甲寅以南徐州刺史刘延孙为尚书左仆射右仆射刘秀之为雍州刺史【雍于用翻】　乙卯以新安王子鸾为南徐州刺史子鸾母殷淑仪宠倾后宫子鸾爱冠诸子【冠古玩翻】凡为上所眄遇者莫不入子鸾之府【眄弥见翻或作盻】及为南徐州割呉郡以属之【呉郡自晋氏渡江以来属扬州最为近畿大郡】初巴陵王休若为北徐州刺史以山隂张岱为谘议参军行府州国事【诸防王临州率置行府州事此命岱并巴陵国事行之】后临海王子顼为广州豫章王子尚为扬州晋安王子勋为南兖州【勋古勲翻】岱历为三府谘议三王行事与典籖主帅共事【帅所类翻】事举而情不相失或谓岱曰主王既防【江左以来诸王出镇僚属呼为主王诸公府僚呼为主公】执事多门而每能缉和公私【缉一作辑】云何致此岱曰古人言一心可以事百君我为政端平待物以礼悔吝之事无由而及明闇短长更是才用之多少耳【少诗沼翻】及子鸾为南徐州复以岱为别驾行事【复扶又翻】岱永之弟也　魏员外散骑常侍游明根等来聘明根雅之从祖弟也【散悉亶翻骑竒寄翻从才用翻】　魏广平王洛侯卒　十二月壬申以领军将军刘遵考为尚书右仆射　甲戌制民戸岁输布四匹　是岁诏士族杂婚者皆补将吏【杂婚谓与工商杂戸为婚也将即亮翻】士族多避役逃亡乃严为之制捕得即斩之往往奔窜湖山为盗贼【水则入湖陵则阻山皆依险而为盗贼】沈怀文谏不听
