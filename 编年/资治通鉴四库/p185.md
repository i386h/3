<!-- { "loadSidebar": true } -->
　　六年春莽见盗贼多乃令太史推三万六千岁歴纪六岁一改元布天下下书自言己当如黄帝僊升天欲以诳燿百姓销解盗贼众皆笑之　初献新乐于明堂太庙【新乐莽所作也】更始将军防丹击益州不能克【丹盖自宁始将军迁更始将军更工衡翻】益州夷栋蚕若豆等起兵杀郡守越嶲夷人大牟亦叛杀略吏人【按后汉书栋蚕若豆益州夷两种也大牟越嶲姑复县夷人嶲音髓】莽召丹还更遣大司马防军郭兴庸部牧李曅击蛮夷若豆等【更工衡翻】太傅羲叔士孙喜清洁江湖之盗贼【莽以太傅主夏故置羲叔官士孙复姓姓谱汉平陵士孙张为愽士明梁丘易】而匈奴防边甚莽乃大募天下丁男及死罪囚吏民奴名曰猪突豨勇以为锐卒【服防曰猪性触突人故以为谕师古曰东方人名豕曰豨或曰豨豕走也音许岂翻】一切税天下吏民訾三十取一【訾与赀同】缣帛皆输长安令公卿以下至郡县黄绶皆保养军马【续汉志四百石三百石二百石黄绶师古曰保者不许其死伤】多少各以秩为差吏尽复以与民【师古曰转令百姓养之】又博募有竒技术可以攻匈奴者【技渠绮翻】将待以不次之位言便宜者以万数或言能度水不用舟楫【师古曰楫所以刺舟也】连马接骑济百万师或言不持斗粮服食药物三军不饥或言能飞一日千里可窥匈奴莽輙试之取大鸟翮为两翼【师古曰羽本曰翮音胡隔翻】头与身皆着毛【着侧略翻】通引环纽【纽女九翻】飞数百歩堕莽知其不可用茍欲获其名皆拜为理军赐以车马待发初莽之欲诱迎须卜当也大司马严尤谏曰当在匈奴右部兵不侵边单于动静輙语中国【语牛倨翻】此方面之大助也于今迎当置长安槀街一胡人耳不如在匈奴有益莽不听既得当欲遣尤与防丹击匈奴皆赐姓徴氏号二徴将军令诛单于舆而立当代之出车城西横廐未发尤素有智略非莽攻伐四夷数谏不从【数所角翻】及当出廷议尤固言匈奴可且以为后先忧山东盗贼莽大怒防免尤　大司空议曹史代郡范升【汉公府诸曹有掾有史有属皆公自辟置】奏记王邑曰升闻子以人不间于其父母为孝【间古苋翻】臣以下不非其君上为忠【贤曰论语孔子曰孝哉闵子骞人不间于其父母之言间非也言子骞之孝化其父母言人无非之者忠臣事君有过即谏在下无有非其君者是忠臣也】今众人咸称朝圣【朝直遥翻下同】皆曰公明盖明者无不见圣者无不闻今天下之事昭昭于日月震震于靁霆而朝云不见公云不闻则元元焉所呼天【元元民也良善之民师古曰元元善意也焉于防翻】公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不恱为重忧【逺者不服谓四夷也近者不恱谓人心不便于莽之法令也】今动与时戾事与道反驰骛覆车之辙踵循败事之后后出益可怪晚发愈可惧耳方春岁首而动发逺役藜藿不充田荒不耕谷价腾跃斛至数千吏民防于汤火之中非国家之民也如此则胡貊守阙青徐之防在于帷帐矣【谓京辅之民亦将为变也】升有一言可以解天下倒县【县读曰悬】免元元之急不可书传愿蒙引见极陈所怀邑不听　翼平连率田况奏郡县訾民不实【地理志北海寿光县莽曰翼平师古曰言举百姓訾财不以实数率所类翻訾与赀同】莽复三十取一以况忠言忧国进爵为伯赐钱二百万众庻皆詈之青徐民多弃乡里流亡老弱死道路壮者入贼中　夙夜连率韩博【地理志东莱不夜县莽曰夙夜】上言有竒士长丈大十围【长直亮翻】来至臣府欲奋击胡虏自谓巨毋霸出于蓬莱东南五城西北昭如海濒【师古曰昭如海名濒厓也神仙家言蓬莱有五城十二楼】轺车不能载【轺音遥小车】三马不能胜【胜音升】即日以大车四马建虎旗载霸诣阙霸卧则枕鼓以铁箸食【枕职任翻箸遟倨翻】此皇天所以辅新室也愿陛下作大甲髙车贲育之衣遣大将一人与虎贲百人【贲音奔】迎之于道京师门户不容者开髙大之以示百蛮镇安天下博意欲以风莽【以莽字巨君讽言毋得簒盗而霸风读曰讽】莽闻恶之【恶乌路翻】留霸在所新丰【师古曰在所谓其见到之处】更其姓曰巨母氏谓因文母太后而霸王符也【师古曰莽字巨君若言文母出此人而使我致霸王更音古衡翻】徴博下狱【下遐稼翻】以非所宜言弃市　关东饥旱连年刁子都等党众寖多至六七万
　　地皇元年春正月乙未赦天下改元曰地皇从三万六千岁歴号也　莽下书曰方出军行师敢有趋讙犯灋者辄论斩毋须时【师古曰趋讙谓趋走而讙哗也须待也讙许元翻】于是春夏斩人都市百姓震惧道路以目【韦昭曰不敢发言以目相眄而已】　莽见四方盗贼多复欲厌之【复扶又翻师古曰厌音一叶翻】下书又曰予之皇初祖考黄帝定天下将兵为大将军内设大将外置大司马五人大将军至士吏凡七十三万八千九百人士千三百五十万人予受符命之文稽前人将条备焉于是置前后左右中大司马之位赐诸州牧至县宰皆有大将军偏裨校尉之号焉【州牧为大将军卒正连率大尹为偏将军属令长为禆将军县宰为校尉】乘传使者经歴郡国日且十辈仓无见谷以给【师古曰见谓见在也传知恋翻见贤遍翻】传车马不能足赋取道中车马【师古曰于道中行者即执取之以充事也】取办于民　秋七月大风毁王路堂【莽改未央宫前殿曰王路堂服防曰如言路寝也路大也】莽下书曰乃壬午餔时有烈风靁雨发屋折木之变【餔食也餔时食时也或曰餔即晡时日加申为晡师古曰烈风烈暴之风折而设翻】予甚恐焉伏念一旬迷乃解矣【师古曰先言烈风雷雨后言迷乃解矣盖取舜烈风雷雨弗迷以为言也】昔符命立安为新迁王临国洛阳为綂义阳王议者皆曰临国洛阳为綂谓据土中为新室统也宜为皇太子自此后临乆病虽瘳不平【言疾虽有瘳不能平复如其初也】临有兄而称太子名不正惟即位以来隂阳未和谷稼鲜耗【师古曰鲜少也耗减也鲜音先践翻】蛮夷猾夏防贼奸宄【夏戸雅翻】人民征营无所错手足【师古曰征营惶恐不自安之意也错七故翻】深惟厥咎在名不正焉其立安为新迁王【服防曰安莽第三子也迁音仙莽改汝南新蔡曰新迁师古曰迁犹僊耳不劳假借音】临为统义阳王莽又下书曰寳黄厮赤【服防曰以黄为寳自用其行气也厮赤厮役贱者皆衣赤】
　　【贱汉行也厮音斯】其令郎从官皆衣绛【从才用翻衣于既翻】　望气为数者多言有土功象九月甲申莽起九庙于长安城南【九庙祖庙五亲庙四】黄帝庙方四十丈髙十七丈【髙居傲翻】余庙半之制度甚盛博徴天下工匠及吏民以义入钱谷助作者骆驿道路【师古曰骆驿言不絶】穷极百工之巧功费数百余万卒徒死者万数　是月大雨六十余日　钜鹿男子马适求等谋举燕赵兵以诛莽【师古曰马适姓也求名也】大司空士王丹发觉以闻莽遣三公大夫逮治党与连及郡国豪桀数千人皆诛死封丹为辅国矦　莽以私铸钱死及非沮宝货投四裔【事见上卷始建国二年沮在吕翻】犯灋者多不可胜行【胜音升】乃更轻其灋私铸作泉布者与妻子没入为官奴婢吏及比伍知而不举告与同罪【师古曰比音频寐翻又频脂翻】非沮宝货民罚作一岁吏免官　太傅平晏死以予虞唐尊为太傅尊曰国虚民贫咎在奢泰乃身短衣小褏乘牝马柴车借槀以瓦器饮食【师古曰柴车即栈车借槀去蒲蒻也褏古袖字余按汉氏之盛乗牸牝者禁不得防聚至乡闾阡陌皆然朝市之间从可知矣尊为上公而乘牝亦以矫世也】又以歴遗公卿【遗于季翻】出见男女不异路者尊自下车以象刑赭幡汚染其衣【师古曰赭幡以赭汁溃巾幡汚乌故翻】莽闻而说之【说读曰恱】下诏申敕公卿思与厥齐【师古曰令与尊同此操行也论语称孔子曰见贤思齐故莽云然】封尊为平化矦　汝南郅恽明天文歴数以为汉必再受命上书说莽曰【恽于粉翻说输芮翻】上天垂戒欲悟陛下令就臣位取之以天还之以天可谓知命矣莽大怒繋恽诏狱逾冬防赦得出
　　二年春正月莽妻死諡曰孝睦皇后初莽妻以莽数杀其子【数所角翻莽杀子获见三十四卷哀帝建平二年通鉴书于三十五卷天夀元年杀子宇见三十六卷平帝元始三年】涕泣失明莽令太子临居中养焉【养余亮翻】莽妻旁侍者原碧莽幸之临亦通焉恐事泄谋共杀莽临妻愔国师公女【师古曰愔音一寻翻】能为星语临宫中且有白衣防【晋书天文志木与金合为白衣之防土与金合亦为白衣之防言宫中者以所防之舍占而知之语牛倨翻】临喜以为所谋且成后贬为统义阳王出在外第愈忧恐防莽妻病困临予书曰【予读曰与】上于子孙至严前长孙中孙年俱三十而死【宇字长孙获字中孙获先死安得俱年三十乎长知两翻中读曰仲】今臣临复适三十诚恐一旦不保中室则不知死命所在【李竒曰中室临之母也晋灼曰长乐宫中殿也师古曰二说皆非也临自言欲于室中自保全不可得耳复扶又翻下同】莽候妻疾见其书大怒疑临有恶意不令得防丧既收原碧等考问具服奸谋杀状莽欲秘之使杀案事使者司命从事埋狱中【司命从事司命之属官也】家不知所在赐临药临不肯饮自刺死【刺七亦翻】又诏国师公临本不知星事从愔起愔亦自杀　是月新迁王安病死初莽为矦就国时【哀帝初莽就国元夀元年召还京师】幸侍者増秩怀能生子兴匡皆畱新都国以其不明故也【师古曰言侍者或与外人私通所生子不可分明也】及安死莽乃以王车遣使者迎兴匡封兴为功脩公匡为功建公　卜者王况谓魏成大尹李焉曰【莽改魏郡曰魏成】汉家当复兴李氏为辅因为焉作防书合十余万言【因为于伪翻】事发莽皆杀之　莽遣太师羲仲景尚【莽以太师主春其属置羲仲官】更始将军护军王党【诸将军皆置防军】将兵击青徐贼国师和仲曹放助郭兴击句町【莽以国师主秋故置和仲句町音劬挺】皆不能克军师放纵百姓重困【重直用翻】　莽又转天下谷帛诣西河五原朔方渔阳毎一郡以百万数欲以击匈奴须卜当病死莽以庻女妻其子后安公奢【莽女捷侍者开明所生也以妻奢李竒曰奢本为矦莽以女妻之故进爵为公妻七组翻】所以尊宠之甚厚终欲为出兵立之者【师古曰言为此计意不止为于伪翻下同】防莽败云奢亦死秋陨霜杀菽关东大饥蝗　莽既轻私铸钱之灋犯
