<!-- { "loadSidebar": true } -->
　　四年冬十月信袭破齐歴下军遂至临淄齐王以郦生为卖已乃烹之引兵东走髙密【髙宻县在胶西宣帝本始元年为髙宻国宋白曰髙宻春秋时晏平仲所食邑】使使之楚请救田横走博阳【此据史记也班书作横走博博阳近清河博关此正韩信自赵进兵之路临淄既破君相皆出走其后韩信既虏田广于潍水灌婴又败田横于嬴下嬴县亦属太山郡括地志故嬴城在兖州博城县东北百里唐之博城汉太山之博县此博阳即博城之阳】守相田光走城阳【相息亮翻】将军田既军于胶东【括地志即墨故城在莱州胶水县南六十里古齐地汉为胶东国以其地在胶水之东也】　楚大司马咎守成臯汉数挑战【数所角翻挑徒了翻】楚军不出使人辱之数日咎怒渡兵汜水【张晏曰汜水在济隂界如淳曰汜音祀左传曰鄙在郑地汜臣瓉曰髙祖攻曹咎于成臯咎渡汜水而战今成臯城东汜水是也师古曰瓉説得之此水不在济隂也鄙在郑地汜释者云在襄城则亦非此汜水旧读音凡今彼乡人呼之音祀索隐曰此水今见名汜水音似臣瓉説是张晏曰在济隂亦未全失按古济水当此截河而南又东流溢为荥泽水南曰隂此亦在济之隂非彼济隂郡耳括地志汜水源出洛州汜水县东南三十二里方山山海经浮戏之山汜水出焉】士卒半渡汉击之大破楚军尽得楚国金玉货赂咎及司马欣皆自刭汜水上汉王引兵渡河复取成臯军广武【孟康曰于荥阳筑两城相对为广武在敖仓西三皇山上括地志东广武西广武在郑州荥阳县西二十里戴延之西征记曰三皇山上有二城东曰东广武西曰西广武各在一山头相去百步汴水从广涧中东南流今涸无水城各有三面在敖仓西郭縁生述征记曰一涧横絶上过名曰广武相对皆立城堑遂号东西广武】就敖仓食项羽下梁地十余城闻成臯破乃引兵还汉军方围钟离昧于荥阳东闻羽至尽走险阻羽亦军广武与汉相守数月楚军食少项王患之乃为俎置太公其上告汉王曰今不急下吾烹太公汉王曰吾与羽俱北面受命懐王约为兄弟吾翁即若翁必欲烹而翁幸分我一桮羮【如淳曰俎髙几之上也李竒曰军中巢橹谓之俎师古曰俎者所以荐肉示欲烹之故置俎上如説是俎在吕翻方言周晋秦陇谓父为翁若汝也而亦汝也古者以桮盛羮今之侧杯有两耳者也】项王怒欲杀之项伯曰天下事未可知且为天下者不顾家虽杀之无益只益祸耳项王从之项王谓汉王曰天下匈匈数嵗者【师古曰匈匈喧扰之意公休许容翻】徒以吾两人耳愿与汉王挑战决雌雄毋徒苦天下之民父子为也汉王笑谢曰吾宁鬬智不能鬬力项王三令壮士出挑战汉有善骑射者楼烦辄射杀之【应劭曰楼烦胡人也李竒曰后为县属雁门此县人善骑射谓士为楼烦取其称耳未必楼烦人也师古曰李竒説是射而亦翻】项王大怒乃自被甲持防挑战楼烦欲射之项王瞠目叱之【瞠昌眞翻】楼烦目不敢视手不敢发遂走还入壁不敢复出汉王使人间问之【间问微问也间工苋翻】乃项王也汉王大惊于是项王乃即汉王【即就也从也】相与临广武间而语羽欲与汉王独身挑战汉王数羽曰【数所具翻】羽负约王我于蜀汉罪一矫杀卿子冠军罪二救赵不还报而擅刼诸矦兵入关罪三烧秦宫室掘始皇帝冡收私其财罪四【收私者收取其财以为私有】杀秦降王子婴罪五诈阬秦子弟新安二十万罪六王诸将善地而徙逐故王罪七出逐义帝彭城自都之夺韩王地并王梁楚多自与罪八使人隂杀义帝江南罪九为政不平主约不信天下所不容大逆无道罪十也吾以义兵从诸侯诛残贼使刑余罪人击公何苦乃与公挑战羽大怒伏弩射中汉王汉王伤胷乃扪足曰虏中吾指【扪音门摸也师古曰伤胷而扪足者以安众也中竹仲翻】汉王病创卧【创初良翻】张良彊请汉王起行劳军以安士卒【彊其两翻劳力到翻】毋令楚乗胜汉王出行军【行下孟翻】疾甚因驰入成臯　韩信已定临淄遂东追齐王项王使龙且将兵号二十万以救齐与齐王合军髙宻客或説龙且曰汉兵远鬭穷战其锋不可当齐楚自居其地兵易败散【孙子九地诸侯自战其地为散地曹操曰士卒恋士道近易散者也易以防翻下同】不如深壁令齐王使其信臣招所亡城【信臣常所亲信之臣也】亡城闻王在楚来救必反汉汉兵二千里客居齐地齐城皆反之其势无所得食可无战而降也龙且曰吾平生知韩信为人易与耳寄食于漂母无资身之防受辱于袴下无兼人之勇【事见上卷元年】不足畏也且夫救齐不战而降之吾何功今战而胜之齐之半可得也十一月齐楚与汉夹潍水而陈【徐广曰潍水出东莞而东北流至北海都昌县入海索隐曰潍水出琅邪箕县东北至都昌入海水经注潍水迳髙宻县故城西韩信与龙且夹水而陈即此处潍音维陈读曰阵】韩信夜令人为万余囊满盛沙壅水上流【盛时征翻】引军半渡击龙且佯不胜还走龙且果喜曰固知信怯也遂追信信使人决壅囊水大至龙且军大半不得渡即急击杀龙且水东军散走齐王广亡去信遂追北至城阳虏齐王广【史记正义曰城阳雷泽县是也在濮州东南九十一里予据班志济隂郡城阳县雷泽在西北此梁地也自潍水追北至城阳此乃汉城阳国之地正义此误与上卷二年田横起城阳同】汉将灌婴追得齐守相田光进至博阳田横闻齐王死自立为齐王还击婴婴败横军于嬴下田横亡走梁归彭越婴进击齐将田吸于千乗【千乗县属北海郡髙祖分置千乗郡括地志千乗故城在淄州髙苑县北二十五里乗防证翻】曹参击田既于胶东皆杀之尽定齐地立张耳为赵王　汉王疾愈西入关至栎阳枭故塞王欣头栎阳市【师古曰县首于木上曰枭索隐曰欣自刭于泛水上今枭之栎阳者以其故都故枭以示之也】留四日复如军军广武　韩信使人言汉王曰齐伪诈多变反覆之国也南邉楚【师古曰边近也】请为假王以镇之汉王发书大怒骂曰吾困于此旦暮望若来佐我乃欲自立为王张良陈平蹑汉王足因附耳语曰汉方不利宁能禁信之自王乎不如因而立之善遇使自为守不然变生汉王亦悟因复骂曰大丈夫定诸侯即为真王耳何以假为春二月遣张良操印立韩信为齐王徴其兵击楚【操七刀翻】　项王闻龙且死大惧使盱眙人武渉【盱眙音吁怡】徃説齐王信曰天下共苦秦乆矣相与勠力击秦秦已破计功割地分土而王之以休士卒今汉王复兴兵而东侵人之分【分扶问翻】夺人之地已破三秦引兵出关收诸侯之兵以东击楚其意非尽吞天下者不休其不知厌足如是甚也【厌于盐翻】且汉王不可必身居项王掌握中数矣【数所角翻史记正义色庾翻】项王怜而活之然得脱輙倍约【倍蒲妹翻下同】复击项王其不可亲信如此今足下虽自以汉王为厚交为之尽力用兵必终为所禽矣足下所以得湏防至今者以项王尚存也当今二王之事权在足下足下右投则汉王胜左投则项王胜项王今日亡则次取足下足下与项王有故何不反汉与楚连和参分天下王之【参分即三分】今释此时而自必于汉以击楚且为智者固若此乎韩信谢曰臣事项王官不过郎中位不过执防【郎中执防宿卫信先仕楚为郎中故云然】言不听画不用故倍楚而归汉【倍蒲妹翻下同】汉王授我上将军印予我数万众【予读曰与】解衣衣我推食食我【衣衣下于既翻推吐雷翻食食下祥吏翻】言听计用故吾得以至于此夫人深亲信我我倍之不祥虽死不易幸为信谢项王武渉已去蒯彻知天下权在信乃以相人之术説信曰仆相君之靣不过封侯又危不安相君之背贵乃不可言【以微言动信言背汉则大贵也相息亮翻】韩信曰何谓也蒯彻曰天下初发难也【难乃旦翻】忧在亡秦而已【师古曰志在灭秦所忧者唯此】今楚汉分争使天下之人肝胆涂地父子骸骨于中野不可胜数【歩木翻又如字凡露之皆同胜音升】楚人起彭城转鬬逐北乗利席卷威震天下然兵困于京索之间迫西山而不能进者三年于此矣汉王将十万之众距巩雒阻山河之险一日数战无尺寸之功折北不救【折挫也北奔也不救者不能自救也折而设翻】此所谓智勇俱困者也百姓罢极怨望无所归倚【罢读曰疲】以臣料之其势非天下之贤圣固不能息天下之祸当今两主之命县于足下【县读曰悬】足下为汉则汉胜与楚则楚胜诚能听臣之计莫若两利而俱存之参分天下鼎足而居其势莫敢先动夫以足下之贤圣有甲兵之众据彊齐从赵燕出空虚之地而制其后因民之欲西乡为百姓请命【师古曰齐国在东故曰西乡止楚汉之战闘士卒不死亡故曰请命乡读曰向下同】则天下风走而响应矣孰敢不听割大弱彊以立诸侯诸侯已立天下服听而归徳于齐案齐之故有胶泗之地【胶泗二水名】深拱揖让则天下之君王相率而朝于齐矣【师古曰深拱髙拱也朝直遥翻】葢闻天与弗取反受其咎时至不行反受其殃愿足下熟虑之韩信曰汉王遇我甚厚吾岂可乡利而倍义乎蒯生曰始常山王成安君为布衣时相与为刎颈之交后争张黡陈泽之事常山王杀成安君泜水之南头足异处此二人相与天下至驩也然而卒相禽者何也【卒子恤翻】患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽者故臣以为足下必汉王之不危已亦误矣大夫种存亡越覇句践立功成名而身死亡野兽尽而猎狗烹夫以交友言之则不如张耳之与成安君者也以忠信言之则不过大夫种之于句践也【种章勇翻句音钩】此二者足以观矣愿足下深虑之且臣闻勇略震主者身危功葢天下者不赏今足下戴震主之威挟不赏之功归楚楚人不信归汉汉人震恐足下欲持是安归乎韩信谢曰先生且休矣吾将念之后数日蒯彻复説曰夫听者事之也【师古曰谓能听善谋也复扶又翻】计者事之机也听过计失而能乆安者鲜矣【鲜息善反】故知者决之断也【断丁乱反】疑者事之害也审毫厘之小计【毫长毛也十毫为厘】遗天下之大数智诚知之决弗敢行者百事之祸也夫功者难成而易败时者难得而易失也时乎时乎不再来韩信犹豫不忍倍汉又自以为功多汉终不夺我齐遂谢蒯彻【谢去辞之使去也】因去佯狂为巫　秋七月立黥布为淮南王　八月北貉燕人来致枭骑助汉【应劭曰北貉国也枭健也张晏曰枭勇也若六博之枭也师古曰貉在东北方三韩之属皆貉类也葢貉人及燕皆来助汉孔頴逹曰经传説貊多是东夷故职方掌九夷九貊郑志荅赵商云九貊即九夷也又周官貊注云征东北夷所获貉读与貊同】　汉王下令军士不幸死者吏为衣衾棺敛转送其家【棺工唤翻敛力赡翻与作衣衾而敛尸于棺也转送传送也】四方归心焉　是嵗以中尉周昌为御史大夫【班表中尉秦官掌徼循京师武帝太初元年更名执金吾】昌苛从弟也【从才用翻】　项羽自知少助食尽韩信又进兵击楚羽患之汉遣侯公説羽请太公【太公吕后为楚所得见上卷三年】羽乃与汉约中分天下割洪沟以西为汉以东为楚【文頴曰于荥阳下引河东南为洪沟以通宋郑陈蔡曹卫与济汝淮泗防于楚即今官渡水也应劭曰荥阳东南二十里葢引河东南入淮泗也张华曰大梁城在浚仪县北县西北渠水东经此城南又北屈分为二渠其一渠东南流始皇凿之引河水以灌大梁谓之洪沟其一渠东经阳武县南为官渡水杜佑曰郑州荥阳县西有鸿沟楚汉分境之所】九月楚归太公吕后引兵解而东归汉王欲西归张良陈平説曰汉有天下太半【韦昭曰凡数三分有二为太半有一分为少半】而诸侯皆附楚兵疲食尽此天亡之时也今释弗击此所谓养虎自遗患也【史记正义遗唯季翻予谓音如字亦通遗留也】汉王从之
