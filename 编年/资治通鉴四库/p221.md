<!-- { "loadSidebar": true } -->
　　建初元年春正月诏兖豫徐三州禀赡饥民上问司徒昱何以消复旱灾【消复者消去灾异而复其常】对曰陛下始践天位虽有失得未能致异臣前为汝南太守典治楚事【贤曰永平十三年楚王英谋反连坐者在汝南昱时主劾之也治直之翻】系者千余人恐未能尽当其罪夫大狱一起寃者过半又诸徙者骨肉离分孤魂不祀宜一切还诸徙家蠲除禁锢使死生获所则和气可致帝纳其言校书郎杨终上疏曰间者北征匈奴西开三十六国百姓频年服役转输烦费愁苦之民足以感动天地陛下宜留念省察【汉兰台藏书之室也当时文学之士使讐校于其中故有校书之职刘向扬雄辈是也东都于兰台置令史典校秘书以郎居其任者谓之校书郎终徴诣兰台拜校书郎省悉景翻】帝下其章【下遐稼翻】第五伦亦同终议牟融昱皆以为孝子无改父之道【引论语孔子之言】征伐匈奴屯戍西域先帝所建不宜回异终复上疏曰秦筑长城功役繁兴胡亥不革卒亡四海【事见秦纪复扶又翻卒子恤翻】故孝元弃珠厓之郡【事见二十八卷元帝初元二年】光武絶西域之国【事见四十三卷光武建武二十二年】不以介鳞易我衣裳【贤曰介鳞喻逺夷言其人与鱼鼈无异也衣裳谓中国也雄法言曰珠厓之絶捐之之力也否则介鳞易我衣裳】鲁文公毁泉台春秋讥之曰先祖为之而已毁之不如勿居而已以其无妨害于民也襄公作三军昭公舍之君子大其复古以为不舍则有害于民也【舍读曰舍】今伊吾之役楼兰之屯兵【窦固等取伊吾见上卷永平十六年楼兰即鄯善此兵盖谓班超所将吏士也】乆而未还非天意也帝从之　丙寅诏二千石勉劝农桑罪非殊死须秋案验有司明慎选举进柔良退贪猾顺时令理寃狱是时承永平故事吏政尚严切尚书决事率近于重【近其靳翻】尚书沛国陈宠以帝新即位宜改前世苛俗乃上疏曰臣闻先王之政赏不僭刑不滥与其不得已宁僭无滥【左传蔡大夫声子之言】徃者断狱严明【断丁乱翻下同】所以威惩奸慝奸慝既平必宜济之以寛陛下即位率由此义数诏羣僚崇晏晏【贤曰晏晏温和也尚书考灵曜曰尧聪明文塞晏晏数所角翻】而有司未悉奉承犹尚深刻断狱者急于篣格酷烈之痛【贤曰篣即榜也古字通用声类曰笞也説文曰格击也】执宪者烦于诋欺放滥之文或因公行私逞纵威福夫为政犹张琴瑟大急者小絶【贤曰新序臧孙鲁大夫行猛政子贡非之曰夫政犹张琴瑟也大急则小絶矣故曰罚得则奸邪止赏得则下欢悦】陛下宜隆先王之道荡涤烦苛之法轻薄棰楚以济羣生【棰止蘂翻】全广至德以奉天心帝深纳宠言每事务于寛厚　酒泉太守叚彭等兵会栁中击车师攻交河城【贤曰前书车师前王居交河城河水分流绕城下故号交河去长安八千一百里故城在今西州交河县】斩首三千八百级获生口三千余人北匈奴惊走车师复降【复扶又翻】会闗宠已殁谒者王防等欲引兵还耿恭军吏范羗时在军中【先是恭遣羗至敦煌迎兵士寒服因随王防军出塞】固请迎恭诸将不敢前乃分兵二千人与羗从山北迎恭遇大雪丈余军仅能至城中夜闻兵马声以为虏来大惊羗遥呼曰【呼火故翻】我范羗也汉遣军迎校尉耳【校戸教翻】城中皆称万岁开门共相持涕泣明日遂相随俱归虏兵追之且战且行吏士素饥困发疏勒时尚有二十六人随路死没三月至玉门【贤曰玉门闗名属敦煌郡在今沙州臣贤案酒泉郡又有玉门县据东观记曰至敦煌明即玉门闗也】唯余十三人衣屦穿决形容枯槁中郎将郑众为恭以下洗沐易衣冠【众先以军司马与马廖击车师至敦煌拜为中郎将为于伪翻】上疏奏恭以单兵守孤城当匈奴数万之众连月逾年心力困尽凿山为井煑弩为粮前后杀伤丑虏数百千计卒全忠勇【卒子恤翻】不为大汉耻宜防显爵以厉将帅【将即亮翻帅所类翻】恭至雒阳拜骑都尉诏悉罢戊巳校尉及都防官【二官明帝永平十七年置】徴还班超超将发还疏勒举国忧恐其都尉黎弇曰汉使弃我【使疏吏翻下同】我必复为龟兹所灭耳诚不忍见汉使去因以刀自刭【前书疏勒国官有疏勒矦击胡矦辅国矦都尉复扶又翻下同龟兹音邱慈】超还至于窴王矦以下皆号泣【窴徒贤翻号戸刀翻】曰依汉使如父母诚不可去【使疏吏翻】互抱超马脚不得行超亦欲遂其本志乃更还疏勒疏勒两城已降龟兹而与尉头连兵【前书尉头国居尉头谷去长安八千六百五十里南与疏勒接】超捕斩反者击破尉头杀六百余人疏勒复安　甲寅山阳东平地震　东平王苍上便宜三事【上时掌翻】帝报书曰间吏民奏事亦有此言但明智浅短或谓傥是复虑为非不知所定得王深防恢然意觧【恢然犹廓然也】思惟嘉谋以次奉行特赐王钱五百万后帝欲为原陵显节陵起县邑【为于伪翻】苍上疏谏曰窃见光武皇帝躬履俭约之行深覩始终之分【行下孟翻分扶问翻】勤勤恳恳以葬制为言【事见四十四巻光武建武二十六年】孝明皇帝大孝无违承奉遵行【事见上卷明帝永平十四年】谦德之美于斯为盛臣愚以园邑之兴起自彊秦【秦始皇葬于骊山徙三万家起骊邑西汉因之诸陵皆起陵邑至元帝乃止】古者邱陇且不欲其着明【贤曰礼记曰古者墓而不坟故言不欲其着明】岂况筑郭邑建都郛哉【谷梁传曰人之所聚曰都杜预注左传曰郛郭也】上违先帝圣心下造无益之功虚费国用动揺百姓非所以致和气祈丰年也陛下履有虞之至性【虞舜孝于亲故以为言】追祖祢之深思臣苍诚伤二帝纯德之美不畅于无穷也帝乃止自是朝廷每有疑政辄驿使谘问【使疏吏翻】苍悉心以对皆见纳用　秋八月庚寅有星孛于天市【晋天文志参十星一曰天市又危三星亦为天市又天市垣二十二星在房心东北史记曰房为天驷东北十二星曰填中四星曰天市孛蒲内翻】　初益州西部都尉广汉郑纯为政清洁化行夷貊君长感慕皆奉珍内附【貊莫百翻长知两翻】明帝为之置永昌郡【明帝永平十年置益州西部都尉居嶲唐领不韦嶲唐比苏楪榆邪龙云南六县十二年哀牢内属置哀牢博南二县合为永昌郡为于伪翻】以纯为太守纯在官十年而卒【守式又翻卒子恤翻】后人不能抚循夷人九月哀牢王类牢杀守令反攻博南　阜陵王延数懐怨望【数所角翻】有告延与子男鲂造逆谋者【鲂音房】上不忍诛冬十一月贬延为阜陵矦食一县不得与吏民通【延徙王阜陵事见上巻明帝永平十六年】　北匈奴臯林温禺犊王将众还居涿邪山南单于与边郡及乌桓共击破之【臯林温禺犊王本居涿邪山永平十六年祭彤等北伐将众遁去今复还】是岁南部大饥诏赡给之二年春三月甲辰罢伊吾卢屯兵匈奴复遣兵守其地【伊吾卢置屯兵事见上巻永平十六年复扶又翻】　永昌越嶲益州三郡兵及昆明夷卤承等击哀牢王类牢于博南大破斩之【嶲音髓】夏四月戊子诏还坐楚淮阳事徙者四百余家【楚狱见上】
