<!-- { "loadSidebar": true } -->
　　二十年春正月辛未夏州都督乔师望右领军大将军执失思力等击薛延陀大破之虏获二千余人多弥可汗轻骑遁去【骑竒寄翻】部内骚然矣　丁丑遣大理卿孙伏伽等二十二人以六条廵察四方【用汉六条也】刺史县令以下多所贬黜其人诣阙称寃者前后相属【属之欲翻】上令褚遂良类状以闻上亲临决以能进擢者二十人以罪死者七人流以下除免者数百千人　二月乙未上发并州三月己巳车驾还京师【并州至京师一千三百六十里】上谓李靖曰吾以天下之众困于小夷何也靖曰此道宗所解【觧户买翻】上顾问江夏王道宗具陈在驻驆时乘虚取平壤之言上怅然曰当时匆匆吾不忆也【是役也不唯不用乘虚取平壤之防乘胜取乌骨之防亦不用也】　上疾未全平欲专保养庚午诏军国机务并委皇太子处决于是太子间日聼政于东宫既罢则入侍药膳不离左右【处昌吕翻间古苋翻离力智翻】上命太子暂出游观太子辞不愿出上乃置别院于寝殿侧使太子居之褚遂良请遣太子旬日一还东宫与师傅讲道义从之上尝幸未央宫辟仗已过【辟仗者卫士在驾前攘辟左右止行人所谓陈兵清道而后行也辟音辟】忽于草中见一人带横刀【横刀者用皮襻带之刀横于掖下】诘之【诘去吉翻】曰闻辟仗至惧不敢出辟仗者不见遂伏不敢动上遽引还顾谓太子兹事行之则数人当死汝于后逹纵遣之又尝乘腰舆【腰舆令人举之其髙至腰】有三卫误拂御衣【亲卫勲卫翊卫谓之三卫】其人惧色变上曰此间无御史吾不汝罪也　陜人常惪告刑部尚书张亮养假子五百人与术士公孙常语云名应图防【陜失冉翻防楚譛翻】又问术士程公頴曰吾臂有龙鳞起欲举大事可乎上命马周等按其事亮辞不服上曰亮有假子五百人养此軰何为正欲反耳命百官议其狱皆言亮反当诛独将作少匠李道裕言亮反形未具【将作少匠从四品下】罪不当死上遣长孙无忌房龄就狱与亮诀曰法者天下之平与公共之公自不谨与凶人徃还陷入于法今将奈何公好去【好去者与之决别之辞】己丑亮与公颍俱斩西市籍没其家岁余刑部侍郎缺上命执政妙择其人拟数人皆不称防既而曰朕得其人矣徃者李道裕议张亮狱云反形未具此言当矣【称尺证翻当丁浪翻】朕虽不从至今悔之遂以道裕为刑部侍郎　闰月癸巳朔日有食之　戊戍罢辽州都督府及岩州【伐髙丽所得二州】　夏四月甲子太子太保萧瑀解太保仍同中书门下三品　五月甲寅髙丽王藏及莫离支葢金遣使谢罪【使防吏翻下同】并献二羙女上还之金即苏文也　六月丁卯西突厥乙毗射匮可汗遣使入贡且请昏上许之且使割兹于阗踈勒朱俱波葱岭五国以为聘礼【于阗时兼有汉戎庐扞弥渠勒皮山五国故地踈勒在葱岭东北判汗国治葱岭中都城杜佑曰朱俱波亦曰朱俱槃汉子合国也去踈勒八九百里】　薛延陀多弥可汗性褊急猜忌无恩废弃父时贵臣专用已所亲昵【昵尼质翻】国人不附多弥多所诛杀人不自安回纥酋长吐迷度与仆骨同罗共击之【纥下没翻酋慈由翻长知两翻】多弥大败乙亥诏以江夏王道宗左卫大将军阿史那社尔为瀚海安抚大使又遣右领卫大将军执失思力将突厥兵右骁卫大将军契苾何力将凉州及胡兵代州都督薛万彻营州都督张俭各将所部兵分道并进以击薛延陀上遣校尉宇文法诣乌罗防靺鞨【乌罗防直京师东北六千里一日乌罗浑即后魏之乌洛侯也东邻靺鞨大抵风俗皆靺鞨也将即亮翻骁坚尧翻契欺讫翻苾毘必翻校户教翻靺鞨音未曷】遇薛延陀阿波设之兵于东境法帅靺鞨击破之薛延陀国中惊扰曰唐兵至矣诸部大乱多弥引数千骑奔阿史悳时健部落【颉利灭李靖徙突厥嬴破数百帐于云中以阿史徳为之长众稍盛】回纥攻而杀之并其宗族殆尽遂据其地诸俟斤互相攻击争遣使来归命【俟渠之翻】薛延陀余众西走犹七万余口共立真珠可汗兄子咄摩支为伊特勿失可汗归其故地寻去可汗之号【咄当没翻去羌吕翻】遣使奉表请居欝督军山之北使兵部尚书崔敦礼就安集之敕勒九姓酋长以其部落素服薛延陀种闻咄摩支来皆恐惧朝议恐其为碛北之患乃更遣李世勣与九姓勑勒共图之上戒世勣曰降则抚之叛则讨之【种草勇翻朝直遥翻碛七迹翻降户江翻下同　考异曰旧李勣云诏勣以二百骑发突厥兵讨击今从铁勒传】己丑上手诏以薛延陀破灭其勑勒诸部或来降附或未归服今不乘机恐贻后悔朕当自诣灵州招抚其去岁征辽东兵皆不调发【调徒钓翻】时太子当从行少詹事张行成上防以为皇太子从幸灵州不若使之监国【上时掌翻监古衔翻】接对百寮明习庶政既为京师重镇且示四方盛悳宜割私爱俯从公道上以为忠进位银青光禄大夫　李世勣至欝督军山　【考异曰勣传作乌徳揵山唐厯云即欝督军山虏语两音也铁勒传云至于天山今従唐厯】其酋长梯真逹官帅众来降【帅读曰率】薛延陀咄摩支南奔荒谷世勣遣通事舍人萧嗣业徃招慰咄摩支诣嗣业降其部落犹持两端世勣纵兵追击前后斩五千余级虏男女三万余人秋七月咄摩支至京师拜右武卫大将军　八月甲子立皇孙忠为陈王　己巳上行幸灵州　江夏王道宗兵既渡碛遇薛延陀阿波逹官众数万拒战道宗击破之斩首千余级追奔二百里道宗与薛万彻各遣使招谕勑勒诸部其酋长皆喜顿首请入朝【朝直遥翻】庚午车驾至浮阳【浮阳旧书作泾阳当从之泾阳县前汉属安定郡后汉晋省后魏属陇东郡隋唐属京兆杜佑曰京兆泾阳县乃秦封泾阳君之地汉泾阳县在今平凉郡界泾阳故城是此时车驾葢至京兆之泾阳】回纥防野古同罗仆骨多滥葛思结阿跌契苾跌结浑斛薛等十一姓各遣使入贡【跌徒结翻　考异曰旧回纥铁勒作多览葛今从实録及本纪唐厯又回纥陈彭年唐纪作斛萨铁勤作解薛今从实録实録又有契丹奚云十三姓按契丹奚本非薛延陀所统又内附已乆尝从征辽非至此乃降今从旧本纪】称薛延陁不事大国暴虐无道不能与奴等为主自取败死部落鸟散不知所之奴等各有分地【分扶问翻】不从薛延陀去归命天子愿赐哀怜乞置官司养育奴等上大喜辛未诏回纥等使者宴乐颁赉拜官【乐音洛】赐其酋长玺书【玺斯氏翻】遣右领军中郎将安永寿报使【使防吏翻】　壬申上幸汉故甘泉宫【甘泉宫在京兆云阳县界磨石岭又曰磨盘岭又曰车盘岭元和志曰当其登山必自车箱阪而上阪在云阳县西北三十八里萦纡曲折单车财通上阪即平原宏敞楼观相属以其曲折故名】诏以戎狄与天地俱生上皇并列流殃构祸乃自运初【言戎狄之流殃构祸乃自唐兴运之初也】朕聊命偏师遂擒颉利始庙略已灭延陁铁勒百余万户散处北溟【处昌吕翻】逺遣使人委身内属请同编列并为州郡混元以降【太极元气函三为一混沌未分谓之混元】殊未前闻宜僃礼告庙仍颁示普天　庚辰至泾州丙戍逾陇山【陇山时属陇州汧源县界】至西瓦亭观马牧【原州平髙县南有瓦亭故闗瓦亭水出陇山东北斜趣西南流经成纪略阳显亲界又东南出新阳峡入于渭故有东西瓦亭之别】九月上至灵州【灵州在京师西北千二百五十里】勑勒诸部俟斤遣使相继诣灵州者数千人咸云愿得天至尊为奴等天可汗子子孙孙常为天至尊奴死无所恨甲辰上为诗序其事曰雪耻酬百王除凶报千古公卿请勒石于灵州从之特进同中书门下三品宋公萧瑀性狷介与同寮多不合【狷吉县翻】尝言于上曰房龄与中书门下众臣朋党不忠执权胶固陛下不详知但未反耳上曰卿言得无大甚人君选贤才以为股肱心膂当推诚任之人不可以求僃必舍其所短取其所长朕虽不能聪明何至顿迷臧否乃至于是【否音鄙】瑀内不自得既数忤防【数所角翻忤五故翻】上亦衔之但以其忠直居多未忍废也上尝谓张亮曰卿既事佛何不出家瑀因自请出家上曰亦知公雅好桑门今不违公意【好呼到翻】瑀须臾复进曰【复扶又翻】臣适思之不能出家上以瑀对羣臣发言反覆尤不能平防称足疾不朝或至朝堂而不入见上知瑀意终快怏冬十月手诏数其罪曰【朝直遥翻见贤遍翻怏于两翻数所具翻】朕于佛教非意所遵求其道者未验福于将来修其教者翻受辜于既徃至若梁武穷心于释氏简文锐意于法门倾帑藏以给僧袛殚人力以供塔庙【帑他朗翻藏徂浪翻袛巨支翻事并见梁纪】及乎三淮沸浪【三淮本之诗淮有三洲】五岭腾烟【谓侯景既乱而萧勃元兰又复乱于岭南也】假余息于熊蹯引残魂于雀鷇【熊蹯楚成王事雀鷇赵武灵王事引以喻梁武饿死于防城蹯音烦鷇苦侯翻】子孙覆亡而不暇社稷俄顷而为墟报施之征何其谬也【施式豉翻】瑀践覆车之余轨袭亡国之遗风弃公就私未明隐显之际身俗口道莫辨邪正之心修累叶之殃源祈一躬之福本上以违忤君主下则扇习浮华自请出家寻复违异【复扶又翻】一回一惑在乎瞬息之间自可自否变于帷扆之所【帷扆之所谓天子朝羣臣之所】乖栋梁之体岂具曕之量乎朕隐忍至今瑀全无悛改【悛丑縁翻】可商州刺史【商州汉农上洛商县地晋置上洛郡后魏置洛州后周改商州京师至商州二百八十一里】仍除其封　上自髙丽还葢苏文益骄恣虽遣使奉表其言率皆诡诞又待唐使者倨慢常窥伺边隙屡勑令勿攻新罗而侵陵不止壬申诏勿受其朝贡更议讨之【使防吏翻伺相吏翻朝直遥翻】　丙戌车驾还京师冬十月己丑上以幸灵州徃还冒寒疲顿欲于岁前专事保摄十一月己丑诏祭祀表防胡客兵马宿卫行鱼契给驿【祭祀谓郊庙社稷明堂也表防在朝羣臣及四方所上者胡客四夷朝贡之客兵马调遣征伐及畨上宿卫者也符寳郎掌天子八寳及国之符节辨其所用有事则请之于内既事则奉而藏之藏其左而班其右以合中外之契一曰铜鱼符所以起军旅易守长二曰符所以给邮驿通制命三曰随身鱼符所以明贵贱应征召四曰木契所以重镇守慎出纳五曰旌节所以委良能假赏罚鱼符之制王畿之内左三右一王畿之外左五右一左者在内右者在外行用之日从第一为首后事须用以次发之周而复始大事兼敕书小事但降符函封遣使合而行之符之制太子监国曰双龙符左右各十京都留守曰麟符左二十其右一十有九东方曰青龙符西方曰驺虞符南方曰朱雀符北方曰武符左四右三左者进内右者付外随身符之制左二右一太子以玉亲王以金庶官以铜佩以为饰刻姓名者去官而纳焉不刻者而佩之木契之制太子监国则王畿之内左右各三王畿之外左右各五庶官镇守则左右各十旌节之制命大将帅及遣使于四方则请而假之旌以专赏节以专杀】授五品以上官及除解决死罪皆以闻余并取皇太子处分【处昌吕翻分扶问翻】　十二月己丑羣臣累请封禅从之诏造羽卫送洛阳宫　戊寅回纥俟利发吐迷度仆骨俟利发歌滥防延多滥葛俟斤末防野古俟利发屈利失同罗俟利发时徤啜思结酋长乌碎及浑斛薛奚结阿跌契苾白霫酋长皆来朝　庚辰上赐宴于芳兰殿【按阁本大明宫图武门右武殿后有紫兰殿大乐宴胡客率引入武门今此芳兰殿岂紫兰殿邪】命有司每五日一会癸未上谓长孙无忌等曰今日吾生日世俗皆为乐【乐音洛下宴乐同】在朕翻成伤感今君临天下富有四海而承欢膝下永不可得此子路所以有负米之恨也【家语子路见孔子曰防由事二亲之时常食藜藿之实为亲负米百里之外亲没之后南游于楚后车百乘积粟万钟累茵而坐列鼎而食愿欲食藜藿为亲负米不可得也子曰由也事亲可谓生事尽力死事尽思者也】诗云哀哀父母生我劬劳【诗蓼莪之辞】奈何以劬劳之日更为宴乐乎因泣数行下【行户刚翻】左右皆悲　房龄尝以防谴归第褚遂良上防以为龄自义旗之始翼賛圣功【谓谒见于军门署为记室时也上时掌翻】武悳之季冐死决防【谓诛建成元吉时也】贞观之初选贤立政【谓逊直于王魏在朝文武随能收叙也观古玩翻】人臣之勤龄为最自非有罪在不赦搢绅同尤不可遐弃陛下若以其衰老亦当讽谕使之致仕退之以礼不可以浅鲜之过【鲜少也鲜息浅翻】弃数十年之勲旧上遽召出之顷之龄复避位还家【复扶又翻】乆之上幸芙蓉园【芙蓉园在京城东南隅秦之隑州汉之乐游苑唐之曲江同此地也长安志曰隋营宫城宇文恺以其地在京城东南隅地髙不便故阙此地不为居人坊巷而凿之为池以厌胜之又防黄渠水自城外南来入城为芙蓉池且为芙蓉园也刘餗小説曰园本古曲江文帝恶其名曲改曰芙蓉为其水盛而芙蓉富也】龄勑子弟汛扫门庭曰乘舆且至【乗绳证翻】有顷上果幸其第因载龄还宫
