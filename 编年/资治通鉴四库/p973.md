<!-- { "loadSidebar": true } -->
　　不能开目妄自相杀谓贼在烟中聚弓弩而射之【射而亦翻】日暮矢尽乃知无贼干祐遣同罗精骑自南山过出官军之后击之官军首尾骇乱不知所备于是大败或弃甲窜匿山谷或相挤排入河溺死嚣声振天地贼乗胜蹙之后军见前军败皆自溃河北军望之亦溃【河北军翰所自将者也】翰独与麾下数百骑走自首阳山西度河入闗【首阳山当是首山衍阳字首山在蒲州河东县界与湖城县之荆山隔河相对】闗外先为三堑皆广二丈深丈【广古旷翻深式浸翻】人马坠其中须臾而满余众践之以度【践息浅翻】士卒得入闗者才八千余人辛夘干祐进攻潼闗克之翰至闗西驿揭牓收散卒欲复守潼闗【复扶又翻】蕃将火拔归仁等以百余骑围驿入谓翰曰贼至矣请公上马翰上马出驿归仁帅众叩头曰公以二十万众一战弃之何靣目复见天子【帅读曰率复扶又翻】且公不见髙仙芝封常清乎【谓军败必诛也事见上卷上年】请公东行翰不可欲下马归仁以毛絷其足于马腹及诸将不从者皆执之以东【将即亮翻下同降户江翻】防贼将田干真已至遂降之俱送洛阳安禄山问翰曰汝常轻我【事见二百十六卷天宝十一载】今定何如翰伏地对曰臣肉眼不识圣人今天下未平李光弼在常山李祗在东平【李祗即谓吴王只】鲁炅在南阳【炅火迥翻】陛下留臣使以尺书招之不日皆下矣禄山大喜以翰为司空同平章事谓火拔归仁曰汝叛主不忠不义执而斩之翰以书招诸将皆复书责之禄山知不效乃囚诸苑中【东都苑中池】潼闗既败于是河东华阴冯翊上洛防御使皆弃郡走【河东郡蒲州华阴郡华州冯翊郡同州上洛郡商州华戸化翻】所在守兵皆散是日翰麾下来告急上不时召见【见贤遍翻】但遣李福德等将监牧兵赴潼闗及暮平安火不至【六典唐镇戍烽候所至大率相去三十里每日初夜放烟一炬谓之平安火时守兵已溃无人复举火】上始惧壬辰召宰相谋之杨国忠自以身领劒南闻安禄山反即令副使崔圆阴具储偫以备有急投之【相息亮翻令力丁翻使疏吏翻偫直里翻】至是首唱幸蜀之防上然之癸巳国忠集百官于朝堂惶懅流涕【朝直遥翻下同懅巨鱼翻急也】问以防略皆唯唯不对【唯于癸翻】国忠曰人告禄山反状已十年上不之信今日之事非宰相之过仗下【朝罢则左右三卫立仗者皆休下】士民惊扰奔走不知所之市里萧条国忠使韩虢入宫劝上入蜀甲午百官朝者什无一二上御勤政楼下制云欲亲征闻者皆莫之信以京兆尹魏方进为御史大夫兼置顿使京兆少尹灵昌崔光逺为京兆尹充西京留守将军邉令诚掌宫闱管钥托以劒南节度大使頴王璬将赴镇令本道设储偫【璬公了翻偫文里翻】是日上移仗北内【唐都长安以太极宫为西内大明宫为东内兴庆宫为南内北内当在武门内又以地望言之则自兴庆宫移仗归大明宫兴庆宫在南大明宫在北故亦谓大明宫为北内　考异曰幸蜀记上遣中使曹仙领千人撃鼔于春明门外又令烧闲廐草积烟焰燎天上将乗马杨国忠谏以为当谨守宗祧不可轻动韦见素力争以为贼势逼近人心不固陛下不可不出避狄国忠暗与贼通其言不可听往返数四上乃从见素议加魏方进御史大大充前路知顿使按贼陷潼闗銮舆将出人心已危岂有更击鼔烧草以惊之国忠乆蓄幸蜀之谋见素乃其所引岂得上前有此争论此盖宋巨欲归功见素事乃近诬今不取】既夕命龙武大将军陈礼整比六军【比毗寐翻】厚赐钱帛选闲廐马九百余匹外人皆莫之知乙未黎明上独与贵妃姊妹皇子妃主皇孙杨国忠韦见素魏方进陈礼及亲近宦官宫人出延秋门【延秋门唐长安禁苑之西门也程大昌雍录有汉唐要地参出图唐禁苑西北包汉长安故城未央宫唐后改为通光殿西出即延秋门　考异曰幸蜀记云丙申百官尚赴朝此乙未日事宋巨误也】妃主皇孙之在外者皆委之而去上过左藏【藏徂浪翻】杨国忠请焚之曰无为贼守上愀然曰贼来不得必更敛于百姓不如与之无重困吾赤子【史记宗有君人之言愀子小翻敛力瞻翻】是日百官犹有入朝者至宫门犹闻漏声三卫立仗俨然【唐朝防之制三卫畨上分为五仗号衙内五卫一曰供奉仗以左右卫为之二曰亲仗以亲卫为之三曰勲仗以勲卫为之四曰翊仗以翊卫为之五曰散手仗以亲勲翊卫为之平明传防毕内门开百官入立班皇帝升御坐金吾将军一人奏左右厢内外平安通事舍人赞宰相两省官再拜升殿内谒者承防唤仗左右羽林将军勘以木契自东西阁而入朝罢皇帝步入东序门然后放仗内外仗队七刻乃下常参辍朝日六刻即下】门既啓则宫人乱出中外扰攘不知上所之于是王公士民四出逃窜山谷细民争入宫禁及王公第舍盗取金宝或乗驴上殿又焚左藏大盈库崔光逺边令诚帅人救火【帅读曰率】又募人摄府县官分守之杀十余人乃稍定光远遣其子东见禄山令诚亦以管钥献之上过便桥杨国忠使人焚桥上曰士庶各避贼求生柰何絶其路留内侍监高力士使扑灭乃来【宗始置内侍监秩三品以高力士及袁思艺为之扑普卜翻】上遣宦者王洛卿前行告谕郡县置顿食时至咸阳望贤宫【咸阳县在京城西四十里望贤宫在县东】洛卿与县令俱逃中使征召吏民莫有应者日向中上犹未食杨国忠自市胡饼以献【胡饼今之蒸饼高似孙曰胡饼言以胡麻着之也崔鸿前赵录石虎讳胡改胡饼曰麻饼缃素杂记曰有鬻胡饼者不晓名之所谓易其名曰炉饼以为胡人所啗故曰胡饼也】于是民争献粝饭【粝卢达翻麤也】杂以麦豆皇孙辈争以手匊食之须臾而尽犹未能饱【考异曰唐歴至望贤顿御马病上曰杀此马拆行宫舍木煑食之众不忍食幸蜀记至望贤宫行从皆饥上】
