<!-- { "loadSidebar": true } -->
　　甲辰以田正兼侍中魏博节度使如故正三表请留上不许正常恐一旦物故魏人犹以故事继袭故兄弟子侄皆仕诸朝上皆擢居显列朱紫盈庭时人荣之　乙巳上问宰相宗之政先理而后乱何也崔羣对曰宗用姚崇宋璟卢怀慎苏颋韩休张九龄则理用宇文融李林甫杨国忠则乱故用人得失所系非轻人皆以天寳十四年安禄山反为乱之始臣独以为开元二十四年罢张九龄相专任李林甫此理乱之所分也愿陛下以开元初为法以天寳末为戒乃社稷无疆之福皇甫镈深恨之【皇甫镈自知以奸謟忝相位故深恨崔羣之言】　冬十月壬戌容管奏安南贼杨清陷都护府【安南都护府治交州】杀都护李象古及妻子官属部曲千余人象古道古之兄也以贪纵苛刻失众心清世为蛮酋象古召为牙将清郁郁不得志象古命清将兵三千讨黄洞蛮【黄洞蛮即西原蛮其属黄氏者谓之黄洞蛮】清因人心怨怒引兵夜还袭府城陷之初蛮贼黄少卿自贞元以来数反覆【数所角翻】桂管观察使裴行立【数所角翻唐桂管管桂昭防富梧浔龚郁林平琴宾澄绣象柳融等州】容管经略使阳旻欲徼幸立功【徼坚尧翻】争请讨之上从之岭南节度使孔戣屡谏曰此禽兽耳但可自计利害不足与论是非上不听大江湖兵防容桂二管入讨士卒被瘴疠死者不可胜计【被皮义翻胜音升】安南乗之遂杀都护行立旻竟无功二管雕弊惟戣所部晏然【岭南节度虽兼统五管而广州所管自为巡属刘昫曰广州管韶循冈贺端新康封泷恩春髙藤义窦勤等州戣渠翻】丙寅以唐州刺史桂仲武为安南都护赦杨清以为琼州刺史　是嵗吐蕃节度论三摩等将十五万众围盐州党项亦兵助之刺史李文悦竭力拒守凡二十七日吐蕃不能克灵武牙将史奉敬言于朔方节度使杜叔良请兵三千赍三十日粮深入吐蕃以解盐州之围叔良以二千五百人与之奉敬行旬余无声问朔方人以为俱没矣【以为与盐州俱没】无何【言无何时也】奉敬自他道出吐蕃背吐蕃大惊溃去奉敬奋击大破不可胜计【当曰奋击大破之杀获不可胜计文意乃为明畅】奉敬与凤翔将野诗良辅泾原将郝玭皆以勇著名于边吐蕃惮之【新旧书皆作史敬奉】　栁泌至台州驱吏民采药嵗余无所得而惧【泌知台州见上卷上年】举家逃入山中浙东观察使捕送京师皇甫镈李道古保护之上复使待诏翰林服其药日加躁渴【躁则到翻】起居舍人裴潾上言以为除天下之害者受天下之利同天下之乐者飨天下之福【乐音洛】自黄帝至于文武享国寿考皆用此道也自去嵗以来所在多荐方士转相汲引其数浸繁借令天下真有神仙彼必深潜岩壑惟畏人知凡候伺权贵之门以大言自竒技惊众者【伺相吏翻荧绢翻伎渠锜翻】皆不轨徇利之人岂可信其説而饵其药邪夫药以愈疾非朝夕常饵之物况金石酷烈有毒又益以火气殆非人五藏之所能胜也【藏但浪翻胜音升】古者君饮药臣先尝之【记曲礼之言】乞令献药者先自饵一年则真伪自可辨矣上怒十一月己亥贬潾江陵令　初羣臣议上尊号皇甫镈欲増孝徳字中书侍郎同平章事崔羣曰言圣则孝在其中矣镈譛羣于上曰羣于陛下惜孝徳二字上怒时镈给边军赐与多不时得又所给多陈败【陈旧也】不可服用军士怨怒流言欲为乱【流言放言也】李光顔忧惧欲自杀【李光顔时帅邠宁】遣人诉于上上不信京师忷惧羣具以中外人情上闻【上闻时掌翻】镈密言于上曰边赐皆如旧制而人情忽如此者由羣鼓扇将以卖直归怨于上也上以为然十二月乙卯以羣为湖南观察使于是中外切齿于镈矣【小人去君子以为自安之谋不知适所以自危也】　中书舍人武儒衡有气节好直言【好呼到翻】上器之顾待甚渥人皆言且入相令狐楚忌之思有以沮之者【沮在吕翻】乃荐山南东道节度推官狄兼謩才行【行户孟翻】癸亥擢兼謩左拾遗内供奉【以资序尚浅未除正官令于左拾遗班内供奉犹监察御史里行也】兼謩仁杰之族曽孙也楚自草制辞盛言天后窃位奸臣擅权赖仁杰保佑中宗克复明辟【事见武后纪】儒衡泣诉于上且言臣曽祖平一在天后朝辞荣终老【平一在武后时畏祸居嵩山修浮屠法累诏不起】上由是薄楚之为人　十五年春正月沂海兖密观察使曹华请徙理兖州【自沂州徙治兖州】许之　义成节度使刘悟入朝　初左军中尉吐突承璀谋立澧王恽为太子【恽于粉翻】上不许及上寝疾承璀谋尚未息太子闻而忧之密遣人问计于司农卿郭钊钊曰殿下但尽孝谨以俟之勿恤其他钊太子之舅也【钊音昭】上服金丹多躁怒左右宦官往往获罪有死者人人自危庚子暴崩于中和殿【年四十三】时人皆言内常侍陈志弑逆　【考异曰实録但云上崩于大明宫之中和殿旧纪曰时帝暴崩皆言内官陈志弑逆史氏讳而不书王守澄传曰宪宗疾大渐内官陈庆等弑逆宪宗英武威徳在人内官秘之不敢除讨但云药暴崩新传曰守澄与内常侍陈志弑帝于中和殿裴廷裕东观奏记云宣宗追恨光陵商臣之酷郭太后亦以此暴崩然兹事暧昧终不能测其虚实故但云暴崩】其党类讳之不敢讨贼但云药外人莫能明也中尉梁守谦与诸宦官马进潭刘承偕韦元素王守澄等共立太子杀吐突承璀及澧王恽赐左右神策军士钱人五十缗六军威逺人三十缗【按新志左右龙武左右神武左右神策号六军今神策军赐钱既厚而复有六军则明唐中世以后以左右羽林龙武神武为六军也威逺别是一军】左右金吾人十五缗闰月丙午穆宗即位于太极殿东序是日召翰林学士段文昌等及兵部郎中薛放驾部员外郎丁公着对于思政殿【以嗣君即位于太极殿东序及下文辍西宫朝临徴之中和殿思政殿疑皆在西内实録言宪宗崩于大明宫之中和殿则在东内】放戎之弟【薛戎见二百三十五卷徳宗贞元十六年】公着苏州人皆太子侍读也上未听政放公着常侍禁中参预机密上欲以为相二人固辞　丁未辍西宫朝临【西宫即西内大行在殡臣子朝夕临临哭也朝如字音陟遥翻临力浸翻】集羣臣于月华门外【唐东西内皆有月华门西内则大极门内之东厢有日华门西厢有月华门东内则宣政殿东廊有日华门西廊有月华门】贬皇甫镈为崖州司户市井皆相贺　上议命相令狐楚荐御史中丞萧俛辛亥以俛及段文昌皆为中书侍郎同平章事楚俛与皇甫镈皆同年进士上欲诛镈【以其附吐突承璀欲立澧王也】俛及宦官救之故得免壬子杖杀柳泌及僧大通自余方士皆流岭表贬左金吾将军李道古循州司马【以其荐柳泌且保护之也】　癸丑以薛放为工部侍郎丁公着为给事中　乙卯尊郭贵妃为皇太后　丁卯上与羣臣皆释服从吉【用汉文帝遗制也】　二月丁丑上御丹凤门楼赦天下事毕盛陈倡优杂戏于门内而观之【倡音昌】丁亥上幸左神策军观手搏杂戏庚寅监察御史杨虞卿上疏以为陛下宜延对羣臣周徧顾问惠以气色使进忠若趋利【趋七喻翻】论政若诉寃如此而不致升平者未之有也衡山人赵知微亦上疏谏上游畋无节上虽不能用亦不罪也【吴分湘南县置衡山县唐初属潭州神龙三年度属衡州九域志在州东北二百三十里】　壬辰废邕管命容管经略使阳旻兼领之　安南都防桂仲武至安南杨清拒境不纳清用刑惨虐其党离心仲武遣人説其酋豪【説式芮翻】数月间降者相继得兵七千余人朝廷以仲武为逗遛甲午以桂管观察使裴行立为安南都护乙未以太仆卿杜式方为桂管观察使丙申贬仲武为安州刺史　丹王逾薨【逾代宗子】　吐蕃寇灵武　宪宗之末回鹘遣合达干来求昏尤切宪宗许之三月癸卯朔遣合达干归国　上见夏州观察判官柳公权书迹爱之辛酉以公权为右拾遗翰林侍书学士【使之侍书而已不使任代言之职】上问公权卿书何能如是之善对曰用笔在心心正则笔正上黙然改容知其以笔谏也公权公绰之弟也　辛未安南将士开城纳桂仲武执杨清斩之裴行立至海门而卒【海门镇在白州博白县东南卒子恤翻】复以仲武为安南都护　吐蕃冦盐州　初膳部员外郎元稹为江陵士曹【宪宗元和五年元稹贬江陵士曹事见二百三十八卷】与监军崔潭峻善上在东宫闻宫人诵稹歌诗而善之及即位潭峻归朝献稹歌诗百余篇上问稹安在对曰今为散郎【郎中谓之正郎员外郎谓之散郎散悉亶翻】夏五月庚戌以稹为祠部郎中知制诰【唐制中书舍人六人一人知制诰开元初以他官掌诏敇诰命谓之兼知制诰】朝论鄙之【朝直遥翻】防同僚食于阁下【中书省曰鳯阁又有紫微阁】有青蝇集其上中书舍人武儒衡以扇挥之曰适从何来遽集于此【以蝇喻稹】同僚皆失色儒衡意气自若　庚申葬神圣章武孝皇帝于景陵【景陵在同州奉先县西北二十里金炽山】庙号宪宗【古者祖有功而宗有徳商之中宗高宗是也西汉以文帝为太宗武帝为世宗宣帝为中宗犹彷佛古意东汉自明帝至桓帝庙号皆称宗非古也唐十七宗今人所称者三宗而已】　六月以湖南观察使崔羣为吏部侍郎召对别殿上曰朕升储副知卿为羽翼【事见二百三十八卷宪宗元和七年】对曰先帝之意久属圣明臣何力之有【崔羣之对词气和而正处送往事居之间当以为法】　太后居兴庆宫每朔望上帅百官诣宫上寿【帅读曰率宫上时掌翻】上性侈所以奉养太后尤为华靡【淮西既平宪宗之政衰矣况穆宗欲有以加之耶】　秋七月乙巳以郓曹濮节度为天平军【郓音运濮博木翻郓州古须句国秦为薛郡汉为东平国隋置郓州京师东北一千六百九十七里曹州汉济隂国后魏置西兖州后周改曹州取古国名也京师东北一千四百五十三里濮州汉东郡鄄城县地后魏置濮阳郡隋为濮州京师东北一千五百七十里】　门下侍郎同平章事令狐楚坐为山陵使部吏盗官物又不给工人佣直收其钱十五万缗为羡余献之【羡式面翻】怨诉盈路丁卯罢为宣歙池观察使【以史氏所书令狐楚此事言之则罢相诚是也以宣宗之用令狐绹言之则罢楚为非矣观史必有能辨其是非者宣州秦鄣郡地汉为丹阳郡顺帝改为宣城郡隋为宣州京师东南三千五百五十一里歙州吴新都郡晋改新安郡隋为歙州京师东南三千六百六十七里池州汉石城县地梁昭明太子以其水出鱼美改名贵池唐置池州东至宣州三百五里歙书涉翻】　八月癸巳神策兵二千浚鱼藻池【鱼藻池在鱼藻宫程大昌曰禁池中有山山中建鱼藻宫王建宫词云鱼藻宫中锁翠娥先皇幸处不曾过而今池底休铺锦菱叶鸡头渐渐多先皇谓徳宗也自东内苑化门入禁苑鱼藻宫在其西】　戊戌以御史中丞崔植为中书侍郎同平章事　己亥再贬令狐楚衡州刺史　上甫过公除【遵汉制二十七日释服谓之公除按此时以二十七日公除下所谓易月也】即事游畋声色赐与无节九月欲以重阳大宴【九月九日谓之重阳九阳数也故云贞元五年诏以二月一日三月三日九月九日为三令节任文武百寮选胜地追赏为乐】拾遗李珏帅其同僚上疏曰伏以元朔未改【珏古岳翻元朔未改谓未逾年也春秋书元年春王正月即位】园陵尚新虽陛下就易月之期俯从人欲而礼经着三年之制犹服心丧【谓公除易服为天下也而三年之慕内切于心不可变也】遵同轨之防始离京【左传天子七月而葬同轨毕至离力智翻】告逺夷之使未复命【唐制国有大丧遣使宣遗诏于四夷谓之告哀使】遏密弛禁盖为齐人【书舜典曰三载四海遏密八音孔安国注遏絶也密静也齐人犹言齐民为于伪翻】合乐后庭事将未可上不听　戊午加邠宁节度使李光顔武宁节度使李愬并同平章事　冬十月王承宗薨其下秘不丧子知感知信皆在朝【宪宗元和十三年王承宗以二子为质于朝事见上卷】诸将欲取帅于属内诸州【帅所类翻下同】参谋崔燧以承宗祖母凉国夫人命告谕诸将及亲兵【凉国夫人盖王武俊之妻】立承宗之弟观察支使承元承元时年二十　【考异曰旧传作年十八按承元太和七年卒年三十三则于今年二十矣今従实録】将士拜之承元不受泣且拜诸将固请不已承元曰天子遣中使监军有事当与之议及监军至亦劝之承元曰诸公未忘先徳不以承元年少【少诗照翻】欲使之摄军务承元请尽节以遵忠烈之志【王武俊封清河郡王諡忠烈】诸公肯从之乎众许诺承元乃视事于都将听事【聴读曰防都将聴事都知兵马使之聴事也】令左右不得谓已为留后委事于参佐密表请朝廷除帅庚辰监军奏承宗疾亟弟承元权知留后并以承元表闻　党项复引吐蕃冦泾州【复扶又翻】连营五十里辛巳遣起居舍人柏耆诣镇州宣慰【是年改恒州为镇州避上名也】壬午羣臣入閤【欧阳脩曰唐故事天子日御殿见羣臣曰常参朔望荐食诸陵寝有思慕】
