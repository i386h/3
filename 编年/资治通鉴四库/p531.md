<!-- { "loadSidebar": true } -->
　　击吐谷浑阿若干于赤水降之【五代志隋大业五年平吐谷浑置河源郡于古赤水城葢近积石山魏收地形志临洮郡有赤水县水经注赤水城亦曰临洮东城降音戸江翻】　夏四月刘道规以疾求归许之道规在荆州累年【元年道规刺荆州】秋毫无犯及归府库帷幕俨然若旧随身甲士二人迁席于舟中道规刑之于市以后将军豫州刺史刘毅为卫将军都督荆宁秦雍四州诸军事荆州刺史【雍于用翻】毅谓左卫将军刘敬宣曰吾沗西任欲屈卿为长史南蛮【为南蛮校尉府长史也】岂有见辅意乎敬宣惧以告太尉裕裕笑曰但令老兄平安必无过虑毅性刚愎【愎弼力翻】自谓建义之功与裕相埒【埒龙辍翻等也】深自矜伐虽权事推裕而心不服【观去年荅弟藩之言可知已】及居方岳常怏怏不得志【怏于两翻】裕每柔而顺之毅骄纵滋甚尝云恨不遇刘项与之争中原及败于桑落【事见上卷六年】知物情已去弥复愤激【复扶又翻】裕素不学而毅颇涉文雅故朝士有清望者多归之【朝直遥翻】与尚书仆射谢混丹阳尹郗僧施深相慿结僧施超之从子也【郗丑之翻郗超党于桓温僧施党于刘毅超仅免而僧施及祸矣从才用翻】毅既据上流隂有圗裕之志求兼督交广二州裕许之毅又奏以郗僧施为南蛮校尉后军司马毛修之为南郡太守裕亦许之以刘穆之代僧施为丹阳尹毅表求至京口辞墓裕往防之于倪塘宁逺将军胡藩言于裕曰公谓刘卫军终能为公下乎【毅为卫将军故称之】裕黙然久之曰卿谓何如藩曰连百万之众攻必取战必克毅以此服公至于涉猎传记【师古日涉若涉水猎若猎兽言歴览之不专精也传直恋翻】一谈一咏自许以为雄豪以是搢绅白面之士辐辏归之恐终不为公下不如因防取之裕曰吾与毅俱有克复之功其过未彰不可自相图也【裕虽以是言荅藩隂有以处毅者矣】　乞伏炽磐攻南凉三河太守呉隂于白土克之以乞伏出累代之【水经河水过邯川城南又东迳临津城北白土城南阚骃十三州志曰左南津西六十里有白土城在大河之北为縁河济渡之地累力追翻魏收曰白土县汉属上郡晋属金城郡后魏属新平郡余谓后魏新平之白土乃汉上郡之白土晋金城之白土乃左南西之白土各是一处五代志邠州新平县旧曰白土此汉上郡及后魏之白土也南凉之白土当在唐鄯州界】　六月乞伏公府弑河南王干归【公府国仁之子也以不得立故行弑逆】并杀其诸子十余人走保大夏【夏戸雅翻下同】平昌公炽磐遣其弟广武将军智达扬武将军木奕干帅骑三千讨之以其弟昙达为镇京将军镇谭郊【乞伏都谭郊自谓为京师故置镇京将军以镇之帅读曰率骑竒寄翻下同昙徒含翻】骁骑将军娄机镇苑川【骁坚尧翻】炽磐帅文武及民二万余戸迁于枹罕秦人多劝秦王兴乘乱取炽磐兴曰伐人丧非礼也夏王勃勃欲攻炽磐军师中将王买徳谏曰炽磐吾之与国今遭丧乱【丧息郎翻】吾不能恤又恃众力而伐之匹夫犹且耻为况万乗乎【乗绳证翻】勃勃乃止　闰月庚子南郡烈武公刘道规卒　秋七月己巳朔魏主嗣东巡置四厢大将十二小将以山阳侯斤元城侯屈行左右丞相【奚斤封山阳侯拓跋屈封元城侯】庚寅嗣至濡源【濡乃官翻】巡西北诸部落　乞伏智达等击破乞伏公府于大夏公府奔叠兰城就其弟阿柴智达等攻拔之斩阿柴父子五人公府奔嵻防南山【嵻音康防音】追获之并其四子轘之于谭郊【轘音宦】八月乞伏炽磐自称大将军河南王【炽磐干归长子】大赦改元永康葬干归于枹罕【枹音肤】諡曰武元庙号髙祖　皇后王氏崩　庚戌魏主嗣还平城【出巡而还也】　九月河南王炽磐以尚书令武始翟勍为相国【勍渠京翻】侍中太子詹事赵景为御史大夫罢尚书令仆尚书六卿侍中等官癸酉葬僖皇后于休平陵　刘毅至江陵多变易守
　　宰辄割豫州文武江州兵力万余人以自随防毅疾笃郗僧施等恐毅死其党危乃劝毅请从弟兖州刺史藩以自副【从才用翻下同】太尉裕伪许之藩自广陵入朝【朝直遥翻】己邜裕以诏书罪状毅云与藩及谢混共谋不轨收藩及混赐死初混与刘毅欵昵【款尼贤翻】混从兄澹常以为忧【澹徒览翻】渐与之疎谓弟璞及从子瞻曰益夀此性终当破家【益夀混小字也】澹安之孙也庚辰诏大赦以前防稽内史司马休之为都督荆雍梁秦寜益六州诸军事荆州刺史【雍于用翻】北徐州刺史刘道怜为兖青二州刺史镇京口【北徐州刺史治彭城使道怜镇京口以为建康北藩之重】使豫州刺史诸葛长民监太尉留府事【监工衔翻】裕疑长民难独任乃加刘穆之建武将军置佐吏配给资力以防之【是时裕已有杀长民之心矣】壬午裕帅诸军发建康叅军王镇恶请给百舸为前驱【帅读曰率舸古我翻】丙申至姑孰以镇恶为振武将军与龙骧将军蒯恩将百舸前发【骧思将翻蒯苦怪翻将即亮翻】裕戒之曰若贼可击击之不可者烧其船舰【舰戸黯翻】留屯水际以待我于是镇恶昼夜兼行扬声言刘兖州上【上时掌翻下步上藩上同】冬十月己未镇恶至豫章口去江陵城二十里舍船步上蒯恩军居前镇恶次之舸留一二人对舸岸上立六七旗旗下置鼓语所留人【语牛倨翻下同】计我将至城便鼓严令若后有大军状【鼓严擂鼓也】又分遣人烧江津船舰镇恶径前袭城语前军士【告语在前军士也】有问者但云刘兖州至津戍及民间皆晏然不疑未至城五六里逢毅要将朱显之【要将者所亲之将掌兵要者】欲出江津问刘兖州何在军士曰在后显之至军后不见藩而见军人担彭排战具【彭排即今之旁排所以扞锋矢孙愐曰樐彭排释名日彭排军器也彭旁也在旁排敌御攻也】望江津船舰已被烧鼓严之声甚盛知非藩上【上时掌翻】便跃马驰去吿毅行令闭诸城门镇恶亦驰进门未及下关军人因得入城卫军长史谢纯入参承毅【僚佐省府公谓之参承】出闻兵至左右欲引车归纯叱之曰我人吏也【言为人之吏】逃将安之驰还入府纯安兄据之孙也镇恶与城内兵鬭且攻其金城【凡城内牙城晋宋时谓之金城】自食时至中晡【日加申为晡中晡正申时也申末为下晡】城内人败散镇恶穴其金城而入遣人以诏及赦文并裕手书示毅毅皆烧不视与司马毛修之等督士卒力战城内人犹未信裕自来军士从毅自东来者与台军多中表亲戚且鬬且语知裕自来人情离骇逮夜听事前兵皆散斩毅勇将赵蔡【将即亮翻】毅左右兵犹闭东西閤拒战镇恶虑闇中自相伤犯乃引军出围金城开其南面毅虑南有伏兵夜半帅左右三百许人【帅读曰率】开北门突出毛修之谓谢纯曰君但随仆去纯不从为人所杀毅夜投牛牧佛寺【牛牧寺在江陵城北二十里】初桓蔚之败也【事见一百一十四卷元年蔚纡勿翻】走投牛牧寺僧昌昌保藏之毅杀昌至是寺僧拒之曰昔亡师容桓蔚为刘衞军所杀今实不敢容异人毅叹曰为法自弊一至于此【史记商君得罪于秦亡至关下投舎客舎人不知其是商君也曰商君之法舎人无验者坐之商君叹曰嗟乎为法自弊一至此哉】遂缢而死明日居人以告乃斩首于市并子侄皆伏诛毅兄模奔襄阳鲁宗之斩送之初毅季父镇之闲居京口不应辟召常谓毅及藩曰汝辈才器足以得志但恐不久耳我不就汝求财位亦不同汝受罪累【累力瑞翻】每见毅藩导従到门辄诟之【従才用翻诟许翻又古翻骂也】毅甚敬畏未至宅数百步悉屏仪卫【屏必郢翻】与白衣数人俱进及毅死太尉裕奏徴镇之为散骑常侍光禄大夫【散悉亶翻骑竒寄翻】固辞不至　仇池公杨盛叛秦【义熈元年盛降秦今复叛】侵扰祁山秦王兴遣建威将军赵琨为前锋立节将军姚伯夀继之前将军姚恢出鹫峡【鹫音就】秦州刺史姚嵩出羊头峡右卫将军胡翼度出汧城以讨盛兴自雍赴之【汧苦坚翻雍于用翻】与诸将防于陇口【陇道之口也将即亮翻】天水太守王松忽言于嵩曰先帝神略无方徐洛生以英武佐命再入仇池无功而还【姚苌再攻仇池当攷】非杨氏智勇能全也直地埶险固耳今以赵琨之众使君之威准之先朝实未见成功使君具悉形便何不表闻嵩不从盛帅众与琨相持伯夀畏懦不进琨众寡不敌为盛所败【帅读曰率下同败补迈翻】兴斩伯夀而还兴以杨佛嵩为雍州刺史帅岭北见兵以击夏【秦雍州统岭北五郡治安定见贤遍翻】行数日兴谓羣臣曰佛嵩每见敌勇不自制吾常节其兵不过五千人今所将既多遇敌必败行已逺追之无及将若之何佛嵩与夏王勃勃战果败为勃勃所执絶亢而死【亢与吭同居郎翻】　秦立昭仪齐氏为后　沮渠防逊迁于姑臧十一月己夘太尉裕至江陵杀郗僧施初毛修之虽
