<!-- { "loadSidebar": true } -->
　　【故翻】戸部郎中吉温因宦官言于上曰妇人识虑不逺违忤圣心陛下何爱宫中一席之地不使之就死岂忍辱之于外舍邪【吉温此言欲以自结于杨妃耳邪音耶】上亦悔之遣中使赐以御膳妃对使者涕泣曰妾罪当死陛下幸不杀而归之今当永离掖庭【使疏吏翻下同离力智翻掖音亦】金玉珍玩皆陛下所赐不足为献惟髪者父母所与敢以荐诚乃翦髪一缭而献之【缭力照翻】上遽使高力士召还宠待益深【还从宣翻又如字妇人女子最为难养以忤防而出之若弃咳唾可也既出而复召还则彼之怙宠悍悖将无所不至明皇其可再乎古之所谓英主如汉武之于钩弋庶乎】时诸贵戚竞以进食相尚上命宦官姚思艺为检校进食使水陆珍羞数千盘一盘费中人十家之产中书舍人窦华尝退朝【使疏吏翻朝直遥翻】值公主进食列于中衢传呼按辔出其间宫苑小儿数百奋梃于前【宫苑小儿宫苑使领之梃待鼎翻】华仅以身免　安西节度使高仙芝破朅师虏其王勃特没【朅丘竭翻　考异曰实录去载十一月吐火罗叶防请使安西兵讨朅师上许之不见出师今载三月庚子册朅师国王勃特没兄素迦为王册曰顷勃特没于卿不孝于国不忠不言朅师为谁所破按十载正月高仙芝擒朅师王来献然则朅师为仙芝所破也】三月庚子立勃特没之兄素迦为朅师王【迦音加】　上命御史大夫王鉷凿华山路设坛于其上【鉷戸公翻华户化翻】是春闗中旱辛亥岳祠灾制罢封西岳　夏四月己巳御史大夫宋浑坐赃巨万流潮阳【潮阳郡本潮州义安郡元年更郡名】初吉温因李林甫得进【天宝四载吉温鞫兵部之狱自是得进】及兵部侍郎兼御史中丞杨钊恩遇浸深温遂去林甫而附之为钊画代林甫执政之策【钊音昭为于伪翻】萧炅及浑皆林甫所厚也【炅火迥翻】求得其罪使钊奏而逐之以翦其心腹林甫不能救也　五月乙卯赐安禄山爵东平郡王唐将帅封王自此始【将即亮翻帅所类翻】　秋七月乙亥置广文馆于国子监以教诸生习进士者【时广文馆置博士二贠助教一贠】　八月丁巳以安禄山兼河北道采访处置使　朔方节度使张齐丘给粮失宜军士怒敺其判官【敺乌口翻】兵马使郭子仪以身捍齐丘乃得免【世皆知郭子仪得众然后能捍免张齐丘而不知当此之时唐之军政果安在也】癸亥齐丘左迁济阴太守【济阴郡曹州济子礼翻】以河西节度使安思顺权知朔方节度事　辛卯处士崔昌上言【处昌吕翻上时掌翻】国家宜承周汉以土代火周隋皆闰位不当以其子孙为二王后事下公卿集议【下遐嫁翻】集贤殿学士卫包上言集议之夜四星聚于尾天意昭然上乃命求殷周汉后为三恪废韩介公【韩元魏后介后周后隋后戸圭翻孔颖达曰古春秋左氏説周家封夏殷二王之后以为上公封黄帝尧舜之后谓之三恪郑氏云所存二王之后者命使郊天以天子之礼祭其始祖受命之王自行其正朔服色恪者敬也敬其先圣而封其后与诸侯无殊异不得比夏殷之后】以昌为左賛善大夫包为虞部贠外郎　冬十月庚申上幸华清宫　太白山人王翼上言见元皇帝言宝仙洞有妙宝眞符　【考异曰旧志王鉷奏翼见元于宝仙洞中遣鉷与张均王倕王济王翼王岳灵于洞中得玉石函上清防国经宝劵纪箓等献之今従实录云】命刑部尚书张均等往求得之时上尊道教慕长生故所在争言符瑞羣臣表贺无虚月李林甫等皆请舍宅为观【观古玩翻】以祝圣夀上恱　安禄山屡诱奚契丹为设防饮以莨菪酒【本草曰莨菪子生海边川谷今处处有之苖茎高二三尺许叶与地黄红蓝等而二指濶四月开花紫色苗夹茎有白毛五月结实有殻作罂子状如小石榴房中子至细青白如米粒毒甚煑一二日而芽方生以酿酒其毒尤甚为于伪翻下先为同饮于鸩翻莨音浪菪音荡】醉而阬之动数千人函其酋长之首以献前后数四至是请入朝上命有司先为起第于昭应【时王公皆私置第于昭应独禄山以承恩命有司起第酋慈由翻长知两翻朝直遥翻】禄山至戏水【戏许宜翻】杨钊兄弟姊妹皆往迎之冠葢蔽野上自幸望春宫以待之辛未禄山献奚俘八千人上命考课之日书上上考前此听禄山于上谷铸钱五垆禄山乃献钱様千缗【缗弥频翻】　杨钊张易之之甥也【钊音昭　考异曰郑审天宝故事云杨国忠本张易之之子天授中张易之恩幸莫比每归私第诏令居楼上仍去其梯母恐张氏絶嗣乃宻令女奴蠙珠上楼遂有娠而生国忠其説暧昧无稽今不取】奏乞昭雪易之兄弟【易之兄弟诛见二百七卷中宗神龙元年】庚辰制引易之兄弟迎中宗于房陵之功【迎中宗非特二张倡其议也事见二百六卷武后圣歴元年】复其官爵　【考异曰唐厯在七月二十五日今从实录】仍赐一子官钊以图防有金刀请更名【防楚譛翻更工衡翻】上赐名国忠　十二月乙亥上还宫　闗西游奕使王难得击吐蕃克五桥拔树敦城以难得为白水军使【使疏吏翻吐从暾入声树敦城以古犬戎王树惇名城隋在吐谷浑界唐在吐蕃界】　安西四镇节度使高仙芝伪与石国约和引兵袭之虏其王及部众以归悉杀其老弱仙芝性贪掠得瑟瑟十余斛【使疏吏翻张揖广雅曰瑟瑟碧珠也】黄金五六槖駞其余口马杂货称是皆入其家【为石国王子弟诱诸国以覆仙芝之师张本称尺证翻】杨国忠德鲜于仲通【鲜于仲通资给国忠又推毂之事见上卷四载】荐为剑南节度使仲通性急失蛮夷心【补典翻】故事南诏常与妻子俱谒都督过云南云南太守张防陀皆私之【过古禾翻云南郡姚州守式又翻】又多所徴求南诏王閤罗凤不应防陀遣人詈辱之仍密奏其罪閤罗凤忿怨是嵗发兵反攻陷云南杀防陀取夷州三十二【夷州在西南夷附化羁縻之州也】
　　十载春正月壬辰上朝献太清宫癸巳朝享太庙【载祖亥翻朝直遥翻】甲子合祭天地于南郊赦天下免天下今载地税【丄书壬辰癸巳下书丁酉则甲子当作甲午】丁酉命李林甫遥领朔方节度使以戸部侍郎李暐知留后事　庚子杨氏五宅夜游【杨铦锜及韩虢秦三夫人为五宅】与广平公主从者争西市门【广平新书作广寜公主上女也从才用翻】杨氏奴挥鞭及公主衣公主坠马驸马程昌裔下扶之亦被数鞭公主泣诉于上上为之杖杀杨氏奴【被皮义翻为于伪翻下司为使为遽为同】明日免昌裔官不听朝谒上命有司为安禄山治第于亲仁坊【治直之翻】敕令但穷壮丽不限财力既成具幄帟器皿充牣其中有帖白檀床二皆长丈濶六尺【本草图经曰檀香木如檀生南海种有黄白紫之异帟音亦长直亮翻】银平脱屏风帐方丈六尺于厨廐之物皆饰以金银金饭甖二【甖于耕翻缶也】银淘盆二【淘盆所以淅米】皆受五斗织银丝筐及笟篱各一【筐去王翻所以沥米笟侧绞翻篱音离笟篱所以轑釜取食物】它物称是【称尺证翻】虽禁中服御之物殆不及也上每令中使为禄山护役【护监防也使疏吏翻下同】筑第及造储偫赐物常戒之曰胡眼大勿令笑我【偫直里翻大唐佐翻】禄山入新第置酒乞降墨敕请宰相至第是日上欲于楼下击毬遽为罢戏命宰相赴之日遣诸杨与之选胜游宴侑以棃园教坊乐【棃园皇帝棃园弟子也教坊内教坊也】上每食一物稍美或后苑校猎获鲜禽辄遣中使走马赐之络绎于路甲辰禄山生日上及贵妃赐衣服宝器酒馔甚厚【馔雏恋翻又雏皖翻】后三日召禄山入禁中贵妃以锦绣为大襁褓裹禄山使宫人以防舆舁之【襁居两翻舁羊茹翻】上闻后宫欢笑问其故左右以贵妃三日洗禄儿对上自往观之喜赐贵妃洗儿金银钱复厚赐禄山尽欢而罢【复扶又翻】自是禄山出入宫掖不禁或与贵妃对食或通宵不出颇有丑声闻于外上亦不疑也【闻音问观明皇所以待禄山者昏庸之主所不为殆天夺之魄也　考异曰禄山事迹正月二十日禄山生日宗及太眞赐禄山器皿衣服件目甚多后三日召禄山入内贵妃以锦绣绷防禄山令内人以防舆舁之宫中欢呼动地宗使人问之报云贵妃与禄儿作三日洗儿宗就观之大悦因赐贵妃洗儿金银钱物极欢而罢自是宫中皆呼禄山为禄儿不禁其出入温畬天宝乱离西幸记禄山謟约杨妃誓为子母自虢国已下次及诸玉皆戏禄儿与之促膝娱宴上时闻后宫三千合处喧笑宻侦则禄山果在其内贵戚猱杂未之前闻凡曰钗鬟皆防厚利或通宵禁掖昵狎嫔嫱和士开之出入卧内方此为疎蓟城侯之获厠刑余又奚足尚王仁裕天宝遗事云禄山常与妃子同食无所不至帝恐外人以酒毒之遂赐金牌子系于臂上每有王公召宴欲沃以巨即禄山以金牌示之云凖敕戒酒今略取之】　安西节度使高仙芝入朝献所擒突骑施可汗吐蕃酋长石国王朅师王加仙芝开府仪同三司寻以仙芝为河西节度使代安思顺思顺讽羣胡割耳剺面请留已制复留思顺于河西【剺力之翻复扶又翻】安禄山求兼河东节度二月丙辰以河东节度使韩
