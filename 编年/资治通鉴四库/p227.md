<!-- { "loadSidebar": true } -->
　　章和元年【是年七月改元】春正月帝召褒受以叔孙通汉仪十二篇【通制汉仪见十卷髙帝六年七年其书与律令同藏于理官】曰此制散畧多不合经今宜依礼条正使可施行　防羗校尉傅育欲伐烧当羗为其新降【为于伪翻】不欲出兵乃募人鬭诸羗胡【募人间搆诸羗使之自鬬也】羗胡不肯遂复叛出塞【复扶又翻】更依迷吾育请发诸郡兵数万人共击羗未及会三月育独进军迷吾闻之徙庐落去【庐穹庐落居也】育遣精骑三千穷追之夜至三兠谷【三兠谷在建威南】不设备迷吾袭击大破之杀育及吏士八百八十人及诸郡兵到羗遂引去诏以陇西太守张纡为校尉将万人屯临羌【纡邕俱翻】　夏六月戊辰司徒桓虞免癸卯以司空袁安为司徒光禄勲任隗为司空隗光之子也【任音壬隗五罪翻】　齐王晃及弟利矦刚【班志利县属齐郡晃齐武王縯之曾孙殇王石之子】与母太姬更相诬告【更工衡翻】秋七月癸卯诏贬晃爵为芜湖矦【贤曰芜湖县名属丹阳郡其故城在今宣州当涂县东南】削刚戸三千收太姬玺绶【玺斯氏翻绶音受】　壬子淮阳顷王昞薨【昞明帝子】　鲜卑入左地【匈奴左地也】击北匈奴大破之斩优留单于而还【还从宣翻又如字】　羌豪迷吾复与诸种寇金城塞【复扶又翻种章勇翻下同】张纡遣从事河内司马防【百官志使匈奴中郎将置从事二人防羌校尉盖亦置二人也】与战于木乗谷迷吾兵败走因译使欲降纡纳之迷吾将人众诣临羌纡设兵大会【译通夷言使之将命因谓之译使设兵陈兵也使疏吏翻降户江翻】施毒酒中伏兵杀其酋豪八百余人【酋慈由翻】斩迷吾头以祭傅育复放兵击其余众斩获数千人迷吾子迷唐与诸种解仇结婚交质【质音致】据大小榆谷以叛【水经河水迳西海郡南又东迳允川而歴大榆谷小榆谷北二榆土地肥美羗所依阻也】种众炽盛张纡不能制　壬戌诏以瑞物仍集改元章和【章明也明和气之致祥也】是时京师四方屡有嘉瑞前后数百千言事者咸以为美而太尉掾平陵何敞独恶之【恶乌路翻杜佑曰汉武帝割槐里置茂陵邑昭帝又割置平陵邑】谓宋由袁安曰夫瑞应依德而至灾异缘政而生今异鸟翔于殿屋怪草生于庭际不可不察由安惧不敢荅　八月癸酉帝南廵戊子幸梁乙未晦幸沛【梁沛二国】　日有食之　九月庚子帝幸彭城辛亥幸寿春【夀春县属九江郡】复封阜陵矦延为阜陵王【延贬事见上卷建初元年】己未幸汝阴【汝隂县属汝南郡贤曰今颍州县】冬十月丙子还宫　北匈奴大乱屈兰储等五十八部口二十八万诣云中五原朔方北地降　曹褒依凖旧典杂以五经防记之文撰次天子至于庶人冠婚吉凶终始制度【撰次制度备其终始也防楚譛翻撰雏免翻冠古玩翻】凡百五十篇奏之帝以众论难一故但纳之不复令有司平奏【平奏者平其可行与否而奏之复扶又翻】　是岁班超发于窴诸国兵共二万五千人击莎车【元和元年超击莎车未克故也窴徒贤翻莎素禾翻】龟兹王发温宿姑墨尉头兵合五万人救之【龟兹音丘慈】超召将校及于窴王议曰【将即亮翻校戸教翻】今兵少不敌其计莫若各散去于窴从是而东长史亦于此西归【班超时为将兵长史盖西归疏勒也】可湏夜鼓声而发【须待也夜鼓声鼓鼜之声也周礼军旅夜鼓鼜注云鼜夜戒守鼓也司马法曰昏鼔四通为大鼜夜半三通为晨戒旦明五通为发昫所谓三鼜也此则待夜半鼔声也鼜干歴翻昫休具翻刘休武翻】隂缓所得生口【使生口得归言将散去也】龟兹王闻之大喜自以万骑于西界遮超温宿王将八千骑于东界徼于窴【徼一遥翻】超知二虏已出宻召诸部勒兵驰赴莎车营胡大惊乱犇走追斩五千余级莎车遂降【降戸江翻】龟兹等因各退散自是威震西域
　　二年春正月济南王康阜陵王延中山王焉来朝上性寛仁笃于亲亲故叔父济南中山二王每数入朝【济子礼翻数所角翻朝直遥翻】特加恩宠及诸昆弟并留京师不遣就国【汉制诸藩王朝会之礼毕各就国不得留京师】又赏赐羣臣过于制度仓帑为虚【帑他朗翻为于伪翻】何敞奏记宋由曰比年水旱民不收获凉州縁边家被凶害【贤曰时西羗犯边为害也比毗至翻被皮义翻】中州内郡公私屈竭此实损膳节用之时国恩覆载【言恩同天地也覆敷救翻】赏赉过度但闻腊赐自郎官以上公卿王矦以下至于空竭帑藏【藏徂浪翻】损耗国资寻公家之用皆百姓之力明君赐赉宜有品制忠臣受赏亦应有度【贤曰汉官仪腊赐大将军三公钱各二十万牛肉二百斤粳米二百斛特进矦十五万卿十万校尉五万尚书三万侍中将大夫各二万千石六百石各七千虎贲羽林郎二人共三千以为祀门户直】是以夏禹圭【书禹贡曰禹锡圭】周公束帛【贤曰尚书曰召公出取币入锡周公】今明公位尊任重责深负大上当匡正纲纪下当济安元元岂但空空无违而已哉【空当作悾悾悾谨慤也】宜先正已以率羣下还所得赐因陈得失奏王侯就国除苑囿之禁节省浮费赈防穷孤则恩泽下畅黎庶悦豫矣由不能用　【考异曰敞传此事在肃宗崩后云窦氏专政外戚奢侈赏赐过制敞奏记云云袁纪在元和三年按敞记云明公视事出入再朞又言腊赐知在此时】尚书南阳宋意上疏曰陛下至孝烝烝【烝进也烝烝进进也】恩爱隆深礼宠诸王同之家人车入殿门【汉制太子诸王至司马门皆下车故谓止车门】即席不拜【臣于君前拜而后就席】分甘损膳赏赐优渥【损御膳以分甘也】康焉幸以支庶享食大国陛下恩宠逾制礼敬过度春秋之义诸父昆弟无所不臣【君君臣臣不以亲厌杀天地之大经也春秋尊王故以为春秋之义】所以尊尊卑卑彊干弱枝者也陛下德业隆盛当为万世典法不宜以私恩损上下之序失君臣之正又西平王羡等六王皆妻子成家【谓有妻有子自成一家也】官属备具【谓王国官已具也】当早就蕃国为子孙基阯而室第相望久磐京邑【贤曰磐谓磐桓不去】骄奢僣拟宠禄隆过宜割情不忍以义断恩【贤曰礼记曰门内之政恩掩义门外之政义断恩断丁乱翻】发遣康焉各归蕃国令羡等速就便时以塞众望【贤曰行日取便利之时也塞悉则翻】帝未及遣　壬辰帝崩于章德前殿年三十一遗诏无起寑庙一如先帝法制
　　范晔论曰魏文帝称明帝察察章帝长者章帝素知人厌明帝苛切事从寛厚奉承明德太后尽心孝道平徭简赋而民頼其庆又体之以忠恕文之以礼乐谓之长者不亦宜乎
　　太子即位年十岁尊皇后曰皇太后　三月用遗诏徙西平王羡为陈王六安王恭为彭城王【改淮阳为陈国楚郡为彭城国西平并汝南郡六安复为庐江郡】　癸卯葬孝章皇帝于敬陵【敬陵在雒阳城东南三十九里】　南单于宣死单于长之弟屯屠何立为休兰尸逐矦鞮单于【鞮丁奚翻】　太后临朝【蔡邕独断曰少帝即位太后即代摄政临前殿朝羣臣太后东面少帝西面羣臣上书奏事皆为两通一诣太后一诣少帝】窦宪以侍中内干机密【贤曰干主也或曰干古管字也】出宣诰命弟笃为虎贲中郎将笃弟景瓌并为中常侍兄弟皆在亲要之地宪客崔骃【骃音因】以书戒宪曰传曰生而富者骄生而贵者慠【传直恋翻慠五到翻】生富贵而能不骄慠者未之有也今宠禄初隆百僚观行【行下孟翻】岂可不庶几夙夜以永终誉乎【诗周颂振鹭之辞言庶几于夙夜匪懈以终保令名于有永也】昔冯野王以外戚居位称为贤臣【冯野王妹为元帝昭仪于九卿中野王行能第一】近阴衞尉克己复礼终受多福【阴衞尉兴也谓让矦爵又让大司马也】外戚所以获讥于时垂愆于后者葢在满而不挹位有余而仁不足也汉兴以后迄于哀平外家二十保族全身四人而已【外家二十者吕氏张氏薄氏窦氏王氏陈氏衞氏李氏赵氏上官氏史氏许氏霍氏卬成王氏元后王氏赵氏傅氏丁氏冯氏衞氏也唯文帝薄太后窦后景帝王后卬成王后四人保族全家武帝夫人李氏虽追配武帝昌邑王立未几而废非外家当以史皇孙王夫人足二十之数】书曰鉴于有殷【书召诰曰我不可不鉴于有夏亦不可不鉴于有殷】可不慎哉　庚戌皇太后诏以故太尉邓彪为太傅赐爵闗内矦录尚书事百官总己以听窦宪以彪有义让先帝所敬【彪父邯封鄳乡矦父卒彪让国于弟鳯显宗髙其节】而仁厚委随【贤曰委随犹顺从也】故尊崇之其所施为辄外令彪奏内白太后事无不从【王莽用孔光之故智也】彪在位修身而已不能有所匡正宪性果急睚眦之怨莫不报复【贤曰睚音语懈翻眦音仕懈翻广雅曰睚裂也或谓裂眦瞠目貎也】永平时谒者韩纡考劾宪父勲狱【勲下狱死事见四十五卷明帝永平五年劾户槩翻又戸得翻】宪遂令客斩纡子以首祭勲冢癸亥陈王羡彭城王恭乐成王党下邳王衍梁王畅始就国　夏四月戊寅以遗诏罢郡国盐铁之禁纵民煑铸【自武帝以来盐铁有禁光武中兴收而未罢今纵民得煮盐铸铁】　五月京师旱北匈奴饥乱降南部者岁数千人【降戸江翻下同】秋七月南单于上言宜及北虏分争出兵讨伐破北成南共为一国【考异曰袁纪章和元年十月南单于上书求出兵破北成南宋意谏不听师未出而帝寑疾范书南匈奴传】
