<!-- { "loadSidebar": true } -->
　　九年春三月庚辰陇西地震　癸巳济南安王康薨【諡法好和不争曰安寛裕和平曰安济子礼翻】　西域长史玉林击车师后王斩之【后王涿鞮】　夏四月丁卯封乐成王党子廵为乐成王五月封皇后父屯骑校尉隂纲为吴房矦【郡国志吴房县属汝南郡有棠谿亭左传房国楚灵王所灭又楚昭王封吴王夫概于棠谿地道记有吴城吴房盖合吴城房国以名县也】以特进就第　六月旱蝗　秋八月鲜卑寇肥如辽东太守祭参坐沮败下狱死【贤曰肥如县属辽西郡前书音义曰肥子奔燕封于此今平州也按祭彤参守辽东鲜卑入郡界参坐沮败下狱死盖寇辽西之肥如遂入辽东郡界也沮在吕翻】　闰月辛巳皇太后窦氏崩初梁贵人既死【事见四十六卷章帝建初八年】宫省事秘莫有知帝为梁氏出者舞隂公主子梁扈遣从兄襢奏记三府【扈梁松子也帝母梁贵人少失母为伯母舞隂公主所飬从才用翻贤曰襢古禅字】以为汉家旧典崇贵母氏而梁贵人亲育圣躬不蒙尊号求得申议【贤曰求申理而议之也】太尉张酺言状帝感恸良久曰【毛晃曰良颇也良久颇久也或曰良久少久也一曰良畧也声轻故转畧为良恸徒弄翻大哭也哀过也】于君意若何酺请追上尊号存录诸舅【录采也收拾也】帝从之会贵人姊南阳樊调妻嫕【嫕音于计翻考异曰袁纪嫕皆作慿今从皇后纪梁竦】上书自讼曰妾父竦寃死牢狱骸骨不掩母氏年逾七十及弟棠等逺在絶域不知死生愿乞收竦朽骨使母弟得归本郡帝引见嫕乃知贵人枉殁之状三公上奏请依光武黜吕太后故事【事见四十五巻光武中元元年按此事乃光武之失而可引之为故典乎】贬窦太后尊号不宜合葬先帝百官亦多上言者帝手诏曰窦氏虽不遵法度而太后常自减损朕奉事十年【自嗣位至是十年】深惟大义【惟思也】礼臣子无贬尊上之文恩不忍离义不忍亏案前世上官太后亦无降黜【谓上官桀父子诛不累及上官后也事见二十二巻昭帝元鳯元年】其勿复议【复扶又翻】丙申葬章德皇后　烧唐羗迷唐率众八千人寇陇西胁塞内诸种羗合歩骑三万人击破陇西兵杀大夏长【大夏县属陇西郡宋白曰今大夏县属河州夏戸雅翻种章勇翻长知两翻】诏遣行征西将军刘尚越骑校尉赵世副之【以赵世副刘尚也考异曰西羗作赵代今从帝纪　余谓唐太宗讳世民贤注范史偶检防及此遂改世为代耳】将汉兵羗胡共三万人讨之尚屯狄道世屯枹罕【狄道枹罕二县皆属陇西郡宋白曰狄道县属兰州枹罕县河州治所枹音肤】尚遣司马寇盱监诸郡兵四面并会【监古衔翻】迷唐惧弃老弱犇入临洮南【犇入临洮南山也】尚等追至高山大破之斩虏千余人迷唐引去汉兵死伤亦多不能复追【复扶又翻】乃还　九月庚申司徒刘方策免自杀甲子追尊梁贵人为皇太后諡曰恭懐追复丧制冬
　　十月乙酉改葬梁太后及其姊大贵人于西陵【西陵盖以其地在敬陵之西故称西陵犹薄太后陵在霸陵南因谓之南陵也贤曰初后葬有阙故改葬】擢樊调为羽林左监追封諡皇太后父竦为褒亲愍矦【諡法在国逢难曰愍】遣使迎其丧葬于恭懐皇后陵旁徴还竦妻子封子棠为乐平矦【乐平矦国属东郡故清县也章帝更名】棠弟雍为乗氏矦【乗氏矦国属济隂郡春秋之乗丘也乗绳证翻】雍弟翟为单父矦【单父音善甫】位皆特进赏赐以巨万计宠遇光于当世梁氏自此盛矣清河王庆始敢求上母宋贵人【宋贵人在雒阳城北樊濯聚上时掌翻】帝许之诏太官四时给祭具庆垂涕曰生虽不获供飬【供俱用翻飬羊尚翻】终当奉祭祀私愿足矣欲求作祠堂恐有自同恭懐梁后之嫌遂不敢言常泣向左右以为没齿之恨【齿年也】后上言外祖母王年老乞诣雒阳疗疾于是诏宋氏悉归京师【宋氏归故郡事见四十六巻章帝建初七年】除庆舅衍俊盖暹等皆为郎　十一月癸卯以光禄勲河南吕盖为司徒　十二月丙寅司空张奋罢壬申以太仆韩棱为司空　西域都防定逺矦班超遣掾甘英使大秦条支【东观记曰以汉中郡南郑县之西乡千户封超为定逺矦贤曰定逺故城在今洋州西乡县南西域传曰自皮山西南经乌秅渉悬度歴罽賔六十余日行至乌弋山离国复西南马行百余日至条支条支临西海海水曲环其南及东北三面路絶唯西北隅通陆道大秦国西汉之犂靬也在西海西其人民长大平正有类中国故谓之大秦今拂菻国是也掾俞绢翻使疏吏翻】穷西海皆前世所不至莫不备其风土传其珍怪焉及安息西界【自条支转北而东马行六十余日至安息】临大海欲度船人谓英曰海水广大徃来者逢善风【善风谓顺风也】三月乃得度若遇迟风亦有二岁者故入海人皆赍三岁粮海中善使人思土恋慕数有死亡者【数所角翻】英乃止十年夏五月京师大水　秋七月己巳司空韩棱薨八月丙子以太常太山巢堪为司空　冬十月五州雨水行征西将军刘尚越骑校尉赵世坐畏懦徴下狱免
　　谒者王信领尚营屯枹罕谒者耿谭领世营屯白石【白石县本属金城郡时属陇西郡水经注白石川水南迳白石城西而注漓水水又迳白石县故城南阚骃曰白石县在狄道县西北二百八十五里贤曰白石山在今兰州或曰河州鳯林县本汉白石县张骏改为永固唐为乌州后废州置安昌县后又更名鳯林杜佑曰直道县有白石山】谭乃设购赏诸种颇来内附迷唐恐乃请降信谭遂受降罢兵十二月迷唐等帅种人诣阙贡献【帅读曰率种章勇翻】　戊寅梁节王畅薨初居巢矦刘般薨【居巢县属庐江郡般建初三年薨】子恺当嗣称父遗意让其弟宪遁逃久之有司奏絶恺国肃宗美其义特优假之恺犹不出积十余岁有司复奏之【复扶又翻】侍中贾逵上书曰孔子称能以礼让为国乎何有【见论语】有司不原乐善之心【乐音洛】而绳以循常之法惧非长克让之风成含之化也【长知两翻】帝纳之下诏曰王法崇善成人之美其听宪嗣爵遭事之宜后不得以为比乃徴恺拜为郎　南单于师子死单于长之子檀立为万氏尸逐鞮单于
　　十一年夏四月丙寅赦天下　帝因朝会召见诸儒【朝直遥翻见贤遍翻】使中大夫鲁丕与侍中贾逵尚书令黄香等相难数事【难乃旦翻以经疑相难也下同】帝善丕説罢朝特赐衣冠丕因上疏曰臣闻説经者传先师之言非从已出不得相让相让则道不明若规矩权衡之不可枉也【贤曰规圎也矩方也权秤锤衡秤衡也】难者必明其据説者务立其义【汉儒专门名家各守师説故发难者必明其师之説以为据答难者亦必务立大义以申其师之説】浮华无用之言不陈于前故精思不劳而道术愈章【章明也思相吏翻】法异者各令自説师法博观其义无令刍荛以言得罪【自比于刍荛谦也荛如招翻】幽逺独有遗失也
　　十二年夏四月戊辰秭归山崩【贤曰秭归县属南郡古之防国今归州也袁山松曰屈原此县人既被流放忽然蹔归其姊亦来因名其地为秭归秭亦姊也音蒋兕翻】　秋七月辛亥朔日有食之　九月戊午太尉张酺免　丙寅以大司农张禹为太尉　烧当羗豪迷唐既入朝其余种人不满二千饥窘不立【不能自立也种章勇翻下同】入居金城帝令迷唐将其种人还大小榆谷迷唐以汉作河桥【即五年贯友所作之桥】兵来无常故地不可复居【复扶又翻下同】辞以种人饥饿不肯逺出防羗校尉吴祉等多赐迷唐金帛令籴谷市畜【畜许又翻】促使出塞种人更懐猜惊是岁迷唐复叛胁将湟中诸胡寇钞而去【钞楚交翻】王信耿谭吴祉皆坐徴十三年秋八月己亥北宫盛馔门阁火【盛馔门阁御防门阁也晋书天文志曰紫宫垣西南角外二星内二星曰内防主六宫之内饮食后妃夫人与太子宴饮东北维外六星曰天防主盛馔皇居则象于天极故北宫有盛馔门阁】　迷唐复还赐支河曲将兵向塞防羗校尉周鲔与金城太守矦霸【金城郡在洛阳西二千八百里鲔于轨翻】及诸郡兵属国羗胡合三万人至允川【水经注曰允川去赐支河曲数十里在大小榆谷之西】矦霸击破迷唐种人瓦觧降者六千余口【种章勇翻降戸江翻】分徙汉阳安定陇西迷唐遂弱逺逾赐支河首依发羗居【发羗羗之别种或曰唐之吐蕃即其后也】久之病死其子来降戸不满数十　荆州雨水　冬十一月丙辰诏曰幽并凉州戸口率少【幽州部涿郡广阳代郡上谷渔阳右北平辽西辽东菟乐浪等郡并州部上党太原上郡西河五原云中定襄鴈门朔方等郡幽州大郡戸犹十万余唯菟戸一千五百二十四并州大郡三万余小郡不满二千凉州大郡不满三万炖煌七百四十八而已少诗沼翻】边役众剧束脩良吏进仕路狭【束脩谓束髪自脩者也】抚接夷狄以人为本其令縁边郡口十万以上岁举孝廉一人不满十万二岁举一人五万以下三岁举一人　鲜卑寇右北平【右北平郡在雒阳北二千三百里】遂入渔阳渔阳太守击破之　戊辰司徒吕盖以老病致仕　巫蛮许圣以郡收税不均怨恨遂反【贤曰巫县属南郡故城在今防州巫山县】辛卯寇南郡
