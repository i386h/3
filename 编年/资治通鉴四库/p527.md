<!-- { "loadSidebar": true } -->
　　六年春正月甲寅朔南燕主超登天门【天门广固内城南门也】朝羣臣于城上【朝直遥翻】乙夘超与宠姬魏夫人登城见晋兵之盛握手对泣韩谏曰【竹角翻】陛下遭堙厄之运正当努力自强以壮士民之志而更为儿女子泣邪【为于伪翻下为民同】超拭目谢之尚书令董诜劝超降超怒囚之【诜疎臻翻】魏长孙嵩将兵伐柔然　魏主嗣以郡县豪右多为民患悉以优诏徴之民恋土不乐内徙【乐音洛】长吏逼遣之于是无赖少年逃亡相聚【长知两翻少诗沼翻】所在冦盗羣起嗣引八公议之曰朕欲为民除蠧而守宰不能绥抚使之纷乱今犯者既众不可尽诛吾欲大赦以安之何如元城侯屈曰民逃亡为盗不罪而赦之是为上者反求于下也不如诛其首恶赦其余党崔宏曰圣王之御民务在安之而已不与之较胜负也夫赦虽非正可以行权屈欲先诛后赦要为两不能去【两不能去言先不能去诛后又不能去赦也去羌吕翻】曷若一赦而遂定乎赦而不从诛未晩也嗣従之二月癸未朔遣将军于栗防将骑一万讨不従命者所向皆平【史言魏有谋臣所以靖乱防丁奚翻将即亮翻骑竒寄翻下同】　南燕贺赖卢公孙五楼为地道出击晋兵不能却城久闭城中男女病脚弱者大半出降者相继【降户江翻】超辇而登城尚书恱夀说超曰【说输芮翻】今天助寇为虐战士凋瘁【瘁秦醉翻】独守穷城絶望外援天时人事亦可知矣苟厯数有终尧舜避位陛下岂可不思变通之计乎超叹曰废兴命也吾寜奋劒而死不能衔璧而生丁亥刘裕悉众攻城或曰今日往亡不利行师【厯书二月以惊蛰后十四日为往亡日】裕曰我往彼亡何为不利四面急攻之悦夀开门纳晋师超与左右数十骑逾城突围出走追获之裕数以不降之罪【数所具翻降户江翻】超神色自若一无所言惟以母托刘敬宣而已【敬宣先尝奔燕故超以母托之夫孝莫大于宁亲超以母之故屈节事秦竭声伎以奉之既又掠取晋人以足声伎由是致冦至于母子并为俘虏乃更欲以托刘敬宣何庸浅也】裕忿广固久不下欲尽阬之以妻女赏将士韩范谏曰晋室南迁中原鼎沸士民无援强则附之既为君臣必须为之尽力【为于伪翻】彼皆衣冠旧族先帝遗民今王师吊伐而尽阬之使安所归乎窃恐西北之人无复来苏之望矣【汤征诸侯东面而征西夷怨南面而征北狄怨曰奚为后我攸徂之民室家胥庆曰傒我后后来其苏】裕改容谢之然犹斩王公以下三千人没入家口万余夷其城隍送超诣建康斩之【隆安二年慕容徳建国号南燕二主十三年而亡】
　　臣光曰晋自济江以来威灵不竞戎狄横骛虎噬中原刘裕始以王师翦平东夏【骛音务夏户雅翻】不于此时旌礼贤俊慰抚疲民宣恺悌之风涤残秽之政使羣士向风遗黎企踵而更恣行屠戮以快忿心迹其施设曾苻姚之不如宜其不能荡壹四海成美大之业岂非虽有智勇而无仁义使之然哉
　　初徐道覆闻刘裕北伐劝卢循乘虚袭建康循不従道覆自至番禺【番禺音潘愚】説循曰本住岭外【説输芮翻交广之地在五岭之外】岂以理极于此传之子孙邪正以刘裕难与为敌故也今裕顿兵坚城之下未有还期我以此思归死士【孙泰徒党本三呉之人孙恩所掠者又三呉人也久在海中故皆懐土思归】掩击何刘之徒如反掌耳【何刘谓何无忌刘毅也】不乗此机而茍求一日之安朝廷常以君为腹心之疾若裕平齐之后息甲嵗余以玺书徴君裕自将屯豫章遣诸将帅鋭师过岭【玺音斯氏翻将音即亮翻帅读曰率下同】虽复以将军之神武恐必不能当也【复音扶又翻】今日之机万不可失若先克建康倾其根蒂裕虽南还无能为也君若不同便当帅始兴之众直指寻阳【元兴三年循使道覆攻陷始兴因使守之】循甚不乐此举而无以夺其计乃従之【乐音洛】初道覆使人伐船材于南康山【南康山南康县之山也呉立安南县于汉豫章梅岭武帝太康元年更名南康所谓梅岭今大庾岭是也南康山即大庾诸山皆在今南安军界】至始兴贱卖之【自南康西至始兴四百里】居人争市之船材大积而人不疑至是悉取以装舰【舰户黯翻】旬日而办循自始兴冦长沙道覆冦南康庐陵豫章诸守相皆委任奔走【守式又翻相息亮翻】道覆顺流而下【顺贑石之流而下】舟械甚盛时克燕之问未至朝廷急徴刘裕裕方议留镇下邳经营司雍【雍于用翻】会得诏书乃以韩范为都督八郡军事燕郡太守【青州旧督齐济南乐安城阳东莱长广平昌髙密八郡而所谓燕郡者盖南燕于广固置燕都尹而今改为燕郡太守耳】封融为勃海太守檀韶为琅邪太守戊申引兵还韶祗之兄也久之刘穆之称范融谋反皆杀之【二人燕之旧臣穆之恐其为变故杀之】　安成忠肃公何无忌自寻阳引兵拒卢循【諡法危身奉上曰忠刚徳克就曰肃】长史邓潜之谏曰国家安危在此一举闻循兵舰大盛埶居上流宜决南塘守二城以待之【贑水出汉豫章南壄县聂都山汉南壄晋南康之地也贑水至南昌县歴南塘南塘在徐孺子宅西二城谓豫章寻阳也水经注曰豫章城东大湖十里二百二百六歩北与城齐南縁回折至南塘本通贑江増减与江水同汉永元中太守张躬筑塘以通南路兼遏此水若决南塘则卢循之舟兵无所用可以坚守而待其敝】彼必不敢舍我逺下蓄力养鋭俟其疲老然后击之此万全之策也今决成败于一战万一失利悔将无及叅军殷阐曰循所将之众皆三呉旧贼百战余勇始兴溪子拳捷善鬭未易轻也【始兴溪子谓徐道覆所统始兴兵也诗云无拳无勇毛传曰拳力也将即亮翻易以防翻】将军宜留屯豫章徴兵属城兵至合战未为晚也若以此众轻进殆必有悔无忌不聴三月壬申与徐道覆遇于豫章贼令彊弩数百登西岸小山邀射之【射而亦翻】会西风暴急飘无忌所乘小舰向东防贼乘风以大舰逼之众遂奔溃无忌厉声曰取我苏武节来节至执以督战贼众云集无忌辞色无挠【挠奴教翻】握节而死于是中外震骇朝议欲奉乗舆北走就刘裕【朝直遥翻乗绳证翻】既而知贼未至乃止　西秦王干归攻秦金城郡拔之　夏王勃勃遣尚书胡金纂攻平凉秦王兴救平凉击金纂杀之勃勃又遣兄子左将军罗提攻拔定阳【魏收地形志敷城郡有定阳县在今鄜州鄜城县界】阬将士四千余人秦将曹炽曹云王肆佛等各将数千户内徙【将即亮翻】兴处之湟山及陈仓【据载记湟山泽名处昌吕翻】勃勃寇陇右破白崖堡遂趣清水【清水县前汉属天水郡后汉省晋分属畧阳郡元丰九域志清水县在秦州东九十里有白沙镇县西又有白石堡趣七喩翻】畧阳太守姚夀都弃城走勃勃徙其民万六千户于大城兴自安定追之至夀渠川不及而还　初南凉王傉檀遣左将军枯木等伐沮渠蒙逊掠临松千余户而还【张天锡分张掖置临松郡五代志甘州张掖县后周并临松入焉傉奴沃翻沮子余翻还従宣翻又如字下同】蒙逊伐南凉至显美徙数千户而去【显美县前汉属张掖郡后汉晋属武威郡五代志后周废显美入姑臧县】南凉太尉俱延复伐蒙逊大败而归【复扶又翻】是月傉檀自将五万骑伐蒙逊【将即亮翻】战于穷泉傉檀大败单马奔还蒙逊乘胜进围姑臧姑臧人惩王钟之诛皆惊溃【王钟诛见上卷四年】夷夏万余户降于蒙逊【夏户雅翻降户江翻下同】傉檀惧遣司校尉敬归及子佗为质于蒙逊以请和【何承天姓苑敬姓黄帝孙敬康之后风俗通陈敬仲之后质音致】蒙逊许之归至胡阬逃还佗为追兵所执蒙逊徙其众八千余户而去右卫将军折掘竒镇据石驴山以叛【石驴山在姑臧西南长寜川西北属晋昌郡界张寔讨曹袪于晋昌自姑臧西逾石驴据长寜折而设翻掘其月翻】傉檀畏蒙逊之逼且惧岭南为竒镇所据乃迁于乐都【乐音洛】留大司农成公绪守姑臧傉檀才出城魏安人侯谌等【晋书载记作焦谌王侯等谌氏壬翻】闭门作乱収合三千余家据南城推焦朗为大都督龙骧大将军谌自称凉州刺史降于蒙逊【傉檀自据姑臧之后与四邻交兵所遇辄败不惟失姑臧亦不能保乐都矣诗曰毋田甫田惟莠骄骄我思逺人劳心忉忉正谓此也】刘裕至下邳以船载辎重【重直用翻】自帅精鋭步归【帅读曰率】
