<!-- { "loadSidebar": true } -->
　　永初元年【是年六月改元】春正月己亥魏主还宫【晋有天下通鉴于魏主率兼书名是年宋主受禅】　秦王炽磐立其子乞伏暮末为大子【炽昌志翻　考异曰晋书作乞伏慕末宋书又作乞佛茂蔓今従崔鸿十六国春秋作暮末】仍领抚军大将军都督中外诸军事大赦改元建　宋王欲受禅而难于发言乃集朝臣宴饮【此宋朝之臣也朝直遥翻】従容言曰【従千容翻】桓簒位鼎命已移我首唱大义兴复帝室南征北伐平定四海功成业着遂荷九锡【荷下可翻】今年将衰暮崇极如此物忌盛满非可乆安今欲奉还爵位归老京师羣臣惟盛称功徳莫谕其意日晩坐散【坐徂卧翻】中书令傅亮还外乃悟而宫门已闭亮叩扉请见【见贤遍翻】王即开门见之亮入但曰臣暂宜还都王解其意无复他言【解户买翻晓也复扶又翻】直云须几人自送亮曰数十人可也即时奉辞亮出已夜见长星竟天拊髀叹曰我常不信天文今始验矣【长星所以除旧布新故云然】亮至建康夏四月徴王入辅王留子义康为都督豫司雍并四州诸军事豫州刺史镇夀阳【豫州后汉治谯魏治汝南安成晋平吴治陈国江左治夀阳芜湖邾城牛渚歴阳马头夀春姑孰不常厥居安帝之末帝欲开拓河南绥定豫土割扬州大江以西大雷以北悉属豫州豫州基址因此而立帝既平关洛置司州刺史治虎牢领河南荥阳农实土三郡河内东京兆二侨郡雍州仍侨治襄阳秦并州刺史镇蒲阪毛徳祖既自蒲阪退屯虎牢则并州当寄治虎牢也雍于用翻】义康尚防以相国参军南阳刘湛为长史决府州事【府州都督府及豫州也】湛自弱年即有宰物之情常自比管葛【谓管仲诸葛亮也】博涉书史不为文章不喜谈议【喜许记翻】王甚重之　五月乙酉魏更諡宣武帝曰道武帝【魏主嗣永兴二年諡父珪曰宣武皇帝更古衡翻】　魏淮南公司马国璠池阳子司马道赐谋外叛司马文思告之庚戌魏主杀国璠道赐赐文思爵郁林公【国璠等降魏见上卷晋安帝义熈十三年璠孚袁翻】国璠等连引平城豪桀坐族诛者数十人章安侯封懿之子之当坐魏主以之燕朝旧族【慕容廆兴于昌黎封氏依之遂世仕于燕贵显】欲宥其一子之曰弟子磨奴早孤乞全其命乃杀之四子而宥磨奴　六月壬戌王至建康傅亮讽晋恭帝禅位于宋具诏草呈帝使书之帝欣然操笔谓左右曰桓之时晋氏已无天下重为刘公所延将二十载【晋安帝元兴三年裕讨桓至是凡十七年操千髙翻重直龙翻载子亥翻】今日之事本所甘心遂书赤纸为诏甲子帝逊于琅邪第百官拜辞秘书监徐广流涕哀恸【晋武帝泰始元年受禅歳在乙酉建兴四年长安陷歳在丙子凡五十二年次年元帝建号于江东改元建武至是年歳在庚申凡一百单三年西东享国共一百五十七年而亡】丁夘王为坛于南郊即皇帝位礼毕自石头备法驾入建康宫徐广又悲感流涕侍中谢晦谓之曰徐公得无小过广曰君为宋朝佐命【朝直遥翻】身是晋室遗老悲欢之事固不可同广邈之弟也【徐邈为晋孝武所亲重】帝临太极殿大赦改元其犯乡论清议一皆荡涤与之更始【犯郷论清议盖得罪于名教者更工衡翻】
　　裴子野论曰昔重华受终四凶流放【书尧使舜嗣位正月上日受终于文祖流共工于幽州放驩兠于崇山窜三苗于三危殛鲧于羽山四罪而天下咸服重直龙翻】武王克殷顽民迁洛【武王克殷迁顽民于洛邑】天下之恶一也乡论清议除之过矣
　　奉晋恭帝为零陵王优崇之礼皆仿晋初故事即宫于故秣陵县【沈约曰秣陵县本治去京邑六十里今故治村是也晋安帝义熈九年移治京邑在鬬场恭帝元元年省杨州禁防参军县移治其处】使冠军将军刘遵考将兵防卫【冠古亮翻将即亮翻】降禇后为王妃追尊皇考为孝穆皇帝皇妣赵氏为孝穆皇后尊王太后萧氏为皇太后【帝父翘娶赵氏生帝而徂继室以萧氏】上事萧太后素谨及即位春秋已高毎旦入朝太后【朝直遥翻】未尝失时刻诏晋氏封爵当随运改独置始兴庐陵始安长沙康乐五公降爵为县公及县侯【始兴庐陵始安长沙皆郡公独康乐县公耳据南史降始兴郡公为华容县公庐陵公为柴桑县公始安公为荔浦县侯长沙公为醴陵县侯乐音洛】以奉王导谢安温峤陶侃谢之祀其宣力义熈豫同艰难者一仍本秩庚午以司空道怜为太尉封长沙王追封司徒道规为临川王以道怜子义庆袭其爵其余功臣徐羡之等增位进爵各有差追封刘穆之为南康郡公王镇恶为龙阳县侯上每叹念穆之曰穆之不死当助我治天下【治直之翻】可谓人之云亡邦国殄瘁【诗曕卬之辞瘁秦醉翻】又曰穆之死人轻易我【易以豉翻】立皇子桂阳公义真为庐陵王彭城公义隆为宜都王义康为彭城王己夘改泰始厯为永初厯【以元改歴】　魏主如翳犊山遂至冯卤池【据北史翳犊山在平城之西五原之东冯卤池即五原盐池唐属盐州界卤龙五翻】闻上受禅驿召崔浩告之曰卿往年之言騐矣【浩言见上卷晋安帝义熙十四年】朕于今日始信天道　秋七月丁酉魏主如五原　甲辰诏以凉公歆为都督高昌等七郡诸军事征西大将军酒泉公秦王炽磐为安西大将军【炽昌志翻】　交州刺史杜慧度击林邑大破之【林邑屡为冦故慧度撃之】所杀过半林邑乞降前后为所钞掠者皆遣还【降戸江翻钞楚交翻】慧度在交州为政纎密一如治家【治直之翻】吏民畏而爱之城门夜开道不拾遗　己未魏主如云中　河西王防逊欲伐凉先引兵攻秦浩亹【浩亹音告门】旣至濳师还屯川岩凉公歆欲乗虚袭张掖宋繇张体顺切諌不听太后尹氏谓歆曰汝新造之国地狭民希自守犹惧不足何暇伐人先王临终【李暠卒见上卷晋安帝义熈十三年】殷勤戒汝深慎用兵保境宁民以俟天时言犹在耳奈何弃之防逊善用兵非汝之敌数年以来常有兼并之志汝国虽小足为善政修徳养民静以待之彼若昏暴民将归汝若其休明【休美也】汝将事之岂得轻为举动侥冀非望以吾观之非但丧师【丧息浪翻】殆将亡国亦不听宋繇叹曰今兹大事去矣歆将步骑三万东出【将即亮翻骑竒寄翻】防逊闻之曰歆已入吾术中然闻吾旋师必不敢前乃露布西境云已克浩亹将进攻黄谷【此露布非必建之漆竿如魏晋告捷之制但露檄布言其事耳】歆闻之喜进入都渎涧防逊引兵击之战于懐城歆大败或劝歆还保酒泉歆曰吾违老母之言以取败不杀此胡何面目复见我母【复扶又翻】遂勒兵战于蓼泉为防逊所杀歆弟酒泉太守翻新城太守预领羽林右监密左将军眺右将军亮西奔敦煌防逊入酒泉【安帝隆安四年李嵩据敦煌凡二主二十一年而灭敦徒门翻】禁侵掠士民安堵以宋繇为吏部郎中委之选举凉之旧臣有才望者咸礼而用之以其子牧犍为酒泉太守【犍居言翻守式又翻】敦煌太守李恂翻之弟也与翻等弃敦煌奔北山防逊以索嗣之子元绪行敦煌太守【索嗣死事见一百十二卷晋安帝隆安四年索昔各翻】防逊还姑臧见凉太后尹氏而劳之尹氏曰李氏为胡所灭知复何言【蒙逊张掖卢水胡也劳力到翻复扶又翻下可复同】或谓尹氏曰今母子之命在人掌握奈何傲之且国亡子死曾无忧色何也尹氏曰存亡死生皆有天命奈何更如凡人为儿女子之悲乎吾老妇人国亡家破岂可复惜余生为人臣妾乎惟速死为幸耳防逊嘉而赦之娶其女为牧犍妇　八月辛未追諡妃臧氏为敬皇后癸酉立王太子义符为皇太子　闰月壬午诏晋帝诸陵悉署守卫　九月秦振武将军王基等袭河西王蒙逊胡园戍俘二千余人而还【还徒宣翻又如字】　李恂在敦煌有惠政索元绪麤险好杀大失人和【好呼到翻】郡人宋承张密信招恂冬恂帅数十骑入敦煌元绪东奔凉兴【凉兴郡在唐州常乐县界帅读曰率】承等推恂为冠军将军凉州刺史【冠古玩翻】改元永建河西王防逊遣世子政徳攻敦煌恂闭城不战　十二月丁亥杏城羌酋狄温子帅三千余家降魏【背夏降魏也酋慈由翻帅读曰率降户江翻】　是歳魏姚夫人卒追諡昭哀皇后【姚夫人归魏见一百十七卷晋安帝义熙十一年】二年春正月辛酉上祀南郊大赦
　　裴子野论曰夫郊祀天地修歳事也赦彼有罪夫何为哉
