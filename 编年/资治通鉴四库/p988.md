<!-- { "loadSidebar": true } -->
　　【甲辰以尚衡为青密节度使上元二年四月乙亥青密节度使尚衡破史朝义兵如此则是年尚衡尚镇青密安得又置青沂等州节度使邪新书方镇表上元二年置淄沂节度使领淄沂沧德棣五州侯希逸自平卢引兵保青州授青密节度使遂废淄沂节度并所管五州号淄青平卢节度通鉴书侯希逸为平卢淄青节度在寳应元年五月盖新表与通鉴各以所见书为据故参错不同如此】　十一月壬辰泾州破党项　御史中丞李铣宋州刺史刘展皆领淮西节度副使铣贪暴不法展刚彊自用故为其上者多恶之【恶乌路翻】节度使王仲升先奏铣罪而诛之时有謡言曰手执金刀起东方仲升使监军使内左常侍邢延恩入奏【唐中人出监方镇军品秩高者为监军使其下为监军监古衘翻】展倔彊不受命姓名应謡防【此句当属上句倔其勿翻彊其两翻防谓金刀之謡应刘姓也】请除之延恩因说上曰展与李铣一体之人今铣诛展不自安茍不去之恐其为乱然展方握强兵宜以计去之【説式芮翻去羌吕翻】请除展江淮都统代李峘【峘户登翻】俟其释兵赴镇中道执之此一夫力耳上从之以展为都统淮南东江南西浙西三道节度使　【考异曰沈既济刘展乱纪云淮南东道浙江西道凡二十三州置都綂节度下云以展为都綂江南淮南节度使下又云三道皆发吏申图籍按旧李峘传峘都綂淮南江南江西节度展既代峘其所綂亦三道耳淮南者东道杨楚滁和舒庐濠夀八州也江南者升润常苏湖杭睦七州也江西者洪防江吉袁信抚七州也凡二十二州乱纪误以二为三又脱江南西道字耳】密勑旧都统李峘及淮南东道节度使邓景山圗之【李峘为浙东节度兼淮南见上卷元年按唐防要乾元元年十二月李峘除都綂淮南江东江西节度宣慰观察处置等使都綂之名起于此通鉴但书以浙东兼淮东与防要少异】延恩以制书授展展疑之曰展自陈留参军数年至刺史可谓暴贵矣江淮租赋所出今之重任展无勲劳又非亲贤一旦恩命宠擢如此得非有防人间之乎【间古苋翻】因泣下延恩惧曰公素有才望主上以江淮为忧故不次用公公反以为疑何哉展曰事茍不欺印节可先得乎延恩曰可乃驰诣广陵与峘谋解峘印节以授展展得印节乃上表谢恩牒追江淮亲旧置之心膂三道官属遣使迎贺申圗籍相望于道展悉举宋州兵七千趣广陵【趣七喻翻】延恩知展已得其情还奔广陵【书云作伪心劳日拙邢延恩之谓矣】与李峘邓景山兵拒之移檄州县言展反展亦移檄言峘反州县莫知所从峘引兵度江与副使润州刺史韦儇【儇许缘翻】浙西节度使侯令仪屯京口邓景山将万人屯徐城【徐城县属泗州汉徐县地隋置徐城县于大徐城开元三十五年移就临淮县】展素有威名御军严整江淮人望风畏之展倍道先期至使人问景山曰吾奉诏书赴镇此何兵也景山不应展使人呼于陈前曰【呼火故翻】汝曹皆吾民也勿干吾旗鼔使其将孙待封张灋雷击之景山众溃与延恩奔夀州展引兵入广陵遣其将屈突孝标将兵三千徇濠楚王暅将兵四千略淮西【暅古邓翻】李峘辟北固为兵场【北固山在京口梁武帝所登即其地】挿木以塞江口展军于白沙设疑兵于洲【今州江都县南三十里有洲镇正对京口北固山塞昔则翻】多张火鼔【张火及鼓以为疑兵】若将趣北固者如是累日峘悉锐兵守京口以待之展乃自上流济袭下蜀【此自白沙济江也升州东北九十里至句容县有下蜀戍在句容县北近江津】峘军闻之自溃峘奔宣城【宣城汉宛陵县地晋置宣城县隋平陈废郡改宛陵为宣城县帯宣州李峘奔宣城就郑炅也】甲午展陷润州【考异曰十一月壬子淮南节度奏展反邓景山李峘战败八日展陷润州十日陷升州按八日甲午十日丙申壬子二十六日乃奏到日也唐厯壬子淮南奏宋州刺史刘展赴镇州长史淮南节度邓景山都綂尚书李峘承诏拒之兵败奔于夀州乙未刘展陷州丙申陷润州丁酉陷升州壬子在前盖因实録也今从刘展乱纪及新书本纪】升州军士万五千人谋应展攻金陵城【升州治金陵】不克而遁侯令仪惧以后事授兵马使姜昌羣弃城走昌羣遣其将宗犀诣展降丙申展陷升州以宗犀为润州司马丹杨军使【乾元二年置丹杨军于润州】使昌羣领升州以从子伯瑛佐之【从才用翻】　李光弼攻懐州百余日乃防之生擒安太清　【考异曰旧传云擒安太清周挚杨希文等送于阙下按周挚于时不在懐州城中明年为史朝义所杀非光弼所擒也】　史思明遣其将田承嗣将兵五千徇淮西王同芝将兵三千人徇陈许敬江将二千人徇兖郓薛鄂将五千人徇曹州【新书江作缸鄂作蕚】　十二月丙子党项冦美原同官大掠而去【后魏景明元年分汉富平县置土门县属新平郡因土门山为名隋废土门县入华原咸亨二年分京兆之富平华原及同州之蒲城以故土门县置美原县同官本汉铜官之地后因谓之铜官川后魏真君七年置铜官县属北地郡隋为铜官至唐二县并属京兆宋白曰同官县汉祋祤地晋为频阳地苻坚于祋祤城东北铜官川置铜官防军后魏真君七年罢军为县后周除金作此同字】　贼帅郭愔等引诸羌胡败秦陇防御使韦伦【帅所类翻败补卖翻】杀监军使　兖郓节度使能元皓【方镇表乾元二年升郓齐兖三州都防御使为节度使是年以齐州青密而兖郓増领徐州能奴代翻】击史思明兵破之李峘之去润州也副使李蔵用谓峘曰处人尊位食
　　人重禄临难而逃之非忠也【处昌吕翻难乃旦翻】以数十州之兵食三江五湖之险固【韦昭曰三江谓吴淞江钱唐江浦阳江也呉地记曰松江东北行七十里得三江口东北入海为娄江东南入江为东江并松江为三江五湖注已见晋安帝纪】不发一矢而弃之非勇也失忠与勇何以事君蔵用请收余兵竭力以拒之峘乃悉以后事授蔵用藏用收散卒得七百人东至苏州募壮士得二千人立栅以拒刘展展遣其将傅子昻宗犀攻宣州宣歙节度使郑炅之弃城走【宣歙节度使领宣歙饶三州歙书涉翻】李峘奔洪州李藏用与展将张景超孙待封战于郁墅兵败奔杭州景超遂据苏州待封进陷湖州【湖州本汉乌程县地呉置吴兴郡隋平陈废郡置湖州大业初废州以县属吴郡唐武德四年复置湖州】展以其将许峄为润州刺史【峄音亦】李可封为常州刺史杨持璧苏州刺史待封领湖州事景超进逼杭州藏用使其将温晁屯余杭【余杭汉县时属杭州在州西四十五里晁直遥翻】展以李晃为泗州刺史宗犀为宣州刺史子昻屯南陵【南陵汉春谷县地梁置南陵县及南陵郡隋废郡以县属宣州旧治赭圻城长安四年移治青阳城】将下江州徇江西【江西谓江南西道】于是屈突孝标陷濠楚州【屈居勿翻】王暅陷舒和滁庐等州所向无不摧靡聚兵万人骑三千横行江淮间寿州刺史崔昭发兵拒之由是暅不得西止屯庐州初上命平卢兵马使田神功将所部精兵三千屯任城【任音壬】邓景山既败与邢延恩奏乞勑神功救淮南未报景山遣人趣之【趣读曰促】且许以淮南金帛子女为赂神功及所部皆喜悉众南下及彭城勑神功讨展【田神功至彭城勑方下】展闻之始有惧色自广陵将兵八千拒之选精兵二千度淮击神功于都梁山展败走至天长【天寳元年分江都六合高邮置千秋县七载更名天长属州】以五百骑据桥拒战又败展独与一骑亡度江神功入广陵　【考异曰刘展乱纪云二年春神功举兵东下实录唐勅神功入州在此月今从之】及楚州【当属上句盖先入楚州而后入广陵】大掠杀商胡以千数城中地穿掘略徧【穿掘以求人所窖藏者掘其月翻】是岁吐蕃陷廓州






　　资治通鉴卷二百二十一
<史部,编年类,资治通鉴>
　　钦定四库全书
　　资治通鉴卷二百二十二　宋　司马光　撰
　　胡三省　音注
　　唐纪三十八【起重光赤奋尽昭阳单阏六月凡二年有奇】
　　肃宗文明武徳大圣大宣孝皇帝下之下
