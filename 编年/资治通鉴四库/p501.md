<!-- { "loadSidebar": true } -->
　　十九年春秦主登闻后秦主苌卒【卒子恤翻下同】喜曰姚兴小儿吾折杖笞之耳乃大赦尽众而东【轻敌者败宜苻登所以不亡于姚苌之时而亡于姚兴之初立也】留司徒安成王广守雍【雍于用翻】太子崇守胡空堡遣使拜金城王干归为左丞相河南王领秦梁益凉沙五州牧加九锡【使疏吏翻下同】　初秃髪思复鞬卒【鞬居言翻】子乌孤立乌孤雄勇有大志与大将纷陁谋取凉州【欲并吕光也将即亮翻】纷陁曰公必欲得凉州宜先务农讲武礼俊贤修政刑然后可也乌孤从之三河王光遣使拜乌孤冠军大将军河西鲜卑大都统【冠古玩翻】乌孤与其羣下谋之曰可受乎皆曰吾士马众多何为属人石真若留不对乌孤曰卿畏吕光邪石真若留曰吾根本未固小大非敌若光致死于我何以待之不如受以骄之俟衅而动蔑不克矣乌孤乃受之【纷陁与石真若留皆能审宜应事者也史言秃髪乌孤所以兴纷与石真葢皆夷姓】　二月秦主登攻屠各姚奴帛蒲二堡克之【二堡在胡空堡之东屠直于翻】　燕主垂留清河公防镇邺发司冀青兖兵遣太原王楷出滏口【滏音釡】辽西王农出壶关垂自出沙庭以击西燕【庭当作亭其地在邺西南】标榜所趣军各就顿【分处置兵以疑敌使不知所备趣七喻翻下同】西燕主永闻之严兵分道拒守聚粮台壁【水经注潞县北对故台壁漳水出其南本潞子所立也魏收地形志襄垣郡刈陵县汉晋之潞县也有台壁】遣从子征东将军小逸豆归【时西燕之臣有二逸豆归故此称小逸豆归从才用翻】镇东将军王次多右将军勒马驹帅众万余人戍之【帅读曰率】　夏秦主登自六陌趣废桥【趣七喻翻】后秦始平太守姚详据马嵬堡以拒之【嵬五囘翻】太子兴遣尹纬将兵救详【将即亮翻】纬据废桥以待秦秦兵争水不能得渴死者什二三因急攻纬兴驰遣狄伯支谓纬曰苻登穷冦宜持重以挫之纬曰先帝登遐【郑曰登上也遐已也上已者若僊去云耳上时掌翻】人情扰惧今不因思奋之力以禽敌大事去矣遂与秦战秦兵大败其夜秦众溃登单骑犇雍【骑竒寄翻雍于用翻】太子崇及安成王广闻败皆弃城走登至无所归乃犇平凉收集遗众入马毛山【平凉城在汉安定鹑隂县界后周始置平凉郡及县唐为原州县赫连定之败魏亦据马髦岭以禽奚斤葢平凉之险要处也】　燕主垂顿军邺西南月余不进西燕主永怪之以为太行道寛【行户刚翻】疑垂欲诡道取之乃悉敛诸军屯轵闗【轵知氏翻】杜太行口惟留台壁一军甲戌垂引大军出滏口入天井闗【前汉书地理志上党郡高都县有天井闗蔡邕曰太行山上有天井闗在井北遂因名焉余按今泽州晋城县有太行闗闗内有天井泉三所即天井闗也】五月乙酉燕军至台壁永遣从兄太尉大逸豆归救之【从才用翻】平规击破之小逸豆归出战辽西王农又击破之斩勒马驹禽王次多遂围台壁永召太行军还自将精兵五万以拒之刁云慕容钟震怖帅众降燕永诛其妻子【将即亮翻怖普布翻帅读曰率降户江翻】己亥垂陈于台壁南【陈读曰阵】遣骁骑将军慕容国伏千骑于涧下【骁坚尧翻骑竒寄翻】庚子与永合战垂伪退永众追之行数里国骑从涧中出断其后【断丁管翻】诸军四面俱进大破之斩首八千余级永走归长子晋阳守将闻之弃城走丹杨王瓉等进取晋阳【瓉蔵旱翻】　后秦太子兴始发防即皇帝位于槐里【兴字子畧苌之长子也槐里县汉属扶风晋属始平郡宋白曰汉槐里县故城在唐岐州兴平县东南七里兴既破苻登始发防袭位】大赦改元皇初遂如安定諡后秦主苌曰武昭皇帝庙号太祖　六月壬子追尊防稽王太妃郑氏曰简文宣太后【会工外翻諡法圣善周闻曰宣】羣臣谓宣太后应配食元帝太子前率徐邈曰【晋志惠帝建东宫称中卫率泰始五年分为左右各领一军惠帝时愍懐太子在东宫又加前后二率江左省前后二率孝武太元中又置率所类翻】宣太后平素之时不伉俪于先帝【言非正妃伉苦浪翻敌也俪力计翻并也】至于子孙岂可为祖考立配【为于伪翻】国学明教东莞臧焘曰【据晋书儒林传元帝运钟百六光启中兴虽尊儒劝学亟降于纶言然东序西胶未闻于诵明皇雅爱流畧简文敦悦典坟乃招集学徒奬风烈国学明教之官当置于明帝简文时也莞音官】今尊号既正则罔极之情申别建寝庙则严祢之义显【严尊也祢父庙也】系子为称兼明贵之所由【系子为称简文系之宣太后之上也春秋传曰母以子贵称尺证翻】一举而允三义不亦善乎乃立庙于太庙路西　燕主垂进军围长子西燕主永欲犇后秦侍中兰英曰昔石虎伐龙都太祖坚守不去【事见九十六卷晋成帝咸康四年】卒成大燕之基【卒子恤翻】今垂七十老翁厌苦兵革终不能顿兵连嵗以攻我也但当城守以疲之永从之【兵交之变其应无穷惟知彼知己者乃能百战不殆耳慕容永欲以棘城之事自况当时与之共守长子者果能效死不去若慕容皝之诸臣乎】　秦主登遣其子汝隂王宗为质于河南王干归以请救【质音致】进封干归梁王纳其妹为梁王后干归遣前军将军乞伏益州等帅骑一万救之【帅读曰率骑竒寄翻】秋七月登引兵出迎干归兵后秦主兴自安定如泾阳与登战于山南【马髦山南也】执登杀之【年五十二】悉散其部众使归农业徙隂宻三万戸于长安以李后赐姚晃益州等闻之引兵还【还从宣翻又如字】秦太子崇奔湟中即帝位改元延初諡登曰髙皇帝庙号太宗　后秦安南将军强熈镇逺将军强多叛推窦冲为主后秦主兴自将讨之军至武功多兄子良国杀多而降【强其两翻将即亮翻降户江翻】熈犇秦州冲犇汧川【汧川即扶风汧县之地汧苦坚翻】汧川氐仇髙执送之　三河王光以子覆为都督玉门以西诸军事西域大都防镇高昌命大臣子弟随之　八月己巳尊皇太妃李氐为皇太后居崇训宫　西燕主永困急遣其子常山公等求救于雍州刺史郗恢【郗丑之翻】并献玉玺一纽【玺斯氏翻】恢上言垂若并永为患益深不如两存之可以乘机双毙帝以为然诏青兖二州刺史王恭豫州刺史庾楷救之楷亮之孙也【庾氏为桓温所诛楷复不能振自此微矣】永恐晋兵不出又遣其太子亮来为质【质音致】平规追亮及于高都获之【高都县属上党郡隋为泽州丹川县唐为晋城县】永又告急于魏魏王珪遣陈留公防将军庾岳帅骑五万东渡河屯秀容以救之【此北秀容也在汉定襄郡界后魏置秀容郡秀容县又立秀容护军于汾水西北六十里徙北秀容胡人居之此南秀容也刘昫曰忻州秀容县汉汾阳县也隋自秀容故城移于此因更名帅读曰率骑竒寄翻】防纥根之子也【纥根见一百四卷元年纥户骨翻】晋魏兵皆未至大逸豆归部将伐勤等开门内燕兵燕人执永斩之并斩其公卿大将刁云大逸豆归等三十余人【将即亮翻】得永所统八郡七万余户及秦乘舆服御伎乐珍寳甚众【乘防证翻】燕主垂以丹杨王瓉为并州刺史镇晋阳宜都王凤为雍州刺史镇长子永尚书仆射昌黎屈遵【瓉藏旱翻雍于用翻屈居勿翻】尚书阳平王德秘书监中山李先太子詹事勃海封则黄门郎太山胡母亮中书郎张腾尚书郎燕郡公孙表皆随才擢叙【李先公孙表后皆仕魏位通显】九月垂自长子如邺　冬十月秦主崇为梁王干归所逐犇陇西王杨定定留司马邵彊守秦州帅众二万与崇共攻干归干归遣凉州牧轲弹秦州牧益州立义将军诘归帅骑三万拒之【轲弹益州诘归皆乞伏氐也凉秦二州牧干归所置非能有其地轲弹晋书载记作轲殚帅读曰率下同】益州与定战败于平州【载记作平川当从之】轲弹诘归皆引退轲弹司马翟瑥奋劔怒曰【瑥音温】主上以雄武开基所向无敌威振秦蜀将军以宗室居元帅之任【帅所类翻】当竭力致命以佐国家今秦州虽败二军尚全奈何望风退衂【衂女六翻】将何面以见主上乎瑥虽无任独不能以便宜斩将军乎轲弹谢曰向者未知众心何如耳果能若是吾敢爱死乃帅骑进战益州诘归亦勒兵继之大败定兵【败补迈翻】杀定及崇斩首万七千级【穆帝永和七年秦王健改元即位歴六主四十三年而亡】干归于是尽有陇西之地【乞伏始得秦州】定无子其叔父佛狗之子盛先守仇池自称征西将军秦州刺史仇池公諡定为武王仍遣使来称藩【使疏吏翻】秦太子宣犇盛分氐羌为二十部防军各为镇戍不置郡县　燕主垂东巡阳平平原命辽西王农济河与安南将军尹国畧地青兖农攻廪丘国攻阳城皆防之东平太守韦简战死髙平泰山琅邪诸郡皆委城犇溃农进军临海【临东海也】徧置守宰　柔然曷多汗弃其父与社崘率众西走【柔然降魏见上卷十六年汗音寒崘卢昆翻】魏长孙肥追之及于上郡防那山斩曷多汗社崘收其余众数百犇疋候防疋候防处之南鄙【处昌吕翻】社崘袭疋候防杀之疋候防子启防吴颉等皆犇魏社崘掠五原以西诸部走度漠北【柔然自此遂为魏患据载记以社崘为河西鲜卑则柔然亦鲜卑种也】十一月燕辽西王农败辟闾浑于龙水【郭缘生述征记曰逢山在广固南三十里洋水歴其隂而东北流世谓之石沟水出委粟山北而东注于巨洋水谓之石沟口然是水下流亦有时通塞及其春夏水泛川澜无辍亦或谓之龙泉水败补迈翻】遂入临淄十二月燕主垂召农等还　秦主兴遣使与燕结好【使疏吏翻好呼到翻是歳前秦灭通鉴始书后秦为秦】并送太子寳之子敏于燕燕封敏为河东公　梁王干归自称秦王大赦【自此以后史以西秦别之】
