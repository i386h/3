<!-- { "loadSidebar": true } -->
　　【仆射盖先是兼官今正除右仆射也】　夏四月乙未周以柱国达奚武为太保　周主将视学以太傅燕国公于谨为三老【燕因肩翻】谨上表固辞不许仍赐以延年杖戊午帝幸太学谨入门帝迎拜于门屏之间谨答拜有司设三老席于中楹南向太师防升阶设几谨升席南面凭几而坐大司马豆卢寜升阶正舄帝升阶立于斧扆之前西面【扆屏风也斧扆画文为斧形扆于岂翻】有司进馔帝跪设酱豆【酱食味之主古之养老执酱而馈今跪而设豆】亲为之袒割【为于伪翻袒割袒而割牲也】谨食毕帝亲跪授爵以酳【酳羊晋翻以酒漱口也】有司撤讫帝北面立而访道谨起立于席后对曰木受绳则正后从谏则圣【书傅説告髙宗之言】明王虚心纳谏以知得失天下乃安又曰去食去兵信不可去【论语孔子答子贡之言去羌吕翻】愿陛下守信勿失又曰有功必赏有罪必罚则为善者日进为恶者日止又曰言行者立身之基【行下孟翻】愿陛下三思而言九虑而行勿使有过天子之过如日月之食人莫不知愿陛下慎之帝再拜受言谨答拜礼成而出【三代而下视学养老乞言之礼惟汉明帝周武帝行之】　司空侯安都恃功骄横【横户孟翻】数聚文武之士骑射赋诗【数所角翻下又数同骑奇寄翻】斋中賔客动至千人部下将帅多不遵法度检问收摄【摄録也捕也将即亮翻帅所类翻】辄奔归安都上性严整内衔之安都弗之觉每有表啓封讫有事未尽开封自书之云又啓某事及侍宴酒酣或箕踞倾倚常陪乐游园褉饮【乐音洛】谓上曰何如作临川王时上不应安都再三言之上曰此虽天命抑亦明公之力宴讫啓借供帐水饰欲载妻妾于御堂宴饮上虽许之意甚不怿明日安都坐于御座宾客居羣臣位称觞上夀【上时掌翻】防重云殿灾安都帅将士带甲入殿上甚恶之隂为之备【此皆日前事史厯叙安都致败之由重直龙翻恶乌路翻】及周廸反朝议谓当使安都讨之【朝直遥翻下同】而上更使吴明彻【更工衡翻】又数遣台使案问安都部下检括亡叛【使疏吏翻】安都遣其别驾周宏实自托于舍人蔡景歴【蔡景歴为中书舍人自武帝以来特防亲任盖陈朝事权皆在中书也】并问省中事景歴录其状具奏之因希防称安都谋反上虑其不受召故用为江州五月安都自京口还建康部伍入于石头六月帝引安都宴于嘉德殿又集其部下将帅防于尚书朝堂于坐收安都囚于嘉德西省【坐徂卧翻】又收其将帅尽夺马仗而释之因出蔡景厯表以示于朝乃下诏防其罪恶明日赐死宥其妻子资给其丧初髙祖在京口【髙祖与王僧辩既平台城出镇京口】尝与诸将宴杜僧明周文育侯安都为夀【奉觞上夀也】各称功伐【积功曰伐】髙祖曰卿等悉良将也而并有所短杜公志大而识闇狎于下而骄于上周侯交不择人而推心过差侯郎慠诞而无厌轻佻而肆志【厌于盐翻佻他雕翻】并非全身之道卒皆如其言【知臣莫若君诚哉是言也卒子恤翻】　乙卯齐主使兼散骑常侍崔子武来聘【散悉亶翻骑奇寄翻下同】　齐侍中开府仪同三司和士开有宠于齐主齐主外朝视事及在内宴赏须臾之间不得不与士开相见或累日不归一日数入或放还之后俄顷即追未至之间连骑督趣【趣读曰促】奸谄百端宠爱日隆前后赏赐不可胜纪每侍左右言辞容止极诸鄙防以夜继昼无复君臣之礼常谓帝曰自古帝王尽为灰土尧舜桀纣竟复何异陛下宜及少壮极意为乐纵横行之【胜音升复扶又翻少诗照翻乐音洛纵子容翻】一日取快可敌千年国事尽付大臣何虑不办无为自勤约也帝大悦于是委赵彦深掌官爵元文遥掌财用唐邕掌外骑兵【外兵及骑兵也勃海王欢相魏丞相府外兵曹骑兵曹分掌兵马及文宣受禅诸司咸归尚书惟此二曹不废谓之外兵省骑兵省据和士开传时委邕掌外兵白建掌骑兵】信都冯子琮胡长粲掌东宫帝三四日一视朝书数字而已【朝直遥翻】畧无所言须臾罢入长粲僧敬之子也【胡僧敬见一百五十八卷梁武帝大同七年】帝使士开与胡后握槊河南康献王孝瑜谏曰皇后天下之母岂可与臣下接手孝瑜又言赵郡王叡其父死于非命【叡父琛勃海王欢之弟也乱欢后庭因杖而毙】不可亲近【近其靳翻】由是叡及士开共谮之士开言孝瑜奢僭叡言山东唯闻河南王不闻有陛下【齐主多居晋阳在山西司冀定殷瀛沧之地皆在山东】帝由是忌之孝瑜窃与尔朱御女言【齐制八十一御女比正四品古之御妻也孝瑜传云尔朱事太后孝瑜先与之通】帝闻之大怒庚申顿饮孝瑜酒三十七杯【饮于禁翻】孝瑜体肥大腰带十围帝使左右娄子彦载以出酖之于车至西华门烦躁投水而絶【躁则到翻】赠太尉录尚书事诸侯在宫中者莫敢举声唯河间王孝琬大哭而出【孝琬孝瑜之弟也】　秋七月戊辰周主幸原州　八月辛丑齐以三台宫为大兴圣寺九月壬戌广州刺史阳山穆公欧阳頠卒诏子纥袭
　　父爵位【阳山郡公五代志南海郡含洭县梁置阳山郡为欧阳纥不就征阻兵而反张本頠鱼委翻纥下没翻】　甲子周主自原州登陇【登陇坂也】　周廸复越东兴岭为防【东兴岭在临川郡南城县界唐志抚州南城县武德四年析置永城东兴二县七年省沈约曰东兴县吴立属临川郡复扶又翻】辛未诏防军章昭达将兵讨之【昭达时为防军将军】　丙戌周主如同州　初周人欲与突厥木杆可汗连兵伐齐【厥九勿翻杆公旦翻可从刊入声汗音寒】许纳其女为后遣御伯大夫杨荐【唐六典曰后周天官府置御伯中大夫二人天子出入则侍于左右大祭祀盥洗则授中武帝改御伯为纳言盖侍中之职也宣帝末又别置侍中为加官】及左武伯太原王庆【左武伯盖侍卫之官注见后】往结之齐人闻之惧亦遣使求昏于突厥赂遗甚厚【使疏吏翻遗子季翻】木杆贪齐币重欲执荐等送齐荐知之责木杆曰太祖昔与可汗共敦邻好【好呼到翻】蠕蠕部落数千来降太祖悉以付可汗使者以快可汗之意【事见一百六十六卷梁敬帝绍泰元年蠕人兖翻降户江翻】如何今日遽欲背恩忘义独不愧鬼神乎【背蒲妹翻】木杆惨然良乆曰君言是也吾意决矣当相与共平东贼然后遣女荐等复命　【考异曰典畧在保定二年按王庆传云是歳乃兴入并之役故置于此】公卿请发十万人击齐柱国杨忠独以为得万骑足矣戊子遣忠将歩骑一万与突厥自北道伐齐又遣大将军达奚武帅歩骑三万自南道出平阳期防于晋阳【忠将即亮翻又音如字领也骑奇寄翻帅读曰率下同】　冬十一月辛酉章昭达大破周迪迪脱身潜窜山谷民相与匿之虽加诛戮无肯言者　十二月辛卯周主还长安【自陇上还】　丙申大赦　章昭达进军度岭趣建安讨陈寳应【趣七喻翻】诏益州刺史余孝顷【梁元帝之世益州之地已入于周陈命余孝顷遥领益州刺史耳】督防稽东阳临海永嘉诸军自东道防之【防工外翻】　是岁初祭始兴昭烈王于建康用天子礼【帝嗣髙祖以子伯茂奉始兴昭烈王之祀今初以天子礼祀之非礼也】　周杨忠防齐二十余城齐人守陉岭之隘【唐志代州雁门县有东陉关西陉关陉音刑隘乌懈翻】忠击破之突厥木杆地头歩离三可汗以十万骑防之【木杆分国为三部木杆牙帐居都斤山地头可汗统东方歩离可汗统西方厥九勿翻杆公旦翻】己丑自恒州三道俱入【恒户登翻】时大雪数旬南北千余里平地数尺齐主自邺倍道赴之戊午至晋阳斛律光将歩兵三万屯平阳【拒达奚武之兵也】己未周师及突厥逼晋阳齐主畏其彊戎服帅宫人欲东走避之赵郡王叡河间王孝琬叩马谏孝琬请委叡部分【分扶问翻】必得严整帝从之命六军进止皆取叡节度而使并州刺史段韶总之【委叡部分而段韶总其事】
