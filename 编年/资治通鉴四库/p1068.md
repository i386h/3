<!-- { "loadSidebar": true } -->
　　六年春正月甲辰以彰义留后呉少阳为节度使　庚申以前淮南节度使李吉甫为中书侍郎同平章事二月壬申李藩罢为太子詹事　己丑忻王造薨【造代宗之子皇叔祖也】　宦官恶李绛在翰林【恶乌路翻】以为户部侍郎判本司【判本司者判户部职事唐自中世以后户部侍郎或判度支故以判户部为判本司此二十四司之司也】上问故事户部侍郎皆进羡余【羡弋线翻】卿独无进何也对曰守土之官厚敛于人以市私恩天下犹共非之况户部所掌皆陛下府库之物给纳有籍安得羡余若自左藏输之内藏【敛力赡翻藏徂浪翻】以为进奉是犹东库移之西库臣不敢踵此也【自宗时王鉷嵗进钱以供天子燕私至裴延龄而其极矣】上嘉其直益重之　乙巳上问宰相为政寛猛何先权德舆对曰秦以惨刻而亡汉以寛大而兴太宗观明堂图禁抶人背【事见一百九十三卷贞观四年抶丑栗翻】是故安史以来屡有悖逆之臣皆旋踵自亡【悖蒲内翻又蒲没翻】由祖宗仁政结于人心人不能忘故也然则寛猛之先后可见矣上善其言　夏四月戊辰以兵部尚书裴垍为太子賔客李吉甫恶之也【恶乌路翻】　庚午以刑部侍郎盐铁转运使卢坦为户部侍郎判度支或告泗州刺史薛謇为代北水运使有异马不以献事下度支【謇知辇翻下户嫁翻】使廵官往验未返上迟之使品官刘泰昕按其事【唐内待省有品官白身二千九百三十二人昕许斤翻】卢坦曰陛下既使有司验之又使品官继往岂大臣不足信于品官乎臣请先就黜免上召泰昕还【还音旋又如字】五月前行营粮料使于臯謩董溪【行营谓前讨恒州行营】坐赃数千缗敕贷其死臯谟流春州溪流封州行至潭州并追遣中使赐死【春州汉合浦郡髙凉县地隋为髙凉郡之阳春县唐置春州京师东南六千四百四十八里封州至京师水陆四千五百一十里潭州古长沙郡晋置湘州隋改潭州京师南二千四百四十五里】权德舆上言以为臯谟等罪当死陛下肆诸市朝【何晏曰已刑而陈其尸曰肆朝直遥翻】谁不惧法不当已赦而杀之溪晋之子也【董晋相德宗后镇宣武薨于镇】　庚子以金吾大将军李惟简为鳯翔节度使【李惟简惟岳之弟也】陇州地与吐蕃接旧常朝夕相伺【伺相吏翻】更入攻抄【更工衡翻抄楚交翻】人不得息惟简以为边将当谨守备蓄财谷以待冦不当覩小利起事盗恩【生事邀功窃取官赏是为盗恩】禁不得妄入其地【禁妄入吐蕃界】益市耕牛铸农器以给农之不能自具者増恳田数十万亩属嵗屡稔【属之欲翻屡良遇翻又如字】公私有余贩者流及他方　赐振武节度使阿跌光进姓李氏　六月丁夘李吉甫奏自秦至隋十有三代【吉甫所谓十三代以秦汉魏晋宋齐梁陈北魏北齐周隋为数也】设官之多无如国家者天寳以后中原宿兵见在可计者八十余万【见贤遍翻】其余为啇贾僧道不服田亩者什有五六【贾音古】是常以三分劳筋苦骨之人奉七分待衣坐食之辈也今内外官以税钱给俸者不下万员天下三百余县或以一县之地而为州一乡之民而为县者甚众请敕有司详定废置吏员可省者省之州县可并者并之入仕之涂可减者减之又国家旧章依品制俸官一品月俸钱三十缗【永徽之制一品月俸八千开元二十四年令百官防閤庶仆俸食杂用以月给之揔称月俸一品为钱三万一千】职田禄米不过千斛【唐初给一品职田六十顷禄七百石】艰难以来増置使额厚给俸钱【自兵兴后权臣増领诸使月给厚俸比开元制禄数倍】大厯中权臣月俸至九千缗州无大小刺史皆千缗【新志云权臣月俸有至九十万者刺史亦至十万即此数也】常衮为相始立限约【事见二百二十五卷代宗大厯十二年】李泌又量其闲剧随事増加【事见一百三十三卷德宗贞元四年量音良下同】时谓通济理难减削然犹有名存职废或额去俸存闲剧之间厚薄顿异请敕有司详考俸料杂给量定以闻【按常衮为相増京官正员及诸道观察使都团练使副使以下料钱李泌为相又増百官及畿内官月俸复置手力资课嵗给钱左右卫上将军以下又有六杂给一曰粮米二曰盐三曰私马四曰手力五曰随身六曰春冬服私马则有刍豆手力则有资钱随身则有粮米盐春冬服则有布绢絁防绵射生神防大将军増以鞋州县官有手力杂给钱李吉甫请就加详校而量定之也】于是命给事中叚平仲中书舍人韦贯之兵部侍郎许孟容户部侍郎李绛同详定　秋九月富平人梁悦报父仇杀秦杲自诣县请罪敕复讐据礼经则义不同天【礼记曰父之讐不与共戴天】征法令则杀人者死礼法二事皆王教之大端有此异同固资论辩宜令都省集议闻奏【都省尚书都省】职方员外郎韩愈议以为律无其条非阙文也盖以不许复讐则伤孝子之心而乖先王之训许复讐则人将倚法专杀无以禁止其端矣故圣人丁宁其义于经而深没其文于律其意将使法吏一断于法【断丁乱翻】而经术之士得引经而议也宜定其制曰凡复父讐者事发具申尚书省集议奏闻酌其宜而处之【处昌吕翻】则经律无失其指矣敕梁悦杖一百流循州【循州古龙川县地旧志至东都四千八百里加东都至京师道里从可知也】　甲寅吏部奏凖敕并省内外官计八百八员诸司流外一千七百六十九人　黔州大水壊城郭【黔音禽又其亷翻壊音怪】观察使窦羣发溪洞蛮以治之【黔中观察使领辰锦施叙奬夷播思费南溪溱等州又有羁縻州五十大率皆溪洞蛮也治直之翻】督役太急于是辰溆二州蛮反【溆州本巫州天授二年改沅州开元十三年以沅原声相近复为巫州大厯五年更名溆州　考异曰旧传作辰锦二州今从实录】羣讨之不能定戊午贬羣开州刺史【开州治开江县因县名州京师南一千四百六十里】　冬十一月弓箭库使刘希光【唐内诸司使弓箭库使在军器库使之下】受羽林大将军孙璹钱二万缗为求方镇【璹神六翻为于伪翻】事觉赐死事连左卫上将军知内侍省事吐突承璀丙申以承璀为淮南监军上问李绛朕出承璀何如对曰外人不意陛下遽能如是上曰此家奴耳向以其驱使之久【承璀事帝于东宫】故假以恩私若有违犯朕去之轻如一毛耳【去羌吕翻】　十六宅诸王既不出閤　【考异曰新李吉甫传作十宅按旧纪自此至唐末皆云十六宅新传误也　余按开元以来皇子多居禁中诏附苑城为大宫分院而处号十王宅中人押之就夹城参天子起居其后増为十六宅旧史曰开元于安国寺东附苑城为大宅分院而居号十王宅十王谓庆忠棣鄂仪颍永荣延济其后盛仪寿丰恒梁六王又就封入内宅此十六宅得名之始也】其女嫁不以时选尚者皆由宦官率以厚赂自逹李吉甫上言自古尚主必择其人独近世不然十二月壬申诏封恩王等六女为县主委中书门下宗正吏部选门地人才称可者嫁之【称尺证翻】　己丑以户部侍郎李绛为中书侍郎同平章事　【考异曰旧传曰吐突承璀恩宠莫二是嵗将用绛为宰相前一日出璀为淮南监军翌日降制以绛同平章事新传曰绛所言无不听帝欲遂以为相而承璀宠方盛忌其进隂有毁短帝乃出璀淮南监军翌日拜绛同平章事今据实録出承璀至绛入相五十四日旧传云翌日误也】李吉甫为相多修旧怨上颇知之故擢绛为相吉甫善逢迎上意而绛鲠直数争论于上前【数所角翻】上多直绛而从其言由是二人有隙　闰月辛夘朔黔州奏辰溆贼帅张伯靖冦播州费州【溆音叙】试太子通事舍人李渉【唐太子通事舍人属右春坊员八人正七品下掌导宫臣辞见承令劳问此职事官也若李渉则试官】知上于吐突承璀恩顾未衰乃投匦上疏称承璀有功希光无罪承璀久委心腹不宜遽弃知匦使谏议大夫孔戣见其副章诘责不受渉乃行赂诣光顺门通之【戣渠翻武后垂拱四年置匦四枚共为一室列于朝堂东方木位主春色青配仁仁者以亭育为本以青匦置于东有能告养人及劝农之事者投之铭曰延恩匦南方火位主夏色赤配信信者风化之本以丹匦置于南有能正谏论时政得失者投之铭曰招谏匦西方金位主秋色白配义义者以断决为本以素匦置于西有欲自陈抑屈者投之铭曰申寃匦北方水位主冬色配智智者谋虑之本以匦置于北能告以谋智者投之铭曰通匦以谏议补拾充使于朝堂知匦事毎日所有投书至暮并即进入其诣光顺门进状者閤门使收而进之宋朝改知匦使为理检使宋白曰光顺门外即昭庆门匦居洧翻】戣闻之上疏极言渉奸险欺天请加显戮戊申贬渉峡州司仓【峡州古夷陵地蜀置宜都郡梁置宜州后魏改拓州取开拓之义周武帝以州扼三峡之口改曰峡州旧志峡州京师东南一千八百八十八里】渉渤之兄【李渤时隐于少室山】戣巢父之子也【孔巢父死于李懐光之难】　辛亥惠昭太子宁薨【宁立为太子见上卷四年三月】　是嵗天下大稔米斗有直二钱者
