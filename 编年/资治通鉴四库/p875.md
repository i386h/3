<!-- { "loadSidebar": true } -->
　　五年春正月壬戍酋冻就内附以其地置劒州【冻就特浪生卜楼大首领也劒州羁縻属松州都督府】　三月戊午上行幸万年宫【考异曰实録戊午以下皆为二月按长厯二月丁丑朔无戊午戊午三月十二日也】　庚申加赠武徳功臣屈突通等十三人官初王皇后无子萧淑妃有宠　【考异曰新旧唐书或作萧淑妃或作萧良娣实録皆作良娣废王后诏亦曰良娣萧氏按当时后宫位号无良娣名唯汉世太子宫有良娣疑髙宗在东宫时萧为良娣及即位拜淑妃也】王后疾之上之为太子也入侍太宗见才人武氏而悦之【才人晋武帝所制爵视千石以下宋齐之时以为散职梁于九嫔之下置五职三职才人位列三职比驸马都尉唐承隋制才人五人正五品】太宗崩武氏随众感业寺为尼【长安志曰贞观二十三年五月太宗上僊其年即以安业坊济度尼寺为灵寳寺尽度太宗嫔御为尼以处之程大昌曰以通鉴及长安志及吕大坊长安图参定通鉴言武氏在感业寺长安志在安业寺惟此差不同然志能言寺之位置及始末则安业者是也】忌日上诣寺行香见之武氏泣上亦泣王后闻之隂令武氏长髪【长知两翻】劝上内之后宫欲以间淑妃之宠【闲古苋翻】武氏巧慧多权数初入宫卑辞屈体以事后后爱之数称其美于上【数所角翻】未防大幸【防居岂翻】拜为昭仪后及淑妃宠皆衰更相与共譛之上皆不纳昭仪欲追赠其父而无名故托以褒赏功臣而武士彠预焉【为废皇后淑妃张本彠一虢翻】　乙丑上幸鳯泉汤【鳯泉汤在岐州郿县】乙巳还万年宫夏四月大食发兵击波斯【波斯国居逹遏水之西距京师万五千里而嬴东与吐火罗康接北邻突厥可萨部西南皆濒海其先波斯匿王大月氏别裔王因以姓又以为国号杜佑曰波斯国即条支之故地大月氏之别种其先有波斯匿王因以为号大食本波斯地隋大业中有波斯国人牧于俱纷摩地山有兽言曰山西三穴有利兵黑质而白文得之者王走视如言石文言当反乃诡众裒亡命于恒曷水劫商旅保西鄙自王移黑石寳之国人往讨皆大败而还于是遂强】杀波斯王伊嗣侯伊嗣侯之子卑路斯奔吐火罗大食兵去吐火罗发兵立卑路斯为波斯王而还　闰月丙子以处月部置金满州【其地近古轮防属北庭都防府】　丁丑夜大雨山水涨溢冲武门【此万年宫之武门也唐离宫诸门盖略仿宫城之制】宿卫士皆散走右领军郎将薛仁贵曰【唐制自左右卫至左右金吾卫其属各有左右中郎将府有中郎将及左郎将右郎将将即亮翻】安有宿卫之士天子有急而敢畏死乎乃登门桄大呼以警宫内【桄枯黄翻门前横木也呼火故翻】上遽出乘髙俄而水入寝殿水溺卫士及麟游居人【隋文帝于岐州之北置仁寿宫太业初置普润县义寕二年于宫获白麟因分普润于宫置麟游县仁寿宫唐改为九成宫又改曰万年宫溺奴狄翻】死者三千余人　壬辰新罗女王金真徳卒诏立其弟春秋为新罗王　六月丙午恒州大水呼沱溢漂溺五千三百家【恒户登翻沱徒河翻】　中书令柳奭以王皇后宠衰内不自安请解政事癸亥罢为吏部尚书　秋七月丁酉车驾至京师　戊戍上谓五品以上曰顷在先帝左右见五品以上论事或仗下面陈【唐制常朝诸卫皆立仗仗下宰执谏官奏事】或退上封事终日不絶【上时掌翻】岂今日独无事邪何公等皆不言也　冬十月雇雍州四万一千人筑长安外郭三旬而毕【雇者以钱若物酬其功事不徒役其力也雍于同翻】癸丑雍州参军薛景宣上封事言汉惠帝城长安寻晏驾【事见十二卷汉惠帝三年五年上时掌翻下同】今复城之【复扶又翻】必有大咎于志宁等以景宣言渉不顺请诛之上曰景宣虽狂妄若因上封事得罪恐絶言路遂赦之　髙丽遣其将安固将髙丽靺鞨兵击契丹【丽力知翻将即亮翻靺鞨音末曷契欺讫翻又音吃】松漠都督李窟哥御之大败髙丽于新城【窟苦骨翻败补迈翻】　是岁大稔洛州粟米斗两钱半秔米斗十一钱【秔音庚稲之不黎者】　王皇后萧淑妃与武昭仪更相譛诉【更工衡翻】上不信后淑妃之语独信昭仪后不能曲事上左右母魏国夫人柳氏及舅中书令柳奭入见六宫又不为礼武昭仪伺后所不敬者【伺相吏翻】必倾心与相结所得赏赐分与之由是后及淑妃动静昭仪必知之皆以闻于上后宠虽衰然上未有意废也防昭仪生女后怜而弄之后出昭仪潜扼杀之覆之以被【覆敷又翻】上至昭仪阳欢笑发被观之女已死矣即惊啼问左右左右皆曰皇后适来此上大怒曰后杀吾女昭仪因泣数其罪【数所具翻】后无以自明上由是有废立之志又畏大臣不从乃与昭仪幸太尉长孙无忌第酣饮极驩席上拜无忌宠子三人皆为朝散大夫【朝直遥翻散悉亶翻】仍载金寳缯锦十车以赐无忌上因从容言皇后无子以讽无忌【从才容翻】无忌对以佗语竟不顺防上及昭仪皆不悦而罢昭仪又令母杨氏诣无忌第屡有祈请无忌终不许礼部尚书许敬宗亦数劝无忌无忌厉色折之【上于无忌官及庶孽又有横赐意可知矣无忌欲格其非心则辞而不受可也为无忌得罪张本数所角翻折之舌翻】
