<!-- { "loadSidebar": true } -->
　　四年春正月郊祀高祖以配天宗祀孝文以配上帝【师古曰郊祀祀于郊也宗尊也祀于明堂也上帝太微五帝也一曰昊天上帝也王肃曰上帝天也马融曰上帝泰一之神在紫微宫天之最尊者杜佑曰元气广大则称昊天人之所尊莫过于帝托之于天故称上帝】改殷绍嘉公曰宋公周承休公曰郑公【成帝绥和元年封殷绍嘉公进周承休侯爵为公为二王后】　诏妇女非身犯法及男子年八十以上七岁已下家非坐不道诏所名捕【张晏曰名捕谓下诏所特捕也】它皆无得系其当验者即验问【师古曰就其所居而问】定着令　二月丁未遣大司徒宫大司空丰等奉乗舆法驾迎皇后于安汉公第授皇后玺绂【乗绳证翻续汉志皇后绶与乗舆同四采黄赤缥绀长丈九尺九寸五百首玺盖亦玉玺也师古曰绂所以系玺音弗　考异曰王莽传云四月丁未平纪云二月丁未立皇后王氏下云夏皇后见于高庙外戚传云明年春迎皇后于安汉公第然则言四月者误也】入未央宫大赦天下　遣太仆王恽等八人各置副假节【副副使也恽等持节其副则假之以节恽于粉翻】分行天下【行下孟翻】览观风俗　夏太保舜等及吏民上书者八千余人咸请如陈崇言加赏于安汉公章下有司【下遐稼翻下同】有司请益封公以召陵新息二县及黄邮聚新野田【新息召陵二县属汝南郡续汉志南阳郡新野县有东乡故新都王莽所封也又有黄邮聚聚才谕翻】采伊尹周公称号加公为宰衡【伊尹曰阿衡周公位冡宰称尺证翻】位上公三公言事称敢言之赐公太夫人号曰功显君【莽母也】封公子男二人安为褒新侯临为赏都侯【莽封新都侯析其国名二字加褒赏以封其二子】加后聘三千七百万合为一万万以明大礼太后临前殿亲封拜安汉公拜前二子拜后如周公故事【成王之侯伯禽于鲁也周公拜前鲁公拜后】莽稽首辞让【稽音啓】出奏封事愿独受母号还安临印韨及号位戸邑【韨即绂音弗】事下【下遐嫁翻】太师光等皆曰赏未足以直功【师古曰直当也】谦约让公之常节终不可听忠臣之节亦宜自屈而伸主上之义宜遣大司徒大司空持节承制诏公亟入视事诏尚书勿复受公之让奏【复扶又翻下同】奏可莽乃起视事止减召陵黄邮新野之田而已莽复以所益纳征钱千万遗太后左右奉共养者【遗于季翻下同白虎通曰纳征用纁共居用翻养弋向翻】莽虽专权然所以诳耀媚事太后下至旁侧长御方故万端赂遗以千万数白尊太后姊妹号皆为君食汤沐邑【姊君挟为广恩君君力为广惠君君弟为广施君】以故左右日夜共誉莽【誉音余】莽又知太后妇人厌居深宫中莽欲虞乐以市其权【乐音洛】乃令太后四时车驾巡狩四郊【张晏曰市权者以游观之乐易其权若市贾然师古曰虞与娯同邑外谓之郊近二十里也仲冯曰言郊不必二十里也】存见孤寡贞妇所至属县辄施恩惠赐民钱帛牛酒岁以为常太后旁弄儿病在外舍【服防曰官婢侍史生儿取以作弄儿也】莽自亲之其欲得太后意如此太保舜奏言天下闻公不受千乗之土【古者诸公之国地方百里出兵车千乗】辞万金之币【谓聘后之币也】莫不乡化【乡读曰向】蜀郡男子路建等辍讼惭作而虽文王却虞芮何以加【师古曰却退也虞芮二国名也并在河之东二国之君争田不平闻文王之徳乃往防焉入周之境则耕者让畔行者让路乃相谓曰我小人也不可以履君子之庭遂相让以其所争为闲田而怍才各翻】宜报告天下于是孔光愈恐固称疾辞位太后诏太师毋朝【朝直遥翻】十日一入省中置几杖赐餐十七物然后归官属按职如故【师古曰食具有十七种物言十日一入朝受此宠礼它日则常在家自养而其属官依常各行职务】　莽奏起明堂辟雍灵台【应劭曰明堂所以正四时出教化明堂上圆下方八窓四达布政之宫在国之阳上八窓法八风四达法四时九室法九州十二重法十二月三十六戸法三十六雨七十二牖法七十二风黄帝曰合宫冇虞曰总章殷曰阳馆周曰明堂辟雍者象璧圜之以水象教化流行大戴礼明堂以茅盖上圆下方天子曰灵台诸侯曰观台以望气书云物】为学者筑舍万区【为于伪翻】制度甚盛立乐经益博士员经各五人征天下通一蓺教授十一人以上及有逸礼古书天文图防【张衡曰图防虚妄非圣人之法刘向父子领校秘书阅定九流亦无防録成哀之后乃始闻之】钟律月令兵法史篇文字【孟康曰史籀所作十五篇古文书也师古曰周宣王太史史籀所作大篆书也籀直救翻】通知其意者皆诣公车纲罗天下异能之士前后至者千数皆令记説廷中将令正乖谬壹异説云【令各造廷中而记其説也】又征能治河者以百数【治直之翻】其大略异者长水校尉平陵闗并【姓谱阙夏大夫闗龙逢之后风俗通闗令尹喜之后】言河决率常于平原东郡左右其地形下而土疏恶【疏音疎】闻禹治河时本空此地以为水猥盛则放溢少稍自索【少诗沼翻师古曰猥多也索尽也音先各翻】虽时易处犹不能离此【离力智翻】上古难识近察秦汉以来河决曹卫之域【汉之济隂定陶故曹国也东郡及魏郡黎阳古卫地也】其南北不过百八十里可空此地勿以为官亭民室而已御史临淮韩牧以为可略于禹贡九河处穿之纵不能为九但为四五宜有益大司空掾王横言河入勃海地高于韩牧所欲穿处往者天常连雨东北风海水溢西南出寖数百里九河之地已为海所渐矣【师古曰渐寖也读如本字又音子亷翻】禹之行河水本随西山下东北去【师古曰行谓通流也】周谱云定王五年河徙【如淳曰谱音补世统谱谍也】则今所行非禹之所穿也又秦攻魏决河灌其都【事见七卷秦始皇二十二年】决处遂大不可复补【复扶又翻】宜却徙完平处更开空【空音孔师古曰空犹穿】使縁西山足乗高地而东北入海乃无水灾【西山谓黎阳以西诸山】司空掾沛国桓谭典其议为甄丰言【为于伪翻下同】凡此数者必有一是宜详考验皆可豫见计定然后举事费不过数亿万亦可以事诸浮食无产业民【师古曰事谓役使也】空居与行役同当衣食衣食县官而为之作乃两便【师古曰言无产业之人端居无为及发行力役俱须衣食耳今县官给其衣食而使修治河水是为公私两便也】可以上继禹功下除民疾时莽但崇空语无施行者　羣臣奏言昔周公摄政七年制度乃定今安汉公辅政四年营作二旬大功毕成宜升宰衡位在诸侯王上诏曰可仍令议九锡之法【应劭曰九锡一曰车马二曰衣服三曰乐器四曰朱戸五曰纳陛六曰虎贲百人七曰鈇钺八曰弓矢九曰秬鬯此皆天子制度尊之故事事锡与但数少耳张晏曰九锡经本无文周礼以为九命春秋説有之臣瓉曰九锡备物覇者之盛礼齐桓晋文犹不能备郑曰按九锡之名古无有也王制三公一命衮若有加则赐也不过九命孔颖达曰郑意以为九命之外别加九赐案礼纬含文嘉上列九锡之差下云四方所瞻之成侯子所望宋均注云九锡者乃四方所共见公侯伯子男所希望孔引含文嘉所谓九锡与应劭同独乐器曰乐则耳宋均注云进退有节行步有度赐之车马以代其步言成文章行成法则赐之衣服以表其徳长于教训内懐至仁赐之乐则以化其民居处修理房内不渫赐之朱戸以明其别动作有礼赐之纳陛以安其体勇猛劲疾执义坚彊赐之虎贲以备非常亢扬威武志在宿卫赐之斧钺使得专杀内懐仁徳执防不倾赐之弓矢使得专征孝慈父母赐之秬鬯以事先祖】　莽奏尊孝宣庙为中宗孝元庙为高宗又奏毁孝宣皇考庙勿修【宣帝元康元年尊悼园曰皇考】罢南陵云陵为县【南陵文帝母薄太后陵云陵昭帝母赵太后陵】奏可　莽自以北化匈奴东致海外南懐黄支【莽自奏曰越裳氏重译献白雉黄支自三万里贡犀东夷王度大海奉国珍匈奴单于顺制去二名】唯西方未有加乃遣中郎将平宪等多持金币诱塞外羌使献地愿内属宪等奏言羌豪良愿等种可万二千人愿为内臣【种章勇翻】献鲜水海允谷盐池【地理志金城郡临羌县西北至塞外有西海盐池阚骃云西有卑禾羌海即献王莽地为西海郡者也郦道元曰世谓之青海东去西平二百五十里】平地美艸皆与汉民自居险阻处为藩蔽问良愿降意【降戸江翻】对曰太皇太后圣明安汉公至仁天下太平五谷成孰或禾长丈余【长直亮翻】或一粟三米或不种自生或茧不蚕自成甘露从天下醴泉自地出鳯皇来仪神爵降集从四岁以来【谓自莽辅政以来也】羌人无所疾苦故思乐内属宜以时处业【处谓度地以处之业谓使各有作业也乐音洛处昌吕翻】置属国领防事下莽莽复奏【下遐稼翻】今已有东海南海北海郡请受良愿等所献地为西海郡分天下为十二州应古制奏可冬置西海郡　【考异曰王莽传置西海郡在明年秋今从平纪】又增法五十条犯者徙之西海徙者以千万数民始怨矣　梁王立坐与卫氏交通废徙南郑自杀【卫氏帝外家也】　分京师置前煇光后丞烈二郡【前煇光盖领长安以南诸县后丞烈盖领长安以北诸县也】更公卿大夫八十一元士官名位次及十二州名【更工衡翻】分界郡国所属罢置改易天下多事吏不能纪矣
