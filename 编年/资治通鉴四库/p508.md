<!-- { "loadSidebar": true } -->
　　为右仆射慕容豪为幽州刺史镇肥如　己亥谯王尚之大破庾楷于牛渚楷单骑奔桓【为后杀楷张本】会稽王道子以尚之为豫州刺史弟恢之为骠骑司马丹杨尹允之为吴国内史休之为襄城太守【元帝渡江以丹杨春谷县置襄城郡】各拥兵马以为已援乙巳桓大破官军于白石【白石在巢县界水经注栅江水导源巢湖束左会清溪水谓之清溪口栅水又东左会白石山水水发白石山西迳李鹊城南西南注栅水】与杨佺期进至横江尚之退走恢之所领水军皆没丙午道子屯中堂元显守石头己酉王珣守北郊谢琰屯宣阳门以备之【宣阳门建康城南面西头第一门】王恭素以才地陵物既杀王国寳自谓威无不行仗刘牢之为爪牙而但以部曲将遇之【将即亮翻】牢之负其才深懐耻恨元显知之遣庐江太守髙素説牢之【高素亦北府将故使説之説输芮翻下可説同】使叛恭许事成即以恭位号授之又以道子书遗牢之为陈祸福【遗于季翻为于伪翻】牢之谓其子敬宣曰王恭昔受先帝大恩今为帝舅不能翼戴王室数举兵向京师【数所角翻】吾不能审恭之志事捷之日必能为天子相王之下乎【相王谓道子也】吾欲奉国威灵以顺讨逆何如敬宣曰朝廷虽无成康之美亦无幽厉之恶而恭恃其兵威蔑王室【蔑之者视之若无也】大人亲非骨肉义非君臣虽共事少时意好不恊【少时言不多时也少诗沼翻好呼到翻】今日讨之于情义何有恭参军何澹之知其谋以告恭【澹徒览翻】恭以澹之素与牢之有隙不信乃置酒请牢之于众中拜之为兄精兵坚甲悉以配之【王恭素以部曲将遇牢之及闻何澹之言则拜之为兄此岂能得其死力邪适足以速其背已耳】使帅帐下督顔延为前锋【帅读曰率】牢之至竹里斩延以降【降户江翻】遣敬宣及其壻东莞太守髙雅之还袭恭【东莞汉旧县武帝防始元年分琅邪立东莞郡南渡后又置南东莞郡于晋陵界莞音官】恭方出城曜兵敬宣纵骑横击之【骑竒寄翻下同】恭兵皆溃恭将入城雅之已闭城门恭单骑奔曲阿素不习马髀中生疮曲阿人殷确恭故吏也以船载恭将奔桓至长塘湖【长塘湖在晋陵延陵县杜佑曰在润州金坛县风土记阳羡县有洮湖别名长塘湖洮余招翻单锷曰长塘湖在义兴西】为人所告获之送京师斩于倪塘【倪塘在建康东北方山埭南倪氏筑塘因以为名】恭临刑犹理须神色自若【须与须同】谓监刑者曰我闇于信人所以至此【自悔悉以军事委刘牢之也监工衔翻】原其本心岂不忠于社稷邪但令百世之下知有王恭耳并其子弟党与皆死以刘牢之为都督兖青冀幽并徐扬州晋陵诸军事以代恭俄而杨佺期桓至石头殷仲堪至芜湖元显自竹里驰还京师遣丹杨尹王恺等发京邑士民数万人据石头以拒之佺期等上表理王恭求诛刘牢之牢之帅北府之众驰赴京师军于新亭【帅读曰率】佺期见之失色回军蔡洲【蔡洲在今建康府上元县西二十五里】朝廷未知西军虚实仲堪等拥众数万充斥郊畿内外忧逼【言内忧而外逼也】左衞将军桓脩冲之子也言于道子曰西军可説而解也【説输芮翻】脩知其情矣殷桓之下专恃王恭恭既破灭西军沮恐【沮恐言气沮而心恐也沮在吕翻】今若以重利啗及佺期【啗徒览翻饵也】二人必内喜能制仲堪佺期可使倒戈取仲堪矣道子纳之以为江州刺史召郗恢为尚书以佺期代恢为都督梁雍秦三州诸军事雍州刺史以脩为荆州刺史权领左衞文武之镇【左衞文武左卫将军府之僚属及部曲也之往也郗丑之翻雍于用翻】又令刘牢之以千人送之黜仲堪为广州刺史遣仲堪叔父太常茂宣诏敇仲堪回军　张骧子超收合三千余家据南皮自号乌桓王抄掠诸郡【张骧乌桓种也奉燕见一百五卷孝武帝太元九年归魏见上卷元年骧思将翻抄楚交翻】魏王珪命庾岳讨之　杨轨屯亷川收集夷夏众至万余【夏户雅翻】王乞基谓轨曰秃髪氏才髙而兵盛且乞基之主也不如归之轨乃遣使降于西平王乌孤【降户江翻】轨寻为羌酋梁饥所败【酋慈由翻败补迈翻】西犇海【阚骃曰金城临羌县西有卑和羌海郦道元曰古西零之地也音怜】袭乙弗鲜卑而据其地乌孤谓羣臣曰杨轨王乞基归诚于我卿等不速救使为羌人所覆孤甚愧之平西将军浑屯曰【浑古有是姓左传郑有浑罕衞有浑良夫吐谷浑氏后改为浑姓浑戸昆翻】梁饥无经逺大略可一战擒也饥进攻西平西平人田明执太守郭幸而代之以拒饥遣子为质于乌孤【质音致】乌孤欲救之羣臣惮饥兵彊多以为疑左司马赵振曰杨轨新败吕氏方彊洪池以北未可冀也【洪池岭名在凉州姑臧之南唐凉州有洪池府】岭南五郡庶几可取【岭南谓洪池岭南也五郡谓广武西平乐都浇河湟河也几居希翻】大王若无拓之志振不敢言若欲经营四方此机不可失也使羌得西平华夷震动非我之利也乌孤喜曰吾亦欲乘时立功安能坐守穷谷乎【廉川在塞外故谓之穷谷】乃谓羣臣曰梁饥若得西平保据山河不可复制【西平据湟河之要有大小榆谷之饶故云然复扶又翻下同】饥虽骁猛【骁坚尧翻】军令不整易破也【易以豉翻】遂进击饥大破之饥退屯龙支堡【唐鄯州有龙支县刘昫曰龙支汉允吾县地此时当为西平界】乌孤进攻防之饥单骑奔浇河【浇河吐谷浑之地吕光以为郡隋唐之廓州即其地也浇坚尧翻水洄洑曰浇此郡葢置于洮河洄曲处杜佑曰浇河城在廓州达化县贺兰山刘昫曰廓州隋浇河郡治广威县即后汉烧当羌之地前凉置湟河郡后魏置石城郡废帝因县内化隆谷置化隆县后周置廓州唐天寳元年改为广威县管下有达化县吐浑浇河城在县西百二十里杜佑曰浇河城吐谷浑阿豺所筑】俘斩数万以田明为西平内史乐都太守田瑶【乐都注已见二十六卷汉宣帝神爵元年五代志西平郡湟水县后周置乐都郡观此则吕氏已置郡矣杜佑曰湟水一名乐都水唐鄯州治乐音洛】湟河太守张裯【裯除留翻湟水郡葢置于此地】浇河太守王稚皆以郡降【降戸江翻】岭南羌胡数万落皆附于乌孤　西秦王干归遣秦州牧益州武衞将军慕兀【慕兀晋书载记作慕容兀慕兀葢亦乞伏氏载记误也】冠军将军翟瑥帅骑二万伐吐谷浑【冠古玩翻瑥音温】冬十月癸酉燕羣臣复上尊号【复扶又翻上时掌翻】丙子长乐
　　王盛始即皇帝位【乐音洛】大赦尊皇后叚氏曰皇太后太妃丁氏曰献庄皇后初兰汗之当国也盛从燕主寳出亡兰妃奉事丁后愈谨及汗诛盛以妃当从坐欲杀之丁后以妃有保全之功固争之得免然终不为后　大赦　殷仲堪得诏书大怒【得黜广州之诏书也】趣桓杨佺期进军【趣读曰促】等喜于朝命【朝直遥翻下同】欲受之犹豫未决仲堪闻之遽自芜湖南归遣使告谕蔡洲军士曰汝辈不各自散归吾至江陵尽诛汝余口【使疏吏翻余口谓蔡洲之军所余家口留在江陵者】佺期部将刘系帅二千人先归【帅读曰率】等大惧狼狈西还【还从宣翻又如字】追仲堪至寻阳及之仲堪既失职倚等为援等亦资仲堪兵虽内相疑阻势不得不合乃以子弟交质【质音致】壬午盟于寻阳俱不受朝命连名上疏申理王恭求诛刘牢之及谯王尚之并诉仲堪无罪独被降黜【被皮义翻】朝廷深惮之内外骚然乃复罢桓脩【复扶又翻】以荆州还仲堪优诏慰谕以求和解仲堪等乃受诏御史中丞江绩劾奏桓脩専为身计疑误朝廷【谓分江雍以授桓杨佺期自取荆州也劾戸槩翻又戸得翻】诏免脩官初桓在荆州所为豪纵仲堪亲党皆劝仲堪杀之仲堪不聴及在寻阳资其声地【声谓威声地谓门地】推为盟主愈自矜倨杨佺期为人骄悍【悍侯旰翻又下罕翻】每以寒士裁之佺期甚恨宻说仲堪以终为患请于坛所袭之【説输芮翻】仲堪忌佺期兄弟勇健恐既杀不可复制【复扶又翻】苦禁之于是各还所镇亦知佺期之隂谋有取佺期之志【为后杀殷杨张本】乃屯于夏口引始安太守济隂卞范之为长史以为谋主【吴孙皓甘露元年分零陵南部都尉立始安郡属广州晋成帝度属荆州隋唐为桂州之地夏戸雅翻济子礼翻】是时诏书独不赦庾楷以楷为武昌太守初郗恢为朝廷拒西军【为于伪翻】未得江州欲夺恢雍州【雍于用翻】以恢为广州恢闻之惧询于众众皆曰杨佺期来者谁不勠力若桓来恐难与为敌【桓氏世居西楚故众畏之】既而闻佺期代已乃与闾丘羡谋阻兵拒之【闾丘羡时为南阳太守雍之部属也】佺期闻之声言来入沔【沔弥兖翻】以佺期为前驱恢众信之望风皆溃恢请降【降户江翻】佺期入府斩闾丘羡放恢还都至杨口殷仲堪隂使人杀之及其四子托言羣蛮所杀　西秦乞伏益州与吐谷浑王视罴战于度周川【度周川在临洮塞外龙涸之西吐从暾入声谷音浴】视罴大败走保白兰山遣子宕岂为质于西秦以请和【宕徒浪翻质音致】西秦王干归以宗女妻之【妻子细翻】凉建武将军李鸾以兴城降于秃髪乌孤【兴城在允吾县西南】
