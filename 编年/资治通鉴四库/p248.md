<!-- { "loadSidebar": true } -->
　　永建元年春正月帝朝太后于东宫太后意乃安　甲寅赦天下　辛未皇太后阎氏崩　辛巳太傅冯石太尉刘熹以阿党权贵免司徒李郃罢　二月甲申葬安思皇后【贤曰諡法谋虑不愆曰思】　丙戌以太常桓焉为太傅大鸿胪朱宠为太尉参録尚书事长乐少府朱伥为司徒【胪陵如翻乐音洛伥丑羊翻】　封尚书郭镇为定颍侯【以禽阎景功也定颍侯国属汝南郡】　陇西钟羌反校尉马贤击之战于临洮斩首千余级羌众皆降由是凉州复定【洮土刀翻降户江翻复扶又翻】　六月己亥封济南简王错子显为济南王【安帝延光四年济南国絶今绍封諡法一徳不懈曰简又臣谥恭敬行善曰简】　秋七月庚午以卫尉来歴为车骑将军　八月鲜卑冦代郡太守李超战殁　司校尉虞诩到官数月奏冯石刘熹免之又劾奏中常侍程璜陈秉孟生李闰等【劾户概翻又户得翻】百官侧目号为苛刻三公劾奏诩盛夏多拘系无辜为吏民患【三公欲致诩罪言盛夏当顺天地长物之性不当违法拘系无辜劾户槩翻又户得翻】诩上书自讼　【考异曰诩曰帝省其章乃为免司空陶敦按袁纪孙程就国在九月而敦免在十月盖帝由此知敦不直因事免之不然何三府共奏而独免敦也】曰法禁者俗之隄防刑罚者民之衔辔今州曰任郡郡曰任县更相委逺【更工衡翻逺于愿翻】百姓怨穷以茍容为贤尽节为愚臣所发举臧罪非一【臧古赃字通】三府恐为臣所奏遂加诬罪臣将从史鱼死即以尸諌耳【韩诗外曰卫大夫史鱼病且死谓其子曰我数言蘧伯玉之贤而不能进弥子瑕不肖而不能退为人臣生不能进贤退不肖死不当治防正堂殡我于室足矣君问其故子以父言闻君乃立召蘧伯玉而贵之斥弥子瑕而退之徙殡于正堂成礼而后去】帝省其章乃不罪诩【省悉景翻】中常侍张防卖弄权埶请托受取诩案之屡寑不报诩不胜其愤【胜音升】乃自系廷尉奏言昔孝安皇帝任用樊丰交乱嫡统几亡社稷【事见上卷安帝延光三年几居希翻】今者张防复弄威柄【复扶又翻下同】国家之祸将重至矣【重直用翻】臣不忍与防同朝谨自系以闻无令臣袭杨震之迹【杨震事见上卷延光三年】书奏防流涕诉帝诩坐论输左校【将作大匠有左校令掌左工徒输左校者免官为徒输作左校也校户教翻】防必欲害之二日之中考四狱狱吏劝诩自引【自引谓引分自裁也株恋翻】诩曰宁伏欧刀以示逺近【谓宁受刑而死于市也】喑呜自杀【类篇曰啼泣无声谓之喑叹伤谓之呜】是非孰辨邪浮阳侯孙程祝阿侯张贤相率乞见【浮阳侯国属勃海郡见贤遍翻】程曰陛下始与臣等造事之时【贤曰谓帝被废程等谋立之时也】常疾姧臣知其倾国今者即位而复自为何以非先帝乎司校尉虞诩为陛下尽忠【为于伪翻】而更被拘系常侍张防臧罪明正反搆忠良今客星守羽林【史记天官书虚危南有众星曰羽林晋书天文志羽林四十五星在营室南】其占宫中有姧臣宜急收防送狱以塞天变【塞悉则翻】时防立在帝后程叱防曰姧臣张防何不下殿防不得已趋就东箱【贤曰埤苍云箱序也字或作厢】程曰陛下急收防无令从阿母求请【贤曰阿母宋娥也】帝问诸尚书尚书贾朗素与防善证诩之辠帝疑焉谓程曰且出吾方思之于是诩子顗【顗既岂翻】与门生百余人举幡候中常侍高梵车叩头流血诉言枉状梵入言之【梵房戎翻又房泛翻】防坐徙边贾朗等六人或死或黜即日赦出诩程复上书陈诩有大功语甚切激【复扶又翻】帝感悟复徴拜议郎数日迁尚书仆射诩上疏荐议郎南阳左雄曰臣见方今公卿以下类多拱黙【拱黙言拱手而黙无一言】以树恩为贤尽节为愚至相戒曰白璧不可为容容多后福【贤曰容容犹和同也言不可为白璧之清洁常与众人和同也】伏见议郎左雄有王臣蹇蹇之节【易曰王臣蹇蹇匪躬之故】宜擢在喉舌之官【东都谓尚书为喉舌之官以其出纳王命也】必有匡弼之益由是拜雄尚书　浮阳侯孙程等懐表上殿争功帝怒有司劾奏程等干乱悖逆【劾户概翻又户得翻悖蒲没翻又蒲内翻】王国等皆与程党乆留京都益其骄恣帝乃免程等官悉徙封逺县因遣十九侯就国敇雒阳令促期发遣司徒掾周举説朱伥曰朝廷在西钟下时非孙程等岂立【东都谓天子为国家又谓为朝廷説输芮翻伥丑羊翻】今忘其大徳録其小过如道路夭折【夭于绍翻】帝有杀功臣之讥及令未去宜急表之伥曰今诏指方怒吾独表此必致罪谴举曰明公年过八十位为台辅不于今时竭忠报国惜身安宠欲以何求禄位虽全必陷佞邪之讥谏而获罪犹有忠贞之名若举言不足采请从此辞伥乃表諌帝果从之程徙封宜城侯【宜城县属南郡春秋之罗国也　考异曰袁纪秋七月有司奏浮阳侯孙程祝阿矦张贤为司校尉虞诩诃叱左右谤讪大臣妄造不祥干乱悖逆王国等皆与程党乆留京师益其骄溢诏免程等徙为都梁侯程怨恨封还印绶更封为宜城侯范书孙程亦云坐讼虞诩呵叱左右就国按虞诩传程言见用上不以为怒周举云程坐争功就国今从之】到国怨恨恚怼【恚于避翻怼直类翻】封还印绶符防亡归京师徃来山中诏书追求复故爵土赐车马衣物遣还国　冬十月丁亥司空陶敦免　朔方以西障塞多壊鲜卑因此数侵南匈奴【数所角翻】单于忧恐上书乞修复障塞庚寅诏黎阳营兵出屯中山北界【贤曰黎阳先置营兵以南单于求复障塞恐入侵扰乱置屯兵于中山北界旧中山郡今之定州是也予谓移黎阳营屯中山北界不过为南部声援耳】令縁边郡增置歩兵列屯塞下教习战射　以廷尉张皓为司空班勇更立车师后部故王子加特奴为王【更工衡翻下同】勇
　　又使别校诛斩东且弥王【校户教翻且子余翻范书东且弥国去洛阳九千二百里】亦更立其种人为王【种章勇翻】于是车师六国悉平【西域卑陆蒲类东且弥移支车师前后王是为六国】勇遂发诸国兵击匈奴呼衍王亡走其众二万余人皆降生得单于从兄勇使加特奴手斩之以结车师匈奴之隙北单于自将万余骑入后部至金且谷【且于余翻】勇使假司马曹俊救之单于引去俊追斩其贵人骨都侯于是呼衍王遂徙居枯梧河上是后车师无复虏迹
