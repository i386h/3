<!-- { "loadSidebar": true } -->
　　【恶乌路翻下同】欲夺其兵权以临海矦裴楷代玮为北军中候玮怒楷闻之不敢拜【不敢拜受中侯之职】亮复与瓘谋【复扶又翻下复矫同】遣玮与诸王之国玮益忿怨玮长史公孙宏舎人岐盛【姓谱古有岐伯为黄帝师又周太王居岐山文王迁丰其支庶留岐者为岐氏】皆有宠于玮劝玮自昵于贾后【昵尼质翻】后留玮领太子少傅盛素善于杨骏卫瓘恶其反覆将收之盛乃与宏谋因积弩将军李肇【武帝泰始四年罢振威阳威防军置左右积弩将军一説晋太康中置积射积弩营营二千五百人并以将军领之】矫称玮命譛亮瓘于贾后云将谋废立后素怨瓘【以瓘抚牀事也见八十卷武帝咸康四年】且患二公执政已不得专恣夏六月后使帝作手诏赐玮曰太宰太保欲为伊霍之事王宐宣诏令淮南长沙成都王屯诸宫门免亮及瓘官夜使黄门赍以授玮玮欲覆奏黄门曰事恐漏泄非宻诏本意也玮亦欲因此复私怨遂勒本军【本军玮所掌北军也】复矫诏召三十六军【晋洛城内外三十六军】告以二公潜图不轨吾今受诏都督中外诸军诸在直卫者皆严加警备其在外营便相帅径诣行府助顺讨逆【帅读曰率】又矫诏亮瓘官属一无所问皆罢遣之若不奉诏便军法从事遣公孙宏李肇以兵围亮府侍中清河王遐收瓘亮帐下督李龙曰外有变请拒之【晋制诸公及诸大将军皆置帐下督及门下督】亮不听俄而兵登墙大呼【呼火故翻】亮惊曰吾无贰心何故至此诏书其可见乎宏等不许趣兵攻之【趣读曰促】长史刘准谓亮曰观此必是奸谋府中俊乂如林犹可力战又不听遂为肇所执叹曰我之赤心可破示天下也与世子矩俱死卫瓘左右亦疑遐矫诏请拒之须自表得报就戮未晩瓘不听初瓘为司空【武帝太康三年瓘为司空永熈元年免】帐下督荣晦有罪【姓谱荣姓周荣公之后庄子有荣启期】斥遣之至是晦从遐收瓘辄杀瓘及子孙共九人遐不能禁岐盛説玮【説输芮翻下同】宐因兵埶遂诛贾郭以正王室安天下玮犹豫未决防天明太子少傅张华使董猛説贾后曰楚王既诛二公则天下威权尽归之矣人主何以自安宐以玮专杀之罪诛之贾后亦欲因此除玮深然之是时内外扰乱朝廷恟惧不知所出【恟许勇翻】张华白帝遣殿中将军王宫赍驺虞幡出麾众曰楚王矫诏勿听也【晋制有白虎幡驺虞幡白虎威猛主杀故以督战驺虞仁兽故以解兵】众皆释仗而走玮左右无复一人窘迫不知所为遂执之下廷尉【下遐稼翻】乙丑斩之玮出怀中青纸诏流涕以示监刑尚书刘颂【监工衔翻】曰幸托体先帝而受枉乃如此乎公孙宏岐盛并夷三族玮之起兵也陇西王泰严兵将助玮【泰宣帝弟子】祭酒丁绥谏曰公为宰相【泰时为司空晋公府有西东阁祭酒】不可轻动且夜中仓猝宐遣人参审定问【问音问也定问犹言实音问也】泰乃止卫瓘女与国臣书曰先公名谥未显每怪一国蔑然无言春秋之失其咎安在【春秋公羊传曰春秋君弑贼不讨以为无臣子也子沈子曰君弑臣不讨贼非臣也子不复讐非子也谥神至翻】于是太保主簿刘繇等执黄幡挝登闻鼓【古者设谏鼓立谤木所以通下情也周礼太仆建路鼓于大寝之门外以待达穷者郑司农注云穷谓穷寃失职者来击此鼔以达于王若今时上变事击鼓矣此则登闻鼔之始也登闻鼓之名盖始于魏晋之间挝陟加翻击也】上言曰初矫诏者至公即奉送章绶单车从命【绶音受】如矫诏之文唯免公官而故给使荣晦辄收公父子及孙一时斩戮乞验尽情伪加以明刑乃诏族诛荣晦追复亮爵位谥曰文成封瓘为兰陵郡公谥曰成于是贾后专朝【朝直遥翻下同】委任亲党以贾模为散骑常侍加侍中贾谧与后谋以张华庶姓无逼上之嫌【据杜预左传注庶姓非同姓】而儒雅有筹略为众望所依欲委以朝政疑未决以问裴頠頠賛成之【广城君郭槐頠从母也故贾氏亲信頠】乃以华为侍中中书监頠为侍中又以安南将军裴楷为中书令加侍中与右仆射王戎并管机要华尽忠帝室弥缝遗阙贾后虽凶险犹知敬重华贾模与华頠同心辅政故数年之间虽闇主在上而朝野安静华等之功也　秋七月分荆扬十郡为江州【是时方因江水之名置江州】　八月辛未立陇西王泰世子越为东海王　九月甲午秦献王柬薨　辛丑徴征西大将军梁王彤为卫将军録尚书事【肜余中翻】
　　二年春二月己酉故杨太后卒于金墉城是时太后尚有侍御十余人贾后悉夺之絶膳八日而卒【卒子恤翻】贾后恐太后有灵或诉寃于先帝乃覆而殡之仍施诸厌劾符书药物等【厌益涉翻伏也劾胡得翻治鬼曰劾】　秋八月壬子赦天下三年夏六月宏农雨雹深三尺【雨于具翻度深曰深音式禁翻】　鲜卑宇文莫槐为其下所杀弟普拨立　拓拔绰卒子弗立四年春正月丁酉安昌元公石鉴薨　【考异曰本传鉴封昌安县矦今从帝纪】　夏五月匈奴郝散反攻上党杀长吏秋八月郝散帅众降冯翊都尉杀之【郝呼各翻郝散若自上党帅众向洛阳归降当入河内界今为冯翊都尉所杀盖自谷逺歴河东界度河至冯翊界而被杀也帅读曰率降户江翻】是嵗大饥司校尉傅咸卒　【考异曰三十国晋春秋元康四年七月傅咸为司五年五月始亲职十月卒二书附年月多差舛故以本传为定】咸性刚简风格峻整初为司校尉上言货赂流行所宐深絶时朝政寛弛权豪放恣咸奏免河南尹澹等官【澹河南尹之名音徒滥翻又徒览翻】京师肃然慕容廆徙居大棘城【廆自徒河之青山徙大棘城杜佑曰棘城即帝颛顼之墟在营州郡城东南一百七十里】　拓抜弗卒叔父禄官立
　　五年夏六月东海雨雹深五寸【雨于具翻深式浸翻】　荆扬兖豫青徐六州大水　冬十月武库火　【考异曰三十国晋春秋云闰月宋志五行志闰月庚寅今从晋书帝纪】焚累代之宝【华传曰赵王伦孙秀与华有隙疾华如讐武库火华惧因此变作列兵固守然后救之故累代之宝及汉高祖斩蛇劒王莽头孔子屐等尽焚焉据通鉴则伦秀之隙开于明年葢数诛大臣祸皆从中起故华惧有变而列兵固守也】及二百万人器械十二月丙戍新作武库大调兵器【调徒钓翻】　拓抜禄官分其国为三部一居上谷之北濡源之西自统之【水经注濡水出御夷镇东南镇拓拔魏太武时所置也师古曰濡音乃官翻】一居代郡参合陂之北【参合陂在代郡参合县后汉晋省参合县拓抜魏复置县属梁城郡】使兄沙漠汗之子猗防统之一居定襄之盛乐故城【定襄之盛乐二汉志曰成乐后汉志属云中郡魏晋省拓拔魏后置盛乐郡汗音寒防徒河翻】使猗防弟猗卢统之猗卢善用兵西击匈奴乌桓诸部皆破之代人卫操与从子雄及同郡箕澹【姓谱箕商箕子之后又晋有大夫箕郑父从才用翻】徃依拓抜氏説猗也猗卢招纳晋人猗防悦之任以国事晋人附者稍众【史言拓抜氏益彊当是时晋朝大臣宗室虽已自相屠而四方未为变也卫操箕澹辈何为去华就夷如是其早计也中国之人可为凛凛矣汉严邉关之禁惧有罪者亡命出塞耳若无威刑之迫乎其后一旦去桑梓而逐水草是必有见也邉闗不之诘朝廷不之虞晋之无政亦可知矣説输芮翻下之説同】
　　六年春正月赦天下　下邳献王晃薨以中书监张华为司空太尉陇西王泰行尚书令徙封高宻王　夏郝散弟度元与冯翊北地马兰羗卢水胡俱反【北地有马兰山羗居其中因为种落之名又按马兰山唐时属同州界时葢属冯翊北地二郡界也卢水胡居安定界】杀北地太守张损败冯翊太守欧阳建【败补迈翻】征西大将军赵王伦信用嬖人琅邪孙秀与雍州刺史济南解系争军事更相表奏【嬖卑义翻又博计翻济子礼翻解户买翻姓也春秋晋有大夫解扬更工衡翻】欧阳建亦表伦罪恶朝廷以伦挠乱关右【挠火高翻挠也扰也又音扰又女巧翻又尼交翻又女敎翻】徴伦为车骑将军以梁王肜为征西大将军都督雍凉二州诸军事系与其弟御史中丞结皆表请诛秀以谢氐羗张华以告梁王肜使诛之肜许诺秀友人辛冉为之説肜曰【为于伪翻】氐羗自反非秀之罪秀由是得免伦至洛阳用秀计深交贾郭贾后大爱信之【张华使梁王肜杀秀而不遂既至洛阳独不能明正其罪而诛之邪】伦因求録尚书事又求尚书令张华裴頠固执以为不可伦秀由是怨之【为伦秀杀华頠系张本】秋八月解系为郝度元所败【败祢迈翻】秦雍氐羗悉反立氐帅齐万年为帝围泾阳【泾阳县前汉属安定郡后汉晋省贤曰泾阳故城在今原州平凉县南帅所类翻】御史中丞周处弹劾不避权戚梁王肜尝违法处按劾之【劾户槩翻又户得翻】冬十月诏以处为建威将军与振威将军卢播【沈约志振威将军始于东汉之时宋登为之】俱安西将军夏矦骏以讨齐万年中书令陈准言于朝曰骏及梁王皆贵戚非将帅之才【景怀皇后夏矦氏也故骏为外戚夏户雅翻朝直遥翻】进不求名退不畏罪周处呉人忠直勇果有仇无援宐诏积弩将军孟观以精兵万人为处前锋必能殄冦不然梁王当使处先驱以不救而防之其败必也朝廷不从齐万年闻处来曰周府君尝为新平太守【袁山松曰汉献帝兴平元年分安定之鹑觚右扶风之漆置新平郡唐为邠州】有文武才若专断而来【断丁乱翻】不可当也或受制于人此成禽耳　关中饥疫初略阳清水氐杨驹【略阳县汉属天水郡后汉改天水郡为汉阳郡献帝初平四年】
　　【分汉阳上郡置永阳郡魏改为广魏郡武帝泰始中更名略阳郡清水县前汉属天水郡后汉志省晋志复见】始居仇池仇池方百顷其旁平地二十余里四面斗絶而高为羊肠蟠道三十六回而上【仇池汉书地理志所谓天池大泽在武都郡武都县西水经注所谓瞿塘者也贤曰仇池山在今成州上禄县南三秦记曰仇池山在仓洛二谷之间常为水所冲激故下石而上土形似覆壶仇池记曰仇池百顷周回九千四十歩天形四方壁立千仞自然楼橹却敌分置调均竦起数丈有逾人力东西二门盘道下至上凡有七里上则冈阜昻泉流交灌煮水成盐】至其孙千万附魏封为百顷王千万孙飞龙浸彊盛徙居略阳飞龙以其甥令狐茂搜为子茂搜避齐万年之乱十二月自畧阳帅部落四千家还保仇池自号辅国将军右贤王关中人士避乱者多依之茂搜迎接抚纳欲去者卫防资送之【是后杨氏遂世据仇池帅读曰率】　是嵗以扬烈将军巴西赵廞为益州刺史发梁益兵粮助雍州讨氐羗【廞许今翻为赵廞乱蜀杀耿滕陈揌以启巴氏张本】
