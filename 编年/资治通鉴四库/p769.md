<!-- { "loadSidebar": true } -->
　　前疑秦王贽为大右弼燕公于寔为大左辅【燕因肩翻】寔仲文之父也　周王谊帅四摠管至郧州司马消难拥其众以鲁山甑山二镇来降【五代志甑山县后周置属沔阳郡帅读曰率郧音云难乃旦翻甑子孕翻降户江翻】初消难遣上开府仪同大将军叚珣将兵围顺州【将即亮翻又如字领也】顺州刺史周法尚不能拒弃城走消难虏其母弟而南樊毅救消难不及周亳州摠管元景山撃之毅掠居民而去景山与南徐州刺史宇文防追之【按隋书宇文防防时为南司州刺史与元景山共追樊毅又五代志安陆郡吉阳县梁置义阳郡西魏改为南司州其地近澴顺诸州南徐当作南司防古弼字】与毅战于漳口【此漳非左传所谓江汉沮漳之漳今安陆西五十里有漳水沈括笔谈曰清浊相揉者为漳章文也别有云梦之漳与涢合流色理如防蝀数十里方混】一日三战三捷毅退保甑山镇城邑为消难所据者景山皆复取之郧州巴蛮多叛【按王谊于时北至商洛南拒江淮东西二千余里巴蛮多叛是则晋宋以来所谓山蛮也南朝诸史所谓荆雍州蛮者也以其先出于巴种故谓之巴蛮】共推渠帅兰雒州为主以附消难【渠大也渠帅者大帅也帅所类翻下氐帅同】王谊遣诸将分讨之旬月皆平陈纪萧摩诃攻广陵【陈纪即陈慧纪】周吴州摠管于顗击破之【顗鱼岂翻】沙州氐帅杨永安聚众应王谦大将军乐宁公逹奚儒讨之【按隋书逹奚长儒沙氐杨永安扇动利兴武文沙龙等六州以应谦参考五代志独不载沙州盖沙氐所居之地就置沙州以授其渠帅也又长儒袭父庆爵乐安公志云北海郡博昌县旧曰乐安宁当作安儒上逸长字】杨素破宇文胄于石济斩之　周以神武公窦毅为大司马【窦毅即前纥豆陵毅】齐公于智为大司空九月以小宗伯竟陵公杨惠为大宗伯【竟陵县公五代志沔阳郡竟陵县旧曰霄城置竟陵郡后周废郡改县曰竟陵】　丁亥周将王延贵帅众援歴阳任忠击破之生擒延贵【将即亮翻下同帅读曰率下同任音壬】　壬辰周废皇后司马氏为庶人【以司马后父消难起兵而南叛也】庚戍以随世子勇为洛州摠管东京小冢宰摠统旧齐之地【自闗以东河汾以北皆旧齐之地东京小冢宰此洛州所置六府官也】壬子以左丞相坚为大丞相罢左右丞相之官冬十月甲寅日有食之　周丞相坚杀陈惑王纯及其子【纯周五王之一也故杨坚加之恶谥】　周梁睿将歩骑二十万讨王谦【骑竒寄翻】谦分命诸将据险拒守睿奋击屡破之蜀人大骇谦遣其将逹奚惎高阿那肱乙弗防等帅众十万攻利州【五代志义城郡后魏立益州世号小益州梁曰黎州西魏复曰益州又改曰利州惎渠记翻】堰江水以灌之【嘉陵江在利州城西】城中战士不过二千摠管昌黎豆卢勣昼夜拒守【隋书豆卢勣勣昌黎徒河人本姓慕容燕北地王精之后也中山败归魏北人谓归义为豆卢因氏焉】凡四旬时出竒兵撃惎等破之防梁睿至惎等遁去睿自劒阁入进逼成都谦令逹奚惎乙弗防城守亲帅精兵五万背城结陈睿击之谦战败将入城惎防以城降【守手又翻帅读曰率背蒲昧翻陈读曰阵降户江翻】谦将麾下三十骑走新都【新都县属蜀郡九域志新都县在成都北四十五里将即亮翻骑竒寄翻走音奏】新都令王寳执之戊寅睿斩谦及高阿那肱劒南平【蜀地在劒阁之南故曰劒南】　十一月甲辰周逹奚儒破杨永安沙州平【奚下儒上脱长字】丁未周郧襄公韦孝寛卒【谥法辟地有德曰襄又甲胄有劳曰襄卒子恤翻】孝寛久在边境【梁武帝中大同元年韦孝寛镇玉壁宇文与高氏兵争倚为蕃扞有年数矣】屡抗彊敌所经略布置人初莫之解【解户买翻暁也】见其成事方乃惊服虽在军中笃意文史敦睦宗族【敦厚也】所得俸禄【俸扶用翻】不入私室人以此称之　十二月庚辰河东康简王叔献卒【谥法温柔好乐曰康一德不懈曰简】　癸亥周诏诸改姓者宜悉复旧【宇文防以诸将补九十九姓见一百六十五巻梁元帝承圣三年上书十二月庚辰此书癸亥自庚辰至癸亥四十四日庚辰必误按长歴周陈十二月皆壬子朔恐是丙辰】　甲子周以大丞相坚为相国摠百揆去都督中外大冢宰之号【去吕翻】进爵为王以安陆等二十郡为随国【按隋书帝纪时以隋州之崇业郧州之安陆城阳温州之宜人应州之平靖上眀顺州之淮南土州之永川昌州之广昌安昌申州之义阳淮安息州之新蔡建安豫州之汝南临颍广宁初安蔡州之蔡阳郢州之汉东二十郡为随国】赞拜不名备九锡之礼【是时九之礼一大辂戎辂各一牡二驷二衮冕之服赤舄副焉三轩悬之乐六佾之舞四朱户以居五纳陛以登六虎贲三百人七鈇各一八彤弓一彤矢百卢弓十卢矢千九秬鬯一卣圭瓒副焉】坚受王爵十郡而已辛未杀代奰王逹滕闻王逌及其子【既杀二王亦皆加以恶谥谥法不醉而怒曰奰色取行违曰闻奰平秘翻】壬申以小冢宰元孝规为大司徒　是歳周境内有州二百一十一郡五百八










　　资治通鉴巻一百七十四
<史部,编年类,资治通鉴>
　　钦定四库全书
　　资治通鉴卷一百七十五　宋　司马光　撰
　　胡三省　音注
　　陈纪九【起重光赤奋若尽昭阳单阏凡三年】
　　高宗宣皇帝下之下
