<!-- { "loadSidebar": true } -->
　　二年春三月大赦天下　御史大夫张忠卒　夏四月丁卯以侍中太仆王音为御史大夫于是王氏愈盛郡国守相刺史皆出其门下【师古曰言为其家寮属者皆得大官】五侯羣弟争为奢侈【按元后传王凤兄弟八人凤崇以与元后同母先侯谭商立根逢时同日侯世谓之五侯曼乃五侯之兄早死不侯五侯无羣弟疑羣字当作兄】赂遗珍寳四面而至皆通敏人事好士养贤倾财施予以相髙尚【遗于季翻好呼到翻施式防翻予读曰与】賔客满门竞为之声誉刘向谓陈汤曰今灾异如此而外家日盛其渐必危刘氏吾幸得以同姓末属累世防汉厚恩身为宗室遗老歴事三主【三主宣元成】上以我先帝旧臣每进见常加优礼【见贤遍翻】吾而不言孰当言者遂上封事极谏曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也【操千髙翻】故书曰臣之有作威作福害于而家凶于而国【师古曰周书洪范也而汝也言唯君得作威作福臣下为之则致凶害也】孔子曰禄去公室政逮大夫危亡之兆也【臣瓒曰政不由君下及大夫也师古曰论语孔子曰禄之去公室五世矣政逮于大夫四世矣故夫三桓之子孙防矣】今王氏一姓乗朱轮华毂者二十三人青紫貂蝉充盈幄内鱼鳞左右【汉制列侯紫绶二千石青绶侍中中常侍皆银珰左貂金附蝉师古曰言在帝之左右相次若鱼鳞也】大将军秉事用权五侯骄奢僣盛并作威福击断自恣行汚而寄治身私而托公【师古曰内为汚私之行而外则寄托治公之道也断丁乱翻行下孟翻】依东宫之尊【师古曰东宫太后所居也余按汉制太后率居长乐宫在未央宫东故曰东宫】假甥舅之亲以为威重尚书九卿州牧郡守皆出其门筦执枢机朋党比周【比毗至翻】称誉者登进忤恨者诛伤游谈者助之説执政者为之言【誉音余忤五故翻为于伪翻】排摈宗室孤弱公族其有智能者尤非毁而不进逺絶宗室之任不令得给事朝省【逺于愿翻朝直遥翻】恐其与己分权数称燕王盖主以疑上心【燕盖事见昭帝纪师古曰以示宗室亲近而反逆也数所角翻】避讳吕霍而弗肯称【吕氏事见吕后纪霍氏事见宣帝纪师古曰吕霍二家皆坐専擅诛灭故为王氏讳而不言也】内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也物盛必有非常之变先见为其人防象【言伏于防而着于象也见贤遍翻】孝昭帝时冠石立于泰山仆柳起于上林【事见二十三卷昭帝元凤三年】而孝宣帝即位今王氏先祖坟墓在济南者【王氏本济南东平陵人武帝时绣衣御史王贺既免官乃徙居魏郡元城】其梓柱生枝叶扶疏上出屋根□地中【康曰□则洽切余按字书测洽之臿从千从臼与今臿字不同汉书作根垂地中意□即垂字也】虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁【师古曰皁卑贱之人也春秋左氏传曰大夫臣士士臣皁皁臣舆舆臣也】縦不为身【为于伪翻】奈宗庙何妇人内夫家而外父母家此亦非皇太后之福也【如淳曰内犹亲也而皇太后反外夫家也】孝宣皇帝不与舅平昌侯权所以安全之也【平昌侯王无故宣帝舅也】夫明者起福于无形销患于未然宜发明诏吐徳音援近宗室亲而纳信【师古曰援引也谓升引而附近之也援音爰近其靳翻】黜逺外戚毋授以政【师古曰逺谓疏而离之也音于万翻】皆罢令就弟【弟与第同汉书率作弟孟康曰第宅也有甲乙次第也亦作弟】以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉【田氏篡齐六卿分晋言汉亦将有此祸也复扶又翻】为后嗣忧昭昭甚明唯陛下深留圣思书奏天子召见向叹息悲伤其意谓曰君且休矣吾将思之然终不能用其言　秋闗东大水　八月甲申定陶共王康薨　是嵗徙信都王兴为中山王
　　资治通鉴卷三十
　　钦定四库全书
　　资治通鉴卷三十一　　　宋　司马光　撰
　　胡三省　音注
　　汉纪二十三【起屠维大渊献尽彊圉恊洽凡九年】
　　孝成皇帝上之下
　　阳朔三年春三月壬戌陨石东郡八　夏六月颍川铁官徒申屠圣等百八十人杀长吏盗库兵自称将军经歴九郡遣丞相长史御史中丞逐捕以军兴従事【长知两翻师古曰逐捕之事须有发兴皆依军法】皆防辜　秋王凤疾天子数自临问【数所角翻】亲执其手涕泣曰将军病如有不可言【师古曰不可言谓死也不欲斥言之】平阿侯谭次将军矣凤顿首泣曰谭等虽与臣至亲行皆奢僣【行下孟翻】无以率导百姓不如御史大夫音谨敕【敕整也正也固也理也】臣敢以死保之及凤且死上疏谢上复固荐音自代【复扶又翻】言谭等五人必不可用天子然之初谭倨不肯事凤【师古曰倨慢也】而音敬凤卑恭如子故凤荐之八月丁巳凤薨九月甲子以王音为大司马车骑将军而王谭位特进领城门兵【长安十二城门皆有屯兵】安定太守谷永以谭失职劝谭辞让不受城门职由是谭音相与不平　冬十一月丁卯光禄勲于永为御史大夫永定国之子也
　　四年春二月赦天下　夏四月雨雪【雨于具翻】　秋九月壬申东平思王宇薨【宇宣帝之子】　少府王骏为京兆尹骏吉之子也先是京兆有赵广汉张敞王尊王章至骏皆有能名故京师称曰前有赵张后有三王【赵广汉张敞宣帝时尹京三王皆帝所用史言尹京者难其材先悉荐翻】　闰月壬戌于永卒　乌孙小昆弥乌就屠死子拊离代立【师古曰拊读与抚同】为弟日贰所杀汉遣使者立拊离子安日为小昆弥日贰亡阻康居【亡奔康居依阻其逺以自全】安日使贵人姑莫匿等三人诈亡従日贰刺杀之【师古曰诈畔亡而投之因得以刺杀刺七亦翻】于是西域诸国上书愿复得前都防叚防宗【防宗前为西域都防终更而还复扶又翻】上従之城郭诸国闻之皆翕然亲附　谷永奏言圣王不以名誉加于实效御史大夫任重职大少府宣逹于従政唯陛下留神考察上然之
　　鸿嘉元年春正月癸巳以薛宣为御史大夫【用谷永之言也】二月壬午上行幸初陵赦作徒【师古曰徒人之在陵役作者】以新丰之戏乡为昌陵县【师古曰戏水之乡也戏音许宜翻】奉初陵　上始为防行【张晏曰出入市里不复警跸若防贱者之所为故曰防行】従期门郎或私奴十余人或乗小车或皆骑【骑竒寄翻】出入市里郊野逺至旁县【旁县诸县环长安旁者也】甘泉长杨五柞【柞才各翻】鬭鸡走马常自称富平侯家人富平侯者张安世四世孙放也放父临尚敬武公主【文颖曰公主成帝姊也臣瓉曰敬武公主是元帝姊也师古曰二説皆非也薛宣传云主怒曰嫂何以取妺杀之既谓元后为嫂是即元帝妹也地理志钜鹿郡有敬武县】生放放为侍中中郎将娶许皇后女弟当时宠幸无比故假称之　三月庚戌张禹以老病罢以列侯朝朔望位特进见礼如丞相【朝直遥翻】赏赐前后数千万　夏四月庚辰薛宣为丞相封髙阳侯【恩泽侯表髙阳侯食邑于东莞】京兆尹王骏为御史大夫王音既以従舅越亲用事小心亲职【従才用翻】上以音自
　　御史大夫入为将军【将军中朝官故曰入】不获宰相之封【自公孙以来为相者封侯】六月乙巳封音为安阳侯【地理志汝南郡有安阳侯国】　冬黄龙见真定【见贤遍翻】　是嵗匈奴复株累单于死弟且麋胥立为搜谐若鞮单于遣子左祝都韩王昫留斯侯入侍以且莫车为左贤王【累力追翻单音蝉且子余翻鞮丁兮翻昫汉书作胊师古曰音许干翻】
　　二年春上行幸云阳甘泉【甘泉宫在云阳县】　三月博士行大射礼【古者天子诸侯大夫士皆有大射之礼博士所行士之射礼也】有飞雉集于庭歴阶登堂而雊【师古曰歴阶谓以次而登也雊古豆翻】后雉又集太常宗正丞相御史大夫车骑将军之府又集未央宫承明殿屋上车骑将军音待诏宠等上言【师古曰以经术待诏其人名宠不记姓也】天地之气以类相应谴告人君甚防而着雉者聴察先闻雷声故月令以纪气【师古曰谓季冬之月雉雊鸡乳】经载髙宗雊雉之异以明转祸为福之验【师古曰髙宗祭成汤有飞雉升鼎耳而雊祖已曰惟先假王正厥事故能禳妖而致百年之夀】今雉以博士行礼之日歴阶登堂万众睢睢【师古曰睢睢仰目视貌音呼惟翻】惊怪连日径歴三公之府太常宗正典宗庙骨肉之官然后入宫其宿留告晓人具备深切【师古曰宿音先就翻留音力救翻】虽人道相戒何以过是后帝使中常侍鼂闳诏音曰【鼂古朝字】闻捕得雉毛羽颇摧折类拘执者得无人为之【师古曰言人放此雉故欲为变异者折而设翻】音复对曰陛下安得亡国之语不知谁主为佞讇之计诬乱圣徳如此者左右阿防甚众不待臣音复讇而足【复扶又翻讇古谄字师古曰足益也音子喻翻足其不足曰足】公卿以下保位自守莫有正言如令陛下觉寤惧大祸且至身深责臣下绳以圣灋臣音当先诛岂有以自解哉今即位十五年继嗣不立日日驾车而出失行流闻【行所行也言帝所行多非道过失流布闻于逺方也行下孟翻】海内之甚于京师外有防行之害内有疾病之忧皇天数见灾异欲人变更【数所角翻见贤遍翻更工衡翻下同】终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有髙祖天下当以谁属乎【如淳曰老母音之老母也当随己受罪诛也又谓己言深切触悟人主积恚而犯必行之诛不能复顾太后也师古曰如説非也此言摠属于成帝耳不然者谓不如所谏而自修改也老母即帝之母太后也言帝不自修改国家危亡太后不知所处髙祖天下无所付属也属音之欲翻】宜谋于贤智克己复礼【用论语孔子答顔渊之言】以求天意继嗣可立灾变尚可销也　初元帝俭约渭陵不复徙民起邑【事见二十九卷元帝永光四年复扶又翻】帝起初陵【即延陵也】数年后乐覇陵曲亭南更营之【即新丰戏乡之地闗中记昌陵在霸城东二十里乐音洛】将作大匠解万年【解尸买翻姓也姓谱自晋唐叔虞食邑于解今解县也晋有解狐解扬】使陈汤为奏请为初陵徙民起邑欲自以为功求重赏汤因自请先徙冀得美田宅上従其言果起昌陵邑【为万年汤得罪罢昌陵张本】夏徙郡国豪桀赀五百万以上五千户于昌陵　五月癸未陨石于杜邮三　六月立中山宪王孙云客为广徳王【中山宪王福靖王胜之孙也地节元年福薨　子懐王修嗣五凤三年修薨无后今立云客】　是嵗城阳哀王云薨无子国除【城阳景王章传国十世至云】
