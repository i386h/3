<!-- { "loadSidebar": true } -->
　　光化元年【是年八月还京方改元】春正月两浙江西武昌淄青各遣使诣阙请以朱全忠为都统讨杨行密【两浙钱镠江西钟传武昌杜洪淄青王师范皆惮杨行密之强而党附朱全忠者也】诏不许　加平卢节度使王师范同平章事【淄青平卢军】　以兵部尚书刘崇望同平章事充东川节度使以昭信防御使冯行袭为昭信节度使【方镇表光化元年置昭信防御使治金州与此异】　上下诏罪已息兵复李茂贞姓名官爵应诸道讨鳯翔兵皆罢之【韩建之志也】壬辰河中节度使王珂亲迎于晋阳【迎鱼敬翻】李克用遣其将李嗣昭守河中　李茂贞韩建皆致书于李克用言大驾出幸累年乞修和好【好呼到翻】同奬王室兼乞丁匠助修宫室克用许之　初王建攻东川顾彦晖求救于李茂贞茂贞命将出兵救之【事见上】不暇东逼乘舆诈称改过与韩建共翼戴天子又闻朱全忠营洛阳宫累表迎车驾茂贞韩建惧请修复宫阙奉上归长安诏以韩建为修宫阙使　【考异曰实录建以行宫卑庳无眺览之所表献城南别墅建初修南庄起楼观防池沼欲为南内行废立之事其叔父丰见其跋扈谓建曰汝陈许间一民乘时危乱位至方镇不能感君父之惠而欲以同华两州百里之地行废立覆族在旦莫矣吾不如先自裁免为汝所累由是建稍弭其志及李茂贞表请助营宫苑又闻朱全忠缮治洛阳累表迎驾建惧故急营葺长安率诸道助役而又亲程功焉按建若欲废立何必先营南内今不取】诸道皆助钱及工材建使都将蔡敬思督其役既成二月建自徃视之　钱镠请徙镇海军于杭州从之【镇海军木治润州今徙军额于杭州】　复以李茂贞为鳯翔节度使　三月己丑以王审知充威武留后　朱全忠遣副使万年韦震入奏事求兼镇天平朝廷未之许震力争之【穆敬以后威令已不振然藩镇所遣奏事官不敢力争于朝也】朝廷不得已以全忠为宣武宣义天平三镇节度使全忠以震为天平留后以前台州刺史李振为天平节度副使【按欧史李振传振为金吾卫将军拜台州刺史盗起浙东不果行乃西归过汴以策于朱全忠全忠留之遂为全忠用】振抱真之曽孙也【代徳之间李抱真镇昭义有大功】　淮南将周本救苏州两浙将顾全武击破之淮南将秦裴以兵三千人拔昆山而戍之【昆山汉娄县地梁分娄县置信义县又分信义置昆山县取县界昆山为名唐属苏州九域志在州东七十里】　以潭州刺史判湖南军府事马殷知武安留后时湖南管内七州贼帅杨师逺据衡州唐世旻据永州蔡结据道州陈彦谦据郴州鲁景仁据连州【路振九国志唐旻蔡结皆以郡人聚兵据郡陈彦谦桂阳人杀刺史黄岳据郴州鲁景仁本从黄巢以病留连州遂据之帅所类翻郴丑林翻】殷所得惟潭邵而已【为马殷尽取诸州张本】　义昌节度使卢彦威性残虐又不礼于邻道与卢龙节度使刘仁恭争盐利仁恭遣其子守文将兵袭沧州彦威弃城挈家奔魏州罗信不纳乃奔汴州【光啓元年卢彦威得沧景至是而亡】仁恭遂取沧景徳三州以守文为义昌留后仁恭兵势益盛【并幽沧两镇之兵故势益盛】自谓得天助有并吞河朔之志为守文请旌节【为于伪翻下为吾同】朝廷未许防中使至范阳仁恭语之曰【语牛倨翻】旌节吾自有之但欲得长安本色耳何为累章见拒为吾言之其悖慢如此【悖蒲内翻又蒲没翻】　朱全忠与刘仁恭修好【好呼到翻】防魏博兵击李克用夏四月丁未全忠至钜鹿城下败河东兵万余人逐北至青山口【五代志邢州龙冈县隋文帝开皇十六年置青山县炀帝大业初省入龙冈败补迈翻】以防国节度使王珂兼侍中【珂丘何翻】　丁卯朱全忠遣葛从周分兵攻洺州戊辰拔之斩刺史邢善益　五月己巳朔赦天下葛从周攻邢州刺史马师素弃城走辛未磁州刺史袁奉滔自刭全忠以从周为昭义留后守邢洺磁三州而还【并汴自此嵗争邢洺磁三州】　以武定节度使李继密为山南西道节度使【李继密自洋州徙兴元】　朝廷闻王建已用王宗涤为东川留后乃召刘崇望还为兵部尚书仍以宗涤为留后　湖南将姚彦章言于马殷请取衡永道连郴五州仍荐李琼为将殷以琼及秦彦睴为岭北七州游奕使张图英李唐副之【五州并潭邵为七】将兵攻衡州斩杨师逺引兵趣永州【趣七喻翻】围之月余唐世旻走死殷以李唐为永州刺史　六月以濠州刺史赵珝为忠武节度使珝犨之弟也【珝况羽翻犨昌牛翻】　秋七月加武贞节度使雷满同平章事【方镇表光化元年置武贞节度领澧朗溆三州治澧州】加镇南节度使钟传兼侍中　忠义节度使赵匡凝闻朱全忠有清口之败【忠义军山南东道清口之败见去年十一月】隂附于杨行密全忠遣宿州刺史尉氏氏叔琮将兵伐之丙申拔唐州擒随州刺史赵匡璘败襄州兵于邓城【败补迈翻】　八月庚戍改华州为兴徳府【以车驾驻跸故也】　戊午汴将康懐贞袭邓州克之擒刺史国湘赵匡凝惧遣使请服于朱全忠全忠许之【为朱全忠再攻赵匡凝张本】　己未车驾发华州壬戌至长安甲子赦天下改元【改元光化】上欲藩镇相与辑睦以太子賔客张有孚为河东汴州宣慰使赐李克用朱全忠诏又令宰相与之书使之和解克用欲奉诏而耻于先自屈乃致书王镕使通于全忠全忠不从【朱全忠兵力方强故不从】　九月乙亥加韩建守太傅兴徳尹【先是上驻跸华州因以华州为兴徳府】加王镕兼中书令罗信守侍中　己丑东川留后王宗涤言于王建以东川封疆五千里文移徃还动逾数月请分遂合泸渝昌五州别为一镇建表言之　顾全武攻苏州城中及援兵食皆尽甲申淮南所署苏州刺史台蒙弃城走【金城汤池非粟不守台蒙虽淮南良将奈之何哉】援兵亦遁全武克苏州【干宁三年淮南陷苏州今果如顾全武之言而复之】追败周本等于望亭【九域志常州无锡县有望亭镇在苏州北四十五里又四十五里至无锡败补迈翻】独秦裴守昆山不下全武帅万余人攻之【帅读曰率】裴屡出战使病者被甲执矛壮者彀弓弩全武每为之却【见其弓弩之力及逺故为之却彀居侯翻为于伪翻】全武檄裴令降【降户江翻下同】全武尝为僧裴封函纳款全武喜召诸将发函乃佛经一卷全武大慙曰裴不忧死何暇戏予益兵攻城引水灌之城壊食尽裴乃降钱镠设千人馔以待之【馔雏晥翻又雏恋翻】乃出【乃当作及】羸兵不满百人【观通鉴上文秦裴以三千人取昆山而守之及其降也羸兵不满百人则其兵死于战守者殆尽其存者仅三十之一耳】镠怒曰单弱如此何敢久为旅拒【旅众也怙众而拒捍曰旅拒】对曰裴义不负杨公今力屈而降耳非心降也镠善其言顾全武亦劝镠宥之镠从之时人称全武长者【顾全武甚识而度所以能佐钱镠保据一方长知两翻】　魏博节度使罗信薨　【考异曰薛居正五代史梁纪信传太祖纪年录皆云信八月卒按八月昭宗还京信犹加官旧纪传九月卒今从之实录十月约奏到也】军中推其子节度副使绍威知留后　汴将朱友恭将兵还自江淮过安州【朱友恭克黄州还过安州九域志黄州西至安州三百里】或告刺史武瑜潜与淮南通谋取汴军冬十月己亥友恭攻而杀之　李克用遣其将李嗣昭周徳威将步骑二万出青山将复山东三州【山东三州邢洺磁也是年五月葛从周取之】壬寅进攻邢州葛从周出战大破之嗣昭等引兵退入青山从周追之将扼其归路步兵自溃嗣昭不能制防横冲都将李嗣源以所部兵至【薛史明宗纪曰罗信袭破李存信于萃县帝奋命殿军而还武皇嘉其功即以所属五百骑号曰横冲都】谓嗣昭曰吾辈亦去则势不可支矣我试为公击之【为于伪翻】嗣昭曰善我请从公后嗣源乃解鞍厉镞乘髙布陈【陈读曰阵】左右指画邢人莫之测嗣源直前奋击嗣昭继之从周乃退徳威马邑人也【马邑秦汉旧县名久废开元五年分朔州善阳县置马邑县于古大同军城属朔州】　癸卯以威武留后王审知为节度使　以罗绍威知魏博留后丁巳以东川留后王宗涤为节度使　加佑国节度
　　使张全义兼侍中　王珙引汴兵寇河中【珙居勇翻】王珂告急于李克用克用遣李嗣昭救之败汴兵于胡壁【九域志河中府荣河县有胡壁镇荣河唐寳鼎县也宋祥符中更名败补迈翻】汴人走前常州刺史王柷【柷之六翻】性刚介有时望诏徴之时人以为且入相【相息亮翻】过陜【王柷就徴道过陜州陜夫冉翻】王珙延奉甚至请叙子侄之礼拜之柷固辞不受珙怒【珙以柷同姓年辈在前行且入相请叙子侄之礼以亲结之而柷辞不受珙以柷薄其门地本出寒微而絶之也故怒】使送者杀之　【考异曰柷为给事中并遇害皆无年月今因珙伐河中事附此】并其家人悉投诸河掠其资装以覆舟闻朝廷不敢诘【史言唐之威令不行藩镇暴横王柷罹其虐杀而不敢问诘去吉翻】闰月钱镠以其将曹圭为苏州制置使遣王球攻婺
