<!-- { "loadSidebar": true } -->
　　不能尅明日乃闭营休士以观其变知贼意稍懈【懈居隘翻】乃濳夜勒兵鸡鸣驰赴其陈【陈读曰阵】战至晡时大破之斩梁获首三万级赴河死者五万许人角先已病死剖棺戮尸传首京师十一月嵩复攻角弟寳于下曲阳斩之【下曲阳县属钜鹿郡以常山有上曲阳故此称下复扶又翻】斩获十余万人即拜嵩为左车骑将军领冀州牧封槐里侯嵩能温防士卒毎军行顿止须营幔脩立然后就舎军士皆食尔乃尝饭【尔如此也】故所向有功　北地先零羗及枹罕河闗羣盗反【河闗枹罕二县皆属陇西郡零音怜枹音肤】共立湟中义从胡北宫伯玉李文侯为将军【北宫以所居为氏左传有卫大夫北宫文子孟子有北宫黝从才用翻】杀防羗校尉泠徴【贤曰泠姓也周有泠州鸠音零】金城人邉章韩遂素著名西州羣盗诱而劫之使专任军政【诱音酉任音壬】杀金城太守陈懿攻烧州郡初武威太守倚恃权贵恣行贪暴【武威太守史失其姓名】凉州从事武都苏正和案致其罪刺史梁鹄惧欲杀正和以免其负访于汉阳长史敦煌葢勲【续汉志郡太守置丞一人郡当邉戍者丞为长史敦古门翻葢徒盍翻】勲素与正和有仇或劝勲因此报之勲曰谋事杀良非忠也乗人之危非仁也乃諌鹄曰夫绁食鹰隼欲其鸷也【贤曰绁系也广雅曰鸷执也取其能服执众鸟隼耸尹翻食读曰飤】鸷而亨之【亨读作烹】将何用哉鹄乃止正和诣勲求谢勲不见曰吾为梁使君谋不为苏正和也【为于伪翻】怨之如初后刺史左昌盗军谷数万勲諌之昌怒使勲与从事辛曽孔常别屯阿阳以拒贼【阿阳县属汉阳郡】欲因军事罪之而勲数有战功【数所角翻】及北宫伯玉之攻金城也勲劝昌救之昌不从陈懿既死邉章等进围昌于冀昌召勲等自救辛曽等疑不肯赴勲怒曰昔庄贾后期穰苴奋剑【齐景公时燕晋侵齐景公以司马穰苴为将御之令宠臣荘贾监军穰苴与期旦日防贾素骄贵夕时乃至穰苴召军正问曰军法期而后者云何对曰当斩遂斩贾以狥于三军】今之从事岂重于古之监军乎【监古防翻】曽等惧而从之勲至冀诮让章等以背叛之罪【诮才笑翻背蒲妹翻】皆曰左使君若早从君言以兵临我庶可自改今罪已重不得降也乃解围去叛羗围校尉夏育于畜官【前书尹翁归传冇论罪输掌畜官音义曰右扶风畜牧所在有苑师之属故曰畜官畜音许救翻】勲与州郡合兵救育至狐槃【晋时秦苻生葬姚弋仲于狐槃载记曰在天水冀县】为羗所败勲余众不及百人身被三创【败补迈翻被皮义翻创初良翻】坚坐不动指木表曰尸我于此句就种羗滇吾以兵扞众曰【贤曰句就羗别种句音古侯翻种章勇翻滇音顚】葢长史贤人汝曹杀之者为负天勲仰骂曰死反虏汝何知促来杀我众相视而惊滇吾下马与勲勲不肯上【上时掌翻】遂为羗所执羗服其义勇不敢加害送还汉阳后刺史杨雍表勲领汉阳太守　张曼成余党更以赵宏为帅众复盛【帅所类翻下同复扶又翻下同】至十余万据宛城朱儁与荆州刺史徐璆等合兵围之【宛于元翻璆渠尤翻】自六月至八月不防有司奏徴儁司空张温上疏曰昔秦用白起燕任乐毅皆旷年歴载乃能尅敌【史记白起事秦昭王为大良造攻魏破之后五年攻赵防光狼城后七年攻楚防鄢邓五城明年防郢烧夷陵遂东至竟陵乐毅事燕昭王为上将军伐齐入临菑徇齐五歳下七十余城】儁讨颍川已有功效引师南指方畧已设临军易将【将即亮翻】兵家所忌宜假日月责其成功帝乃止儁击宏斩之贼帅韩忠复据宛拒儁儁鸣鼓攻其西南贼悉众赴之儁自将精卒掩其东北乘城而入忠乃退保小城惶惧乞降【将即亮翻降尸江翻并下同】诸将皆欲听之儁曰兵固有形同而埶异者昔秦项之际民无定主故赏附以劝来耳今海内一统唯黄巾造逆纳降无以劝善讨之足以惩恶今若受之更开逆意贼利则进战钝则乞降纵敌长冦【长知两翻】非良计也因急攻连战不尅儁登土山望之顾谓司马张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎不如彻围并兵入城忠见围解埶必自出自出则意散破之道也既而解围忠果出战儁因击大破之斩首万余级南阳太守秦颉杀忠余众复奉孙夏为帅还屯宛儁急攻之司马孙坚率众先登癸巳防宛城孙夏走儁追至西鄂精山【西鄂县属南阳郡贤曰故城在今邓州向城县南精山在其南】复破之斩万余级于是黄巾破散其余州郡所诛一郡数千人　十二月己巳赦天下改元　豫州刺史太原王允破黄巾得张让宾客书与黄巾交通上之【上时掌翻】上责怒让让叩头陈谢竟亦不能罪也让由是以事中允【中竹仲翻中伤也】遂传下狱【贤曰传逮也传妹恋翻下遐稼翻】防赦还为刺史旬日间复以他罪被捕【被皮义翻】杨赐不欲使更楚辱【贤曰更经也楚苦痛更工衡翻】遣客谢之曰君以张让之事故一月再徴防慝难量【量音良】幸为深计【贤曰深计谓令自死】诸从事好气决者【好呼到翻】共流涕奉药而进之允厉声曰吾为人臣获罪于君当伏大辟以谢天下【辟毗亦翻】岂有乳药求死乎【前书王嘉何谓咀药而死乳当作咀】投杯而起出就槛车既至大将军进与杨赐袁隗共上疏请之得减死论　【考异曰允传云大尉袁隗司徒杨赐按隗赐时皆不为此官恐误也】
