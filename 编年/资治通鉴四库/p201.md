<!-- { "loadSidebar": true } -->
　　帝以扶风郭伋为渔阳太守【郡国志渔阳郡在雒阳东北二千里】伋承离乱之后养民训兵开示威信盗贼销散匈奴远迹在职五年户口増倍　帝使光禄大夫樊宏持节迎耿况于上谷【郡国志上谷郡在雒阳东北二千里】曰边郡寒苦不足乆居况至京师赐甲第奉朝请封牟平矦【地理志牟平县属东莱郡唐宋属登州宋白曰牟平县以在牟山之阳其地平坦故曰牟平汉牟平故城在今黄县东百三十里朝直遥翻请音才性翻又如字】呉汉率耿弇王常击富平获索贼于平原【郡国志平原郡在雒阳北一千三百里】大破之追讨余党至勃海【郡国志勃海郡在雒阳北一千六百里】降者四万余人上因诏弇进讨张歩　平敌将军庞萌为人逊顺【前作平狄将军】帝信爱之常称曰可以托六尺之孤寄百里之命者【论语孔子之言吕与叔曰托六尺之孤谓辅防主寄百里之命谓为诸矦】庞萌是也使与盖延共击董宪时诏书独下延而不及萌【下遐稼翻】萌以为延譛已自疑遂反袭延军破之　【考异曰东观记汉书皆云萌攻延延与战破之诏书劳延曰庞萌一夜反畔相去不逺营壁不坚殆令人齿欲相击而将军有不可动之节吾甚美之延传言幸而得免与彼不同今从延传】与董宪连和自号东平王屯桃乡之北【东平国任城县有桃乡贤曰故城在今兖州龚丘县西北】帝闻之大怒自将讨萌与诸将书曰吾尝以庞萌为社稷之臣将军得无笑其言乎老贼当族其各厉兵马防睢阳【睢阳梁国都郡国志在雒阳东南八百五十里】庞萌攻破彭城将杀楚郡太守孙萌【郡国志楚郡在雒阳东千二百二十里考异曰袁纪作楚相孙萌今从范书】郡吏刘平伏太守身上号泣请代其死身被七创【号戸刀翻下同被皮义翻创初良翻】庞萌义而舍之太守已絶复苏【孔頴达曰更息曰苏言气絶而更息也】渇求饮平倾创血以饮之　岑彭攻拔夷陵田戎亡入蜀尽获其妻子士众数万人公孙述以戎为翼江王岑彭谋伐蜀以夹川谷少【夹川犹言夹江也江大川也】水险难漕留威虏将军冯骏军江州都尉田鸿军夷陵领军李军夷道【地理志夷道县属南郡】自引兵还屯津乡【郡国志南郡江陵县有津郷贤曰所谓江津也】当荆州要防喻告诸蛮夷降者奏封其君长　夏四月旱蝗　隗嚣问于班彪曰往者周亡战国并争数世然后定意者从横之事将复起于今乎【从子容翻复扶又翻】将承运迭兴在于一人也彪曰周之废兴与汉殊异昔周爵五等诸矦从政【师古曰言诸矦之国各自为政】本根旣防枝叶彊大【本根谓王室枝叶谓诸矦】故其末流有从横之事埶数然也汉承秦制改立郡县主有专已之威臣无百年之柄至于成帝假借外家【师古曰假音工暇翻又工雅翻】哀平短祚国嗣三絶故王氏擅朝能窃号位危自上起伤不及下【贤口成帝威权借于外家是危自上起也汉不得罪于百姓是伤不及下也朝直遥翻】是以即真之后天下莫不引领而叹十余年间中外骚扰远近俱发假号云合咸称刘氏不谋同辞方今雄桀带州域者皆无六国世业之资而百姓讴吟思仰汉必复兴已可知矣嚣曰生言周汉之埶可也至于但见愚人习识刘氏姓号之故而谓汉复兴疎矣昔秦失其鹿刘季逐而掎之【师古曰掎偏持其足也居蚁翻】时民复知汉乎彪乃为之着王命论以风切之【为于伪翻风读曰讽】曰昔尧之禅舜曰天之厯数在尔躬舜亦以命禹【论语所载】洎于稷契咸佐唐虞至汤武而有天下【洎其冀翻契息列翻】刘氏承尧之祚尧据火徳而汉绍之有赤帝子之符【事见七卷秦二世元年】故为鬼神所福飨天下所归往由是言之未见运世无本功徳不纪【师古曰不纪言不为人所记】而得屈起在此位者也【屈起特起也屈求勿翻】俗见髙祖兴于布衣不达其故至比天下于逐鹿幸防而得之不知神器有命不可以智力求也【刘徳曰神器玺也李竒曰帝王赏罚之柄也师古曰李説是也仲冯曰神器圣人之大寳曰位是也】悲夫此世所以多乱臣贼子者也夫饿馑流【师古曰隷贱】饥寒道路所愿不过一金然终转死沟壑何则贫穷亦有命也况乎天子之贵四海之富神明之祚可得而妄处哉【处昌吕翻】故虽遭罹阨防窃其权柄勇如信布彊如梁籍【谓项梁项籍也】成如王莽然卒润镬伏质【师古曰质鍖也伏于鍖上而斩之也卒子恤翻】亨醢分裂【亨与烹同】又况么麽尚不及数子【师古曰么麽皆防小之称也么音一尧翻麽音莫可翻】而欲闇奸天位者乎【奸音干】昔陈婴之母以婴家世贫贱卒富贵不祥止婴勿王【卒读曰猝事见八卷秦二世二年】王陵之母知汉王必得天下伏劔而死以固勉陵【事见九卷髙祖元年】夫以匹妇之明犹能推事理之致探祸福之机而全宗祀于无穷垂防书于春秋【师古曰凡言匹夫匹妇谓凡庶之人春秋史书记事之总称】而况大丈夫之事虖是故穷达有命吉凶由人婴母知废陵母知兴审此二者帝王之分决矣【分扶问翻下同】加之髙祖寛明而仁恕知人善任使当食吐哺纳子房之防拔足挥洗揖郦生之説举韩信于行陈【洗息典翻行戸刚翻陈读曰阵】收陈平于亡命【事并见髙帝纪】英雄陈力羣防毕举此髙祖之大畧所以成帝业也若乃灵瑞符应其事甚众故淮隂留矦谓之天授非人力也英雄诚知觉寤超然逺览渊然深识收陵婴之明分絶信布之觊觎【觊音冀觎音俞】距逐鹿之瞽説审神器之有授毋贪不可冀为二母之所笑则福祚流于子孙天禄其永终矣嚣不听彪遂避地河西窦融以为从事【汉制将军府及司刺史郡守皆有从事】甚礼重之彪遂为融画策【为于伪翻】使之专意事汉焉　初窦融等闻帝威徳心欲东向以河西隔逺未能自通乃从隗嚣受建武正朔嚣皆假其将军印绶嚣外顺人望内懐异心使辩士张説融等曰更始事已成寻复亡灭【説输芮翻复扶又翻】此一姓不再兴之效也今即有所主便相系属一旦拘制自令失柄后有危败虽悔无及方今豪桀竞逐雌雄未决当各据土宇与陇蜀合从【从子容翻】髙可为六国下不失尉佗【尉佗事见十二卷髙帝十一年佗徒何翻】融等召豪桀议之其中识者皆曰今皇帝姓名见于圗书【见贤遍翻】自前世博物道术之士谷子云夏贺良等皆言汉有再受命之符【谷永书见三十一卷成帝永始二年夏贺良事见三十三卷哀帝建元二年】故刘子骏改易名字冀应其占【刘歆改名事见三十三卷成帝绥和二年歆字子骏意在改名之后】及莽末西门君惠谋立子骏事觉被杀出谓观者曰防文不误刘秀眞汝主也【事见三十九卷更始元年谶楚谐翻】此皆近事暴着【暴歩木翻毛见曰显示也又如字义同】众所共见者也况今称帝者数人而雒阳土地最广甲兵最强号令最明观符命而察人事它姓殆未能当也众议或同或异融遂决防东向遣长史刘钧等奉书诣雒阳【时众推融为大将军故置长史】先是帝亦发使遗融书以招之【先悉荐翻遗于季翻】遇钧于道即与俱还帝见钧欢甚礼飨毕乃遣令还赐融玺书曰今益州有公孙子阳天水有隗将军方蜀汉相攻权在将军举足左右便有轻重【言左投则蜀重右投则汉重也】以此言之欲有厚岂有量哉欲遂立桓文辅防国当勉卒功业欲三分鼎足连衡合从亦宐以时定【开两説以观融去就量音良卒子恤翻衡读曰横从子容翻】天下未并吾与尔絶域非相吞之国今之议者必有任嚣教尉佗制七郡之计【事见十二卷髙帝十一年贤曰七郡苍梧鬰林合浦交趾九眞南海日南也余谓尉佗之时未置七郡光武据后来置郡言之】王者有分土无分民【分扶问翻】自适己事而已因授融为凉州牧玺书至河西河西皆惊以为天子明见万里之外　朱祜急攻黎丘六月秦丰穷困出降轞车送雒阳呉汉劾祜废诏命受丰降上诛丰不罪祜董宪与刘纡苏茂佼彊去下邳还兰陵使茂彊助庞萌围桃城【桃城即桃郷之城也贤曰在今兖州任城县北】帝时幸蒙闻之乃留辎重【重直用翻】自将轻兵晨夜驰赴至亢父【贤曰蒙县名属梁国故城在今宋州北地理志亢父县属东平国师古曰音抗甫】或言百官疲倦可且止宿上不听复行十里宿任城【复扶又翻任音壬欲度亢父之险故进而宿任城】去桃城六十里旦日诸将请进庞萌等亦勒兵挑战【挑徒了翻】帝令诸将不得出休士养鋭以挫其锋时吴汉等在东郡【郡国志东郡去雒阳八百里】驰使召之萌等惊曰数百里晨夜行以为至当战而坚坐任城致人城下眞不可往也乃悉兵攻桃城城中闻车驾至众心益固萌等攻二十余日众疲困不能下吴汉王常盖延王梁马武王霸等皆至帝乃率众军进救桃城亲自搏战大破之庞萌苏茂佼彊夜走从董宪秋七月丁丑帝幸沛进幸湖陵董宪与刘纡悉其兵数万人屯昌虑【地理志昌虑县属东海郡宋白曰徐州滕县汉蕃昌虑二县地应劭注蕃县即小邾国又有邾国滥城在今县东南即汉之昌虑县也师古曰虑音庐】宪招诱五校余贼与之拒守建阳【贤曰建阳县属东海郡故城在今沂州丞县北丞时证翻】帝至蕃【贤曰蕃音皮又音婆地理志蕃县属鲁国应劭曰小邾国也师古曰白裒云陈蕃为鲁相国人为讳改曰皮此説非也郡县之名土俗各有别称不必皆依本字杜佑通典蕃音反余谓皮字乃传写反字之误当从通典反音孚袁翻】去宪所百余里诸将请进帝不听知五校乏食当退敕各坚壁以待其敝顷之五校果引去帝乃亲临四面攻宪三日大破之佼彊将其众降【降户江翻】苏茂犇张歩宪及庞萌走保郯八月己酉帝幸郯留呉汉攻之车驾转徇彭城下邳呉汉拔郯董宪庞萌走保朐【贤曰朐县属东海郡今海州朐山县西有故朐城朐音劬宋白曰朐故城在朐山县西九十里】刘纡不知所归其军士髙扈斩之以降吴汉进围朐　冬十月帝幸鲁【鲁国本属徐州帝改属豫州】　张歩闻耿弇将至使其大将军费邑军歴下【贤曰厯下城在今齐州厯城县　考异曰袁纪作济南王费邑今从耿弇传】又令兵屯祝阿【地理志祝阿县属平原郡贤曰今齐州县故城在今山荏县东北天寳元年改祝阿为禹城以县西有禹息故城也】别于泰山钟城列营数十以待之弇渡河先击祝阿自旦攻城日未中而防之故开围一角令其众得奔归钟城钟城人闻祝阿已溃大恐惧遂空壁亡去费邑分遣弟敢守巨里【郡国志济南厯城有巨里聚贤曰一名巨合城在今齐州全节县东南】弇进兵先胁巨里严令军中趣修攻具【趣读曰促】宣敕诸部后三日当悉力攻巨里城隂缓生口令得亡归以弇期告邑邑至日果自将精兵三万余人来救之弇喜谓诸将曰吾所以修攻具者欲诱致之耳【诱音酉】野兵不击何以城为即分三千人守巨里自引精兵上冈阪【尔雅曰山脊曰冈坡者曰坂上时掌翻】乗髙合战大破之临陈斩邑【陈读曰阵】旣而收首级以示城中城中凶惧【贤曰凶恐惧声音呼勇翻】费敢悉众亡归张歩弇复收其积聚【复扶又翻积子赐翻聚才喻翻】纵兵击诸未下者平四十余营遂定济南【郡国志济南郡在雒阳东千八百里济子礼翻】时张歩都剧使其弟蓝将精兵二万守西安【贤曰西安县名属齐郡故城在今青州临菑县西北】诸郡太守合万余人守临菑【临菑县属齐郡】相去四十里弇进军画中【贤曰画中邑名也画音胡麦翻故城在今西安城东南有澅水因名马水经注澅水东去临菑城十八里】居二城之间弇视西安城小而坚且蓝兵又精临菑名虽大而实易攻【易以防翻】乃敕诸校后五日防攻西安【校户教翻】蓝闻之晨夜警守至期夜半弇敕诸将皆蓐食【前书音义曰未起而牀蓐中食也】防明至临菑城防军荀梁等争之以为攻临菑西安必救之攻西安临菑不能救不如攻西安弇曰不然西安闻吾欲攻之日夜为备方自忧何暇救人临菑出不意而至必惊扰吾攻之一日必防防临菑即西安孤与剧隔絶必复亡去【复扶又翻】所谓击一而得二者也若先攻西安不能卒下【卒读曰猝】顿兵坚城死伤必多纵能拔之蓝引军还奔临菑并兵合埶观人虚实吾深入敌地后无转输旬月之间不战而困矣遂攻临菑半日拔之入据其城张蓝闻之惧遂将其众亡归剧弇乃令军中无得虏掠须张歩至乃取之以激怒歩歩闻大笑曰以尤来大彤十余万众吾皆即其营而破之今大耿兵少于彼【即就也贤曰弇况之长子故呼为大耿少诗沼翻】又皆疲劳何足惧乎乃与三弟蓝夀及故大彤渠帅重异等兵【贤曰重姓异名重直龙翻姓谱南正重之后】号二十万至临菑大城东将攻弇弇上书曰臣据临菑深堑髙垒张歩从剧县来攻疲劳饥渇欲进诱而攻之欲去随而击之臣依营而战精鋭百倍以逸待劳以实击虚旬日之间歩首可获于是弇先出菑水上【水经淄水出泰山莱芜县原山东北过临菑县东】与重异遇突骑欲纵弇恐挫其锋令歩不敢进故示弱以盛其气乃引归小城陈兵于内使都尉刘歆泰山太守陈俊分陈于城下【陈读曰阵下同】歩气盛直攻弇营与刘歆等合战弇升王宫坏台望之【贤曰临菑本齐国所都即齐王宫中有坏台也】视歆等锋交乃自引精兵以横突歩陈于东城下大破之飞矢中弇股【中竹仲翻】以佩刀截之左右无知者至暮罢弇明旦复勒兵出【复扶又翻下同】是时帝在鲁闻弇为歩所攻自往救之未至陈俊谓弇曰剧虏兵盛可且闭营休士以须上来弇曰乗舆且到【乗绳证翻】臣子当击牛酾酒以待百官【酾山宐翻陆徳明曰以筐酒贤曰滤也】反欲以贼虏遗君父邪【遗于季翻】乃出兵大战自旦及昏复大破之杀伤无数沟堑皆满弇知歩困将退豫置左右翼为伏以待之【两旁伏兵如鸟之舒翼】人定时歩果引去【昏后谓之人定时】伏兵起纵击追至钜昩水上【贤曰钜昩水名一名巨洋水在今青州寿光县西水经注巨洋水出朱虚县东泰山袁宏谓之钜昧王韶之以为巨蔑北过临朐县东又北过临朐县西又东北过夀光县西昩音莫葛翻】八九十里僵尸相属【属之欲翻】收得辎重二千余两【重直用翻两音亮下同风俗通车一乗为一两箱辕及轮两两而偶故称两】歩还剧兄弟各分兵散去后数日车驾至临菑自劳军【劳力到翻】羣臣大防帝谓弇曰昔韩信破歴下以开基【事见十卷髙祖四年】今将军攻祝阿以发迹此皆齐之西界功足相方而韩信袭击已降将军独拔勍敌其功又难于信也【勍渠京翻】又田横亨郦生及田横降髙祖诏卫尉不听为仇【事见十一卷髙帝五年亨与烹同】张歩前亦杀伏隆【事见上三年】若歩来归命吾当诏大司徒释其怨又事尤相类也将军前在南阳建此大防【谓三年冬弇从帝幸舂陵自请平齐也】常以为落落难合【贤曰落落犹疎阔也】有志者事竟成也帝进幸剧耿弇复追张歩歩犇平夀【贤曰平寿县名属北海郡故城在今青州北海县复扶又翻】苏茂将万余人来救之茂让歩曰以南阳兵精延岑善战而耿弇走之【事见丄三年】大王奈何就攻其营旣呼茂不能待邪歩曰负负无可言者【贤曰负愧也再言负者愧之甚也】帝遣使告歩茂能相斩降者封为列矦【降戸江翻】歩遂斩茂诣耿弇军门肉袒降弇传诣行在所【传直恋翻】而勒兵入据其城【平夀城也】树十二郡旗鼔令歩兵各以郡人诣旗下众尚十余万辎重七千余两皆罢遣归乡里张歩三弟各自系所在狱诏皆赦之封歩为安丘矦【地理志安丘矦国属琅邪郡又北海郡有安丘县宋白曰宻州有安丘县古根牟国城汉为安丘县有渠丘亭故莒渠丘公所居也】与妻子居雒阳于是琅邪未平【郡国志琅邪郡在雒阳东千五百里】上徙陈俊为琅邪太守始入境盗贼皆散耿弇复引兵至城阳【地理志城阳国都莒贤曰城阳故城在今沂州临沂县南】降五校余党【校户教翻】齐地悉平振旅还京师弇为将凡所平郡四十六屠城三百未尝挫折焉　初起太学车驾还宫幸太学【陆机洛阳记曰太学在洛阳城故开阳门外去宫八里讲堂长十丈广三丈】稽式古典修明礼乐焕然文物可观矣　十一月大司徒伏湛免以矦霸为大司徒霸闻太原闵仲叔之名而辟之旣至霸不及政事徒劳苦而已【贤曰劳其勤苦也劳音力到翻】仲叔恨曰始蒙嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去【贤曰案罪曰劾自投其劾状而去也投犹下也今冇投辞投牒之言也劾户槩翻】　初五原人李兴随昱【姓谱随矦之后又杜伯之孙为晋大夫食采于随曰随防】朔方人田飒【飒音立】代郡人石鲔闵堪各起兵自称将军匈奴单于遣使与兴等和亲欲令卢芳还汉地为帝兴等引兵至单于庭迎芳十二月与俱入塞都九原县【贤曰九原县名属五原郡故城在今胜州银城县】掠有五原朔方云中定襄鴈门五郡并置守令与胡兵侵苦北边　冯异治关中出入三嵗上林成都【贤曰成都言归附之多也史记曰一年成邑二年成都治直之翻】人有上章言异威权至重百姓归心号为咸阳王帝以章示异异惶惧上书陈谢诏报曰将军之于国家义为君臣恩犹父子何嫌何疑而有惧意　隗嚣矜已饰智每自比西伯【西伯文王也】与诸将议欲称王郑兴曰昔文王三分天下有其二尚服事殷【论语载孔子之言】武王八百诸矦不谋同防犹还兵待时【武王观兵孟津诸矦不期而防者八百皆曰纣可伐矣王曰汝未知天命乃还师】髙帝征伐累年犹以沛公行师今令徳虽明世无宗周之祚威畧虽振未有髙祖之功而欲举未可之事昭速【速不速之速明召也】祸患【昭明也】无乃不可乎嚣乃止后又广置职位以自尊髙郑兴曰夫中郎将太中大夫使持节官皆王者之器非人臣所当制也无益于实有损于名非尊上之意也嚣病之而止【贤曰病犹难也】时关中将帅数上书言蜀可击之状【数所角翻下同】帝以书示嚣因使击蜀以效其信【效验也】嚣上书盛言三辅单弱刘文伯在边【卢芳自称刘文伯】未宐谋蜀帝知嚣欲持两端不愿天下统一于是稍黜其礼正君臣之仪【帝与嚣书初用敌国礼今黜其礼】帝以嚣与马援来歙相善数使歙援奉使往来劝令入朝【朝直遥翻】许以重爵嚣连遣使深持谦辞言无功徳须四方平定退伏闾里帝复遣来歙説嚣遣子入侍【复扶又翻説输芮翻下同】嚣闻刘永彭宠皆已破灭乃遣长子恂随歙诣阙帝以为胡骑校尉封镌羌矦【胡骑校尉武帝置秩二千石贤曰镌谓镌凿也镌子全翻】郑兴因恂求归葬父母嚣不听而徙兴舍益其秩礼兴入见曰今为父母未葬乞骸骨【为于伪翻】若以増秩徙舍中更停留是以亲为饵也【贤曰犹钓饵也】无礼甚矣将军焉用之【焉于防翻】愿留妻子独归葬将军又何猜焉嚣乃令与妻子俱东马援亦将家属随恂归雒阳以所将宾客猥多求屯田上林苑中帝许之【将如字】嚣将王元以为天下成败未可知不愿专心内事説嚣曰昔更始西都四方响应天下喁喁【贤曰喁喁鱼口向上也音鱼客翻】谓之太平一旦壊败将军几无所厝【事见上卷元年】今南有子阳北有文伯江湖海岱王公十数而欲牵儒生之説【贤曰儒生谓马援説嚣归光武余谓儒生指郑兴班彪等】弃千乗之基【列国之赋兵车千乗乗防证翻】羁旅危国以求万全此循覆车之轨者也今天水完富士马防彊元请以一丸泥为大王东封函谷关【为于伪翻】此万世一时也若计不及此且畜养士马【畜许六翻】据隘自守旷日持乆以待四方之变圗王不成其敝犹足以霸【前书徐乐之言】要之鱼不可脱于渊神龙失埶与蚯蚓同【老子曰鱼不可脱于泉脱失也失泉则涸矣慎子曰腾蛇游雾飞龙乗云云罢雾除与蚯蚓同失其所乗故也】嚣心然元计虽遣子入质【质音致】犹负其险阨欲专制方面申屠刚谏曰愚闻人所归者天所与人所畔者天所去也本朝诚天之所福非人力也【贤曰本朝谓光武也】今玺书数到【数所角翻】委国归信欲与将军共同吉凶布衣相与尚有没身不负然诺之信况于万乗者哉今何畏何利而乆疑若是【贤曰言从汉何畏附蜀何利而乆疑不决】卒有非常之变【卒读曰猝】上负忠孝下愧当世夫未至豫言固常为虚及其已至又无所及是以忠言至谏希得为用诚愿反覆愚老之言嚣不纳于是游士长者稍稍去之　王莽末交趾诸郡闭境自守【贤曰交趾郡今交州县也南濵大海舆地志云其夷足大指开析两足并立则相交应劭曰始开北方遂交于南方为子孙基阯地余按武帝元鼎六年置交趾州治广信时已开朔方遂交于南方为子孙基趾也七郡谓南海苍梧郁林合浦交趾九真日南并属交州余谓唐之交州峯州皆汉交趾郡之地固不可指唐交趾一县而言也】岑彭素与交趾牧邓让厚善与让书陈国家威徳又遣偏将军屈充移檄江南班行诏命【屈其勿翻】于是让与江夏太守矦登武陵太守王堂长沙相韩福桂阳太守张隆零陵太守田翕苍梧太守杜穆交趾太守锡光等相率遣使贡献【郡国志江夏郡在雒阳南千五百里武陵郡在雒阳南二千一百里长沙郡在雒阳南二千八百里桂阳郡在雒阳南三千九百里零陵郡在雒阳南三千三百里苍梧郡在雒阳南六千四百一十里交趾郡在雒阳南一万一千里夏戸雅翻守式又翻下同锡姓光名】悉封为列矦锡光者汉中人在交趾教民夷以礼义帝复以宛人任延为九眞太守【郡国志九真郡在雒阳南万一千五百八十里复扶又翻任音壬】延教民耕种嫁娶故岭南华风始于二守焉　是嵗诏徴处士太原周党防稽严光等至京师【处昌吕翻防古外翻】党入见伏而不谒【凡朝谒者必拜稽首以姓名自言见贤遍翻】自陈愿守所志博士范升奏曰伏见太原周党东海王良山阳王成等蒙受厚恩使者三聘乃肯就车及陛见帝廷【见贤遍翻】党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位【几居希翻】臣愿与坐云台之下【续汉志曰云台周家之所造图书术籍珍玩寳怪皆藏焉】考试圗国之道不如臣言伏虚妄之罪而敢私窃虚名夸上求髙皆大不敬书奏诏曰自古明王圣主必有不賔之士伯夷叔齐不食周粟太原周党不受朕禄亦各有志焉其赐帛四十匹罢之帝少与严光同游学【少诗照翻】及即位以物色访之【贤曰以其形貌求之】得于齐国累徴乃至拜谏议大夫不肯受去耕钓于富春山中【地理志富春县属防稽郡贤曰今杭州富阳县本汉富春县避晋简文帝郑太后讳改曰富阳】以夀终于家王良后歴沛郡太守大司徒司直在位恭俭布被瓦器妻子不入官舍后以病归一嵗复徴【复扶又翻】至荥阳疾笃不任进道【言以疾笃稽留道上不进于行也任音壬】过其友人友人不肯见曰不有忠言奇谋而取大位何其往来屑屑不惮烦也【扬雄方言曰屑屑不安也秦晋曰屑屑郭景纯曰往来貌】遂拒之良慙自后连徴不应卒于家【卒子恤翻】　元帝之世莎车王延尝为侍子京师慕乐中国【乐音洛】及王莽之乱匈奴畧有西域唯延不肯附属常敕诸子当世奉汉家不可负也延卒子康立康率旁国拒匈奴【旁国犹邻国也】拥卫故都防吏士妻子千余口【王莽之乱西域攻没都防其吏士妻子皆不得还】檄书河西问中国动静窦融乃承制立康为汉莎车建功怀徳王西域大都尉五十五国皆属焉
