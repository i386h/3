<!-- { "loadSidebar": true } -->
　　秦兵长驱而东【自潞川而东攻邺】丁夘围邺猛上疏称臣以甲子之日大殱丑类【谓甲子之日克胜事同周武王克纣殱息廉翻】顺陛下仁爱之志使六州士庶不觉易主自非守迷违命一无所害秦王坚报之曰将军役不逾时【三月为一时】而元恶克举勲髙前古朕今亲帅六军星言电赴【诗曰星言夙驾谓早驾见星而行也电赴言其疾也帅读曰率】将军其休养将士以待朕至然后取之猛之未至也邺旁剽刼公行【剽匹妙翻】及猛至逺近帖然号令严明军无私犯【言军士不敢私犯邺民也】法简政寛燕民各安其业更相谓曰不图今日复见太原王【更工衡翻复扶又翻】王猛闻之叹曰慕容恭信竒士也可谓古之遗爱矣【慕容恪字恭封太原王】设太牢以祭之十一月秦王坚留李威辅太子守长安阳平公融镇洛阳自帅精鋭十万赴邺七日而至安阳【晋志安阳县属魏郡魏收志曰天平初并荡阴安阳属邺又汲郡北修武县有安阳城】宴祖父时故老【苻洪父子先屯枋头有故老尚存闻坚之来迎于安阳故宴之】猛潜如安阳谒坚坚曰昔周亚夫不迎汉文帝【见十五卷汉文帝后六年】今将军临敌而弃军何也猛曰亚夫前却人主以求名臣窃少之【少诗沼翻】且臣奉陛下威灵击垂亡之虏譬如釡中之鱼何足虑也监国冲幼【太子守曰监国监工衔翻】鸾驾逺临脱有不虞悔之何及陛下忘臣灞上之言邪初燕宜都王桓帅众万余屯沙亭【杜预曰阳平元城县有沙亭】为太傅评后继闻评败引兵屯内黄【内黄县自汉以来属魏郡】坚使邓羌攻信都丁丑桓帅鲜卑五千犇龙城戊寅燕散骑侍郎余蔚帅扶余髙句丽及上党质子五百余人【蔚于勿翻燕葢遣兵戍上党取其子弟留于邺以为质余蔚扶余王子故阴率诸质子开门以纳秦兵质音致句如字又音驹丽力知翻】夜开邺北门纳秦兵燕主暐与上庸王评乐安王臧定襄王渊左卫将军孟髙殿中将军艾朗等犇龙城【姓谱艾姓晏子春秋齐有大夫艾孔风俗通有厐俭母艾氏】辛巳秦王坚入邺宫慕容垂见燕公卿大夫及故时僚吏有愠色【愠于问翻】髙弼言于垂曰大王凭祖宗积累之资负英杰髙世之畧遭值迍阨【迍株伦翻】栖集外邦今虽家国倾覆安知其不为兴运之始邪愚谓国之旧人宜恢江海之量有以慰结其心以立覆篑之基成九仞之功【言譬如为山自覆一篑而进成九仞之功篑求位翻土笼也八尺曰仞】奈何以一怒捐之愚窃为大王不取也【髙弼先从垂奔秦故敢进言为于伪翻】垂悦从之燕主暐之出邺也卫士犹千余骑既出城皆散惟十余骑从行秦王坚使游击将军郭庆追之时道路艰难孟髙扶侍暐经防二王【二王谓乐安王臧定襄王洲也】极其勤瘁【瘁秦醉翻】又所在遇盗转鬬而前数日行至福禄依冢解息【解息解鞍息马也冢知陇翻】盗二十余人猝至皆挟弓矢髙持刀与战杀伤数人髙力极【力疲极也】自度必死乃直前抱一贼顿击于地大呼曰男儿穷矣余贼从旁射髙杀之【度徒洛翻射而亦翻】艾朗见髙独战亦还趋贼并死【趋七喻翻】暐失马步走郭庆追及于髙阳部将巨武将之【姓谱巨姓也】暐曰汝何小人敢缚天子武曰我受诏追贼何谓天子执以诣秦王坚坚诘其不降而走之状【诘去吉翻降户江翻下同】对曰狐死首丘欲归死于先人坟墓耳【慕容氏之先皆葬昌黎】坚哀而释之令还宫帅文武出降【晋穆帝永和八年燕主儁改元称帝传子暐共十九年而亡帅读曰率】暐称孟髙艾朗之忠于坚坚命厚加敛葬【敛力赡翻】拜其子为郎中郭庆进至龙城太傅评犇髙句丽髙句丽执评送于秦宜都王桓杀镇东将军勃海王亮并其众犇辽东辽东太守韩稠先已降秦桓至不得入攻之不克郭庆遣将军朱嶷击之桓弃众单走嶷获而杀之【嶷鱼力翻】诸州牧守及六夷渠帅尽降于秦【帅所类翻】凡得郡百五十七戸二百四十六万口九百九十九万以燕宫人珍寳分赐将士【将即亮翻】下诏大赦曰朕以寡薄猥承休命不能懐逺以徳柔服四维【四维东南维西南维东北维西北维】至使戎车屡驾有害斯民虽百姓之过然亦朕之罪也其大赦天下与之更始【更工衡翻】初梁琛之使秦也【使疏吏翻】以侍辇苟纯为副【侍辇之官葢燕所置近臣也】琛每应对不先告纯纯恨之归言于燕主暐曰琛在长安与王猛甚亲善疑有异谋琛又数称秦王坚及王猛之美【数所角翻】且言秦将兴师宜为之备已而秦果伐燕皆如琛言暐乃疑琛知其情及慕容评败遂收琛系狱秦王坚入邺而释之除中书著作郎【秦葢循晋初之制并袐书于中书省也】引见【见贤遍翻】谓之曰卿昔言上庸王呉王皆将相竒材【将即亮翻相息亮翻】何为不能谋画自使亡国对曰天命废兴岂二人所能移也坚曰卿不能见几而作虚称燕美忠不自防反为身祸可谓智乎对曰臣闻几者动之微吉之先见者也【易大传之辞几居希翻见贤遍翻】如臣愚昧实所不及然为臣莫如忠为子莫如孝自非有一至之心者莫能呆忠孝之始终是以古之烈士临危不改见死不避以徇君亲彼知几者心达安危身择去就不顾家国臣就使知之尚不忍为况非所及邪【梁琛忠于所事秦王坚不能显而庸之识者有以知秦祚之不长矣】坚闻悦绾之忠【悦绾事见上卷三年】恨不及见拜其子为郎中坚以王猛为使持节都督关东六州诸军事车骑大将军开府仪同三司冀州牧镇邺【使疏吏翻骑竒寄翻】进爵清河郡侯悉以慕容评第中之物赐之赐杨安爵博平县侯以邓羌为使持节征虏将军安定太守赐爵真定郡侯郭庆为持节都督幽州诸军事幽州刺史镇蓟【蓟音计】赐爵襄城侯【赐爵者赐之侯爵非有国有土也一曰先未列爵今始赐之】其余将士封赏各有差坚以京兆韦钟为魏郡太守彭豹为阳平太守【燕都邺以魏郡太守为京尹阳平辅郡也故坚皆以秦人守之】其余州县牧守令长皆因旧以授之【尽易州县牧守今长既骇观聴且人情新旧不相安故皆因旧】以燕常山太守申绍为散骑侍郎使与散骑侍郎京兆韦儒俱为绣衣使者循行关东州郡观省风俗【行下孟翻省悉景翻】劝课农桑振恤穷困收葬死亡旌显节行燕政有不便于民者皆变除之【并用燕秦之人为绣衣使者用燕人者以其习关东风俗用秦人者使宣坚之徳意也行下孟翻】十二月秦王坚迁慕容暐及燕后妃王公百官并鲜卑四万余户于长安【为后鲜卑乗乱攻秦张本】王猛表留梁琛为主簿领记室督【晋制诸公府有主簿记室督各一人今猛以琛兼之】它日猛与僚属宴语及燕朝使者猛曰人心不同昔梁君至长安専美本朝乐君但言桓温军盛郝君微説国弊【梁琛乐嵩郝晷也本朝国弊皆谓燕也朝直遥翻使防吏翻】参军冯诞曰今三子皆为国臣【此国谓秦也】敢问取臣之道何先猛曰郝君知几为先【几居希翻】诞曰然则明公赏丁公而诛季布也【言取臣之道与汉髙帝异】猛大笑秦王坚自邺如枋头宴父老改枋头曰永昌复之终世【复方目翻除赋役也复除赋役终秦王之世也】甲寅至长安封慕容暐为新兴侯以燕故臣慕容评为给事中皇甫真为奉车都尉李洪为驸马都尉皆奉朝请【三人者燕之三公也】李邽为尚书封衡为尚书郎慕容徳为张掖太守【为徳兄子超留张掖而入姚氏张本】燕国平叡为宣威将军悉罗腾为三署郎【汉有五官署郎左署郎右署郎故曰三署郎旧制郎年五十以上属五官其次分在左右署秦遂以三署郎为官称】其余封署各有差衡裕之子也【慕容皝之兴也封裕以忠谏显】燕故太史黄叹曰燕必中兴其在呉王乎恨吾老不及见耳【慕容之初兴黄归之及儁之取中原黄賛其决知数者也】汲郡赵秋曰天道在燕【谓嵗星在燕分也】不及十五年秦必复为燕有慕容桓之子凤年十一阴有复讐之志鲜卑丁零有气干者皆倾身与之交结【为后慕容凤与丁零起兵攻秦张本】权翼见而谓之曰儿方以才望自显勿效尔父不识天命凤厉色曰先王欲建忠而不遂此乃人臣之节君侯之言岂奬劝将来之义乎翼改容谢之言于秦王坚曰慕容凤忼慨有才器但狼子野心恐终不为人用耳【左传楚令尹子文曰狼子野心史言燕之臣子非乆下人者】　秦省雍州【秦置雍州于安定今省雍州入司校尉】　是嵗仇池公杨世卒子纂立始与秦絶叔父武都太守统与之争国起兵相攻【为秦攻仇池张本】



　　资治通鉴卷一百二
<史部,编年类,资治通鉴>
　　钦定四库全书
　　资治通鉴卷一百三　　　宋　司马光撰
　　胡三省音注
　　晋纪二十五【起重光协洽尽旃防大渊献凡五年】
　　太宗简文皇帝【讳昱字道万元帝之少子也封琅邪王后徙封防稽王海西即位琅邪絶嗣复徙封琅邪固让故虽封琅邪而不去防稽之号諡法一徳不懈曰简道德博闻曰文】
