<!-- { "loadSidebar": true } -->
　　光禄大夫张缉言于师曰恪虽克防见诛不乆师曰何故缉曰威震其主功盖一国求不死得乎【缉料恪虽中缉亦卒为师所杀师方专政忌才智而疾异已况以缉而耀明于师乎】　二月吴军还自东兴进封太傅恪阳都侯加荆扬州牧督中外诸军事恪遂有轻敌之心复欲出军【复扶又翻】诸大臣以为数出罢劳【数所角翻罢读曰疲】同辞谏恪恪不听中散大夫蒋延固争【汉制大夫议郎皆掌顾问应对无常事中散大夫秩六百石在谏议大夫上按中散大夫王莽所置后汉因之散悉亶翻】恪命扶出因著论以谕众曰凡敌国欲相吞即仇雠欲相除也有雠而长之【长知两翻左传晋先轸曰堕军实而长冦雠】祸不在已则在后人不可不为逺虑也昔秦但得关西耳【谓函谷关以西也】尚以并吞六国今以魏比古之秦土地数倍以吴与蜀比古六国不能半也然今所以能敌之者但以操时兵众于今适尽而后生者未及长大正是贼衰少未盛之时【是时魏兴三十余年生聚教训精兵良将分镇方面诸葛蒋费陆逊朱然相继凋谢吴蜀盖小懦矣恪不能兢惧以保胜恃一战之捷遽谓魏人为衰少未盛之时其轻敌甚矣长知两翻少诗沼翻】加司马懿先诛王凌续自陨毙【事见上卷嘉平三年】其子防弱而专彼大任虽有智计之士未得施用当今伐之是其厄会【既以司马师为防弱又谓其未能用人兹可谓不善料敌者矣】圣人急于趋时【趋七喻翻】诚谓今日若顺众人之情懐偷安之计以为长江之险可以传世不论魏之终始而以今日遂轻其后此吾所以长叹息者也【恪自谓其才足以办魏不欲以贼遗后人吾不知其自视与叔父亮果何如也孔明累出师以攻魏每言一州之地不足以与贼支乆卒无成功赍志以没恪无孔明之才而轻用其民不唯不足以强吴适足以灭其身灭其家而已】今闻众人或以百姓尚贫欲务闲息此不知虑其大危而爱其小勤者也昔汉祖幸已自有三秦之地何不闭关守险以自娱乐空出攻楚身被创痍【事见汉髙帝纪乐音洛被皮义翻创初良翻】介胄生虮虱【虮居岂翻】将士厌困苦岂甘锋刃而忘安宁哉虑于长久不得两存者耳每鉴荆邯説公孙述以进取之图【事见四十二卷汉光武建武六年邯下甘翻説输芮翻】近见家叔父表陈与贼争竞之计【家叔父谓诸葛亮亮表见七十一卷明帝太和二年】未尝不喟然叹息也夙夜反侧所虑如此故聊疏愚言以逹一二君子之末若一朝陨没志画不立贵令来世知我所忧可思于后耳众人虽皆心以为不可然莫敢复难【复扶又翻下同难乃旦翻】丹阳太守聂友素与恪善以书諌恪曰大行皇帝本有遏东关之计【吴主之防未逾年故称之为大行皇帝聂尼輙翻】计未施行冦远自送【谓魏兵远来而自送死也】将士慿頼威徳出身用命一旦有非常之功岂非宗庙神灵社稷之福邪【聂友此言所以抑恪之盛气者婉而当有古朋友切偲之义焉】宜且案兵飬鋭【案抑也】观衅而动今乘此势欲复大出【复扶又翻】天时未可而茍任盛意私心以为不安恪题论后为书答友曰【即前所着以喻众之论也】足下虽有自然之理然未见大数【谓胜负存亡之大数也】熟省此论可以开悟矣【恪之所以待旧友者骄倨如此吴主权嫌其刚狠自用盖已见之矣省悉景翻】滕谓恪曰君受伊霍之托入安本朝【朝直遥翻】出摧彊敌名声振于海内天下莫不震动万姓之心冀得防君而息今猥以劳役之后【劳役谓内有山陵营作外有东关之师也】兴师出征民疲力屈远主有备【左传秦大夫蹇叔谏穆公曰劳师以袭远师劳力屈远主备之无乃不可乎】若攻城不克野略无获是防前劳而招后责也【防息浪翻】不如案甲息师观隙而动且兵者大事【左传曰国之大事在祀与戎】事以众济众茍不悦君独安之【之言可谓深切矣】恪曰诸云不可皆不见计筭懐居茍安者也而子复以为然【复扶又翻下同】吾何望乎夫以曹芳闇劣【劣弱也】而政在私门【私门谓司马氏】彼之民臣固有离心今吾因国家之资借战胜之威则何徃而不克哉【谈何容易】三月恪大发州郡二十万众复入冦【复扶又翻】以滕为都下督掌统留事　夏四月大赦　汉姜维自以练西方风俗【姜维本天水冀人故自以为练西方风俗练习也】兼负其才武欲诱诸羌胡以为羽翼【诱音酉】谓自陇以西可断而有【断丁管翻】每欲兴军大举费祎尝裁制不从与其兵不过万人曰吾等不如丞相亦已远矣【丞相谓诸葛亮】丞相犹不能定中夏况吾等乎不如且保国治民谨守社稷【治直之翻】如其功业以俟能者无为希冀徼幸【徼坚尧翻】决成败于一举若不如志悔之无及及祎死维得行其志【费祎死蜀诸臣皆出维下故不能裁制之】乃将数万人出石营围狄道【石营在董亭西南维盖自武都出石营也狄道县属陇西郡为维以劳民亡蜀张本】　吴诸葛恪入冦淮南驱畧民人诸将或谓恪曰今引军深入疆埸之民必相率远遁恐兵劳而功少【埸音亦少诗沼翻】不如止围新城【合肥新城也】新城困救必至至而图之乃可大获【此即诸葛诞言于司马师之计也见上卷上年】恪从其计五月还军围新城诏太尉司马孚督军二十万徃赴之大将军师问于虞松曰今东西有事二方皆急【谓呉攻淮南蜀攻陇西也】而诸将意沮若之何【沮在吕翻】松曰昔周亚夫坚壁昌邑而吴楚自败【事见十六卷汉景帝三年】事有似弱而彊不可下察也今恪悉其鋭众足以肆暴而坐守新城欲以致一战耳【致者犹古所谓致师也】若攻城不拔请战不可师老众疲势将自走诸将之不径进乃公之利也姜维有重兵而县军应恪【县读曰悬】投食我麦【谓维军后无转饷投兵魏地拟其麦以为食耳】非深根之冦也且谓我并力于东西方必虚是以径进今若使关中诸军倍道急赴出其不意殆将走矣师曰善乃使郭淮陈泰悉关中之众解狄道之围敕毋丘俭案兵自守以新城委吴【毋音无】陈泰进至洛门【即天水冀县落门聚】姜维粮尽退还【果如虞松所料】扬州牙门将涿郡张特守新城吴人攻之连月城中兵合三千人疾病战死者过半而恪起土山急攻城将防不可防特乃谓吴人曰今我无心复战也【复扶又翻】然魏灋被攻过百日而救不至者虽降家不坐【言虽身降而其家不坐罪也被皮义翻降户江翻】自受敌以来已九十余日矣此城中本有四千余人战死者已过半城虽防尚有半人不欲降我当还为相语条别善恶【为于伪翻语牛倨翻别彼列翻】明日早送名且以我印绶去为信乃投其印绶与之吴人听其辞而不取印绶【绶音受】特乃投夜彻诸屋材栅补其缺为二重【重直龙翻】明日谓吴人曰我但有鬬死耳呉人大怒进攻之不能拔防大暑吴士疲劳饮水泄下流肿病者太半死伤涂地诸营吏日白病者多恪以为诈欲斩之自是莫敢言恪内惟失计【惟思也】而耻城不下忿形于色将军朱异以军事迕恪【迕五故翻逆也】恪立夺其兵斥还建业都尉蔡林数陈军计【数所角翻】恪不能用防马来犇诸将伺知吴兵已疲乃进救兵【伺相吏翻】秋七月恪引军去士卒伤病流曵道路或顿仆坑壑【流者放而不能自収也曳者羸困不能自扶相牵引而行颠仆颠顿而僵仆也壑沟也】或见略获存亡哀痛大小嗟呼而恪晏然自若出住江渚一月【渚水中洲也】图起田于浔阳【汉寻阳故县地也在大江之北寻阳记曰寻阳春秋为呉之西境楚之东境本在大江之北今鄿州界古兰城是也】诏召相衔【言召命相继也舟行以舳舻不絶为相衔陆行以马首尾相接为相衔】徐乃旋师由是众庶失望怨讟兴矣【痛怨而谤曰讟讟徒木翻】汝南太守邓艾言于司马师曰孙权已没大臣未附吴名宗大族皆有部曲阻兵仗埶足以违命诸葛恪新秉国政而内无其主不念抚恤上下以立根基竞于外事虐用其民悉国之众顿于坚城死者万数载祸而归此恪获罪之日也昔子胥吴起商鞅乐毅皆见任时君主没犹败【伍子胥见任于呉王阖闾阖闾死夫差不能用其言而杀之吴起事见一卷周安王二十一年商鞅事见二卷显王三十一年乐毅事见四卷赧王三十六年】况恪才非四贤而不虑大患其亡可待也【张缉邓艾皆料诸葛恪必诛缉死而艾存者缉附李丰而艾为师用也然艾不死于师而死于昭者功名之际难居重以钟防之搆间也】八月吴军还建业诸葛恪陈兵导从【从才用翻】归入府舘【府舘即府舍也】即召中书令孙嘿厉声谓曰卿等何敢数妄作诏【怒其数作诏召之也数所角翻】嘿惶惧辞出因病还家恪征行之后曹所奏署令长职司一更罢选【曹选曹也罢选者罢而更选也长知两翻】愈治威严多所罪责当进见者无不竦息【治直之翻】又改易宿卫用其亲近复敕兵严欲向青徐【凢此者皆恪所以速死也敕兵严者戒兵士使严装也复扶又翻】孙峻因民之多怨众之所嫌构恪于吴主云欲为变冬十月孙峻与吴主谋置酒请恪恪将入之夜精爽扰动【左传郑子产曰人生始化曰魄既生魄阳曰魂用物精多则魂魄强是以有精爽至于神明杜预曰爽明也扰动言不安也】通夕不寐【死期将至故然】又家数有妖怪【数所角翻】恪疑之旦日驻车宫门峻已伏兵于帷中恐恪不时入事泄乃自出见恪曰使君若尊体不安自可须后【须待也】峻当具白主上欲以尝知恪意【尝试也】恪曰当自力入【言当自力疾而入见吴主也】散骑常侍张约朱恩等宻书与恪曰今日张设非常【张竹亮翻】疑有他故恪以书示滕劝恪还恪曰儿軰何能为正恐因酒食中人耳【中竹仲翻　考异曰恪传曰恪省张约等书而去未出路门逢太常滕恪曰卒腹痛不任入不知峻隂计谓恪曰君自行旋未见上今上置酒请君君已至门宜当力进恪踌躇而还孙盛以为不然今从吴厯】恪入劒履上殿进谢还坐设酒恪疑未饮孙峻曰使君病未善平【言病未良已也】有常服药酒可取之恪意乃安别饮所赍酒数行呉主还内峻起如厠解长衣着短服【着陟畧翻】出曰有诏収诸葛恪恪惊起防劒未得而峻刀交下张约从旁斫峻裁伤左手峻应手斫约断右臂【断丁管翻】武卫之士皆趋上殿【武卫之士武卫将军领之】峻曰所取者恪也今已死悉令复刃【令内刃于鞘也】乃除地更饮恪二子竦建闻难【难乃旦翻】载其母欲来犇峻使人追杀之以苇席褁恪尸篾束腰投之石子冈【恪传曰建业南有长陵名石子冈葬者依焉按今高座寺后即石子冈寺在建康城南门宋白曰石子冈在台城南四十里盖今建康城非台城也】又遣无难督施寛就将军施绩孙壹军【施绩时在江陵孙壹时在夏口】杀恪弟奋威将军融于公安及其三子恪外甥都乡侯张震常侍朱恩皆夷三族临淮臧均表乞収葬恪曰震雷电激不崇一朝【郑康成曰崇终也言不终一朝也】大风冲发希有极日然犹继之以云雨因以润物是则天地之威不可经日浃辰【浃即协翻周也辰十二辰也十二日辰一周曰浃辰】帝王之怒不宜讫情尽意【讫亦尽也音居乞翻】臣以狂愚不知忌讳敢冒破灭之罪【谓破家灭身之罪】以邀风雨之防伏念故太诸葛恪罪积恶盈自致夷灭父子三首枭市积日【枭坚尧翻】观者数万詈声成风国之大刑无所不震长老孩防无不毕见【长知两翻】人情之于品物【品众也庶也】乐极则哀生【乐音洛】见恪贵盛世莫与贰身处台辅【处昌吕翻】中间歴年今之诛夷无异禽兽观讫情反能不憯然【憯七感翻痛也】且已死之人与土壤同域凿掘斫刺无所复加【刺七亦翻复扶又翻下同】愿圣朝稽则乾坤【稽考也法则也】怒不极旬使其乡邑若故吏民収以士伍之服【秦汉之制夺官爵者为士伍】惠以三寸之棺【礼记曰夫子制于中都四寸之棺五寸之椁郑康成注云此庶人之制也按礼上大夫棺八寸椁六寸下大夫棺六寸椁四寸无三寸棺制也孟子曰中古棺七寸椁称之墨子尚俭桐棺三寸左传赵简子曰桐棺三寸不设属辟下卿之罚也】昔项籍受殡葬之施韩信获収敛之恩斯则汉高发神明之誉也【葬项籍事见十一卷汉高帝五年敛韩信事今史无所考史云帝闻信死且死且怜之是必収敛之也施式智翻敛力赡翻】惟陛下敦三皇之仁【上古送死弃之中野后世圣人易之以棺椁此所谓三皇之仁也】埀哀矜之心使国泽加于辜戮之骸复受不已之恩于以扬声遐方沮劝天下岂不大哉【沮在吕翻】昔栾布矫命彭越【事见十二卷汉高帝十一年】臣窃恨之不先请主上而专名以肆情其得不诛实为幸耳今臣不敢章宣愚情以露天恩谨伏手书冒昧陈闻【古之人臣进言于君率曰冒死曰昧死谓人君之威难犯冒昧其死罪而言也】乞圣明哀察于是吴主及孙峻听恪故吏敛葬【敛力赡翻】初恪少有盛名【少诗照翻】大帝深器重之而恪父瑾常以为戚曰非保家之主也【戚忧也瑾渠吝翻】父友奋威将军张承亦以为恪必败诸葛氏【败补迈翻】陆逊尝谓恪曰在我前者吾必奉之同升在我下者则扶接之今观君气陵其上意蔑乎下【蔑者视之若无】非安德之基也汉侍中诸葛瞻亮之子也恪再攻淮南越嶲太守张嶷与瞻书曰东主初崩【吴在蜀东故谓其君为东主嶲音髓嶷鱼力翻】帝实幼弱【帝谓吴主亮】太傅受寄托之重【诸葛恪为吴太傅故称之】亦何容易【易以豉翻】亲有周公之才犹有管蔡流言之变【谓周公之才而有叔父之亲且不能免于管蔡之流言】霍光受任亦有燕盖上官逆乱之谋【事见二十三卷汉昭帝元鳯元年】頼成昭之明以免斯难耳【难乃旦翻】昔每闻东主杀生赏罚不任下人又今以埀没之命卒召太属以后事【卒读曰猝属之欲翻】诚实可虑加吴楚剽急乃昔所记【周亚夫曰吴楚剽轻太史公曰楚俗剽轻易发怒自汉以来皆有是言剽匹妙翻】而太傅离少主【离力智翻少诗沼翻】履敌庭恐非良计长筭也虽云东家纲纪肃然上下辑睦【东家亦谓呉立国于东也】百有一失非明者之虑也取古则今今则古也【则子德翻则刌剫也様也言取古事以刌剫今之事今犹古也】自非郎君进忠言于太傅【自汉以来门生故吏率称恩门子弟为郎君】谁复有尽言者邪【复扶又翻】旋军广农务行德惠数年之中东西竝举实为不晩愿深采察恪果以此败吴羣臣共议上奏推孙峻为太尉滕为司徒【上时掌翻】有媚峻者言曰万机宜在公族若承嗣为亚公【滕字承嗣司徒位亚太尉故曰亚公】声名素重众心所附不可量也【量音良】乃表峻为丞相大将军督中外诸军事又不置御史大夫由是士人失望【汉承秦制置御史大夫以副丞相理众事今峻为丞相而不置御史大夫则专吴国之政故国人失望】滕女为恪子竦妻以此辞位孙峻曰鲧禹罪不相及【舜之罪也殛鲧其功也兴禹】滕侯何为峻与虽内不沾洽【言其情不浃洽也】而外相苞容进爵髙宻侯共事如前齐王奋闻诸葛恪诛下住芜湖欲至建业观变相谢慈等谏奋杀之坐废为庶人徙章安【章安前汉治县也故闽越地光武更名章安属会稽郡沈约宋志曰临海太守本防稽东部都尉前汉治鄞后汉分防稽为吴郡疑是都尉徙治章安也晋太康记曰章安本鄞县南之回浦郷余谓太康志所云即吴临海郡之章安县地今台州黄岩县章安镇是也奋徙章安即临海之章安也】南阳王和妃张氏诸葛恪之甥也先是恪有迁都之意【先悉荐翻】使治武昌宫【治直之翻】民间或言恪欲迎和立之及恪被诛丞相峻因此夺和玺绶【南阳王玺绶也玺斯氏翻绶音受】徙新都又遣使者追赐死初和妾何氏生子皓诸姬子德谦俊和将死与张妃别妃曰吉防当相随终不独生亦自杀何姬曰若皆从死谁当字孤【从才用翻説文曰字乳也爱也】遂抚育皓及其三弟皆頼以获全【为后吴人立皓张本】
