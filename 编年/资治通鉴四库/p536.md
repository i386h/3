<!-- { "loadSidebar": true } -->
　　义熈十一年春正月丙辰魏主嗣还平城【至自伐柔然也】　太尉裕收司马休之次子文寳兄子文祖竝赐死发兵击之诏加裕黄钺领荆州刺史庚午大赦　丁丑以吏部尚书谢裕为尚书左仆射　辛巳太尉裕发建康以中军将军刘道怜监留府事【监工衔翻】刘穆之兼右仆射事无大小皆决于穆之又以髙阳内史刘钟领石头戍事屯冶亭【冶亭今谓之东冶亭在半山寺后自建康东门往蒋山至此半道因以为名王安石诗遥望钟山岑因知冶城路陆游曰今天庆观在冶城山之麓】休之府司马张裕南平太守檀范之闻之皆逃归建康【守式又翻】裕邵之兄也【张邵见一百十五卷五年】雍州刺史鲁宗之自疑不为太尉裕所容【雍于用翻】与其子竟陵太守轨起兵应休之二月休之上表罪状裕勒兵拒之裕宻书招休之府録事叅军南阳韩延之延之复书曰承亲帅戎马逺履西畿【周礼王畿千里之外曰侯畿甸畿男畿采畿卫畿蛮畿夷畿镇畿蕃畿谓之畿者责以共王税贡为职韩延之以荆楚为西畿取此义帅读曰率】阖境士庶莫不惶骇辱疏知以谯王前事良增叹息司马平西体国忠贞【休之为平西将军故称之】欵懐待物以公有匡复之勲家国防赖推徳委诚毎事询仰谯王往以微事见劾犹自表逊位【事见上卷上年劾戸槩翻又戸得翻】况以大过而当嘿然邪前已表奏废之所不尽者命耳推寄相与正当如此【推寄谓推心置人腹中也】而遽兴兵甲所谓欲加之罪其无辞乎【左传晋大夫里克之言】刘裕足下海内之人谁不见足下此心而复欲欺诳国士【诳居况翻】来示云处懐期物自有由来【复扶又翻处昌吕翻下同】今伐人之君啗人以利真可谓处懐期物自有由来者乎【啗土滥翻又土览翻】刘藩死于阊阖之门诸葛毙于左右之手【刘藩事见上卷八年诸葛事见九年】甘言诧方伯袭之以轻兵【谓袭刘毅也事见上卷八年诧丑亚翻】遂使席上靡欵懐之士阃外无自信诸侯以是为得算良可耻也贵府将佐及朝廷贤徳寄命过日【将即亮翻朝直遥翻】吾诚鄙劣尝闻道于君子以平西之至徳宁可无授命之臣乎必未能自投虎口比迹郗僧施之徒明矣【郗僧施事见上卷八年郗丑之翻】假令天长丧乱九流浑浊【太史谈序九流班固曰儒家者流葢出于司徒之官助人君顺隂阳明教化者也道家者流葢出于史官歴纪成败祸福古今之道此人君南面之术也法家者流葢出于理官信赏必罚以辅礼制隂阳家者流葢出于羲和之官敬顺昊天厯象日月星辰名家者流葢出于礼官古者名位不同礼亦异数孔子曰必也正名乎墨家者流葢出于清庙之守茅屋采椽是以贵俭养三老五更是以兼爱选士大射是以尚贤宗祀严父是以右鬼従横家者流葢出于行人之官杂家者流葢出于议官农家者流葢出于农稷之官皆六经之支与流裔有益于治道而不能无弊使其浑浊则无所取衷矣长知两翻丧息浪翻】当与臧洪逰于地下【臧洪事见六十二卷汉献帝兴平二年】不复多言【复扶又翻】裕视书叹息以示将佐曰事人当如此矣延之以裕父名翘字显宗乃更其字曰显宗【更工衡翻】名其子曰翘以示不臣刘氏　琅邪太守刘朗帅二千余家降魏【帅读曰率降戸江翻】　庚子河西胡刘云等帅数万戸降魏　太尉裕使叅军檀道济朱超石将步骑出襄阳【将即亮翻骑竒寄翻】超石龄石之弟也江夏太守刘防之将兵屯三连【夏戸雅翻】立桥聚粮以待道济等积日不至鲁轨袭击防之杀之裕使其壻振威将军东海徐逵之统叅军蒯恩王允之沈渊子为前锋出江夏口【水经江水过江陵城南又东至华容县西夏水出焉又东过公安县北又东左合子夏口注云江水左迤北出通于夏水故曰子夏也蒯苦怪翻】逵之等与鲁轨战于破冡兵败逵之允之渊子皆死独蒯恩勒兵不动【蒯苦怪翻】轨乘胜力攻之不能克乃退渊子林子之兄也裕军于马头【据水经注马头岸在大江之南北对江陵之江津戍】闻逵之死怒甚三月壬午帅诸将济江鲁轨司马文思将休之兵四万临峭岸置陈【峭七笑翻陈读曰阵】军士无能登者裕自被甲欲登【被皮义翻】诸将谏不从怒愈甚太尉主簿谢晦前抱持裕裕抽劒指晦曰我斩卿晦曰天下可无晦不可无公【此裕所谓晦颇识机变者也】建武将军胡藩领逰兵在江津裕呼藩使登藩有疑色裕命左右録来欲斩之【録敢也】藩顾曰正欲击贼不得奉教乃以刀头穿岸劣容足指腾之而上【劣少也上时掌翻】随之者稍多既登岸直前力战休之兵不能当稍引却【当胡藩之初登也精骑数十可以制之休之之兵不动故得以直前力战又人心素慑服裕故藩既进而不能当也】裕兵因而乘之休之兵大溃遂克江陵休之宗之俱北走轨留石城裕命阆中侯下邳赵伦之太尉叅军沈林子攻之遣武陵内史王镇恶以舟师追休之等有羣盗数百夜袭冶亭京师震骇刘钟讨平之　秦广平公弼譛姚宣于秦王兴【去年宣入朝力言弼罪弼衔而譛之】宣司马权丕至长安兴责以不能辅导将诛之丕惧诬宣罪恶以求自免兴怒遣使就杏城收宣下狱命弼将三万人镇秦州【下遐稼翻将即亮翻】尹昭曰广平公与皇太子不平今握彊兵于外陛下一旦不讳社稷必危小不忍乱大谋【论语载孔子之言】陛下之谓也兴不从　夏王勃勃攻秦杏城拔之执守将姚逵阬士卒二万人秦王兴如北地遣广平公弼及辅国将军敛曼嵬向新平兴还长安　河西王蒙逊攻西秦广武郡拔之西秦王炽磐遣将军乞伏魋尼寅邀蒙逊于浩亹蒙逊击斩之【浩亹音告门】又遣将军折斐等帅骑一万据勒姐岭【阚骃志金城安夷县东有勒姐河与金城河合勒姐岭葢勒姐河所出之山也汉时勒姐羌居之因以为名姐子也翻又音紫】蒙逊击禽之　河西饥胡相聚于上党推胡人白亚栗斯为单于【单音蝉】改元建平以司马顺宰为谋主【顺宰起兵见上卷二年】寇魏河内夏四月魏主嗣命公孙表等五将讨之【将即亮翻下同】　青冀二州刺史刘敬宣叅军司马道赐宗室之疏属也闻太尉裕攻司马休之道赐与同府辟闾道秀【道赐与道秀俱为敬宣僚属故曰同府】左右小将王猛子谋杀敬宣据广固以应休之乙夘敬宣召道秀屏人语【屏必郢翻】左右悉出户猛子逡巡在后取敬宣备身刀杀敬宣文武佐吏即时讨道赐等皆斩之　己夘魏主嗣北巡　西秦王炽磐子元基自长安逃归【元基葢从炽磐入秦以朝因留长安】炽磐以为尚书左仆射　五月丁亥魏主嗣如大甯　赵伦之沈林子破鲁轨于石城司马休之鲁宗之救之不及遂与轨奔襄阳宗之叅军李应之闭门不纳甲午休之宗之轨及谯王文思新蔡王道赐【此又一司马道赐也新蔡王晃以武陵王晞事废后以道赐袭爵】梁州刺史马敬南阳太守鲁范俱奔秦宗之素得士民心争为之卫送出境王镇恶等追之尽境而还【不敢穷兵追之惧出境而遇伏也】初休之等求救于秦魏秦征虏将军姚成王及司马国璠引兵至南阳【璠孚袁翻】魏长孙嵩至河东闻休之等败皆引还休之至长安秦王兴以为扬州刺史使侵扰襄阳侍御史唐盛言于兴曰据符防之文司马氏当复得河洛【防楚譛翻】今使休之擅兵于外犹纵鱼于渊也不如以高爵厚礼留之京师兴曰昔文王卒免羑里【纣囚文王于羑里既而释之复扶又翻卒子恤翻】高祖不毙鸿门【见九卷汉髙祖元年】茍天命所在谁能违之脱如符防之言留之适足为害遂遣之【史言姚兴知命】　诏加太尉裕太傅扬州牧劒履上殿入朝不趋赞拜不名【朝直遥翻】以兖青二州刺史刘道怜为都督荆湘益秦寜梁雍七州诸军事骠骑将军荆州刺史【雍于用翻骠匹妙翻骑竒寄翻】道怜贪鄙无才能裕以中军长史晋陵太守谢方明为骠骑长史南郡相道怜府中众事皆谘决于方明方明冲之子也【谢冲奕之从子方明裕之从祖弟也】　益州刺史朱龄石遣使诣河西王蒙逊【使疏吏翻】谕以朝廷威徳蒙逊遣舎人黄迅诣龄石且上表言伏闻车骑将军裕欲清中原愿为右翼驱除戎虏　夏王勃勃遣御史中丞乌洛孤与蒙逊结盟蒙逊遣其弟湟河太守汉平莅盟于夏【夏戸雅翻】　西秦王炽磐率众三万袭湟河沮渠汉平拒之遣司马隗仁夜出击炽磐破之【沮子余翻隗五罪翻炽昌志翻】炽磐将引去汉平长史焦昶将军段景潜召炽磐炽磐复攻之【昶丑两翻复扶又翻】昶景因説汉平出降【説输芮翻降戸江翻下同】仁勒壮士百余据南门楼三日不下力屈为炽磐所禽炽磐欲斩之散骑常侍武威段晖谏曰仁临难不畏死【散悉亶翻骑竒寄翻难乃旦翻】忠臣也宜宥之以厉事君乃囚之炽磐以左卫将军匹达为湟河太守击乙弗窟干降其三千余戸而归以尚书右仆射出连防为都督岭北诸军事【岭北洪地岭北也】凉州刺史以凉州刺史谦屯为镇军大将军河州牧隗仁在西秦五年段晖又为之请【史书武威段晖以别南燕之段晖也又为于伪翻】炽磐免之使还姑臧　戊午魏主嗣行如濡源遂至上谷涿鹿广甯【涿鹿县汉属上谷郡晋分属广甯郡魏土地记下洛县东南六十里有涿鹿城西北百三十里有大甯城即汉广甯县也葢在唐妫州界濡乃官翻】　秋七月癸未还平城　西秦王炽磐以秦州刺史昙达为尚书令【昙徒含翻】光禄勲王松夀为秦州刺史　辛亥晦日有食之八月甲子太尉裕还建康固辞太傅州牧其余受命以豫章公世子义符为兖州刺史　丁未谢裕卒以刘穆之为左仆射　九月己亥大赦　魏比歳霜旱【比毗至翻】云代之民多饥死【云代云中代郡二郡之地】太史令王亮苏坦言于魏主嗣曰案防书魏当都邺可得丰乐【乐音洛】嗣以问羣臣博士祭酒崔浩特进京兆周澹曰【澹徒览翻】迁都于邺可以救今年之饥非久长之计也山东之人以国家居广汉之地【广汉据北史崔浩传作广漠当从之漠大也】谓其民畜无涯号曰牛毛之众今留兵守旧都【谓平城也】分家南徙不能满诸州之地参居郡县情见事露【见贤遍翻】恐四方皆有轻侮之心且百姓不便水土疾疫死伤者必多又旧都守兵既少【少诗沼翻下同】屈丐柔然将有窥窬之心举国而来云中平城必危朝廷隔恒代千里之险【自恒山至代有飞狐之口倒马之闗夏屋广昌五回之险】难以赴救此则声实俱损也今居北方假令山东有变我轻骑南下布濩林薄之间【骑竒寄翻濩胡故翻郭璞曰布濩犹布露也毛晃曰布濩流散也草丛生曰薄】孰能知其多少百姓望尘慑服此国家所以威制诸夏也【慑之涉翻夏戸雅翻】来春草生湩酪将出【湩覩勇翻又多贡翻乳汁也酪歴各翻乳浆也西汉太仆属官有挏马应劭曰主乳马取其汁挏治之味酢可饮因以名官如淳曰主乳马以韦革为夹兜受数斗盛马乳挏取其上肥因名挏马今梁州名马酪为马酒师古曰挏音徒孔翻】兼以菜果得及秋熟则事济矣嗣曰今仓廪空竭既无以待来秋若来秋又饥将若之何对曰宜简饥贫之戸使就食山东若来秋复饥当更圗之【复扶又翻】但方今不可迁都耳嗣恱曰唯二人与朕意同乃简国人尤贫者诣山东三州就食【拓跋氏起于漠北统国三十六姓九十九道武既并中原徙其豪杰于云代与北人杂居以其北来部落为国人山东三州定相冀也】遣左部尚书代人周几帅众镇鲁口以安集之【魏初四方四维置八部大人分东西南北左右前后后又置八部尚书魏书官氏志拓跋邻以次兄为普氏后改为周氏盖魏建代都周几遂为代人帅读曰率】嗣躬耕籍田且命有司劝课农桑明年大熟民遂富安　夏赫连建将兵击秦执平凉太守姚军都【将即亮翻】遂入新平广平公弼与战于龙尾堡【刘昫地理志鳯翔府岐山县唐武徳七年移治龙尾城】禽之　秦王兴药动广平公弼称疾不朝【朝直遥翻】聚兵于第兴闻之怒收弼党唐盛孙等杀之太子请曰臣不肖不能缉谐兄弟【缉当作辑】使至于此皆臣之罪也若臣死而国家安愿赐臣死若陛下不忍杀臣乞退就藩兴恻然悯之召姚赞梁喜尹昭敛曼嵬与之谋囚弼将杀之穷治党与【嵬五回翻治直之翻】流涕固请乃并其党赦之待弼如初无忿恨之色　魏太史奏荧惑在匏中【据晋书天文志匏在天津之南天汉分流夹之张渊观象赋注曰匏五星在丽珠北天津九星在匏北】忽亡不知所在于法当入危亡之国先为童谣妖言然后行其祸罚【法谓推占之常法妖于骄翻】魏主嗣召名儒十余人使与太史议荧惑所诣崔浩对曰按春秋左氏传神降于莘以其至之日推知其物【浩葢据春秋左氏外传也外传曰周惠王十五年有神降于莘王问于内史过对曰其丹朱乎王曰其谁受之对曰在虢土王曰虢其几何对曰昔尧临民以五今其胄见神之见也不过其物若由是观之不过五年十九年晋取虢传直恋翻】庚午之夕辛未之朝天有隂云荧惑之亡当在二日庚之与午皆主于秦辛为西夷【晋书天文志自东井十六度至桞八度为鹑首于辰在未秦之分野自栁九度至张十二度为鹑火于辰在午周之分野时姚秦兼有关洛之地故云皆主于秦庚辛西方也故为西夷】今姚兴据长安荧惑必入秦矣众皆怒曰天上失星人间安知所诣浩笑而不应后八十余日荧惑出东井留守句已久之乃去【新唐书天文志曰去而复来是谓句已晋书天文志曰荧惑为乱为贼为疾为丧为饥为兵所居国受殃环绕钩已芒角动摇变色乍前乍后乍左乍右其殃愈甚句读曰钩钩已谓环绕而行如钩又成已字也】秦大旱昆明池竭童谣讹言【徒歌谓之谣】国人不安间一歳而秦亡众乃服浩之精妙　冬十月壬子秦王兴使散骑常侍姚敞等送其女西平公主于魏【散悉亶翻骑竒寄翻下同】魏主嗣以后礼纳之铸金人不成【魏丘嗣立后皆铸金人以卜之】乃以为夫人而宠遇甚厚　辛酉魏主嗣如沮洳城【沮将豫翻洳昌庶翻沮洳渐湿之地北方地高燥此城葢以下湿而得名】癸亥还平城十一月丁亥复如豺山宫【复扶又翻】庚子还　西秦王炽磐遣襄武侯昙达等将骑一万击南羌弥姐康薄于赤水降之【水经注赤亭水出南安郡东山赤谷西流迳城北南入渭水昙徒含翻将即亮翻姐子也翻又音紫降戸江翻】以王孟保为略阳太守镇赤水　燕尚书令孙护之弟伯仁为昌黎尹与其弟叱支乙拔皆有才勇从燕王跋起兵有功【谓杀慕容熈时也事见一百十四卷三年】求开府不得有怨言跋皆杀之进防开府仪同三司録尚书事以慰其心防怏怏不悦跋酖杀之【怏于两翻】辽东太守务银提自以有功出为边郡怨望谋外叛跋亦杀之【万泥乳陈既死孙防兄弟及务银提又诛冯跋亦少恩矣】　林邑冦交州州将击败之【将即亮翻败补迈翻】
