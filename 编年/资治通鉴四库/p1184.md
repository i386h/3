<!-- { "loadSidebar": true } -->
　　王郜同平章事削夺新西川节度使李茂贞官爵复姓名宋文通【始以李茂贞之请而讨王建既而又以茂贞拒命赦王建而讨茂贞朝廷号令朝出而暮改诸侯其孰尊而信之皇威不振自取之也李茂贞赐姓名见二百五十六卷光啓二年】　朱全忠既得兖郓甲兵益盛乃大举击杨行密遣厐师古以徐宿宋滑之兵七万壁清口【清口即今之清河口】将趋扬州【趋七喻翻下同】葛从周以兖郓曹濮之兵壁安丰将趋夀州【安丰汉六县故城在县南后汉置安丰县至唐属夀州九域志曰安丰县在州东南六十余里葢唐之夀州治夀春县即六朝夀阳之地五代之末周世宗克夀州徙治下蔡故宋朝安丰在夀州东南】全忠自将屯宿州淮南震恐　匡国节度使李继瑭闻朝廷讨李茂贞而惧韩建复从而摇之【复扶又翻】继瑭奔鳯翔冬十月以建为镇国匡国两军节度使【韩建始兼有同华】　壬子知遂州侯绍帅众二万乙卯知合州王仁威帅众千人戊午鳯翔李继溥以援兵二千皆降于王建【帅读曰率】建攻梓州益急庚申顾彦晖聚其宗族及假子共饮遣王宗弼自归于建【王宗弼为东川兵所擒事见上卷二年】酒酣命其假子瑶杀已及同饮者然后自杀【僖宗光啓三年顾彦朗得东川传至弟彦晖至是而灭】建入梓州【干宁二年王建始攻东川葢三年而后克之】城中兵尚七万人建命王宗绾分兵徇昌普等州以王宗涤为东川留后　刘仁恭奏称李克用无故称兵见讨本道大破其党于木涧请自为统帅以讨克用【帅所类翻】诏不许又遗朱全忠书【遗唯季翻】全忠奏加仁恭同平章事朝廷从之仁恭又遣使谢克用陈去就不自安之意克用复书略曰今公仗控兵理民立法擢士则欲其报徳选将则望彼酬恩已尚不然人何足信【克用言仁恭背已人亦将背之也将即亮翻】仆料猜忌出于骨肉嫌忌生于屏帷持干将而不敢授人捧盟盘而何词着誓甲子立皇子秘为景王祚为辉王祺为祁王　加彰义节度使张琏同平章事　杨行密与朱瑾将兵三万拒汴军于楚州别将张训自涟水引兵防之【干宁二年杨行密始取涟水令张训守之】行密以为前锋厐师古营于清口或曰营地污下不可久处不聴【污乌翻处昌吕翻】师古恃众轻敌居常奕棊朱瑾壅淮上流欲灌之或以告师古师古以为惑众斩之十一月癸酉瑾与淮南将侯瓉【瓉才旱翻】将五千骑潜度淮用汴人旗帜自北来趣其中军【趣七喻翻】张训逾栅而入士卒苍黄拒战淮水大至汴军骇乱行密引大军济淮与瑾等夹攻之汴军大败斩师古及将士首万余级余众皆溃葛从周营于夀州西北夀州团练使朱延夀击破之退屯濠州闻师古败奔还行密瑾延夀乘胜追之及于渒水【水经注渒水出庐江潜县西南霍山东北又东北过六县东又西北过安丰县故城西北入于淮类篇渒必至切水名在弋阳按今渒河在来逺镇西十里来逺镇即东正阳也东至夀州二百里】从周半济淮南兵击之杀溺殆尽从周走免遏后都指挥使牛存节弃马步鬭诸军稍得济淮凡四日不食防大雪汴卒缘道冻馁死还者不满千人全忠闻败亦奔还行密遗全忠书曰厐师古葛从周非敌也公宜自来淮上决战【遗于季翻】行密大防诸将谓行军副使李承嗣曰始吾欲先趣夀州【趣七喻翻】副使云不如先向清口师古败从周自走今果如所料赏之钱万缗【赏其胜算先定】表承嗣领镇海节度使行密待承嗣及史俨甚厚第舍姬妾咸选其尤者赐之故二人为行密尽力屡立功竟卒于淮南【为于伪翻卒于恤翻史言杨行密能用人安仁义亦涉陁也行密待之非不厚而终叛于行密狼子野心固自有难驯养者】行密由是遂保据江淮之间全忠不能与之争戊寅立淑妃何氏为皇后后东川人生徳王辉王　威武节度使王潮弟审知为观察副使有过潮犹加捶挞【捶止橤翻】审知无怨色潮寝疾舍其子延兴延虹延丰延休命审知知军府事十二月丁未潮薨审知以让其兄泉州刺史审邽审邽以审知有功辞不受审知自称福建留后表于朝廷　壬戌王建自梓州还戊辰至成都是嵗南诏骠信舜化有上皇帝书函及督爽牒中书木夹年号中兴朝廷欲以诏书报之王建上言南诏小夷不足辱诏书臣在西南彼必不敢犯塞从之黎雅间有浅蛮曰刘王郝王杨王各有部落【黎雅西南大山长谷皆蛮居之所在深逺而三王部落居近汉界故曰浅蛮】西川嵗赐缯帛三千匹使觇南诏亦受南诏赂诇成都虚实【缯慈陵翻觇丑廉翻又丑艶翻诇古迥翻又翾正翻】毎节度使到官三王帅酋长诣府【帅读曰率酋慈由翻长知两翻】节度使自谓威徳所致表于朝廷而三王隂与大将相表里节度使或失大将心则教诸蛮纷扰先是节度使多文臣【先悉荐翻】不欲生事故大将常借此以邀姑息而南诏亦凭之屡为边患及王建镇西川絶其旧赐斩都押牙山行章以惩之【山行章陈田旧将王建因其与浅蛮表里而斩之既以威示诸蛮亦除旧务尽】卭崃之南不置障候不戍一卒【谓卭崃闗以南也】蛮亦不敢侵盗其后遣王宗播击南诏三王【漏】泄军事召而斩之【史言安边之术惟洞知近塞蕃落情伪而折其奸则外夷不敢有所侮而动】　右拾遗张道古上疏称国家有五危二乱昔汉文帝即位未几明习国家事【几居岂翻见十三卷汉文帝元年】今陛下登极已十年【帝文徳元年践阼至此十年若以即位逾年改元数之则九年】而曽不知为君驭臣之道太宗内安中原外开四夷海表之国莫不入臣今先朝封域日蹙几尽【几居依翻】臣虽微贱窃伤陛下朝廷社稷始为姧臣所防终为贼臣所有也【汉唐之亡诚如张道古之言】上怒贬道古施州司户【宋白曰施州汉巫县地吴大帝分巫县立沙渠县后周建徳三年于此置施州唐因之旧志施州京师南二千七百九里】仍下诏罪状道古宣示谏官【昭宗处艰危之中犹罪言者其亡宜矣】道古青州人也【张道古见于通鉴者惟此事着其州里葢伤之】
