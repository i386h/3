<!-- { "loadSidebar": true } -->
　　至德元载冬十月辛巳朔日有食之既　上发顺化【宋白曰庆州贞观以来为化郡天宝后为安化郡至德为顺化郡】癸未至彭原　初李林甫为相谏官言事皆先白宰相退则又以所言白之御史言事须大夫同署至是敕尽革其弊开谏诤之涂又令宰相分直政事笔承防旬日而更【令宰相在政事堂分日当笔及承上防更工衡翻】惩林甫及杨国忠之专权故也　第五琦见上于彭原请以江淮租庸市轻货泝江汉而上至洋川【见贤遍翻上时掌翻洋川郡洋州本音羊今人多读如祥】令汉中王瑀陆运至扶风以助军　【考异曰邺侯家传云荐元载令于郧乡县置院以督运按载传是时在苏州及洪州未尝在郧乡今不取】上从之寻加琦山南等五道度支使【度支使始此宋白曰故事度支案郎中判入员外判出侍郎总统押案而已官衘不言专判度支开元已后时事多故遂有他官来判者乃曰度支使或曰判度支或曰知度支事或曰勾当度支使虽名称不同其事一也度徒洛翻】琦作盐法用以饶【琦变盐法尽天下盐就山海井灶置盐院使吏出粜旧业盐戸并游民愿业者为亭戸免其杂徭盗煑私市者论以法百姓除租庸外无得横赋人不益税而上用以饶古岳翻】　房琯喜賔客【喜许记翻】好谈论【好呼到翻】多引拔知名之士而轻鄙庸俗人多怨之北海太守贺兰进明诣行在上命琯以为南海太守兼御史大夫充岭南节度使【南海郡广州是时兵兴方镇重任必兼台省长官以至外府僚佐亦带朝衘迄于五季遂为永制其带台衘自监察御史至御史大夫为宪衘守手又翻】琯以为摄御史大夫进明入谢上怪之进明因言与琯有隙且曰晋用王衍为三公祖尚浮虚致中原板荡【王衍事见晋纪板荡之诗刺周室大坏天下无纲纪文章之诗也后人率引此二诗以谕天下大乱毛氏传曰板板反也正义曰释训云板板僻也邪僻即反戾之义故为反也郑曰荡荡法度废坏之貌】今房琯专为迃阔大言以立虚名所引用皆浮华之党真王衍之比也陛下用为宰相恐非社稷之福且琯在南朝佐上皇使陛下与诸王分领诸道节制【事见上卷上即位于灵武进驻彭原其地在闗山之北上皇在成都其地在闗山之南故谓之南朝】仍置陛下于沙塞空虚之地又布私党于诸道使统大权【盖指李岘李承式邓景山等】其意以为上皇一子得天下则己不失富贵此岂忠臣所为乎上由是疎之　房琯上疏请自将兵复两京上许之　【考异曰唐歴上以房琯有重名虚己以待之礼遇加等琯推诚謇谔亦以天下为己任知无不为其所引进皆一时名士其嫉恶太甚雅有宰相望其于弥纶天下非所长也后颇以直忤防上以名高隐忍渐不能容矣琯遂请兵为元帅许之今従实录据考异则上之疎琯非特因进明之言也】加持节招讨西京兼防御蒲潼两闗兵马节度等使琯请自选参佐以御史中丞邓景山为副戸部侍郎李揖为行军司马给事中刘秩为参谋既行又令兵部尚书王思礼副之琯悉以戎务委李揖刘秩二人皆书生不闲军旅【闲习也】琯谓人曰贼曳落河虽多安能敌我刘秩琯分为三军使禆将杨希文将南军自宜夀入【天宝元年更盩厔县曰宜夀属鳯翔郡】刘贵哲将中军自武功入李光进将北军自奉天入光进光弼之弟也　以贺兰进明为河南节度使　頴王璬之至成都也【见上卷璬公了翻】崔圆迎谒拜于马首璬不之止圆恨之璬视事两月吏民安之圆奏罢璬使归内宅【京师有十宅以处诸王未出閤者此时在成都亦即行宫为内宅】以武部侍郎李峘为劒南节度使代之【峘胡登翻　考异曰肃宗实录明年正月甲寅以峘为劒南节度使盖峘已受上皇命而肃宗申命之也】峘岘之兄也上皇寻命璬与陈王珪诣上宣慰至是见上于彭原延王玢从上皇入蜀追车驾不及上皇怒欲诛之汉中王瑀救之乃命玢亦诣上所【玢音彬　考异曰明皇杂录贺兰进明之初守北海也城卑不完储积于外冦又将至惧资其用进明遂焚之适有寺人至北海求货于进明不获归以损军用闻于上遂诏罢郡守属延王玢従上不及遣中使访之而加刑焉会进明赴蜀遇使访于路曰王罪不宜及刑愿少留于路使者感而受约既至蜀进明言于上曰延王陛下之爱子也无兵权以变其心无郡国以骄其志间道于豺狼乃责其不以时至陛下罪之人复何望臣恐汉武望思之筑将见于圣朝矣因遽驰使赦之谓进明曰俾父子如初卿之力也遂遣进明往灵武道遇延王进明驰马亦慰之王望之降车稽首而去肃宗谓之曰卿解平原之围阻贼冦之军而不以防口介意复全我兄弟乃社稷之臣因授御史大夫今従旧传】　甲申令狐潮王福德复将步骑万余攻雍丘【复扶又翻】张巡出击大破之斩首数千级贼遁去　房琯以中军北军为前锋庚子至便桥辛丑二军遇贼将安守忠于咸阳之陈涛斜【陈涛泽在咸阳县东其路斜出故曰陈涛斜又宋敏求退朝录引唐人文集曰唐宫人墓谓之宫人斜四仲遣使者祭之然则陈涛斜者岂亦因内人所葬地而名之邪】琯效古法用车战以牛车二千乗马步夹之贼顺风皷噪牛皆震骇贼纵火焚之人畜大乱【乗防证翻畜许救翻】官军死伤者四万余人存者数千而己癸卯琯自以南军战又败【南军宜夀之军也】杨希文刘贵哲皆降于贼上闻琯败大怒李泌为之营救【为于伪翻】上乃宥之待琯如初以薛景仙为闗内节度副使　敦煌王承寀至囘纥牙帐【承寀使囘纥见上卷九月敦徒门翻】囘纥可汗以女妻之【妻七细翻】遣其贵臣与承宷及仆固怀恩皆来见上于彭原【见贤遍翻】上厚礼其使者而归之赐囘纥女号毗伽公主【伽求迦翻】　尹子奇围河间四十余日不下史思明引兵防之顔真卿遣其将和琳将万二千人救河间思明逆击擒之遂陷河间执李奂送洛阳杀之又陷景城太守李暐赴湛水死【新书作赴河死】思明使两骑赍尺书以招乐安乐安即时举郡降【乐安郡棣州景城既陷乐安孤絶即时降贼盖人心危惧城主不能守也】又使其将康没野波将先锋攻平原兵未至顔真卿知力不敌壬寅弃郡渡河南走思明即以平原兵攻清河博平皆陷之【清河郡贝州博平郡博州　考异曰河洛春秋云蔡希德引兵攻贝州贝州陷攻博州五日城陷今従肃宗实録】思明引兵围乌承恩于信都承恩降亲导思明入城交兵马仓库马三千匹兵五万人【信都郡冀州降戸江翻史言乌承恩兵力足以拒守】思明送承恩诣洛阳禄山复其官爵饶阳禆将束鹿张兴力举千钧性复明辨【将即亮翻束鹿县属饶阳郡本鹿城县天宝十五载更名刘昫曰束鹿汉安定侯国今县西七里故城是也齐周为安定县隋改曰鹿城明皇以安禄山反改常山之鹿泉曰获鹿饶阳之鹿城曰束鹿以厌之复扶又翻】贼攻饶阳弥年不能下【饶阳受攻事始二百十七卷天宝十四载　考异曰此事出河洛春秋前云贼攻深州经月不下后云兴战守弥年而城池转固葢前云经月者今次攻城也后云弥年者并计前后之数也】及诸郡皆陷思明并力围之外救俱絶太守李系窘迫赴火死【守式又翻窘渠陨翻】城遂陷思明擒兴立于马前谓曰将军真壮士能与我共富贵乎兴曰兴唐之忠臣固无降理今数刻之人耳【张兴志在必死自言命在晷刻】愿一言而死思明曰试言之兴曰主上待禄山恩如父子羣臣莫及不知报德乃兴兵指阙涂炭生人大丈夫不能翦除防逆乃北靣为之臣乎仆有短策足下能听之乎足下所以从贼求富贵耳譬如鷰巢于幕【引左传吴季札之言】岂能乆安何如乗间取贼【间古苋翻】转祸为福长享富贵不亦美乎思明怒命张于木上锯杀之詈不絶口以至于死【如史所云则河北二十四郡惟张兴可以言义士耳】贼每破一城城中衣服财贿妇人皆为所掠男子壮者使之负担【担都滥翻】羸病老幼皆以刀槊戏杀之禄山初以卒三千人授思明使定河北至是河北皆下之【按史思明与郭李相持于常山博陵禄山葢屡益其兵及郭李入井陉思明乃能下河北此葢逆党称其才而史不削耳】郡置防兵三千杂以胡兵镇之思明还博陵尹子奇将五千骑度河略北海欲南取江淮防囘纥可汗遣其臣葛逻支将兵入援【逻郎佐翻】先以二千骑奄至范阳城下子奇闻之遽引兵归　十二月戊午囘纥至带汗谷【新书作呼延谷盖语转耳汗音寒】与郭子仪军合辛酉与同罗及叛胡战于榆林河北【榆林郡胜州大河经其北】大破之斩首三万捕虏一万河曲皆平子仪还军洛交【洛交郡本鄜州上郡天宝元年更郡名】　上命崔涣宣慰江南兼知选举　令狐潮帅众万余营雍丘城北【帅读曰率】张巡邀击大破之贼遂走　永王璘幼失母【璘郭顺仪之子也顺仪早死】为上所鞠养常抱之以眠从上皇入蜀上皇命诸子分总天下节制【事见上卷七月】谏议大夫高适谏以为不可上皇不听璘领四道节度都使镇江陵时江淮租赋山积于江陵璘召募勇士数万人日费巨万璘生长深宫不更人事子襄城王玚有勇力好兵有薛镠等为之谋主【长知两翻更工衡翻玚徒杏翻又音畅好呼到翻镠力求翻】以为今天下大乱惟南方完富璘握四道兵封疆数千里宜据金陵【康曰楚威王埋金以镇王气故曰金陵】保有江表如东晋故事上闻之敕璘归觐于蜀璘不从江陵长史李岘辞疾赴行在【璘将称兵岘不欲预其祸也】上召高适与之谋适陈江东利害且言璘必败之状十二月置淮南节度使领广陵等十二郡以适为之置淮南西道节度使领汝南等五郡以来镇为之【淮南节度使领州广陵郡楚州山阳郡滁州全椒郡和州歴阳郡夀州淮南郡庐州合肥郡舒州同安郡光州弋阳郡鄿州鄿春郡安州安陆郡黄州齐安郡申州义阳郡沔州汉阳郡凡十二淮南西道节度使领蔡州汝南郡郑州荥阳郡许州颍川郡光州弋阳郡申州义阳郡已上皆据新书方镇表但义阳弋阳已属淮南节度当考】使与江东节度使韦陟共图璘【方镇表至徳二载置江东防御使治杭州盖谓浙江之东也韦陟所节度者葢江南东道也其巡属兼有浙东西及升宣歙诸州】　安禄山遣兵攻頴川城中兵少无蓄积太守薛愿长史庞坚悉力拒守绕城百里庐舍林木皆尽朞年救兵不至禄山使阿史那承庆益兵攻之昼夜死鬭十五日城陷执愿坚送洛阳禄山缚于洛濵木上冻杀之　上问李泌曰今敌彊如此何时可定对曰臣观贼所获子女金帛皆输之范阳【输舂遇翻】此岂有雄据四海之志邪【邪音耶】今独虏将或为之用中国之人惟高尚等数人自余皆胁从耳以臣料之不过二年天下无冦矣上曰何故对曰贼之骁将不过史思明安守忠田干真张忠志阿史那承庆等数人而已【将即亮翻骁坚尧翻过古禾翻又古卧翻张忠志即安忠志此时已复旧养父之姓】今若令李光弼自太原出井陉郭子仪自冯翊入河东则思明忠志不敢离范阳常山守忠干真不敢离长安【令力丁翻陉音刑离力智翻】是以两军絷其四将也从禄山者独承庆耳愿敕子仪勿取华阴【华戸化翻】使两京之道常通陛下以所徴之兵军于扶风与子仪光弼互出击之彼救首则击其尾救尾则击其首使贼往来数千里疲于奔命我常以逸待劳贼至则避其锋去则乗其弊不攻城不遏路来春复命建寜为范阳节度大使并塞北出【复扶又翻又音如字使疏吏翻并步浪翻】与光弼南北掎角以取范阳【泌欲使建寜自灵夏并丰胜云朔之塞直捣妫檀攻范阳之北光弼自太原取恒定以攻范阳之南】覆其巢穴贼退则无所归留则不获安然后大军四合而攻之必成擒矣【使肃宗用泌策史思明岂能再为闗洛之患乎】上悦时张良娣与李辅国相表里皆恶泌建寜王倓谓泌曰先生举倓于上得展臣子之效无以报德请为先生除害【娣大计翻恶乌路翻为于伪翻倓徒甘翻】泌曰何也倓以良娣为言泌曰此非人子所言愿王姑置之勿以为先倓不从　甲辰永王璘擅引兵东巡防江而下军容甚盛然犹未露割据之谋吴郡太守兼江南东路采访使李希言平牒璘诘其擅引兵东下之意【璘离珍翻守式又翻诘去吉翻使疏吏翻方镇位任等夷者平牒】璘怒分兵遣其将浑惟明袭希言于吴郡【将即亮翻呉郡苏州】季广琛袭广陵长史淮南采访使李成式于广陵【琛丑林翻广陵郡州长知两翻】璘进至当涂希言遣其将元景曜及丹徒太守阎敬之将兵拒之【今之当涂本汉丹阳县地晋分丹杨置于湖县成帝以江北当涂县流人寓居于湖乃改为当涂县仍侨置淮南郡隋废淮南郡以县属丹杨郡唐属宣城郡丹徒县带润州丹杨郡唐未尝以丹徒名郡徒当作杨守式又翻】李成式亦遣其将李承庆拒之璘击斩敬之以徇景曜承庆皆降于璘江淮大震高适与来瑱韦陟防于安陆结盟誓众以讨之【韦陟葢赴镇中道闻变遂会于安陆降户江翻瑱它甸翻】　于阗王胜闻安禄山反命其弟曜摄国事自将兵五千入援【阗徒贤翻又徒见翻】上嘉之拜特进兼殿中监　令狐潮李庭望攻雍丘数月不下乃置杞州筑城于雍丘之北【令力丁翻雍丘唐初置州贞观元年废贼复置之筑城以逼雍丘】以絶其粮援贼常数万人而张巡众才千余每战輙克河南节度使虢王巨屯彭城假巡先锋使是月鲁东平济阴陷于贼【彭城郡徐州鲁郡兖州东平郡郓州济子礼翻】贼将杨朝宗帅马步二万将袭寜陵断巡后【断丁管翻】巡遂拔雍丘东守寜陵以待之【帅读曰率范成大北使录雍丘百二十里至寜陵】始与睢阳太守许远相见是日杨朝宗至寜陵城西北巡远与战昼夜数十合大破之斩首万余级流尸塞汴而下【睢音虽守式又翻塞悉则翻】贼收兵夜遁敕以巡为河南节度副使巡以将士有功遣使诣虢王巨请空名告身及赐物巨唯与折冲果毅告身三十通不与赐物巡移书责巨巨竟不应【使疏吏翻将即亮翻折之舌翻】　是嵗置北海节度使领北海等四郡【领青州北海郡宻州高宻郡登州东牟郡莱州东莱郡】上党节度使领上党等三郡【领潞州上党郡泽州长平郡沁州阳城郡】兴平节度使领上洛等四郡【领商州上洛郡金州安康郡岐州凤翔郡方镇表止着三郡余一郡当考凤翔郡县东原先有兴平军因置为节镇】　吐蕃陷威戎神威定戎宣威制胜金天天成等军石堡城百谷城雕窠城【定戎军在石堡城北隔涧七里廓州西南百四十里有洪济桥金天军其东南八十里有百谷城河州西八十里索恭川有天成军西百余里有雕窠城皆天宝十三载置】　初林邑王范真龙为其臣摩诃漫多伽独所杀尽灭范氏【据新书此事在贞观十九年通鉴因其改国号环王书之以始事范氏己自晋以来世有林邑至是而灭】国人立其王头黎之女为王女不能治国更立头黎之姑子诸葛地谓之环王妻以女王【更工衡翻妻七细翻】二载春正月上皇下诰以宪部尚书李麟同平章事总理百司命崔圎奉诰赴彭原麟懿祖之后也【懿祖光皇帝讳天锡太祖之父也麟懿祖次子乞豆之后】　安禄山自起兵以来目渐昏至是不复睹物【复扶又翻】又病疽性益躁暴左右使令小不如意动加棰挞或时杀之既称帝深居禁中大将希得见其靣皆因严庄白事庄虽贵用事亦不免棰挞阉宦李猪儿被挞尤多【旧书曰李猪儿出契丹部落十数嵗事禄山甚黠慧禄山持刃尽去其势血射数升欲死禄山以灰火傅之尽日而苏因为阉人遂见信用】左右人不自保禄山嬖妾段氏生子庆恩欲以代庆绪为后庆绪常惧死不知所出庄谓庆绪曰事有不得已者时不可失庆绪曰兄有所为敢不敬从又谓猪儿曰汝前后受挞寜有数乎不行大事死无日矣猪儿亦许诺庄与庆绪夜持兵立帐外猪儿执刀直入帐中斫禄山腹左右惧不敢动禄山扪枕旁刀不获【旧书曰禄山眼无所见牀头常有一刀】撼帐竿曰必家贼也肠已流出数斗遂死掘牀下深数尺【深式浸翻】以毡裹其尸埋之诫宫中不得泄乙卯旦庄宣言于外云禄山疾亟立晋王庆绪为太子寻即帝位尊禄山为太上皇然后防庆绪性昏懦言辞无序庄恐众不服不令见人庆绪日纵酒为乐【懦奴过翻又奴乱翻令力丁翻乐音洛】兄事庄以为御史大夫冯翊王事无大小皆取决焉厚加诸将官爵以恱其心【将即亮翻】　上从容谓李泌曰广平为元帅逾年今欲命建寜专征又恐势分立广平为太子何如对曰臣固尝言之矣戎事交切须即区处【从千容翻泌毗必翻帅所类翻处昌吕翻】至于家事当俟上皇不然后代何以辨陛下灵武即位之意邪此必有人欲令臣与广平有隙耳臣请以语广平【邪音耶语牛倨翻】广平亦必未敢当泌出以告广平王俶俶曰此先生深知其心欲曲成其美也乃入固辞曰陛下犹未奉晨昏【俶昌六翻谓人子晨省昏定之礼】臣何心敢当储副愿俟上皇还宫臣之幸也上赏慰之【还从宣翻又音如字】李辅国本飞龙小儿【凡廐牧五坊禁苑给使者皆谓之小儿李辅国以阉奴为闲廐小儿】粗闲书计给事太子宫上委信之辅国外恭谨寡言而内狡险见张良娣有宠阴附会之与相表里建寜王倓数于上前诋讦二人罪恶【粗坐五翻娣大计翻倓徙甘翻数所角翻计居谒翻】二人谮之于上曰倓恨不得为元帅【不用倓为元帅见上卷上年九月】谋害广平王上怒赐倓死　【考异曰邺侯家传曰肃宗自马嵬北行至同官县食于土豪李谦家张良娣称腹痛不能乗马并小女寄谦家而去上即位使人迎之迎者或有他説建寜闻而数以为言旧传曰倓屡言良娣颇专恣与防国连结内外欲倾动皇嗣未知孰是实録新旧本纪皆无倓死年月列传云倓死明年冬广平王复两京然则倓死在至德元载也按邺侯家传上从容言曰广平为元帅经年今欲命建寜为元帅则是至德二载倓犹在也又云代宗使自彭原迎倓防故置于此防国当作辅国】于是广平王俶及李泌皆内惧俶谋去辅国及良娣泌曰不可王不见建寜之祸乎俶曰窃为先生忧之【去羗吕翻为于伪翻　考异曰邺侯家传曰先公在内院未起辅国体肥重因近牀语遂以身压先公先公素服气乃闭气良乆而去按泌方为上所厚恐辅国亦不敢擅杀今不取】泌曰泌与主上有约矣【谓上许泌以贼平任行高志见上卷上年九月】俟平京师则去还山庶免于患俶曰先生去则俶愈危矣泌曰王但尽人子之孝良娣妇人王委曲顺之亦何能为【吾观代宗所以卒免张后之祸者用李泌之言也】　上谓泌曰今郭子仪李光弼已为宰相若克两京平四海则无官以赏之奈何对曰古者官以任能爵以酬功汉魏以来虽以郡县治民【治直之翻】然有功则锡以茅土传之子孙至于周隋皆然唐初未得闗东故封爵皆设虚名其食实封者给缯布而已【唐制食实封者凡一戸则以一丁之嵗调给之】贞观中太宗欲复古制大臣议论不同而止【见一百九十五卷贞观十三年】由是赏功者多以官夫以官赏功有二害非才则废事权重则难制是以功臣居大官者皆不为子孙之逺图务乗一时之权以邀利无所不为向使禄山有百里之国则亦惜之以传子孙不反矣为今之计俟天下既平莫若疏爵土以赏功臣则虽大国不过二三百里可比今之小郡岂难制哉于人臣乃万世之利也上曰善【夫音扶过古禾翻考异曰邺侯家传曰泌既与上论封爵之事因曰若臣者受赏与它人异上曰何故公曰臣絶粒无家禄位与茅土皆非所要为陛下帷幄运筹收京师后但枕天子膝睡一觉使有司奏客星犯帝座一动天文是矣上大笑及南幸扶风每顿皆令先公领元帅兵先清行宫収管钥奏报然后上至至保定郡先公于本院寐上来入院不令人惊登牀捧先公首置于膝上久方觉上曰天子膝已枕睡了克复効在何时还朕可也欲起谢恩持之不许对曰当如郡名必保定矣此近戏谑今不取】上闻安西北庭及拔汗那大食诸国兵至凉鄯甲子幸保定【保定郡本泾州安定郡去载更郡名鄯音善又时战翻】丙寅劒南兵贾秀等五千人谋反将军席元庆临卭
