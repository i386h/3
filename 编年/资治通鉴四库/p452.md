<!-- { "loadSidebar": true } -->
　　二年春正月丙寅大赦　己卯都乡文穆公何充卒充有器局临朝正色以社稷为己任所选用皆以功效不私亲旧　初夫余居于鹿山【夫余在莬北千余里鹿山葢直其地杜佑曰夫余国有印丈曰濊王之印国有故城名濊城葢本濊貊之地其国在长城之北去莬千里南与高丽东与挹娄西与鲜卑接】为百济所侵【东夷有三韩国一曰马韩二曰辰韩三曰弁韩马韩有五十四国百济其一也后渐强大兼诸小国其国本与句丽俱在辽东之东千余里隋书曰百济出自东明其后有仇台者始立其国渐以强盛初以百家济海因号百济杜佑曰百济南接新罗北距高丽千余里西限大海处小海之南】部落衰散西徙近燕而不设备【近其靳翻】燕王皝遣世子儁帅慕容军慕容恪慕舆根三将军万七千骑袭夫余【帅读曰率】儁居中指授军事皆以任恪遂防夫余虏其王及部落五万余口而还皝以为镇军将军妻以女【妻子细翻】　二月癸丑以左光禄大夫蔡谟领司徒与会稽王昱同辅政　褚裒荐前光禄大夫顾和前司徒左长史殷浩三月丙子以和为尚书令浩为建武将军扬州刺史和有母丧固辞不起谓所亲曰古人有释衰绖从王事者【衰仓回翻】以其才足干时故也如和者正足以亏孝道伤风俗耳识者美之浩亦固辞防稽王昱与浩书曰属当厄运【属之欲翻】危弊理极足下沈识淹长【沈持林翻】足以经济若复深存挹退【复扶又翻】茍遂本懐吾恐天下之事于此去矣足下去就即时之废兴则家国不异【言国兴则家亦与之俱兴国废则家亦与之俱废也】足下宜深思之浩乃就职　夏四月己酉朔日有食之　五月丙戌西平忠成公张骏薨官属上世子重华为使持节大都督太尉防羌校尉凉州牧西平公假凉王【上时掌翻】赦其境内尊嫡母严氏为太王太后母马氏为王太后　赵中黄门严生恶尚书朱轨【恶乌路翻】防久雨生谮轨不修道路又谤讪朝政【朝直遥翻下同】赵王虎囚之蒲洪谏曰陛下既有襄国邺宫又修长安洛阳宫殿将以何用作猎车千乘环数千里以养禽兽【环音宦】夺人妻女十余万口以实后宫【事并见上年】圣帝明王之所为固若是乎今又以道路不修欲杀尚书陛下徳政不修天降淫雨七旬乃霁霁方二日虽有鬼兵百万亦未能去道路之涂潦【去羌吕翻】而况人乎政刑如此其如四海何其如后代何【言天下后世必将贬议其失也】愿止作徒罢苑囿出宫女赦朱轨以副众望虎虽不悦亦不之罪为之罢长安洛阳作役【为于伪翻】而竟诛朱轨又立私论朝政之法聴吏告其君奴告其主公卿以下朝觐以目相顾不敢复相过从谈语【复扶又翻过古未翻经过也石虎之法虽周厉王之监谤秦始皇之禁耦语不如是之甚也】赵将军王擢击张重华袭武街执防军曹权胡宣【张骏】
　　【置五屯防军武街其一也在陇西水经注曰狄道县西南有武街城晋志惠帝分陇西立狄道郡又立武街县属焉】徙七千余户于雍州【雍于用翻】凉州刺史麻秋【赵使麻秋攻凉州故授以刺史】将军孙伏都攻金城太守张冲请降凉州震恐重华悉发境内兵使征南将军裴恒将之以御赵恒壁于广武【张寔分金城之令居枝阳二县又立永登县合三县立广武郡水经注广武城在枝阳县西五代志武威郡允吾县后魏置曰广武刘昫曰唐兰州广武县汉枝阳县地恒户登翻】久而不战凉州司马张耽言于重华曰国之存亡在兵兵之胜败在将今议者举将多推宿旧【将息亮翻】夫韩信之举非旧徳也【举韩信事见九卷汉高帝元年】葢明主之举举无常人才之所堪则授以大事今彊冦在境诸将不进人情危惧主簿谢艾兼资文武可用以御赵重华召艾问以方畧艾愿请兵七千人必破赵以报重华拜艾中坚将军给步骑五千使击秋艾引兵出振武夜有二枭鸣于牙中艾曰六博得枭者胜【尔雅翼博之采有枭博兼行恶道故以枭为采】今枭鸣牙中克敌之兆也进与赵战大破之斩首五千级重华封艾为福禄伯【福禄县自汉以来属酒泉郡宋白曰肃州福禄县周隋为乐涫县武徳改为福禄取汉旧名也】麻秋之克金城也县令敦煌车济不降伏劒而死【县令谓金城县令也敦徒门翻】秋又攻大夏【大夏县汉属陇西郡张轨分属晋兴郡后又分置大夏郡水经注大夏县故城在枹罕县西南北临洮水刘昫曰河州大夏县汉古县也取县西大夏水以名之】防军梁式执太守宋晏以城应秋秋遣晏以书诱致宛戍都尉敦煌宋矩【诱音酉敦徒门翻】矩曰为人臣功既不成唯有死节耳先杀妻子而后自刎【刎扶粉翻】秋曰皆义士也収而葬之　冬汉太保李奕自晋寿举兵反蜀人多从之众至数万汉主势登城拒战【时奕兵进逼成都】奕单骑突门门者射而杀之【骑奇寄翻射而亦翻】其众皆溃势大赦境内改元嘉宁势骄淫不恤国事多居禁中罕接公卿疎忌旧臣信任左右谗谄并进刑罚苛滥由是中外离心蜀土先无□【□鲁皓翻西南夷名北史曰□葢南蛮之别种卭笮川洞之间散居山谷种类甚多畧无氏族之别又无名字所生男女唯以长幼次第呼之其丈夫称阿謩阿叚妇人阿夷阿等之类皆语之次第称谓也】至是始从山出自巴西至犍为梓潼【犍居言翻】布满山谷十余万落不可禁制大为民患加以饥馑四境之内遂至萧条　安西将军桓温将伐汉将佐皆以为不可江夏相袁乔劝之曰夫经畧大事固非常情所及智者了于胷中不必待众言皆合也今为天下之患者胡蜀二冦而已蜀虽险固比胡为弱将欲除之宜先其易者【易以防翻】李势无道臣民不附且恃其险逺不修战备宜以精卒万人轻赍疾趋比其觉之【比必寐翻】我已出其险要【已出其险要谓已逾险而出平地也】可一战擒也蜀地富饶戸口繁庶诸葛武侯用之抗衡中夏【诸葛亮谥忠武侯夏戸雅翻】若得而有之国家之大利也论者恐大军既西胡必闚觎此似是而非胡闻我万里逺征以为内有重备必不敢动纵有侵轶【轶直结翻又音逸杜预曰轶突也】縁江诸军足以拒守必无忧也温从之乔之子也【袁见九十五卷成帝咸康三年工回翻】十一月辛未温帅益州刺史周抚南郡太守谯王无忌伐汉【帅读曰率下同】拜表即行委安西长史范汪以留事加抚都督梁州之四郡诸军事【梁州四郡涪陵巴东巴西巴郡也】使袁乔帅二千人为前锋朝廷以蜀道险逺温众少而深入【少诗沼翻】皆以为忧惟刘惔以为必克或问其故惔曰以博知之温善博者也不必得则不为但恐克蜀之后温终专制朝廷耳
