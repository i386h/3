<!-- { "loadSidebar": true } -->
　　太宰恪爲将不事威严专用恩信抚士卒务综大要不爲苛令使人人得便安平时营中寛纵似若可犯然警备严宻敌至莫能近者【近其靳翻】故未尝负败　壬申哀帝及静皇后于安平陵【王皇后諡曰静晋书作靖】　夏四月壬午燕太尉武平匡公封弈卒【諡法贞心大度曰匡】以司空阳骛爲太尉侍中光禄大夫皇甫真爲司空领中书监骛歴事四朝【廆皝儁暐四朝朝直遥翻】年耆望重自太宰恪以下皆拜之而骛谦恭谨厚过于少时戒束子孙虽朱紫罗列无敢违犯其法度者【封弈事燕亦歴事四朝其宣劳过于阳骛子孙贵显亦遏于阳氏岂弈之谦德有愧于骛邪或者史家因阳氏家传书之而封氏阙然无述也少诗照翻】　六月戊子益州刺史建城襄公周抚卒【諡法因事有功曰襄】抚在益州三十余年【穆帝永和三年桓温平蜀留抚镇之至是才十九年盖晋未得蜀之前置益州刺史于巴东抚先已爲刺史温既克蜀抚仍爲益州刺史镇彭模曰在益州三十余年者史通其镇巴东镇彭模之年数之也】甚有威惠诏以其子犍爲太守楚代之【犍居言翻】　秋七月己酉徙会稽王昱复爲琅邪王【元帝以昱爲琅邪王奉恭王祀成帝咸和元年王生母郑夫人薨王号慕请服重徙封会稽王是后康帝哀帝及今帝皆自琅邪入继大统会工外翻】　壬子立妃庾氏爲皇后后冰之女也　甲申立琅邪王昱子昌明爲会稽王昱固让犹自称会稽王【会工外翻】　匈奴右贤王曹毂左贤王刘衞辰皆叛秦毂帅众二万寇杏城秦王坚自将讨之【毂古禄翻帅读曰率将卽亮翻】使衞大将军李威左仆射王猛辅太子宏留守长安八月坚击毂破之斩毂弟活毂请降【降戸江翻】徙其豪杰六千余户于长安建节将军邓羗讨衞辰擒之于木根山【木根山在朔方】九月坚如朔方廵抚诸胡冬十月征北将军淮南公幼帅杏城之众乗虚袭长安李威击斩之【防亦秦主生之弟也】　鲜卑秃髪椎斤卒年一百一十子思复鞬代统其众【鞬居言翻】椎斤树机能从弟务丸之孙也【树机能乱凉州见晋武帝纪从才用翻】　梁州刺史司马勲爲政酷暴治中别驾及州之豪右言语忤意卽于坐枭斩之【忤五故翻坐徂卧翻枭坚尧翻】或亲射杀之【射而亦翻】常有据蜀之志惮周抚不敢发及抚卒勲遂举兵反别驾雍端西戎司马隗粹切谏【西戎司马西戎校尉之属官也雍于用翻隗五罪翻】勲皆杀之自号梁益二州牧成都王十一月勲引兵入劔阁攻涪西夷校尉母丘暐弃城走【晋初置西夷校尉治汶山今盖治涪城涪音浮】乙卯围益州刺史周楚于成都大司马温表鹰扬将军江夏相义阳朱序爲征讨都护以救之【夏戸雅翻相息亮翻】　秦王坚还长安以李威守太尉加侍中以曹毂爲鴈门公刘衞辰爲夏阳公【夏戸雅翻】各使统其部落　十二月戊戌以尚书王彪之爲仆射
　　海西公上【讳弈字延龄哀帝之母弟也咸康八年封爲东海王穆帝升平五年改封琅邪王卽位后桓温废爲海西公】
　　太和元年春三月荆州刺史桓豁使督护桓罴攻南郑讨司马勲　燕太宰大司马恪太傅司徒评稽首归政上章绶请归第【稽音启上时掌翻】燕主暐不许　夏五月戊寅皇后庾氏崩　朱序周楚击司马勲破之擒勲及其党送大司马温温皆斩之传首建康　代王什翼犍遣左长史燕鳯入贡于秦【犍居言翻燕于贤翻】　秋七月癸酉孝皇后于敬平陵【庾后諡曰孝】　秦辅国将军王猛前将军杨安扬武将军姚苌等帅众二万宼荆州攻南乡郡【苌仲良翻帅读曰率】荆州刺史桓豁救之八月军于新野秦兵掠安阳民万余户而还【安阳县汉属汉中郡魏置魏兴郡安阳属焉晋省秦攻南乡而退安能深入山阻掠安阳之民乎载记作汉阳谓汉水之北也当从载记爲是】　九月甲午曲赦梁益二州【司马勲初平赦其支党及胁从者】　冬十月加司徒昱丞相録尚书事入朝不趋讃拜不名剑履上殿【朝直遥翻上时掌翻】　张天锡遣使至秦境上告絶于秦【凉与秦通见上卷穆帝永和十二年使疏吏翻】　燕抚军将军下邳王厉寇兖州拔鲁高平数郡置守宰而还　初陇西李俨以郡降秦旣而复通于张天锡【李俨据陇西事始上卷永和十一年降户江翻复扶又翻】十二月羌敛岐以略阳四千家叛秦称臣于俨【载记作敛岐张天锡传作廉岐敛羌姓也】俨于是拜置牧守与秦凉絶　南阳督护赵亿据宛城降燕太守桓澹走保新野燕人遣南中郎将赵盘自鲁阳戌宛【宛于元翻】　徐兖二州刺史庾希以后族故兄弟贵显大司马温忌之二年春正月庾希坐不能救鲁高平免官　【考异曰帝纪是月希有罪走入海按本传海西废后希始逃于海陵此时才坐免官耳】　二月燕抚军将军下邳王厉镇北将军宜都王桓袭敕勒　秦辅国将军王猛陇西太守姜衡南安太守南安邵羌扬武将军姚苌等帅众万七千讨敛岐三月张天锡遣前将军杨遹向金城征东将军常据向左南【张轨置左南县属晋兴郡阚骃十三州志曰石城西一百四十里有左南城河水迳其南曰左南津遹音聿】防击将军张统向白土【晋志白土县属金城郡十三州志左南津西六十里有白土城城在大河之北爲縁河济渡之地】天锡自将三万人屯仓松【仓松县自汉以来属武威郡后梁吕光改曰昌松县将卽亮翻】以讨李俨敛岐部落先属姚弋仲闻姚苌至皆降王猛遂克略阳敛岐奔白马【白马卽武都白马氐之地】秦王坚以苌爲陇东太守　夏四月燕慕容尘寇竟陵太守罗崇击破之　张天锡攻李俨大夏武始二郡下之【宋白曰张骏十八年分武始兴晋广武置大夏郡唐爲大夏县属河州张骏以狄道县置武始郡今熈州卽其地夏户雅翻】常据败俨兵于葵谷【败补迈翻】天锡进屯左南俨惧退守枹罕【枹音肤】遣其兄子纯谢罪于秦且请救秦王坚使前将军杨安建威将军王抚帅骑二万会王猛以救俨猛遣邵羌追敛岐王抚守侯和姜衡守白石【白石县前汉属金城郡后汉属陇西郡贤曰白石山在今兰州宋白曰河州鳯林县本汉白石县地张骏八年改爲永固县】猛与杨安救枹罕天锡遣杨遹逆战于枹罕东猛大破之俘斩万七千级与天锡相持于城下【枹罕城下也】邵羌禽敛岐于白马送之猛遗天锡书曰【遗于季翻】吾受诏救俨不令与凉州战今当深壁高垒以听后诏旷日持久恐二家俱弊非良筭也【二家谓秦凉也】若将军退舍吾执俨而东将军徙民西旋不亦可乎天锡谓诸将曰猛书如此吾本来伐叛不来与秦战遂引兵归李俨犹未纳秦师王猛白服乗舆从者数十人【从才用翻】请与俨相见俨开门延之未及爲备将士继入遂执俨以立忠将军彭越爲平西将军凉州刺史镇枹罕【立忠将军苻秦所创置】张天锡之西归也李俨将贺肫说俨曰以明公神武将士骁悍柰何束手于人王猛孤军远来士卒疲弊且以我请救必不设备若乗其怠而击之可以得志俨曰求救于人以免难难旣免而击之天下其谓我何不若固守以老之彼将自退猛责俨以不卽出迎俨以贺肫之谋告猛斩肫【肫株伦翻又音豚说输芮翻难乃旦翻】以俨归至长安坚以俨爲光禄勲赐爵归安侯　燕太原桓王恪言于燕主暐曰【諡法辟土服远曰桓】呉王垂将相之才十倍于臣先帝以长防之次【长知两翻】故臣得先之【得先悉荐翻】臣死之后愿陛下举国以听呉王五月壬辰恪疾笃暐亲视之问以后事恪曰臣闻报恩莫大于荐贤贤者虽在板筑犹可爲相【谓殷王高宗起傅说于板筑之间命以爲相】况至亲乎呉王文武兼资管萧之亚【谓才亚于管仲萧何也】陛下若任以大政国家可安不然秦晋必有窥窬之计言终而卒【窬音俞卒子恤翻】秦王坚闻恪卒隂有图燕之计欲觇其可否【觇丑廉翻又丑艳翻】命匈奴曹毂发使如燕朝贡【曹毂匈奴右贤王也前年降于秦朝直遥翻】以西戎主簿郭辩爲之副【晋武帝置西戎校尉于长安秦盖因之主簿其属也　考异曰燕建熙八年皇甫真爲太尉燕书及载记真传郭辩至燕皆在真爲太尉下晋春秋在建熙十年八月恐皆非是故附于曹毂降秦下】燕司空皇甫真兄腆及从子奋覆皆仕秦腆爲散骑常侍【皇甫真本安定人仕于燕从才用翻散悉亶翻骑竒寄翻】辩至燕歴造公卿【造七到翻】谓真曰仆本秦人家爲秦所诛故寄命曹主贵兄常侍及奋覆兄弟并相知有素真怒曰臣无境外之交此言何以及我君似奸人得无因縁假托乎白暐请穷治之【治直之翻】太傅评不许辩还爲坚言燕朝政无纲纪实可图也【爲于僞翻朝直遥翻】鉴机识变唯皇甫真耳坚曰以六州之众【六州幽井冀司兖豫也】岂得不使有智士一人哉曹毂寻卒秦分其部落爲二使其二子分统之号东西曹【坚分毂部落贰城以西二万余落使毂长子玺统之贰城以东二万余落使毂小子寅统之】　荆州刺史桓豁竟陵太守罗崇攻宛拔之赵亿走赵盘退归鲁阳豁追击盘于雉城擒之【雉县自汉以来属南阳郡其地当在唐邓州向城县界新唐志曰向城县北八十里有鲁阳关】留兵戌宛而还【还从宣翻又如字】　秋七月燕下邳王厉等破敕勒获马牛数万头初厉兵过代地犯其穄田【穄子例翻也今南人呼黍爲穄北方地寒五谷不生惟黍生之故有穄田项安世曰黍有二种正黍似粟而大以五月熟今荆人専谓之黍又谓之黍穄是也又一种尤高大秆之状至如芦实之状至如薏苡荆人谓之讨黍又谓之芦穄然以秋而熟非正黍也】代王什翼犍怒【犍居言翻】燕平北将军武强公埿以幽州兵戌云中八月什翼犍攻云中埿弃城走【埿与泥同】振威将军慕舆贺辛战没　九月以会稽内史郗愔爲都督徐兖青幽扬州之晋陵诸军事徐兖二州刺史镇京口【郗丑之翻愔揖淫翻沈约曰晋永嘉大乱幽冀青并兖州及徐州之淮北流民相率过淮亦有过江在晋陵界者成帝咸和四年郗鉴又徙流民之在淮南者于晋陵诸县其徙过江南及留在江北者并立侨郡县以司牧之徐兖二州或治江北江北又侨立幽冀青并四州】秦淮南公幼之反也征东大将军并州牧晋公栁征西大将军秦州刺史赵公双皆与之通谋秦王坚以双母弟至亲柳健之爱子隐而不问栁双复与镇东将军洛州刺史魏公廋安西将军雍州刺史燕公武谋作乱【复扶又翻秦并州刺史治蒲阪秦州刺史治上邽洛州刺史治陕雍州刺史治安定廋武皆健于也廋疎鸠翻】镇东主簿南安姚眺【眺他吊翻】谏曰明公以周邵之亲受方面之任国家有难当竭力除之况自爲难乎【难乃旦翻】廋不听坚闻之征柳等诣长安冬十月栁据蒲阪双据上邽廋据陕城武据安定皆举兵反【果如王猛之言】坚遣使谕之曰吾待卿等恩亦至矣何苦而反今止不征卿宜罢兵各定其位一切如故各齧棃以爲信皆不从【棃肉脆而齧之易入以喻亲戚离叛则国力脆弱将爲敌人所乗故齧棃付使者赐栁等以爲信也使疏吏翻齧鱼结翻】　代王什翼犍击刘衞辰河冰未合什翼犍命以苇絙约流澌俄而冰合【自代击朔方西渡大河其津曰君子津经居登翻】然犹未坚乃散苇于其上冰草相结有如浮梁代兵乗之以渡衞辰不意兵猝至与宗族西走什翼犍収其部落什六七而还衞辰犇秦秦王坚送衞辰还朔方遣兵戌之　十二月甲子燕太尉建宁敬公阳骛卒【諡法合善典法曰敬夙夜警戒曰敬】以司空皇甫真爲侍中太尉光禄大夫李洪爲司空
