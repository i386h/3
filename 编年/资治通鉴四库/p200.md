<!-- { "loadSidebar": true } -->
　　五年春正月癸巳车驾还宫　帝使来歙持节送马援归陇右　【考异曰袁纪曰援与拒蜀矦国游先俱奉使游先至长安为仇家所杀其弟为嚣云旗将军来歙恐其怨恨与援俱还长安按嚣使被杀者周游也不在此时】隗嚣与援共卧起问以东方事曰前到朝廷上引见数十【东观记曰凡十四见】每接燕语自夕至旦才明勇畧非人敌也且开心见诚无所隠伏阔达多大节畧与髙帝同经学博览政事文辨前世无比嚣曰卿谓何如髙帝援曰不如也髙帝无可无不可【贤曰此论语孔子自言己之所行也】今上好吏事【好呼到翻】动如节度又不喜饮酒【喜许记翻】嚣意不怿曰如卿言反复胜邪【复扶又翻】　二月丙午大赦　苏茂将五校兵救周建于垂惠【校戸敎翻】马武为茂建所败犇过王霸营大呼求救【败补迈翻呼火故翻】霸曰贼兵盛出必两败努力而已乃闭营坚壁军吏皆争之霸曰茂兵精鋭其众又多吾吏士心恐而捕虏与吾相恃【马武为捕虏将军】两军不一此败道也今闭营固守示不相援贼必乗胜轻进捕虏无救其战自倍【人各致死则一人倍二人之力】如此茂众疲劳吾承其敝乃可克也茂建果悉出攻武【悉兵而出攻也】合战良乆霸军中壮士数十人断髪请战【断丁管翻】霸乃开营后出精骑袭其背茂建前后受敌惊乱败走霸武各归营茂建复聚兵挑战【复扶又翻挑徒了翻下同】霸坚卧不出方飨士作倡乐【倡音昌】茂雨射营中【射矢如雨也射而亦翻】中霸前酒樽【中竹仲翻】霸安坐不动军吏皆曰茂前日已破今易击也【易以豉翻】霸曰不然苏茂客兵远来粮食不足故数挑战以徼一时之胜【数所角翻徼坚尧翻又一遥翻】今闭营休士所谓不战而屈人兵者也【孙子曰百战百胜非善之善者也不战而屈人兵善之善者也霸盖引其言】茂建旣不得战乃引还营其夜周建兄子诵反闭城拒之建于道死茂犇下邳【地理志下邳县属东海郡】与董宪合刘纡犇佼彊　乙丑上行幸魏郡　彭宠妻数为恶梦【数所角翻】又多见怪变卜筮望气者皆言兵当从中起宠以子后兰卿质汉归不信之【子后兰卿归见上卷二年质音致】使将兵居外无亲于中宠斋在便室【贤曰便坐之室非正室也】苍头子宻等三人【贤曰秦呼民为黔首谓奴为苍头者以别于良人也】因宠卧寐共缚着牀【着直畧翻】告外吏云大王斋禁皆使吏休伪称宠命收缚奴婢各置一处又以宠命呼其妻妻入惊曰奴反奴乃捽其头击其颊【捽昨没翻】宠急呼曰趣为诸将军办装【趣读曰促贤曰呼奴为将军者欲其赦已也呼火故翻为于伪翻】于是两奴将妻入取寳物留一奴守宠宠谓守奴曰若小儿吾素所爱也今为子宻所廹刼耳解我缚当以女珠妻汝【妻七细翻】家中财物皆以与若【若亦汝也】小奴意欲解之视戸外见子宻听其语遂不敢解于是收金玉衣物至宠所装之被马六匹【被皮义翻加马以鞍勒曰被马】使妻缝两缣嚢昏夜后解宠手令作记告城门将军云今遣子宻等至子后兰卿所勿稽留之书成斩宠及妻头置嚢中便持记驰出城因以诣阙明旦閤门不开官属逾墙而入见宠尸惊怖【怖普布翻】其尚书韩立等共立宠子午为王国师韩利斩午首诣祭遵降【国师以宠所署置也盖遵王莽之制】夷其宗族帝封子宻为不义矦
　　权徳舆议曰伯通之叛命【伯通彭宠字也】子宻之戕君同归于乱罪不相蔽宐各致于法昭示王度【王度犹言王法也】反乃爵于五等又以不义为名且举以不义莫可矦也此而可矦汉爵为不足劝矣春秋书齐豹盗三叛人名之义【卫司宼齐豹以私怨杀卫矦之兄孟絷春秋书之曰盗三叛人名谓襄二十一年邾庶其以漆闾丘来奔昭五年莒牟夷以牟娄及防兹来奔哀十四年小邾射以句绎来奔句音钩】无乃异于是乎
