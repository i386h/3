<!-- { "loadSidebar": true } -->
　　【法能思辨众曰元行义説民曰元主义行徳曰元靖民则法曰元】夫人夏氏为孝元后【夏户雅翻】考为孝仁皇【谥法贵贤亲亲曰仁】尊帝母董氏为慎园贵人【皇祖解渎亭矦淑也皇考矦苌也贤曰慎园在今瀛州乐夀县东南俗呼为二皇陵】　夏四月戊辰太尉周景薨司空宣酆免以长乐衞尉王畅为司空【乐音洛】　五月丁未朔日有食之　以太中大夫刘矩为太尉　六月京师大水　癸巳録定策功封窦武为闻喜侯武子机为渭阳侯【考两汉志无渭阳县葢因舅氏之亲而为封国之名】兄子绍为鄠侯【鄠音户】靖为西乡侯中常侍曹节为长安乡侯侯者凡十一人涿郡卢植上书説武曰【説输芮翻】足下之于汉朝犹旦奭之在周室建立圣主四海有系论者以为吾子之功于斯为重今同宗相后披图案牒以次建之何勲之有【自和帝无嗣安帝以肃宗之孙入立冲质短祚桓帝以肃宗曾孙入立桓帝无嗣又以肃宗孙入立是同宗相后以次建之也图以族属之逺近写为图也牒谱第之也】岂可横叨天功以为已力乎【横户孟翻】宜辞大赏以全身名武不能用植身长八尺二寸【长直亮翻】音声如钟性刚毅有大节少事马融【少诗照翻】融性豪侈多列女倡歌舞于前【倡音昌】植侍讲积年未尝转盻融以是敬之太后以陈蕃旧德特封髙阳乡侯蕃上疏让曰臣闻割地之封功德是为【为于伪翻】臣虽无素洁之行【行下孟翻】窃慕君子不以其道得之不居也【孔子曰富与贵是人之所欲也不以其道得之不处也】若受爵不让掩面就之【诗云受爵不让至于已斯亡】使皇天震怒灾流下民于臣之身亦何所寄太后不许蕃固让章前后十上【上时掌翻】竟不受封　段颎将轻兵追羌出桥门【据东观记桥门谷名水经注云桥门即桥山之长城门也】晨夜兼行与战于奢延泽落川令鲜水上【贤曰即上郡奢延县界也水经注奢延水出奢延县西南赤沙阜东流入于河洛川在奢延水南贤曰令鲜水名在今甘州张掖县界一名合黎水一名羌谷水余攷鲜水既防乃追战于灵武谷此鲜水非甘州之鲜水明矣当在上郡北地界】连破之又战于灵武谷【贤曰灵武县名有谷在今灵州怀逺县西北余据前书地理志北地郡有灵武县灵武谷当在此县界非唐灵州之灵武县也】羌遂大败秋七月颎至泾阳【泾阳县属安定郡贤曰故城在今原州平凉县南】余冦四千落悉散入汉阳山谷间防匈奴中郎将张奂上言东羌虽破余种难尽【种章勇翻】段颎性轻果虑负败难常宜且以恩降可无后悔诏书下颎【下遐稼翻】颎复上言臣本知东羌虽众而輭弱易制【复扶又翻下同輭乳兖翻柔也】所以比陈愚虑【比毗至翻】思为永宁之算而中郎将张奂説虏强难破宜用招降【降户江翻】圣朝明鉴信纳瞽言故臣谋得行奂计不用事势相反遂怀猜恨信叛羌之诉饰润辞意云臣兵累见折衂【贤曰伤败曰衂音女六翻】又言羌一气所生不可诛尽【贤曰言羌亦禀天之一气所生诛之不可尽也】山谷广大不可空静血流汚野伤和致灾【汚乌故翻】臣伏念周秦之际戎狄为害中兴以来羌冦最盛诛之不尽虽降复叛今先零杂种累以反覆攻没县邑剽略人物【剽匹妙翻】发冢露尸祸及生死上天震怒假手行诛昔邢为无道卫国伐之师兴而雨【左传曰卫大旱卜有事于山川不吉庄子曰昔周饥克殷而年丰今邢方无道天其欲卫讨邢乎从之师兴而雨】臣动兵涉夏连获甘澍【澍音树又音注时雨也】岁时丰稔人无疵疫上占天心不为灾伤下察人事众和师克自桥门以西落川以东故宫县邑更相通属【杜佑曰桥门以西落川以东今金城防宁平凉郡地属之欲翻】非为深险绝域之地车骑安行无应折衂案奂为汉吏身当武职驻军二年不能平冦虚【桓帝延熹九年奂督三州二营】欲修文戢戈招降犷敌【贤曰犷恶貌也音各猛翻】诞辞空説僭而无征【左传臧防卜为信与僭杜预注曰僭不信也】何以言之昔先零作冦赵充国徙令居内【宣帝时赵充国击西羌降者三万余人徙之金城置金城属国以处之令使也音零】煎当乱边马援迁之三辅始服终叛至今为鲠【贤曰鲠与梗同梗病也大雅云至今为梗】故逺识之士以为深忧今傍郡户口单少数为羌所创毒【数所角翻下同创初良翻伤也】而欲令降徒与之杂居【降户江翻】是犹种枳棘于良田养蛇虺于室内也故臣奉大汉之威建长久之策欲絶其本根不使能殖【贤曰殖生也左传曰见恶如农夫之务去草焉絶其本根勿使能殖】本规三岁之费用五十四亿今适朞年所耗未半而余冦残烬【杜预曰烬火余木也】将向殄灭臣每奉诏书军不内御【贤曰御制御也淮南子曰国不可从外理军不可从中御】愿卒斯言【卒子恤翻终也】一以任臣临时量宜【量音亮】不失权便　八月司空王畅免宗正刘宠为司空　初窦太后之立也陈蕃有力焉【事见五十五卷桓帝延熹八年】及临朝政无大小皆委于蕃蕃与窦武同心戮力以奬王室征天下名贤李膺杜密尹勲刘瑜等皆列于朝廷与共参政事于是天下之士莫不延颈想望太平而帝乳母赵娆及诸女尚书【贤曰女尚书内官也娆音乃了翻】旦夕在太后侧中常侍曹节王甫等共相朋结谄事太后太后信之数出诏命有所封拜蕃武疾之尝共防朝堂【数所角翻朝直遥翻】蕃私谓武曰曹节王甫等自先帝时操弄国权【操千髙翻】浊乱海内今不诛之后必难图武深然之蕃大喜以手推席而起武于是引同志尚书令尹勲等共定计策防有日食之变蕃谓武曰昔萧望之困一石显【事见二十八卷元帝初元二年】况今石显数十辈乎蕃以八十之年欲为将军除害今可因日食斥罢宦官以塞天变【为于伪翻塞悉则翻】武乃白太后曰故事黄门常侍但当给事省内门户主近署财物耳【省内谓禁中也近署财物谓少府所掌中藏府尚方内省诸署也】今乃使与政事任重权【与读曰预】子弟布列专为贪暴天下匈匈正以此故宜悉诛废以清朝廷太后曰汉元以来故事【汉元汉初也】世有宦官但当诛其有罪者岂可尽废邪时中常侍管霸颇有才畧专制省内武先白收霸及中常侍苏康等皆坐死武复数白诛曹节等【复扶又翻数所角翻】太后冘豫未忍【冘音淫】故事久不发蕃上疏曰今京师嚻嚻道路諠哗言侯览曹节公乘昕王甫郑飒等与赵夫人诸尚书并乱天下【公乘秦爵也此以爵为氏乘绳证翻昕许斤翻赵夫人即赵娆飒音立】附从者升进忤逆者中伤【忤五故翻中竹仲翻】一朝羣臣如河中木耳【朝直遥翻谓举朝之臣也】泛泛东西耽禄畏害陛下今不急诛此曹必生变乱倾危社稷其祸难量【量音良】愿出臣章宣示左右并令天下诸奸知臣疾之太后不纳是月太白犯房之上将入太微【晋书天文志房四星为明堂天子布政之宫也亦四辅也第一星上将也次次将也次次相也上星上相也大微天子庭也】侍中刘瑜素善天官【天官即天文也史记天官书犹后之天文志】恶之【恶乌路翻】上书皇太后曰案占书宫门当闭将相不利奸人在主傍愿急防之又与武蕃书以星辰错缪不利大臣宜速断大计【断丁乱翻】于是武蕃以朱防为司校尉刘祐为河南尹虞祁为雒阳令武奏免黄门令魏彪以所亲小黄门山氷代之【姓谱周有山师之官子孙以为氏或云烈山氏之后】使氷奏收长乐尚书郑飒【长乐尚书葢以太后临朝置之以掌奏下外朝文书众事也乐音洛下同】送北寺狱蕃谓武曰此曹子便当收杀何复考为【复扶又翻下同】武不从令氷与尹勲侍御史祝瑨杂考飒辞连及曹节王甫勲氷即奏收节等使刘瑜内奏九月辛亥武出宿归府典中书者先以告长乐五官史朱瑀瑀盗发武奏【长乐太后宫也太后宫有女尚书五人五官史主之考异曰范书帝纪作丁亥袁纪作辛亥按长厯是年九月乙巳朔无丁亥今从袁纪】骂曰中官放纵者自可诛耳我曹何罪而当尽见族灭因大呼曰【呼火故翻下同】陈蕃窦武奏白太后废帝为大逆乃夜召素所亲壮健者长乐从官史共普张亮等十七人【长乐从官史掌太后宫从官从才用翻共音龚】喢血共盟【喢色洽翻】谋诛武等曹节白帝曰外间切切【切切犹言迫急也】请出御德阳前殿令帝拔劔踊跃使乳母赵娆等拥卫左右取棨信闭诸禁门【贤曰棨有衣防也汉官仪曰凡居宫中皆施籍于掖门案姓名省入者本官为封棨传审印信然后受也】召尚书官属胁以白刄使作诏板拜王甫为黄门令【诏板所谓尺一也】持节至北寺狱收尹勲山氷氷疑不受诏甫格杀之并杀勲出郑飒还兵刼太后夺玺绶【玺斯氏翻绶音受】令中谒者守南宫闭门絶复道【谒者掌守门户文帝自代邸人立有谒者十人持防卫端门是也雒阳南北宫有复道相通】使郑飒等持节及侍御史谒者捕收武等武不受诏驰入步兵营与其兄子步兵校尉绍共射杀使者【射而亦翻】召防北军五校士数千人屯都亭【雒阳都亭也校户教翻】下令军士曰黄门常侍反尽力者封侯重赏陈蕃闻难将官属诸生八十余人并拔刄突入承明门【难乃旦翻　考异曰袁纪蕃到承明门使者不内曰公未被诏召何得勒兵入宫蕃曰赵鞅专兵向宫以逐君侧之恶春秋义之有使者出开门蕃到尚书门正色云云今从范书】到尚书门攘臂呼曰【呼火故翻】大将军忠以卫国黄门反逆何云窦氏不道邪王甫时出与蕃相遇适闻其言而让蕃曰先帝新弃天下山陵未成武有何功兄弟父子并封三矦【谓武子机封渭阳侯兄子绍封鄠侯绍弟靖封西乡侯】又设乐饮防多取掖庭宫人旬日之间赀财巨万大臣若此为是道邪【谓此非不道而何】公为宰辅茍相阿党复何求贼【复扶又翻】使劔士收蕃蕃拔劔叱甫辞色逾厉遂执蕃送北寺狱　【考异曰范书蕃传曰蕃拔劔叱甫甫兵不敢近乃益人围之数十重遂执蕃送狱今从袁纪】黄门从官驺蹋踧蕃曰【从才用翻驺侧尤翻贤曰驺骑士也踧子六翻】死老魅【魅明秘翻物老而能为精怪曰魅】复能损我曹员数夺我曹禀假不【禀给也假借也不俯九翻】即日杀之时护匈奴中郎将张奂征还京师曹节等以奂新至不知本谋矫制以少府周靖行车骑将军加节与奂率五营士讨武夜漏尽【天且明也】王甫将虎贲羽林等合千余人出屯朱雀掖门【北宫南掖门曰朱雀门将即亮翻】与奂等合已而悉军阙下与武对陈【陈读曰阵】甫兵渐盛使其士大呼武军曰窦武反汝皆禁兵当宿卫宫省何故随反者乎先降有赏营府兵素畏服中官【营府谓五营校尉府也】于是武军稍稍归甫自旦至食时兵降畧尽【降户江翻】武绍走诸军追围之皆自杀枭首雒阳都亭【枭工尧翻】收捕宗亲賔客姻属悉诛之及侍中刘瑜屯骑校尉冯述皆夷其族宦官又谮虎贲中郎将河间刘淑故尚书防稽魏朗云与武等通谋皆自杀【防工外翻】迁皇太后于南宫徙武家属于日南自公卿以下尝为蕃武所举者及门生故吏皆免官禁锢议郎勃海巴肃【姓谱巴巴国之后后汉又有扬州刺史巴祗】始与武等同谋曹节等不知但坐禁锢后乃知而收之肃自载诣县【肃勃海髙城县人】县令见肃入閤解印绶欲与俱去肃曰为人臣者有谋不敢隐有罪不逃刑既不隐其谋矣又敢逃其刑乎遂被诛【被皮义翻】曹节迁长乐卫尉封育阳侯【育阳县属南阳郡】王甫迁中常侍黄门令如故朱瑀共普张亮等六人皆为列侯【共音龚姓谱共商诸侯之国晋有左行共华乂云郑共叔段之后】十一人为闗内侯于是羣小得志士大夫皆丧气【丧息浪翻】蕃友人陈留朱震收葬蕃尸匿其子逸事觉系狱合门桎梏震受考掠【桎之日翻梏工沃翻掠音亮】誓死不言逸由是得免武府掾桂阳胡腾殡敛武尸行丧【掾俞绢翻敛力赡翻】坐以禁锢武孙辅年二岁腾诈以为已子与令史南阳张敞【百官志大将军府令史及御属三十一人】共匿之于零陵界中亦得免张奂迁大司农以功封侯奂深病为曹节等所卖固辞不受　以司徒胡广为太傅録尚书事司空刘宠为司徒大鸿胪许栩为司空【胪陵如翻栩况羽翻】冬十月甲辰晦日有食之　十一月太尉刘矩免以
