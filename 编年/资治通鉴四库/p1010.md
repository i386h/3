<!-- { "loadSidebar": true } -->
　　舍人韩防等皆载党也炎鳯翔人载常引有文学才望者一人亲厚之异日欲以代己故炎及于贬【载祖亥翻又音如字】洄滉之弟防南阳人也上初欲尽诛炎等吴凑谏救百端始贬官　丁酉吐蕃冦黎雅州【武后大足元年以雅州之汉源飞越嶲州之阳山置黎州吐从暾入声】西川节度使崔宁击破之　元载以仕进者多乐京师恶其逼己【乐音洛恶乌路翻】乃制俸禄厚外官而薄京官京官不能自给常从外官乞贷杨绾常衮奏京官俸太薄【贷他代翻又土得翻俸扶用翻】己酉诏加京官俸嵗约十五万六千余缗【唐防要开元二十四年勑百官料钱宜合为一色都以月俸为名各据本官随月给付一品三十千二品二十四千三品十七千四品十一千五品九千二百六品五千三百七品四千五十八品二千四百七十五九品一千九百一十七至大厯十二年加京官俸三师三公侍中中书令毎月各一百二十贯文中书门下侍郎月各一百贯文东宫三太左右仆射各八十贯文东宫三少各七十贯文尚书御史大夫太常卿各六十贯文常寺宗正卿太子詹事国子祭酒各五十贯文左右丞及诸司侍郎给舍中丞賔客殿中秘书监司农等卿将作等监各四十五贯文太子二庶子太常少卿各四十贯文谏议诸司少卿少监各三十五贯文国子司业内侍东宫三卿各三十贯文郎中侍御史司天监少詹事诸王傅国子博士谕徳中允中舍殿中袐书太常宗正卿各二十五贯文殿中侍御史著作郎大理正都水使者总监内常侍内给事各二十贯文员外郎通事舍人起居王府长史各十八贯文监察御史台主簿补阙王府司马司天少监太子典内太常博士主簿宗正主簿门下録事中书主书各十五贯文拾遗司议太子文学秘书著作佐郎国子太学四门广文博士大理司直詹事府丞及诸寺监丞谒者监中书门下主事各十二贯文洗马赞善诸寺监主簿詹事府司直各十贯文评事八贯文诸校正各六贯文诸奉御九成总监诸王谘议及诸陵令各六贯二百文城门符宝国子助教六局郎王府掾属太常侍医文学録事参军主簿记室诸卫及六军长史两市令诸副总监武库署令太公庙令各五贯三百文太子通事舍人东宫三寺丞太学广文助教内坊丞诸直长内寺伯千牛卫及诸率府长史诸陵丞诸陵署诸王府判司司竹温泉监尚书都事都水及诸总监丞司天台丞太子侍医诸司上局署令王府国令苑四面副监公主邑司令各四贯一百一十六文国子四门助教律医学博士协律郎内谒者诸卫六军左右卫率府等卫佐诸王府参军大农都省兵吏礼房考功主事春坊録事司竹副监诸司中局署令都水主簿诸司上局署及监庙司丞司天台灵台郎保章挈壶正太常针医及医监尚医局司医各二贯四百七十文太祝奉礼省中诸行主事门下典仪御史台殿中秘书内侍省春坊詹事府主事诸寺监诸卫六军诸司録事诸司中局署丞及大理狱丞诸司监作监事诸率府録事殿中省医佐食医奉辇司库司廪奉乘鸿胪寺掌客司仪太仆主乗内坊典直司天台司辰司厯监内侍省宫教博士东宫三寺主簿太常太乐鼓吹丞医正按摩咒禁卜筮博士及针医卜助教国子书筭博士及助教诸王府国丞尉诸总监主簿各一贯九百一十七文武官左右金吾大将军各四十五贯文六军大将军左右金吾将军各四十贯文诸卫大将军六军将军各三十贯文诸卫将军各二十五贯文诸卫及六军中郎将诸率府率副率各一十贯五百六十七文诸卫及六军郎将诸王府典军副各九贯二百文诸卫及六军司陛千牛及左右备身各五贯三百文诸卫及六军中候太子千牛各四贯一百六十六文诸卫及六军司戈太子备身各二贯四百七十五文诸卫及六军执防及长上各一贯九百一十七文京兆及诸府尹各八十贯文少尹两县令各五十贯文奉先昭应醴泉等县令司録各四十五贯文畿令各四十贯文判司两县丞各三十五贯文两县簿尉奉先等县丞各三十贯文奉先县簿尉诸畿令各二十五贯文畿簿尉各二十贯文参军文学博士録事各一十贯文应给百司正员文武官月料钱外检校官同中书门下平章事毎月一百二十贯文内侍省监每月四十五贯文每年约加一十五万六千贯文】五月辛亥诏自都团练使外悉罢诸州团练守捉使又令诸使非军事要急无得擅召刺史及停其职务差人权摄又定诸州兵皆有常数其召募给家粮春冬衣者谓之官健差防土人春夏归农秋冬追集给身粮酱菜者谓之团结自兵兴以来州县官俸给不一重以元载王缙随情徇私【俸扶用翻重直用翻载祖亥翻又音如字缙音晋】刺史月给或至千缗或数十缗至是始定节度使以下至主簿尉俸禄【缗眉巾翻使疏吏翻自是年定俸之后至于防昌则又倍之节度使三十万都防御使副使监军十五万观察使十万诸府尹大都督府长史都团练使副使上州刺史八万节度副使中下州刺史知军事七万上州别驾五万五千长史司马五万观察团练判官掌书记五万诸大都督府司録参军事鴘赤县令四万五千节度推官支使防御判官上州録事参军畿县上县令四万诸大都督府判官赤县丞三万五千观察防御团练推官廵官鴘赤县丞两赤县主簿尉上州功曹参军以下上县丞三万畿县丞鴘赤县簿尉二万五千畿县上县主簿尉二万由防昌以前其间世有增减不可计也按类篇鴘翻阮切鹰二嵗色新地理志唐京兆有赤县次赤县诸负郭亦皆为次赤县鴘赤字义不可晓盖次赤也】掊多益寡上下有叙法制粗立【粗坐五翻】　庚午上遣中使发元载祖父墓斵棺弃尸毁其家庙焚其木主戊寅卓英倩等皆杖死英倩之用事也弟英璘横于乡里【璘离珍翻横户孟翻】及英倩下狱【下户嫁翻】英璘遂据险作乱上禁兵讨之乙巳金州刺史孙道平击擒之　上方倚杨绾使厘革弊政防绾有疾秋七月己巳薨上痛悼之甚谓羣臣曰天不欲朕致太平何夺朕杨绾之速　八月癸未赐东川节度使鲜于叔明姓李氏【使疎吏翻】　元载王缙之为相也上日赐以内厨御馔可食十人【馔雏恋翻又雏晥翻食祥吏翻】遂为故事癸卯常衮与朱泚上言餐钱已多【餐钱盖所谓食料钱也泚且礼翻又音此上时掌翻】乞停赐馔许之衮又欲辞堂封同列不可而止【唐制堂封嵗三千六百缣兴元后才千一百徳宗寻复旧】时人讥衮以为朝廷厚禄所以养贤不能当辞位不当辞禄【朝直遥翻】
　　臣光曰君子耻食浮于人衮之辞禄廉耻存焉与夫固位贪禄者不犹愈乎【夫音扶】诗云彼君子兮不素餐兮【诗伐檀之辞】如衮者亦未可以深讥也
　　杨绾常衮荐湖州刺史顔眞卿【大厯元年眞卿以攻元载贬峡州别驾寻改为吉州司马迁抚湖二州刺史】上即日召还【还从宣翻又音如字】甲辰以为刑部尚书【尚辰羊翻】绾衮又荐淮南判官汲人闗播擢为都官员外郎【唐都官郎掌配役簿録俘囚以给衣粮药疗以理诉竞雪寃凢公私良贱必周知之属刑部】九月辛酉以四镇北庭行营兼泾原郑颍节度使叚秀实为节度使　【考异曰叚公别传曰自受钺三五年间西邻无烽燧之警又曰戎帅论乞力陀慕公清徳不敢侵陵我疆旧传亦曰三四年间吐蕃不敢犯塞按是月吐蕃冦原州十二月朱泚拒吐蕃自泾州还明年九月吐蕃逼泾州云三四年间不敢犯塞盖史家溢美之辞耳】秀实军令简约有威惠奉身清俭室无姬妾非公防未尝饮酒听乐　吐蕃八万众军于原州北长泽监【盖长泽川唐旧置马监于此吐从暾入声下同】己巳破方渠【方渠汉县属北地郡后省中宗神龙三年分马岭置方渠县属庆州宋白续通典灵州方渠镇宋初置通逺军秦长城在城北一里】入拔谷郭子仪使禆将李怀光救之吐蕃退庚午吐蕃冦坊州　冬十月乙酉西川节度使崔宁奏大破吐蕃于望汉城【吐蕃筑城于西山以望蜀因名望汉城使疎吏翻】　先是秋霖河中府池盐多败【河中府管下安邑解县皆有盐池先悉荐翻】户部侍郎判度支韩滉恐盐户减税丁亥奏雨虽多不害盐仍有瑞盐生【度徒洛翻滉呼广翻宋白曰大厯初韩滉进漫生盐以为灵瑞后又奏乳盐生】上疑其不然遣谏议大夫义兴蒋镇往视之【义兴汉阳羡县地晋置义兴郡及县隋废郡存县以属常州】　吐蕃冦盐夏州又冦长武【邠州冝禄县有长武城时郭子仪遣李怀光筑长武城据原首临泾水俯瞰通道吐蕃自是不敢轻犯宋白曰长武镇在鳯翔府麟游县界西至泾州四十里夏户雅翻】郭子仪遣将拒却之【将即亮翻】　以永平军押牙匡城刘洽为宋州刺史　【考异曰旧刘佐传云李灵曜据汴州洽将兵乗其无备径入宋州按刘昌以宋州牙门将説李僧惠归顺则是僧惠先已为灵曜守宋州朝廷因授宋州刺史耳若僧惠未降则洽不能得宋州已降则不敢取宋州盖僧惠已为李忠臣所杀洽因引兵据宋州耳旧传欲以为洽功故云然其实非也永平军治滑州】仍以宋泗二州永平军　京兆尹黎干奏秋霖损稼韩滉奏干不实上命御史按视丁未还奏所损凢三万余顷渭南令刘澡【渭南县唐初属华州时属雍州宋白曰郭縁生述征记云渭南县夷狄所置谓苻姚也】阿附度支【谓阿附韩滉度徒洛翻】称县境苗独不损御史赵计奏与澡同上曰霖雨博岂得渭南独无更命御史朱敖视之损三千余顷上叹息久之曰县令字人之官不损犹应言损廼不仁如是乎贬澡南浦尉【后魏分朐防县置渔泉县后周改曰万川隋改曰南浦唐带万州】计澧州司户而不问滉【澧音礼滉呼广翻】　十一月壬子山南西道节度使张献恭奏破吐蕃万余众于岷州【使疎吏翻吐从暾入声】　丙辰蒋镇还奏言瑞盐实如韩滉所言仍上表贺【还从宣翻又音如字上时掌翻】请宣付史臣锡以嘉名上从之赐号宝应灵应池【赐号者安邑池也】时人丑之　十二月丙戌朱泚自泾州还京师【朱泚自幽州入朝遂留京师因遣防秋而还还从宣翻又音如字】　丁亥崔宁奏破吐蕃十余万众斩首八千余级【吐从暾入声】　庚子以朱泚兼陇右节度使知河西泽潞行营　平卢节度使李正已先有淄青齐海登莱沂宻徳棣十州之地及李灵曜之乱诸道合兵攻之所得之地各为己有正已又得曺濮徐兖郓五州因自青州徙治郓州使其子前淄州刺史纳守青州【濮博木翻郓音运考异曰实録此年二月丙戌以纳为青州刺史充淄青留后至此又云为青州刺史旧正已传云正已自青州徙居郓州使子纳及腹心之将分理其地纳传云正已击田承嗣署奏留后寻迁青州刺史今从之】正已用刑严峻所在不敢偶语然法令齐一赋均而轻拥兵十万雄据东方邻藩皆畏之是时田承嗣据魏博相卫洺贝澶七州【澶州汉东郡顿丘县地隋开皇十六年分顿丘置澶渊县唐改曰澶水避高祖讳也武徳四年分黎州之澶水魏州之顿丘观州置澶州贞观元年州废大厯七年田承嗣表以魏州之顿丘临黄复置澶州嗣祥吏翻相息亮翻洺音名澶时连翻】李宝臣据恒易赵定深冀沧七州各拥众五万梁崇义据襄邓均房复郢六州有众二万相与相根据蟠结虽奉事朝廷而不用其法令【恒户登翻朝直遥翻】官爵甲兵租赋刑杀皆自专之上寛仁一听其所为朝廷或完一城增一兵辄有怨言以为猜贰常为之罢役【为于伪翻】而自于境内筑垒缮兵无虚日以是虽在中国名藩臣而实如蛮貊异域焉
