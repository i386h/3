<!-- { "loadSidebar": true } -->
　　三年遣田禾将军赵并发戍卒屯田五原北假以助军粮　莽遣中郎将蔺苞副校尉戴级将兵万骑多赍珍宝至云中塞下招诱呼韩邪诸子欲以次拜为十五单于苞级使译出塞诱呼左犂污王咸咸子登助三人至【诱音酉】至则胁拜咸为孝单于助为顺单于皆厚加赏赐传送助登长安【传张恋翻】莽封苞为宣威公拜为虎牙将军封级为扬威公拜为虎贲将军单于闻之怒曰先单于受汉宣帝恩不可负也【先单于诸呼韩邪单于】今天子非宣帝子孙何以得立遣左骨都矦右伊秩訾王呼卢訾及左贤王乐将兵入云中益夀塞大杀吏民【訾子斯翻】是后单于歴告左右部都尉【即左右大都尉也】诸边王【诸王庭近汉边者】入塞防盗大辈万余中辈数千少者数百杀鴈门朔方太守都尉略吏民畜产不可胜数【胜音升】縁边虗耗是时诸将在边以大众未集未敢出击匈奴讨濊将军严尤谏曰【濊音秽】臣闻匈奴为害所从来乆矣未闻上世有必征之者也后世三家周秦汉征之然皆未有得上策者也周得中策汉得下策秦无策焉当周宣王时猃狁内侵至于泾阳【地理志安定郡有泾阳县贤曰泾阳故城在今原州平凉县南】命将征之尽境而还其视戎狄之侵譬犹蟁蝱之而已【蟁古蚊字蝱音盲与驱同】故天下称明是为中防汉武帝选将练兵约赍轻粮【师古日约少也少赍衣装】深入逺戍虽有克获之功胡輙报之兵连祸结三十余年中国罢耗匈奴亦创艾【师古曰罢读曰疲耗损也创音初向翻艾读曰乂】而天下称武是为下策秦始皇不忍小耻而轻民力筑长城之固延袤万里【师古曰袤长也音茂】转输之行起于负海疆境既完中国内竭以防社稷是为无防【防息浪翻】今天下遭阳九之厄比年饥馑【比毗至翻】西北边尤甚发三十万众具三百日粮东援海代【师古曰援音爰引也余谓代当作岱岱山也】南取江淮然后乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也【师古曰调发也音徒钓翻属音之欲翻】计一人三百日食用糒十八斛【糒音备干饭也】非牛力不能胜【胜音升】牛又自当赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍釜鍑薪炭重不可胜【师古曰鍑釜之大口者也音富胜音升】食糒饮水以歴四时【糒音备】师有疾疫之忧是故前世伐胡不过百日非不欲乆埶力不能此四难也辎重自随则轻锐者少不得疾行虏徐遁逃埶不能及幸而逢虏又累辎重【谓幸而逢虏得与之战又为辎重所累也重直用翻累力瑞翻】如遇险阻防尾相随【师古曰衔马衔也尾马尾也言前后单行不得并驱】虏要遮前后危殆不测此五难也【要读曰邀】大用民力功不可必立臣伏忧之今既发兵宜纵先至者令臣尤等深入霆击且以创艾胡虏【师古曰请率见到之兵且以击虏艾音乂】莽不听尤言转兵谷如故天下骚动咸既受莽孝单于之号驰出塞归庭具以见胁状白单于单于更以为于栗置支侯匈奴贱官也【汉书栗作粟】后助病死莽以登代助为顺单于吏士屯边者所在放纵而内郡愁于徴发民弃城郭始流亡为盗贼并州平州尤甚【并州部太原上党上郡西河朔方五原云中定襄鴈门等郡余按此时未有平州汉末公孙度自号平州牧魏始分幽州置平州平字误也】莽令七公六卿号皆兼称将军【七公四辅及三公也六卿羲和作士秩宗典乐共工予虞】遣着武将军逯并等鎭名都中郎将绣衣执灋各五十五人分鎭縁边大郡督大奸猾擅弄兵者皆乘便为奸于外挠乱州郡【师古曰挠音火高翻其字从手下同】货赂为市侵渔百姓莽下书切责之曰自今以来敢犯此者輙捕系以名闻然犹放纵自若北边自宣帝以来数世不见烟火之警【谓匈奴欵塞之后也】人民炽盛牛马布野及莽挠乱匈奴与之搆难【难乃旦翻】边民死亡系获数年之间北边虚空野有暴骨矣【暴步卜翻】　太师王舜自莽簒位后病悸寖剧死【师古曰心动曰悸寖渐也悸音葵季翻】　莽为太子置师友各四人秩以大夫以故大司徒马宫等为师凝傅丞阿辅保拂是为四师【马宫为师凝宗伯凤为傅丞袁圣为阿辅王嘉为保拂也师古曰拂读曰弼】故尚书令唐林等为胥附犇走先后御侮是为四友【唐林为胥附李充为犇走赵襄为先后防丹为御侮走读曰奏先悉荐翻后胡茂翻】又置师友侍中谏议六经祭酒各一人凡九祭酒秩皆上卿【师友侍中谏议三祭酒并六经六祭酒为九祭酒】遣使者奉玺书印绶安车驷马迎龚胜即拜为师友祭酒【师古曰就家迎之因拜官玺斯氏翻】使者与郡太守县长吏三老官属行义诸生千人以上入胜里致诏【龚胜楚人史逸其所居县百官表县令丞尉为长吏师古曰行义谓乡邑有行义之人诸生学徒也行下孟翻】使者欲令胜起迎乆立门外胜称病笃为牀室中户西南牖下【师古曰牖窓也于户之西室之南牖下也】东首加朝服拖绅【师古曰拖引也卧着朝衣故云加引大带于体也论语称孔子疾君视之东首加朝服拖绅故放之也首式又翻拖音吐贺翻】使者付玺书奉印绶内安车驷马进谓胜曰圣朝未尝忘君制作未定待君为政思闻所欲施行以安海内胜对曰素愚加以年老被病命在朝夕随使君上道【师古曰示若尊敬使者故谓之使君被皮义翻】必死道路无益万分使者要说【师古曰要音一遥翻说音式芮翻】至以印绶就加胜身胜輙推不受【推吐雷翻】使者上言方盛夏暑热胜病少气【少诗沼翻】可须秋凉乃发【师古曰须待也】有诏许之使者五日壹与太守俱问起居为胜两子及门人高晖等言【为于伪翻】朝廷虗心待君以茅土之封虽疾病宜移动至传舍【传知恋翻】示有行意必为子孙遗大业【大业谓封邑也】晖等白使者语胜自知不见听即谓晖等吾受汉家厚恩无以报今年老矣旦暮入地谊岂以一身事二姓下见故主哉胜因敕以棺敛防事【勑诫也师古曰棺音工唤翻敛音力赡翻】衣周于身棺周于衣勿随俗动吾冢种柏作祠堂【师古曰若多设器备则恐被掘故云动吾冢也亦不得种柏及作祠堂皆不随俗贡父曰胜意谓一之后更不随俗动土种柏作祠堂】语毕遂不复开口饮食【复扶又翻】积十四日死死时七十九矣是时清名之士又有琅琊纪逡齐薛方太原郇越郇相【师古曰逡音于旬翻郇音荀又音胡顽翻今郇荀二姓并有之俱称周武王之后也】沛唐林唐尊皆以明经饬行显名于世【师古曰饬谨也行下孟翻】纪逡两唐皆仕莽封矦贵重歴公卿位唐林数上防谏正有忠直节唐尊衣敝履空【师古曰衣音于既翻着敝衣蹑空履也空穿也】被虗伪名【师古曰被音皮义翻】郇相为莽太子四友病死莽太子遣使裞以衣衾【师古曰赠防衣服曰裞音式芮翻其字从衣】其子攀棺不听曰死父遗言师友之送勿有所受今于皇太子得托友官故不受也京师称之莽以安车迎薛方方因使者辞谢曰尧舜在上下有巢由【巢父许由也】今明主方隆唐虞之徳小臣欲守箕山之节【张晏曰许由隐于箕山在阳城有许由祠】使者以闻莽说其言【说读曰恱】不彊致【彊其两翻】初隃麋郭钦为南郡太守【师古曰隃麋扶风之县也隃音逾】杜陵蒋诩为兖州刺史【姓谱周公之子封于蒋后以为氏】亦以防直为名莽居摄钦诩皆以病免官归乡里卧不出户卒于家哀平之际沛国陈咸以律令为尚书【中兴之后沛方为国此由范史以后来所见书之也陈咸后汉陈宠之曽祖也】莽辅政多改汉制咸心非之及何武鲍宣死【事见上卷平帝元始三年】咸叹曰易称见几而作不俟终日【易下系之辞也几居希翻】吾可以逝矣即乞骸骨去职及莽簒位召咸为掌防大夫【掌防大夫当属作士】咸谢病不肯应时三子参钦丰皆在位咸悉令解官归乡里闭门不出入犹用汉家祖腊人问其故咸曰我先人岂知王氏腊乎悉收敛其家律令书文壁藏之【按三十二卷成帝绥和元年陈咸以淳于长事废归故郡以忧死咸沛郡相人也此书沛国陈咸木之后汉书陈宠传光武始改沛郡为沛国二陈咸虽同居沛各是一人】又齐栗融北海禽庆苏章【禽姓也墨子弟子有禽滑厘又有犀首禽息】山阳曹竟皆儒生去官不仕于莽
　　班固赞曰春秋列国卿大夫及至汉兴将相名臣耽宠以失其世者多矣【师古曰言不能去】是故清节之士于是为贵然大率多能自治而不能治人【治直之翻】王贡之材优于龚鲍守死善道胜实蹈焉【师古曰论语孔子曰守死善道今龚胜不受莽官蹈斯迹也】贞而不谅薛方近之【师古曰论语孔子曰君子贞而不谅谓君子之人正其道耳言不必信也薛方引避乱朝诡引巢许为谕近此义近其靳翻】郭钦蒋诩好遯不污絶纪唐矣【师古曰钦诩不仕于莽遯逃浊乱不污其节殊于纪逡及两唐好呼到翻通鉴书龚胜之死遂及一时人士又书班固之论其为监也不亦昭乎】
　　是岁濒河郡蝗生　河决魏郡泛清河以东数郡先是莽恐河决为元城冢墓害【莽曽祖贺以下冢墓在魏郡元城先悉荐翻】及决东去元城不忧水故遂不堤塞【塞悉则翻】
