<!-- { "loadSidebar": true } -->
　　十一年春正月戊戌燕王遣使请和于魏【使疏吏翻】魏主不许　杨难当以克汉中告捷于魏送雍州流民七千家于长安【雍于用翻】萧思话至襄阳遣横野司马萧承之为前驱【思话时以横野将军镇梁州以承之为司马】承之縁道收兵得千人进据磝头【水经注汉水迳黄金南东流厯敖头魏兴安康县治磝敖同音】杨难当焚掠汉中引众西还留赵温守梁州又遣其魏兴太守薛健据黄金山思话遣隂平太守萧坦攻铁城戍拔之【黄金山注见七十四卷魏邵陵厉公正始五年水经注铁城与黄金戍相对一城在山上一城在山下】　二月赵温薛健与其冯翊太守蒲甲子合攻坦营坦击破之温等退保西水【水经注西水作酉水】临川王义庆遣龙骧将军裴方明将三千人助承之【骧思将翻将即亮翻下同】拔黄金戍而据之温弃州城退据小城健甲子退保下桃城思话继至与承之共击赵温等屡破之行叅军王灵济别将出洋川攻南城拔之【沈约曰谯纵灭梁州刺史还治汉中之苞中县所谓南城也余考前史汉中郡无苞中县意即褒中县盖因语近而字遂讹也褒中县在南郑西南故谓之南城】擒其守将赵英南城空无所资灵济引兵还与承之合　魏主以西海公主妻柔然敇连可汗【妻七细翻可从入声汗音寒】又纳其妹为夫人遣颍川王提往逆之丁夘敇连遣其异母兄秃鹿傀送妹并献马二千匹【傀公回翻】魏主以其妹为左昭仪提曜之子也　辛夘魏主还宫三月甲寅复如河西【复扶又翻】　杨难当遣其子和将兵与蒲甲子等共撃萧承之相拒四十余日围承之数十重短兵接弓矢无所复施氐悉衣犀甲戈矛所不能入【重直龙翻复扶又翻下可复同衣于既翻周礼考工记犀甲夀百年以牛皮为之】承之防矟长数尺以大斧椎之一矟辄贯数人【防丁管翻矟色角翻长直亮翻】氐不能当烧营走据大桃闰月承之等追击之至南城氐败走斩获甚众悉收汉中故地置戍于葭萌水【水经注白水出临洮县西南西倾山东南流至葭萌县北因谓之葭萌水水有津闗即所谓白水闗也】初桓希既败【希败见一百十三卷晋安帝元兴三年】氐王杨盛据汉中梁州刺史范元之傅歆皆治魏兴【治直之翻】唯得魏兴上庸新城三郡及索邈为刺史【见一百十六卷晋安帝义熙九年索昔各翻】乃治南城至是南城为氐所焚不可复固萧思话徙镇南郑【自此梁州治南郑】　甲戌赫连昌叛魏西走丙子河西将格杀之【此河西五原河西也将斥将也将即亮翻】魏人并其羣弟诛之己夘魏主还宫　辛巳燕王遣尚书髙颙上表称藩请罪于魏【颙鱼容翻】乞以季女充掖庭魏主乃许之征其太子王仁入朝燕王送魏使者于什门还平城【朝直遥翻使疏吏翻下同】什门在燕二十一年不屈节【什门使燕见一百十六卷晋安帝义熙十年　考异曰后魏书节义传云什门在燕厯二十四年按后魏本纪神瑞元年八月遣于什门招谕冯防至此年二十一年矣若二十四年乃在太延三年而太延二年冯氏亡矣】魏主下诏褒称以比苏武拜治书御史【治直之翻】赐羊千口帛千匹策告宗庙颁示天下　戊子休屠金当川围魏隂密【隂密县汉晋属安定郡魏收志属平凉郡括地志隂密故城在泾州鸡觚县西屠直于翻】夏四月乙未魏征西大将军常山王素击之丁未魏主行如河西壬戍获当川斩之甄法防坐委镇赐死于狱【甄之人翻】杨难当遣使奉表谢罪帝下诏赦之　河西王牧犍遣使上表告嗣位戊寅诏以牧犍为都督凉秦等四州诸军事征西大将军凉州刺史河西王【犍居言翻】　六月甲辰魏主还宫　燕王不遣太子质魏【质音致】散骑常侍刘滋谏曰【散悉亶翻骑竒寄翻】昔刘禅有重山之险孙皓有长江之阻皆为晋擒【刘禅事见七十八卷魏元帝景元四年孙浩事见七十九卷晋武帝太康元年重直龙翻】何则疆弱之势异也今吾弱于呉蜀而魏彊于晋不从其欲将有危亡之祸愿亟遣太子而修政事抚百姓收离防赈饥穷劝农桑省赋役社稷犹庻防可保燕王怒杀之辛亥魏主遣抚军大将军永昌王健等伐燕收其禾稼徙民而还【还从宣翻又如字】　秋七月壬午魏主如美稷遂至隰城【隰城县自汉以来属西河郡刘昫曰汾州西河县汉美稷县隋为隰城县上元元年更名西河盖二县皆并于汾州西河县矣】命阳平王它督诸军击山胡白龙于西河【山胡即稽胡一日步落稽盖匈奴别种刘元海五部之苗裔也或云山戎赤狄之后自离石以西安定以东方七八百里居山谷间种落繁炽】它熙之子也【阳平王熙见一百十九卷武帝永初二年】魏主轻山胡日引数十骑登山临视之【骑竒寄翻】白龙伏壮士十余处掩击之魏主坠马防为所擒【防居希翻】内入行长代人陈建以身扞之【内入行长魏官也盖选勇力之士入直禁中行长则其部帅也魏书官氏志次南诸姓侯莫陈氏改为陈氏行户刚翻长知两翻】大呼奋击杀胡数人身被十余创【呼火故翻被皮义翻】魏主乃免九月戊子大破胡众斩白龙屠其城冬十月甲午魏人破白龙余党于五原诛数千人以其妻子赐将士十一月魏主还宫十二月甲辰复如云中【复扶又翻】十二年春正月己未朔日有食之　辛酉大赦　辛未上祀南郊　燕王数为魏所攻【数所角翻】遣使诣建康称藩奉贡癸酉诏封为燕王江南谓之黄龙国【以其都和龙也今北国以和龙为黄龙府】　甲申魏大赦改元太延　有老父投书于敦煌东门【敦徒门翻】求之不获书曰凉王三十年若七年河西王牧犍以问奉常张慎对曰昔虢之将亡神降于莘【左传庄公三十二年有神降于莘虢公使祝应宗区史嚚享焉神赐之土田史嚚曰虢其亡乎吾闻之国将兴听于民将亡听于神神聪眀正直而壹者也依人而行虢多凉徳其何土之能得后七年晋灭虢犍居言翻虢古百翻】愿陛下崇徳脩政以享三十年之祚若盘于游田荒于酒色臣恐七年将有大变牧犍不悦【史言凉之将亡】　二月丁未魏主还宫　三月癸亥燕王遣大将汤烛入贡于魏【将即亮翻】辞以太子王仁有疾故未之遣　领军将军刘湛与仆射殷景仁素善湛之入也景仁实引之【见上八年】湛既至以景仁位遇本不逾已而一旦居前意甚愤愤俱被时遇以景仁专管内任谓为间已【被皮义翻间古苋翻】猜隙渐生知帝信仗景仁不可移夺时司徒义康专秉朝权【朝直遥翻下同】湛尝为义康上佐【见一百十九卷武帝永初元年】遂委心自结欲因宰相之力以囬上意倾黜景仁独当时务夏四月己巳帝加景仁中书令中防军即家为府湛加太子詹事湛愈愤怒使义康毁景仁于帝帝遇之益隆景仁对亲旧叹曰引之令入入便噬人乃称疾解职表疏累上【上时掌翻】帝不许使停家养病湛议遣人若刼盗者于外杀之以为帝虽知当有以解之不能伤义康至亲之爱帝微闻之迁防军府于西掖门外使近宫禁【近其靳翻】故湛谋不行义康僚属及诸附丽湛者潜相约勒无敢厯殷氏之门彭城王主簿沛郡刘敬文父成未悟其机诣景仁求郡敬文遽往谢湛曰老父悖耄遂就殷铁干禄【铁景仁小字也悖蒲内翻】由敬文闇浅上负生成阖门慙惧无地自处【史言刘湛怙权时辈谄事之处昌吕翻】唯后将军司马庾炳之游二人之间皆得其欢心而密输忠于朝廷景仁卧家不朝谒帝常使炳之衔命往来湛不疑也【为后废义康诛湛张本】炳之登之之弟也【庾登之见一百二十卷元嘉三年】　燕王遣右衞将军孙徳来乞师五月庚申魏主进宜都公穆夀爵为王汝隂公长孙
　　道生为上党王宜城公奚斤为恒农王【奚斤先封宜城王以罪降为公魏显祖讳乃改农为恒农史以后来郡名书之长知两翻恒户登翻】广陵公楼伏连为广陵王加夀征东大将军夀辞曰臣祖父崇所以得効功前朝流福于后者由梁眷之忠也【事见一百六卷晋孝武太元十年】今眷元勲未录而臣独奕世受赏心实愧之魏主悦求眷后得其孙赐爵郡公夀观之子也【穆观见一百十九卷武帝永初三年】兹疏勒乌孙悦般渇槃陁鄯善焉耆车师粟持九
　　国入贡于魏【兹疏勒乌孙鄯善焉耆车师汉时旧国也悦般国在乌孙西北去代一万九百三十里其先北匈奴之部落为窦宪所破北单于度金微山西走康居其羸弱不能去住兹北地为悦般国凉州人犹谓之单于王渴槃陁国在葱岭东朱驹波西粟持当从魏书隋书作粟特粟特国在葱岭之西当康居西北去代一万六千里汉之奄蔡国也兹音丘慈般释典音鉢槃薄官翻陁徒河翻鄯上扇翻　考异曰后魏书皆作乌耆云汉时旧国也按汉书作焉耆今从之】魏主以汉世虽通西域有求则卑辞而来无求则骄慢不服盖自知去中国絶逺大兵不能至故也今报使往来徒为劳费终无所益欲不遣使【使疏吏翻下同】有司固请以为九国不惮险逺慕义入贡不宜拒絶以抑将来乃遣使者王恩生等二十辈使西域恩生等始度流沙为柔然所执恩生见敇连可汗【可从刋入声汗音寒】持魏节不屈魏主闻之切责敇连敇连乃遣恩生等还竟不能达西域　甲戌魏主如云中　六月甲午魏主以时和年丰嘉瑞沓臻诏大酺五日【酺音蒲】徧祭百神用答天贶　丙午髙句丽王琏遣使入贡于魏【句如字又音驹丽力知翻琏力展翻】且请国讳魏主使录帝系及讳以与之拜琏都督辽海诸军事征东将军辽东郡公髙句丽王琏钊之曾孙也【髙句丽王制为燕所破见八十七卷晋成帝咸康八年】戊申魏主命骠骑大将军乐平王丕【骠匹妙翻骑竒寄翻乐音洛】镇东大将军徒河屈垣等帅骑四万伐燕【魏书官氏志内入诸姓尸突氏为屈氏】扬州诸郡大水己酉运徐豫南兖谷以赈之【赈津忍翻】扬州西曹主簿沈亮建义以为酒糜谷而不足疗饥【自晋以来公府分东西曹各有掾属主簿】请权禁止诏从之亮林子之子也【沈林子随武帝征伐有功】　秋七月魏主畋于稒阳【稒阳北出即光禄塞汉五原之北边也师古曰稒音固】　己夘魏乐平王丕等至和龙燕王以牛酒犒军【犒苦到翻】献甲三千屈垣责其不送侍子掠男女六千口而还　八月丙戍魏主如河西九月甲戌还宫　魏左仆射河间公安原恃宠骄恣或告原谋为逆冬十月癸夘原坐族诛　甲辰魏主如定州十一月乙丑如冀州己巳畋于广川丙子如邺　魏人数伐燕【数所角翻】燕日危蹙上下忧惧太常杨防复劝燕王速遣太子入侍【防音岷复扶又翻】燕王曰吾未忍为此若事急且东依髙丽以图后举防曰魏举天下以击一隅理无不克髙丽无信始虽相亲终恐为变燕王不听密遣尚书阳伊请迎于髙丽【为燕王为髙丽所杀张本丽力知翻】　丹阳尹萧摹之上言佛化被于中国已厯四代【四代汉魏晋宋也被皮义翻】形像塔寺所在千数自顷以来情敬浮末不以精诚为至更以奢竞为重材竹铜防糜损无极无闗神祗有累人事【累力瑞翻】不为之防流遁未息请自今欲铸铜像及造塔寺者皆当列言须报乃得为之诏从之摹之思话从叔也【从才用翻】　魏秦州刺史薛谨撃吐没骨灭之　杨难当释杨保宗之囚【囚保宗事见上九年】使镇童亭【水经注谷水出上邽东南注谷之山东北厯董亭下杨难当使兄子保宗镇董亭即是亭也董童字相近　考异曰后魏书作薫亭宋书作童今从之】


　　资治通鉴卷一百二十二
<史部,编年类,资治通鉴>
　　钦定四库全书
