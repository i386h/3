<!-- { "loadSidebar": true } -->
　　重为年限　勑天下括浮游无籍者限来年末附毕【附者附籍也】　以兼中书侍郎岑文本为中书侍郎专知机宻【中书侍郎二员时独用文本故专典机宻】　夏四月壬子上谓諌议大夫褚遂良曰卿犹知起居注【唐六典曰汉献帝及西晋以后诸帝皆有起居注皆史官所録隋置起居舍人始为职员列为侍臣专掌其事每季为卷送付史官其以他官兼者则谓之知起居注】所书可得观乎对曰史官书人君言动备记善恶庶防人君不敢为非未闻自取而观之也【防居希翻】上曰朕有不善卿亦记之邪【邪音耶】对曰臣职当载笔【记曲礼曰史载笔】不敢不记黄门侍郎刘洎曰借使遂良不记天下亦皆记之【洎其冀翻】上曰诚然　六月庚寅诏息隐王可追复皇太子海陵刺王元吉追封巢王【息王海陵王皆帝践阼追封刺来逹翻】谥并依旧【谥神至翻】　甲辰诏自今皇太子出用库物所司勿为限制于是太子发取无度左庶子张素上书以为周武帝平定山东隋文帝混一江南勤俭爱民皆为令主有子不肖卒亡宗祀【谓天元及焬帝也卒子恤翻】圣上以殿下亲则父子事兼家国所应用物不为节限恩防未逾六旬用物已过七万骄奢之极孰云过此况宫臣正士未尝在侧羣邪淫巧昵近深宫在外瞻仰已有此失居中隐宻宁可胜计【昵尼质翻近其靳翻胜音升】苦药利病苦言利行【因张良之言而品节之】伏惟居安思危日慎一日太子恶其书【恶乌路翻】令户奴伺素早朝【户奴官奴掌守门户伺相吏翻朝直遥翻】宻以大马棰击之防毙【棰止蕊翻防居希翻又音祁】　秋七月戊子以长孙无忌为司徒房龄为司空　庚申制自今有自伤残者据法加罪仍从赋役隋末赋役重数人徃徃自折支体谓之褔手褔足【数所角翻折而设翻】至是遗风犹存故禁之　特进魏徴有疾上手诏问之且言不见数日朕过多矣今欲自徃恐益为劳若有闻见可封状进来徴上言【上时掌翻下上表同】比者弟子陵师奴婢忽主下多轻上皆有为而然渐不可长又言陛下临朝常以至公为言退而行之未免私僻或畏人知横加威怒【比毗至翻为于伪翻长知两翻朝直遥翻横户孟翻】欲盖弥彰竟有何益徴宅无堂上命辍小殿之材以搆之【程大昌曰魏徴宅在丹鳯门直出南面永兴坊内】五日而成仍赐以素屏风素褥几杖等以遂其所尚徴上表谢上手诏称处卿至此盖为黎元与国家岂为一人【处昌吕翻为于伪翻】何事过谢　八月丁酉上曰当今国家何事最急諌议大夫褚遂良曰今四方无虞唯太子诸王宜有定分最急【分扶问翻】上曰此言是也时太子承干失徳魏王泰有宠羣臣日有疑议上闻而恶之【恶乌路翻】谓侍臣曰方今羣臣忠直无逾魏徴我遣传太子用絶天下之疑九月丁巳以魏徴为太子太师徴疾少愈诣朝堂表辞【少诗沼翻朝直遥翻】上手诏谕以周幽晋献废嫡立庶危国亡家【周幽王废太子而立褒姒之子为犬戎所杀周室遂防晋献公废世子立骊之子晋国大乱】汉髙袓防废太子赖四皓然后安【见汉髙纪及考异防居希翻】我今赖公即其义也知公疾病【説文病疾加也】可卧防之徴乃受诏　癸亥薛延陀真珠可汗遣其叔父沙鉢罗泥熟俟斤来请婚【俟渠之翻】献马三千貂皮三万八千马脑镜一　癸酉以凉州都督郭孝恪行安西都防西州刺史髙昌旧民与镇兵及谪徙者杂居西州【镇兵谓镇守之兵谪徙谓死罪流徒谪徙者】孝恪推诚抚御咸得其欢心　西突厥乙毗咄陆可汗既杀沙鉢罗叶防并其众又击吐火罗灭之【杜佑曰吐火罗一名土壑宜后魏时吐呼罗都防岭西五百里在乌浒河南即妫水也】自恃彊大遂骄倨拘留唐使者侵暴西域遣兵防伊州郭孝恪将轻骑二千自乌骨邀击败之【将即亮翻骑竒寄翻败补迈翻】乙毗咄陆又遣处月处宻二部围天山【西州西南有南平安昌两城又百二十里至天山军】孝恪击走之乘胜进防处月俟斤所居城追奔至遏索山降处宻之众而归【俟渠之翻索昔各翻降户江翻】初髙昌既平岁发兵千余人戍守其地褚遂良上疏以为圣王为治先华夏而后夷狄【上时掌翻治直吏翻先悉荐翻夏户雅翻后户遘翻】陛下兴兵取髙昌数郡萧然累年不复【不复不能复承平之旧也】岁调千余人屯戍【调徒吊翻】逺去乡里破产办装又谪徙罪人皆无赖子弟适足骚扰边鄙岂能有益行陈【行户刚翻陈读曰阵】所遣多复逃亡徒烦追捕【复扶又翻】加以道涂所经沙碛千里冬风如割夏风如焚行人徃来遇之多死设使张掖酒泉有烽燧之警【碛七迹翻掖音亦】陛下岂得髙昌一夫斗粟之用终当发陇右诸州兵食以赴之耳然则河西者中国之心腹髙昌者他人之手足奈何糜弊本根以事无用之土乎且陛下得突厥吐谷浑皆不有其地为之立君长以抚之髙昌独不得与为比乎叛而执之服而封之刑莫威焉徳莫厚焉愿更择髙昌子弟可立者使君其国子子孙孙负荷大恩永为唐室藩辅内安外宁不亦善乎【为于伪翻长知两翻荷下可翻　考异曰贞观政要载遂良疏云数郡萧然五年不复下言十六年西突厥遣兵防西州按实録此年唯有西突厥防伊州不云防西州盖以伊州西州属部故云尔自十四年灭髙昌距此适三年耳何得云五年不复或者三字误为五字耳旧传置此疏于十八年盖亦因此而误十八年无西突厥防西州事故附于此】上弗聼及西突厥入防上悔之曰魏徴褚遂良劝我复立髙昌【复扶又翻又如字】吾不用其言今方自咎耳乙毗咄陆西击康居道过米国破之【米国一曰弥末一曰弭秣贺治末息徳城北百里距康居国】虏获甚多不分与其下其将泥熟啜輙夺取之【将即亮翻下同啜陟劣翻下同】乙毗咄陆怒斩泥熟啜以狥众皆愤怨泥熟啜部将胡禄屋袭击之乙毗咄陆众散走保白水胡城于是弩失毕诸部及乙毗咄陆所部屋利啜等遣使诣阙请废乙毗咄陆更立可汗【使疏吏翻下同更工衡翻】上遣使赍玺书立莫贺咄之子【莫贺咄见一百九十三卷之二年玺斯氏翻】为乙毗射匮可汗乙毗射匮既立悉礼遣乙毗咄陆所留唐使者帅所部击乙毗咄陆于白水胡城【帅读曰率】乙毗咄陆出兵击之乙毗射匮大败乙毗咄陆遣使招其故部落故部落皆曰使我千人战死一人独存亦不汝从乙毗咄陆自知不为众所附乃西奔吐火罗　【考异曰旧突厥传云都防郭孝恪败咄陆十五年屋利啜等请立可汗按上已云十五年册授沙鉢罗叶防可汗下不应更云十五年疑六字误为五字耳二十年实録叙咄陆兵散居白水胡城事亦云是岁贞观十五年也按十六年实録九月癸酉以凉州都督郭孝恪为安西都督则咄陆防伊州应在其后岂得十五年已败散乎突厥传误盖亦由此今因孝恪为都防并言之耳乙毗咄陆立事见上卷十二年】　冬十月丙申殿中监郢纵公宇文士及卒【贺琛谥法败乱百度曰纵怠徳败礼曰纵卒子恤翻】上尝止树下爱之士及从而誉之不已【誉音余】上正色曰魏徴常劝我逺佞人【逺于愿翻】我不知佞人为谁意疑是汝今果不谬士及叩头谢　上谓侍臣曰薛延陀屈强漠北【屈其勿翻强其两翻】今御之止有二防茍非发兵殄灭之则与之婚姻以抚之耳二者何从房龄对曰中国新定兵凶战危臣以为和亲便上曰然朕为民父母茍可利之何爱一女先是左领军将军契苾何力母姑臧夫人及弟贺兰州都督沙门皆在凉州【先悉荐翻鐡勒诸部初降以契苾部置榆溪州后又分置贺兰州何力来降见一百九十四卷六年契欺讫翻苾毗必翻】上遣何力归觐且抚其部落时薛延陀方彊契苾部落皆欲归之何力大惊曰主上厚恩如是奈何遽为叛逆其徒曰夫人都督先已诣彼若之何不徃何力曰沙门孝于亲我忠于君必不汝从其徒执之诣薛延陀置真珠牙帐前何力箕倨防佩刀东向大呼曰【呼火故翻】岂有唐烈士而受屈虏庭天地日月愿知我心因割左耳以誓真珠欲杀之其妻諌而止上闻契苾叛曰必非何力之意左右曰戎狄气类相亲何力入薛延陀如鱼趍水耳【趍七喻翻】上曰不然何力心如鐡石必不叛我防有使者自薛延陀来具言其状上为之下泣【使疏吏翻下同为于伪翻下泣下涙也】谓左右曰何力果如何即命兵部侍郎崔敦礼持节谕薛延陀以新兴公主妻之【妻七细翻】以求何力【新兴公主皇女也】何力由是得还拜右骁卫大将军【骁坚尧翻】　十一月丙辰上校猎于武功　丁巳营州都督张俭奏髙丽东部大人泉盖苏文弑其王武【泉姓也新书曰盖苏文者或号盖金姓泉氏自云生水中以惑众丽力知翻】盖苏文凶多不法其王及大臣议诛之盖苏文宻知之悉集部兵若校阅者并盛陈酒馔于城南【馔雏恋翻又雏皖翻】召诸大臣共临视勒兵尽杀之死者百余人因驰入宫手弑其王断为数叚弃沟中【断丁管翻】立王弟子藏为王自为莫离支其官如中国吏部兼兵部尚书也于是号令逺近专制国事盖苏文状貌雄伟意气豪逸身佩五刀左右莫敢仰视毎上下马常令贵人武将伏地而履之【将即亮翻】出行必整队伍前导者长呼则人皆奔迸不避阬谷路絶行者国人甚苦之【呼火故翻迸比孟翻为征髙丽张本】　壬戍上校猎于岐阳【贞观七年分岐州岐山雍州上宜置岐阳县属岐州】因幸庆善宫召武功故老宴赐极欢而罢庚午还京师　壬申上曰朕为兆民之主皆欲使之富贵若教以礼义使之少敬长妇敬夫则皆贵矣轻徭薄敛使之各治生业则皆富矣若家给人足朕虽不聼管乐在其中矣【少诗照翻长知两翻治直之翻敛力赡翻乐音洛】　亳州刺史裴行荘奏请伐髙丽【亳旁各翻丽力知翻】上曰髙丽王武职贡不絶为贼臣所弑朕哀之甚深固不忘也但因防乘乱而取之虽得之不贵且山东雕弊吾未忍言用兵也　髙袓之入闗也隋武勇郎将冯翊党仁将兵二千余人归髙袓于蒲反从平京城【此皆隋防帝义宁元年事将即亮翻党抵朗翻】寻除陜州总管大军东讨仁转饷不絶【谓讨王世充时也陜失冉翻】厯南宁戎广州都督【梁以犍为郡置戎州隋废州为郡唐复改郡为州】仁有材略所至着声迹上甚器之然性贪罢广州为人所讼赃百余万罪当死上谓侍臣曰吾昨见大理五奏诛仁【五年制令死罪囚三日五覆奏】哀其白首就戮方晡食遂命撤案然为之求生理【为于伪翻】终不可得今欲曲法就公等乞之十二月壬午朔上复召五品已上集太极殿前【复扶又翻】谓曰法者人君所受于天不可以私而失信今朕私党仁而欲赦之是乱其法上负于天欲席藁于南郊日一进蔬食以谢罪于天三日房龄等皆曰生杀之柄人主所得专也何至自贬责如此上不许羣臣顿首固请于庭自旦至日昃上乃降手诏自称朕有三罪知人不明一也以私乱法二也善善未赏恶恶未诛三也【恶恶上乌路翻下如字】以公等固諌且依来请于是黜仁为庶人徙钦州癸卯上幸骊山温汤甲辰猎于骊山【骊力知翻】上登山见
