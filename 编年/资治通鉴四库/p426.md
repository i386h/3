<!-- { "loadSidebar": true } -->
　　三年春正月曜攻陈仓王连战死杨曼犇南氐【氏种之居陈仓南者即仇池杨氏也】曜进抜草壁路松多犇陇城又抜隂宻晋王保惧迁于桑城【水经注洮水自临洮县东北流过索西城又北出门峡又东北迳桑城东又北迳安故县保欲自桑城奔河西也】曜还长安以刘雅为大司徒张春谋奉晋王保奔凉州张寔遣其将隂监将兵迎之声言翼卫其实拒之　段末柸攻段匹防破之【防丁奚翻】匹防谓邵续曰吾本夷狄以慕义破家君不忘乆要【要一遥翻久要旧约也】请相与共击末柸续许之遂相与追击末柸大破之匹防与弟文鸯攻蓟【匹防奔邵续蓟为石氏所取蓟音计】后赵王勒知续势孤【是时刘石国号皆曰赵史以石赵为后赵以别之】遣中山公虎将兵围厌次【厌于琰翻】孔苌攻续别营十一皆下之二月续自出击虎虎伏骑断其后【断丁管翻】遂执续使降其城【欲使续降厌次城也降户江翻下同】续呼兄子竺等谓曰吾志欲报国不幸至此汝等努力奉匹防为主勿有贰心匹防自蓟还未至厌次闻续已没众惧而散复为虎所遮【复扶又翻下同】文鸯以亲兵数百力战始得入城与续子缉兄子存竺等婴城固守虎送续于襄国勒以为忠释而礼之以为从事中郎因下令自今克敌获士人毋得擅杀必生致之【勒礼续而终于杀续所以令生致士人者不过欲使之从已耳】吏部郎刘闻续被攻【被皮义翻】言于帝曰北方藩镇尽矣惟余邵续而已如使复为石虎所灭孤义士之心阻归本之路愚谓宜发兵救之【续所遣也事见八十九卷愍帝建兴二年】帝不能从闻续已没乃下诏以续位任授其子缉　赵将尹安宋始宋恕赵慎四军屯洛阳叛降后赵【汉主曜改国号曰赵石勒称赵王同在上年而勒并曜始得中原故以后赵别之】后赵将石生引兵赴之安等复叛降司州刺史李矩【复扶又翻】矩使颍川太守郭黙将兵入洛石生虏宋始一军北渡河于是河南之民皆相帅归矩【帅读曰率】洛阳遂空　三月裴嶷至建康【嶷鱼力翻】盛称慕容廆之威德贤隽皆为之用朝廷始重之【朝廷始以裔夷待慕容今以嶷言始重之】帝谓嶷曰卿中朝名臣【朝直遥翻】当留江东朕别诏龙骧送卿家属嶷曰臣少防国恩出入省闼【嶷仕西朝厯中书侍郎给事黄门郎故云然少诗照翻】若得复奉辇毂臣之至荣但以旧京沦没山陵穿毁虽名臣宿将莫能雪耻【复扶又翻将即亮翻】独慕容龙骧竭忠王室志除凶逆故使臣万里归诚今臣来而不返必谓朝廷以其僻陋而弃之孤其向义之心使懈体于讨贼【体当依载记作怠懈居隘翻】此臣之所甚惜是以不敢狥私而忘公也【谓留江东乃是狥一身之私计归棘城则可辅廆以讨贼乃天下之公义也嶷之心葢以廆可与共功名鄙晋之君臣宴安江沱为不足与共事而已】帝曰卿言是也乃遣使随嶷拜廆安北将军平州刺史【使疏吏翻】　闰月以周顗为尚书左仆射【顗鱼岂翻】　晋王保将张春杨次与别将杨韬不协劝保诛之且请击陈安保皆不从夏五月春次幽保杀之保体肥大重八百斤喜睡好读书【喜许记翻好呼到翻】而暗弱无断故及于难【断丁乱翻难乃旦翻】保无子张春立宗室子瞻为世子称大将军保众散犇凉州者万余人陈安表于赵主曜请讨瞻等曜以安为大将军击瞻杀之张春犇枹罕【枹罕县前汉属金城后汉属陇西郡张轨分属晋兴郡唐为河州枹音肤】安执杨次于保柩前斩之因以祭保安以天子礼保于上邽諡曰元王　羊鉴讨徐龛顿兵下邳不敢前蔡豹败龛于檀丘【檀丘在鲁国卞县东南败补迈翻】龛求救于后赵后赵王勒遣其将王伏都救之又使张敬将兵为之后继勒多所邀求而伏都淫暴龛患之张敬至东平龛疑其袭已乃斩伏都等三百余人复来请降【复扶又翻降户江翻下同】勒大怒命张敬据险以守之【据险守龛欲持乆以之也】帝亦恶龛反覆不受其降【恶乌路翻】敕鉴豹以时进讨鉴犹疑惮不进尚书令刁协劾奏鉴免死除名以蔡豹代领其兵王导以所举失人乞自贬帝不许　六月后赵孔苌攻段匹防【防丁奚翻】恃胜而不设备段文鸯袭击大破之　京兆人刘客居凉州天梯山【武威姑臧城南有天梯山】以妖术惑众从受道者千余人【妖于骄翻】西平元公张寔左右皆事之帐下阎涉牙门赵卭皆乡人谓之曰天与我神玺应王凉州【玺斯氏翻王于况翻】涉卬信之宻与寔左右十余人谋杀寔奉为主寔弟茂知其谋请诛寔令牙门将史初收之未至涉等怀刃而入杀寔于外寝　【考异曰晋书作阎沙赵卬又云寔知其谋收刘杀之据晋春秋作阎涉赵卬又死在寔被杀后今从之】见史初至谓曰使君已死杀我何为初怒截其舌而囚之轘于姑臧市【轘胡悍翻车裂也凉州及武威郡皆治姑臧县】诛其党与数百人左司马隂元等以寔子骏尚幼推张茂为凉州刺史西平公赦其境内以骏为抚军将军　丙辰赵将解虎及长水校尉尹车谋反与巴酋句徐厍彭等相结【解户买翻酋慈由翻下同句古侯翻厍音舍皆姓也】事觉虎车皆伏诛赵主曜囚徐彭等五十余人于阿房将杀之【阿房即秦阿房宫旧基亦谓之阿城】光禄大夫游子逺谏曰圣王用刑惟诛元恶而已不宜多杀争之叩头流血曜怒以为助逆而囚之尽杀徐彭等尸诸市十日乃投于水于是巴众尽反推巴酋句渠知为主自称大秦改元曰平赵四山氐巴羯应之者三十余万关中大乱城门昼闭子逺又从狱中上表谏争【争读曰诤】曜手毁其表曰大荔奴【大荔戎种落之名子逺葢戎出也】不忧命在须臾犹敢如此嫌死晚邪叱左右速杀之中山王雅郭汜朱纪呼延晏等谏曰子逺幽囚祸在不测犹不忘谏争【汜音祀争读曰诤】忠之至也陛下纵不能用奈何杀之若子逺朝诛臣等亦当夕死以彰陛下之过天下将皆舍陛下而去陛下谁与居乎曜意解乃赦之曜敕内外戒严将自讨渠知子逺又谏曰陛下诚能用臣防一月可定大驾不必亲征也曜曰卿试言之子逺曰彼非有大志欲图非望也【谓帝王之事非常人所望】直畏陛下威刑欲逃死耳陛下莫若廓然大赦与之更始【更工衡翻】应前日坐虎车等事其家老弱没入奚官者皆纵遣之使之自相招引听其复业彼既得生路何为不降【降户江翻下同】若其中自知罪重屯结不散者愿假臣弱兵五千必为陛下枭之【枭不孝鸟说文日至捕枭磔之以头挂木上故今谓挂首为枭首为于伪翻枭坚尧翻】不然今反者弥山被谷【弥满也被皮义翻】虽以天威临之恐非嵗月可除也曜大悦即日大赦以子逺为车骑大将军开府仪同三司都督雍秦征讨诸军事子逺屯于雍城【雍于用翻】降者十余万移军安定反者皆降惟句氏宗党五千余家保于隂宻进攻灭之遂引兵巡陇右先是氐十余万落据险不服【先悉荐翻】其酋虚除权渠自号秦王子逺进造其壁【造七到翻】权渠出兵拒之五战皆败权渠欲降其子伊余大言于众曰徃者刘曜自来犹无若我何况此偏师何谓降也帅劲卒五万晨压子逺垒门【帅读曰率】诸将欲击之子逺曰伊余勇悍当今无敌所将之兵复精于我【复扶又翻】又其父新败怒气方盛其锋不可当也不如缓之使气竭而后击之乃坚壁不战伊余有骄色子逺伺其无备【伺相吏翻】夜勒兵蓐食旦值大风尘昏子逺悉众出掩之生擒伊余尽俘其众权渠大惧被髪剺面请降【被皮义翻剺力之翻以刀划面也】子逺启曜以权渠为征西将军西戎公【启开也开陈其事以白于上谓之启】分徙伊余兄弟及其部落二十余万口于长安曜以子逺为大司徒録尚书事曜立太学选民之神志可教者千五百人择儒臣以教之作酆明观【观古玩翻下同】及西宫起陵霄台于滈池【司马彪曰滈在上林苑中孟康曰长安西南有滈池古史考曰武王迁镐长安丰亭镐池也滈与镐同下老翻】又于霸陵西南营夀陵侍中乔豫和苞上疏谏以为卫文公承乱亡之后节用爱民营建宫室得其时制故能兴康叔之业延九百之祚【卫为狄人所灭文公徙居楚丘大布之衣大帛之冠务材训农通商惠工始建城市而营宫室得其时制百姓悦之国家殷富卫以复兴自康叔始封于卫至秦始灭延祚九百余年】前奉诏书营酆明观市道细民咸讥其奢曰以一观之功足以平凉州矣【言以起一观之功力足以平河西张氏】今又欲拟阿房而建西宫法琼台而起陵霄其为劳费亿万酆明若以资军旅乃可兼呉蜀而壹齐魏矣【呉谓晋蜀谓李特齐谓曹嶷魏谓石勒】又闻营建寿陵周围四里深三十五丈【深式禁翻】以铜为椁饰以黄金功费若此殆非国内所能办也秦始皇下锢三泉土未干而发毁【详见三十一卷汉成帝永始元年刘向封事干音干】自古无不亡之国不掘之墓故圣王之俭乃深逺之虑也陛下奈何于中兴之日【曜平靳氏之难而自立故其臣谓之中兴】而踵亡国之事乎曜下诏曰二侍中恳恳有古人之风可谓社稷之臣矣其悉罢宫室诸役夀陵制度一遵霸陵之法封豫安昌子苞平舆子【舆音豫】并领谏议大夫仍布告天下使知区区之朝欲闻其过也【朝直遥翻】又省酆水囿以与贫民【丰水出京兆南山东北流注于渭曜立囿于丰水左右】　祖逖将韩潜与后赵将桃豹分据陈川故城豹居西台潜居东台豹由南门潜由东门出入相守四旬逖以布囊盛土如米状【盛时征翻】使千余人运上台【上时掌翻】又使数人担米息于道豹兵逐之【担他甘翻】弃担而走【担都滥翻】豹兵久饥得米以为逖士众丰饱益惧【先以囊盛土运之潜所以疑之也又使人担米以饵豹兵示之以实也】后赵将刘夜堂以驴千头运粮馈豹逖使韩潜及别将冯铁邀击于汴水【水经注蒗渠水自中牟东流至浚仪县分为二水南流者曰沙水东注者曰汴水汴水东流入梁郡】尽获之豹宵遁屯东燕城【即汉东郡燕县也后魏置东燕县属陈留郡隋改为胙城县属东郡唐属滑州豹兵已有惧心粮又为逖所获故宵遁也】逖使潜进屯封丘以逼之冯铁据二台逖镇雍丘【封丘雍丘二县皆属陈留郡春秋传败狄于长丘在封丘界雍丘故杞国也】数遣兵邀击后赵兵【数所角翻】后赵镇戌归逖者甚多境土渐蹙先是赵固上官已李矩郭黙互相攻击逖驰使和解之【先悉荐翻使疏吏翻下同】示以祸福遂皆受逖节度秋七月诏加逖镇西将军逖在军与将士同甘苦约已务施【施式豉翻】劝课农桑抚纳新附虽踈贱者皆结以恩礼河上诸坞先有任子在后赵者皆听两属【居两界之上者听其两属因以为间】时遣游军伪抄之【抄楚交翻】明其未附坞主皆感恩后赵有异谋辄宻以告由是多所克获自河以南多叛后赵归于晋逖练兵积谷为取河北之计后赵王勒患之乃下幽州为逖修祖父墓置守冢二家【逖范阳人其祖父墓在焉下遐嫁翻】因与逖书求通使及互市逖不报书而听其互市收利十倍逖牙门童建杀新蔡内史周宻降于后赵【姓谱颛顼子老童之后以为氏】勒斩之送首于逖曰叛臣逃吏吾之深仇将军之恶犹吾恶也【恶乌路翻】逖深德之自是后赵人叛归逖者逖皆不纳禁诸将不使侵暴后赵之民边境之间稍得休息【逖听河上诸坞两属此用间之智也然石勒为逖修祖父墓斩童建而送其首亦所以懈逖摧锋越河之心】　八月辛未梁州刺史周访卒访善于抚士众皆为致死【为于伪翻】知王敦有不臣之心私常切齿【切齿上下齿相磨切也】敦由是终访之世未敢为逆敦遣从事中郎郭舒监襄阳军【监工衔翻】帝以湘州刺史甘卓为梁州刺史督沔北诸军事镇襄阳【王敦惮周访而不敢为逆至其举兵也不以甘卓为虞亦可谓奸雄矣】舒既还帝徴为右丞敦留不遣　后赵王勒遣中山公虎帅步骑四万击徐龛【帅读曰率下同】龛送妻子为质乞降勒许之【勒许龛降力未能取龛耳观其后杀龛足以知其心质音致】蔡豹屯卞城【卞县属鲁国刘昫曰隋于卞县古城置泗水县唐属兖州】石虎将击之豹退守下邳为徐龛所败【败补迈翻】虎引兵城封丘而旋徙士族三百家寘襄国崇仁里【崇仁里勒所命名以处衣冠之族】置公族大夫以领之　后赵王勒用法甚严讳胡尤峻【勒本胡人故以为讳】宫殿既成初有门户之禁有醉胡乗马突入止车门勒大怒责宫门小执法冯翥【执法御史之官也紫宫南蕃中二星曰左右执法晋之故臣为勒定宫制取此置宫门执法即以张賔为大执法总朝政故宫门置小执法翥章庶翻】翥惶惧忘讳对曰向有醉胡乗马驰入甚呵御之而不可与语勒笑曰胡人正自难与言恕而不罪勒使张宾领选初定五品后更定九品命公卿及州郡嵗举秀才至孝亷清贤良直言武勇之士各一人【选须绢翻石勒立国粗有纲纪石虎继之无复有是】西平公张茂立兄子骏为世子　蔡豹既败将诣建
