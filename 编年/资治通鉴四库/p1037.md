<!-- { "loadSidebar": true } -->
　　贞元元年春正月丁酉朔赦天下改元　癸丑赠顔真卿司徒諡曰文忠　新州司马卢【卢贬新州见二百二十九卷建中四年】遇赦移吉州长史谓人曰吾必再入未几上果用为饶州刺史【几居岂翻】给事中袁髙应草制执以白卢翰刘从一曰卢作相致銮舆播迁海内疮痍柰何遽迁大郡愿相公执奏翰等不从更命它舍人草制【更工衡翻下更舍同】乙卯制出髙执之不下【执之不肯书读下户嫁翻】且奏杞极恶穷凶百辟疾之若雠六军思食其肉何可复用【复扶又翻】上不听补阙陈京赵需等上疏曰杞三年擅权【建中二年卢为相四年贬】百揆失叙【书舜典纳于百揆百揆时叙孔安国注曰舜举八凯使揆度百事百事时叙无废事业令云失叙谓事业废也】天地神祗所知华夏蛮貊同弃傥加巨奸之宠必失万姓之心丁巳袁髙复于正牙论奏【唐谓大明官含光殿爲正牙亦谓之南牙】上曰已再更赦高曰赦者止原其罪不可为刺史陈京等亦争之不已曰之执政百官常如兵在其颈今复用之则奸党皆唾掌而起上大怒左右辟易【辟读曰辟易如字辟易言开逺而易其故处】諌者稍引却京顾曰赵需等勿退此国大事当以死争之上怒稍解戊午上谓宰相与小州刺史可乎李勉曰陛下欲与之虽大州亦可其如天下失望何壬戍以杞为沣州别驾使谓袁髙曰朕徐思卿言诚为至当【当丁浪翻】又谓李泌曰朕已可袁髙所奏泌曰累日外人窃议比陛下于桓灵今承德音乃尧舜之不逮也上悦杞竟卒于沣州高恕己之孙也【袁恕己与张束之等诛二张中宗复辟】　三月李希烈陷邓州　戊午以汴滑节度使李澄为郑滑节度使【汴州归刘洽李澄得郑州故以郑滑节度授之也】以代宗女嘉城公主妻田绪【嘉城县名隋置唐爲松州治所妻七细翻】李怀光都虞吕鸣岳宻通欵于马燧事泄怀光杀之屠其家事连幕僚髙郢李鄘怀光集将士而责之郢鄘抗言逆顺无所慙隐怀光囚之鄘邕之侄孙也【李邕以谗死于天宝之末】马燧军寳鼎败怀光兵于陶城【败补迈翻唐书地理志河中有陶城府郦道元曰陶城在蒲坂城西北即舜所都也舜陶河滨盖即此地与歴山相近按唐河中府治河东县河东古蒲坂也】斩首万余级分兵防浑瑊逼河中　夏四月丁丑以曹王臯为荆南节度【节度之下当有使字】李希烈将李思登以随州降之　壬午马燧浑瑊破李怀光兵于长春宫南遂掘堑围宫城怀光诸将相继来降诏以燧瑊为招抚使　五月丙申刘洽更名佐【更工衡翻】　韩游瓌请兵于浑瑊共取朝邑【朝直遥翻】李怀光将阎晏欲争之士卒指邠军曰彼非吾父兄则吾子弟【朔方军分屯河中邠州故云然时韩游瓌将邠军以讨李怀光】柰何以白刄相向乎语甚【嚣喧也】晏遽引兵去怀光知众心不从乃诈称欲归国聚货财饰车马云俟路通入贡由是得复逾旬月【史言李怀光偷延视息复扶又翻】　六月辛巳以刘佐兼汴州刺史　辛卯以金吾大将军韦臯为西川节度使【为韦臯以功烈着于西南张本】　朱滔病死将士奉前涿州刺史刘怦知军事【自朱滔得幽州滔毎出兵皆以刘怦知留后事素得众心故滔死而众奉之怦普耕翻】时连年旱蝗【老子有言师之所聚荆棘生焉大兵之后必有凶年】度支资粮匮竭【度徒洛翻】言事者多请赦李怀光李晟上言赦怀光有五不可【晟成正翻上时掌翻】河中距长安才三百里同州当其冲多兵则朱为示信少兵则不足隄防【少诗沼翻】忽惊东偏【同州在长安东北】何以制之一也今赦怀光必以晋绛慈隰还之浑瑊既无所诣康日知又应迁移【先已命浑瑊为蒲绛节度使康日知为晋慈隰节度使故云然浑户昆翻又戸本翻瑊古咸翻】土宇不安何以奬励二也陛下连兵一年讨除小丑兵力未穷遽赦其反逆之罪今西有吐蕃北有回纥南有淮西【吐从暾入声纥下没翻李希烈时据淮西僣号故以之与二虏并言】皆观我彊弱不谓施德泽爱黎元乃谓兵屈于人而自罢耳必竞起窥觎之心三也【觎音俞】怀光既赦则朔方将士皆应叙勲行赏【谓解奉天围勲赏也将即亮翻】今府库方虚赏不满望是愈激之使叛四也既解河中罢诸道兵赏典不举怨言必起五也今河中斗米五百刍藁且尽墙壁之间饿殍甚众【殍彼表翻】且军中大将杀戮畧尽陛下但敇诸道围守旬时彼必有内溃之变何必养腹心之疾为它日之悔哉又请发兵二万自备资粮独讨怀光秋七月甲午朔马燧自行营入朝奏称怀光凶逆尤甚赦之无以令天下愿更得一月粮必为陛下平之【燧音遂朝直遥翻必爲于伪翻　考异曰邺侯家传称李泌语曰臣但恐枭于帐下太速何足忧也臣能为陛下取之上曰未谕卿意何故以太速为忧而卿能取也对曰臣为陛下忧不在河中乃在太原今马燧亦蹭蹬矣领河东十万之师遣王权领五千赴难及再幸梁洋遂抽归本道男畅在奉天亦使北归陛下更収复后宣慰云王权擅抽兵马畅不扈从并宜释放此则尤不安矣臣比年曾与之言甚有心路今之雄杰也若使之有异志则不比希烈朱泚之徒或能旰食伏望陛下听臣之言援鞚逺驭以羁之上曰卿所欲何也对曰马燧保有河东十余州以待陛下还官此亦功也臣为常侍与燧兄同列然其兄弟素不相能其语无益臣重表兄郑叔规为宾佐臣令以意请至京城欲与相见即至臣激燧令其取懐光自効必可致也因令燧为忠臣矣又曰贞元元年上因郊天改元时马燧在太原遣其行军司马郑叔规奏事请因鸿恩以雪怀光并致书与先公先公不与之报留其信物且令叔规语之曰比年展奉得接语言心期以爲大夫且河东节度以破灵曜之功上所与也奉天之难握十万彊兵而令懐光解围及怀光图危社稷车驾幸梁洋逢此际防又令它人立盖代之功今圣主已归宫阙懐光蹭蹬在于近畿旦夕为帐下所枭乃尸居也不速出军収取以自解而快上心者即不及矣若河中既平公即如懐光之蹭蹬矣欲于滔俊之下作倔彊之臣亦必不成不言公才畧不及也缘腹中有三二百卷书蹭蹬至此必自内慙是进不立忠勲退不能効夷狄既而持疑则舟中帐下皆敌国矣可惜八尺之躯声气如钟而心不果决乃妇人也着裙可矣欲奉答以裙衫而家累在冮东未至今圣上収复之后含垢匿瑕与人更始某又特防听信已于上前保荐可使司徒以取懐光今弟来又请雪之大失所望且望弟速去为説若河中既平司徒何面目更来朝而与士人相见今虽请雪昨赦书亦许束身入朝矣若以建中冋征之故当一使谕之准赦归朝必为保全如不奉诏当领全师问罪因速上表求自征之至河中轻骑入朝亲禀庙畧乃天与之便也能如是当与司徒为中朝应接有须陈奏必闻圣听若不能何敢有书也叔规既去具奏于上上每忧河中骁将达奚小俊等突犯官阙居常不安防东靣苑墙忽有崩倒者上大惊以为有应之者将启贼上顾问泌对曰此贼不足忧也乃犹杋上肉耳但恐枭悬太速不得与马燧借手为忧上曰古人云轻敌者亡今卿心轻敌如是朕甚忧之对曰陛下初经难危忧虑太过轻敌者亡诚如圣防至如怀光岂可谓之敌乎陛下比在梁洋元恶据宫阙渠以朔方全军在河中李晟在东渭桥此时可以傍助逆顺之势不然茍欲偷安胁为迟棊亦可而竟如醉如魇都不能动令陛下复归宫阙又安足虑之哉臣伏计马燧请讨之章即至若以宗社之灵此贼且未为帐下所图得河东军有以借手陛下无忧矣不喜于平懐光喜于得马燧也既而马燧表至请全军南収河中仍自粮上大悦召先公对曰马燧果请全军讨懐光来矣兼请至行营已来自备军粮何其畏伏卿如此也对曰此乃畏伏天威而然于臣何有而能使其畏伏臣曾与之言谙其为人颇见机识势今之雄杰也臣非故令叔规传词以激怒之且曰欲寄妇人之服当艰虞之时握十万彊兵収复功在它人今圣主已还宫阙惟有懐光不速収取以立功自解它时复何面目至朝廷与公卿相见则蹭蹬之势又不及懐光犹有解重围之功料以此告之燧必能觉悟果得如此既以师至河中旬月当平而燧因此有功便为忠臣矣上曰当尽用卿言初叔规至太原具以先公言告燧燧搏防惊曰有是哉頼子之至京也不然燧几为怀光矣非贤表兄岂有告燧者乎即日上表请行叔规又请如泌言先冩表本示怀光劝其束身归朝彼必不从然后表请全军徃讨则圣上信司徒诚心又可以忠义告四邻不然朝救而夕请诛恐中外尤疑燧曰诚然乃令叔规草书写表本驰驿以告懐光果不从于是乃请全军南讨寻发太原使者相继奏事及与先公书言征讨之谋及须上闻者先公因对皆为奏之又讽令下营讫轻骑由临晋度朝谒燧皆然之七月乃自临晋度夏阳来朝上大悦遂具告以先公言卿才畧必可使图懐光初见卿请雪朕所未谕今乃果然比亦有人毁卿言词百端闻于逺近惟先公保卿于朕朕信其言今见卿益知先公忠谠豁然体至诚奉国矣燧谢防出而请先公至中书具説上言泣下拜谢后对上曰马燧昨对其器质意趣固不易有且甚有心路感而用之必有成算皆如卿言信雄杰也按泌到长安数日即除常侍兴元元年七月乙未也八月癸卯加燧晋慈隰节度使然则癸卯之前燧已取晋慈隰三州矣故朝廷命爲副元帅以讨懐光十月已拔绛州及猗氏等诸县矣贞元元年正月改元赦于时燧岂得犹在太原雪懐光邪自乙未至癸卯才九日自长安至晋阳千余里若因泌讽谕郑叔规始来京师又令叔规还激劝燧又使燧以书谕怀光怀光不从然后上表兴师伐之事多如此岂九日之内所能容也此直李繁欲取马燧平河中之功皆归于其父耳今从旧燧传李肇国史补曰马司徒面雪李怀光上曰惟卿不合雪人惶恐而退李公闻之请全军自备资粮以讨凶逆由此李马不平邠志曰七月马公朝于京师请赦怀光陇右节度李公闻之上表请　兵二万独讨懐光刍粮之费军中自备上以李公表示马燧因曰朱泚之反不得已也怀光悖逆使朕再迁此而可赦何者爲罪马公雨泣曰十日之内请献其首上遣之按是时怀光垂亡燧功已成八九故自入朝争之岂肯面雪怀光邪今从旧传】上许之　陜虢都兵马使达奚抱晖鸩杀节度使张劝代总军务邀求旌节且隂召李怀光将达奚小俊为援上谓李泌曰若蒲陜连衡则猝不可制【蒲李怀光陜谓抱晖】且抱晖据陜则水陆之运皆絶矣【江淮水陆之运皆经陜州而后至长安】不得不烦卿一往辛丑以泌为陜虢都防御水陆运使上欲以神策军送泌之官问须几何人对曰陜城三面悬絶攻之未可以歳月下也臣请以单骑入之上曰单骑如何可入对曰陜城之人不贯逆命【贯读与惯同】此特抱晖为恶耳若以大兵临之彼闭壁定矣臣今单骑抵其近郊彼举大兵则非敌若遣小校来杀臣未必不更为臣用也【校户敎翻】且今河东全军屯安邑马燧入朝愿敕燧与臣同辞皆行使陜人欲加害于臣则畏河东移军讨之此亦一势也【以形临之谓之势】上曰虽然朕方大用卿寜失陜州不可失卿当更使它人往耳对曰它人必不能入今事变之初众心未定故可出其不意夺其奸谋它人犹豫迁延彼既成谋则不得前矣上许之泌见陜州进奏官及将吏在长安者【唐诸镇皆置进奏院在长安以进奏官主之】语之曰主上以陜虢饥故不授泌节而领运使欲令督江淮米以赈之耳【语牛倨翻】陜州行营在夏县【行营在夏县亦以讨河中也夏县唐初属虞州贞观十七年属绛州时属陜州其地跨河之南北九域志夏县在陜州北九十八里夏户雅翻】若抱晖可用当使将之有功则赐旌节矣抱晖觇者驰告之【将即亮翻觇丑廉翻】抱晖稍自安泌具以语白上曰欲使其士卒思米抱晖思节必不害臣矣上曰善戊申泌与马燧俱辞行庚戍加泌陜虢观察使泌出潼闗鄜坊节度使唐朝臣以歩骑三千布于闗外【朝臣时带鄜坊节守潼闗】曰奉宻诏送公至陜泌曰辞日奉进止【自唐以来率以奉圣防为奉进止盖言圣防使之进则进使之止则止也程大昌曰今奏劄言取进止犹言此劄之或留或合禀承可否也唐中叶遂以处分为进止而不晓文义者习而不察槩谓有防为进止如玉堂宣底所载凡宣防皆云有进止者相承之误也】以便宜从事此一人不可相蹑而来来则吾不得入陜矣唐臣以受诏不敢去【唐臣当作朝臣】泌写宣以却之【沈存中曰唐故事中书舍人职掌诏诰皆冩四本一本为底一本为宣此宣谓行出耳未以名书也晚唐枢宻使自禁中受防出付中书即谓之宣中书承受录之于籍谓之宣底如今之圣语簿也余谓宣者因奉宣上防而得名或以口传为宣或以行文书为宣口传为宣多命中臣而宰相亦有之刘栖楚之叩墀也牛僧孺宣曰所奏知门外俟进止此宰相之口宣也李泌冩宣以却还唐朝臣之兵此宰相行文书为宣也】因疾驱而前抱晖不使将佐出迎惟侦者相继【侦丑郑翻】泌宿曲沃将佐不俟抱晖之命来迎泌笑曰吾事济矣去城十五里抱晖亦出谒泌称其摄事保完城隍之功曰军中烦言不足介意公等职事皆按堵如故抱晖出而喜泌既入城视事賔佐有请屏人白事者【屏必郢翻又卑正翻】泌曰易帅之际军中烦言乃其常理【杜预注左传曰烦言忿争也余谓烦杂碎也此烦言谓杂碎之言帅所类翻】泌到自妥贴矣【史炤曰妥安也贴伏也亦作帖】不愿闻也由是反仄者皆自安泌但索簿书治粮储【索山客翻治直之翻】明日召抱晖至宅语之曰【宅者观察所居也唐诸镇将吏谓节度观察所居者为使宅语牛倨翻】吾非爱汝而不诛恐自今有危疑之地朝廷所命将帅皆不能入故匄汝余生汝为我赍版币祭前使【为于伪翻前使谓张劝版以祝币以燎】愼无入闗自择安处濳来取家保无它也泌之辞行也上籍陜将预于乱者七十五人授泌使诛之泌既遣抱晖日中宣慰使至泌奏已遣抱晖余不足问上复遣中使至陜必使诛之【复扶又翻】泌不得已械兵马使林滔等五人送京师恳请赦之诏谪戍天德【天徳军在振武东北宋白曰天寳八年张齐丘于可敦城置横塞军十二年安思顺奏废横塞军请于大同城西筑城置军宗赐名天安军乾元后改为天徳军缘居人校少遂南移四里权居永清栅其城则隋大同城之故墟在牟郍山钳耳胔之北】嵗余竟杀之而抱晖遂亡命不知所之达奚小俊引兵至境闻泌已入陜而还　壬辰以刘怦为幽州卢龙节度使　大旱灞浐将竭长安井皆无水度支奏中外经费才支七旬
