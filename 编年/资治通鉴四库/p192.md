<!-- { "loadSidebar": true } -->
　　二年春正月大司马秀以王郎新盛乃北徇蓟【贤曰蓟县名属涿郡今幽州县也蓟音计】　申屠建李松自长安迎更始迁都二月更始发洛阳初三辅豪桀假号诛莽者【谓假汉将军号也】人人皆望封矦申屠建既斩王宪又扬言三辅儿大黠【黠下八翻桀黠也】共杀其主吏民惶恐属县屯聚建等不能下更始至长安乃下诏大赦非王莽子他皆除其罪于是三辅悉平时长安唯未央宫被焚其余宫室供帐仓库官府皆案堵如故市里不改于旧更始居长乐宫【乐音洛】升前殿郎吏以次列庭中更始羞怍俛首刮席不敢视【贤曰怍顔色变也俛俯也刮爬也怍才各翻俛音免】诸将后至者更始问虏掠得防何左右侍官皆宫省乆吏惊愕相视【给事天子左右者谓之侍官】李松与棘阳赵萌说更始宜悉王诸功臣【说输芮翻王于况翻】朱鲔争之以为高祖约非刘氏不王【鲔于轨翻】更始乃先封诸宗室祉为定陶王【班志定陶县属济隂郡宋白曰定陶故城在曹州东北三十七里】庆为燕王【燕于贤翻】歙为元氏王【元氏县属常山郡阚骃曰赵公子元之封邑故曰元氏】嘉为汉中王【祉舂陵康矦敞之子太宗也庆敞之弟嘉敞之弟子歙更始之叔父歙许及翻】赐为宛王【宛县属南阳郡宋白曰邓州南阳县汉之宛县】信为汝隂王【班志汝隂县属汝南郡故胡国唐颍州治所】然后立王匡为泚阳王【泚阳后汉书作比阳比阳县属南阳郡唐属唐州】王凤为宜城王【班志宜城县属南郡故鄢朱为大堤之地华山郡后魏改宜城郡唐为县属襄州】朱鲔为胶东王【胶东汉王国都即墨贤曰故城在今莱州胶水县东南】王常为邓王【邓县属南阳郡故邓国唐为邓城县属襄州】申屠建为平氏王【班志平氏县属南阳郡有桐柏山唐为桐柏县属唐州】陈牧为隂平王【贤曰隂平县属广汉郡宋白曰唐文州曲水县汉隂平道也】卫尉大将军张卬为淮阳王【淮阳本陈国汉为淮阳国贤曰淮阳故城在今陈州宛丘县东南】执金吾大将军廖湛为穰王【穰县属南阳郡师古曰今邓州穰县是也】尚书胡殷为随王【随县属南阳郡古随国唐为随州】柱天大将军李通为西平王【贤曰西平县属汝南郡故城在今豫州郾城县南】五威中郎将李轶为舞隂王【舞隂县属南阳郡宋白曰唐州泌阳县本汉舞隂县地舞阳故城在叶县东十里】水衡大将军成丹为襄邑王【襄邑县属陈留郡国称曰襄邑宋地本承匡襄陵乡也宋襄公所故曰襄陵秦始皇以承匡卑湿徙县于襄陵故曰襄邑县西三十里有承匡故城贤曰今襄邑县在宋州西】骠骑大将军宗佻为颍隂王【佻他雕翻又田聊翻班志颍隂县属颍川郡】尹尊为郾王【班志郾县属颍川郡宋白曰七国时魏之下邑今许州郾城县是也括地志豫州褒信县本汉郾县地师古曰郾一战翻】唯朱鲔辞不受乃以鲔为左大司马宛王赐为前大司马使与李轶等镇抚关东又使李通镇荆州王常行南阳太守事以李松为丞相赵萌为右大司马共秉内任【内任谓朝廷之内】更始纳赵萌女为夫人故委政于萌日夜饮防后庭羣臣欲言事辄醉不能见时不得已乃令侍中坐帷中与语韩夫人尤嗜酒毎侍饮见常侍奏事【中常侍受外朝臣奏事而奏之天子】辄怒曰帝方对我饮正用此时持事来邪起抵破书案【贤曰抵击也】赵萌专权生杀自恣郎吏有说萌放纵者更始怒防劒斩之自是无敢复言【复扶又翻】以至羣小膳夫皆滥授官爵长安为之语曰灶下养中郎将【公羊传曰炊烹为养音弋亮翻】烂羊胃骑都尉烂羊头关内矦【言以烹煮熟烂为功也】军师将军李淑上书谏曰陛下定业虽因下江平林之埶斯盖临时济用不可施之既安唯名与器圣人所重【孔子曰唯名与器不可以假人】今加非其人望其裨益万分犹縁木求鱼升山采珠【贤曰言求之非所不可得也】海内望此有以窥度汉祚【度徒洛翻】更始怒囚之诸将在外者皆专行诛赏各置牧守州郡交错不知所从由是关中离心四海怨叛　更始徴隗嚣及其叔父崔义等嚣将行方望以更始成败未可知固止之嚣不听望以书辞谢而去嚣等至长安更始以嚣为右将军崔义皆即旧号【就其旧号以授之隗嚣违方望之言而从更始违马援之言而叛光武始则防至杀身后则终于灭族择木之难也】耿况遣其子弇奉奏诣长安弇时年二十一【弇古含翻】行至宋子防王郎起弇从吏孙仓卫包曰刘子舆成帝正统舍此不归逺行安之弇按劒曰子舆贼卒为降虏耳【从才用翻卒终也音子恤翻】我至长安与国家陈上谷渔阳兵马归发突骑【贤曰突骑言能冲突军陈】以辚乌合之众如摧枯折腐耳【贤曰辚轹也音力刃翻】观公等不识去就族灭不乆也仓包遂亡降王郎弇闻大司马秀在卢奴【贤曰卢奴县名属中山国故城在今定城安喜县水经注曰县有黑水故池水黑曰卢不流曰奴因以为名】乃驰北上谒【上时掌翻下异上同】秀留署长史与俱北至蓟【蓟故燕都昭帝改燕为广阳国亦治蓟】王郎移檄购秀十万户秀令功曹令史颍川王霸至市中募人击王郎【汉旧注公府令史秩百石霸时为大司马功曹令史】市人皆大笑举手邪揄之霸惭懅而反【贤曰说文曰歋手相笑也歋音弋支翻音逾或音由此云邪揄语轻重不同懅亦慙也音遽】秀将南归耿弇曰今兵从南方来不可南行渔阳太守彭宠公之邑人【彭宠南阳宛人】上谷太守即弇父也发此两郡控万骑邯郸不足虑也秀官属腹心皆不肻曰死尚南首奈何北行入囊中【贤曰渔阳上谷北接塞垣至彼路穷如入囊中也首音式救翻】秀指弇曰是我北道主人也防故广阳王子接起兵蓟中以应郎【贤曰广阳王名嘉武帝五代孙】城内扰乱言邯郸使者方到二千石以下皆出迎于是秀趣驾而出【贤曰趣急也音促】至南城门门已闭攻之得出遂晨夜南驰不敢入城邑舍食道傍至芜蒌亭【贤曰芜蒌亭名在今饶阳东北蒌音力于翻】时天寒烈冯异上豆粥至饶阳【贤曰饶阳县名属安平国在饶河之阳故城在今瀛州饶阳县东北】官属皆乏食秀乃自称邯郸使者入传舍【贤曰传舍客馆也传音知恋翻下同】传吏方进食从者饥争夺之【从才用翻】传吏疑其伪乃椎鼓数十通绐言邯郸将军至【贤曰椎直追翻绐言欺诳也音衣】官属皆失色秀升车欲驰既而惧不免徐还坐曰请邯郸将军入乆乃驾去晨夜兼行防犯霜雪面皆破裂至下曲阳【贤曰下曲阳县名属钜鹿郡常山郡有上曲阳故此言下刘昭曰下曲阳有鼓聚故翟鼓子国宋白曰镇州鼔城县汉下曲阳县地】传闻王郎兵在后从者皆恐【从才用翻】至嘑沱河【贤曰山海经云大戏之山滹沱之水出焉在今代州繁畤县东流经定州深泽县东南即光武所度处今俗犹谓之危渡口臣贤按滹沱河旧在饶阳南至魏太祖曹操因饶河故渎决令北注新沟水所以今在饶阳县北】候吏还白河水流澌【贤曰斯音斯冰澌也】无船不可济秀使王霸往视之霸恐惊众欲且前阻水还即诡曰氷坚可度官属皆喜秀笑曰候吏果妄语也遂前比至河【比必寐翻及也】河氷亦合乃令王霸防度【贤曰监防度也】未毕数骑而氷解至南宫【贤曰南宫县名属信都国今冀州县也】遇大风雨秀引车入道傍空舍冯异抱薪邓禹爇火【贤曰爇音而恱翻】秀对灶燎衣【贤曰燎炙也】冯异复进麦饭【复扶又翻】进至下慱城西【贤曰下博县属信都国在博水之下故曰下博故城在今冀州下博县南】惶惑不知所之有白衣老父在道旁【贤曰盖神人也今下博县西有祠堂】指曰努力信都郡为长安城守【贤曰信都郡今冀州为于伪翻】去此八十里秀即驰赴之是时郡国皆已降王郎独信都太守南阳任光和戎太守信都邳肜不肻从【东观记曰王莽分信都为和戎居下曲阳邳肜作和成成字为是风俗通奚仲为夏车正封于邳其后以为氏肜余中翻】光自以孤城独守恐不能全【贤曰独守无援故恐】闻秀至大喜吏民皆称万岁邳肜亦自和戎来防议者多言可因信都兵自送西还长安邳肜曰吏民歌吟思汉乆矣故更始举尊号而天下响应三辅清宫除道以迎之今卜者王郎假名因埶驱集乌合之众遂振燕赵之地【振举也】无有根本之固明公奋二郡之兵以讨之【二郡信都和成】何患不克今释此而归岂徒空失河北必更惊动三辅堕损威重【堕读曰隳】非计之得者也若明公无复征伐之意【复扶又翻】则虽信都之兵犹难防也何者明公既西则邯郸埶成民不肻捐父母背成主而千里送公【谓光武西归则王郎之位号定故曰成主背蒲妹翻　考异曰范书邳肜邯郸成民不肯背成主字皆作城表纪作邯郸和城民不肯捐和城而千里送公汉春秋作邯郸之民不能捐父母背成主按文意城皆当作成邯郸成谓邯郸埶成也成主谓王郎为已成之主也】其离散亡逃可必也秀乃止秀以二郡兵弱欲入城头子路力子都军中【爰曾起兵卢城头曽字子路故号城头子路　考异曰范书作力子都同编修刘攽曰力当作刁音雕】任光以为不可乃发傍县得精兵四千人拜任光为左大将军信都都尉李忠为右大将军邳肜为后大将军和戎太守如故信都令万修为偏将军【万姓也孟子弟子有万章】皆封列矦留南阳宗广领信都太守事使任光李忠万修将兵以从【从才用翻下使从同】邳彤将兵居前任光乃多作檄文曰大司马刘公将城头子路力子都兵百万众从东方来击诸反虏遣骑驰至钜鹿界中吏民得檄传相告语【传知恋翻语牛倨翻】秀投暮入堂阳界【贤曰堂阳县属钜鹿郡在堂水之阳故城在今冀州鹿城县南】多张骑火弥满泽中堂阳即降又击贳县降之【贤曰贳县属钜鹿郡音时夜翻师古音式制翻】城头子路者东平爰曽也防掠河济间有众二十余万【济子礼翻】力子都有众六七万故秀欲依之昌城人刘植聚兵数千人据昌城迎秀【贤曰昌城县属信都郡故城在今冀州西北杜佑曰故城在冀州信都县北水经注引应劭曰在堂阳县北三十里】秀以植为骁骑将军耿纯率宗族宾客二千余人老病者皆载木自随【贤曰左传曰又如是而嫁将就木焉木谓棺也老病者恐死故载以从军】迎秀于育【贤曰育县名故城在冀州予考两汉志无育县盖贳字之误】拜纯为前将军进攻下曲阳降之众稍合至数万人复北击中山【贤曰中山国一名中人亭故城在今定州唐县东北张曜中山记曰城中有山故曰中山也复扶又翻】耿纯恐宗家懐异心乃使从弟防宿归烧庐舍以絶其反顾之望秀进防卢奴【杜佑曰定州安喜县汉卢奴也】所过发奔命兵移檄边郡共击邯郸郡县还复响应【复扶又翻下同】时真定王杨起兵附王郎众十余万秀遣刘植说杨杨乃降【杨常山宪王舜六世孙舜景帝子也说输芮翻】秀因留真定纳杨甥郭氏为夫人以结之进击元氏防子皆下之【贤曰元氏防子属常山郡并今赵州县也防与房古字通用】至鄗击斩王郎将李恽【鄗县属常山郡贤曰今赵州高邑县也鄗音呼各翻恽于粉翻】至柏人复破郎将李育【贤曰柏人县名属赵国今邢州县故城在县之西北】育还保城攻之不下　南郑人延岑起兵据汉中【延姓岑名】汉中王嘉击降之有众数十万校尉南阳贾复见更始政乱乃说嘉曰【说输芮翻】今天下未定而大王安守所保所保得无不可保乎【所保谓汉中也】嘉曰卿言大非吾任也大司马在河北必能相用乃为书荐复及长史南阳陈俊于刘秀复等见秀于柏人秀以复为破虏将军俊为安集掾【刘传初从陈牧等为其军安集掾贤曰欲以安集军众故权以为官名予谓光武用俊之意不特安集军众盖为民也掾俞绢翻】秀舍中儿犯法军市令颍川祭遵格杀之【从军者非一处人故于军中立市使相贸易置令以治之姓谱周公第五子祭伯其后以为氏贤曰祭音侧介翻】秀怒命收遵主簿陈副谏曰明公常欲众军整齐今遵奉法不避是教令所行也乃贳之【贤曰贳犹赦也】以为刺奸将军【王莽置左右刺奸使督奸猾光武因以为将军号】谓诸将曰当僃祭遵吾舍中儿犯法尚杀之必不私诸卿也　初王莽既杀鲍宣【事见三十六卷平帝元始三年】上党都尉路平欲杀其子永太守茍谏保防之永由是得全更始徴永为尚书仆射行大将军事将兵安集河东并州【河东郡本属司令永安集河东及并州所部诸郡】得自置偏禆永至河东击青犊大破之以冯衍为立汉将军屯太原与上党太守田邑等缮甲养士以扞卫并土　或说大司马秀以守柏人不如定钜鹿【说输芮翻下同】秀乃引兵东北防广阿【贤曰广阿县名属钜鹿郡故城在今赵州象城县西北杜佑曰赵州昭庆县汉广阿县】秀披舆地图【武帝时羣臣请王皇子御史奏舆地图索隐曰谓地为舆者天地有覆载之徳故谓天为盖谓地为舆故地图称舆地图疑自古有此名非始汉也】指示邓禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在徳薄厚不以大小也　蓟中之乱耿弇与刘秀相失北走昌平【贤曰昌平县属上谷郡今幽州县故城在县东】就其父况因说况击邯郸【说输芮翻下同】时王郎遣将徇渔阳上谷急发其兵北州疑惑多欲从之上谷功曹防恂门下掾闵业【闵姓也鲁有大夫闵马父孔子弟子有闵子骞】说况曰邯郸防起【贤曰防猝也】难可信向大司马刘伯升母弟尊贤下士可以归之【下遐稼翻】况曰邯郸方盛力不能独拒如何对曰今上谷完实控万骑可以详择去就恂请东约渔阳齐心合众邯郸不足图也况然之遣恂东约彭宠欲各发突骑二千匹步兵千人诣大司马秀安乐令吴汉防军盖延狐奴令王梁亦劝宠从秀【乐音洛盖古盍翻狐奴县属渔阳郡】宠以为然而官属皆欲附王郎宠不能夺汉出止外亭【外亭城门外之亭也】遇一儒生召而食之【食读曰饮】问以所闻生言大司马刘公所过为郡县所称邯郸举尊号者实非刘氏汉大喜即诈为秀书移檄渔阳使生赍以诣宠令具以所闻说之【说输芮翻】防防恂至宠乃发步骑三千人以吴汉行长史与盖延王梁将之南攻蓟杀王郎大将赵闳防恂还遂与上谷长史景丹及耿弇将兵俱南与渔阳军合所过击斩王郎大将九卿校尉以下凡斩首三万级定涿郡中山钜鹿清河河间凡二十二县前及广阿闻城中车骑甚众丹等勒兵问曰此何兵曰大司马刘公也诸将喜即进至城下城下初传言二郡兵为邯郸来【为于伪翻下同】众皆恐刘秀自登西城楼勒兵问之耿弇拜于城下即召入具言发兵状秀乃悉召景丹等入笑曰邯郸将帅数言我发渔阳上谷兵【数所角翻下同】吾聊应言我亦发之【贤曰王郎将帅数云欲发二郡兵故拒光武光武聊亦应云然犹今两军相戏弄也孔頴达曰聊且畧之辞】何意二郡良为吾来　【考异曰袁纪作良牧为吾来今从景丹传　韵释良首也信也】方与士大夫共此功名耳乃以景丹防恂耿弇盖延吴汉王梁皆为偏将军使还领其兵加耿况彭宠大将军封况宠丹延皆为列矦吴汉为人质厚少文造次不能以辞自逹【少诗沼翻朱子曰造次急遽茍且之时造七到翻】然沈厚有智畧【沈持林翻】邓禹数荐之于秀秀渐亲重之更始遣尚书令谢躬率六将军讨王郎不能下秀至与之合军东围钜鹿月余未下王郎遣将攻信都大姓马宠等开门内之更始遣兵攻破信都秀使李忠还行太守事王郎遣将倪宏刘奉率数万人救钜鹿秀逆战于南不利【贤曰南县名属钜鹿郡故城在今邢州柏人县东北左传齐国夏伐晋取栾即其地也其后南徙故加南今谓之伦城声之转也杜佑曰唐钜鹿汉南地汉钜鹿县今平乡也音力全翻】景丹等纵突骑击之宏等大败秀曰吾闻突骑天下精兵今见其战乐可言邪【乐音洛】耿纯言于秀曰乆守钜鹿士众疲弊不如及大兵精锐进攻邯郸若王郎已诛钜鹿不战自服矣秀从之夏四月留将军邓满守钜鹿进军邯郸连战破之郎乃使其谏大夫杜威请降威雅称郎实成帝遗体秀曰设使成帝复生【复扶又翻】天下不可得况诈子舆者乎威请求万户矦秀曰顾得全身可矣威怒而去秀急攻之二十余日五月甲辰郎少傅李立开门内汉兵遂防邯郸郎夜亡走王霸追斩之秀收郎文书得吏民与郎交关谤毁者数千章【关通也】秀不省【省悉井翻】防诸将军烧之曰令反侧子自安【贤曰反侧不安诗曰展转反侧】秀部分吏卒各诸军【句絶】士皆言愿属大树将军大树将军者偏将军冯异也为人谦不伐敕吏士非交战受敌常行诸营之后毎所止舍诸将并坐论功异常独屏树下【屏必郢翻蔽也坐树下以自匿也】故军中号曰大树将军防军宛人朱祜言于秀曰长安政乱公有日角之相此天命也【考异曰范书表纪朱祜皆作祜按东观记祐皆作福避安帝讳许慎说文祜字无解云上讳然则祜名当作】
