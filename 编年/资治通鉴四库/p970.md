<!-- { "loadSidebar": true } -->
　　肃宗文明武德大圣大宣孝皇帝上之上
　　【讳亨宗第三子也初名嗣升开元十五年更名浚二十三年更名璵二十八年更名绍天宝三载更名亨】
　　至德元载【是年七月太子即位于灵武始改元至徳】春正月乙卯朔禄山自称大燕皇帝改元圣武以达奚珣为侍中张通儒为中书令　【考异曰幸蜀记云以珣为左相通儒为右相今从实录】高尚严庄为中书侍郎　李随至睢阳有众数万丙辰以随为河南节度使【是载始置河南节度使治汴州领陈留睢阳灵昌淮阳汝阴谯济阴濮阳淄川琅邪彭城临淮东海十三郡睢音虽使疏吏翻下同】以前高要尉许远为睢阳太守兼防御使【许远先仕于蜀忤章兼琼贬高要尉史为许逺坚守睢阳张本】濮阳客尚衡起兵讨禄山以郡人王栖曜为衙前总管攻拔济阴杀禄山将邢超然【濮博木翻济子礼翻将即亮翻】　顔杲卿使其子泉明贾深翟万德献李钦凑首及何千年高邈于京师【翟苌伯翻】张通幽泣请曰通幽兄陷贼【谓通儒也】乞与泉明偕行以救宗族杲卿哀而许之至太原通幽欲自托于王承业乃教之留泉明等更其表【更工衡翻】多自为功毁短杲卿别遣使献之杲卿起兵才八日守备未完史思明蔡希德引兵皆至城下　【考异曰河洛春秋云十二月乙未思明希德齐至城下杲卿丙午始杀李钦凑云乙未误也今从诸书】杲卿告急于承业承业既窃其功利于城陷遂拥兵不救杲卿昼夜拒战粮尽矢竭壬戌城陷　【考异曰实录癸亥城陷河洛春秋正月一日城陷旧思明传正月六日围常山九日拔之今从宗实录唐厯旧纪杲卿传】贼纵兵杀万余人执杲卿及袁履谦等送洛阳【旧志常山郡京师东北一千七百六十里至东都一千一百三十六里】王承业使者至京师宗大喜拜承业羽林大将军麾下受官爵者以百数徴顔杲卿为卫尉卿朝命未至常山已陷【朝直遥翻】杲卿至洛阳禄山数之曰【数所具翻】汝自范阳戸曹我奏汝为判官不数年超至太守【杲卿为范阳戸曹禄山表为营田判官假常山太守】何负于汝而反邪杲卿瞠目骂曰汝本营州牧羊羯奴【瞠昌真翻羯居谒翻】天子擢汝为三道节度使恩幸无比何负于汝而反我世为唐臣禄位皆唐有虽为汝所奏岂从汝反邪我为国讨贼【我为于伪翻】恨不斩汝何谓反也臊羯狗何不速杀我禄山大怒并袁履谦等防于中桥之柱而冎之【臊苏遭翻中桥天津中桥也冎古瓦翻】杲卿履谦比死【比必利翻】骂不虚口顔氏一门死于刀锯者三十余人史思明李立节蔡希德既克常山引兵撃诸郡之不从者所过残灭于是邺广平钜鹿赵上谷博陵文安魏信都等郡复为贼守【钜鹿郡邢州信都郡冀州文安郡莫州复扶又翻】饶阳太守卢全诚独不从思明等围之河间司法李奂将七千人景城长史李暐遣其子祀将八千人救之皆为思明所败【败补迈翻】　上命郭子仪罢围云中还朔方益兵进取东京选良将一人分兵先出井陉定河北子仪荐李光弼癸亥以光弼为河东节度使分朔方兵万人与之　【考异曰杜牧张保臯传曰安禄山乱朔方节度使安思顺以禄山従弟赐死诏郭汾阳代之后旬日复诏李临淮持节分朔方半兵东出赵魏当思顺时汾阳临淮俱为牙门都将二人不相能虽周盘饮食常睇相视不交一言及汾阳代思顺临淮欲亡去计未决诏至分汾阳兵东讨临淮入请曰一死固甘乞免妻子汾阳趋下持手上堂偶坐曰今国乱主迁非公不能东伐岂怀私忿时邪悉召军吏出诏书读之如诏约束及别执手泣涕相勉以忠义按于时宗未幸蜀唐之号令犹行于天下若制书除光弼为节度使子仪安敢擅杀之杜或得于传闻之误也今从汾阳家传及旧传】　甲子加哥舒翰左仆射同平章事余如故　置南阳节度使以南阳太守鲁炅为之将岭南黔中襄阳子弟五万人屯叶北以备安禄山炅表薛愿为颍川太守兼防御使【南阳郡邓州襄阳郡襄州叶县时属汝州颍川郡许州炅火迥翻将即亮翻黔音琹叶式涉翻】厐坚为副使愿故太子瑛之妃兄坚玉之曾孙也【厐玉去隋归唐为将厐皮江翻】　乙丑安禄山遣其子庆绪寇潼闗哥舒翰击却之　己巳加顔真卿戸部侍郎兼本郡防御使真卿以李暐为副　二月丙戌加李光弼魏郡太守河北道采访使　史思明等围饶阳二十九日不下李光弼将蕃汉步骑万余人太原弩手三千人出井陉【骑竒寄翻陉音刑　考异曰宗实录己亥光弼以朔方马步五千东出土门收常山郡河洛春秋云光弼从大同城下领蕃汉兵马步一万余人并太原弩手三千人救真定葢实录言朔方元领之兵河洛言到真定之数耳】己亥至常山常山团练兵三千人杀胡兵执安思义出降【降戸江翻】光弼谓思义曰汝自知当死否思义不应光弼曰汝久更陈行【更工衡翻陈读曰阵行胡刚翻】视吾此众可敌思明否今为我计当如何汝防可取当不杀汝思义曰大夫士马远来疲猝遇大敌恐未易当【易以防翻】不如移军入城早为备御先料胜负然后出兵胡骑虽锐不能持重【骑奇寄翻下同】茍不获利气沮心离于时乃可图矣思明今在饶阳此去不二百里【九域志真定至饶阳二百三十五里忠义葢指思明下营处言之】昨暮羽书已去计其先锋来晨必至而大军继之不可不留意也光弼悦释其防即移军入城史思明闻常山不守立解饶阳之围明日未旦先锋已至思明等继之合二万余骑直抵城下光弼遣步卒五千自东门出战贼守门不退光弼命五百弩于城上齐射之【射而亦翻下兵射同】贼稍却乃出弩手千人分为四队使其矢相继贼不能当敛军道北光弼出兵五千为枪城于道南夹呼沱水而陈贼数以骑兵抟战光弼之兵射之人马中矢者大半【陈读曰阵数所角翻中竹仲翻】乃退小憇以俟步兵有村民告贼步兵五千自饶阳来昼夜行百七十里至九门南逄壁度憇息【九门县属常山郡在郡东宋白曰战国防云本有九室而居赵武灵王改为九门县憩去例翻】光弼遣步骑各二千匿旗鼔并水濳行【并步浪翻】至逄壁贼方饭纵兵掩击杀之无遗思明闻之失势退入九门时常山九县【真定藁城石邑九门行唐井陉平山获鹿灵夀凡九县】七附官军惟九门藁城为贼所据光弼遣禆将张奉璋以兵五百戍石邑【石邑县自汉以来属常山郡在郡西南戍兵多于余县者所以通太原之路也宋白曰隋改汉上曲阳县为石邑寻移石邑于井陉县于旧石邑县置恒阳县以在恒山之阳为名则此石邑在井陉也】余皆三百人戍之　上以吴王祗为灵昌太守河南都知兵马使【上谓宗使疏吏翻】贾贲前至雍丘有众二千先是谯郡太守杨万石以郡降安禄山【先悉荐翻降戸江翻】逼真源令河东张巡使为长史西迎贼巡至真源帅吏民哭于元皇帝庙【雍丘县汉晋属陈留郡后魏属汤夏郡隋属梁郡唐属汴州谯郡亳州老子苦县人有祠在焉唐祖之故改县曰真源九域志县在谯郡西七十里帅读曰率】起兵讨贼吏民乐从者数千人【乐音洛】巡选精兵千人西至雍丘与贾贲合初雍丘令令狐潮以县降贼贼以为将使东击淮阳救兵于襄邑破之【淮阳郡陈州宋白曰襄邑县春秋宋襄牛地也宋襄公葬焉故曰襄陵今墓在县西北隅秦始皇以承匡县卑湿遂徙于襄陵又以陵字犯讳改为襄邑】俘百余人拘于雍丘将杀之往见李庭望淮阳兵遂杀守者潮弃妻子走故贾贲得以其间入雍丘【间古苋翻考异曰肃宗实録曰雍丘令令狐潮据城以应禄山百姓有违令者百余人将杀之觇者报官军至潮不及行刑遂反仆于地令人守之遽出军以御官军者忽一人幸脱杀守者互解其闭城门以拒潮相持累日贲闻之入其城领众杀潮母妻及子以坚人志旧张巡传潮欲以城降贼民吏百余人不従命潮皆反接仆之于地将斩之防贼来攻城潮遽出鬭而反接者自解其闭城门拒潮召贲贲与巡引众入雍丘新传潮举县附贼遂自将东败淮阳兵虏其众反接在庭将杀之暂出行部淮阳兵更解起杀守者迎贲等入潮不得归巡乃屠其妻子磔城上按潮既以城降贼贼来即当出迎岂有更出鬭者今从李翰张中丞传及新传】庚子潮引贼精兵攻雍丘贲出战败死张巡力战却贼因兼领贲众自称吴王先锋使三月乙卯潮复与贼将李怀仙杨朝宗谢元同等四万余众奄至城下众惧莫有固志【复扶又翻下日复疮复同朝直遥翻】巡曰贼兵精锐有轻我心今出其不意击之彼必惊溃贼势小折然后城可守也乃使千人乗城自率千人分数队开门突出巡身先士卒直冲贼陈人马辟易【先悉荐翻陈读曰阵辟读曰辟易读如字】贼遂退明日复进攻城设百礮环城【复扶又翻礮与炮同环音宦】楼堞皆尽【堞达协翻】巡于城上立木栅以拒之贼蚁附而登巡束蒿灌脂焚而投之贼不得上【上时掌翻】时伺贼隙出兵击之或夜缒斫营【伺相吏翻缒驰伪翻】积六十余日大小三百余战带甲而食褁疮复战贼遂败走巡乗胜追之获胡兵二千人而还军声大振【还従宣翻又音如字】　初戸部尚书安思顺知禄山反谋因入朝奏之【尚辰羊翻朝直遥翻】及禄山反上以思顺先奏不之罪也哥舒翰素与之有隙【事见上卷天宝十载】使人诈为禄山遗思顺书于闗门擒之以献且数思顺七罪请诛之【遗于季翻数所角翻又所主翻】丙辰思顺及弟太仆卿元贞皆坐死家属徙岭外杨国忠不能救由是始畏翰　郭子仪至朔方益选精兵戊午进军于代【此代谓代州】　戊辰吴王祗击谢元同走之拜陈留太守河南节度使【守式又翻使疏吏翻】　壬午以河东节度使李光弼为范阳长史河北节度使【长知两翻　考异曰实录云乙丑光弼收赵郡按壬午三月二十九日乙丑十二日也河洛春秋收赵郡在四月今従之】加顔真卿河北采访使真卿以张澹为支使先是清河客李萼【先悉荐翻考异曰顔氏行状作李华今従旧传】年二十余为郡人乞师于真卿【为于】
