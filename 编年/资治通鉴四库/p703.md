<!-- { "loadSidebar": true } -->
　　十年春正月李贲自称越帝置百官改元大徳　三月癸巳东魏丞相欢巡行冀定二州【行下孟翻】校河北户口损益因朝于邺　甲午上幸兰陵谒建宁陵使太子入守京城辛丑谒修陵【晋置南东海郡于京口建兰陵郡于延陵建宁陵梁纪曰建陵皇妣张皇后陵也修陵皇后郗氏陵也】　丙午东魏以开府仪同三司孙腾为太保　己酉上幸京口城北固楼更名北顾【镇江府图经曰京口城因山为垒縁江为境尔雅丘絶髙曰京故曰京口又府治东五里有京岘山京口得名以此北固山在府北一里回岭下临长江即府治所据及甘泉寺基萧正义曰京城之西有别岭入江髙数十丈三面临水号曰北固蔡谟起楼其上以置军实帝登望乆之曰此岭下足须固守然于京口实乃壮观于是改曰北顾】庚戌幸囘賔亭宴乡里故老及所经近县迎者少长数千人【少诗照翻长知两翻】各赉钱二千　壬子东魏以髙澄为大将军领中书监元弼为録尚书事左仆射司马子如为尚书令侍中髙洋为左仆射丞相欢多在晋阳孙腾司马子如髙岳髙隆之皆欢之亲党也委以朝政【朝直遥翻】邺中谓之四贵其权势熏灼中外率多専恣骄贪欢欲损夺其权故以澄为大将军领中书监移门下机事总归中书【门下省众事侍中给事中等掌之今髙欢移而总归中书所以重澄之权】文武赏罚皆禀于澄孙腾见澄不肯尽敬澄叱左右牵下于牀筑以刀环立之门外太原公洋于澄前拜髙隆之呼为叔父澄怒骂之【隆之本洛隆人欢命为弟故洋以叔父呼之】欢谓羣公曰儿子浸长【长知两翻】公宜避之于是公卿以下见澄无不耸惧库狄干澄姑之婿也【干娶欢妹】自定州来谒立于门外三日乃得见澄欲置腹心于东魏主左右擢中兵参军崔季舒为中书侍郎澄毎进书于帝有所諌请或文辞繁杂季舒辄脩饰通之帝报澄父子之语常与季舒论之曰崔中书我乳母也季舒挺之从子也【从才用翻】　夏四月乙夘上还自兰陵　五月甲申朔魏丞相泰朝于长安【朝直遥翻】甲午东魏遣散骑常侍魏季景来聘季景收之族叔也尚书令何敬容妾弟盗官米以书属领军河东王誉
　　【属之欲翻】丁酉敬容坐免官　东魏广阳王湛卒　魏琅琊贞献公贺拔胜诸子在东者丞相欢尽杀之【修邙山之怨也】胜愤恨发疾而卒丞相泰常谓人曰诸将对敌神色皆动唯贺拔公临陈如平时【陈读曰阵】真大勇也　秋七月魏更权衡度量【更工衡翻】命尚书苏绰损益三十六条之制总为五卷颁行之【二十四条并新制十二条总为三十六条二十四条见上卷大同元年】搜简贤才为牧守令长皆依新制而遣焉【守手又翻长知两翻】数年之间百姓便之　魏自正光以后政刑弛纵在位多贪污丞相欢启以司州从事宋游道为御史中尉【五代志后齐司州置牧属官有别驾从事史治中从事史】澄固请以吏部郎崔暹为之以游道为尚书左丞澄谓暹游道曰卿一人处南台一人处北省【处曷吕翻御史台谓之南台尚书省谓之北省杜佑曰御史台在宫阙西南故名南台尚书省在北故曰北省】当使天下肃然暹选毕义云等为御史时称得人义云众敬之曽孙也【宋明帝初毕众敬降魏】澄欲假暹威势诸公在坐【坐徂卧翻】令暹后至通名髙视徐歩两人挈裙而入澄分庭对揖暹不让而坐觞再行即辞去澄留之食暹曰适受敇在台检校遂不待食而去澄降阶送之他日澄与诸公出之东山【时于邺都治东山为游晏之地】遇暹于道前驱为赤棒所击澄回马避之尚书令司马子如以丞相欢故人当重任意气自髙与太师咸阳王坦黩货无厌【厌于塩翻】暹前后弹子如坦及并州刺史可朱浑道元等罪状无不极笔宋游道亦劾子如坦及太保孙腾司徒髙隆之司空侯景尚书元羡等【劾户盖翻又户得翻】澄收子如系狱一宿发尽白辞曰司马子如从夏州防杖投相王【中大通四年欢破尔朱氏召子如于南岐州盖雍华路阻取道夏州东归也夏户雅翻】王给露车一乗【乗绳证翻】觠牸牛犊【觠巨员翻曲角也牸音字】犊在道死唯觠角存此外皆取之于人丞相欢以书敇澄曰司马令吾之故旧汝宜寛之澄驻马行街出子如脱其鎻子如惧曰非作事邪【惧澄杀之也】八月癸酉削子如官爵九月甲申以济隂王晖业为太尉【济子礼翻】太师咸阳王坦以王还第【罢太师也】元羡等皆免官其余死黜者甚众久之欢见子如哀其憔悴【憔慈消翻悴秦醉翻】以膝承其首亲为择虱【为于伪翻虱色节翻】赐酒百缾羊五百口米五百石【澄绳之以公法欢接之以旧恩此其父子驾御勲贵之术也】髙澄对诸贵极言褒羙崔暹且戒属之【属之欲翻】丞相欢书与邺下诸贵曰崔暹居宪台咸阳王司马令皆吾布衣之旧尊贵亲昵无过二人【昵尼质翻过工未翻】同时获罪吾不能救诸君其慎之宋游道奏驳尚书违失数百条省中豪吏王儒之徒并鞭斥之令仆已下皆侧目【驳北角翻】髙隆之诬游道有不臣之言罪当死给事黄门侍郎杨愔曰畜狗求吠【愔于今翻畜许竹翻养也】今以数吠杀之恐将来无复吠狗【复扶又翻】游道竟坐除名澄谓游道曰卿早从我向并州不尔彼经畧杀卿游道从澄至晋阳以为大行台吏部【部下当有郎字】　己丑大赦　东魏以防乱之后户口失实徭赋不均【防息浪翻】冬十月丁巳以太保孙腾大司徒髙隆之【魏齐官制司徒未尝加大大字衍】为括户大使分行诸州【使疏吏翻行下孟翻】得无籍之户六十余万侨居者皆勒还本属十一月甲申以髙隆之録尚书事以前大司马娄昭为司徒　庚子东魏主祀圜丘东魏丞相欢袭击山胡破之【山胡即汾州山中稽胡也】俘万余户分配诸州　是嵗东魏以散骑常侍魏收兼中书侍郎修国史自梁魏通好【好呼到翻】魏书毎云想彼境内宁静此率土安和上复书去彼字而已收始定书云想境内清晏今万里安和上亦效之


　　资治通鉴卷一百五十八
　　钦定四库全书
　　资治通鉴卷一百五十九　宋　司马光　撰
　　胡三省　音注
　　梁纪十五【起旃防赤奋若尽柔兆摄提格凡二年】
　　髙祖武皇帝十五
　　大同十一年春正月丙申东魏遣兼散骑常侍李奨来聘【散悉亶翻骑竒寄翻】　东魏仪同尔朱文畅与丞相司马任胄都督郑仲礼等谋因正月望后观打簇戏作乱【北史曰魏氏旧俗以正月十五夜为打簇戏能中者即时赏帛按魏书孝静天平四年春正月禁打簇相偷戏盖此禁寻弛也任音壬】杀丞相欢奉文畅为主事泄皆死文畅荣之子也其妹敬宗之后及仲礼姊大车皆为欢妾有宠故其兄弟皆不坐欢上书言并州军器所聚动须女功请置宫以处配没之口【处昌吕翻】又纳吐谷浑之女以招懐之【吐谷浑国于西魏西南髙欢越境纳其女以招懐之盖欲借其力以侵扰西魏吐从暾入声谷音浴】丁未置晋阳宫二月庚申东魏主纳吐谷浑可汗从妹为容华【容华前汉内职旧号可从刋入声汗音寒从才用翻】　魏丞相泰遣酒泉胡安诺槃陀始通使于突厥突厥本西方小国姓阿史那氏世居金山之阳为柔然铁工【使疏吏翻下同李延夀曰突厥其先居西海之右独为部落盖匈奴之别种也姓阿史那氏后为邻国所破尽灭其俗有一儿年且十嵗兵人见其小不忍杀之乃刖足断臂弃泽中有牝狼以肉饲之及长与狼交合遂有孕焉彼王闻此儿尚在复遣杀之使者见在狼侧并欲杀狼于时若有神物投狼于西海之东落髙昌国西北山狼匿其中遂生十男男长外托妻孕其后各为一姓阿史那其一也最贤遂为君长故牙门建狼头蠧示不忘本也或云突厥本平凉杂胡姓阿史那氏魏太武灭沮渠氏阿史那以五百家奔柔然世居金山之阳为柔然铁工金山形似兠鍪借号兠鍪突厥突厥因以为号又曰突厥之先出于索国在匈奴之北其部落大人曰阿谤步兄弟七十人其一曰伊质泥师都狼所生也此説虽殊终狼种也程大昌曰金山形如兠鍪其俗谓兠鍪为突厥因以为号厥九勿翻】至其酋长土门始彊大【酋慈秋翻长知两翻】颇侵魏西边安诺槃陀至其国人皆喜曰【其国之下当更有国字属下句】大国使者至吾国其将兴矣　三月乙未东魏丞相欢入朝于邺百姓迎于紫陌【朝直遥翻邺都记紫陌在邺城西北五里】欢握崔暹手而劳之曰往日朝廷岂无灋官莫肯举劾【劳力到翻劾户槩翻又户得翻】中尉尽心徇国不避豪彊遂使逺迩肃清冲锋陷陈大有其人【陈读曰阵】当官正色今始见之【言闻之古人有当官正色者今始见崔暹也】富贵乃中尉自取髙欢父子无以相报赐暹良马暹拜马惊走欢亲拥之授以辔东魏主晏于华林园【邺都仿京洛之制亦有华林园】使欢择朝廷公直者劝之酒欢降阶跪曰唯暹一人可劝并请以臣所射赐物千段赐之【时于华林园宴射赐欢物千段欢请回以赐暹】髙澄退谓暹曰我尚畏羡何况余人然暹中懐颇挟巧诈初魏髙阳王斌有庶妹玉仪不为其家所齿为孙腾妓【斌音彬妓渠绮翻】腾又弃之髙澄遇诸涂悦而纳之遂有殊宠【白居易诗云天下无正色悦目即为姝诚有是事盖玉仪所乏者非色必妖媚善蛊惑故所如众女谣诼而不见容】封琅琊公主澄谓崔季舒曰崔暹必造直諌【造如字作也】我亦有以待之及暹谘事澄不复假以顔色【复扶又翻】居三日暹懐刺坠之于前【续世説古者未有纸削竹木以书姓名谓之刺后以纸书谓之名纸唐李徳裕贵盛人务加礼改具衘起居之状谓之门状】澄问何用此为暹悚然曰未得通公主澄大悦把暹臂入见之季舒语人曰【语牛倨翻】崔暹常忿吾佞在大将军前毎言叔父可杀及其自作乃过于吾夏五月甲辰东魏大赦　魏王盟卒【九年魏以王盟为太傅】
