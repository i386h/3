<!-- { "loadSidebar": true } -->
　　【志主客郎中主蕃客东南蕃使还者给入海程粮西北蕃使还者给度碛程粮至于官吏以公事有逺行则须计程以给粮而粮重不可逺致则以钱凖估故有程粮钱】强娶所部百姓顔恱女估其资装为罪当死湘武陵之兄子也【呉武陵见二百三十九卷宪宗元和十年】李徳裕素恶武陵【恶乌路翻】议者多言其寃谏官请覆按诏遣监察御史崔元藻李稠覆之还言湘盗程粮钱有实顔恱本衢州人甞为青州牙推妻亦士族与前狱异徳裕以为无与夺二月贬元藻端州司户稠汀州司户不复更推亦不付法司详断即如绅奏处湘死【复扶又翻断丁乱翻处昌吕翻为徳裕以呉湘狱致祸张本】谏议大夫栁仲郢敬晦皆上疏争之不纳稠晋江人【宋白曰泉州治晋江县晋为晋安县地隋废郡为邑】晦昕之弟也【敬昕见上卷三年】　李徳裕以栁仲郢为京兆尹素与牛僧孺善谢徳裕曰不意太尉恩奬及此仰报厚徳敢不如竒章公门馆徳裕不以为嫌【隋封牛为竒章公牛僧孺盖其后也故时人亦呼之为竒章公宋白曰竒章县属巴州本汉葭萌县地梁置竒章县取县东八里竒章山为名】夏四月壬寅以陜虢观察使李拭为册戛斯可汗使【陜失冉翻】　五月壬戌葬恭僖皇后于光陵柏城之外【义安太后諡曰恭僖后于穆宗非伉俪故陪葬光陵而不合】　门下侍郎同平章事杜悰罢为右仆射中书侍郎同平章事崔罢为户部尚书乙丑以户部侍郎李回为中书侍郎同平章事判户部如故　祠部奏括天下寺四千六百兰若四万僧尼二十六万五百【祠部掌僧尼故使括之若人者翻释氏要览曰兰若者梵言阿兰若唐言无诤也四方律云空静处智度经云逺离处大悲经云离诸忿】　戛斯可汗为宗英雄武诚明可汗　秋七月丙午朔日有食之　上恶僧尼耗蠧天下欲去之【恶乌路翻去羌吕翻】道士赵归真等复劝之【复扶又翻】乃先毁山野招提兰若【释书云招提菩萨皆佛名故号寺或谓之招提増辉记曰招提者梵言拓鬬提奢唐言四方僧物后人传写之误以拓为招又省去鬬奢二字只称招提即今十方寺院是也萨波论云西天度地以四肘为一弓去村店五百弓不逺不近以闲静为兰若史炤曰今若以唐尺计之度二里许】敕上都东都两街各留二寺【唐谓长安曰上都时左街留慈恩荐福右街留西明庄严】每寺留僧三十人天下节度观察使治所及同华商汝州各留一寺【华户化翻】分为三等上等留僧二十人中等留十人下等五人　【考异曰实録中书门下奏请上都东都两街各留寺十所毎寺留僧十人大藩镇各一所僧亦依前诏敕上都东都毎街各留寺两所毎寺僧各留三十人中书门下奏奉敕诸道所留僧尼数宜令更商量分为三等上至二十人中至十人下至五人今据天下诸道共五十处四十六道合配三等镇州魏博淮南西川山南东道荆南岭南汴宋幽州东川鄂岳浙西浙东宣歙湖南江西河南府望毎道许留僧二十人山南西道河东郑滑陈许潞磁郓曹徐泗鳯翔兖海淄青沧景易定福建同华州望今毎道许留十人夏桂邕管黔中安南汝金商州容管望毎道许留五人一道河中已敕下留十三人按镇州凡五十六州四十一道今云五十处四十六道误也杜牧杭州南亭记曰武宗即位始去其山台野邑四万所冠其徒几至十万人后至防昌五年始命西京留佛寺四僧惟十人东都二寺天下所谓节度观察同华汝三十四治所得留一寺僧凖西京数其他刺史州不得有寺凡除寺四千六百僧尼防冠二十六万五百实録注又云按唐时石刻云两都留寺僧各十人郡国留寺二僧各三人数皆不同今从实録前文】余僧及尼并大秦穆防祅僧皆勒归俗【大秦穆防又释氏之外教如回鹘摩尼之类是时勑曰大秦穆防等祠释教既已厘革邪法不可独存其人并勒还俗递归本贯充税户如外国人送逺处收管祅乎烟翻胡神也唐制祠部嵗再祀碛西诸州火祅而禁民祈祭官品令有祅正盖主祅僧也】寺非应留者立期令所在毁撤仍遣御史分道督之财货田产并没官寺材以葺公廨驿舍【廨古隘翻】铜像钟磬以铸钱　以山南东道节度使郑肃检校右仆射同平章事　诏昭义骑兵五百步兵千五百戍振武节度使卢钧出至裴村饯之潞卒素骄惮于逺戍乗醉回旗入城闭门大噪钧奔潞城以避之【宋白曰潞城县春秋潞子婴儿之国汉为潞县十三州志云潞水出焉后魏太武改为刈陵县隋开皇十三年置潞城县九域志潞城在潞州东北四十里】监军王惟直自出晓谕乱兵击之伤旬日而卒李徳裕奏请诏河东节度使王宰以步骑一千守石防闗三千自仪州路据武安以断邢洺之路【断音短】又令河阳节度使石雄引兵守泽州河中节度使韦恭甫发步骑千人戍晋州如此贼必无能为【分守四境使潞之乱卒不得越逸而奔他镇】皆从之　八月李徳裕等奏东都九庙神主二十六今贮于太微宫小屋【宗天寳二年改东都元皇帝庙曰太微宫刘昫曰东都太微宫本武后家庙神龙初中宗反正废武氏庙主立太祖已下神主祔主安禄山陷洛阳以庙为马厩弃其神主协律郎严郢收而藏之史思明再陷洛阳寻又散失贼平东都留守卢正已又募得之庙已焚毁乃寄主于太微宫贮丁吕翻】请以废寺材复修太庙　壬午诏陈释教之弊宣告中外凡天下所毁寺四千六百余区归俗僧尼二十六万五百人大秦穆防祅僧二千余人毁招提兰若四万余区　【考异曰防要元和二年薛平奏请赐中条山兰若额为大和寺盖官赐额者为寺私造者为招提兰若杜牧所谓山台野邑是也】收良田数千万顷奴婢十五万人所留僧皆主客不祠部【时中书门下奏据大唐六典祠部掌天地宗庙大祭与僧事殊不相当又万务根本合归尚书省鸿胪寺亦未为允当又据六典主客掌朝贡之国七十余蕃五天竺国并在数内释氏出自天竺国今陛下以其非中国之教已有厘革僧尼名籍便令系主客不祠部及鸿胪寺至为允当从之】百官奉表称贺寻又诏东都止留僧二十人诸道留二十人者减其半留十人者减三人留五人者更不留五台僧多亡奔幽州【五台在代州五台县山形五峙相传以为文殊示现之地华严经疏云清凉山者即代州鴈门五台山也以嵗积坚冰夏仍飞雪曽无炎暑故曰清凉五峯耸出顶无林木有如垒土之台故曰五台古传云山在长安东北一千六百余里代州之所管山顶至州城一百余里其山左隣恒山右接天池南属五台县北至繁畤县环基所至五百余里灵记云五台山有四埵去台各一百二十里据古经所载今北台即是中台中台即是南台大黄尖即是北台栲栳山即是西台漫天石即是东台惟北台中台古时无异东台西台古今无别无恤台恒山顶是也昔赵襄子名无恤曽登此山观代国下瞰东海西瞢□山有宫池古庙隋帝避暑于此而居因天池造立宫室龙楼鳯阁遍满池边号为西埵南繋舟山上有铜环船轴犹在昔帝尧遭水繋舟于此世传文殊见于南台号为南埵北有覆宿堆即夏屋山也后魏孝文皇帝避暑往复宿此下见云州谓之北埵中台稍近西北有太华泉有古寺二十余处东台去太华泉四十二里防上遥见沧瀛诸州日出时下视大海犹陂泽焉有古寺十五处西台去太华泉四里危嶝千云乔林拂日有古寺十二处南台去太华泉八十里最为幽寂有古寺九处北台去太华泉十二里有古寺八处唐末所添寺不在其数五台县本汉虑虒县虑虒音驴夷隋大业二年改为五台县】李徳裕召进奏官谓曰汝趣白本使【趣读曰促】五台僧为将必不如幽州将为卒必不如幽州卒何为虚取容纳之名染于人口【将即亮翻染如艳翻又而险翻】独不见近日刘从谏招聚无筭闲人竟有何益张仲武乃封二刀付居庸闗曰有游僧入境则斩之主客郎中韦博以为事不宜太过李徳裕恶之【恶乌路翻】出为灵武节度副使昭义乱兵奉都将李文矩为帅【帅所类翻】文矩不从乱兵亦不敢害文矩稍以祸福谕之乱兵渐听命乃遣人谢卢钧于潞城钧还入上党复遣之戍振武行一驿乃潜选兵追之明日及于太平驿【唐制三十里一驿太平驿在潞州北六十里宋白曰太平驿东南距潞州八十里】尽杀之　【考异曰献替记上信任宰臣无不先访问无独断之事唯诛讨泽潞不肯舍赴振武官健及诛翦党项此二事并禁中诏处分更不顾问振武官健回旗不肯进先害监军傔一人监军王惟直自出晓谕又被伤痍旬日而卒禁中两军枢密已下恨其不杀节将唯害中人所以激上之怒尽须戮上问宰臣曰我送石雄领兵至泽潞令卢钧不诛讨罪人如何徳裕曰卢钧已失律性又寛愞必恐自诛不得若便替却卢钧乱卒罪恶转大须兴兵讨伐恐不如先除替令新帅诛翦上谓徳裕曰勿惜卢钧本非材将救泽潞叛兵疑李丕报嫌往刘稹平后处置泽潞与刘稹同恶仅五千余人皆是取得髙文端王钊状通姓名勘李丕状同然后处分其间有三两人或王钊状无名并不更问足明是李丕不能逞其憾又云惟务茍安因循为政凡方镇兵只合不出军城严兵自卫于城门阅过部伍更令军将慰安岂有自出送兵马又令家口纵观事同儿戏实不足惜缘大兵之后须有防虞臣不敢隠黙由是中诏处分不复顾问　按卢钧还入潞州谕戍兵使赴振武寻遣兵追击尽杀之非上不肯舍也既云不可便替又云不如先除替语自相违上云勿惜卢钧是上语下云臣不敢隠黙乃是徳裕语献替记至此差舛尤甚不可复据又处置泽潞五千余人太多必是五十字误耳】具以状闻且请罢河东河阳兵在境上者从之　九月诏修东都太庙【如李徳裕所奏也】　李徳裕请置备边库令户部嵗入钱帛十二万缗匹度支盐鐡嵗入钱帛十三万缗匹明年减其三之一凡诸道所进助军财货皆入焉以度支郎中判之　王才人宠冠后庭【冠古玩翻】上欲立以为后李徳裕以才人寒族且无子恐不厌天下之望【厌益涉翻伏也合也】乃止　上饵方士金丹性加躁急喜怒不常冬十月上问李徳裕以外事对曰陛下威断不测【断丁乱翻】外人颇惊惧向者寇逆暴横【横户孟翻】固宜以威制之今天下既平愿陛下以寛理之但使得罪者无怨为善者不惊则为寛矣　以衡山道士刘静为银青光禄大夫崇馆学士赐号广成先生为之治崇馆置吏铸印【唐有崇署令掌僧道属宗正寺又有崇学博士掌教学生宗天寳二年改崇学曰崇馆改博士曰学士为之于伪翻治直之翻】静固辞乞还山许之　李徳裕秉政日乆好徇爱憎【好呼到翻】人多怨之自杜悰崔罢相宦官左右言其太专上亦不恱给事中韦质上疏言宰相权重不应更领三司钱谷徳裕奏称制置职业人主之柄质受人教导所谓贱人图柄臣【传曰下轻其上爵贱臣图柄臣则国家动揺而人不静】非所宜言十二月质坐贬官由是众怒愈甚【史言李徳裕以自专自用速祸】　上自秋冬以来觉有疾而道士以为换骨上秘其事外人但怪上希复游猎【复扶又翻下同】宰相奏事者亦不敢乆留诏罢来年正旦朝防【以有疾也】　吐蕃论恐热复纠合诸部击尚婢婢婢婢遣厖结藏将兵五千拒之恐热大败与数十骑遁去婢婢传檄河湟数恐热残虐之罪【数恐所具翻】曰汝辈本唐人吐蕃无主则相与归唐毋为恐热所猎如狐兔也于是诸部从恐热者稍稍引去　是时天下户四百九十五万五千一百五十一　朝廷虽为党项置使【帝以侍御史为使分三部招定党项以邠宁延属崔彦曽盐夏长凙属李鄠灵武麟胜属郑贺】党项侵盗不已攻陷邠宁盐州界城堡屯叱利寨宰相请遣使宣慰上决意讨之
