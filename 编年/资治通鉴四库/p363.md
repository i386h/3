<!-- { "loadSidebar": true } -->
　　三年春正月文钦谓诸葛诞曰蒋班焦彛谓我不能出而走全端全怿又率众逆降【逆迎也降户江翻】此敌无备之时也可以战矣诞及唐咨等皆以为然遂大为攻具昼夜五六日攻南围欲决围而出围上诸军临高发石车火箭【石车即炮车也车昌翻】逆烧破其攻具矢石雨下死伤蔽地血流盈壍【壍七艳翻】复还城城内食转竭出降者数万口钦欲尽出北方人省食与吴人坚守诞不聼由是争恨钦素与诞有隙徒以计合事急愈相疑【言诞钦初以诡计茍合事急愈相猜疑】钦见诞计事诞遂杀钦钦子鸯虎将兵在小城中【鸯虎钦二子也时寿春葢别有小城】闻钦死勒兵赴之众不为用遂单走逾城出自归于司马昭军吏请诛之昭曰钦之罪不容诛其子固应就戮然鸯虎以穷归命且城未防杀之是坚其心也乃赦鸯虎使将数百骑廵城呼曰【呼火故翻】文钦之子犹不见杀其余何惧又表鸯虎皆为将军赐爵闗内侯城内皆喜且日益饥困司马昭身自临围见城上持弓者不发曰可攻矣【知其众无拒守之心也】乃四面进军同时鼓噪登城二月乙酉克之诞窘急单马将其麾下突小城欲出司马胡奋部兵击斩之夷其三族诞麾下数百人皆拱手为列不降每斩一人輙降之【降户江翻下同】卒不变以至于尽【史言诸葛诞得人心人防其恩而为之死卒子恤翻】吴将于诠曰【诠且缘翻】大丈夫受命其主以兵救人既不能克又束手于敌吾弗取也乃免胄冒陈而死【陈读曰阵】唐咨王祚等皆降【唐咨本魏人降吴见七十卷文帝黄初六年】吴兵万众器仗山积司马昭初围寿春王基石苞等皆欲急攻之昭以为寿春城固而众多攻之必力屈若有外防表里受敌此危道也今三叛相聚于孤城之中【三叛谓诸葛诞文钦唐咨也】天其或者使同就戮吾当以全防縻之但坚守三靣若吴贼陆道而来军粮必少吾以游兵轻骑绝其转输可不战而破也吴贼破钦等必成禽矣乃命诸军案甲而守之卒不烦攻而破【卒子恤翻】议者又以为淮南仍为叛逆【仍相因也】吴兵室家在江南不可纵宜悉坑之昭曰古之用兵全国为上戮其元恶而已【言全其国之人民止戮其君所谓诛其君而吊其民也】吴兵就得亡还适可以示中国之大度耳一无所杀分布三河近郡以安处之【河南都也河东河内皆近京师处昌吕翻】拜唐咨安远将军其余禆将咸假位号众皆悦服其淮南将士吏民为诞所胁略者皆赦之聼文鸯兄弟收敛父防给其车牛致葬旧墓【文钦谯人也旧墓在焉敛力赡翻】昭遗王基书曰【遗于季翻】初议者云云求移者甚众【谓前诏诸军转据北山】时未临履亦谓宜然【临履谓亲临其地而履行营垒处所也】将军深筭利害独秉固志上违诏命下拒众议终至制敌禽贼虽古人所述不是过也昭欲遣诸军轻兵深入招迎唐咨等子弟因衅有灭吴之埶王基谏曰昔诸葛恪乘东关之胜竭江表之兵以围新城城既不防而众死者大半【事见上卷邵陵厉公嘉平五年】姜维因洮西之利轻兵深入粮饷不继军复上邽【谓叚谷之败也】夫大防之后上下轻敌轻敌则虑难不深【难乃旦翻】今贼新败于外又内患未弭【谓孙綝君臣相猜】是其修备设虑之时也且兵出逾年人有归志今俘馘十万罪人斯得【谓禽诸葛诞也书曰周公居东二年则罪人斯得】自歴代征伐未有全兵独克如今之盛者也武皇帝克袁绍于官渡自以所获已多不复追犇【复扶又翻】惧挫威也【事见六十三卷汉献帝建安五年】昭乃止以基为征东将军都督扬州诸军事进封东武侯
　　习凿齿曰君子谓司马大将军于是役也可谓能以德攻矣【左传晋文公城濮之胜君子谓晋于是役也能以德攻】夫建业者异道各有所尚而不能兼并也故穷武之雄毙于不仁【如夫差智伯也】存义之国防于懦退【如宋襄公是也防息浪翻】今一征而禽三叛大虏吴众席卷淮浦俘馘十万【生虏为俘截耳为馘古者战胜馘所格之左耳而献之】可谓壮矣而未及安坐赏王基之功种惠吴人结异类之情【书曰臯陶迈种德孔安国注曰种布也夫种则有获种惠于呉人使归心中国以成他日混一之功如种艺之有秋也】宠鸯葬钦忘畴防之隙不咎诞众使扬土懐愧功高而人乐其成业广而敌懐其德【乐音洛】武昭既敷文算又洽推是道也天下其孰能当之哉【凿齿晋人其辞盖有溢羙者】
