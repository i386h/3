<!-- { "loadSidebar": true } -->
　　四年春闰正月己亥裴度至京师以疾归第【此长安平乐里第也】不能入见【见贤遍翻】上劳问赐赉使者旁午【劳力到翻】三月丙戌薨諡曰文忠上怪度无遗表问其家得半藁以储嗣未定为忧言不及私度身貌不逾中人而威望逺达四夷四夷见唐使辄问度老少用舍【少诗照翻】以身系国家轻重如郭子仪者二十余年　夏四月戊辰上称判度支杜悰之才杨嗣复李珏因请除悰户部尚书陈夷行曰恩防当由上出自古失其国未始不由权在臣下也珏曰陛下甞语臣云【语牛倨翻】人主当择宰相不当疑宰相五月丁亥上与宰相论政事陈夷行复言不宜使威福在下【复扶又翻】李珏曰夷行意疑宰相中有弄陛下威权者耳臣屡求退茍得王傅臣之幸也【王傅散地自宰执以下贬官者居之】郑覃曰陛下开成元年二年政事殊美三年四年渐不如前杨嗣复曰元年二年郑覃夷行用事三年四年臣与李珏同之罪皆在臣因叩头曰臣不敢更入中书【政事堂在中书省】遂趋出上遣使召还劳之【劳力到翻】曰郑覃失言卿何遽尔覃起谢曰臣愚拙意亦不属嗣复【属之欲翻】而遽如是乃嗣复不容臣耳嗣复曰覃言政事一年不如一年非独臣应得罪亦上累圣徳【累良瑞翻】退三上表辞位上遣中使召出之癸巳始入朝丙申门下侍郎同平章事郑覃罢为右仆射陈夷行罢为吏部侍郎覃性清俭夷行亦耿介故嗣复等深疾之【史言小人排君子不遗余力】　上以盐铁推官检校礼部贠外郎姚朂能鞠疑狱命权知职方贠外郎右丞韦温不听上奏称郎官朝廷清选不宜以赏能吏上乃以朂检校礼部郎中依前盐铁推官【姚朂权知职方贠外郎而韦温争之检校礼部郎中而温不复言者盖唐制藩镇及诸使僚属率带检校官而权知则为职事官故也】六月丁丑上以其事问宰相杨嗣复对曰温志在澄清流品若有吏能者皆不得清流则天下之事孰为陛下理之【为于伪翻】恐似衰晋之风然上素重温终不夺其所守秋七月癸未以张元益为左骁卫将军以其母侯莫陈氏为赵国太夫人赐绢二百匹易定之乱侯莫陈氏説谕将士【説式芮翻】且戒元益以顺朝命故赏之　甲辰以太常卿崔郸同中书门下平章事郸郾之弟也【郸多寒翻崔郾见二百四十四卷太和五年】　八月辛亥鄜王憬薨【憬宪宗之子】　癸酉昭义节度使刘从谏上言萧本诈称太后弟上下皆称萧是真以本来自左军故为台司所抑【萧本事见上卷元年萧事见二年台司谓御史台官吏主案验萧者】今诣臣求臣上闻【上时掌翻】乞追赴阙与本对推以正真伪诏三司鞫之　冬十月乙夘上就起居舍人魏謩取记注观之【记注即起居注贞观初以给事中谏议大夫兼知起居注或知起居事每仗下议记事起居郎一人执笔记录于前史官随之其后复置起居舍人分侍左右秉笔随宰相入殿若仗在紫宸内閤则夹香案分立殿下直第二螭首和墨濡笔皆即坳处时号螭头髙宗临朝不决事有所奏惟辞见而已许敬宗李义府为相奏请多畏人之知也命起居郎舍人对仗承防仗下与百官皆出不敢闻机务矣长夀中宰相姚璹建议仗下后宰相一人录军国政要为时政记月送史馆然率推美让善事非其实未几亦罢而起居郎因制勑稍稍笔削以广国史之阙起居舍人本记言之职惟编诏书不及它事开元初复诏修史官非供奏者皆随仗而入位于起居郎舍人之次及李林甫专权又废太和九年诏起居郎舍人凡入阁日具纸笔立螭头下复贞观故事】謩不可曰记注兼书善恶所以儆戒人君陛下但力为善不必观史上曰朕向甞观之对曰此向日史官之罪也若陛下自观史则史官必有所讳避何以取信于后上乃止　杨妃请立皇弟安王溶为嗣上谋于宰相李珏非之丙寅立敬宗少子陈王成美为皇太子【为杨妃及成美见杀张本】丁夘上幸防宁殿作乐有童子缘橦【橦职容翻字様曰本音同今借为木橦字汉有都卢缘橦即此伎也】一夫来往走其下如狂上怪之左右曰其父也上然流涕曰朕贵为天子不能全一子【胡犬翻以太子永死于非命也】召教坊刘楚材等四人宫人张十十等十人责之曰构防太子皆尔曹也今更立太子【更工衡翻】复欲尔邪【复扶又翻】执以付吏己巳皆杀之上因是感伤旧疾遂増　十一月三司按萧本萧皆非真太后弟本除名流爱州流儋州【爱州汉九真郡梁置爱州至京师八千八百里】而太后真弟在闽中终不能自达　乙亥上疾少闲【闲读如字】坐思政殿召当直学士周墀赐之酒因问曰朕可方前代何主对曰陛下尧舜之主也上曰朕岂敢比尧舜所以问卿者何如周赧汉献耳【赧奴版翻】墀惊曰彼亡国之主岂可比圣徳上曰赧献受制于彊诸侯今朕受制于家奴以此言之朕殆不如因泣下霑襟墀伏地流涕自是不复视朝　【考异曰髙彦休唐阙史曰文宗开成后常郁郁不乐五年春风痹稍间坐思政殿问周墀云云既而龙姿掩抑泪落衣襟汝南公俯伏呜咽再拜而退自是不复视朝以至厌代按实録明年正月朔上不康不受朝贺四日帝崩恐非五年春今从新传仍置于此】　是嵗天下户口四百九十九万六千七百五十二回鹘相安允合特勒柴革谋作乱彰信可汗杀之相
　　掘罗勿将兵在外以马三百赂沙陁朱邪赤心借其兵共攻可汗可汗兵败自杀国人立防馺特勒为可汗【防安盍翻馺先合翻　考异曰后唐献祖纪年録曰开成四年回鹘大饥族帐离复为戛斯所逼渐过碛口至于榆林天徳军使温徳彛请帝为援遂帅骑赴之时胡特勒可汗牙帐在近帝遣使説回鹘相嗢没斯为陈利害云云嗢没斯然之决有归国之约俄而回鹘宰相勿笃公叛可汗将图归义遣人献良马三百以求应接帝自天徳引军至碛口援之为回鹘所薄帝一战败之进撃可汗牙帐胡特勒可汗势穷自杀国昌因奏勿笃公为署飒可汗是嵗开成五年也文宗崩武宗即位遣嗣泽王溶告哀于回鹘使还始知特勒可汗易代按朱邪赤心若奏勿笃公为可汗安得因溶告哀始知易代乎此则自相违矣旧传开成初其相有安允合者与特勒柴革欲篡萨特勒可汗可汗觉杀柴革及安允合又有回鹘相掘罗勿者拥兵在外怨诛柴革安允合又杀萨特勒可汗以防级特勒为可汗新传云开成四年其相掘罗勿作难引沙陁共攻可汗可汗自杀国人立防馺特勒为可汗今从之】防嵗疫大雪羊马多死回鹘遂衰赤心执宜之子也
　　五年春正月己夘诏立颍王瀍为皇太弟【瀍直连翻】应军国事权令句当【句古翻当丁浪翻】且言太子成美年尚冲幼未渐师资【渐子防翻老子曰善人者不善人之师不善人者善人之资】可复封陈王时上疾甚命知枢宻刘逸薛季棱引杨嗣复李珏至禁中欲奉太子监国中尉仇士良鱼志以太子之立功不在已乃言太子幼且有疾更议所立【更工衡翻】李珏曰太子位已定岂得中变士良志遂矫诏立瀍为太弟　【考异曰唐阙史曰武宗皇帝王夫人者燕赵倡女也武宗为颍王获爱幸文宗于十六宅西别建安王溶颍王瀍陀上数幸其中纵酒如家人礼及文宗晏驾后宫无子所立敬宗男陈王年幼且病未任军国事中贵主禁掖者以安王大行亲弟既贤且长遂起左右神防军及飞龙羽林骁骑数千众即藩邸奉迎安王中贵遥呼曰迎大者迎大者如是者数四意以安王为兄即大者也及兵仗至二王宅首兵士相语曰奉命迎大者不知安颍孰为大者王夫人窃闻之拥髻褰裙走出矫言曰大者颍王也大家左右以王魁梧颀长皆呼为大王且与中尉有死生之契汝曹或误必赤族矣时安王心云其次第合立志少疑懦惧未敢出颍王神气抑隠于屏间夫人自后耸出之众惑其语遂扶上马戈甲霜拥前至少阳院诸中贵知己误无敢出言者遂罗拜马前连呼万嵗寻下诏以颍王瀍立为皇太弟权句当军国事新后妃传曰武宗贤妃王氏开成末王嗣帝位妃隂为助画故进号才人盖亦取于阙史也按立嗣大事岂容缪误阙史难信今不取从文宗武宗实録】是日士良志将兵诣十六宅迎颍王至少阳院百官谒见于思贤殿瀍沈毅有断喜愠不形于色【见贤遍翻沈持林翻断丁乱翻愠于问翻】与安王溶皆素为上所厚异于诸王辛巳上崩于太和殿【年三十三】以杨嗣复摄冢宰癸未仇士良説太弟赐杨贵妃安王溶陈王成美死【説式芮翻　考异曰旧传曰安王溶穆宗第八子母杨贤妃武宗即位李徳裕秉政或告文宗崩时杨嗣复以与贤妃宗家欲立安王为嗣故王受祸复贬官按是时徳裕未入相今从武宗实録】勅大行以十四日殡成服　【考异曰武宗实录裴夷直上言伏见二日敕令有司以今月十四日攒敛成服按文宗以二日崩岂得二日遽有此敕必误也】谏议大夫裴夷直上言期日太逺不听时仇士良等追怨文宗【以甘露之事也】凡乐工及内侍得幸于文宗者诛贬相继夷直复上言陛下自藩维继统是宜俨然在疚【记檀弓秦穆公吊公子重耳曰俨然在忧服之中诗闵予小子嬛嬛在疚注疚病也在忧病之中复扶又翻】以哀慕为心速行丧礼早议大政以慰天下而未及数日屡诛戮先帝近臣惊率土之视听伤先帝之神灵人情何瞻国体至重若使此辈无罪固不可刑若其有罪彼已在天网之内无所逃伏旬日之外行之何晚不听辛夘文宗始大敛【大行十一日而始大敛非礼也敛力瞻翻】武宗即位甲午追尊上母韦妃为皇太后　二月乙夘赦天下　丙寅諡韦太后曰宣懿　夏五月己夘门下侍郎同平章事杨嗣复罢为吏部尚书以刑部尚书崔珙同平章事兼盐铁转运使【珙居竦翻】　秋八月壬戌葬元圣昭献孝皇帝于章陵【章陵在京兆富平县西北二十里】庙号文宗　庚午门下侍郎同平章事李珏坐为山陵使龙輴陷【輴敕伦翻记天子龙輴輴载柩车也画龙于辕】罢为太常卿贬京兆尹敬昕为郴州司马【郴丑林翻】　义武军乱逐节度使陈君赏君赏募勇士数百人复入军城诛乱者初上之立非宰相意故杨嗣复李珏相继罢去召淮
