<!-- { "loadSidebar": true } -->
　　【禄勲】恃恩専恣以私怨诛杀人众多恐大臣入朝奏事言之乃説二世曰天子之所以贵者但以闻声羣臣莫得见其面故也且陛下富于春秋【谓少年此去春秋多也】未必尽通诸事今坐朝廷谴举有不当者【谴去战翻责也当丁浪翻】则见短于大臣非所以示神明于天下也【见贤遍翻】陛下不如深拱禁中【蔡邕曰本为禁中门阁有禁非侍御之臣不得妄入行道豹尾中亦为禁中】与臣及侍中习灋者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣常居禁中赵髙侍中用事【班表秦制侍中左右曹诸吏散骑中常侍皆加官所加或列侯卿大夫将军将都尉尚书太医太官令至郎中亡员多至数十人侍中中常侍得入禁中应劭曰入侍天子故曰侍中后汉志侍中比二千石掌侍左右赞导众事顾问应对】事皆决于赵髙髙闻李斯以为言乃见丞相曰关东羣盗多今上急益发繇【繇读曰徭役也古字借用】治阿房宫【冶直之翻】聚狗马无用之物臣欲谏为位贱【为于伪翻下同】此真君侯之事君何不谏李斯曰固也吾欲言之久矣今时上不坐朝廷常居深宫吾所言者不可传也欲见无闲【闲古苋翻隙也又读曰闲余暇也】赵髙曰君诚能谏请为君候上闲语君于是赵髙侍二世方燕乐妇女居前使人告丞相上方闲可奏事丞相至宫门上谒如此者三二世怒曰吾常多闲日丞相不来吾方燕私丞相辄来请事丞相岂少我哉且固我哉【少我谓轻我以为幼少也固我谓轻我以为固陋也】赵髙因曰夫沙丘之谋丞相与焉【事见上卷始皇三十七年与读曰预】今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子【傍县近县也李斯汝南上蔡人陈胜颍川阳城人汝南颍川相近也】以故楚盗公行过三川城守不肯击髙闻其文书相往来未得其审故未敢以闻且丞相居外权重于陛下二世以为然欲案丞相恐其不审乃先使人按验三川守与盗通状李斯闻之因上书言赵髙之短曰髙擅利擅害与陛下无异昔田常相齐简公窃其恩威下得百姓上得羣臣卒弑简公而取齐国【事见左传卒子恤翻】此天下所明知也今髙有邪佚之志危反之行【行下孟翻】私家之富若田氏之于齐矣而又贪欲无厌【厌于盐翻后以义推】求利不止列势次主【言赵髙居中用事其位列权势次于人主也】其欲无穷劫陛下之威信其志若韩玘为韩安相也【索隠曰玘一作起并音怡韩大夫杀其君悼公者然韩无悼公或郑之嗣君案表韩玘事昭侯昭侯以下四世至王安斯説非也余观李斯书意正以胡亥亡国之祸近在旦夕故指韩安以其用韩玘而亡韩之事警动之韩安之时其臣必有韩玘者特史逸其事耳李斯与韩安同时而韩安亡国之事接乎胡亥之耳目所谓殷鉴不逺也索隠于数百载之下议其説为非可乎信读曰伸】陛下不图臣恐其必为变也二世曰何哉夫髙故宦人也然不为安肆志不以危易心洁行脩善自使至此以忠得进以信守位朕实贤之【所谓临乱之君各贤其臣也行下孟翻】而君疑之何也且朕非属赵君当谁任哉【属之欲翻】且赵君为人精亷彊力下知人情上能适朕君其勿疑二世雅爱赵髙恐李斯杀之乃私告赵髙髙曰丞相所患者独髙髙已死丞相即欲为田常所为是时盗贼益多而闗中卒发东击盗者无已右丞相冯去疾左丞相李斯将军冯劫进谏曰闗东羣盗并起秦发兵诛击所杀亡甚众然犹不止盗多皆以戍漕转作事苦【戍征戍也漕水运也转陆运也作役作也事苦言其事劳苦也】赋税大也请且止阿房宫作者减省四边戍转二世曰凡所为贵有天下者得肆意极欲主重明灋【谓君臣之势上之所主者重则下之势轻主重犹言居重也重如字康直龙切非也】下不敢为非以制御四海矣夫虞夏之主贵为天子亲处穷苦之实以徇百姓尚何于灋【言尚何事于灋也处昌吕翻】且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上无以报先帝次不为朕尽忠力何以在位下去疾斯劫吏【下遐嫁翻】案责佗罪去疾劫自杀独李斯就狱二世以属赵髙治之【属之欲翻】责斯与子由谋反状皆收捕宗族宾客赵髙治斯榜掠千余【榜音彭笞击也掠音亮考棰也】不胜痛自诬服【自诬以反而服其罪也胜音升】斯所以不死者自负其辩有功实无反心欲上书自陈幸二世寤而赦之乃从狱中上书曰臣为丞相治民三十余年矣【治直之翻】逮秦地之陿隘不过千里兵数十万臣尽薄材隂行谋臣资之金玉使游説诸侯隂脩甲兵饬政教官鬬士尊功臣故终以胁韩弱魏破燕赵夷齐楚卒兼六国虏其王立秦为天子又北逐胡貉【卒子恤翻貉莫客翻北方国豸种】南定百越以见秦之彊【见贤遍翻】更克画平斗斛度量文章布之天下以树秦之名此皆臣之罪也臣当死久矣上幸尽其能力乃得至今愿陛下察之书上赵髙使吏弃去不奏曰囚安得上书赵髙使其客十余辈诈为御史谒者侍中更往覆讯斯【御史之名周官有之战国亦有御史秦赵渑池之防各命书其事则皆记事之职至秦汉为纠察之任更迭也覆审也讯问也更工衡翻】斯更以其实对辄使人复榜之后二世使人验斯斯以为如前终不敢更言辞服奏当上【奏当者狱具而奏当处其罪也汉路温舒曰奏当之成虽咎繇听之犹以为死有余辜上时掌翻】二世喜曰微赵君几为丞相所卖【几居依翻】及二世所使案三川守由者至则楚兵已击破之使者来会丞相下吏髙皆妄为反辞以相傅会【傅读曰附凡傅会之傅皆同音】遂具斯五刑论【班志秦法当三族者皆先黥劓斩左右趾笞杀之枭其首爼其骨肉于市其诽谤詈诅者又先断舌谓之具五刑】腰斩咸阳市斯出狱与其中子俱执【中读曰仲】顾谓其中子曰吾欲与若复牵黄犬俱出上蔡东门逐狡兎岂可得乎遂父子相哭而夷三族二世乃以赵髙为丞相事无大小皆决焉　项梁已破章邯于东阿引兵西北至定陶再破秦军项羽沛公又与秦军战于雍丘【班志雍丘县属陈留郡故杞国也史记正义曰雍丘今汴州县】大破之斩李由项梁益轻秦有骄色宋义谏曰战胜而将骄卒惰者败今卒少惰矣秦兵日益臣为君畏之项梁弗听乃使宋义使于齐道遇齐使者髙陵君显【晋灼曰髙陵县属琅琊郡】曰公将见武信君乎曰然曰臣论武信君必败公徐行即免死疾行则及祸二世悉起兵益章邯击楚军大破之定陶项梁死时连雨自七月至九月项羽沛公攻外黄未下【班志外黄县属陈留郡张晏曰魏郡有内黄故曰外括地志曰故周城即外黄之地在雍丘县之东】去攻陈留【班志陈留县属陈留郡孟康曰留郑邑也后为陈所并故曰陈留臣瓉曰宋亦有留彭城留是也留属陈者称陈留括地志陈留汴州县在州东五十里】闻武信君死士卒恐乃与将军吕臣引兵而东徙怀王自盱眙都彭城【班志彭城县属楚国彭门记彭祖颛顼之孙至商末夀及七百六十七岁今墓犹存故邑号彭城】吕臣军彭城东项羽军彭城西沛公军砀　魏豹下魏二十余城楚怀王立豹为魏王　后九月【文颖曰即闰九月时律厯废不知闰故谓之后九月如淳曰时因秦以十月为歳首至九月则歳终后九月即闰月师古曰文説非也若以律厯废不知闰者则当径谓之十月不应有后九月葢秦之厯法应置闰者总置于歳末此意当取左传归余于终耳何以明之据汉表及史记汉未改秦厯之前迄至髙后文帝屡书后九月是知固然非厯废也贡父曰予谓顔説后九月亦为未尽秦知置厯有闰何故皆以为九月乎葢司马氏为史记既以秦正月称十月遂以闰月转为后九月是司马氏如此叙之非秦法也】楚怀王并吕臣项羽军自将之以沛公为砀郡长【苏林曰长如郡守也】封武安侯将砀郡兵封项羽为长安侯号为鲁公吕臣为司徒其父吕青为令尹章邯已破项梁以为楚地兵不足忧乃度河北击赵大破之引兵至邯郸皆徙其民河内夷其城郭张耳与赵王歇走入钜鹿城【班志钜鹿县属钜鹿郡应劭曰鹿林之大者臣瓉曰山足曰鹿括地志曰今邢州平郷城本钜鹿宋白曰十三州志钜鹿尧时大麓之地禹为大陆之野秦灭赵置钜鹿郡钜亦大称也】王离围之陈余北收常山兵得数万人军钜鹿北章邯军钜鹿南棘原赵数请救于楚【数所角翻下同】髙陵君显在楚见楚王曰宋义论武信君之军必败居数日军果败兵未战而先见败征【征读曰证】此可谓知兵矣王召宋义与计事而大説之【説读曰悦】因置以为上将军项羽为次将范増为末将以救赵诸别将皆属宋义号为卿子冠军【如淳曰卿者大夫之号子者子男之爵冠军人之首也文頴曰卿子人相褒尊之称犹言公子也上将故言冠军刘伯庄曰公之子为公子卿子谓卿之子也师古曰冠军言其在诸军之上】初楚怀王与诸将约先入定闗中者王之【秦地西有陇关东有函谷闗南有武闗北有临晋闗西南有散闗秦地居其中故谓之闗中注已见前】当是时秦兵彊常乗胜逐北诸将莫利先入闗【言莫有以入闗为利者葢畏秦也】独项羽怨秦之杀项梁奋愿与沛公西入闗怀王诸老将皆曰项羽为人慓悍猾贼【慓疾也悍勇也猾狡也贼残害也慓频妙翻又匹妙翻悍下旦翻又下罕翻】尝攻襄城襄城无遗类皆阬之诸所过无不残灭且楚数进取前陈王项梁皆败不如更遣长者扶义而西【师古曰扶助也以义自助也余谓扶义犹言仗义也】告谕秦父兄秦父兄苦其主久矣今诚得长者往无侵防宜可下项羽不可遣独沛公素寛大长者可遣怀王乃不许项羽而遣沛公西略地收陈王项梁散卒以伐秦沛公道砀至阳城与杠里【道砀自砀取道而西也此据班书书之阳城史记作成阳韦昭注曰在颍川则是谓阳城也索隠曰在济隂则是谓成阳也杠里孟康服防皆以为县名而班志无之余按沛公之兵自砀而攻秦道成阳与杠里而后破东郡尉于成武成阳县属济隂成武县属山阳济隂唐为曹州成武属焉若取道颍川之阳城当自此西趋洛陜安得复至成武耶书成阳为是杠里之地葢在成阳成武之间杠音江】攻秦壁破其二军
　　三年冬十月齐将田都畔田荣助楚救赵【为项羽封田都张本】沛公攻破东郡尉于成武【秦防卫置东郡尉郡尉也班志成武即卫楚丘也括】
