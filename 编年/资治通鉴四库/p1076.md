<!-- { "loadSidebar": true } -->
　　至比部员外郎【唐比部郎属刑部掌句诸司百僚俸料公廨赃赎调敛徒役课程逋悬数物以周知内外之经费而总句之比音毗】宿招权受赂于外门下侍郎同平章事李逢吉恶之【恶乌路翻】上欲以宿为谏议大夫逢吉曰谏议重任必能可否朝政始宜为之【朝直遥翻】宿小人岂得窃贤者之位必欲用宿请去臣乃可上由是不悦逢吉又与裴度异议上方倚度以平蔡丁未罢逢吉为东川节度使　甲寅李愬将攻呉房【呉房汉县属汝南郡孟康曰本房子国楚灵王迁房于楚呉王阖庐弟夫概奔楚楚封之于此为棠谿氏故曰呉房今呉房城棠谿亭是唐呉房县属蔡州平蔡后改为遂平县】诸将曰今日往亡【隂阳家之説八月以白露后十八日为往亡九月以寒露后第二十七日为往亡】愬曰吾兵少不足战宜出其不意彼以往亡不吾虞正可击也遂往克其外城斩首千余级余众保子城不敢出愬引兵还以诱之【还音旋又如字】淮西将孙献忠果以骁骑五百追击其背众惊将走愬下马据胡牀【胡牀今谓之交牀其制本自虏来隋以防有胡改曰交牀唐犹谓之胡牀】令曰敢退者斩返斾力战献忠死　【考异曰旧传作孙忠宪今从平蔡録】淮西兵乃退或劝愬乗胜攻其子城可拔也愬曰非吾计也【定计入蔡不在取呉房】引兵还营　李祐言于李愬曰蔡之精兵皆在洄曲【考异曰旧元济传李祐曰元济劲军多在时曲按李光顔传曰董重质弃洄曲军李愬传云分五百人断洄曲路又云洄曲子弟归求寒衣然则元济传误当为洄曲余意洄曲盖即时曲也】及四境拒守【守音狩】守州城者皆羸老之卒可以乗虚直抵其城比贼将闻之【比必利翻及也】元济已成擒矣愬然之冬十月甲子遣掌书记郑澥至郾城宻白裴度度曰兵非出竒不胜常侍良图也【澥胡买翻李愬检校左散骑常侍镇唐邓随故裴度称之】　上竟用张宿为谏议大夫崔羣王涯固谏不听乃请以为权知谏议大夫许之宿由是怨执政及端方之士与皇甫镈相表里谮去之【去羗吕翻】　裴度帅僚佐观筑城于沱口【九域志郾城县有沱口镇沱徒河翻】董重质帅骑出五沟邀之【五沟在洄曲之北帅读曰率】大呼而进【呼火故翻】注弩挺刃【挺抜也】势将及度李光顔与田布力战拒之度仅得入城贼退布扼其沟中归路贼下马逾沟坠压死者千余人辛未李愬命马歩都虞候随州刺史史旻留镇文城命李祐李忠义帅突将三千为前驱自与监军将三千人为中军命李进诚将三千人殿其后【殿丁练翻】军出不知所之愬曰但东行行六十里夜至张柴村尽杀其戍卒及烽子【唐凡烽候之所有烽帅烽副烽子盖守烽之卒候望警急而举烽者也杜佑曰一烽六人五人为烽子递知更刻观视动静一人烽率知文书符辞转牒】据其栅命士少休【少诗沼翻】食干糒整羁靮【糒音备干饭也羁马络头靮纼也音丁厯翻】留义成军五百人镇之以断洄曲及诸道桥梁【断音短】复夜引兵出门【复扶又翻】诸将请所之愬曰入蔡州取呉元济诸将皆失色监军哭曰果落李祐奸计时大风雪旌旗裂人马冻死者相望天隂黒自张柴村以东道路皆官军所未尝行人人自以为必死然畏愬莫敢违夜半雪愈甚行七十里至州城【至蔡州城下也】近城有鹅鸭池愬令击之以混军声自呉少诚拒命官军不至蔡州城下三十余年【德宗贞元二年呉少诚据蔡州至是三十二年】故蔡人不为备壬申四鼓愬至城下无一人知者李祐李忠义镢其城为坎以先登【镢居防翻锄也】壮士从之守门卒方熟寐尽杀之而留击柝者使击柝如故遂开门纳众及里城亦然城中皆不之觉鸡鸣雪止愬入居元济外宅【节度使外宅也】或告元济曰官军至矣元济尚寝笑曰俘囚为盗耳晓当尽戮之又有告者曰城陷矣元济曰此必洄曲子弟就吾求寒衣也起听于廷闻愬军号令曰常侍传语应者近万人【近其靳翻】元济始惧曰何等常侍能至于此乃帅左右登牙城拒战【帅读曰率】时董重质拥精兵万余人据洄曲愬曰元济所望者重质之救耳乃访重质家厚抚之遣其子传道持书谕重质重质遂单骑诣愬降愬遣李进诚攻牙城毁其外门得甲库取器械癸酉复攻之烧其南门民争负薪刍助之城上矢如猬毛【愬军聚射矢集城上如猬毛言其多也】晡时门壊元济于城上请罪进诚梯而下之甲戌愬以槛车送元济诣京师【德宗贞元二年呉少诚得蔡州三世三十二年而灭　考异曰旧愬传曰其月七日使判官郑澥告期于裴度十日夜以李祐率突将三千为先锋愬自率中军三千田进诚以后军三千殿而行元济传曰十一月愬夜出军令李祐为前锋其十日夜至蔡州城下实録曰愬以十月将袭蔡州先七日使判官郑澥告师期于裴度按先七日即是平蔡录所云八日甲子也而愬传误云七日而又云十日夜师军行亦误元济传十一月愬出军尤误裴度传十月十一日李愬袭破悬瓠城擒元济亦误按十月戊午朔韩愈平淮西碑云壬申愬用所得贼将自文城因天大雪疾驰百二十里即十五日也又曰用夜半到蔡破其门取元济以献即十六日也实录己夘执元济乃奏到日也今从平蔡录】且告于裴度是日申光二州及诸镇兵二万余人相继来降自元济就擒愬不戮一人凡元济官吏帐下厨廐之卒皆复其职使之不疑【推赤心置人腹中】然后屯于鞠以待裴度【鞠毬也】　以淮南节度使李鄘为门下侍郎同平章事　己夘淮西行营奏获呉元济光禄少卿杨元卿言于上曰淮西大有珍寳臣能知之往取必得【元和九年杨元卿以淮西节度判官入奏输诚于朝廷呉元济屠其家今请将命往取淮西珍寳其情可知也】上曰朕讨淮西为人除害【为于伪翻】珍寳非所求也董重质之去洄曲军也李光顔驰入其壁悉降其众庚辰裴度遣马摠先入蔡州慰抚辛巳度建彰义军节将降卒万余人入城李愬具櫜鞬出迎拜于路左【櫜姑劳翻鞬居言翻櫜以藏弓鞬以藏箭郑曰道左道东也余按古者乘车尚左故迎拜于车下者皆拜于道左盖自北而来者以道东为左自南而来者以道西为左自东西而来者亦随车之所向而分左右也郑举一隅耳故孔颖逹正义曰凡言左右据南乡西乡为正盖南乡君道也西乡主道也】度将避之愬曰蔡人顽悖不识上下之分数十年矣【悖蒲妹翻又蒲没翻分扶问翻】愿公因而示之使知朝廷之尊度乃受之【史言李愬识度非当时诸帅所及】李愬还军文城【裴度既入蔡李愬还军文城此皆是识体统处又非诸帅怙功欲专地为私利者比也】诸将请曰始公败于朗山而不忧胜于呉房而不取【事并见上】冐大风甚雪而不止孤军深入而不惧然卒以成功【卒子恤翻】皆众人所不谕也敢问其故愬曰朗山不利则贼轻我而不为备矣取呉房则其众奔蔡并力固守故存之以分其兵风雪隂晦则烽火不接不知吾至孤军深入则人皆致死战自倍矣夫视逺者不顾近虑大者不详细若矜小胜恤小败先自挠矣何暇立功乎众皆服【余按李愬入蔡诚为竒功史家称述其与诸将杨用兵方畧所以取胜之由遣文命意实祖史汉韩信战井陉事所书者然愬平蔡之事犹可以发若唐末王式平裘甫事则又祖李家述平蔡之功者也若其所敌之坚脆所规之广狭固不可以欺识者文之过实者多学者其于是察之桡奴教翻】愬俭于奉已而丰于待士知贤不疑见可能断【断丁乱翻】此其所以成功也裴度以蔡卒为牙兵或谏曰蔡人反仄者尚多不可不备度笑曰吾为彰义节度使元恶既擒蔡人则吾人也又何疑焉蔡人闻之感泣【裴度平蔡蔡人不复叛矣识者知其所以然乎】先是呉氏父子阻兵【呉氏父子谓少阳元济也先悉荐翻】禁人偶语于涂夜不然烛有以酒食相过从者罪死【盗亦有道此其以法束下所以自防也过工禾翻】度既视事下令惟禁盗贼余皆不问往来者不限昼夜蔡人始知有生民之乐【解人之束缚使得舒展四体长欠大伸岂不快哉】甲申诏韩裴度条列平蔡将士功状及蔡之将士降者皆差第以闻【史炤曰谓将士有功者等差而次第之余谓当时诏防既令度差第平蔡将士之功状而蔡之将士归降者有降于元济未就擒之前者有降于元济既就擒之后者有先尝拒杀官军势穷力屈而降者有先通诚欵欲降而未能自致者亦令度差第其状以闻史炤之説举其一而遗其一者也】淮西州县百姓给复二年【复方目翻除其赋役二年以优新附之民】近贼四州免来年夏税【近贼四州陈许颍唐也频遭蔡人攻剽又供亿官军故免来年夏税亦以优之】官军战亡者皆为收【为于伪翻】给其家衣粮五年其因战伤残废者勿停衣粮【死者其尸又赡其家残废者养之终身残废谓因战伤折腰膂手足不复为完人堪世用者】十一月上御兴安门受俘【大明宫南面五门兴安门最在其西】遂以呉元济献庙社斩于独桞之下初淮西之人刼于李希烈呉少诚之威虐不能自拔久而老者衰防者壮安于悖逆不复知有朝廷矣【悖蒲内翻又蒲没翻】自少诚以来遣诸将出兵皆不束以法制听各以便宜自战故人人得尽其才韩全义之败于溵水也【事见二百三十五卷德宗贞元十六年】于其帐中得朝贵所与问讯书少诚束以示众曰此皆公卿属全义书【属之欲翻托也】云破蔡州日乞一将士妻女为婢妾由是众皆愤怒以死为贼用虽居中土其风俗犷戾【考之汉志汝南户口为百郡之最古人谓汝頴多竒士至唐而犷戾乃尔习俗之移人也】过于夷貊【呜呼吾恐后之视今亦犹今之视昔犷古猛翻悍也貊莫百翻】故以三州之众举天下之兵环而攻之【环音宦】四年然后克之官军之攻元济也李师道募人通使于蔡察其形势牙前虞候刘晏平应募出汴宋间潜行至蔡元济大喜厚礼而遣之晏平还至郓师道屏人而问之【还音旋屏必郢翻又卑正翻】晏平曰元济暴兵数万于外阽危如此【阽余亷翻临危也】而日与仆妾游戯博奕于内【奕当作弈弈棋也】晏然曾无忧色以愚观之殆必亡不久矣师道素倚淮西为援闻之惊怒寻诬以他过杖杀之【以刘晏平之善觇其智识必有过人者李师道不能委心归计以求自安之术乃怒而杀之终亦必亡而已矣】戊子以李愬为山南东道节度使赐爵凉国公加韩兼侍中李光顔乌重等各迁官有差　旧制御史一人知驿【开元中令监察御史兼廵传驿至二十五年以监察御史检校两京馆驿大厯十四年两京以御史一人知馆驿号馆驿使】壬辰诏以宦者为馆驿使左补阙裴潾谏曰【潾力珍翻】内臣外事职分各殊【分扶问翻】切在塞侵官之源【塞悉则翻】絶出位之渐事有不便必戒于初令或有妨不必在大上不听　甲午恩王连薨【连代宗子】　辛丑以唐随兵马使李祐为神武将军知军事【防要乾元四年十月四日勑左右羽林左右龙武左右神武军文武官并升同金吾四卫唐制诸卫将军大将军上将军类加以名号而不掌兵知军事则掌兵矣唐随谓当作唐邓随】　裴度以马摠为彰义留后癸丑发蔡州上封二剑以授梁守谦使诛呉元济旧将度至郾城遇之复与俱入蔡州量罪施刑【量音良】不尽如诏防仍上疏言之　十二月壬戌赐裴度爵晋国公复入知政事以马摠为淮西节度使　初吐突承璀方贵宠用事为淮南监军李鄘为节度使性刚严与承璀互相敬惮故未尝相失承璀归【吐突承璀六年出为淮南监军九年召还】引鄘为相【是年十月相李鄘】鄘耻由宦官进及将佐出祖【出城祖道谓饯之也】乐作鄘泣下曰吾老安外镇宰相非吾任也戊寅鄘至京师辞疾不入见【见贤遍翻】不视事百官到门皆辞不见【史言李鄘知耻】　庚辰贬淮西降将董重质为春州司户重质为元济谋主屡破官军上欲杀之李愬奏先许重质以不死
