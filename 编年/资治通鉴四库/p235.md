<!-- { "loadSidebar": true } -->
　　十五年夏四月甲子晦日有食之时帝遵肃宗故事兄弟皆留京师有司以日食隂盛奏遣诸王就国诏曰甲子之异责由一人诸王幼稺早离顾复【诗小雅蓼莪之篇曰父兮生我母兮鞠我顾我复我出入腹我郑氏笺曰顾旋视也复反覆也离力智翻】弱冠相育【冠古玩翻】常有蓼莪凯风之哀【诗小雅曰蓼蓼者莪匪莪伊蒿哀哀父母生我劬劳又国风曰凯风自南吹彼棘心棘心夭夭母氏劬劳蓼力竹翻】选懦之恩知非国典且复宿留【贤曰选懦慈恋不决之意也懦音人兖翻复扶又翻宿音秀畱音澑】　秋九月壬午车驾南廵清河济北河间三王并从【济子礼翻从才用翻】　四州雨水冬十月戊申帝幸章陵戊午进幸云梦【贤曰云梦今安州县也即在云梦泽中】时太尉张禹留守【守手又翻】闻车驾当幸江陵以为不宜冒险逺游驿马上谏【上时掌翻】诏报曰祠谒既讫【谓幸章陵祠谒四亲陵庙】当南礼大江会得君奏临汉回舆而旋十一月甲申还宫　岭南旧贡生龙眼荔枝十里一置五里一【贤曰交州记曰龙眼树高五六丈似荔支而小广州记曰子似荔支而圎七月熟荔支树高五六丈大如桂树实如鸡子甘而多汁似安石榴有甜醋者至日禺中翕然俱赤即可食置谓驿也即也立之道旁荔立计翻】昼夜传送【传直恋翻】临武长汝南唐羗【贤曰临武县属桂阳郡今郴州县岭南入献道经临武长知两翻】上书曰臣闻上不以滋味为德下不以贡膳为功伏见交阯七郡【交阯州部南海苍梧郁林合浦交阯九真日南七郡】献生龙眼等鸟惊风发【言其疾也】南州土地炎热恶虫猛兽不絶于路至于触犯死亡之害死者不可复生来者犹可救也【复扶又翻下同】此二物升殿未必延年益寿帝下诏曰逺国珍羞本以荐奉宗庙【宗庙之荐各以其土之所有而致之贵逺物也】茍有伤害岂爱民之本其敇太官勿复受献　是岁初令郡国以日北至按薄刑【时有司奏以为夏至则微隂起靡草死可以决小事遂令以日北至按薄刑贤曰礼记月令曰孟夏之月靡草死麦秋至断薄刑决小罪按五月一隂爻生可以言微隂今月令云孟夏乃是纯阳之月此言夏至者与月令不同余按安帝永初元年鲁恭言自永元十五年按薄刑改用孟夏则夏至乃谓夏之初至范史以日北至书之其误后人甚矣】
　　十六年秋七月旱　辛酉司徒鲁恭免　庚午以光禄勲张酺为司徒八月己酉酺薨　冬十月辛卯以司空徐防为司徒大鸿胪陈宠为司空【胪陵如翻】　十一月己丑帝行幸氏登百岯山【氏县属河南尹贤曰即柏岯山也在洛州氏县南尔雅云山一成曰岯工矦翻岯平睂翻】　北匈奴遣使称臣贡献愿和亲修呼韩邪故约帝以其旧礼不备未许而厚加赏赐不答其使
　　元兴元年春高句骊王宫入辽东塞寇畧六县【句骊至宫浸强数犯边句如字又音驹骊力知翻】　夏四月庚午赦天下改元　秋九月辽东太守耿防击高句骊破之　冬十二月辛未帝崩于章德前殿【年二十七】初帝失皇子前后十数后生者辄隐袐飬于民间羣臣无知者及帝崩邓皇后乃收皇子于民间长子胜有痼疾【痼音固痼疾坚久之疾也长知两翻】少子隆生始百余日【少诗照翻】迎立以为皇太子是夜即皇帝位【废长立幼卒以不终为羣臣疑胜疾非痼周章有异谋张本】尊皇后曰皇太后太后临朝【朝直遥翻】是时新遭大忧法禁未设宫中亡大珠一箧【箧诘恊翻竹笥也】太后念欲考问必有不辜【考问则下之狱辞所连及必有无辜而被逮者】乃亲阅宫人观察顔色即时首服【首式救翻】又和帝幸人吉成御者共枉吉成以巫蛊事下掖庭考讯辞证明白【幸人常见幸于和帝者也御者即侍者辞谓告者之辞证谓证佐也下遐稼翻】太后以吉成先帝左右待之有恩平日尚无恶言今反若此不合人情【谓妇人之情有宠则上僣而生譛愬吉成在先帝之时后待之以恩尚未尝挟宠而有恶言加于后今帝已晏驾太后临朝不应反为巫蛊】更自呼见实覈果御者所为【实覈者审考其实也】莫不叹服以为圣明　北匈奴重遣使诣敦煌贡献【重直用翻敦音屯】辞以国贫未能备礼愿请大使当遣子入侍【贤曰天子降大使至其国即遣子随大使入侍】太后亦不答其使加赐而已　雒阳令广汉王涣居身平正能以明察发擿奸伏【擿他狄翻】外行猛政内懐慈仁凡所平断【断下乱翻】人莫不悦服京师以为有神是岁卒官【卒于官也卒子恤翻】百姓市道莫不咨嗟流涕涣防西归道经农民庶皆设槃案于路【以祭涣也槃以盛祭物案以陈槃今野人之祭犹然】吏问其故咸言平常持米到雒为吏卒所钞【贤曰钞掠也余谓此言钞者非至如盗贼之钞掠特不以道而侵取之故曰钞音楚交翻】恒亡其半【恒戸登翻】自王君在事【在事谓在官当事也】不见侵枉故来报恩雒阳民为立祠作诗每祭辄歌而荐之【以所作诗被之歌也为于伪翻】太后诏曰夫忠良之吏国家之所以为治也【治直之翻】求之甚勤得之至寡今以涣子石为郎中以劝劳勤









　　资治通鉴巻四十八
　　钦定四库全书
　　资治通鉴巻四十九　　　宋　司马光　撰
　　胡三省　音注
　　汉纪四十一【起柔兆敦防尽旃防单阏凡十年】
　　孝殇皇帝【讳隆和帝少子也諡法短折不成曰殇防侯古今注曰隆之字曰盛】
　　延平元年春正月辛夘以太尉张禹为太傅司徒徐防为太尉叅録尚书事太后以帝在襁褓【襁居两翻褓音保】欲令重臣居禁内乃诏禹舍宫中五日一归府每朝见特赞与三公絶席【特赞者每朝见賛拜者先独賛禹名既乃賛大尉名以下禹不与三公同賛也絶席者朝位独在百僚上不与三公聮席也朝直遥翻见贤遍翻】　封皇兄胜为平原王癸夘以光禄勲梁鲔为司徒【鲔于轨翻】　三月甲申葬孝
