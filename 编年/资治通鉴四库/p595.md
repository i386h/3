<!-- { "loadSidebar": true } -->
　　以寛厚得将士心【将即亮翻】寻阳既平上使中书为诏谕殷琰蔡兴宗曰天下既定是琰思过之日陛下宜赐手诏数行以相慰引【慰者安其心引者引使归顺行户刚翻】今直中书为诏彼必疑谓非真非所以速清方难也【难乃旦翻方难谓一方之难】不从琰得诏谓刘勔诈为之不敢降【降户江翻下同】杜叔寳闭絶寻阳败问有传者即杀之守备益固凡有降者上辄送寿阳城下使与城中人语由是众情离沮【沮在吕翻】琰欲请降于魏主簿谯郡夏侯详説琰曰【説输芮翻下同】今日之举本効忠节若社稷有奉便当归身朝廷何可北靣左衽乎且今魏军近在淮次【谓西河公石在汝南之军也】官军未测吾之去就若建使归欵【建使当作遣使欵诚也使疏吏翻】必厚相慰纳岂止免罪而已琰乃使详岀见刘勔详説勔曰今城中士民知困而犹固守者畏将军之诛皆欲自归于魏愿将军缓而赦之则莫不相帅而至矣【帅读曰率下同】勔许诺使详至城下呼城中人谕以勔意丙寅琰帅将佐面缚岀降勔悉加慰抚不戮一人入城约勒将士【将即亮翻】士民赀财秋毫无所失寿阳人大悦魏兵至师水【水经注师水源岀大溃山又北迳贤首山西又东迳义阳故城北南北对境图济河在今信阳军罗山县西北界】将救寿阳闻琰已降乃掠义阳数千人而去久之琰复仕至少府而卒【复扶又翻卒子恤翻】　萧惠开在益州多任刑诛蜀人猜怨闻费欣寿败没【费扶沸翻】程法度不得前【事并见上六月】于是晋原一郡反【沈约曰李雄分蜀郡之江原临卭为汉原郡晋穆帝更名晋原唐为蜀州】诸郡皆应之合兵围成都城中东兵不满二千惠开悉遣蜀人出独与东兵拒守【东兵惠开随行部曲也】蜀人闻寻阳已平争欲屠城众至十余万人惠开毎遣兵出战未尝不防上遣其弟惠基自陆道使成都赦惠开罪惠基至涪蜀人遏留惠基不听进惠基帅部曲击之斩其渠帅【使疏吏翻涪音浮基帅读曰率渠帅所类翻】然后得前惠开奉防归降城围得觧上遣惠开宗人寳首自水道慰劳益州寳首欲以平蜀为已功更奬説蜀人使攻惠开【劳力到翻奬劝也説式芮翻诱也】于是处处蜂起凡诸离散者一时还合与宝首进逼成都众号二十万惠开欲击之将佐皆曰今慰劳使至而拒之【使疏吏翻下同】何以自眀惠开曰今表啓路絶不战则何以得通使京师乃遣宋宁太守萧惠训等将万兵与战大破之生擒寳首囚于成都【沈约曰文帝元嘉十年免呉营侨立宋宁郡寄治成都将即亮翻下同】遣使言状上使执送宝首召惠开还建康上问以举兵状惠开曰臣唯知逆顺不识天命且非臣不乱非臣不平上释之是岁侨立兖州治淮隂徐州治钟离青冀二州共一刺史治郁州【兖徐青冀皆降于魏故立侨州】郁州在海中周数百里累石为城高八九尺【高居傲翻】虚置郡县荒民无几【几居岂翻】　张永沈攸之进兵逼彭城军于下【丘盖翻】分遣羽林监王穆之将卒五千守辎重于武原【水经注武原县在下邳县西北按武原县自汉以来属彭城郡宋志南彭城郡有武原县而徐州之彭城无之盖自晋氏永嘉之乱其民南徙而故县丘墟也杜佑曰泗州下邳县北有汉武原县故城重直用翻】魏尉元至彭城薛安都出迎元遣李璨与安都先入城收其管籥别遣孔伯恭以精甲二千安抚内外然后入【受降如受敌尉元得之】其夜张永攻南门不克而退元不礼于薛安都安都悔降复谋叛魏【降戸江翻复扶又翻】元和之不果发【和之者谐辑之也或曰和之当作知之】安都重赂元等委罪于女婿裴祖隆而杀之元使李珠与安都守彭城自将兵击张永絶其粮道又破王穆之于武原穆之帅余众就永元进攻之【帅读曰率】














　　资治通鉴卷一百三十一
　　钦定四库全书
　　资治通鉴卷一百三十二　宋　司马光　撰
　　胡三省　音注
　　宋纪十四【起彊圉协洽尽上章阉茂凡四年】
　　太宗明皇帝中
　　防始三年春正月张永等弃城夜遁　【考异曰宋夲纪去年冬永攸之大败遂失淮北四州及豫州淮西地宋畧今年正月永攸之师次彭城虏掩其辎重败王穆之于武原薛安都开彭城以纳虏永等引退虏追之王师败绩毕捺亦举兖州归虏遂失淮北之地魏帝纪去年九月常珍奇薛安都内属张永沈攸之击安都诏尉元救彭城西河公石救悬瓠十一月毕众敬内属十二月己未次于秺周凯张永沈攸之相继退走今年正月癸巳尉元破永攸之于吕梁东闰月沈文秀崔道固举州内属按青冀今嵗始叛宋去年岂得已失淮北安都为永攸之所逼故降魏岂得今年永攸之始次彭城安都始纳魏兵乎盖去年穆之等已败退今春永大败耳今从后魏帝纪】会天大雪泗水氷合永等弃船歩走士卒冻死者大半手足断者什七八尉元邀其前薛安都乘其后大破永等于吕梁之东【水经注泗水自彭城东南过吕县南泗水之上有石梁焉故曰吕梁尉纡勿翻】死者以万数枕尸六十余里【枕职任翻】委弃军资器械不可胜计【胜音升】永足指亦堕与沈攸之仅以身免梁南秦二州刺史垣恭祖等为魏所虏上闻之召蔡兴宗以败书示之曰我愧卿甚永降号左将军攸之免官以贞阳公领职还屯淮隂【汉志桂阳郡有浈阳县沈约志宋防始三年改浈为贞属广兴公相】由是失淮北四州及豫州淮西之地【淮北四州青冀徐兖豫州淮西汝南新蔡谯梁陈南顿颍川汝南汝隂诸郡也　考异曰后魏帝纪闰月沈文秀崔道固举州内属宋索虏传曰永攸之败退虏攻青冀二州执文秀道固又下书曰淮北三州民自天安二年正月三十日壬寅昧爽已前罪一切原免按青州破在五年淮北三州盖谓徐司豫壬寅二十日壬子三十日也】
　　裴子野论曰昔齐桓矜于葵丘而九国叛【公羊传曰贯泽之会齐桓公有忧中国之心不召而至者江人黄人也葵丘之会桓公震而矜之叛者九国】曹公不礼张松而天下分【见六十五卷汉献帝建安十三年】一失豪厘其差远矣太宗之初威令所被不满百里【被皮义翻】卒有离心士无固色而能开诚心布欵实莫不感防服德致命效死故西摧北荡宇内褰开既而六军献防方隅束手天子欲贾其余威【贾音古】师出无名长淮以北倐忽为戎惜乎若以向之虚怀不骄不伐则三叛奚为而起哉【三叛薛安都毕众敬常珍竒也】高祖虮虱生介冑【虮居豨翻虱子也虱色栉翻】经啓疆埸【埸音亦】后之子孙日蹙百里【大雅召旻之诗曰昔先王受命有如召公日辟国百里今也日蹙国百里】播获堂构岂云易哉【书大诰曰若考作室既底法厥子乃弗肯堂矧肯构厥父菑厥子乃弗肯播矧肯获易以防翻】
　　魏尉元以彭城兵荒之后公私困竭请冀相济兖四州粟【相息亮翻济子礼翻】取张永所弃船九百艘防清运载以赈新民【新民谓新取徐州之民谓防清水而运载也艘苏遭翻赈津忍翻】魏朝从之【朝直遥翻】魏东平王道符反于长安杀副将驸马都尉万古真
