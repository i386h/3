<!-- { "loadSidebar": true } -->
　　咸康四年春正月燕王皝遣都尉赵槃如赵听师期【皝呼广反】赵王虎将击段辽募骁勇者三万人【骁坚尧翻】悉拜龙腾中郎【据载记咸康二年虎改直荡为龙腾冠以绛帻】会辽遣段屈云袭赵幽州幽州刺史李孟退保易京虎乃以桃豹为横海将军【横海将军葢石氏创置】王华为渡辽将军帅舟师十万出漂榆津【水经曰清河东北过漂榆邑入于海注云漂榆故城俗谓之角飞城赵记云石勒使王述煑盐于角飞魏土地记曰勃海郡高城县东北一百里北尽漂榆东临巨海民咸煑盐为业帅读曰率】支雄为龙骧大将军姚弋仲为冠军将军【骧思将翻】帅步骑七万为前锋以伐辽【冠古玩翻帅读曰率骑竒寄翻】　三月赵槃还至棘城燕王皝引兵攻掠令支以北诸城【令音铃师古郎定翻支音祁】段辽将追之慕容翰曰今赵兵在南当并力御之而更与燕鬭燕王自将而来【将即亮翻下悉将同】其士卒精鋭若万一失利将何以御南敌乎段兰怒曰吾前为卿所误【事见上卷咸和八年】以成今日之患吾不复堕卿计中矣乃悉将见众追之【复扶又翻下同见贤遍翻】皝设伏以待之大破兰兵斩首数千级掠五千户及畜产万计以归赵王虎进屯金台【按水经注金台在涿郡故安县有金台陂台在陂北十余步即燕昭王筑以事郭隗之台】支雄长驱入蓟【蓟音计】段辽所署渔阳上谷代郡守相皆降取四十余城北平相阳裕帅其民数千家登燕山以自固【五代志北平无终县有燕山守手又翻相息亮翻燕于贤翻】诸将恐其为后患欲攻之虎曰裕儒生矜惜名节耻于迎降耳【降户江翻下同】无能为也遂过之至徐无【徐无县属北平郡其地在唐蓟州玉田县界】段辽以其弟兰既败不敢复战帅妻子宗族豪大千余家【豪大犹言豪帅也是时东北夷率谓主帅为大部帅曰部大城主曰城大是也】弃令支奔密云山【水经注密云戍在御夷镇东南九十里鲍邱水迳其西唐檀州治密云县西南去范阳二百里又据晋纪云辽奔于平冈葢密云山在汉平冈县界宋白曰檀州密云县本汉虒奚县西南至幽州百九十里西至妫州二百五十里东北至长城障塞百一十里东南至蓟州百九十里】将行执慕容翰手泣曰不用卿言自取败亡我固甘心令卿失所深以为愧翰北奔宇文氏辽左右长史刘羣卢谌崔恱等封府库请降【羣谌恱奔令支见九十卷元帝大兴元年】虎遣将军郭太麻秋帅轻骑二万追辽至密云山获其母妻斩首三千级辽单骑走险【赴险以自保走音奏】遣其子乞特真奉表及献名马于赵虎受之虎入令支宫【段氏都令支以其所居为宫】论功封赏各有差徙段国民二万余户于司雍兖豫四州【雍于用翻】士大夫之有才行皆擢叙之【行下孟翻】阳裕诣军门降虎让之曰卿昔为奴虏走今为士人来岂识知天命将逃匿无地耶对曰臣昔事王公不能匡济【王公谓王浚也裕奔令支见八十九卷愍帝建兴二年】逃于段氏复不能全今陛下天网髙张笼络四海幽冀豪杰莫不风从如臣比肩无所独愧生死之命惟陛下制之虎悦即拜北平太守　夏四月癸丑以慕容皝为征北大将军幽州牧领平州刺史　成主期骄虐日甚多所诛杀而籍没其资财妇女由是大臣多不自安汉王寿素贵重有威名期及建宁王越等皆忌之寿惧不免每当入朝常诈为边书辞以警急【寿时镇涪城朝直遥翻】初巴西处士龚壮父叔皆为李特所杀【父及叔父也处昌吕翻】壮欲报仇积年不除丧寿数以礼辟之【数所角翻下同】壮不应而往见寿寿密问壮以自安之策壮曰巴蜀之民本皆晋臣节下若能发兵西取成都称藩于晋谁不争为节下奋臂前驱者【魏晋以来持节假节出当方面者人皆称之为节下为于伪翻】如此则福流子孙名垂不朽岂徒脱今日之祸而已寿然之阴与长史畧阳罗恒巴西解思明谋攻成都期颇闻之数遣许涪至寿所伺其动静【涪音浮伺相吏翻】又鸩杀寿养弟安北将军攸寿乃诈为妹夫任调书云期当取寿【诈言期欲取寿以怒其众任音壬下同】其众信之遂帅步骑万余人自涪袭成都【帅读曰率涪音浮】许赏以城中财物以其将李奕为前锋【将即亮翻】期不意其至初不设备寿世子势为翊军校尉开门纳之遂克成都屯兵宫门期遣侍中劳寿【劳力到翻】寿奏建宁王越景骞田褒姚华许涪及征西将军李遐将军李西等怀奸乱政皆收杀之纵兵大掠数日乃定寿矫以太后任氏令废期为卭都县公幽之别宫【卭都县属越嶲郡卭渠容翻】追諡戾太子曰哀皇帝【咸和九年期越弑其主班諡曰戾太子】罗恒解思明李奕等劝寿称镇西将军益州牧成都王称藩于晋【解户买翻】送卭都公于建康任调及司马蔡兴侍中李艳等劝寿自称帝寿命筮之【为卜蓍为筮】占者曰可数年天子调喜曰一日尚足况数年乎思明曰数年天子孰与百世诸侯寿曰朝闻道夕死可矣【引论语孔子之言】遂即皇帝位【寿字武考骧之子也】改国号曰汉大赦改元汉兴以安车束帛征龚壮为太师壮誓不仕寿所赠遗一无所受【遗于季翻】寿改立宗庙追尊父骧曰献皇帝【骧思将翻】母昝氏曰皇太后【昝子感翻姓也】立妃阎氏为皇后世子势为皇太子更以旧庙为大成庙【旧庙祀李特李雄者也雄建国号曰成寿改曰汉故以特雄庙为大成庙】凡诸制度多所更易【更工衡翻】以董皎为相国罗恒为尚书令解思明为广汉太守任调为镇北将军梁州刺史李奕为西夷校尉从子权为宁州刺史【从才用翻】公卿州郡悉用其僚佐代之成氏旧臣近亲及六郡士人皆见疎斥【六郡士人与李特兄弟同入蜀者】卭都公期叹曰天下主乃为小县公不如死五月缢而卒【载记期死于三年年二十五缢于赐翻又于计翻】寿諡曰幽公以王礼　赵王虎以燕王皝不防赵兵攻段辽而自专其利【以皝掠段氏人民畜产不待赵师至而北归也】欲伐之太史令赵揽谏曰歳星守燕分师必无功【天文志嵗星赢缩以其舍命国其所居久其国有徳厚五谷丰昌不可伐也分扶问翻】虎怒鞭之皝闻之严兵设备罢六卿纳言常伯冗骑常侍官【去年皝置六卿等官冗而陇翻】赵戎卒数十万燕人震恐皝谓内史高诩曰将若之何【内史燕国内史也】对曰赵兵虽彊然不足忧但坚守以拒之无能为也虎遣使四出招诱民夷【诱音酉】燕成周内史崔焘居就令游武原令常霸东夷校尉封抽防军宋晃等皆应之凡得三十六城邃之兄子也冀阳流寓之士共杀太守宋烛以降于赵烛晃之从兄也营邱内史鲜于屈亦遣使降赵武宁令广平孙兴晓谕吏民共收屈数其罪而杀之闭城拒守【成周冀阳营邱郡皆慕容廆所置见八十九卷愍帝建兴二年居就县汉晋属辽东郡武原葢亦慕容氏所置县也武宁县亦慕容氏所置带营邱郡游邃见八十八卷愍帝建兴元年】朝鲜令昌黎孙泳帅众拒赵【帅读曰率】大姓王请等密谋应赵泳收斩之同谋数百人惶怖请罪【怖普布翻】泳皆释之与同拒守乐浪太守鞠彭以境内皆叛选乡里壮士二百余人共还棘城【乐浪非汉古郡地也慕容廆所置见八十八卷愍帝建兴元年以五代志攷之乐浪冀阳营邱郡朝鲜武宁等县当尽在隋辽西郡柳城县界鞠彭率乡人归燕见九十一卷元帝太兴二年乐浪音洛琅】戊子赵兵进逼棘赵燕王皝欲出亡帐下将慕舆根谏曰【将即亮翻】赵彊我弱大王一举足则赵之气势遂成使赵人收畧国民【国民谓燕国之民也】兵彊谷足不可复敌【复扶又翻】窃意赵人正欲大王如此耳奈何入其计中乎今固守坚城其势百倍纵其急攻犹足枝持观形察变闲出求利【谓伺间出击赵以求利也闲古苋翻】如事之不济不失于走奈何望风委去为必亡之理乎皝乃止然犹惧形于色莵太守河间刘佩曰今彊寇在外众心恟惧【莵同都翻守式又翻恟许拱翻】事之安危系于一人大王此际无所推委【推吐雷翻言难推此责以委人也】当自彊以厉将士不宜示弱事急矣臣请出击之纵无大捷足以安众乃将敢死数百骑出冲赵兵所向披靡【披普彼翻开也分也散也靡偃也】斩获而还【还从宣翻又如字】于是士气自倍皝问计于封奕对曰石虎凶虐已甚民神共疾祸败之至其何日之有【杜预曰言今至】今空国逺来攻守势异戎马虽彊无能为患顿兵积日衅隙自生但坚守以俟之耳皝意乃安或说皝降皝曰孤方取天下何谓降也【说输芮翻降户江翻】赵兵四面蚁附缘城【言肉薄附城而上若羣蚁然】慕舆根等昼夜力战凡十余日赵兵不能克壬辰引退皝遣其子恪帅二千骑追击之【帅读曰率】赵兵大败斩获三万余级赵诸军皆弃甲逃溃惟游击将军石闵一军独全闵父瞻内黄人【内黄县属魏郡以陈留有外黄故加内】本姓冉赵主勒破陈午获之命虎养以为子闵骁勇善战多策畧虎爱之比于诸孙【冉闵始此石勒养石虎以自灭其种石虎养冉闵并其种类而夷之葢天道也骁坚尧翻】虎还邺以刘羣为中书令卢谌为中书侍郎【谌是壬翻】蒲洪以功拜使持节都督六夷诸军事冠军大将军封西平郡公【使疏吏翻冠古玩翻】石闵言于虎曰蒲洪雄隽得将士死力诸子皆有非常之才且握彊兵五禺屯据近畿【近畿谓洪屯枋头距邺为近】宜密除之以安社稷虎曰吾方倚其父子以取吴蜀奈何杀之待之愈厚【石虎之不能杀蒲洪犹苻坚之不能杀慕容垂姚苌也】燕王皝分兵讨诸叛城皆下之拓境至凡城【水经注自卢龙东越青陉至凡城二百许里自凡城东北出趣平刚故城可百八十里向黄龙城则五百里】崔焘常霸奔邺封抽宋晃游奔高句丽皝赏鞠彭慕舆根等而治诸叛者诛灭甚众【治直之翻】功曹刘翔为之申理多所全活【为于伪翻】赵之攻棘城也燕右司马李洪之弟普以为棘城必败劝洪出避祸洪曰天道幽逺人事难知且当委任勿轻动取悔普固请不已洪曰卿意见明审者当自行之吾受慕容氏大恩义无去就当效死于此耳与普流涕而诀【诀别也】普遂降赵【降户江翻】从赵军南归死于防乱【防息浪翻】洪由是以忠笃著名赵王虎遣渡辽将军曹伏将青州之众戍海岛【据载记虎遣伏渡海戍蹋顿城无水而还因戍于海岛】运谷三百万斛以给之又以船三百艘运谷三十万斛诣髙句丽【句如字又音钩丽力知翻】使典农中郎将王典帅众万余屯田海滨又令青州造船千艘以谋击燕【石虎忿棘城之败再谋击燕而卒不能也艘苏遭翻】　赵太子宣帅步骑二万击朔方鲜卑斛摩头破之斩首四万余级【帅读曰率骑竒寄翻】　冀州八郡大蝗赵司隶请坐守宰【赵都邺以冀州为司部】赵王虎曰此朕失政所致而欲委咎守宰岂罪已之意邪司隶不进谠言佐朕不逮而欲妄陷无辜可白衣领职【黜其品秩同于臣庶而仍领司隶之职谠音党】虎使襄城公涉归上庸公日归帅众戍长安【二归亦石氏之族】二归告镇西将军石广私树恩泽潜谋不轨虎追广至邺杀之　乙未以司徒导为太傅都督中外诸军事郗鍳为太尉【郗丑之翻】庾亮为司空六月以导为丞相罢司徒官以并丞相府【东汉司徒即丞相之职也沈约曰丞奉也相助也时以王导为丞相罢司徒府并丞相府导薨罢丞相复为司徒府宋世祖初以南郡王义宣为丞相而司徒府如故】导性宽厚委任诸将赵贾宁等多不奉法大臣患之庾亮与郗鉴牋曰主上自八九嵗以及成人入则在宫人之手出则唯武官小人读书无从受音句顾问未尝遇君子秦政欲愚其黔首【秦始皇名政命民曰黔首焚诗书以愚黔首】天下犹知不可况欲愚其主哉人主春秋既盛宜复子明辟不稽首归政【稽音啓】甫居师傅之尊【甫方也始也】多养无赖之士公与下官并荷托付之重【言受遗先帝付以幼孤而托之也荷下可翻】大姧不扫何以见先帝于地下乎欲共起兵废导鉴不听南蛮校尉陶称【南蛮校尉武帝初置于襄阳后治江陵】侃之子也以亮谋语导【语牛倨翻】或劝导密为之备导曰吾与元规休戚是同悠悠之谈宜絶智者之口【言智者之口不宜亦传道悠悠之谈】即如君言元规若来吾便角巾还第复何惧哉【复扶又翻】又与称书以为庾公帝之元舅宜善事之【此导之识量所以为逺也】征西参军孙盛密谏亮曰王公常有世外之怀【言导心常欲谢事优游于人世之外】岂肻为凡人事邪此必佞邪之徒欲闲内外耳亮乃止【庾亮之谋微郗鉴拒之于外孙盛谏止于内必再乱天下矣闲古苋翻】盛楚之孙也【孙楚晋初名士】是时亮虽居外镇而遥执朝廷之权既据上流拥彊兵趋势者多归之【趋七喻翻】导内不能平常遇西风尘起【常当作尝】举扇自蔽徐曰元规尘汚人【汚乌故翻史言导不平之心不能自禁于言语之间者惟此而已】导以江夏李充为丞相掾【夏户雅翻掾俞绢翻】充以时俗崇尚浮虚乃着学箴以为老子云絶仁弃义民复孝慈岂仁义之道絶然后孝慈乃生哉葢患乎怀仁义者寡而利仁义者众将寄责于圣人而遗累乎陈迹也【累力瑞翻】凡人见形者众及道者鲜【鲜息浅翻】逐迹逾笃离本逾逺【离力智翻】故作学箴以祛其蔽【祛邱于翻攘却也】曰名之攸彰道之攸废乃损所隆乃崇所替非仁无以长物【长丁丈翻今知两翻】非义无以齐耻仁义固不可逺去其害仁义者而已【逺于愿翻去羌吕翻】　汉李奕从兄广汉太守干告大臣谋废立【从才用翻】秋七月汉主寿使其子广与大臣盟于前殿徙干为汉嘉太守以李闳为荆州刺史镇巴郡闳恭之子也【恭李攀之弟见八十四卷惠帝永宁元年】八月蜀中久雨百姓饥疫寿命羣臣极言得失龚壮上封事称陛下起兵之初上指星辰昭告天地歃血盟众举国称藩【谓将称藩于晋也歃色洽翻】天应人恱大功克集而论者未谕权宜称制【谓寿即皇帝位也】今淫雨百日饥疫并臻天其或者将以监示陛下故也【监古陷翻】愚谓宜遵前盟推奉建康彼必不爱髙爵重位以报大功虽降阶一等【王降皇帝一等】而子孙无穷永保福祚不亦休哉论者或言二州附晋则荣【二州谓梁益也】六郡人事之不便昔公孙述在蜀羁客用事【荆邯王元田戎延岑皆羁客也】刘备在蜀楚士多贵【厐统黄忠董和刘巴马良兄弟吕乂廖立李严杨仪魏延蒋琬费袆董允等皆楚士也】及吴邓西伐【吴邓吴汉邓艾也】举国屠灭宁分客主论者不达安固之基茍惜名位以为刘氏守令方仕州郡曾不知彼乃国亡主易岂同今日义举主荣臣显哉【举国奉晋为义举晋加以宠秩则主荣臣显】论者又谓臣当为法正【法正啓刘备以取成都壮亦教夀取李期故论者以比之】臣蒙陛下大恩恣臣所安至于荣禄无问汉晋臣皆不处复何为效法正乎寿省书内慙【处昌吕翻复扶又翻省悉景翻】秘而不宣　九月汉仆射任顔谋反诛顔任太后之弟也汉主寿因尽诛成主雄诸子【任后雄之正室也夀以任顔之反必以立诸甥为主故尽诛雄诸子以絶人望任音壬】　冬十月光禄勲顔含以老逊位【引年致仕也】论者以王导帝之师傅名位隆重百僚宜为降礼【降礼谓拜之为于伪翻下同】太常冯怀以问含含曰王公虽贵重理无偏敬【臣子惟拜君父施之于导则为偏敬偏不正也】降礼之言或是诸君事宜鄙人老矣不识时务既而告人曰吾闻伐国不问仁人【董仲舒曰昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉】向冯祖思问佞于我【冯怀字祖思】我岂有邪徳乎郭璞尝遇含欲为之筮【因舍请老并及辞郭璞事以见其有识有守】含曰年在天位在人修已而天不与者命也守道而人不知者性也自有性命无劳着【蓍升脂翻】致仕二十余年年九十三而卒　代王翳槐之弟什翼犍质于赵【为质见九十四卷咸和四年犍居言翻质音至】翳槐疾病命诸大人立之翳槐卒诸大人梁葢等以新有大故【有大防谓之大故滕文公曰今也不幸至于大故】什翼犍在逺来未可必比其至恐有变乱谋更立君【比必寐翻更古衡翻】而翳槐次弟屈刚猛多诈不如屈弟孤仁厚乃相与杀屈而立孤孤不可自诣邺迎什翼犍请身留为质【质音至】赵王虎义而俱遣之十一月什翼犍即代王位于繁畤北【繁畤县属雁门郡畤音止】改元曰建国分国之半以与孤初代王猗卢既卒国多内难部落离散【事见八十九卷愍帝建兴四年难乃旦翻】拓跋氏寖衰及什翼犍立雄勇有智畧能修祖业国人附之始置百官分掌众务以代人燕凤为长史许谦为郎中令始制反逆杀人姧盗之法号令明白政事清简无系讯连逮之烦百姓安之于是东自濊貊【濊音秽貊莫白翻】西及破落那【新唐书西域传曰寜逺者本拔汗那或曰泼汗元魏时谓之破落那去长安八千里居西鞬城在真珠河之北】南距阴山北尽沙漠率皆归服有众数十万人【史言代复彊】　十二月段辽自密云山遣使求迎于赵【使疏吏翻下同】既而中悔复遣使求迎于燕【复扶又翻】赵王虎遣征东将军麻秋帅众三万迎之【帅读曰率下同】敕秋曰受降如受敌不可轻也【降戸江翻】以尚书左丞阳裕辽之故臣使为秋司马燕王皝自帅诸军迎辽【帅读曰率】辽密与燕谋覆赵军皝遣慕容恪伏精兵七千于密云山大败麻秋于三藏口【水经注安州东有武列水其水三川泒合西源曰西藏水西南流而东藏水注之水出东溪西南流出谷与中藏水合水导中溪南流出谷南注东藏水东藏水又南右入西藏水故目其川曰三藏川魏收地形志曰皇兴二年置安州统密云等郡隋废郡为密云县唐为檀州治所败补迈翻】死者什六七秋步走得免阳裕为燕所执赵将军范阳鲜于亮失马步缘山不能进因止端坐燕兵环之【环音宦】叱令起亮曰身是贵人义不为小人所屈汝曹能杀亟杀不能则去亮仪观丰伟【观古玩翻】声气雄厉燕兵惮之不敢杀以白皝皝以马迎之与语大恱用为左常侍【晋制诸王国大国置左右常侍】以崔毖之女妻之【妻七细翻】皝尽得段辽之众待辽以上宾之礼以阳裕为郎中令赵王虎闻麻秋败怒削其官爵
