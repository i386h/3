<!-- { "loadSidebar": true } -->
　　恩尽诚于人而人莫之诚卒于功名不遂容身无所【卒子恤翻】由不得其道故也
　　三月戊午遣侍中王坦之征大司马温入辅温复辞【复扶又翻】　秦王坚诏关东之民学通一经才成一艺者在所以礼送之在官百石以上学不通一经才不成一艺者罢遣还民【苻坚之政如此而犹不能终况不及苻坚者乎】　夏四月徙海西公于吴县西柴里敕吴国内史刁彞防卫又遣御史顾允监察之【监工衔翻】彞协之子也【刁协元帝信用之】　六月癸酉秦以王猛为丞相中书监尚书令太子太傅司校尉特进常侍持节将军矦如故【仍带特进散骑常侍使持节车骑大将军清河郡矦印绶也】阳平公融为使持节都督六州诸军事镇东大将军冀州牧【代王猛镇邺使疏吏翻】　庾希庾邈与故青州刺史武沈之子遵聚众夜入京口城【沈持林翻】晋陵太守卞逾城奔曲阿【丁含翻沈约曰呉时分无锡以西为毗陵郡治丹徒后复还毗陵东海王越世子名毗东海国故食毗陵永嘉五年改为晋陵大兴初郡及丹徒县悉治京口】希诈称受海西公密防诛大司马温建康震扰内外戒严卞发诸县兵二千人击希希败闭城自守温遣东海内史周少孙讨之【元帝割吴郡海虞县之北境为东海郡】秋七月壬辰拔其城擒希邈及其亲党皆斩之【庾亮之后灭矣】壸之子也【卞壸事元明二帝死于苏峻之难】　甲寅帝不豫急召大司马温入辅一日一夜发四诏温辞不至初帝为会稽王娶王述从妹为妃生世子道生及弟俞生道生疎躁无行【从才用翻行下孟翻】母子皆以幽废死余三子郁朱生天流皆早夭【夭于绍翻】诸姬絶孕将十年王使善相者视之【孕以证翻相息亮翻下同】皆曰非其人又使视诸婢媵【媵以证翻卑女为婢婢女之下者送女从嫁曰媵】有李陵容者在织坊中黑而长宫人谓之昆仑【谓其人如昆仑也昆仑国在南海外仑卢昆翻】相者惊曰此其人也王召之侍寝生子昌明及道子【晋书曰初简文帝见防曰晋祚尽昌明及孝武帝之在孕也李太后梦神人谓之曰汝生男以昌明为字及产东方始明因以为名焉帝后悟乃流涕及孝武帝崩晋自此倾矣】己未立昌明为皇太子生十年矣以道子为琅邪王领会稽国以奉帝母郑太妃之祀【帝封琅邪王所生母郑夫人薨固请服重徙封防稽王追号郑夫人为会稽太妃会工外翻】遗诏大司马温依周公居摄故事又曰少子可辅者辅之如不可君自取之【用汉昭烈属诸葛亮之言少诗照翻】侍中王坦之自持诏入于帝前毁之帝曰天下傥来之运卿何所嫌坦之曰天下宣元之天下【宣帝肇基帝业元帝中兴故云然】陛下何得専之帝乃使坦之改诏曰家国事一禀大司马如诸葛武侯王丞相故事【王丞相导也】是日帝崩【年五十三】羣臣疑惑未敢立嗣或曰当须大司马处分【处昌吕翻分扶问翻】尚书仆射王彪之正色曰天子崩太子代立大司马何容得异若先面谘必反为所责朝议乃定【朝直遥翻】太子即皇帝位大赦崇徳太后令【康献褚太后既归政于穆帝居崇徳宫及哀帝海西公之世复临朝称制海西既废简文即位尊后为崇徳太后】以帝冲防加在谅闇【阇音阴】令温依周公居摄故事事已施行王彪之曰此异常大事大司马必当固让使万机停滞稽废山陵未敢奉令谨具封还事遂不行【此事即封还诏书之始也】温望简文临终禅位于己不尔便当居摄既不副所望甚愤怨与弟冲书曰遗诏使吾依武侯王公故事耳温疑王坦之谢安所为心衔之诏谢安征温入辅温又辞　八月秦丞相猛至长安复加都督中外诸军事【复扶又翻】猛辞曰元相之重储傅之尊端右事繁京牧任大总督戎机出纳帝命【元相丞相也储傅太子太傅也端右尚书令也京牧司校尉也总督戎机都督中外诸军事也出纳帝命中书监常侍之职也】文武两寄巨细并关以伊吕萧邓之贤尚不能兼【谓伊尹吕望萧何邓禹也】况臣猛之无似【无似犹言不肖也】章三四上【上时掌翻】秦王坚不许曰朕方混壹四海非卿无可委者卿之不得辞宰相犹朕不得辞天下也猛为相坚端拱于上百官总已于下军国内外之事无不由之猛刚明清肃善恶着白放黜尸素【尸素尸位素餐者也】显拔幽滞劝课农桑练习军旅官必当才刑必当罪由是国富兵彊战无不克秦国大治【治直吏翻】坚敕太子宏及长乐公丕等曰汝事王公如事我也【乐音洛】阳平公融在冀州髙选纲纪【纲纪谓官属纲纪众事者也】以尚书郎房黙河间相申绍为治中别驾【姓谱房姓本自丹朱舜封为房邑矦子陵以父封为氏】清河崔宏为州从事管记室融年少为政好新竒贵苛察申绍数规正【少诗照翻好呼到翻数所角翻下同】导以寛和融虽敬之未能尽从后绍出为济北太守【济子礼翻】融屡以过失闻数致谴让乃自恨不用绍言融尝坐擅起学舎为有司所纠遣主簿李纂诣长安自理纂忧惧道卒【卒子恤翻】融问申绍谁可使者绍曰燕尚书郎髙泰清辩有胆智可使也先是丞相猛及融屡辟泰泰不起【先悉荐翻】至是融谓泰曰君子救人之急卿不得复辞【复扶又翻】泰乃从命至长安猛见之笑曰髙子伯于今乃来何其遟也【髙泰字子伯】泰曰罪人来就刑何问遟速猛曰何谓也泰曰昔鲁僖公以泮宫发颂【诗鲁颂泮水颂僖公能脩泮宫也】齐宣王以稷下垂声【史记齐宣王喜文学游説之士驺衍淳于髠田骈慎到接子环渊之徒七十六人皆赐列第稷下学士且数百千人刘向别録曰齐有稷门城门也谈説之士期会于稷下也虞喜曰齐有稷山立馆其下以待游士】今阳平公开建学宫追踪齐鲁未闻明诏褒美乃更烦有司举劾【劾户槩翻又户得翻】明公阿衡圣朝惩劝如此下吏何所逃其罪乎猛曰是吾过也事遂得释猛因叹曰髙子伯岂阳平所宜吏乎言于秦王坚坚召见悦之问以为治之本对曰治本在得人得人在审举审举在核真未有官得其人而国家不治者也【治直吏翻】坚曰可谓辞简而理博矣以为尚书郎泰固请还州【还冀州也】坚许之　九月追尊故会稽王妃王氏曰顺皇后【即王述从妹也会工外翻】尊帝母李氏为淑妃　冬十月丁卯葬简文帝于髙平陵　彭城妖人卢悚【晋氏南渡侨置彭城郡于晋陵界妖于骄翻】自称大道祭酒事之者八百余家十一月遣弟子许龙如吴晨到海西公门称太后密诏奉迎兴复公初欲从之纳保母谏而止龙曰大事垂捷焉用儿女子言乎【焉于防翻】公曰我得罪于此幸蒙寛宥岂敢妄动且太后有诏便应官属来何独使汝也汝必为乱因叱左右缚之龙惧而走甲午悚帅众三百人晨攻广莫门【广莫门建康城北门也帅读曰率下同】诈称海西公还由云龙门突入殿庭【云龙门建康宫门也】略取武库甲仗门下吏士骇愕不知所为【吏士守卫云龙门者也】游击将军毛安之闻难帅众直入云龙门【难乃旦翻帅读曰率】手自奋击左卫将军殷康中领军桓秘入止车门与安之并力讨诛之并党与死者数百人海西公深虑横祸【横户孟翻】专饮酒恣声色有子不育时人怜之朝廷知其安于屈辱故不复为虞【虞防也备也复扶又翻】　秦都督北蕃诸军事镇北大将军开府仪同三司朔方桓矦梁平老卒平老在镇十余年鲜卑匈奴惮而爱之【平老镇朔方始一百卷穆帝升平三年】　三吴大旱人多饿死【吴郡呉兴义兴为三吴注已见前】
　　烈宗孝武皇帝上之上【讳曜字昌明简文帝第三子諡法五宗安之曰孝克定祸乱曰武】
