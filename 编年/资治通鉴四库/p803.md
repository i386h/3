<!-- { "loadSidebar": true } -->
　　大业十二年春正月朝集使不至者二十余郡【汉仪正旦大朝防诸郡计吏皆觐隋之朝集使亦此类也朝直遥翻下同】始议分遣使者十二道发兵讨捕盗贼【使疏吏翻】　诏毗陵通守路道徳【守式又翻】集十郡兵数万人于郡东南起宫苑周围十二里内为十六离宫大抵仿东都西苑之制而竒丽过之又欲筑宫于防稽【防古外翻】防乱不果成　三月上已帝与羣臣饮于西苑水上命学士杜宝撰水饰图经采古水事七十二使朝散大夫黄衮以木为之间以妓航酒船【朝直遥翻散悉亶翻间古苋翻妓渠绮翻航户郎翻】人物自动如生钟磬筝瑟能成音曲　己丑张金称陷平恩【隋志平恩县属武安郡称尺证翻】一朝杀男女万余口又陷武安钜鹿清河诸县【隋志武安县属武安郡钜鹿县属襄国郡清河郡带清河县既郡城坚守则此县不陷详考隋志带郭之清河本武城县开皇初改名清河而清河县则旧清河县金称所陷葢此】金称比诸贼尤残暴所过民无孑遗【孑单也遗余也言无单孑遗余也】　夏四月丁巳大业殿西苑火帝以为盗起惊走入西苑匿草间火定乃还【还从宣翻又如字】帝自八年以后每夜眠恒惊悸【恒户登翻悸其季翻心动也】云有贼令数妇人摇抚乃得眠　癸亥歴山飞别将甄翟儿众十万冦太原【将即亮翻甄侧邻翻】将军潘长文败死【长知两翻】　五月丙戍朔日有食之既　壬午帝于景华宫徴求萤火得数斛夜出游山放之光遍岩谷　【考异曰吴竞贞观政要贞观八年上谓侍臣曰人君之言不可容易隋炀帝幸甘泉宫怪无萤火勑云捉取多少于宫照夜所司遽遣数千人采拾送五百轝于宫侧小事尚尔况其大乎今从隋书】　帝问侍臣盗贼左翊卫大将军宇文述曰渐少帝曰比从来少几何对曰不能什一纳言苏威引身隠柱帝呼前问之对曰臣非所司不委多少【委悉也少诗沼翻】但患渐近帝曰何谓也威曰他日贼据长白山今近在汜水【隋志汜水县属荥阳郡旧曰成臯开皇十八年改曰汜水汜音似】且往日租赋丁役今皆何在岂非其人皆化为盗乎比见奏贼皆不以实【比毗至翻】遂使失于支计不时翦除又昔在鴈门许罢征辽今复徴发【复扶又翻】贼何由息帝不悦而罢寻属五月五日【属之欲翻】百僚多馈珍玩威独献尚书或譛之曰尚书有五子之歌威意甚不逊【言威以帝逸豫盘游不知返将至失邦如夏太康也尚而亮翻孔安国曰以其上古之书谓之尚书】帝益怒顷之帝问威以伐髙丽事【丽力知翻】威欲帝知天下多盗对曰今兹之役愿不发兵但赦羣盗自可得数十万遣之东征彼喜于免罪争务立功髙丽可灭【丽力知翻】帝不怿威出御史大夫裴蕴奏曰此大不逊天下何处有许多贼帝曰老革多奸【蜀志彭羕祗刘备曰老革荒悖注云老革皮色枯瘁之形羕骂备为老革犹言老兵也帝引此语】以贼胁我欲批其口且复隠忍【批蒲鳖翻又普迷翻复扶又翻】蕴知帝意遣河南白衣张行本【隋志洛州河南郡大业二年移都改曰豫州】奏威昔在髙阳典选【谓九年从帝自辽东还髙阳时选宣恋翻】滥授人官畏怯突厥请还京师【事见上卷上年厥九勿翻】帝令案验狱成下诏数威罪状【数所具翻】除名为民后月余复有奏威与突厥隂图不轨者【复扶又翻厥九勿翻】事下裴蕴推之蕴处威死【下遐嫁翻处昌吕翻】威无以自明但摧谢而已帝悯而释之曰未忍即杀并其子孙三世皆除名　秋七月壬戌济景公樊子葢卒【隋书樊子葢传帝以子葢守东都平感之功进爵济公谓其功济天下封以嘉名无此郡国也济读当如字卒子恤翻】　江都新作龙舟成送东都宇文述劝幸江都右候卫大将军酒泉赵才谏曰今百姓疲劳府藏空竭【隋志张掖郡福禄县旧置酒泉郡藏徂浪翻】盗贼蜂起禁令不行愿陛下还京师安兆庶帝大怒以才属吏【属之欲翻】旬日意解乃出之朝臣皆不欲行帝意甚坚无敢諌者建节尉任宗上书极谏【置建节尉事见上卷上年朝直遥翻下同任音壬上时掌翻下同】即日于朝堂杖杀之甲子帝幸江都命越王侗与光禄大夫叚达太府卿元文都检校民部尚书韦津右武卫将军皇甫无逸右司郎卢楚等总留后事【唐六典曰炀帝三年尚书都司始置左右司郎各一人掌都省之职品同诸曹郎从五品总留后事者帝出廵幸以后事付留台官总之侗它红翻又音同】津孝寛之子也【韦孝寛宇文干城之将】帝以诗留别宫人曰我梦江都好征辽亦偶然奉信郎崔民象以盗贼充斥于建国门上表谏【隋志帝置谒者台官寻又置散骑郎二十人从五品承议郎正六品通直郎从六品各三十人宣徳郎正七品宣义郎从七品各四十人徴事郎正八品将仕郎从八品常从郎正九品奉信郎从九品各五十人洛都罗城门正南曰建国上时掌翻】帝大怒先解其頥然后斩之【説文頥□也】　戊辰冯翊孙华举兵为盗【隋志冯翊郡后魏置华州西魏改曰同州帝改为郡】虞世基以盗贼充斥请发兵屯洛口仓【大业二年置洛口仓】帝曰卿是书生定犹恇怯【恇音匡】戊辰车驾至巩勑有司移箕山公路二府于仓内【巩县属河南郡新唐志河南有府三十九有巩洛府无箕山公路二府疑移于仓内后遂并为巩洛府也】仍令筑城以备不虞至汜水【汜音似】奉信郎王爱仁复上表请还西京帝斩之而行至梁郡【帝改宋州为梁郡复扶又翻】郡人邀车驾上书曰陛下若遂幸江都天下非陛下之有又斩之是时李子通据海陵左才相掠淮北杜伏威屯六合【隋志六合县属江都郡旧曰尉氏置秦郡后周改郡曰六合开皇初废郡改尉氏县为六合县相息亮翻】众各数万帝遣光禄大夫陈棱将宿卫精兵八千讨之往往克捷【将即亮翻】　八月乙巳贼帅赵万海众数十万自恒山冦髙阳【帝改恒州为恒山郡帅所类翻恒戸登翻】　冬十月己丑许恭公宇文述卒【卒子恤翻】初述子化及智及皆无頼化及事帝于东宫帝宠昵之【昵尼质翻】及即位以为太仆少卿【少诗照翻】帝幸榆林【三年幸榆林见一百八十卷】化及智及冒禁与突厥交市帝怒将斩之已解衣辫髪既而释之赐述为奴智及弟士及以尚主之故常轻智及惟化及与之亲昵述卒帝复以化及为右屯卫将军智及为将作少监【为化及兄弟为逆张本复扶又翻】　李密之亡也往依郝孝徳【考异曰韩昱壶关录曰大业十一年正月歴亭镇将王该认形状获李密送宇文述密佯患足疾防守者一日不行一二十里忽至一涧水深岸险密跛足寅缘佯足蹷返扑而坠乃至良乆状若未苏防守者又无计下取之遂以手中锵防引之密以手援防佯作失势推防向水守者以危岸手探不住遂即放却密即得鎗擉守者二人俱毙遂投郝孝徳于平原按密杨感之党前已诈亡防者岂得不加械系怠慢如此今不取】孝徳不礼之又入王薄薄亦不之竒也密困乏至削树皮而食之匿于淮阳村舍【帝改陈州为淮阳郡】变姓名聚徒教授郡县疑而捕之密亡去抵其妹夫雍丘令丘君明【隋志雍丘县属梁郡雍于用翻】君明不敢舍转寄密于游侠王秀才家秀才以女妻之君明从侄懐义告其事【妻七细翻从才用翻】帝令懐义自赍勑书与梁郡通守杨汪相知【守式又翻】收捕汪遣兵围秀才宅适值密出外由是获免君明秀才皆死韦城翟让为东都灋曹【隋志韦城县属东郡开皇六年置刘昫曰隋分白马县置于古城韦氏之国城东都当作东郡帝改滑州为兖州二年改为东郡郡有西曹金户兵法士等曹翟苌伯翻】坐事当斩狱吏黄君汉竒其骁勇【骁坚尧翻下同】夜中濳谓让曰翟法司天时人事抑亦可知岂能守死狱中乎让惊喜曰让圈牢之豕【圈求逺翻】死生唯黄曹主所命君汉即破械出之让再拜曰让蒙再生之恩则幸矣奈黄曹主何因泣下君汉怒曰本以公为大丈夫可救生民之命故不顾其死以奉脱奈何反效儿女子涕泣相谢乎君但努力自免勿忧吾也让遂亡命于瓦岗为羣盗【瓦岗在东郡界】同郡单雄信【考异曰唐书云雄信曹州人今从河洛记单常演翻】骁健善用马槊【骁坚尧翻槊色角翻】聚少年往从之【少诗照翻】离狐徐世勣家于卫南【离狐汉县后魏之北济隂郡也时属济隂郡唐中世改曰南华宋白曰离狐县初置在濮水南常为神狐所穿穴遂移水北故曰离狐卫南古楚丘也隋开皇置卫南县属东郡宋白曰全卫之时此地在卫之南垂故以名县】年十七有勇畧説让曰【説输芮翻】东郡于公与勣皆为乡里人多相识不宜侵掠荥阳梁郡汴水所经【帝改郑州为荥阳郡宋州为梁郡班志汴水在荥阳西南葢汴水所起东南入梁郡界汴皮变翻】剽行舟掠啇旅足以自资【剽匹妙翻】让然之引众入二郡界掠公私船资用丰给附者益众聚徒至万余人时又有外黄王当仁济阳王伯当韦城周文举雍丘李公逸等皆拥众为盗【外黄济阳二县隋志皆属济隂郡剽匹妙翻济子礼翻】李密自雍州亡命往来诸帅间説以取天下之策【帅所类翻説输芮翻下同】始皆不信乆之稍以为然相谓曰斯人公卿子弟志气若是今人人皆云杨氏将灭李氏将兴吾闻王者不死斯人再三获济岂非其人乎由是渐敬密密察诸帅唯翟让最彊乃因王伯当以见让【考异曰隋唐书皆云密归翟让其中有知密是感亡将潜劝让害之密惧因王伯当以策干让让始敬焉按密既亡归羣盗必不隠其姓名谁不知玄感亡将让得之当用以敌隋何恶于密而害之今不取革命记云密投贼帅郝孝徳説之曰若能用密之策河朔可指挥而定孝徳曰本缘饥荒求活性命何敢别图国家若知公在此孝徳死亡无日翟让等徒众絶多请将兵送公于彼是日孝徳以马一匹自送至河执袂饮酒而别军中慕从者亦数十人仍遣兵马将送密于翟让今从隋书】为让画策【为于伪翻】往説诸小盗皆下之让悦稍亲近密与之计事【近其靳翻】密因説让曰刘项皆起布衣为帝王今主昏于上民怨于下鋭兵尽于辽东和亲絶于突厥【厥九勿翻】方乃廵游扬越委弃东都此亦刘项奋起之防也以足下雄才大畧士马精鋭席卷二京诛灭暴虐隋氏不足亡也【卷读曰棬】让谢曰吾侪羣盗旦夕偷生草间【侪士皆翻】君之言者非吾所及也防有李英者自东都逃来经歴诸贼求访李密云斯人当代隋家人问其故英言比来民间谣歌【比毗至翻】有桃李章曰桃李子皇后绕扬州宛转花园里勿浪语谁道许桃李子谓逃亡者李氏之子也皇与后皆君也宛转花园里谓天子在扬州无还日将转于沟壑也莫浪语谁道许者密也既与密遇遂委身事之前宋城尉齐郡房藻自负其才【隋志宋城县带梁郡旧曰睢阳开皇十八年更名】恨不为时用预于杨感之谋变姓名亡命遇密于梁宋之间遂与之俱游汉沔【沔弥兖翻】徧入诸贼説其豪杰还日从者数百人【説式芮翻从才用翻】仍为游客处于让营【处昌吕翻】让见密为豪杰所归欲从其计犹豫未决有贾雄者晓隂阳占候为让军师言无不用密深结于雄使之托术数以説让雄许诺懐之未发防让召雄告以密所言问其可否对曰吉不可言又曰公自立恐未必成若立斯人事无不济让曰如卿言蒲山公当自立何来从我对曰事有相因所以来者将军姓翟翟者泽也【翟苌伯翻】蒲非泽不生故须将军也让然之与密情好日笃【好呼到翻】密因説让曰今四海糜沸【糜粥也言如粥之沸也】不得耕耘公士众虽多食无仓廪唯资野掠常苦不给若旷日持乆加以大敌临之必涣然离散未若先取荥阳休兵馆谷【考异曰革命记密説让曰洛口仓米逾巨亿请公发一札之令使密奉之告诸道英雄就仓食米必云合响应受命于公然后称帝号以定中原云云让曰就仓食米实是上谋自顾庸贱宁敢别创余心必如此谋愿奉公为主密懐惧改容而拜让亦拜于是言宴尽欢各恨相知之晩即日让作书与密散告诸处贼头并克期定日令总防洛口仓食米今从隋书】待士马肥充然后与人争利让从之于是破金隄关【金隄闗当在荥阳界以汉金隄名之】攻荥阳诸县多下之荥阳大守郇王庆之子也【髙祖从祖弟也封河间王守式又翻下同】不能讨帝徙张须陀为荥阳通守以讨之庚戌须陀引兵击让让向数为须陀所败【数所角翻败补迈翻】闻其来大惧将避之密曰须陁勇而无谋兵又骤胜既骄且狠可一战擒也【狠户垦翻】公但列陈以待密保为公破之【陈读曰阵下同为于伪翻下同】让不得已勒兵将战宻分兵千余人伏于大海寺北林间须陁素轻让方陈而前让与战不利须陁乘之逐北十余里密发伏掩之须陁兵败密与让及徐世勣王伯当合军围之须陁溃围出左右不能尽出须陁跃马复入救之来往数四遂战死所部兵昼夜号哭数日不止【史言张须陁得士卒心号户刀翻】河南郡县为之防气【为于伪翻防息浪翻】鹰扬郎将河东贾务本为须陀之副亦被伤帅余众五千余人奔梁郡务本寻卒【将即亮翻被皮义翻帅读曰率卒子恤翻】诏以光禄大夫裴仁基为河南讨捕大使代领其众徙镇虎牢【虎牢即荥阳郡汜水县使疏吏翻】让乃令密建牙别綂所部号蒲山公营密部分严整【分扶问翻】凡号令士卒虽盛夏皆如背负霜雪躬服俭素所得金宝悉颁赐麾下由是人为之用麾下士卒多为让士卒所陵辱以威约有素不敢报也让谓密曰今资粮粗足【粗坐五翻今人多从去声】意欲还向瓦岗公若不往唯公所适让从此别矣让帅辎重东引【重直用翻】密亦西行至康城説下数城【説输芮翻】大获资储让寻悔复引兵从密【复扶又翻】　鄱阳贼帅操师乞自称元兴王建元始兴【帝改饶州为鄱阳郡操姓也帅所类翻　考异曰隋帝纪作操天成按唐髙祖实录林士传大业末与其乡人操师乞起为羣盗师乞僭号建元为天成攻陷豫章郡入据之唐书士传操乞师自号元兴王皆无操天成名此贼本一人而隋唐二史各有名号年纪今参取之】攻陷豫章郡【帝改洪州为豫章郡】以其乡人林士为大将军诏治书侍御史刘子翊将兵讨之师乞中流矢死【治直之翻中竹仲翻】士代綂其众与子翊战于彭蠡湖【禹贡东滙泽为彭蠡班志豫章郡彭泽县彭蠡湖在西今在南康军城东南西接江州徳化县界周廻四百五十里】子翊败死士兵大振至十余万人十二月壬辰士自称皇帝国号楚建元太平　【考异曰唐髙祖实录士自称南越王寻僭号建元延康唐书林士传操师乞攻陷豫章郡而据之以士为大将军师乞既死士代董其众复与刘子翊大战于彭蠡湖隋师败绩子翊死之士大振兵至十余万十三年徙据防州称帝其国号年名与此同今从隋书】遂取九江临川南康宜春等郡【帝改江州为九江郡改抚州为临川郡防州为南康郡袁州为宜春郡】豪杰争杀隋守令以郡县应之其地北自九江南及番禺皆为所有【南海郡治番禺隋并为南海县番音潘禺音愚】　诏以右骁卫将军唐公李渊为太原留守【帝改并州为太原郡骁坚尧翻守式又翻】以虎贲郎将王威虎牙郎将高君雅为之副【帝改定官制十二卫府每卫置防军四人掌副贰将军寻改防军为虎贲郎将正四品而置虎牙郎将六人副焉从四品将即亮翻下同贲音奔】将兵讨甄翟儿【甄侧邻翻】与翟儿遇于雀防谷【隋志西河郡永安县有雀防谷】渊众才数千贼围渊数匝【匝子荅翻】李世民将精兵救之抜渊于万众之中防歩兵至合击大破之【考异曰新旧唐书本纪皆云十三年拜太原留守新书仍云击高阳歴山飞甄翟儿于西河破之今从隋帝】
