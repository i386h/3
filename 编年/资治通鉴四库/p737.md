<!-- { "loadSidebar": true } -->
　　师五万发建康上幸冶城寺送之　甲戌齐主如晋阳王琳在白水浦周文育侯安都徐敬成许王子晋以
　　厚赂子晋乃伪以小船依防而钓【防音榻】夜载之上岸入深草中歩投陈军还建康自劾上引见并宥之【上时掌翻劾户槩翻又户得翻见贤遍翻】戊寅复其本官【文育安都败军而不诛遽复其官何也二人当时名将诛之则无以为用故也】　谢哲返命王琳请还湘州诏追众军还癸未众军至自大雷　九月甲申周封少师元罗为韩国公以绍魏后【江陵之陷元罗还魏】　丁未周王如同州冬十月辛酉还长安　余孝顷之弟孝劢及子公飏犹据旧栅不下【新吴旧栅也劢音迈飏余章翻】庚午诏开府仪同三司周文育都督众军出豫章讨之　齐三台成更名铜爵曰金凤金虎曰圣应氷井曰崇光【魏武筑三台于邺城西北皆因城为之基中曰铜爵台高十丈石虎更増二丈南曰金虎台北曰氷井台皆高八丈更工衡翻】十一月甲午齐主至邺大赦齐主游三台戱以槊刺都督尉子辉应手而毙【槊色角翻刺七亦翻考异曰北史作子耀今从北齐书典略】常山王演以帝沈湎忧愤形于颜色帝觉之曰但令汝在我何为不纵乐【沈持林翻乐音洛】演唯涕泣拜伏竟无所言帝亦大悲抵杯于地曰汝似嫌我如是自今敢进酒者斩之因取所御杯尽壊弃【壊音怪】未几沈湎益甚或于诸贵戚家角力批拉【几居岂翻沈持林翻批自结翻又偏迷翻手击也拉卢合翻】不限贵贱唯演至则内外肃然演又宻撰事条将谏其友王晞以为不可【诸王宫寮有师有反】演不从因间极言【间古苋翻】遂逢大怒演性颇严尚书郎中剖断有失【断丁乱翻】辄加捶楚令史奸慝即考竟【演为尚书令故然捶止橤翻】帝乃立演于前以刀镮拟脇【以刀镮拟演脇示将筑杀之】召被演罚者【被皮义翻】临以白刃求演之短咸无所陈乃释之晞昕之弟也【王昕见下昕许斤翻】帝疑演假辞于晞以谏欲杀之王私谓晞曰【王即演也通鉴因齐史修治有未纯者耳】王博士明日当作一条事为欲相活【为于伪翻】亦图自全宜深体勿怪乃于众中杖晞二十帝寻发怒闻晞得杖以故不杀【以其得杖之故谓非敎演为之遂不杀】髠鞭配甲坊居三年演又因谏争大被敺挞【争读曰诤被皮义翻敺乌口翻　考异曰北史孝昭纪云文宣赐帝魏时宫人醒而忘之谓帝擅取遂令刀镮乱筑因此致困今从北史王晞传】闭口不食太后日夜涕泣帝不知所为曰傥小儿死奈我老母何于是数往问演疾谓曰努力彊食【数所角翻彊其两翻下强坐同】当以王晞还汝乃释晞令诣演演抱晞曰吾气息惙然【惙丑捩翻类篇曰困劣也】恐不复相见【复扶又翻】晞流涕曰天道神明岂令殿下遂毙此舍【言天道福善祸淫不应使演遂死于此】至尊亲为人兄尊为人主安可与计【言难与计是非也】殿下不食太后亦不食殿下纵不自惜独不念太后乎言未卒演强坐而饭【卒子恤翻饭扶晩翻】晞由是免徒【配甲坊徒刑也由此得免】还为王友及演录尚书事除官者皆诣演谢去必辞晞言于演曰受爵天朝拜恩私第【晋羊祜之言朝直遥翻】自古以为不可宜一切约絶演从之乆之演从容谓晞曰主上起居不恒卿宜耳目所具吾岂可以前逢一怒遂尔结舌卿宜为譔谏草【从千容翻恒户登翻为于伪翻】吾当伺便极谏【伺相吏翻】晞遂条十余事以呈因谓演曰今朝廷所恃者惟殿下乃欲学匹夫耿介轻一朝之命狂药令人不自觉【狂药谓酒也】刀箭岂复识亲踈【复扶又翻】一旦祸出理外将奈殿下家业何奈皇太后何演欷歔不自胜【欷音希又许气翻歔音虚胜音升】曰乃至是乎明日见晞曰吾长夜乆思今遂息意即命火对晞焚之【焚谏草也】后复承间苦谏帝使力士反接【复扶又翻间古苋翻反接两手向后也】防白刄注颈骂曰小子何知是谁教汝演曰天下噤口非臣谁敢有言帝趣杖乱捶之数十【噤巨禁翻趣读曰促】会醉卧得解帝防黩之游徧于宗戚所往留连【盘乐忘返谓之留连】唯至常山第多无适而去【适欢极也】尚书左仆射崔暹屡谏演谓暹曰今太后不敢言吾兄弟杜口仆射独能犯顔内外深相感愧【常山齐之贤王文宣淫规正为多齐之史臣因其嗣祚亦多溢美观者能于辞令之间详其溢美者则几矣】太子殷自防温裕开朗礼士好学【好呼到翻】关览时政甚有美名帝常嫌太子得汉家性质不似我欲废之【鲜卑谓中国人为汉】帝登金凤台召太子使手刄囚太子恻然有难色再三不断其首帝大怒亲以马鞭撞之【断丁管翻撞直江翻】太子由是气悸语吃【悸其季翻吃居乞翻言蹇也】精神昏扰帝因酣宴屡云太子性懦社稷事重终当传位常山太子少傅魏收谓杨愔曰太子国之根本不可动摇至尊三爵之后每言传位常山令臣下疑二若其实也当决行之此言非所以为戏恐徒使国家不安愔以收言白帝帝乃止帝既残忍有司讯囚莫不严酷或烧犁耳使立其上或烧车釭【釭姑红翻车毂中铁也】使以臂贯之既不胜苦皆至诬伏【胜音升】唯三公郎中武强苏琼【三公郎自魏晋以来有之五代志后齐尚书列曹三公郎中属殿中尚书掌五时读时令诸曹囚帐断罪赦日建金鸡等事刘昫曰武强汉武隧县属河间国晋改曰武彊属安平国后魏属广宗郡又置武邑郡五代志曰齐废郡为武彊县至隋属信都郡】厯职中外所至皆以寛平为治【治直吏翻】时赵州及清河屡有人告谋反者前后皆付琼推捡事多申雪尚书崔昻谓琼曰若欲立功名当更思余理数雪反逆【数所角翻】身命何轻琼正色曰所雪者寃枉耳不纵反逆也昻大慙帝怒临漳令稽晔【晋避愍帝讳改邺为临漳寻没于石勒复曰邺东魏天平初分邺并内黄斤邱肥乡置临漳县】舍人李文思以赐臣下为奴中书侍郎彭城郑頥私诱祠部尚书王昕曰自古无朝士为奴者昕曰箕子为之奴【此论语孔子之言郑頥诱王昕使言而陷之邦无道危行言孙圣人包周身之防也如此诱音酉朝直遥翻下同】頥以白帝曰王元景比陛下于纣【王昕字元景以字行】帝衔之顷之帝与朝臣酣饮昕称疾不至帝遣骑执之【骑奇寄翻】见方摇膝吟咏遂斩于殿前投尸漳水齐主北筑长城南助萧庄士马死者以数十万计重以修筑台殿【重直用翻】赐与无节府藏之积不足以供【藏徂浪翻】乃减百官之禄撤军人常廪并省州郡县镇戍之职以莭费用焉　十二月庚寅齐以可朱浑道元为太师尉粲为太尉冀州刺史段韶为司空常山王演为大司马长广王湛为司徒　壬午周大赦　齐主如北城因视永安简平王浚上党刚肃王涣于地牢帝临穴讴歌令浚等和之浚等惶怖且悲不觉声颤【和胡卧翻怖普布翻颤之膳翻】帝怆然为之下泣【为于伪翻泣泪也】将赦之长广王湛素与浚不睦进曰猛虎安可出穴帝黙然浚等闻之呼湛小字曰歩落稽皇天见汝帝亦以浚与涣皆有雄略恐为后害乃自刺涣又使壮士刘桃枝就笼乱刺【刺七亦翻】槊毎下【槊色角翻】浚涣辄以手拉折之号哭呼天【史言浚涣之多力折而设翻号户髙翻】于是薪火乱投烧杀之填以土石后出之皮发皆尽尸色如炭逺近为之痛愤【为于伪翻】帝以仪同三司刘郁防杀浚以浚妃陆氏赐之冯文洛杀涣以涣妃李氏赐之【为李妃挞冯文洛张本】二人皆帝家旧奴也陆氏寻以无宠于浚得免　髙凉太守冯寳卒海隅扰乱寳妻洗氏懐集部落数州晏然其子仆生九年是嵗遣仆帅诸酋长入朝【洗息典翻帅读曰率酋慈秋翻长知两翻】诏以仆为阳春太守【五代志髙凉郡阳春县梁置阳春郡】　后梁主遣其大将军王操将兵略取王琳之长沙武陵南平等郡【琳兵东下故后梁得以乗虚取之操将即亮翻】
　　三年春正月己酉周太师防上表归政【上时掌翻】周王始亲万机军旅之事防犹总之初改都督州军事为总管【诸州总管自此始】　王琳召桂州刺史淳于量【五代志始安郡梁置桂州今为静江府】量虽与琳合而濳通于陈二月辛酉以量为开府仪同三司　壬午侯瑱引兵焚齐舟舰于合肥【舰户黯翻】　丙戌齐主于甘露寺禅居深观【据齐纪甘露寺在辽阳此鄙语所谓猕猴坐禅也】唯军国大事乃以闻尚书左仆射崔暹卒齐主幸其第哭之谓其妻李氏曰颇思暹乎对曰思之帝曰然则自往省之【省悉景翻】因手斩其妻掷首墙外　齐斛律光将骑一万【将即亮翻下同骑奇寄翻】击周开府仪同三司曹囘公斩之柏谷城主薛禹生弃城走遂取文侯镇立戍置栅而还【还从宣翻又如字】　三月戊戌齐以髙德政为尚书右仆射　吐谷浑宼周邉【吐从暾入声谷音浴】庚戌周遣大司马贺兰祥击之丙辰齐主至邺　梁永嘉王庄至郢州遣使入贡于
　　齐【使疏吏翻】王琳遣其将雷文防袭后梁监利太守蔡大有杀之【沈约曰监利县疑是吴所立晋属南郡宋属巴陵郡后梁置监利郡今监利在江陵府东南百八十里】　齐主之为魏相也【相息亮翻】胶州刺史定阳文肃侯杜弼为长史【五代志髙密郡旧置胶州唐武德五年改曰密州五代志文城郡吉昌县后魏曰定阳】帝将受禅弼谏止之【见一百六十三卷简文帝大寳元年】帝问治国当用何人【治直之翻】对曰鲜卑车马客会须用中国人帝以为讥已衔之髙德政用事弼不为之下尝于众前面折德政德政数言其短于帝弼恃旧不自疑【折之舌翻数所角翻下同高德政谗杜弼而不知杨愔之忌已杜弼恃旧而不疑德政之谗已昏昏于利欲之场祗思害人而不知其身之受害者多矣】夏帝因饮酒积其愆失遣使就州斩之【使疏吏翻】既而悔之驿追不及　闰四月戊子周命有司更定新厯【更工衡翻】丁酉遣镇北将军徐度将兵城南皖口【南皖口皖水入江之口也】
