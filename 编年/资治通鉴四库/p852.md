<!-- { "loadSidebar": true } -->
　　十一年春正月徙郐王元裕为邓王【郐工外翻】谯王元名为舒王　辛卯以吴王恪为安州都督晋王治为并州都督纪王慎为秦州都督将之官上赐书戒敕曰吾欲遗汝珍玩恐益骄奢【遗于季翻】不如得此一言耳　上作飞山宫【观明年废明德宫及飞山宫之圃院以给洛人之遭水壊庐舍者则知飞山宫亦在洛阳】庚子特进魏征上疏【上时掌翻】以为炀帝恃其富彊不虞后患穷奢极欲使百姓困穷以至身死人手社稷为墟陛下拨乱返正宜思隋之所以失我之所以得撤其峻宇安于卑宫若因基而增广袭旧而加饰此则以乱易乱殃咎必至难得易失可不念哉【易以防翻】　房龄等先受诏定律令【先悉荐翻】以为旧法兄弟异居荫不相及而谋反连坐皆死祖孙有荫而止应配流据礼论情深为未惬今定律祖孙与兄弟缘坐者俱配没从之自是比古死刑除其大半天下称赖焉龄等定律五百条立刑名二十等【笞刑五自十至于五十杖刑五自六十至于百徒刑五自一年至于三年流刑三自千里至于三千里死刑二绞斩】比隋律减大辟九十二条【辟毗亦翻】减流入徒者七十一条凡削烦去蠧变重为轻者不可胜纪【去羌吕翻胜音升】又定令一千五百九十余条武德旧制释奠于太学以周公为先圣孔子配飨龄等建议停祭周公以孔子为先圣顔囘配飨又删武德以来敕格定留七百条至是颁行之又定枷杻钳鏁杖笞皆有长短广狭之制【械其颈曰枷械其手曰杻钳以鉄刼束之也鏁以鉄琅当之也杖长三尺五寸削去节目讯杖大头径三分二厘小头一分二厘常行杖大头二分七厘小头一分七厘笞杖大头二分小头一分有半杻女九翻】自张蕴古之死【见上卷五年】法官以出罪为戒时有失入者又不加罪上尝问大理卿刘德威曰近日刑网稍密何也对曰此在主上不在羣臣人主好寛则寛好急则急律文失入减三等失出减五等今失入无辜失出更复大罪是以吏各自免竞就深文非有教使之然畏罪故耳陛下傥一断以律则此风立变矣上悦从之由是断狱平允【好呼到翻断丁乱翻】　上以汉世豫作山陵免子孙仓猝劳费又志在俭葬恐子孙从俗奢靡二月丁巳自为终制因山为陵容棺而已　甲子上行幸洛阳宫　上至显仁宫【隋志河南夀安县有显仁宫炀帝大业元年所起】官吏以缺储偫有被谴者【偫直里翻被皮义翻】魏征谏曰陛下以储偫谴官吏臣恐承风相扇异日民不聊生殆非行幸之本意也昔炀帝讽郡县献食视其丰俭以为赏罚【见一百八十三卷大业十二年】故海内叛之此陛下所亲见奈何欲效之乎上惊曰非公不闻此言因谓长孙无忌等曰朕昔过此买饭而食僦舍而宿【僦子就翻】今供顿如此岂得嫌不足乎　三月丙戌朔日有食之庚子上宴洛阳宫西苑泛积翠池【洛阳西苑北距北邙西至孝水南带洛水支渠谷洛二水防于其间虑其泛溢为三陂以御之一曰积翠二曰月陂三曰上阳苑墙周回一百二十六里】顾谓侍臣曰炀帝作此宫苑结怨于民【筑西苑见一百八十卷大业元年】今悉为我有正由宇文述虞世基裴蕴之徒内为谄谀外蔽聪明故也可不戒哉【按隋炀帝大业二年令宇文恺作洛阳西苑述恐当作恺】房龄魏征上所定新礼一百三十八篇【上时掌翻】丙午诏行之　以礼部尚书王珪为魏王泰师【唐初因魏晋之制诸王置师一人开元改曰傅】上谓泰曰汝事珪当如事我泰见珪辄先拜珪亦以师道自居珪子敬直尚南平公主【公主上女也】先是公主下嫁【先悉荐翻】皆不以妇礼事舅姑珪曰今主上钦明动循礼法吾受公主谒见岂为身荣所以成国家之美耳乃与其妻就席坐令公主执笲行盥馈之礼【笲音烦竹器也以盛枣栗腶脩盥音管以盘水沃洗手也妇以特豚馈士昏礼曰舅坐于阼阶西面姑坐于房外南面妇执笲枣栗东面拜奠于舅席讫妇又执腶脩升进北面拜奠于姑席舅姑入于室妇盥馈特豚明妇顺也右胖载之舅俎左胖载之姑俎各以南为上】是后公主始行妇礼自珪始　羣臣复请封禅【五年诸州朝集使请封禅六年文武官请今羣臣复请复扶又翻】上使秘书监顔师古等议其礼房龄裁定之　夏四月己卯魏征上疏以为人主善始者多克终者寡岂取之易而守之难乎【上时掌翻易以豉翻】盖以殷忧则竭诚以尽下【殷音隠】安逸则骄恣而轻物尽下则胡越同心轻物则六亲离德虽震之以威怒亦皆貌从而心不服故也人主诚能见可欲则思知足将兴缮则思知止处髙危则思谦降临满盈则思挹损遇逸乐则思撙节【处昌吕翻乐音洛撙慈损翻】在宴安则思后患防壅蔽则思延纳疾谗邪则思正己行爵赏则思因喜而僭施刑罚则思因怒而滥【僭僭差滥滥溢也】兼是十思而选贤任能固可以无为而治【治直之翻】又何必劳神苦体以代百司之任哉












　　资治通鉴卷一百九十四
　　钦定四库全书
　　资治通鉴卷一百九十五　宋　司马光　撰
　　胡三省　音注
　　唐纪十一【起彊圉作噩五月尽上章困敦凡三年有竒始丁酉终庚子】
　　太宗文武大圣大广孝皇帝中之上
