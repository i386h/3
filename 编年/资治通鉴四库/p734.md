<!-- { "loadSidebar": true } -->
　　公余如故　初余孝顷为豫章太守【姓谱余姓由余之后】侯瑱鎭豫章孝顷于新吴县【汉灵帝中平中立新吴县属豫章郡今洪州奉新县即其地】别立城栅与瑱相拒瑱使其从弟奫守豫章【从才用翻奫于伦翻】悉众攻孝顷久不克筑长围守之癸酉侯平发兵攻奫大掠豫章焚之奔于建康瑱众溃奔湓城依其将焦僧度僧度劝之奔齐防霸先使记室济江蔡景歴南上【济子礼翻自建康泝流至湓城为南上上时掌翻】说瑱令降瑱乃诣阙归罪霸先为之诛侯平【说式芮翻降户江翻为于伪翻】丁亥以瑱为司空南昌民熊昙朗世为郡着姓昙朗有勇力侯景之乱聚众据丰城为栅【南昌县带豫章郡吴立富城县晋武帝太康元年更名丰城县属豫章郡今县在郡城南一百五十五里昙徒含翻】世祖以为巴山太守【元帝庙号世祖】江陵陷昙朗兵力浸彊侵掠邻县侯瑱在豫章昙朗外示服从而隂图之及瑱败走昙朗获其马仗　己亥齐大赦　魏太师泰遣安州长史钳耳康买使于王琳【钳耳夷姓也出于西钳其亷翻孙愐曰钳耳西羌人自云周王季之后为防仁氐音讹为钳耳】琳遣长史席豁报之且请归世祖及愍怀太子之柩泰许之【江陵之防魏既戕元帝遂杀愍怀太子元良柩音旧】　八月己酉鄱阳王循卒于江夏弟丰城侯泰监郢州事【夏户雅翻监工衔翻】王琳使兖州刺史吴藏攻江夏不克而死【琳署藏领兖州耳】　魏太师泰北度河【据魏纪泰北廵度北河】　魏以王琳为大将军长沙郡公　魏江州刺史陆腾讨陵州叛獠【五代志隆山郡西魏置陵州今陵井监是也江州亦置于隆山郡之隆山县獠鲁皓翻】獠因山为城攻之难拔腾乃陈伎乐于城下一面【伎渠绮翻】獠弃兵携妻子临城观之腾潜师三面俱上斩首万五千级遂平之【唐柴绍破吐谷浑亦用此术上时掌翻】腾俟之孙也【陆俟事魏太武帝及文成帝之初立以子丽诛宗爱功封王】　庚申齐主将西廵百官辞于紫陌帝使矟骑围之【骑兵执矟者为矟骑矟色角翻骑竒寄翻】曰我举鞭即杀之日晏帝醉不能起黄门郎是连子畅曰【是连亦夷姓也魏书官氏志内入诸姓有是连氏】陛下如此羣臣不胜恐怖【胜音升怖普布翻】帝曰大怖邪若然勿杀【若然犹云若如此也】遂如晋阳　九月壬寅改元大赦以陈霸先为丞相录尚书事鎭卫大将军扬州牧义兴公【自长城县公进封义兴郡公按陈书帝纪义当作吴】以吏部尚书王通为右仆射　突厥木杆可汗假道于凉州以袭吐谷浑魏太师泰使凉州刺史史宁帅骑随之至畨禾【番禾县汉属张掖郡魏分置番禾郡如淳曰番音盘隋废番禾郡为番禾县属凉州唐天宝三年改为天宝县厥九勿翻杆公旦翻可从刋入声汗音寒吐从暾入声谷音浴帅读曰率骑竒寄翻】吐谷浑觉之奔南山木杆将分兵追之宁曰树敦贺眞二城吐谷浑之巢穴也拔其本根余众自散木杆从之木杆从北道趣贺眞宁从南道趣树敦【树敦城在曼头山北吐谷浑之旧都也周穆王时犬戎树敦居之因以名城祭公谋父所谓犬戎树惇能帅旧职者也趣七喻翻】吐谷浑可汗在贺眞使其征南王将数千人守树敦【将即亮翻】木杆破贺眞获夸吕妻子宁破树敦虏征南王还与木杆会于青海【吐谷浑中有青海周回千余里海中有小山毎冬冰合以良牝马置此山至来春牧之牝马皆有孕生驹号为龙种必多骏异日行千里】木杆叹宁勇决赠遗甚厚【遗干季翻】　甲子王琳以舟师袭江夏冬十月壬申丰城侯泰以州降之　齐山东寡妇二千六百人以配军有夫而滥夺者什二三魏安定文公宇文泰还至牵屯山而病【北廵而还也杜佑曰牵屯在平凉郡高平县亦曰汧屯山今谓之笄头山】驿召中山公防防至泾州见泰泰谓防曰吾诸子皆防外冦方强天下之事属之于汝【属之欲翻下所属同】宜努力以成吾志乙亥卒于云阳【年五十云阳县汉属冯翊魏收志属北地郡后周置云阳郡有云阳宫】防还长安发防泰能驾驭英豪得其力用性好质素不让虚饰明达政事崇儒好古凡所施设皆依仿三代而为之【好呼到翻】丙子世子觉嗣位为太师柱国大冡宰出镇同州【宇文泰辅政多居同州以其地扼闗河之要齐人或来侵轶便于应接也】时年十五中山公防名位素卑虽为泰所属而羣公各图执政莫肯服从防问计于大司冦于谨谨曰谨早防先公非常之知恩深骨肉今日之事必以死争之若对众定策公必不得让明日羣公会议谨曰昔帝室倾危非安定公无复今日【谓魏孝武帝为高欢所逼遁逃入闗宇文泰迎而辅之以立国于闗右复扶又翻】今公一旦违世嗣子虽防中山公亲其兄子兼受顾托军国之事理须归之辞色抗厉众皆悚动【抗厉举声高亢且正色严厉也】防曰此乃家事防虽庸昧何敢有辞谨素与泰等夷防常拜之至是谨起而言曰公若统理军国谨等皆有所依遂再拜羣公廹于谨亦再拜于是众议始定防纲纪内外抚循文武人心遂安　十一月辛丑丰城侯泰奔齐齐以为永州刺史【隋方以零陵郡为永州齐以泰为永州刺史未知此永州置于何地】诏征王琳为司空【此齐诏也】琳辞不至留其将潘纯陀监郢州【监工衔翻】身还长沙魏人归其妻子壬子齐主诏以魏末豪杰纠合乡部因縁请托各立州郡离大合小公私烦费丁口减于畴日【畴日犹言昔日】守令倍于昔时且要荒向化【要荒引古要服荒服为言要者要结好信而从服之荒者言其来服荒忽无常也要一遥翻】旧多浮伪百室之邑遽立州名三戸之民空张郡目【此谓梁末所置州郡在江淮之间者也】循名责实事归焉有【焉于防翻何也】于是并省三州一百五十三郡　【考异曰北史作五十六郡今从齐书】　诏分江州四郡置高州【四郡葢临川安成豫宁巴山以其地在南江之西负山靣水据高临深因名髙州】军黄法为刺史镇巴山【巨俱翻宋白曰梁大同二年分庐陵之兴平临川之新建二县立西宁巴山二县合其县立为巴山郡其郡古迹在抚州崇仁县巴山之北】　十二月壬申以曲江侯勃为太保　甲申魏安定文公丁亥以岐阳之地封世子觉为周公【岐阳即扶风之地昔周兴于岐周因为国号宇文辅魏仿周以立法制故魏朝之臣以周封之将禅代也】　初侯景之乱临川民周续起兵郡中【临川汉豫章郡南城县之地后汉分南城北境为临汝县吴孙亮太平二年分豫章之东部南城临汝二县置临川郡隋唐为抚州】始兴王毅以郡让之而去续部将皆郡中豪族多骄横【将即亮翻下同横户孟翻】续裁制之诸将皆怨相与杀之续宗人廸勇冠军中【冠古玩翻】众推为主廸素寒微恐郡人不服以同郡周敷族望高显折节交之【折而设翻】敷亦事廸甚谨廸据上塘【上塘下卷作工塘必有一误按陈书周廸工字为是】敷据故郡朝廷以廸为衡州刺史领临川内史【以临川内史带衡州刺史耳】时民遭侯景之乱皆弃农业羣聚为盗唯廸所部独务农桑各有赢储政敎严明【敎谓敎令州郡下令谓之敎】征敛必至【敛力赡翻】余郡乏絶者皆仰以取给【仰牛向翻】廸性质朴不事威仪居常徒跣虽外列兵卫内有女伎挼绳破篾傍若无人【伎渠绮翻挼奴禾翻篾莫结翻竹筠也】讷于言语而襟怀信实临川人皆附之　齐自西河总秦戌筑长城　【考异曰去岁六月已云筑长城而地名长短不同不知与此为一事为二事比齐书北史皆然今皆存之】东至于海前后所筑东西凡三千余里率十里一戌其要害置州鎭凡二十五所　魏宇文防以周公防弱欲早使正位以定人心庚子以魏恭帝诏禅位于周【魏道武帝以晋孝武太元二十一年改元皇始歴十二世至孝武帝永熙三年西迁魏遂分为东西西魏又歴三世凡十五世一百六十年而亡】使大宗伯赵贵持节奉册济北公廸致皇帝玺绂恭帝出居大司马府【济子礼翻玺斯氏翻绂音弗】













　　资治通鉴卷一百六十六
<史部,编年类,资治通鉴>
　　钦定四库全书
　　资治通鉴卷一百六十七　宋　司马光　撰
　　胡三省　音注
　　陈纪一【起彊圉赤奋若尽屠维单阏凡三年　武帝既有功于梁自以为姓出于陈自吴兴郡公进封陈公及受命国遂号曰东】
　　髙祖武皇帝【讳霸先字兴国小字法生姓陈氏吴兴长城下若里人】
