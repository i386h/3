<!-- { "loadSidebar": true } -->
　　二年春正月中郎将张国以南单于兵击鲜卑其至鞬破之【鞬居言翻】　二月辽东鲜卑冦辽东菟【菟同都翻】乌桓校尉耿曅发缘邉诸郡兵及乌桓出塞击之斩获甚众鲜卑三万人诣辽东降【降户江翻下同】　三月旱　初帝母李氏瘗在雒阳北【李氏死见上卷安帝元初二年瘗于计翻】帝初不知至是左右白之帝乃发哀亲到瘗所更以礼殡【殡用皇后礼瘗于计翻】六月乙酉追諡为恭愍皇后葬于恭陵之北　西域城郭诸国皆服于汉唯焉耆王元孟未降【元孟和帝永元六年班超所立也】班勇奏请攻之于是遣敦煌太守张朗将河西四郡兵三千人配勇【敦徒门翻】因发诸国兵四万余人分为两道击之勇从南道朗从北道约期俱至焉耆而朗先有罪欲徼功自赎【徼一遥翻】遂先期至爵离关【释氏西域记龟兹国北四十里山上有寺名雀离大凊浄耆悉荐翻】遣司马将兵前战获首虏二千余人元孟惧诛逆遣使乞降张朗迳入焉耆受降而还朗得免诛勇以后期徴下狱免【夏之政典曰先时者杀无赦不及时者杀无赦张朗先期以徼功法所必诛则班勇非后期也汉之用刑不审厥衷勇免之后西域事去矣下遐稼翻】　秋七月甲戌朔日有食之　壬午太尉朱宠司徒朱伥免庚子以太常刘光为太尉録尚书事光禄勲汝南许敬为司徒光矩之弟也敬仕于和安之间当窦邓阎氏之盛无所屈桡【桡奴教翻】三家既败士大夫多染汚者【汚乌故翻】独无谤言及于敬当世以此贵之　初南阳樊英少有学行【少诗照翻行下孟翻】名著海内隠于壶山之阳【贤曰壶山在今邓州新城县北即张衡南都赋所云天封大狐是也】州郡前后礼请不应公卿举贤良方正有道皆不行安帝赐防书徴之不赴是嵗帝复以防书纁备礼徴英【复扶又翻】英固辞疾笃诏切责郡县驾载上道英不得已到京称疾不肯起彊舆入殿【彊其两翻】犹不能屈帝使出就太医飬疾【大医令属少府掌诸医冇药丞方丞】月致羊酒其后帝乃为英设坛【为于伪翻】令公车令导尚书奉引【引与靷同音羊晋翻】赐几杖待以师傅之礼　【考异曰英云四年三月乃设坛场见英黄琼李固劝书已云樊英设坛席及琼至上疏荐英称光禄大夫则是琼至之时英已尝设坛见之而为光禄大夫矣至三年旱琼复上疏若四年方设坛场见英则都与琼异知其必不在四年也】延问得失拜五官中郎将数月英称疾笃诏以为光禄大夫赐告归令所在送谷以嵗时致牛酒英辞位不受有诏譬防勿聼【有诏书譬晓以上防不聼其辞位也】英初被诏命【被皮义翻下同】众皆以为必不降志南郡王逸素与英善因与其书多引古譬谕劝使就聘英顺逸议而至及后应对无竒谋深防谈者以为失望河南张楷与英俱徴谓英曰天下有二道出与处也【处昌吕翻下同】吾前以子之出能辅是君也济斯民也而子始以不訾之身【贤曰訾量也言无量可比之贵重之极也訾音资】怒万乘之主【按英英彊舆入殿犹不以礼屈帝怒谓英曰朕能生君能杀君能贵君能贱君能富君能贫君君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见暴君如见仇讐立其朝犹不肯可得而贵乎虽在布衣之列环堵之中晏然自得不易万乘之尊又可得而贱乎陛下焉能贵臣焉能贱臣非礼之禄虽万钟不受也申其志虽箪食不厌也陛下焉能富臣焉能贫臣乎帝不能屈而敬其名使出就太医飬疾月致羊酒】及其享受爵禄又不闻匡救之术进退无所据矣臣光曰古之君子邦有道则仕邦无道则隠隠非君子之所欲也人莫已知而道不得行羣邪共处【处昌吕翻】而害将及身故深藏以避之王者举逸民仄陋【论语曰举逸民天下之民归心焉尧典曰明明侧陋】固为其有益于国家【为于伪翻】非以狥世俗之耳目也是故有道徳足以尊主智能足以庇民被褐懐玉深藏不市【圣人被褐懐玉玉至寳也被褐而懐之喻珍美不外见也良贾深藏若虚贾有善货深藏若无所有者不得善贾则不售此皆以喻抱道懐才之士被皮义翻】则王者当尽礼而致之屈己以访之克己以从之然后能利泽施于四表功烈格于上下盖取其道不取其人务其实不务其名也其或礼备而不至意勤而不起则姑内自循省而不敢彊致其人【省悉景翻彊其两翻】曰岂吾徳之薄而不足慕乎政之乱而不可辅乎羣小在朝而不敢进乎诚心不至而忧其言之不用乎何贤者之不我从也茍其徳已厚矣政已治矣羣小逺矣【治直吏翻逺于愿翻】诚心至矣彼将扣阍而自售又安有勤求而不至者哉荀子曰耀蝉者务在明其火振其木而已火不明虽振其木无益也【杨倞曰南方人照蝉取而食之礼记有蜩范是也】今人主有能明其德则天下归之若蝉之归明火也或者人主耻不能致乃至诱之以高位胁之以严刑【公孙述之待李业诸人政如此诱音酉】使彼诚君子邪则位非所贪刑非所畏终不可得而致也可致者皆贪位畏刑之人也乌足贵哉若乃孝弟着于家庭行谊隆于乡曲【弟读曰悌行下孟翻】利不茍取仕不茍进洁已安分优游卒岁【分扶问翻卒子恤翻】虽不足以尊主庇民是亦清修之吉士也王者当褒优安飬俾遂其志若孝昭之待韩福【昭帝元鳯元年三月赐郡国所选有行义者涿郡韩福等五人帛人五十匹遣归诏曰朕闵劳以官职之事其务修孝弟以教乡里令郡县常以正月赐羊酒其有不幸者赐衣一袭祠以中牢】光武之遇周党【事见四十一卷建武五年】以励廉耻美风俗斯亦可矣固不当如范升之诋毁又不可如张楷之责望也至于饰伪以邀誉钓竒以惊俗不食君禄而争屠沽之利不受小官而规卿相之位名与实反心与迹违斯乃华士少正卯之流【韩非子曰太公封于齐东海上有华矞华士昆弟二人太公杀】
　　【之周公急而问曰二子皆贤人杀之何也太公曰是昆弟立议曰不臣天子是望不得而臣也不友诸矦是望不得而友也耕而食之掘而饮之无求于人是望不得以赏罚劝禁也且圣王所以使人非爵赏则刑罚也今四者不足以使之则望谁为君乎是以诛之也荀子曰孔子为鲁相七日而诛少正夘门人进问曰夫少正夘鲁之闻人也夫子为政而始诛之得无失乎孔子曰其有恶者五而盗窃不与焉一曰心逹而险二曰行僻而坚三曰言伪而辩四曰记丑而博五曰顺非而泽此五者有一于人则不得免于君子之诛而少正夘兼有之】其得免于圣王之诛幸矣尚何聘召之有哉
