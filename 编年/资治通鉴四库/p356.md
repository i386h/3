<!-- { "loadSidebar": true } -->
　　四年春正月癸卯以司马师为大将军　吴主立故太子和为南阳王使居长沙仲姬子奋为齐王居武昌王夫人子休为琅邪王居虎林【虎林濵大江吴置督守之其后孙綝遣朱异自虎林袭夏口兵至武昌而夏口督孙壹奔魏则虎林又在武昌之下】　二月立皇后张氏大赦后故凉州刺史既之孙东莞太守缉之女也【东莞县汉属琅邪郡魏分为郡沈约曰晋武帝泰始元年分琅邪立东莞郡当是魏既分而复属于琅邪晋又分也莞音官】召缉拜光禄大夫【为下司马师杀缉张本】　吴改元神凤大赦吴潘后性刚戾吴主疾病后使人问孙以吕后称制故事左右不胜其虐【胜音升】伺其昏睡缢杀之托言中恶【缢于赐翻又于计翻中恶暴病而死也中竹仲翻】后事泄坐死者六七人【斯事也实吴用事之臣所为也潘后欲求称制左右小人正当相与从臾为之安有不胜其虐而缢杀之之理吴史縁饰后人遂因而书之云尔孟子曰尽信书不如无书诚哉】吴主病困召诸葛恪孙滕及将军吕据侍中孙峻入卧内属以后事【属之欲翻】夏四月吴主殂【年七十一】孙素与诸葛恪不平惧为恪所治【治直之翻】秘不发丧欲矫诏诛恪孙峻以告恪恪请咨事【谋事曰咨】于坐中杀之【坐徂卧翻】乃发丧諡吴主曰大皇帝【沈约曰諡大諡法所不载】太子亮即位【孙亮字子明权少子也即位时年十嵗】大赦改元建兴闰月以诸葛恪为太傅滕为卫将军吕岱为大司马恪乃命罢视听息校官【吴主权置校官典校诸官府及州郡文书専任以为耳目今息校官即所谓罢视听也】原逋责除闗税【古者闗讥而不征后世始征之闗之有税非古也除之是也】崇恩泽众莫不恱恪每出入百姓延颈思见其状恪不欲诸王处濵江兵马之地【处昌吕翻】乃徙齐王奋于豫章琅邪王休于丹阳【奋休皆吴主亮之兄也】奋不肯徙恪为牋以遗奋曰【遗于季翻】帝王之尊与天同位是以家天下臣父兄仇讐有善不得不举亲戚有恶不得不诛所以承天理物先国后家【先后皆去声】盖圣人立制百代不易之道也昔汉初兴多王子弟至于大强輙为不轨上则几危社稷【谓吴楚七国淮南济北燕广陵也王于况翻几居希翻】下则骨肉相残【谓如广川王去之类】其后惩戒以为大讳自光武以来诸王有制惟得自娱于宫内不得临民干与政事其与交通皆有重禁【光武设科禁藩王不得交通賔客干与读曰预】遂以全安各保福祚此则前世得失之验也大行皇帝览古戒今防牙遏萌【牙与芽同】虑于千载【载于亥翻】是以寝疾之日分遣诸王各早就国诏策勤渠科禁严峻其所戒敕无所不至诚欲上安宗庙下全诸王各早就国承无凶国害家之悔也【书洪范曰凶于而国害于而家承当作永】大王宜上惟太伯顺父之志【周太王三子长曰太伯次曰仲雍次曰季歴季歴之子曰昌有圣德太王欲传国季歴以及昌太伯仲雍遂逃之荆蛮让国季歴以成父之志惟思也】中念河间献王东海王彊恭顺之节【汉河间献王德于武帝兄也东海王彊于明帝异母兄也二王之事二帝极为恭顺事并见汉纪】下存前世骄恣荒乱之王以为警戒而闻顷至武昌以来多违诏敕不拘制度擅发诸将兵治防宫室【治直之翻】又左右常从有罪过者当以表闻公付有司而擅私杀事不明白【吴诸王有常从吏兵置常从督以领之明显也白奏也谓不显奏其罪而擅杀之也从才用翻】中书杨融亲受诏敕所当恭肃乃云正自不听禁【谓不听禁约也】当如我何闻此之日小大惊怪莫不寒心里语曰明鉴所以照形古事所以知今大王宜深以鲁王为戒【谓鲁王霸也】改易其行【行下孟翻】战战兢兢尽礼朝廷如此则无求不得若弃忘先帝法教懐轻慢之心臣下宁负大王不敢负先帝遗诏宁为大王所怨疾岂敢忘尊主之威而令诏敕不行于藩臣邪向使鲁王早纳忠直之言懐惊惧之虑【惊当作兢】则享祚无穷岂有灭亡之祸哉夫良药苦口唯病者能甘之忠言逆耳唯达者能受之今者恪等慺慺【慺卢侯翻慺慺恭谨貌】欲为大王除危殆于萌牙【为于伪翻】广福庆之基原是以不自知言至【至极也切也】愿防三思王得牋惧遂移南昌【南昌县豫章郡治所】初吴大帝筑东兴隄以遏巢湖【吴主权黄龙二年筑东兴隄】其后入冦淮南败以内船遂废不复治【谓正始二年芍陂之败也遏巢湖所以利舟师而反为湖内之船所败故废而不治复扶又翻治直之翻】冬十月太傅恪防众于东兴更作大隄左右结山侠筑两城【今栅江口冇两山濡须山在和州界谓之东闗七寳山在无为军界谓之西闗两山对峙中为石梁凿石通水唐志庐州巢县东南四十里有故东闗侠读曰夹古者侠夹二字通汉灵帝光和二年华山亭碑其文有云吏卒侠路晋宋书诸正有侠毂队皆以夹为侠】各留千人使将军全端守西城都尉留略守东城【留姓也汉功臣表有彊园侯留肹姓谱曰卫大夫留封人之后汉末避地防稽遂居东阳为郡豪族】引军而还镇东将军诸葛诞言于大将军师曰今因吴内侵使文舒逼江陵仲恭向武昌【王昶字文舒毋丘俭字仲恭】以羁吴之上流然后简精卒攻其两城比救至可大获也【比必寐翻】是时征南大将军王昶征东将军胡遵镇南将军毋丘俭等各献征吴之计朝廷以三征计异【汉置四征将军谓征东征西征南征北也其后又置四鎭将军有功进号则自镇为征毋丘俭方为镇南而曰三征史槩言之】诏问尚书傅嘏嘏对曰议者或欲泛舟径济横行江表或欲四道并进攻其城垒或欲大佃疆场【佃读曰田】观衅而动诚皆取贼之常计也然自治兵以来出入三载非掩袭之军也【治直之翻】贼之为冦几六十年矣【自汉建安十三年赤壁之战吴魏始为冦敌至是年凡五十五年矣吴魏通者三年耳几居希翻】君臣相保吉凶共患又丧其元帅【丧息浪翻】上下忧危设令列船津要坚城据险横行之计其殆难捷今边壤之守与贼相逺贼设罗落又特重宻【谓设烽燧逺望以罗落边面也罗布也落与络同聨络也庄子曰牛马四足是谓天落马首穿牛鼻是谓人用此落字重直龙翻】间谍不行【间古苋翻下同谍逹协翻】耳目无闻夫军无耳目校察未详而举大众以临巨险此为希幸徼功【徼一遥翻】先战而后求胜非全军之长策也唯有进军大佃最差完牢可诏昶遵等择地居险审所错置【错仓故翻】及令三方一时前守夺其肥壤使还塉土一也【塉秦昔翻】兵出民表冦钞不犯二也【钞楚交翻】招懐近路降附日至三也【降户江翻】罗落逺设间构不来四也贼退其守罗落必浅佃作易立五也【易以防翻】坐食积谷士不运输六也衅隙时闻讨袭速决七也凡此七者军事之急务也不据则贼擅便资据之则利归于国不可不察也夫屯垒相偪形势已交智勇得陈巧拙得用策之而知得失之计角之而知有余不足虏之情伪将焉所逃【焉于防翻】夫以小敌大则役烦力竭以贫敌富则敛重财匮【敛力瞻翻】故曰敌逸能劳之饱能饥之【孙武子兵法之言也】此之谓也司马师不从十一月诏王昶等三道击吴十二月王昶攻南郡毋丘俭向武昌胡遵诸葛诞率众十万攻东兴甲寅吴太傅恪将兵四万晨夜兼行救东兴胡遵等敕诸军作浮桥以度陈于隄上【陈读曰阵】分兵攻两城城在髙峻不可卒拔【卒读曰猝】诸葛恪使冠军将军丁奉与吕据留赞唐咨为前部从山西上【上时掌翻下同】奉谓诸将曰今诸军行缓若贼据便地则难以争锋我请趋之【趋七喻翻】乃辟诸军使下道【辟读曰辟辟诸军使避路而已军前进也】奉自率麾下三千人径进时北风奉举防二日即至东闗遂据徐塘【徐塘盖近东闗】时天雪寒胡遵等方置酒髙防奉见其前部兵少谓其下曰取封侯爵赏正在今日乃使兵皆解铠去矛防【去羌吕翻】但兠鍪刀楯倮身縁堨【兠鍪首铠鍪莫侯翻楯食尹翻倮鲁果翻堨阿葛翻】魏人望见大笑之不即严兵吴兵得上便鼓噪斫破魏前屯吕据等继至魏军惊扰散走争渡浮桥桥壊絶自投于水更相蹈借【更工衡翻】前部督韩综乐安太守桓嘉等皆没死者数万综故吴叛将【综叛吴事见七十卷明帝太和元年】数为吴害【数所角翻】吴大帝常切齿恨之诸葛恪命送其首以白大帝庙获车乘牛马骡驴各以千数【乗绳证翻骡卢戈翻】资器山积振旅而归　初汉姜维冦西平【见上卷嘉平二年】获中郎将郭偱【偱徧考字书无其字又考三国志三少帝纪作郭脩蜀志张嶷亦作郭脩裴松之注亦云脩字孝先费祎作郭循后主亦然今三国志旧本凡书循者多从偱余谓此偱即脩字之误也后人以偱字无所出又改亻为彳遂为循字耳盘洲洪氏曰自东汉以来凡盾字皆作偱字又曰汉循脩颇相近法循脩只争一画】汉人以为左将军偱欲刺汉主不得亲近每因上夀且拜且前【刺七亦翻近其靳翻上时掌翻】为左右所遏事輙不果【为下偱杀费祎张本】










　　资治通鉴卷七十五
<史部,编年类,资治通鉴>
　　钦定四库全书
　　资治通鉴卷七十六　　　　宋　司马光　撰
　　胡三省　音注
　　魏纪八【起昭阳作噩尽旃防大渊献凡三年】
　　邵陵厉公下
　　嘉平五年春正月朔蜀大将军费祎与诸将大会于汉夀郭循在坐【费父沸翻坐徂卧翻蜀先主改葭萌为汉夀】祎欢饮沈醉【循当作修下同沈持林翻】循起刺祎杀之【刺七亦翻】祎资性泛爱【泛孚梵翻广也言无所不爱也】不疑于人越嶲太守张嶷【嶲音髓嶷鱼力翻】尝以书戒之曰昔岑彭率师来歙杖节咸见害于刺客【岑彭来歙事见四十二卷汉光武建武十一年歙许及翻】今明将军位尊权重待信新附太过宜鉴前事少以为警【少诗沼翻】祎不从故及祸诏追封郭循为长乐乡侯【乐音洛】使其子袭爵　王昶毋丘俭闻东军败【时三道伐呉东关最在东故曰东军昶丑两翻】各烧屯走朝议欲贬黜诸将【朝直遥翻下同】大将军师曰我不听公休【诸葛诞字公休】以至于此此我过也诸将何罪悉宥之师弟安东将军昭时为监军唯削昭爵而已【监工衔翻】以诸葛诞为镇南将军都督豫州母丘俭为镇东将军都督扬州是嵗雍州刺史陈泰求敕并州并力讨胡【雍于用翻】师从之未集而新兴鴈门二郡胡以逺役遂惊反【雍州在并州西南而鴈门新兴二郡并州北鄙也其道里相去逺汉末曹公集塞下荒地为新兴郡宋白曰曹公立新兴郡于楼烦郡唐为岚州汉为汾阳县地】师又谢朝士曰此我过也非陈雍州之责是以人皆愧悦【司马师承父懿之后大臣未附引咎责躬所以愧服天下之心而固其权耳盗亦有道况盗国乎】
　　习凿齿论曰司马大将军引二败以为己过【二败谓东关师败及并州故反也】过消而业隆可谓智矣若乃讳败推过【推吐雷翻】归咎万物常执其功而隐其丧【丧息浪翻】上下离心贤愚解体谬之甚矣【呜呼此贾相国之所以败也】君人者茍统斯理以御国行失而名扬【行下孟翻】兵挫而战胜虽百败可也况于再乎
