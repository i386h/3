<!-- { "loadSidebar": true } -->
　　永贞元年【是年八月始改元永贞】春正月辛未朔诸王亲戚入贺德宗太子独以疾不能来德宗涕泣悲叹由是得疾日益甚凡二十余日中外不通莫知两宫安否癸巳德宗崩【年六十四】苍猝召翰林学士郑絪卫次公等至金銮殿【絪音因程大昌雍録曰金銮坡者龙首山之支陇隐起平地而坡陁靡迤者也其上有殿名曰金銮殿旁有坡名曰金銮坡又曰金銮殿者在蓬莱山正西微南龙首山坡陇之北殿西有坡德宗即之以造东学士院以其在开元学士院之东也】草遗诏宦官或曰禁中议所立尚未定众莫敢对次公遽言曰太子虽有疾地居冡嫡中外属心【属之欲翻】必不得已犹应立广陵王【广陵王纯太子长子】不然必大乱絪等从而和之【和胡卧翻】议始定次公河东人也太子知人情忧疑紫衣麻鞋　【考异曰按秘丧则不应麻鞋发丧则不应紫衣盖当时苍猝偶着此服非秘丧也以未成服故不衣缞绖耳】力疾出九仙门【雍录曰九仙门在内西苑之东北角右神防军右羽林军右龙武军列营于九仙门之西按阁本大明宫图宫城西面右银台门又北为九仙门】召见诸军使人心粗安【粗坐五翻】甲午宣遗诏于宣政殿　【考异曰德宗实録癸巳宣遗诏今从顺宗实録】太子缞服见百官【缞仓回翻】丙申即皇帝位于太极殿【即位于西内前殿】卫士尚疑之企足引领而望之【企去智翻】曰真太子也乃喜而泣时顺宗失音不能决事常居宫中施帷独宦者李忠言昭容牛氏侍左右百官奏事自帷中可其奏自德宗大渐王伾先入称诏召王叔文坐翰林中使决事伾以叔文意入言于忠言称诏行下【下户嫁翻】外初无知者以杜佑摄冡宰二月癸夘上始朝百官于紫宸门【紫宸门紫宸殿门也长安志宣政殿北曰紫宸门门内有紫宸殿即内衙之正殿】　己酉加义武节度使张茂昭同平章事　辛亥以吏部郎中韦执谊为尚书左丞同平章事王叔文欲掌国政首引执谊为相已用事于中与相唱和【和户卧翻】壬子李师古发兵屯西境以胁滑州时告哀使未至诸道义成牙将有自长安还得遗诏者节度使李元素以师古邻道欲示无外【春秋公羊传曰王者无外此唐人以化外待藩镇故有此语】遣使宻以遗诏示之师古欲乗国丧侵噬邻境乃集将士谓曰圣上万福而元素忽传遗诏是反也宜击之遂杖元素使者发兵屯曹州　【考异曰旧韩愈传云撰顺宗实録繁简不当穆宗文宗尝诏史臣添改时愈壻李汉蒋系在显位诸公难之而韦处厚竟别撰顺宗实録三卷景祐中诏编次崇文总目顺宗实録有七本皆五卷题曰韩愈等撰五本畧而二本详编次者两存之其中多异同今以详畧为别此李师古胁滑州事详本有而畧本无详录又云使衡宻以其本示之师古不受杖衡几死衡盖使者之名而无姓又云遂以师至濮州伺候为变按韩愈撰韩碑云屯兵于曹今从之】且告假道于汴【九域志曹州西北至滑州一百二十里汴州北至滑州界一百里东北至曹州界一百三里三州之界盖犬牙相入】宣武节度使韩使谓曰汝能越吾界而为盗邪有以相待无为空言元素告急使谓曰吾在此公安无恐或告翦棘夷道【翦芟截也夷平也】兵且至矣请备之曰兵来不除道也不为之应师古诈穷变索【索苏各翻索散也尽也言韩逆得师古之情其所设诡变索然散尽也】且闻上即位乃罢兵元素表请自贬朝廷两慰解之元素泌之族弟也【李泌厯事肃代德贞元中为相】呉少诚以牛皮鞵材遗师古【鞵与鞋同遗唯季翻】师古以盐资少诚潜过宣武界事觉皆留输之库曰此于法不得以私相餽师古等皆惮之　辛酉诏数京兆尹道王实残暴掊敛之罪【数所具翻掊蒲侯翻敛力赡翻】贬通州长史【宋白曰通州汉宕渠县地后汉分置宣汉县】市井讙呼皆防瓦砾遮道伺之实由间道获免【讙许元翻砾郎击翻间古苋翻】　壬戍以殿中丞王伾为左散骑常侍依前翰林待诏苏州司功王叔文为起居舍人翰林学士伾寝陋呉语【状貎寝陋常操乡音不能学华言】上所防狎而叔文颇任事自许微知文义好言事【好呼到翻】上以故稍敬之不得如伾出入无阻叔文入至翰林而伾入至柿林院【柿鉏里翻】见李忠言牛昭容计事大抵叔文依伾伾依忠言忠言依牛昭容转相交结毎事先下翰林【下遐稼翻】使叔文可否然后宣于中书韦执谊承而行之外党则韩泰栁宗元等主采聼外事谋议唱和【和户卧翻】日夜汲汲如狂互相推奬曰伊曰周曰管曰葛【以伊尹周公管仲诸葛孔明互相比况】僴然自得【僴下赧翻僴然劲忿貎】谓天下无人荣辱进退生于造次【朱氏曰造次急遽茍且之时造七到翻】惟其所欲不拘程式士大夫畏之道路以目【国语周厉王监谤国人莫敢言道路以目韦昭注曰不敢发言以目相眄而已】素与往还者相次拔擢至一日除数人【除者除官也】其党或言曰某可为某官不过一二日輙己得之于是叔文及其党十余家之门昼夜车马如市客候见叔文伾者至宿其坊中饼肆酒垆下【长安城中分为左右街画为百有余坊饼肆卖饼之家酒垆卖酒之处顔师古曰卖酒之处累土为垆以居酒瓮四边隆起其一面髙形如鍜垆故名垆耳】一人得千钱乃容之伾尤阘茸【阘吐盍翻茸而陇翻阘茸狞劣也史炤曰顔师古曰阘茸猥贱也阘下也茸细毛貌谓非豪杰也】专以纳贿为事作大匮贮金帛【贮工吕翻】夫妇寝其上【恐人盗之】甲子上御丹鳯门赦天下诸色逋负一切蠲免【蠲除也】
　　常贡之外悉罢进奉贞元之末政事为人患者如宫市五坊小儿之类悉罢之【宫市事见上卷贞元十三年五坊一曰雕坊二曰鹘坊三曰鹞坊四曰鹰坊五曰狗坊小儿者给役五坊者也唐时给役者多呼为小儿如苑监小儿飞龙小儿五坊小儿是也五坊属宣微院】先是五坊小儿张捕鸟雀于闾里者皆为暴横【先悉荐翻横户孟翻】以取人钱物至有张罗网于门不许人出入者或张井上使不得汲者【汲汲水也】近之輙曰汝惊供奉鸟雀即痛殴之【近其靳翻殴乌口翻击也】出钱物求谢乃去或相聚饮食于酒食之肆醉饱而去卖者或不知就索其直多被敺詈或时留蛇一囊为质【索山客翻被皮义翻质音致】此蛇所以致鸟雀而捕之者今留付汝幸善饲之【饲与飤同祥吏翻】勿令饥渇卖者愧谢求哀乃携挈而去上在东宫皆知其故即位首禁之　乙丑罢盐铁使月进钱先是盐铁月进羡余【羡弋线翻】而经入益少【少诗沼翻】至是罢之　三月辛未以王伾为翰林学士　德宗之末十年无赦羣臣以微过谴逐者皆不复叙用至是始得量移【复扶又翻量音良】壬申追忠州别驾陆贽郴州别驾郑余庆杭州刺史韩臯道州刺史阳城赴京师【陆贽贬见上卷贞元十一年阳城贬见十四年郑余庆贬见十六年韩臯为京兆尹十四年贬抚州员外司马未几徙杭州刺史追犹召也】贽之秉政也贬驾部员外郎李吉甫为明州长史【贽疑吉甫党窦参故贬之】既而徙忠州刺史贽昆弟门人咸以为忧至而吉甫忻然以宰相礼事之贽初犹慙惧后遂为深交吉甫栖筠之子【李栖筠事代宗以直闻】韦臯在成都屡上表请以贽自代贽与阳城皆未闻追诏而卒【卒子恤翻】　丙戌加杜佑度支及诸道盐铁转运使以浙西观察使李锜为镇海节度使解其盐铁转运使　【考异曰旧锜传云徳宗于润州置镇海军新书方镇表元和二年升浙西观察使为镇海军节度使按实録八月辛酉诏曰顷年江淮租赋爰及税委在藩服使其平均太上君临之初务从省便令使府归在中朝然则云德宗元和者皆误也】锜虽失利权而得节旄故反谋亦未发　戊子名徐州军曰武宁以张愔为节度使　加彰义节度使呉少诚同平章事　以王叔文为度支盐铁转运副使先是叔文与其党谋【先悉荐翻】得国赋在手则可以结诸用事人取军士心以固其权又惧骤使重权【度支盐铁转运利权所在权莫重焉王叔文起于卑渫遽领使职自知其骤其心不安而惧使踈吏翻】人心不服借杜佑雅有防计之名【雅素也防古外翻】位重而务自全易可制【易以豉翻】故先令佑主其名而自除为副以専之叔文虽判两使【度支一使盐铁转运一使】不以簿书为意日夜与其党屏人窃语【屏必郢翻又卑正翻】人莫测其所为以御史中丞武元衡为左庶子德宗之末叔文之党多为御史元衡薄其为人待之莽卤【莽莫补翻卤即古翻莽卤言不以为意也】元衡为山陵仪仗使刘禹锡求为判官不许叔文以元衡在风宪欲使附已使其党诱以权利【诱音酉】元衡不从由是左迁元衡平一之孙也【武平一武载德之子武后时避事隐嵩山】侍御史窦羣奏屯田员外郎刘禹锡挟邪乱政不宜在朝【唐屯田郎掌天下屯田及京文武职田诸司公廨钱以品给之朝直遥翻】又尝谒叔文揖之曰事固有不可知者叔文曰何谓也羣曰去嵗李实怙恩挟贵气盖一时公当此时逡廵路旁乃江南一吏耳【叔文本苏州司功故云然】今公一旦复据其地【复扶又翻】安知路旁无如公者乎其党欲逐之韦执谊以羣素有彊直名止之　【考异曰旧刘禹锡传曰羣即日罢官羣传曰其党议欲贬羣官韦执谊止之又曰叔文虽异其言竟不之用按顺宗实録凡为伾文所排摈者无不载未尝言羣罢官今从之】　上疾久不愈时扶御殿羣臣瞻望而已莫有亲奏对者中外危惧思早立太子而王叔文之党欲专大权恶闻之【恶乌路翻下同】宦官俱文珍刘光锜薛盈珍皆先朝任使旧人【朝直遥翻】疾叔文忠言等朋党专恣乃啓上召翰林学士郑絪卫次公李程王涯入金銮殿草立太子制时牛昭容辈以广陵王淳英睿恶之絪不复请书纸为立嫡以长字呈上【复扶又翻下同长知丈翻】上颔之癸巳立淳为太子更名纯【更工衡翻】程神符五世孙也【神符淮安王神通之弟】贾耽以王叔文党用事心恶之称疾不出屡乞骸骨
