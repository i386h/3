<!-- { "loadSidebar": true } -->
　　乌桓戎末魔等钞击鲜卑大获而还【前书鲜卑传作戎末廆贤曰廆音胡罪翻钞楚交翻】鲜卑复冦辽东属国耿移屯辽东无虑城以拒之【复扶又翻郡国志辽东属国故邯乡西部都尉安帝时以为属国都尉领昌辽賔徒河无虑险渎房六城在雒阳东北三千二百六十里无虑因毉无虑山以名县虑音庐】　尚书令左雄上疏曰昔宣帝以为吏数变易则下不安业乆于其事则民服教化其有政治者辄以玺书勉励增秩赐金公卿缺则以次用之是以吏称其职民安其业汉世良吏于兹为盛【谓尹翁归韩延夀朱邑龚遂黄覇之属也事并见宣帝纪数所角翻治直吏翻称尺证翻】今典城百里转动无常各懐一切莫虑长乆谓杀害不辜为威风聚敛整办为贤能【敛力赡翻】以治已安民为劣弱【治直之翻】奉法循理为不治髠钳之戮生于睚眦【师古曰睚眦举目眦也犹言顾曕之顷也睚音厓眦音才赐翻字书曰睚牛懈翻怒视也】覆尸之祸成于喜怒视民如冦讐税之如豺虎监司项背相望【贤曰项背相望谓前后相顾也监古衔翻背音辈】与同疾疢【言同有此病也疢丑刃翻】见非不举闻恶不察观政于亭责成于朞月【言郡县长吏饰亭以夸过使客监司亦以是观政也贤曰朞匝也谓一嵗株恋翻】言善不称徳论功不据实虚诞者获誉拘检者离毁【贤曰离遭也誉音余】或因辠而引高或色斯而求名【因有罪而先自弃官以为高论语曰色斯举矣此言见上之人顔色不善则举而去之以求见几之名也】州宰不覆【覆审也】竞共辟召踊跃升腾超等逾匹或考奏捕案而亡不受罪防赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职贱禄薄车马衣服一出于民亷者取足贪者充家特选横调【曰特曰横皆出于常赋之外者也贤曰调徴也徒钓翻】纷纷不絶送迎烦费损政伤民和气未洽灾眚不消咎皆在此臣愚以为守相长吏惠和有显效者可就增秩勿移徙非父母防不得去官【守式又翻相息亮翻长知两翻】其不从法禁不式王命【贤曰式用也】锢之终身虽防赦令不得齿列若被劾奏亡不就法者【劾户防翻又户得翻】徙家边郡以惩其后其乡部亲民之吏皆用儒生清白任从政者【贤曰任堪也音人林翻】寛其负筭【贤曰负欠也筭口钱也儒生未有品秩故寛之】增其秩禄吏职满嵗宰府州郡乃得辟举如此威福之路塞【塞悉则翻】虚伪之端絶送迎之役损赋敛之源息循理之吏得成其化率土之民各宁其所矣帝感其言复申无故去官之禁【先已有此禁今复申严之复扶又翻】又下有司考吏治真伪详所施行【下遐稼翻治直吏翻】而宦官不便终不能行雄又上言孔子曰四十不惑【见论语】礼称彊仕【曲礼曰四十曰彊而仕】请自今孝亷年不满四十不得察举皆先诣公府诸生试家法【贤曰儒有一家之学故称家法也】文吏课牋奏【周成杂字曰牋表也汉杂事曰凡羣臣之书通于天子者四品一曰章二曰奏三曰表四曰驳议章者需头称稽首上以闻谢恩陈事诣阙通者也奏者亦需头其京师官但言稽首言下言稽首以闻其中有所请若罪法劾案公府送御史台卿校送谒者台也表者不需头上言臣某言下言诚惶诚恐顿首顿首死罪死罪左方下附曰某官臣某甲乙上】副之端门【宫之正南门曰端门尚书于此受天下章奏令举者先诣公府课试以副本纳之端门尚书审覈之】练其虚实以观异能以美风俗有不承科令者正其罪法若有茂材异行【行下孟翻茂材即秀才贾公彦曰汉光武号秀改为茂才】自可不拘年齿帝从之胡广郭防史敞上书驳之曰凡选举因才无拘定制六竒之策不出经学郑阿之政非必章奏【陈平六出竒计以佐髙帝子产相郑择能而使之内无国中之乱外无诸侯之患説苑曰晏子化东阿三年景公召而数之晏子请改道易行明年上计景公迎而贺之晏子对曰臣前之化东阿也属托不行货赂不至君反以罪臣今则反是而更防贺景公下席而谢驳北角翻】甘竒显用年乖彊仕终贾声亦在弱冠【史记曰秦欲与燕伐赵以广河间之地甘罗年十二使于赵赵王立割五城以广河间秦乃封罗为上卿説苑子竒年十八齐君使主东阿东阿大化前书终军年十八自请愿以长缨必羇南越王而致之阙下武帝大悦擢为谏大夫贾谊年十八声汉庭文帝超迁之】前世以来贡举之制莫或回革今以一臣之言刬戾旧章便利未明众心不猒【回转也反也贤曰刬削也戻乖也猒满也刬楚限翻】矫枉变常政之所重而不访台司不谋卿士若事下之后议者剥异【下遐稼翻下同剥与驳同】异之则朝失其便同之则王言已行【言若附同雄言而与驳议者异则朝政为不便若与驳议者同而以雄言为非则上已从雄言而行之矣朝直遥翻】臣愚以为可宣下百官叅其同异然后览择胜否详采厥衷【衷陟仲翻下同】帝不从辛夘初令郡国举孝亷限年四十以上诸生通章句文吏能牋奏乃得应选其有茂才异行若顔渊子竒不拘年齿乆之广陵所举孝亷徐淑年未四十台郎诘之【台郎尚书郎也诘去吉翻】对曰诏书曰有如顔回子竒不拘年齿是故本郡以臣充选郎不能屈左雄诘之曰顔回闻一知十孝亷闻一知几邪【几居岂翻】淑无以对乃罢却之郡守坐免
　　袁宏论曰夫谋事作制以经世训物必使可为也古者四十而仕非谓弹冠之防必将是年也【师古曰弹冠言入仕也】以为可仕之时在于彊盛故举其大限以为民衷且顔渊子竒旷代一有而欲以斯为格岂不偏乎
　　然雄公直精明能审覈真伪决志行之顷之胡广出为济隂太守【济子礼翻】与诸郡守十余人皆坐谬举免黜唯汝南陈防颍川李膺下邳陈球等三十余人得拜郎中自是牧守畏栗莫敢轻举迄于永嘉察选清平多得其人闰月庚子恭陵百丈庑灾【贤曰庑廊屋也説文堂下周屋曰庑庑音武】
　　上闻北海郎顗精于隂阳之学【姓谱鲁懿公孙费伯城郎因居之子孙以为氏顗鱼岂翻】
