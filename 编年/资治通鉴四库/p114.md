<!-- { "loadSidebar": true } -->
　　始元元年夏益州夷二十四邑三万余人皆反遣水衡都尉吕破胡募吏民及发犍为蜀郡犇命徃击大破之【犍为蜀郡皆属益州犍为郡唐泸戎嘉眉荣资简州地蜀郡唐成都府彭蜀卭雅翼茂州之地应劭曰旧时郡国皆有材官骑士以赴急难今夷反常兵不足以讨之故权发精勇闻命犇走故谓之犇命李竒曰平居发二十以上至五十为甲卒今者五十以上六十以下为犇命犇命言急也师古曰应说是余据左传子重子反一岁七奔命奔命者救急之师固不拘五十以上六十以下也犍居言翻】秋七月赦天下　大雨至于十月渭桥絶　武帝初崩赐诸矦王玺书【左传襄公在楚季武子使公冶问玺书追而与之盖君臣通用也秦汉以来惟至尊以为信】燕王旦得书不肻哭曰玺书封小【张晏曰文小则封小】京师疑有变遣幸臣夀西长孙纵之王孺等之长安【苏林曰夀西姓长名师古曰之徃也】以问礼仪为名隂刺候朝廷事【刺七亦翻探也】及有诏褒赐旦钱三十万益封万三千户旦怒曰我当为帝何赐也遂与宗室中山哀王子长齐孝王孙泽等结谋【中山哀王昌靖王胜子齐孝王将闾悼惠王肥子】诈言以武帝时受诏得职吏事修武僃偹非常【如淳曰诸侯不得治民与职事是以诈言受诏得知职事发兵为备也】郎中成轸谓旦曰大王失职独可起而索【姓谱成姓本自周文王成伯之后周有成肃公又楚有令尹成得臣师古曰失职谓当为汉嗣而不被用也索求也音山客翻】不可坐而得也大王壹起国中虽女子皆奋臂随大王旦即与泽谋为奸书言少帝非武帝子大臣所共立天下宜共伐之使人传行郡国以揺动百姓泽谋归发兵临菑【临菑齐郡太守青州刺史治所】杀青州刺史隽不疑【隽辞兖翻】旦招来郡国奸人赋敛铜铁作甲兵数阅其车骑材官卒发民大猎以讲士马须期日【师古曰讲习也须待也余谓泽归临菑谋举兵故旦阅兵以待期数所角翻下同】郎中韩义等数谏旦旦杀义等凡十五人防缾矦成知泽等谋【成菑川靖王之子班志缾侯国属琅邪郡缾歩丁翻】以告隽不疑八月不疑收捕泽等以闻天子遣大鸿胪丞治【续汉志大鸿胪丞秩千石胪陵如翻】连引燕王有诏以燕王至亲勿治而泽等皆伏诛迁隽不疑为京兆尹【百官表武帝太初元年改右内史为京兆尹张晏曰地絶髙曰京左传曰莫之与京十亿曰兆尹正也师古曰京大也兆者众数言大众所在故云京兆也郦道元曰尹正也所以董正京畿率先百郡也孔颖达曰释诘文曰万亿曰兆依如筭法亿之数有大小二法其小数以十为等十万为亿十亿为兆也其大数以万亿为等万至万是万之为亿又从亿而数至万亿曰兆亿亿曰兆亿亿曰秭兆在亿秭之间】不疑为京兆尹吏民敬其威信每行县録囚徒还【师古曰省録之知其情状有寃滞与否也今云虑囚本録声之去者耳音力具翻而近俗不晓其意讹其文遂为思虑之虑失其源也甚矣行下孟翻】其母辄问不疑有所平反活几何人即不疑多有所平反【毛晃曰平反理正幽枉也反音幡】母喜笑异于他时或无所出母怒为不食【为于伪翻】故不疑为吏严而不残　九月丙子秺敬矦金日防薨【秺音妬防丁奚翻】初武帝病有遗诏封金日防为秺侯上官桀为安阳矦【恩泽侯表安阳矦食邑于河内之荡隂水经注陜县有安阳城武帝封上官桀为侯国】霍先为博陆矦【文頴曰博大陆平取其嘉名无此县也食邑于北海河间东郡师古曰盖亦取郷聚之名以为国号非必县也博陆初封食北海河间后益封食东郡】皆以前捕反者马何罗等功封【捕马何罗事见上卷武帝后元元年】日防以帝少不受封【少诗照翻】光等亦不敢受及日防病困光白封日防卧受印绶一日薨日防两子赏建俱侍中与帝畧同年共卧起赏为奉车建驸马都尉及赏嗣侯佩两绶上谓霍将军曰金氏兄弟两人不可使俱两绶邪对曰赏自嗣父为矦耳上笑曰矦不在我与将军乎对曰先帝之约有功乃得封矦遂止　闰月遣故廷尉王平等五人持节行郡国举贤良问民疾苦寃失职者【行下孟翻】　冬无冰
　　二年春正月封大将军光为博陆矦【按师古注光初封食邑北海河间】左将军桀为安阳侯【桀食邑荡隂】　或说霍光曰将军不见诸吕之事乎处伊尹周公之位【说式芮翻处昌吕翻】摄政擅权而背宗室不与共职是以天下不信卒至于灭亡【背蒲妹翻卒子恤翻】今将军当盛位帝春秋富宜纳宗室又多与大臣共事【服防曰共议事也师古曰每事皆与叅共知之】反诸吕道如是则可以免患【师古曰言诸吕専权而灭亡今纳宗室是反其道乃可免患也】光然之乃择宗室可用者遂拜楚元王孙辟彊及宗室刘长乐皆为光禄大夫辟彊守长乐卫尉【汉长乐建章甘泉各有卫尉以掌其宫卫然不常置乐音洛】三月遣使者振贷贫民无种食者【师古曰种者五谷之种也食者所以为粮食也种之勇翻】　秋八月诏曰徃年灾害多今年蠺麦伤所振贷种食勿收责毋令民出今年田租　初武帝征伐匈奴深入穷追二十余年匈奴马畜孕重墯防罢极苦之【师古曰孕重懐任者也墯落也防败也罢极困也苦之心厌苦也罢读曰疲防音读郑曰内败曰防陆云谓懐任不成也】常有欲和亲意未能得狐鹿孤单于有异母弟为左大都尉贤国人乡之【郷读曰向谓悉皆附之】母阏氏恐单于不立子而立左大都尉也【阏氏音烟支】乃私使杀之左大都尉同母兄怨遂不肻复防单于庭【复扶又翻】是岁单于病且死谓诸贵人我子少不能治国立弟右谷蠡王【少诗照翻治直之翻谷蠡音鹿黎】及单于死卫律等与颛渠阏氏谋【颛渠阏氏单于之正室也位大阏氏上】匿其防矫单于令更立子左谷蠡王为壶衍鞮单于【更工衡翻】左贤王右谷蠡王怨望率其众欲南归汉恐不能自致即胁卢屠王欲与西降乌孙【降户江翻】卢屠王告之单于使人验问右谷蠡王不服反以其罪罪卢屠王国人皆寃之于是二王去居其所不复肻防龙城【匈奴诸王长少嵗正月防单于庭五月大防龙城祭其先天地鬼神今二王自居其本处不复防祭龙城也复扶又翻】匈奴始衰
　　三年春二月有星孛于西北【孛蒲内翻】　冬十一月壬辰朔日有食之　初霍光与上官桀相亲善光每休沐出【汉制中朝官五日一下里舍休沐三署诸郎亦然】桀常代光入决事光女为桀子安妻生女年甫五嵗【甫始也】安欲因光内之宫中光以为尚幼不听盖长公主私近子客河间丁外人【地理志盖县属泰山郡师古曰食邑于鄂为盖侯所尚故曰盖长公主长公主仪比诸王帝姊妹乃称之盖侯王充武帝舅王信之子袭爵盖如字又古盍翻子客子賔客也丁姓外人其名长知两翻下同近其靳翻】安素与外人善说外人曰【説式芮翻】安子容貌端正诚因长主时得入为后以臣父子在朝而有椒房之重【师古曰椒房殿在未央宫中皇后所居以椒和泥涂壁取其温而芳朝直遥反】成之在于足下汉家故事常以列矦尚主足下何忧不封矦乎外人喜言于长主长主以为然诏召安女为倢伃【倢伃音接予】安为骑都尉【为安父子与霍光争权谋乱张本】
　　四年春三月甲寅立皇后上官氏赦天下　西南夷姑缯叶榆复反【姑缯叶榆皆西南夷别种其所居地在益州郡界叶榆泽名武帝开为县缯慈陵翻叶式涉翻】遣水衡都尉吕辟胡将益州兵击之【此益州刺史所部兵也宋昌汉武帝元鼎中分雍州之南置益州释名曰益阨也所在之地险阨也应劭地理风俗记曰疆理益广故曰益州班志汉中广汉蜀郡越嶲益州牂柯巴郡皆属益州师古曰辟音璧】辟胡不进蛮夷遂杀益州太守【武帝元封二年开滇王国置益州郡治滇池县守式又翻】乗胜与辟胡战士战及溺死者四千余人冬遣大鸿胪田广明击之【胪陵如翻】　廷尉李种坐故纵死罪【种音冲】弃市　是歳上官安为车骑将军　【考异曰昭纪作骠骑今从百官表外戚传】
　　五年春正月追尊帝外祖赵父为顺成矦【顺成矦赵父钩弋夫人之父也父时已死追封为顺成矦置园邑三百户于扶风】顺成侯有姊君姁【师古曰姁音况羽翻】赐钱二百万奴婢第宅以充实焉诸昆弟各以亲疏受赏赐【孔頴达曰五服之内大功已上服麄者为亲小功已下服精者为疏疏与疎同】无在位者有男子乗黄犊车诣北阙【未央宫北阙萧何筑也师古曰未央宫虽南向而上书奏事谒见者皆诣北阙公车司马在焉】自谓卫太子公车以闻【班表公车属卫尉天下上事皆总领之师古曰公车主受章奏】诏使公卿将军中二千石杂识视【师古曰杂共也有素识之者令视知其是非也】长安中吏民聚观者数万人右将军勒兵阙下以备非常丞相御史中二千石至者并莫敢发言京兆尹不疑后到叱从吏收缚【从才用翻】或曰是非未可知且安之【安犹徐也】不疑曰诸君何患于卫太子昔蒯聩违命出奔輙距而不纳春秋是之【师古曰蒯聩卫灵公太子辄蒯聩子也蒯聩得罪于灵公而出奔晋及灵公卒使辄嗣位晋赵鞅纳蒯聩于戚欲求入卫齐国夏卫石曼姑帅师围戚公羊传曰曼姑受命于灵公而立輙曼姑之义固可以距蒯聩也輙之义可以立乎曰可奈何不以父命辞王父命也蒯苦怪翻瞆五怪翻】卫太子得罪先帝亡不即死【即就也】今来自诣此罪人也遂送诏狱天子与大将军霍光闻而嘉之曰公卿大臣当用有经术明于大谊者繇是不疑名声重于朝廷在位者皆自以不及也廷尉验治何人【凡不知姓名及所从来皆曰何人】竟得奸诈本夏阳人姓成名方遂居湖以卜筮为事有故太子舍人尝从方遂卜谓曰子状貌甚似卫太子方遂心利其言冀得以富贵坐诬罔不道要斩【要与腰同　考异曰昭纪云张延年隽不疑传云成方遂又云一姓张名延年今从不疑传】　夏六月封上官安为桑乐侯【恩泽侯表桑乐侯食邑于千乘乐来各翻】安日以骄滛受赐殿中对賔客言与我壻饮大乐【乐音洛】见其服饰使人归欲自烧物子病死仰而骂天其顽悖如此【悖蒲内翻】罢儋耳真番郡【武帝元鼎六年置儋耳郡元封二年置眞番郡今皆罢之儋都甘翻】秋大鸿胪广明军正王平击益州斩首捕虏三万
　　余人获畜产五万余头谏大夫杜延年见国家承武帝奢侈师旅之后数为大将军光言年岁比不登【数所角翻为于伪翻比毗至翻】流民未尽还宜修孝文时政示以俭约寛和顺天心说民意【说读曰悦】年岁宜应光纳其言延年故御史大夫周之子也
