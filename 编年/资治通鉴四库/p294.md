<!-- { "loadSidebar": true } -->
　　子一人质公卿可行乎【质音致】汜怒欲手刃之彪曰卿尚不奉国家吾岂求生邪中郎将杨密固諌汜乃止傕召羌胡数千人先以御物缯防与之【缯慈陵翻】许以宫人妇女欲令攻郭汜汜阴与傕党中郎将张苞等谋攻傕丙申汜将兵夜攻傕门矢及帝帘帷中又贯傕左耳苞等烧屋火不然杨奉于外拒汜汜兵退苞等因将所领兵归汜是日傕复移乘舆幸北坞【据傕汜和后然后帝得出长安宣平门则北坞盖在长安城中傕汜于城中各筑坞而居也复扶又翻】使校尉监坞门【监工衘翻】内外隔絶侍臣皆有饥色帝求米五斗牛骨五具以赐左右傕曰朝晡上飰【上时掌翻飰与饭同】何用米为乃以臭牛骨与之帝大怒欲诘责之侍中杨琦諌曰傕自知所犯悖逆欲转车驾幸池阳黄白城【池阳县属冯翊贤曰故城在今泾阳县西北水经注曰黄白城本曲梁宫也诘去吉翻悖蒲妹翻又蒲没翻】臣愿陛下忍之帝乃止司徒赵温与傕书曰公前屠陷王城杀戮大臣今争睚眦之隙【睚牛懈翻怒视也眦疾智翻目际也毛晃曰厓眦举目相忤貎亦作眦士懈翻】以成千钧之雠【千钧言重也】朝廷欲令和解诏命不行而复欲转乘舆于黄白城此诚老夫所不解也【乘绳证翻解胡买翻晓也】于易一为过再为渉三而弗改灭其顶凶【易大过上六曰过渉灭顶凶温依此而分一再三之义】不如早共和解傕大怒欲杀温其弟应諌之数日乃止【据献帝起居注应温故掾也】傕信巫觋厌胜之术【觋奴歴翻国语在女曰巫在男曰觋厌益渉翻】常以三牲祠董卓于省门外毎对帝或言明陛下或言明帝为帝説郭汜无状【为于伪翻】帝亦随其意应答之傕喜自谓良得天子欢心也【良信也】闰月己卯帝使谒者仆射皇甫郦和傕汜　【考异曰袁纪郦作丽今从范书】郦先诣汜汜从命又诸傕傕不肯曰郭多盗马虏耳【英雄记曰郭汜一名多】何敢欲与吾等邪必诛之君观吾方略士众足办郭多否邪郭多又劫质公卿【质音致下同】所为如是而君茍欲左右之邪【左右助也音佐佑】郦曰近者董公之彊将军所知也吕布受恩而反图之斯须之间身首异处此有勇而无谋也今将军身为上将荷国宠荣【荷下可翻】汜质公卿而将军胁主谁轻重乎张济与汜有谋杨奉白波贼帅耳【帅所类翻】犹知将军所为非是将军虽宠之犹不为用也傕呵之令出郦出诣省门白傕不肯奉诏辞语不顺【天子所居曰禁中亦曰省中省门即禁门也】帝恐傕闻之亟令郦去傕遣虎贲王昌呼欲杀之昌知郦忠直纵令去还答傕言追之不及　辛巳以车骑将军李傕为大司马在三公之右　吕布将薛兰李封屯钜野【钜野县属山阳郡郭周于此置济州】曹操攻之布救兰等不胜而走操遂斩兰等操军乘氏【乘绳证翻】以陶谦已死欲遂取徐州还乃定布荀彧曰昔高祖保关中光武据河内【高祖取天下令萧何守关中光武经营河北令冦恂守河内皆以为王业根本】皆深根固本以制天下进足以胜敌退足以坚守故虽有困败而终济大业将军本以兖州首事平山东之难【贤曰曹操初从东郡守鲍信等遥领兖州牧遂进兵破黄巾等故能平定山东也余据此时山东犹未尽平彧夸之耳难乃旦翻】百姓无不归心悦服且河济天下之要地也【禹贡兖州之域孔安国曰东南据济西北距河济子礼翻】今虽残坏犹易以自保【易以豉翻】是亦将军之关中河内也不可以不先定今已破李封薛兰若分兵东击陈宫宫必不敢西顾以其间收熟麦约食畜谷一举而布可破也破布然后南结扬州【谓结刘繇也】共讨袁术以临淮泗若舎布而东【舎读作舍】多留兵则不足用少留兵则民皆保城不得樵采布乘虚冦暴民心益危唯甄城范卫可全【卫谓濮阳杜预曰濮阳古卫地甄当作鄄】其余非己之有是无兖州也若徐州不定将军当安所归乎且陶谦虽死徐州未易亡也【易以豉翻】彼惩徃年之败将惧而结亲【结亲犹言亲结也】相为表里今东方皆已收麦必坚壁清野以待将军攻之不防略之无获不出十日则十万之众未战而先自困耳前讨徐州威罚实行【谓多所屠戮也】其子弟念父兄之耻必人自为守无降心就能破之尚不可有也【徐州子弟既有父兄之雠必不心服于操纵破其兵犹不能有其地也降戸江翻】夫事故有弃此取彼者以大易小可也以安易危可也权一时之埶不患本之不固可也今三者莫利惟将军熟虑之操乃止布复从东缗【东缗县属山阳郡春秋之缗邑也宋白曰今济州金乡县本汉东缗县复扶又翻缗睂巾翻】与陈宫将万余人来战操兵皆出收麦在者不能千人屯营不固屯西有大隄其南树木幽深操隐兵隄里出半兵隄外布益进乃令轻兵挑战【挑徒了翻】既合伏兵乃悉乘隄【前书音义曰乘登也】歩骑并进大破之追至其营而还布夜走操复攻防定陶分兵平诸县布东犇刘备张邈从布使其弟超将家属保雍丘【雍丘县属陈留郡故杞国也】布初见备甚尊敬之谓备曰我与卿同边地人也【布五原人备涿郡人五原涿郡皆边地】布见关东起兵欲诛董卓布杀卓东出关东诸将无安布者皆欲杀布耳请备于帐中坐妇牀上令妇向拜酌酒饮食名备为弟备见布语言无常外然之而内不悦李傕郭汜相攻连月死者以万数六月傕将杨奉谋
