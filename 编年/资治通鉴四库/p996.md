<!-- { "loadSidebar": true } -->
　　安中【横户孟翻】壬寅郭子仪至浐水西【郭子仪至浐水西则已度浐水近京城矣】甫按兵不出或谓子仪城不可入子仪不听引三十骑徐进使人传呼召甫甫失据出迎拜伏子仪斩之　【考异曰实録云有武将王甫等诱长安恶少数百人集六街鼔于朱雀街大鼔之吐蕃闻之震慑乗夜而遁汾阳家传曰射生将王抚猛而多力自称御史大夫领五百骑二千步卒兼补官属以谋作乱甲午公商州冬十一月壬寅公次浐水之右王抚知公之来也于城中坚列行阵戈矛若林指挥其间按甲不出人劝公必不可入公以三十骑徐进曽不少惧令传呼王抚抚应声伏乌合之徒一时而溃邠志曰郭公屯商州十二月一日率诸军五万余人出蓝田去城百里而军城中相传言大军将至西戎惧焉三日马家小儿张小君李酒盏射生官王甫等五百余人夜半聚六街鼔入扵子城擂击天门街中仍分其众建旗诸门吐蕃以为大军夜至相帅遁去小君使报郭公七日郭公全师入于京师系小君酒盏王甫等责之曰吾大军未至汝设诈以畏吐蕃吐蕃知之怒汝燔烧宫阙从容而去岂不由汝乎命斩之遂以破贼收城闻旧子仪传曰全绪遣禁军旧将王甫入长安隂结豪侠为内应一日齐击鼔于朱雀街蕃军惶骇而去又曰射生将王甫自署为京兆尹聚兵二千人扰乱京城子仪召抚杀之诏子仪权京城留守吐蕃传吐蕃余众尚在城军将王抚及御史大夫王仲升领兵自苑中入椎鼔大呼仲卿之兵又入城吐蕃皆奔走若如邠志所言是子仪杀抚而攘其功计子仪必不为也子仪勲业今古推高凌准作书多攻其短疑有宿嫌不可尽信今从汾阳家传及子仪旧传】其兵尽散白孝徳与邠寜节度使张蕴琦将兵屯畿县【京兆府管二十县万年长安为赤县余县皆为畿县】子仪召之入城京畿遂安　宦官广州市舶使吕太一发兵作乱【唐置市舶使于广州以收商舶之利时以宦者为之舶音白】节度使张休弃城奔端州【旧志广州西至端州二百四十里】太一纵兵焚掠官军讨平之　吐蕃还至鳯翔节度使孙志直闭城拒守吐蕃围之数日镇西节度使马璘闻车驾幸陜将精骑千余自河西入赴难【难乃旦翻】转鬬至鳯翔值吐蕃围城璘帅众持满外向突入城中不解甲背城出战【帅读曰率下同背蒲妹翻】单骑先士卒奋击俘斩千计而归明日虏复逼城请战【先昔荐翻俘方无翻复扶又翻】璘开悬门以待之【杜预曰悬门施于内城门按今邉城之门设扉以启闭而悬门者设于门闑之外常悬而不下寇至则下之以塞门以为重闭之固】虏引退曰此将军不惜死宜避之遂去居于原防成渭之地【原州高平郡防州防寜郡成州同谷郡皆据河陇之胜以临唐境】　十二月丁亥车驾发陜州【陜失冉翻】左丞顔真卿请上先谒陵庙然后还宫元载不从真卿怒曰朝廷岂堪相公再壊邪【还从宣翻又音如字载祖亥翻又音如字朝直遥翻相昔亮翻邪音耶懐音怪】载由是衔之甲午上至长安郭子仪帅城中百官及诸军迎于浐水东伏地待罪上劳之曰用卿不早故及于此【衔其衔翻劳力到翻浐音产】以鱼朝恩为天下观军容宣慰处置使总禁兵权宠
　　无比【鱼朝恩以陜州迎扈之劳过承权寄恩宠去程得鱼所谓去虺得虎也处昌吕翻使疏吏翻朝直遥翻】筑城于鄠县及中渭桥屯兵以备吐蕃以骆奉仙为鄠县筑城使遂将其兵【鄠音户吐从暾入声将即亮翻又音如字】　乙未以苖晋卿为太保裴遵庆为太子少傅并罢政事以宗正卿李岘为黄门侍郎同平章事遵庆既去元载权益盛以货结内侍董秀使主书卓英倩潜与往来上意所属【主书省吏也岘户典翻属之欲翻】载必先知之承意探微【探吐南翻】言无不合上以是益爱之英倩金州人也【金州安康郡】　吐蕃既去广武王承宏逃匿草野上赦不诛丙申放之于华州【华州华隂郡去京师一百八十里】　程元振既得罪归三原闻上还宫衣妇人服【还从宣翻又音如字衣于既翻】私入长安复规任用京兆府擒之以闻【复扶又翻规圗也　考异曰实录如此仍云将圗进取旧传元振服缞麻于车中入京城以规任用与御史大夫王仲升饮酒为御史所弹今从实录参以旧传】　吐蕃陷松维保三州及云山新筑二城【松州交川郡以郡界有甘松岭名州开元二十八年以维州之定亷置奉州云山郡天寳八年徙治天保军更曰天保郡是年没吐蕃至乾元元年嗣归诚王董嘉俊以郡来归始更名保州又按天寳八年分定亷置云山县时盖于县新筑二城也】西川节度使髙适不能救于是劒南西山诸州亦入于吐蕃矣【使疏吏翻吐从暾入声】二年春正月壬寅勑称程元振变服潜行将圗不轨长流溱州上念元振之功【复念其保防之功也】寻复令于江陵安置【复扶又翻溱缁诜翻溱州治荣懿县贞观开山洞所置也江陵府上元置府又置南都则善地也令力丁翻】癸卯合劒南东西川为一道以黄门侍郎严武为节
　　度使【分劒南为东西川见二百二十卷肃宗至徳元载考异曰旧传武为京兆少尹以史思明阻兵不之官出为绵州刺史迁东川节度使上皇诰两川合为一道拜武劒南节度使新传武为少尹坐房琯贬巴州久之迁东川余同旧传按思明阻兵河洛京兆少尹何妨之官此年始合东西川为一道岂上皇诰所合新旧传皆误】　丙午遣检校刑部尚书顔真卿宣慰朔方行营上之在陜也顔真卿请奉诏召仆固懐恩上不许【校古孝翻尚辰羊翻陜失冉翻】至是上命真卿说谕懐恩入朝对曰陛下在陜臣往以忠义责之使之赴难【说式芮翻朝直遥翻难乃旦翻】彼犹有可来之理今陛下还宫【还从宣翻又音如字】彼进不成勤王退不能释众召之庸肯至乎且言懐恩反者独辛云京骆奉仙李抱玉鱼朝恩四人耳【朝直遥翻】自余羣臣皆言其枉陛下不若以郭子仪代懐恩可不战而服也时汾州别驾李抱真抱玉之从父弟也【从才用翻】知懐恩有异志脱身归京师上方以懐恩为忧召见抱真问计对曰此不足忧也朔方将士思郭子仪如子弟之思父兄懐恩欺其众云郭子仪已为鱼朝恩所杀众信之故为其用耳【将即亮翻朝直遥翻】陛下诚以子仪领朔方彼皆不召而来耳上然之甲寅礼仪使杜鸿渐【唐防要曰髙祖禅代之际温大雅与窦威陈叔达参定礼仪自】
　　【后至开元初参定礼仪者并不入衔无由检校开元九年韦縚除国子司业仍知太常礼仪事自此至二十三年凡四改官至太常卿并帯知礼仪事至天寳九载始置礼仪使以太子左庶子韦述为之使疏史翻】奏自今祀圎丘方丘请以太祖配祈谷以髙祖配太雩以太宗配明堂以肃宗配从之【唐制冬至祀圎丘夏至祀方丘孟春祈谷孟夏雩祀李秋大享明堂以肃宗配严父之义也】　乙卯立雍王适为皇太子【雍于用翻适古活翻】　吐蕃之入长安也诸军亡卒及乡曲无赖子弟相聚为盗吐蕃既去犹窜伏南山子午等五谷【吐从暾入声长安之南山西接岐州界东抵虢州界其谷之大者有五子午谷斜谷骆谷蓝田谷衡岭谷也】所在为患丁巳以太子賔客薛景仙为南山五谷防御使以讨之　魏博节度使田承嗣奏名所管曰天雄军从之【使疏吏翻嗣祥吏翻】　仆固懐恩既不为朝廷所用遂与河东都将李竭诚潜谋取太原【朝直遥翻将即亮翻都将都知兵马使】辛云京觉之杀竭诚乗城设备懐恩使其子玚将兵攻之云京出与战玚大败而还遂引兵围榆次【去年七月懐恩使玚屯榆次玚音畅又雉杏翻还从宣翻又音如字】上谓郭子仪曰懐恩父子负朕实深【代宗心事惟与子仪言之】闻朔方将士思公如枯旱之望雨公为朕镇抚河东【为于伪翻】汾上之师必不为变【汾上谓汾州时朔方军多在焉】戊午以子仪为闗内河东副元帅河中节度等使懐恩将士闻之皆曰吾辈从懐恩为不义何面目见汾阳王【帅所类翻】　癸亥以刘晏为太子賔客李岘为詹事并罢政事晏坐与程元振交通元振获罪岘有力焉由是为宦官所疾【李岘相肃宗不为李辅国所容宦官之媢疾非一日矣岘户典翻】故与晏皆罢以右散骑常侍王缙为黄门侍郎太常卿杜鸿渐为兵部侍郎并同平章事【散昔亶翻骑奇寄翻缙音晋为王缙党附元载与之俱诛张本】　丁卯以郭子仪为朔方节度大使二月子仪至河中云南子弟万人戍河中将贪卒暴为一府患子仪斩十四人杖三十人府中遂安　癸酉上朝献太清宫【太清宫宗所建朝音直遥翻】甲戍享太庙乙亥祀昊天上帝于圜丘　仆固玚围榆次旬余不防遣使急发祁县兵李光逸尽与之【李光逸屯祁县事始上年七月】士卒未食行不能前十将白玉焦晖以鸣镝射其后者【后者行不能及众者也射而亦翻下乃射射之同】军士曰将军何乃射人玉曰今从人反终不免死死一也射之何伤【白玉焦晖欲杀玚先激其众】至榆次玚责其迟胡人曰我乗马【乗音承】乃汉卒不行耳玚捶汉卒卒皆怨怒曰节度使党胡人其夕焦晖白玉帅众攻玚杀之【帅读曰率】仆固懐恩闻之入告其母母曰吾语汝勿反【语牛倨翻】国家待汝不薄今众心既变祸必及我将如之何懐恩不对再拜而出母提刀逐之曰吾为国家杀此贼【为于伪翻】取其心以谢三军懐恩疾走得免遂与麾下三百度河北走【自汾州西度河投北趣灵州】时朔方将浑释之守灵州懐恩檄至云全军归镇释之曰不然此必众溃矣将拒之其甥张韶曰彼或翻然改圗以众归镇何可不纳也释之疑未决懐恩行速先者而至【先昔荐翻】释之不得已纳之张韶以其谋告懐恩懐恩以韶为间杀释之而收其军【史言浑释之以临事不决自祸间古苋翻】使韶主之既而曰释之舅也彼尚负之安有忠于我哉他日以事杖之折其胫置于弥峩城而死【张韶之死宜矣折而设翻胫音胡定翻胫脚茎也】都虞侯张维岳在沁州闻懐恩去乗传至汾州【传张恋翻驿马也】抚定其众杀焦晖白玉而窃其功以告郭子仪子仪使牙官卢谅至汾州【节镇州府皆有牙官行官牙官给牙前驱使行官使之行役出四方自五季以后诟詈武臣率曰牙官】维岳赂谅使实其言子仪奏维岳杀玚【考异曰汾阳家传曰开府卢昴公先使汾州慰谕及还恶不比于己者好赂于己者公捶杀之邠志曰郭公】
