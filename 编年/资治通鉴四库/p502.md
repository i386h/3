<!-- { "loadSidebar": true } -->
　　二十年春正月燕主垂遣散骑常侍封则报聘于秦【散悉亶翻骑竒寄翻】遂自平原狩于广川勃海长乐而归【汉髙祖置信都郡景帝三年为广川国明帝更名乐成安帝改曰安平晋改曰长乐郡又别立广川郡乐音洛】　西秦王干归以太子炽磐领尚书令【炽昌志翻】左长史边芮为左仆射右长史袐宜为右仆射置官皆如魏武晋文故事然犹称大单于大将军【单音蝉】边芮等领府佐如故　薛于太悉伏自长安亡归岭北【岭北谓九嵕岭北十八年太悉伏犇秦】上郡以西鲜卑杂胡皆应之　二月甲寅尚书令陆纳卒　三月庚辰朔日有食之　皇太子出就东宫以丹阳尹王雅领少傅时会稽王道子专权奢纵嬖人赵牙本出倡优【少诗照翻防工外翻倡音昌】茹千秋本钱唐捕贼吏【钱唐县前汉属会稽郡后汉属吴郡钱唐记曰郡议曹华信议立此塘以防海水始开募能致土一斛者即与钱一千旬月之间来者云集塘未成而不复取于是载土石者皆委之而去塘以之成故名钱塘杨正衡曰茹音如又而据翻浙间旧有此姓】皆以謟赂得进道子以牙为魏郡太守千秋为骠骑谘议参军【骠频召翻今匹妙翻骑竒寄翻】牙为道子开东第筑山穿池【为于伪翻】功用钜万帝尝幸其第谓道子曰府内乃有山甚善然修饰太过道子无以对帝去道子谓牙曰上若知山是人力所为尔必死矣牙曰公在牙何敢死营作弥甚千秋卖官招权聚货累亿博平令吴兴闻人奭上疏言之【博平县汉属东郡晋属平原郡江左属魏郡与郡皆侨置】帝益恶道子【恶乌路翻】而逼于太后不忍废黜乃擢时望及所亲幸王恭郗恢殷仲堪王珣王雅等使居内外要任以防道子道子亦引王国寳及国寳从弟琅邪内史绪以为心腹【从才用翻】由是朋党竞起无复向时友爱之驩矣太后每和解之中书侍郎徐邈从容言于帝曰【从千容翻】汉文明主犹悔淮南世祖聪达负愧齐王【淮南事见十四卷汉文帝六年齐王事见八十一卷武帝太康四年】兄弟之际实为深慎防稽王虽有酣媟之累【媟私列翻累力瑞翻】宜加贷消散羣议外为国家之计内慰太后之心帝纳之复委任道子如故【复扶又翻】　初杨定之死也天水姜乳袭据上邽夏四月西秦王干归遣乞伏益州帅骑六千讨之左仆射边芮民部尚书王松寿曰益州屡胜而骄不可专任必以轻敌取败干归曰益州骁勇诸将莫及【帅读曰率骑竒寄翻骁坚尧翻将即亮翻】当以重佐辅之耳乃以平北将军韦防为长史左禁将军务和为司马【务姓也古有务光】至大寒岭【大寒岭在上邽西】益州不设部伍听将士游畋纵饮令曰敢言军事者斩防等谏不听乳逆击大破之　魏王珪叛燕侵逼附塞诸部五月甲戌燕主垂遣太子寳辽西王农赵王麟帅众八万自五原伐魏范阳王德陈留王绍别将步骑万八千为后继散骑常侍髙湖谏曰【散悉亶翻骑竒寄翻】魏与燕世为昏姻【代王什翼犍两娶于慕容皆早卒哀帝隆和元年什翼犍纳女于燕燕又以女妻之】彼有内难燕实存之【事见一百六卷十一年及一百七卷十二年难乃旦翻】其施德厚矣结好久矣间以求马不获而留其弟【事见上卷十六年好呼到翻下同】曲在于我奈何遽兴兵击之拓防涉圭沈勇有谋【萧子显曰珪字涉圭沈持林翻】防歴艰难兵精马彊未易轻也皇太子富于春秋志果气鋭今委之专任必小魏而易之【易以防翻】万一不如所欲伤威毁重愿陛下深图之言颇激切垂怒免湖官湖泰之子也【前燕时垂为车骑将军以泰为从事中郎】六月癸丑燕太原元王楷卒　西秦王干归迁于西
　　城【苑川西城也】　秋七月三河王光帅众十万伐西秦【帅读曰率】西秦左辅宻贵周左卫将军莫者羖羝【宻以国为氏姓谱汉有尚书宻忠据通鉴下文则以宻贵为姓莫者夷复姓】劝西秦王干归称藩于光以子敕勃为质【质音致】光引兵还干归悔之杀周及羖羝【羖音古羝音氐】　魏张衮闻燕军将至言于魏王珪曰燕狃于滑台长子之捷【滑台事见上十七年长子事见上年狃与忸同杜预曰忸忲也】竭国之资力以来有轻我之心宜羸形以骄之乃可克也【羸伦为翻】珪从之悉徙部落畜产西渡河千余里以避之燕军至五原降魏别部三万余家【降户江翻】收穄田百余万斛置黑城【黑城在五原河北按魏书帝纪登国五年刘卫辰遣子直力鞮出稒阳塞侵及黑城从可知矣】进军临河【水经河水自新秦中屈而南流过五原西安阳成宜宣梁临沃稒阳等县南】造船为济具珪遣右司马许谦乞师于秦　秃髪乌孤击乙弗折掘等诸部皆破降之筑亷川堡而都之【乙弗折掘二部皆在秃髪氏之西亷川在湟中降户江翻】广武赵振少好竒畧【少诗照翻好呼到翻】闻乌孤在亷川弃家从之乌孤喜曰吾得赵生大事济矣拜左司马三河王光封乌孤为广武郡公　有长星见自须女至于哭星【天文志须女四星须贱妾之称妇职之卑者也斗牛女扬州分虚二星危三星皆主死防哭泣坟墓四星属危之下主死防哭泣为坟墓也见贤遍翻】帝心恶之于华林园举酒祝之曰【晋都建康仿洛都起华林园恶乌路翻】长星劝汝一杯酒自古何有万歳天子邪　八月魏王珪治兵河南【治直之翻】九月进军临河燕太子寳列兵将济暴风起漂其船数十艘泊南岸【漂纰招翻艘苏遭翻】魏获其甲士三百余人皆释而遣之寳之发中山也燕主垂已有疾既至五原珪使人邀中山之路伺其使者尽执之【伺相吏翻使疏吏翻】寳等数月不闻垂起居珪使所执使者临河告之曰若父已死何不早归寳等忧恐士卒骇动珪使陈留公防将五万骑屯河东东平公仪将十万骑屯河北【河水自金城过武威天水安定北地郡界率东北流至朔方沃野县界始屈而东南流防屯河东仪屯河北皆河曲之地未渡河也北史曰仪据朔方将即亮翻下同】畧阳公遵将七万骑塞燕军之南遵寿鸠之子也【寿鸠见一百四卷元年】秦主兴遣杨佛嵩将兵救魏燕术士靳安言于太子寳曰【靳居焮翻】天时不利燕必大败速去可免寳不听安退告人曰吾辈皆当弃尸草野不得归矣燕魏相持积旬赵王麟将慕舆嵩等以垂为实死谋作乱奉麟为主事泄嵩等皆死寳麟等内自疑冬十月辛未烧船夜遁时河冰未结寳以魏兵必不能度不设斥候十一月己卯暴风冰合魏王珪引兵济河留辎重【重直用翻】选精鋭二万余骑急追之燕军至参合陂有大风黑气如堤自军后来临覆军上【覆扶九翻】沙门支昙猛【支者昙猛之俗姓昙徒含翻】言于寳曰风气暴迅魏兵将至之候宜遣兵御之寳以去魏军已逺矣而不应昙猛固请不已麟怒曰以殿下神武师徒之盛足以横行沙漠索虏何敢逺来【太元十八年慕容麟已知拓防珪之必为燕患矣今乃轻之如此岂其心自疑而欲败寳之师邪其后宝不能守中山而麟亦不能自立同归于乱而已矣索昔各翻】而昙猛妄言惊众当斩以狥昙猛泣曰苻氏以百万之师败于淮南正由恃众轻敌不信天道故也【事见一百四卷五卷七年八年】司徒德劝寳从昙猛言寳乃遣麟帅骑三万居军后以备非常【帅读曰率骑竒寄翻下同】麟以昙猛为妄纵骑游猎不肯设备寳遣骑还诇魏兵【诇古永翻又翾正翻】骑行十余里即解鞍寝魏军晨夜兼行乙酉暮至参合陂西燕军在陂东营于蟠羊山南水上【水经注可不埿水出鴈门沃阳县东南六十里山下西北流注沃水合流而东迳参合县南】魏王珪夜部分诸将【分扶问翻】掩覆燕军士卒衘枚束马口潜进丙戌日出魏军登山下临燕营燕军将东引【引而东行也】顾见之士卒大惊扰乱珪纵兵击之燕兵走赴水人马相腾蹑压溺死者以万数略阳公遵以兵邀其前燕兵四五万人一时放仗敛手就禽其遗迸去者不过数千人【迸北孟翻】太子寳等皆单骑仅免杀燕右仆射陈留悼王绍生禽鲁阳王倭奴【倭乌禾翻】桂林王道成济隂公尹国等文武将吏数千人【济子礼翻】兵甲粮货以钜万计道成垂之弟子也魏王珪择燕臣之有才用者代郡太守广川贾闰闰从弟骠骑长史昌黎太守彛太史郎晁崇等留之【晁直遥翻】其余欲悉给衣粮遣还以招懐中州之人中部大人王建曰燕众彊盛今倾国而来我幸而大捷不如悉杀之则其国空虚取之为易【易以防翻】且获冦而纵之无乃不可乎乃尽阬之十二月珪还云中之盛乐【通鉴于惠帝元康五年书定襄之盛乐故城此书云中之盛乐葢歴代郡县废徙无常前汉成乐县属定襄后汉成乐县属云中前书定襄之盛乐此前汉之故城也此书云中之盛乐此后汉之故城也】燕太子寳耻于参合之败请更击魏司徒德言于燕主垂曰虏以参合之捷有轻太子之心宜及陛下神略以服之不然将为后患垂乃以清河公会録留台事领幽州刺史代高阳王隆镇龙城以阳城王兰汗为北中郎将代长乐公盛镇蓟【乐音洛蓟音计】命隆盛悉引其精兵还中山期以明年大举击魏　是歳秦主兴封其叔父绪为晋王硕德为陇西王弟崇为齐公显为常山公
