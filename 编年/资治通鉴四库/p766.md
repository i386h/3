<!-- { "loadSidebar": true } -->
　　太建十二年春正月癸巳周天元祠太庙【史言周天元既以朝政授其子而犹主祭祀】　戊戌以左卫将军任忠为南豫州刺史【此时南豫州治宣城任音壬】督縁江军防事　乙卯周税入市者人一钱　二月丁巳周天元幸露门学释奠【周露门学在露门左右塾古者仲春仲秋皆以上丁释奠于先圣先师郑曰释奠者设荐馔酌奠而已】　戊午突厥入贡干周且迎千金公主【周许以千金公主妻突厥事始上巻上年厥九勿翻】乙丑周天元改制为天制敕为天敕【制者大赏罚大除授赦宥虑囚慰劳用之敕者废置州县増减官吏除免官爵授六品以上官兵施行百官奏请戒约臣下皆用之皆宣署申覆而后行】壬午尊天元皇太后为天元上皇太后天皇太后为天元圣皇太后【二太后天元嫡母阿史那氏所生母李氏也】癸未诏杨后与三后皆称太皇后【三后朱后元后陈后也】司马后直称皇后【司马后正阳宫皇后也】行军总管公亮天元之从祖兄也【天元从祖宇文泰之兄弟也从才用翻】其子西阳公温妻尉迟氏蜀公迥之孙【尉纡勿翻】有美色以宗妇入朝天元饮之酒逼而滛之【朝直遥翻饮干禁翻】亮闻之惧三月军还至豫州【自淮南还军豫州治汝南还音旋又音如字】密谋袭韦孝寛并其众【韦孝寛征南行军元帅帅所类翻】推诸父为主【诸父谓赵王招兄弟】鼔行而西亮国官茹寛知其谋【诸国公各有国官茹姓也后魏书普六茹后改为茹氏余按太和之时南齐有茹法亮盖南国自有茹氏今茹寛既仕于北国恐出于普六茹氏茹音如】先告孝寛孝寛潜设僃亮夜将数百骑袭孝寛营【将即亮翻又音如字领也骑竒寄翻】不克而走戊子孝寛追斩之温亦坐诛天元即召其妻入宫拜长贵妃【长知两翻】辛夘立亮弟永昌公椿为公　周天元如同州増候正前驱式道候为三百六十重【候正主候望前驱先驱也式道候在大驾前重直龙翻】自应门至于赤岸泽【郑曰天子五门臯库雉应路诗云乃立应门应门将将赤岸泽在长安北同州南道里盖适中】数十里间幡旗相蔽音乐俱作又令虎贲持钑马上称警跸【贲音奔钑色立翻防也鋋也警戒也戒人以车驾将至也跸跸止行人也】乙未改同州宫为成天宫庚子还长安【还从宣翻又音如字】诏天台侍卫之官皆着五色及红紫緑衣以杂色为縁名曰品色衣【着则略翻縁以绢翻五代志以锦绮缋绣为縁】有大事与公服间服之【五代志后周之制诸命秩之服曰公服其余常服曰私衣隋唐以下有朝服有公服朝服曰具服公服曰从省服间古苋翻】壬寅诏内外命妇皆执笏【后周之制内外命妇各有命服未尝执笏也】其拜宗庙及天台皆俛伏如男子【俛音免】天元将立五皇后以问小宗伯狄道辛彦之【五代志狄道县属金城郡】对曰皇后与天子敌体不宜有五太学博士西城何妥曰昔帝喾四妃虞舜二妃先代之数何常之有【博士秦官汉置五经博士即太学博士也晋武帝立国子学置博士一人遂有国子博士太学博士之分西城郡时置金州帝王纪云帝喾四妃元妃有邰氏女曰姜嫄次妃有娀氏女曰简狄次妃陈丰氏女曰庆都次妃娵訾氏曰常义列女云舜二妃尧之二女长曰娥皇次曰女英史言何妥曲学以阿世不可以训喾苦沃翻嫄音原娵遵须翻訾子斯翻妥它果翻】帝大悦免彦之官甲辰诏曰坤仪比德土数惟五四太皇后外可増置天中太皇后一人于是以陈氏为天中太皇后尉迟妃为天左太皇后【陈氏山提之女尉迟氏字文温之妻尉纡勿翻】又造下帐五使五皇后各居其一实宗庙祭噐于前自读祝版而祭之【下帐山陵中便房所用此所谓下帐盖周天元以自所居者为上帐五皇后所居者为下帐也祝版所以祝鬼神】又以五辂载妇人自帅左右歩从【按古制有五辂后周之制皇帝之辂十有二等皇后之车十有二等亦曰辂下至三妃三公三公夫人之辂皆九至上媛妇中大夫孺人其辂五天元虽淫侈无道何至以古之五辂载妇人其实用媛妇以下所乗五辂耳五辂谓辂夏篆夏缦墨车輚车也帅读曰率从才用翻】又好倒悬鸡及碎瓦于车上观其号呼以为乐【好呼到翻号户髙翻乐音洛】　夏四月癸亥尚书左仆射陆缮卒【卒子恤翻】　己巳周天元祠太庙己夘大雩壬午幸仲山祈雨【顔师古曰仲山即今九嵏山之东仲山是也括地志仲山在雍州云阳县西十五里】甲申还宫令京城士女于衢巷作乐迎候【还从宣翻又音如字令力丁翻】五月癸巳以尚书右仆射晋安王伯恭为仆射　周杨后性柔婉不妬忌四皇后及嫔御等咸爱而仰之【嫔内官九嫔也嫔妇也能行妇道者也御侍也进也进御于君者也嫔毗賔翻】天元昏暴滋甚喜怒乖度尝谴后欲加之罪后进止详闲辞色不挠【谴衍战翻详审也谛也闲暇也习也挠曲也又动乱也挠女巧翻又女教翻】天元大怒遂赐后死逼令引诀【汉书多作引决谓引分自裁也诀别也令力丁翻】后母独孤氏【独孤氏信之女也】诣閤陈谢叩头流血然后得免后父大前疑坚位望隆重天元忌之尝因忿谓后曰必族灭尔家因召坚谓左右曰色动即杀之坚至神色自若乃止内史上大夫郑译与坚少同学【少诗照翻】竒坚相表【相息亮翻】倾心相结坚既为帝所忌情不自安尝在永巷【永巷宫中长巷】私于译曰【身事不敢昌言之故曰私】久愿出藩公所悉也【出藩谓出补外藩悉谙究也】愿少留意【少诗沼翻】译曰以公德望天下归心欲求多福岂敢忘也【郑译被宠于天元为如何天元无恙而与杨坚于宫中私言至及于此小人倾覆何可托邪】谨即言之天元将遣译入冦译请元帅【帅所类翻】天元曰卿意如何对曰若定江东自非懿戚重臣【懿专乆而美也大也】无以镇抚可令随公行【以杨爵称之】且为寿阳摠管以督军事天元从之己丑以坚为扬州摠管使译兵防寿阳【寿阳属南则为豫州属北则为扬州】将行防坚有足疾不果行【先无此疾而忽有此疾曰猝也】甲午夜天元备法驾幸天兴宫乙未不豫而还【还音旋又如字】小御正博陵刘昉素以狡谄得幸于天元【杜佑曰周御正属天官御正中大夫五命小御正下大夫四命昉分罔翻狡古巧翻猾也】与御正中大夫顔之仪并见亲信天元召昉之仪入卧内欲属以后事天元瘖不复能言【寝室谓之卧内属之欲翻瘖于今翻复如字又扶又翻】昉见静帝幼冲【冲亦幼也周成王率称冲人冲子】以杨坚后父有重名遂与领内史郑译【郑译以内史上大夫领内史】御饰大夫栁裘【周置御饰大夫掌御饰其御服又置司服掌之】内史大夫杜陵韦謩【杜陵汉晋皆属京兆后隋并入京兆大兴县其地在隋唐长安城南謩与谟同】御正下士朝那皇甫绩【朝那县属安定郡后周下士二命】谋引坚辅政坚固辞不敢当昉曰公若为速为之不为昉自为也坚乃从之称受诏居中侍疾裘惔之孙也【栁惔栁元景之从孙世隆之子世仕江南江陵陷栁氏入闗中遂臣于周惔徒甘翻】是日帝殂【年二十二殂祚乎翻】秘不防昉译矫诏以坚总知中外兵马事　【考异曰周帝纪乙未帝不豫还宫诏坚入侍疾丁未追五王入朝己酉大渐昉译矫制以坚受遗辅政是日帝崩按坚以变起仓猝故得矫命当国若自乙未至己酉凡十五日事安得不泄今从隋帝纪】顔之仪知非帝指拒而不从昉等草诏署讫逼之仪连署之仪厉声曰主上升遐【记曲礼告防曰天王登假郑曰登上也假己也上己者言若仙去云耳登犹升也假与遐同音霞】嗣子冲幼【静帝时年八歳】阿衡之任【商相伊尹辅太甲称阿衡孔安国曰阿倚衡平】宜在宗英【才过人曰英宗英宗室之中其才过人者】方今赵王最长以亲以德合膺重寄【赵王谓赵王招于静帝诸大父行中其年最长长知两翻膺当也】公等备受朝防【朝直遥翻】当思尽忠报国奈何一旦欲以神噐假人【老子天下神噐为者败之执者失之注云大寳之位是天地神明之噐故不可以力为也又曰国之利噐不可以授人】之仪有死而已不能诬罔先帝昉等知不可屈乃代之仪署而行之诸卫既受勑并受坚节度【周自左右宫伯至左右羽林游击皆诸卫官也】坚恐诸王在外生变以千金公主将适突厥为辞徴赵陈越代滕五王入朝【五王就国见上巻上年厥九勿翻朝直遥翻】坚索符玺【符谓兵符玺谓天子六玺索山客翻玺斯氏翻】顔之仪正色曰此天子之物自有主者宰相何故索之【索山客翻】坚大怒命引出将杀之以其民望出为西邉郡守【西边恐当作西疆五代志临洮郡合川县后周置仍立西疆郡　考异曰北史郑译之仪与宦者谋引大将军宇文仲辅政仲已至御坐译知之遽率开府杨惠及刘昉皇甫绩栁裘俱入仲与之仪见译等愕然逡廵欲出隋文因执之于是矫诏复以译为内史上大夫明日隋文为丞相拜译柱国府长史按之仪若尔岂复得全今従之仪】丁未防静帝入居天台罢正阳宫【置正阳宫见上巻上年】大赦停洛阳宫作【治洛阳宫见上巻上年二月】庚戌尊阿史那太后为太皇太后李太后为太帝太后【静帝祖母也】杨后为皇太后朱后为帝太后【静帝嫡母生母也】其陈后元后尉迟后并为尼【皆不以德选以色进者也尼女夷翻】以汉王赞为上柱国右大丞相【赞静帝叔父也周人上右相息亮翻】尊以虚名实无所综理以杨坚为假黄左大丞相秦王贽为上柱国百官摠己以听于左丞相【孔子曰君薨百官摠己以听于冢宰三年朱熹曰各摠摄已职以听也余谓若此者必有伊周之臣而后可】坚初受顾命【顾命始于周成王孔安国曰临终之命曰顾命余谓顾命者言天子登遐若囘顾而有所言也陆德眀曰顾工户翻】使防国公杨惠【邗音寒又古寒翻】谓御正下大夫李德林曰朝廷赐令摠文武事经国任重今欲与公共事必不得辞德林曰愿以死奉公坚大喜始刘昉郑译议以坚为大冢宰译自摄大司马昉又求小宰【后周置小冢宰上大夫也六命按尔雅冢大也郑玄曰冢大之上也冢宰之上不宜加小字故周官止曰小宰昉分防翻冢知陇翻】坚私问德林曰欲何以见处【处昌吕翻】德林曰宜作大丞相假黄钺都督中外诸军事不尔无以压众心【如昉译之言大冢宰虽六官之长然犹与诸公等夷德林所言则宇文泰所以辅魏者也不尔犹言不如此也相息亮翻压于甲翻】及防即依此行之以正阳宫为丞相府时众情未壹【言周之朝臣未尽归心于坚】坚引司武上士卢贲置左右【贲扶分翻】将之东宫【正阳宫本东宫也】百官皆不知所从坚潜令贲部伍仗卫【仗卫执仗而宿卫之兵也卢贲以司武上士统之杨坚潜令贲此举为如何】因召公卿谓曰欲求富贵者宜相随【观坚此言则其夙心可知矣】徃徃偶语欲有去就贲严兵而至众莫敢动出崇阳门【崇阳门周宫城之东门】至东宫门者拒不纳贲谕之不去瞠目叱之【瞠昌真翻】门者遂却坚入贲遂典丞相府宿卫【卢贲遂为杨坚私人矣】贲辩之弟子也【卢辩与蘓绰共定后周官制者也】以郑译为丞相府长史【长知两翻】刘昉为司马李德林为府属【丞相府有掾有属】二人由是怨德林内史下大夫勃海髙颎【按隋书髙颎自六勃海蓨人颎古迥翻】眀敏有噐局习兵事多计畧坚欲引之入府【引之入丞相府为官属】遣杨惠谕意【杨惠坚族子也坚初秉周政欲引时才故率使之谕意坚既受禅封观王改名雍】颎承防欣然曰愿受驱驰纵令公事不成颎亦不辞灭族乃以为相府司録【司録摠録一府之事令力丁翻相息亮翻】时汉王赞居禁中毎与静帝同帐而坐刘昉饰美妓进赞【妓渠绮翻女乐也】赞甚悦之昉因説赞曰大王先帝之弟时望所归孺子幼冲岂堪大事【説输芮翻孺子谓静帝】今先帝初崩人情尚扰王且归第待事宁后入为天子此万全计也赞年少【少诗照翻】性识庸下以为信然遂从之坚革宣帝苛酷之政更为寛大删略旧律作刑书要制奏而行之躬履节俭中外悦之【贾谊曰寒者利裋褐饥者甘糟糠天下之嗷嗷新主之资也古之得天下必先有以得天下之心虽奸雄挟数用术不能外此也更工衡翻】坚夜召太史中大夫庾季才【太史掌天文厯数周制太史中大夫属春官五命】问曰吾以庸虚【庸言身无所能虚言胷中无所有谦辞也】受兹顾命天时人事卿以为何如季才曰天道精微难可意察窃以人事卜之符兆已定【符签也证也验也兆龟坼文也又人事之兆朕也】季才纵言不可公岂复得为箕颍之事乎【司马贞曰尧让天下于许由由遂逃于箕山洗耳于颍水复扶又翻又音如字】坚黙然久之曰诚如君言独孤夫人亦谓坚曰大事已然骑虎之势必不得下勉之【独孤夫人坚妃也骑虎而下必为所噬】坚以相州摠管尉迟迥位望素重恐有异图【相息亮翻尉纡勿翻】使迥子魏安公惇奉诏书召之防葬【魏安郡公五代志武威郡昌松县有后魏魏安郡注详见后】壬子以上柱国韦孝寛为相州摠管又以小司徒叱列长乂为相州刺史【叱列虏复姓出于拓防氏西部后为周之戚里】先令赴邺孝寛续进【邺相州摠管治所】陈王纯时镇齐州【纯就国于济南济南郡齐州也】坚使门正上士崔彭徴之【门正掌门闗啓闭之节及出入门者】彭以两骑往止舍【骑竒寄翻张恋翻】遣人召纯纯至彭请屏左右宻有所道【屏必郢翻道言也】遂执而鎻之因大言曰陈王有罪诏徴入朝左右不得輙动其从者愕然而去【朝直遥翻从才用翻】彭楷之孙也【崔楷死职见一百五十一巻梁武帝大通元年】六月五王皆至长安　庚申周复行佛道二教【周禁二教见一百七十一巻六年复扶又翻又音如字】旧沙门道士精志者简令入道【简分别也】周尉迟迥知丞相坚将不利于帝室谋举兵讨之【尉纡】
