<!-- { "loadSidebar": true } -->
　　汉纪五十【起重光作噩尽强圉单阏凡七年】
　　孝灵皇帝中
　　光和四年春正月初置騄骥廐丞领受郡国调马【贤曰騄骥善马也调谓徴发也调徒钓翻下同】豪右辜【前书音义曰辜障也专也谓障余人买卖而自取其利古岳翻】马一匹至二百万　夏四月庚子赦天下　交阯乌浒蛮久为乱【乌浒蛮反事始上卷光和元年浒呼古翻】牧守不能禁交阯人梁龙等复反攻破郡县【复扶又翻】诏拜兰陵令防稽朱儁为交阯刺史【兰陵县属东海郡防古外翻】击斩梁龙降者数万人【降戸江翻】旬月尽定以功封都亭侯徴为諌议大夫　六月庚辰雨雹如鸡子【雨于具翻】　秋九月庚寅朔日有食之　太尉刘寛免卫尉许为太尉【于六翻　考异曰袁纪十月许郁坐辟召错缪免杨赐为太尉今从范书】　闰月辛酉北宫东掖庭永巷署灾　司徒杨赐罢　冬十月太常陈耽为司徒　【考异曰袁纪三年闰月杨赐久病罢十月陈耽为司徒葢误置闰于去年按长厯此年闰十月以袁纪考之閠九月为是恐长厯差一月今从范书帝纪】　鲜卑冦幽并二州檀石槐死子和连代立和连才力不及父而贪淫后出攻北地北地人射杀之【射而亦翻】其子骞曼尚防兄子魁头立后骞曼长大【长知两翻】与魁头争国众遂离散魁头死弟歩度根立　是歳帝作列肆于后宫使诸采女贩卖更相盗窃争鬬【更工衡翻】帝着商贾服【着陟畧翻下同贾音古】从之饮宴为乐【乐音洛】又于西园弄狗着进贤冠带绶【贤曰三礼图曰进贤冠文官服之前高七寸后高三寸长八寸续汉志曰灵帝宠用便嬖子弟转相汲引卖闗内侯直五百万强者贪如豺狼弱者畧不类物眞狗而冠也绶音受】又驾四驴帝躬自操辔驱驰周旋【续汉志曰驴者乃服重致逺上下山谷野人之所用耳何有帝王君子而骖驾之乎天意若曰国且大乱贤愚倒植凡执政者皆如驴也操千高翻】京师转相仿效驴价遂与马齐帝好为私稸【好呼到翻稸与蓄同】收天下之珍货每郡国贡献先输中署名为导行费【贤曰中署内署也导引也贡献外别有所入以为所献希之导引也】中常侍吕强上疏諌曰天下之财莫不生之阴阳【贤曰万物禀阴阳而生】归之陛下岂有公私而今中尚方敛诸郡之宝中御府积天下之缯【中尚方中御府皆属少府天子私藏也缯慈陵翻】西园引司农之藏中廐聚太仆之马【中廐即騄骥廐】而所输之府辄有导行之财调广民因费多献少【调徒吊翻少诗沼翻】奸吏因其利百姓受其敝又阿媚之臣好献其私【好呼到翻】容謟姑息自此而进旧典选举委任三府尚书受奏御而已【三府选其人而举之尚书受其奏以进御】受试任用责以成功功无可察然后付之尚书举劾请下廷尉覆案虚实行其罪罚【劾戸槩翻又戸得翻下遐稼翻】于是三公毎有所选参议掾属咨其行状度其器能【掾俞绢翻行下孟翻度徒洛翻】然犹有旷职废官荒秽不治【治直之翻】今但任尚书或有诏用【诏用者不由三公尚书径以诏书用之也】如是三公得免选举之负尚书亦复不坐责赏无归岂肯空自劳苦乎书奏不省【复扶又翻省悉井翻】　何皇后性彊忌后宫王美人生皇子协后酖杀美人帝大怒欲废后诸中官固请得止　大长秋华容侯曹节卒【华容县属南郡】中常侍赵忠代领大长秋
　　五年春正月辛未赦天下　诏公卿以謡言举刺史二千石为民蠧害者太尉许司空张济承望内官受取货赂【许六翻】其宦者子弟宾客虽贪污秽浊皆不敢问而虚纠边远小郡清脩有惠化者二十六人吏民诣阙陈诉司徒陈耽上言公卿所举率党其私所谓放鸱枭而囚鸾鳯　【考异曰刘陶传光和五年以谣言举二千石耽与议郎曹操上言按耽已为司徒不应与议郎同上言王沈魏书曰是歳以灾异愽问得失太祖因此上书切諌不云与耽同上言也今但云陈耽】帝以让济由是诸坐谣言徴者悉拜议郎　二月大疫三月司徒陈耽免　夏四月旱　以太常袁隗为司徒五月庚申永乐宫署灾【乐音洛】　秋七月有星孛于太
　　微【孛蒲内翻】　板楯蛮冦乱巴郡连年讨之不能尅帝欲大发兵以问益州计吏汉中程包对曰板楯七姓【板楯七姓罗朴督鄂度夕龚皆渠帅也楯食尹翻】自秦世立功复其租赋【复方目翻】其人勇猛善战昔永初中羌入汉川郡县破壊得板楯救之羌死败殆尽【事见四十九卷安帝元初元年注亦见是年】羌人号为神兵传语种辈勿复南行【语牛倨翻种章勇翻复扶又翻下同】至建和二年羌复大入实頼板楯连摧破之前车骑将军冯绲南征武陵亦倚板楯以成其功近益州郡乱太守李颙亦以板楯讨而平之【绲古本翻又音昆颙鱼容翻】忠功如此本无恶心长吏乡亭更赋至重【长知两翻更工衡翻】仆役棰楚过于奴虏【棰止橤翻】亦有嫁妻卖子或乃至自刭割虽陈寃州郡而牧守不为通理【为于伪翻】阙庭悠远不能自闻含怨呼天无所叩愬故邑落相聚以叛戾非有谋主濳号以图不轨今但选明能牧守【守式又翻】自然安集不烦征伐也帝从其言选用太守曹谦宣诏赦之即时皆降【降戸江翻】　八月起四百尺观于阿亭道【观古玩翻】　冬十月太尉许罢以太常杨赐为太尉帝校猎上林苑歴函谷闗遂狩于广成苑十二月还
　　幸太学　桓典为侍御史宦官畏之典常乘骢马京师为之语曰行行且止避骢马御史【骢马青白杂色】典焉之孙也【顺帝永建初焉为太焉荣之孙也】
　　六年春三月辛未赦天下　夏大旱　爵号皇后母为舞阳君　秋金城河水溢出二十余里　五原山岸崩【考异曰本纪云大冇年按今夏大旱纵使秋成亦不得为大冇年今不取】　初钜鹿张角
　　奉事黄老以妖术教授号太平道呪符水以疗病【妖于骄翻呪职救翻】令病者跪拜过【首式又翻今道家所施符水祖张道陵葢同此术也】或时病愈众共神而信之角分遣弟子周行四方转相诳诱【诳居况翻诱音酉】十余年间徒众数十万自青徐幽冀荆扬兖豫八州之人莫不毕应或弃卖财产流移犇赴塡塞道路【塞悉则翻】未至病死者亦以万数郡县不解其意【解戸买翻】反言角以善道教化为民所归太尉杨赐时为司徒【赐为司徒熹平五年也】上书言角诳燿百姓遭赦不悔稍益滋蔓【蔓音万】今若下州郡捕讨恐更骚扰速成其患宜切敕刺史二千石简别流民【下遐稼翻别彼列翻】各防归本郡以孤弱其党然后诛其渠帅可不劳而定防赐去位事遂留中【贤曰谓所论事留在禁中未施用之余据赐以熹平六年免帅所类翻】司徒掾刘陶复上疏申赐前议【掾俞绢翻复扶又翻】言角等阴谋益甚四方私言云角等窃入京师觇视朝政【觇丑亷翻朝直遥翻】鸟声兽心私共鸣呼州郡忌讳不欲闻之但更相告语【更工衡翻】莫肯公文宜下明诏重募角等赏以国土有敢回避与之同罪帝殊不为意方诏陶次第春秋条例【陶明春秋为之训诂故诏之次第条例】角遂置三十六方方犹将军也大方万余人小方六七千　【考异曰袁纪作坊今从范书】各立渠帅【帅所类翻】讹言苍天已死黄天当立歳在甲子天下大吉以白土书京城寺门【寺门在京城诸官寺舎之门】及州郡官府皆作甲子字大方马元义等先收荆扬数万人期防发于邺元义数往来京师【数所角翻】以中常侍封谞徐奉等为内应【谞私吕翻】约以三月五日内外俱起
