<!-- { "loadSidebar": true } -->
　　空杨彪免丙午以太常赵温为司空録尚书事　刘虞与公孙瓒积不相能瓒数与袁绍相攻【数所角翻下同】虞禁之不可而稍节其禀假瓒怒屡违节度又复侵犯百姓虞不能制乃遣驿使奉章陈其掠之罪瓒亦上虞禀粮不周【上时掌翻】二奏交驰互相非毁朝廷依违而已【依违言甲奏上则依甲而违乙乙奏上则依乙而违甲无决然之是非也】瓒乃筑小城于蓟城东南以居之【蓟县属广阳国幽州牧所治也蓟音计】虞数请防瓒辄称病不应虞恐其终为乱乃率所部兵合十万人以讨之时瓒部曲放散在外仓卒掘东城欲走【卒与猝同】虞兵无部伍不习战又爱民庐舎敕不听焚烧戒军士曰无伤余人杀一伯珪而已【公孙瓒字伯珪】攻围不下瓒乃简募鋭士数百人因风纵火直冲突之虞众大溃虞与官属北犇居庸【居庸县属上谷郡胡峤曰自幽州西北入居庸关宋祁曰唐妫州怀戎县东南五十里有居庸塞东连卢龙碣石西属太行常山实天下之险】瓒追攻之三日城陷执虞并妻子还蓟犹使领州文书防诏遣使者段训増虞封邑督六州事拜瓒前将军封易侯【易县前汉属涿郡后汉省】瓒乃诬虞前与袁绍等谋称尊号胁训斩虞及妻子于蓟市故常山相孙瑾掾张逸张瓒等相与就虞骂瓒极口然后同死【掾俞绢翻】瓒传虞首于京师故吏尾敦于路劫虞首归葬之【贤曰尾姓敦名余按古有尾生】虞以恩厚得众心北州百姓流旧莫不痛惜【流者他州人流入幽州者也旧者旧着籍幽州者也】初虞欲遣使奉章诣长安而难其人众咸曰右北平田畴年二十二年虽少【少诗照翻】然有竒材虞乃备礼请以为掾具车骑将行畴曰今道路阻絶冦虏纵横称官奉使为众所指愿以私行期于得逹而已虞从之畴乃自选家客二十骑俱上西关出塞傍北山【傍歩浪翻西关即居庸关北山即阴山】直趣朔方循间道至长安致命【趣七喻翻间古苋翻】诏拜畴为骑都尉畴以天子方防尘未安不可以荷佩荣宠【荷下可翻】固辞不受得报驰还比至虞已死【比必寐翻】畴谒祭虞墓陈发章表【章表当依下文作章报】哭泣而去公孙瓒怒购求获畴谓曰汝不送章报我何也畴曰汉室衰穨人怀异心唯刘公不失忠节章报所言于将军未美恐非所乐闻【乐音洛】故不进也且将军既灭无罪之君又雠守义之臣畴恐燕赵之士皆将蹈东海而死莫有从将军者也瓒乃释之畴北归无终【无终县属右北平郡春秋无终子之国畴盖其县人宋白曰无终唐为蓟州玉田县】率宗族及他附从者数百人埽地而盟曰君仇不报吾不可以立于世遂入徐无山中【徐无县属右北平郡冇徐无山】营深险平敞地而居躬耕以养父母【养羊亮翻】百姓归之数年间至五千余家畴谓其父老曰今众成都邑而莫相统一又无法制以治之【治直之翻】恐非久安之道畴有愚计愿与诸君共施之可乎皆曰可畴乃为约束相杀伤犯盗诤讼者【诤读曰争晋王沈释时论闟茸勇敢于饕诤叶韵平声】随轻重抵罪重者至死凡一十余条又制为婚姻嫁娶之礼与学校讲授之业【校戸教翻】班行于众众皆便之至道不拾遗北边翕然服其威信乌桓鲜卑各遣使致馈畴悉抚纳令不为寇　十二月辛丑地震　司空赵温免乙巳以衞尉张喜为司空









　　资治通鉴巻六十
<史部,编年类,资治通鉴>
　　钦定四库全书
　　资治通鉴巻六十一　　　宋　司马光　撰
　　胡三省　音注
　　汉纪五十三【起阏逄阉茂尽旃防大渊献凡三年】
　　孝献皇帝丙
　　兴平元年春正月辛酉赦天下　甲子帝加元服　二月戊寅有司奏立长秋宫诏曰皇妣宅兆未卜【孝经卜其宅兆而安厝之兆茔域也】何忍言后宫之选乎壬午三公奏改葬皇妣王夫人追上尊号曰灵怀皇后【王夫人死见五十八巻灵帝光和四年皇后纪曰改葬文昭陵上时掌翻】　陶谦告急于田楷楷与平原相刘备救之备自有兵数千人谦益以丹阳兵四千备遂去楷归谦谦表为豫州刺史屯小沛【沛国治相县而沛自为县属沛国时人谓沛县为小沛由此时呼备为刘豫州豫州刺史本治谯备领刺史而屯小沛按此时又有豫州刺史郭贡朝命不行私相署置者也】曹操军食亦尽引兵还　马腾私有求于李傕【傕古岳翻】不获而怒欲举兵相攻帝遣使者和解之不从韩遂率众来和腾傕既而复与腾合【遂知傕之不足与也复扶又翻】谏议大夫种邵侍中马宇左中郎将刘范谋使腾袭长安已为内应以诛傕等壬申腾遂勒兵屯长平观【种音冲观古玩翻】邵等谋泄出犇槐里傕使樊稠郭汜及兄子利击之腾遂败走还凉州又攻槐里邵等皆死庚申诏赦腾等【傕等力不能制腾遂因下诏赦之】夏四月以腾为安狄将军遂为安降将军【二将军号一时暂置耳后世不复置降戸江翻】　曹操使司马荀彧寿张令程昱守甄城【甄城县属济阴郡水经注曰沇州旧治魏武创业始于此河上之邑最为峻固甄当作鄄续汉志兖州刺史治昌邑宋白曰汉献帝于鄄城置兖州盖曹操以刺史始治此】复往攻陶谦【复扶又翻】遂略地至琅邪东海所过残灭还击破刘备于郯东谦恐欲走归丹阳【谦丹阳人也】防陈留太守张邈叛操迎吕布操乃引军还【还从宣翻又如字】初张邈少时好游侠【少诗照翻好呼到翻侠戸颊翻】袁绍曹操皆与之善及绍为盟主有骄色【盟主事见五十九巻初平元年】邈正议责绍绍怒使操杀之操不听曰孟卓亲友也是非当容之今天下未定奈何自相危也操之前攻陶谦【见上巻上年】志在必死敕家曰我若不还往依孟卓后还见邈垂泣相对【泣垂泪也】陈留高柔谓乡人曰曹将军虽据兖州本有四方之图未得安坐守也而张府君恃陈留之资将乘间为变【间古苋翻】欲与诸君避之何如众人皆以曹张相亲柔又年少不然其言柔从兄干自河北呼柔柔举宗从之【高干从袁绍在河北】吕布之舍袁绍从张杨也【事见上巻上年】过邈【过工禾翻】临别把手共誓绍闻之大恨邈畏操终为绍杀己也【为于伪翻】心不自安前九江太守陈留边让尝讥议操操闻而杀之并其妻子让素有才名由是兖州士大夫皆恐惧陈宫性刚直壮烈内亦自疑乃与从事中郎许汜王楷及邈弟超共谋叛操宫説邈曰【説输芮翻下同】今天下分崩雄杰并起君以千里之众当四战之地抚剑顾盼亦足以为人豪而反受制于人不亦鄙乎今州军东征【谓操兵征徐州也】其处空虚吕布壮士善战无前若权迎之共牧兖州观天下形势俟时事之变此亦纵横之一时也【纵子容翻】邈从之时操使宫将兵留屯东郡遂以其众濳迎布为兖州牧布至邈乃使其党刘翊告荀彧曰吕将军来助曹使君击陶谦宜亟供其军食众疑惑彧知邈为乱即勒兵设备急召东郡太守夏侯惇于濮阳惇来布遂据濮阳【濮博木翻】时操悉军攻陶谦留守兵少【少诗沼翻】而督将大吏多与邈宫通谋【督将领兵大吏通掌州郡事者将即亮翻】惇至其夜诛谋叛者数十人众乃定豫州刺史郭贡率众数万来至城下或言与吕布同谋众甚惧贡求见荀彧彧将往惇等曰君一州镇也【谓一州倚之为重也】往必危不可彧曰贡与邈等分非素结也【分扶问翻】今来速计必未定及其未定説之纵不为用可使中立【贤曰不令其有所去就也説输芮翻下同】若先疑之彼将怒而成计贡见彧无惧意谓鄄城未易攻【易以豉翻】遂引兵去是时兖州郡县皆应布唯鄄城范东阿不动【贤曰范县属东郡今濮阳县东阿县属东郡今济州县也】布军降者言陈宫欲自将兵取东阿又使汜嶷取范【降戸江翻汜符咸翻皇甫谧云本姓几氏遭秦乱避地于汜水因氏焉嶷鄂力翻】吏民皆恐程昱夲东阿人彧谓昱曰今举州皆叛唯有此三城宫等以重兵临之非有以深结其心三城必动君民之望也宜往抚之昱乃归过范説其令靳允曰【过工禾翻説输芮翻靳居焮翻姓也战国楚冇幸臣靳尚】闻吕布执君母弟妻子孝子诚不可为心今天下大乱英雄并起必有命世能息天下之乱者此智者所宜详择也得主者昌失主者亡陈宫叛迎吕布而百城皆应似能有为然以君观之布何如人哉夫布麤中少亲刚而无礼匹夫之雄耳宫等以势假合不能相君也【相如字言不能相与定君臣之分也】兵虽众终必无成曹使君智略不世出殆天所授君必固范我守东阿则田单之功可立也【田单事见五卷周赧王三十六年】孰与违忠从恶而母子俱亡乎唯君详虑之允流涕曰不敢有贰心时泛嶷已在县允乃见嶷伏兵刺杀之【刺七亦翻】归勒兵自守
　　徐众评曰允于曹公未成君臣母至亲也于义应去衞公子开方仕齐积年不返管仲以为不怀其亲安能爱君【齐桓公问管仲曰开方何如对曰弃亲以适君非人情难亲】是以求忠臣必于孝子之门允宜先救至亲徐庶母为曹公所得刘备遣庶归北欲为天下者恕人子之情也【事见后六十五巻建安十三年】曹公亦宜遣允
