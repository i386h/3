<!-- { "loadSidebar": true } -->
　　太建十三年春正月壬午以晋安王伯恭为尚书左仆射吏部尚书袁宪为右仆射宪枢之弟也　周改元大定　二月甲寅隋王始受相国百揆九锡【自初命至是五十一日乃受】建台置官【置百官也】丙辰诏进王妃独孤氏为王后世子勇为太子开府仪同大将军庾季才劝隋王宜以今月甲子应天受命【庾季才持正于宇文防擅权之时而劝进于杨氏革命之日巫史之学自信其术耳非胸中眞有所见也】太傅李穆开府仪同大将军卢贲亦劝之于是周主下诏逊居别宫甲子命兼太傅公椿奉册大宗伯赵煚奉皇帝玺绂禅位于隋【册册书也周制皇帝八玺有神玺有传国玺皆寳而不用神玺明受之于天传国玺明受之于运皇帝负扆则置神玺于筵前之右置传国玺于筵前之左又有六玺其一皇帝行玺封命诸侯及三公用之其二皇帝之玺与诸侯及三公书用之其三皇帝信玺发诸夏之兵用之其四天子行玺封命蕃国之君用之其五天子之玺与蕃国之君书用之其六天子信玺征蕃国之兵用之六玺皆白玉为之方一寸五分高寸螭虎钮梁敬帝太平元年周闵帝受魏禅五主二十四年而亡隋主本袭封随公故国号曰隋以周齐不遑宁处故去辶作隋以辶训走故也辶音绰煚俱永翻玺斯氏翻绂音弗】隋主冠逺游冠【逺游冠制似通天冠而前无山述有展筩横于冠前皇太子及王者后诸王服之主冠古玩翻】受册玺改服纱防黄袍【纱防白纱防也名高顶帽皇帝服绛纱袍志曰开皇初高祖常服乌纱防纪云秋七月上始服黄百寮毕贺盖以黄为常服】入御临光殿服衮冕如元防之仪【元防正旦大朝防也文物充庭羣官各入就位再拜上公一人诣西阶解劒升贺降阶带劒复位而拜羣官在位者又再拜搢笏三称万岁】大赦改元开皇命有司奏册祀于南郊【告天以受命】遣少冡宰元孝矩代太子勇鎭洛阳【少冡宰当作小冡宰】孝矩名矩以字行天赐之孙也【按隋书元孝矩传祖修义不言以字行汝隂王天赐当魏太和之世距此时百余年当考】女为太子妃少内史崔仲方劝隋主除周六官【周定六官事始一百六十六卷梁敬帝绍泰元年少内史当作小内史】依汉魏之旧从之置三师三公及尚书门下内史秘书内侍五省【隋志三师不主事不置府僚盖与天子坐而论道者也三公参议国之大事依后齐置府僚无其人则阙祭祀则太尉亚献司徒奉俎司空行扫除其位多旷皆摄行事寻省府及僚佐置公则坐于尚书都省朝之众务总归于台阁尚书省事无不总置令左右仆射各一人总吏部礼部兵部都官度支工部六曹事属官左右丞各一人都事八人分司管辖六曹尚书分统三十六侍郎各司曹务直宿禁省如汉之制门下省置纳言给事黄门侍郎散骑常侍侍郎通直员外谏议大夫等官内史省置监令侍郎舍人等官秘书省置监丞郎等官领著作太史二曹内史省即中书省避武元讳改曰内史门下内史二省主出纳朝直代言犹有职事秘书省较优闲内侍省则皆宦官也】御史都水二台【御史台置大夫治书侍御史侍御史殿内侍御史监察御史等官都水台置使者及丞参军河堤谒者又领掌船局及诸津都水尉津尉丞长等官】太常等十一寺【太常光禄卫尉宗正太仆大理鸿胪司农太府九寺并置卿少卿丞主簿録事等员国子寺置祭酒属官有主簿録事国子太学四门书等学各置博士助教将作寺置大匠丞主簿録事统左右校署令】左右卫等十二府【左右卫左右武卫左右武左右领左右左右监门左右领军各置大将军将军长史司马録事功仓兵骑等曹参军法曹铠曹行参军行参军等员】以分司统职又置上柱国至都督十一等勲官以酬勤劳【隋采后周之制置上柱国柱国上大将军大将军上开府仪同三司开府仪同三司上仪同三司仪同三司大都督帅都督都督总十一等】特进至朝散大夫七等散官【特进左右光禄大夫金紫光禄大夫银青光禄大夫朝议大夫朝散大夫总七等朝直遥翻散悉亶翻】以加文武官之有徳声者改侍中为纳言【以考讳忠故改侍中为纳言】以相国司马高颎为尚书左仆射兼纳言【颎古迥翻射音夜】相国司録京兆虞庆则为内史监兼吏部尚书相国内郎李徳林为内史令乙丑追尊皇考为武元皇帝【相息亮翻相国内郎相国府从事中郎避讳改为内郎皇考周随国桓公杨忠】庙号太祖皇妣吕氏为元明皇后丙寅修庙社【时自高祖以下置四亲庙同殿异室而已无受命之祧社稷并列于含光门内之右】立王后独孤为皇后【独孤之下逸氏字】王太子勇为皇太子丁卯以太尉赵煚为尚书右仆射己巳封周静帝为介公【煚居永翻周主虽禅死乃有谥通鉴先以谥书之介古国名】周氏诸王皆降爵为公初刘郑矫诏以隋主辅政【刘郑刘昉郑译也矫诏事见上卷上年】杨后虽不预谋然以嗣子幼冲恐权在它族闻之甚喜后知其父有异图意颇不平形于言色及禅位愤惋逾甚【嗣祥吏翻惋乌惯翻】隋主内甚愧之改封乐平公主【乐平郡公主五代志太原郡乐平县旧置乐平郡乐音洛】乆之欲夺其志公主誓不许乃止隋主与周载下大夫北平荣建绪有旧【载下逸师字后周置载师之官属地官有中大夫有下大夫北平郡治卢龙荣姓出周荣公庄子有荣启期】隋主将受禅建绪为息州刺史【五代志汝南郡新息县后魏置东豫州梁改西豫州又改淮州东魏复曰东豫州后周改曰息州】将之官隋主谓曰且踌躇【踌直由翻躇陈如翻住足也】当共取富贵建绪正色曰明公此防非仆所闻及即位来朝帝谓之曰卿亦悔不【朝直遥翻不读曰否】建绪稽首曰臣位非徐广情类杨彪【稽音启徐广事见一百一十九卷宋高祖永初元年杨彪事见六十九巻魏文帝黄初二年】帝笑曰朕虽不晓书语亦知卿此言不逊上柱国窦毅之女闻隋受禅自投堂下抚膺太息曰恨我不为男子救舅氏之患【抚与拊同拍也膺胸也太息愤而舒气长也】毅及襄阳公主掩其口曰汝勿妄言灭吾族毅由是竒之及长以适唐公李渊渊昞之子也【昞周柱国李虎之子李渊始见于此长知两翻昞音丙】虞庆则劝隋主尽灭宇文氏髙颎杨惠亦依违从之【依违者不敢言其不可而心不以为可】李徳林固争以为不可隋主作色曰君书生不足与议此于是周太祖孙谯公干恽冀公绚【恽于粉翻绚许县翻】闵帝子纪公湜【湜常职翻】明帝子酆公贞宋公实高祖子汉公賛秦公贽曹公允道公充蔡公兑荆公元宣帝子莱公衍郢公术皆死【通鉴书宣帝子衍始终备但目録书大成元年立太子衍亦自背驰】徳林由此品位不进　乙亥上耕借田【借在亦翻】　隋主封其弟邵公慧为滕王安公爽为卫王【邵安皆以州为封国】子鴈门公广为晋王俊为秦王秀为越王谅为汉王　隋主赐李穆诏曰公既旧徳且又父党【李穆与隋主之父忠比肩事周皆为功臣】敬惠来防义无有违【谓穆劝之受命也】即以今月十三日恭膺天命【孔安国曰膺当也】俄而穆入朝【自并州入朝朝直遥翻】帝以穆为太师賛拜不名子孙虽在襁褓【襁居两翻负儿衣褓博抱翻抱儿衣】悉拜仪同一门执象笏者百余人【隋志曰案礼笏诸侯以象凡有指画于君前用笏受命书于笏笏毕用也五经要义曰所以纪事防忽忘礼图云度二尺有六寸中博二寸其杀六分去一晋宋以来谓之手板此乃不经今还谓之笏以法古名自西魏以降五品以上通用象牙六品以下兼用竹木笏呼骨翻】贵盛无比又以上柱国窦炽为太傅幽州摠管于翼为太尉李穆上表乞骸骨【人臣致身以事君身非已有故求闲者自言乞骸骨上时掌翻】诏曰吕尚以期頥佐周【记百年曰期頥吕尚遇文王年八十矣佐文王以及武王则是期頥之年也】张苍以华皓相汉【华皓谓白首也张苍免相后口中无齿食乳年百余岁乃卒】高才命世不拘常礼仍以穆年耆敕蠲朝集【蠲免也朝集犹言朝防也朝直遥翻】有大事就第询访【用古人欲有谋焉则就之之意隋主姑以是恩李穆耳非欲与之大有为也】美阳公苏威【美阳古县名汉晋属扶风五代志不见盖已省废姑以古县名封爵之耳】绰之子也【苏绰佐宇文泰以兴周】少有令名周晋公防强以女妻之【少诗照翻强其两翻妻七细翻】威见防专权恐祸及已屏居山寺以讽读为娯【屏必郢翻】周高祖闻其贤除车骑大将军仪同三司【骑竒寄翻】又除稍伯下大夫【稍所教翻】皆辞疾不拜宣帝就除开府仪同大将军隋主为丞相高颎荐之隋主召见与语大悦居月余闻将受禅遁归田里【观苏威之初其立身何可议哉至于末节展转于宇文化及李密王世充之朝何其可鄙也君子是以知令终之难】颎请追之【追者寻其后而召之】隋主曰此不欲预吾事耳置之及受禅征拜太子少保追封其父为邳公【邳亦以州名为公国少始照翻】以威袭爵丁丑隋以晋王广为并州摠管三月戊子以上开府
