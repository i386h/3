<!-- { "loadSidebar": true } -->
　　至山阳闻何无忌败死虑京邑失守卷甲兼行【卷读曰卷】与数十人至淮上【李延夀南史作江上当従之盖裕至山阳则已渡淮也】问行人以朝廷消息行人曰贼尚未至刘公若还便无所忧裕大喜将济江风急众咸难之裕曰若天命助国风当自息若其不然覆溺何害【溺奴狄翻】即命登舟舟移而风止过江至京口众乃大安夏四月癸未裕至建康以江州覆没表送章绶诏不许【绶音受】青州刺史诸葛长民兖州刺史刘藩并州刺史刘道怜各将兵入卫建康【青州兖州并州时皆侨在江淮间将即亮翻】藩豫州刺史毅之従弟也【従才用翻】毅闻卢循入冦将拒之而疾作既瘳将行刘裕遗毅书曰吾往习击妖贼【孙泰以左道惑众孙恩卢循皆其党也故谓之妖贼遗于季翻妖于娇翻】晓其变态贼新获奸利其锋不可轻今修船垂毕当与弟同举克平之日上流之任皆以相委又遣刘藩往谕止之毅怒谓藩曰往以一时之功相推耳汝便谓我真不及刘裕邪投书于地帅舟师二万发姑孰【毅时以豫州刺史镇姑孰帅读曰率】循之初入冦也使徐道覆向寻阳循自将攻湘中诸郡【湘中诸郡汉长沙零桂之地】荆州刺史刘道规遣军逆战败于长沙循进至巴陵将向江陵徐道覆闻毅将至驰使报循曰【使疏吏翻】毅兵甚盛成败之事系之于此宜并力摧之若此克捷江陵不足忧也循即日发巴陵与道覆合兵而下五月戊午毅与循战于桑落洲毅兵大败弃船以数百人步走余众皆为循所虏所弃辎重山积【重直用翻】初循至寻阳闻裕已还犹不信既破毅乃得审问【审者悉其实也问音问也】与其党相视失色循欲退还寻阳攻取江陵据二州以抗朝廷【二州谓荆江也】道覆谓宜乘胜径进固争之循犹豫累日乃従之己未大赦裕募人为兵赏之同京口赴义之科【裕起兵于京口以讨桓赴义之人酬赏重于当时】民治石头城【治直之翻】议者谓宜分兵守诸津要裕曰贼众我寡若分兵屯守则测人虚实且一处失利则沮三军之心【沮在吕翻】今聚众石头随宜应赴既令彼无以测多少【少诗沼翻】又于众力不分若徒旅转集徐更论之耳朝廷闻刘毅败人情恟惧时北师始还将士多创病【恟许拱翻创初良翻】建康战士不盈数千循既克二镇【二镇谓江豫也】战士十余万舟车百里不絶楼船髙十二丈【髙古号翻】败还者争言其彊盛孟昶诸葛长民欲奉乘舆过江裕不聴【时江西江北皆无城池可倚昶长民欲奉天子过江不过东走广陵西据歴阳耳昶丑两翻】初何无忌刘毅之南讨也昶策其必败已而果然至是又谓裕必不能抗循众颇信之惟龙骧将军东海虞丘进廷折昶等以为不然【骧思将翻虞丘复姓史记楚相有虞丘子折之舌翻】中兵参军王仲徳言于裕曰明公命世作辅新建大功威震六合【魏尚书曹有中兵郎诸公府征镇亦因而置中兵参军新建大功谓灭燕也】妖贼乘虚入冦既闻凯还自当奔溃若先自遁逃则势同匹夫匹夫号令何以威物此谋若立请従此辞裕甚悦昶固请不已裕曰今重镇外倾彊冦内逼人情危骇莫有固志若一旦迁动便自土崩瓦解江北亦岂可得至设令得至不过延日月耳今兵士虽少【少诗沼翻下同】自足一战若其克济则臣主同休茍厄运必至我当横尸庙门遂其由来以身许国之志不能窜伏草间茍求存活也我计决矣卿勿复言昶恚其言不行【恚于避翻】且以为必败因请死裕怒曰卿且申一战【申重也】死复何晚【复扶又翻】昶知裕终不用其言乃抗表自陈曰臣裕北讨众并不同唯臣赞裕行计【事见上年】致使彊贼乘间社稷危逼臣之罪也【间古苋翻】谨引咎以谢天下封表毕仰药而死乙丑卢循至淮口【秦淮入江之口也】中外戒严琅邪王徳文都督宫城诣军事屯中堂皇【堂无四壁曰皇】刘裕屯石头诸将各有屯守裕子义隆始四嵗裕使谘议参军刘粹辅之镇京口粹毅之族弟也裕见民临水望贼怪之以问参军张劭劭曰若节钺未反民奔散之不暇亦何能观望今当无复恐耳【复扶又翻】裕谓将佐曰贼若于新亭直进其锋不可当宜且回避胜负之事未可量也【量音良】若回泊西岸【西岸即蔡州】此成禽耳徐道覆请于新亭至白石焚舟而上【上时掌翻】数道攻裕循欲以万全为计谓道覆曰大军未至孟昶便望风自裁以大势言之自当计日溃乱今决胜负于一朝乾没求利【干音干】既非必克之道且杀伤士卒不如案兵待之道覆以循多疑少决乃叹曰我终为卢公所误事必无成使我得为英雄驱驰天下不足定也【为于伪翻】裕登石头城望循军初见引向新亭顾左右失色既而回泊蔡洲乃悦【蔡洲在石头西防今建康府上元县西二十五里有蔡洲】于是众军转集裕恐循侵轶【轶徒结翻】用虞丘进计伐树栅石头淮口修治越城筑查浦药园廷尉三垒【查浦在大江南岸近秦淮口药园盖种芍药之所廷尉寺舎所在因以为地名查庄加翻据晋书帝纪三垒皆在淮口】皆以兵守之刘毅经涉蛮晋【西阳上下羣蛮所居之地谓之蛮其为王民应租税征役者谓之晋】仅能自免従者饥疲死亡什七八【从才用翻】丙寅至建康待罪裕慰勉之使知中外留事【知都督中外诸军府留事也】毅乞自贬诏降为后将军魏长孙嵩至漠北而还【还従宣翻又如字下同】柔然追围之于
