<!-- { "loadSidebar": true } -->
　　升平四年春正月癸巳燕主儁大阅于邺欲使大司马恪司空阳骛将之入寇【骛音务将卽亮翻】会疾笃乃召恪骛及司徒评领军将军慕舆根等受遗诏辅政甲午卒【年四十二】戊子太子暐卽皇帝位【暐字景茂儁第三子按长厯是年正月甲戌朔今儁以甲午卒则戊子在甲午前卽位恐是戊戌】年十一大赦改元建熙　秦王坚分司置雍州【雍于用翻】以河南公双爲都督雍河凉三州诸军事征西大将军雍州刺史改封赵公镇安定【河凉二州非秦土也双所督实土惟安定五郡耳爲双以安定叛张本】封弟忠爲河南公　仇池公杨俊卒子世立　二月燕人尊可足浑后爲皇太后以太原王恪爲太宰专録朝政【録总也朝直遥翻】上庸王评爲太傅阳骛爲太保慕舆根爲太师参辅朝政【朝直遥翻下同】根性木强【师古曰木谓质直强音其两翻】自恃先朝勲旧【自皝以来根屡有战功】心不服恪举动倨傲时太后可足浑氏颇预外事根欲爲乱乃言于恪曰今主上幼冲母后干政殿下宜防意外之变思有以自全且定天下者殿下之功也兄亡弟及古今成法【此殷法也非周法也】俟毕山陵宜废主上爲王殿下自践尊位以爲大燕无穷之福恪曰公醉邪何言之悖也【悖蒲内翻又蒲没翻】吾与公受先帝遗诏云何而遽有此议根愧谢而退恪以告呉王垂垂劝恪诛之恪曰今新遭大丧二邻观衅【二邻谓晋秦也】而宰辅自相诛夷恐乖远近之望且可忍之秘书监皇甫真言于恪曰根本庸竖过防先帝厚恩引参顾命而小人无识自国哀已来骄狠日甚将成祸乱【狠戸垦翻】明公今日居周公之地当爲社稷深谋早爲之所恪不聴根又言于可足浑氏及燕主暐曰太宰太傅将谋不轨臣请帅禁兵以诛之【帅读曰率】可足浑氏将从之暐曰二公国之亲贤先帝选之托以孤嫠【嫠陵之翻无夫曰嫠】必不肯尔安知非太师欲爲乱也乃止根又思恋东土【龙城在邺城东北故曰东土】言于可足浑氏及暐曰今天下萧条外寇非一国大忧深不如还东恪闻之乃与太傅评谋宻奏根罪状使右衞将军傅顔就内省诛根并其妻子党与大赦【既诛根及其妻子党与恐众心反侧故肆赦以安之】是时新遭大丧诛夷狼籍内外恟惧【恟许拱翻】太宰恪举止如常人不见其有忧色每出入一人步从【从才用翻】或说以宜自严备【说输芮翻】恪曰人情方惧当安重以镇之柰何复自惊扰众将何仰【复扶又翻】由是人心稍定恪虽综大任而朝廷之礼兢兢严谨每事必与司徒评议之未尝専决虚心待士谘询善道量才授任【量音良】人不逾位官属朝臣或有过失【朝直遥翻】不显其状随宜他叙不令失伦【以叙迁爲他官不令失其伦等也】唯以此爲贬时人以爲大愧莫敢犯者或有小过自相责曰尔复欲望宰公迁官邪【恪爲太宰故称之爲宰公复扶又翻】朝廷初闻燕主儁卒皆以爲中原可图桓温曰慕容恪尚在忧方大耳【史言慕容恪能辅幼主桓温能料敌】三月己夘燕主儁于龙陵【陵在龙城因以爲名】諡曰景昭皇帝庙号烈祖所征郡国兵以燕朝多难【难乃旦翻】互相惊动往往擅自散归自邺以南道路断塞【塞悉则翻】太宰恪以呉王垂爲使持节征南将军都督河南诸军事兖州牧荆州刺史镇梁国之蠡台【使疏吏翻下同】孙希爲并州刺史傅顔爲防军将军帅骑二万观兵河南临淮而还境内乃安【史言恪当国有大忧众心危疑之际处之有方帅读曰率骑竒寄翻观古玩翻示之也观兵曜兵以示之也】希泳之弟也【孙泳拒赵见九十六卷成帝咸康四年史书孙泳鞠彭宋烛之子弟皆贵显于燕所以劝委质者能守死而不贰子孙必获其福也】　匈奴刘衞辰遣使降秦【降戸江翻】请田内地春来秋返秦王坚许之夏四月云中护军贾雍遣司马徐赟帅骑袭之【赟于伦翻】大获而还坚怒曰朕方以恩信懐戎狄而汝贪小利以败之何也【败补迈翻】黜雍以白衣领职遣使还其所获慰抚之衞辰于是入居塞内贡献相寻　夏六月代王什翼犍妃慕容氏卒【犍居言翻】　秋七月刘衞辰如代会因求婚什翼犍以女妻之【妻七细翻】　八月辛丑朔日有食之既　谢安少有重名【少诗照翻】前后征辟皆不就寓居会稽【会工外翻】以山水文籍自娯虽爲布衣时人皆以公辅期之士大夫至相谓曰安石不出当如苍生何【谢安字安石江东人士始焉所期望者殷浩浩旣无以满众望矣继而所望者谢安而安卒能匡辅晋室世之论者皆优安而劣浩余谓盛名之下其实难副浩之所以败正以与桓温齐名其心易温又值石氏之乱以爲可以立功败于轻率也谢安当桓温擅政之时又身尝爲之僚属而惩浩之所以失戒温而爲之备温旣死而值秦之强兢兢焉爲自保之谋常持惧心此其所以济也史氏谓其能矫情镇物盖因屐齿之折白鸡之梦而知之耳】安每游东山【东山在今绍兴府上虞县西南四十五里安故居今爲国庆禅寺】常以妓女自随【妓渠绮翻】司徒昱闻之曰安石既与人同乐【乐音洛】必不得不与人同忧召之必至安妻刘惔之妹也见家门贵盛【刘惔以清谈贵显而谢尚谢弈谢万皆爲方伯盛于一时惔徒甘翻】而安独静退谓曰丈夫不如此也安掩鼻曰恐不免耳【言恐亦不免如诸兄弟也】及弟万废黜安始有仕进之志时已年四十余征西大将军桓温请爲司马安乃赴召温大喜深礼重之　冬十月乌桓独孤部鲜卑没弈干各帅众数万降秦秦王坚处之塞南【帅读曰率降戸江翻处昌吕翻下同】阳平公融谏曰戎狄人面兽心不知仁义其稽颡内附实贪地利非怀德也【稽音启】不敢犯边实惮兵威非感恩也今处之塞内与民杂居彼窥郡县虚实必爲边患不如徙之塞外以防未然坚从之　十一月封桓温爲南郡公温弟冲爲丰城县公子济爲临贺县公　燕太宰恪欲以李绩爲右仆射燕主暐不许恪屡以爲请暐曰万机之事皆委之叔父伯阳一人暐请独裁出爲章武太守以忧卒【暐不平李绩事见上卷上年】
