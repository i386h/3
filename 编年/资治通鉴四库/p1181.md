<!-- { "loadSidebar": true } -->
　　据牙城拒之戊戌镠遣昌故将骆团绐昌云奉诏令大王致仕归临安昌乃送牌印出居清道坊【今越州牙城外东街犹有桥曰清道桥】己亥全武遣武勇都监使吴璋以舟载昌如杭州至小江南斩之【据新书董昌传小江西江也葢钱清江也源出诸暨县界东流过钱清镇又东入于海去越州四十五里又西至杭州八十里光啓三年董昌得越州至是而亡监古衔翻】并其家二百余人宰相李邈蒋瓌以下百余人昌在围城中贪吝日甚口率民间钱帛【计口而率之】减战士粮及城破库有杂货五百闲仓有粮三百万斛钱镠传昌首于京师散金帛以赏将士开仓以赈贫乏　李克用攻魏博侵掠徧六州【魏博贝卫澶相六州】朱全忠召葛从周于郓州使将兵营洹水以救魏博【葛从周汴之骑将也沙陀便于鞍马故召使敌之】留厐师古攻郓州六月克用引兵击从周汴人多凿坎于陈前【陈读曰阵】战方酣克用之子铁林指挥使落落马遇坎而踬【踬陟利翻】汴人生擒之　【考异曰唐太祖纪年录薛居正五代史武皇纪实录禽落落皆在七月葛从周李存信传在五月今从梁太祖纪】克用自往救之马亦踬几为汴人所获克用顾射汴将一人毙之【几居依翻射而亦翻】乃得免克用请修好以赎落落全忠不许以与罗信使杀之【罗信既杀李克用之子则与克用为深仇而汴魏之交益固矣此全忠之术也好呼到翻】克用引军还葛从周自洹水引兵济河屯于杨刘复击郓【复扶又翻】及兖郓河东之兵战于故乐亭破之兖郓属城皆为汴人所据屡求救于李克用克用发兵赴之为罗信所拒不得前兖郓由是不振　初李克用屯渭北【谓自邠宁还屯渭北时也】李茂贞韩建惮之事朝廷礼甚恭克用去【谓归河东也】二镇贡献渐疎表章骄慢上自石门还于神防两军之外更置安圣捧宸保宁宣化等军选补数万人使诸王将之嗣延王戒丕嗣覃王嗣周又自募麾下数千人茂贞以为欲讨己语多怨望嫌隙日构茂贞亦勒兵扬言欲诣阙讼寃京师士民争亡匿山谷上命通王滋及嗣周戒丕分将诸军以卫近畿戒丕屯三桥茂贞遂表言延王无故称兵讨臣臣今勒兵入朝请罪　【考异曰薛居正五代史五月制授茂贞东川节度使仍命通王覃王治禁军于阙下如茂贞违诏即讨之茂贞惧将赴镇王师至兴平夜自惊溃茂贞因出乘之官军大败唐补纪曰五月朝廷除覃王为鳯翔节度使除茂贞为兴元节度使茂贞拒命不发亦无向阙之心自是京国人心惊忧出投郊坰京城为之一空上潜谋行幸按实录新旧纪诸书茂贞未尝除东川薛史误移镇兴元乃景福二年事唐补纪误今从实录】上遽遣使告急于河东丙寅茂贞引兵逼京畿覃王与战于娄馆官军败绩【娄馆葢在京兆兴平县西　考异曰旧纪茂贞请入觐上令通王覃王延王分綂四军以卫近畿丙寅鳯翔军犯京畿覃王拒之于娄馆接战不利实录命延王部神策诸军于三桥防遏茂贞上言延王称兵讨臣臣有何罪言将朝觐丙寅李茂贞大军犯京师覃王拒之于娄馆王师战不利新纪六月庚戌李茂贞犯京师嗣延王戒丕御之丙寅及茂贞战于娄馆败绩今从旧纪】秋七月茂贞进逼京师【果如李克用之言】延王戒丕曰今闗中藩镇无可依者不若自鄜州济河幸太原【自鄜州济河道汾隰至太原路甚回逺以韩建在华州李茂贞养子继塘在同州不敢由同州出河中也鄜音夫】臣请先徃告之辛夘诏幸鄜州壬辰上出至渭北韩建遣其子从允奉表请幸华州上不许【华戸化翻】以建为京畿都指挥安抚制置及开通四面道路催促诸道纲运等使而建奉表相继上及从官亦惮逺去【从才用翻】癸巳至富平遣宣徽使元公讯召建面议去留甲午建诣富平见上顿首涕泣言方今藩臣跋扈者非止茂贞陛下若去宗庙园陵逺巡边鄙臣恐车驾济河无复还期今华州兵力虽微控带闗辅亦足自固臣积聚训厉十五年矣【按韩建从鹿晏至兴元之时僖宗在蜀遂奔行在中和四年也僖宗还长安光啓元年也建刺华州当在此时至是才十二年耳】西距长安不逺【九域志华州西至长安一百五十里】愿陛下临之以图兴复上乃从之乙未宿下邽丙申至华州【九域志自富平至下邽三十五里自下邽至华州六十五里】以府署为行宫建视事于龙兴寺茂贞遂入长安自中和以来所葺宫室市肆燔烧俱尽【黄巢之乱宫室燔毁中和以来留守王徽补葺粗完襄王之乱又为乱兵所焚及僖宗还京复加完葺上出石门重罹烧爇还又葺之至是为茂贞所燔】乙巳以中书侍郎同平章事崔同平章事充武安节度使上以崔昭纬之党也故出之　丙午以翰林学士承防尚书左丞陆扆为户部侍郎同平章事扆陜人也【扆隠岂翻陜失冉翻】　水部郎中何迎【新书百官志水部郎中属工部尚书掌津济船舻渠梁堤堰沟洫渔捕运漕碾硙之事此时惟具官不复能举其职矣】表荐国子毛诗博士襄阳朱朴才如谢安【唐制国子监置五经博士各二人掌以其经之学教国子周易尚书毛诗左氏春秋礼记为五经】道士许岩士亦荐朴有经济才上连日召对朴有口辩上恱之曰朕虽非太宗得卿如魏徴矣赐以金帛并赐何迎　以徐彦若为大明宫留守兼京畿安抚制置等使杨行密表请上迁都江淮王建请上幸成都【皆欲迎天子挟】
　　【之以令诸侯】　宰相畏韩建不敢専决政事八月丙辰诏建闗议朝政建上表固辞乃止【韩建非避权势者目不知书故辞耳朝直遥翻上时掌翻】韩建移檄诸道令共输资粮诣行在李克用闻之叹曰去嵗从余言岂有今日之患【谓欲讨李茂贞上不许也】又曰韩建天下痴物为贼臣弱帝室【为于伪翻】是不为李茂贞所擒则为朱全忠所虏耳因奏将与邻道发兵入援【曰将入援亦虚言耳】　加钱镠兼中书令　癸丑以王建为鳯翔西面行营招讨使【欲使王建讨李茂贞也】　甲寅以门下侍郎同平章事王抟同平章事充威胜节度使【先是已升浙东观察使为威胜节度使方镇表干宁元年以干州置威胜军节度参考下文则朝议以董昌已诛欲以王抟代镇浙东然则此时藩镇有两威胜军邪】上愤天下之乱思得竒杰之士不次用之国子博士朱朴自言得为宰相月余可致太平上以为然乙丑以朴为左谏议大夫同平章事　【考异曰旧传曰朴腐儒木强无他才伎道士许岩士出入禁中常依朴为奸利从容上前荐朴有经济才昭宗召见对以经义甚恱即日拜平章事在中书与名公齿笔札议论动为笑端唐补纪曰朴亦有文词托识诸王下吏人以通意防言方今宰相皆非时才致今宗社不安频有倾动若使朴在相位月余能致太平诸王以为然乃奉天聴翌日宣唤顾问机宜便入中书令参知政事诸相座愕然莫测聴其筹谟经四五月并无所闻遂贬出岭外按朴虽庸鄙恐不至如旧传所云唐补史亦恐得之传闻非详实今从新传】朴为人庸鄙迂僻无他长制出中外大惊　丙寅加韩建兼中书令　九月庚辰升福建为威武军以观察使王潮为节度使　以湖南留后马殷判湖南军府事殷以髙郁为谋主郁扬州人也殷畏杨行密成汭之彊议以金帛结之髙郁曰成汭不足畏也行密公之雠【言马殷从孙儒攻杨行密积年交战已为仇雠】虽以万金赂之安肯为吾援乎不若上奉天子下奉士民训卒厉兵以修霸业则谁与为敌矣殷从之【史言马殷能用高郁以保据湖南】　崔出镇湖南【出崔为武安节度见上】韩建之志也密求援于朱全忠且教之营东都宫阙表迎车驾全忠与河南尹张全义表请上迁都洛阳全忠仍请以兵二万迎车驾且言崔忠臣不宜出外韩建惧复奏召为相遣使谕全忠以且宜安静全忠乃止乙未复以为中书侍郎同平章事【崔自此与朱全忠相为表里　考异曰旧传检校兵部尚书岭南东道节度使密致书全忠求援全忠上书理之已至湖南复召拜平章事新传昭纬以罪诛罢为武安节度使陆扆当国时南北司各树党结藩镇素厚朱全忠委心结之全忠为言有功不宜处外故还相而逐扆按出为清海节度使在后非此年旧传误今从实录】以翰林学士承防兵部侍郎崔逺同平章事逺珙弟璵之孙也【崔珙见二百四十六卷开成五年珙居勇翻璵音余】丁酉贬中书侍郎同平章事陆扆为硖州刺史【考异曰旧传曰九月覃王率师送徐彦若赴鳯翔师之起也扆坚请曰播越之后国步初集不宜与近辅交恶必为他盗所窥加以亲王统兵物议腾口无益于事只贻后患昭宗已发兵怒扆沮议是月十九日责授硖州刺史师出果败车驾出幸按此乃景福二年杜让能讨凤翔事时扆未为相旧传误新传亦同今从实录】崔恨扆代已【事见上】诬扆云党于李茂贞而贬之己亥以朱朴兼判户部凡军旅财赋之事上一以委之以孙偓为鳯翔四面行营都统又以前定难节度使李思谏为静难节度使兼副都统【皆欲使之讨李茂贞难乃旦翻】　以保大留后李思敬为节度使　河东将李存信攻临清败汴将葛从周于宗城北【败补迈翻下同】乘胜至魏州北门【九域志临清县在魏州北一百五十里宗城县在魏州西北一百七十里】　冬十月壬子加孙偓行营节度招讨处置等使【处昌吕翻】丁巳以韩建权知京兆尹兼把截使　【考异曰李巨川许国公勤王录十月十日敕命公权知京兆尹并充把截使实录作癸丑是月戊申朔今从勤王录】戊午李茂贞上表请罪愿得自新仍献助修宫室钱【考异曰旧纪实录皆云茂贞进钱十五万助修宫阙按十五万乃百五十贯太少葢脱贯字耳】韩建复佐佑之【复扶又翻下同】竟不出师　钱镠令两浙吏民上表请以镠兼领浙东朝廷不得已复以王抟为吏部尚书同平章事以镠为镇海威胜两军节度使【钱镠自此遂跨有浙东西】丙子更名威胜曰镇东军【更工衡翻】　李克用自将攻魏州败魏兵于白龙潭【按薛史梁太祖纪干化元年九月丙辰幸魏县戊辰幸邑西白龙潭则其地在魏县西也】追至观音门【薛史魏州罗城西门曰观音门晋天福五年闰三月改日金明门】朱全忠复遣葛从周救之屯于洹水全忠以大军继之克用乃还　加河中节度使王珂同平章事　十一月朱全忠还大梁复遣葛从周东防厐师古攻郓州　湖州刺史李师恱求旌节诏置忠国军于湖州以师悦为节度使赐告身旌节者未入境戊子师恱卒杨行密表师恱子前绵州刺史彦徽知州事　【考异曰实录干宁二年四月忠国节度使李师恱卒以其孙彦徽知留后今从新纪十国纪年】　淮南将安仁义攻婺州十二月东川兵焚掠汉眉资简之境【汉眉资简四州皆西川巡属】清海节度使薛王知柔行至湖南广州牙将卢琚谭玘据境拒之使玘守端州玘结封州刺史刘隠许妻以女隠伪许之托言亲迎【玘起里翻妻七细翻迎鱼敬翻】伏甲舟中夜入端州斩玘遂袭广州斩琚【按九域志自封州东南歴康州界而后至端州自端州东至广州二百四十里】具军容迎知柔入视事【具军容以迎新帅如承平仪注】知柔表隠为行军司马















　　资治通鉴卷二百六十
　　钦定四库全书
　　资治通鉴卷二百六十一　宋　司马光　撰
　　胡三省　音注
　　唐纪七十七【起彊圉大荒落尽屠维协洽凡三年】
　　昭宗圣穆景文孝皇帝中之上
