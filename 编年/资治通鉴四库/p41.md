<!-- { "loadSidebar": true } -->
　　二年冬十月泗川监平将兵围沛公于丰【泗川郡即泗水郡秦郡置守尉监文颖曰秦时御史监郡若今刺史平人名】沛公出与战破之令雍齿守丰【雍于用翻姓也风俗通雍姓周文王子雍伯之后】十一月沛公引兵之薛泗川守壮兵败于薛走至戚沛公左司马得杀之【壮者泗川守之名班志戚县属东海郡括地志沂州临沂县冇戚县故城戚如字如淳将毒翻余以地理考之沛郡之与东海相去颇逺壮兵败而走未必能至东海之戚班志沛郡有广戚县章怀太子贤曰广戚故城在今徐川沛县东恐是走至广戚之戚也师古曰得者司马之名贡父曰得杀之者得而杀之汉书多以获为得司马掌兵周之夏卿春秋之时晋置三军及新军各有卿佐复置司马以掌军中刑戮之事后复分为左右又其后也军行有军司马假司马下至部曲有候有司马】　周章出关止屯曹阳【晋灼曰曹阳亭在农东十三里魏武改曰好阳师古曰曹水之阳也其水出陜县西岘头山而北流入河今谓之好阳涧在陜县西四十五里括地志在陜州桃林县东十四里】二月余章邯追败之复走渑池【败补迈翻复扶又翻】十余日章邯击大破之周文自刎军遂不战【刎扶粉翻】呉叔围荥阳李由为三川守守荥阳【秦灭周置三川郡其治所当在洛阳由葢守荥阳以扞叔宋白曰秦立三川郡初理洛阳后徙荥阳】叔弗能下楚将军田臧等相与谋曰周章军已破矣【周章即周文】秦兵旦暮至我围荥阳城弗能下秦兵至必大败不如少遗兵守荥阳【遗兵留兵也少诗沼翻】悉精兵迎秦军今假王骄【陈渉之自王也以呉叔为假王】不知兵权不足与计事恐败因相与矫王令以诛呉叔【师古曰矫托也托言受王令也】献其首于陈王陈王使使赐田臧楚令尹印以为上将田臧乃使诸将李归等守荥阳自以精兵西迎秦军于敖仓【周宣王狩于敖左传晋师在敖鄗之间后汉志荥阳有敖亭秦立敖仓孟康曰敖地名在荥阳西北山上临河有大仓】与战田臧死军破章邯进兵击李归等荥阳下破之李归等死阳城人邓説将兵居郯【师古曰郯东海县音谈索隠曰非也此时章邯军未至东海此郯别是地名或恐郯当作郏郏是郏鄏之地史记正义曰郏是春秋时郏地楚郏敖葬之今汝州郏县城是邓説阳城人阳城河南府县与郏县相近又近陈余按索隠以为河南之郏鄏正义以为汝州之郏时章邯兵至荥阳则已过郏鄏而东矣正义之説近之】章邯别将击破之铚人伍逢将兵居许【伍姓也春秋时楚有伍举伍奢许春秋许子之国班志属颍川魏文帝改曰许昌唐为许州】章邯击破之两军皆散走陈陈王诛邓説　二世数诮让李斯居三公位如何令盗如此【数所角翻诮七笑翻责也秦以丞相太尉御史大夫为三公汉因之】李斯恐惧重爵禄不知所出乃阿二世意以书对曰夫贤主者必能行督责之术者也【索隠曰督者察也察其罪责之以刑罚也】故申子曰有天下而不恣睢【恣资二翻睢香萃翻谓肆情放纵也】命之曰以天下为桎梏者无佗焉不能督责而顾以其身劳于天下之民若尧禹然故谓之桎梏也【桎梏械也在足曰桎在手曰梏桎职日翻梏姑沃翻】夫不能修申韩之明术行督责之道専以天下自适也而徒务苦形劳神以身徇百姓则是黔首之役非畜天下者也何足贵哉故明主能行督责之术以独断于上【断丁乱翻】则权不在臣下然后能灭仁义之涂絶諌説之辩荦然行恣睢之心【荦吕角翻】而莫之敢逆如此羣臣百姓救过不给何变之敢图二世説【説读曰悦】于是行督责益严税民深者为明吏杀人众者为忠臣刑者相半于道而死人日成积于市秦民益骇惧思乱　赵李良已定常山【去年赵王使李良畧常山】还报赵王赵王复使良略太原至石邑秦兵塞井陉未能前【班志石邑县属常山郡井陉山在西塞悉则翻陉音刑】秦将诈为二世书以招良良得书未信还之邯郸益请兵未至道逢赵王姊出饮良望见以为王伏谒道旁王姊醉不知其将【将即亮翻】使骑谢李良李良素贵起惭其从官【拜谒而起顾从官而慙也从才用翻】从官有一人曰天下畔秦能者先立且赵王素出将军下今女儿乃不为将军下车请追杀之李良已得秦书固欲反赵未决因此怒遣人追杀王姊因将其兵袭邯郸邯郸不知竟杀赵王邵骚赵人多为张耳陈余耳目者以故二人独得脱【以故者以此故也】　陈人秦嘉符离人朱鸡石等起兵围东海守于郯【陈当作凌陈胜传作凌人秦嘉秦姓也春秋时鲁有秦堇父班志曰东海郡汉高帝置应劭注曰即秦郯郡余按裴骃所云三十六郡本亦无郯郡汉东海郡则治郯耳】陈王闻之使武平君畔为将军监郯下军秦嘉不受命自立为大司马恶属武平君【恶乌路翻】告军吏曰武平君年少不知兵事勿听因矫以王命杀武平君畔二世益遣长史司马欣董翳佐章邯击盗【时章邯为上将将兵东讨故使欣为长史以佐之据项籍传翳为都尉姓谱飂叔安裔子董父好龙帝舜嘉焉因赐姓董】章邯已破伍逢击陈柱国房君杀之又进击陈西张贺军陈王出监战张贺死【监古衘翻】腊月【张晏曰秦之腊月夏之九月臣瓒曰建丑之月也师古曰史记云胡亥二年十月诛葛婴十一月周文死十二月陈涉死瓒説是也】陈王之汝隂【之往也】还至下城父【师古曰下城父地名在沛郡城父县东刘昭曰汝南山桑县故属沛有下城父聚父音甫】其御庄贾杀陈王以降【降户江翻】初陈涉旣为王其故人皆往依之妻之父亦往焉陈王以众宾待之长揖不拜妻之父怒曰怙乱僣号而傲长者不能久矣不辞而去陈王跪谢遂不为顾客出入愈益发舒言陈王故情或説陈王曰客愚无知颛妄言轻威陈王斩之诸故人皆自引去由是无亲陈王者陈王以朱防为中正胡武为司过主司羣臣诸将徇地至令之不是辄系而罪之以苛察为忠其所不善者弗下吏辄自治之诸将以其故不亲附此其所以败也【史言陈王弃其亲故遂死于庄贾之手故先以故人二字发其端乃及慢其妻父事次及客事客先与陈王佣耕及其据陈而王遮道求见陈王载与俱归后以客言其故情遂杀之轻威者言轻其为君之威重也颛与専同】陈王故涓人将军吕臣为苍头军【魏有苍头二十万葢前乎此时已有苍头军矣应劭曰时军皆着青巾故曰苍头服防曰苍头谓士卒青帛巾若赤眉之号以相识别也】起新阳【班志新阳县属汝南郡应劭曰在新水之阳括地志新阳故城在豫州真阳县西南四十二里】攻陈下之杀庄贾复以陈为楚葬陈王于砀諡曰隠王初陈王令铚人宋留将兵定南阳入武闗留已徇南阳闻陈王死南阳复为秦宋留以军降二世车裂留以徇　魏周市将兵略丰沛使人招雍齿雍齿雅不欲属沛公即以丰降魏【雅素也】沛公攻之不克　赵张耳陈余收其散兵得数万人击李良良败走归章邯客有説耳余曰两君覉旅而欲附赵难可独立立赵后辅以谊可就功乃求得赵歇春正月耳余立歇为赵王居信都【项羽改信都曰襄国汉复为信都县属信都国后汉复曰襄国】　东阳君秦嘉【文颖曰秦嘉东阳郡人为县君臣瓒曰陈胜传凌人秦嘉然则嘉非东阳人嘉起于郯号大司马又不为县君东阳君自一人秦嘉又一人师古曰瓒説是东阳者为所属县君者姓时号为君姓谱卫卿氏之后又晋有嬴以邑为姓】闻陈王军败乃立景驹为楚王引兵之方与欲击秦军定陶下【班志方与县属山阳郡定陶县属济隂郡史记正义曰方与今济州县定陶今曹州县方与音房预】使公孙庆使齐欲与之并力俱进【并必正翻】齐王曰陈王战败不知其死生楚安得不请而立王公孙庆曰齐不请楚而立王楚何故请齐而立王且楚首事当令于天下【首事谓最先起兵伐秦】田儋杀公孙庆秦左右校复攻陈下之【索隠曰左右校即左右校尉校户教翻】吕将军走徼兵复聚【如淳曰徼要也徼散卒复相聚也师古曰徼工尧翻余谓从如氏之説当音于尧翻】与番盗黥布相遇【番即番阳县汉属豫章郡英布为盗于江中番阳今呉芮妻之以女故谓番盗番蒲何翻】攻击秦左右校破之青波复以陈为楚黥布者六人也【六春秋之六国也秦为县属九江郡汉属六安国括地志六故城在夀州安丰县南百三十里宋白曰今蕲州东广济县即秦汉之六县英布都六古城犹存】姓英氏【姓谱英出自偃姓皋陶之后封于英因以为氏】坐灋黥以刑徒论输骊山骊山之徒数十万人布皆与其徒长豪桀交通【长知两翻】乃率其曹耦【曹辈也】亡之江中为羣盗番阳令呉芮甚得江湖间民心号曰番君布往见之其众已数千人番君乃以女妻之【妻七细翻】使将其兵击秦　楚王景驹在留【班志留县属楚国括地志留城在徐州沛县东南五十里即张良封处】沛公往从之张良亦聚少年百余人欲往从景驹道遇沛公遂属焉沛公拜良为廏将【廐将盖掌马】良数以太公兵灋説沛公沛公善之常用其防良为佗人言皆不省【説输芮翻为于伪翻下平为同省悉井翻察也后以义推】良曰沛公殆天授故遂留不去【张良从沛公始此】沛公与良俱见景驹欲请兵以攻丰时章邯司马将兵北定楚地【师古曰古夷字类编曰古仁字又延知翻】屠相至砀【班志相县为沛郡治所括地志故相城在徐州符离县西九十里相息亮翻砀徒郎翻】东阳君沛公引兵西与战萧西【班志萧县属沛郡唐属徐州萧西谓在萧县之西】不利还收兵聚留二月攻砀三日拔之收砀兵得六千人与故合九千人三月攻下邑拔之【班志下邑县属梁国】还击丰不下　广陵人召平为陈王徇广陵未下【广陵县属九江郡班志为广陵国都唐为扬州姓谱召姓周文王子召公奭之后召实照翻】闻陈王败走章邯且至乃渡江矫陈王令拜项梁为楚上柱国曰江东已定急引兵西击秦梁乃以八千人渡江而西闻陈婴已下东阳【班志东阳县属临淮郡明帝分属下邳后复分属广陵括地志东阳故城在楚川旴眙县东七十里水经注曰淮隂县楚汉之间为东阳郡】遣使欲与连和俱西陈婴者故东阳令史【苏林曰令史曹史也晋灼曰汉仪注令吏曰令史丞吏曰丞史师古曰晋説是】居县中素信谨称为长者东阳少年杀其令相聚得二万人欲立婴为王婴母谓婴曰自我为汝家妇未尝闻汝先世之有贵者今防得大名不祥不如有所属事成犹得封侯事败易以亡非世所指名也【易以豉翻】婴乃不敢为王谓其军吏曰项氏世世将家有名于楚今欲举大事将非其人不可【将即亮翻】我倚名族亡秦必矣其众从之乃以兵属梁英布旣破秦军引兵而东闻项梁西渡淮布与蒲将军皆以其兵属焉项梁众凡六七万人军下邳【班志下邳县属东海郡应劭曰邳在薛其后徙此故曰下邳臣瓒曰有上邳故曰下邳史记正义曰下邳泗水县也】景驹秦嘉军彭城东欲以距梁梁谓军吏曰陈王先首事战不利未闻所在今秦嘉倍陈王而立景驹大逆无道【倍蒲妹翻】乃进兵击秦嘉秦嘉军败走追之至胡陵【胡陵即湖陆班志属山阳郡汉章帝改曰湖陵】嘉还战一日嘉死军降景驹走死梁地【梁地故魏地也】梁已并秦嘉军军胡陵将引军而西章邯军至栗【班志栗县属沛郡】项梁使别将朱鸡石余樊君与战余樊君死朱鸡石军败亡走胡陵梁乃引兵入薛诛朱鸡石【括地志曰故薛城古薛侯国也在今徐州滕县界】沛公从骑百余往见梁梁与沛公卒五千人五大夫将十人沛公还引兵攻丰拔之雍齿犇魏项梁使项羽别攻襄城【班志襄城县属颍川郡史记正义曰今许州县】襄城坚守不下已拔皆阬之还报梁闻陈王定死召诸别将会薛计事沛公亦往焉居鄛人范増年七十【班志居巢县属庐江郡春秋楚人围巢巢国也史记正义曰即夏桀所奔地晋灼曰鄛音勦絶之勦师古音巢】素居家好竒计往説项梁曰陈胜败固当夫秦灭六国楚最无罪自怀王入秦不反楚人怜之【事见四卷周赧王十九年】至今【当属上句】故楚南公曰楚虽三户亡秦必楚【服防曰南公南方之老人虞喜志林曰南公者道士识废兴之数知亡秦者必楚汉书艺文志南公十三篇六国时人在隂阳家流臣赞曰楚人怨秦虽三户足以亡秦】今陈胜首事不立楚后而自立其势不长今君起江东楚蠭起之将皆争附君者【师古曰蠭古蜂字蠭起如蠭之起言其众也一説蠭与锋同言锋鋭而起者尔雅翼曰蠭近其房辄羣起攻人故曰蠭起之将】以君世世楚将为能复立楚之后也于是项梁然其言乃求得楚怀王孙心于民间为人牧羊夏六月立以为楚怀王从民望也【徐广曰顺民望以其祖諡为号】陈婴为上柱国封五县与怀王都盱眙【班志盱眙县属临淮郡史记正义曰今楚州县阮胜之南兖州记盱眙本春秋善道地宋属泗州音吁怡】项梁自号为武信君张良説项梁曰君已立楚后而韩诸公子横阳君成最贤可立为王益树党项梁使良求韩成立以为韩王以良为司徒与韩王将千余人西略韩地得数城秦辄复取之往来为游兵颍川【颍川故韩地秦置郡】　章邯已破陈王乃进兵击魏王于临济【后汉志陈留郡平丘县有临济亭水经注曰田儋死处史记正义曰今齐州临济县又曰故城在淄州髙苑县北二里余按正义所云临济乃田儋所起狄县地也非魏王咎所居临济也后汉志及水经注为是】魏王使周市出请救于齐楚齐王儋及楚将项它皆将兵随市救魏【它徒河翻】章邯夜衘枚击大破齐楚军于临济下【师古曰御枚者止言语讙嚣欲令敌人不知其来也周官有衘枚氏枚状如箸横衘之繣结于项繣结碍也絜绕也葢为结纽而绕项也衘户缄翻繣音获絜音颉】杀齐王及周市魏王咎为其民约降约定自烧杀其弟豹亡走楚楚怀王予魏豹数千人复徇魏地【为于伪翻予读曰与】齐田荣收其兄儋余兵东走东阿【班志东阿县属东郡括地志东阿故城在济州东阿县西南二十五里】章邯追围之齐人闻田儋死乃立故齐王建之弟假为王田角为相角弟间为将以距诸侯秋七月大霖雨【雨三日以往为霖】武信君引兵攻亢父【亢父音抗甫】闻田荣之急乃引兵击破章邯军东阿下章邯走而西田荣引兵东归齐武信君独追北使项羽沛公别攻城阳屠之【括地志濮州雷泽县本汉城阳在州东九十一里余按班志济隂成阳县有雷泽此成阳与定陶濮阳皆相近非城阳国之城阳】楚军军濮阳东【班志濮阳县属东郡括地志濮阳县在濮州西八十六里濮音卜】复与章邯战又破之章邯复振【李竒曰振整也如淳曰振起也收散卒自振迅而起】守濮阳环水【文颍曰决水以自环守为固环音宦】沛公项羽去攻定陶八月田荣击逐齐王假假亡走楚田角亡走赵田间前救赵因留不敢归田荣乃立儋子市为齐王荣相之田横为将平齐地章邯兵益盛项梁数使使告齐赵发兵共击章邯田荣曰楚杀田假赵杀角间乃出兵楚赵不许田荣怒终不肯出兵郎中令赵髙【班表郎中令秦官掌宫殿掖门户臣瓒曰掌郎内诸臣故曰郎中令武帝改光】
