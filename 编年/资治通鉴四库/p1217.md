<!-- { "loadSidebar": true } -->
　　【黔州】炕从弟宣徽南院使峭为内枢密使【从才用翻峭七肖翻】二年春正月德威东出飞狐【自代州出飞狐宋白曰飞狐县汉代郡地曹魏封乐进于广昌侯国后周于五龙城置广昌县隋改飞狐县因县北飞狐口为名】与赵王将王德明义武将程岩防于易水【赵王王镕义武王处直】丙戌三镇兵进攻燕祁沟关下之【三镇并镇定祁沟关在涿州南易州巨马河之北自关而西至易州六十里巨马河东至新城县四十里】戊子围涿州【宋白曰涿州古涿鹿地汉高帝置涿郡魏改范阳郡取汉涿县在范水之阳为名唐大厯四年立涿州南至莫州一百六十里东北至幽州一百二十里】刺史刘知温城守【守手又翻】刘守竒之客刘去非大呼于城下【呼火故翻】谓知温曰河东小刘郎来为父讨贼【为于伪翻】何豫汝事而坚守邪守竒免胄劳之【刘守竒奔晋见二百六十六卷开平元年劳力到翻】知温拜于城上遂降周德威疾守竒之功譛诸晋王【此周德威之褊也降户江翻】王召之守奇恐获罪与去非及进士赵凤来奔上以守竒为博州刺史去非凤皆幽州人也先是燕主守光籍境内丁壮悉文面为兵虽士人不免凤诈为僧奔晋守奇客之【先悉荐翻】丁酉德威至幽州城下守光来求救二月帝疾小愈议自将击镇定以救之　帝闻岐蜀相攻辛酉遣光禄卿卢玭等使于蜀遗蜀主书【玭蒲眠翻遗唯季翻】呼之为兄【帝与蜀主偕起于细微者也蜀兵彊地险帝自度力不能制故用敌国礼呼之为兄】　甲子帝发洛阳从官以帝诛戮无常多惮行帝闻之益怒是日至白马顿赐从官食多未至遣骑趣之于路【从才用翻趣读曰促】左散骑常侍孙骘右谏议大夫张衍兵部郎中张儁最后至帝命扑杀之【骘职日翻扑弼角翻考异曰梁祖实录云赐自尽今从庄宗实录】衍宗奭之侄也丙寅帝至武陟【九域志武陟县在怀州东八十里】段明逺供馈有加于前丁卯至获嘉帝追思李思安去嵗供馈有阙贬柳州司户告辞称明逺之能曰观明逺之忠勤如此见思安之悖慢何如寻长流思安于崖州赐死【时逺贬者悉赐死栁州逺逾岭峤崖州再涉鲸波思安宁得至邪】明逺后更名凝【更工衡翻】乙亥帝至魏州命都招讨使宣义节度使杨师厚副使前河阳节度使李周彞围枣彊招讨应接使平卢节度使贺德伦副使天平留后袁象先围蓨县【九域志枣强县在镇州东南五十五里蓨县在冀州东北一百五十里宋白曰蓨县即汉条侯国隋开皇五年改条县为蓨县蓨音条】德伦河西胡人象先下邑人也戊寅帝至贝州　辰州蛮酋宋邺昌师益皆帅众降于楚【酋慈由翻帅读曰率】楚王殷以邺为辰州刺史师益为溆州刺史【溆音叙】　帝昼夜兼行三月辛巳至下博南登观津冢【汉观津县古城东南有青山即汉文帝窦后父少涓冢也涓是县人遭秦之乱渔钓隐身坠渊而死景帝立后遣使者填以葬父起大坟于观津城东南县民谓之窦氏青山】赵将苻习引数百骑巡逻不知是帝遽前逼之或告曰晋兵大至矣帝弃行幄亟引兵趣枣彊与杨师厚军合【逻郎佐翻自下博至枣强六十余里趣七喻翻】习赵州人也枣彊城小而坚赵人聚精兵数千人守之师厚急攻之数日不下城坏复脩死伤者以万数【此言攻城之卒死伤者也】城中矢石将竭谋出降有一卒奋曰贼自柏乡防败已来视我镇人裂眦【防息浪翻眦疾智翻】今往归之如自投虎狼之口耳困穷如此何用身为我请独往试之夜缒城出诣梁军诈降【缒驰伪翻】李周彞召问城中之备对曰非半月未易下也【易以防翻】因谋曰【谋当作请】某旣归命愿得一劒効死先登取守城将首【将即亮翻】周彞不许使荷檐从军卒得间举檐击周彞首踣地左右救至得免【荷下可翻又如字檐都滥翻间古苋翻踣蒲北翻考异曰庄宗实录顷之周彞昼寝左右未至其人抽檐击周彞首踣于地求兵仗不获周彝大呼左右救至获免卒睨周彞曰吾比欲剚刃于朱温之腹非图尔也误矣编遗录云时有一百姓来投军中李周彞收于部伍间谓周彝曰请赐一劒愿先登以破其墙未许间忽然抽茶檐子挥击周彞头上中檐几仆于地左右擒之元是枣强邑中遣来诈降本意欲窥筭招讨使杨师厚斯人不能辨乃误中周彝按此卒从周彝请劒周彝不许而令负檐岂不知周彝非温也又帝王与将相居处侍卫不同岂容不识而误中之若本欲杀杨师厚则似近之今旣可疑皆不取】帝闻之愈怒命师厚昼夜急攻丙戌拔之无问老幼皆杀之流血盈城初帝引兵度河声言五十万晋忻州刺史李存审屯赵州患兵少裨将赵行实请入土门避之存审不可【入土门则退归晋阳矣】及贺德伦攻蓨县存审谓史建瑭李嗣肱曰吾王方有事幽蓟无兵此来南方之事委吾辈数人今蓨县方急吾辈安得坐而视之使贼得蓨县必西侵深冀患益深矣当与公等以竒计破之存审乃引兵扼下博桥【漳水迳下博县葢跨漳水为桥也】使建瑭嗣肱分道擒生建瑭分其麾下为五队队各百人一之衡水一之南宫一之信都【信都汉古县唐带冀州葢其治所虽在郭下而所管地界则环冀州近郊皆是也】一之阜城自将一队深入与嗣肱遇梁军之樵刍者皆执之获数百人明日防于下博桥皆杀之留数人断臂纵去曰为我语朱公晋王大军至矣【断音短为于伪翻语牛倨翻】时蓨县未下帝引杨师厚兵五万就贺德伦共攻之丁亥始至县西未及置营建瑭嗣肱各将三百骑效梁军旗帜服色与樵刍者杂行【帜昌志翻】日且暮至德伦营门杀门者纵火大噪弓矢乱发左右驰突旣暝各斩馘执俘而去营中大扰不知所为断臂者复来曰晋军大至矣【复扶又翻】帝大骇烧营夜遁【以朱温之狡济之以杨师厚使遇它敌犹在乱而能整今史建瑭等以竒兵挠之遂相与狼狈至于散遁不能复振者主将上下先有畏晋之心故也】迷失道委曲行百五十里戊子旦乃至冀州蓨之耕者皆荷鉏奋梃逐之委弃军资器械不可胜计【梃徒鼎翻胜音升】旣而复遣骑觇之【觇丑廉翻又丑艶翻】曰晋军实未来此乃史先锋游骑耳【晋王以史建瑭为先锋指挥使故称之】帝不胜慙愤【亲御六军见敌之游兵而遁故慙师屡出而屡败故愤不能自胜言其甚也】由是病增剧不能乗肩舆留贝州旬余诸军始集【溃散之甚久而后集】　义昌节度使刘继威年少淫虐类其父【刘继威父守光】淫于都指挥使张万进家万进怒杀之诘旦召大将周知裕告其故万进自称留后以知裕为左都押牙庚子遣使奉表请降亦遣使降于晋晋王命周德威安抚之知裕心不自安遂来奔帝为之置归化军【为于伪翻】以知裕为指挥使凡军士自河朔来者皆之辛丑以万进为义昌留后甲辰改义昌为顺化军以万进为节度使【为杨师厚劫徙张万进张本】　乙巳帝发贝州丁未至魏州【贝州南至魏州二百一十里】　戊申周德威遣禆将李存晖等攻瓦桥关【九域志瓦桥关在涿州南一百二十里】其将吏及莫州刺史李严皆降严幽州人也涉猎书传【传直恋翻】晋王使傅其子继岌严固辞晋王怒将斩之教练使孟知祥徒跣入谏曰彊敌未灭大王岂宜以一怒戮向义之士乎【言非所以招懐燕人】乃免之知祥迁之弟子【孟迁以邢州降晋又背晋以邢州降梁者也孟知祥始此】李克让之壻也【李克让晋王克用之弟】　吴镇南节度使刘威歙州观察使陶雅宣州观察使李遇常州刺史李简皆武忠王旧将有大功【杨行密諡武忠王】以徐温自牙将秉政【徐温自右牙指挥使秉政见二百六十六卷开平元年】内不能平李遇尤甚常言徐温何人吾未尝识面一旦乃当国邪馆驿使徐玠使于吴越道过宣州温使玠説遇入见新王【説式芮翻见贤遍翻】遇初许之玠曰公不尔【不尔犹言不如此也】人谓公反遇怒曰君言遇反杀侍中者非反邪侍中谓威王也【杨渥諡威王李遇斥言徐温杀之】温怒以淮南节度副使王檀为宣州制置使【王檀恐当作王坛】数遇不入朝之罪【数所具翻朝直遥翻下同】遣都指挥使柴再用帅升润池歙兵纳檀于宣州【帅读曰率】升州副使徐知诰为之副遇不受代再用攻宣州逾月不克　夏四月癸丑以楚王殷为武安武昌静江宁逺节度使洪鄂四面行营都统【欲使攻杨氏之洪鄂也】　乙卯博王友文来朝【来朝于魏州行宫】请帝还东都丁巳发魏州己未至黎阳以疾淹留乙丑至滑州【黎阳至滑州隔大河耳今滑州古城已沦于河】　维州羌胡董琢反蜀主遣保銮军使赵绰讨平之　己巳帝至大梁帝闻岭南与楚相攻甲戌以右散骑常侍韦戬等为潭广和叶使【戬子践翻】往解之　戊寅帝发大梁　周德威白晋王以兵少不足攻城【言幽州城大而固非兵少所能攻】晋王遣李存审将吐谷浑契苾骑兵防之【契欺讫翻】李嗣源攻瀛州刺史赵敬降　五月甲申帝至洛阳疾甚　司空门下侍郎同平章事薛贻矩卒　燕主守光遣其将单廷珪将精兵万人出战与周德威遇于龙头冈【龙头冈在幽州城东南　考异曰庄宗实录作羊头冈今从庄宗列传庄宗实录四月己卯朔周德威擒单廷珪进军大城庄宗薛史及庄宗列传周德威传云五月七日擒廷珪十二日次大城今从之】廷珪曰今日必擒周杨五以献杨五者德威小名也旣战见德威于陈【陈读曰阵】援枪单骑逐之【援于元翻】枪及德威背德威侧身避之奋檛反击廷珪坠马【单廷珪之马方疾驰势不得止周德威侧身避其锋马差过前则德威已在枪里奋檛击廷珪廷珪安所避之此其所以坠马也格鬭之势刀不如棒谓此也】生擒置于军门燕兵退走德威引骑乘之燕兵大败斩首三千级廷珪燕骁将也燕人失之夺气　己丑蜀大赦　李遇少子为淮南牙将遇最爱之徐温执之至宣州城下示之其子啼号求生【少诗照翻号户高翻】遇由是不忍战【举大事者不顾家李遇旣与徐温为敌乃顾一子邪】温使典客何荛入城以吴王命説之【荛如招翻説式芮翻】曰公本志果反请斩荛以徇不然随荛纳款遇乃开门请降温使柴再用斩之夷其族于是诸将始畏温莫敢违其命【诸将谓刘威陶雅辈】徐知诰以功迁升州刺史知诰事温甚谨安于劳辱或通夕不解带温以是特爱之每谓诸子曰汝辈事我能如知诰乎【徐温以善事杨行密而窃吴国之权徐知诰以善事徐温而窃徐氏之权天邪人邪】时诸州长吏多武夫专以军旅为务不恤民事知诰在升州独选用廉吏脩明政教招延四方士大夫倾家赀无所爱洪州进士宋齐丘好纵横之术【好呼到翻纵子容翻】谒知诰知诰竒之辟为推官与判官王令谋参军王翃专主谋议【翃呼萌翻】以牙吏马仁裕周宗曹悰为腹心【悰徂宗翻】仁裕彭城人宗涟水人也【为知诰簒杨氏张本】　闰月壬戌帝疾增甚谓近臣曰我经营天下三十年【帝以唐僖宗中和三年镇宣武创业之始也至是年三十一年】不意太原余孽更昌炽如此【谓晋也孽鱼列翻】吾观其志不小天复夺我年【复扶又翻下同】我死诸儿非彼敌也吾无葬地矣因哽咽【哽古杏翻】絶而复苏【气絶而复息为苏】高季昌濳有据荆南之志乃奏筑江陵外郭增广之丙寅蜀门下侍郎同平章事王锴罢为兵部尚书【锴口】
