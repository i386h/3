<!-- { "loadSidebar": true } -->
　　帛十万匹府藏空竭税百官俸以给之【见贤遍翻藏徂浪翻】









　　资治通鉴卷二百二十三
　　钦定四库全书
　　资治通鉴卷二百二十四　宋　司马光　撰
　　胡三省　音注
　　唐纪四十【起旃防大荒落闰月尽昭阳赤奋若凡八年有竒】
　　代宗睿文孝武皇帝中之上
　　永泰元年闰十月乙巳郭子仪入朝子仪以灵武初复【仆固懐恩死始复灵武】百姓雕弊戎落未安请以朔方军粮使三原路嗣恭镇之【军粮使即粮料使】河西节度使杨志烈既死【杨志烈死见上卷广德二年】请遣使廵抚河西及置凉甘肃沙等州长史上皆从之　丁未百官请纳职田充军粮【唐制一品职分田十二顷二品十顷三品九顷四品七顷五品六顷六品四顷七品三顷五十畆八品二顷五十畆九品二顷皆给百里内之地诸州都督都防亲王府官二品十二顷三品十顷四品八顷五品七顷六品五顷七品四顷八品三顷九品二顷五十畆镇戍闗津岳凟官五品五顷六品三顷五十畆七品三顷八品二顷九品一顷五十畆三卫中郎将上府折冲都尉六顷中府五顷五十畆下府及郎将五顷上府果毅都尉四顷中府三顷五十畆下府三顷上府长史别将三顷中府下府二顷五十畆亲王府典军五顷五十畆副典军四顷千牛备身左右太子千牛备身三顷折冲上府兵曹二顷中府下府一顷五十畆外列军校尉一顷二十畆旅帅一顷队正副八十畆亲王以下又有永业田百顷职事官一品六十顷郡王职事官从一品五十顷国公职事官从二品三十五顷郡公职事官从三品二十五顷县公职事官从三品二十顷侯职事官从四品十二顷子职事官从五品八顷男职事官从五品五顷六品七品二顷五十八畆八品九品二顷上柱国三十顷柱国二十五顷上防军二十顷防军十五顷上轻车都尉十顷轻车都尉七顷上骑都尉六顷骑都尉四顷骁骑飞骑尉八十畆云骑武骑尉六十畆散官五品以上给同职事官】许之戊申以户部侍郎路嗣恭为朔方节度使【嗣祥吏翻使疎吏翻】嗣恭披荆棘立军府威令大行　己酉郭子仪还河中【子仪自朝京师还镇河中还从宣翻又音如字】初劒南节度使严武奏将军崔旰为利州刺史时蜀中新乱山贼塞路【塞昔则翻】旰讨平之及武再镇剑南赂山南西道节度使张献诚以求旰【利州古苴侯邑秦汉为葭萌之地蜀汉为汉夀县晋为晋寿梁为黎州寻又改利州天寳为益昌郡乾元复为利州山南西道廵属也旰古旦翻】献诚使旰移疾自解诣武武以为汉州刺史使将兵击吐蕃于西山连防其数城攘地数百里【汉州汉雒县什方绵竹地唐垂拱立汉州天寳为徳阳郡乾元复为州】武作七寳轝迎旰入成都以宠之武薨【见上卷四月】行军司马杜济知军府事都知兵马使郭英干英乂之弟也与都虞侯郭嘉琳共请英乂为节度使旰时为西山都知兵马使与所部共请大将王崇俊为节度使防朝廷已除英乂英乂由是衔之至成都数日即诬崇俊以罪而诛之召旰还成都旰辞以备吐蕃未可归英乂愈怒絶其餽饷以困之旰转徙入深山英乂自将兵攻之声言助旰拒守防大雪山谷深数尺【深式禁翻】士马冻死者甚众旰出兵击之英乂大败收余兵才及千人而还【还从宣翻又音如字】英乂为政严暴骄奢不恤士卒众心离怨宗之离蜀也【之离力智翻肃宗至徳元载宗离成都】以所居行宫为道士观【观古玩翻】仍铸金为真容英乂爱其竹树茂美奏为军营因徙去真容自居之旰宣言英乂反不然何以徙真容自居其处于是帅所部五千余人袭成都辛巳战于城西英乂大败旰遂入成都屠英乂家英乂单骑奔简州【宋白曰简州汉牛鞞县地隋仁夀三年分益州之阳安平泉资州之资阳置简州州有頼简池因名】普州刺史韩澄杀英乂送首于旰卭州牙将栢茂琳泸州牙将杨子琳剑州牙将李昌巙【宋白曰卭州汉临卭县梁武陵王纪置卭州取南界卭来山为名泸州汉江阳县梁置泸州取泸水为名剑州汉广汉之梓潼县梁置安州西魏为始州唐先天二年改为剑州取剑阁为名巙奴刀翻　考异曰唐厯作李昌防今从实录】各举兵讨旰蜀中大乱旰卫州人也　华原令顾繇上言元载子伯和等招权受贿十二月戊戍繇坐流锦州【宋白曰唐垂拱二年分辰州麻阳县地并开山洞置锦州旧志锦州至京师三千五百里】　自安史之乱国子监室堂頽壊军士多借居之祭酒萧昕上言学校不可遂废
　　大厯元年【是年十一月方改元】春正月乙酉勑复补国子学生丙戌以户部尚书刘晏为都畿河南淮南江南湖南荆南山南东道转运常平铸钱盐铁等使侍郎第五琦为京畿闗内河东剑南山南西道转运等使分理天下财赋　周智光至华州【周智光还华州见上卷上年】益骄横【横户孟翻】召之不至上命杜冕从张献诚于山南以避之智光遣兵于商山邀之不获智光自知罪重乃聚亡命无頼子弟众至数万纵其剽掠以恱其心【剽匹妙翻】擅留闗中所漕米二万斛藩镇贡献往往杀其使者而夺之　二月丁亥朔释奠于国子监【唐制中春中秋释奠于文宣王皆以上丁戊以祭酒司业士三献】命宰相帅常参官【常参官常朝日常赴朝参者也唐制文官五品以上及两省供奉官监察御史员外郎太常博士日参号常参官武官三品以上三日一朝号九参官五品以上及新行当畨者五日一朝号六参官文崇文馆国子监学生四时参凡诸王入朝及以恩追至者日参其文武官职事九品以上及二王后则朝朔望而已帅读曰率下同相息亮翻】鱼朝恩帅六军诸将往听讲【朝直遥翻将即亮翻】子弟皆服朱紫为诸生朝恩既贵显乃学讲经为文仅能执笔辨章句遽自谓才兼文武人莫敢与之抗辛卯命有司修国子监　元载专权恐奏事者攻讦其私【载祖亥翻又如字讦居谒翻】乃请百官凡论事皆先白长官长官白宰相然后奏闻仍以上防谕百官曰比日诸司奏事烦多所言多谗毁【长知两翻比毗至翻】故委长官宰相先定其可否刑部尚书顔真卿上疏以为郎官御史陛下之耳目【尚辰羊翻上时掌翻防所据翻郎官者尚书省曹二十四司郎官御史者御史台三院御史】今使论事者先白宰相是自掩其耳目也陛下患羣臣之为谗何不察其言之虚实若所言果虚宜诛之果实宜赏之不务为此而使天下谓陛下厌听覧之烦托此为辞以塞谏争之路臣窃为陛下惜之【塞昔则翻争读曰诤为于伪翻】太宗着门司式云【唐式三十三篇以尚书省诸曹及秘书太常司农光禄太府太仆少府及监门宿卫计帐为其篇目】其无门籍人有急奏者皆令门司与仗家引奏【唐制门籍流内记官爵姓名流外记年齿状貌月一易其籍非迁解不除无门籍者有急奏则令门司与仗家引奏仗家宿卫五仗之执事者令力丁翻】无得闗碍所以防壅蔽也天寳以后李林甫为相深疾言者道路以目上意不下逮下情不上达防蔽喑呜【史炤曰喑呜语喑唖不明】卒成幸蜀之祸【卒子恤翻】陵夷至于今日其所从来者渐矣夫人主大开不讳之路羣臣犹莫敢尽言况今宰相大臣裁而抑之则陛下所闻见者不过三数人耳天下之士从此钳口结舌陛下见无复言者以为天下无事可论是林甫复起于今日也昔林甫虽擅权羣臣有不谘宰相辄奏事者则托以他事隂中伤之【复扶又翻中竹仲翻】犹不敢明令百司奏事皆先白宰相也陛下傥不早寤渐成孤立后虽悔之亦无及矣载闻而恨之奏真卿诽谤乙未贬峡州别驾【峡州夷陵郡旧志京师东南一千一百八十八里】　己亥命大理少卿杨济修好于吐蕃【少诗照翻好呼到翻吐从暾入声】　壬子以杜鸿渐为山南西道劒南东西川副元帅劒南西川节度使以平蜀乱【崔旰之乱也帅所类翻使疏吏翻】　以四镇北庭行营节度使马璘兼邠寜节度使璘以叚秀实为三使都虞【三使四镇一也北庭二也邠寜三也】卒有能引弓重二百四十斤者　【考异曰旧传作能引二十四弓今从叚公别传】犯盗当死璘欲生之秀实曰将有爱憎而法不一虽韩彭不能为理璘善其议竟杀之璘处事或不中理【处昌吕翻中竹仲翻】秀实力争之璘有时怒甚左右战栗秀实曰秀实罪若可杀何以怒为无罪杀人恐涉非道璘拂衣起秀实徐步而出良久璘置酒召秀实谢之自是军州事皆咨秀实而后行璘由是在邠寜声称殊美【称尺证翻】　癸丑以山南西道节度使张献诚兼剑南东川节度使卭州刺史柏茂琳为卭南防御使【卭南卭水以南也卭水出严道卭崃山入青衣江】以崔旰为茂州刺史充西山防御使三月癸未献诚与旰战于梓州献诚军败仅以身免旌节皆为旰所夺　夏五月河西节度使杨休明徙镇沙州【凉州沦防故也】　秋八月国子监成丁亥释奠【记文王世子凡始立学者必释奠于先圣先师攷之郑注凡学四时皆有释奠释奠者设荐馔酌奠而已无迎尸以下之事记又曰始立学者既衅器用币然后释菜不舞不授器注云释菜礼轻也释奠则舞舞则授器司马之属司兵司戈司盾祭祀授舞者兵也周礼大胥春入学释菜合舞注云合舞等其进退郑司农云舍菜谓舞者皆持芬香之菜秦汉释奠无文魏则以太常行事晋宋以学官主祭南齐武帝时有司奏释奠先圣先师礼文又有释菜未详今当行何礼用何乐时从喻希议用元嘉故事设轩悬之乐六佾之舞牲牢器用悉依上公梁及北齐车驾视学皆亲释奠唐春秋释奠三献皆以学官太宗贞观十四年亲释奠于国学宗开元十一年诏春秋释奠用牲牢】鱼朝恩执易升高座讲鼎覆餗以讥宰相【易曰鼎折足覆公餗言三公鼎足承君茍非其人则折足而覆乱美实餗音桑谷翻鼎实也】王缙怒元载怡然　【考异曰是时缙留守东都而得预此防者按实录明年二月郭子仪入朝诏元载王缙宴于其第然则虽守东都有时朝京师也】朝恩谓人曰怒者常情笑者不可测也　杜鸿渐至蜀境闻张献诚败而惧使人先达意于崔旰许以万全旰卑辞重赂以迎之鸿渐喜进至成都见旰但接以温恭无一言责其干纪州府事悉以委旰又数荐之于朝因请以节制譲旰【数所角翻】以柏茂琳杨子琳李昌巙各为本州刺史上不得已从之【杜鸿渐习知朝廷之务姑息故敢以崔旰等请】壬寅以旰为成都尹西川节度行军司马【崔旰遂据有西川】　甲辰以鱼朝恩行内侍监判国子监事中书舍人京兆常衮上言成均之任当用名儒【五帝名学曰成均垂拱元年改国子监曰成均义取此也寻复其旧常衮谓国子监为成均亦犹今人言太学为辟雍耳】不宜以宦者领之丁未命宰相以下送朝恩上【上时掌翻】　京兆尹黎干自南山引涧水穿漕渠入长安功竟不成　冬十月乙未上生日【开元十四年十月十三日上生以其日为天兴圣莭】诸道节度使献金帛器服珍玩骏马为寿共直缗钱二十四万常衮上言以为节度使非能男耕女织必取之于人敛怨求媚不可长也【长知两翻】请却之上不听京兆尹第五琦什一税法民苦其重多流亡十一月
　　甲子日南至赦改元【改元大厯】悉停什一税法【行什一税见上卷上年】十二月癸卯周智光杀陜州监军张志斌【斌音彬】智光
