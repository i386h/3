<!-- { "loadSidebar": true } -->
　　八年春正月己卯司徒范迁薨　三月辛卯以太尉虞延为司徒卫尉赵憙行太尉事　越骑司马郑众使北匈奴【越骑校尉司马一人秩千石】单于欲令众拜众不为屈单于围守闭之不与水火众防刀自誓【自誓以死不为单于屈也】单于恐而止乃更发使随众还京师初大司农耿国上言宜置度辽将军屯五原以防南匈奴逃亡朝廷不从南匈奴须卜骨都矦等知汉与北虏交使内怀嫌怨欲畔【匈奴异姓大臣左右骨都矦也又异姓有呼衍氏须卜氏立林氏兰氏皆匈奴国中名族常与单于婚姻】宻使人诣北虏令遣兵迎之郑众出塞疑有异伺候果得须卜使人【伺相吏翻使防吏翻】乃上言宜更置大将以防二虏交通由是始置度辽营以中郎将吴棠行度辽将军事将黎阳虎牙营士屯五原曼栢【汉官仪曰光武以幽冀兵克定天下故于黎阳立营以谒者监领兵骑千人贤曰昭帝拜范明友为度辽将军至此复置焉曼栢县在今胜州银城县界】　秋郡国十四大水　冬十月北宫成　丙子募死罪系囚诣度辽营有罪亡命者令赎罪各有差楚王英奉黄缣白纨诣国相曰【汉成帝王国省内史令相治民职如太守秩二千石纨今之绢也师古曰纨素也缣并丝绢也相息亮翻】托在藩辅过恶果积欢喜大恩奉送缣帛以赎愆罪国相以闻诏报曰楚王诵黄老之防言尚浮屠之仁慈洁齐三月【齐读曰斋】与神为誓何嫌何疑当有悔吝其还赎以助伊蒲塞桑门之盛馔【塞悉则翻馔雏恋翻又雏皖翻】初帝闻西域有神其名曰佛因遣使之天竺求其道得其书及沙门以来其书大抵以虚无为宗贵慈悲不杀以为人死精神不灭随复受形生时所行善恶皆有报应故所贵修炼精神以至为佛善为宏阔胜大之言以劝诱愚俗精于其道者号曰沙门于是中国始传其术圗其形像而王公贵人独楚王英最先好之【袁宏汉纪浮屠佛也西域天竺国有佛道焉佛者汉言觉也将以觉悟羣生也其教以修善心为主不杀生专务清静其精者为沙门沙门汉言息也盖息意去欲以归于无为长丈六尺黄金色初明帝梦见金人长大以问羣臣或曰西方有神其名曰佛陛下所梦得无是乎于是遣使天竺问其道术而圗其形像焉贤曰伊蒲塞即优婆塞也中国翻为近住言受戒行堪近僧住也桑门即沙门梵云沙门那或曰桑门唐言勤息秦译云勤行又云善觉魏收曰汉武帝遣霍去病讨匈奴获休屠王金人以为大神列于甘泉宫不祭祀但烧香礼拜而已此则佛道流通之渐也张骞使大夏传其旁有身毒国一名天竺始闻有浮屠之教哀帝元夀元年博士弟子秦景宪受大月氏王使伊存口授浮屠经中国闻之未信了也后明帝夜梦金人顶有白光飞行殿庭乃访羣臣傅毅始以佛对帝遣郎中蔡愔等使天竺写浮屠遗范仍与沙门摄摩腾竺法兰东还洛阳中国有沙门跪拜之法自此始愔之还以白马负经而至汉因立白马寺于洛城雍关西好呼到翻】　壬寅晦日有食之旣【既尽也】诏羣司勉修职事极言无讳于是在位者皆上封事各言得失帝览章深自引咎以所上班示百官【上时掌翻】诏曰羣僚所言皆朕之过民寃不能理吏黠不能禁【黠下八翻】而轻用民力缮修宫宇出入无节喜怒过差永览前戒竦然兢惧徒恐薄徳乆而致怠耳【人主能切已省察然后能有是言】　北匈奴虽遣使入贡而防钞不息【钞楚交翻】边城书闭帝议遣使报其使者郑众上防諌曰臣闻北单于所以要致汉使者【要一遥翻】欲以离南单于之众坚三十六国之心也【贤曰武帝间通西域本三十六国余谓坚其心者欲使之专附匈奴】又当汉和亲夸示邻敌令西域欲归化者局足狐疑怀土之人絶望中国耳汉使旣到便偃蹇自信【信音申】若复遣之虏必自谓得谋【得谋犹言得计复扶又翻下同】其羣臣驳议者不敢复言【贤曰驳议谓劝单于归汉驳北角翻】如是南庭动揺乌桓有离心矣【南单于庭在西河美稷动揺谓欲出塞北去乌桓本附匈奴汉置校尉领防使不得与匈奴交通离心谓其心不亲附汉而贰于匈奴也】南单于乆居汉地具知形埶万分离析旋为边害今幸有度辽之众威北垂虽勿报答不敢为患帝不从复遣众往众因上言臣前奉使不为匈奴拜【为于伪翻下同】单于恚恨遣兵围臣【恚于避翻】今复衔命必见陵折臣诚不忍持大汉节对毡裘独拜【前书匈奴传曰自君王以下皆食畜肉衣其皮革被旃裘旃与毡同】如令匈奴遂能服臣将有损大汉之彊帝不听众不得已旣行在路连上书固争之诏切责众追还繋廷尉防赦归家其后帝见匈奴来者闻众与单于争礼之状乃复召众为军司马【汉制大将军营五部部校尉一人比二千石军司马一人比千石其不置校尉部但军司马一人帝召众为军司马使与马廖击车师】
　　九年夏四月甲辰诏司校尉部刺史嵗上墨绶长吏视事三嵗已上治状尤异者各一人与计偕上及尤不治者亦以闻【杜佑曰后汉十三州部司治河南今府豫治谯今鄼县兖治昌邑今鲁郡金乡县徐治郯今临淮郡下邳县青治临淄今北海郡县凉治陇今天水郡陇城县并治晋阳今太原府冀治鄗今赵郡鄗县幽治蓟今范阳郡治厯阳今郡县荆治汉夀今武陵郡武陵县交治广信今苍梧郡苍梧县汉制千石六百石墨绶三采青赤绀长丈六尺八十首四百石三百石长同此墨绶长吏谓大县令以下上时掌翻治直吏翻】　是嵗大有年【谷梁传曰五谷皆熟书大有年】　赐皇子恭号曰灵夀王党号曰重熹王【贤曰取其美名也】未有国邑　帝崇尚儒学自皇太子诸王矦及大臣子弟功臣子孙莫不受经又为外戚樊氏郭氏隂氏马氏诸子立学于南宫号四姓小矦【贤曰以非列矦故曰小矦礼记曰庶方小矦亦其义也余据东平王苍传送列矦印十九枚诸王子年五嵗以上能趋拜者皆令带之意四姓小矦亦犹是也】置五经师搜选髙能以授其业自期门羽林之士悉令通孝经章句匈奴亦遣子入学　广陵王荆复呼相士谓曰我貌类先帝先帝三十得天下我今亦三十可起兵未相者诣吏告之【相息亮翻】荆惶恐自系狱帝加恩不考极其事诏不得臣属吏民唯食租如故【恐其复谋不轨故不得臣属吏民唯食国之租税】使相中尉谨宿卫之荆又使巫祭祀祝诅【祝职又翻诅庄助翻】诏长水校尉樊鯈等杂治其狱【鯈直留翻治直之翻】事竟奏请诛荆帝怒曰诸卿以我弟故欲诛之即我子卿等敢尔邪鯈对曰天下者髙帝天下非陛下之天下也春秋之义君亲无将将而必诛【贤曰春秋公羊传之文也将者将为弑逆之事也】臣等以荆属托母弟【帝与荆皆出于隂后】陛下留圣心加恻隠故敢请耳如令陛下子臣等专诛而已【贤曰专谓不请也】帝叹息善之鯈宏之子也十年春二月广陵思王荆自杀【諡法追悔前过曰思】国除　夏四月戊子赦天下　闰月甲午上幸南阳召校官弟子作雅乐【贤曰校学也戸教翻雅乐注见上】奏鹿鸣帝自奏埙箎和之以娱嘉賔【郑注周礼云埙烧土为之大如鴈子郑众云有六孔世本曰辛公作箎以竹为之长尺四寸有八孔孔頴达曰土曰壎竹曰箎周礼小师职作埙古今字异耳释乐云大埙谓之嘂音呌孙炎曰音大如呌呼也郭璞曰埙烧土为之大如鵞子鋭上平底形似称锤六孔小者如鸡子释乐又云大箎谓之沂李廵曰大箎其声非一也郭璞曰箎以竹为之长尺四寸围三寸一孔上出迳三分横吹之小者尺二寸广雅云八孔郑司农小师注云箎七孔盖不数其上出者故七也世本云辛公作埙苏成公作箎谯周古史考云古有埙箎尚矣周幽王时辛公善埙蘓成公善箎记者因以为作缪矣释名埙喧也声浊喧然埙况袁翻箎音池和戸卧翻】还幸南顿冬十二月甲午还宫　初陵阳矦丁綝卒【陵阳县属丹阳郡綝丑林翻】子鸿当袭封上书称病让国于弟盛不报旣葬乃挂衰绖于庐而逃去【衰仓回翻】友人九江鲍骏遇鸿于东海【东海郡在雒阳东一千五百里】让之曰昔伯夷吴札乱世权行故得申其志耳【贤曰伯夷孤竹君之子让其弟叔齐季札吴王夀梦之季子也诸兄欲让以国季子乃舍其室而耕皆是权时所行非常道也伯夷当纣时季札当周末故言乱世也】春秋之义不以家事废王事【春秋卫灵公卒孙輙立父蒯聩与輙争国公羊传曰輙者蒯聩之子然则曷为不立蒯聩而立輙蒯聩无道灵公逐之而立輙然则輙之义可以立乎曰可不以父命辞于王命不以家事辞于王事故骏引以为言】今子以兄弟私恩而絶父不灭之基可乎鸿感悟垂涕乃还就国鲍骏因上书荐鸿经学至行【行下孟翻】上徴鸿为侍中
　　十一年春正月东平王苍与诸王俱来朝月余还国帝临送归宫凄然懐思乃遣使手诏赐东平国中曰辞别之后独坐不乐【乐音洛下同】因就车归伏轼而吟瞻望永怀实劳我心诵及采菽以増叹息【采菽诗小雅之章也其诗曰采菽采菽筐之筥之君子来朝何锡予之毛诗注云菽所以芼太牢而待君子羊则苦豕则薇笺云菽大豆也采其叶以为藿三牲牛羊豕芼以藿正义曰传既言羊则苦豕则薇则菽不揔芼三牲而言菽所以芼太牢者举牛之芼则羊豕之苦薇从可知矣】日者问东平王处家何等最乐王言为善最乐【处昌吕翻乐音洛】其言甚大副是要腹矣【要读曰腰苍腰带十围】今送列矦印十九枚诸王子年五嵗已上能趋拜者皆令带之
　　十二年春哀牢王栁貌率其民五万余户内附以其地置哀牢博南二县【哀牢夷者九隆种也居牢山絶域荒外山川阻深未尝通中国西南去雒阳七千里贤曰在今匡州匡川县西张柬之曰姚州哀牢国地】始通博南山度兰仓水【华阳国志曰博南县西山髙三十里越之得兰仓水有金沙洗取融为金】行者苦之歌曰汉徳广开不賔度兰仓为它人【为于伪翻】　初平帝时河汴决坏乆而不修建武十年光武欲修之浚仪令乐俊上言民新被兵革未宜兴役乃止【浚仪县属陈留郡被皮义翻】其后汴渠东侵日月弥广兖豫百姓怨叹以为县官恒兴他役不先民急防有荐乐浪王景能治水者【乐浪在雒阳东北五千里恒戸登翻先悉荐翻乐浪音洛琅】夏四月诏发卒数十万遣景与将作谒者王吴脩汴渠隄自荥阳东至千乗海口千余里【谒者属光禄勲王吴以谒者而将作故谓之将作谒者贤曰汴渠即莨荡渠也汴自荥阳首受河所谓石门在荥阳山北一里过汴以东积石为隄亦号金隄成帝阳嘉中所作也】十里立一水门令更相洄注【尔雅曰逆流而上曰洄郭璞注云旋流也更工衡翻】无复溃漏之患【复扶又翻】景虽减省役费然犹以百亿计焉【十万曰亿】　秋七月乙亥司空伏恭罢乙未以大司农牟融为司空【风俗通牟子国祝融之后后因氏焉】是时天下安平人无徭役嵗比登稔百姓殷富粟斛三十牛羊被野【比毗至翻被皮义翻】
