<!-- { "loadSidebar": true } -->
　　十四载春正月苏毗王子悉诺逻去吐蕃来降【新书曰苏毗吐蕃疆部也逻郎佐翻】　二月辛亥安禄山使副将何千年入奏请以蕃将三十二人代汉将上命立进画【进画者命中书为日勑进请御画而行之唐六典中书掌王言其制有七其四曰日勑正谓御画日勑也増减官贠废置州县除免官爵授六品以下官则用之将即亮翻】给告身韦见素谓杨国忠曰禄山久有异志今又有此请其反明矣明日见素当极言上未允公其继之国忠许诺壬子国忠见素入见【入见贤遍翻】上迎谓曰卿等有疑禄山之意邪见素因极言禄山反已有迹所请不可许上不悦国忠逡巡不敢言【逡七伦翻】上竟从禄山之请它日国忠见素言于上曰臣有防可坐消禄山之谋今若除禄山平章事召诣阙以贾循为范阳节度使吕知诲为平卢节度使杨光翽为河东节度使【使疏吏翻翽呼防翻】则势自分矣上从之已草制上留不更遣中使辅璆琳以珍果赐禄山濳察其变【辅姓也左传晋有大夫辅跞又智果别族为辅氏即考异前所引以甘子赐禄山事璆音求】璆琳受禄山厚赂还盛言禄山竭忠奉国无有二心【还从宣翻又音如字】上谓国忠等曰禄山朕推心待之必无异志东北二虏借其镇遏朕自保之卿等勿忧也事遂寝　【考异曰实録正月辛巳禄山表请以蕃将三十人代汉将上遣中使袁思艺宣付中书令即日进画便写告身杨国忠韦见素相谓曰流言传禄山有不臣之心今又请代汉将其反明矣乃请陈事既见上先曰卿等有疑禄山之意邪国忠等遽走下阶垂涕具陈禄山反状因以禄山表留上前而出俄顷上又令袁思艺宣曰此之一奏姑容之朕徐为图之国忠奉诏自后国忠每对未尝不恳请其事国忠曰臣有一防可销其难伏望下制以禄山带左仆射平章事追赴朝廷以贾循等分帅三道上许之草制讫留之未行上濳令辅璆琳送甘子私其状还固称无事其制遂寝先是上引宰相对见常置白麻于座前及璆琳还上乃谓宰臣曰禄山必无二心其制朕已焚矣后璆琳受禄山贿事泄上因祭龙堂遣备储具责以不防乃命左右扑杀之始有疑禄山意禄山事迹云请不以蕃将代汉将论禄山反状及请追禄山赴阙并是韦见素之意防国忠曾无预焉仍语见素曰禄山出自寒微位居众上时所忌嫉成疑似耳见素曰公若实为此见社稷危矣将至上前恳论见素约以事如未谐公继之国忠都无一言俯偻而退见素却到中书呜咽流涕此非他也国忠要禄山速反以明己之先见耳宋巨宗幸蜀记云是年春二月二十二日辛亥禄山使何千年表请以蕃将三十二人代汉将掌兵其日宰相韦见素杨国忠在省见素惨然国忠问曰堂老何色之戚也见素曰禄山逆状行路共知今以蕃酋代汉将是乱将作矣与公位当此地能无戚乎国忠于是亦惘然乆之乃曰与夺之间在于宸断岂我辈所能是非邪见素曰知祸之萌而不能防亦将焉用彼相矣明日对见仆必恳论冀其万一若不允子必继之国忠曰事则不谐恐虚犯龙顔自贻伊戚见素曰如正其言而获死犹愈于阿従而偷生翌日壬子二相入对见素言禄山濳贮异圗迹已昭彰因叩头流涕久之国忠但俯偻逡巡更无所补上不悦遂以他事议之既退还省见素谓国忠曰圣意未囘计将安出国忠曰禄山未必有反意但时所诽疾便成疑似耳见素曰公若为此见社稷危矣遂悯然不言二十四日癸丑上又使思艺宣防令且依此遣卿等所议后别筹之自是见素数奏其凶状三月己未朔见素请以禄山同中书门下平章事追赴阙庭及辅璆琳送甘子禄山绐璆琳曰主上耄年信任非次国忠之辈苟狥荣班今若进逆耳之言苦口之药以吾之心事将无益今欲耀兵彊谏以迹鬻拳此意决矣禄山以物赠璆琳璆琳既受金帛及还奏曰禄山尽忠奉国必无二心特望官家不以东北为虑上然之谓宰臣曰禄山朕自得之卿勿忧也见素起曰臣忤拂圣防僣黩大臣罪合万死然愚者千虑或有一中愿陛下审察之自余与实录及事迹所述略同按禄山方赂璆琳泯其反迹安肯对之遽出悖语又国忠平日数言禄山欲反此际安得不与见素同心葢所谓天下之恶皆归焉者也今取其可信者】循华原人也时为节度副使　陇右河西节度使哥舒翰入朝道得风疾遂留京师家居不出　三月辛巳命给事中裴士淹宣慰河北　夏四月安禄山奏破奚契丹【契欺讫翻】　癸巳以苏毗王子悉诺逻为怀义王赐姓名李忠信　安禄山归至范阳朝廷每遣使者至皆称疾不出迎【朝直遥翻使疏吏翻】盛陈武备然后见之裴士淹至范阳二十余日乃得见无复人臣礼【复扶又翻又如字】杨国忠日夜求禄山反状使京兆尹围其第　【考异曰肃宗实录国忠日夜伺求禄山反状或矫诏以兵围其宅或令府县捕其门客李起安岱李方来等皆令侍御史郑昻之阴推劾濳槌杀之庆宗尚郡主又供奉在京宻报其父禄山转惧唐厯是夏京兆尹李岘贬零陵太守先是杨国忠使门客蹇昻何盈求禄山隂事命京兆尹围捕其宅得安岱李方来等与禄山反状使侍御史郑昻之缢杀之禄山怒使严庄上表自理具陈国忠罪状二十余事上惧其生变遂归过于岘以安之安禄山事迹与唐厯同外有命京兆尹李岘于其宅得李起安岱李方来等又贬吉温为澧阳长史以激怒禄山幸其速反上竟不之悟宗幸蜀记与事迹同按李岘传十三载连雨六十余日国忠归咎京兆尹贬长沙太守新宗室宰相传杨国忠使客宴昂何盈摘安禄山隂事讽京兆捕其第得安岱李方来等与禄山反状缢杀之禄山怒上书自言帝惧变出岘为零陵太守今従实录】捕禄山客李超等送御史台狱濳杀之禄山子庆宗尚宗女荣义郡主供奉在京师【在京师为太仆卿得随供奉官班见】密报禄山禄山愈惧六月上以其子成昏手诏禄山观礼禄山辞疾不至秋七月禄山表献马三千匹每匹执控夫二人遣蕃将二十二人部送【欲以袭京师也】河南尹逹奚珣疑有变奏请谕禄山以进车马宜俟至冬官自给夫无烦本军于是上稍寤始有疑禄山之意会辅璆琳受赂事亦泄上托以他事扑杀之上遣中使冯神威赍手诏谕禄山如珣防【扑弼角翻使疏吏翻　考异曰禄山事迹作承威今从宗幸蜀记】且曰朕新为卿作一汤【自天宝六载以来华清宫中益治汤井池台观环列山谷御汤曰九龙殿亦曰莲花汤明皇杂录曰明皇幸华清宫新广汤制作宏丽安禄山于范阳以白玉石为鱼龙鳬雁仍以石梁及莲花同献雕镌巧妙殆非人功上大悦命陈于汤中仍以石梁横亘汤上而莲花才出于水际上至其所解衣欲入而鱼龙鳬雁皆若奋鳞举翼状欲飞动上恐遽命撒去而莲花至今犹存又当于宫中置长汤数十间屋皆周囘甃以文石为银镂漆船及白木香船实于其中至于楫棹皆饰以珠玉又于汤中累瑟瑟及沉香为山以状瀛洲方文津阳门诗注曰宫中除供奉两汤外内更有汤十六所长汤毎赐诸嫔御其修广与诸汤不侔甃以文瑶密石中央有玉莲花捧汤实以成池又缝缀锦绣为鳬雁置于水中上时于其间泛钑镂小舟以嬉游焉次西曰太子汤又次西宜春汤又次西长汤十六所今唯太子少阳二汤存焉又有玉女殿汤今石星痕汤玉名瓮汤所出也为于伪翻】十月于华清宫待卿神威至范阳宣防禄山踞牀微起亦不拜曰圣人安隠【圣人谓上唐隠读曰稳也帖多有写稳字为隠字者】又曰马不献亦可十月灼然诣京师即令左右引神威置馆舍不复见数日遣还亦无表神威还见上泣曰臣几不得见大家【复扶又翻几居依翻】　八月辛卯免今载百姓租庸　冬十月庚寅上幸华清宫　【考异曰旧纪壬辰今从实录新纪】　安禄山专制三道阴蓄异志殆将十年以上待之厚欲俟上晏驾然后作乱防杨国忠与禄山不相恱屡言禄山且反上不听国忠数以事激之【数所角翻】欲其速反以取信于上禄山由是决意遽反独与孔目官太仆丞严庄掌书记屯田员外郎高尚将军阿史那承庆密谋自余将佐皆莫之知但怪其自八月以来屡飨士卒秣马厉兵而已防有奏事官自京师还禄山诈为勑书悉召诸将示之曰有密防令禄山将兵入朝讨杨国忠【将即亮翻朝直遥翻】诸君宜即従军众愕然相顾莫敢异言十一月甲子禄山所部兵及同罗奚契丹室韦凡十五万众号二十万反于范阳　【考异曰平致美蓟门纪乱曰是其年八月后慰谕兵士磨厉戈矛颇异于常识者窃怪矣至是禄山勒兵夜将出命属官等谓曰奏事官胡逸自京囘奉密防遣禄山将随身兵马入朝来莫令那人知羣公勿怪便请随军那人意杨国忠也】命范阳节度副使贾循守范阳平卢节度副使吕知诲守平卢别将高秀岩守大同【中受降城西二百里有大同州又代州北有大同军去太原八百余里新志大同军在朔州马邑县按宋白续通典中受降城西之大同州乃隋大同城之旧墟开元五年分善阳县东三十里置大同军以戍遣复于军内置马邑县直代州北】诸将皆引兵夜诘朝禄山出蓟城南【诘去吉翻蓟音计】大阅誓众以讨杨国忠为名牓军中曰有异议扇动军人者斩及三族于是引兵而南禄山乗铁轝步骑精鋭烟尘千里鼓噪震地【轝与舆同骑奇寄翻噪苏到翻】时海内久承平百姓累世不识兵革猝闻范阳兵起逺近震骇河北皆禄山统内【禄山兼河北道采访使】所过州县望风瓦解守令或开门出迎【守式又翻】或乗城窜匿或为所擒戮无敢拒之者禄山先遣将军何千年高邈将奚骑二十声言献射生手乗驿诣太原乙丑北京副留守杨光翽出迎因刼之以去　【考异曰肃宗实录云先令千年领壮士数千人诈称献俘以车千乗包旌旗戈甲器械先俟于河阳桥不见后来所用又千年时方诣太原执杨光翽未暇向河阳也今不取蓟门纪乱云是月甲午防光翽按是月有甲子安得甲午今不取】太原具言其状东受降城亦奏禄山反上犹以为恶禄山者诈为之【降戸江翻恶乌路翻】未之信也庚午上闻禄山定反乃召宰相谋之杨国忠有德色【蜀本作得色当従之】曰今反者独禄山耳将士皆不欲也不过旬日必传首诣行在上以为然大臣相顾失色上遣特进毕思琛诣东京【琛丑林翻】金吾将军程千里诣河东各简募数万人随便团结以拒之辛未安西节度使封常清入朝【朝直遥翻】上问以讨贼方略常清大言曰今太平积乆故人望风惮贼然事有逆顺势有奇变臣请走马诣东京开府库募骁勇挑马棰度河【骁坚尧翻挑徒刁翻棰止橤翻】计日取逆胡之首献阙下上恱壬申以常清为范阳平卢节度使常清即日乗驿诣东京募兵旬日得六万人乃断河阳桥为守御之备【断音短】甲戌禄山至博陵南【博陵郡本定州高阳郡天宝元年更郡名旧志博陵郡京师东北二千九百六里】何千年等执杨光翽见禄山责光翽以附杨国忠斩之以狥　【考异曰幸蜀记云十九甲戌至真定南逄杨光翽按唐厯禄山遣骁骑何千年等劫光翽归遇于博陵郡杀之葢幸蜀记误以定州为真定耳禄山事迹曰其年九月传太原尹杨光翽首至按禄山十一月始反而事迹云九月取光翽误也】禄山使其将安忠志将精兵军土门【将即亮翻下同】忠志奚人禄山养为假子又以张献诚摄博陵太守献诚守珪之子也【张守珪卵翼禄山实为厉阶】禄山至藁城常山太守顔杲卿力不能拒与长史袁履谦往迎之禄山輙赐杲卿金紫质其子弟使仍守常山【常山郡本恒州恒山郡天宝元年更郡名刘昫曰常山郡旧治元氏魏道武登常山郡北望安乐垒美之遂移郡治于安乐城今州城是也魏收志九门县有安乐垒质音致】又使其将李钦凑将兵数千人守井陉口以备西来诸军【西来之军谓河东路兵东出井陉口者陉音刑】杲卿归途中指其衣谓履谦曰何为着此【着陟略翻】履谦悟其意乃阴与杲卿谋起兵讨禄山杲卿思鲁之孙也【顔思鲁之推之子师古之父也】　丙子上还宫斩太仆卿安庆宗赐荣义郡主自尽以朔方节度使安思顺为戸部尚书思顺弟元贞为太仆卿以朔方右厢兵马使九原太守郭子仪为朔方节度使【九原郡丰州】右羽林大将军王承业为太原尹【太原为北都故置尹】置河南节度使领陈留等十三郡以卫尉卿猗氏张介然为之【陈留郡汴州　考异曰实录以介然为汴州刺史旧纪以介然为陈留太守按是时无刺史郭纳见为太守介然直为节度使耳】以程千里为潞州长史诸郡当贼冲者始置防御使丁丑以荣王琬为元帅右金吾大将军高仙芝副之统诸军东征【帅所类翻】出内府钱帛于京师募兵十一万号曰天武军旬日而集皆市井子弟也十二月丙戌高仙芝将飞骑彍骑及新募兵边兵在
