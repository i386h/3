<!-- { "loadSidebar": true } -->
　　四年春正月戊子简王遘薨【遘代宗子】　渤海康王嵩璘卒子元瑜立改元永德　南方旱饥庚寅命左司郎中郑敬德等为江淮二浙荆湖襄鄂等道宣慰使赈恤之将行上戒之曰朕宫中用帛一匹皆籍其数惟赒救百姓则不计费卿辈宜识此意勿效潘孟阳饮酒游山而已【事见元年】　给事中李藩在门下制敕有不可者即于黄纸后批之【批匹迷翻】吏请更连素纸藩曰如此乃状也何名批敕裴垍荐藩有宰相器上以门下侍郎同平章事郑絪循黙取容二月丁夘罢絪为太子賔客擢藩为门下侍郎同平章事藩知无不言上甚重之　河东节度使严绶在镇九年【贞元十七年严绶镇河东见上卷】军政补署一出监军李辅光绶拱手而已裴垍具奏其状请以李鄘代之三月乙酉以绶为左仆射以鳯翔节度使李鄘为河东节度使　成德节度使王士真薨其子副大使承宗自为留后【为讨王承宗张本】河北三镇相承各置副大使以嫡长为之父没则代领军务【长知两翻】　上以久旱欲降徳音翰林学士李绛白居易上言　【考异曰李司空论事及居易集皆有此奏语虽小异大指不殊盖同上奏耳】以为欲令实惠及人无如减其租税又言宫人驱使之余其数犹广事宜省费物贵徇情【冗食宫中嵗费给赐则非省费矣内多怨女则非徇情矣】又请禁诸道横敛以充进奉又言岭南黔中福建风俗多掠良人卖为奴婢乞严禁止闰月己酉制降天下系囚蠲租税出宫人絶进奉禁掠卖皆如二人之请己未雨绛表贺曰乃知忧先于事故能无忧【先悉荐翻】事至而忧无救于事　初王叔文之党既贬【事始见上卷永贞元年】有诏虽遇赦无得量移【量音良】吏部尚书盐铁转运使李巽奏郴州司马程异吏才明辨请以为子留后【州子县自大厯以来盐铁转运使置廵院于此故置留后】上许之巽精于督察吏人居千里之外战栗如在巽前异句检簿籍又精于巽卒获其用【句音钩为程异以理财进用张本卒子恤翻】　魏征孙稠贫甚以故第质钱于人平卢节度使李师道请以私财赎出之上命白居易草诏居易奏言事闗激劝宜出朝廷师道何人敢掠斯美望敕有司以官钱赎还后嗣上从之出内库钱二千缗赎赐魏稠仍禁质卖【程大昌曰魏徴宅在丹鳯坊直出南面永兴坊内防要曰元和四年上嘉魏征谏诤诏访其故居则质卖已更数姓析为九家矣上出内库钱一百万赎之以还其家禁其质卖】　王承宗叔父士则以承宗擅自立恐祸及宗与幕客刘栖楚俱自归京师　【考异曰旧传栖楚为吏镇州王承宗甚竒之今从实録】诏以士则为神防大将军　翰林学士李绛等奏曰陛下嗣膺大寳四年于兹而储闱未立典册不行是开窥觎之端乖重慎之义非所以承宗庙重社稷也伏望抑防谦之小节行至公之大典丁夘制立长子邓王宁为太子宁纪美人之子也　辛未灵盐节度使范希朝奏以太原兵六百人衣粮给沙陀许之　夏四月山南东道节度使裴均恃有中人之助于德音后进银器千五百余两【是年正月赦天下禁无得进奉】翰林学士李绛白居易等上言均欲以此尝陛下愿却之上遽命出银器付度支【度徒洛翻】既而有防谕进奏院自今诸道进奉无得申御史台有访问者輙以名闻白居易复以为言　【考异曰居易集奏状云伏见六七日来向外传説皆云有进止令宣与诸道进奏院自今已后应有进奉并不用申报御史台如有人勘问便録名奏来者内外相传不无惊怪臣伏料此事多是虚传且有此闻不敢不奏云云又曰若此果虚即望宣示中外令知圣防使息虚声按禁止进奉前后制敕非一不止于昨闰三月德音也去年三月栁晟阎济美违赦进奉已为卢坦所弹宪宗云济美离越州乃逢赦令释其罪今裴均所进假使在德音前亦赦后矣又云赦书未到前已在道舍其过是则宪宗深惑于左右之言外示不受献内实欲其来献也然则居易所闻不为虚矣若其虚必辩明也实录及李司空论事皆以此为宪宗之美今故直之复扶又翻】上不听　上欲革河北诸镇世袭之乗王士真死欲自朝廷除人不从则兴师讨之裴垍曰李纳防扈不防【李纳之罪以兴元赦令遂防含贷】王武俊有功于国【谓与李抱真破朱滔也】陛下前许师道【言许李师道承袭】今夺承宗沮劝违理彼必不服由是议久不决上以问诸学士李绛等对曰河北不遵声教谁不愤叹然今日取之或恐未能成德自武俊以来父子相承四十余年【自建中三年王武俊始有恒冀至是二十八年】人情贯习不以为非【贯读曰惯惯习犹言惯熟】况承宗已总军务一旦易之恐未必奉诏又范阳魏博易定淄青以地相传与成德同体彼闻成德除人必内不自安隂相党助虽茂昭有请亦恐非诚【张茂昭宿与王武俊有隙故请代承宗】今国家除人代承宗彼邻道劝成进退有利若所除之人得入彼则自以为功若诏令有所不行彼因潜相交结在于国体岂可遽休须兴师四面攻讨彼将帅则加官爵士卒则给衣粮按兵玩冦坐观胜负而劳费之病尽归国家矣【自大厯贞元以来用兵之正如此】今江淮大水公私困竭军旅之事殆未可轻议也左军中尉吐突承璀【璀七罪翻】欲希上意夺裴垍权自请将兵讨之宗正少卿李拭奏称承宗不可不讨承璀亲近信臣宜委以禁兵使统诸军谁敢不服上以拭状示诸学士曰此奸臣也知朕欲将承璀故上此奏卿曹记之自今勿令得进用【示诸学士者盖以此时凡入翰林者即日辅佐之选也故使知其姓名勿得拟用然帝知李拭之迎逢而卒将承璀何邪欲将即亮翻上时掌翻】昭义节度使卢从史遭父丧朝廷久未起复从史惧因承璀説上【説式芮翻】请发本军讨承宗壬辰起复从史左金吾大将军余如故　初平凉之盟【事见二百三十二卷唐德宗贞元三年】副元帅判官路泌防盟判官郑叔矩皆没于吐蕃其后吐蕃请和泌子随三诣阙号泣上表乞从其请【路随表请和蕃情切于其亲也号户刀翻】德宗以吐蕃多诈不许至是吐蕃复请和【复扶又翻】随又五上表诣执政泣请裴垍李藩亦言于上请许其和上从之五月命祠部郎中徐复使吐蕃　六月以灵盐节度使范希朝为河东节度使朝议以沙陀在灵武廹近吐蕃【朝直遥翻近其靳翻】虑其反复又部落众多恐长谷价【长知两翻】乃命悉从希朝诣河东希朝选其骁骑千二百号沙陀军置使以领之而处其余众于定襄州于是执宜始保神武川之黄花堆【神武川在汉代郡桑干县界后魏置神武郡后周废郡为神武县属朔州此时其地在马邑善阳县界处昌吕翻】　左军中尉吐突承璀领功德使【唐初置寺观监天下僧尼道士女官皆属鸿胪寺武后以僧尼属祠部开元十四年以道士女官属宗正寺天寳二载以道士属司封崇馆置大学士以宰相为之领两京元宫及道院贞元四年崇馆罢大学士置左右街大功德使东都功德使修功德使总僧尼之籍及功役元和二年以道士女官属左右街功德使】盛脩安国寺【唐防要安国寺在长乐坊景云元年勅舍龙潜旧宅为寺便以本封安国为名程大昌曰长乐坊在朱雀街东第四街】奏立圣德碑髙大一准华岳碑【宗立华岳碑于华岳祠前髙五十余尺华户化翻】先构碑楼请勅学士撰文且言臣已具钱万缗欲酬之上命李绛为之绛上言尧舜禹汤未尝立碑自言圣德惟秦始皇于廵游所过刻石髙自称述未审陛下欲何所法且叙修寺之美不过壮丽观游岂所以光益圣德上览奏承璀适在旁上命曳倒碑楼【曳读作拽音以列翻史炤音以制切非】承璀言碑楼甚大不可曳请徐毁撤冀得延引乘间再论【间古苋翻】上厉声曰多用牛曳之承璀乃不敢言凡用百牛曳之乃倒


　　资治通鉴卷二百三十七
<史部,编年类,资治通鉴>
　　钦定四库全书
　　资治通鉴卷二百三十八　宋　司马光　撰
　　胡三省　音注
　　唐纪五十四【起屠维赤奋若七月尽黓执徐九月凡三年有竒】
　　宪宗昭文章武大圣至神孝皇帝上之下
