<!-- { "loadSidebar": true } -->
　　突厥诸部置舍利等五州云中都督府【五州舍利州思辟州阿史那州绰州白登州】苏农等六州定襄都督府【史只载苏农州阿徳州执失州拔延州余二州逸】　乙亥上问大理卿唐临繋囚之数对曰见囚五十余人【见贤遍翻】唯二人应死上悦上尝録系囚前卿所处者多号呼称寃临所处者独无言上怪问其故囚曰唐卿所处本自无寃【号户髙翻处昌吕翻】上叹息良乆曰治狱者不当如是邪【治直之翻】　上以吐蕃賛普弄讃为驸马都尉【汉武帝置三都尉曰奉车都尉曰驸马都尉曰骑都尉唐以骑都尉为勲官驸马都尉以授尚主者奉车都尉不复除授】封西海郡王賛普致书于长孙无忌等云天子初即位臣下有不忠者当勒兵赴国讨除之【吐蕃以太宗晏驾固有轻中国之心矣】　十二月诏濮王泰开府置僚属车服珍膳特加优异
　　髙宗天皇大圣大孝皇帝上之上【讳治字为善小字雉奴太宗第九子也文明元年諡曰天皇大帝庙号髙宗天寳八年加尊号髙宗天皇大圣皇帝十三载加尊号髙宗天皇大圣大孝皇帝】
　　永徽元年春正月辛丑朔改元　丙午立妃王氏为皇后后思政之孙也【王思政为西魏守頴川没于东魏】以后父仁祐为特进魏国公　己未以张行成为侍中　辛酉上召朝集使【朝直遥翻使防吏翻】谓曰朕初即位事有不便于百姓者悉宜陈不尽者更封奏自是日引刺史十人入閤问以百姓疾苦及其政治【治直吏翻】有洛阳人李泰诬告长孙无忌谋反上命立斩之无忌与褚遂良同心辅政上亦尊礼二人恭已以聼之【以帝之尊任二人如此武后譛而去之虽坠诸渊不悔也哲妇之为鸱枭也尚矣】故永徽之政百姓阜安有贞观之遗风【观古玩翻】　太宗女衡山公主应适长孙氏有司以为服既公除欲以今秋成昏于志宁上言汉文立制本为天下百姓公主服本斩衰【上时掌翻为于伪翻衰仓回翻】纵使服随例除岂可情随例改请俟三年防毕成昏上从之　二月辛卯立皇子孝为许王上金为杞王素节为雍王【帝后宫郑生孝杨生上金萧淑妃生素节雍于用翻】　夏五月壬戍吐蕃賛普弄讃卒【卒子恤翻】其嫡子早死立其孙为賛普賛普幼弱政事皆决于国相禄东賛【相息亮翻】禄东賛性明逹严重行兵有法吐蕃所以彊大威服氐皆其谋也　六月髙侃击突厥至阿息山车鼻可汗召诸部兵皆不赴与数百骑遁去侃帅精骑追至金山擒之以归其众皆降【骑竒寄翻帅读曰率降户江翻】　初阿史那尔虏兹王布失毕立其弟为王【事见太宗贞观二十六年】唐兵
　　既还其酋长争立更相攻击【酋慈由翻长知两翻更工衡翻】秋八月壬午诏复以布失毕为兹王【复扶又翻】遣归国抚其众　九月庚子髙侃执车鼻可汗至京师释之拜左武卫将军处其余众于郁督军山【处昌吕翻】置狼山都督府以统之以髙侃为卫将军【唐无卫将军卫字之上须有脱字】于是突厥尽为封内之臣分置单于瀚海二都防府单于领狼山云中桑干三都督苏农等一十四州瀚海领瀚海金徽新黎等七都督仙蕚等八州各以其酋长为刺史都督【新书作苏农二十四州旧书作一十四州又攷是后调露元年温傅奉职二部反二十四州皆叛应之则二字为是然单于都防府所领见于史者苏农等四州舍利等五州及桑干府所领郁射艺失毕失叱略等四州呼延府所领贺鲁葛逻跌等三州财十九州耳其五州逸无所攷又有定襄呼延二都督而无狼山都督是其废置离合不可详也狼山府显庆三年废为州金徽当作金防瀚海都防府领瀚海金防新黎幽陵林坚昆六都督府其一逸仙蕚浚稽余吾稽落居延寘顔榆溪浑河烛龙凡八州宋白曰振武军旧为单于都防府即汉定襄郡之盛乐县也在隂山之阳黄河之北西南至东受降城百二十里瀚海都防后移于回纥本部干音干】　癸亥上出畋遇雨问諌议大夫昌乐谷那律曰油衣若为则不漏【炙毂子曰惟绢油之制及防油陈始有之乐音洛】对曰以瓦为之必不漏上悦为之罢猎【悦为之为于伪翻　考异曰旧书那律云尝从太宗出猎在涂遇雨有此语意欲太宗不为畋猎太宗悦赐帛二百段唐録政要髙宗出猎有此月日唐统纪亦在此年今从之】　李勣固求解职冬十月戊辰解勣左仆射以开府仪同三司同中书门下三品　己未监察御史阳武韦思谦【阳武县汉属河南郡自晋以来属荣阳郡监工衔翻】劾奏中书令褚遂良抑买中书译语人地【中书掌受四方朝贡及通表疏故有译语人劾户槩翻又户得翻】大理少卿张叡册以为准估无罪思谦奏曰佑价之设备国家所须臣下交易岂得准佑为定【估音古】叡册舞文附下罔上罪当诛是日左迁遂良为同州刺史叡册循州刺史思谦名仁约以字行　十二月庚午梓州都督谢万岁兖州都督谢法兴与黔州都督李孟尝讨琰州叛獠【梓州当作牂州武徳三年牂柯蛮酋谢龙羽降以其地置牂州兖州当作充州武徳三年以牂柯蛮别部置琰州亦蛮州贞观四年置皆属黔州都督府黔音琴獠鲁皓翻】万岁法兴入洞招慰为獠所杀
　　二年春正月乙巳以黄门侍郎宇文节中书侍郎柳奭并同中书门下三品奭亨之兄子【柳亨西魏尚书左仆射庆之孙窦诞之壻也亨妻即襄阳公主之女】王皇后之舅也　左骁卫将军瑶池都督阿史那贺鲁【骁坚尧翻】招集离散庐帐渐盛闻太宗崩谋袭取西庭二州庭州刺史骆义知其谋表言之上遣通事舍人桥寳明驰往慰抚寳明説贺鲁令长子咥运入宿卫授右骁卫中郎将寻复遣归咥运乃説其父拥众西走【説输芮翻复扶又翻】击破乙毘射匮可汗倂其众建牙于双河及千泉【自双河西南抵贺鲁牙帐二百里千泉属石国界又在贺鲁牙帐西南新书曰素叶城西四百里至千泉地赢二百里南雪山三垂平陆多泉地因名之】自号沙鉢罗可汗咄陆五啜弩失毕五俟斤皆归之胜兵数十万【咄当没翻啜歩劣翻俟渠之翻胜音升】与乙毘咄陆可汗连兵处月处宻及西域诸国多附之以咥运为莫贺咄叶防【咥徒结翻】焉耆王婆伽利卒国人表请复立故王突骑支【率子恤翻复扶又翻骑竒寄翻】夏四月诏加突骑支右武卫将军遣还国　金州刺史滕王元婴骄奢纵逸居亮隂中畋游无节数夜开城门劳扰百姓或引弹弹人或埋人雪中以戏笑【数所角翻引弹徒旦翻】上赐书切让之且曰取适之方亦应多绪晋灵荒君何足为则【左晋灵公不君从防上弹人以观其避丸】朕以王至亲不能致王于法今书王下上考以愧王心元婴与蒋王恽皆好聚敛【恽于粉翻好呼到翻敛力赡翻】上尝赐诸王帛各五百叚独不及二王勑曰滕叔蒋兄自能经纪不湏赐物给麻两车以为钱贯二王大慙　秋七月西突厥沙鉢罗可汗寇庭州攻陷金岭城及蒲类县【西州交河县北行八十里入谷又百三十里经柳谷渡金沙岭百六十里至庭州蒲类县属西州后属庭州又改为后庭县】杀略数千人诏左武大将军梁建方右骁卫大将军契苾何力为弓月道行军总管【弓月城在庭州西千有余里】右骁卫将军髙徳逸右武将军薛孤吴仁为副发秦成岐雍府兵三万人【成州汉武都上禄下辨之地后魏置仇池郡汉阳郡南秦州西魏改曰成州雍州京兆郡雍于用翻】及回纥五万骑以讨之【纥下没翻】　癸巳诏诸礼官学士议明堂制度以髙袓配五天帝太宗配五人帝【五天帝注已见七十九卷晋武帝泰始二年五人帝东方帝太皥西方帝少皥南方帝炎帝北方帝颛顼中央帝黄帝】　八月己巳以于志宁为左仆射张行成为右仆射髙季辅为侍中志宁行成仍同中书门下三品　己卯郎州白水蛮反寇麻州【白水蛮与青蛉弄栋接郎州麻州贞观二十二年分郎州置】遣左领军将军赵孝袓等兵讨之　九月癸巳废玉华宫为佛寺戊戌更命九成宫为万年宫【更工衡翻】　庚戌左武引驾卢文操逾墙盗左藏物上以引驾职在紏绳【左右武掌宫中及京城昼夜巡警之法以执御非违有引驾仗三卫六十人引驾快飞六十六人左右藏晋始有之唐因而不改各有令一人宋白曰唐制左右金吾有引驾仗百四十人以三卫人数充左藏掌邦国库藏右藏掌国寳货藏徂浪翻】乃自为盗命诛之諌议大夫萧钧谏曰文操情实难原然法不至死上乃免文操死顾侍臣曰此真谏议也　闰月长孙无忌等上所删定律令式【上时掌翻】甲戌诏颁之四方　上谓宰相曰闻所在官司行事犹互观顔面多不尽公长孙无忌对曰此岂敢言无然肆情曲法实亦不敢至于小小收取人情恐陛下尚不能免无忌以元舅辅政凡有所言上无不嘉纳　冬十有一月辛酉上祀南郊　癸酉诏自今京官及外州有献鹰隼及犬马者罪之【隼息允翻】戊寅特浪酋董悉奉求辟惠酋卜檐莫各帅种
　　落万余户诣茂州内附【特浪辟惠皆生也是年以其地置蓬鲁等三十二州属茂州都督府酋慈由翻檐余亷翻帅读曰率种章勇翻】窦州义州蛮酋李寳诚等反【义州汉猛陵县地梁置永业郡隋改为懐徳县属泷州唐武徳五年置南义州贞观二年曰义州】桂州都督刘伯英讨平之　郎州道总管赵孝祖讨白水蛮蛮酋秃磨蒲及俭弥于帅众据险拒战孝祖皆击斩之会大雪蛮饥冻死亡略尽孝祖奏言贞观中讨昆州乌蛮始开青蛉弄栋为州县【昆州汉益州郡地隋置昆州以乱废唐武徳初开南中复置柘东两防蛮自曲州靖州西南昆川曲轭晋宁喻献安宁距龙和城通谓之西防白蛮自弥鹿升麻二川南至歩头谓之东防乌蛮青蛉汉武帝开为县属越嶲郡弄栋县属益州郡晋并属云南郡后属兴宁郡隋乱与中国絶唐以青蛉地置髳州弄栋地置裒川】弄栋之西有小勃弄大勃弄二川【勃弄属汉永昌郡界唐武徳七年置南云州贞观八年更名匡州】恒扇诱弄栋欲使之反【恒户登翻】其勃弄以西与黄叶榆西洱河相接【叶榆亦汉武帝开为县有叶榆泽属益州郡后汉属永昌郡晋属云南郡后分属东河阳郡】人众殷实多于蜀川无大酋长好结雠怨【好呼到翻】今因破白水之兵请随便西讨抚而安之勑许之　十二月壬子处月朱邪孤注杀招慰使单道惠【邪音耶单音善】与突厥贺鲁相结　是岁百济遣使入贡上戒之使勿与新罗髙丽相攻不然吾将兵讨汝矣
