<!-- { "loadSidebar": true } -->
　　五年春正月秦王坚复以北海公重为镇北大将军镇蓟【重谋反而不诛复任之以方面宜其与弟洛反也复扶又翻】二月作敎武堂于渭城【汉髙帝元年改咸阳曰新城武帝元鼎三年更名渭城后汉晋省石勒置石安县苻秦复曰渭城】命太学生明阴阳兵法者敎授诸将【将即亮翻】秘书监朱肜谏曰陛下东征西伐所向无敌四海之地什得其八虽江南未服盖不足言是宜稍偃武事增修文徳乃更始立学舎教人战鬬之术殆非所以驯致升平也【驯从也言从此而致升平也】且诸将皆百战之余何患不习于兵而更使受敎于书生非所以彊其志气也此无益于实而有损于名惟陛下图之坚乃止　秦征北将军幽州刺史行唐公洛【洛以幽州刺史镇和龙行唐战国时赵邑秦以为县魏晋因之】勇而多力能坐制奔牛射洞犂耳【犂耳之铁厚而坚】自以有灭代之功【灭代见上元年】求开府仪同三司不得由是怨愤三月秦王坚以洛为使持节都督益宁西南夷诸军事征南大将军益州牧【使疏吏翻】使自伊阙趋襄阳泝汉而上【趋七喻翻上时掌翻】洛谓官属曰孤帝室至亲【洛苻健兄子也】不得入为将相而常摈弃边鄙今又投之西裔复不听过京师【复扶又翻过古禾翻】此必有阴计欲使梁成沈孤于汉水耳【梁成时镇襄阳沈持林翻】幽州治中平规曰逆取顺守汤武是也【汉陆贾曰汤武逆取而顺守之】因祸为福桓文是也【齐桓晋文皆因兄弟争国得国而霸】主上虽不为昏暴然穷兵黩武民思有所息肩者十室而九若明公神旗一建必率土云从今跨据全燕地尽东海北摠乌桓鲜卑东引句丽百济【燕于贤翻句音驹丽力知翻】控之士不减五十余万奈何束手就徴蹈不测之祸乎洛攘袂大言曰孤计决矣沮谋者斩【沮在吕翻】于是自称大将军大都督秦王以平规为幽州刺史莬太守吉贞为左长史【莬同都翻】辽东太守赵讃为左司马昌黎太守王緼为右司马辽西太守王琳北平太守皇甫杰牧官都尉魏敷等为从事中郎【汉边郡有牧官秦置牧官都尉】分遣使者征兵于鲜卑乌桓髙句丽百济新罗休忍诸国遣兵三万助北海公重戍蓟诸国皆曰吾为天子守藩【为于伪翻】不能从行唐公为逆洛惧欲止犹豫未决王緼王琳皇甫杰魏敷知其无成欲告之洛皆杀之吉贞赵讃曰今诸国不从事乖本图明公若惮益州之行者当遣使奉表乞留【使疏吏翻下同】主上亦不虑不从平规曰今事形已露何可中止宜声言受诏尽幽州之兵南出常山阳平公必郊迎因而执之进据冀州【阳平公融以冀州牧镇邺平规使洛出中山以临邺】摠关东之众以图西土天下可指麾而定也洛从之夏四月洛帅众七万发和龙【帅读曰率下同】秦王坚召羣臣谋之步兵校尉吕光曰行唐公以至亲为逆此天下所共疾愿假臣步骑五万取之如拾遗耳坚曰重洛兄弟据东北一隅兵赋全资未可轻也光曰彼众迫于凶威一时蚁聚耳若以大军临之势必瓦解不足忧也坚乃遣使让洛使还和龙当以幽州永为世封洛谓使者曰汝还白东海王【坚本封东海王】幽州褊狭不足以容万乗须王秦中以承髙祖之业【苻健庙号髙祖乗绅证翻王于况翻】若能迎驾潼关者当位为上公爵归本国坚怒遣左将军武都窦冲及吕光帅步骑四万讨之右将军都贵驰传诣邺【都姓贵名郑公孙阏字子都子孙以为氏传株恋翻】将冀州兵三万为前锋【将即亮翻】以阳平公融为征讨大都督北海公重悉蓟城之众与洛会屯中山有众十万【蓟音计】五月窦冲等与洛战于中山洛兵大败生擒洛送长安北海公重走还蓟吕光追斩之屯骑校尉石越自东莱帅骑一万浮海袭和龙斩平规幽州悉平坚赦洛不诛徙凉州之西海郡【汉献帝兴平二年武威太守张雅请置西海郡于居延】
　　臣光曰夫有功不赏有罪不诛虽尧舜不能为治【用汉宣帝诏而畧变其文治直吏翻】况他人乎秦王坚毎得反者辄宥之使其臣狃于为逆【狃狎也】行险徼幸【徼坚尧翻】虽力屈被擒犹不忧死乱何自而息哉书曰威克厥爱允济爱克厥威允罔功【书征之辞】诗云毋纵诡随以谨罔极式遏冦虐无俾作慝【诗民劳第三章之辞】今坚违之能无亡乎
　　朝廷以秦兵之退为谢安桓冲之功拜安卫将军与冲皆开府仪同三司　六月甲子大赦　丁夘以会稽王道子为司徒【会工外翻】固让不拜　秦王坚召阳平公融为侍中中书监都督中外诸军事车骑大将军司校尉録尚书事以征南大将军守尚书令长乐公丕为都督关东诸军事征东大将军冀州牧【乐音洛】坚以诸氐种类繁滋【种章勇翻】秋七月分三原九武都汧雍氐十五万户【九山在汉冯翊云阳县界唐在醴泉县祖红翻汧苦坚翻雍于用翻】使诸宗亲各领之散居方镇如古诸矦长乐公丕领氐三千户以仇池氐酋射声校尉杨膺为征东左司马九氐酋长水校尉齐午为右司马各领一千五百户为长乐世卿【古者封建诸矦国命卿皆世其官坚分诸宗亲散居方镇各以种类为世卿乐音洛酋慈由翻】长乐郎中令略阳垣敞为録事参军【垣氐姓也后随宋武南归遂为累世将家】侍讲扶风韦干为参军事申绍为别驾膺丕之妻兄也午膺之妻父也八月分幽州置平州【晋书曰按平州禹贡冀州之域于周为幽州界汉属北平郡后汉末公孙度自号平州牧至孙文懿为魏所防因置平州统辽东昌黎菟带方五郡后还合于幽州苻秦灭燕复分幽州置平州公孙渊字文懿唐避髙祖讳称其字】以石越为平州刺史镇龙城中书令梁谠为幽州刺史镇蓟城抚军将军毛兴为都督河秦二州诸军事河州刺史镇枹罕【枹音肤】长水校尉王腾为并州刺史镇晋阳河并二州各配氐户三千兴腾并苻氏婚姻氐之崇望也平原公晖为都督豫洛荆南兖东豫阳六州诸军事镇东大将军豫州牧镇洛阳【秦兖州刺史镇仓垣南兖州镇湖陆又秦初以豫州刺史镇许昌防燕之后以豫州刺史镇洛阳于许昌置东豫州阳当作扬按后魏书地形志天平初始置扬州于宜阳苻坚以王显为扬州刺史戍下邳正属晖所统】移洛州刺史治丰阳【苻秦初以洛州刺史镇陜城荆州刺史镇丰阳既得襄阳以为荆州徙洛州于丰阳丰阳汉上洛县地也宋白曰丰阳汉商县地晋泰始三年分置丰阳县在丰阳川】钜鹿公叡为雍州刺史【雍于用翻】各配氐户三千二百坚送丕至灞上诸氐别其父兄皆恸哭哀感路人赵整因侍宴援琴而歌曰【项安世家説伏羲作琴长三尺六寸六分象三百六十六日也广六寸象六合也文上曰池下曰宕池水平也前广后狭象尊卑也上圜下方法天地也五官也大君也寛和而温小臣也清亷而不乱文王加三合君臣恩也援干元翻杜佑曰世本云琴神农所造琴操云伏羲作琴所以修身理性反其天真白虎通曰琴禁也禁止于邪以正人心也广雅曰文王武王加二以合君臣之恩也扬雄琴清英曰舜弹五而天下化尧加二以合君臣之恩】阿得脂阿得脂博劳舅父是仇绥【尔雅鵙伯劳郭璞曰伯劳似鶷鹖而大飞不能翺翔竦翅上下而已广雅曰伯劳一曰传劳一名伯赵仇绥不知为何物】尾长翼短不能飞逺徙种人留鲜卑【谓徙诸氐而留慕容也种章勇翻】一旦缓急当语谁坚笑而不纳【语牛倨翻】　九月癸未皇后王氏崩　冬十月九真太守李逊据交州反秦王坚以左禁将军扬壁为秦州刺史尚书赵迁为
　　洛州刺史南巴校尉姜宇为宁州刺史【苻秦于南中置南巴校尉】十一月乙酉定皇后于隆平陵　十二月秦以左将军都贵为荆州刺史镇彭城【都贵镇襄阳彭城误也】置东豫州以毛当为刺史镇许昌　是嵗秦王坚遣髙密太守毛璪之等二百余人来归【毛璪之被禽见上四年】
　　六年春正月帝初奉佛法立精舎于殿内【后汉书姜肱传曰就精庐求见征君贤曰精庐即精舎也盖以専精讲习所业为义今儒释肄业之地通曰精舎】引诸沙门居之尚书左丞王雅表谏不从雅肃之曾孙也【王肃仕曹魏以经学著名武帝肃外孙也】　丁酉以尚书谢石为仆射　二月东夷西域六十二国入贡于秦　夏六月庚子朔日有食之秋七月甲午交阯太守杜瑗斩李逊交州平　冬十
　　月故武陵王晞卒于新安【晞徙新安见上卷简文帝咸安元年】追封新宁郡王命其子遵为嗣　十一月己亥以前防稽内史郗愔为司空愔固辞不起　秦荆州刺史都贵遣其司马阎振中兵参军呉仲帅众二万寇竟陵【竟陵矦国前汉属江夏郡惠帝分立竟陵郡】桓冲遣南平太守桓石防卫军参军桓石民等帅水陆二万拒之【帅读曰率】石民石防之弟也十二月甲辰石防袭击振仲大破之振仲退保管城石防进攻之癸亥拔管城【据载记石防袭破振仲于滶水振仲退保管城又据水经沔水迳郡县故城南又东滶水注之滶水西南注于沔寔曰滶口沔水又南迳石城西城因山为固晋竟陵郡所治也以此攷之管城当在滶水北】获振仲斩首七千级俘虏万人诏封桓冲子谦为宜阳矦以桓石防领河东太守【沈约曰成帝咸康三年征西将军庾亮以司州侨户立南河东郡属荆州五代志南郡松滋县江左置河东郡】　是嵗江东大饥
