<!-- { "loadSidebar": true } -->
　　四年春正月己卯赦天下　二月荥阳贼杀中牟令【中牟县属河南尹贤曰今郑州县】三月河南尹何苖讨荥阳贼破之拜苖为车骑将军　韩遂杀邉章及北宫伯玉李文侯拥兵十余万进围陇西太守李相如叛与遂连和凉州刺史耿鄙率六郡兵讨遂鄙任治中程球【百官志州刺史置从事史员职畧与司同无都官从事其功曹从事为治中从事主州选署及众事】球通奸利士民怨之汉阳太守傅爕谓鄙曰使君统政日浅民未知教贼闻大军将至必万人一心邉兵多勇其锋难当而新合之众上下未和万一内变虽悔无及不若息军养德明赏必罚贼得寛挺【贤曰挺觧也又缓也】必谓我怯羣恶争势其离可必然后率已教之民讨成离之贼其功可坐而待也鄙不从夏四月鄙行至狄道州别驾反应贼【别驾从事刺史行部则奉引録众事】先杀程球次害鄙贼遂进围汉阳城中兵少粮尽爕犹固守时北地胡骑数千随贼攻郡皆夙懐爕思共于城外叩头求送爕归乡里【爕北地灵州人】爕子干年十三言于爕曰国家昏乱遂令大人不容于朝【朝直遥翻】今兵不足以自守宜听羗胡之请还乡里徐俟有道而辅之言未终爕慨然叹曰汝知吾必死邪圣逹节次守节【左传曹公子臧曰圣逹节次守节下失节】殷纣暴虐伯夷不食周粟而死吾遭世乱不能养浩然之志食禄又欲避其难乎【难乃旦翻】吾行何之必死于此汝有才智勉之勉之主簿杨防吾之程婴也【史记赵朔娶晋成公姊为夫人晋景公三年屠岸贾杀赵朔灭其族朔妻冇遗腹走公宫朔客公孙杵臼谓客程婴曰胡不死婴曰朔之妇冇遗腹即幸而生男吾奉之即女也吾徐死耳居无何朔妻生男屠岸贾闻之乃索于公宫朔妻置儿于绔中祝曰赵宗灭乎若啼即不灭若无声及索儿竟无声程婴曰今一索不得后必复索之杵臼乃取他婴儿负之匿山中诸将攻杀杵臼并儿然赵孤儿乃在程婴所即赵武也居十五年景公乃立赵武为卿而复其田邑】狄道人王国使故酒泉太守黄衍説爕曰天下已非复汉有府君宁有意为吾属帅乎【帅所类翻】爕按剑叱衍曰若剖符之臣反为贼説邪遂麾左右进兵临陈战殁【説轮芮翻为于伪翻陈读曰阵　考异曰袁纪在明年五月今从范书】耿鄙司马扶风马腾亦拥兵反与韩遂合共推王国为主冦掠三辅　太尉张温以冦贼未平免以司徒崔烈为太尉五月以司空许相为司徒光禄勲沛国丁宫为司空初张温发幽州乌桓突骑三千以讨凉州故中山相渔
　　阳张纯请将之温不听而使涿令辽西公孙瓒将之【涿郡治涿县瓒藏旱翻】军到蓟中乌桓以牢禀逋县【县读曰悬牢价直也禀给也贤曰前书音义牢廪食也古者名廪为牢】多叛还本国张纯忿不得将【将即亮翻】乃与同郡故泰山太守张举及乌桓大人邱力居等连盟劫略蓟中【蓟音计】杀防乌桓校尉公綦稠【公綦复姓】右北平太守刘政辽东太守阳终等众至十余万屯肥如【肥如县属辽西郡应劭曰肥子奔燕燕封于此贤曰故城今平州】举称天子纯称弥天将军安定王移书州郡云举当代汉告天子避位敕公卿奉迎　冬十月长沙贼区星自称将军【区乌侯翻姓也又如字　考异曰范书作观鹄今从陈寿吴志】众万余人诏以议孙坚为长沙太守讨击平之封坚乌程侯【乌程县属吴郡为坚以长沙兵讨董卓张本】　十一月太尉崔烈罢以大司农曹嵩为太尉　十二月屠各胡反【屠各胡即匃奴也屠直于翻】　是歳卖闗内侯直五百万钱　前太丘长陈寔卒【长知两翻】海内赴吊者三万余人寔在乡闾平心率物其有争讼輙求判正【判分也剖也剖析而见正理也】晓譬曲直退无怨者至乃叹曰宁为刑罚所加不为陈君所短杨赐陈耽每拜公卿羣僚毕贺輙叹寔大位未登愧于先之【先悉荐翻】

　　资治通鉴卷五十八
<史部,编年类,资治通鉴>
　　钦定四库全书
　　资治通鉴卷五十九　　　宋　司马光　撰
　　胡三省　音注
　　汉纪五十一【起着雍执徐尽上章敦牂凡三年】
　　孝灵皇帝下
