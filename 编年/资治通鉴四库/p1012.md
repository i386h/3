<!-- { "loadSidebar": true } -->
　　诏罢省四方贡献之不急者又罢梨园使及乐工三百余人【使疏吏翻梨园事始二百一十一卷宗开元二年程大昌曰梨园在光化门北光化门者禁苑南面西头第一门】所留者悉太常　郭子仪以司徒中书令领河中尹灵州大都督单于镇北大都护闗内河东副元帅朔方节度闗内支度盐池六城水运大使押蕃部及营田及河阳道观察等使【河中灵夏皆有盐池朔方塞下有六城单音蝉帅所类翻使疏吏翻】权任既重功名复大【复扶又翻】性寛大政令颇不肃代宗欲分其权而难之久不决甲申诏尊子仪为尚父【太公望为周师尚父説者谓可尚可父天子师也】加太尉兼中书令增实封满二千户月给一千五百人粮二百马食子弟诸壻迁官者十余人所领副元帅诸使悉罢之以其禆将河东朔方都虞候李怀光为河中尹邠宁庆晋绛慈隰节度使以朔方留后兼灵州长史常谦光为灵州大都督西受降城定逺天徳盐夏丰等军州节度使振武军使浑瑊为单于大都护东中二受降城振武镇北绥银麟胜等军州节度使分领其任【将即亮翻邠卑旻翻长知两翻降户江翻夏户雅翻浑户昆翻又户本翻瑊古咸翻】　丙戌诏曰泽州刺史李鷃【鷃乌谏翻】上庆云图【上时掌翻下得上上言同】朕以时和年丰为嘉祥以进贤显忠为良瑞如卿云灵芝珍禽竒兽怪草异木何益于人【卿云即庆云也】布告天下自今有此无得上献内庄宅使上言诸州有官租万四千余斛上令分给所在充军储先是诸国屡献驯象凢四十有二【令力丁翻先悉荐翻】上曰象费豢养而违物性将安用之命纵于荆山之阳【此禹贡所谓导汧及岐至于荆山者也唐属京兆富平县界】及豹貀鬬鸡猎犬之类悉纵之【貀似豹无前足音女滑翻史炤曰貀似貍苍黑无前足善捕防】又出宫女数百人于是中外皆悦淄青军士至投兵相顾曰明主出矣吾属犹反乎【淄庄持翻】　戊子以淮西留后李希烈为节度使【使疏吏翻】　辛卯以河阳镇遏使马燧为河东节度使河东承百井之败【谓去年鲍防之败也按东都事略张齐贤传柏井在并州城北四十里宋朝徙并州城于阳曲县】骑士单弱燧悉召牧马厮役得数千人教之数月皆为精骑【骑竒寄翻】造甲必为长短三等称其所衣【称尺证翻衣于既翻】以便进趋又造战车行则载兵甲止则为营陈或塞险以遏奔冲【陈读曰阵塞悉则翻】器械无不精利居一年得选兵三万辟兖州人张建封为判官署李自良代州刺史委任之　兵部侍郎黎干狡险防佞与宦官特进刘忠翼相亲善忠翼本名清谭恃宠贪纵二人皆为众所恶【恶乌路翻】时人或言干忠翼尝劝代宗立独孤贵妃为皇后妃子韩王迥为太子上即位干宻乗轝诣忠翼谋事事觉丙申干忠翼并除名长流至蓝田赐死　以户部侍郎判度支韩滉为太常卿以吏部尚书刘晏判度支【度徒洛翻滉呼广翻尚辰羊翻】先是晏滉分掌天下财赋【先悉荐翻大厯六年韩滉判度支分掌财赋当在此时】晏掌江南山南江淮岭南滉掌闗内河东劒南至是晏始兼之上素闻滉掊克过甚【掊蒲矦翻】故罢其利权寻出为晋州刺史【晋州治临汾县古平阳也京师东北七百二十五里】至徳初第五始盐以佐军用【事见二百一十九卷至徳元载音竒古岳翻】及刘晏代之法益精宻初嵗入钱六十万缗末年所入逾十倍而人不厌苦大厯末计一嵗所入总一千二百万缗【缗眉巾翻】而盐利居其大半以盐爲漕佣自江淮至渭桥【此东渭桥也】率万斛佣七千缗自淮以北列置廵院择能吏主之不烦州县而集事　六月己亥朔赦天下　西川节度使崔宁永平节度使李勉并同平章事【使疏吏翻】　诏天下寃滞州府不为理【为于伪翻】听诣三司使【所谓三司使即御史中丞中书省舍人门下省给事中也三人者各以一司官来朝堂受词故谓之三司非五代时理财之三司使也】以中丞舍人给事中各一人日于朝堂受词推决尚未尽者听挝登闻鼓【唐时登闻鼓在西朝堂之前挝侧翻】自今无得复奏置寺观【复扶又翻】及请度僧尼于是挝登闻鼓者甚众右金吾将军裴谞上疏【谞私吕翻】以为讼者所争皆细故若天子一一亲之则安用吏理乎上乃悉归之有司　制应山陵制度务从优厚当竭帑藏以供其费【帑他朗翻藏徂浪翻】刑部员外郎令狐峘上疏谏【令力丁翻峘胡登翻上时掌翻】其略曰臣伏读遗诏务从俭约若制度优厚岂顾命之意邪【邪音耶】上答诏略曰非唯中朕之病【中竹仲翻】抑亦成朕之美敢不闻义而徙峘徳棻之孙也【令狐徳棻事太宗棻扶分翻】　庚子立皇子诵为宣王谟为舒王谌为通王谅为防王详为肃王乙巳立皇弟廼为益王傀为蜀王【谌氏壬翻傀口猥翻又公回翻皆以州名为王国名】　丙午举先天故事六品以上清望官虽非供奉侍卫之官日令二人更直待制以备顾问【新志曰初太宗即位命京官五品以上更宿中书门下两省以备访问永徽巾命文馆学士一人日待制于武徳殿西门文明元年诏京官五品以上清官日一人待制于章善明福门先天末又命朝集使六品以上随仗待制永泰时勲臣罢节制无职事皆待制于集贤门凡十三人崔祐甫为相建议文官一品以下更直待制其后着令正衙待制官日二人宋白曰时祐甫奏准元敕文官一品以下更直待制其待制官待奏事官尽然后趋出便于内廊赐待进止至酉时然后放令力丁翻更工衡翻下同】　庚戍以朱泚为鳯翔尹【泚且礼翻又音此】代宗优宠宦官奉使四方者不禁其求取尝遣中使赐妃族还问所得颇少【使疎吏翻还从宣翻又音如字少诗沼翻】代宗不悦以为轻我命妃惧遽以私物偿之由是中使公求赂遗无所忌惮【遗于季翻】宰相尝贮钱于阁中毎赐一物宣一防无徒还者【相息亮翻贮丁吕翻】出使所厯州县移文取货与赋税同皆重载而归上素知其弊遣中使邵光超赐李希烈旌节希烈赠之仆马及缣七百匹黄茗二百斤【茗莫迥翻茶之晩取者】上闻之怒杖光超六十而流之于是中使之未归者皆濳弃所得于山谷虽与之莫敢受　甲子以神防都知兵马使右领军大将军王驾鹤为东都园苑使【东都园苑使唐初苑总监之职也】以司农卿白琇珪代之【琇息救翻】更名志贞驾鹤典禁兵十余年权行中外上恐其生变崔祐甫吕驾鹤与语留连久之琇珪己视事矣李正已畏上威名表献钱三十万缗上欲受之恐见
　　欺却之则无辞崔祐甫请遣使慰劳淄青将士【使疏吏翻劳力到翻将即亮翻】因以正已所献钱赐之使将士人人戴上恩又诸道闻之知朝廷不重货财上悦从之正已大慙服天下以为太平之治庶几可望焉【治直吏翻几居衣翻】　秋七月戊辰朔日有食之　礼仪使吏部尚书顔眞卿上言上元中政在宫壸始增祖宗之諡【尚辰羊翻上时掌翻壸若本翻宫中道也按咸亨五年八月十五日改元上元是日追尊高祖太宗政在宫壸谓武后专政也】宗末奸臣窃命累圣之諡有加至十一字者【按天宝十三载加祖宗谥号并庙号皆为九字而羣臣上宗尊号凡十四字未知顔眞卿所谓加至十一字何帝也谥神至翻】按周之文武言文不称武言武不称文岂盛徳所不优乎盖羣臣称其至者故也故諡多不为褒少不为贬【少始绍翻】今累圣諡号太广有逾古制请自中宗以上皆从初谥【初谥高祖太武皇帝太宗文皇帝高宗天皇大帝中宗孝和皇帝】睿宗曰圣眞皇帝宗曰孝明皇帝肃宗曰宣皇帝以省文尚质正名敦本上命百官集议儒学之士皆从眞卿议独兵部侍郎袁傪【傪昌含翻又七感翻】官以兵进奏言陵庙玉册木主皆已刋勒不可轻改事遂寝不知陵中玉册所刻乃初谥也【按唐陵中玉册自睿宗圣眞皇帝以上所刻皆初谥然宗谥册曰至道大圣大明孝皇帝肃宗谥册曰文明武徳大圣大宣孝皇帝袁傪所谓木主玉册皆已刋勒有见乎此耳】　初代宗之世事多留滞四夷使者及四方奏计或连嵗不遣乃于右银台门【使防吏翻右银台门在东内宫城西面又北则九仙门】置客省以处之【处昌吕翻】及上书言事失职未叙亦寘其中动经十嵗常有数百人并部曲畜产动以千计度支廪给其费甚广【度徒洛翻】上悉命防理拘者出之事竟者遣之当叙者任之嵗省谷万九千二百斛　壬申毁元载马璘刘忠翼之第【载祖亥翻又音如字璘离珍翻】初天宝中贵戚第舍虽极奢丽而垣屋高下犹存制度然李靖家庙已为杨氏马廐矣及安史乱后法度堕弛【堕读曰隳】大臣将帅竞治第舍各穷其力而后止时人谓之木妖【将即亮翻帅所类翻治直之翻妖于骄翻】上素疾之故毁其尤者仍命马氏献其园宫司【宫司掌宫禁园籞者也】谓之奉成园【雍録奉成园在安邑坊自丹鳯门南出东街第六坊为安邑坊】　癸丑减常贡宫中服用锦千匹服玩数千事　庚辰诏回纥诸胡在京师者各服其服无得效华人先是回纥留京师者常千人【纥下没翻先悉荐翻】商胡伪服而杂居者又倍之县官日给饔饩【熟曰饔生曰饩饩许既翻】殖赀产开第舍市肆美利皆归之日纵贪横【横户孟翻】吏不敢问或衣华服【衣于既翻华服中华之服也】诱取妻妾故禁之【诱羊久翻】　辛卯罢天下酒收利【唐初无酒禁乾元元年京师酒贵肃宗以廪食方绌乃禁京师酤酒期以麦熟如初二年饥复禁酤广徳二年定天下酤户以月收税古岳翻】　上之在东宫也国子博士河中张渉为侍读【太宗时晋王府有侍读及为太子亦置焉】即位之夕召渉入禁中事无大小皆咨之明日置于翰林为学士【翰林故事曰翰林院者在银防门内以艺能伎术召见者之所处也宗初置翰林待诏掌四方表防批答应和文章又以诏勑文诰悉由中书多壅滞始选朝官有才艺学识者入居翰林供奉别防然亦未定名制诏书敕犹或分在集贤开元二十六年始以翰林供奉改称学士别建学士院于翰林院之南俾専内命其后又置东翰林院于金銮殿之西随上所在凢学士无定员下自校书郎上及诸曺尚书皆为之入院一嵗则迁知制诰未知制诰者不作文书久次者一人为承防】亲重无比【为张渉以赋贿得罪张本】乙未以渉为右散骑常侍仍为学士【散悉亶翻骑竒寄翻】












　　资治通鉴卷二百二十五
　　钦定四库全书
　　资治通鉴卷二百二十六　宋　司马光　撰
　　胡三省　音注
　　唐纪四十二【起屠维恊洽八月尽重光作噩五月凡一年有竒始己未八月终辛酉五月凡二年零十月】
　　代宗睿文孝武皇帝下
