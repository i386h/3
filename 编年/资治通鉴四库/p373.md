<!-- { "loadSidebar": true } -->
　　八年春正月监军何桢讨刘猛屡破之濳以利诱其左部帅李恪【左部五部之一也帅所类翻】恪杀猛以降【降户江翻】　二月辛夘皇太子纳贾妃妃年十五长于太子二歳【长知两翻】妬忌多权诈太子嬖而畏之【嬖卑义翻又博计翻】　壬辰安平献王孚卒年九十三孚性忠慎宣帝执政孚常自退损后逢废立之际未尝预谋景文二帝以孚属尊亦不敢逼【孚于废立之际柔而能正事见七十六卷正元元年七十七卷景元元年】及帝即位恩礼尤重元防诏孚乘舆上殿帝于阼阶迎拜【阼阶东阶主阶也上时掌翻下同】既坐亲奉觞上夀如家人礼帝每拜孚跪而止之孚虽见尊宠不以为荣常有忧色临终遗令曰有魏贞士河内司马孚字叔逹不伊不周不夷不惠立身行道终始若一当衣以时服敛以素棺【衣于既翻敛力瞻翻】诏赐东园温明秘器【服防曰东园温明形如方漆桶开一面漆画之以镜置其中以悬尸上大敛并盖之师古曰东园署名也属少府其署主作此器秘器梓棺以凶器故秘之】诸所施行皆依汉东平献王故事【见四十八卷汉章帝建初八年】其家遵孚遗防所给器物一不施用　帝与右将军皇甫陶论事【泰始五年罢镇军将军复置左右将军姓谱左传宋有皇父充石公族也汉初有皇父鸾自鲁徙居茂陵改父为甫】陶与帝争言散骑常侍郑徽表请罪之帝曰忠谠之言【谠多曩翻善言也】唯患不闻徽越职妄奏岂朕之意遂免徽官　夏汶山白马胡侵掠诸种【汉武帝诛冉駹开汶山郡宣帝地节三年合于蜀郡蜀汉刘氏又立汶山郡白马胡即白马夷也汶读与防同种章勇翻】益州刺史皇甫晏欲讨之【益州统蜀犍为汶山汉嘉江阳朱提越嶲防柯晋志曰益之为言阨言所在之地险阨也亦曰疆壤益大故以名焉】典学从事蜀郡何旅等【典学从事典学挍及部诸郡文学掾汉诸州刺史有孝经师主监试经月令师主时节祭祀魏晋合其职为典学从事】谏曰胡夷相残固其常性未为大患今盛夏出军水潦将降必有疾疫宜须秋冬图之晏不听胡康木子烧香言军出必败【康木子烧香胡人之名】晏以为沮众斩之军至观阪【水经注观阪在都安县晋书地理志都安县属汶山郡沈约曰都安县蜀立宋白曰永康军导江县蜀都安县地沮在吕翻】牙门张等以汶山道险且畏胡众因夜作乱杀晏军中惊扰兵曹从事犍为杨仓勒兵力战而死【自汉以来诸州有军事则置兵曹从事犍居言翻】遂诬晏云率已共反故杀之传首京师晏主簿蜀郡何攀【州主簿录閤下事省文书郡主簿所职略同】方居母防闻之诣洛证晏不反等纵兵抄掠【抄楚交翻】广汉主簿李毅言于太守农王濬曰皇甫侯起自诸生何求而反且广汉与成都密迩而统于梁州者朝廷欲以制益州之衿领【汉广汉郡治雒泰始二年分新都郡治雒而广汉郡治广汉县与成都相近衿衣系领衣要禬着项颔处也】正防今日之变也今益州有乱乃此郡之忧也张小竖众所不与宜即时赴讨不可失也濬欲先上请【上时掌翻下先上同】毅曰杀主之贼为恶尤大当不拘常制何请之有濬乃发兵讨诏以濬为益州刺史濬击斩之夷三族　【考异曰华阳国志杀晏在十年五月武帝纪在今年六月按王濬请伐吴表云臣作船七年日有朽败濬再为益州刺史方受诏作船咸宁五年下诏伐吴借使濬以其年上表则再为益州亦在泰始九年之前矣今从晋纪为定】封濬关内侯初濬为羊祜参军【晋制诸位从公为持节都督参军六人】祜深知之祜兄子暨白濬为人志大奢侈不可専任宜有以裁之祜曰濬有大才将以济其所欲必可用也更转为车骑从事中郎【祜为车骑将军其属有从事中郎秩比千石】濬在益州明立威信蛮夷多归附之俄迁大司农时帝与羊祜隂谋伐吴祜以为伐吴宜借上流之埶宻表留濬复为益州刺史使治水军【治直之翻】防加龙骧将军监益梁诸军事【龙骧将军之号始此骧思将翻监工衔翻晋制方靣之任资重者为都督诸军事资望轻者为监军事　考异曰羊祜传曰表留濬监益州诸军事加龙骧将军按濬传祜密表留濬重拜益州刺史又曰寻以谣言拜龙骧将军监梁益诸军事然则作刺史与监军自是二事也华阳国志又云咸宁四年濬迁大司农五年拜龙骧监梁益二州按是时羊祜已卒尤不可据】诏濬罢屯田军大作舟舰【舰户黯翻】别驾何攀以为屯田兵不过五六百人作船不能猝办后者未成前者已腐宜召诸郡兵合万余人造之嵗终可成濬欲先上须报【上时掌翻】攀曰朝廷猝闻召万兵必不听不如輙召【輙専也】设当见却功夫已成埶不得止濬从之令攀典造舟舰器仗于是作大舰长百二十歩【长直亮翻】受二千余人以木为城起楼橹开四出门其上皆得驰马徃来　【考异曰华阳国志云咸宁二年三月濬受诏作船按濬表云作船七年则国志不可据也】时作船木柹蔽江而下【柹芳废翻説文曰削木札朴也字本作柹详见辨误】吴建平太守吴郡吾彦【建平郡汉南郡之巫县吴主权分置宜都郡吴主休永安三年分宜都立建平郡领信陵兴山秭归沙渠四县杜佑曰建平今巴东郡吴置建平郡于柹归姓谱吾本已姓夏昆吾氏之后】取流柹以白吴主曰晋必有攻吴之计宜增建平兵以塞其冲要【塞悉则翻】吴主不从彦乃为铁鎻断江路【断丁管翻为后王濬烧断銕鎻张本】王濬虽受中制募兵而无虎符广汉太守敦煌张斆收濬从事列上【敦徒门翻斆胡教翻上时掌翻】帝召斆还责曰何不宻启而便收从事斆曰蜀汉絶逺刘备尝用之矣輙收臣犹以为轻帝善之　壬辰大赦　秋七月以贾充为司空侍中尚书令领兵如故【充自文帝时统城外诸军】充与侍中任恺皆为帝所宠任充欲専名埶而忌恺于是朝士各有所附【朝直遥翻】朋党纷然帝知之召充恺宴于式干殿而谓之曰朝廷宜壹大臣当和充恺等各拜谢既而充恺以帝已知而不责愈无所惮外相崇重内怨益深充乃荐恺为吏部尚书恺侍觐转希【既不为侍中则侍觐希矣】充因与荀勗冯紞承间共谮之【间古苋翻】恺由是得罪废于家　八月吴主徴昭武将军西陵督歩阐阐世在西陵【自吴主权用歩隲督西陵隲卒子协继之关协弟也】猝被徴自以失职且惧有谗九月据城来降遣兄子玑璿诣洛阳为任【玑璿皆协子降户江翻璿如缘翻】诏以阐为都督西陵诸军事卫将军开府仪同三司侍中领交州牧封宜都公　冬十月辛未朔日有食之　敦煌太守尹璩卒【敦徒门翻璩求于翻】凉州刺史杨欣表敦煌令梁澄领太守功曹宋质輙废澄表议郎令狐丰为太守　【考异曰晋春秋璩作据今从武纪武纪云令狐丰废澄自领郡事今从晋春秋】杨欣遣兵击之为质所败【败补迈翻】吴陆抗闻歩阐叛亟遣将军左弈吾彦等讨之帝
