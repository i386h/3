<!-- { "loadSidebar": true } -->
　　【巻明帝永平十四年淮阳狱即阜陵王延徙封时也】　上欲封爵诸舅太后不听会大旱言事者以为不封外戚之故有司请依旧典【贤曰汉制外戚以恩泽封矦故曰旧典】太后诏曰凡言事者皆欲媚朕以要福耳【要一遥翻】昔王氏五矦同日俱封黄雾四塞【事见三十巻成帝建始元年塞悉则翻】不闻澍雨之应【澍音注】夫外戚贵盛鲜不倾覆【鲜息浅翻】故先帝防慎舅氏不令在枢机之位又言我子不当与先帝子等【事见上巻永平十五年】今有司奈何欲以马氏比隂氏乎且隂衞尉天下称之省中御者至门出不及履此蘧伯玉之敬也【衞尉兴也省中禁中也御者内人也蘧伯玉衞贤大夫蘧求于翻】新阳矦虽刚彊微失理然有方畧据地谈论一朝无双【新阳矦就也贤曰新阳县属汝南郡故城在今豫州真阳县西南】原鹿贞矦勇猛诚信【原鹿矦识也原鹿县属汝南郡】此三人者天下选臣岂可及哉马氏不及隂氏逺矣吾不才夙夜累息【息气一出入之顷屛气者累息乃一舒气】常恐亏先后之法有毛髪之罪吾不释言之不舍昼夜而亲属犯之不止治丧起坟又不时觉【治直之翻】是吾言之不立而耳目之塞也【塞悉则翻】吾为天下母而身服大练【贤曰大练大帛也杜预注左传曰大帛厚缯也】食不求甘左右但着帠布无香薰之饰者欲身率下也【着侧略翻】以为外亲见之当伤心自敇但笑言太后素好俭【好呼到翻】前过濯龙【续汉志濯龙园名近北宫】门上见外家问起居者车如流水马如游龙仓头衣绿褠领袖正白【贤曰褠臂衣今之臂鞲以缚左右手于事便也余据字书臂鞲之鞲从革此褠从衣释单衣也皆音古矦翻领袖正白言其新洁无垢汚也衣于既翻】顾视御者不及逺矣故不加谴怒但絶岁用而已冀以默愧其心犹懈怠无忧国防家之虑【懈古隘翻】知臣莫若君况亲属乎吾岂可上负先帝之防下亏先人之德重袭西京败亡之祸哉【贤曰西京外戚吕禄吕产窦婴上官桀安父子霍禹等皆被诛重直龙翻】固不许帝省诏悲叹复重请曰【省悉景翻复扶又翻重直用翻】汉兴舅氏之封矦犹皇子之为王也太后诚存谦虚奈何令臣独不加恩三舅乎且衞尉年尊两校尉有大病【衞尉太后兄廖两校尉兄防兄光也校戸教翻】如令不讳使臣长抱刻骨之恨宜及吉时不可稽留【汉封爵羣臣皆防吉】太后报曰吾反覆念之思令两善【两善谓国家无滥恩而外戚亦以安全也】岂徒欲获谦让之名而使帝受不外施之嫌哉【以恩泽封爵外家为外施也施式智翻】昔窦太后欲封王皇后之兄丞相条矦言髙祖约无军功不矦【事见十六卷景帝中三年】今马氏无功于国岂得与隂郭中兴之后等邪常观富贵之家禄位重叠犹再实之木其根必伤【文子曰再实之木根必伤掘臧之家后必殃重直龙翻】且人所以愿封矦者欲上奉祭祀下求温饱耳今祭祀则受太官之赐衣食则防御府余资【自西都以来皇后家祀其父母太官供具御府令掌中衣服及补澣之属饮食则太官主之此言衣食皆资于御府槩言之也】斯岂不可足而必当得一县乎吾计之孰矣【古字孰熟通】勿有疑也夫至孝之行安亲为上【杨子曰孝莫大于宁亲宁亲莫大于四表之驩心行下孟翻】今数遭变异【数所角翻】谷价数倍忧惶昼夜不安坐卧而欲先营外家之封违慈母之拳拳乎【贤曰拳拳犹勤勤也音权】吾素刚急有匈中气不可不顺也【匈中气今所谓上气之疾匈与胷同】子之未冠由于父母已冠成人则行子之志【冠古玩翻】念帝人君也吾以未逾三年之故自吾家族故得专之若隂阳调和边境清静然后行子之志吾但当含饴弄孙【方言曰饴也宋衞之间通语】不能复闗政矣【闗豫政也复扶又翻】上乃止太后尝诏三辅诸马昏亲有属托郡县干乱吏治者以法闻【绳之以法而奏闻也属之欲翻治直吏翻】太夫人塟起坟微髙【太夫人太后母也汉列矦坟髙四丈闗内矦以下至庶人有差】太后以为言兄衞尉廖等即时减削其外亲有谦素义行者【行下孟翻】辄假借温言赏以财位如有纎介则先见严恪之色【见贤遍翻】然后加谴其美车服不遵法度者便絶属籍遣归田里【絶外戚之属籍也】广平钜鹿乐成王车骑朴素无金银之饰【广平王羡钜鹿王恭乐成王党皆明帝子】帝以白太后即赐钱各五百万于是内外从化被服如一【被皮义翻】诸家惶恐倍于永平时置织室蚕于濯龙中【续汉志濯龙监属钩盾令本注曰濯龙亦园名近北宫】数往观视以为娱乐【数所角翻乐音洛】常与帝旦夕言道政事及教授小王论语经书【小王诸王年尚幼未就国者】述叙平生雍和终日马廖虑美业难终上疏劝成德政曰昔元帝罢服官【事见二十八卷初元五年】成帝御浣衣【言服浣濯之衣也】哀帝去乐府【事见三十三年绥和二年去羗吕翻】然而侈费不息至于衰乱者百姓从行不从言也【书曰违上所命从厥攸好行下孟翻】夫改政移风必有其本传曰吴王好剑客百姓多创瘢【传直恋翻创初良翻瘢蒲官翻防也好剑客盖指吴王阖闾也】楚王好细腰宫中多饿死【墨子曰楚灵王好细腰而国多饿人】长安语曰【贤曰当时谚语】城中好髙结四方髙一尺【结读曰髻】城中好广睂四方且半额城中好大袖四方全匹帛斯言如戏有切事实前下制度未几后稍不行【未几言未几时也几居岂翻】虽或吏不奉法良由慢起京师今陛下素简所安发自圣性【贤曰言俭素简约后之所安】诚令斯事一竟【竟犹终也】则四海诵德声薰天地【贤曰薰犹蒸也言芳声薰天地也】神明可通况于行令乎太后深纳之初安夷县吏略妻卑湳种羗人妇【安夷县属金城郡杜预曰不以道取曰略湳乃感翻种章勇翻下同】吏为其夫所杀安夷长宗延追之出塞【长知两翻】种人恐见诛遂共杀延而与勒姐吾良二种相结为宼【勒姐羗居勒姐溪因以为种名】于是烧当羗豪滇吾之子迷吾率诸种俱反【姐子也翻又音紫滇音颠】败金城太守郝崇【败补迈翻郝呼各翻姓谱殷帝乙冇子期封太原郝郷后因氏焉】诏以武威太守北地傅育为防羗校尉自安夷徙居临羗【临羗县属金城郡杜佑曰临羗在今西平郡水经注湟水东合安夷川水又东迳安夷县故城在汉西平亭东七十里湟水又东合勒姐溪水】迷吾又与封飬种豪布桥等五万余人共寇陇西汉阳【本天水郡明帝永平十七年改名汉阳】秋八月遣行车骑将军马防长水校尉耿恭将北军五校兵【武帝置北军八校中垒屯骑越骑长水胡骑射声歩兵虎贲也中兴省中垒胡骑虎贲惟越骑屯骑歩兵长水射声五校屯骑越骑歩兵射声各领士七百人长水领乌桓胡骑七百三十六人皆宿衞兵也】及诸郡射士三万人击之【马防传云积射士】第五伦上疏曰臣愚以为贵戚可封矦以富之不当任以职事何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纎介难为意爱【贤曰恐卒然有小过爱而不罚则废法也卒读曰猝】帝不从马防等军到冀布桥等围南部都尉于临洮【前书陇西南部都尉治临洮贤曰即今岷洮二州地】防进击破之斩首虏四千余人遂觧临洮围其众皆降唯布桥等二万余人屯望曲谷不下【郦道元注水经云望曲在临洮西南去龙桑城二百里】十二月戊寅有星孛于紫宫【晋天文志中宫北极五星钩陈六星皆在紫宫中紫宫垣十五星其西蕃七东蕃八孛蒲内翻】　帝纳窦勲女为贵人有宠【为后诸窦窃权张本】贵人母即东海恭王女沘阳公主也【沘音比】　第五伦上疏曰光武承王莽之余颇以严猛为政后代因之遂成风化郡国所举类多办职俗吏殊未有寛博之选以应上求者也陈留令刘豫冠军令驷协【陈留县属陈留郡冠军县属南阳郡冠古玩翻】并以刻薄之姿务为严苦吏民愁怨莫不疾之而今之议者反以为能违天心失经义非徒应坐豫协亦宜谴举者务进仁贤以任时政不过数人则风俗自化矣臣尝读书记知秦以酷急亡国又目见王莽亦以苛法自灭故勤勤恳恳实在于此又闻诸王主贵戚骄奢逾制京师尚然何以示逺故曰其身不正虽令不行【论语孔子之言】以身教者从以言教者讼上善之伦虽天性峭直【贤曰峭峻也音七笑翻】然常疾俗吏苛刻论议每依寛厚云
　　三年春正月己酉宗祀明堂登灵台赦天下　马防击布桥大破之　【考异曰帝纪防破羗在四月盖春破而京师四月始闻也今从防传】布桥将种人万余降诏徴防还留耿恭击诸未服者斩首虏千余人勒姐烧何等十三种数万人皆诣恭降【姐音紫又子也翻种章勇翻】恭尝以言事忤马防【初恭出陇西上言荐窦固镇抚凉部由是大忤于防忤五故翻】监营谒者承防奏恭不忧军事坐徴下狱免官【监古衔翻下遐稼翻】　三月癸巳立贵人窦氏为皇后　初显宗之世治虖沱石臼河从都虑至羊肠仓【贤曰石臼河在今定州唐县东北郦道元注水经云汾阳故城积粟所在谓之羊肠仓在晋阳西北石隥萦纡若羊肠焉故以为名今岚州界羊肠坂是也唐岚州宜芳县本汉汾阳县隋置岚城县唐更名宜芳杜佑曰宜芳县有古秀容城汉羊肠仓余考水经注云案司马彪郡国志常山南行唐县有石臼谷葢欲乗呼沱之水转山东之漕自都虑至羊肠仓慿汾水以漕太原又考郡国志常山蒲吾县注引古今注曰永平十年作常山呼沱河蒲吾渠通漕船又考班固地理志太原郡上艾县注曰绵曼水东至蒲吾入呼沱水又蒲吾县注曰大白渠水首受绵曼水东南至下曲阳入斯洨则知此漕自大白渠入绵曼水自绵曼水转入汾水以达羊肠仓也虑音闾杜佑曰石臼河在定州唐昌县唐昌汉苦陉县也】欲令通漕太原吏民苦役连年无成死者不可胜筭【胜音升】帝以郎中邓训为谒者监领其事训考量隐括【贤曰隐审量括之也孙卿子曰钩木必待隐括蒸揉然后直也监古衔翻量音良】知其难成具以上言【上时掌翻】夏四月己巳诏罢其役更用驴辇【更工衡翻】岁省费亿万计全活徒士数千人训禹之子也　闰月西域假司马班超率疏勒康居于窴拘弥兵一万人攻姑墨石城破之【前书姑墨国治南城去长安八千一百五十里】斩首七百级冬十二月丁酉以马防为车骑将军　武陵溇中蛮
　　【反贤曰溇水名源出今澧州崇义县西北余据温公类篇溇郎矦翻】　是岁有司奏遣广平王羡钜鹿王恭乐成王党俱就国上性笃爱不忍与诸王乖离遂皆留京师
