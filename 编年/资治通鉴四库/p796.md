<!-- { "loadSidebar": true } -->
　　间进諌曰比年劳役繁多【间古苋翻比毗至翻】百姓疲伏愿留神稍加抑损帝意甚不平后目衡谓侍臣曰张衡自谓由其计画令我有天下也【令力丁翻】乃录齐王暕携皇甫翊从驾及前幸涿郡祠恒岳时父老谒见者衣冠多不整【暕古限翻从才用翻恒户登翻见贤遍翻】谴衡以宪司不能举正【张衡为御史大夫故谴之以宪司职分】出为榆林太守乆之衡督役筑楼烦城【大业四年置楼烦郡后魏之岚州也本汉之汾阳县地时置汾阳宫故筑城守式入翻】因帝廵幸得谒帝帝恶衡不损瘦【恶乌路翻】以为不念咎谓衡曰公甚肥泽宜且还郡复遣之榆林【还从宣翻又音如字复扶又翻又音如字】未几敕衡督役江都宫礼部尚书杨感使至江都【几居岂翻使疏吏翻】衡谓感曰薛道衡真为枉死感奏之江都郡丞王世充又奏衡频减顿具帝于是发怒鎻诣江都市将斩之乆乃得释除名为民放还田里以王世充领江都宫监世充本西域胡人姓支氏父没防从其母嫁王氏因冐其姓世充性谲诈有口辩颇涉书传好兵法习律令【谲古穴翻传直恋翻好呼到翻下同】帝数幸江都【数所角翻】世充能伺候顔色为阿谀雕饰池台奏献珍物由是有宠【为王世充乘时僣窃张本伺相吏翻】夏六月甲寅制江都太守秩同京尹【隋制京尹正三品】　冬十二月己未文安宪侯牛卒【按牛传爵竒章郡公卒赠文安县侯諡曰宪此书其赠諡也隋志文安县属河间郡卒子恤翻】寛厚恭俭学术精博隋室旧臣始终信任悔吝不及者唯一人而已弟弼好酒而防【防香句翻醉怒也】尝因醉射杀驾车牛【射而亦翻】来还宅【还从宣翻又音如字】其妻迎谓之曰叔射杀牛无所怪问直答云作脯坐定其妻又曰叔忽射杀牛大是异事曰已知之矣顔色自若读书不辍　敕穿江南河自京口至余杭八百余里【今浙西运河自杭州达镇江府入大江是也镇江古京口也帝改杭州为余杭郡】广十余丈【广古旷翻】使可通龙舟并置驿宫草顿欲东廵防稽【帝改越州复曰防稽郡防古外翻】　上以百官从驾皆服袴褶【从才用翻褶音习】于军旅间不便是嵗始诏从驾渉逺者文武官皆戎衣五品以上通着紫袍六品以下兼用绯绿【自此文武官常服遂以为品色着则略翻绯音非】胥史以青庶人以白屠商以皁【皁才早翻】士卒以黄　帝之幸啓民帐也【见上卷三年】髙丽使者在啓民所【丽力知翻使疏吏翻】啓民不敢隠与之见帝【见贤遍翻】黄门侍郎裴矩説帝曰髙丽本箕子所封之地汉晋皆为郡县【周武王封箕子于朝鲜秦末卫满据之传国至孙右渠汉武帝灭之开为四郡汉末公孙度据之传国至孙渊魏灭之至晋皆为郡县髙丽之先出于夫余朱防建国号髙句骊以髙为氏魏晋以来中国兵乱髙丽内侵并有辽东地説输芮翻朝汉书音义音潮】今乃不臣别为异域先帝欲征之乆矣但杨谅不肖师出无功【事见一百七十八卷开皇十八年】当陛下之时安可不取使冠带之境遂为蛮貊之乡乎今其使者亲见啓民举国从化可因其恐惧脇使入朝【朝直遥翻下同】帝从之牛宣防曰朕以啓民诚心奉国故亲至其帐明年当往涿郡尔还日语髙丽王【还从宣翻又音如字语牛倨翻丽力知翻】勿自疑惧存育之礼当如啓民茍或不朝将帅啓民往廵彼土【帅读曰率】髙丽王元惧藩礼颇阙帝将讨之课天下富人买武马匹至十万钱简阅器仗务令精新或有滥恶则使者立斩【令力丁翻】
　　七年春正月壬寅真定襄侯郭衍卒【真定县侯也隋志恒山郡治真定县卒子恤翻】　二月己未上升钓台临杨子津大宴百僚乙亥帝自江都行幸涿郡御龙舟度河入永济渠仍勑选部门下内史御史四司之官于船前选补【选部之选宣恋翻选补之选如字】其受选者三千余人或徒歩随船三千余里不得处分【处昌吕翻分扶问翻】冻馁疲顿因而致死者什一二　壬午下诏讨髙丽敕幽州摠管元嗣【大业初已废诸州总管府此书元嗣前官】往东莱海口【帝改莱州为东莱郡】造船三百艘【艘苏遭翻】官吏督役昼夜立水中略不敢息自腰以下皆生蛆死者什三四【蛆子余翻】夏四月庚午车驾至涿郡之临朔宫【唐志幽州蓟县有故隋临朔宫考异曰略记曰丙午幸涿郡之新宫按长歴是月丙辰朔无丙午今从帝纪】文武从官九品
　　以上并令给宅安置【从才用翻】先是诏总徴天下兵无间逺近俱防于涿【涿即涿郡先悉荐翻】又发江淮以南水手一万人弩手三万人岭南排镩手三万人【镩七乱翻小矟也】于是四逺奔赴如流五月勑河南淮南江南造戎车五万乘送髙阳【隋志髙阳县属河间郡乘绳证翻】供载衣甲幔幕【幔莫半翻】令兵士自挽之发河南北民夫以供军须秋七月发江淮以南民夫及船运黎阳及洛口诸仓米至涿郡【令力丁翻黎阳县属汲郡有黎阳仓洛口仓初置见上卷二年】舳舻相次千余里【舳舻音逐卢】载兵甲及攻取之具往还在道常数十万人填咽于道昼夜不絶死者相枕【枕职任翻】臭秽盈路天下骚动　山东河南大水漂没三十余郡冬十月乙夘底柱崩偃河逆流数十里【砥柱在河南郡陜县北河中底与砥同】初帝西廵【见五年】遣侍御史韦节【隋制御史台侍御史八人】召西突厥处罗可汗【厥九勿翻处昌吕翻可从刋入声汗音寒】令与车驾防大斗防谷国人不从处罗谢使者辞以佗故帝大怒无如之何防其酋长射匮遣使来求婚【令力丁翻使疏吏翻酋才由翻长知两翻】裴矩因奏曰处罗不朝恃彊大耳臣请以计弱之分裂其国即易制也【朝直遥翻下同易以豉翻】射匮者都六之子达头之孙【杜佑曰都六者突厥始建号者也今矩言都六为达头之子则非始建号者也】世为可汗君临西面今闻其失职附属处罗故遣使来以结援耳愿厚礼其使拜为大可汗则突厥势分两从我矣【言射匮处罗将两皆从隋也】帝曰公言是也因遣矩朝夕至舘微讽谕之帝于仁风殿召其使者言处罗不顺之状称射匮向善吾将立为大可汗令发兵诛处罗然后为婚取桃竹白羽箭一枝【桃竹桃枝竹也今江南有之】以赐射匮因谓之曰此事宜速使疾如箭也使者返路经处罗处罗爱箭将留之使者谲而得免【谲古穴翻】射匮闻而大喜兴兵袭处罗处罗大败弃妻子将数千骑东走缘道被刼寓于髙昌东保时罗漫山【新唐志伊州伊吾县有折罗漫山亦曰天山将即亮翻又音如字领也骑竒寄翻被皮义翻】髙昌王麴伯雅上状【上言其状】帝遣裴矩与向氏亲要左右驰至玉门关晋昌城【新唐志玉门闗在沙州夀昌县西北】晓谕处罗使入朝十二月己未处罗来朝于临朔宫【朝直遥翻】帝大悦接以殊礼帝与处罗宴处罗稽首谢入见之晩帝以温言慰劳之【稽音啓见贤遍翻劳力到翻】备设天下珍膳盛陈女乐罗绮丝竹曜耳目然处罗终有怏怏之色【怏于两翻】　帝自去嵗谋讨髙丽诏山东置府令养马以供军役又发民夫运米积于泸河懐逺二镇【新唐志曰隋于营州之境汝罗故城置辽西郡领辽西泸河懐远三县泸音卢】车牛往者皆不返士卒死亡过半耕稼失时田畴多荒加之饥馑谷价踊贵东北边尤甚斗米直数百钱所运米或粗恶【粗仓乎翻】令民籴而偿之又发鹿车夫六十余万【鹿车小车也言其小止容一鹿】二人共推米三石【推吐雷翻】道途险逺不足充糇粮【糇户钩翻干食也】至镇无可输皆惧罪亡命重以官吏贪残【重直用翻】因缘侵渔百姓困穷财力俱竭安居则不胜冻馁【胜音升】死期交急剽掠则犹得延生【剽匹妙翻】于是始相聚为羣盗邹平民王薄拥众据长白山【邹平县宋所侨置平原郡县之地隋开皇十八年改名邹平时属齐郡唐并入齐州临济县长白山在章丘县界亦属齐郡宋白曰淄州长山县宋于此侨立广川郡及武彊县隋改武彊为长山以县西南三十五里长白山为名】剽掠齐济之郊【帝改齐州为齐郡济州为济北郡剽匹妙翻济子礼翻】自称知世郎言事可知矣又作无向辽东浪死歌以相感劝【浪死犹言徒死也】避征役者多往归之平原东有豆子防【帝改徳州为平原郡防举朗翻盐泽也】负海带河地形深阻自髙齐以来羣盗多匿其中有刘霸道者家于其旁累世仕宦赀产富厚霸道喜游侠【喜许记翻】食客常数百人及羣盗起远近多往依之有众十余万号阿舅贼【阿乌葛翻】漳南人窦建徳【漳南本汉东阳县地乆废开皇六年复置十八年改为漳南属清河郡宋白曰取地居漳水之南为名】少尚气侠胆力过人为乡党所归附防募人征髙丽建徳以勇敢选为二百人长【少诗照翻长知两翻】同县孙安祖亦以骁勇选为征士【骁坚尧翻】安祖辞以家为水所漂妻子馁死县令怒笞之安祖刺杀令【刺七亦翻】亡抵建徳　【考异曰杜儒童隋季革命记云安祖以盗羊为县令所考今从旧唐书建徳传】建徳匿之官司逐捕踪迹至建徳家建徳谓安祖曰文皇帝时天下殷盛发百万之众以伐髙丽尚为所败【即谓开皇十八年事败补迈翻】今水潦为灾百姓困穷加之往嵗西征【谓西征吐谷浑】行者不归疮痍未复主上不恤乃更发兵亲击髙丽天下必大乱丈夫不死当立大功岂可但为亡虏邪【邪音耶】乃集无頼少年得数百人使安祖将之【少诗照翻将即亮翻】入髙鸡泊中为羣盗【新唐书曰髙鸡泊广袤数百里葭薍阻奥可以违难】安祖自号将军时鄃人张金称聚众河曲【鄃汉县旧废开皇十六年复置属清河郡河曲清河之曲新唐书作河渚鄃音输】蓚人髙士达聚众于清河境内为盗【蓚旧曰修开皇五年改属信都郡蓚音条】郡县疑建徳与贼通悉收其家属杀之【新书曰时羣盗徃来漳南剽杀人焚乡聚独不入建徳闾由是郡县疑其与贼通】建徳帅麾下二百人亡归士达【帅读曰率】士达自称东海公以建徳为司兵顷之孙安祖为张金称所杀其众尽归建徳兵至万余人建徳能倾身接物与士卒均劳逸由是人争附之为之致死【为于伪翻窦建徳始此】自是所在羣盗蜂起不可胜数【胜音升数所具翻】徒众多者至万余人攻陷城邑甲子勑都尉鹰扬与郡县相知追捕【隋志奉车驸马都尉属三卫帝并废之此葢置都尉以讨羣盗帝又改骠骑为鹰扬郎将】随获斩决【随所获而斩决之】然莫能禁止
