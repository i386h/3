<!-- { "loadSidebar": true } -->
　　四年春正月乙酉朔杨弁帅其众剽掠城市杀都头梁季叶【帅读曰率】李石奔汾州【太原府西南至汾州一百余里】弁据军府释贾羣之囚使其侄与之俱诣刘稹约为兄弟稹大喜石防闗守将杨珍闻太原乱复以闗降于稹戊子吕义忠遣使言状朝议喧然或言两地皆应罢兵【两地谓并潞也】王宰又上言游奕将得刘稹表【将即亮翻】臣近遣人至泽潞贼有意归附若许招纳乞降诏命李徳裕上言宰擅受稹表遣人入贼中曽不闻奏观宰意似欲擅招抚之功昔韩信破田荣【荣当作横事见十卷汉髙祖三年四年】李靖擒颉利【见一百九十三卷太宗贞观四年】皆因其请降潜兵掩袭止可令王宰失信岂得损朝廷威命建立竒功实在今日必不可以太原小扰失此事机望即遣供奉官至行营督其进兵掩其无备必须刘稹与诸将皆举族面方可受纳　【考异曰一品集奏状云如刘稹自来却令送入辄不得受按稹若自来岂有却送入之理恐是稹下脱不字】兼遣供奉官至晋绛行营密谕石雄以王宰若纳刘稹则雄无功可纪雄于垂成之际须自取竒功勿失此便又为相府与宰书言昔王承宗虽逆命犹遣弟承恭奉表诣张相祈哀又遣其子知感知信入朝宪宗犹未之许【见二百四十卷元和十三年】今刘稹不诣尚书面缚又不遣血属祈哀【血属谓父子兄弟至亲同出于一气者】置章表于衢路之间游奕将不即毁除实恐非是况稹与杨弁通奸逆状如此而将帅大臣容受其诈是私惠归于臣下不赦在于朝廷事体之间交恐不可自今更有章表宜即所在焚之惟面而来始可容受徳裕又上言太原人心从来忠顺止是贫虚赏犒不足况千五百人何能为事必不可姑息寛纵且用兵未罢深虑所在动心顷张延赏为张朏所逐逃奔汉州还入成都【事见徳宗纪朏敷尾翻】望诏李石义忠还赴太原行营召旁近之兵讨除乱者上皆从之是时李石已至晋州诏复还太原辛夘诏王逢悉留太原兵守榆社以易定千骑宣武兖海步兵三千讨杨弁又诏王元逵以步骑五千自土门入应接逢军　【考异曰实录诏侧近行营量抽兵翦扑又诏王元逵以兵五千扼土门张仲武把鴈门以为声援今从伐叛记】忻州刺史李丕奏杨弁遣人来为游说【说式芮翻】臣已斩之兼断其北出之路【断音短恐杨弁之军北出扇动杂虏与回鹘余众合故断其路】兵讨之辛丑上与宰相议太原事李徳裕曰今太原兵皆在外为乱者止千余人诸州镇必无应者计不日诛翦惟应速诏王逢进军至城下必自有变上曰仲武见镇魏讨泽潞有功必有慕羡之心使之讨太原何如徳裕对曰镇州趣太原路最便近【九域志镇州西至太原府四百三十里武宗之意盖欲使张仲武出兵道镇州趣太原耳趣七喻翻】仲武去年讨回鹘与太原争功恐其不戢士卒平人受害乃止上遣中使马元实至太原晓谕乱兵且觇其彊弱杨弁与之酣饮三日且赂之戊申元实自太原还上遣诣宰相议之元实于众中大言相公须早与之节李徳裕曰何故元实曰自牙门至栁子列十五里曳地光明甲【栁子列因其地列植栁树而名】若之何取之徳裕曰李相正以太原无兵【李石旧相也故呼为李相】故横水兵赴榆社库中之甲尽在行营弁何能遽致如此之众乎元实曰太原人劲悍皆可为兵弁召募所致耳徳裕曰召募须有货财李相止以欠军士绢一匹无从可得故致此乱弁何从得之元实辞屈徳裕曰纵其有十五里光明甲必须杀此贼因奏称杨弁微贼决不可恕【以其起于卒伍而逐节帅也】如国力不及宁舍刘稹【当时君相志叶议从刘稹势已穷蹙必不肯舍之而不讨徳裕此言盖深激武宗以明杨弁之决不可恕耳】河东兵戍榆社者闻朝廷令客军取太原恐妻孥为所屠灭乃拥监军吕义忠自取太原壬子克之生擒杨弁尽诛乱卒　三月甲寅朔日有食之　乙夘吕义忠奏克太原丙辰李徳裕言于上曰王宰乆应取泽州今已迁延两月盖宰与石雄素不相叶【王宰父智兴奏石雄罪流白州故不叶】今得泽州距上党犹二百里而石雄所屯距上党才百五十里宰恐攻泽州缀昭义大军而雄得乘虚入上党独有其功耳又宰生子晏实其父智兴爱而子之晏实今为磁州刺史为刘稹所质【质音致】宰之顾望不敢进或为此也【为于伪翻】上命徳裕草诏赐宰督其进兵且曰朕顾兹小冦终不贷刑亦知晏实是卿爱弟将申大义在抑私怀　丁巳以李石为太子少傅分司以河中节度使崔元式为河东节度使石雄为河中节度使元式元略之弟也【元略时宰崔之父】　己未石雄拔良马等三寨一堡【初退浑李万江归李抱玉于潞州牧津梁寺地美水草马如鸭而健世谓之津梁种良马寨盖置于其地】　辛酉太原献杨弁及其党五十四人皆斩于狗脊岭【按宋白续通典狗脊岭在京城东市】　壬申李徳裕言于上曰事固有激而成功者陛下命王宰趣磁州【趣七喻翻】而何敬出师遣客军讨太原而戍兵先取杨弁今王宰乆不进军请徙刘沔镇河阳仍令以义成精兵二千直抵万善处宰肘腋之下【处昌吕翻】若宰识朝廷此意必不敢淹留若宰进军沔以重兵在南声势亦壮上曰善戊寅以义成节度使刘沔为河阳节度使　王逢击昭义将康良佺败之【败补迈翻】良佺弃石防闗退屯鼓腰岭【佺丑缘翻鼓腰岭当在潞州武乡县北　考异曰实録王宰奏贼将康良佺败弃石防闗移军入三十里守鼓腰岭按石防闗在潞州北与河东接宰时在泽州南何以得败良佺盖逢字误为宰耳】　戛斯遣将军谛徳伊斯难珠等入贡【谛音帝】言欲徙居回鹘牙帐请兵之期集防之地上赐诏谕以今秋可汗击回鹘黒车子之时当令幽州太原振武天徳四镇出兵要路邀其亡逸便申册命并依回鹘故事　朝廷以回鹘衰微吐蕃内乱议复河湟四镇十八州【开元之盛陇右河西分为两镇而已盖沦陷之后吐蕃分为四镇也十八州秦源河渭兰鄯阶成洮岷临廓叠宕甘凉沙也】乃以给事中刘蒙为巡边使　【考异曰实录以蒙为巡边使在明年二月壬寅壬寅二十五日也按一品集防昌四年二月二十二日奏状曰缘李回等称戛斯使云今冬必欲就黒车子收回鹘可汗余烬切望国家兵马应接戛斯使回日已赐敕书许令幽州太原振武天徳各于要路出兵邀截又曰仍令代北诸军摐摐排比又曰其幽州兵马至多不必先令排比待至冬初续降中使赐诏戛斯使来在四年二月徳裕奏状所谓今冬防秋冬初者皆四年事也不容至五年二月始以蒙为巡边使蒙之奉使要在今年春夏不知的何月日且附于此】使之先备器械糗粮及诇吐蕃守兵众寡【糗去乆翻诇翾正翻又火迥翻】又令天徳振武河东训卒砺兵以俟今秋戛斯击回鹘邀其溃败之众南来者皆委蒙与节度团练使详议以闻蒙晏之孙也【刘晏以谗死于建中之初】　以道士赵归真为右街道门教授先生　吐蕃论恐热之将岌藏丰赞恶恐热残忍降于尚婢婢【恶乌路翻降户江翻】恐热兵击婢婢于鄯州婢婢分兵为五道拒之恐热退保东谷【九域志河州东南一十五里有东谷堡宋熈宁七年置】婢婢为木栅围之絶其水原恐热将百余骑突围走保薄寒山余众皆降于婢婢夏四月王宰进攻泽州　上好神仙【好呼到翻】道士赵归真得幸谏官屡以为言丙子李徳裕亦谏曰归真敬宗朝罪人【见二百四十三卷寳厯二年】不宜亲近【近其靳翻】上曰朕宫中无事时与之谈道涤烦耳至于政事朕必问卿等与次对官虽百归真不能惑也徳裕曰小人见势利所在则奔趣之如夜蛾之投烛闻旬日以来归真之门车马辐凑愿陛下深戒之戊寅以左仆射王起同平章事充山南西道节度使
　　起以文臣未甞执政直除使相前无此比固辞【唐中世以后节度使同平章事者则谓之使相比毗至翻例也】上曰宰相无内外之异朕有阙失卿飞表以闻　李徳裕以州县佐官太冗奏令吏部郎中栁仲郢裁减六月仲郢奏减一千二百一十四贠【考异曰献替记云减得二千二贠新传曰罢二千余贠旧栁仲郢传曰减一千二百贠今从之】仲郢
　　公绰之子也【栁公绰事宪穆歴方镇京尹有声绩】　宦官有仇士良宿恶于其家得兵仗数千诏削其官爵籍没家赀　秋七月辛夘上与李徳裕议以王逢将兵屯翼城上曰闻逢用法太严有诸对曰臣亦甞以此诘之逢言前有白刄法不严其谁肯进上曰言亦有理卿更召而戒之徳裕因言刘稹不可赦上曰固然徳裕曰昔李怀光未平京师蝗旱米斗千钱太仓米供天子及六宫无数旬之储徳宗集百官遣中使马钦绪询之左散骑常侍李泌取桐叶破以授钦绪献之徳宗召问其故对曰陛下与怀光君臣之分如此叶不可复合矣【分扶问翻或读如字复扶又翻】由是徳宗意定既破怀光遂用为相独任数年【见徳宗纪】上曰亦大是竒士【李泌相业卓有可称观此则可以传信唐人毁之者皆妄也】　上闻州倡女善为酒令【倡音昌酒令者行令而行酒也唐人多好为之却扫编日皇甫松着醉郷日月载骰子令又有旗旛令闪擪令抛打令今人不复晓其法惟优伶家犹用手打令以为戏云】勑淮南监军选十七人献之监军请节度使杜悰同选且欲更择良家美女教而献之悰曰监军自受勑悰不敢预闻监军再三请之不从监军怒具表其状上览表黙然左右请并勑节度使同选上曰勑藩方选倡女入宫岂圣天子所为杜悰不徇监军意得大臣体真宰相才也朕甚愧之遽勑监军勿复选甲辰以悰同平章事　【考异曰新表悰入相在闰月壬戌今从实录】兼度支盐铁转运使及悰中谢【既受命入谢谓之中谢】上劳之曰【劳力到翻】卿不从监军之言朕知卿有致君之心今相卿如得一魏徴矣【武宗之期望杜悰者如此然悰在相位其所论谏史无称焉】















　　资治通鉴卷二百四十七
<史部,编年类,资治通鉴>
　　钦定四库全书
　　资治通鉴卷二百四十八　宋　司马光　撰
　　胡三省　音注
　　唐纪六十四【起阏逢困敦闰月尽屠维大荒落凡五年有竒】
　　武宗至道昭肃孝皇帝下
