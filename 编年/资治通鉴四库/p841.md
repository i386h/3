<!-- { "loadSidebar": true } -->
　　夫上怒欲斩之殿中侍御史长安李干祐谏曰法者陛下所与天下共也非陛下所独有也今仁轨坐轻罪而抵极刑臣恐人无所措手足上悦免仁轨死以干祐为侍御史【唐制殿中侍御史从七品下侍御史从六品下】　上尝语及闗中山东人意有同异殿中侍御史义丰张行成跪奏曰【义丰汉中山安国县隋开皇六年改曰义丰属定州】天子以四海为家不当有东西之异恐示人以隘上善其言厚赐之自是每有大政常使预议　初突厥既彊敕勒诸部分散有薛延陁回纥都播骨科干多滥葛同罗仆固拔野古思结浑斛薛结阿跌契苾白霫等十五部皆居碛北风俗大抵与突厥同【厥九勿翻敕勒即铁勒也薛延陁先与薛种杂居后灭延陁部有之号薛延陁姓一利咥氏回纥先曰袁纥亦曰乌防曰乌纥至隋曰韦纥后称回纥姓药葛罗氏居薛延陁北娑陵水上距长安七千里都播亦曰都波其地北濒小海西坚昆南回纥骨利干居瀚海北多滥葛亦曰多览葛在薛延陁东濒同罗水同罗在薛延陁北多滥葛之东距长安七千里而赢仆固亦曰仆骨在多滥葛之东地最北拔野古一曰拔野固或为拔曳固漫散碛北地千里直仆固邻于靺思结在延陁故牙浑在诸部最南斛薛居多滥葛北奚结在同罗北阿跌一曰诃跌或为跌契苾一曰契苾羽在焉耆西北鹰娑川多滥葛之南白霫居鲜卑故地直京师东北五千里与同罗仆固接避薛延陁保奥支水令陉山斛薛之下结之上当有奚字纥音鹘跌徒结翻契欺纥翻苾毗必翻又蒲结翻霤似入翻碛七迹翻　考异曰旧书敕勒作铁勒新书云即元魏时髙车或曰敕勒讹为铁勒今从新书旧书多滥葛作多览葛又作多腊葛今从实録唐统纪又旧书仆固或作仆骨按胡语难明以中国字写之故讹谬不壹今从陈子昂集及仆固懐恩传】薛延陁于诸部为最彊西突厥曷萨那可汗方彊敕勒诸部皆臣之曷萨那徴税无度诸部皆怨曷萨那诛其渠帅百余人敕勒相帅叛之【薛桑葛翻可从刋入声汗音寒渠帅所类翻相帅读曰率】共推契苾哥楞为易勿真莫贺可汗居贪于山北【楞卢登翻贪于山新书作贪汚山】又以薛延陁乙失鉢为也咥小可汗【咥徒结翻】居燕末山北【燕因肩翻】及射匮可汗兵复振【复扶又翻】薛延陁契苾二部并去可汗之号以臣之【此上皆序隋时事去羌吕翻】回纥等六部在郁督军山者东属始毕可汗【郁督军山在大漠外直长安西北六千里】统叶防可汗势衰乙失鉢之孙夷男帅部落七万余家附于颉利可汗【帅读曰率下同颉奚结翻　考异曰旧铁勒传云贞观二年叶防可汗死其国大乱夷异始附于颉利按突厥传元年薛延陁已叛颉利击走其欲谷设安得二年始附颉利乎】颉利政乱薛延陁与回纥拔野古等相帅叛之颉利遣其兄子欲谷设将十万骑讨之【新书阿史那社尔传以欲谷设为颉利子】回纥酋长菩萨将五千骑与战于马鬛山大破之【将即亮翻骑竒寄翻酋慈由翻长知两翻菩薄乎翻萨桑葛翻】欲谷设走菩萨追至天山部众多为所虏回纥由是大振薛延陁又破其四设【突厥号典兵者为设四设四部帅之典兵者也】颉利不能制颉利益衰国人离散防大雪平地数尺羊马多死民大饥颉利恐唐乗其弊引兵入朔州境上扬言防猎实设备焉鸿胪卿郑元璹使突厥还【周有大行人之官秦为典客汉景帝曰大行武帝曰大鸿胪梁置十二卿鸿胪为冬卿去大字唐因之掌賔客及凶仪之事璹殊玉翻胪陵如翻】言于上曰戎狄兴衰专以羊马为今突厥民饥畜瘦【瘦许救翻下同】此将亡之兆也不过三年上然之羣臣多劝上乗间击突厥上曰新与人盟而背之不信【间古苋翻背蒲妹翻】利人之灾不仁乗人之危以取胜不武纵使其种落尽叛六畜无余朕终不击必待有罪然后讨之【种章勇翻畜许救翻】西突厥统叶防可汗【厥九勿翻可从刋入声汗音寒　考异曰髙祖实録止云叶防旧传作统叶防今从之】遣真珠统俟斤与髙平王道立来【髙平王道立使西突厥见上巻髙祖武徳八年俟渠之翻】献万钉宝钿金带马五千匹以迎公主颉利不欲中国与之和亲数遣兵入寇【数所角翻】又遣人谓统叶防曰汝迎唐公主要须经我国中过统叶防患之未成昏二年春正月辛亥右仆射长孙无忌罢【从无忌之请也考下文可见长知两翻】时有宻表称无忌权宠过盛者上以表示之曰朕于卿洞然无疑若各怀所闻而不言则君臣之意有不通又召百官谓之曰朕诸子皆幼视无忌如子非它人所能间也无忌自惧满盈固求逊位皇后又力为之请【间古苋翻为于伪翻】上乃许之以为开府仪同三司　置六司侍郎副六尚书【六司侍郎吏部正四品上余皆正四品下】并置左右司郎中各一人【左右司郎中从五品上尚书左丞勾吏户礼十二司右丞管兵刑工十二司左右司郎中各掌副十二司之事以举正稽违省署符目】　癸丑吐谷浑寇岷州都督李道彦击走之【吐从暾入声谷音浴】　丁巳徙汉王恪为蜀王衞王泰为越王楚王祐为燕王【燕因肩翻】　上问魏徴曰人主何为而明何为而暗对曰兼聴则明偏信则暗昔尧清问下民故有苗之恶得以上闻【书吕刑曰皇帝清问下民鳏寡有辞于苗上时掌翻】舜明四目达四聪故共鲧驩兜不能蔽也【舜明目达聪而难任人故四凶不能逃其罪也共音恭】秦二世偏信赵髙以成望夷之祸【事见秦纪】梁武帝偏信朱异以取台城之辱【事见梁纪】隋帝偏信虞世基以致彭城阁之变【事见隋帝纪及髙祖武徳元年】是故人君兼聴广纳则贵臣不得拥蔽而下情得以上通也上曰善上谓黄门侍郎王珪曰开皇十四年大旱隋文帝不许赈给而令百姓就食山东比至末年【赈津忍翻比必利翻及也】天下储积可供五十年帝恃其富饶侈心无厌【厌于盐翻】卒亡天下【卒子恤翻下同】但使仓廪之积足以备凶年其余何用哉　二月上谓侍臣曰人言天子至尊无所畏惮朕则不然上畏皇天之监临下惮羣臣之瞻仰兢兢业业犹恐不合天意未副人望魏徴曰此诚致治之要【治直吏翻下同】愿陛下慎终如始则善矣　上谓房龄等曰为政莫若至公昔诸葛亮窜廖立李严于南夷亮卒而立严皆悲泣有死者【事见七十二卷魏明帝青龙二年廖力救翻又力吊翻卒子恤翻】非至公能如是乎又髙颎为隋相公平识治体隋之兴亡系颎之存没【事见隋纪】朕既慕前世之明君卿等不可不法前世之贤相也【相息亮翻】　三月戊寅朔日有食之　壬子大理少卿胡演进每月囚帐【少始照翻囚帐具每月禁系罪囚之姓名犹今之禁厯也】上命自今大辟【辟毗亦翻】皆令中书门下四品已上【自二省长贰而下至谏议大夫也】及尚书议之庶无寃滥既而引囚至岐州刺史郑善果上谓胡演曰善果虽复有罪【复扶又翻】官品不卑岂可使与诸囚为伍自今三品已上犯罪不须引过聴于朝堂俟进止【太极宫承天门左右有东西朝堂朝直遥翻下同】　闗内旱饥民多卖子以接衣食己巳诏出御府金帛为赎之归其父母【为于伪翻】庚午诏以去嵗霖雨今兹旱蝗赦天下诏书畧曰若使年谷丰稔天下乂安移灾朕身以存万国是所愿也甘心无吝防所在有雨民大悦　夏四月己卯诏以隋末乱离因之饥馑暴骸满野伤人心目宜令所在官司收瘗【瘗于计翻】　初突厥突利可汗建牙直幽州之北主东偏奚霫等数十部多叛突厥来降【厥九勿翻可从刋入声汗音寒霤而立翻降户江翻】颉利可汗以其失众责之及薛延陁回纥等败欲谷设【颉奚结翻纥下没翻败补迈翻】颉利遣突利讨之突利兵又败轻骑奔还【骑竒寄翻还从宣翻】颉利怒拘之十余日而挞之突利由是怨隂欲叛颉利颉利数徴兵于突利【数所角翻】突利不与表请入朝上谓侍臣曰向者突厥之彊控百万凭陵中夏【夏户雅翻】用是骄恣以失其民今自请入朝非困穷肯如是乎朕闻之且喜且惧何则突厥衰则边境安矣故喜然朕或失道它日亦将如突厥能无惧乎卿曹宜不惜苦谏以辅朕之不逮也颉利发兵攻突利丁亥突利遣使来求救【颉奚结翻使疏吏翻下同】上谋于大臣曰朕与突利为兄弟有急不可不救【结兄弟事见上卷髙祖武徳七年】然颉利亦与之有盟【谓渭桥之盟也见上卷武徳九年】奈何兵部尚书杜如晦曰戎狄无信终当负约今不因其乱而取之后悔无及夫取乱侮亡【书仲虺之诰之辞夫音扶】古之道也丙申契丹酋长帅其部落来降【契欺纥翻又音吃酋慈由翻长知两翻降户江翻下同】颉利遣使请以梁师都易契丹上谓使者曰契丹与突厥异类今来归附何故索之【索山客翻】师都中国之人盗我土地暴我百姓突厥受而庇之我兴兵致讨辄来救之彼如鱼游釜中何患不为我有借使不得亦终不以降附之民易之也先是上知突厥政乱不能庇梁师都【先悉荐翻】以书谕之师都不从上遣夏州都督长史刘旻司马刘兰成图之【夏户雅翻长知两翻】旻等数遣轻骑践其禾稼多纵反间离其君臣其国渐虚降者相属【数所角翻骑竒寄翻践慈演翻间古苋翻属之欲翻】其名将李正宝等谋执师都事泄来奔【将即亮翻泄息列翻】由是上下益相疑旻等知可取上表请兵【上时掌翻】上遣右衞大将军柴绍殿中少监薛万均击之【少始照翻】又遣旻等据朔方东城以逼之【克东城见一百九十卷武徳五年】师都引突厥兵至城下刘兰成偃旗卧鼓不出师都宵遁兰成追击破之突厥大发兵救师都柴绍等未至朔方数十里与突厥遇奋击大破之遂围朔方突厥不能救城中食尽壬寅师都从父弟洛仁杀师都以城降【梁师都隋大业末起兵至是而灭从才用翻】以其地为夏州【夏户雅翻】　太常少卿祖孝孙以梁陈之音多吴楚周齐之音多胡夷于是斟酌南北考以古声【少始照翻】作唐雅乐凡八十四调三十一曲十二和【律有七声十二律凡八十四调隋有皇夏十四曲孝孙制十二和以法天之成数凡三十一曲十二和者一曰豫和二曰顺和三曰永和四曰肃和五曰雍和六曰夀和七曰舒和八曰太和九曰昭和十曰休和十一曰正和十二曰承和调徒吊翻和如字】诏协律郎张文收与孝孙同修定【汉协律都尉佩二千石印绶唐协律郎正八品上属太常寺】六月乙酉孝孙等奏新乐上曰礼乐者盖圣人縁情以设教耳治之隆替岂由于此【治直吏翻】御史大夫杜淹曰齐之将亡作伴侣曲【北齐之时阳俊之多作六言歌辞淫荡而拙世俗流传名为阳五伴侣】陈之将亡作玉树后庭花【杜佑曰玉树后庭花堂堂黄鹂留金钗两鬓垂并陈后主所造恒与宫中女学士及朝臣唱和为诗太乐令何胥采其尤轻艳者为此曲】其声哀思【思相吏翻】行路闻之皆悲泣何得言治之隆替不在乐也上曰不然夫乐能感人故乐者闻之则喜【夫音扶故乐音洛】忧者闻之则悲悲喜在人心非由乐也将亡之政民必愁苦故闻乐而悲耳今二曲具存朕为公奏之【为于伪翻】公岂悲乎右丞魏徴曰古人称礼云礼云玉帛云乎哉乐云乐云钟鼓云乎哉【论语载孔子之言】乐诚在人和不在声音也
