<!-- { "loadSidebar": true } -->
　　二年春正月旄牛夷反【前汉旄牛县属蜀郡后汉属华阳国志旄牛县在卬莱山表】益州刺史张乔击破之　夏四月戊子爵乳母王圣为野王君　北匈奴连与车师入冦河西议者欲复闭玉门阳关以絶其患【贤曰玉门阳关二关名也在敦煌西界皆在敦煌龙靭界复扶又翻下同】敦煌太守张珰上书曰【敦徒门翻】臣在京师亦以为西域宜弃今亲践其土地乃知弃西域则河西不能自存谨陈西域三防北虏呼衍王常展转蒲类秦海之间【贤曰大秦国在西海西故曰秦海余按蒲类海在唐庭州界盖此时北匈奴虽微弱然东畏鲜卑不敢还故地但结连车师鄯善以扰河西故呼衍一部常为河西患若贤注以大秦海西之国为秦海则约言之耳西海广逺甘英之不能越北匈奴兵威所未尝役属言展转二海闲特当时上书者张言之耳】专制西域共为冦钞今以酒泉属国吏士二千余人集昆仑塞【贤曰前书敦煌郡广至县有昆仑障宜禾都尉居也广至故城在今州常乐县东注又见四十五卷明帝永平十七年与此稍异】先击呼衍王絶其根本因发鄯善兵五千人胁车师后部此上计也若不能出兵可置军司马将士五百人四郡供其犂牛谷食出据栁中此中计也【四郡武威酒泉张掖敦煌贤曰栁中今西州县余按西域栁中在后部金蒲城之北去交河城八十里杜佑曰唐平髙昌以田地城为栁中县鄯上扇翻】如又不能则宜弃交河城收鄯善等悉使入塞此下计也朝廷下其议【鄯上扇翻下遐稼翻】陈忠上疏曰西域内附日乆区区东望扣关者数矣此其不乐匈奴慕汉之效也【数所角翻乐音洛】今北虏已破车师埶必南攻鄯善弃而不救则诸国从矣【言从北匈奴也】若然则虏财贿益增胆埶益殖【贤曰殖生也】威临南羌【即湟中及南山诸羌】与之交通如此河西四郡危矣河西既危不可不救则百倍之役兴不訾之费发矣【毛晃曰訾之为言量也不訾谓无量可比也訾子斯翻】议者但念西域絶逺防之烦费不见孝武苦心勤劳之意也方今敦煌孤危逺来告急复不辅助内无以慰劳吏民【劳力到翻】外无以威示百蛮蹙国减土非良计也臣以为敦煌宜置校尉按旧增四郡屯兵以西抚诸国帝纳之如是复以班勇为西域长史【贤曰西域都防之长史也余按班超未为都防亦为将兵长史敦徒门翻复扶又翻下同】将兵五百人出屯栁中　秋七月丹阳山崩【丹阳郡属扬州】九月郡国五雨水　冬十月辛未太尉刘恺罢甲戌以司徒杨震为太尉光禄勲东莱刘熹为司徒大鸿胪耿寳自候震【候见也】荐中常侍李闰兄于震曰李常侍国家所重欲令公辟其兄寳唯上意耳【贤曰言非己本心在上之意】震曰如朝廷欲令三府辟召故宜有尚书敇寳大恨而去执金吾阎显亦荐所亲于震震又不从司空刘授闻之即辟此二人由是震益见怨时诏遣使者大为王圣修第中常侍樊丰及侍中周广谢恽等更相扇动倾揺朝廷【为于伪翻恽于粉翻更工衡翻】震上疏曰臣伏念方今灾害滋甚百姓空虚三边震扰【三边东西北也】帑藏匮乏【帑它朗翻臧狙浪翻】殆非社稷安宁之时诏书为阿母兴起第舎合两为一连里竟街【贤曰合两坊而为一宅里即坊也】雕修缮饰穷极巧伎【伎渠绮翻】攻山采石转相迫促为费巨亿周广谢恽兄弟与国无肺府枝叶之属【府与腑同】依倚近幸奸佞之人与之分威共权属托州郡【属之欲翻】倾动大臣宰司辟召承望防意招来海内贪污之人受其货赂至有臧锢弃世之徒【贤曰有赃贿禁锢之人余谓弃世者见弃于世也】复得显用白黒浑淆清浊同源天下讙哗为朝结讥【浑户本翻讙许元翻为于伪翻朝直遥翻】臣闻师言上之所取【师言众言也】财尽则怨力尽则叛怨叛之人不可复使惟陛下度之【复扶又翻度徒洛翻】上不聼　鲜卑其至鞬自将万余骑攻南匈奴于曼栢薁鞬日逐王战死杀千余人【鞬居言翻薁于六翻】十二月戊辰京师及郡国三地震　陈忠荐汝南周燮南阳冯良学行深纯【行下孟翻】隠居不仕名重于世帝以纁羔币聘之【黒色纁浅绛色周官考工记曰三入为纁尔雅三染谓之纁孔颖逹曰束帛十端也端则二丈十端六四纁五两三二纁纁是地色是天色贤曰礼卿执羔董仲舒春秋繁露曰凡贽卿用羔羔有角而不用执之不鸣杀之不嘷类死义者羔饮其母必跪类知礼者故以为贽纁许云翻】燮宗族更劝之曰夫修徳立行所以为国【更工衡翻行下孟翻为于伪翻】君独何为守东冈之陂乎【燮居汝南安城有先人草庐结于冈畔下有陂田常肆勤以自给】燮曰夫修道者度其时而动动而不时焉得亨乎【贤曰亨通也书曰虑善而动动惟厥时度徒洛翻焉于防翻】与良皆自载至近县称病而还
