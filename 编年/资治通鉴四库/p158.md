<!-- { "loadSidebar": true } -->
　　【六十二里　考异曰成纪三月丙戌帝崩于未央宫四月己邜塟延陵臣瓉曰自崩及塟凡五十四日汉纪乃云三月丙午帝崩四月己夘塟延陵自崩及塟三十四日按是年三月己巳朔无丙午四月己亥朔无己夘若依成纪当云五月己夘塟依荀纪当云闰三月丙午崩二者各冇差舛未知孰是按是年闰七月不当顿差四月今且従成纪之文】　太皇太后令傅太后丁姬十日一至未央宫有诏问丞相大司空定陶共王太后宜当何居【共读曰恭】丞相孔光素闻傅太后为人刚长于权谋自帝在襁褓而飬长教道至于成人【飬长知两翻道读曰导】帝之立又有力【事见上卷元延四年】光心恐傅太后与政事【师古曰与读曰豫】不欲与帝旦夕相近【近其靳翻】即议以为定陶太后宜改筑宫大司空何武曰可居北宫上従武言北宫有紫房复道通未央宫【长安记桂宫在未央宫北亦曰北宫余按汉书平帝纪成帝赵皇后退居北宫哀帝傅皇后退居桂宫则北宫桂宫自是两宫】傅太后果従道朝夕至帝所求欲称尊号贵宠其亲属使上不得由直道行【师古曰不得依正直之道也余谓小宗不得间大宗藩后不得位匹长乐私戚不得妄干恩泽所谓正道也】髙昌侯董宏【宏髙昌侯董忠子也功臣表髙昌侯国于千乗】希指上书言秦荘襄王母本夏氏而为华阳夫人所子及即位俱称太后【事见六卷秦孝文王元年上时掌翻华户化翻】宜立定陶共王后为帝太后事下有司【下遐嫁翻】大司马王莽左将军关内侯领尚书事师丹劾奏宏知皇太后至尊之号天下一綂而称引亡秦以为比喻诖误圣朝【劾户槩翻诖户卦翻】非所宜言大不道上新立谦让纳用莽丹言免宏为庶人傅太后大怒要上欲必称尊号【要一遥翻】上乃白太皇太后令下诏尊定陶恭王为恭皇　五月丙戌立皇后傅氏傅太后従弟晏之子也【従才用翻】　诏曰春秋母以子贵【见公羊春秋传隠元年】宜尊定陶太后曰恭皇太后丁姬曰恭皇后各置左右詹事食邑如长信宫中宫【应劭曰成帝母王太后居长信宫李竒曰姬如长信丁姬如中宫也师古曰中宫皇后之宫】追尊傅父为崇祖侯丁父为褒徳侯封舅丁明为阳安侯舅子满为平周侯皇后父晏为孔乡侯【师古曰傅父傅太后之父丁父丁太后之父地理志汝南郡有阳安县恩泽侯表平周侯食邑于南阳湖阳孔乡侯食邑于沛郡夏丘】皇太后弟侍中光禄大夫赵钦为新城侯【地理志河南郡有新城县】太皇太后诏大司马莽就第避帝外家莽上疏乞骸骨帝遣尚书令诏起莽又遣丞相孔光大司空何武左将军师丹卫尉傅喜白太皇太后曰皇帝闻太后诏甚悲大司马即不起皇帝即不敢聴政太后乃复令莽视事【太皇太后止称太后史省文复扶又翻】　成帝之世郑声尤甚【周末有郑卫之乐东门溱洧之诗郑声也桑中濮上之音卫声也皆滛声也其后凡滛声通谓之郑声孔子曰郑声滛是也】黄门名倡丙彊景武之属富显于世【倡音齿良翻】贵戚至与人主争女乐【盖王氏五侯淳于长之属也】帝自为定陶王时疾之又性不好音【好呼到翻】六月诏曰孔子不云乎放郑声郑声滛【师古曰论语载孔子之言郑国有溱洧之水男女亟于其间聚防故俗乱而乐滛】其罢乐府官【立乐府见十九卷元狩三年】郊祭乐及古兵法武乐在经非郑卫之乐者别属他官【郊祭乐亦武帝置今以给祠南北郊大乐鼓嘉至鼓邯郸鼓骑吹鼓江南鼓淮南鼓巴俞鼓歌鼓楚严鼓梁皇鼔临淮鼓兹邡鼔朝贺置酒陈殿上应古兵法凡鼓十二人员百二十八人郊祭员十三人诸族乐人兼云招给祠南北郊用六十七人兼给事雅乐用四人夜诵员五人刚别柎员二人给盛徳主调箎员二人聴工以日知律冬夏至一人钟工磬工箫工员各一人仆射二人主领诸乐人皆不可罢竽工员三人罢一琴工员五人罢三柱工员二人罢一绳工员六人罢四郑四防员六十二人留一人给事雅乐余罢张瑟员八人留一安世乐鼓沛吹鼓族歌鼓陈吹鼔商乐鼓东海鼓长乐鼓缦乐鼔凡鼔八员百二十八人朝贺置酒陈前殿房中不应经法治竽员五人楚鼔员六人常従倡三十人常従象人四人诏随常従倡十六人秦倡员三十九人秦倡象人员三人诏随秦倡一人雅大人员九人朝贺置酒为乐楚四防员十七人巴四防员十二人铫四防员十二人齐四防员十九人蔡讴员三人齐讴员六人竽瑟钟磬员五人皆郑声可罢师学百四十四人其七十二人给太官桐马酒其七十二人可罢大凡八百二十九人其三百八十八人不可罢可领属大乐其四百四十一人不应经法或郑卫之声皆可罢奏可晋灼曰邡音方师古曰招读与翘同刚及别柎皆鼔名也柎音肤柱工主筝瑟之柱者琴瑟之绳言主纠合作之也缦乐杂乐也音漫挏音动李竒曰以马乳为酒撞挏乃成孟康曰象人若今戏虾鱼师子者也韦昭曰着假面者也】凡所罢省过半然百姓渐渍日乆又不制雅乐有以相变豪富吏民湛沔自若【渐读曰沾师古曰湛读曰沈又读曰耽自若言自如故也】　王莽荐中垒校尉刘歆有材行【行下孟翻】为侍中稍迁光禄大夫贵幸更名秀【歆改名秀冀以应圗防更工衡翻】上复令秀典领五经卒父前业【秀父向典校书见三十卷河平三年师古曰卒终也复扶又翻卒子恤翻】秀于是总羣书而奏其七畧有辑略有六艺略有诸子略有诗赋略有兵书略有术数略有方技略【师古曰辑略谓羣书之摠要辑与集同六艺六经也诸子即下九流是也诗赋则自屈原荀卿至扬雄等所作也兵书则权谋技巧形势隂阳之书也术数则天文歴谱五行蓍龟杂占形法之书也方技则医经经方房中神仙之书也】凡书六略三十八种【种章勇翻】五百九十六家万三千二百六十九卷其叙诸子分为九流曰儒曰道曰隂阳曰法曰名曰墨曰从横曰杂曰农【従子容翻】以为九家皆起于王道既防诸侯力政时君世主好恶殊方【好呼到翻恶乌路翻】是以九家之术蠭出并作【师古曰蠭与锋同】各引一端崇其所善以此驰説取合诸侯其言虽殊譬如水火相灭亦相生也【水灭火而生木木复生火】仁之与义敬之与和相反而皆相成也易曰天下同归而殊途一致而百虑【师古曰下系之辞】今异家者推所长穷知究虑以明其指虽有蔽短合其要归亦六经之支与流裔【师古曰裔衣末也其于六经如水之下流衣之末裔】使其人遭明王圣主得其所折中【中竹仲翻】皆股肱之材已【师古曰已语终辞】仲尼有言礼失而求诸野【师古曰言都邑失礼则于外野求之亦将有获】方今去圣乆逺道术缺废无所更索【师古曰索求也索山客翻】彼九家者不犹愈于野乎【师古曰愈胜也】若能修六蓺之术而观此九家之言舎短取长【舎读曰舍】则可以通万方之略矣　河间恵王良能修献王之行【行下孟翻】母太后薨服丧如礼诏益封万户以为宗室仪表【师古曰仪表者言为礼仪之表率余谓有仪可象谓之仪四外望之以正谓之表】初董仲舒説武帝【説输芮翻】以秦用商鞅之法除井田【事见三卷周显王十九年】民得卖买富者田连阡陌贫者亡立锥之地【亡读与无同】邑有人君之尊里有公侯之富小民安得不困古井田灋虽难卒行【卒读曰猝】宜少近古【少诗沼翻】限民名田以赡不足【师古曰名田占田也各为限制不使富者过制则可使贫弱之家足也】塞并兼之路去奴婢除専杀之威【服防曰不得専杀奴婢也塞悉则翻去羌吕翻】薄赋敛省繇役【敛力赡翻繇读曰徭】以寛民力然后可善治也【治直吏翻】及上即位师丹复建言【复扶又翻】今累世承平豪富吏民訾数钜万【訾与赀同】而贫弱愈困宜略为限天子下其议【下遐稼翻】丞相光大司空武奏请自诸侯王列侯公主名田各有限关内侯吏民名田皆毋过三十顷奴婢毋过三十人【据哀帝纪有司条奏诸侯王列侯得名田国中列侯在长安及公主得名田县道关内侯吏民名田皆毋得过三十顷诸侯王奴婢二百人列侯公主百人关内侯吏民三十人与此少异食货志亦与纪同】期尽三年犯者没入官时田宅奴婢贾为减贱【贾读曰价】贵戚近习皆不便也【皆不以为便于己也】诏书且须后【师古曰须待也】遂寝不行又诏齐三服官诸官织绮绣难成害女红之物皆止无作输【齐三服官及诸织官皆无作难成之物以输送也如淳曰红亦工也其所作已成未成皆止无复作皆输所近官府也师古曰如説非也谓未成者不作已成者不输耳余谓如説固非顔説亦未若余説之为简易明白也】除任子令及诽谤诋欺灋【应劭曰任子令者汉仪注吏二千石以上视事满三年得任同产若子一人为郎不以徳选故除之师古曰任保也诋诬也】掖庭宫人年三十以下出嫁之【重絶人道也】官奴婢五十以上免为庶人益吏三百石以下俸　上置酒未央宫内者令为傅太后张幄坐于太皇太后坐旁【百官志内者令属少府以宦者为之掌中布张诸衣物为于伪翻师古曰坐音杜卧翻下同】大司马莽按行【行下孟翻】责内者令曰定陶太后藩妾何以得与至尊并彻去更设坐【去吕翻更工衡翻】傅太后闻之大怒不肯防重怨恚莽【师古曰防谓至酒所也重音直用翻】莽复乞骸骨【复扶又翻】秋七月丁夘上赐莽黄金五百斤安车驷马罢就第　【考异曰公卿表十一月丁夘大司马莽免庚午师丹为大司马四月徙又曰十月癸酉丹为大司空又曰太子太傅师丹为左将军五月迁荀纪七月丁巳大司马莽免按丹若以十一月为司马四月徙官不得以十月为司空也七月丁夘朔无丁巳年表月误荀纪日误】公卿大夫多称之者上乃加恩宠置中黄门为莽家给使【苏林曰使黄门在其家为使令】十日一赐餐又下诏益封曲阳侯根安阳侯舜新都侯莽丞相光大司空武邑户各有差【益封根二千户舜五百户舜音子也莽三百五十户光千户武更以南阳犨之博望乡为汜乡侯国益封千户】以莽为特进给事中朝朔望见礼如三公【朝直遥翻】又还红阳侯立于京师【立就国见上卷去年】傅太后従弟右将军喜好学问有志行【従才用翻好呼到翻行下孟翻下同】王莽既罢退众庶归望于喜初上之官爵外亲也【外亲外家之亲】喜独执谦称疾傅太后始与政事数谏之【与读曰豫数所角翻】由是傅太后不欲令喜辅政庚午以左将军师丹为大司马封髙乡亭侯【按丹傅及恩泽侯表皆云封髙乐侯国于东海】赐喜黄金百斤上右将军印绶以光禄大夫飬病以光禄勲淮阳彭宣为右将军大司空何武尚书令唐林皆上书言喜行义修洁忠诚忧国内辅之臣也【言可为内朝辅弼之臣】今以寝病一旦遣归众庶失望皆曰傅氏贤子以议论不合于定陶太后故退百寮莫不为国恨之【为于伪翻】忠臣社稷之卫鲁以季友治乱【师古曰谓季氏亡则鲁不昌治直吏翻】楚以子玉轻重【师古曰谓楚杀子玉而晋侯喜可知】魏以无忌折冲【事见上卷秦荘襄王三年】项以范増存亡【事见髙帝纪】百万之众不如一贤故秦行千金以间亷颇【事见五卷周赧王五十五年间古苋翻】汉散万金以疏亚夫【事见十卷髙帝三年疏与疎同】喜立于朝陛下之光辉傅氏之废兴也【如淳曰傅喜显则傅氏兴其废亦如之晋灼曰用喜于陛下有光明而傅氏之废复得兴也师古曰如説是余谓晋説亦未可厚非】上亦自重之故寻复进用焉【明年复进用喜复扶又翻】　建平侯杜业上书诋曲阳侯根髙阳侯薛宣安昌侯张禹而荐朱博帝少而闻知王氏骄盛【少诗照翻】心不能善以初立故且优之后月余司校尉解光【解户买翻】奏曲阳侯先帝山陵未成公聘取掖庭女乐五官殷严王飞君等置酒歌舞【如淳曰五官官名也外戚传云五官视三百石】及根兄子成都侯况亦聘取故掖庭贵人以为妻【况商子也】皆无人臣礼大不敬不道于是天子曰先帝遇根况父子至厚也今乃背恩忘义【背蒲妹翻】以根尝建社稷之防【师古曰谓立哀帝为嗣也事见上卷元延四年】遣归国免况为庶人归故郡【王氏故魏郡元城人】根及况父商所荐举为官者皆罢【以具党也】　九月庚申地震自京师到北边郡国三十余处坏城郭【坏音怪】凡压杀四百余人上以灾异问待诏李寻　【考异曰寻云使侍中卫尉傅喜问寻按公卿表傅喜为卫尉二月迁右将军十一月罢地震在九月当是时喜已不为卫尉矣】对曰夫日者众阳之长【长知两翻】人君之表也君不修道则日失其度晻昩亡光【师古曰晻与暗同又音乌感翻】间者日尤不精光明侵夺失色邪气珥蜺数作【孟康曰晕适背鐍抱珥虹蜺皆日旁气也珥形防黒也如淳曰雄为虹雌为蜺凡气在旁相对为珥在旁如半环向日为抱向外为背有气刺日为鐍鐍映伤也适者日之将食先有黑之变也蜺读曰齧珥音仍吏翻数所角翻下同】小臣不知内事窃以日视陛下志操衰于始初多矣唯陛下执干刚之德彊志守度【谓守法度也】毋聴女谒邪臣之态诸保阿乳母甘言卑辞之托断而勿聴勉彊大义【断丁管翻彊其两翻】絶小不忍良有不得已【良甚也】可赐以货财不可私以官位诚皇天之禁也臣闻月者众隂之长【长知两翻】妃后大臣诸侯之象也闲者月数为变此为母后与政乱朝【与读曰豫朝直遥翻下同】隂阳俱伤两不相便外臣不知朝事窃信天文即如此近臣已不足杖矣【师古曰杖谓倚任也】唯陛下亲求贤士无彊所恶【师古曰邪佞之人诚可贱恶勿得宠而异之令其盛彊也恶乌路翻】以崇社稷尊彊本朝臣闻五行以水为本【五行一曰水水者天一所生】水为准平王道公正修明则百川理落脉通【师古曰落谓经络也】偏党失纲则涌溢为败今汝颍漂涌【地理志颍川郡阳城县阳干山颍水所出东至沛郡下蔡县入淮过郡三行千五百里汝水出汝南郡定陵县髙陵山东南至新蔡入淮过郡四行千三百四十里】与雨水并为民害此诗所谓百川沸腾咎在皇甫卿士之属【师古曰诗小雅十月之交之诗也皇甫卿士周室女宠之族也】唯陛下少抑外亲大臣臣闻地道柔静隂之常义也闻者关东地数震【数所角翻】宜务崇阳抑隂以救其咎固志建威【固志以用英俊建威以黜奸邪建立也】闭絶私路拔进英隽退不任职以彊本朝夫本彊则精神折冲【师古曰言有欲冲突为害者则折挫之】本弱则招殃致凶为邪谋所陵闻徃者淮南王作谋之时其所难者独有汲黯以为公孙等不足言也【事见十九卷武帝元狩元年】汉之名相于今无比而尚见轻何况亡之属乎故曰朝廷亡人则为贼乱所轻【亡读曰无】其道自然也　骑都尉平当使领河隄【师古曰为使而领其事使音疏吏翻】奏九河今皆窴灭【窴与填同】按经义治水有决河深川【师古曰决分泄也深浚治也治直之翻下同】而无隄防壅塞之文【塞悉则翻】河从魏郡以东多溢决水迹难以分明四海之众不可诬【尔雅九夷八狄七戎六蛮谓之四海孔颖达曰东方曰夷者风俗通云东方人好生万物觝触地而出夷者觝也其类有九依东夷传一曰莬二曰乐浪三曰髙丽四曰满饰五曰鳬臾六曰索家七曰东屠八曰倭人九曰天鄙南方曰蛮者风俗通云君臣同川而浴极为简慢蛮者慢也其类有八李廵注尔雅云一曰天竺二曰咳首三曰僬侥四曰跛踵五曰穿胷六曰儋耳七曰狗轵八曰旁舂西方曰戎者风俗通云斩伐杀生不得其中戎者凶也其类有六李廵注尔雅云一曰侥夷二曰戎央三曰老白四曰耆五曰鼻息六曰天刚北方曰狄者风俗通云父子嫂叔同宂无别狄者辟也其行邪辟其类有五李廵注尔雅云一曰月支二曰秽貊三曰匈奴四曰单于五曰白屋诸儒之説畧有异同然平当所谓四海之众但言四海之内之人耳】宜博求能浚川疏河者上従之待诏贾让奏言治河有上中下防古者立国居民疆理土地必遗川泽之分度水埶所不及【师古曰遗留也度计也言川泽水所流聚之处皆留而置之不以为居邑而妄垦殖必计水之所不及然后居而田之也分音扶问翻度音大各翻】大川无防小水得入陂障卑下以为污泽【师古曰停水曰污音一胡翻】使秋水多得其所休息左右游波寛缓而不廹夫土之有川犹人之有口也治土而防其川犹止儿啼而塞其口岂不遽止然其死可立而待也【塞悉则翻师古曰遽速也音其庶翻】故曰善为川者决之使道善为民者宣之使言【国语召公谏厉王监谤之辞师古曰道读曰导导道引也】盖隄防之作近起战国雍防百川各以自利【师古曰雍读曰壅】齐与赵魏以河为竟【竟读曰境】赵魏濒山【师古曰濒山犹言以山为边界也濒音频又音賔余谓赵魏之地一边接山则地势髙非边界也】齐地卑下【齐地濒海故卑下也】作隄去河二十五里河水东扺齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美【淤依据翻】民耕田之或乆无害稍筑宫宅遂成聚落大水时至漂没则更起隄防以自救稍去其城郭排水泽而居之湛溺自其宜也【师古曰湛读曰沈音持林翻】今隄防陿者去水数百步【陿与狭同】逺者数里于故大隄之内复有数重【复扶又翻重直龙翻】民居其间此皆前世所排也河従河内黎阳至魏郡昭阳东西互有石隄激水使还百余里闲河再西三东廹阨如此不得安息【地理志黎阳县属魏郡晋灼曰黎山在其南河水经其东其山上碑云县取山之名取水之阳以为名按沟洫志具载让奏曰河従河内北至黎阳为石隄激使扺东郡平刚又为石隄使西北扺黎阳观下又为石隄使东北扺东郡津北又为石隄使西北扺魏郡昭阳又为石隄激使东北】今行上防徙冀州之民当水冲者决黎阳遮害亭【遮害亭在淇口东十八里有金隄隄髙一丈自淇口东地稍髙至遮害亭西五丈水经注曰旧有宿胥口河水于此北入】放河使北入海河西薄大山东薄金隄埶不能逺泛滥期月自定【薄伯各翻】难者将曰若如此败坏城郭田庐冡墓以万数百姓怨恨【难乃旦翻坏音怪败补迈翻】昔大禹治水山陵当路者毁之故凿龙门辟伊阙析防柱破碣石堕断天地之性【师古曰辟开也析分也堕毁也音火规翻断丁管翻】此乃人功所造何足言也【人功所造谓城郭田庐冡墓也】今濒河十郡治隄嵗费且万万【河南河内东郡陈留魏郡平原千乗信都清河渤海凡十郡】及其大决所残无数如出数年治河之费以业所徙之民遵古圣之法定山川之位【谓依禹迹也】使神人各处其所而不相奸【神谓川凟之神人谓居人也处昌吕翻师古曰奸音干】且大汉方制万里岂其与水争咫尺之地哉此功一立河定民安千载无患故谓之上策【载子亥翻】若乃多穿漕渠于冀州地使民得以溉田分杀水怒【杀所介翻减也】虽非圣人法然亦救败术也可従淇口以东为石隄【地理志淇水出河内共县北山东至黎阳入河水经注曰魏晋之枋头古淇口也共音恭】多张水门恐议者疑河大川难禁制荥阳漕渠足以卜之【如淳曰今砾谿口是也言作水门流水流不为害也师古曰砾谿谿名即水经所云济水东过砾谿者】冀州渠首尽当仰此水门【仰牛向翻】诸渠皆徃徃股引取之【如淳曰肢支别也防如説股当作肢】旱则开东方下水门溉冀州水则开西方髙门分河流民田适治河隄亦成此诚富国安民兴利除害支数百嵗故谓之中防若乃缮完故隄増卑倍薄劳费无已数逢其害此最下防也【让所画治河三防自汉至今未有能行之者大率古人论事画为三策者其上防多孟浪骇俗而难行其中防则平实合宜而可用其下防则常人所知也数所角翻】　孔光何武奏迭毁之次当以时定【自元帝时贡禹建毁庙之议韦成匡衡皆踵其説以为太祖以下五庙其亲庙四亲尽而迭毁迄于成帝终莫能定今二府复奏】请与羣臣杂议于是光禄勲彭宣等五十三人皆以为孝武皇帝虽有功烈亲尽宜毁太仆王舜中垒校尉刘歆议曰礼天子七庙七者其正法数可常数者也【礼记曰天子七庙三昭三穆与太祖庙而七】宗不在此数中宗变也【师古曰言非当数故云变也】苟有功徳则宗之不可预为设数臣愚以为孝武皇帝功烈如彼孝宣皇帝崇立之如此不宜毁【立世宗庙见二十四卷宣帝本始元年】上览其议制曰太仆舜中垒校尉歆议可　何武后母在蜀郡【武蜀郡郫县人】遣吏归迎防成帝崩吏恐道路有盗贼后母留止【止不行也】左右或讥武事亲不笃【师古曰左右谓天子侧近之臣】帝亦欲改易大臣冬十月防免武以列侯归国癸酉以师丹为大司空丹见上多所匡改成帝之政乃上书言古者谅闇不言聴于冡宰【师古曰论语云子张曰书云髙宗谅闇三年不言孔子曰何必髙宗古之人皆然君薨百官总已以聴于冡宰三年谅信也闇黙然也郑曰周之六官皆摠属于冡宰冡宰于百官无所不主尔雅曰冡大也冡宰太宰也乃上时掌翻】三年无改于父之道【师古曰论语称孔子曰父在观其志父没观其行三年无改于父之道可谓孝矣】前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等【王邑王邯太皇太后亲属也邯户甘翻】诏书比下变动政事卒暴无渐【师古曰比类也比毗至翻卒读曰猝下仓卒同】臣縦不能明陈大义复曽不能牢让爵位【师古曰牢坚也复扶又翻曽才登翻】相随空受封侯増益陛下之过闲者郡国多地动水出流杀人民日月不明五星失行此皆举错失中号令不定法度失理隂阳溷浊之应也【错千故翻师古曰溷音胡顿翻】臣伏惟人情无子年虽六七十犹博取而广求【师古曰取读曰娶】孝成皇帝深见天命烛知至徳【师古曰烛照也至徳指谓哀帝】以壮年克己【已者有我之私克去也】立陛下为嗣先帝暴弃天下【暴者言无疾而崩】而陛下继体四海安宁百姓不惧此先帝圣徳当合天人之功也臣闻天威不违顔咫尺【左传齐桓公对宰孔之言师古曰言常若在前宜自肃惧也】愿陛下深思先帝所以建立陛下之意且克己躬行以观羣下之従化天下者陛下之家也胏附何患不富贵不宜仓卒若是其不乆长矣丹书数十上【上时掌翻】多切直之言傅太后従弟子迁在左右尤倾邪【従才用翻】上恶之【恶乌路翻】免官遣归故郡【傅氏本河内温人】傅太后怒上不得已复留迁【复扶又翻下同】丞相光与大司空丹奏言诏书前后相反天下疑惑无所取信臣请归迁故郡以销奸党卒不得遣【卒子恤翻终也】复为侍中其逼于傅太后皆此类也【哀帝之时傅氏固为骄横然史家所记如此等语意其出于王氏爱憎之口】　议郎耿育上书寃讼陈汤【成帝永始二年陈汤徙边寃讼讼其寃也】曰甘延夀陈汤为圣汉扬钩深致逺之威【言汤等深入康居逺诛郅支虽其窜伏荒外能扬威而钩致之也为于伪翻】雪国家累年之耻讨絶域不羁之君【不羁言不可羁属也】系万里难制之虏岂有比哉先帝嘉之仍下明诏宣着其功改年垂歴【师古曰谓改年为竟宁也不以此事盖当其年上书者附着耳余按元纪诏曰匈奴郅支单于背叛礼义既服其辜呼韩邪单于修朝保塞边垂长无兵革之事其改元为竟宁则改年亦以此事非附着也】之无穷应是南郡献白虎【白虎西方之兽主威武故以为汤等之应】边垂无警备防先帝寑疾然犹垂意不忘数使尚书责问丞相趣立其功【数所角翻趣使丞相御史立议以序其功也师古曰趣读曰促】独丞相匡衡排而不予【予读曰与】封延夀汤数百户【事见二十九卷元帝竟宁元年】此功臣战士所以失望也孝成皇帝承建业之基乗征伐之威兵革不动国家无事而大臣倾邪欲専主威排妒有功【妒与妬同】使汤块然被见拘囚【师古曰块然独处之意如土块也块音口内翻被皮义翻】不能自明卒以无罪老弃炖煌正当西域通道【通道通行之路也卒子恤翻炖徒门翻】令威名折冲之臣旋踵及身【谓罪及其身也】复为郅支遗虏所笑诚可悲也【复扶又翻下同】至今奉使外蛮者未甞不陈郅支之诛以扬汉国之盛夫援人之功以惧敌【师古曰援引也音爰】弃人之身以快谗岂不痛哉且安不忘危盛必虑衰今国家素无文帝累年节俭富饶之畜又无武帝荐延【畜读与蓄同如淳曰荐延使羣臣荐士而延纳之】枭俊禽敌之臣独有一陈汤耳【师古曰枭谓斩其首而县之也俊谓敌之魁率郅支是也春秋左氏传曰得俊曰克仲冯曰枭俊禽敌之臣宜与荐延通为一句则与上文相配而下言独有一陈汤耳自不妨枭善鬬故云枭俊犹云枭将也枭坚亮翻】假使异世不及陛下尚望国家追録其功封表其墓以劝后进也汤幸得身当圣世功曽未乆【曽才登翻】反聴邪臣鞭逐斥逺【逺于愿翻】使亡逃分窜死无处所【师古曰分谓散离也舜典曰分北三苗】逺览之士莫不计度以为汤功累世不可及而汤过人情所有【师古曰言汤所犯之罪过人情共有不能免者非特诡异深可诛责也度徒洛翻】汤尚如此虽复破絶筋骨暴露形骸犹复制于唇舌为嫉妒之臣所系虏耳【言汤功如此之伟犹不免于罪徙继今者虽复捐身为国终制于吏议防于系虏之罪也复扶又翻】此臣所以为国家尤戚戚也【为于伪翻】书奏天子还汤卒于长安【卒子恤翻】
