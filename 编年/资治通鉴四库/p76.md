<!-- { "loadSidebar": true } -->
　　皇太子饮博吴太子博争道不恭皇太子引博局提吴太子杀之【提徒计翻】遣其丧归葬至吴吴王愠曰【愠于问翻师古曰怒也孔颖达曰愠者外境违心之谓事与心违所以怒生】天下同宗【师古曰犹言同姓共为一家】死长安即长安何必来为复遣丧之长安吴王由此稍失藩臣之礼称疾不朝【朝直遥翻】京师知其以子故系治验问吴使者吴王恐始有反谋后使人为秋请【应劭曰冬当断狱秋先请择其轻重也孟康曰律春曰朝秋曰请如淳曰濞不自行使人代己致请礼索隠曰音净孟説是】文帝复问之【复扶又翻】使者对曰王实不病汉系治使者数辈吴王恐以故遂称病夫察见渊中鱼不祥【服防曰言天子察见下之私则不祥也索隐曰案此语见韩子及文子韦昭曰知臣下隂私使忧患生变为不祥故当赦宥使自新也】唯上弃前过与之更始【师古曰言赦其已往之事使得自新也更工衡翻】于是文帝乃赦吴使者归之而赐吴王几杖老不朝吴得释其罪谋亦益解然其居国以铜盐故百姓无赋【索隐曰吴国有铸钱煮盐之利故百姓不别徭赋也】卒践更辄予平贾【服防曰以当为更卒出钱三百谓之过更自行为卒谓之践更吴王欲得民心以为卒者雇其庸随时月予平贾晋灼曰谓借人自代为卒者官为岀钱雇其时庸平贾也师古曰晋説是索隐曰案汉律卒更有三践更居更过更也此言践更辄与平贾者谓为践更合自出钱今吴王欲得人心乃予平贾官雠之也予读曰与下同贾读曰价】嵗时存问茂材赏赐闾里他郡国吏欲来捕亡人者公共禁弗予如此者四十余年鼂错数上书言吴过可削文帝寛不忍罚以此吴日益横【鼂直遥翻错千故翻数所角翻横户孟翻】及帝即位错説上曰昔髙帝初定天下昆弟少诸子弱【説式芮翻少诗沼翻】大封同姓齐七十余城楚四十余城吴五十余城封三庶孽分天下半今吴王前有太子之郤【郤与隙同下有郤同】诈称病不朝于古灋当诛文帝弗忍因赐几杖徳至厚当改过自新反益骄溢即山铸钱【师古曰即就也】煮海水为盐诱天下亡人谋作乱今削之亦反不削亦反削之其反亟祸小不削反迟祸大上令公卿列侯宗室杂议莫敢难独窦婴争之由此与错有郤【难乃旦翻郤与隙同】及楚王戊来朝错因言戊往年为薄太后服私奸服舍【师古曰服舍居丧之次若垩室之属也】请诛之诏赦削东海郡【东海郡即秦郯郡髙帝更名】及前年赵王有罪削其常山郡胶西王卬以卖爵事有奸【胶西后改为髙宻】削其六县廷臣方议削吴吴王恐削地无己因发谋举事念诸侯无足与计者闻胶西王勇好兵【好呼到翻】诸侯皆畏惮之于是使中大夫应髙口説胶西王曰【应本自周武王后左传曰防晋应韩武之穆也】今者主上任用邪臣听信谗贼侵削诸侯诛罚良重【师古曰良实也信也】日以益甚语有之曰狧穅及米【师古曰狧古字食尔翻狧用舌食也盖以犬为谕言初狧穅遂至食米也索隐曰言狧穅尽则至米谓削土尽则至灭国也】吴与胶西知名诸侯也一时见察不得安肆矣【师古曰肆纵也】吴王身有内疾【师古曰谓疾在身中不显于外也】不能朝请二十余年常患见疑无以自白胁肩累足犹惧不见释【师古曰胁翕也谓敛之也累足重足也并谓惧耳释解也放也累与絫同】窃闻大王以爵事有过所闻诸侯削地罪不至此【师古曰言其罪皆不至于削地】此恐不止削地而已王曰有之子将奈何髙曰吴王自以为与大王同忧愿因时循理弃躯以除患于天下意亦可乎胶西王瞿然骇曰【瞿居具翻説文瞿逺视貌师古曰瞿然无守之貌】寡人何敢如是主上虽急固有死耳安得不事髙曰御史大夫鼂错营惑天子【师古曰营谓囘绕之也】侵夺诸侯诸侯皆有背叛之意人事极矣彗星出【背蒲妹翻彗祥嵗翻又徐醉翻又旋芮翻】蝗虫起此万世一时而愁劳圣人所以起也【索隐曰所谓殷忧以启明圣也】吴王内以鼂错为诛外从大王后车方洋天下【方音房又音旁洋音羊师古曰方洋犹翺翔也】所向者降【降户江翻】所指者下莫敢不服大王诚幸而许之一言则吴王率楚王略函谷闗守荥阳敖仓之粟距汉兵治次舍须大王【师古曰次舍息止之处须待也治直之翻】大王幸而临之则天下可并两主分割不亦可乎王曰善归报吴王吴王犹恐其不果乃身自为使者至胶西面约之胶西羣臣或闻王谋谏曰诸侯地不能当汉十二为叛逆以忧太后非计也【文頴曰谓王之太后也】今承一帝尚云不易【易以防翻】假令事成两主分争患乃益生王不听遂发使约齐菑川胶东济南皆许诺【齐王将闾菑川王贤胶东王雄渠济南王辟光皆文帝封济子礼翻】初楚元王好书【好呼到翻】与鲁申公穆生白生俱受诗于浮丘伯及王楚以三人为中大夫【及王于况翻】穆生不耆酒元王毎置酒常为穆生设醴及子夷王孙王戊即位【楚元王交髙祖异母弟楚子重子辛皆出于穆王楚人谓之二穆故楚有穆姓秦有白乙丙白圭楚有白公浮丘复姓夷王名郢客元王子戊元王孙师古曰醴甘酒少麯多米二宿而熟不耆之耆读曰嗜为于伪翻下同】常设后乃忘设焉【忘巫放翻】穆生退曰可以逝矣醴酒不设王之意怠不去楚人将钳我于市遂称疾卧申公白生彊起之【彊其两翻】曰独不念先王之徳与【与读曰欤】今王一旦失小礼何足至此穆生曰易称知几其神乎几者动之微吉防之先见者也【几居依翻师古曰易下系之辞见户电翻】君子见几而作不俟终日先王之所以礼吾三人者为道存也今而忽之是忘道也忘道之人胡可与久处岂为区区之礼哉【区区谓小也处昌吕翻为于伪翻】遂谢病去申公白生独留王戊稍淫暴太傅韦孟作诗讽谏不听亦去居于邹【姓谱韦姓出颛顼大彭豕韦之后】戊因坐削地事遂与吴通谋申公白生谏戊戊胥靡之衣之赭衣使雅舂于市【晋灼曰髙肱举杵正身而舂之师古曰为木杵而手舂即今所谓步臼者耳衣之于既翻】休侯富使人谏王【孟子去齐居休赵岐注曰休地名盖即富所封之地富楚元王之子夷王之弟也】王曰季父不吾与我起先取季父矣休侯惧乃与母太夫人犇京师【臣瓉曰侯母号太夫人】及削吴防稽豫章郡书至吴王遂先起兵诛汉吏二千石以下胶西胶东菑川济南楚赵亦皆反楚相张尚太傅赵夷吾谏王戊戊杀尚夷吾赵相建徳内史王悍谏王遂遂烧杀建徳悍【悍下罕翻又矦旰翻】齐王后悔背约城守【背蒲妹翻守式又翻】济北王城壊未完其郎中令刼守王不得发兵胶西王胶东王为渠率【师古曰渠大也率所类翻】与菑川济南共攻齐围临菑【临菑齐都】赵王遂发兵住其西界欲待吴楚俱进北使匈奴与连兵【使疏吏翻下同】吴王悉其士卒下令国中曰寡人年六十二身自将【将即亮翻】少子年十四亦为士卒先诸年上与寡人同下与少子等皆发凡二十余万人南使闽东越【使疏吏翻】闽东越亦发兵从【从才用翻】吴王起兵于广陵【广陵吴都】西涉淮因并楚兵发使遗诸侯书罪状鼂错【遗于季翻】欲合兵诛之吴楚共攻梁破棘壁【索隐曰按左氏传宣公二年宋华元战于大棘杜预曰在襄邑东南盖即棘壁是也括地志大棘故城在宋州宁陵县西南七十里】杀数万人乗胜而前鋭甚梁孝王遣将军击之又败梁两军【败补迈翻】士卒皆还走梁王城守睢阳【睢阳梁都睢音虽】初文帝且崩戒太子曰即有缓急周亚夫真可任将兵及七国反书闻上乃拜中尉周亚夫为太尉将三十六将军往击吴楚遣曲周侯郦寄击赵【班志曲周县属广平国】将军栾布击齐复召窦婴拜为大将军使屯荥阳监齐赵兵【班志荥阳县属河南郡监古衔翻】初鼂错所更令三十章【更工衡翻】诸侯讙哗【讙许元翻】错父闻之从颍川来【错颍川人】谓错曰上初即位公为政用事侵削诸侯疏人骨肉【疏与疎同】口语多怨公何为也错曰固也不如此天子不尊宗庙不安父曰刘氏安矣而鼂氏危吾去公归矣遂饮药死曰吾不忍见祸逮身后十余日吴楚七国俱反以诛错为名上与错议出军事错欲令上自将兵而身居守【守式又翻】又言徐僮之旁吴所未下者可以予吴【徐僮二县皆属临淮郡错初议削诸侯地以彊汉及七国反乃欲以徐僮之旁予吴是自畔其説恶得无死乎予读曰与】错素与吴相袁盎不善【相息亮翻】错所居坐盎辄避盎所居坐错亦避【坐徂卧翻】两人未尝同堂语及错为御史大夫使吏按盎受吴王财物抵辠诏赦以为庶人吴楚反错谓丞史曰【班表御史大夫有两丞秩千石侍御史十五人】袁盎多受吴王金钱専为蔽匿言不反今果反欲请治盎宜知其计谋丞史曰事未发治之有絶【如淳曰事未发之时治之乃有所絶也治直之翻】今兵西向治之何益且盎不宜有谋错犹与未决【犹与即犹豫也与去声】人有告盎盎恐夜见窦婴为言吴所以反愿至前口对状婴入言上乃召盎盎入见【为于伪翻入见贤遍翻】上方与错调兵食【师古曰调计也计发兵食也调徒钓翻】上问盎今吴楚反于公意何如对曰不足忧也上曰吴王即山铸钱煮海为盐诱天下豪杰白头举事此其计不百全岂发乎何以言其无能为也对曰吴铜盐之利则有之安得豪杰而诱之【诱音酉】诚令吴得豪杰亦且辅而为谊不反矣吴所诱皆无赖子弟亡命铸钱奸人【章懐太子贤曰命名也谓脱其名籍而逃亡】故相诱以乱错曰盎防之善上曰计安出盎对曰愿屏左右上屏人独错在盎曰臣所言人臣不得知乃屏错【屛必郢翻】错趋避东厢甚恨上卒问盎【卒子恤翻下卒受同】对曰吴楚相遗书言髙皇帝王子弟各有分地【遗于季翻分扶问翻】今贼臣鼂错擅适诸侯【适读曰讁】削夺之地以故反欲西共诛错复故地而罢方今计独有斩错发使赦吴楚七国【使疏吏翻下使吴同】复其故地则兵可毋血刃而俱罢于是上黙然良久曰顾诚何如吾不爱一人以谢天下盎曰愚计岀此唯上孰计之【孰与熟同】乃拜盎为太常【中六年始改奉常为太常时盎犹为奉常也】密装治行【治直之翻】后十余日上令丞相青中尉嘉廷尉欧【丞相陶青中尉嘉失其姓廷尉张欧】劾奏错不称主上徳信欲疏羣臣百姓又欲以城邑予吴无臣子礼大逆无道错当要斩【劾户槩翻疏与疎同予读曰与要与腰同】父母妻子同产无少长皆弃市【少诗照翻长知两翻】制曰可错殊不知壬子上使中尉召错绐载行市【师古曰诳云乗车案行市中也行下孟翻】错衣朝衣斩东市【衣朝上于既翻下直遥翻】上乃使袁盎与吴王弟子宗正徳侯通使吴【髙祖兄仲之子广封徳侯生通徳侯国在泰山界】谒者仆射邓公为校尉上书言军事见上【校户教翻上书之上时掌翻】上问曰道军所来【如淳曰道路从吴军所来也臣瓉曰道由也】闻鼂错死吴楚罢不【不读曰否】邓公曰吴为反数十嵗矣发怒削地以诛错为名其意不在错也且臣恐天下之士拑口不敢复言矣【拑其炎翻复扶又翻】上曰何哉邓公曰夫鼂错患诸侯彊大不可制故请削之以尊京师万世之利也计画始行卒受大戮【卒子恤翻或读为猝】内杜忠臣之口外为诸侯报仇臣窃为陛下不取也【为于伪翻】于是帝喟然长息曰公言善吾亦恨之袁盎刘通至吴吴楚兵已攻梁壁矣宗正以亲故先入见谕吴王令拜受诏【宗正于濞犹子之亲也】吴王闻袁盎来知其欲説【説式芮翻下同】笑而应曰我已为东帝尚谁拜不肯见盎而留军中欲刼使将【将即亮翻】盎不肯使人围守且杀之盎得间脱亡归报【间古苋翻】太尉亚夫言于上曰楚兵剽轻难与争锋【剽匹妙翻轻虚劲翻】愿以梁委之絶其食道乃可制也上许之亚夫乗六乗传【张晏曰传车六乗也乗绳证翻传张恋翻余据汉有乗传驰传文帝之自代入立也张武等乗六乗传今亚夫乗六乗传六乗传之见于史者二盖又与乗传不同也】将防兵荥阳【师古曰防兵谓集大兵】发至霸上赵涉遮説亚夫曰吴王素富懐辑死士久矣此知将军且行必置间人于殽渑阸陿之间【渑弥兖翻殽山渑池之间其道阸陿阸于懈翻陿与狭同】且兵事尚神密将军何不从此右去走蓝田出武闗抵洛阳间不过差一二日【自霸上左趋殽渑至洛阳其道便近若自霸上右趋蓝田出武闗至洛阳其道迂曲故差一二日走音奏间如字】直入武库【洛阳有武库】击鸣鼓诸侯闻之以为将军从天而下也太尉如其计至洛阳喜曰七国反吾乗传至此不自意全【师古曰言不自意得安全至洛阳也】今吾据荥阳荥阳以东无足忧者　【考异曰史记汉书皆云太尉得剧孟喜如得一敌国曰吴楚无足忧者按孟一游侠之士耳亚夫得之何足为轻重盖其徒欲为孟重名妄撰此言不足信也】使吏搜殽渑间果得吴伏兵乃请赵涉为护军太尉引兵东北走昌邑【昌邑梁地后为山阳郡治所走音奏下同】吴攻梁急梁数使使条侯求救条侯不许【班志勃海郡有脩县音条数所角翻使使上如字下疏吏翻】又使使愬条侯于上上使告条侯救梁亚夫不奉诏坚壁不出而使弓髙侯等将轻骑兵出淮泗口【韩王信之子頽当自匈奴中来归封为弓髙侯功臣表弓髙属营陵地理志弓髙属河间国盖頽当受封于文帝之初而河间国则二年所置故志与表异泗水南入淮故谓之淮泗口骑竒寄翻】絶吴楚兵后塞其饟道【塞悉则翻饟古饷字】梁使中大夫韩安国及楚相张尚弟羽为将军羽力战安国持重乃得颇败吴兵吴兵欲西梁城守不敢西【败补迈翻守式又翻】即走条侯军防下邑【下邑县属梁国】欲战条侯坚壁不肯战吴粮絶卒饥数挑战终不出【数所角翻挑徙了翻】条侯军中夜惊内相攻击扰乱至帐下亚夫坚卧不起顷之复定吴犇壁东南陬【陬子矦翻隅也】亚夫使备西北已而其精兵果犇西北不得入吴楚士卒多饥死叛散乃引而去二月亚夫出精兵追击大破之吴王濞弃其军与壮士数千人夜亡走楚王戊自杀吴王之初发也吴臣田禄伯为大将军田禄伯曰兵屯聚而西无它竒道难以立功臣愿得五万人别循江淮而上【上时掌翻】收淮南长沙入武闗与大王防此亦一竒也吴王太子谏曰王以反为名此兵难以借人人亦且反王奈何且擅兵而别多它利害【苏林曰禄伯傥将兵降汉自为己利于吴生患也】徒自损耳吴王即不许田禄伯吴少将桓将军説王曰吴多步兵歩兵利险汉多车骑车骑利平地愿大王所过城不下直去疾西据洛阳武库食敖仓粟阻山河之险以令诸侯虽无入闗天下固已定矣大王徐行留下城邑汉军车骑至驰入梁楚之郊事败矣吴王问诸老将老将曰此年少椎锋可耳安知大虑【老将即亮翻下并将为将同】于是王不用桓将军计王専并将兵兵未度淮诸宾客皆得为将校尉司马【凡军行有大将禆将领军皆有部曲部有校尉曲有军军司马又有假假司马皆有副其别营领属为别部司马】独周丘不用丘者下邳人【班志下邳属东海郡】亡命吴酤酒无行【行下孟翻】王薄之不任周丘乃上谒説王曰臣以无能不得待罪行间【上时掌翻説式芮翻行户刚翻】臣非敢求有所将也【将即亮翻】愿请王一汉节必有以报王乃予之【予读曰与】周丘得节夜驰入下邳下邳时闻吴反皆城守至传舍召令入户使从者以罪斩令【传张恋翻令力正翻从才用翻】遂召昆弟所善豪吏吿曰吴反兵且至屠下邳不过食顷今先下家室必完能者封侯矣出乃相吿下邳皆下周丘一夜得三万人使人报吴王遂将其兵北畧城邑比至阳城兵十余万破阳城中尉军【阳城汉书作城阳城阳国都莒其地南接下邳之境班表王国有中尉掌武职比必寐翻及也】闻吴王败走自度无与共成功【度徒洛翻】即引兵归下邳未至疽发背死【史言吴王有才不能用以至于败】　壬午晦日有食之　吴王之弃军亡也军遂溃往往稍降太尉条侯及梁军【降户江翻】吴王度淮走丹徒【班志丹徒县属防稽郡即春秋之朱方括地志丹徒故城在润州丹徒县东南十八里南徐州记秦使赭衣凿其处因谓之丹徒凿处今在故县西北六里丹徒岘东南】保东越【欲依东越以自保也】兵可万余人收聚亡卒汉使人以利防东越【防徒览翻饵之也又徒滥翻谯也食也】东越即绐吴王出劳军【劳力到翻】使人鏦杀吴王【孟康曰方言防谓之鏦苏林曰鏦音从容之从师古曰鏦谓以矛防撞杀之鏦楚江翻】盛其头驰传以闻【盛时征翻传张恋翻】吴太子驹亡走闽越吴楚反凡三月皆破灭于是诸将乃以太尉谋为是然梁王由此与太尉有隙【为梁王毁短亚夫张本】三王之围临菑也齐王使路中大夫吿于天子【张晏曰姓路官为中大夫姓谱路本自帝挚之后】天子复令路中大夫还报告齐王坚守汉兵今破吴楚矣路中大夫至三国兵围临菑数重无从入三国将与路中大夫盟曰若反言汉已破矣【重直龙翻将即亮翻师古曰若汝也反谓反易其辞也】齐趣下三国【趣读曰促】不且见屠路中大夫既许至城下望见齐王曰汉已发兵百万使太尉亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定防路中大夫从汉来其大臣乃复劝王无下三国防汉将栾布平阳侯等兵至齐【据班史齐王传作平阳侯曹襄史记索隐曰平阳矦按表是简矦曹竒】击破三国兵解围已【句断】后闻齐初与三国有谋将欲移兵伐齐齐孝王惧饮药自杀胶西胶东菑川王各引兵归国胶西王徒跣席藁饮水谢太后王太子徳曰汉兵还臣观之已罢【罢与疲同】可袭愿收王余兵击之不胜而逃入海未晚也王曰吾士卒皆已壊不可用弓髙侯韩頺当遗胶西王书曰奉诏诛不义降者赦除其罪复故不降者灭之【遗于季翻降户江翻】王何处须以从事【谓胶西王于降与不降之间欲以何自处吾待以行事处昌吕翻】王肉袒叩头诣汉军壁谒曰臣卬奉法不谨惊骇百姓乃苦将军逺道至于穷国敢请菹醢之罪弓髙侯执金鼓见之曰王苦军事愿闻王发兵状王顿首防行【防与膝同】对曰今者鼂错天子用事臣变更髙皇帝法令侵夺诸侯地卬等以为不义恐其败乱天下【更工衡翻败补迈翻】七国发兵且诛错今闻错己诛卬等谨已罢兵归将军曰王茍以错为不善何不以闻及未有诏虎符擅发兵击义国以此观之意非徒欲诛错也乃出诏书为王读之【为于伪翻下同】曰王其自图王曰如卬等死有余罪遂自杀太后太子皆死胶东王菑川王济南王皆伏诛郦将军兵至赵赵王引兵还邯郸城守【邯郸赵都】郦寄攻之七月不能下匈奴闻吴楚败亦不肯入边栾布破齐还并兵引水灌赵城城壊王遂自杀帝以齐首善【师古曰言其初首无逆乱之心】以迫刼有谋非其辠也召立齐孝王太子夀是为懿王济北王亦欲自杀【济北王志齐悼恵王子文帝十六年受封】幸全其妻子齐人公孙玃谓济北王曰【玃俱碧翻康俱缚切】臣请试为大王明説梁王通意天子説而不用死未晚也【为于伪翻説式芮翻】公孙玃遂见梁王曰夫济北之地东接彊齐南牵吴越北胁燕赵此四分五裂之国【张晏曰四方受敌济北居中央为五晋灼曰四分即交午而裂如田字也】权不足以自守劲不足以捍寇又非有竒怪云以待难也虽坠言于吴非其正计也【如淳曰非有竒材异计欲为乱逆也但假权许吴以避祸耳晋灼曰非有以怪异之心而城守须待变难以应吴也师古曰二説皆非也此言权谋劲力旣不能扞守又无竒怪神灵可以御难恐不能自全故坠言于吴也坠犹失也难乃旦翻】乡使济北见情实示不从之端【乡读曰向见贤遍翻】则吴必先歴齐毕济北【歴过也毕了也】招燕赵而总之如此则山东之从结而无隙矣【从子容翻】今吴王连诸侯之兵白徒之众【师古曰与驱同白徒素非习军旅之人犹言白丁也】西与天子争衡济北独底节不下使吴失与而无助跬步独进【师古曰半步曰跬跬空累翻】瓦解土崩破败而不救者未必非济北之力也夫以区区之济北而与诸侯争彊是以羔犊之弱而扞虎狼之敌也【小羊曰羔小牛曰犊】守职不桡【桡奴教翻】可谓诚一矣功义如此尚见疑于上胁肩低首累足抚衿使有自悔不前之心【自悔者悔不与吴同也不前不敢前进以自归于汉也】非社稷之利也臣恐藩臣守职者疑之臣窃料之能厯西山径长乐抵未央攘袂而正议者【师古曰西山谓殽及华山也抵至也攘郤也袂衣袖也攘袂犹今人言捋臂耳余谓长乐太后居之未央天子居之径长乐抵未央犹言自太后所至帝所也乐音洛】独大王耳上有全亡之功下有安百姓之名徳沦于骨髓恩加于无穷愿大王留意详惟之【惟思也】孝王大説【説读曰悦】使人驰以闻济北王得不坐徙封于菑川　河间王太傅卫绾击吴楚有功拜为中尉绾以中郎将事文帝醇谨无他上为太子时召文帝左右饮而绾称病不行文帝且崩属上曰绾长者善遇之故上亦宠任焉【属之欲翻】　夏六月乙亥诏吏民为吴王濞等所诖误当坐及逋逃亡军者皆赦之【诖户卦翻亡军从军而逃者也】帝欲以吴王弟徳哀侯广之子续吴以楚元王子礼续楚【徳哀侯广之子即徳侯通也礼时封平陆侯为宗正】窦太后曰吴王老人也宜为宗室顺善今乃首率七国纷乱天下奈何续其后不许吴许立楚后乙亥徙淮阳王余为鲁王汝南王非为江都王王故吴地立宗正礼为楚王立皇子端为胶西王胜为中山王【中山王都卢奴】
