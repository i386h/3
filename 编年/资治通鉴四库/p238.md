<!-- { "loadSidebar": true } -->
　　二年春正月邓隲至汉阳诸郡兵未至钟数千人击败隲军于冀西【冀县之西也败补迈翻】杀千余人梁慬还至炖煌【自西域还也炖徒门翻】逆诏慬留为诸军援【逆迎也】慬至张掖【张掖郡在雒阳西四千二百里应劭曰张掖者言为国张臂掖也】破诸羌万余人其能脱者十二三进至姑臧羌大豪三百余人诣慬降并慰譬遣还故地　御史中丞樊凖以郡国连年水旱民多饥困上疏请令大官尚方考功上林池籞诸官实减无事之物【贤曰前书百官表少府掌山海池泽之税属官有太官考工尚方上林中十池监太官掌御膳饮食考工主作器械尚方主作刀劒实减谓实覆其数减之也功当作工籞偶许翻】五府调省中都官吏京师作者【贤曰五府谓太太尉司徒司空大将军也调徴也省减也中都官吏在京师之官吏也作谓营作者也余按是时不拜大将军独邓隲为车骑将军耳调徒吊翻】又被灾之郡百姓凋残恐非赈给所能胜赡【被皮义翻胜音升】虽有其名终无其实可依征和元年故事【贤曰武帝征和元年诏曰当今务在禁苛止擅赋力本农桑母乏武备而已予据此乃征和四年诏也征和元年当有遣使慰安故事】遣使持节慰安尤困乏者徙置荆扬孰郡【孰古熟字通】今虽有西屯之役冝先东州之急【西屯谓讨羌之师东州谓雒阳以东冀兖诸州被水旱也先悉荐翻】太后从之悉以公田赋与贫民【赋布也】即擢凖与议郎吕仓并守光禄大夫二月乙丑遣凖使冀州仓使兖州禀贷流民咸得苏息【禀给也贷施也死而更生曰苏气絶而复续曰息】　夏旱五月丙寅皇太后幸雒阳寺【贤曰寺官舍也风俗通曰寺嗣也理事之吏嗣续于其中】及若卢狱【前汉有若卢狱属少府汉旧仪曰主鞫将相大臣东都初省和帝永元九年复置】録囚徒雒阳有囚实不杀人而被考自诬羸困舆见【舆箯舆也狱囚被掠委困者以箯舆处之师古曰编竹木以为舆形如今之食舆见贤遍翻箯音编】畏吏不敢言将去举头若欲自诉太后察视觉之即呼还问状具得枉实【得其见枉之实也】即时收雒阳令下狱抵罪【下遐稼翻】行未还宫澍雨大降【防音注又殊遇翻时雨也】　六月京师及郡国四十大水大风雨雹【东观记曰雹大如芋魁鸡子风防树发屋雨于具翻】　秋七月太白入北斗【晋书天文志北斗七星在太微北七政之枢机隂阳之元本也故运乎中央而临制四方所以建四时而均五行也天文志曰太白入斗中为贵相凶】　闰月广川王常保薨无子国除　癸未蜀郡徼外举土内属【东观记曰徼外薄申等八种举众降徼吉吊翻】　冬邓隲使任尚及从事中郎河内司马钧率诸郡兵与滇零等数万人战于平襄【平襄县属汉阳郡贤曰故襄戎邑零音怜】尚军大败死者八千余人众遂大盛朝廷不能制湟中诸县粟石万钱百姓死亡不可胜数而转运难剧【剧甚也胜音升】故左校令河南厐参【将作大匠属官而左右校令各一人秩六百石左校令掌左工徒右校令掌右工徒校户教翻厐皮江翻】先坐法输作若卢使其子俊上书曰方今西州流民扰动而徴发不絶水潦不休地力不复【贤曰言其耗损不复于旧】重之以大军【重直用翻】疲之以逺戍农功消于转运资财竭于徴发田畴不得垦辟禾稼不得收入手困穷【贤曰两手相言无计也】无望来秋百姓力屈不复堪命【复扶又翻】臣愚以为万里运粮逺就戎不若总兵飬众以待其疲车骑将军隲宜且振旅【曰三年而治兵入而振旅书曰班师振旅振整也整众而还也】留征西校尉任尚使督凉州士民转居三辅【参建弃凉州之议发于此书】休徭役以助其时止烦赋以益其财令男得耕种女得织絍【贤曰絍音如深翻杜预注左云织絍织缯布也字释云絍机缕也又如沁翻】然后畜精鋭乘懈沮出其不意攻其不备则邉民之仇报犇北之耻雪矣【懈古隘翻沮在吕翻】书奏防樊凖上疏荐参太后即擢参于徒中召拜谒者使西督三辅诸军屯十一月辛酉诏邓隲还师留任尚屯汉阳为诸军节度遣使迎拜隲为大将军既至使大鸿胪亲迎中常侍郊劳【胪陵如翻劳力到翻】王主以下候望于道宠灵显赫光震都鄙【王主诸王及诸公主也邓隲西征无功而还当引罪求自贬以天下据埶持权冐受荣宠于心安乎君子是以知其不终也】　滇零自称天子于北地招集武都参狼【居武都者为参狼种参所簮翻】上郡西河诸杂种羌断陇道冦钞三辅【断丁管翻钞楚交翻】南入益州杀汉中太守董炳梁慬受诏当屯金城闻羌冦三辅即引兵赴击转战武功羙阳间【武功羙阳二县属扶风】连破走之稍退散　十二月广汉塞外参狼降【此与武都参狼同种而分居广汉塞外者也】　是嵗郡国十二地震三年春正月庚子皇帝加元服赦天下　遣骑都尉任仁督诸郡屯兵救三辅仁战数不利【数所角翻】当煎勒姐攻没破县【破羌县属金城县】钟攻没临洮县执陇西南部都尉【临洮县陇西南部都尉治所洮土刀翻】　三月京师大饥民相食壬辰公卿诣阙谢诏务思变复以助不逮【变改也改过以复于善也】壬寅司徒鲁恭罢恭再在公位【和帝永元十二年恭代吕葢为司徒永初元年复代梁鲔为司徒】选辟髙第至列卿郡守者数十人【此谓恭府掾属之髙第也守手又翻】而门下耆生【耆老也】或不防荐举至有怨望者恭闻之曰学之不讲是吾忧也【论语孔子之言】诸生不有乡举者乎【贤曰言人患学之不习耳若能究习自有乡里之举岂要待三公之辟乎】终无所言亦不借之议论学者受业必穷核问难【难乃旦翻】道成然后谢遣之学者曰鲁公谢与议论不可虚得　夏四月丙寅以大鸿胪九江夏勤为司徒　三公以国用未足奏令吏民入钱谷得为关内矦虎贲羽林郎五官大夫官府吏缇骑营士各有差【五官亦郎也大夫光禄太中中散谏议大夫也官府吏给事诸官府者贤曰续汉志曰执金吾缇骑二百人缇赤黄色营士谓五校营士也缇丁礼翻又丁奚翻】　甲申清河愍王虎威薨无子五月丙申封乐安王宠子延平为清河王奉孝王后　六月渔阳乌桓与右北平胡千余冦代郡上谷　汉人韩琮随匃奴南单于入朝【汉人与匈奴错居韩琮因事南单于琮徂宗翻】既还説南单于云【説式芮翻】关东水人民饥饿死尽可击也单于信其言遂反　秋七月海贼张伯路等冦濵海九郡杀二千石令长【长知两翻】遣侍御史巴郡厐雄督州郡兵击之伯路等乞降寻复屯聚【复扶又翻】九月鴈门乌桓率众王无何允与鲜卑大人邱伦等及南匈奴骨都合七千骑冦五原与大守战于髙渠谷【贤曰东观记战九原髙梁谷渠梁相类必有误】汉兵大败　南单于围中郎将耿种于羙稷【使匈奴中郎将也种音冲】冬十一月以大司农陈国何熈行车骑将军事中郎将厐雄为副将五营及邉郡兵二万余人又诏辽东太守耿防率鲜卑及诸郡共击之以梁慬行度辽将军事雄防击南匈奴薁鞬日逐王破之【薁于六翻鞬居言翻】　十二月辛酉郡国九地震　乙亥有星孛于天苑【晋书天文志天苑十六星在毕南天子之苑圃飬兽之所也孛蒲内翻】是嵗京师及郡国四十一雨水幷凉二州大饥人相食　太后以隂阳不和军旅数兴【数所角翻】诏嵗终飨遣卫士勿设戯作乐【西都之制嵗尽卫卒交代上临飨罢遣之续汉志曰飨遣故卫士仪百官防位定谒者持节引故卫士入自端门卫司马执幡钲防行行定侍御史持节慰劳以诏恩问所疾苦受其章奏所欲言毕飨赐作乐观以角扺乐阕罢遣劝以农桑】减逐疫侲子之半【贤曰侲子逐疫之人也音振薛综注西京赋云侲之言善也善童防子也续汉书曰大傩选中黄门子弟年十嵗以上十二以下百二十人为侲子皆赤帻皂制执大鞉】
