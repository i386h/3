<!-- { "loadSidebar": true } -->
　　元年冬十月戊寅大赦　春二世东行郡县李斯从到碣石并海南至会稽而尽刻始皇所立刻石旁着大臣从者名【行下孟翻从才用翻并步浪翻着如字史记正义音丁略翻】以章先帝成功盛德而还夏四月二世至咸阳谓赵髙曰夫人生居世间也譬犹骋六骥过决隙也【康曰上音缺下丘逆翻余谓决如字决裂也裂开之隙其间不能以寸喻狭小也】吾旣已临天下矣欲悉耳目之所好穷心志之所乐【好呼到翻乐音洛】以终吾年寿可乎髙曰此贤主之所能行而昏乱主之所禁也虽然有所未可臣请言之夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变臣战战栗栗惟恐不终陛下安得为此乐乎二世曰为之奈何赵髙曰陛下严法而刻刑令有罪者相坐诛灭大臣及宗室然后收举遗民贫者富之贱者贵之尽除先帝之故臣更置陛下之所亲信者此则隂德归陛下害除而奸谋塞羣臣莫不被润泽防厚德陛下则髙枕肆志宠乐矣【更工衡翻塞悉则翻枕之鸩翻】计莫出于此二世然之乃更为法律务益刻深大臣诸公子有罪辄下髙鞠治之于是公子十二人僇死咸阳市十公主矺死于杜【索隠曰矺贮格翻史记正义音宅与磔同谓磔裂支体而杀之温公类篇音竹格翻磓也杜故周之杜伯国班志杜县属京兆宣帝改曰杜陵】财物入于县官【汉谓天子为县官此县官犹言公家也】相连逮者不可胜数【言事相连及皆逮之贡父曰其人存直追取之曰逮其人亡则讨而捕之逮易辞捕加力也】公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣【言不敢挟亲亲之恩废为臣之节何得以此罪加之】愿闻罪而死使者曰臣不得与谋【与读曰预】奉书从事将闾乃仰天大呼天者三曰吾无罪昆弟三人皆流涕拔剑自杀宗室振恐公子髙欲犇恐收族乃上书曰先帝无恙时臣入则赐食出则乗舆御府之衣臣得赐之中廐之宝马臣得赐之臣当从死而不能为人子不孝为人臣不忠不孝不忠者无名以立于世臣请从死愿葬骊山之足惟上幸哀怜之书上二世大説【説读曰悦】召赵髙而示之曰此可谓急乎赵髙曰人臣当忧死不暇何变之得谋二世可其书赐钱十万以葬复作阿房宫尽征材士五万人为屯卫咸阳令教射狗马禽兽当食者多【食读曰飤又音祥吏翻】度不足下调郡县【史记正义曰下遐嫁翻调徒钓翻谓下郡县而调发之也余谓下读如字亦通】转输菽粟刍槀皆令自赍粮食咸阳三百里内不得食其谷　秋七月阳城人陈胜阳夏人呉广起兵于蕲【史记正义曰即河南阳城县班志属颍川郡阳夏县属淮阳国括地志陈州太康县本汉阳夏县地盘洲洪氏曰阳夏乡去太康县三十里夏音贾班志蕲县属沛郡有大泽乡蕲音渠依翻】是时闾左戍渔阳【鼂错曰秦以谪发戌先发吏有谪及赘壻贾人后以尝有市籍者又后以大父母尝有市籍者后入闾取其左索隠曰闾左谓居闾里之左也秦时复除者居闾左今力役凡在闾左者尽发之也又云几居以富彊为右贫弱为左秦役戍多富者役尽兼取贫弱而发之也班志渔阳县属渔阳郡括地志渔阳故城在檀州密云县南十八里在渔水之阳】九百人屯大泽乡陈胜呉广皆为屯长【师古曰人所聚为屯长帅也】会天大雨道不通度已失期【度徒洛翻】失期法皆斩陈胜呉广因天下之愁怨乃杀将尉【师古曰其官本尉耳时领戍人故为将尉索隠曰尉官也汉旧仪大县三人其尉将屯九百人故云将尉】召令徒属曰公等皆失期当斩假令毋斩而戍死者固什六七且壮士不死则已死则举大名耳王侯将相宁有种乎【种章勇翻】众皆从之乃诈称公子扶苏项燕【以百姓贤扶苏而楚人怜项燕也】为坛而盟称大楚陈胜自立为将军呉广为都尉攻大泽乡拔之收而攻蕲蕲下【收大泽乡之兵以攻蕲也】乃令符离人葛婴将兵徇蕲以东攻铚酂苦柘谯皆下之【班志符离铚酂谯属沛郡姓谱葛国旣灭其后以国为氏柘苦二县属淮阳国宋白曰柘县古襄氏之邑春秋时陈之株野汉为柘县以邑有柘沟而名唐为宋州柘城县亳州真源县古苦县地徇辞峻翻略地也铚竹乙翻酂本作防才多翻师古曰此县本借酂字为之音嵯王莽改县为赞治则此县亦冇赞音苦音怙】行收兵比至陈【比必寐翻】车六七百乗骑千余卒数万人攻陈陈守尉皆不在独守丞与战谯门中不胜守丞死陈胜乃入据陈【班志陈县属淮阳国史记正义曰今陈州城本楚襄王所筑陈国城也师古曰守丞谓郡丞之居守者一曰郡守之丞故曰守丞原父曰秦不以陈为郡何庸有守守谓非正官权守者耳余按秦分天下为郡县郡置守尉监县置令丞尉原父以此守为权守之守良是迁固二史作守令皆不在此作守尉皆不在葢二史令下缺尉字而通鉴尉上缺令字也师古曰谯门谓门上为髙楼以候望者耳楼一名谯故谓美丽之楼为丽谯亦呼为巢所巢车者亦于兵车之上为楼以望敌者也谯巢声相近耳】初大梁人张耳陈余相与为刎颈交秦灭魏闻二人魏之名士重赏购求之张耳陈余乃变名姓俱之陈为里监门以自食【师古曰监门卒之贱者耳余以卑贱自隠张晏曰监门里正卫也监古衔翻】里吏尝以过笞陈余陈余欲起张耳蹑之使受笞【欲起者不能受辱欲起与吏亢也蹑尼辄翻蹑其足也笞丑之翻】吏去张耳乃引陈余之桑下数之曰【数所具翻又所主翻】始吾与公言何如今见小辱而欲死一吏乎陈余谢之陈涉旣入陈张耳陈余诣门上谒【陈胜字渉】陈涉素闻其贤大喜陈中豪桀父老请立涉为楚王涉以问张耳陈余耳余对曰秦为无道灭人社稷暴虐百姓将军出万死之计为天下除残也今始至陈而王之示天下私愿将军毋王急引兵而西遣人立六国后自为树党为秦益敌敌多则力分与众则兵彊如此则野无交兵【六国皆为与国则兵不交锋于野矣】县无守城【诸县皆畔秦复为六国无复为秦守城者】诛暴秦据咸阳以令诸侯诸侯亾而得立以德服之则帝业成矣今独王陈恐天下懈也陈涉不听遂自立为王号张楚【刘德曰若云张大楚国也张晏曰先是楚已为秦所灭今立楚为张也】当是时诸郡县苦秦法争杀长吏以应涉谒者从东方来以反者闻二世怒下之吏【下遐嫁翻】后使者至上问之对曰羣盗防窃狗偷郡守尉方逐捕今尽得不足忧也上悦陈王以呉叔为假王监诸将以西击荥阳【呉广字叔荥阳县属三川郡】张耳陈余复説陈王请奇兵北畧赵地【复扶又翻】于是陈王以故所善陈人武臣为将军邵骚为护军【姓谱曰武姓宋武公之后余谓自有諡法以武为諡者多矣而必以武姓为宋武公之后何拘也唐志氏族以为武氏出自姬姓周平王少子生而有文在手曰武遂以为氏此由武后而傅防为之説也赵明诚金石录有汉敦煌长史武班碑云昔殷王武丁克伐鬼方官族析分因以为氏邵姓周文王子邵公奭之后或言第十一子聃季载之后】以张耳陈余为左右校尉予卒三千人徇赵【予读曰与】陈王又令汝隂人邓宗徇九江郡【殷王武丁封叔父于河北是为邓侯后因氏焉班志云汝隂县属汝南郡故胡国九江本楚地秦灭楚分置九江郡项羽灭秦以封黥布者汉髙祖更名淮南国后武帝复曰九江郡】当此时楚兵数千人为聚者不可胜数【师古曰聚才喻翻】葛婴至东城【班志东城县属九江郡括地志东城故城在濠州定逺县东南五十里】立襄彊为楚王【姓谱襄鲁庄公子襄仲之后】闻陈王已立因杀襄彊还报陈王诛杀葛婴陈王令周市北徇魏地以上蔡人房君蔡赐为上柱国【索隠曰房邑名也爵之于房号曰房君上柱国楚爵之尊者蔡以国为氏也】陈王闻周文陈之贤人也习兵乃与之将军印使西击秦武臣等从白马渡河【师古曰白马津在今滑州白马县界括地志白马故城在滑州卫南县西南三十四里戴延之西征记曰白马故城即卫之漕邑】至诸县説其豪桀豪桀皆应之乃行收兵得数万人号武臣为武信君下赵十余城余皆城守乃引兵东北击范阳【班志曰范阳县属涿郡应劭曰在范水之阳】范阳蒯彻説武信君曰【蒯彻即蒯过班书避武帝讳改彻为通蒯丘怪翻姓也左传晋有大夫蒯得】足下必将战胜而后略地攻得然后下城臣窃以为过矣诚听臣之计可不攻而降城不战而略地檄而千里定可乎【师古曰檄者以木简为书长尺二寸用征召也有急则加以鸟羽挿之所以示急疾也檄户歴翻】武信君曰何谓也彻曰范阳令徐公畏死而贪欲先天下降【先音悉荐翻】君若以为秦所置吏诛杀如前十城则边地之城皆为金城汤池不可攻也君若赍臣侯印以授范阳令使乗朱轮华毂驱驰燕赵之郊即燕赵城可无战而降矣武信君曰善以车百乗骑二百侯印迎徐公燕赵闻之不战以城下者三十余城陈王旣遣周章以秦政之乱有轻秦之意不复设备【复音扶又翻】博士孔鲋谏曰【鲋魏相子顺之子孔子八世孙即前藏书者也】臣闻兵法不恃敌之不我攻恃吾不可攻今王恃敌而不自恃若跌而不振悔之无及也【跌徒结翻踢而踣也】陈王曰寡人之军先生无累焉【累音良瑞翻】周文行收兵至闗车千乗卒数十万至戏军焉【师古曰戏水名在京兆新丰东今有戏水驿其水本出蓝田北界至此而北流入渭苏林曰戏在新丰东南三十里戏许宜翻】二世乃大惊与羣臣谋曰奈何少府章邯曰【班表曰少府秦官掌山林池泽之赋以给共养姓谱齐人降子孙去邑为章氏少诗照翻邯下甘翻】盗已至众彊今发近县不及矣骊山徒多【秦之刑徒已论者输作骊山】请赦之授兵以击之二世乃大赦天下使章邯免骊山徒人奴产子悉发以击楚军大败之【服防曰人奴产子家人之产奴师古曰奴产子犹今人云家生奴仲冯曰人奴一物产子又一物臣瓒曰人奴之产子今田客家儿也】周文走张耳陈余至邯郸闻周章却又闻诸将为陈王徇地还者多以谗毁得罪诛乃説武信君令自王八月武信君自立为赵王以陈余为大将军【班表曰前后左右将军周末官秦因之位上卿汉大将军比三公】张耳为右丞相邵骚为左丞相使人报陈王陈王大怒欲尽族武信君等家而发兵击赵柱国房君谏曰秦未亡而诛武信君等家此生一秦也不如因而贺之使急引兵西击秦陈王然之从其计徙系武信君等家宫中封张耳子敖为成都君使使者贺赵令趣发兵西入闗张耳陈余説赵王曰王王赵非楚意【趣读曰促上王如字下王于况翻】特以计贺王楚已灭秦必加兵于赵愿王毋西兵北徇燕代南收河内以自广【燕涿郡以北之地代常山以北之地河内本魏地于时属河东郡】赵南据大河北有燕代楚虽胜秦必不敢制赵不胜秦必重赵赵乗秦楚之敝可以得志于天下赵王以为然因不西兵而使韩广略燕李良略常山张黡略上党【黡音乌防翻又于琰翻】九月沛人刘邦起兵于沛【陶唐氏既衰其后有刘累以櫌龙事孔甲为豢龙氏及晋士会自秦归晋其处者为刘氏师古曰沛本秦泗水郡之属县李斐曰沛小沛也索隠曰汉改泗水郡为沛郡治相城故以沛县为小沛也沛博葢翻汉髙帝事始此】下相人项梁起兵于呉【班志曰下相县属临淮郡索隐曰案相水名出沛国沛有相县于相水下流置县故曰下相也括地志曰下相故城在泗州宿豫县西北七十里项燕为楚将封于项子孙以邑为氏焉呉县防稽郡冶所故呉都也】狄人田儋起兵于齐【服防曰儋音负担之担师古曰儋音丁甘翻】刘邦字季为人隆准龙顔左股有七十二黑子【服防曰准音拙应劭曰隆髙也准颊权凖也顔额颡也李斐曰凖鼻也文颖曰音凖的之凖晋灼曰战国策云眉目凖頞权衡史记秦始皇蜂目长凖李説文音是也师古曰颊权防字岂当借准为之服音应説皆失之黒子今中国通呼为黡子呉楚俗谓之志志者记也】爱人喜施【喜许旣翻施式豉翻】意豁如也常有大度不事家人生产作业初为泗上亭长【秦法十里一亭亭长主亭之吏亭谓停留客旅宿食之馆史记正义曰国语有寓室即今之亭也亭长葢今之里长民有讼诤吏留平辨得成其政泗上史记作泗水括地志泗水亭在徐州沛县东一百步冇髙祖庙】单父人吕公好相人见季状貌竒之以女妻之【班志单父县属山阳郡单音善父音甫妻七细翻吕公女是为吕后】旣而季以亭长为县送徒骊山徒多道亡自度比至皆亡之【度徒洛翻比必寐翻】到丰西泽中亭止饮【应劭曰沛县也丰其乡也孟康曰后沛为郡而丰为县师古曰丰本沛之聚邑耳】夜乃解纵所送徒曰公等皆去吾亦从此逝矣徒中壮士愿从者十余人刘季被酒【师古曰被加也被酒为酒所加也被皮义翻】夜径泽中有大蛇当径季拔剑斩蛇有老妪哭曰吾子白帝子也化为蛇当道今赤帝子杀之因忽不见【妪威遇翻老母也应劭曰秦襄公自以居西主少昊之神作西畤祠白帝至献公时栎阳两金又作畦畤祠白帝少昊金徳也赤帝尧后谓汉也杀之明汉当代秦】刘季亡匿于芒砀山泽之间【班志芒县属沛郡砀县属梁国应劭曰二县之间有山泽之固故隠其间宋白曰亳州永城县汉芒县地括地志宋州砀山县在州东一百五十里本汉砀县砀山在县东芒音忙砀音唐师古又音宕是也】数有竒怪沛中子弟闻之多欲附者及陈涉起沛令欲以沛应之掾主吏萧何曹参曰【据曹参传曰参为掾何为主吏孟康曰主吏功曹也姓谱宋支子食采于萧后因为氏数所角翻掾于绢翻】君为秦吏今欲背之【背音蒲妹翻】率沛子弟恐不听愿君召诸亡在外者可得数百人因劫众众不敢不听乃令樊哙召刘季刘季之众已数十百人矣沛令后悔恐其有变乃闭城城守【师古曰城守者守其城也音狩后皆类此】欲诛萧曹萧曹恐逾城保刘季【言投刘季以自保也】刘季乃书帛射城上遗沛父老为陈利害【射而亦翻遗于季翻为于伪翻】父老乃率子弟共杀沛令开门迎刘季立以为沛公【春秋之时楚僭王号其大夫多封县公如申公叶公鲁阳公之类是也今立季为沛公用楚制也】萧曹等为收沛子弟得三千人以应诸侯项梁者楚将项燕子也尝杀人与兄子籍避仇呉中呉中贤士大夫皆出其下籍少时学书不成去学劒又不成项梁怒之籍曰书足以记名姓而已劒一人敌不足学学万人敌于是项梁乃教籍兵法籍大喜略知其意又不肯竟学籍长八尺余力能扛鼎【韦昭曰扛举也索隠曰説文云扛横闗对举也长真亮翻扛音江】才器过人会稽守殷通【徐广曰尔时未言太守余谓战国之时郡守只称守景帝中二年七月始曰太守姓谱武王克商子孙分散以殷为氏守式又翻下同】闻陈涉起欲发兵以应涉使项梁及桓楚将【将音即亮翻】是时桓楚亡在泽中梁曰桓楚亡人莫知其处独籍知之耳梁乃诫籍持劔居外梁复入与守坐曰请召籍使受命召桓楚守曰诺梁召籍入须臾梁眴籍曰可行矣【眴音舜动目而使之也】于是籍遂拔劒斩守头项梁持守头佩其印绶【释名印信也所以封物以为验也亦言因也封物相因付也绶受也系印之组也以相授受也应劭汉官仪曰绶长丈二尺法十二月广三尺法天地人】门下大惊扰乱籍所击杀数十百人【言所杀自数十至百人也】一府中皆慴伏莫敢起【説文曰慴失气也音之涉翻】梁乃召故所知豪吏谕以所为起大事遂举呉中兵使人收下县【下县防稽管下诸县也师古曰非郡所都故谓之下也】得精兵八千人梁为会稽守籍为禆将徇下县籍是时年二十四【项籍始于此】田儋故齐王族也儋从弟荣荣弟横皆豪健宗彊能得人【从才用翻】周市徇地至狄【周市魏人】狄城守田儋详为其奴从少年之廷欲谒杀奴【详读曰佯诈也应劭曰古杀奴婢皆当告官儋欲杀令故诈防奴以谒也廷县廷也师古曰廷音定】见狄令因击杀令而召豪吏子弟曰诸侯皆反秦自立齐古之建国也儋田氏当王遂自立为齐王发兵以击周市周市军还去田儋率兵东略定齐地韩广将兵北徇燕燕地豪桀欲共立广为燕王广曰广母在赵不可燕人曰赵方西忧秦南忧楚其力不能禁我且以楚之彊不敢害赵王将相之家赵独安敢害将军家乎韩广乃自立为燕王居数月赵奉燕王母家属归之赵王与张耳陈余北畧燕界赵王间出【师古曰谓投间隙而微出也】为燕军所得燕囚之欲求割地使者往请燕辄杀之有厮养卒走燕壁【如淳曰厮贱者也公羊传曰厮役扈养韦昭曰析薪为厮炊烹为养厮音斯养羊尚翻】见燕将曰君知张耳陈余何欲曰欲得其王耳赵养卒笑曰君未知此两人所欲也夫武臣张耳陈余杖马棰【杖直亮翻棰止蘂翻马檛也】下赵数十城此亦各欲南面而王岂欲为将相终已耶顾其势初定未敢参分而王【参犹三也】且以少长先立武臣为王以持赵心【少诗照翻长知两翻】今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕【易弋防翻】况以两贤王左提右挈而责杀王之罪灭燕易矣燕将乃归赵王养卒为御而归　周市自狄还至魏地欲立故魏公子陵君咎为王【陵即汉之寜陵县属陈留郡括地志曰宋川宁陵城古陵也】咎在陈不得之魏魏地已定诸侯皆欲立周市为魏王市曰天下昏乱忠臣乃见【见贤遍翻】今天下共畔秦其义必立魏王后乃可诸侯固请立市市终辞不受迎魏咎于陈五反陈王乃遣之立咎为魏王市为魏相　是岁二世废卫君角为庶人卫絶祀【周之列国卫最后亡】
