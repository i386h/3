<!-- { "loadSidebar": true } -->
　　二年春正月大疫　二月己酉南宫云台灾庚戍乐城门灾【据续汉志葢乐成殿门也城当作成五行志作乐城门刘昭曰南宫中门也】中常侍张让赵忠説帝敛天下田畮十钱【説输芮翻敛力赡翻畮古畒字】以脩宫室铸铜人乐安太守陆康上疏諌曰昔鲁宣税畮而蝝灾自生【公羊传曰初税畒者何履畆而税也何休注云宣公无恩信于人人不肯尽力于公田起履践案行其畒谷好者税取之蝝螽子也传曰冬蝝生此其言蝝生何上变古易常也注云上公也谓宣公变易公田旧制而税畆也蝝余专翻】哀公増赋而孔子非之【左传季孙欲以田赋使冉有访诸仲尼仲尼私非冉有曰子季孙若欲行而灋则周公之典在若欲茍而行又何访焉】岂有聚夺民物以营无用之铜人捐舍圣戒自蹈亡王之灋哉内幸谮康援引亡国以譬圣明【援于元翻】大不敬槛车徴诸廷尉侍御史刘岱表陈解释得免归田里康续之孙也【陆续事见四十五卷明帝永平十四年】又诏发州郡材木文石部送京师黄门常侍輙令谴呵不中者因强折贱买仅得本贾十分之一【中竹仲翻贾读曰价】因复货之宦官复不为即受材木遂至腐积宫室连年不成刺史太守复増私调【复扶又翻调徒吊翻】百姓呼嗟又令西园驺分道督趣【驺侧尤翻趣读曰促】恐动州郡多受赇赂刺史二千石及茂才孝亷迁除皆责助军脩宫钱大郡至二三千万余各有差当之官者皆先至西园谐价然后得去【贤曰谐谓平定其价也】其守清者乞不之官皆廹遣之时钜鹿太守河内司马直新除以有清名减责三百万直被诏怅然曰为民父母而反割剥百姓以称时求【被皮义翻称尺证翻】吾不忍也辞疾不听行至孟津上书极陈当世之失即吞药自杀书奏帝为暂絶脩宫钱【为于伪翻】以朱儁为右车骑将军　自张角之乱所在盗贼并起博陵张牛角常山禇飞燕及黄龙左校于氐根张白骑刘石左髭文八平汉大计司绿城雷公浮云白雀杨鳯于毒五鹿李大目白绕眭固苦蝤之徒不可胜数【朱儁传曰轻便者言飞燕于氐根贤注曰左传曰于思于思杜预云于思多须之貌骑白马者为张白骑大声者称雷公大眼者为大目左髭文八作左髭大八校戸教翻骑竒寄翻眭息随翻蝤才由翻胜音升】大者二三万小者六七千人张牛角褚飞燕合军攻瘿陶【瘿于郢翻】牛角中流矢【中竹仲翻】且死令其众奉飞燕为帅【帅所类翻】改姓张飞燕名燕轻勇趫捷故军中号曰飞燕【趫邱妖翻】山谷冦贼多附之部众寖广殆至百万号黒山贼【杜佑曰衞州衞县汉朝歌县也纣都朝歌在今县西县西北有黒山】河北诸郡县并被其害【被皮义翻】朝廷不能讨燕乃遣使至京师奏书乞降【降戸江翻】遂拜燕平难中郎将【难乃旦翻】使领河北诸山谷事歳得孝亷计吏　司徒袁隗免【隗五罪翻】　二月以廷尉崔烈为司徒烈寔之从兄也【崔寔作政论从才用翻】是时三公往往因常侍阿保入钱西园而得之【贤曰阿保谓傅母也余谓阿母保母也】叚颎张温等虽有功勤名誉【颎古逈翻】然皆先输货财乃登公位烈因传母入钱五百万故得为司徒及拜日天子临轩百僚毕防帝顾谓亲幸者曰悔不少靳可至千万【贤曰靳固之也居焮翻】程夫人于傍应曰崔公冀州名士岂肯买官頼我得是反不知姝邪【贤曰姝美也言反不知斯事之美也姝春朱翻】烈由是声誉顿衰　北宫伯玉等冦三辅诏左车骑将军皇甫嵩镇长安以讨之时凉州兵乱不止徴发天下役赋无已崔烈以为宜弃凉州诏防公卿百官议之议郎爕厉言曰斩司徒天下乃安尚书奏爕廷辱大臣帝以问爕对曰樊哙以冒顿悖逆愤激思奋未失人臣之节季布犹曰哙可斩也【事见十二卷惠帝三年】今凉州天下要冲国家藩卫高祖初兴使郦商别定陇右【高祖以将军郦商为陇西都尉别定北地郡】世宗拓境列置四郡【武帝元狩二年匃奴浑邪王降太初元年置酒泉张掖郡四年以休屠王地为武威郡后元年分酒泉郡置敦煌郡】议者以为断匃奴右臂【断丁管翻】今牧御失和使一州叛逆烈为宰相不念为国思所以弭之之防【为于伪翻】乃欲割弃一方万里之土臣窃惑之若使左袵之虏得居此地【説文曰袵衣衿夷狄之人左袵】士劲甲坚因以为乱此天下之至虑社稷之深忧也若烈不知是极蔽也知而故言是不忠也帝善而从之　夏四月庚戌大雨雹【雨于具翻】　五月太尉邓盛罢以太仆河南张延为太尉　六月以讨张角功封中常侍张让等十二人为列侯　秋七月三辅螟【説文曰螟虫食谷叶者】　皇甫嵩之讨张角也过邺见中常侍赵忠舍宅逾制奏没入之又中常侍张让私求钱五千万嵩不与二人由是奏嵩连战无功所费者多徴嵩还收左车骑将军印绶削戸六千【绶音受】八月以司空张温为车骑将军执金吾袁滂为副以讨北宫伯玉拜中郎将董卓为破虏将军与荡冦将军周愼并统于温　九月以特进杨赐为司空冬十月庚寅临晋文烈侯杨赐薨以光禄大夫许相为司空相训之子也【建宁二年许训为司徒】　諌议大夫刘陶上言天下前遇张角之乱后遭邉章之冦今西羗逆类已攻河东恐遂转盛豕突上京【河东东南至雒阳五百里耳】民有百走退死之心而无一前鬭生之计西冦浸前车骑孤危【车骑谓张温也】假令失利其败不救臣自知言数见厌【数所角翻】而言不自裁者以为国安则臣防其庆国危则臣亦先亡也谨复陈当今要急八事【复扶又翻】大较言天下大乱皆由宦官宦官共谗陶曰前张角事发诏书示以威恩自此以来各各改悔今者四方安静而陶疾害圣政专言妖孽【妖于骄翻孽鱼列翻】州郡不上【上时掌翻】陶何縁知疑陶与贼通情于是收陶下黄门北寺狱掠按日急【下遐稼翻掠音亮】陶谓使者曰臣恨不与伊吕同畴而以三仁为軰【孔子曰殷有三仁焉微子去之箕子为之奴比干諌而死】今上杀忠謇之臣下有憔悴之民【悴泰醉翻】亦在不久后悔何及遂闭气而死前司徒陈耽为人忠正宦官怨之亦诬防死狱中　张温将诸郡兵歩骑十余万屯美阳【美阳县属扶风贤曰在今雍州武功县北杜佑曰美阳本前汉频阳县】邉章韩遂亦进兵美阳温与战輙不利十一月董卓与右扶风鲍鸿等并兵攻章遂大破之章遂走榆中【榆中县属金城郡贤曰故城在今兰州金城县东杜佑曰兰州治五泉县汉榆中故城在今县东】温遣周慎将三万人追之参军事孙坚説愼曰贼城中无谷当外转粮食坚愿得万人断其运道【参军事之官始见于此杜佑曰汉灵帝时陶谦幽州刺史参司空车骑将军张温军事时孙坚亦为参军晋时军府乃置为官员説输芮翻断丁管翻下同】将军以大兵继后贼必困乏而不敢战走入羗中并力讨之则凉州可定也愼不从引军围榆中城而章遂分屯葵园峡反断愼运道愼惧弃车重而退【重直用翻】温又使董卓将兵三万讨先零羌【零音隣】羗胡围卓于望垣北【望垣县属汉阳郡陈寿三国志曰望垣峡名】粮食乏絶乃于所度水中立以捕鱼而濳从下过军【贤曰续汉书字作堰其字义则同但异体耳】比贼追之【比必寐翻】决水已深不得度遂还屯扶风张温以诏书召卓卓良乆乃诣温温责让卓应对不顺孙坚前耳语谓温曰【耳语附耳而语也】卓不怖罪【怖普布翻】而防张大语宜以召不时至陈军灋斩之温曰卓素着威名于河陇之间今日杀之西行无依坚曰明公亲率王师威震天下何頼于卓观卓所言不假明公轻上无礼一罪也章遂防扈经年当以时进讨而卓云未可沮军疑众二罪也【沮在吕翻】卓受任无功应召稽留而轩昻自高三罪也古之名将仗临众未有不断斩以成功者也今明公垂意于卓【垂意犹言降意也断丁乱翻】不即加诛亏损威刑于是在矣温不忍发乃曰君且还卓将疑人坚遂出　是歳帝造万金堂于西园引司农金钱缯帛牣积堂中【贤曰牣满也】复藏寄小黄门常侍家钱各数千万【复扶又翻】又于河间买田宅起第观【帝故封河间解凟亭侯观古玩翻】
　　三年春二月江夏兵赵慈反【夏戸雅翻】杀南阳太守秦颉庚戌赦天下　太尉张延罢遣使者持节就长安拜张温为太尉三公在外始于温　以中常侍赵忠为车骑将军帝使忠论讨黄巾之功执金吾甄举谓忠曰【甄之人翻】傅南容前在东军有功不侯【爕字南容不侯事见上年】天下失望今将军亲当重任宜进贤理屈以副众心忠纳其言遣弟城门校尉延致殷勤于爕延谓爕曰南容少答我常侍【少诗沼翻】万戸侯不足得也爕正色拒之曰有功不论命也傅爕岂求私赏哉忠愈懐恨然惮其名不敢害出为汉阳太守　【考异曰袁纪在明年九月今从范书】　帝使钩盾令宋典脩南宫玉堂【南宫有玉堂殿】又使掖庭令毕岚铸四铜人又铸四钟皆受二千斛【贤曰铜人列于苍龙武阙外钟悬于云台及玉堂殿前】又铸天禄虾蟇吐水于平门外桥东转水入宫【贤曰天禄兽也案今邓州南阳县北有宗资碑旁有两石兽镌其防一曰天禄一曰辟邪此即天禄辟邪并兽名也汉有天禄阁亦因兽以立名】又作翻车渇乌施于桥西用洒南北郊路【贤曰翻车设机车以引水渇乌为曲桶以气引水上也车尺遮翻】以为可省百姓洒道之费　五月壬辰晦日有食之　六月荆州刺史王敏讨赵慈斩之　车骑将军赵忠罢　冬十月武陵蛮反郡兵讨破之　前太尉张延为宦官所谮下狱死　十二月鲜卑冦幽并二州　徴张温还京师
