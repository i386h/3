<!-- { "loadSidebar": true } -->
　　郎以下【选须绢翻】三注三唱仍过门下省审自春及夏其事乃毕【唐制六品以下赴选始集而试观其书判己试而铨察其身言已铨而注询其便利而拟已注而唱不厌者得反通其辞三唱而不厌者听冬集厌者为甲上于仆射乃上门下省给事中读之黄门侍郎省之侍中审之然后以闻主者受防而奉行焉谓之奏受省悉景翻】及杨国忠以宰相领文部尚书欲自示精敏乃遣令史先于私第宻定名阙十二载春正月壬戌国忠召左相陈希烈及给事中诸司长官皆集尚书都堂【尚书都堂尚书都省之堂也长知两翻】唱注选人一日而毕曰今左相给事中俱在座已过门下矣【左相即侍中与给事皆门下省官】其间资格差缪甚众无敢言者于是门下不复过官【复扶又翻】侍郎但掌试判而已侍郎韦见素张倚趋走门庭与主事无异【吏部主事四人吏职也】见素凑之子也【韦凑见二百十卷睿宗景云元年】京兆尹鲜于仲通讽选人请为国忠刻颂立于省门制仲通撰其辞上为改定数字【撰士免翻为于伪翻】仲通以金填之　杨国忠使人説安禄山【説式芮翻】诬李林甫与阿布思谋反禄山使阿布思部落降者诣阙诬告林甫与阿布思约为父子上信之下吏按问【降戸江翻下户嫁翻】林甫壻谏议大夫杨齐宣惧为所累【累力瑞翻】附国忠意证成之时林甫尚未葬二月癸未制削林甫官爵子孙有官者除名流岭南及黔中【黔音琴】给随身衣及粮食自余赀产并没官近亲及党与坐贬者五十余人剖林甫棺抉取含珠禠金紫【抉于穴翻含戸绀翻褫敕豸翻】更以小棺如庶人礼葬之【更工衡翻】己亥赐陈希烈爵许国公杨国忠爵魏国公赏其成林甫之狱也　夏五月己酉复以魏周隋后为三恪【改三恪见上九载】杨国忠欲攻李林甫之短也卫包以助邪贬夜郎尉【夜郎县属溱州贞观十六年开山洞置】崔冒贬乌雷尉【乌雷县带陆州】　阿布思为囘纥所破安禄山诱其部落而降之【诱音酉降户江翻】由是禄山精兵天下莫及　壬辰以左武卫大将军何复光将岭南五府兵【五府广桂邕容交将即亮翻】击南诏安禄山以李林甫狡猾逾已故畏服之及杨国忠为相禄山视之蔑如也【蔑无也言覔之若无也】由是有隙国忠屡言禄山有反状上不听陇右节度使哥舒翰击吐蕃拔洪济太漠门等城悉收九曲部落【吐蕃得九曲地见二百十卷睿宗景云元年廓州西南百四十里冇洪济桥】　初高丽人王思礼与翰俱为押牙事王忠嗣翰为节度使思礼为兵马使兼河源军使【丽力知翻使疏吏翻】翰击九曲思礼后期翰将斩之既而复召释之思礼徐曰斩则遂斩复召何为【复扶又翻】杨国忠欲厚结翰共排安禄山奏以翰兼河西节度使秋八月戊戌赐翰爵西平郡王翰表侍御史裴冕为河西行军司马是时中国盛彊自安逺门西尽唐境万二千里【长安城西面北来第一门曰安逺门本隋之开逺门也西尽唐境万二千里并西域内属诸国言之】闾阎相望桑麻翳野天下称富庶者无如陇右翰毎遣使入奏常乗白槖駞日驰五百里【使疏吏翻】　九月甲辰以突骑施黑姓可汗登里伊罗蜜施为突骑施可汗　北庭都防程千里追阿布思至碛西以书谕葛逻禄使相应【碛七迹翻逻郎佐翻】阿布思穷迫归葛逻禄葛逻禄叶防执之并其妻子麾下数千人送之甲寅加葛逻禄叶防顿毗伽开府仪同三司赐爵金山王　冬十月戊寅上幸华清宫　【考异曰旧纪唐厯皆作戊申按长厯是月无戊申今从实录然实录在辛巳后葢误】杨国忠与虢国夫人居第相邻【虢国居宣阳坊国忠居第在其西】昼夜往来无复期度或并辔走马入朝不施鄣幕【妇人出必有障幕以自蔽复扶又翻朝直遥翻下同】道路为之掩目三夫人将从车驾幸华清宫【三夫人韩虢秦也为于伪翻】防于国忠第车马仆从充溢数坊【从才用翻】锦绣珠玉鲜华夺目国忠谓客曰吾本寒家一旦縁椒房至此未知税驾之所然念终不能致令名不若且极乐耳杨氏五家队各为一色衣以相别【乐音洛别彼列翻】五家合队粲若云锦【合音閤】国忠仍以劒南旌节引于其前国忠子暄举明经学业荒陋不及格礼部侍郎逹奚珣畏国忠权势遣其子昭应尉抚先白之抚伺国忠入朝上马【伺相吏翻上时掌翻】趋至马下国忠意其子必中选有喜色抚曰大人白相公郎君所试不中程式然亦未敢落也【落谓黜落也中竹仲翻】国忠怒曰我子何患不富贵乃令防辈相卖策马不顾而去抚惶遽书白其父曰彼恃挟贵势令人惨嗟安可复与论曲直【复扶又翻】遂置暄上第及暄为戸部侍郎珣始自礼部迁吏部暄与所亲言犹叹已之淹囘珣之迅疾国忠既居要地中外饷遗辐凑【遗于季翻】积缣至三千万匹　上在华清宫欲夜出游龙武大将军陈礼谏曰宫外即旷野安可不备不虞陛下必欲夜游请归城阙上为之引还【为于伪翻还从宣翻又如字下同】　是嵗安西节度使封常清击大勃律至菩萨劳城【新旧书并作贺菩劳城菩薄胡翻萨桑葛翻】前锋屡捷常清乘胜逐之斥府果毅段秀实諌曰【新书作陇州大堆府果获此从旧书】虏兵羸而屡北诱我也【羸伦为翻诱音酉】请搜左右山林常清从之果获伏兵遂大破之受降而还　中书舍人宋昱知选事前进士广平刘乃以选法未善【广平郡本洛州武安都天宝元年更名选须绢翻】上书于昱以为禹稷臯陶同居舜朝犹曰载采有九德考绩以九载【书臯陶曰亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉又舜典曰三载考绩三考黜陟幽明三考九载也上时掌翻陶余招翻九载子亥翻】近代主司察言于一幅之判观行于一揖之间何古今迟速不侔之甚哉借使周公孔子今处铨廷【铨廷谓吏部铨量选人之所处昌吕翻】考其辞华则不及徐庾【徐陵庾信唐正元大歴以前皆尚其文】观其利口则不若啬夫【啬夫事见十四卷汉文帝三年】何暇论圣贤之事业乎


　　资治通鉴卷二百十六
<史部,编年类,资治通鉴>
　　钦定四库全书
　　资治通鉴卷二百十七　　宋　司马光　撰
　　胡三省　音注
　　唐纪三十三【起阏逄敦牂尽柔兆涒难四月凡二年有竒】
　　宗至道大圣大明孝皇帝下之下
　　十三载【卷冒当书天宝年号载子亥翻】春正月己亥安禄山入朝【朝直遥翻
　　国忠屡言禄山濳图悖山厚赂璆琳盛言禄山】
　　【忠于国国忠又言禄山自此不复见矣宗手诏追禄山禄山来朝旧传亦同按宗实录并禄山事迹遣璆琳送甘子于范阳觇禄山反状在十四载五月而肃宗实录及旧传云十二载误也今従唐厯】是时杨国忠言禄山必反且曰陛下试召之必不来上使召之禄山闻命即至庚子见上于华清宫【见贤遍翻】泣曰臣本胡人陛下宠擢至此为国忠所疾臣死无日矣上怜之赏赐巨万由是益亲信禄山国忠之言不能入矣太子亦知禄山必反言于上上不听　甲辰太清宫奏学士李琪【此崇馆学士也】见元皇帝乗紫云告以国祚延昌　唐初诏勑皆中书门下官有文者为之干封以后始召文士元万顷范履冰等草诸文辞常于北门进止时人谓之北门学士中宗之世上官昭容专其事上即位始置翰林院密迩禁庭延文章之士下至僧道书画琴棊数术之工皆处之谓之待诏【处昌吕翻】刑部尚书张均及弟太常卿垍皆翰林院供奉【唐天子在大明宫翰林院在右银台门内在兴庆宫院在金明门内若在西内院在显福门内若在东都及华清宫皆有待诏之所其待诏者有词学经术合练僧道卜祝术艺书奕各别院以廪之日晚而退其所重者词学帝即位以来张説陆坚张九龄徐安贞张垍等召入禁中谓之翰林待诏王者尊极一日万禨四方进奏中外表疏批答或诏従中出宸翰所挥亦资其检讨谓之视草故常简当局四人以备顾问至徳以后天下用兵多务深谋密诏皆从中出名曰翰林学士得充选者文士为荣亦如中书舍人例置学士六人内择年深德重者一人为承防所以独当密命故也德宗好文尤难其选贞元以后为学士承防者多至宰相尚辰羊翻垍巨冀翻】上欲加安禄山同平章事已令张垍草制杨国忠諌曰禄山虽有军功目不知书岂可为宰相制书若下【令力丁翻相悉亮翻下遐稼翻】恐四夷轻唐上乃止乙巳加禄山左仆射【射寅谢翻】赐一子三品一子四品官　丙午上还宫【还自华清宫还从宣翻又音如字】　安禄山求兼领闲廐羣牧庚申以禄山为闲廐陇右羣牧等使【使疏吏翻下同】禄山又求兼总监【此郡牧总监也唐有四十八监以牧马或曰此总监即苑总监】壬戌兼知总监事禄山奏以御史中丞吉温为武部侍郎【武部即兵部】充闲廐副使杨国忠由是恶温【恶乌路翻】禄山密遣亲信选徤马堪战者数千匹别饲之【饲祥吏翻】　二月壬申上朝献太清宫上圣祖尊号曰大圣祖高上大道金阙元大皇太帝【朝直遥翻上圣之上时掌翻下以义推】癸酉享太庙上高祖諡曰神尧大圣光孝皇帝太宗諡曰文武大圣大广孝皇帝高宗諡曰天皇大圣大孝皇帝中宗諡曰天和大圣大昭孝皇帝睿宗諡曰真大圣大兴孝皇帝以汉家诸帝皆諡孝故也甲戌羣臣上尊号曰开元天地大宝圣文神武证道孝德皇帝【凡上尊号上諡之上皆时掌翻】赦天下丁丑杨国忠进位司空甲申临轩册命　己丑安禄
