<!-- { "loadSidebar": true } -->
　　臣光曰立嫡以长【长知两翻】礼之正也然髙祖所以有天下皆太宗之功隠太子以庸劣居其右地嫌势逼必不相容向使髙祖有文王之明隠太子有泰伯之贤太宗有子臧之节【文王舍伯邑考而立武王泰伯让国于弟王季厯子臧辞曹国而不受】则乱何自而生矣既不能然太宗始欲俟其先发然后应之如此则事非获已犹为愈也既而为羣下所迫遂至蹀血禁门【如淳曰杀人流血滂沱为蹀血师古曰蹀谓履涉之也蹀徒颊翻】推刃同气【推吐雷翻】贻讥千古惜哉夫创业垂统之君子孙之所仪刑也【夫音扶】彼中明肃代之传继得非有所指拟以为口实乎【明皇不称庙号而称帝号者温公避本朝讳耳中宗肃宗之季宗代宗并以兵清内难而后继大统】
　　戊辰以宇文士及为太子詹事长孙无忌杜如晦为左庶子髙士亷房龄为右庶子尉迟敬徳为左衞率程知节为右衞率虞世南为中舍人禇亮为舍人【尉纡勿翻率所律翻东宫门下坊左庶子二人正四品上掌侍从赞相駮正启奏皇太子出则版奏外辨中严入则解严凡令书下则画诺覆审留所画以为案更写印署注令诺送詹事府典书坊右庶子二人正四品下中舍人正五品上舍人正六品上舍人掌行令书令防及表启之事太子通表如人臣之礼宫臣上太子大事以牋小事以启其封题皆曰上右春坊通事舍人开封以进其事可施行者皆下于坊舍人开庶子参详之然后进不可者则否盖门下坊犹上台之门下省典书坊犹上台之中书省唐初仍隋制也龙朔改门下坊为左春坊典书坊为右春坊】姚思亷为洗马【洗悉荐翻下同】悉以齐王国司金帛什器赐敬徳【唐制亲王国有国司置国尉国丞掌判国司勾稽监印事】初洗马魏徴常劝太子建成早除秦王及建成败世民召徴谓曰汝何为离间我兄弟众为之危惧【问古苋翻为于伪翻】徴举止自若对曰先太子早从徴言必无今日之祸世民素重其才改容礼之引为詹事主簿【詹事主簿从七品上掌印检勾稽府事】亦召王珪韦挺于巂州【去年六月王珪等流巂州巂音髓】皆以为谏议大夫世民命纵禁苑鹰犬罢四方贡献聴百官各陈治道【治直吏翻】政令简肃中外大悦以屈突通为陜东道行台左仆射镇洛阳【陜失冉翻】益州行台仆射窦轨与行台尚书韦云起郭行方不协云起弟庆俭及宗族多事太子建成建成死轨诬云起与建成同反收斩之行方惧逃奔京师轨追之不及　吐谷浑寇岷州【吐从暾入声谷音浴】　突厥寇陇州辛未寇渭州遣右衞大将军柴绍击之【厥九勿翻左右衞大将军掌统领宫庭警衞之法】　废益州大行台置大都督府　壬申上以手诏赐裴寂等曰朕当加尊号为太上皇　辛巳幽州大都督庐州王瑗反【瑗于眷翻】右领军将军王君廓杀之传首初上以瑗懦怯非将帅才【懦乃卧翻乂奴乱翻将即亮翻帅所类翻】使君廓佐之君廓故羣盗勇悍险诈【悍户旰翻】瑗推心倚仗之许为婚姻太子建成谋害秦王宻与瑗相结建成死诏遣通事舍人崔敦礼驰驿召瑗【通事舍人秦谒者之官也晋置舍人通事各一人中书东晋曰通事舍人唐从六品上掌朝见引纳及辞谢者于殿庭凡近臣入侍文武就列引以进退凡四方通表蛮夷纳贡皆受而进之】瑗心不自安谋于君廓君廓欲取瑗以为功乃説曰【説输芮翻下涉説同】大王若入必无全理今拥兵数万奈何受单使之召自投罔罟乎【使疏吏翻下同】因相与泣瑗曰我今以命托公举事决矣乃劫敦礼问以京师机事敦礼不屈瑗囚之发驿徴兵且召燕州刺史王诜赴蓟与之计事【隋于营州之境汝罗故城置辽西郡武徳元年曰燕州六年自营州迁于幽州城中又于怀戎置北燕州武徳六年李艺自幽州入朝王诜为长史实掌州事幽州之人素信服之瑗欲反故召之与计事燕因肩翻诜疎臻翻】兵曹参军王利涉説瑗曰王君廓反覆不可委以机柄宜早除去以王诜代之【去羌吕翻】瑗不能决君廓知之往见诜诜方沐握发而出君廓手斩之持其首告众曰李瑗与王诜同反囚执敕使擅自徴兵今诜已诛独有李瑗无能为也汝宁随瑗族灭乎欲从我以取富贵乎众皆曰愿从公讨贼君廓乃帅其麾下千余人逾西城而入瑗不之觉君廓入狱出敦礼瑗始知之遽帅左右数百人被甲而出【帅读曰率被皮义翻】遇君廓于门外君廓谓瑗众曰李瑗为逆汝何为随之入汤火乎众皆弃兵而溃唯瑗独存骂君廓曰小人卖我行自及矣遂执瑗缢之【缢于赐翻又于计翻】壬午以王君廓为左领军大将军兼幽州都督以瑗家口赐之敦礼仲方之孙也【崔仲方仕周献平齐之策及隋献平陈之策孝芬之孙也】　乙酉罢天策府【置天策府见一百八十九巻四年】　秋七月己丑柴绍破突厥于秦州斩特勒一人士卒首千余级【厥九勿翻】　以秦府防军秦叔宝为左衞大将军又以程知节为右武衞大将军尉迟敬徳为右武大将军【尉纡勿翻　考异曰唐厯三人除官皆在癸巳今从实録】　壬辰以髙士亷为侍中房龄为中书令萧瑀为左仆射长孙无忌为吏部尚书杜如晦为兵部尚书癸巳以宇文士及为中书令封徳为右仆射又以前天策府兵曹参军杜淹为御史大夫中书舍人顔师古刘林甫为中书侍郎左衞副率侯君集为左衞将军左虞段志为骁衞将军副防军薛万彻为右领军将军右内副率张公谨为右武将军【左虞即东宫左虞率也按唐书骁衞之上当有左字隋文帝置左右内率领东宫千牛备身侍奉之事副率为之贰瑀音禹长知两翻率所律翻骁坚尧翻】右监门率长孙安业为右监门将军【汉魏置城门校尉唐置左右监门衞大将军将军掌宫禁门籍之法凡京司应入宫殿门皆有籍左将军判入右将军判出监古衔翻】右内副率李客师为领左右军将军【领字当在左右之下左右二字亦当去其一但未知当去何字耳唐志隋置左右领军府大业三年改左右屯衞唐因屯衞名改为左右威衞又采前代领军名别置左右领军衞职掌如左右衞又按新志武徳五年改左右备身府为左右府或者李客师为领左右将军左右之下亦当去军字显庆五年改左右府为千牛府】安业无忌之兄客师靖之弟也　太子建成齐王元吉之党散亡在民间虽更赦令【更工衡翻】犹不自安徼幸者争告捕以邀赏【徼坚尧翻】谏议大夫王珪以启太子丙子太子下令六月四日已前事连东宫及齐王十七日前连李瑗者并不得相告言违者反坐【瑗于眷翻反坐者反以所告罪人之罪坐之　考异曰太宗实録六月丙申唐厯脱七月而在壬辰下按六月无丙申丙申七月十日也今从唐厯】丁酉遣谏议大夫魏徴宣慰山东聴以便宜从事徴至磁州【武徳元年以相州之滏阳临水成安置磁州以其地产磁石名州旧志磁州在京师东北一千四百八十五里磁疾之翻】遇州县锢送前太子千牛李志安齐王防军李思行诣京师【械锁而送之谓之锢送】徴曰吾受命之日前宫齐府左右皆赦不问今复送思行等【复扶又翻】则谁不自疑虽遣使者人谁信之【使疏吏翻】吾不可以顾身嫌不为国虑且既防国士之遇敢不以国士报之乎遂皆解纵之太子闻之甚喜右衞率府铠曹参军唐临出为万泉丞【东宫十率府皆有仓兵铠三曹参军从八品武徳元年分蒲州之稷山安邑龙门猗氏汾隂置万泉县属泰州后属绛州铠可亥翻率所律翻】县有系囚十许人防春雨临纵之使归耕种皆如期而返临令则之弟子也【唐令则事隋太子勇勇废被诛】　八月丙辰突厥遣使请和【厥九勿翻使疏吏翻下同】　壬戌吐谷浑遣使请和【吐从暾入声谷音浴】　癸亥制传位于太子太子固辞不许甲子太宗即皇帝位于东宫显徳殿赦天下闗内及蒲芮虞泰陜鼎六州免二年租调自余给复一年【陜失冉翻调徒吊翻复方目翻】　诏以宫女众多幽閟可愍【閟兵媚翻】宜简出之各归亲戚任其适人　初稽胡酋长刘仚成帅众降梁师都【事见一百八十九巻四年酋慈由翻长知两翻仚许延翻帅读曰率降户江翻下同】师都信谗杀之由是所部猜惧多来降者【降户江翻】师都浸衰弱乃朝于突厥为之画策【朝直遥翻为于伪翻】劝令入寇于是颉利突利二可汗合兵十余万寇泾州【颉奚结翻可从刋入声汗音寒】进至武功京师戒严　丙子立妃长孙氏为皇后【长知两翻】后少好读书造次必循礼法【少诗沼翻好呼到翻造七到翻】上为秦王与太子建成齐王元吉有隙后奉事髙祖承顺妃嫔【嫔毗賔翻】弥缝其阙甚有内助及正位中宫务存节俭服御取给而已上深重之尝与之议赏罚后辞曰牝鸡之晨唯家之索【书牧誓引古人之言索苏各翻尽也】妾妇人安敢豫闻政事固问之终不对己卯突厥进寇髙陵【厥九勿翻髙陵县汉属冯翊唐属京兆在长安东北七十里】
