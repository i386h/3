<!-- { "loadSidebar": true } -->
　　【湖南观察为钦化军节度光启元年改武安军】　李克用大举击赫连铎败其兵于河上【北河之上败补迈翻】进围云州　杨行密遣其将刘威朱延夀将兵三万撃孙儒于黄池【九域志宣州当涂县有黄池镇】威等大败延夀舒城人也孙儒军于黄池五月大水诸营皆没乃还杨州使其将康据和州【于放翻】安景思据滁州【和滁相去一百五十里】　丙午立皇子祐为徳王　杨行密遣其将李神福攻和滁康降【降户江翻】安景思走　秋七月李克用急攻云州赫连铎食尽奔吐谷浑部【赫连铎本吐谷浑酋长闻成中其父帅种人三千帐自归守云州十五年至是而亡　考异曰旧纪实録皆云克用率兵出井陉屯常山大掠深赵卢龙李匡威自率步骑万余援王镕按唐太祖纪年録是时克用方攻赫连铎既平云州乃封王镕实録葢因旧纪之误又纪年録曰七月太祖进军至于栁城防赫连铎力屈食尽奔入吐浑云云实録云克用遣将急攻云州盖以前云克用亲讨王镕故也按纪年録讨王镕在后实録误】既而归于幽州克用表大将石善友为大同防御使　朱全忠遣使与杨行密约共攻孙儒儒恃其兵彊欲先灭行密后敌全忠移牒藩镇数行密全忠之罪且曰俟平宣汴当引兵入朝除君侧之恶【数所具翻】于是悉焚扬州庐舍尽驱丁壮及妇女度江杀老弱以充食行密将张训李徳诚潜入扬州灭余火得谷数十万斛以赈饥民【扬州之民仇孙儒而徳杨行密使孙儒不死于宣州扬州之民亦必归杨行密矣】泗州刺史张谏贷数万斛以给军训以行密之命馈之谏由是徳行密【为张谏降行密张本】邢洺节度使李存孝劝李克用攻镇州克用从之八月克用南巡泽潞遂涉怀孟之境　朱全忠遣其将丁防攻宿州克其外城【元年夏四月宿州将张筠附于时漙】　乙未孙儒自苏州出屯广徳【沈约曰广徳县疑吴所立刘昫曰广徳县汉故障也宋分宣州之广徳吴兴之故障置绥安县唐至徳二年改为广徳以县界广徳故城为名属宣州九域志在州东一百二十里】杨行密引兵拒之儒围其寨行密将上蔡李简帅百余人力战破寨拔行密出之【帅读曰率】　王建攻陈敬瑄益急敬瑄出战辄败巡内州县率为建所取威戎节度使杨晟时馈之食建以兵据新都彭州道絶【田令孜以彭州为威戎军】敬瑄出慰勉士卒皆不应辛丑田令孜登城谓建曰老夫向于公甚厚何见困如是建曰父子之恩岂敢忘【言令孜养建为假子也】但朝廷命建讨不受代者不得不然傥大师改图建复何求【大师谓陈敬瑄复扶又翻】是夕令孜自携西川印节诣建营授之【旧书龙纪元年五月壬辰朔汉州刺史王建陷成都迁陈敬瑄于雅州建自称兵马留后复用田令孜为监军记事既有不同而纪年前后复有两年之差】将士皆呼万嵗建泣谢请复为父子如初先是建常诱其将士曰成都城中繁盛如花锦一朝得之金帛子女恣汝曹所取节度使与汝曹迭日为之耳【先悉荐翻】壬寅敬瑄开门迎建【禧宗广明元年陈敬瑄镇西川至是而亡】建署其将张勍为马步斩斫使使先入城乃谓将士曰吾与汝曹三年百战今始得城汝曹不忧不富贵慎勿焚掠坊市吾己委张勍防之矣彼幸执而白我我犹得救之若先斩而后白我亦不能救也既而士卒有犯令者勍执百余人皆捶其胷而杀之积尸于市众莫敢犯故时人谓勍为张打胷【勍渠京翻捶止橤翻】癸夘建入城自称西川留后小校韩武数于使防上马牙司止之【使防节度使防事也牙司吏也掌使牙之事数所角翻上时掌翻】武怒曰司徒许我迭日为节度使上马何为建密遣人刺杀之【刺七亦翻】初陈敬瑄之拒朝命也田令孜欲盗其军政谓敬瑄曰三兄尊重【敬瑄第三朝直遥翻】军务烦劳不若尽以相付日具记事咨呈兄但高居自逸而已敬瑄素无智能忻然许之自是军事皆不由己以至于亡建表敬瑄子陶为雅州刺史使随陶之官明年罢归寓居新津以一县租赋赡之癸丑建分遣士卒就食诸州更文武坚姓名曰王宗阮谢从本曰王宗本【更其姓名以为假子更工衡翻】陈敬瑄将佐有器干者建皆礼而用之【史言王建所以能有蜀】　六军十二卫观军容使左神防军中尉杨复恭总宿卫兵専制朝政诸假子皆为节度使刺史又养宦官子六百人皆为监军假子龙劒节度使守贞武定节度使守忠不输贡赋上表讪薄朝廷【龙劒节度领龙劒利阆四州武定节度领洋果阶扶四州】上舅王瓌求节度使上访于复恭复恭以为不可瓌怒诟之【诟古翻又许翻】瓌出入禁中颇用事复恭恶之奏以为黔南节度使【是时以黔中节度为永泰军黔中以南则羁縻诸蛮州矣未知黔南节度置于何所岂杨复恭欲杀王瓌特创置此镇以授之邪恶乌路翻黔渠今翻】至吉柏津【利州益昌县有桔柏津益昌驿有古柏土人谓之桔柏因以名津据杨复恭传王瓌取道兴元至桔柏津】令山南西道节度使杨守亮覆诸江中宗族宾客皆死以舟败闻上知复恭所为深恨之李顺节既宠贵与复恭争权尽以复恭阴事告上上乃出复恭为凤翔监军复恭愠怼不肻行【愠于运翻怒也怼直类翻怨也】称疾求致仕九月乙夘以复恭为上将军致仕赐以几杖使者致诏命还复恭潜遣腹心张绾刺杀之【刺七亦翻】　加防国节度使王重盈兼中书令　东川节度使顾彦朗薨军中推其弟彦晖知留后　冬十月壬午宿州刺史张筠降于丁防　癸未以永平节度使王建为西川节度使甲申废永平军【去年置水平节镇于邛州以授王建建既得西川授以西川节而废永平军建志也】建既得西川留心政事容纳直言好施乐士【好呼到翻施式豉翻】用人各尽其才谦恭俭素然多忌好杀诸将有功名者多因事诛之　杨复恭居第近玉山营【据旧史杨复恭居第在昭化里近其靳翻】假子守信为玉山军使数徃省之【数所角翻省悉景翻】或告复恭与守信谋反乙酉上御安喜楼陈兵自卫命天威都将李顺节神防军使李守节将兵攻其第张绾帅家众拒战【家众杨复恭私所蓄养之人也帅读曰率】守信引兵助之顺节等不能克丙戌禁兵守含光门【含光门皇城南面西来第一门也】俟其开欲出掠两市遇刘崇望立马谕之曰天子亲在街东督战汝曹皆宿卫之士当于楼前杀贼立功勿贪小利自取恶名众皆曰诺遂从崇望而东守信之众望见兵来遂溃走守信与复恭挈其族自通化门出趣兴元【通化门长安城东面北来第一门趣七喻翻】永安都头权安追之擒张绾斩之【永安都亦神防五十四都之一】复恭至兴元杨守亮杨守忠杨守贞及绵州刺史杨守厚同举兵拒朝廷以讨李顺节为名守厚亦复恭假子也　李克用攻王镕大破镇兵于龙尾岗斩获万计遂拔临城攻元氏柏乡【薛居正曰龙尾岗在临城西北临城本房子天寳元年更名与元氏柏乡皆属赵州九域志临城在赵州西南一百三里　考异曰唐太祖纪年録曰攻元氏斩首千级进拔雹水攻柏乡按雹水属易州克用方攻镇州以救易定必不取其地恐误也】李匡威引幽州兵救之克用大掠而还军于邢州　十一月曹州都将郭铢杀刺史郭词降于朱全忠【曹州天平节度使朱瑄巡属也】　泰寜节度使朱瑾将万余人攻单州【唐末以宋州之单父砀山曹州之成武兖州之鱼台置单州九域志兖州西南至单州二百八十里单州时属朱全忠单音善】　乙丑时将刘知俊帅众二千降于朱全忠【帅读曰率】知俊沛人徐之骁将也军自是不振全忠以知俊为左右开道指挥使　辛未夀州将刘鄂恶孙儒残暴【恶乌路翻下同】举州降朱全忠　十二月乙酉汴将丁防张归霸与朱瑾战于金乡大破之杀获殆尽瑾单骑走免　天威都将李顺节恃恩骄横【横户孟翻】出入常以兵自随两军中尉刘景宣西门君遂恶之白上恐其作乱戊子二人以诏召顺节顺即入至银台门二人邀顺节于仗舍坐语供奉官似先知自后斩其首【似先知宦官也旧书帝纪作部将嗣光审斩顺节头　考异曰唐补纪景福二年四月十七日夜见扫星长十丈余承防陈匡用奏当有乱臣将入宫内昭宗乳母名曰芥子自即位加夫人众呼白婆左神防军天威都军使胡立先是军中马骑官巧佞取容朝廷达官多重之杨复恭为军主与改姓名为杨守节主上每出畋逰经天威军内其杨守节以憸巧趋附乞与主上为儿既而允从颇生骄纵于是引圣人入堂室令妻妾对于庭檐或入内中经旬不出致主有抚楹之咎为臣怀通室之非承醉奏云王印金箱儿未曽识望阿郎畧将宣示以慰平生其白婆在侧曰此寳非凡人得见不用发言于是奏曰除此老妪方应太平从此白婆得罪不见踪由两神防军以其事渐乖必为大祸与诸王商议须急去除于重阳节向枢密院中排宴唤入谢恩却出宣化门供奉官似先知袖劒挥之诸王相次剚刃以为葅醢按胡立即顺节也新旧纪及诸书景福二年皆无此事葢程匡柔传闻之误今日从实録事则参取诸书】从者大噪而出【从才用翻】于是天威捧日登封三都大掠永寜坊【三都皆神防五十四都之数】至暮乃定百官表贺　孙儒焚掠苏常引兵逼宣州钱镠复遣兵据苏州【苏州自此为钱氏所有复扶又翻】儒屡败杨行密之兵旌旗辎重亘百余里【重直用翻】行密求救于钱镠镠以兵食助之　以顾彦晖为东川节度使遣中使宋道弼赐旌节杨守亮使杨守厚囚道弼夺旌节发兵攻梓州癸夘彦晖求救于王建甲辰建遣其将华洪李简王宗侃王宗弼救东川【华户化翻姓也】建密谓诸将曰尔等破贼彦晖必犒师汝曹于行营报宴因而执之无烦再举宗侃破守厚七砦【砦与寨同音士卖翻】守厚走归绵州彦晖具犒礼诸将报宴宗弼以建谋告之彦晖乃以疾辞初李茂贞养子继臻据金州均州刺史冯行袭攻下之【九域志均州西至金州七百里】诏以行袭为昭信防御使治金州【方镇表僖宗光启元年置昭信防御于金州　考异曰薛居正五代史行袭破杨守亮兵诏升金州节镇以戎昭为军额即以行袭为节度使按实録光化元年正月始以昭信防御使冯行袭为昭信节度使新方镇表光启元年升金商都防御使为节度使是年罢节度置昭信军防御使治金州光化元年始升昭信军防御使为节度使天佑二年赐号戎昭军薛史误也】杨守亮欲自金商袭京师行袭逆撃大破之　是嵗赐泾原军号曰彰义　【考异曰新表在干寜元年今从实録】增领渭武二州　福建观察使陈岩疾病遣使以书召泉州刺史王潮欲授以军政未至而岩卒岩妻弟都将范晖讽将士推已为留后　【考异曰蒋文怿闽中实録云大顺中岩薨十国纪年在大顺二年昭宗实録在明年三月恐约奏到今从闽中録十国纪年又薛史闽中録闽书皆云范晖岩壻余书皆云妻弟林仁志王氏启运图载监军程克论表云妻弟此最得实今从之】







　　资治通鉴卷二百五十八
　　钦定四库全书
　　资治通鉴卷二百五十九　宋　司马光　撰
　　胡三省　音注
　　唐纪七十五【起黓用敦尽阏逢摄提格凡三年】
　　昭宗圣穆景文孝皇帝上之中
