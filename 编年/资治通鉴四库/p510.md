<!-- { "loadSidebar": true } -->
　　隆安三年春正月辛酉大赦　戊辰燕昌黎尹留忠谋反诛事连尚书令东阳公根尚书段成皆坐死遣中衞将军衞双就诛忠弟志于凡城以衞将军平原公元为司徒尚书令　庚午魏主珪北廵分命大将军常山王遵等三军从东道出长川【长川在御夷镇西北大漠之东垂也下所谓西道中道盖絶漠分为三路】镇北将军高凉王乐真等七军从西道出牛川珪自将大军从中道出驳髯水以袭高车【将即亮翻驳北角翻髯而占翻】　壬午燕右将军张真城门校尉和翰坐谋反诛癸未燕大赦改元长乐【乐音洛】燕主盛每十日一自决狱不加拷掠多得其情【拷音考掠音亮史言慕容盛以聪察杀身】　武威王乌孤徙治乐都【治直之翻乐音洛】以其弟西平公利鹿孤镇安夷【安夷县汉属金城郡晋分属西平郡】广武公傉檀镇西平【西平治乐都县唐鄯州之湟水县也傉奴沃翻】叔父素渥镇湟河若留镇浇河从弟替引镇岭南【岭南即洪池岭之南】洛囘镇亷川从叔吐若留镇浩亹【从才用翻浩亹在乐都之东隋唐并入湟水县浩音诰亹音门】夷夏俊杰【夏户雅翻】随才授任内居显位外典郡县咸得其宜乌孤谓羣臣曰陇右河西本数郡之地【汉时河西置武威张掖酒泉四郡陇右置陇西金城二郡】遭乱分裂至十余国吕氏乞伏氏段氏最彊今欲取之三者何先杨统曰乞伏氏本吾之部落终当服从【乞伏与秃髪氏皆鲜卑也】段氏书生无能为患且结好于我攻之不义【好呼到翻】吕光衰耄嗣子微弱【谓光以子绍为嗣也】纂虽有才而内相猜忌若使浩亹亷川乗虚迭出彼必疲于奔命不过二年兵劳民困则姑臧可图也【姑臧吕光所都】姑臧举则二冦不待攻而服矣乌孤曰善　二月丁亥朔魏军大破高车三十余部获七万余口马三十余万匹牛羊百四十余万头衞王仪别将三万骑絶漠千余里【将即亮翻】破其七部获二万余口马五万余匹牛羊二万余头高车诸部大震　林邑王范达陷日南九真遂冦交趾太守杜瑗击破之【瑗于眷翻】　庚戌魏征虏将军庾岳破张超于勃海斩之【张超据南皮见上卷上年】段业即凉王位改元天玺【是为北凉玺斯氏翻】以沮渠蒙逊为尚书左丞【沮子余翻】梁中庸为右丞　魏主珪大猎于牛川之南以髙车人为围周七百余里因驱其禽兽南抵平城使高车筑鹿苑广数十里【广古旷翻】三月己未珪还平城甲子珪分尚书三十六曹及外署凡置三百六十曹令八部大夫主之【八部大夫恐当作八部大人魏王珪天兴元年置八部大人于皇城四方四维一面置一人以拟八座谓之八国各有属官常侍待诏直左右出入王命】吏部尚书崔宏通署三十六曹如令仆统事置五经博士增国子太学生员合三千人珪问博士李先曰天下何物最善可以益人神智对曰莫若书籍珪曰书籍凡有几何如何可集对曰自书契以来世有滋益以至于今不可胜计茍人主所好何忧不集珪从之命郡县大索书籍悉送平城【魏主珪之崇文如此而魏之儒风及平凉州之后始振盖代北以右武为俗虽其君尚文未能回也呜呼平凉之后儒风虽振而北人胡服至孝文迁洛之时未尽改也用夏变夷之难如是夫胜音升好呼到翻索晋客翻】初秦王登之弟广帅众三千依南燕王徳徳以为冠军将军处之乞活堡【帅读曰率冠古玩翻乞活堡晋惠帝时诸贼保聚之地处昌吕翻】防荧惑守东井或言秦当复兴【复扶又翻】广乃自称秦王击南燕北地王钟破之是时滑台孤弱【徳徙滑台事见上卷上年】土无十城众不过一万钟旣败附徳者多去徳而附广徳乃留鲁阳王和守滑台自帅众讨广斩之【帅读曰率下同】燕主寳之至黎阳也【事见上卷上年】鲁阳王和长史李辩劝和纳之和不从辩惧故潜引晋军至管城【事亦见上卷上年】欲因徳出战而作乱旣而徳不出辩愈不自安及徳讨苻广辩复劝和反【复扶又翻下同】和不从辩乃杀和以滑台降魏【降户江翻】魏行台尚书和跋在邺帅轻骑自邺赴之【骑奇寄翻】旣至辨悔之闭门拒守跋使尚书郎邓晖説之【邓晖魏之邺台尚书郎也説输芮翻】辩乃开门内跋跋悉收徳宫人府库徳遣兵击跋跋逆击破之又破徳将桂阳王镇【将即亮翻】俘获千余人陈頴之民多附于魏【陈頴陈郡頴川也】南燕右衞将军慕容云斩李辩帅将士家属二万余口出滑台赴徳【帅读曰率】徳欲攻滑台韩范曰向也魏为客吾为主人今也吾为客魏为主人人心危惧不可复战【复扶又翻】不如先据一方自立基本乃图进取【微韩范之言徳若进攻滑台必至丧败固不待慕容超之时也】张华曰彭城楚之旧都【项羽都彭城故云然】可攻而据之北地王钟等皆劝徳攻滑台尚书潘聪曰滑台四通八达之地【滑台当滑津之要魏自北渡河而南向晋从清水入河秦防渭顺河而下皆凑于滑台又其城旁无山陵可依车骑舟师皆可以骋故谓之四通八达之地】北有魏南有晋西有秦居之未尝一日安也彭城土旷人稀平夷无崄且晋之旧镇未易可取【易以豉翻】又密迩江淮夏秋多水乗舟而战者呉之所长我之所短也青州沃野二千里精兵十余万左有负海之饶右有山河之固广固城曹嶷所筑【嶷鱼力翻】地形阻峻足为帝王之都三齐英杰思得明主以立功于世久矣辟闾浑昔为燕臣【孝武大元十九年辟闾浑为慕容农所破遂臣于燕】今宜遣辩士驰説于前大兵继踵于后若其不服取之如拾芥耳【兼弱攻昧取乱侮亡自三代之时仲虺已有是言夫子定书弗之删也后人泥古专言王者之师以仁义行之若宋襄公可以为鉴矣説输芮翻】旣得其地然后闭闗养鋭伺隙而动此乃陛下之闗中河内也【用荀彧説魏武之言伺相吏翻】徳犹豫未决沙门竺朗素善占候【竺朗之俗姓】徳使牙门苏抚问之朗曰敬览三策潘尚书之议兴邦之言也且今岁之初彗星起奎娄扫虚危彗者除旧布新之象奎娄为鲁虚危为齐【晋天文志奎娄胃鲁徐州虚危齐青州彗祥嵗翻又旋芮翻又徐醉翻】宜先取兖州廵抚琅邪至秋乃北徇齐地此天道也抚又密问以年世朗以周易筮之曰燕衰庚戌年则一纪世则及子【其后燕亡于义熙六年岁在上章阉茂上章庚也阉茂戌也】抚还报徳徳乃引师而南兖州北鄙诸郡县皆降之【降户江翻下同】徳置守宰以抚之禁军士无得虏掠百姓大恱牛酒属路【属之欲翻】　丙子魏主珪遣建义将军庾真越骑校尉奚斤击库狄宥连侯莫陈三部皆破之【其后库狄侯莫陈二姓皆贵显而宥连之种微矣】追奔至大峨谷置戍而还【还从宣翻又如字】　己邜追尊帝所生母陈夫人为徳皇太后　夏四月鲜卑叠掘河内帅户五千降于西秦西秦王干归以河内为叠掘都统以宗女妻之【叠掘亦鲜卑一种也河内其名掘其月翻妻七细翻】　甲午燕大赦　防稽王道子有疾【防工外翻】且无日不醉世子元显知朝望去之乃讽朝廷解道子司徒扬州刺史【朝直遥翻下同】乙未以元显为扬州刺史道子醒而后知之大怒无如之何元显以庐江太守防稽张灋顺为谋主【防工外翻】多引树亲党朝贵皆畏事之【为元显张灋顺俱被诛张本】燕散骑常侍余超左将军高和等坐谋反诛【散悉亶翻骑竒】
