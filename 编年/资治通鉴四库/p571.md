<!-- { "loadSidebar": true } -->
　　二十七年春正月乙酉魏主如洛阳　沈庆之自冬至春屡破雍州蛮因蛮所聚谷以充军食前后斩首三千级虏二万八千余口降者二万五千余戸【降下江翻】幸诸山大羊蛮凭险筑城守御甚固庆之击之命诸军连营于山中开门相通各穿池于营内朝夕不外汲顷之风甚蛮潜兵夜来烧营诸军以池水沃火多出弓弩夹射之【射而亦翻】蛮兵散走蛮所据险固不可攻庆之乃置六戍以守之久之蛮食尽稍稍请降悉迁于建康以为营戸【史言沈庆之又能持久以弊诸蛮降戸江翻】　魏主将入冦二月甲午大猎于梁川【梁川后魏天平二年置梁城郡于其地领参合旋鸿二县】帝闻之勑淮泗诸郡若魏冦小至则各坚守大至则拔民归寿阳邉戍侦不明【侦且郑翻】辛亥魏主自将歩骑十万奄至【将即亮翻骑竒寄翻　考异曰宋书是月辛丑南平王铄进号西平辛巳索虏冦汝南按长厯二月壬辰朔十日辛丑二十日辛亥巳当作亥】南顿太守郑琨【南顿县本属汝南晋惠帝分置南顿郡】颍川太守郑道隠并弃城走是时豫州刺史南平王铄镇寿阳遣将军行参军陈宪行汝南郡事守悬瓠【水经注汝水自汝南上蔡县东迳悬瓠城北今豫州刺史汝南郡治汝水枝别左出西北流又屈西东转又西南防汝形若悬瓠故以名城瓠戸故翻又音乎】城中战士不满千人魏主围之三月以军兴减内外百官俸三分之一魏人昼夜攻悬瓠多作髙楼临城以射之【射而亦翻】矢下如雨城中负戸以汲施大钩于冲车之端以牵楼堞壊其南城【堞达叶翻壊音怪】陈宪内设女墙外立木栅以拒之魏人填堑肉薄登城【薄迫也堑七艳翻】宪督厉将士苦战【将即亮翻】积尸与城等魏人乗尸上城短兵相接宪鋭气愈奋战士无不一当百杀伤万计城中死者亦过半魏主遣永昌王仁将歩骑万余驱所掠六郡生口北屯汝阳【汝阳县本属汝南郡江左分立汝阳郡】时徐州刺史武陵王骏镇彭城帝遣间使命骏骑赍三日粮袭之【间古苋翻使防吏翻骑竒寄翻下同】骏百里内马得千五百匹分为五军遣参军刘泰之　【考异曰后魏纪作刘坦之今从宋书】帅安北骑兵行参军垣谦之田曹行参军臧肇之集曹行参军尹定【田曹主营田集曹主安集流散犹汉之安集掾也时骏为安北将军谦之等皆府僚也】武陵左常侍杜幼文【晋制王国置左右常侍各一人】殿中将军程天祚等将之【将即亮翻】直趋汝阳【趋七喻翻】魏人唯虑救兵自寿阳来不备彭城丁酉泰之等潜进击之杀三千余人烧其辎重【重直用翻】魏人奔散诸生口悉得东走魏人侦知泰之等兵无继【侦丑郑翻】复引兵击之【复扶又翻】垣谦之先退士卒惊乱弃仗走泰之为魏人所杀肇之溺死天祚为魏所擒谦之定幼文及士卒免者九百余人马还者四百匹魏主攻悬瓠四十二日帝遣南平内史臧质诣寿阳与安蛮司马刘康祖共将兵救悬瓠【时南平王铄领安蛮校尉以康祖为司马】魏主遣殿中尚书任城公乞地真将兵逆拒之【魏殿中尚书知殿内兵马仓库任音壬】质等击斩乞地真康祖道锡之从兄也【刘道见一百二十三卷十八年从才用翻】夏四月魏主引兵还【还从宣翻又如字】癸卯至平城壬子安北将军武陵王骏降号镇军将军垣谦之伏诛尹定杜幼文付上方【输作尚方也】以陈宪为龙骧将军汝南新蔡二郡太守【骧思将翻】魏主遗帝书曰前葢吴反逆扇动闗陇彼复使人就而诱之丈夫遗以弓矢妇人遗以环钏【复扶又翻诱音酉遗于季翻通使盖吴事见上卷二十二年二十三年钏尺绢翻臂环也】是曹正欲谲诳取赂【谲古穴翻诳居况翻】岂有逺相服从之理为大丈夫何不自来取之而以货诱我邉民募徃者复除七年是赏奸也【复方目翻】我今来至此土所得多少孰与彼前后得我民邪彼若欲存刘氏血食者当割江以北输之摄守南度【摄收也言收江北守兵南度江也】当释江南使彼居之不然可善勑方镇刺史守宰严供帐之具【守式又翻帐当作张音竹亮翻】来秋当徃取扬州大势已至终不相纵彼徃日北通蠕蠕西结赫连沮渠吐谷浑东连冯髙丽【事并见前蠕人兖翻沮子余翻吐从暾入声谷音浴丽力知翻】凡此数国我皆灭之以此而观彼岂能独立蠕蠕吴提吐贺真皆已死我今北征先除有足之冦【柔然多马故言其有足】彼若不从命来秋当复徃取之【复扶又翻下复纵复非同】以彼无足故不先讨耳我徃之日彼作何计为掘堑自守为筑垣以自障也【堑七艳翻】我当显然徃取扬州不若彼翳行窃歩也【翳于计翻蔽也言隠蔽其身而行也】彼来侦谍我已擒之复纵还其人目所尽见委曲善问之【侦丑郑翻】彼前使裴方明取仇池既得之疾其勇功已不能容有臣如此尚杀之【事见上卷二十年】乌得与我校邪彼非我敌也彼常欲与我一交战我亦不痴复非苻坚何时与彼交战【观此魏人犹有惮南兵之心盖髙祖之余威而邉垂诸将犹为有人也】昼则遣骑围绕夜则离彼百里外宿【骑竒计翻离力智翻】吴人正有斫营伎【伎渠绮翻】彼募人以来不过行五十里天已明矣彼募人之首岂得不为我有哉彼公时旧臣虽老犹有智防知今已杀尽【谓谢晦檀道济辈】岂非天资我邪取彼亦不须我兵刃此有善呪婆罗门【天竺国有婆罗门善呪术】当使鬼缚以来耳　侍中左卫将军江湛迁吏部尚书湛性公防与仆射徐湛之并为主上所宠信时称江徐　魏司徒崔浩自恃才略及魏主所宠任专制朝权尝荐冀定相幽并五州之士数十人皆起家为郡守【朝直遥翻相息亮翻守式又翻】太子晃曰先征之人亦州郡之选也【先征之人谓游雅李灵髙允等】在职已久勤劳未答宜先补郡县以新征者代为郎吏且守令治民宜得更事者【守手又翻治直之翻更工衡翻】浩固争而遣之中书侍郎领著作郎髙允闻之谓东宫博士管恬曰崔公其不免乎茍遂其非而校胜于上将何以堪之魏主以浩监秘书事【监工衘翻】使与髙允等共譔国记【譔雏免翻譔述也】曰务从实録著作令史闵湛郗标【郗丑之翻】性巧佞为浩所宠信浩尝注易及论语诗书湛标上防言马郑王贾不如浩之精微【马融郑王肃贾逵也】乞收境内诸书班浩所注令天下习业【令习肄浩所注经以为家业】并求勑浩注礼传【传直恋翻】令后生得观正义浩亦荐湛标有著述才湛标又劝浩刋所譔国史于石以彰直笔髙允闻之谓著作郎宗钦曰湛标所营分寸之间恐为崔门万世之祸吾徒亦无噍类矣【噍才笑翻】浩竟用湛标议刋石立于郊坛东方百歩【据水经注平城西郭外有郊天坛】用功三百万浩书魏之先世事皆详实列于衢路徃来见者咸以为言北人无不忿恚【北人谓其先世从拓防氏来自北荒者恚于避翻】相与譛浩于帝以为暴扬国恶帝大怒使有司案浩及秘书郎吏等罪状初辽东公翟黒子有宠于帝奉使并州【使防吏翻】受布千匹事觉黒子谋于髙允曰主上问我当以实告为当讳之允曰公帷幄宠臣有罪首实【首式救翻】庻或见原【原赦也】不可重为欺罔也【重直用翻】中书侍郎崔览公孙质曰若首实罪不可测不如讳之黒子怨允曰君奈何诱人就死地入见帝不以实对帝怒杀之【诱音酉见贤遍翻】帝使允授太子经及崔浩被收【被皮义翻】太子召允至东宫因留宿明旦与俱入朝【朝直遥翻】至宫门谓允曰入见至尊吾自导卿脱至尊有问但依吾语允曰为何等事也【为于伪翻】太子曰入自知之太子见帝言髙允小心慎宻且微贱制由崔浩请赦其死帝召允问曰国书皆浩所为乎对曰太祖记前著作郎邓渊所为先帝记及今记臣与浩共为之然浩所领事多总裁而已【谓摠其大纲裁其可否也】至于著述臣多于浩帝怒曰允罪甚于浩何以得生太子惧曰天威严重允小臣迷乱失次耳臣向问皆云浩所为帝问允信如东宫所言乎对曰臣罪当灭族不敢虚妄殿下以臣侍讲日久哀臣欲匄其生耳【匄古大翻】实不问臣臣亦无此言不敢迷乱帝顾太子曰直哉此人情所难而允能为之临死不易辞信也为臣不欺君贞也宜特除其罪以旌之遂赦之于是召浩前临诘之【诘去吉翻】浩惶惑不能对允事事申明皆有条理帝命允为诏诛浩及僚属宗钦段承根等下至僮吏凡百二十八人皆夷五族允持疑不为帝频使催切允乞更一见然后为诏帝引使前允曰浩之所坐若更有余舋【舋许觐翻】非臣敢知若直以触犯罪不至死【触犯谓直书国恶不为尊者讳也】帝怒命武士执允太子为之拜请【为于伪翻下欲为同】帝意解乃曰无斯人当有数千口死矣六月己亥诏诛清河崔氏与浩同宗者无逺近及浩姻家范阳卢氏太原郭氏河东栁氏并夷其族【浩所连姻皆士望也非冇凭附属请之罪以浩故皆赤其族择耦可不谨哉】余皆止诛其身絷浩置槛内送城南【槛槛车也后魏刑人必于城南絷陟立翻】卫士数十人溲其上【溲所鸠翻小便也】呼声嗷嗷【嗷五刀翻】闻于行路【闻音问】宗钦临刑叹曰髙允其殆圣乎它日太子让允曰人亦当知几吾欲为卿脱死既开端绪而卿终不从激怒帝如此毎念之使人心悸【悸其季翻】允曰夫史者所以记人主善恶为将来劝戒故人主有所畏忌慎其举措崔浩孤负圣恩以私欲没其防洁爱憎蔽其公直此浩之责也至于书朝廷起居言国家得失此为史之大体未为多违【允言浩死非其罪】臣与浩实同其事死生荣辱义无独殊诚荷殿下再造之慈【荷下可翻】违心茍免非臣所愿也太子动容称叹允退谓人曰我不奉东宫指导者恐负翟黒子故也初冀州刺史崔赜武城男崔模与浩同宗而别族【赜士革翻别分也依宋祁国语补音彼列翻】浩常轻侮之由是不睦及浩诛二家独得免赜逞之子也【崔逞归魏为大祖所杀】辛丑魏主北巡隂山魏主既诛崔浩而悔之防北部尚书李孝伯病笃【魏北部尚书知北邉州郡】或传已卒魏主悼之曰李宣城可惜【李孝伯封宣城公】既而曰朕失言崔司徒可惜李宣城可哀孝伯顺之从父弟也【李顺亦为魏主所宠任得罪而死从才用翻】自浩之诛军国谋议皆出孝伯宠眷亚于浩　初车师大帅车伊洛世服于魏【帅所类翻】魏拜伊洛平西将军封前部王伊洛将入朝沮渠无讳断其路【沮渠无讳时屯髙昌朝直遥翻断丁管翻】伊洛屡与无讳战破之无讳卒【卒于元嘉二十一年】弟安周夺其子干寿兵伊洛遣人説干寿干寿遂帅其民五百余家奔魏【帅读曰率】伊洛又説李寳弟钦等五十余人下之皆送于魏【説输芮翻】伊洛西击焉耆留其子歇守城沮渠安周引柔然兵间道袭之【间古苋翻】攻防其城歇走就伊洛共收余众保焉耆镇【魏破焉耆以为镇】遣使上书于魏主言为沮渠氏所攻首尾八年【元嘉十九年无讳袭据髙昌自此与车师相攻使防吏翻】百姓饥穷无以自存臣今弃国出奔得免者仅三分之一已至焉耆东境乞垂赈救魏主诏开焉耆仓以赈之【赈讳忍翻】　吐谷浑王慕利延为魏所逼上表求入保越巂【唐时吐蕃与云南窥蜀即此路也盖自汉武帝开昆明之后后人遂通此路耳巂音髄】上许之慕利延竟不至上欲伐魏丹阳尹徐湛之吏部尚书江湛彭城太守
