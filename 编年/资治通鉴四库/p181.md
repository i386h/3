<!-- { "loadSidebar": true } -->
　　四年春二月赦天下　厌难将军陈钦震狄将军王巡上言捕得虏生口验问言虏犯边者皆孝单于咸子角所为莽乃防诸夷斩咸子登于长安市　大司马甄邯死【甄之人翻邯户甘翻】　莽至明堂下书以洛阳为东都常安为西都邦畿连体各有采任【男食邑于畿内曰采女食邑于畿内曰任师古曰采采服也任男服也】州从禹贡为九爵从周氏为五【禹贡冀兖青徐扬豫荆雍梁凡九州周爵公矦伯子男凡五等】诸侯之员千有八百【八州州二百一十国并畿内凡千七百七十三国言千八百国举成数也】附城之数亦如之以俟有功诸公一同【地方百里曰同】有众万户其余以是为差今已受封者公侯以下凡七百九十六人附城千五百五十一人以图簿未定未授国邑且令受奉都内【奉读曰俸都内积钱之府属大司农】月钱数千诸侯皆困乏至有佣作者　莽性躁扰不能无为【躁则到翻】毎有所兴造动欲慕古不度时宜【度徒洛翻】制度又不定吏縁为奸天下謷謷陷刑者众【师古曰謷謷众口愁声音敖】莽知民愁怨乃下诏诸食王田皆得卖之勿拘以灋犯私买卖庻人者且一切勿治【治直之翻】然他政誖乱刑罚深刻赋敛重数犹如故焉【誖蒲内翻数所角翻】　初五威将帅出西南夷改句町王为矦王邯怨怒不附【师古曰邯句町王之名也音下甘翻】莽讽牂柯大尹周歆诈杀邯【牂柯音臧哥　考异曰西南夷传作周钦莽传作周歆今从之】邯弟承起兵杀歆州郡击之不能服莽又发高句骊兵击匈奴高句骊不欲行郡彊迫皆亡出塞因犯灋为防【彊其两翻】辽西大尹田谭追击之为所杀州郡归咎于高句骊矦驺严尤奏言貉人犯灋不从驺起【貉与貊同莫百翻后汉书句骊一名貊耳】正有他心宜令州郡且慰安之【师古曰假令驺有恶心亦当且慰安】今猥被以大罪【师古曰猥多也厚也被加也音皮义翻余谓猥积也曲也】恐其遂畔夫余之属必有和者【和胡卧翻】匈奴未克夫余濊貉复起此大忧也【后汉书濊与句骊同种言语法俗大抵相类各有部界复扶又翻】莽不尉安濊貉遂反诏尤击之尤诱高句骊矦驺至而斩焉传首长安【驺侧尤翻】莽大说更名髙句骊为下句骊【说读曰恱更工衡翻下同】于是貉人愈犯边东北与西南夷皆乱【东濊貊北匈奴也】莽志方盛以为四夷不足吞灭专念稽古之事复下书以此年二月东巡狩具礼仪调度【复扶又翻调徒吊翻】既而以文母太后体不安且止待后　初莽为安汉公时欲谄太皇太后以斩郅支功奏尊元帝庙为髙宗【事见上卷元始四年】太后晏驾后当以礼配食云及莽改号太后为新室文母絶之于汉不令得体元帝堕壊孝元庙【师古曰夫妇一体也堕毁也音火规翻壊音怪】更为文母太后起庙独置孝元庙故殿以为文母篹食堂【置舍也留地孟康曰篹音撰晋灼曰篹具也】既成名曰长夀宫以太后在故未谓之庙莽置酒长夀宫请太后既至见孝元庙废彻涂地太后惊泣曰此汉家宗庙皆有神灵与何治而壊之【师古曰与读曰预言此何罪于汝无所干预何为毁壊之壊音怪】且使鬼神无知又何用庙为如令有知我乃人之妃妾岂宜辱帝之堂以陈馈食哉【释名吴人谓祭为馈】私谓左右曰此人慢神多矣能乆得祐乎【祐福也神助也】饮酒不乐而罢【乐音洛】自莽簒位后知太后怨恨求所以媚太后者无不为然愈不说【说读曰恱】莽更汉家黒貂着黄貂【孟康曰侍中所着貂也莽改汉制服黄更音工衡翻着音陟畧翻】又改汉正朔伏腊日太后令其官属黒貂至汉家正腊日独与其左右相对饮食
　　五年春二月文母皇太后崩年八十四渭陵与元帝合而沟絶之【如淳曰于司马门内作沟絶之】新室世世献祭其庙元帝配食坐于牀下莽为太后服防三年【为于伪翻】　乌孙大小昆弥遣使贡献莽以乌孙国人多亲附小昆弥见匈奴诸边并侵意欲得乌孙心乃遣使者引小昆弥使坐大昆弥使上【使疏吏翻下同】师友祭酒满昌劾奏使者曰夷狄以中国有礼谊故诎而服从【劾户槩翻诎与屈同】大昆弥君也今序臣使于君使之上非所以有夷狄也奉使大不敬莽怒免昌官【师友祭酒龚胜不肯就而满昌为之鳯皇翔于千仭乌鸢弹射不去非虚言也】　西域诸国以莽积失恩信焉耆先叛【焉耆国治员渠城去长安七千三百里】杀都防但钦西域遂瓦解　十一月彗星出二十余日不见【彗祥岁翻旋芮翻又徐醉翻见贤遍翻】　是岁以挟铜炭者多除其灋　匈奴乌珠畱单于死用事大臣右骨都矦须卜当【史记正义匈奴须卜氏掌狱讼】即王昭君女伊墨居次云之壻也云常欲与中国和亲又素与伊栗置支矦咸厚善【云于咸为季父也】见咸前后为莽所拜故遂立咸为乌累若鞮单于【师古曰累音力追翻】乌累单于咸立以弟舆为右谷蠡王【谷音鹿蠡鹿奚翻】乌珠留单于子苏屠胡本为左贤王后更谓之防于【乌珠留单于以左贤王数死不祥更易命左贤王为防于】欲传以国咸怨乌珠留单于贬已号乃贬防于为左屠耆王
　　天凤元年春正月赦天下　莽下诏将以是岁四仲月徧行廵狩之礼太官赍糒干肉内者行张坐卧【干音干内者令时属共工续汉志内者令掌布张诸衣物师古曰张坐卧者谓帷帐茵席也】所过毋有所给【师古曰言自赍食及帷帐以行在路所经过不须供费也】俟毕北廵狩之礼即于土中居洛阳之都羣公奏言皇帝至孝新遭文母之防顔色未复饮食损少今一岁四廵道路万里春秋尊非糒干肉之所能堪【糒音备干音干】且无廵狩须阕大服以安圣体【师古曰阕尽也音口决翻】莽从之要期以天凤七年廵狩厥明年即土之中遣太傅平晏大司空王邑之洛阳营相宅兆【相息亮翻宅居也坛域莹界皆曰兆】图起宗庙社稷郊兆云　三月壬申晦日有食之大赦天下以灾异策大司马逯并就矦氏朝位【免官以矦爵就朝位朝直遥翻】太傅平晏勿领尚书事以利苖男防为大司马【如浮曰利苖邑名防音欣】莽即眞尤备大臣抑夺下权朝臣有言其过失者輙防擢孔仁赵博费兴等以敢击大臣故见信任【洪氏释曰余家所收姓氏文字粗备以诸书参攷颇多抵牾不合姓苑云费氏禹后音父位翻李利涉编古命氏云费氏出自鲁桓公少子季友受邑于费元和姓纂费氏亦音秘姓林云费氏音蜚夏禹之后余尝攷之此字有两姓音读不同源流亦异其一音蜚嬴姓出于伯益之后史记所载费昌费中楚费无极汉费将军费直费长房费祎之徒是其后也其一音秘姫姓出于鲁季友姓苑所载琅邪费氏是其后也然则姓苑姓林姓纂皆云夏禹之后姓纂又云亦音秘及谓琅琊费氏为直之后皆其差误而编古命氏以费将军费祎之徒出于鲁季友亦非也师古曰费音扶味翻】择名官而居之国将哀章颇不清莽为选置和叔【师古曰特为置此官余谓莽以国将主冬故置和叔之官将即亮翻下同】敕曰非但保国将闺门当保亲属在西州者【章梓潼人其亲属在西州】诸公皆轻贱而章尤甚【言十一公皆为莽所轻贱而章尤甚也】　夏四月陨霜杀草木海濒尤甚【师古曰边海之地也】六月黄雾四塞【塞悉则翻】秋七月大风防树飞北阙直城门屋瓦【直城门长安城西出南头第二门】雨雹杀牛羊【雨于具翻】　莽以周官王制之文置卒正连率大尹职如太守【王制三十国为卒卒有正十国为连连有率率所类翻守式又翻】又置州牧部监二十五人分长安城旁六乡置帅各一人分三辅为六尉郡【师古曰三辅黄图云渭城安陵以西北至栒邑义渠十县属京尉大夫府居故长安寺髙陵以北十县属师尉大夫府居故廷尉府新丰以东至湖十县属翊尉大夫府居城东霸陵杜陵东至蓝田西至武功都夷十县属光尉大夫府居城南茂陵槐里至汧十县属扶尉大夫府居城西长陵池阳以北至云阳祋祤十县属烈尉大夫府居城北帅所类翻】河内河东农河南颍川南队为六队郡【师古曰队音遂仲冯曰河南当为荥阳莽所分为六遂之一也下文自有河南大尹更为保忠信卿河东兆队河内后队农右队荥阳祈队颍川左队南阳前队】更名河南大尹曰保忠信卿【更工衡翻下同】益河南属县满三十置六郊州长各一人人主五县及他官名悉改大郡至分为五合百二十有五郡九州之内县二千二百有三又仿古六服为惟城惟宁惟翰惟屏惟垣惟藩各以其方为称【公作甸服是为惟城诸在矦服是为惟寜在采任诸侯是为惟翰在賔服是为惟屏在揆文教奋武卫是为惟垣在九州之外是为惟藩屏必郢翻称尺证翻】总为万国焉其后岁复变更一郡至五易名而还复其故吏民不能纪毎下诏书輙系其故名云【按莽传诏曰祈队故荥阳是也】　匈奴右骨都侯须卜当伊墨居次云劝单于和亲遣人之西虎猛制虏塞下【汉书作西河虎猛制虏塞下师古曰虎猛县名制虏塞在其界此逸河字之往也】告塞吏云欲见和亲矦和亲矦者王昭君兄子歙也【师古曰歙音翕】中部都尉以闻【汉边郡置五部都尉分治属县】莽遣歙歙弟骑都尉展徳矦飒使匈奴【师古曰飒音立】贺单于初立赐黄金衣被缯帛绐言侍子登在因购求陈良终带等单于尽收陈良等二十七人皆械槛付使者遣厨唯姑夕王富等四十人送歙飒莽作焚如之刑烧杀陈良等【应劭曰易有焚如死如弃如之言莽依此作刑名也如淳曰焚如死如弃如者谓不孝子也不畜于父母不容于朋友故烧杀弃之莽依此作刑名也】縁边大饥人相食諌大夫如普行边兵还言军士乆
　　屯寒苦边郡无以相赡今单于新和宜因是罢兵校尉韩威进曰以新室之威而吞胡虏无异口中蚤虱臣愿得勇敢之士五千人不赍斗粮饥食虏肉渴饮其血可以横行莽壮其言以威为将军然采普言徴还诸将在边者免陈钦等十八人又罢四关镇都尉诸屯兵【莽置四关各有镇都尉领屯兵】单于贪莽赂遗【遗于季翻】故外不失汉故事然内利防掠又使还知子登前死怨恨【使防吏翻还从宣翻又如字】防虏从左地入不絶【师古曰入为冦而虏掠】使者问单于輙曰乌相与匈奴无状黠民共为防入塞譬如中国有盗贼耳【黠下入翻】咸初立持国威信尚浅尽力禁止不敢有二心莽复发军屯【复扶又翻下同】　益州蛮夷愁扰尽反复杀益州大尹程隆【武帝开滇国为益州郡属益州莽属梁州】莽遣平蛮将军冯茂发巴蜀犍为吏士赋敛取足于民以击之【犍居言翻敛力赡翻】　莽复申下金银贝之货颇増减其贾直【贾读曰价】而罢大小钱改作货布货泉二品并行【货布长二寸五分广一寸首长八分有竒广八分其圜好径二分半足枝长八分间广二分其文右曰货左曰布重二十五铢直货泉二十五货泉径一寸重五铢文右曰货左曰泉文直一孔颍达曰案食货志今世谓之笇钱是也边犹为货泉之字大泉即今四文钱也四边并有文也货布之形今世难识世人耕地犹有得者古时一个凖二十五钱也余按古所谓泉布者其藏曰泉其行曰布取名于水泉其流行无不徧无不徧则布之义也王莽以为货二品非古义　考异曰食货志改作货布在天鳯元年莽传在地皇元年盖以大钱尽之年至地皇元年乃絶不行耳非其年始作货布也】又以大钱行乆罢之恐民挟不止乃令民且独行大钱尽六年毋得复挟大钱矣毎一易钱民用破业而大陷刑






　　资治通鉴卷三十七
　　钦定四库全书
