<!-- { "loadSidebar": true } -->
　　五年春正月己巳羌酋白对蓬等各帅部落内属【酋慈由翻】观军容宣慰处置使左监门卫大将军兼神策军使内侍监鱼朝恩专典禁兵宠任无比【处昌吕翻监古衔翻朝直遥翻】上常与议军国事势倾朝野朝恩好于广座恣谈时政【好呼到翻】陵侮宰相元载虽彊辩亦供黙不敢应神策都虞刘希暹都知兵马使王驾鹤皆有宠于朝恩希暹说朝恩于北军置狱【左右神策军左右羽林军左右龙武军皆谓之北军说式芮翻相息亮翻暹息廉翻】使坊市恶少年罗告富室诬以罪恶捕系地牢讯掠取服【少诗照翻掠音亮】籍没其家赀入军并分赏告捕者地在禁密人莫敢言朝恩每奏事以必允为期朝廷政事有不豫者辄怒曰天下事有不由我者邪【朝直遥翻邪音耶】上闻之由是不怿朝恩养子令徽尚幼为内给使衣緑【唐制内给使无常贠属内侍省凡无官品者号内给使掌诸门进物之厯宋白曰掌诸门进物出物之厯衣于既翻】与同列忿争归告朝恩朝恩明日见上曰臣子官卑为侪辈所陵【侪士皆翻】乞赐之紫衣上未应有司已执紫衣于前令徽服之拜谢上强笑曰儿服紫大宜称心【强其两翻称尺正翻】愈不平元载测知上指乗间奏朝恩专恣不轨【间古苋翻】请除之上亦知天下共怨怒遂令载为方略朝恩每入殿常使射生将周皓将百人自卫【令力丁翻将即亮翻皓将同又如字】又使其党陜州节度使皇甫温握兵于外以为援【陜失冉翻度使疎吏翻】载皆以重赂结之故朝恩隂谋密语上一一闻之而朝恩不之觉也辛卯载为上谋【为于伪翻】徙李抱玉为山南西道节度使以温为鳯翔节度使外重其权实内温以自助也载又请割郿虢寳鸡鄠厔抱玉【鄠音户厔音舟窒汉制右扶风有郿虢二县及晋省虢县存郿县后魏于虢县地置武都郡西魏置洛邑县后周置朔州州寻废隋开皇初废郡大业初改洛邑县为虢县后魏又于郿县置平阳周城二县西魏改平阳为郿城后周废入周城县隋开皇十八年改周城曰渭濵大业二年改曰郿县唐志二县皆属鳯翔府】兴平武功天兴扶风神策军【兴平旧曰始平景龙元年更名金城至徳二载更名兴平属京兆府】朝恩喜于得地殊不以载为虞骄横如故【横户孟翻】　壬辰加河南尹张延赏为东京留守罢河南等道副元帅以其兵属留守【守式又翻帅所类翻】延赏嘉贞之子也【张嘉贞开元中为相】　二月戊戍李抱玉徙镇厔【徙屯厔以兼统山南】军士愤怨大掠鳯翔坊市数日乃定　刘希暹颇觉上意异以告鱼朝恩朝恩始疑惧【暹息亷翻朝直遥翻】然上每见之恩礼益隆朝恩亦以此自安皇甫温至京师元载留之未遣因与温及周皓密谋诛朝恩　【考异曰邠志五年春诏以寒食召郭公豊年令节思与大臣为乐时欲诛朝恩因喻郭公朔方一军有社稷劳宜以功卒数千人入朝朕因宴赏得以相识正月郭公以组甲三千人入觐鱼朝恩请公逰章敬寺公许之丞相元公意其相得使讽邠吏请公无往邠吏自中书驰告郭公曰军容将不利于公亦告诸将须臾朝恩使至郭公将行士之衷甲请从者三百人愿备非常郭公怒曰我大臣也彼非有密防安敢害我若天子之命尔曹胡为独与僮仆十数人赴之朝恩之惊曰何车骑之省公以所闻对且曰恐劳思虑耳军容抚膺捧手呜咽雪涕曰非公长者得无疑乎按汾阳家传子仪五月入朝七月至汾州或是四年正月入朝时事于时未有诛朝恩之谋今不取家传又曰三月公上言鱼朝恩潜结周智光为外应久掌禁兵若不早圗祸将作矣亦不取】既定计载白上上曰善圗之勿反受祸三月癸酉寒食【荆楚嵗时记冬至后一百四日一百五日一百六日断火谓之寒食初学记曰琴操晋文公与介子绥俱亡文公复国子绥无所得作龙蛇之歌而隐文公求之不肯出乃燔左右木子绥抱木而死文公哀之令人五月五日不得举火及周举移书魏武明罚令陆翽业中记并云寒食断火起于子推琴操所云子绥即推也又云五月五日与今有异皆因流俗所传按左传及史记并无子推被焚之事然周书司烜氏仲春以木铎狥火禁于国中注云为季春将出火也今寒食凖节气是仲春之末清明是三月之初然则禁火并周制也】上置酒宴贵近于禁中载守中书省宴罢朝恩将还营上留之议事因责其异圗朝恩自辩语颇悖慢皓与左右擒而缢杀之【载祖亥翻又如字朝直遥翻还从宣翻又音如字悖蒲妹翻又蒲没翻缢于赐翻又于计翻　考异曰实録是日初诏罢朝恩观军容等使更加实封留于禁中朝恩既奉诏知负恩乃自缢又曰载遣腹心京兆尹崔昭等朝恩出处防寒食宴近臣朝恩入谒有诏留之朝恩乃惧言颇悖戾上以旧恩矜贷不加严刑朝恩遂自缢新传曰载用左常侍崔昭尹京兆厚以财结其党皇甫温周皓按实録去年十一月乙卯孟皥为京兆尹今年三月辛卯为左常侍未尝言崔昭为京兆也奉诏自缢殆非其实新传云周皓与左右擒缢之今从之】外无知者上下诏罢朝恩观军容等使内侍监如故诈云朝恩受诏乃自缢以尸还其家赐钱六百万以葬丁丑加刘希暹王驾鹤御史中丞以慰安北军之心丙戍赦京畿系囚命尽释朝恩党与且曰北军将士皆朕爪牙并宜仍旧【使疏吏翻暹息亷翻将即亮翻】朕今亲御禁旅勿有忧惧　己丑罢度支使及闗内等道转运常平盐铁使其度支事委宰相领之【度徒洛翻相息亮翻】勑皇甫温还镇于陜【既诛鱼朝恩不复以温镇鳯翔陜失冉翻】　元载既诛鱼朝恩上宠任益厚载遂志气骄溢每众中大言自谓有文武才略古今莫及弄权舞智政以贿成僣侈无度吏部侍郎杨绾典选平允【选须绢翻】性介直不附载岭南节度使徐浩贪而佞倾南方珍货以赂载载以绾为国子祭酒引浩代之浩越州人也载有丈人自宣州来【据顔古古汉书音义大人尊老之称盖父执也载祖亥翻又如字使疏吏翻】从载求官载度其人不足任事【度徒洛翻】但赠河北一书而遣之丈人不恱行至幽州私发书视之书无一言惟署名而已丈人大怒不得已试谒院僚【院僚使院僚属也】判官闻有载书大惊【判官节度判官】立白节度使遣大校以箱受书馆之上舍【校户教翻馆工唤翻】留宴数日辞去赠绢千匹其威权动人如此　夏四月庚子湖南兵马使臧玠杀观察使崔灌澧州刺史杨子琳起兵讨之取赂而还【澧音礼杨子琳自陜州迁澧州还从宣翻又音如字】　泾原节度使马璘屡诉本镇荒残无以赡军【璘离珍翻】上讽李抱玉以郑颍二州譲之乙巳以璘兼郑頴节度使庚申王缙自太原入朝【缙音晋朝直遥翻】　癸未以左羽林大将军辛京杲为湖南观察使　荆南节度使卫伯玉遭母防六月戊戍以殿中监王昻代之伯玉讽大将杨鉥等拒昻留己【鉥十律翻】甲寅诏起复伯玉镇京南如故　秋七月京畿饥【唐以京兆同华商邠岐为京畿】米斗千钱　刘希暹内常自疑【希暹党附鱼朝恩朝恩死故常自疑暹昔防翻】有不逊语王驾鹤以闻九月辛未赐希暹死　吐蕃冦永寿【吐从暾入声永夀县属邠州古邠地汉为漆县唐武徳分新平置永夀】　冬十一月郭子仪入朝【郭子仪自邠入朝】　上悉知元载所为以其任政日久欲全始终因独见深戒之载犹不悛上由是稍恶之【载祖亥翻又音如字见贤遍翻恶乌路翻】载以李泌有宠于上忌之言泌常与亲故宴于北军与鱼朝恩亲善宜知其谋上曰北军泌之故吏也【李泌从肃宗自灵武至鳯翔军谋大事泌皆预决故言北军将校皆其故吏泌毘必翻】故朕使之就见亲故朝恩之诛泌亦预谋卿勿以为疑载与其党攻之不已防江西观察使魏少逰求参佐上谓泌曰元载不容卿朕今匿卿于魏少逰所【少诗照翻】俟朕决意除载当有信报卿可束装来乃以泌为江西判官【江西观察判官】且属少逰使善待之【属之欲翻】
