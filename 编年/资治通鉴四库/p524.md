<!-- { "loadSidebar": true } -->
　　州刺史【八郡葢荆州之武昌江州之寻阳豫章庐陵临川鄱阳南康豫州之晋熙】　是嵗桓石绥与司马国璠陈袭聚众胡桃山为冦【胡桃山当在歴阳郡界璠孚袁翻】刘毅遣司马刘懐肃讨破之石绥石生之弟也三年春正月辛丑朔燕大赦改元建始　秦王兴以乞伏干归寖彊难制留为主客尚书【汉成帝置四曹尚书其四曰主客主外国夷狄事】以其世子炽磐行西夷校尉监其部众【是后秦政渐衰炽磐日以盛而干归亦不可得而留矣炽昌志翻校户教翻监工衡翻】　二月己酉刘裕诣建康固辞新所除官欲诣廷尉诏从其所守裕乃还丹徒　魏主珪立其子修为河间王处文为长乐王【处昌吕翻乐音洛】连为广平王黎为京兆王殷仲文素有才望自谓宜当朝政悒悒不得志【悒悒忧悒不自安之意仲文党于桓以才望希进而不得进故不自安也朝直遥翻】出为东阳太守尤不乐【乐音洛】何无忌素慕其名东阳无忌所统【无忌都督浙江东五郡东阳其一也】仲文许便道修谒无忌喜钦迟之【迟直吏翻待也后企迟同】而仲文失志恍惚遂不过府【府谓督府何无忌治所也恍呼广翻惚音忽】无忌以为薄已大怒会南燕入冦无忌言于刘裕曰桓殷仲文乃腹心之疾北虏不足忧也闰月刘裕府将骆氷谋作乱【将即亮翻】事觉裕斩之因言氷与仲文桓石松曹靖之卞承之刘延祖潜相连结谋立桓为主皆族诛之　燕王熙为其后苻氏起承华殿【为于伪翻】负土于北门土与谷同价宿军典军杜静载棺诣阙极谏熙斩之【北燕营州刺史镇宿军】苻氏尝季夏思冻鱼【煎鱼为冻今人多能之季夏六月暑盛则不能冻】仲冬须生地黄【本草曰地黄叶如甘露子花如脂麻花但有细斑防北人谓之牛妳子二月八月采根隂干解诸热破血通利月水】熙下有司切责不得而斩之【下遐嫁翻】夏四月癸丑苻氏卒熙哭之懑絶久而复苏【懑音闷】丧之如父母服斩衰食粥【丧息郎翻衰仓回翻】命百官于宫内设位而哭使人案检哭者无泪则罪之羣臣皆含辛以为泪髙阳王妃张氏熙之嫂也【髙阳王隆之妃】美而有巧思【思相吏翻】熙欲以为殉乃毁其禭鞾中得弊毡【禭音遂送终曰禭鞾许加翻】遂赐死右仆射韦璆等皆恐为殉沐浴俟命公卿以下至兵民户率营陵费殚府藏【璆渠尤翻藏徂浪翻】陵周围数里熙谓监作者曰善为之朕将继往【观熙此言死期将至监工衔翻】丁酉燕太后段氏去尊号出居外宫【去吕翻段氏熙之慈母也见上卷元兴二年】　氐王杨盛以平北将军符宣为梁州督护将兵入汉中【将即亮翻】秦梁州别驾吕莹等起兵应之【吕营盖为秦之梁州别驾以后面秦王兴遣南梁州刺史王敏敕谯縦观之可见】刺史王敏攻之莹等求援于盛盛遣军临浕口敏退屯武兴【水经沔水东迳白马戍南浕水入焉注云浕水北武都氐中南迳张鲁城东又南过阳平闗西而南入于沔谓之浕口有浕口城郡国县道记梁州西县本名白马城又曰浕口城刘蜀置武兴督于汉中沔阳县隋唐为兴州今沔州城古武兴城也浕音徐刃翻】盛复通于晋【孝武太元十九年杨盛来称藩其所以不与晋通者以桓之乱也复音扶又翻】晋以盛为都督陇右诸军事征西大将军开府仪同三司盛因以宣行梁州刺史【通鉴以晋纪年则以盛为都督之上不必书晋晋字当作诏字】　五月壬戌燕尚书郎苻进谋反诛进定之子也【孝武太元十一年苻定降燕见一百六卷】　魏主珪北巡至濡源【濡音乃官翻】　魏常山王遵以罪赐死　初魏主珪灭刘卫辰其子勃勃奔秦【见一百卷孝武太元十六年】秦髙平公没奕干以女妻之【妻音七细翻】勃勃魁岸美容仪性辩慧秦王兴见而竒之与论军国大事宠遇逾于勲旧兴弟邕谏曰勃勃不可近也【近音其靳翻】兴曰勃勃有济世之才吾方与之平天下奈何逆忌之乃以为安逺将军使助没奕干镇髙平以三城朔方杂夷【魏收地形志偏城郡广武县有三城唐延州丰林县古广武县地】及卫辰部众三万配之使伺魏间隙【间音古苋翻】邕固争以为不可兴曰卿何以知其为人邕曰勃勃奉上慢御众残贪猾不仁轻为去就宠之逾分【分音扶问翻】恐终为边患兴乃止久之竟以勃勃为安北将军五原公配以三交五部鲜卑及杂虏二万余落镇朔方【为勃勃病秦兴悔不用邕言张本】魏主珪归所虏秦将唐小方于秦【将音即亮翻】秦王兴请归贺狄干仍送良马千匹以赎狄伯支珪许之【秦留贺狄干见一百十二卷元兴元年狄伯支唐小方被禽亦见是年】勃勃闻秦复与魏通而怒【复音扶又翻】乃谋叛秦【楚白公胜所以作乱于楚者其事正如此】柔然可汗社崘献马八千匹于秦至大城【大城县前汉属西河郡后汉属朔方郡魏晋省崘卢昆翻】勃勃掠取之悉集其众三万余人伪畋于髙平川因袭杀没奕干而并其众勃勃自谓夏后氏之苗裔【史记及汉书皆云匈奴夏后氏苗裔淳维之后勃勃匈奴余种故云然夏户雅翻下同】六月自称大夏天王大单于【晋书曰勃勃字屈孑匈奴右贤王去卑之后刘元海之族刘武之曾孙刘卫辰之子刘武即刘虎晋书避唐国讳改虎为武单音蝉】大赦改元龙升置百官以其兄右地代为丞相封代公力俟提为大将军封魏公叱干阿利为御史大夫封梁公弟阿利罗引为司校尉若门为尚书令叱以鞬为左仆射【鞬居言翻】乙斗为右仆射贺狄干久在长安常幽闭因习读经史举止如儒者及还魏主珪见其言语衣服皆类秦人以为慕而效之怒并其弟归杀之　秦王兴以太子録尚书事　秋七月戊戌朔日有食之　汝南王遵之坐事死遵之亮之五世孙也【汝南王亮死于楚王玮之难】　癸亥燕王熙葬其后苻氏于徽平陵丧车髙大毁北门而出熙被发徒跣步从二十余里【被皮义翻从才用翻】甲子大赦初中卫将军冯防及弟侍御郎素弗皆得罪于熙熙欲杀之防亡命山泽熙赋役繁数民不堪命【数所角翻】防素弗与其从弟万泥谋曰吾辈还首无路【还首自归请罪也首式救翻】不若因民之怨共举大事可以建公侯之业事之不捷死未晚也遂相与乘车使妇人御潜入龙城匿于北部司马孙护之家及熙出送葬防等与左卫将军张兴及苻进余党作乱防素与慕容云善乃推云为主云以疾辞【云称疾见上年】防曰河间淫虐人神共怒此天亡之时也公髙氏名家何能为人养子【为养子事见百九卷隆安元年】而弃难得之运乎扶之而出防弟乳陈等帅众攻光门【帅读曰率】鼓噪而进禁卫皆散走遂入宫授甲闭门拒守中黄门赵洛生走告于熙熙曰防盗何能为朕当还诛之乃置后柩于南苑【柩巨救翻】收发贯甲驰还赴难【难乃旦翻】夜至龙城攻北门不克宿于门外乙丑云即天王位【云字子雨祖父髙和句丽之支庻慕容寳养以为子】大赦改元正始熙退入龙腾苑尚方兵褚头逾城从熙称营兵同心效顺唯俟军至熙闻之惊走而出左右莫敢迫熙从沟下潜遁良久左右怪其不还相与寻之唯得衣冠不知所适中领军慕容拔谓中常侍郭仲曰大事垂捷而帝无故自惊深可怪也然城内企迟【迟直利翻待也】至必成功不可稽留吾当先往趣城【趣七喻翻】卿留待帝得帝速来若帝未还吾得如意安抚城中徐迎未晚乃分将壮士二千余人登北城将士谓熙至皆投仗请降【将即亮翻降户江翻】既而熙久不至防兵无后继众心疑惧复下城赴苑【复扶又翻下复贰可复同】遂皆溃去防为城中人所杀丙寅熙微服匿于林中为人所执送于云云数而杀之【年二十三史言慕容熙淫虐天夺其魄身死国灭载记曰自垂至熙四世凡二十四年而灭数所具翻】并其诸子云复姓髙氏幽州刺史上庸公懿以令支降魏【令音铃又郎定翻支音祁】魏以懿为平州牧昌黎王懿评之孙也【前燕之亡慕容评之罪也】　魏主珪自濡源西如参合陂【濡乃官翻】乃还平城　秃髪傉檀复贰于秦【傉奴沃翻复扶又翻下同】遣使邀乞伏炽磐炽磐斩其使送长安【为秦袭傉檀张本使疏吏翻下同炽昌志翻】　南燕主超母妻犹在秦超遣御史中丞封恺使于秦以请之秦王兴曰昔苻氏之败太乐诸伎悉入于燕【长安之陷太乐诸伎入于西燕西燕之亡慕容垂收以归于中山中山之陷相率奔邺由是南燕得之伎渠绮翻】燕今称藩送伎或送呉口千人所请乃可得也超与羣臣议之左仆射段晖曰陛下嗣守社稷不宜以私亲之故遂降尊号且太乐先代遗音不可与也不如掠呉口与之尚书张华曰侵掠邻国兵连祸结此既能往彼亦能来非国家之福也陛下慈亲在人掌握岂可靳惜虚名不为之降屈乎【靳居焮翻为于伪翻】中书令韩范尝与秦王俱为苻氏太子舍人若使之往必得如志超从之乃使韩范聘于秦称藩奉表慕容凝言于兴曰燕王得其母妻不可复臣宜先使送伎兴乃谓范曰朕归燕王家属必矣然今天时尚热当俟秋凉八月秦使贠外散骑常侍韦宗聘于燕超与羣臣议见宗之礼张华曰陛下前既奉表今宜北面受诏封逞曰大燕七圣重光【自廆皝隽暐至垂徳超凡七主重直龙翻】奈何一旦为竖子屈节超曰吾为太后屈愿诸君勿复言【为于伪翻复扶又翻】遂北面受诏　毛修之与汉嘉太守冯迁合兵击杨承祖斩之修之欲进讨谯纵益州刺史鲍陋不可修之上表言人之所以重生实有生理可保臣之情地生涂已竭【谓其父瑾伯璩举家为蜀人所灭修之欲致死复讐不复求生路也】所以借命朝露者【朝露易晞言不久生也】庶凭天威诛夷讐逆今屡有可乘之机而陋每违期不赴臣虽効死冦庭而救援理絶将何以济刘裕乃表襄城太守刘敬宣帅众五千伐蜀【晋氏南渡置襄城郡于江南仍领繁昌等县孝武罢襄城郡为繁昌县属淮南侨郡今太平州繁昌县即其地繁昌本汉颍川郡属县因侨立而是县之名遂移于江南此襄城葢敬宣以旧郡侨领太守也帅读曰率】以刘道规为征蜀都督　魏主珪如豺山宫官告司空庾岳服饰鲜丽行止风采拟则人君【官见上卷元兴三年】珪收岳杀之　北燕王云以冯防为都督中外诸军事开府仪同三司録尚书事冯万泥为尚书令冯素弗为昌黎尹冯为征东大将军孙护为尚书左仆射张兴为辅国大将军防之弟也　九月谯纵称藩于秦秃髪傉檀将五万余人伐沮渠蒙逊【傉奴沃翻将即亮翻沮子余翻】蒙逊与战于均石大破之【均石在张掖之东西陜之西盖西郡界】蒙逊进攻西郡太守杨统于日勒降之【日勒县汉属张掖郡后分置西郡治日勒贤曰日勒故城在今甘州刚丹县东南】　冬十月秦河州刺史彭奚念叛降于秃发傉檀秦以乞伏炽磐行河州刺史【炽昌志翻】　南燕主超使左仆射张华给事中宗正元献太乐伎一百二十人于秦秦王兴乃还超母妻厚其资礼而遣之超亲帅六宫迎于马耳闗【伎渠绮翻帅读曰率据水经济南台县有马耳山闗卢水出焉魏收地形志泰山郡防县有马耳山】　夏王勃勃破鲜卑薛千等三部【薛千晋书载记作薛干蜀本作薛干】降其众以万数【降户江翻】进攻秦三城已北诸戍斩秦将杨丕姚石生等诸将皆曰陛下欲经营闗中宜先固根本使人心有所凭系髙平山川险固土田饶沃可以定都勃勃曰卿知其一未知其二吾大业草创士众未多姚兴亦一时之雄诸将用命闗中未可图也我今专固一城彼必并力于我众非其敌亡可立待不如以骁骑风驰【将即亮翻骁坚尧翻骑竒寄翻】出其不意救前则击后救后则击前使彼疲于犇命我则游食自若不及十年岭北河东尽为我有待兴既死嗣子闇弱徐取长安在吾计中矣于是侵掠岭北岭北诸城门不昼启兴乃叹曰吾不用黄儿之言以至于此【黄儿兴弟邕小字也】勃勃求婚于秃发傉檀傉檀不许十一月勃勃帅骑二万击傉檀至于支阳【枝阳县汉属金城郡晋张寔分属广武郡刘昫曰唐兰州广武县汉枝阳县杜佑曰唐会州会宁县汉枝阳县】杀伤万余人驱掠二万七千余口牛马羊数十万而还【还従宣翻又如字】傉檀帅众追之【帅读曰率】焦朗曰勃勃天姿雄健御军严整未可轻也不如从温围北渡趣万斛堆【温围水名水经河水北过武威温围县东北温围其即汉之温围县欤趣七喻翻】阻水结营扼其咽喉【咽音烟】百战百胜之术也傉檀将贺连怒曰勃勃败亡之余乌合之众奈何避之示之以弱宜急追之傉檀从之勃勃于阳武下峡凿凌埋车以塞路【凌力证翻氷也又闾承翻凿氷塞路置兵死地使人自为战塞悉则翻】勒兵逆击傉檀大破之追奔八十余里杀伤万计名臣勇将死者什六七【将即亮翻】傉檀与数骑犇南山【汉书地理志武威郡苍松县有南山松陜予谓此南山自羌中连延西平金城之界东出秦雍至于终南皆此山也傉檀所奔枝阳之南山也】防为追骑所得【防居希翻骑竒寄翻】勃勃积尸而封之号曰髑髅台【髑徒谷翻髅音娄】勃勃又败秦将张佛生于青石原【败补迈翻后汉书西羌传安定有青石岸安定唐之泾州泾州有青石岭】俘斩五千余人傉檀惧外冦之逼徙三百里内民皆入姑臧国人骇怨屠各成七儿因之作乱【屠直于翻】一夕聚众至数千人殿中都尉张猛大言于众曰主上阳武之败盖恃众故也责躬悔过何损于明而诸君遽从此小人为不义之事殿中兵今至祸在目前矣众闻之皆散七儿犇晏然追斩之军谘祭酒梁裒辅国司马边宪等谋反傉檀皆杀之【自是之后秃髪氏之势日以衰矣】魏主珪还平城　十二月戊子武冈文恭侯王谧薨【諡法既过能改曰恭】　是嵗西凉公暠以前表未报【前奉表见上元年暠古老翻】复遣沙门法泉间行奉表诣建康【复扶又翻间古苋翻】
