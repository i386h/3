<!-- { "loadSidebar": true } -->
　　毅刘道规檀祗等分兵讨灭之荆湘江豫皆平诏以毅为都督淮南等五郡军事豫州刺史【淮南庐江歴阳晋熙安丰凡五郡】何无忌为都督江东五郡军事会稽内史【会工外翻】　北青州刺史刘该反引魏为援【隆安五年刘该固尝降魏矣沈约曰江左青州治广陵】清河阳平二郡太守孙全聚众应之六月魏豫州刺史索度真大将斛斯兰【斛斯亦虏姓也】冦徐州围彭城刘裕遣其弟南彭城内史道怜东海太守孟龙符将兵救之【将即亮翻】斩该及全魏兵败走龙符懐玉之弟也　秦陇西公硕徳伐仇池屡破杨盛兵将军敛俱攻汉中【敛羌之种姓俱其名】防成固徙流民三千余家于闗中秋七月杨盛请降于秦【降户江翻】秦以盛为都督益宁二州诸军事征南大将军益州牧　刘裕遣使求和于秦【使疏吏翻】且求南乡等诸郡秦王兴许之羣臣咸以为不可兴曰天下之善一也刘裕防起细微能诛讨桓兴复晋室内厘庶政外修封疆吾何惜数郡不以成其美乎遂割南乡顺阳新野舞隂等十二郡归于晋【隆安二年淮汉以北多降于秦此十二郡葢皆在汉北汉建安中割南阳右壤为南乡郡晋立顺阳郡以南乡为县盖其后复分立郡也案晋南乡郡秦汉隂县及鄼县之地今为光化军舞隂县属南阳郡未知立郡之始】八月燕辽西太守邵顔有罪亡命为盗九月中常侍郭仲讨斩之　汝水竭【汝当作女郭缘生述征记齐桓公冢在齐城南二十里冢东有女水或曰齐桓公女冢在其上故以名水女水导川东北流甚有神焉化隆则水生政薄则津竭地理志葂头山女水所出东北至临菑入钜淀钜淀即汉钜定地晋书地理志女水出齐国东安平县东北】南燕主备徳恶之【恶乌路翻】俄而寝疾北海王超请祷之备徳曰人主之命短长在天非汝水所能制也固请不许戊午备徳引见羣臣于东阳殿【见贤遍翻】议立超为太子俄而地震百官惊恐备徳亦不自安还宫是夜疾笃瞑不能言段后大呼今召中书作诏立超可乎【呼火故翻】备徳开目颔之乃立超为皇太子大赦备徳寻卒【年七十】为十余棺夜分出四门潜瘗山谷【瘗一计翻】己未超即皇帝位【超字祖明徳兄北海王纳之子】大赦改元太上尊段后为皇太后以北地王钟都督中外诸军録尚书事慕容法为征南大将军都督徐兖扬南兖四州诸军事加慕容镇开府仪同三司以尚书令封孚为大尉麴【麴当作鞠】仲为司空封嵩为尚书左仆射癸亥虚葬备徳于东阳陵諡曰献武皇帝庙号世宗超引所亲公孙五楼为腹心备徳故大臣北地王钟段宏等皆不自安求补外职超以钟为青州牧宏为徐州刺史公孙五楼为武卫将军领屯骑校尉内参政事封孚谏曰臣闻亲不处外羇不处内【左传申无宇谏楚灵王曰亲不在外羇不在内处昌吕翻】钟国之宗臣社稷所赖宏外戚懿望百姓具瞻正应参翼百揆不宜逺镇外方今钟等出藩五楼内辅臣窃未安超不从钟宏心皆不平相谓曰黄犬之皮恐终补狐裘也【史记驺忌相齐淳于髠谓之曰狐裘虽弊不可补以黄狗之皮驺忌曰谨受令请谨择君子母杂小人其间】五楼闻而恨之　魏咏之卒江陵令罗脩谋举兵袭江陵奉王慧龙为主刘裕以并州刺史刘道规为都督荆宁等六州诸军事荆州刺史脩不果发奉慧龙奔秦【慧龙得免见上卷元兴三年】　乞伏干归伐仇池为杨盛所败【败补迈翻】西凉公暠与长史张邈谋徙都酒泉以逼沮渠蒙逊【沮子余翻】以张体顺为建康太守镇乐涫【汉志乐涫县属酒泉郡张氏分为建康郡涫音官】以宋繇为敦煌护军与其子敦煌太守让镇敦煌遂迁于酒泉【李暠迁酒泉欲以逼沮渠蒙逊安知反为蒙逊所逼邪敦徒门翻】暠手令戒诸子以为从政者当审慎赏罚勿任爱憎近忠正逺佞谀【近其靳翻逺于愿翻】勿使左右窃弄威福毁誉之来当研覈真伪聴讼折狱必和顔任理慎勿逆诈亿必【朱子曰逆未至而迎之也诈谓人欺已也亿未见而意之也必期必也誉音余】轻加声色务广咨询勿自专用吾莅事五年虽未能息民然含垢匿瑕朝为冦讐夕委心膂粗无负于新旧【粗坐五翻】事任公平坦然无纇【纇卢对翻丝节也庇也】初不容懐有所损益计近则如不足经逺乃为有余庶亦无愧前人也　十二月燕王熙袭契丹【契丹本东胡种其先为匈奴所破保鲜卑山魏青龙中部酋轲比能桀骜为幽州刺史王雄所杀部众遂微逃潢水之南黄龙之北后自号曰契丹种类繁盛契欺吉翻程大昌曰契丹之契读如吃】
　　二年春正月甲申魏主珪如豺山宫诸州置三刺史郡置三太守县置三令长刺史令长各之州县【长知两翻之往也】太守虽置而未临民功臣为州者皆徴还京师以爵归第　益州刺史司马荣期击谯明子于白帝破之　燕王熙至陉北【陉北冷陉山之北也陉音刑】畏契丹之众欲还苻后不聴戊申遂弃辎重【重直用翻】轻兵袭髙句丽　南燕主超猜虐日甚政出权幸盘于游畋【盘乐也言乐于田猎游逸】封孚韩屡谏不聴【丁度曰竹角翻】超尝临轩问孚曰朕可方前世何主对曰桀纣超慙怒孚徐步而出不为改容【为于伪翻】鞠仲谓孚曰与天子言何得如是宜还谢孚曰行年七十惟求死所耳竟不谢超以其时望优容之　桓之乱河间王昙之子国璠叔璠奔南燕【河间王颙死无后元帝以彭城王植子融为颙嗣薨又无子帝复寻以彭城王释子钦为融嗣钦薨昙之嗣昙之薨国镇嗣国璠盖国镇兄弟刘裕兴复簒意未彰国璠宜如刘敬宣辈南归可也乃攻扰晋边者钦孙秀嗣封章武国璠従兄弟也秀以桓振妹婿谋反诛故国璠兄弟不敢南归耳岂知裕之必簒哉昙徒含翻璠孚袁翻】二月甲戌国璠等攻陷弋阳　燕军行三千余里士马疲冻死者属路【属之欲翻】攻髙句丽木底城不克而还【木底城在南苏之东唐置木底州句如字又音驹丽力知翻】夕阳公云伤于矢且畏燕王熙之虐遂以疾去官【为后燕人弑熙立云张本】　三月庚子魏主珪还平城夏四月庚申复如豺山宫【复扶又翻】甲午还平城　柔然社崘侵魏边【崘卢昆翻】五月燕主寳之子博陵公防上党公昭皆以嫌疑赐死六月秦陇西公硕徳自上邽入朝秦王兴为之大赦
　　【为于伪翻】及归送之至雍乃还【雍于用翻】兴事晋公绪及硕徳皆如家人礼车马服玩先奉二叔而自服其次国家大政皆咨而后行　秃髪傉檀伐沮渠蒙逊【傉奴沃翻沮子余翻】蒙逊婴城固守傉檀至赤泉而还【赤泉在张掖氐池县北】献马三千匹羊三万口于秦秦王兴以为忠以傉檀为都督河右诸军事车骑大将军凉州刺史镇姑臧徴王尚还长安凉州人申屠英等遣主簿胡威诣长安请留尚兴弗许威见兴流涕言曰臣州奉戴王化于兹五年【隆安五年九月吕隆降秦至是犹未五朞】土宇僻逺威灵不接士民尝胆抆血共守孤城【抆武粉翻又文运翻拭也】仰恃陛下圣徳俯杖良牧仁政克自保全以至今日陛下奈何乃以臣等贸马三千匹羊三万口【贸音茂易也市卖也】贱人贵畜【畜许又翻】毋乃不可若军国须马直烦尚书一符臣州三千余户各输一马朝下夕办何难之有昔汉武倾天下之资力开拓河西以断匈奴右臂今陛下无故弃五郡之地忠良华族以资暴虏【断丁管翻此五郡谓汉所开武威张掖敦煌酒泉金城】岂惟臣州士民坠于涂炭恐方为圣朝旰食之忧【旰古案翻】兴悔之使西平人车普驰止王尚又遣使谕傉檀会傉檀已帅步骑三万军于五涧【五涧在姑臧南车尺遮翻使疏吏翻帅读曰率】普先以状告之傉檀遽逼遣王尚尚出自清阳门傉檀入自凉风门【清阳当作青阳凉风门姑臧城南门】别驾宗敞送尚还长安【宗姓也汉有南阳宗资】傉檀谓敞曰吾得凉州三千余家情之所寄惟卿一人奈何舍我去乎敞曰今送旧君所以忠于殿下也傉檀曰吾新牧贵州懐逺安迩之略如何敞曰凉土虽弊形胜之地殿下恵抚其民收其贤俊以建功名其何求不获因荐本州文武名士十余人傉檀嘉纳之王尚至长安兴以为尚书傉檀燕羣臣于宣徳堂仰视叹曰古人有言作者不居居者不作信矣武威孟祎曰昔张文王始为此堂于今百年十有二主矣【张骏卒私諡曰文王张氏自骏至重华耀灵祚靓天锡凡六主梁熙吕光吕绍吕纂吕隆王尚又六主通十二主祎许韦翻】惟履信思顺者可以久处【处昌吕翻】傉檀善之　魏主珪规度平城【度徒洛翻】欲拟邺洛长安修广宫室以济阳太守莫题有巧思【恵帝分陈留为济阳国后因以为郡济子礼翻思相吏翻】召见与之商功题久侍稍怠珪怒赐死题含之孙也【此莫题非髙邑公莫题莫含见八十九卷愍帝建兴三年】于是发八部五百里内男丁筑灅南宫【魏先有八部大人既得中原建平城为代都分布八部于畿内灅力水翻】阙门髙十余丈【髙居傲翻】穿沟池广苑囿规立外城方二十里分置市里三十日罢　秋七月魏太尉宜都丁公穆崇薨【周公諡法述义不克曰丁】　八月秃发傉檀以兴城侯文支镇姑臧自还乐都【乐音洛】虽受秦爵命然其车服礼仪皆如王者甲辰魏主珪如豺山宫遂之石漠【自隂山以北皆大漠有白漠黒漠石漠白黑二漠以其色为名石漠葢其地皆石据北史石漠在汉定襄郡武要县西北塞外】九月度漠北癸巳南还长川【水经注长川城在柔镇西】刘裕闻谯纵反遣龙骧将军毛修之将兵与司马荣期文处茂时延祖共讨之【处昌吕翻】修之至宕渠【宕渠县汉属巴郡刘蜀分属巴西郡恵帝复分巴西置宕渠郡按五代志果州南充县旧置宕渠郡合州石镜县亦置宕渠郡皆当自白帝上成都之路宕徒浪翻】荣期为其参军杨承祖所杀承祖自称巴州刺史修之退还白帝秃发傉檀求好于西凉【好呼到翻】西凉公暠许之沮渠蒙
