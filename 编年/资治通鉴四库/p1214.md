<!-- { "loadSidebar": true } -->
　　汉副总管李存审守晋阳自将兵自赞皇东下【赞皇县以山得名宋白曰赞皇本汉鄗县地隋开皇六年置赞皇县县南有赞皇山因名按九域志宋废赞皇县为镇属高邑县高邑县在赵州西南四十二里】王处直遣将将兵以从【从才用翻】辛巳晋王至赵州与周德威合获梁刍荛者二百人【刈草曰刍采薪曰荛荛如招翻】问之曰初发洛阳梁主有何号令对曰梁主戒上将云镇州反覆终为子孙之患今悉以精兵付汝镇州虽以铁为城必为我取之【必为于伪翻】晋王命送于赵【使赵人闻此言以坚其附晋之心】壬午晋王进军距柏乡三十里遣周德威等以胡骑迫梁营挑战【挑徒了翻】梁兵不出癸未复进距柏乡五里营于野河之北又遣胡骑廹梁营驰射且诟之【复扶又翻诟古翻又许翻】梁将韩勍等将步骑三万分三道追之铠胄皆被缯绮镂金银光彩耀【被皮义翻缯慈陵翻镂郎豆翻荧绢翻】晋人望之夺气周德威谓李存璋曰梁人志不在战徒欲曜兵耳不挫其鋭则吾军不振乃徇于军曰彼皆汴州天武军【五代防要曰开平元年四月改左右长直为左右龙虎军左右内衙为左右羽林军左右坚锐夹马突将为左右神武军左右亲随军将马军为左右龙骧军其年九月置左右天兴左右广胜军仍以亲王为军使二年十月置左右神捷军十二月改左右天武为左右龙虎军左右龙虎为左右天武军左右天威为左右羽林军左右羽林为左右天威军左右英武为左右神武军左右神武为左右英武军前朝置神虎等六军谓之卫士至是以天武天威英武等六军易其军号而任勲旧焉】屠酤佣贩之徒耳衣铠虽鲜十不能当汝一擒获一夫足以自富此乃竒货不可失也德威自引千余精骑击其两端【陈有厚薄中军坚厚不可冲击击其两端以其薄也】左右驰突出入数四俘获百余人且战且却距野河而止梁兵亦退德威言于晋王曰贼势甚盛宜按兵以待其衰王曰吾孤军逺来救人之急三镇乌合利于速战【镇定河东是为三镇言三镇之兵合而为一当乗初至之鋭以破敌旷日持久情见势屈敌人闻之其心必离】公乃欲按兵持重何也德威日镇定之兵长于守城短于野战且吾所恃者骑兵利于平原广野可以驰突今压贼垒门骑无所展其足且众寡不敌使彼知吾虚实则事危矣王不悦退卧帐中诸将莫敢言德威往见张承业曰大王骤胜而轻敌【谓夹寨之胜也】不量力而务速战【量音良】今去贼咫尺所限者一水耳【谓野河之水也】彼若造浮桥以薄我我众立尽矣不若退军高邑【高邑汉鄗县光武更名高邑唐属赵州九域志在州西南四十二里在柏乡北三十余里】诱贼离营【诱音酉离力智翻】彼出则归彼归则出别以轻骑掠其馈饷不过逾月破之必矣承业入褰帐抚王曰【褰起虔翻】此岂王安寝时耶周德威老将知兵其言不可忽也王蹶然兴曰予方思之时梁兵闭垒不出有降者诘之【降户江翻诘去吉翻】曰景仁方多造浮桥王谓德威曰果如公言是日拔营退保高邑　辰州蛮酋宋邺溆州蛮酋潘金盛恃其所居深险数扰楚边至是邺冦湘乡【酋慈由翻溆音叙数所角翻宋白曰秦置黔中郡于今沅陵县西二十里汉改黔中郡为武陵郡建武二十五年宗均受羣蛮降置辰阳县隋为辰州因辰溪为名唐贞观八年分辰州龙标县置巫州天授三年改沅州大厯五年改溆州唐武德四年分衡山置湘乡县属潭州九域志在州西南一百五十五里楚书作潘全盛】金盛冦武冈【宋白曰晋武帝分都梁立武冈县今岗东五十里有汉都梁故城是也后汉武陵蛮为汉所伐来保此岗故谓之武岗郡国志云武冈接武陵因以为名】楚王殷遣昭州刺史吕师周将衡山兵五千讨之【考异曰湖湘故事吕师周斩潘金晟于武冈其年十月十一日辰州宋邺溆州昌师益一时归投于马氏今】
　　【从十国纪年】　宁逺节度使庞巨昭高州防御使刘昌鲁皆唐官也黄巢之冦岭南也巨昭为容管观察使昌鲁为高州刺史帅羣蛮据险以拒之【帅读曰率】巢众不敢入境唐嘉其功置宁逺军于容州以巨昭为节度使【按通鉴唐昭宗干宁四年置宁逺军于容州以李克用大将葢寓领莭度使考之新书方镇表容州置节镇亦在是年厐巨昭建节当在是年之后】以昌鲁为高州防御使及刘隐据岭南二州不从隐遣弟严攻高州昌鲁大破之又攻容州亦不克昌鲁自度终非隐敌【度徒洛翻】是嵗致书请自归于楚楚王殷大喜遣横州刺史姚彦章将兵迎之彦章至容州禆将莫彦昭説巨昭曰湖南兵逺来疲乏宜撤储偫【説式芮翻撤直列翻偫直里翻】弃城濳于山谷以待之彼必入城我以全军掩之彼外无继援可擒也巨昭曰马氏方兴今虽胜之后将何如不若具牛酒迎之彦昭不从巨昭杀之举州迎降　【考异曰湖湘故事庞巨曦本唐末邕容等州防御使闻马氏令公以征南歩军指挥使李琼知桂州军事领兵士收服岭外昭梧象柳宜防贺桂等州巨曦闻此雄势谓诸首领曰李琼有破竹之势若长駈兵马此来侵吞吾境其将奈何时容南指挥使莫彦昭对曰李琼兵马其势已雄必然轻敌今欲烧燬城内军储且各入山峒抛州城与李琼候才入州却依前出诸山峒兵士复攻之坚守旬月之间城内必无军粮外无救应方可制造攻具再攻击之必取胜也厐巨曦曰吾每至中宵独占气象马氏合当五十余年兴霸湖外苟五十余年对垒安知孰非是以忧疑不暇遂至深夜斩莫彦昭于其第明日以其故密走事宜于湖南又曰天复末甲子十有二月容南庞巨曦深虑广南刘岩不道加害于已遂差小吏间路密持书款归于马氏是时湖南遣澧州刺史姚彦章领马步军八千径往容南巨曦遂帅万余众归于马氏又曰高州防御使刘昌鲁以广南先主刘岩欲并吞岭外数召昌鲁欲籍没其家族昌鲁知之乃刺血写书投马氏具述悬急湖南遂遣捉生指挥使张可求部辖兵马于界首应接一行三千余口归于马氏今从十国纪年】彦章进至高州【九域志容州东南至高州二百八十二里】以兵援送巨昭昌鲁之族及士卒千余人归长沙楚王殷以彦章知容州事【为姚彦章不能守容州张本】以昌鲁为永顺节度副使【马殷并朗州奏改武贞军为永顺军】昌鲁邺人也
　　干化元年【按欧史是年五月甲申朔大赦改元】春正月丙戌朔日有食之【考异曰李昊蜀书丁亥朔日食今从实录等诸书】　柏乡比不储刍【比毗至翻近也言近】
　　【时赵人不储刍于柏乡葢亦虞梁兵之至以资敌也】梁兵刈刍自给晋人日以游军抄之【抄楚交翻】梁兵不出周德威使胡骑环营驰射而诟之【环音宦诟古翻】梁兵疑有伏愈不敢出剉屋茅坐席以饲马【剉寸卧翻饲祥吏翻】马多死丁亥周德威与别将史建瑭李嗣源将精骑三千压梁垒门而诟之王景仁韩勍怒悉众而出德威等转战至高邑南李存璋以步兵陈于野河之上【陈读曰阵下同】梁军横亘数里竞前夺桥镇定步兵御之势不能支晋王谓匡卫都指挥使李建及曰贼过桥则不可复制矣建及选卒二百援鎗大噪【复扶又翻援于元翻】力战却之建及许州人姓王李罕之之假子也【薛史李建及本姓王少事李罕之光啓中罕之选部下骁勇百人以献李克用建及在籍中后以功赐姓名】晋王登高丘以望曰梁兵争进而嚣【嚣虚骄翻又牛刀翻】我兵整而静我必胜战自己至午胜负未决晋王谓周德威曰两军已合势不可离我之兴亡在此一举我为公先登公可继之德威叩马而諌曰观梁兵之势可以劳逸制之未易以力胜也【为于伪翻易以豉翻】彼去营三十余里虽挟糗粮亦不暇食日昳之后饥渴内迫矢刃外交【糗去久翻昳徒结翻日昃也】士卒劳倦必有退志当是时我以精骑乘之必大捷于今未可也王乃止【梁晋争天下周徳威以勇闻是难能也然观其制胜以计不以勇是又难能矣】时魏滑之兵陈于东宋汴之兵陈于西至晡梁军未食士无鬬志景仁等引兵稍却周德威疾呼曰【呼火故翻】梁兵走矣晋兵大噪争进魏滑兵先退李嗣源帅众噪于西陈之前曰东陈已走尔何久留梁兵互相惊怖遂大溃【置陈延亘东西不相知为敌所噪故惊怖而溃帅读曰率怖普布翻】李存璋引步兵乘之呼曰梁人亦吾人也父兄子弟饷军者勿杀于是战士悉解甲投兵而弃之嚣声动天地赵人以深冀之憾不顾剽掠【憾梁遣杜廷隐等杀深冀戍兵也剽匹妙翻】但奋白刃追之梁之龙骧神捷精兵殆尽【薛史本纪开成二年以尹皓部下五百人为神捷军】自野河至柏乡僵尸蔽地【僵居良翻】王景仁韩勍李思安以数十骑走【王景仁尝以劳逸制梁兵而不知又为周德威以劳逸制之也】晋兵夜至柏乡梁兵已去弃粮食资财器械不可胜计【胜音升】凡斩首二万级李嗣源等奔至邢州【九域志自柏乡西南至邢州一百五十余里】河朔大震保义节度使王檀严备然后开城纳败卒给以资粮散遣归本道晋王收兵屯赵州杜廷隐等闻梁兵败弃深冀而去悉驱二州丁壮为奴婢老弱者阬之城中存者坏垣而已癸巳复以杨师厚为北面都招讨使将兵屯河阳收集散兵旬余得万人己亥晋王遣周德威史建瑭将三千骑趣澶魏【趣七喻翻澶魏二州名澶市连翻】张承业李存璋以步兵攻邢州自以大军继之移檄河北州县谕以利害帝遣别将徐仁溥将兵千人自西山夜入邢州【西山即太行连延至上党诸山】助王檀城守己酉罢王景仁招讨使落平章事【以其败也】蜀主之女普慈公主嫁岐王从子秦州节度使继崇【蜀主】
　　【以萧梁郡名封其女宋白曰梁武帝置普慈郡于普州安岳县从才用翻】公主遣宦者宋光嗣以绢书遗蜀主【遗唯季翻】言继崇骄矜嗜酒求归成都蜀主召公主归宁【已嫁之女父母在则有时而归宁宁安也】辛亥公主至成都蜀主留之以宋光嗣为閤门南院使岐王怒始与蜀絶【为蜀伐岐张本】光嗣福州人也　吕师周攀藤缘崖入飞山洞袭潘金盛擒送武冈斩之【飞山在今靖州北十五里比诸山为最高峻四面絶壁千仭环山有壕堑其遗趾尚存】　二月己未晋王至魏州攻之不克上以罗周翰年少且忌其旧将佐【谓罗绍威之元从将佐也少诗照翻】庚申以户部尚书李振为天雄节度副使命杜廷隐将兵千人卫之【先是帝以罗绍威之请抚案动容至此心术露矣】自杨刘济河间道夜入魏州助周翰城守【间古苋翻守手又翻】癸亥晋王观河于黎阳梁兵万余将度河闻晋王至皆弃舟而去【史言梁兵惧晋王之甚】帝召蔡州刺史张慎思至洛阳久未除代蔡州右厢
