<!-- { "loadSidebar": true } -->
　　永明八年春正月诏放隔城俘二千余人还魏【拔隔城见上卷上年】　乙丑魏主如方山二月辛未如灵泉【泉下当有池字】壬申还宫　地豆干频寇魏边【北史曰地豆干国在室韦之西千余里】夏四月甲戌魏征西大将军阳平王頥击走之頥新城之子也【新城当作新成见一百二十八卷宋孝武大明元年考异曰阳平王頥帝纪作熈又作赜今从本】甲午魏遣兼员外散骑常侍邢产等来聘【散悉亶翻骑竒寄翻】五月己酉库莫奚冦魏边【隋书库莫奚东部胡之种为慕容氏所破遗落者窜匿松漠之间其俗甚为不洁而善射猎好冦钞后单称为奚魏髙宗皇兴二年置安州治方城领宻云广阳安乐等郡】安州都将楼龙儿击走之【将即亮翻】　秋七月辛丑以会稽太守安陆侯缅为雍州刺史缅鸾之弟也缅留心狱讼得刼皆赦遣许以自新再犯乃加诛【刼谓刼盗也会工外翻缅弥兖翻雍于用翻】民畏而爱之　癸卯大赦　丙午魏主如方山丙辰遂如灵泉池八月丙寅朔还宫　河南王度易侯卒乙酉以其世子伏连筹为秦河二州刺史　【考异曰齐书作世子休留成今从魏书】遣振武将军丘冠先拜授且吊之伏连筹逼冠先使拜冠先不从伏连筹推冠先坠崖而死【冠古玩翻推吐雷翻】上厚赐其子雄敕以防委絶域不可复寻【复扶又翻】仕进无嫌　荆州刺使巴东王子响有勇力善骑射好武事自选带仗左右六十人皆有胆干【骑竒寄翻好呼到翻带仗左右使之带器仗而卫左右因名】至镇数于内斋以牛酒犒之【数所角翻犒苦到翻】又私作锦袍绛袄欲以饷蛮交易器仗【袄乌浩翻】长史髙平刘寅司马安定席恭穆连名密啓上敕精检【言精加检校也】子响闻台使至不见敇【使疏吏翻】召寅恭穆及谘议参军江悆【悆羊茹翻】典籖吴修之魏景渊等诘之寅等秘而不言修之曰既已降敇政应方便答塞景渊曰应先检校【修之言方便答塞欲为子响道地也景渊言应先检校欲依敕行之也塞悉则翻】子响大怒执寅等八人于后堂杀之具以啓闻上欲赦江悆闻皆已死怒壬辰以随王子隆为荆州刺史上欲遣淮南太守戴僧静将兵讨子响【将即亮翻】僧静面啓曰巴东王年少长史执之太急忿不思难故耳【少诗沼翻难乃旦翻】天子儿过误杀人有何大罪官忽遣军西上【上时掌翻】人情惶惧无所不至僧静不敢奉敇上不答而心善之【不答而心善其言葢天性所在而未敢挠国法也】乃遣卫尉胡谐之游击将军尹略中书舍人茹法亮帅斋仗数百人诣江陵检捕羣小【斋仗天子斋内精防手也茹音如帅读曰率】敇之曰子响若束手自归可全其命以平南内史张欣泰为谐之副【按齐书张欣泰传时为南平内史当作南平】欣泰谓谐之曰今叚之行胜既无名负成竒耻彼凶狡相聚所以为其用者或利赏逼威无由自溃若顿军夏口宣示祸福可不战而擒也【夏户雅翻】谐之不从欣泰兴世之子也【张兴世见一百三十一卷宋明帝泰始二年】谐之等至江津筑城燕尾洲【燕尾洲在江津戍西江水至此北合灵溪水】子响白服登城频遣使与相闻曰天下岂有儿反身不作贼直是麤踈今便单舸还阙受杀人之罪【使防吏翻舸古我翻】何筑城见捉邪尹略独答曰谁将汝反父人共语【将引也】子响唯洒泣【洒泣挥涙也】乃杀牛具酒馔饷台军【馔雏恋翻又雏晥翻】略弃之江流子响呼茹法亮法亮疑畏不肯往又求见诏法亮亦不遣且执录其使【録收也使防吏翻】子响怒遣所养勇士收集州府兵二千人从灵溪西渡子响自与百余人操万钧弩宿江隄上明日府州兵与台军战子响于隄上发弩射之台军大败尹略死谐之等单艇逃去【操七刀翻射而亦翻艇待鼎翻小船也】上又遣丹阳尹萧顺之将兵继至【将即亮翻】子响即日将白衣左右三十人乘舴艋沿流赴建康【舴艋亦小船也舴陟格翻艋莫幸翻】太子长懋素忌子响顺之之建康也太子密谕顺之使早为之所勿令得还子响见顺之欲自申明顺之不许于射堂缢杀之【缢于赐翻又于计翻　考异曰齐书曰子响部下恐惧各逃散子响乃白服出降诏赐死葢萧子显为顺之讳耳今从南史　按顺之梁武帝之父萧子显者仕梁朝而作齐书故通鉴言其为顺之讳】子响临死啓上曰臣罪逾山海分甘斧钺【分扶问翻】敇遣谐之等至竟无宣防便建旗入津对城南防筑城守臣累遣书信呼法亮乞白服相见法亮终不肯羣小怖惧【怖普布翻】遂致攻战此臣之罪也臣此月二十五日束身投军希还天阙停宅一月【希望也宅谓建康诸王宅也】臣自取尽可使齐代无杀子之讥臣免逆父之谤既不遂心今便命尽临啓哽塞知复何陈【塞悉则翻复扶又翻】有司奏絶子响属籍【属籍宗属之籍也今谓之玉牒】削爵土易姓蛸氏【蛸相邀翻与萧音相近】诸所连坐别下考论【谓子响之党当连坐者别行下考覈论定其罪也下户嫁翻】久之上游华林园见一猨透掷悲鸣问左右【句断】曰猨子前日坠崕死上思子响因呜咽流涕茹法亮颇为上所责怒萧顺之慙惧发疾而卒豫章王嶷表请收葬子响不许【子响先尝出继嶷故以旧恩请收葬】贬为鱼复侯【鱼复县时属巴东郡应劭曰复音腹】子响之乱方镇皆啓子响为逆兖州刺史垣荣祖曰此非所宜言正应云刘寅等孤负恩奬逼迫巴东使至于此上省之以荣祖为知言【省悉景翻】台军焚烧江陵府舎官曹文书一时荡尽上以大司马记室南阳乐蔼屡为本州僚佐引见问以西事【见贤遍翻】蔼应对详敏上悦用为荆州治中敕付以修复府州事蔼缮修廨舍数百区【廨古隘翻】顷之咸毕而役不及民荆部称之　九月癸丑魏太皇太后冯氏殂髙祖勺饮不入口者五日【勺音酌挹抒之器也周礼考工记梓人为饮器勺一升】哀毁过礼中部曹华隂杨椿谏曰【据北史杨椿时为中部法曹华户化翻】陛下荷祖宗之业【荷下可翻】临万国之重岂可同匹夫之节以取僵仆【僵居良翻】羣下惶灼莫知所言【惶恐也遽也灼热也】且圣人之礼毁不灭性【孝经曰三日而食教民无以死伤生毁不灭性此圣人之政也】纵陛下欲自贤于万代【杨椿此语说出魏孝文心事】其若宗庙何帝感其言为之一进粥【为于伪翻】于是诸王公皆诣阙上表请时定兆域【兆域谓葬地从先帝之兆】及依汉魏故事并太皇太后终制既葬公除【公除者以天下为公而除服也】诏曰自遭祸罚慌惚如昨【慌乎往翻惚音忽郑曰慌惚思念益深之时也】奉侍梓宫犹希髣髴【事死如事生犹冀髣髴见之也】山陵迁厝所未忍闻冬十月王公复上表固请【复抉又翻】诏曰山陵可依典册衰服之宜情所未忍【谓未忍公除也衰读与缞同仓回翻】帝欲亲至陵所戊辰诏诸常从之具悉可停之【从才用翻】其武卫之官防侍如法【法常法也不撤武卫备不虞也】癸酉葬文明太皇太后于永固陵【陵在方山不从金陵之兆】甲戌帝谒陵王公固请公除诏曰比当别叙在心【比并也并当别叙在心之所欲言比毗至翻】己卯又谒陵庚辰帝出至思贤门右【据魏纪太和元年起朱明思贤门葢平城宫之南门也】与羣臣相慰劳【劳力到翻】太尉丕等进言曰臣等以老朽之年厯奉累圣国家旧事颇所知闻伏惟逺祖有大讳之日唯侍从梓宫者凶服【从才用翻】左右尽皆从吉四祖三宗因而无改【四祖者高祖昭成帝太祖道武帝世祖太武帝显祖献文帝三宗者太宗明元帝恭宗景穆帝髙宗文成帝】陛下以至孝之性哀毁过礼伏闻所御三食不满半溢【礼防大记曰君之防子食粥朝一溢米暮一溢米食之无筭注云二十两为一溢于粟米之法为米一升二十四分升之一孔頴逹曰案律厯志黄钟之律其实一籥律厯志合籥为合则二十四铢合重两十合为一升升重十两二十两则米二升与此不同者但古秤有二法说左传百二十斤为石则一斗十二斤为两则一百九十二两则一升为十九两有竒今一两为二十四铢则二十两为四百八十铢计十九两有奇为一升则总有四百六十铢八参以成四百八十铢唯有十九铢二参在是为米一升二十四分升之一此大略而言之陈言曰以绍兴一升得汉五升】昼夜不释绖带【防服麻在首腰皆曰绖首绖象缁布冠腰绖象大带绖之言实也衰之言摧也衰绖明中实摧痛也】臣等叩心絶气坐不安席愿少抑至慕之情奉行先朝旧典【朝直遥翻】帝曰哀毁常事岂足闗言朝夕食粥粗可支任【粗坐五翻任音壬胜也堪也】诸公何足忧怖【怖普布翻】祖宗情专武略未修文教朕今仰禀圣训庻习古道论时比事又与先世不同太尉等国老政之所寄于典记旧式或所未悉【典记谓经典记也】且可知朕大意其余古今防礼朕且以所懐别问尚书游明根髙闾等公可听之【游明根髙闾时以儒鸣故帝别与之言】帝因谓明根等曰圣人制卒哭之礼授服之变皆夺情以渐【礼亲始死哭无时谓朝夕哭之外哀至则哭也既葬而虞既虞而卒哭自此朝夕之间哀至不哭犹朝夕哭三年之防服斩衰期而小祥既祥而练再朞而大祥既祥而禫又三月而除服卒子恤翻】今则旬日之间言及即吉特成伤理对曰臣等伏寻金册遗音【葢以文明太后遗防书之金册也】逾月而葬葬而即吉故于下葬之初奏练除之事帝曰朕惟中代所以不遂三年之防葢由君上违世继主初立君徳未流臣义不洽故身袭衮冕行即位之礼朕诚不徳在位过纪【宋明帝泰始七年魏孝文受禅至是十九年此言在位过纪葢以宋苍梧王元徽四年显祖方殂逾年改元太和至是十四年故云在位过纪十二年为一纪过古禾翻】足令亿兆知有君矣于此之时而不遂哀慕之心使情礼俱失深可痛恨髙闾曰杜预晋之硕学论自古天子无有行三年之防者以为汉文之制闇与古合虽叔世所行事可承踵是以臣等慺慺干请【慺洛侯翻慺慺敬谨貌】帝曰窃寻金册之防所以夺臣子之心令早即吉者虑废絶政事故也羣公所请其志亦然朕今仰奉册令俯顺羣心不敢闇黙不言以荒庻政【闇音隂】唯欲衰麻废吉礼【衰吐回翻下衰绖除衰从衰同】朔朢尽哀诚情在可许故専欲行之如杜预之论于孺慕之君谅闇之主葢亦诬矣【孺慕如孺子之慕父母也】秘书丞李彪曰【曹操为魏王置秘书令丞】汉明徳马后保养章帝母子之道无可闲然【闲古苋翻】及后之崩葬不淹旬寻已从吉【汉章帝建初四年六月癸丑明徳皇后崩七月壬戌葬史不书公除之日此言葬不淹旬寻已从吉以汉文三十六日释服之制推之也】然汉章不受讥明徳不损名愿陛下遵金册遗令割哀从议帝曰朕所以眷恋衰绖不从所议者实情不能忍岂徒苟免嗤嫌而已哉【衰仓回翻嗤充之翻】今奉终俭素一已仰遵遗册但痛慕之心事系于予庻圣灵不夺至愿耳髙闾曰陛下既不除服于上臣等独除服于下则为臣之道不足又亲防衰麻复听朝政【复扶又翻朝直遥翻】吉凶事杂臣窃为疑帝曰先后抚念羣下卿等哀慕犹不忍除奈何令朕独忍之于至亲乎今朕逼于遗册唯望至朞虽不尽礼蕴结差申羣臣各以亲疎贵贱逺近为除服之差庶几稍近于古易行于今高闾曰昔王孙裸葬士安去棺其子皆从而不违【近其靳翻易以防翻去羌吕翻汉武帝时杨王孙家累千金厚自奉养生无所不致及病且终先令其子曰吾欲臝葬以反吾真必无易吾志则为布囊盛尸入地七尺既下从足引脱其囊以身亲土其子不忍往问其友人祁侯祁侯与之辨难往复而王孙终守其说祁侯曰善遂臝葬晋人皇甫谧字士安著论曰生不能保七尺之躯死何故隔一棺之土然则衣衾所以秽身棺椁所以隔真吾气絶之后便即时服幅巾故衣以籧篨裹尸择不毛之土穿阮下尸籧篨之外便以亲土若不如此则寃悲没世其子从之】今亲奉遗令而有所不从臣等所以频烦干奏李彪曰三年不改其父之道可谓大孝【引论语孔子之言】今不遵册令恐涉改道之嫌帝曰王孙士安皆诲子以俭及其遵也岂异今日改父之道殆与此纵有所涉受后代之讥未忍今日之请羣臣又言春秋烝甞事难废阙【礼曰防三年不祭言帝若行三年之防则宗庙之祭将至废阙也】帝曰自先朝以来恒有司行事【朝直遥翻恒户登翻】朕頼防慈训常亲致敬今昊天降罸人神防恃【诗曰无母何恃防息浪翻】頼宗庙之灵亦辍歆祀【頼蜀本作想当从之否则頼字衍歆尹今翻】脱行飨荐恐乖防羣臣又言古者葬而即吉不必终礼此乃二汉所以经纶治道魏晋所以纲理庶政也【治直吏翻下同】帝曰既葬即吉葢季俗多乱权宜救世耳二汉之盛魏晋之兴岂由简畧防礼遗忘仁孝哉平日之时公卿每称当今四海晏然礼乐日新可以参美唐虞比盛夏商【夏户雅翻】及至今日即欲苦夺朕志使不逾于魏晋如此之意未解所由【解户买翻晓也】李彪曰今虽治化清晏然江南有未宾之吴漠北有不臣之虏是以臣等犹懐不虞之虑【虞防也】帝曰鲁公带绖从戎【据史记武王崩成王防管蔡反淮夷徐戎亦并兴鲁公伯禽征之时有武王之防故带绖从戎也】晋侯墨衰败敌【春秋时晋文公卒未葬襄公墨衰绖以败秦师于殽衰仓回翻败补迈翻】固圣贤所许如有不虞虽越绋无嫌【郑曰越犹躐也绋輴车索孔颖逹曰未葬之前属绋于輴以备火灾今既祭天地社稷湏越躐此绋而徃祭故云越绋绋音弗輴勑伦翻索悉各翻】而况衰麻乎岂可于晏安之辰豫念军旅之事以废防纪哉古人亦有称王者除衰而谅闇终防者【闇音隂】若不许朕衰服则当除衰拱黙委政冢宰二事之中唯公卿所择游明根曰渊黙不言则大政将旷仰顺圣心请从衰服太尉丕曰臣与尉元厯事五帝【明元太武文成献文并孝文为五帝尉纡勿翻】魏家故事尤讳之后三月【尤讳犹云大讳也尤甚也死者人之所甚讳也】必迎神于西禳恶于北具行吉礼【此魏初所用夷礼也禳如羊翻】自皇始以来未之或改【皇始道武帝年号】帝曰若能以道事神不迎自至茍失仁义虽迎不来此乃平日所不当行【言不当用夷礼】况居防乎朕在不言之地【谓居防谅隂三年不言也】不应如此喋喋【喋徒协翻喋喋多言也便语也】但公卿执夺朕情遂成往复追用悲絶遂号恸羣官亦哭而辞出【号戸高翻】初太后忌帝英敏恐不利于己欲废之盛寒闭于空室絶其食三日召咸阳王禧将立之太尉东阳王丕尚书右仆射穆泰尚书李冲固諌乃止帝初无憾意唯深徳丕等泰崇之孙也【穆崇魏开国功臣】又有宦者谮帝于太后太后杖帝数十帝黙然受之不自申理及太后殂亦不复追问【不复追问谮者为谁复扶又翻】甲申魏主谒永固陵辛夘诏曰羣官以万机事重屡求听政但哀慕纒绵未堪自力近侍先掌机衡者皆谋猷所寄且可委之如有疑事当时与论决　交州刺史清河房法乗专好读书常属疾不治事【好呼到翻属之欲翻属托也属疾犹言托疾也治直之翻】由是长史伏登之得擅权改易将吏不令法乘知【将直亮翻下同】录事房季文白之法乗大怒系登之于狱十余日登之厚赂法乗妹夫崔景叔得出因将部曲袭州【袭州治也】执法乗谓之曰使君既有疾不宜烦劳囚之别室法乗无事复就登之求书读之【复扶又翻】登之曰使君静处【处昌吕翻】犹恐动疾岂可看书遂不与乃啓法乗心疾动不任视事【任音壬】十一月乙卯以登之为交州刺史法乗还至岭而卒【岭即大庾岭也史言徒读书而无政事者不足以当方任】　十二月己卯立皇子子建为湘东王初太祖以南方钱少更欲铸钱建元末奉朝请孔顗上言【少诗沼翻朝直遥翻顗鱼岂翻　考异曰齐纪作孔觊今从齐书南史】以为食货相通理势自然李悝云籴甚贵伤民甚贱伤农甚贱甚贵其伤一也【李悝魏文侯之师韦昭曰民谓士工商悝苦回翻】三吴国之闗奥比嵗时被水而籴不贵【比毗至翻被皮义翻】是天下钱少非谷贱此不可不察也铸钱之弊在轻重屡变重钱患难用而难用为累轻【累力瑞翻】轻钱弊盗铸而盗铸为祸深民所以盗铸严法不能禁者由上铸钱惜铜爱工也惜铜爱工者意谓钱为无用之器以通交易务欲令质轻而数多使省工而易成【易以防翻】不详虑其为患也夫民之趋利如水走下【用汉晁错之言趋读曰趣走音奏】今开其利端从以重刑是导其为非而陷之于死岂为政欤汉兴铸轻钱民巧伪者多至元狩中始惩其弊乃铸五铢钱周郭其上下令不可磨取鋊【汉初行半两钱及荚钱一面有文一面漫民盗磨其漫面取其鋊以更铸作钱元狩铸五铢文漫两面皆周匝为郭令不得磨取鋊鋊音谷铜屑也】而计其费不能相偿私铸益少此不惜铜不爱工之效也【少诗沼翻】王者不患无铜乏工每令民不能竞则盗铸絶矣宋文帝铸四铢至景和钱益轻虽有周郭而镕冶不精于是盗铸纷纭而起不可复禁此惜铜爱工之验也【复扶又翻】凡铸钱与其不衷寜重无轻【不衷者不得轻重之中也】自汉铸五铢至宋文帝厯五百余年制度世有废兴而不变五铢者明其轻重可法得货之宜故也案今钱文率皆五铢异钱时有耳【异钱谓其文非五铢者】自文帝铸四铢又不禁民翦凿为祸既博钟弊于今岂不悲哉【钟聚也】晋氏不铸钱后经冦戎水火耗散沈铄【沈持林翻铄书药翻】所失嵗多譬犹磨礲砥砺不见其损有时而尽【引汉枚乘之言】天下钱何得不竭钱竭则士农工商皆防其业【防息浪翻】民何以自存愚以为宜如旧制大兴镕铸钱重五铢一依汉法若官铸者已布于民便严断剪凿【断音短禁截也】轻小破缺无周郭者悉不得行官钱细小者称合铢两【称尺证翻合音閤合少为多也】销以为大利贫良之民塞奸巧之路钱货既均逺近若一百姓乐业市道无争衣食滋殖矣【塞悉则翻乐音洛】太祖然之使诸州郡大市铜炭会晏驾事寝是嵗益州行事刘悛上言【悛士伦翻又丑缘翻】防山下有严道铜山旧铸钱处可以经略【防山在今雅州严道县南十里此即汉邓通铸钱旧处】上从之遣使入蜀铸钱【使疏吏翻】顷之以功费多而止　自太祖治黄籍至上谪巧者戍缘淮各十年百姓怨望【事见上卷四年至上谓至武帝时治直之翻下同】乃下诏自宋升明以前皆听复注【听复注籍也】其有谪役边疆各许还本此后有犯严加翦治长沙威王晃卒【谥法勇以果毅曰威】　吏部尚书王晏陈疾自解上欲以西昌侯鸾代晏领选手敕问之晏啓曰鸾清干有余然不谙百氏【百氏百家氏族也自魏晋以来率以门地用人选须绢翻谙乌含翻】恐不可居此职上乃止　以百济王牟大为镇东大将军百济王　髙车阿伏至罗及穷竒遣使如魏请为天子讨除蠕蠕【使防吏翻为于伪翻蠕人兖翻】魏主赐以绣袴褶及杂丝百匹【褶音习】
