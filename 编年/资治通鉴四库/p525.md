<!-- { "loadSidebar": true } -->
　　四年春正月甲辰以琅邪王徳文领司徒刘毅等不欲刘裕入辅政议以中领军谢混为扬州刺史【王谧薨扬州刺史缺官故议用其人】或欲令裕于丹徒领扬州以内事付孟昶【昶丑两翻】遣尚书右丞皮沈以二议谘裕【皮姓也沈持林翻】沈先见裕记室録事参军刘穆之具道朝议【朝直遥翻】穆之伪起如厠密疏白裕曰皮沈之言不可从裕既见沈且令出外呼穆之问之穆之曰晋朝失政日久【朝直遥翻下同】天命已移公兴复皇祚勲髙位重今日形势岂得居谦遂为守藩之将耶【将即亮翻】刘孟诸公与公俱起布衣共立大义以取富贵事有先后故一时相推非为委体心服宿定臣主之分也【分扶问翻】力敌势均终相吞噬【后果如穆之之言】扬州根本所系不可假人前者以授王谧事出权道【见上卷元兴三年】今若复以他授【复扶又翻下而复同】便应受制于人一失权柄无由可得将来之危难可熟念今朝议如此宜相酧答必云在我措辞又难唯应云神州治本宰辅崇要【治直吏翻】此事既大非可悬论便蹔入朝共尽同异公至京邑彼必不敢越公更授余人明矣裕従之朝廷乃徴裕为侍中车骑将军开府仪同三司扬州刺史録尚书事徐兖二州刺史如故【骑竒寄翻】裕表解兖州以诸葛长民为青州刺史镇丹徒刘道怜为并州刺史戍石头　庚申武陵忠敬王遵薨　魏主珪如豺山宫遂至寗川【寗川即后汉上谷郡之寗县也前汉曰宁县地理志曰于延水出代郡且如县塞外东至宁入沽水经注曰于延水迳罡城南又东左与宁川水合水出小宁县西北东南流注于延水又东迳小寗县故城南地理志宁县也师古曰且子如翻】　南燕主超尊其母段氏为皇太后妻呼延氏为皇后超祀南郊有兽如防而赤大如马来至坛侧须防大风昼晦羽仪帷幄皆毁裂【贾公彦曰在旁曰帷四合象宫室曰幄】超惧以问太史令成公绥对曰陛下信用姧佞诛戮贤良赋敛繁多事役殷重之所致也【敛力赡翻】超乃大赦黜公孙五楼等俄而复用之【复扶又翻】　北燕主云立妻李氏为皇后子彭城为太子三月庚申葬燕王熙及苻后于徽平陵諡熙曰昭文
　　皇帝　髙句丽遣使聘北燕且叙宗族【云本髙句丽支属详见一百九卷隆安元年使疏吏翻】北燕王云遣侍御史李防报之　夏四月尚书左仆射孔安国卒甲午以吏部尚书孟昶代之【昶丑两翻】　北燕大赦　五月北燕以尚书令冯万泥为幽冀二州牧镇肥如中军将军冯乳陈为并州牧镇白狼【前汉右北平郡有白狼县师古曰有白狼山故以名县后汉晋省县魏收地形志曰世祖太平真君八年置建徳郡治白狼城其地属唐营州栁城县界】抚军大将军冯素弗为司校尉司校尉务银提为尚书令　谯纵遣使称藩于秦【使疏吏翻】又与卢循潜通縦上表请桓谦于秦欲与之共击刘裕秦王兴以问谦谦曰臣之累世着恩荆楚若得因巴蜀之资顺流东下士民必翕然响应兴曰小水不容巨鱼若縦之才力自足办事亦不假君以为鳞翼宜自求多福遂遣之谦至成都虚懐引士纵疑之置于龙格使人守之【龙格盖即今成都府广都县龙爪滩之地】谦泣谓诸弟曰姚主之言神矣　秦王兴以秃发傉檀外内多难【时傉檀军谘祭酒梁裒辅国司马边宪等谋反傉檀悉诛之晋书载记曰傉檀外有阳武之败内有边梁之乱难乃旦翻】欲因而取之使尚书郎韦宗往觇之【觇丑帘翻又丑艳翻】傉檀与宗论当世大略纵横无穷【縦子容翻】宗退叹曰竒才英器不必华夏【夏戸雅翻】明智敏识不必读书吾乃今知九州之外五经之表复自有人也【傉檀之才辩内足以欺其父兄外足以欺敌人之觇国者而卒以败亡者轻用兵也揆之于古盖智伯瑶之流而才识又不及焉复扶又翻】归言于兴曰凉州虽弊傉檀权谲过人未可图也【谲古宂翻】兴曰刘勃勃以乌合之众犹能破之况我举天下之兵以加之乎宗曰不然形移势变返覆万端【蜀本作返复当従之】陵人者易败【易以豉翻】戒惧者难攻傉檀之所以败于勃勃者轻之也今我以大军临之彼必惧而求全臣窃观羣臣才略无傉檀之比者虽以天威临之亦未敢保其必胜也兴不聴使其子中军将军广平公弼后军将军敛成镇逺将军乞伏干归帅步骑三万袭傉檀左仆射齐难帅骑二万讨勃勃【帅读曰率下同】吏部尚书尹昭谏曰傉檀恃其险逺故敢违慢不若诏沮渠蒙逊及李暠讨之使自相困毙不必烦中国之兵也亦不聴兴遗傉檀书曰【遗于季翻】今遣齐难讨勃勃恐其西逸故令弼等于河西邀之傉檀以为然遂不设备弼济自金城【自金城济河也】姜纪言于弼曰今王师声言讨勃勃傉檀犹豫守备未严愿给轻骑五千【骑竒寄翻】掩其城门则山泽之民皆为吾有孤城无援可坐克也弼不从进至漠口【漠口在昌松郡界谓之昌松漠口魏收地形志昌松郡有漠口县】昌松太守苏霸闭城拒之弼遣人谕之使降霸曰汝弃信誓而伐与国吾有死而已何降之有【降户江翻】弼进攻斩之长驱至姑臧傉檀婴城固守出竒兵击弼破之弼退据西苑城中人王钟等谋为内应事泄傉檀欲诛首谋者而赦其余前军将军伊力延侯曰今彊冦在外而姧人窃发于内危孰甚焉不悉阬之何以惩后傉檀从之杀五千余人命郡县悉散牛羊于野敛成縦兵钞掠【钞楚交翻】傉檀遣镇北大将军俱延镇军将军敬归等击之秦兵大败斩首七千余级【傉檀散牛羊以饵敌而敛成掠之宜其败也】姚弼固垒不出傉檀攻之未克秋七月兴遣卫大将军常山公显帅骑二万为诸军后继至髙平闻弼败倍道赴之显遣善射者孟钦等五人挑战于凉风门【挑徒了翻】未及发傉檀材官将军宋益等迎击斩之显乃委罪敛成遣使谢傉檀慰抚河外引兵还傉檀遣使者徐宿诣秦谢罪【使疏吏翻】夏王勃勃闻秦兵且至退保河曲【河曲在朔方东北黄河千里一曲】齐难以勃勃既逺纵兵野掠勃勃潜师袭之俘斩七千余人难引兵退走勃勃追至木城禽之虏其将士万三千人于是岭北夷夏附于勃勃者以万数【夏户雅翻】勃勃皆置守宰以抚之【姚弼之败秃发未能为秦患也齐难之败则赫连之患炽矣】　司马叔璠自蕃城冦邹山【璠孚袁翻蕃音皮又音反读曰翻】鲁郡太守徐邕弃城走车骑长史刘钟击却之　北燕王云封慕容归为辽东公使主燕祀　刘敬宣既入峡【所谓三峡也】遣巴东太守温祚以二千人出外水自帅益州刺史鲍陋辅国将军文处茂龙骧将军时延祖由垫江转战而前【帅读曰率处昌吕翻骧思将翻此由内水而进也垫音叠】谯纵求救于秦秦王兴遣平西将军姚赏南梁州刺史王敏将兵二万赴之敬宣军至黄虎去成都五百里【黄虎近涪城】纵辅国将军谯道福悉众拒崄相持六十余日敬宣不得进食尽军中疾疫死者大半乃引军还【还従宣翻又如字】敬宣坐免官削封三分之一荆州刺史刘道规以督统降号建威将军【春秋责帅之义也道规时为征蜀都督】九月刘裕以敬宣失利请逊位诏降为中军将军开府如故刘毅欲以重法绳敬宣裕保护之何无忌谓毅曰奈何以私憾伤至公【私憾见上元年】毅乃止　乞伏炽磐以秦政浸衰且畏秦之攻袭【炽昌志翻】冬十月招结诸部二万余人筑城于嵻防山而据之【下度曰嵻防山在西予据乞伏氏据苑川其地西至枹罕东极陇坻北限赫连南界吐谷浑嵻防山当在苑川西南宋朝西境尽秦渭嵻防山始在西中嵻丘冈翻防卢当翻】　十一月秃髪傉檀复称凉王大赦改元嘉平置百官立夫人折掘氏为王后世子武台为太子録尚书事【武台本名虎台唐人作晋书避唐祖讳改虎为武通鉴因之】左长史赵鼂右长史郭幸为尚书左右仆射【鼂古朝字音直遥翻】昌松侯俱延为太尉　南燕汝水竭【汝当作女】河冻皆合而渑水不氷【水经注渑水出营城东西北流入时水营城即临淄城时水通有渑水之名亦谓之时渑水时水东北入淄水淄水又东北合浊水浊水东北流迳广固城西浊水亦或通名之为渑水昔赵攻广固望气者以为渑水带城非可攻拔若塞五龙口城必当陷指是水也渑神陵翻】南燕主超恶之问于李宣对曰渑水无氷良由逼带京城近日月也【恶乌路翻近其靳翻】超大悦赐朝服一具【朝直遥翻】　十二月乞伏炽磐攻彭奚念于枹罕为奚念所败而还【枹音肤败补迈翻还从宣翻又如字】　是嵗魏主珪杀髙邑公莫题初拓跋窟咄之伐珪也【见一百六卷孝武大元十一年】题以珪年少【少诗沼翻】潜以箭遗窟咄曰三嵗犊岂能胜重载邪【遗干季翻胜音升载才再翻】珪心衔之至是或告题居处倨傲拟则人主者珪使人以箭示题而谓之曰三嵗犊果如何题父子对泣诘朝收斩之【处昌吕翻诘去吉翻】






　　资治通鉴卷一百十四
<史部,编年类,资治通鉴>
　　钦定四库全书
　　资治通鉴卷一百十五
　　宋　司马光　撰
　　胡三省　音注
　　晋纪三十七【起屠维作噩尽上章阉茂凡二年】
　　安皇帝庚
