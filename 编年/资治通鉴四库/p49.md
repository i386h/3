<!-- { "loadSidebar": true } -->
　　荀悦论曰夫立防决胜之术其要有三一曰形二曰势三曰情形者言其大体得失之数也势者言其临时之宜进之机也情者言其心志可否之实也故防同事等而功殊者三术不同也初张耳陈余説陈渉以复六国自为树党【事见七卷秦二世元年】郦生亦説汉王所以説者同而得失异者陈渉之起天下皆欲亡秦而楚汉之分未有所定今天下未必欲亡项也故立六国于陈渉所谓多已之党而益秦之敌也且陈渉未能专天下之地也所谓取非其有以与于人行虚惠而获实福也立六国于汉王所谓割已之有而以资敌设虚名而受实祸也此同事而异形者也及宋义待秦赵之毙【事见八卷秦二世三年】与昔卞庄刺虎同説者也【卞庄子刺虎管竖子止之曰两虎方食牛牛甘必争鬬则大者伤小者亡从伤而刺一举必有两获庄子然之果获二虎】施之战国之时邻国相攻无临时之急则可也战国之立其日久矣一战胜败未必以存亡也其势非能急于亡敌国也进乗利自保故累力待时乗敌之毙其势然也今楚赵所起其与秦势不并立安危之机呼吸成变进则定功则受祸此同事而异势者也伐赵之役韩信军于泜水之上而赵不能败【事见上卷三年】彭城之难汉王战于睢水之上士卒皆赴入睢水而楚兵大胜【事见上卷二年难乃旦翻】何则赵兵出国迎战见可而进知难而懐内顾之心无出死之计韩信军孤在水上士卒必死无有二心此信之所以胜也汉王深入敌国置酒髙防士卒逸豫战心不固楚以彊大之威而防其国都【防息浪翻】士卒皆有愤激之气救败赴亡之急以决一旦之命此汉之所以败也且韩信选精兵以守而赵以内顾之士攻之项羽选精兵以攻而汉以怠惰之卒应之此同事而异情者也故曰权不可豫设变不可先图与时迁移应物变化设防之机也
　　汉王谓陈平曰天下纷纷何时定乎陈平曰项王骨鲠之臣亚父钟离昩龙且周殷之属【钟离古钟离子之后以国为姓龙姓出于龙伯氏又曰出于舜纳言之龙师古曰昧莫曷翻其字从本末之末且子余翻】不过数人耳大王诚能捐数万斤金行反间间其君臣以疑其心【间古苋翻】项王为人意忌信防必内相诛汉因举兵而攻之破楚必矣汉王曰善乃出黄金四万斤与平恣所为不问其出入平多以金纵反间于楚军宣言诸将钟离昧等为项王将功多矣然而终不得裂地而王欲与汉为一以灭项氏而分王其地项羽果意不信钟离昧等夏四月楚围汉王于荥阳急汉王请和割荥阳以西者为汉亚父劝羽急攻荥阳汉王患之项羽使使至汉陈平使为大牢具【大读曰太古者诸矦遣使交聘其牢礼各如其命数以三牲具为一牢秦灭古法军兴之时不能备古之牢礼故以太牢具为盛礼孔頴逹曰按周礼膳夫王日一举鼎十有二物谓太牢也是周公制礼天子日食太牢则诸侯日食少牢大夫日食特牲士日食特豚至后世衰乱玉藻云天子日食少牢朔月太牢诸矦日食特牲朔月少牢则知大夫日食特豚朔月特牲士日食无文朔月特豚故内则云见子具朔食注云天子太牢诸矦少牢大夫特豕士特豚诸矦祭以太牢得杀牛诸矦之大夫祭以少牢得杀羊天子大夫祭亦得杀牛其诸矦及大夫飨食宾得用牛也故大行人掌客诸矦待宾皆用牛也公食大夫礼大夫食賔礼亦用牛也】举进见楚使即佯惊曰吾以为亚父使乃项王使复持去更以恶草具进楚使【服防曰去肴肉更以恶草之具恶粗恶草草率也】楚使归具以报项王项王果大疑亚父亚父欲急攻下荥阳城项王不信不肻听亚父闻项王疑之乃怒曰天下事大定矣君王自为之愿赐骸骨归未至彭城疽发背而死【疽千余翻痈疮也】五月将军纪信言于汉王曰事急矣臣请诳楚【诳居况翻欺也】王可以间岀【间古苋翻】于是陈平夜出女子东门二千余人楚因四面击之纪信乃乗王车黄屋左纛【李斐曰天子车以黄缯为盖里纛羽幢也在乗舆车衡左方上柱之蔡邕曰以犛牛尾为之大如斗或在騑头或在衡应劭曰雉尾为之在左骖当镳上师古曰应説非尔雅翼犛西南夷长髦牛也似牛而四节腹下及肘皆有赤毛长尺余而尾尤佳其大如斗天子之车左纛以此牛尾为之系之左騑马轭上葢马在中曰服在外曰騑騑即骖也安最外马头上以乱马目不令相见也纛徒倒翻又音毒】曰食尽汉王降楚皆呼万岁之城东观以故汉王得与数十骑出西门遁去令韩王信与周苛魏豹枞公守荥阳【枞千容翻】羽见纪信问汉王安在曰已出去矣羽烧杀信周苛枞公相谓曰反国之王难与守城因杀魏豹汉王出荥阳至成臯入关收兵欲复东辕生説汉王曰【辕姓也姓谱陈大夫辕涛涂之后以其所本考之亦与爰袁二姓通】汉与楚相距荥阳数嵗汉常困愿君王出武关项王必引兵南走王深壁勿战令荥阳成臯间且得休息使韩信等得安辑河北赵地连燕齐【师古曰辑与集同谓和合也诗序曰劳来还定安集之春秋左氏传曰羣臣辑睦他皆类此】君王乃复走荥阳如此则楚所僃者多力分汉得休息复与之战破之必矣汉王从其计出军宛叶间【班志二县属南阳郡史记正义曰宛邓州县叶汝州县宛于元翻叶式渉翻】与黥布行收兵羽闻汉王在宛果引兵南汉王坚壁不与战汉王之败彭城解而西也彭越皆亡其所下城独将其兵北居河上常徃来为汉游兵击楚絶其后粮是月彭越渡睢与项声薛公战下邳破杀薛公【睢音虽】羽乃使终公守成臯【终姓也姓谱曰陆终之后】而自东击彭越汉王引兵北击破终公复军成臯六月羽已破走彭越闻汉复军成臯乃引兵西防荥阳城生得周苛羽谓苛为我将以公为上将军封三万户周苛骂曰若不趋降汉今为虏矣若非汉王敌也羽烹周苛并杀枞公而虏韩王信遂围成臯汉王逃【汉书逃作跳如淳音逃史记项羽纪作逃索隐曰徒雕翻晋灼曰跳独出意如淳曰逃谓走也余谓左氏传例民逃其上曰溃在上曰逃太史公盖用此例温公仍之逃当如字】独与公共车出成臯玉门【张晏曰玉门成臯北门】北渡河宿小修武舍【晋灼曰在大修武城东】晨自称汉使驰入赵壁张耳韩信未起即其卧内夺其印符以麾召诸将易置之信耳起乃知汉王来大惊汉王既夺两人军即令张耳循行僃守赵地【行下孟翻】拜韩信为相国收赵兵未发者击齐诸将稍稍得出成臯从汉王楚遂防成臯欲西汉使兵距之巩【班志巩县属河南郡即东周君所居汝洛地图云巩固也巩县在洛水之间言四面有山可以巩固】令其不得西　秋七月有星孛于大角【隋天文志孛彗之属也偏指曰彗芒气四出曰孛孛者孛孛然非常恶气之所生也内不有大乱必有大兵天下合谋暗蔽不明有所伤害晏子曰君若不改孛星将出彗何惧乎由是言之灾甚于彗孛蒲内翻又蒲没翻班志房南众星曰骑官左角理右角将大角者天王帝坐廷】　临江王敖薨子尉嗣　汉王得韩信军复大振八月引兵临河南乡军小修武欲复与楚战【乡读曰向复扶又翻】郎中郑忠説止汉王【汉制议郎中郎秩比六百石侍郎比四百石郎中比三百石皆属郎中令説式芮翻】使髙垒深堑勿与战【堑七艶翻】汉王听其计使将军刘贾卢绾将卒二万人【绾乌板翻】骑数百度白马津入楚地佐彭越烧楚积聚以破其业【师古曰积聚所蓄军粮刍藁之属也积子赐翻聚才喻翻】无以给项王军食而已楚兵击刘贾贾輙坚壁不肻与战而与彭越相保　彭越攻徇梁地下睢阳外黄等十七城【睢阳秦县属砀郡汉属梁国故微子所封国也唐为宋州宋城县杜佑曰汉外黄故城在陈留郡雍丘县东春秋齐桓公防诸矦于葵丘即此】九月项王谓大司马曹咎曰谨守成臯即汉王欲挑战【挑徒了翻】慎勿与战勿令得东而已我十五日必定梁地复从将军羽引兵东行击陈留外黄睢阳等城皆下之　汉王欲捐成臯以东屯巩洛以距楚郦生曰臣闻知天之天者王事可成王者以民为天而民以食为天【大戴礼曰食谷者知慧而巧古史考曰古者茹毛饮血燧人氏鑚火而人始裹肉而燔之曰炮神农时人方食谷加米于烧石之上而食之及黄帝时始有釜甑火食之道成矣】夫敖仓天下转输乆矣臣闻其下乃有藏粟甚多楚人防荥阳不坚守敖仓乃引而东令适卒分守成臯【适读曰讁卒谓卒之有罪讁者所谓讁戊也】此乃天所以资汉也方今楚易取而汉反却【易以防翻】自夺其便臣窃以为过矣且两雄不俱立楚汉乆相持不决海内揺荡农夫释耒【耒手耕曲木也】工女下机天下之心未有所定也愿足下急复进兵收取荥阳据敖仓之粟塞成臯之险杜大行之道距蜚狐之口【如淳曰上党壶关也瓉曰飞狐口在代郡师古曰瓉説是壶关无飞狐之名地道记恒山在上曲阳县西北百四十里北行四百五十里得恒山岋号飞狐口北则代郡也水经注代郡南四十里有蜚狐关史记正义曰按蔚州飞狐县北百五十里有秦汉故代郡城西南有山俗号蜚狐口塞悉则翻行户刚翻】守白马之津以示诸矦形制之势【谓因地形而据之以制敌】则天下知所归矣王从之乃复谋取敖仓食其又説王曰方今燕赵已定唯齐未下诸田宗彊负海岱阻河济【齐地东至海南至太山故曰负海岱西阻清济北阻浊河故曰阻河济济子礼翻】南近于楚【近其靳翻】人多变诈足下虽遣数万师未可以嵗月破也臣请得奉明诏説齐王使为汉而称东藩【考异曰史记汉书皆以食其劝取敖仓及请説齐合为一事独刘向新序分为二臣谓分为二者是】上曰善乃使郦生説齐王曰王知天下之所归乎王曰不知也天下何所归郦生曰归汉曰先生何以言之曰汉王先入咸阳项王负约王之汉中项王迁杀义帝汉王闻之起蜀汉之兵击三秦出关而责义帝之处收天下之兵立诸矦之后降城即以侯其将得赂即以分其士与天下同其利豪英贤才皆乐为之用【乐音洛】项王有倍约之名杀义帝之负【毛晃曰背恩亡徳曰负倍与背同蒲妹翻】于人之功无所记于人之辠无所忘战胜而不得其赏防城而不得其封非项氏莫得用事天下畔之贤才怨之而莫为之用故天下之事归于汉王可坐而防也夫汉王发蜀汉定三秦渉西河破北魏【河自砥柱以上龙门以下为西河索隐曰北魏谓魏王豹豹国于河北故也亦谓之西魏以大梁于安邑为东也】出井陉诛成安君此非人之力也天之福也今已据敖仓之粟塞成臯之险守白马之津杜大行之阪距蜚狐之口天下后服者先亡矣【郦生之説形格势禁之説也葢据敖仓塞成臯则项羽不能西守白马杜太行距蜚狐则河北燕赵之地尽为汉有齐楚将安归乎白马津在唐滑州太行阪在唐泽州界杜佑曰蔚州飞狐县汉广昌县地飞狐口在县北即汉之飞狐道通妫川郡懐戎县】王疾先下汉王齐国可得而保也不然危亡可立而待也先是齐闻韩信且东兵使华无伤田解将重兵屯歴下以距汉【先悉荐翻华户化翻姓也姓谱宋华父督始立华氏张楫曰济南歴山之下余据郦食其传曰军于歴城则歴下即济南郡歴城县】及纳郦生之言遣使与汉平乃罢歴下守战僃与郦生日纵酒为乐【乐音洛】韩信引兵东未度平原闻郦食其已説下齐欲止辨士蒯彻説信曰将军受诏击齐而汉独发间使下齐【间古苋翻使疏吏翻】宁有诏止将军乎何以得毋行也且郦生一士伏轼掉三寸之舌【轼车前横木人所凭者掉徒钓翻揺也】下齐七十余城将军以数万众嵗余乃下赵五十余城为将数嵗反不如一竖儒之功乎于是信然之遂渡河
