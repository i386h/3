<!-- { "loadSidebar": true } -->
　　上元二年春正月癸卯史思明改元应天　张景超引兵攻杭州败李藏用将李彊于石夷门【败补迈翻将即亮翻下同】孙待封自武康南出【吴分乌程余杭二县置永安县晋改为永康又改为武康唐属杭州】将防景超攻杭州【自武康南出过狗头岭至杭州五十里】温晁据险击败之【去年李藏用使温晁屯余杭余杭东至杭州钱塘县界一十八里又东二十七里则至杭州此陆路也故温晁得趋而据险以败孙待封】待封脱身奔乌程李可封以常州降丁未田神功使特进杨惠元等将千五百人西击王暅【暅户登翻】辛亥夜神功先遣特进范知新等将四千人自白沙济西趣下蜀邓景山将千人自海陵济东趣常州【趣七喻翻下同】神功与邢延恩将三千人军于洲壬子济江展将步骑万余陈于蒜山【陈读曰阵蒜山在润州城西三里其上多蒜故名蒜苏贯翻】神功以舟载兵趣金山防大风五舟飘抵金山下【金山在大江中南直西津渡口去润州城七里】展屠其二舟沈其三舟【沈持林翻】神功不得度还军洲而范知新等兵已至下蜀展击之不胜弟殷劝展引兵逃入海可延岁月展曰若事不济何用多杀人父子乎死早晩等耳遂更率众力战【帅读曰率】将军贾隐林射展中目而仆遂斩之【射而亦翻中竹仲翻　考异曰实录云乙卯平卢兵马使田神功生擒逆贼刘展旧神功传亦然今从刘展乱纪】刘殷许峄等皆死【峄音亦】隠林滑州人也杨惠元等击破王暅于淮南暅引兵东走至常熟乃降【王暅东走度江而至常熟晋分关县置海虞县梁立信义郡南沙县隋平陈废郡并海虞南沙海阳前京信义兴国等县为常熟县属苏州】孙待封诣李藏用降张景超聚兵至七千余人闻展死悉以兵授张灋雷使攻杭州景超逃入海灋雷至杭州李藏用击破之余党皆平平卢军大掠十余日【田神功所将平卢兵也】安史之乱乱兵不及江淮至是其民始罹荼毒矣　【考异曰刘展乱纪孙待封降以下事在二月今因展败终言之】　荆南节度使吕諲奏请以江南之潭岳郴邵永道连黔中之涪州皆荆南从之【邵州汉召陵都梁之地召陵后汉改为昭阳晋改为邵阳呉立邵陵郡隋废郡为邵阳县属潭州唐武徳四年分置南梁州贞观十年更名邵州郴丑林翻黔其今翻】　二月奴刺党项寇寳鸡【奴刺西羌种落之名刺来葛翻至徳二载改陈仓县为寳鸡县以其地有秦时寳鸡祠故也时属鳯翔府】烧大散闗南侵鳯州杀刺史萧【余世翻】大掠而西鳯翔节度使李鼎追击破之　戊辰新罗王金嶷入朝【嶷鱼力翻】因请宿卫　或言洛中将士皆燕人【燕于肩翻】久戍思归上下离心击之可破也陜州观军容使鱼朝恩以为信然屡言于上上勅李光弼等进取东京光弼奏称贼锋尚锐未可轻进朔方节度使仆固懐恩勇而愎【愎蒲逼翻】麾下皆蕃汉劲卒恃功多不法郭子仪寛厚曲容之每用兵临敌倚以集事李光弼性严一裁之以法无所假贷怀恩惮光弼而心恶之乃附朝恩言东都可取【史言仆固懐恩欲覆李光弼之军以便其私恶乌故翻朝直遥翻】由是中使相继督光弼使出师光弼不得已使郑陈节度使李抱玉守河阳与懐恩将兵防朝恩及神策节度使卫伯玉攻洛阳戊寅陈于邙山光弼命依险而陈懐恩陈于平原光弼曰依险则可以进可以退若平原战而不利则尽矣思明不可忽也命移于险懐恩复止之史思明乗其陈未定【陈读曰阵】进兵薄之官军大败死者数千人军资器械尽弃之　【考异曰实録云史思明潜遣间谍反说官军曰洛中将士久成思归士多不睦鱼朝恩以为然乃告光弼及仆固懐恩卫伯玉等曰可速出军以扫残冦光弼等然之今从旧光弼传实録曰光弼懐恩败绩步兵死者数万今从旧思明传】光弼懐恩度河走保闻喜朝恩伯玉奔还陜抱玉亦弃河阳走河阳懐州皆没于贼朝廷闻之大惧益兵屯陜【相州之败邙山之败皆鱼朝恩为之也唐不以覆军之罪罪朝恩而罢郭李兵柄失刑甚矣】　李揆与吕諲同为相不相恱【乾元二年李揆与吕諲同相上元元年諲罢】諲在荆南以善政闻揆恐其复入相奏言置军湖南非便【军郴邵水道连皆在洞庭湖之南吕諲请兼领之故揆言非其便复扶又翻】又隂使人如荆湖【荆谓荆南湖谓湖南】求諲过失諲上疏颂揆罪癸未贬揆袁州长史以河中节度使萧华为中书侍郎同平章事　史思明猜忍好杀【好呼到翻】羣下小不如意动至族诛人不自保朝义其长子也【朝直遥翻下朝清同长知两翻】常从思明将兵颇谦谨爱士卒将士多附之无宠于思明思明爱少子朝清使守范阳【朝凊守范阳事始上卷上年少诗照翻】常欲杀朝义立朝清为太子左右颇泄其谋思明既破李光弼欲乗胜西入闗使朝义将兵为前锋自北道袭陜城思明自南道将大军继之【南道出二崤之间汉建安中曹公西讨巴蜀恶南路之险更开北道】三月甲午朝义兵至礓子岭【即礓子阪也按旧书礓子岭在陜城东】卫伯玉逆击破之　【考异曰实录作甲子按长厯此月丙戌朔下有戊戌当作甲午】朝义数进兵皆为陜兵所败【数所角翻败补迈翻】思明退屯永寜以朝义为怯曰终不足成吾事欲按军法斩朝义及诸将戊戌命朝义筑三隅城【新书作三角城盖一角依山止筑其三角也】欲贮军粮【贮丁吕翻】期一日毕朝义筑毕未泥思明至诟怒之令左右立马监泥斯须而毕【诟古翻监古衔翻】思明又曰俟克陜州终斩此贼朝义忧惧不知所为思明在鹿桥驿【鹿桥驿永寕传舍也贞观十七年尝徙永寜县于此】令腹心曹将军将兵宿卫朝义宿于逆旅【水经注陜城东有漫涧涧北有逆旅亭谓之漫口客舍此郦道元以一时经由所见者言之耳自元魏至唐乾元上元间三百许年矣漫口客舍必不复存此逆旅特泛言旅舍耳】其部将骆恱蔡文景说朝义曰【说式芮翻】恱等与王死无日矣自古有废立请召曹将军谋之朝义俛首不应【俛音免】恱等曰王茍不许恱等今归李氏王亦不全矣朝义泣曰诸君善为之勿惊圣人【当时臣子谓其君父为圣人】恱等乃令许叔冀之子季常召曹将军至则以其谋告之曹将军知诸将尽怨恐祸及己不敢违【令力丁翻将即亮翻】是夕恱等以朝义步兵三百被甲诣驿【被皮义翻】宿卫兵怪之畏曹将军不敢动恱等引兵入至思明寝所值思明如厠问左右未及对已杀数人左右指示之思明闻有变逾垣至廐中自鞴马乗之【鞴平秘翻】恱傔人周子俊射之【傔丁念翻射而亦翻】中臂坠马遂擒之【中竹仲翻】思明问乱者为谁恱曰奉懐王命【思明封朝义为怀王】思明曰我朝来语失【谓欲斩朝义也】宜其及此然杀我太早何不待我克长安今事不成矣恱等送思明于栁泉驿囚之【唐制三十里一驿柳泉驿又当在鹿桥驿东三十里　考异曰河洛春秋曰思明混诸嫡庶以少者为尊惟爱所钟即为继嗣欲杀朝义追朝清为伪太子左右泄之父子之隙自此始构邠志曰三月思明乗胜欲下陜城使朝义帅锐卒北路先往己自宜阳引众继之今从实録旧传】还报朝义曰事成矣【还从宣翻朝直通翻】朝义曰不惊圣人乎恱曰无时周挚许叔兾将后军在福昌【将即亮翻又音如字福昌又在栁泉驿之东宋白曰福昌县唐属洛州占宜阳地今县治魏一泉坞城】恱等使许季常往告之挚惊倒于地朝义引军还挚叔冀来迎恱等劝朝义执挚杀之军至栁泉恱等恐众心未壹遂缢杀思明【缢一计翻又于赐翻】以毡裹其尸槖驼负归洛阳朝义即皇帝位改元显圣密使人至范阳勅散骑常侍张通儒等【散昔亶翻骑奇计翻】杀朝清及朝清母辛氏并不附己者数十人其党自相攻击战城中数月死者数千人范阳乃定【去年若果能使郭子仪自朔方直捣范阳通值城中自相攻击可驰檄而下也】朝义以其将栁城李懐仙为范阳尹燕京留守【燕因肩翻守式又翻　考异曰实录曰朝义既杀思明密遣使驰至范阳杀伪太子朝英及伪皇后辛氏并不附己者数十人伪范阳留守张通儒知有变遂引兵战于城中数日战不利死者数千人通儒被斩于乱兵中蓟门纪乱曰思明既王有数十州之地年余朝兴遂为皇太子朝兴辛氏之长男特为思明所爱嗜酒好色凶犷顽戾招集幽蓟恶少与其年齿相类者百余人为左右皆弯弓利剑饰以丹雘珠玉帯佩印雕镂金银控挥刃常如见敌以南行大将子弟统之毎与其党饮宴酒酣爇燎其须发或以铜弹丸击之以頥颡为的血流至地无楚痛之色则赏巵酒少似嚬蹙乃鞭之从胫至肿或至数千困絶将殒方舍之稍愈复鞭之有杖六七千不死者姬妾皆思明所掠良家子有不称命则杀之亦有以汤镬死者既火盛汤沸令壮士抱而投之初宛转呌呼湏臾骨肉糜烂旁人皆毛竪股栗朝兴笑临而观之以所防毬杖于镬中撞击顔色自若上元二年三月甲寅使使告捷云王师败绩于洛北斩首万余级勒其六宫及朝兴备车马为赴洛之计贼庭之党相庆踊跃呌唤声振天地十余日又宦者二人传思明伪勑云收兵陜虢以朝兴为周京留守仍勒驰驿速并辛氏已下续行朝兴大喜其宦者朝义伪遣之人莫知也时朝义已杀思明僣位濳勒伪左散骑常侍张通儒户部尚书康孝忠与朝兴衙将高鞫仁高如震等谋诛朝兴其日朝兴速召工匠与其母妻造寳钿鞍勒搜索库藏修乗骑之具并命左右各备行装唯数十人侍卫思明留骏马百余匹在其厩中朝兴出入驰骤毎日则于桑干河饮之通儒将入潜令康孝忠从数十人持兵诣饮处驰取其马闭于城南毗沙门神之院通儒与鞫仁领步兵十余人入其日华门伪皇城留守刘象昌逢之惊问其故通儒顾左右斩之俄而朝兴腹心卫鸣鹤又问亦斩之子城扰乱朝兴惶怖犹能擐甲持兵与亲信二三十人出拒奔走亍厩中取马马尽矣唯病马一匹朝兴乗而防之不前遂步战通儒立白旗招朝兴之党降者舍罪复官爵恶少等虽沐朝兴之锡赉亦怨其无道鞭捶降者大半朝兴犹从十余人接战弓矢所无不中者中者皆应没羽通儒军披靡所伤者数十百人退出子城外人不知甲兵之故皆惶恐潜匿通儒于城门拒战良久日已云暮朝兴众寡不敌走匿城上之逍遥楼遂失所在通儒兵入禁中劫掠金帛思明朝兴妻衣服皆尽夜丰蕃将曹闵之于楼上擒获之朝兴曰我兄弟六七人朝兴一身斩之何益高如云对曰以殿下残酷人各有怨心朝兴曰乞放此一度后更不敢执者皆笑又谓闵之曰此腰帯三十两黄金新造谨奉将军闵之曰殿下但死腰帯闵之自解取左右益笑缢以弓断其首函送洛阳伪侍中向闰客特受思明委托朝兴亦甚敬惮至是惶怖走入私第不自安匍匐待罪通儒颔之勒驰驿赴洛通儒收朝兴党与悉诛之思明骁将辛万年特有宠于朝兴叉与鞫仁如震等友善为兄弟当诛朝兴之党也通儒有意于万年及令行刑遂防之至是勑鞫仁如震斩万年首送鞫仁置酒与万年同饮谓曰张尚书令杀弟故相报万年稽首但乞快死鞫仁抗声曰只可兄弟谋取通儒终不肯杀弟于是如震万年领其部曲百余人入子城斩通儒于子城南廊下城中扰乱又杀其素不快者军将数人共推伪中书令阿史那承庆为留守函通儒等首使万年送洛阳诬其欲以蓟城归顺朝义闻之使使令向闰客所在却回为留守鞫仁如震等各从数百人被甲廵城城中人心弥惧承庆为留守一两日又不自安逓相疑阻于是领蕃兵数十骑出子城至如震宅门立令屈将军暂要相见如震不虞有难驰至马前承庆斩之应声而殒承庆入东军与伪尚书康孝忠招集蕃羯鞫仁闻如震遇害惊而且怒统麾下军讨之相逢于宴设楼下接战自午至酉鞫仁兵皆城旁少年骁勇劲捷驰射如飞承庆兵虽多不敌大败杀伤甚众积尸成丘承庆孝忠出城收散卒东保潞县又南掠属县野营月余径诣洛阳自陈其事城中蕃军家口尽逾城相继而去鞫仁令城中杀胡者皆重赏于是羯胡俱殪小儿皆掷于空中以戈承之高鼻类胡而滥死者甚众时鞫仁在城中最尊使使奏朝义以承庆等反向闰客行至贝州承朝义命廻将至众官迎之鞫仁严兵不出闰客甚惧戒其子弟从者无帯兵器从数人而入鞫仁待之于日华门闰客望见下马执手相慰鞫仁亦抗礼还营闰客但专守子城端坐余不敢輙有所问奏承庆等使廻朝义以鞫仁为燕京都知兵马使五月甲戌朔朝义以伪大常卿李懐仙为御史大夫范阳节度使燕州颇有兵甲故委腹心鞫仁闻之意不快也无何怀仙至从羸马数千自蓟城南门入鞫仁不出迎之于日华门懐仙至卑身过礼立谈约为兄弟结盟相固期同保燕邦以奨其主鞫仁意少解怀仙以蓟县为节度院虽任节制鞫仁兵五千余人皆不受命十数日懐仙待之弥厚每衙皆降阶交接鞫仁亦不为之屈既而懐仙命飨军士中宴鞫仁疑有变兵皆惊走还营被甲懐仙忧惧无计遂囚其牙将朱希彩贲以惊军中之罪其夜鞫仁将袭懐仙遇大雨持疑未决彻明遂止单骑至节度门懐仙已潜备壮士待之鞫仁趋入懐仙亦不改常礼与坐良久乃问惊军之罪门已闗顾左右拉杀之立舍希彩自暮春至夏中两月间城中相攻杀凡四五死者数千战闘皆在坊市闾巷间但两敌相向不入人家剽劫一物盖家家自有军人之故又百姓至于妇人小童皆闲习弓矢以此无虞六月丙申宣思明遗诰防将相百僚缟素哭于其听政楼前卑防相视而笑笑声与哭声参半焉朝义又追向闰客赴洛阳加懐仙燕京留守河洛春秋初朝义令人与向贡并阿史那王杀朝清朝凊既受父命常有君临之心惟以毬猎为务车下勇敢之士仅三千人毎日教习然其残酷颇有父风而加婬乱幽州士庶无不吁嗟向贡高久仁等既见诸将之书又闻思明已死因说朝清曰昨有密防令大王主器承祧其事尤重今敌国犹在上人未还倘更移恩于人诚恐自贻窘廹朝凊然之是日顾左右各令辞诀便自饬装高久仁高如震等及其无备率壮士数百人濳入子城门阿史那王向贡等共率三百人继至朝清时在卧内仆妾侍侧忽闻兵士问是何人门人曰三军叛乃擐甲登楼贲让向贡等高如震乃于楼下佯战朝清自援弓射之凡毙数人阿史那军佯北朝清下楼向贡等令人擒杀之向贡摄知军事经四十日阿史那又杀向贡阿史那自称长史三日后斩高久仁以其首枭之杀朝清故也高如震还固守与阿史那相持城中分两军经五日以燕州街为界各自御备逓相捉搦不得往来阿史那从经略军领诸蕃部落及汉兵三万人至宴设楼前与如震防战如震不利乃使轻兵二千人于子城东出直至经略军南街腹背而击之并招汉军万余人阿史那军败走于武清县界野营后朝义使招之尽归东都应是胡面不择少长尽诛之于是朝义伪受李懐仙幽州节度髙如震旅拒之中承阿史那遁逸之后野行卓次人各持兵糗粮刍茭非戮不应朝义令兵士悉为高贾白衣先行至幽州尽被捉为团练懐仙方自统五千余骑直叩蓟门高如震方欲出师以抗其命虑其卒叛因出迎之懐仙实内图之且外示寛宥天行诱募咸舍厥于是士众帖然竞皆欣戴乃大赏设经三日因众前却乃斩高如震幽州遂平旧传亦云朝义令人杀伪太子朝英新传作朝清今从河洛春秋及新传余从蓟门纪乱】时洛阳四面数百里州县皆为丘墟而朝义所部节度使皆安禄山旧将与思明等夷朝义召之多不至【朝直遥翻使疏吏翻将即亮翻】略相覊縻而已不能得其用　李光弼上表固求自贬【上时掌翻】制以开府仪同三司侍中领河中节度使　术士长塞镇将朱融【据新书长塞镇当在蔚州界唐制上镇将正六品下中镇将正七品上下镇将正七品下】与左武卫将军窦如玢等【玢音彬】谋奉嗣岐王珍作乱金吾将军邢济告之夏四月乙卯朔废珍为庶人溱州安置其党皆伏诛【嗣祥史翻溱兹诜翻】珍业之子也【岐王业上皇之弟】丙辰左散骑常侍张镐贬辰州司户镐尝买珍宅故也【散昔亶翻骑奇计翻镐下老翻辰州泸溪郡汉辰陵沅陵义陵县地旧志辰州京师南防东三千四百五里】　己未以吏部侍郎裴遵庆为黄门侍郎同平章事　乙亥青密节度使尚衡破史朝义兵斩首五千余级　丁丑兖郓节度使能元皓破史朝义兵【郓音运能奴代翻】　壬午梓州刺史叚子璋反子璋骁勇从上皇在蜀有功【梓州梓潼郡汉鄠县广汉氐道地骁坚尧翻】东川节度使李奂奏替之【替代也】子璋举兵袭奂于绵州【绵州治巴西汉之涪县也】道过遂州刺史虢王巨苍黄修属郡礼迎之【梓遂二州并属东川节度盖列郡也巨修属郡礼以迎子璋示卑服之意】子璋杀之李奂战败奔成都子璋自称梁王改元黄龙以绵州为龙安府置百官又陷劒州【劒州治普安之梓潼县也】　　五月己丑李光弼自河中入朝　初李辅国与张后同谋迁上皇于西内【迁上皇见上卷上年】是日端午山人李唐见上上方抱幼女谓唐曰朕念之卿勿怪也对曰太上皇思见陛下计亦如陛下之念公主也上然泣下【胡畎翻】然畏张后尚不敢诣西内　癸巳党项冦寳鸡　初史思明以其博州刺史令狐彰为滑郑汴节度使将数千兵戍滑台【滑州古滑台也】彰密因中使杨万定通表请降徙屯杏园度思明疑之遣其将薛岌围之彰与岌战大破之因随万定入朝甲午以彰为滑卫等六州节度使【滑卫相贝魏博六州】　戊戍平卢节度使侯希逸击史朝义范阳兵破之　乙未西川节度使崔光逺与东川节度使李奂共攻绵州庚子防之斩叚子璋　复以李光弼为河南副元帅太尉兼侍中都统河南淮南东西山南东荆南江南西浙江东西八道行营节度　【考异曰实録旧纪皆云光弼都统河南淮南山南东江东五道唐厯防要为河南淮南东西山南东荆南五道刘展乱纪又有江西浙东浙西凡八道按袁晁乱浙东光弼讨平之则是浙东亦其统内也今从之复扶又翻帅所类翻统他综翻】出镇临淮【临淮郡泗州】　六月甲寅青密节度使能元皓败史朝义将李元遇【按上卷五年冬书兖郓节度使能元皓详考本末青密恐当作兖郓败补卖翻】　江淮都统李峘畏失守之罪【失守事见上卷上年峘户登翻】归咎于浙西节度使侯令仪丙子令仪坐除名长流康州【康州因晋康郡而名治端溪县至京师五千七百五十里东都五千一百五十里】加田神功开府仪同三司【赏平刘展之功也】徙徐州刺史【自平卢兵马使徙刺徐州】徴李峘邓景山还京师【还从宣翻又音如字】戊寅党项冦好畤【党底朗翻畤音止好畤县自汉至后魏属扶风后周省隋开皇十七】
