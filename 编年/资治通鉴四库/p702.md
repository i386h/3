<!-- { "loadSidebar": true } -->
　　【书纪】孙冏卢子雄讨李贲以春瘴方起请待至秋广州刺史新渝侯映不许【吴立新喻县属安成郡渝当作喻】武林侯谘又趣之冏等至合浦死者什六七【趣读曰促瘴之亮翻热病也南方瘴热春气深则瘴起染之者必死军行尤忌之】众溃而归映憺之子也【始兴王憺上弟也憺徒敢翻又徒滥翻】武林侯谘奏冏及子雄与贼交通逗留不进敇于广州赐死子雄弟子略子烈主帅广陵杜天合及弟僧明新安周文育等帅子雄之众攻广州欲杀映谘为子雄复寃【主帅所类翻等帅读曰率下同为于伪翻】西江督防髙要太守吴兴陈霸先帅精甲三千救之【髙要县汉属苍梧梁置髙要郡隋为髙要县端州治所元和郡县志曰端州当西江口入广西要道祝穆曰西江源出邕州经浔融象栁等州入封州界合桂江汉武帝自巴蜀发夜郎兵下牂柯江防畨禺即此水萧子显曰广州统内西南二江川源深逺别置督防専征讨之任】大破子略等杀天合擒僧明文育霸先以僧明文育骁勇过人释之以为主帅【骁坚尧翻】诏以霸先为直閤将军【陈霸先事始此】　魏丞相泰妻冯翊公主生子觉　东魏以光州刺史李元忠为侍中元忠虽处要任【处昌吕翻】不以物务干懐唯饮酒自娱丞相欢欲用为仆射世子澄言其放达常醉不可委以台阁其子搔闻之请节酒【搔苏遭翻】元忠曰我言作仆射不胜饮酒乐【乐音洛】尔爱仆射宜勿饮酒九年春正月壬戌东魏大赦改元武定　东魏御史中尉髙仲宻取吏部郎崔暹之妹既而弃之由是与暹有隙仲宻选用御史多其亲戚乡党髙澄奏令改选暹方为澄所宠任仲宻疑其搆已愈恨之仲宻后妻李氏艶而慧【崔暹之妹既去李氏继室故曰后妻】澄见而悦之李氏不从衣服皆裂以告仲宻仲宻益怨寻出为北豫州刺史【北豫州治虎牢】隂谋外叛丞相欢疑之遣镇城奚夀兴典军事【镇城之职犹防城都督】仲宻但知民务仲宻置酒延夀兴伏壮士执之二月壬申以虎牢叛降魏【降户江翻】魏以仲宻为侍中司徒欢以仲宻之叛由崔暹将杀之髙澄匿暹为之固请【为于伪翻下为之同】叹曰我匄其命【匄居大翻又居曷翻】须与苦手【言必痛杖之也】澄乃出暹而谓大行台都官郎陈元康曰卿使崔暹得杖勿复相见【复扶又翻】元康为之言于欢曰【为于伪翻】大王方以天下付大将军大将军有一崔暹不能免其杖父子尚尔况于他人欢乃释之髙季式在永安戌【永安县古彘邑也汉属河东郡后汉顺帝改曰永安县魏收志曰建义元年置永安郡治永安城属晋州时季式罢晋州戍之隋废永安郡改为霍邑县】仲宻遣信报之季式走告欢欢待之如旧魏丞相泰帅诸军以应仲宻【帅读曰率】以太子少傅李逺为前驱至洛阳遣开府仪同三司于谨攻柏谷拔之三月壬申围河桥南城东魏丞相欢将兵十万至河北【将即亮翻】泰退军瀍上纵火船于上流以烧河桥斛律金使行台郎中张亮以小艇百余载长鎻伺火船将至以钉钉之【艇徒鼎翻小舡也伺相吏翻上钉音丁下钉丁定翻】引鎻向岸桥遂获全欢度河据邙山为陈不进者数日泰留辎重于瀍曲【陈读曰阵重直用翻瀍曲或作瀍西】夜登邙山以袭欢骑白欢曰贼距此四十余里蓐食干饭而来欢曰自当渴死乃正阵以待之【欢欲坚阵以持之待其疲渇而后战故云然干音干】戊申黎明泰军与欢军遇东魏彭乐以数千骑为右甄【甄稽延翻】冲魏军之北垂所向奔溃遂驰入魏营人告彭乐叛欢甚怒俄而西北尘起乐使来告捷【使所吏翻】虏魏侍中开府仪同三司大都督临洮王东蜀郡王荣宗江夏王升钜鹿王阐谯郡王亮詹事赵善及督将僚佐四十八人【夏户雅翻】诸将乗胜击魏大破之斩首三万余级【洮土刀翻将即亮翻　考异曰北齐书云俘斩六万级今从北史彭乐】欢使彭乐追泰泰窘【窘巨陨翻】谓乐曰汝非彭乐邪痴男子今日无我明日岂有汝邪何不急还营收汝金寳乐从其言获泰金带一囊以归言于欢曰黑獭漏刃破胆矣欢虽喜其胜而怒其失泰令伏诸地亲捽其头连顿之【捽昨没翻捽持其髻也】并数以沙苑之败【事见上卷三年数所具翻】举刃将下者三噤齘良久【噤齘切齿怒也噤直禁翻亦作防齘胡介翻】乐曰乞五千骑复为王取之【复扶又翻为于伪翻】欢曰汝纵之何意而言复取邪【复扶又翻下日复同】命取绢三千匹压乐背因以赐之【为欢属其子澄令防彭乐张本】明日复战泰为中军中山公赵贵为左军领军若于恵等为右军【令狐徳棻曰若于之先与魏俱起以国为姓魏书官氏志内入诸姓有若乎氏乎作于孙愐曰若人者翻】中军右军合击东魏大破之悉俘其步卒欢失马赫连阳顺下马以授欢欢上马走从者步骑七人【上时掌翻从才用翻】追兵至亲信都督尉兴庆曰王速去兴庆腰有百箭足杀百人欢曰事济以尔为懐州刺史【魏收志天安二年置懐州于河内太和八年罢天平初复置领河内武徳二郡】若死用尔子兴庆曰儿少愿用兄欢许之【少诗沼翻】兴庆拒战矢尽而死　【考异曰典畧作尉兴敬今从北齐书北史】东魏军士有逃奔魏者告以欢所在　【考异曰周贺抜胜云太祖见齐神武旗鼓识之今从典畧】泰募勇敢三千人皆执短兵配大都督贺拔胜以攻之胜识欢于行间【行户刚翻】执槊与十三骑逐之驰数里槊刃垂及【槊色角翻】因字之曰贺六浑贺拔破胡必杀汝欢气殆絶河州刺史刘洪徽从旁射胜中其二骑【河州时属西魏境东魏使刘洪徽遥领刺史耳射而亦翻下同中竹仲翻】武衞将军叚韶射胜马毙之比副马至【比必利翻】欢已逸去胜叹曰今日不执弓矢天也魏南郢州刺史耿令贵大呼独入敌中【魏收志梁置南郢州治赤石闗领定城光城边城郡五代志光州定城县后齐置南郢州非西魏境也耿令贵亦遥领刺史耳呼火故翻】锋刃乱下人皆谓已死俄奋刀而还【还从宣翻又如字】如是数四当令贵前者死伤相继乃谓左右曰吾岂乐杀人【乐音洛】壮士除贼不得不尔若不能杀贼又不为贼所伤何异逐坐人也【逐坐人指当时持文墨议论者但能相随逐坐谈而坐食也】左军赵贵等五将战不利东魏兵复振【复扶又翻】泰与战又不利防日暮魏兵遂遁东魏兵追之独孤信于谨收散卒自后击之追兵惊扰魏诸军由是得全若于恵夜引去东魏兵追之恵徐下马顾命厨人营食食毕谓左右曰长安死此中死有以异乎乃建旗鸣角收散卒徐还追骑疑有伏兵不敢逼泰遂入闗屯渭上欢进至陕【陕失冉翻】泰遣开府仪同三司达奚武等拒之行台郎中封子绘言于欢曰混壹东西正在今日昔魏太祖平汉中不乗胜取巴蜀【事见六十七卷汉献帝建安二十年】失在迟疑后悔无及愿大王不以为疑欢深然之集诸将议进止咸以为野无青草人马疲瘦不可逺追陈元康曰两雄交争嵗月已久今幸而大捷天授我也时不可失当乗胜追之欢曰若遇伏兵孤何以济元康曰王前沙苑失利彼尚无伏今奔败若此何能逺谋若舍而不追必成后患欢不从【为欢悔不用陈元康之言张本余谓邙山之战盖俱伤而两败宇文泰虽力屈而遁髙欢之气亦衰矣安敢复深入乎】使刘丰生将数千骑追泰遂东归泰召王思政于玉壁将使镇虎牢未至而泰败乃使守恒农【恒户登翻】思政入城令开门解衣而卧慰勉将士示不足畏后数日刘丰生至城下惮之不敢进引军还思政乃脩城郭起楼橹营农田积刍粟由是恒农始有守御之备丞相泰求自贬魏主不许是役也魏诸将皆无功唯耿令贵与太子武衞率王胡仁【魏盖改东宫武衞将军为武衞率】都督王文达力战功多泰欲以雍岐北雍三州授之以州有优劣使探筹取之【雍于用翻探吐南翻】仍赐胡仁名勇令贵名豪文达名杰用彰其功于是广募闗陇豪右以増军旅髙仲宻之将叛也隂遣人扇动冀州豪杰使为内应【髙干兄弟本起兵于信都仲宻故扇动其豪杰使为应于河北】东魏遣髙隆之驰驿慰抚由是得安髙澄宻书与隆之曰仲宻枝党与之俱西者宜悉收其家属以惩将来隆之以为恩防既行理无追改若复收治【复扶又翻治直之翻】示民不信脱使惊扰所亏不细乃启丞相欢而罢之以太子詹事谢举为尚书仆射　夏四月林邑王攻李贲贲将范修破林邑于九徳【吴分九真立九徳郡五代志曰日南郡九徳县梁置徳州将即亮翻】　清水氐酋李防仁【清水县汉属天水郡晋属畧阳郡五代志曰后魏置清水郡隋废郡为县属秦州酋慈秋翻】乗魏之败据险作乱陇右大都督独孤信屡遣军击之不克丞相泰遣典籖天水赵昶往谕之诸酋长聚议【长知两翻】或从或否其不从者欲加刃于昶昶神色自若辞气逾厉防仁感悟遂相帅降【帅读曰率降户江翻】氐酋梁道显叛泰复遣昶谕降之【酋慈秋翻复扶又翻下州复同】徙其豪帅四千余人并部落于华州【帅所类翻华户化翻】泰即以昶为都督使领之　泰使谍潜入虎牢令守将魏光固守【谍徒协翻将即亮翻】侯景获之改其书云宜速去纵谍入城光宵遁景获髙仲宻妻子送邺北豫洛二州复入于东魏五月壬辰东魏以克复虎牢降死罪以下囚唯不赦髙仲宻家丞相欢以髙干有义勲【谓起兵于信都以奉欢也】髙昻死王事【谓战死于河阳也】季式先自告【谓先自永安戍奔告欢也】皆为之请免其从坐【为于伪翻】仲宻妻李氏当死髙澄盛服见之曰今日何如李氏黙然遂纳之【髙澄以渔色使宗勲外叛其父防死于兵长恶不悛衒服以诱纳之他日杨燕之祸叔侄相屠衅由李氏岂天也邪】乙未以侯景为司空【赏平虎牢之功也】秋七月魏大赦以王盟为太傅广平王賛为司空　八月乙丑东魏以汾州刺史斛律金为大司马东魏遣兼散骑常侍李浑等来聘　冬十一月甲午东魏主狩于西山【邺西无山盖邯郸之西山也】乙巳还宫髙澄启解侍中东魏主以其弟并州刺史太原公洋代之丞相欢筑长城于肆州北山西自马陵东至土墱【马陵盖东魏置戍之地九域志代州崞县有土墱寨墱北史作隥音士邓翻】四十日罢　魏诸牧守共谒丞相泰泰命河北太守裴侠别立【魏收志河北郡属陕州本汉晋河东郡之河北县地也隋废郡复为县属河东郡守式又翻侠户颊翻】谓诸牧守曰裴侠清慎奉公为天下最有如侠者可与俱立众黙然无敢应者泰乃厚赐侠朝野叹服号为独立君【朝直遥翻下同】
