<!-- { "loadSidebar": true } -->
　　沮渠蒙逊攻石泉以救之炽磐至沓中引还二月炽磐遣襄武侯昙达救石泉【昙徒含翻】蒙逊亦引去蒙逊遂与炽磐结和亲【自炽磐灭秃髪氏与蒙逊为邻敌歳歳交兵今乃结和】　秦王兴如华隂使太子监国【华户化翻监工衔翻】入居西宫【太子居东宫西宫秦王所居也】兴疾笃还长安黄门侍郎尹冲谋因出迎而杀之兴至将出迎宫臣谏曰【凡东宫官属皆曰宫臣】主上疾笃奸臣在侧【奸臣谓尹冲等】殿下今出进不得见主上退有不测之祸曰臣子闻君父疾笃而端居不出何以自安对曰全身以安社稷孝之大者也乃止尚书姚沙弥谓尹冲曰太子不出迎宜奉乗舆幸广平公第宿卫将士闻乗舆所在自当来集【乗绳证翻将即亮翻】太子谁与守乎且吾属以广平公之故已陷名逆节将何所自容今奉乗舆以举事乃杖大顺不惟救广平之祸吾属前罪亦尽雪矣【杖仗同】冲以兴死生未可知欲随兴入宫作乱不用沙弥之言兴入宫命太子録尚书事东平公绍及右卫将军胡翼度典兵禁中防制内外【绍兴之弟也】遣殿中上将军敛曼嵬收弼第中甲仗内之武库【晋置殿中将军姚秦复有殿中上将军使统殿中诸主帅】兴疾转笃其妹南安长公主问疾不应【长知两翻】幼子耕儿出吿其兄南阳公愔曰上已崩矣宜速决计愔即与尹冲帅甲士攻端门【愔于今翻帅读曰率】敛曼嵬胡翼度等勒兵闭门拒战愔等遣壮士登门縁屋而入及于马道侍疾在谘议堂太子右卫率姚和都率东宫兵入屯马道南愔等不得进遂烧端门兴力疾临前殿赐弼死禁兵见兴喜跃争进赴贼贼众惊扰和都以东宫兵自后击之愔等大败愔逃于骊山其党建康公吕隆犇雍【雍于用翻】尹冲及弟来犇兴引东平公绍及姚赞梁喜尹昭敛曼嵬入内寝受遗诏辅政明日兴卒【年五十一　考异曰晋本纪三十国晋春秋皆云义熈十一年二月姚兴卒魏本纪北史本纪姚兴姚载记皆云十二年按后魏书崔鸿传太祖天兴二年姚兴改号鸿以为元年故晋本纪三十国晋春秋凡始后事皆在前一年由鸿之误也】秘不发丧捕南阳公愔及吕隆太将军尹元等皆诛之乃发丧即皇帝位【字元子兴之长子也】大赦改元永和命齐公恢杀安定太守吕超【隆超兄弟也皆党于弼齐公恢时镇安定】恢犹豫久之乃杀之疑恢有贰心恢由是惧隂聚兵谋作乱【为后姚恢举兵张本】葬兴于偶陵諡曰文桓皇帝庙号髙祖初兴徙李闰羌三千戸于安定兴卒羌酋党容叛【孙愐曰党本去声今为上声本出西羌姚秦有将军党耐虎自云夏后氏之后为羌豪酋慈由翻下同党底朗翻】遣抚军将军姚赞讨降之【降戸江翻】徙其酋豪于长安余遣还李闰北地太守毛雍据赵氏坞以叛【赵氏坞孝武太元九年秦主坚撃后秦所屯之地】东平公绍讨禽之时姚宣镇李闰叅军韦宗闻毛雍叛説宣曰主上新立威徳未着国家之难未可量也【难乃旦翻】殿下不可不为深虑邢望险要宜徙据之此霸王之资也宣従之帅户三万八千弃李闰南保邢望【帅读曰率】诸羌据李闰以叛东平公绍进讨破之宣诣绍归罪绍杀之　二月加太尉裕中外大都督裕戒严将伐秦诏加裕领司豫二州刺史以其世子义符为徐兖二州刺史琅邪王徳文请啓行戎路【诗曰元戎十乗以先啓行行戸刚翻】修敬山陵诏许之　夏四月壬子魏大赦改元泰常　西秦襄武侯昙达等击秦秦州刺史姚艾于上邽破之徙其民五千余戸于枹罕【昙徒含翻抱音肤】　五月癸巳加太尉裕领北雍州刺史【晋初置雍州于长安永嘉之乱没于刘石苻秦之乱雍州流民南出樊沔孝武始于襄阳侨立雍州今裕欲取长安故领北雍州刺史以别襄阳之雍州也雍于用翻下同】　六月丁巳魏主嗣北巡　并州胡数万落叛秦入于平阳推匈奴曹为大单于【盖匈奴右贤王曹毂子寅之后所谓东曹者也单音蝉】攻立义将军姚成都于匈奴堡【此匈奴种落相率保聚之地因以为名】征东将军姚懿自蒲坂讨之执送长安徙其豪右万五千落于雍州【秦雍州治安定】　氐王杨盛攻秦祁山拔之进逼秦州秦后将军姚平救之盛引兵退平与上邽守将姚嵩追之【将即亮翻】夏王勃勃帅骑四万袭上邽【帅读曰率骑奇寄翻】未至嵩与盛战于竹岭败死【水经注籍水歴当亭川又东南流与竹岭水合水出南山竹岭东北入籍水籍水东北入上邽县】勃勃攻上邽二旬克之杀秦州刺史姚军都及将士五千余人因毁其城进攻隂宻【隂宻古宻人之国诗所谓宻人不恭敢距大邦者也自汉以来为县属安定郡括地志隂宻故城在泾州鹑觚县西其东接县城即古宻国】又杀秦将姚良子及将士万余人【将即亮翻】以其子昌为雍州刺史镇隂宻征北将军姚恢弃安定奔还长安安定人胡俨等帅戸五万据城降于夏【帅读曰率降戸江翻】勃勃使镇东将军羊茍儿将鲜卑五千镇安定进攻秦镇西将军姚谌于雍城谌委镇犇长安勃勃据雍进掠郿城【将鲜即亮翻谌氏壬翻雍于用翻郿音媚又音眉】秦东平公绍及征虏将军尹昭等将步骑五万击之勃勃退趋安定【趋七喻翻】胡俨闭门拒之杀羊茍儿及所将鲜卑复以安定降秦【复扶又翻下同】绍进击勃勃于马鞍阪破之追至朝那不及而还【还从宣翻又如字】勃勃归杏城杨盛复遣兄子倦击秦至陈仓秦敛曼嵬击却之夏王勃勃复遣兄子提南侵泄阳【晋书载记作池阳当从之池阳县属扶风郡唐为京兆云阳县复扶又翻】秦车骑将军姚裕等击却之　凉司马索承明上书劝凉公暠伐河西王蒙逊【索昔各翻暠古老翻】暠引见谓之曰蒙逊为百姓患孤岂忘之顾势力未能除耳卿有必禽之防当为孤陈之【为于伪翻】直唱大言使孤东讨此与言石虎小竖宜肆诸市朝者何异【朝直遥翻】承明慙惧而退　秋七月魏主嗣大猎于牛川临殷繁水而还【北史曰登釜山临殷繁水括地志曰釜山在妫州懐戎县北三里】戊戌至平城　八月丙午大赦　寜州献琥珀枕于太尉裕【琥珀出哀牢夷广雅曰琥珀生地中其上及旁不生草深者八九尺大如斛削去皮尖琥珀如斗初时如桃胶凝坚乃成博物志松脂沦入地千年化为茯苓茯苓千年化为琥珀今太山有茯苓而无琥珀永昌有琥珀而无茯苓】裕以琥珀治金创【治直之翻创初良翻】得之大喜命碎捣分赐北征将士裕以世子义符为中军将军监太尉留府事刘穆之为左仆射领监军中军二府军司【监军谓义符监太尉留府军也监工衔翻】入居东府摠摄内外以太尉左司马东海徐羡之为穆之之副左将军朱龄石守卫殿省徐州刺史刘懐慎守卫京师扬州别驾从事史张裕任留州事【任留州事任扬州留后事也】懐慎懐敬之弟也刘穆之内摠朝政外供军旅决防如流事无拥滞【朝直遥翻防丁乱翻】宾客辐凑求诉百端内外谘禀盈阶满室【盈阶满室谓谘禀之文书也】目览辞讼手答牋书耳行听受口并酬应不相参涉悉皆赡举又喜宾客【赡时艶翻喜许记翻】言谈赏笑弥日无倦裁有闲暇手自冩书寻览校定性奢豪食必方丈旦辄为十人馔未尝独餐【馔雏恋翻又雏皖翻】尝白裕曰穆之家本贫贱赡生多阙自叨沗以来【叨卜刀翻】虽每存约损而朝夕所须微为过丰自此外一毫不以负公中军谘议叅军张邵言于裕曰人生危脆必当逺虑穆之若邂逅不幸【脆此芮翻邂戸隘翻逅胡茂翻】谁可代之尊业如此【尊业言裕已成之功业也尊者尊称之也】茍有不讳处分云何【处昌吕翻分扶问翻】裕曰此自委穆之及卿耳丁巳裕发建康遣龙骧将军王镇恶冠军将军檀道济将步军自淮淝向许洛【骧思将翻冠古玩翻将步即亮翻】新野太守朱超石宁朔将军胡藩趋阳城振武将军沈田子建威将军傅之趋武关【趋七喻翻】建武将军沈林子彭城内史刘遵考将水军出石门自汴入河【汴水首受济东南与淮通汉书地理志所谓狼汤渠是也狼音浪汤音宕昔大禹塞荧泽开此渠以通淮泗禹贡所谓导沇水东流为济入于河溢为荥东出于陶丘北者也汉修河隄始立石门以遏水水盛则通于河水耗则辍流】以冀州刺史王仲徳督前锋诸军开钜野入河【水经济水北至东燕县与河合郦道元注曰济水自乘氏县两分东北入于钜野济之故渎又北右合洪水洪水上承钜野薛训渚自渚迄于北口一百二十里名曰洪水桓温以太和四年率众北入掘渠通济义熈十三年刘武帝西入长安又广其功自洪口以上又谓桓公渎济自是北注也】遵考裕之族弟也刘穆之谓王镇恶曰公今委卿以伐秦之任卿其勉之镇恶曰吾不克关中誓不复济江【复扶又翻】裕既行青州刺史檀只自广陵辄率众至涂中掩讨亡命【涂读曰滁】刘穆之恐只为变议欲遣军时檀韶为江州刺史张邵曰今韶据中流道济为军首【谓为伐秦诸军之首】若有相疑之迹则大府立危【大府谓太尉留府其实指建康也】不如逆遣慰劳以观其意必无患也【劳力到翻】穆之乃止　初魏主嗣使公孙表讨白亚栗斯【事见上年】曰必先与秦洛阳戍将相闻使备河南岸然后击之表未至胡人废白亚栗斯更立刘虎为率善王表以胡人内自携贰势必败散遂不吿秦将而击之大为虎所败【将即亮翻败补迈翻】士卒死伤甚众嗣谋于羣臣曰胡叛逾年讨之不克其众繁多为患日深今盛秋不可复发兵妨民农务【谓妨农收也复扶又翻】将若之何白马侯崔宏曰胡众虽多无徤将御之【将御即亮翻下同】终不能成大患表等诸军不为不足但法令不整处分失宜以致败耳【处昌吕翻分扶问翻】得大将素有威望者将数百骑往摄表军无不克矣【摄持也】相州刺史叔孙建前在并州为胡魏所畏服【胡魏犹言胡晋也】诸将莫及可遣也嗣从之以建为中领军督表等讨虎九月戊午大破之斩首万余级虎及司马顺宰皆死俘其众十万余口　太尉裕至彭城加领徐州刺史以太原王谟为从事史【裕领徐州以谟为徐州从事史汉制诸州刺史皆有从事史假佐其后宋文帝用谟以丧师至孝武之初义宣臧质之变卒赖以宁则裕之用人犹有汉髙祖诸葛孔明之谶唐太宗托徐世勣喜薛仁贵未足以进此也】初王廞之败也【事见一百九卷隆安元年廞许今翻】沙门昙永匿其幼子华【昙徒含翻】使提衣襆自随【襆防玉翻帕也以裹衣物魏舒襆被而出韩文襆被入直皆此义也】津逻疑之昙永呵华曰奴子何不速行棰之数十【逻佐翻棰止蘂翻】由是得免遇赦还呉以其父存亡不测布衣蔬食絶交逰不仕十余年裕闻华贤欲用之乃发廞丧使华制服服阕辟为徐州主簿【裕用王华亦留以遗文帝阕苦穴翻】王镇恶檀道济入秦境所向皆捷秦将王苟生以漆丘降镇恶【漆丘葢在梁郡防县晋庄周为蒙漆园吏后人因以漆丘名城将即亮翻降戸江翻下同】徐州刺史姚掌以项城降道济诸屯守皆望风欵附惟新蔡太守董遵不下【新蔡县汉属汝南郡蔡平侯自蔡徙此故曰新蔡魏分属汝隂郡晋惠帝分汝隂立新蔡郡】道济攻拔其城执遵杀之进克许昌获秦颍川太守姚垣及大将杨业沈林子自汴入河襄邑人董神虎聚众千余人来降太尉裕板为参军林子与神虎共攻仓垣克之秦兖州刺史韦华降神虎擅还襄邑林子杀之秦东平公绍言于秦主曰晋兵已过许昌安定孤逺难以救卫宜迁其鎭戸内实京畿可得精兵十万【姚苌之兴也以安定为根本后得闗中以安定为重镇徙民以实之谓之镇户】虽晋夏交侵犹不亡国不然晋攻豫州夏攻安定将若之何【夏戸雅翻】事机已至宜在速决左仆射梁喜曰齐公恢有威名为岭北所惮镇人已与勃勃深仇【谓镇兵常与勃勃血战有父兄子弟之仇】理应守死无贰勃勃终不能越安定逺宼京畿若无安定虏马必至于郿【郿音媚又音眉】今闗中兵足以拒晋无为豫自损削也从之吏部郎懿横宻言于曰恢于广平之难有忠勲于陛下【姓谱曰懿以諡为氏谓杀吕超也难乃旦翻】自陛下龙飞绍统未有殊赏以答其意今外则置之死地内则不豫朝权【朝直遥翻】安定人自以孤危逼寇思南迁者十室而九若恢拥精兵数万鼓行而向京师得不为社稷之累乎【累力瑞翻】宜徴还朝廷以慰其心曰恢若懐不逞之心徴之适所以速祸耳又不从王仲徳水军入河将逼滑台魏兖州刺史尉建畏懦帅众弃城北渡河【帅读曰率】仲徳入滑台宣言曰晋本欲以布帛七万匹假道于魏不谓魏之守将弃城遽去【将即亮翻】魏主嗣闻之遣叔孙建公孙表自河内向枋头【既破刘虎因遣建等引兵南向枋音方】因引兵济河斩尉建于城下投尸于河呼仲徳军人问以侵寇之状仲徳使司马竺和之对曰刘太尉使王征虏自河入洛清扫山陵非敢为寇于魏也魏之守将自弃滑台去王征虏借空城以息兵行当西引于晋魏之好无废也【好呼到翻下好持同】何必扬旗鸣鼓以耀威乎嗣使建以问太尉裕裕逊辞谢之曰洛阳晋之旧都而羌据之晋欲修复山陵久矣诸桓宗族司马休之国璠兄弟鲁宗之父子皆晋之蠧也而羌收之以为晋患【义熙元年桓谦等奔秦六年入寇十一年司马休之鲁宗之等奔秦秦使将兵扰襄阳六年司马国璠等奔秦数帅众扰边璠孚袁翻】今晋将伐之欲假道于魏非敢为不利也魏河内镇将于栗防有勇名筑垒于河上以备侵轶【将即亮翻防丁奚翻轶宜结翻突也陆徳明曰又音逸】裕以书与之题曰黑矟公麾下栗防好操黑矟以自标故裕以此目之魏因拜栗防为黑矟将军【矟色角翻通俗文矛长丈八者谓之矟】　冬十月壬戌魏主嗣如豺山宫初燕将库傉官斌降魏既而复叛归燕【将即亮翻傉奴沃翻斌音】
