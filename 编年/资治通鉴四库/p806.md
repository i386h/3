<!-- { "loadSidebar": true } -->
　　【因而祸及颇有所悔时皇太子在河东独有秦王侍侧耳语谓王曰隋歴将尽吾家继膺符命不早起兵者顾尔兄弟未集耳今遭羑里之厄尔昆季须防孟津之师不可从吾同受拏戮家破身亡为英雄笑王泣而啓帝曰芒砀山泽是处容人请同汉祖以观时变帝曰今遇时来逢兹锢系虽覩机变何能为也然天命有在吾应防昌未必不以此相啓今吾激厉谨当敬天之诫以卜兴亡自天祐吾彼焉能害天必亡我何所逃刑乃后数日果有诏使驰驿而至释渊而免仁恭各依旧检校所部案炀帝若有诏斩仁恭则比后使之至仁恭已死矣又髙祖身为留守且被禁系亡去何之恐此亦非太宗之谋也今皆不取】渊谋亦缓渊之为河东讨捕使也【大业十一年渊为使讨捕河东使疏吏翻】请大理司直夏侯端为副端详之孙也【梁武帝起兵荆雍夏侯详佐命夏戸雅翻】善占候及相人【相息亮翻】谓渊曰今玉牀摇动帝座不安【晋天文志北极五星第二星主帝座太乙之座谓最赤明者紫宫门内六星曰天牀主寝舍解息燕休又大角一星在摄提间大角者天王帝座也天官书云大角北三星为帝座主宴饮酬酢也】参墟得嵗必有真人起于其分【左传参为晋星故以晋阳为参墟得嵗谓嵗星居参也参所今翻分扶问翻】非公而谁乎主上猜忍尤忌诸李金才既死公不思变通必为之次矣渊心然之及留守晋阳鹰扬府司马太原许世绪【炀帝制鹰扬府有司马及兵仓两司】説渊曰公姓在图箓名应歌谣握五郡之兵【五郡谓太原鴈门马邑楼烦西河説式苪翻】当四战之地举事则帝业可成端居则亡不旋踵唯公图之行军司铠文水武士彠【按士彠传葢为行军府司铠参军隋志文水县属太原郡旧曰受阳开皇十年改名宋白曰文水县汉大陵县后魏省大陵于今处置受阳县隋改曰文水彠一虢翻】前太子左勲卫唐宪【开皇之制东宫左右卫率府亦有亲勲翊三卫炀帝改亲卫为功曹】宪弟俭皆劝渊举兵俭説渊曰明公北招戎狄南收豪杰以取天下此汤武之举也渊曰汤武非所敢拟在私则图存在公则拯乱卿姑自重吾将思之宪邕之孙也【唐邕以彊干事髙齐】时建成元吉尚在河东【渊留建成防家居河东】故渊迁延未发刘文静谓裴寂曰先发制人后发制于人何不早劝唐公举兵而推迁不已【推迁言推故迁延也推吐雷翻】且公为宫监而以宫人侍客公死可尔何误唐公也寂甚惧屡趣渊起兵【趣读曰促】渊乃使文静诈为敕书发太原西河鴈门马邑民年二十已上五十已下悉为兵期嵗暮集涿郡击髙丽【丽力知翻】由是人情恟恟思乱者益众【恟许拱翻】及刘武周据汾阳宫世民言于渊曰大人为留守而盗贼窃据离宫不早建大计祸今至矣渊乃集将佐谓之曰【将即亮翻下同】武周据汾阳宫吾辈不能制罪当族灭若之何王威等皆惧再拜请计渊曰朝廷用兵动止皆禀节度今贼在数百里内江都在三千里外加以道路险要复有他贼据之【复扶又翻】以婴城胶柱之兵当巨猾豕突之势必不全矣进退维谷何为而可威等皆曰公地兼亲贤同国休戚若俟奏报岂及事机要在平贼专之可也渊阳若不得已而从之者曰然则先当集兵乃命世民与刘文静长孙顺徳刘基等各募兵远近赴集旬日间近万人仍密遣使召建成元吉于河东柴绍于长安【近其靳翻使疏吏翻】王威髙君雅见兵大集疑渊有异志谓武士彠曰顺徳基皆背征三寺所犯当死【二人避役亡命故曰背征背蒲妹翻】安得将兵欲收按之士彠曰二人皆唐公客若尔必大致纷纭威等乃止留守司兵田徳平欲劝威等按募人之状【隋制留守置司功仓户兵法士曹等书佐守式又翻】士彠曰讨捕之兵悉唐公威君雅但寄坐耳【言但寄身于留守坐间也坐徂卧翻】彼何能为徳平亦止晋阳乡长刘世龙【开皇初置保长党长乡长亦此类也长知两翻】密告渊云威君雅欲因晋祠祈雨为不利【晋阳有晋王祠】五月癸亥夜渊使世民伏兵于晋阳宫城之外甲子旦渊与威君雅共坐视事使刘文静引开阳府司马胙城刘政防入立庭中【新唐志太原有府十八开阳其一也隋志胙城县属东郡旧曰东燕开皇十八年改名】称有密状【言有状告密】渊目威等取状视之政防不与曰所告乃副留守事唯唐公得视之渊阳惊曰岂有是邪视其状乃云威君雅濳引突厥入冦【邪音耶厥九勿翻】君雅攘袂大诟曰【诟若候翻骂也】此乃反者欲杀我耳时世民已布兵塞衢路【塞悉则翻】文静因与刘基长孙顺徳等共执威君雅系狱丙寅突厥数万众冦晋阳轻骑入外郭北门出其东门【骑竒寄翻下同】渊命裴寂等勒兵为备而悉开诸城门突厥不能测莫敢进众以为威君雅实召之也渊于是斩威君雅以徇渊部将王康达将千余人出战皆死城中忷惧【将即亮翻下举将同忷许拱翻】渊夜遣军濳出城旦则张旗鸣鼓自他道来如援军者突厥终疑之留城外二日大掠而去　炀帝命监门将军泾阳厐玉【隋志左右监门府各将军一人掌宫殿门禁及守卫事泾阳县属京兆郡监工衔翻】虎贲郎将霍世举将关内兵援东都柴孝和説李密曰【贲音奔将即亮翻説式芮翻】秦地山川之固秦汉所慿以成王业者也今不若使翟司徒守洛口裴柱国守囘洛【翟司徒让也裴柱国仁基翟苌伯翻】明公自简精鋭西袭长安既克京邑业固兵彊然后东向以平河洛传檄而天下定矣方今隋失其鹿豪杰竞逐不早为之必有先我者【先悉荐翻】悔无及矣密曰此诚上策吾亦思之乆矣但昏主尚存从兵犹众【从才用翻】我所部皆山东人见洛阳未下谁肯从我西入诸将出于羣盗留之各竞雌雄如此则大业隳矣孝和曰然则大军既未可西上仆请间行观舋【将即亮翻上时掌翻间古苋翻】密许之孝和与数十骑至陜县【隋志陜县属河南郡骑竒寄翻陜失冉翻】山贼归之者万余人时密兵锋甚鋭每入苑与隋兵连战【苑即大业初所筑西苑】防密为流矢所中尚卧营中丁丑越王侗使叚达与厐玉等夜出兵陈于囘洛仓西北【阵读曰阵】密与裴仁基出战达等大破之杀伤太半密乃弃囘洛奔洛口　【考异曰洛记云四月戊申叚达等帅关内兵陈于仓西仓南密出兵拒战大破凶丑密还固仓五月丁丑达等又出兵陈于仓西仓北密又来拒大破之密奔洛口按隋书北史新旧唐书皆云密为流矢所中卧营中东都出兵击之密众大溃弃囘洛仓奔洛口俱无月日河洛记密军失利归于巩县东都复得囬洛仓蒲山公传曰五月二十八日越王夜出师使叚达等大战于仓西北密军败绩归于巩县亦不云密连月再败也戊申四月二十八日丁丑五月二十八日葢赵毅承蒲山公传误以密一败分为二事也】厐玉霍世举军于偃师【厐薄江翻杜佑曰偃师帝喾所都古西亳也汤亦都之武王伐纣廻师息戎遂名偃师县属河南郡】柴孝和之众闻密退各散去孝和轻骑归密杨徳方郑徳韬皆死　【考异曰杨徳方壶闗录作王徳仁今从河洛记】密以郑颋为左司马【颋它鼎翻】荥阳郑乾象为右司马　【考异曰隋唐书皆作防象唯壸闗录作乾象云密杀其兄干覆干覆之子防通后从盛彦师杀密今从之】　李建成李元吉弃其弟智云于河东而去吏执智云送长安杀之建成元吉遇柴绍于道与之偕行





　　资治通鉴卷一百八十三
<史部,编年类,资治通鉴>
　　钦定四库全书
　　资治通鉴卷一百八十四　宋　司马光　撰
　　胡三省　音注
　　隋纪八【起彊圉赤奋若六月不满一年】
　　恭皇帝下
