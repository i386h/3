<!-- { "loadSidebar": true } -->
　　十五年春正月甲寅雅王逸薨【逸皇弟也】　二月丁丑宣武节度使董晋薨乙酉以其行军司马陆长源为节度使长源性刻急恃才傲物判官孟叔度轻佻淫纵【佻他雕翻】好慢侮将士军中皆恶之【恶乌路翻】董晋薨长源知留后言曰将士弛慢日久当以法齐之耳众皆惧或劝之发财以劳军【劳力到翻】长源曰我岂河北贼以钱买健儿求节邪故事主帅薨【帅所类翻】给军士布以制服长源命给其直叔度高盐直下布直人不过得盐三二斤军中怨怒长源亦不为之备是日军士作乱杀长源叔度脔食之立尽【史言陆长源之死唐朝用违其才耳若孟叔度则死有余罪】监军俱文珍以宋州刺史刘逸准久为宣武大将得众心密书召之逸准引兵径入汴州乱众乃定　以常州刺史李锜为浙西观察使诸道盐铁转运使锜国贞之子也【锜鱼岂翻又音奇肃宗末李国贞为绛州行营兵所杀】闲厩宫苑使李齐运受其赂数十万荐之于上故用之锜刻剥以事进奉上由是悦之【为李锜以浙西叛张本】　庚辰浙东观察使裴肃擒栗锽于台州斩之　己丑以刘逸准为宣武节度使赐名全谅　三月甲寅呉少诚遣兵袭唐州杀监军邵国朝镇遏使张嘉瑜掠百姓千余人而去　戊午昭义节度使王防休薨戊辰以河阳懐州节度使李元淳为昭义节度使　癸巳山南西道节度使严震薨　南诏异牟寻遣使与韦臯约共击吐蕃臯以兵粮未集请俟它年【韦臯有智畧恐南诏貌与而未悉其心也故以兵粮未集辞此可与智者道】　山南西道都虞候严砺謟事严震震病使知留后遗表荐之秋七月乙巳以砺为山南西道节度使　八月陈许节度使曲环薨乙未呉少诚遣兵掠临颍【临颍汉古县唐属许州九域志在许州东南六十里宋白曰隋大业四年自故城移于临颖臯其地实冈阜也】陈州刺史上官涚知陈许留后遣大将王令忠将兵三千救之皆为少诚所虏丙午以涚为陈许节度使【涚舒芮翻】少诚遂围许州涚欲弃城走营田副使刘昌裔止之曰城中兵足以办贼但闭城勿与战不过数日贼气自衰吾以全制其弊蔑不克矣【蔑无也】少诚昼夜急攻昌裔募勇士千人凿城出击少诚大破之城由是全昌裔兖州人也少诚又寇西华【西华汉县唐属陈州九域志在州西八十里】陈许大将孟元阳拒却之陈许都知兵马使安国宁与上官涚不叶谋翻城应少诚刘昌裔以计斩之召其麾下人给二缣伏兵要巷见持缣者悉斩之无得脱者庚辰宣武节度使刘全谅薨军中思刘佐之恩推其甥都知兵马使匡城韩为留后将兵识其材鄙勇怯指顾必堪其事　丙辰诏削夺呉少诚官爵令诸道进兵讨之　辛酉以韩为宣武节度使先是少诚与刘全谅约共攻陈许【先悉荐翻】以陈州归宣武使者数辈犹在馆悉驱出斩之选卒三千会诸军击少诚于许下少诚由是失埶【无同恶相济故失势】　冬十月乙丑邕王謜薨【謜徐园翻】太子之子也上爱而子之及薨諡曰文敬太子　山南东道节度使于頔安黄节度使伊慎知寿州事王宗与上官涗韩进击呉少诚屡破之十一月壬子于頔奏拔呉房朗山【后魏置襄城郡于汉汝南西平之地仍置遂宁县隋大业初改曰呉房吴房本汉县名应劭曰本房子国楚以封呉夫概王故曰呉房朗山汉安昌县地后魏置初安郡隋开皇十八年改安昌为朗山唐并属蔡州宋朝避圣祖讳改朗山为确山九域志呉房在蔡州西北七十里朗山在蔡州西南七十五里】　十二月辛未中书令咸宁王浑瑊薨于河中【浑瑊封咸宁郡王】瑊性谦谨虽位穷将相无自矜大之色毎贡物必躬自阅视受赐如在上前由是为上所亲爱上还自兴元虽一州一镇有兵者皆务姑息瑊每奏事不过【唐制凡奏事得可者皆过门下省中书省不过者寝其奏不下也】辄私喜曰上不疑我故能以功名终　六州党项自永泰以来居于石州【代宗永泰之后改为大厯六州党项部落曰野利越诗野利龙儿野利厥律儿黄野海野窣等居庆州号东山部夏州号平夏部永泰之后稍徙石州】永安镇将阿史那思暕侵渔不已【唐葢置永安镇将于石州以绥御党项暕古限翻】党项部落悉逃奔河西　诸军讨呉少诚者既无统帅【帅所类翻】每出兵人自规利【规图也】进退不壹乙未诸军自溃于小溵水【溵与防同音殷又音隠水经注颍水东南过临颍县小防水注之又东过西华县北又南过汝阳县北又东南过南顿县北大防水从西来注之宋白曰蔡州汝阳县隋开皇十七年改为溵水今界内水有大溵小溵之名其年又于上蔡县东北别置汝阳县】委弃器械资粮皆为少诚所有于是始议置招讨使　吐蕃众五万分击南诏及嶲州异牟寻与韦臯各兵御之吐蕃无功而还【还音旋又如字】
