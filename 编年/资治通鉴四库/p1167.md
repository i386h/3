<!-- { "loadSidebar": true } -->



　　资治通鉴卷二百五十七
<史部,编年类,资治通鉴>
　　钦定四库全书
　　资治通鉴卷二百五十八　寀　司马光　撰
　　胡三省　音注
　　唐纪七十四【起屠维作噩尽重光大渊献几三年】
　　昭宗圣穆景文孝皇帝上之上【讳杰懿宗第七子及即位改名敏又改名晔】
　　龙纪元年春正月癸巳朔赦天下改元　【考异曰唐年补録曰正月癸巳改文徳二年为龙纪元年百寮上帝徽号曰圣文睿徳光武孝皇帝新旧纪实録明年正月乃上尊号补録误也旧纪又云以劒南西川节度两川招抚制置使韦昭度为东都留守按昭度大顺二年乃为留守旧纪误也今皆从实録】　以翰林学士承防兵部侍郎刘崇望同平章事　汴将厐师古拔宿迁军于吕梁【九域志徐州彭城县有吕梁洪镇】时逆战大败还保彭城　壬子蔡将郭璠杀申丛送秦宗权于汴【璠孚袁翻　考异曰实録申丛裴涉欲复立宗权为帅汴将李璠知之斩丛涉以宗权送汴州薛居正五代史初申丛防宗权折足而囚之虽纳欵于太祖欲自献于长安以邀旄钺及奸谋不就乃欲复奉宗权以接取其柄为其将郭璠所杀絷宗权送于太祖即以璠为留后太祖遣都统判官韦震奏事且疏时之罪愿委讨伐仍请降沧兖二帅之命按全忠若自求兼领沧兖二镇则明年朝廷命兼领滑州全忠犹辞不受今岂敢遽求沧兖邪若为沧兖二帅求之则兖帅朱瑾乃其仇讐也当时不知全忠欲以何人为沧帅诸书皆无其名薛史实録皆云申丛欲复立宗权按丛折宗权足而囚之岂有复奉为帅之理葢郭璠欲夺其功诬之云尔新旧纪五代纪传皆云郭璠杀申丛而实录云李璠误也李璠乃槛送宗权者】告朱全忠云丛谋复立宗权全忠以璠为淮西留后【朱全忠又并淮西以连襄邓其势愈盛矣】　戊申王建大破山行章于新繁杀获近万人行章仅以身免杨晟惧徙屯三交行章屯蒙阳与建相持【仪凤二年分九陇雒什邡三县置蒙阳县属彭州九域志在州东三十一里宋白曰县在蒙江之北故曰蒙阳】　二月朱全忠送秦宗权至京师斩于独栁【考异曰旧纪汴州行军司马李璠监送秦宗权并妻赵氏以献斩于独栁实録三月全忠献宗权斩于独栁】
