<!-- { "loadSidebar": true } -->
　　建和元年春正月辛亥朔日有食之　戊午赦天下三月龙见谯【谯县属沛国见贤遍翻】　夏四月庚寅京师地震立阜陵王代兄勃遒亭矦便为阜陵王【阜陵王延传国五世至代代薨无子国絶今以便绍封遒才由翻】　六月太尉胡广罢光禄勲杜乔为太尉　【考异曰帝纪云大司农杜乔乔传乔自司农累迁为大鸿胪光禄勲乃为太尉袁纪亦然荀淑传云光禄勲杜乔举淑方正今从之】自李固之废朝野丧气【丧息浪翻】羣臣侧足而立唯乔正色无所回桡【贤曰回邪也桡曲也桡音奴髙翻】由是朝野皆倚望焉　秋七月渤海孝王鸿薨无子太后立帝弟蠡吾矦悝为渤海王以奉鸿祀【悝苦回翻】　诏以定策功益封梁冀万三千户封冀弟不疑为颍阳矦【颍阳县属颍川郡】防为西平矦冀子为襄邑矦胡广为安乐矦【按广传封淯阳县之安乐乡乐音洛】赵戒为厨亭矦袁汤为安国矦【安国亦亭矦】又封中常侍刘广等皆为列矦【按曹腾传广腾及州辅等七人皆封亭矦】杜乔谏曰古之明君皆以用贤赏罚为务失国之主其朝岂无贞干之臣【贞与桢同干与榦同筑垣墙必须桢榦以喻立国必须贤才朝直遥翻】典诰之篇哉【谓封爵之典策诏诰以授有功具有故事】患得贤不用其谋韬书不施其教闻善不信其义听谗不审其理也陛下自藩臣即位天人属心【属之欲翻下冀属同】不急忠贤之礼而先左右之封【先悉荐翻】梁氏一门宦者微孽并带无功之绂裂劳臣之土【孽鱼列翻绂音弗】其为乖滥胡可胜言【胜音升】夫有功不赏为善失其望奸回不诘为恶肆其凶【诘去吉翻】故陈资斧而人靡畏【前书音义曰资利也】班爵位而物无劝茍遂斯道岂伊伤政为乱而已丧身亡国可不慎哉书奏不省【丧息浪翻省悉景翻　考异曰乔传此章在为太尉前袁纪在为太尉后今从袁纪】　八月乙未立皇后梁氏【考异曰皇后纪袁纪皆云八月而无日帝纪云七月乙未以长厯考之七月戊申朔无乙未乙未八月十八日也葢帝纪脱八月字】梁冀欲以厚礼迎之杜乔据执旧典不听【汉书旧仪聘皇后黄金万斤吕后为惠帝娶鲁元公主女特优其礼为二万斤仪礼纳采用鴈郑注云纳其采择之礼用鴈取顺隂阳徃来也周礼王者谷圭以聘女郑曰士大夫以上乃以纁束帛天子加以谷圭诸矦加以大璋礼言以圭而汉用璧形制虽异为玉同也时依孝惠纳后故事聘黄金二万斤纳采鴈璧乘马束帛一依旧典乘马马四匹也杂记曰纳币一束束五两两五寻葢每端二丈也】冀属乔举汜宫为尚书【属之欲翻汜符咸翻姓也皇甫谧曰木姓凡氏遭秦乱避地于汜水因氏焉】乔以宫为臧罪不用【臧古赃字通】由是日忤于冀【忤五故翻】九月丁卯京师地震乔以灾异策免冬十月以司徒赵戒为太尉司空袁汤为司徒前大尉胡广为司空　宦者唐衡左悺共谮杜乔于帝【贤曰悺音工唤翻又音绾】曰陛下前当即位乔与李固抗议以为不堪奉汉宗祀【贤曰抗举也宗祀大宗之祀也】帝亦怨之十一月清河刘文与南郡妖贼刘鲔交通【鲔于轨翻】妄言清河王当统天下欲共立蒜事觉文等遂刼清河相谢暠曰当立王为天子以暠为公暠骂之文刺杀暠于是捕文鲔诛之有司劾奏蒜【暠工老翻刺七亦翻劾户槩翻又户得翻】坐贬爵为尉氏矦【尉氏县属陈留郡应劭曰古狱官曰尉氏郑之别狱也臣瓒曰郑大夫尉氏之邑故以为邑名】徙桂阳自杀梁冀因诬李固杜乔云与文鲔等交通请逮按罪太后素知乔忠不许　【考异曰乔传云策免而已乔前已免官传误也】冀遂收固下狱【下遐稼翻】门生渤海王调贯械上书证固之枉河内赵承等数十人亦要鈇锧诣阙通诉【要读曰腰鈇斧也锧音质椹也】太后诏赦之及出狱京师市里皆称万嵗冀闻之大惊畏固名徳终为己害乃更据奏前事【前事即文鲔事也】大将军长史吴祐伤固之枉与冀争之冀怒不从从事中郎马融主为冀作章表融时在坐【为于伪翻坐才卧翻】祐谓融曰李公之罪成于卿手李公若诛卿何面目视天下人【言为冀诬陷忠良将无颜以见人也】冀怒起入室祐亦径去固遂死于狱中临命与胡广赵戒书曰固受国厚恩是以竭其股肱不顾死亡志欲扶持王室比隆文宣【贤曰文帝宣帝皆羣臣迎立能兴汉祚】何图一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言【复扶又翻】广戒得书悲慙皆长叹流涕而已冀使人胁杜乔曰早从宜【贤曰从宜令其自尽也】妻子可得全乔不肯明日冀遣骑至其门【骑奇寄翻】不闻哭者遂白太后收系之亦死狱中冀暴固乔尸于城北四衢令有敢临者加其罪【尔雅曰四达谓之衢城北即夏门亭也临力鸩翻哭也】固弟子汝南郭亮尚未冠左提章钺【冠古玩翻贤曰章谓所上章也钺斧也】右秉鈇锧诣阙上书乞收固尸不报与南阳董班俱徃临哭守丧不去夏门亭长呵之曰卿曹何等腐生【贤曰腐生犹言腐儒也】公犯诏书欲干试有司乎亮曰义之所动岂知性命何为以死相惧邪太后闻之皆赦不诛杜乔故掾陈留杨匡号泣星行【掾俞绢翻号户刀翻星行者见星而行见星而舍或曰星行者言戴星而行夜不遑息也】到雒阳着故赤帻托为夏门亭吏【吏着赤帻着则畧翻】守防尸丧积十二日都官从事执之以闻【都官从事司隶校尉之属官也掌举中都官非法者】太后赦之匡因诣阙上书并乞李杜二公骸骨使得归葬太后许之匡送乔丧还家【乔家河内】葬讫行服遂与郭亮董班皆隠匿终身不仕梁冀出吴祐为河间相祐自免归卒于家【卒子恤翻】冀以刘鲔之乱思朱穆之言于是请种暠为从事中郎荐栾巴为议郎举穆髙第为侍御史【穆于大将军府掾为髙第也】　是嵗南单于兜楼储死伊陵尸逐就单于车儿立【车音尺遮翻】二年春正月甲子帝加元服庚午赦天下　三月戊辰帝从皇太后幸大将军冀府　白马羌寇广汉属国【安帝以蜀郡北部都尉为广汉属国都尉】杀长吏益州刺史率板楯蛮讨破之【楯食尹翻】　夏四月丙子封帝弟顾为平原王奉孝崇皇祀尊孝崇皇夫人为孝崇园贵人　五月癸丑北宫掖庭中徳阳殿及左掖门火车驾移幸南宫　六月改清河为甘陵【以孝徳皇陵为国名】立安平孝王得子经矦理为甘陵王【经县属安平国贤曰今贝州经城县】奉孝徳皇祀　秋七月京师大水三年夏四月丁卯晦日有食之　秋八月乙丑有星孛于天市【前书天文志旗星中四星曰天市又晋书天文志天市垣二十二星在房心东彗星除之为徙市易都孛蒲内翻】　京师大水　九月己卯地震庚寅地又震郡国五山崩　冬十月太尉赵戒免以司徒袁汤为
　　太尉大司农河内张歆为司徒　是嵗前朗陵矦相荀淑卒【朗陵矦国属汝南郡】淑少博学有髙行【少诗照翻行下孟翻】当世名贤李固李膺皆师宗之在朗陵涖事明治【治直吏翻】称为神君有子八人俭绲靖焘汪爽肃专【贤曰绲音昆焘音导汪乌光翻专本或作尃音敷】并有名称时人谓之八龙【称尺证翻】所居里旧名西豪颍隂令渤海苑康以为昔髙阳氏有才子八人更名其里曰髙阳里【杜佑曰颍川郡城西南有荀淑故宅相云即西豪里更工衡翻颍隂县属汝南郡淑县人也姓谱商武丁子子文受封于苑因以为氏左传冇齐大夫苑何忌赵明诚金石録有汉荆州从事苑镇碑曰其先苑柏何为晋乐正世掌朝礼又有苑子园寔能掌隂阳之理皆其胄也按姓氏志皆以为出于齐大夫苑何忌之后今此碑所谓苑柏何与子园左传国语皆无其人故録之以待知者左传曰昔髙阳氏有才子八人苍舒隤敳梼戭大临厖降庭坚仲容叔达隤徒回翻敳五才翻一音五回翻韦昭音瑰梼直由翻韦昭音桃戭以善翻韦昭以震翻厖莫江翻降户江翻】膺性简亢【亢口浪翻高也】无所交接唯以淑为师以同郡陈寔为友荀爽尝就谒膺因为其御既还喜曰今日乃得御李君矣其见慕如此陈寔出于单微【单独也孤也薄也】为郡西门亭长同郡钟皓以笃行称【行下孟翻】前后九辟公府年辈逺在寔前引与为友皓为郡功曹辟司徒府临辞太守问谁可代卿者皓曰明府欲必得其人西门亭长陈寔可寔闻之曰钟君似不察人不知何独识我太守遂以寔为功曹时中常侍矦览托太守髙伦用吏伦教署为文学掾【郡守所出命曰教百官志注郡有文学守助掾六十人掾俞绢翻】寔知非其人懐檄请见【贤曰檄板书以髙伦之教书之于檄而懐之者惧泄事也】言曰此人不宜用而矦常侍不可违寔乞从外署【功曹主选署寔乞从外自署用若不出于伦者贤曰不欲陷伦于请托也】不足以尘明徳伦从之于是乡论怪其非举寔终无所言伦后被徴为尚书郡中士大夫送至纶氏【贤曰纶氏县属颍川郡今嵩阳县是】伦谓众人曰吾前为矦常侍用吏【为于伪翻】陈君宻持教还而于外白署比闻议者以此少之【比毗至翻少诗沼翻】此咎由故人畏惮彊御【故人伦自谓也汉人于门生故吏之前率自称故人杨震谓王宻曰故人知君君不知故人是也诗曰不畏彊御】陈君可谓善则称君过则称己者也【礼记坊记曰善则称君过则称己则民作忠坊音防】寔固自引愆闻者方叹息由是天下服其徳后为太丘长【贤曰太丘县属沛国故城在今亳州永城县西北】修徳清静百姓以安邻县民归附者寔辄训导譬解发遣各令还本司官行部【贤曰司官谓主司之官也行下孟翻】吏虑民有讼者白欲禁之寔曰讼以求直禁之理将何申其勿有所拘司官闻而叹息曰陈君所言若是岂有寃于人乎亦竟无讼者以沛相赋敛违法解印绶去【相息亮翻敛力赡翻】吏民追思之钟皓素与荀淑齐名李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风【好呼到翻】与膺同年俱有声名膺祖太尉修常言瑾似我家性【瑾李氏之出而退让故修云然】邦有道不废邦无道免于刑戮【论语孔子以此言与南容】复以膺妹妻之【妻七细翻】膺谓瑾曰孟子以为人无是非之心非人也弟于是何太无皁白邪【皁白易分无皁白言无分别也】瑾尝以膺言白皓皓曰元礼祖父在位【李膺字元礼膺祖修为太尉父益为赵相】诸宗并盛故得然乎昔国子好招人过以致怨恶【国语齐国佐见单襄公其语尽单子曰立于淫乱之国而好尽言以招人过怨之本也其后齐杀国武子招音翘】今岂其时邪必欲保身全家尔道为贵
