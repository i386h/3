<!-- { "loadSidebar": true } -->
　　元和十四年二月李听袭海州克东海朐山怀仁等县【海州治朐山本汉胊县后人加山字东海汉赣榆县地后齐置东海县属东海郡隋废郡及县入广饶县隋仁寿元年改广饶曰东海避太子讳也唐属海州九域志在州东一十里怀仁县梁置南北二青州东魏废州置义塘郡及怀仁县隋废郡以县属海州九域志在州北八十里宋白曰海州懐仁县本汉赣余县地按汉赣余今县东北三十里赣余古城是也梁于此置黄郭戍后魏置义塘郡理黄郭城领义唐归义怀仁三县高齐移义唐郡及怀仁县并理今密州莒县界隋开皇废郡移怀仁县理此今县理是也】李愬败平卢兵于沂州拔丞县【丞汉县后魏置兰陵郡隋废郡为兰陵县武徳四年改曰丞县后属沂州九域志在州西南一百八十里宋白曰丞汉旧县春秋时鄫国也晋置兰陵郡理丞城按前此丞县理在今县西一里汉丞县故城是也隋开皇十六年置鄫州及丞县寻废州及县仍移兰陵县置于废鄫州故城中唐又改兰陵为丞县县西北有丞水败补迈翻丞时证翻】李师道闻官军侵逼民治郓州城堑修守备【治直之翻堑七艳翻】役及妇人民益惧且怨都知兵马使刘悟正臣之孙也【刘正臣见二百一十七卷肃宗至徳元载】师道使之将兵万余人屯阳谷以拒官军悟务为寛惠使士卒人人自便军中号曰刘父及田正度河悟军无备战又数败【数所角翻】或谓师道曰刘悟不修军法专收众心恐有他志宜早图之师道召悟计事欲杀之或谏曰今官军四合悟无逆状用一人言杀之诸将谁肯为用是自脱其爪牙也师道留悟旬日复遣之厚赠金帛以安其意悟知之还营隂为之备师道以悟将兵在外署悟子从谏门下别奏【门下别奏者使厠员牙门下俟别奏补官也唐六典凡诸军镇大使三品已上傔二十五人别奏十人副使傔二十人别奏八人总管三品已上傔十八人别奏六人子总管四品已上傔十一人别奏三人若讨击防御游奕使副傔准品各减三人别奏各减二人总管及子总管傔准品各减二人别奏各减一人若镇守已下无副使或属大军镇者使已下傔奏并四分减一所补傔奏皆令自召以充】从谏与师道诸奴日游戏颇得其隂谋密疏以白父又有谓师道者曰刘悟终为患不如早除之丙辰师道潜遣二使赍帖授行营兵马副使张暹令斩悟首献之勒暹权领行营时悟方据高丘张幕置酒去营二三里二使至营密以帖授暹暹素与悟善阳与使者谋曰悟自使府还【还音旋又如字】颇为备不可怱怱暹请先往白之云司空遣使存问将士兼有赐物请都头速归【军中称都将为都头】同受传语【传语谓师道遣使者所传言语也】如此则彼不疑乃可图也使者然之暹怀帖走诣悟屏人示之【屏必郢翻又卑正翻】悟潜遣人先执二使杀之时已向暮悟按辔徐行还营坐帐下严兵自卫召诸将厉色谓之曰悟与公等不顾死亡以抗官军诚无负于司空今司空信谗言来取悟首悟死诸公其次矣且天子所欲诛者独司空一人今军势日蹙吾曹何为随之族灭欲与诸公卷旗束甲【卷与卷同】还入郓州奉行天子之命【言奉行诏防以诛李师道】岂徒免危亡富贵可图也诸公以为何如兵马使赵垂棘立于众首良久对曰事果济否悟应声骂曰汝与司空合谋邪立斩之徧问其防有迟疑未言者悉斩之并斩军中素为众所恶者【恶乌路翻】凡三十余尸于帐前余皆股栗曰惟都头命愿尽死乃令士卒曰入郓人赏钱百缗惟不得近军帑【近其靳翻帑他朗翻】其使宅及逆党家财任自掠取【使宅谓节度使所居也】有仇者报之使士皆饱食执兵夜半听鼔三声絶即行人衔枚马缚口遇行人执留之【恐行人遇兵走还城报师道令执留之】人无知者距城数里天未明悟驻军使听城上柝声絶【天明则柝声絶】使十人前行宣言刘都头奉帖追入城【主帅文书下诸将谓之帖】门者请俟写简白使【古者聨竹为简策以写书后世因谓书为简白使谓白节度使使疏吏翻】十人拔刃拟之皆窜匿悟引大军继至城中噪哗动地比至【比必利翻及也】子城已洞开惟牙城拒守【凡大城谓之罗城小城谓之子城又有第三重城以卫节度使居宅谓之牙城】寻纵火斧其门而入牙中兵不过数百始犹有弓矢者俄知力不支皆投于地悟勒兵升听事使捕索师道【索山客翻】师道与二子伏厠牀下索得之【索山客翻】悟命置牙门外隙地使人谓曰悟奉密诏送司空归阙然司空亦何顔复见天子【复扶又翻】师道犹有幸生之意其子方仰曰事已至此速死为幸寻皆斩之【代宗永泰元年李正已得淄青四世五十四年而灭】自卯至午悟乃命两都虞侯巡坊市禁掠者即时皆定大集兵民于毬亲乗马巡绕慰安之斩赞师道逆谋者二十余家文武将吏且惧且喜悟见李公度执手歔欷出贾直言于狱【直言被囚见上卷上】年置之幕府悟之自阳谷还兵趋郓也【趋七喻翻】潜使人以其谋告田正事成当举烽相白万一城中有备不能入愿公引兵为助功成之日皆归于公悟何敢有之且使正进据已营正见知得城遣使往贺悟函师道父子三首遣使送正营正大喜露布以闻淄青等十二州皆平正初得师道首疑其非真召夏侯澄使识之澄熟视其面长号陨絶者久之乃抱其首防其目中尘垢复恸哭正为之改容义而不责【识如字辨识也号户刀翻防直氏翻复扶又翻为于伪翻夏侯澄禽见上卷上年】　壬戌田正捷奏至乙丑命户部侍郎杨于陵为淄青宣抚使己巳李师道首函至自广徳以来垂六十年藩镇跋扈河南北三十余州自除官吏不供贡赋至是尽遵朝廷约束【呜呼兼并易也坚凝之难读史至此盍亦知其所以得鉴其所以失则知资治通鉴一书不茍作矣】上命杨于陵分李师道地于陵按图籍视土地逺迩计士马众寡校仓库虚实分为三道使之适均【于音乌】以郓曹濮为一道【郓音运濮音卜】淄青齐登莱为一道兖海沂密为一道上从之刘悟以初讨李师道诏云部将有能杀师道以众降者师道官爵悉以与之意谓尽得十二州之地遂补署文武将佐更易州县长吏【更工衡翻】谓其下曰军府之政一切循旧自今但与诸公抱子弄孙夫复何忧【复扶又翻下复须同】上欲移悟他镇恐悟不受代复须用兵密诏田正察之正日遣使者诣悟托言修好实观其所为悟多力好手【好呼到翻】得郓州三日则敎军中壮士手与魏博使者庭观之自揺肩攘臂离坐以助其势【离力智翻坐徂卧翻】正闻之笑曰是闻除改【除改谓除书改授他镇】登即行矣【言登时即行也】何能为哉庚午以悟为义成节度使悟闻制下手足失坠【言惊遽失守不知所为】明日遂行正已将数道比至城西二里与悟相见于客亭【客亭驿亭送迎使客之所】即受旌节驰诣滑州辟李公度李存郭昈贾直言以自随悟素与李文防善既得郓州使召之未至【李文防出登州见上卷上年】闻将移镇昈存谋曰文防佞人败乱淄青一道【败补迈翻】灭李司空之族万人所共雠也不乗此际诛之田相公至务施寛大将何以雪三齐之愤怨乎【自项羽分齐为三以王田市田都田安遂有三齐之名后人因而言之】乃诈为悟帖遣使即文防所至取其首以来使者遇文防于丰齐驿斩之【据梁敬翔编遗録丰齐驿当在齐州东南三十里宋白曰齐州禹城县有汉祝阿故城在丰齐驿东北二里】比还【比必利翻及也还音旋又如字】悟及昈存已去无所复命矣文防一子一亡去一死于狱家赀悉为人所掠田宅没官诏以淄青行营副使张暹为戎州刺史【刘悟奏言其功也】癸酉加田正检校司徒同平章事先是李师道将败数月【先悉荐翻】闻风动鸟飞皆疑有变禁郓人亲识宴聚及道路偶语犯者有刑正既入郓悉除苛禁縦人游乐【乐音洛】寒食七昼夜不禁行人【正特为此示郓人以寛大耳案寒食之説不同初学记曰周礼司烜氏仲春以木铎徇火禁于国中注云为季春将出火也今寒食准节气是仲春之末清明是三月之初然则禁火并周制也洪容斋曰先贤传曰太原旧俗以介子推焚骸一月寒食邺中记曰并州俗冬至后一百五日为子推断火冷食三日魏武以太原上党西河皆沍寒之地令人不得寒食此注已见前】或谏曰郓人久为冦敌今虽平人心未安不可不备正曰今为暴者既除宜施以寛惠若复为严察是以桀易桀也庸何愈焉【愈贤也胜也复扶又翻】先是贼数遣人入闗截陵防焚仓流矢飞书以震骇京师沮挠官军【事见二百三十九卷十年数所角翻沮在吕翻挠奴巧翻】有司督察甚严潼闗吏至人囊箧以索之【索山客翻】然终不能絶及田正入郓阅李师道簿书有赏杀武元衡人王士元等及赏潼闗蒲津吏卒案乃知向者皆吏卒受赂于贼容其奸也【案文案也亦谓之案牍史言闗津不足以禁奸乃所以容奸】裴度纂述蔡郓用兵以来上之忧勤机略因侍宴献之请内印出付史官【请自禁中用印而出付史官】上曰如此似出朕志非所欲也弗许【史言宪宗此事得为君之体】　三月戊子以华州刺史马摠为郓曹濮等州节度使己丑以义成节度使薛平为平卢节度淄青齐登莱等州观察使【自是之后淄青专平卢之号而郓寻赐号天平军矣】以淄青四面行营供军使王遂为沂海兖密等州观察使【为王遂以严酷召乱张本】横海节度使乌重奏河溯蕃镇所以能旅拒朝命
　　六十余年者由诸州县各置镇将领事收刺史县令之权自作威福向使刺史各得行其职则虽有姧雄如安史必不能以一州独反也臣所领徳棣景三州已举牒各还刺史职事应在州兵并令刺史领之夏四月丙寅诏诸道节度都团练都防御经略等使所统支郡兵马并令刺史领之自至徳以来节度使权重所统诸州各置镇兵以大将主之暴横为患【横户孟翻】故重论之其后河北诸镇惟横海最为顺命由重处之得宜故也【史言反侧之地择帅不可不详处昌吕翻】　辛未工部侍郎同平章事程异薨裴度在相位知无不言皇甫镈之党隂挤之【挤子细翻又子】
