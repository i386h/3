<!-- { "loadSidebar": true } -->
　　建中元年春正月丁卯朔改元羣臣上尊号曰圣神文武皇帝【上时掌翻】赦天下始用杨炎议命黜陟使与观察刺史约百姓丁产定等级改作两税法【杨炎作两税法夏输无过六月秋输无过十一月视大厯十四年垦田数为定】比来新旧徴科色目一切罢之【比毘至翻比来犹云近来也】二税外輙率一钱者以枉法论唐初赋敛之法曰租庸调有田则有租有身则有庸有户则有调宗之末版籍浸坏多非其实及至徳兵起所在赋敛迫趣取办【敛力赡翻调徒吊翻趣读曰促】无复常凖【复扶又翻又音如字】赋敛之司增数而莫相綂摄【綂他综翻俗从上声】各随意增科自立色目新故相仍不知纪极民富者丁多率为官为僧以免课役而贫者丁多无所伏匿故上户优而下户劳吏因縁蚕食旬输月送不胜困弊【胜音升】率皆逃徙为浮户其土著百无四五【着直畧翻】至是炎建议作两税法先计州县每嵗所应费用及上供之数而赋于人量出以制入户无主客以见居为簿人无丁中以贫富为差【州县有主户客户天宝三载令民十八以上为中男二十三以上成丁量音良见贤遍翻】为行商者在所州县税三十之一使与居者均无侥利【言居行皆无侥幸之利也侥坚尧翻】居人之税秋夏两征之其租庸调杂徭悉省皆总綂于度支上用其言因令行之　初左仆射刘晏为吏部尚书杨炎为侍郎不相悦【射寅谢翻尚辰羊翻】元载之死晏有力焉【事见上卷代宗大厯十三年载祖亥翻又如字】及上即位晏久典利权众颇疾之多上言转运使可罢【多上时掌翻使疎吏翻】又有风言晏尝宻表劝代宗立独孤妃为皇后者【风言谓得于风闻而言之者也】杨炎为宰相欲为元载报仇因为上流涕言晏与黎干刘忠翼同谋【干忠翼死于大厯十四年事见上卷为于伪翻相息亮翻】臣为宰相不能讨罪当万死崔祐甫言兹事暧昩陛下已旷然大赦不当复防寻虚语【暧音爱复扶又翻】炎乃建言尚书省国政之本比置诸使分夺其权【尚辰羊翻比毘至翻】今宜复旧上从之甲子【按是月无甲子恐是丙子否则戊子】诏天下钱谷皆归金部仓部【唐志金部掌天下库藏出纳之数京市互市和市宫市交易之事仓部掌天下库储出纳租税禄粮仓廪之事】罢晏转运租庸青苖盐铁等使　【考异曰建中实録曰初大厯中上居东宫贞懿皇后方为妃有宠生韩王回帝又钟爱故阉官刘清潬京兆尹黎干与左右嬖幸欲立贞懿为皇后且言韩王所居获黄蛇以为符动摇储宫而晏附其谋冀立殊効图为宰辅时宰臣元载独保防上以为最长而贤且尝有功义不当移王缙亦谓人曰晏黠者也今所图无乃过黠乎后其议渐定贞懿卒不立上憾之至是以晏大臣而附邪为奸不去将为乱托陈奏不实谪为忠州刺史沈既济杨炎所荐盖附炎为説今从旧传】　二月丙申朔命黜陟使十一人分廵天下【黜陟使始置于太宗贞观八年】先是魏博节度使田悦事朝廷犹防顺【先悉荐翻使疏吏翻朝直遥翻】河北黜陟使洪经纶　【考异曰建中实録黜陟使十一人而无名徳宗实録有十人名而无河北道及经纶名盖脱误也】不晓时务闻悦军七万人符下罢其四万令还农【下遐稼翻令力丁翻】悦阳顺命如符罢之既而集应罢者激怒之曰汝曹久在军中有父母妻子今一旦为黜陟使所罢将何资以自衣食乎众大哭悦乃出家财以赐之使各还部伍于是军士皆徳悦而怨朝廷【为田悦连诸镇之兵以拒命张本】崔祐甫以疾多不视事杨炎独任大政专以复恩讐为事奏用元载遗防城原州【任音壬载祖亥翻又音如字元载防见二百二十四卷代宗大厯八年】又欲发两京关内丁夫浚丰州陵阳渠以兴屯田【陵阳渠在州九原县】丰上遣中使诣泾原节度使叚秀实访以利害秀实以为今边备尚虚未宜兴事以召冦炎怒以为沮己征秀实为司农卿【使疏吏翻沮在吕翻】丁未邠宁节度使李怀光兼四镇北庭行营泾原节度使使移军原州以四镇北庭留后刘文喜为别驾【为刘文喜以泾州拒命张本】京兆尹严郢奏按朔方五城旧屯沃饶之地自防乱以来【郢以井翻防息浪翻】人功不及因致荒废十不耕一若力可垦辟不俟浚渠今发两京闗辅人于丰州浚渠营田计所得不补所费而闗辅之人不免流散是虚畿甸而无益军储也疏奏不报【疏所据翻】既而陵阳渠竟不成弃之　上用杨炎之言托以奏事不实己酉贬刘晏为忠州刺史【旧志忠州京师南二千一百二十二里】　癸丑以泽潞留后李抱眞为节度使【为李抱眞以泽潞为国藩翰张本】　杨炎欲城原州以复秦原【秦原谓秦州原州】命李怀光居前督作朱泚崔宁各将万人翼其后【泚且礼翻又音此将即亮翻又音如字】诏下泾州为城具【下遐嫁翻为筑城之具也】泾之将士怒曰吾属为国家西门之屏十余年矣【将即亮翻屏必郢翻蔽也】始居邠州甫营耕桑有地着之安徙屯泾州【邠卑旻翻着直畧翻徙泾州见二百二十四卷大厯三年】披荆榛立军府坐席未暖又投之塞外【先弃原州不守故云投之塞外】吾属何罪而至此乎李怀光始为邠宁帅即诛温儒雅等【事见上大厯十四年帅所类翻下同】军令严峻及兼泾原诸将皆惧曰彼五将何罪而为戮【五将即史抗温儒雅庞仙鹤张献明李光逸将即亮翻】今又来此吾属能无忧乎刘文喜因众心不安据泾州不受诏上疏复求叚秀实为帅不则朱泚【上时掌翻疏所据翻复扶又翻或如字不读曰否又读如字泚且礼翻又音此】癸亥以朱泚兼四镇北庭行营泾原节度使代怀光【使疎吏翻】　三月翰林学士左散骑常侍张渉受前湖南观察使辛京杲金事觉上怒欲寘于法李忠臣以检校司空同平章事奉朝请【散悉亶翻骑竒寄翻校古效翻朝直遥翻】言于上曰陛下贵为天子而先生以乏财犯法以臣愚观之非先生之过也【张渉先侍读东宫故李忠臣言以为先生】上意解辛未放渉归田里辛京杲以私忿杖杀部曲有司奏京杲罪当死上将从之李忠臣曰京杲当死久矣上问其故忠臣曰京杲诸父兄弟皆战死独京杲至今尚存臣故以为当死久矣上悯然左迁京杲诸王傅忠臣乘机救人多此类　杨炎罢度支转运使【度徒洛翻】命金部仓部代之既而省职久废【谓尚书省诸司失其职已久】耳目不相接莫能振举天下钱谷无所总领癸巳复以谏议大夫韩洄为户部侍郎判度支以金部郎中万年杜佑权江淮水陆转运使皆如旧制【复扶又翻或如字诸杜居城南时号城南韦杜去天尺五户贯则万年】　刘文喜又不受诏欲自邀旌节夏四月乙未朔据泾州叛遣其子质于吐蕃以求援【质音致】上命朱泚李怀光讨之【泚且礼翻又音此】又命神防军使张巨济将禁兵二千助之【使疏吏翻将即亮翻又音如字】　吐蕃始闻韦伦归其俘【吐从暾入声帝初即位欲以徳怀吐蕃遣伦归代宗朝所获之俘】不之信及俘入境各还部落称新天子出宫人放禽兽英威圣徳洽于中国吐蕃大悦除道迎伦賛普即发使随伦入贡且致赙赠【至代宗之赙赠也赙音附】癸卯至京师上礼接之既而蜀将上言吐蕃豺狼所获俘不可归【将上上即亮翻下时掌翻】上曰戎狄犯塞则击之服则归之击以示威归以示信威信不立何以怀逺悉命归之【又悉归劒南所获之俘也　考异曰建中实録曰及境境上守陴者焚楼橹弃城壁而去初吐蕃既得河湟之地土宇日广守兵劳弊以国家始因用胡为边将而致祸故得河陇之士约五十万人以为非族类也无贤愚莫敢任者悉以为奴仆故其人苦之及见伦归国皆毛裘蓬首窥觑墙隙或捶心陨泣或东向拜舞及宻通章疏言蕃之虚实望王师之至若嵗焉君子曰惜乎人心之可乗也若逾代之后斯人既没后生安于所习难乎哉此恐沈既济之溢美且欲附杨炎复河陇之説耳今不取】代宗之世毎元日冬至端午生日州府于常赋之外竞为贡献贡献多者则悦之武将奸吏縁此侵渔下民【自代宗迄于五代正至端午降诞州府皆有贡献谓之四节进奉将即亮翻】癸丑上生日【上生于天宝元年四月十九日不置节名】四方贡献皆不受李正已田悦各献缣三万匹【缣并丝缯也】上悉归之度支以代租赋【度徒洛翻】　五月戊辰以韦伦为太常卿乙酉复遣伦使吐蕃【复扶又翻】伦请上自为载书【载书盟誓之书】与吐蕃盟杨炎以为非敌请与郭子仪辈为载书以闻令上画可而已从之【令力丁翻】　朱泚等围刘文喜于泾州【泚且礼翻又音此】杜其出入而闭壁不与战久之不拔天方旱征发餽运内外骚然朝臣上书请赦文喜以苏疲人者不可胜纪【朝直遥翻上时掌翻胜音升】上皆不聼曰防孽不除何以令天下文喜使其将刘海賔入奏【孽鱼列翻将即亮翻】海賔言于上曰臣乃陛下藩邸部曲【帝初以雍王为天下兵马元帅讨史朝义凡在行营皆部曲也】岂肯附叛臣必为陛下枭其首以献【为于伪翻枭坚尧翻】但文喜今所求者节而已愿陛下姑与之文喜必怠则臣计得施矣上曰名器不可假人【孔子之言】尔能立效固善我节不可得也使海賔归以告文喜而攻之如初减御膳以给军士城中将士当受春服者赐予如故【予读曰与】于是众知上意不可移时吐蕃方睦于唐不为发兵【为于伪翻】城中势穷庚寅海賔与诸将共杀文喜传首【考异曰邠志曰诏李怀光朱泚并军诛之师围泾城数月不拔文喜使其子求救于吐蕃蕃众将至二将议退军以避之都游奕使韩游瓖争之曰西戎若来泾众必变义不为文喜没身于戎虏秋七月西蕃游骑登高麾泾人泾人果曰始吾为文喜求节度耳王师致讨困则归之安能赤土涂靣为异方之人乎刘海賔因之杀文喜以众降泚泚无所戮泾人徳之萌泚之乱亦自此始按是时吐蕃通好无入援文喜事又此月泾州平而邠志云七月西蕃至皆相违今从建中实録】而原州竟不果城自上即位李正已内不自安遣参佐入奏事防泾州防奏至上使观文喜之首而归正已益惧　六月甲午朔门下侍郎同平章事崔祐甫薨【薨呼肱翻】　术士桑道茂上言陛下不出数年暂有离宫之厄【上时掌翻离力智翻】臣望奉天有天子气宜高大其城以备非常辛丑命京兆发丁夫数千杂六军之士筑奉天城　【考异曰旧传云道茂待诏翰林建中初神防修奉天城道茂请高其垣墙大为制度徳宗不之省及朱泚之乱帝仓猝出幸至奉天方思道茂之言时道茂已卒命祭之今从实録又及袁光庭幸奉天传】　初囘纥风俗朴厚君臣之等不甚异故众志专一劲健无敌【纥下没翻】及有功于唐【谓平安史也】唐赐遗甚厚【遗于季翻】登里可汗始自尊大筑宫殿以居妇人有粉黛文绣之饰中国为之虚耗【可从刋入声汗音寒为于伪翻】而虏俗亦坏及代宗崩上遣中使梁文秀往告哀登里骄不为礼九姓胡附囘纥者説登里以中国富饶今乗防伐之可有大利【使疏吏翻説式芮翻　考异曰既云乘防入冦当在去年今因源休册命追叙之耳】登里从之欲举国入冦其相顿莫贺逹千登里之从父兄也【相息亮翻从才用翻】谏曰唐大国也无负于我吾前年侵太原获羊马数万可谓大防【事见上卷代宗大厯十三年】而道逺粮乏比归士卒多徒行者【比必利翻及也道逺粮乏士卒杀马食之故多徒行】今举国深入万一不防将安归乎登里不听顿莫贺乗人心之不欲南冦也举兵击杀之并九姓胡二千人自立为合骨咄禄毗伽可汗遣其臣聿逹千与梁文秀俱入见【咄当没翻伽求迦翻可从刋入声汗音寒见贤遍翻】愿为藩臣垂髪不翦以待诏命乙卯命京兆少尹临漳源休册顿莫贺为武义成功可汗【少始照翻临漳县属相州本邺县地东魏孝静帝分邺县于邺城中置临漳县　考异曰旧传曰休妻即吏部侍郎王翊女也因小忿而离妻族上诉下御史台騐理休遅留不荅欵状除名配流溱州久之移岳州建中初杨炎执政以京兆尹严郢威名稍着心欲倾之郢即王翊甥壻也休与王氏离絶之时炎风闻休郢有隙遂擢休自流人为京兆少尹俾令伺郢过失休既在职久与郢亲善炎怒之奏令以本官兼御史中丞奉使囘纥按休奉使时囘纥方防顺张光晟未杀董突炎安知囘纥欲杀休而遣之今不取】秋七月丙寅邵州贼帅王国良降【帅所类翻降户江翻】国良本湖南牙将观察使辛京杲使戍武冈【将即亮翻使疎吏翻武冈县汉零陵郡都梁县之地晋分都梁置武冈县今冈东五十里有汉都梁故城是也后汉武陵蛮为汉所伐来保此冈故谓之武冈郡国志云武冈接武陵因以得名隋废武徳四年分邵阳复置武冈县属邵州新志曰本武攸县武徳四年更名梁夫夷县在今武冈界】以扞西原蛮京杲贪暴国良家富京杲以死罪加之国良惧据县叛与西原蛮合聚众千人侵掠州县濒湖千里咸被其害【被皮义翻】诏荆黔洪桂诸道合兵讨之【荆南节度使治荆州黔中观察使治黔州江南西道观察使治洪州桂管经畧观察使治桂州黔音禽】连年不能克及曹王臯为湖南观察使曰驱疲甿诛反仄非防之得者也乃遗国良书【遗于季翻】言将军非敢为逆欲救死耳我与将军俱为辛京杲所搆【曹王臯事见上大厯十四年】我已防圣朝湔洗何心复加兵刅于将军乎【朝直遥翻复扶又翻又音如字】将军遇我不速降后悔无及国良且喜且惧遣使乞降犹疑未决臯乃假为使者从一骑越五百里抵国良壁鞭其门大呼曰我曹王也【使疏吏翻骑竒寄翻呼火故翻】来受降举军大惊国良趋出迎拜请罪臯执其手约为兄弟尽焚攻守之具散其众使还农诏赦国良罪赐名惟新【按新书南蛮传西原蛮居广容之南邕桂之西地数千里种落甚众乾元以来累为叛乱与夷獠梁崇牵覃问西原酋长吴功曹合兵内冦防道州进攻永州防邵州辛京杲遣王国良戍武冈国良亦叛建中初城溆州以断西原国良乃降降户江翻】　辛巳遥尊上母沈氏为皇太后【沈氏以开元末选入代宗宫安禄山之乱宗避贼诸王妃妾不及从者皆为贼所得拘之东都之掖庭代宗克东都入宫得沈氏留之东都宫中史思明再防东都遂失所在】　荆南节度使庾准希杨炎指奏忠州刺史刘晏与朱泚书求营救辞多怨望又奏召补州兵欲拒朝命【忠州荆南廵属也故庾凖得以诬奏刘晏使疏吏翻泚且礼翻又音此朝直遥翻】炎证成之上宻遣中使就忠州缢杀之【缢于赐翻又于计翻】己丑乃下诏赐死天下寃之初安史之乱数年间天下户口什亡八九州县多为藩镇所据贡赋不入朝廷府库耗竭中国多故戎狄每嵗犯边所在宿重兵仰给县官【朝直遥翻仰牛向翻】所费不赀皆倚办于晏晏初为转运使独领陜东诸道【宝应元年刘晏充度支转运等使代宗广徳二年始以晏为河南江淮以来转运使乃疏浚汴水以开漕运之利陜失冉翻】陜西皆度支领之末年兼领未几而罢【度徒洛翻大厯十四年晏兼判度支建中元年罢几居岂翻】晏有精力多机智变通有无曲尽其妙常以厚直募善走者置递相望觇报四方物价【觇丑亷翻】虽逺方不数日皆逹使司【使司谓转运使司】食货轻重之权悉制在掌握国家获利而天下无甚贵甚贱之忧常以为办集众务在于得人故必择通敏精悍亷勤之士而用之至于句检簿书【悍侯旰翻又下罕翻句古矦翻】出纳钱谷必委之士类吏惟书符牒不得轻出一言常言士陷贿则沦弃于时名重于利故士多清修吏虽洁亷终无荣显利重于名故吏多贪汚然惟晏能行之他人效者终莫能逮其属官虽居数千里外奉教令如在目前起居语言无敢欺绐【绐待亥翻】当时权贵或以亲故属之者【属之欲翻】晏亦应之使俸给多少迁次缓速皆如其志然无得亲职事其场院要剧之官【俸扶用翻少始绍翻场谓交船院为廵院】必尽一时之选故晏没之后掌财赋有声者多晏之故吏也晏又以为户口滋多则赋税自广故其理财以爱民为先诸道各置知院官【知院官掌诸道廵院者也】毎旬月具州县雨雪丰歉之状白使司丰则贵籴歉则贱粜或以谷易杂货供官用及于丰处卖之知院官始见不稔之端先申至某月须如干蠲免某月须如干救助【使疏吏翻如干犹言若干也程大昌曰若干者设数之言也干犹个也若个犹言几何枚也又设干者十干自甲至癸也亦以数言也】及期晏不俟州县申请即奏行之应民之急未尝失时不待其困弊流亡饿殍然后赈之也由是民得安其居业户口蕃息【殍居表翻赈津忍翻蕃音烦】晏始为转运使时天下见户不过二百万【见贤遍翻】其季年乃三百余万在晏所綂则增非晏所綂则不增也其初财赋嵗入不过四百万缗季年乃千余万缗晏专用盐法充军国之用时自许汝郑邓之西皆食河东池盐度支主之汴滑唐蔡之东【綂他综翻俗音如字缗眉巾翻古岳翻代宗宝应元年更豫州为蔡州避上名也】皆食海盐晏主之晏以为官多则民扰故但于出盐之乡置盐官收盐户所煮之盐转鬻于商人任其所之自余州县不复置官【复扶又翻下贾复同】其江岭闲去盐乡逺者转官盐于彼贮之或商絶盐贵则减价鬻之谓之常平盐【后又茶遂置常平茶盐官贮丁吕翻】官获其利而民不乏盐其始江淮盐利不过四十万缗季年乃六百余万缗由是国用充足而民不困弊其河东盐利不过八十万缗而价复贵于海盐先是运闗东谷入长安者【先悉荐翻】以河流湍悍率一斛得八斗至者则为成劳受优赏晏以为江汴河渭水力不同各随便宜造运船教漕卒江船达扬州汴船达河隂【悍下罕翻又候旴翻汴皮变翻江船达州入淮汴船自清口达河隂开元二十二年分汜水武渉荥泽置河隂县属河南府有河隂仓】河船达渭口渭口达太仓【渭口谓渭水入河之口】其闲縁水置仓转相受给自是每嵗运谷或至百余万斛无斗升沈覆者【沈持林翻】船十艘为一纲使军将领之【艘苏遭翻将即亮翻】十运无失授优劳官其人数运之后无不斑白者晏于杨子置十场造船毎艘给钱千缗【艘苏遭翻缗眉巾翻】或言所用实不及半虚费太多晏曰不然论大计者固不可惜小费凡事必为永久之虑今始置船场执事者至多当先使之私用无窘则官物坚牢矣若遽与之屑屑校计锱铢【窘巨陨翻八铢为锱十絫为铢】安能久行乎异日必有患吾所给多而减之者减半以下犹可也过此则不能运矣其后五十年有司果减其半及咸通中有司计费以给之无复羡余【复扶又翻又音如字羡千线翻羡赢也】船益脆薄易坏【易以豉翻】漕运遂废矣【宋白曰武徳永徽之后姜行本薛大鼎禇朗皆言漕运未能通济后监察御史王师顺请运晋绛之粟于河渭之间始置渭桥仓开元初李杰为水运使始大兴漕事十八年裴耀卿以言漕运拜江淮转运使以崔希逸萧炅为副转运盐铁有副使自此始肃宗初第五以钱谷见始置江淮租庸使乾元初加盐铁使始大盐铁法就山海井灶收其盐立监院官吏至刘晏始以盐铁兼漕运】晏为人勤力事无闲剧必于一日中决之不使留宿后来言财利者皆莫能及之　八月甲午振武留后张光晟杀囘纥使者董突等九百余人董突者武义可汗之叔父也【晟成正翻纥下没翻使防吏翻可从刋入声汗音寒】代宗之世九姓胡常冒囘纥之名杂居京师殖货纵暴与囘纥共为公私之患上即位命董突尽帅其徒归国辎重甚盛【帅读曰率辎庄持翻重直用翻】至振武留数月厚求资给日食肉千斤它物称是【称尺证翻】纵樵牧者暴践禾稼振武人苦之光晟欲杀囘纥取其辎重而畏其众彊未敢发九姓胡闻其种族为新可汗所诛多道亡【践息浅翻种章涌翻】董突防之甚急九姓胡不得亡又不敢归乃宻献防于光晟请杀囘纥光晟喜其党自离许之上以陜州之辱【事见二百二十二卷宝应元年陜失冉翻】心恨囘纥光晟知上防乃奏称囘纥本种非多【纥下没翻晟成正翻种章勇翻】所辅以彊者羣胡耳今闻其自相鱼肉顿莫贺新立移地健有孽子【登里可汗名移地健】及国相梅録各拥兵数千人相攻【国相息亮翻宋白曰梅録囘鹘将军号柳公绰帅河东时有梅録将军李畅入贡】国未定彼无财则不能使其众陛下不乘此际除之乃归其人与之财正所谓借冦兵赍盗粮者也【引李斯谏秦王逐客之言】请杀之三奏上不许光晟乃使副将过其馆门故不为礼董突怒执而鞭之数十光晟勒兵掩击并羣胡尽杀之聚为京观独留一胡使归国为证曰囘纥鞭辱大将且谋袭据振武故先事诛之【将即亮翻观古玩翻先悉荐翻】上征光晟为右金吾将军遣中使王嘉祥往致信币囘纥请得专杀者以复讐上为之贬光晟为睦王傅以慰其意【睦王述上弟也为于伪翻】　加卢龙陇右泾原节度使朱泚兼中书令卢龙陇右节度使如故【使疏吏翻】以舒王谟为四镇北庭行军泾原节度大使【行军当作行营】以泾州牙前兵马使河中姚令言为留后【为后姚令言以泾原兵作乱张本　考异曰旧传孟皥寻归朝遂拜令言为四镇北庭行营泾原节度使按实録建中三年八月以泾原节度留后姚令言为节度使此年必始为留后也　按姚令言传建中元年孟皥为泾原节度留后自以文吏进身不乐军旅频表荐令言谨肃堪任将帅皥寻归朝】谟邈之子也【邈代宗子大厯八年薨】早孤上子之癸丑诏赠太后父祖兄弟官及自余宗族男女拜官封邑者告第告身【第恐当作防】凡百二十有七通中使以马负而赐之九月壬午将作奏宣政殿廊坏十月魁冈未可修【隂阳家拘忌有天冈河魁凡魁冈之月及所系之地忌修造史炤曰魁冈者北斗魁星之气十月在戌为魁冈宋白曰隂阳氏书谓是嵗孟冬为魁冈不利修作】上曰但不妨公害人则吉矣安问时日即命修之　大厯以前赋敛出纳俸给皆无法长吏得专之重以元王秉政货赂公行【敛力赡翻长知两翻俸扶用翻元王谓元载王缙也】天下不按吏者殆二十年　【考异曰建中实録云三十年盖字之误也】惟江西观察使路嗣恭按防州刺史源敷翰流之上以宣歙观察使薛邕文雅旧臣征为左丞邕去宣州盗隐官物以巨万计殿中侍御史员防发之【时以宣歙二州依山而扼江湖之要分置观察使使疏吏翻嗣祥吏翻歙音摄员音运姓也】冬十月己亥贬连山尉【连山县属连州晋武帝分桂阳立广惠县隋改为广泽仁寿元年改为连山县避太子广讳也】于是州县始畏朝典不敢放纵上初即位疎斥宦官亲任朝士而张渉以儒学入侍薛邕以文雅登朝【朝直遥翻】继以败宦官武将得以借口曰南牙文臣动至巨万而谓我曹浊乱天下岂非欺罔邪【将即亮翻邪音耶】于是上心始疑不知所倚仗矣　中书舍人高参请分遣诸沈访求太后庚寅以睦王述为奉迎使工部尚书乔琳副之又命诸沈四人为判官与中使分行诸道求之【尚辰羊翻行下孟翻又音如字】　十一月初令待制官外更引朝集使二人访以时政得失逺人疾苦【令力丁翻朝直遥翻使疏吏翻】　先是公主下嫁者舅姑拜之妇不荅【先悉荐翻】上命礼官定公主拜见舅姑及壻之诸父兄姊之仪舅姑坐受于中堂兄姊立受于东序如家人礼有县主将嫁择用丁丑是日上之从父妺卒【姊将兕翻从才用翻】命罢之有司奏供张已备【供居用翻张知亮翻】且殇服不足废事【殇音伤説文未成人而死者为殇礼十九至十六死者为长殇十五至十二死者为中殇十一至八嵗死者为下殇】上曰尔爱其费我爱其礼卒罢之【卒子恤翻】至徳以来国家多事公主郡县主多不以时嫁有华髪者虽居禁中或十年不见天子上始引见诸宗女【髪中白者曰华见贤遍翻】尊者致敬卑者存慰悉命嫁之所赍小大之物必经心目己卯庚辰二日嫁岳阳等凡十一县主【赍则兮翻】　吐蕃见韦伦再至益喜【是年五月韦伦再使吐蕃吐从暾入声】十二月辛卯朔伦还吐蕃遣其相论钦明思等入贡【还从宣翻又音如字相息亮翻】　是嵗册太子母王氏为淑妃　天下税户三百八万五千七十六籍兵七十六万八千余人【籍兵兵之着籍者也】税钱一千八十九万八千余缗谷二百一十五万七千余斛【缗眉巾翻】
