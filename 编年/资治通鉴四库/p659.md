<!-- { "loadSidebar": true } -->
　　八年春正月辛巳上祀南郊大赦时有请封会稽禅国山者【国山在义兴国山县隋废义兴郡为义兴县并国山入焉我朝太平兴国元年以太宗藩邸旧讳改义兴为宜兴会工外翻】上命诸儒草封禅仪欲行之许懋建议以为舜柴岱宗是为巡狩而郑引孝经钩命决云封于太山考绩柴燎禅乎梁甫刻石纪号此纬书之曲説非正经之通义也【纬于贵翻】舜五载一巡狩春夏秋冬周徧四岳【书舜典嵗二月东巡狩至于岱宗柴望秩于山川五月南巡狩至于南岳八月西巡狩至于西岳十有一月北巡狩至于北岳载子亥翻】若为封禅何其数也【数所角翻】又如管夷吾所説七十二君燧人之前世质民淳安得泥金检玉结绳而治安得镌文告成夷吾又云唯受命之君然后得封禅周成王非受命之君云何得封太山禅社首神农即炎帝也而夷吾分为二人妄亦甚矣若圣主不须封禅若凡主不应封禅盖齐桓公欲行此事夷吾知其不可故举怪物以屈之【班志曰齐桓公既霸会诸侯于葵丘而欲封禅管仲曰古者封太山禅梁父者七十二家夷吾所记者十有二焉昔无懐氏封太山禅云云伏羲封太山禅云云神农氏封太山禅云云炎帝封太山禅云云黄帝封太山禅云云颛顼封太山禅云云帝喾封太山禅云云尧封太山禅云云舜封太山禅云云禹封太山禅会稽汤封太山禅云云成王封太山禅于社首皆受命乃得封禅桓公曰寡人九合诸侯一匡天下昔三代受命何以异此管仲睹桓公不可穷以辞因设之以事曰古之封禅鄗上黍北里禾所以为盛江淮以一茅三脊所以为借东海致比目之鱼西海致比翼之乌然后物有不召而自至者十有五焉今鳯凰麒麟不至嘉禾不生而蓬蒿藜莠茂鸱鹗羣翔而欲封禅无乃不可乎桓公乃止】秦始皇尝封太山孙皓尝遣兼司空董朝至阳羡封禅国山【五代志曰义兴旧曰阳羡】皆非盛徳之事不足为法然则封禅之礼皆道聴所説失其本文由主好名于上【好呼到翻】而臣阿防于下也古者祀天祭地礼有常数诚敬之道尽此而备至于封禅非所敢闻上嘉纳之因推演懋议称制防以答请者由是遂止　魏中山王英至义阳将取三闗先策之曰三闗相须如左右手若克一闗两闗不待攻而破攻难不如攻易宜先攻东闗【东闗即武阳闗易以豉翻下势易同】又恐其并力于东乃使长史李华帅五统向西闗【五统五统军之众西闗即平靖闗帅读曰率】以分其兵势自督诸军向东闗先是马仙琕使云骑将军马广屯长薄军主胡文超屯松岘【先悉荐翻骑奇寄翻岘戸典翻　考异曰梁马仙琕云遣马广会超守三闗今从魏中山王英】丙申英至长薄戊戌长薄溃马广遁入武阳英进围之上遣冠军将军彭瓮生骠骑将军徐元季将兵援武阳【冠古玩翻骠匹妙翻骑奇寄翻季将即亮翻下同　考异曰英作徐超秀今从魏帝纪】英故纵之使入城曰吾观此城形势易取【易以防翻】瓮生等既入英促兵攻之六日而拔虏三将及士卒七千余人进攻广岘【广岘盖即黄岘闗】太子左卫率李元履弃城走又攻西闗马仙琕亦弃城走上使南郡太守韦叡将兵救仙琕【邵阳之捷叡迁左卫将军寻为安西长史南郡太守】叡至安陆増筑城二丈余更开大堑起髙楼【堑七艳翻】众颇讥其示怯叡曰不然为将当有怯时不可専勇中山王英急追马仙琕将复邵阳之耻闻叡至乃退上亦有诏罢兵初魏主遣中书舍人鲖阳董绍慰劳叛城【鲖阳县汉属汝南郡晋属汝隂郡魏属新蔡郡孟康曰鲖音纣红翻隋废新蔡郡为县属豫州鲖阳之地当在新蔡县界劳力到翻】白早生袭而囚之送于建康魏主既克悬瓠命于齐茍儿等四将之中分遣二人敕杨州为移【魏杨州治夀阳移移文也】以易绍及司马悦首　【考异曰绍云归茍儿等十人今从司马悦】移书未至领军将军吕僧珍与绍言爱其文义言于上上遣主书霍灵超谓绍曰今聴卿还令卿通两家之好【好呼到翻下通好同】彼此息民岂不善也因召见赐衣物【见贤遍翻】令舍人周舍慰劳之【舍人中书通事舍人劳力到翻】且曰战争多年民物涂炭吾是以不耻先言与魏朝通好比亦有书全无报者【朝直遥翻好呼到翻下同比毗至翻近也】卿宜备申此意今遣诏霍灵秀送卿至国迟有嘉问【迟直利翻待也】又谓绍曰卿知所以得不死不【死不读曰否】今者获卿乃天意也夫立君以为民也【为于伪翻】凡在民上岂可以不思此乎若欲通好今以宿豫还彼彼当以汉中见归绍还魏言之魏主不从　三月魏荆州刺史元志将兵七万冦潺沟【潺沟在汉北据梁书吴平侯昺破志于潺沟流尸盖汉水则潺沟之水南注于汉潺仕山翻】驱廹羣蛮羣蛮悉渡汉水来降雍州刺史吴平侯昺纳之【降户江翻雍于用翻昺音丙】纲纪皆以蛮累为边患不如因此除之【州郡上佐谓之纲纪言其纲纪州郡之事也】昺曰穷来归我诛之不祥且魏人来侵吾得蛮以为屏蔽不亦善乎【屏必郢翻】乃开樊城受其降命司马朱思逺等击志于潺沟大破之斩首万余级志齐之孙也【拓跋齐见一百二十卷宋文帝元嘉四年】　夏四月戊申以临川王宏为司空加车骑将军王茂开府仪同三司【骑奇寄翻】　丁夘魏楚王城主李国兴以城降　秋七月癸巳巴陵王萧宝义卒　九月辛巳魏封故北海王详子颢为北海王【详得罪死事见一百四十五卷天监元年】　魏公孙崇造乐尺以十二黍为寸刘芳非之更以十黍为寸尚书令髙肇等奏崇所造八音之器及度量皆与经不同诘其所以然云必依经文声则不协请更令芳依周礼造乐器俟成集议并呈从其善者诏从之【夫作乐者先定律律起于黄钟黄钟之长以黍审其度黄钟之龠以黍审其容周礼典同虽曰掌六律六同之和以辩天地四方隂阳之声以为乐器然度之长短容之多少未尝详言之也冬官考工既出于汉而鳬氏为钟但言其广长圆径深厚而絫黍之法无闻焉肇请令芳依周礼造乐器未知其何所依也魏收曰太和中诏中书监髙闾修正音律久未能定闾表太乐祭酒公孙崇参知律吕钟磬之事景明四年并州获古铜权诏付崇以为钟律之准永平中崇更造新尺以一黍之长絫为寸法寻太常卿刘芳受诏修乐以秬黍中者一黍之广即为一分而中尉元匡以一黍之广度黍二缝以取一分三家分竞久不能决太和十九年髙祖诏以一黍之广用成分体九十黍之长以定铜尺有司奏从前诏而芳尺同髙祖所制故遂典修金石更工衡翻直恋翻诘去吉翻】　冬十月癸丑魏以司空广阳王嘉为司徒　十一月己丑魏主于式干殿为诸僧及朝臣讲维摩诘经【为于伪翻朝直遥翻】时魏主専尚释氏不事经籍中书侍郎河东裴延隽上疏以为汉光武魏武帝虽在戎马之间未尝废书先帝迁都行师手不释卷良以学问多益不可暂辍故也陛下升法座亲讲大觉凡在瞻聴尘蔽俱开然五经治世之模楷应务之所先【治直之翻】伏愿经书互览孔释兼存则内外俱周真俗斯畅矣时佛教盛于洛阳沙门之外自西域来者三千余人魏主别为之立永明寺千余间以处之处士南阳冯亮有巧思【为于伪翻处昌吕翻思相吏翻】魏主使与河南尹甄琛沙门统僧暹择嵩山形胜之地立闲居寺极岩壑土木之美由是逺近承风无不事佛比及延昌【甄之人翻琛丑林翻比必利翻】州郡共有一万三千余寺　是嵗魏宗正卿元树来犇赐爵邺王树翼之弟也时翼为青冀二州刺史镇郁州【水经注朐山东北海中有大洲谓之郁洲】久之翼谋举州降魏事泄而死【元翼来降见上卷五年降戸江翻】九年春正月乙亥以尚书令沈约为左光禄大夫右光禄大夫王莹为尚书令约文学髙一时而贪冒荣利用事十余年政之得失唯唯而已【冒莫北翻下同唯于癸翻】自以久居端揆有志台司论者亦以为宜而上终不用乃求外出又不许徐勉为之请三司之仪【梁官制有开府同三司之仪在开府仪同三司下为于伪翻】上不许　庚寅新作縁淮塘北岸起石头迄东冶南岸起后渚篱门迄三桥　三月丙戌魏皇子诩生诩母胡充华临泾人【充华晋武帝制宋明帝时以婕妤充华等五职位亚九嫔萧齐之世位列九殡临泾县自汉以来属安定郡诩况羽翻】父国珍袭武始伯【隋志金城郡狄道县后魏置武始郡】充华初选入掖庭同列以故事祝之愿生诸王公主勿生太子充华曰妾之志异于诸人奈何畏一身之死而使国家无嗣乎及有娠同列劝去之【娠音身去羌吕翻】充华不可私自誓曰若幸而生男次第当长【长丁丈翻今知两翻下渐长同】男生身死所不憾也既而生诩先是魏主频丧皇子【先悉荐翻丧直浪翻】年渐长深加慎防择良家宜子者以为乳保【乳母保母也】养于别宫皇后充华皆不得近【近其靳翻】　己丑上幸国子学亲临讲肄乙未诏皇太子以下及王侯之子年可从师者皆入学　旧制尚书五都令史皆用寒流夏四月丁巳诏曰尚书五都职参政要非但总领众局亦乃方轨二丞【方轨谓并驾也二丞谓左右丞】可革用士流秉此羣目于是以都令史视奉朝请【朝直遥翻】用太学博士刘纳兼殿中都司空法曹参军刘显兼吏部都太学博士孔防孙兼金部都司空法曹参军萧轨兼左右户都宣毅墨曹参军王颙兼中兵都【宣毅将军府之墨曹参军颙鱼容翻】并以才地兼美首膺其选　六月宣城郡吏吴承伯挟妖术聚众【妖于骄翻】癸丑攻郡杀太守朱僧勇转屠旁县闰月己丑承伯逾山奄至吴兴东土人素不习兵吏民恇扰奔散或劝太守蔡撙避之撙不可【恇去王翻撙慈损翻】募勇敢闭门拒守承伯尽鋭攻之撙帅众出战大破之临陈斩承伯【帅读曰率陈读曰阵】撙兴宗之子也【蔡兴宗仕宋大明泰始之间以方正自持】承伯余党入新安攻陷黟歙诸县【黟音伊歙书涉翻】太守谢览遣兵拒之不胜逃奔会稽台军讨贼平之览瀹之子也【谢瀹仕宋齐之间位要近有清望会外翻】工　冬十月魏中山献武王英卒　上即位之三年诏定新厯员外散骑侍郎祖暅奏其父冲之考古法为正厯不可改【散悉亶翻骑奇寄翻暅古邓翻又况晩翻】至八年诏太史课新旧二厯新厯密旧厯疎是嵗始行冲之大明厯【旧厯何承天厯也新厯祖冲之厯也冲之上已见一百二十九卷宋孝武帝大明六年】　魏刘芳奏所造乐器及教文武二舞登歌鼓吹曲等已成【吹昌瑞翻】乞如前敕集公卿羣儒议定与旧乐参呈若臣等所造形制合古击拊会节请于来年元会用之诏舞可用新余且仍旧
