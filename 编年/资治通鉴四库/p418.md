<!-- { "loadSidebar": true } -->
　　地太守麴昌【晋北地郡领泥阳富平二县耳】大都督麴允将步骑三万救之曜绕城纵火烟起蔽天使反间绐允曰郡城已陷徃无及也众惧而溃曜追败允于磻石谷【间古苋翻败补迈翻磻蒲官翻魏收地形志比地郡铜官县有石槃山】允犇还灵武曜遂取北地允性仁厚无威断【断丁乱翻】喜以爵位悦人【喜许记翻】新平太守竺恢始平太守杨像扶风太守竺爽安定太守焦嵩皆领征镇杖节加侍中常侍村坞主帅小者犹假银青将军之号【征镇四征四镇将军号也银青将军加将军号而假以银印青绶帅音所类翻】然恩不及下故诸将骄恣而士卒离怨关中危乱允告急于焦嵩嵩素侮允曰须允困当救之曜进至泾阳渭北诸城悉溃【泾阳县前汉属安定郡班志曰开头山在县西禹贡泾水所出东北至阳陵入渭过郡三行于六十里此言曜至泾阳渭北诸城悉溃则其兵已在池阳阳陵二县间言在泾水之阳非安定之泾阳县也】曜获建威将军鲁充散骑常侍梁纬少府皇甫阳曜素闻充贤募生致之既见赐之酒曰吾得子天下不足定也充曰身为晋将国家防败不敢求生【纬于贵翻将子亮翻防息浪翻】若防公恩速死为幸曜曰义士也赐之劒令自杀梁纬妻辛氏美色曜召见将妻之【妻如字】辛氏大哭曰妾夫已死义不独生且一妇人而事二夫明公又安用之曜曰贞女也亦听自杀皆以礼之　汉主聪立故张后侍婢樊氏为上皇后三后之外佩皇后玺绶者复有七人【玺斯氏翻绶音受复扶又翻下同据载记三后二靳氏及刘氏樊氏为四　考异曰刘聪载记曰四后之外按时靳上皇后已死唯三后耳云四误也】嬖宠用事刑赏紊乱【嬖卑义翻又博计翻紊音问】大将军敷数涕泣切谏【数所角翻】聪怒曰汝欲乃公速死邪何以朝夕生来哭人敷忧愤发病卒河东平阳大蝗民流殍者什五六石勒遣其将石越帅骑二万屯并州招纳流民【殍被表翻饿死于中野者曰殍散而之他方者曰流时勒葢遣越屯上党招纳并州綂内也帅读曰率骑奇计翻】民归之者二十万户聪遣使让勒勒不受命潜与曹嶷相结【嶷鱼力翻】　八月汉大司马曜逼长安　九月汉主宴羣臣于光极殿引见太弟乂【见贤遍翻】乂容貌憔悴鬓髪苍然涕泣陈谢聪亦为之恸哭【悴秦醉翻为于伪翻】乃纵酒极欢待之如初　焦嵩竺恢宋哲皆引兵救长安散骑常侍华辑监京兆冯翊农上洛四郡兵屯霸上【华户化翻监古衔翻】皆畏汉兵彊不敢进相国保遣胡崧将兵入援击汉大司马曜于灵台破之【三辅黄圗周文王灵台在长安西四十里高二丈周围百二十步】崧恐国威复振则麴索埶盛【麴允索綝也索昔各翻】乃帅城西诸郡兵屯渭北不进遂还槐里【槐里县汉属扶风晋属始平郡】曜攻陷长安外城麴允索綝退保小城以自固内外断絶城中饥甚米斗直金二两人相食死者大半亡逃不可制唯凉州义众千人守死不移【凉州义众张轨父子所遣兵也】太仓有麴数十防【防必郢翻】麴允屑之为粥以供帝既而亦尽冬十一月帝泣谓允曰今穷厄如此外无救援当忍耻出降以活士民【降户江翻下同】因叹曰误我事者麴索二公也使侍中宗敞送降牋于曜　【考异曰帝纪作宋敞今从晋春秋】索綝潜留敞使其子说曜曰今城中食犹足支一年未易克也【说输芮翻易以豉翻】若许綝以仪同万户郡公者请以城降曜斩而送之曰帝王之师以义行也孤将兵十五年未尝以诡计败人【败补迈翻】必穷兵极势然后取之今索綝所言如此天下之恶一也辄相为戮之【为于伪翻】若兵食审未尽者便可勉强固守【强其两翻】如其粮竭兵微亦宜早寤天命甲午宗敞至曜营乙未帝乗羊车肉袒衔璧舆榇出东门降【榇初觐翻】羣臣号泣攀车执帝手帝亦悲不自胜【号户刀翻胜音升】御史中丞冯翊吉朗叹曰吾智不能谋勇不能死何忍君臣相随北面事贼虏乎乃自杀曜焚榇受璧使宗敞奉帝还宫丁酉迁帝及公卿以下于其营辛丑送至平阳壬寅汉主聪临光极殿帝稽首于前【稽音启】麴允伏地恸哭扶不能起聪怒囚之允自杀聪以帝为光禄大夫封怀安矦以大司马曜为假黄钺大都督督陜西诸军事太宰封秦王大赦改元麟嘉以麴允忠烈赠车骑将军諡节愍矦【允则忠矣然犹在吉朗之后乎】以索綝不忠斩于都市【平阳都市也】尚书梁允侍中梁濬等及诸郡守皆为曜所杀华辑犇南山干宝论曰昔高祖宣皇帝以雄才硕量应时而起性深阻有若城府而能寛绰以容纳行数术以御物而知人善采抜【言胷中有城府者多不能寛容任数用术者多不能用人而宣帝能之也】于是百姓与能【谓天下皆推其能莫与争也】大象始构【刘良曰象法也言晋之兴成大法从此始立也】世宗承基太祖继业咸黜异图用融前烈【谓内诛李丰夏矦外平毌丘俭文钦诸葛诞】至于世祖遂享皇极【吕延济曰享当也皇极天子位也】仁以厚下俭以足用和而不弛寛而能断【断丁乱翻】掩唐虞之旧域班正朔于八荒【八荒谓八方之外戎荒之地】于时有天下无穷人之谚【吕尚曰言百姓尽富】虽太平未洽亦足以明民乐其生矣【乐音洛】武皇既崩山陵未干而变难继起宗子无维城之助【干音干宗子谓八王搆难诗曰宗子维城】师尹无具瞻之贵【诗曰赫赫师尹民具尔瞻】朝为伊周夕成桀跖【谓杨骏卫瓘张华等】国政迭移于乱人禁兵外散于四方方岳无钧石之镇关门无结草之固【三十斤为钧四钧为石左传秦伐晋晋魏颗败秦师获杜囘颗梦老人结草以亢杜回杜回踬而颠故获之】戎羯称制二帝失尊何哉树立失权托付非才四维不张而茍且之政多也【贾谊防曰礼义防耻是谓四维四维不张国乃灭亡】夫基广则难倾根深则难抜理节则不乱胶结则不迁【李周翰曰理节谓政教有条理节度也胶固也言君布仁惠之根基深广又不失理节则人心固结而不可迁也】昔之有天下者所以能长乆用此道也周自后稷爱民十六王而武始君之【后稷子不窋不窋子鞠鞠子公刘公刘子庆节庆节子皇仆皇仆子差弗差弗子毁隃毁隃子公非公非子高圉高圉子亚圉亚圉子公叔祖类公叔祖类子古公亶父古公亶父子季厯季厯子文王文王子武王凡十六王】其积基树本如此其固今晋之兴也其创基立本固异于先代矣加以朝寡纯徳之人乡乏不贰之老【周官有乡老不贰谓不贰过者朝直遥翻】风俗淫僻耻尚失所【言所耻者非所耻所尚者非所尚也】学者以庄老为宗而黜六经谈者以虚荡为辩而贱名检行身者以放浊为通而狭节信进仕者以茍得为贵而鄙居正当官者以望空为高而笑勤恪【吕延济曰望空谓不识是非但望空署名而已】是以刘颂屡言治道傅咸每纠邪正【颂咸事并见武纪惠纪治直吏翻】皆谓之俗吏其倚杖虚旷依阿无心者皆名重海内若夫文王日昃不暇食仲山甫夙夜匪懈者葢共嗤黜以为灰尘矣【文王自朝至于日中昃不遑暇食用咸和万民仲山甫夙夜匪懈以事一人】由是毁誉乱于善恶之实情慝犇于货欲之涂选者为人择官官者为身择利【吕延济曰言选者不复为官择贤为官者但择所利而趋誉音余为于伪翻】世族贵戚之子弟陵迈超越不拘资次悠悠风尘皆奔竞之士列官千百无譲贤之举子真着崇让而莫之省【刘寔字子真崇让论见八十二卷武帝太康十年省悉景翻】子雅制九班而不得用【刘颂字子雅九班之制见同上】其妇女不知女工任情而动有逆于舅姑有杀戮妾媵【二事皆贾后为之倡】父兄弗之罪也天下莫之非也礼法刑政于此大坏国之将亡本必先颠其此之谓乎【左传曰国将亡本必先颠而后枝叶从之】故观阮籍之行而觉礼教崩弛之所由【事见七十八卷魏元帝景元三年行下孟翻】察庾纯贾充之争而见师尹之多僻【事见七十九卷武帝泰始七年八年】考平呉之功而知将帅之不让思郭钦之谋而寤戎狄之有衅【平呉争功及郭钦疏并见八十一卷武帝太康元年】览傅刘毅之言而得百官之邪【傅刘毅武帝时为司前后纠核不避贵游因其所言而得百官之邪也】核傅咸之奏钱神之论而覩宠赂之彰【傅咸奏见八十二卷惠帝元康四年神钱论见八十三卷元康九年】民风国势既已如此虽以中庸之才守文之主治之【刘良曰中庸谓非贤非愚之才守文谓守常平治世之主也治直之翻】犹惧致乱况我惠帝以放荡之徳临之哉怀帝承乱即位覊于彊臣愍帝犇播之后徒守虚名天下之势既去非命世之雄材不能复取之矣
