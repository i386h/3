<!-- { "loadSidebar": true } -->
　　前十一年冬十一月上行幸代春正月自代还夏六月梁懐王揖薨【揖受封事见十三卷二年】无子贾谊复上疏曰【复扶又翻】陛下即不定制如今之埶不过一传再传【服防曰一二传世也】诸侯犹且人恣而不制【言人人自恣而不可制也】豪植而大强【言其矜豪自植立太过于强也】汉法不得行矣陛下所以为藩扞及皇太子之所恃者唯淮阳代二国耳【淮阳王武代王参帝之子而太子之弟也故云所恃唯此二国】代北边匈奴与强敌为邻能自完则足矣而淮阳之比大诸侯廑如黒子之着面【廑与仅同师古曰黒子今所谓黡子也着则畧翻下北着同】适足以饵大国【言国小如鱼饵适足为所吞食】而不足以有所禁御方今制在陛下制国而令子适足以为饵岂可谓工哉臣之愚计愿举淮南地以益淮阳而为梁王立后【为于伪翻】割淮阳北边二三列城与东郡以益梁不可者可徙代王而都睢阳【睢阳故宋国微子所封班志属梁国括地志宋州宋城县在州南二里外城中本汉之睢阳县也汉文帝封子武于大梁以其北卑湿徙睢阳故改曰梁睢音虽】梁起于新郪而北着之河【班志新郪县属汝南郡应劭曰秦为郪丘汉兴为新郪师古曰颍川县郪千移翻】淮阳包陈而南揵之江【陈即谓古陈国之地也晋灼曰包取也如淳曰揵谓立封界也或曰揵接也师古曰揵巨偃翻】则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终无山东之忧矣【枕职任翻】此二世之利也【如淳曰从谊言可二世安耳师古曰言帝身及太子嗣位之时】当今恬然适遇诸侯之皆少【师古曰恬安也少谓年少少时照翻】数嵗之后陛下且见之矣夫秦日夜苦心劳力以除六国之旤今陛下力制天下頥指如意【如淳曰但动頥指麾则所欲皆如意仲冯曰頥指两事】髙拱以成六国之旤难以言智茍身无事畜乱宿旤【畜读曰蓄】孰视而不定【孰古熟字通】万年之后传之老母弱子将使不宁不可谓仁帝于是从谊计徙淮阳王武为梁王北界太山西至髙阳得大县四十余城后嵗余贾谊亦死死时年三十三矣　徙城阳王喜为淮南王【喜城阳王章之子齐悼恵王肥之孙】　匈奴寇狄道【狄道县为陇西郡治所师古曰其地有狄种故曰狄道】时匈奴数为边患【数所角翻】太子家令颍川鼂错上言兵事【太子家令属詹事张晏曰太子称家故曰家令臣瓉曰茂陵中书太子家令秩八百石颍川本韩国秦置郡汉因之鼂与朝同风俗通卫大夫史鼂之后姓谱王子朝之后错仓故翻音错杂之错者非】曰兵法曰有必胜之将无必胜之民繇此观之安边境立功名在于良将不可不择也【将即亮翻下同】臣又闻用兵临战合刃之急者三一曰得地形二曰卒服习三曰器用利兵法步兵车骑弓弩长防矛鋋劒楯之地【师古曰鋋銕杷短矛也孔頴达曰方言云矛吴扬江淮南楚五湖之间谓之鉇或谓之鋋或谓之鏦其柄谓之矜鉇音蛇晋陈安执丈八蛇矛盖蛇即方言之所谓鉇也鋋上延翻楯食尹翻】各有所宜不得其宜者或十不当一士不选练卒不服习起居不精动静不集趋利弗及避难不毕【趋七喻翻难乃旦翻】前击后解与金鼓之指相失【师古曰金金钲鼔所以进众金所以止众指当作音】此不习勒卒之过也百不当十兵不完利与空手同甲不坚密与袒裼同【应劭曰袒裼肉袒裼音锡】弩不可以及逺与短兵同射不能中与无矢同中不能入与无镞同【中竹仲翻师古曰镞矢锋也镞子木翻】此将不省兵之祸也【师古曰省视也悉井翻】五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也【予读曰与】四者兵之至要也臣又闻小大异形彊弱异埶险易异备【师古曰易平势也易以豉翻下同】夫卑身以事彊小国之形也合小以攻大敌国之形也【师古曰彼我之力不能相胜则须连结外援共制之也】以蛮夷攻蛮夷中国之形也【师古曰不烦华夏之兵使其同类自相攻击也】今匈奴地形技蓺与中国异上下山阪出入溪涧中国之马弗与也【弗与犹言不如也技渠绮翻下同】险道倾仄【仄古侧字】且驰且射中国之骑弗与也风雨罢劳【罢读曰疲】饥渴不困中国之人弗与也此匈奴之长技也若夫平原易地轻车突骑则匈奴之众易桡乱也【师古曰突骑言其骁鋭可用冲突敌人也桡搅也音火髙翻其字从手一曰桡曲也弱也音女教翻其字从木】劲弩长防射疏及逺【师古曰疏亦濶逺也仲冯曰长防恐误或者劲弩如今九牛大弩以枪为矢欤故可射疏及逺也然防有钩又不可射予谓文意各有所属劲弩所以射疏长防所以及逺也】则匈奴之弓弗能格也坚甲利刃长短相杂游弩往来什伍俱前【师古曰五人为伍十人为什】则匈奴之兵弗能当也材官驺发矢道同的【如淳曰驺矢也处平易之地可以矢相射也臣瓒曰材官骑射之官也射者驺发其用矢者同中一的言其工妙也师古曰驺矢之善者春秋传作菆其音同耳材官有材力者驺发发驺矢以射也手工矢善故中则同的的谓所射之凖臬也驺侧鸠翻】则匈奴之革笥木荐弗能支也【孟康曰革笥以皮作如铠者被之木荐以木板作如楯一曰革笥木荐之以当人心也师古曰一説非也笥音息嗣翻】下马地鬬劒防相接去就相薄【薄伯各翻师古曰迫也】则匈奴之足弗能给也【师古曰给谓相连及】此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵防器战危事也故以大为小以彊为弱在俛仰之间耳【师古曰言不知其术则虽大必小虽彊必弱俛亦俯字予谓俛音免亦通】夫以人之死争胜跌而不振【服防曰蹉跌不可复起也师古曰跌足失据也跌徒结翻】则悔之无及也帝王之道出于万全今降胡义渠蛮夷之属来归谊者其众数千饮食长技与匈奴同赐之坚甲絮衣劲弓利矢益以边郡之良骑令明将能知其习俗和辑其心者【师古曰辑与集同】以陛下之明约将之即有险阻以此当之平地通道则以轻车材官制之两军相为表里各用其长技衡加之以众【衡与横同】此万全之术也帝嘉之赐错书宠荅焉错又上言曰臣闻秦起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之人其性耐寒扬粤之人其性耐暑秦之戌卒不耐其水土戍者死于边输者偾于道【耐乃代翻服防曰偾仆也如淳曰偾音奋】秦民见行如往弃市因以讁发之名曰讁戌先发吏有讁及赘壻贾人后以尝有市籍者又后以大父母父母尝有市籍者后入闾取其左【应劭曰秦以讁发戌先自吏有过至于大父母父母尝有市籍者曹辈尽复入闾取其左者发之未及取右而秦亡孟康曰秦时复除者居闾之左后发役不供复役之也师古从应説闾里门也居闾之左者一切发之】发之不顺行者愤怨有万死之害而亡铢两之报【亡古无字通】死事之后不得一算之复【汉律人出一算算百二十钱】天下明知祸烈及己也【师古曰猛火曰烈取以喻耳】陈胜行戍至于大泽为天下先倡【事见七卷二世元年】天下从之如流水者秦以威刼而行之之敝也胡人衣食之业不着于地【着直畧翻】其埶易以扰乱边境【易以豉翻】往来转徙时至时去此胡人之生业而中国之所以离南畮也【师古曰南畮所以耕种处也离力智翻】今胡人数转牧行猎于塞下【数所角翻】以候备塞之卒卒少则入陛下不救则边民絶望而有降敌之心救之少发则不足多发逺县才至则胡又已去【师古曰才浅也犹言仅至也他皆类此】聚而不罢为费甚大罢之则胡复入【复扶又翻】如此连年则中国贫苦而民不安矣陛下幸忧邉境遣将吏发卒以治塞甚大惠也【治直之翻】然今逺方之卒守塞一嵗而更【嵗更见十三卷髙后五年更工衡翻】不知胡人之能不如选常居者家室田作且以备之以便为之髙城深堑【因山川地形之便而为之城堑】要害之处通川之道调立城邑毋下千家【师古曰调谓筭度之也总计城邑之中令有千家以上也调徒钓翻】先为室屋具田器乃募民免罪拜爵【谓有罪者免其罪无罪者拜爵以劝其徙】复其家【谓民之欲往者复除其家征役复方目翻】予冬夏衣禀食能自给而止【师古曰初徙之时县官且禀给其衣食于后能自供赡乃止也予读曰与下同】塞下之民禄利不厚不可使久居危难之地【难乃旦翻】胡人入驱而能止其所驱者以其半予之【孟康曰谓胡入为寇驱收中国能夺得之者以半予之师古曰孟説非也言胡人入为寇驱畧汉人及畜产也人能止得其所驱者令其本主以半赏之】县官为赎【张晏曰得汉人官为赎也师古曰张説非也此承上句之言谓官为备价赎之耳为于伪翻下同】其民如是则邑里相救助赴胡不避死非以徳上也【师古曰言非以此事欲立徳义于主上也】欲全亲戚而利其财也此与东方之戍卒不习地埶而心畏胡者功相万也【言其功万倍于东方之戍卒也】以陛下之时徙民实边使逺方无屯戍之事塞下之民父子相保无系虏之患利施后世名称圣明其与秦之行怨民相去逺矣【师古曰行怨民言发怨恨之民使行戍役也】上从其言募民徙塞下错复言陛下幸募民徙以实塞下使屯戍之事益省输将之费益寡【如淳曰将送也或曰资也复扶又翻】甚大惠也下吏诚能称厚恵【称尺证翻】奉明法存防所徙之老弱善遇其壮士和辑其心而勿侵刻使先至者安乐而不思故乡【乐音洛】则贫民相慕而劝往矣臣闻古之徙民者相其隂阳之和【相息亮翻】尝其水泉之味然后营邑立城制里割宅先为筑室家置器物焉民至有所居作有所用此民所以轻去故乡而劝之新邑也【之往也】为置医巫以救疾病以修祭祀男女有昏【师古曰昏谓婚姻配合也】生死相防坟墓相从种树畜长【师古曰种树谓桑果之属张晏曰畜长六畜也贡父曰所种所树畜积长茂予谓畜长当从张説畜许六翻长知两翻】室屋完安此所以使民乐其处而有长居之心也【乐音洛】臣又闻古之制边县以备敌也使五家为伍伍有长【长知两翻】十长一里里有假士四里一连连有假五百十连一邑邑有假【服防曰假音假借之假五百帅名也师古曰假大也工雅翻仲冯曰假服説是古者戌皆有期代则不置故曰假谓其权设犹假司马之类亦非常置也予谓五百即后所谓伍伯也贾公彦曰伍伯者汉制五人为伍伯长也沈约曰旧説古者君行师从卿行旅从旅者五百人也今诸官府至郡各置五百四以象师从旅从依古义也即军也】皆择其邑之贤材有护【师古曰有保护之能者也】习地形知民心者居则习民于射法出则教民于应敌故卒伍成于内则军政定于外服习以成勿令迁徙【师古曰各守其业也】幼则同游长则共事【长知两翻】夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣【师古曰还踵囘旋其足也还音旋】所徙之民非壮有材者但费衣粮不可用也虽有材力不得良吏犹亡功也【亡古无字通】陛下絶匈奴不与和亲臣窃意其冬来南也【师古曰意儗也】壹大治则终身创矣【师古曰创惩艾也初亮翻】欲立威者始于折胶【苏林曰秋气至胶可折弓弩可用匈奴常以为而出军折而设翻】来而不能困使得气去【师古曰使之得胜逞志气而去】后未易服也【易以豉翻】错为人陗直刻深【师古曰陗与峭同陗谓峻陿也章笑翻韦昭曰岸髙曰峭臣瓉曰陗峻陗】以其辩得幸太子太子家号曰智囊【师古曰言其一身所有皆是智算若囊槖之盛物也】
