<!-- { "loadSidebar": true } -->
　　元夀元年春正月辛丑朔　【考异曰荀纪云辛卯朔误】诏将军中二千右举明习兵灋者各一人因就拜孔乡侯傅晏为大司马卫将军阳安侯丁明为大司马票骑将军【用息夫躬之言也票频妙翻】　是日日有食之上诏公卿大夫悉心陈过失又令举贤良方正能直言者各一人大赦天下丞相嘉奏封事曰孝元皇帝奉承大业温恭少欲【少诗沼翻下同】都内钱四十万万【百官表大司农有都内令丞】尝幸上林后宫冯贵人从临兽圈猛兽惊出贵人前当之【即二十九卷建昭元年事也圈求逺翻】元帝嘉美其义赐钱五万【师古曰言此事虽嘉其义而赏亦不多】掖庭见亲有加赏赐属其人勿众谢【师古曰掖庭宫人有亲戚来见而帝赐之者属其家勿使于众人中谢也见贤遍翻下见钱同属音之欲翻余谓有见亲幸者加之赏赐则属其人勿于众中谢也】示平恶偏【恶乌路翻】重失人心赏赐节约是时外戚赀千万者少耳故少府水衡见钱多也【少府掌禁钱水衡都尉有钟官辨铜令丞掌铸钱师古曰见在之钱也】虽遭初元永光凶年饥馑加以西羌之变【永光二年陇西羌反】外奉师旅内振贫民终无倾危之忧以府臧内充实也【臧读曰藏音徂浪翻】孝成皇帝时谏臣多言燕出之害【师古曰燕出谓微行也】及女宠专爱耽于酒色损徳伤年其言甚切然终不怨怒也宠臣淳于长张放史育育数贬退家赀不满千万放斥逐就国【事见三十三卷成帝绥和二年数所角翻】长榜死于狱【事见三十二卷绥和元年榜音彭】不以私爱害公义故虽多内讥朝廷安平【师古曰言虽有好内之讥而不害政也】传业陛下陛下在国之时好诗书【好呼到翻】上俭节征来所过道上称诵徳美此天下所以囘心也【师古曰望为治也余谓囘心者囘其戴成帝之心而戴哀帝也】初即位易帷帐去锦绣【去羌吕翻】乗舆席縁绨缯而已【乗绳证翻縁俞绢翻师古曰绨厚缯也音徒奚翻缯慈陵翻】共皇寝庙比当作【共音恭比近也音毗至翻】忧闵元元惟用度不足【师古曰惟思也】以义割恩辄且止息今始作治【治直之翻下同】而驸马都尉董贤亦起官寺上林中又为贤治大第开门乡北阙【为于伪翻乡读曰向下独乡同】引王渠灌园池【苏林曰王渠宫渠也犹今御沟也晋灼曰渠名也在城东覆盎门外师古曰晋説是】使者防作赏赐吏卒甚于治宗庙【师古曰防监视也】贤母病长安厨给祠具【师古曰长安有厨官主为官食】道中过者皆饮食【如淳曰祷于道中故行人皆得饮食余谓若据文理则饮音于禁翻食读曰飤】为贤治器器成奏御乃行或物好特赐其工自贡献宗庙三宫犹不至此【师古曰三宫天子太后皇后也原父曰是时太皇太后称长信宫傅太后称永信宫而丁姬称中安宫故以三宫为言余按此时丁姬死矣三宫盖谓长信永信及赵太后宫也】贤家有宾婚及见亲诸官并共【师古曰见亲亲戚相见也并共言百官各以所掌事及财物就供之共读曰供】赐及仓头奴婢人十万钱使者防视发取市物百贾震动【师古曰贾为贩卖之人也言百贾者非一之称也贾音古】道路讙哗【讙许元翻】羣臣惶惑诏书罢苑而以赐贤二千余顷均田之制从此堕壊【孟康曰自公卿以下至于吏民名曰均田皆有顷数于品制中令均等今赐贤二千余顷则壊其制也师古曰堕音火规翻均田见三十三卷绥和二年】奢僣放纵变乱隂阳灾异众多百姓讹言持筹相惊【师古曰言行西王母筹也】天惑其意不能自止陛下素仁智愼事今而有此大讥孔子曰危而不持颠而不扶则将焉用彼相矣【师古曰论语季氏将伐颛臾冉有季路见于孔子孔子以此言责之以其不匡谏也相息亮翻】臣嘉幸得备位窃内悲伤不能通愚忠之信身死有益于国不敢自惜唯陛下愼己之所独乡察众人之所共疑往者邓通韩嫣骄贵失度逸豫无厌小人不胜情欲卒陷罪辜乱国亡躯不终其禄【邓通幸于文帝赐以蜀严道铜山景帝立人告通盗出徼外铸钱没入其家卒以饿死韩嫣幸于武帝出入永巷不禁以奸闻赐死嫣音偃厌于盐翻胜音升卒子恤翻】所谓爱之适足以害之者也宜深览前世以节贤宠全安其命上由是于嘉浸不説【为嘉死不以罪张本説读曰悦】前凉州刺史杜邺以方正对策曰臣闻阳尊隂卑天之道也是以男虽贱各为其家阳女虽贵犹为其国隂故礼明三从之义【师古曰谓妇人在家从父既嫁从夫夫死从子】虽有文母之徳必系于子【师古曰文母文王之妃太姒也仲冯曰文母文王之母也所谓系于子也何预太姒余谓刘説是诗曰思齐太任文王之母】昔郑伯随姜氏之欲终有叔段簒国之祸【左传郑武姜生庄公及共叔段恶庄公而爱段为之请京使居之祭仲谏曰国之害也公曰姜氏欲之焉辟害段缮甲兵具卒乗将袭郑庄公克之】周襄王内迫惠后之难而遭居郑之危【史记周恵王二子长襄王次叔带惠后爱叔带襄王既立叔带召狄人狄人伐周王御士将御之王曰先后其谓我何乃出居于郑难乃旦翻】汉兴吕太后权私亲属几危社稷【事见高后纪几居依翻】窃见陛下约俭正身欲与天下更始【更工衡翻】然嘉瑞未应而日食地震案春秋灾异以指象为言语【师古曰谓天不言但以景象指意告谕人】日食明阳为隂所临【日者阳宗隂盛阳微日为所揜而食是为隂所临也】坤以灋地为土为母以安静为徳震不隂之效也【师古曰言地当安静而今乃震是为不遵隂道也】占象甚明臣敢不直言其事昔曾子问从令之义孔子曰是何言与【师古曰曾子问从父之令可谓孝乎孔子非之事见孝经与读曰欤】善闵子骞守礼不茍从亲所行无非理者故无可间也【师古曰论语称孔子曰孝哉闵子骞人不间于其父母兄弟之言是也间音居苋翻】今诸外家昆弟无贤不肖并侍帷幄布在列位【师古曰不问贤与不肖皆亲近在位】或典兵卫或将军屯【将即亮翻】宠意并于一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此【言周以皇甫为卿士鲁三桓彊盛作三军而三分公室比丁傅无以甚也为于伪翻】当拜之日晻然日食【师古曰晻音乌感翻】不在前后临事而发者明陛下谦逊无专承指非一所言辄听所欲辄随【师古曰谓皆迫于太后也】有罪恶者不坐辜罚无功能者毕受官爵流渐积猥过在于是【猥遝也言有罪恶者不诛无功能者并进其流渐至积遝也】欲令昭昭以觉圣朝【朝直遥翻】昔诗人所刺春秋所讥指象如此殆不在它由后视前忿邑非之【师古曰由从也邑于邑也】逮身所行不自镜见则以为可计之过者【师古曰逮及也镜鉴照也自以所行为可是计防之误者】愿陛下加致精诚思承始初事稽诸古以厌下心【师古曰每事皆考于古者厌满也音一赡翻】则黎庶羣生无不説喜【説读曰悦】上帝百神收还威怒祯祥福禄何嫌不报【师古曰嫌疑也】上又征孔光诣公车问以日食事拜为光禄大夫秩中二千石给事中位次丞相初王莽既就国【建平二年莽就国】杜门自守其中子获杀奴【中读曰仲】莽切责获令自杀在国三岁吏民上书寃讼莽者百数【师古曰言其合管朝政不当就国也上时掌翻】至是贤良周防宋崇等对防复深讼莽功徳【复扶又翻】上于是征莽及平阿侯仁还京师侍太后【侍太皇太后也】　董贤因日食之变以沮傅晏息夫躬之防【沮在吕翻】辛卯上收晏印绶罢就第　丁巳皇太太后傅氏崩合渭陵称孝元傅皇后【史记正义曰汉帝后同陵则为合不合陵也诸陵皆如此傅氏以侧室而合称孝元传皇后太皇太后在上此心为何如邪宜其啓王莽而授之以柄也】　丞相御史奏息夫躬孙宠等辠过上乃免躬宠官遣就国又罢侍中诸曹黄门郎数十人【丁傅之亲党也】鲍宣上书曰陛下父事天母事地子养黎民即位以来父亏眀母震动子讹言相惊恐今日食于三始【如淳曰正月一日为岁之朝月之朝日之朝朝犹始也】诚可畏惧小民正朔日尚恐毁败器物【败补迈翻】何况于日亏乎陛下深内自责避正殿举直言求过失罢退外亲及旁仄素餐之人征拜孔光为光禄大夫发觉孙宠息夫躬过恶免官遣就国众庶歙然莫不説喜【师古曰歙音翕】天人同心人心説则天意解矣【説读曰悦】乃二月丙戌白虹干日【虹日旁气也白兵象干犯也】连隂不雨此天下忧结未解民有怨望未塞者也【塞悉则翻】侍中驸马都尉董贤本无葭莩之亲但以令色谀言自进【令善也谀谄也孔安国曰令色无质巧言无实】赏赐无度竭尽府臧【臧读曰藏音徂浪翻】并合三第尚以为小复壊防室【师古曰时以三第总为一第赐贤犹嫌陿小复取防室之地以增益之也复扶又翻下同】贤父子坐使天子使者【言其骄慢也】将作治第【将作大匠掌治宫室使为之治第治直之翻】行夜吏卒皆得赏赐【师古曰为贤第上持时行夜者行音下孟翻】上冡有防辄太官为供【为之供具也为于伪翻下同】海内贡献当养一君今反尽之贤家岂天意与民意邪天不可乆负【暴殄天物以私嬖幸是为负天】厚之如此反所以害之也诚欲哀贤宜为谢过天地解讐海内免遣就国收乗舆器物还之县官【此所谓谢过解讐也为于伪翻乗绳证翻】可以父子终其性命不者海内之所仇未有得乆安者也孙宠息夫躬不宜居国可皆免以视天下【师古曰视读曰示】复征何武师丹彭宣傅喜旷然使民易视以应天心建立大政兴太平之端上大感异纳宣言征何武彭宣拜鲍宣为司　上托傅太后遗诏令太皇太后下丞相御史益封董贤二千戸【贤先封千戸下遐稼翻】赐孔乡侯汝昌侯阳新侯国【三人者先虽封侯未有国邑今赐之国邑也阳新侯即阳信侯郑业汉书傅昭仪传作阳信王嘉传及恩泽侯表作阳新】王嘉封还诏书【后世给舍封驳本此师古曰还谓郤上之于天子也】因奏封事谏曰臣闻爵禄土地天之有也书云天命有徳五服五章哉【师古曰虞书辠陶谟之辞也言皇天命有徳者以居列位天子诸侯卿大夫士尊卑之服采章各异也】王者代天爵人尤宜愼之裂地而封不得其宜则众庶不服感动隂阳其害疾自深【师古曰言此气损害故令天子身有疾也】今圣体乆不平此臣嘉所内惧也高安侯贤佞幸之臣陛下倾爵位以贵之单货财以富之【师古曰单尽也】损至尊以宠之【师古曰言上意倾惑为下所窥也余谓帝为贤治第儗于宫阙乗舆器物充物其家此所谓损至尊以宠之也】主威已黜府臧已竭唯恐不足财皆民力所为孝文欲起露台重百金之费克己不作【事见文帝纪】今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心【为于伪翻】今太皇太后以永信太后遗诏诏丞相御史益贤戸赐三侯国臣嘉窃惑山崩地动日食于三朝皆隂侵阳之戒也前贤已再封【谓贤先封闗内侯继封高安侯也】晏商再易邑【商先嗣爵崇祖侯后改封汝昌侯晏无所考按表晏先以皇后父封三千戸又益二千戸食邑于夏丘】业縁私横求【横户孟翻】恩已过厚求索自恣不知厌足甚伤尊尊之义【封三侯者所以尊傅太后今求滥恩不知厌足则伤尊尊之义矣索山客翻厌于盐翻】不可以示天下为害痛矣【痛甚也】臣骄侵罔【师古曰罔谓诬蔽也】隂阳失节气感相动害及身体陛下寝疾乆不平继嗣未立宜思正万事顺天人之心以求福祐何乃轻身肆意【师古曰肆放也】不念高祖之勤苦垂立制度欲传之于无穷哉臣谨封上诏书不敢露见【上时掌翻见贤遍翻】非爱死而不自灋【谓不以违拒诏指之法自劾也】恐天下闻之故不敢自劾【言自劾则天下知其事也劾戸槩翻】初廷尉梁相治东平王云狱时冬月未尽二旬而相心疑云寃狱有饰辞【师古曰假饰之辞非其实也治直之翻】奏欲传之长安【师古曰谓移其狱事也传知恋翻】更下公卿覆治【下遐稼翻下同】尚书令鞫谭仆射宗伯鳯以为可许【师古曰鞫及宗伯皆姓也宗伯以官为氏鞫音居六翻】天子以为相等皆见上体不平外内顾望操持两心【师古曰操音千高翻】幸云逾冬无讨贼疾恶主讐之意【谓侥幸云狱逾冬则云可以减死也】免相等皆为庶人后数月大赦嘉荐相等皆有材行【行下孟翻】圣王有计功除过臣窃为朝廷惜此三人【按公卿表建平元年大司农梁相为廷尉二年贬为东海都尉三年左冯翊方赏为廷尉四年徙本纪东平王云有罪自杀在建平四年大赦天下在今年正月若以表为证则当治东平时廷尉乃方赏非梁相表言相贬不言免为庶人又今年大赦上距建平三年十二月治东平狱时已一朞有余是大赦亦不在后数月也通鉴书王嘉荐梁相等三人全取汉书王嘉传然传与纪表歳月自相抵牾系年之书可谓难矣为于伪翻下同】书奏上不能平【师古曰心怒也】后二十余日嘉封还益董贤户事上乃发怒召嘉诣尚书责问以相等前坐不忠罪恶着闻君时辄已自劾今又称誉云为朝廷惜之何也【劾户槩翻誉音余】嘉免冠谢罪事下将军朝者【朝者当时见入朝之臣也朝直遥翻】光禄大夫孔光等劾嘉迷国罔上不道请谒者召嘉诣廷尉诏狱议郎龚等以为嘉言事前后相违宜夺爵土免为庶人永信少府猛等以为嘉罪名虽应灋【谓灋当下吏也】大臣括发闗械裸躬就笞【师古曰括结也闗纽也裸露也】非所以重国褒宗庙也上不听诏假谒者节召丞相诣廷尉诏狱使者既到府掾史涕泣共和药进嘉【掾命绢翻和户卧翻】嘉不肻服主簿曰将相不对理陈寃相踵以为故事【自周勃繋狱贾谊以为言文帝自此待大臣有节将相有罪皆自杀不受刑然景帝时周亚夫武帝时公孙贺刘屈牦犹下狱死相踵为故事言其槩也理狱也对理对狱也言大臣之体纵有寃不对狱而自陈也师古曰踵犹蹑也】君侯宜引决【师古曰令自杀也】使者危坐府门上【师古曰以逼促嘉也】主簿复前进药嘉引药杯以击地谓官属曰【官属谓掾史主簿等】丞相幸得备位三公奉职负国当伏刑都市以示万众丞相岂儿女子邪何谓咀药而死【师古曰咀嚼也音材汝翻】嘉遂装出见使者再拜受诏【装出者朝服而出】乗吏小车去盖不冠【去羌吕翻】随使者诣廷尉廷尉收嘉丞相新甫侯印绶【恩泽侯表新甫侯国于南阳新野】缚嘉载致都船诏狱【百官表执金吾属官有中垒寺互武库都船四令丞如淳曰汉仪注有寺互都船狱】上闻嘉生自诣吏大怒【上欲嘉自裁而嘉诣狱故大怒】使将军以下与五二千石杂治【汉治大臣狱率使五二千石今又使将军同治之怒之甚也晋灼曰大臣狱重故使秩二干石者五人杂治之】吏诘问嘉【诘去吉翻】嘉对曰案事者思得实窃见相等前治东平王狱不以云为不当死欲闗公卿示重愼【闗会也古者狱成命三公六卿参听之示明谨于用刑也】诚不见其外内顾望阿附为云验【验征验也为于伪翻下同】复幸得防大赦【复扶又翻】相等皆良善吏臣窃为国惜贤不私此三人狱吏曰茍如此则君何以为罪犹当有以负国不空入狱矣【吏欲文致以负国之罪故云然】吏稍侵辱嘉嘉喟然仰天叹曰【喟丘愧翻叹息之声】幸得充备宰相不能进贤退不肖以是负国死有余责【吏责其负国故以此对】吏问贤不肖主名嘉曰贤故丞相孔光故大司空何武不能进恶高安侯董贤父子乱朝而不能退【恶乌路翻朝直遥翻】罪当死死无所恨嘉系狱二十余日不食欧血而死已而上览其对思嘉言会御史大夫贾延免夏五月乙卯以孔光为御史大夫秋七月丙午以光为丞相复故国博山侯又以汜乡侯何武为御史大夫上乃知孔光前免非其罪以过近臣毁短光者【光免事见上卷建平二年过督过也咎之也】曰傅嘉前为侍中毁譛仁贤诬愬大臣令俊艾者乆失其位【师古曰艾读曰乂】其免嘉为庶人归故郡【傅氏本河内温人】　八月何武徙为前将军辛卯光禄大夫彭宣为御史大夫　司鲍宣坐摧辱丞相拒闭使者无人臣礼减死髠钳【丞相孔光四时行园陵官属行驰道中宣使吏銁止丞相掾史没入其车马摧辱丞相事下御史中丞侍御史至司官欲捕从事闭门不肻内坐以拒闭使者罪】　大司马丁明素重王嘉以其死而怜之九月乙卯册免明使就第　冬十一月壬午以故定陶太傅光禄大夫韦赏为大司马车骑将军己丑赏卒【成帝省王国太傅更曰傅此犹曰太傅者习于旧称未能顿从新称也赏韦贤之孙之子也】　十二月庚子以侍中驸马都尉董贤为大司马卫将军册曰建尔于公以为汉辅往悉尔心匡正庶事允执其中是时贤年二十二虽为三公常给事中领尚书事【给事禁中而领尚书事也】百官因贤奏事【审食其以丞相而侍禁中吕后嬖之也董贤以三公侍禁中哀帝嬖之也论道经邦之任安在哉】以父卫尉恭不宜在卿位徙为光禄大夫秩中二千石弟寛信代贤为驸马都尉董氏亲属皆侍中诸曹奉朝请宠在丁傅之右矣【朝直遥翻请才性翻又如字】初丞相孔光为御史大夫贤父恭为御史事光及贤为大司马与光并为三公上故令贤私过光【令私往见之观其所以接之者何如也】光雅恭谨【雅素也】知上欲尊宠贤及闻贤当来也光警戒衣冠出门待望见贤车乃却入贤至中门光入閤既下车乃出拜谒送迎甚谨不敢以宾客钧敌之礼【此非恭而无礼者邪光能卑事董贤则必能曲狥王莽矣】上闻之喜立拜光两兄子为谏大夫【光有三兄福捷喜未知两兄子为谁】常侍【为谏大夫而加常侍官也】贤自是权与人主侔矣【师古曰侔等也】是时成帝外家王氏衰废唯平阿侯谭子去疾为侍中【去羌吕翻】弟闳为中常侍闳妻父中郎将萧咸前将军望之子也贤父恭慕之欲为子寛信求咸女为妇【为于伪翻】使闳言之咸惶恐不致当私谓闳曰董公为大司马册文言允执其中此乃尧禅舜之文【论语尧曰咨尔舜天之厯数在尔躬允执其中四海困穷天禄永终舜亦以命禹道统之传此乎出也】非三公故事【言考之汉家故事册三公者未尝有此语也】长老见者莫不心惧【长知两翻】此岂家人子所能堪邪【师古曰家人犹言庶人也盖咸自谓】闳性有知略【知读曰智】闻咸言亦悟乃还报恭深达咸自谦薄之意恭叹曰我家何用负天下而为人所畏如是意不説【説读曰悦下同】后上置酒麒麟殿【师古曰在未央宫中】贤父子亲属宴饮侍中中常侍皆在侧上有酒所【师古曰言酒在体中】从容视贤【从于容翻】笑曰吾欲灋尧禅舜何如王闳进曰天下乃高皇帝天下非陛下有也陛下承宗庙当传子孙于亡穷统业至重天子亡戏言【周成王剪桐叶为珪与小弱弟戏曰以封汝周公入贺王曰戏也周公曰王者不可戏乃封小弱弟于唐古亡无通】上黙然不説左右皆恐于是遣闳出归郎署【三署郎各有署署舍遣出不得侍禁中也　考异曰董贤传但云遣闳不得复侍宴自归郎署以下皆汉纪所载也荀纪无汉书外事不知此语荀悦何从得之又云闳归郎署二十日长乐宫深为闳谢又御史大夫彭宣上封事言国安危继嗣事上觉寤召闳按太皇太后居长信宫云长乐宫误也　余按汉书注长信宫以长乐官中长信殿为称亦可言长乐宫也】乆之太皇太后为闳谢复召闳还【为于伪翻复扶又翻下同】闳遂上书谏曰臣闻王者立三公灋三光【三光日月星也上时掌翻】居之者当得贤人易曰鼎折足覆公餗喻三公非其人也【易鼎之九四曰鼎折足覆公餗餗音送鹿翻虞云八珍之具也马云防也防音之然翻郑云菜也折而设翻】昔孝文皇帝幸邓通不过中大夫武帝幸韩嫣赏赐而已皆不在大位【武帝幸韩嫣赏赐儗邓通位不过上大夫以罪赐死嫣于防翻】今大司马卫将军董贤无功于汉朝又无肺腑之连复无名迹高行以矫世【行戸孟翻】升擢数年列备鼎足典卫禁兵无功封爵父子兄弟横蒙拔擢赏赐空竭帑藏【横户孟翻帑它朗翻藏徂浪翻】万民谊哗偶言道路诚不当天心也昔褒神蚖变化为人实生褒姒乱周国【国语曰夏之衰也有二龙降于夏庭言曰予褒之二君也夏后请其漦而藏之歴殷周莫敢发也至厉王之末发而观之漦流于庭不可除也王使妇人不帷而噪之其神化为蚖入于王府府之童妾既齓而遭之既笄而孕惧而弃之鬻檿弧者收以奔褒是为褒姒褒人有狱以入于幽王王嬖之生伯服遂黜申后而立褒姒废太子而立伯服以乱周国蚖音元又吾官翻漦似甾翻檿于琰翻】恐陛下有过失之讥贤有小人不知进退之祸非所以垂灋后世也上虽不从闳言多其年少志彊【少诗照翻下同】亦不罪也
