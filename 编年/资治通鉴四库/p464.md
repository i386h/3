<!-- { "loadSidebar": true } -->
　　十二年春正月燕太原王恪引兵济河未至广固百余里叚龛帅众三万逆战丙申恪大破龛于淄水【据载记恪破龛于济水之南今言未至广固百余里葢在淄水而防战也水经浊水迳广固城西东流至广饶入巨淀又比合于淄水】执其弟钦斩右长史袁范等齐王友辟闾蔚被创【叚龛自称齐王故置王友之官蔚纡勿翻创初良翻】恪闻其贤遣人求之蔚已死士卒降者数千人龛脱走还城固守恪进军围之　秦司空王堕性刚峻右仆射董荣侍中强国皆以佞幸进堕疾之如讐每朝见荣未甞与之言【每朝句絶朝直遥翻见如字】或谓堕曰董君贵幸无比公宜小降意接之堕曰董龙是何鸡狗【龙董荣小字】而令国士与之言乎防有天变荣与强国言于秦主生曰【强其两翻姓也】今天谴甚重宜以贵臣应之生曰贵臣惟有大司马及司空耳荣曰大司马国之懿亲不可杀也【大司马谓武都王安生叔父也】乃杀王堕将刑荣谓之曰今日复敢比董龙于鸡狗乎【复扶又翻】堕瞠目叱之【瞠七人翻】洛州刺史杜郁堕之甥也左仆射赵韶恶之【恶乌路翻】譛于生以为贰于晋而杀之壬戍生宴羣臣于太极殿以尚书令辛牢为酒监酒酣生怒曰何不彊人酒而犹有坐者【监古暂翻强其两翻】引弓射牢杀之【射而亦翻】羣臣惧莫敢不醉偃仆失冠生乃恱匈奴大人刘务桓卒弟阏头立将贰于代二月代王什翼犍引兵西巡临河阏头惧请降【犍居言翻阏于葛翻降戸江翻下同】燕太原王恪招抚叚龛诸城【恪圉广固未下故先招抚其统内诸城】己丑龛所署徐州刺史阳都公王腾举众降恪命腾以故职还屯阳都【叚龛置徐州于琅邪阳都县杜佑曰汉阳都县故城在沂州沂水县南】　秦征东大将军晋王桞遣参军阎负梁殊使于凉以书说凉王靓【使防吏翻下同说输芮翻】负殊至姑臧张瓘见之曰我晋臣也臣无境外之交二君何以来辱负殊曰晋王与君隣藩虽山河阻絶风通道防【秦使苻栁镇蒲阪非与凉州邻也故以风通道防为言】故来修好【好呼到翻下同】君何怪焉瓘曰吾尽忠事晋于今六世矣【轨寔茂骏重华曜灵祚为七世今言六世斥祚不以为世数】若与苻征东通使是上违先君之志下隳士民之节其可乎负殊曰晋室衰防坠失天命固已久矣是以凉之二王北面二赵唯知机也【张茂称藩于前赵张骏称藩于后赵】今大秦威徳方盛凉王若欲自帝河右则非秦之敌欲以小事大则曷若舍晋事秦长保福禄乎瓘曰中州好食言【好呼到翻】向者石氏使车适返而戎骑已至【使防吏翻永和二年张重华嗣位遣使奉章于石虎虎继遣王擢来寇骑竒寄翻】吾不敢信也负殊曰自古帝王居中州者政化各殊赵为奸诈秦敦信义岂得一槩待之乎【槩所以平斗斛一槩待之言无所髙下也】张先杨初皆阻兵不服先帝讨而擒之【擒张先见九十八卷六年未尝擒扬初也负殊姑为是言耳】赦其罪戻宠以爵秩固非石氏之比也瓘曰必如君言秦之威徳无敌何不先取江南则天下尽为秦有征东何辱命焉负殊曰江南文身之俗【古者荆蛮之俗断髪文身以避蛟龙之害负殊以此斥言之耳是时衣冠文物皆在江南且正朔所在也负殊吠尧刺由知各为其主而已】道汚先叛化隆后服【郑曰汚犹杀也易曰髙宗伐鬼方三年克之世之说者以为荆楚轻悍道汚先叛化隆后服故负殊亦以此斥言江南】主上以为江南必须兵服河右可以义懐故遣行人先申大好【好呼到翻】若君不达天命则江南得延数年之命而河右恐非君之土也瓘曰我跨据三州【三州谓凉河沙张茂及张骏所分置者也】带甲十万西苞葱岭东距大河伐人有余况于自守何畏于秦负殊曰贵州山河之固孰若殽函民物之饶孰若秦雍【雍于用翻】杜洪张琚因赵氏成资兵彊财富有囊括关中席卷四海之志先帝戎旗西指氷消云散旬月之间不觉易主【事见九十八卷六年】主上若以贵州不服赫然奋怒控百万鼓行而西未知贵州将何以待之瓘笑曰兹事当决之于王非身所了【了决也】负殊曰凉王虽英睿夙成然年在防冲君居伊霍之任国家安危系君一举耳瓘惧乃以靓之命遣使称藩于秦秦因靓所称官爵而授之　将军刘度攻秦青州刺史王朗于卢氏【卢氏县汉属农郡晋属上洛郡唐属虢州】燕将军慕舆长卿入轵闗攻秦幽州刺史彊哲于裴氏堡【永嘉之乱裴氏举宗据险筑堡以自守后人因而置屯戌故堡犹有裴氏之名葢在河东界长知两翻】秦主生遣前将军新兴王飞拒度建节将军邓羌拒长卿飞未至而度退羌与长卿战大破之获长卿及甲首二千余级　桓温请移都洛阳修复园陵章十余上【上时掌翻】不许拜温征讨大都督督司冀二州诸军事以讨姚襄　三月秦主生发三辅民治渭桥【治直之翻】金紫光禄大夫程肱谏以为妨农生杀之夏四月长安大风发屋拔木【风卷屋瓦掀檐桷为发屋】秦宫中惊扰或称贼至宫门昼闭五日乃止秦主生推告贼者刳出其心左光禄大夫强平谏曰天降灾异陛下当爱民事神缓刑崇徳以应之乃可弭也【弭止也】生怒凿其顶而杀之卫将军广平王黄眉前将军新兴王飞建节将军邓羌以平太后之弟叩头固谏生弗听出黄眉为左冯翊飞为右扶风羌行咸阳太守【前汉扶风渭城县秦之咸阳也后汉晋省魏收地形志咸阳郡治石安县即汉渭城也石勒更名是郡葢永嘉之后羣胡所置也】犹惜其骁勇故皆弗杀【骁坚尧翻】五月太后彊氏以忧恨卒諡曰明徳　姚襄自许昌攻周成于洛阳【周城袭据洛阳见上卷十年】　六月秦主生下诏曰朕受皇天之命君临万邦嗣统以来有何不善而谤讟之音扇满天下【杜预曰讟诽也讟徒木翻】杀不过千而谓之残虐行者比肩未足为希【希少也】方当峻刑极罚复如朕何【复扶又翻】自去春以来潼闗之西至于长安虎狼为昼则继道【言虎狼相继于路也继蜀本作断】夜则发屋不食六畜【畜许又翻】专务食人凡杀七百余人民废耕桑相聚邑居而为害不息秋七月秦羣臣奏请禳灾【禳如羊翻除殃祭也】生曰野兽饥则食人饱当自止何禳之有且天岂不爱民哉正以犯罪者多故助朕杀之耳【史言苻生之虐甚于桀纣】　丙子燕献懐太子晔卒　姚襄攻洛阳逾月不克长史王亮谏曰明公英名葢世兵彊民附今顿兵坚城之下力屈威挫或为它寇所乗此危亡之道也襄不从桓温自江陵北伐遣督防髙武据鲁阳辅国将军戴施屯河上自帅大兵继进【帅读曰率下同】与寮属登平乗楼【平乗楼大船之楼】望中原叹曰遂使神州陆沉百年丘墟王夷甫诸人不得不任其责【以王衍等尚清谈而不恤王事以致夷狄乱华也】记室陈郡袁宏曰【晋诸公诸従公府皆有记室掌表防牋记书檄】运有兴废岂必诸人之过温作色曰昔刘景升有千斤大牛噉刍豆十倍于常牛负重致逺曽不若一羸防【温意以牛况宏徒能糜俸禄而无经世之用刘表字景升噉徒滥翻又徒览翻羸伦为翻防疾置翻牝牛也】魏武入荆州【汉献帝建安十三年曹操入荆州】杀以享军八月己亥温至伊水【伊水在洛阳城南】姚襄撤围拒之匿精锐于水北林中遣使谓温曰承亲帅王师以来襄今奉身归命愿敕三军小却当拜伏道左温曰我自复中原展敬山陵无豫君事欲来者便前相见在近无烦使人【使防吏翻】襄拒水而战温结陈而前【陈读曰阵】亲被甲督战【被皮义翻】襄众大败死者数千人襄帅麾下数千骑奔于洛阳北山【洛阳北山北芒山也骑竒寄翻】其夜民弃妻子随襄者五千余人襄勇而爱人虽战屡败民知襄所在輙扶老携防奔驰而赴之温军中传言襄病创已死【创初良翻】许洛士民为温所得者无不北望而泣【史言姚襄得人心】襄西走温追之不及农杨亮自襄所来奔温问襄之为人亮曰襄神明噐宇孙策之俦而雄武过之【俦等也类也】周成率众出降【降戸江翻下同】温屯故太极殿前既而徙屯金墉城己丑谒诸陵有毁壊者修复之各置陵令【汉起陵邑邑各置令后遂因之诸陵各置陵令属太常】表镇西将军谢尚都督司州诸军事镇洛阳以尚未至留颍川太守毛穆之督防陈午河南太守戴施以二千人戍洛阳卫山陵徙降民三千余家于江汉之间执周成以归姚襄奔平阳秦并州刺史尹赤复以众降襄【尹赤叛襄见上卷八年】襄遂据襄陵【襄陵县汉属河东郡晋属平阳郡后魏改襄陵为禽昌县隋唐复曰襄陵】秦大将军张平击之【永和七年张平降秦已而二于燕通鉴以秦所授官系之】襄为平所败【败补迈翻】乃与平约为兄弟各罢兵　叚龛遣其属叚蕰来求救【蕰纡粉翻】诏徐州刺史荀羡将兵随蕰救之羡至琅邪【此古琅邪也】惮燕兵之强不敢进王腾冦鄄城【鄄城县汉属东郡晋属濮阳此非古鄄城县葢侨县也】羡进攻阳都防霖雨城壊获腾斩之【叚龛署王腾为徐州刺史屯阳都时降于燕为燕来冦】　冬十月癸巳朔日有食之　秦主生夜食枣多旦而有疾召太医令程延使诊之【诊止尹翻脉也】延曰陛下无它疾食枣多耳生怒曰汝非圣人安知吾食枣遂斩之　燕大司马恪围叚龛于广固诸将请急攻之恪曰用兵之势有宜缓者有宜急者不可不察若彼我势敌外有强援恐有腹背之患则攻之不可不急若我强彼弱无援于外力足制之者当覊縻守之以待其毙兵法十围五攻正谓此也【孙子曰用兵之法十则围之五则攻之】龛兵尚众未有离心济南之战【即淄水之战曰济南者以济水南北大界言之】非不锐也但龛用之无术以取败耳今凭阻坚城上下戮力我尽锐攻之计数日可拔然杀吾士卒必多矣自有事中原兵不蹔息【蹔与暂同】吾每念之夜而忘寐奈何轻用其死乎要在取之不必求功之速也诸将皆曰非所及也军中闻之人人感恱于是为髙墙深堑以守之【堑七艶翻】齐人争运粮以馈燕军龛婴城自守樵采路絶城中人相食龛悉众出战恪破之于围里【时外筑长围故战于围里】先分骑屯诸门【屯广固城诸门也骑竒寄翻】龛身自冲荡【荡徒朗翻又他浪翻】仅而得入余兵皆没于是城中气沮莫有固志【沮在吕翻】十一月丙子龛面出降并执朱秃送蓟【降戸江翻蓟音计】恪抚安新民悉定齐地徙鲜卑胡羯三千余戸于蓟燕主隽具朱秃五刑【朱秃杀慕容钩而奔龛见上卷十年】以叚龛为伏顺将军恪留慕容尘镇广固以尚书左丞鞠殷为东莱太守章武太守鲜于亮为齐郡太守乃还殷彭之子也彭时为燕大长秋以书戒殷曰王弥曹嶷必有子孙【嶷鱼力翻】汝善招抚勿寻旧怨以长乱源【长知两翻】殷推求得弥従子立嶷孙岩于山中请与相见深结意分【従才用翻下同分扶问翻】彭复遣使遗以车马衣服【复扶又翻遗于季翻】郡民由是大和【鞠彭自东莱归燕见九十一卷元帝大兴二年】荀羡闻龛已败退还下邳留将军诸葛攸髙平太守刘庄将三千人守琅邪参军谯国戴等将二千人守防山【杨正衡曰音遁】燕将慕容兰屯汴城【汴城即浚仪城余谓汴当作卞鲁国卞县城也刘昫曰兖州泗水县卞县古城也】羡击斩之　诏遣兼司空散骑常侍车灌等持节如洛阳修五陵【宣帝陵在河隂首阳山景帝陵曰峻平文帝陵曰崇阳武帝陵曰峻阳惠帝陵曰太阳散悉亶翻骑竒寄翻车尺奢翻】十二月庚戌帝及羣臣皆服缌临于太极殿三日【缌十五升布抽去其半临力鸩翻】　司州都督谢尚以疾不行以丹阳尹王胡之代之胡之廙之子也【王廙王敦之従弟见八十九卷愍帝建兴三年廙羊至翻又逸职翻】　是岁仇池公杨国従父俊杀国自立以俊为仇池公国子安奔秦【其后秦用偒安以取仇池岂即国之子邪】
