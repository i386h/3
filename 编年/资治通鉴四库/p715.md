<!-- { "loadSidebar": true } -->
　　【县梁置南北二青州下邳郡梁置东徐州　考异曰北青州典略作南冀州今从太清纪】并以地降东魏青州刺史明少遐山阳太守萧邻弃城走【五代志海州懐仁县旧置南北二青州江都郡山阳县旧置山阳郡　考异曰梁纪在四月今从太清纪】东魏据其地　侯景以仪同三司萧邕为南徐州刺史代西昌侯渊藻镇京口又遣其将徐相攻晋陵【将即亮翻】陆经以郡降之　初上以河东王誉为湘州刺史徙湘州刺史张纉为雍州刺史代岳阳王詧纉恃其才望轻誉少年迎有阙誉至检括州府付度事【付度者前刺史以州府之若事若物付度后刺史雍于用翻少诗沼翻】留纉不遣闻侯景作乱颇陵蹙纉纉恐为所害轻舟夜遁将之雍部复虑詧拒之【复扶又翻】纉与湘东王绎有旧欲因之以杀誉兄弟乃如江陵及台城陷诸王各还州镇誉自湖口归湘州【洞庭青草共为一湖湖口在巴陵】桂阳王慥以荆州督府【湘东王绎以荆州刺史都督荆雍等九州慥誉詧皆其属也】留军江陵欲待绎至拜谒乃还信州纉遗绎书曰河东戴樯上水欲袭江陵【樯船上桅竿也所以挂防防泛风则船行自洞庭至江陵泝江而上故曰上水遗于季翻上时掌翻】岳阳在雍共谋不逞江陵游军主朱荣【游军主领游军之将也】亦遣使告绎云桂阳留此欲应誉詧【使疏吏翻】绎惧凿船沈米斩缆【沈持林翻缆卢阚翻维舟索也】自蛮中步道驰归江陵囚慥杀之【绎与誉詧自此隙矣】侯景以前临江太守董绍先为江北行台【五代志歴阳郡乌江县梁置临江郡董绍先降侯景见上卷上年】使赍上手勑召南兖州刺史南康王防理壬午绍先至广陵众不满二百皆积日饥疲防理士马甚盛僚佐説防理曰【説式芮翻】景已陷京邑欲先除诸藩然后簒位若四方拒絶立当溃败奈何委全州之地以资冦手不如杀绍先发兵固守与魏连和以待其变防理素懦即以城授之绍先既入众莫敢动防理弟通理请先还建康谓其姊曰事既如此岂可阖家受毙前途亦思自効但未知天命如何耳绍先悉收广陵文武部曲铠仗金帛【铠可亥翻】遣防理单马还建康【为防理兄弟谋诛王伟不克而死张本】　湘潭侯退与北兖州刺史定襄侯祗出奔东魏侯景以萧防璋为北兖州刺史州民发兵拒之景遣直阁将军羊海将兵助之海以其众降东魏【将即亮翻下同降户江翻】东魏遂据淮隂祗伟之子也癸未侯景遣于子悦等将羸兵数百东略吴郡【羸伦为翻】新城戍主戴僧逷有精甲五千【沈约曰浙江西南名曰相溪吴立为新城县属吴郡今杭州新城县即其地逷他歴翻】説太守袁君正曰【説式芮翻】贼今乏食台中所得不支一旬若闭闗拒守立可饿死土豪陆映公恐不能胜而资产被掠皆劝君正迎之【被皮义翻】君正素怯载米及牛酒郊迎子悦执君正掠夺财物子女东人皆立堡拒之景又以任约为南道行台镇姑孰【任音壬】夏四月湘东世子方等至江陵湘东王绎始知台城不守命于江陵四旁七里树木为栅掘堑三重而守之【堑七艶翻重直龙翻】　东魏髙岳等攻魏颍川不克大将军澄益兵助之道路相继逾年犹不下【去年四月髙岳等攻颍川】山鹿忠武公刘丰生建策堰洧水以灌之【五代志朔方郡长泽县后魏置阐熈郡及山鹿县水经洧水出河南密县西南马领山东南过长社县北堰于扇翻】城多崩頺岳悉众分休迭进【言分兵为十数部甲休则乙进乙休则丙进丙休则丁进至于癸休则甲复进矣攻者得畨休而应者不胜其劳也】王思政身当矢石与士卒同劳苦城中泉涌悬釡而炊太师泰遣大将军赵贵督东南诸州兵救之自长社以北皆为陂泽兵至穰【穰即穰城】不得前东魏使善射者乗大舰临城射之【舰户黯翻射之而亦翻下射杀同】城垂陷燕郡景公慕容绍宗与刘丰生临堰视之【燕因肩翻】见东北尘起同入舰坐避之俄而暴风至逺近晦冥缆断飘船径向城【缆卢瞰翻】城上人以长钩牵船弓弩乱发绍宗赴水溺死【溺奴狄翻】丰生游上向土山【浮水而行曰游上时掌翻】城上人射杀之　甲辰东魏进大将军勃海王澄位相国封齐王加殊礼【时令澄賛拜不名入朝不趋劒履上殿】丁未澄入朝于邺固辞不许澄召将佐宻议之皆劝澄宜膺朝命【朝直遥翻】独散骑常侍陈元康以为未可澄由是嫌之崔暹乃荐陆元规为大行台郎以分元康之权　湘东王绎之入援也令所督诸州皆发兵雍州刺史岳阳王詧遣府司马刘方贵将兵出汉口【雍于用翻将即亮翻】绎召詧使自行詧不从方贵潜与绎相知谋袭襄阳未发防詧以他事召方贵方贵以为谋泄遂据樊城拒命詧遣军攻之绎厚资遣张纉使赴镇纉至大堤【沈约志华山郡治大隄五代志襄阳郡汉南县宋置华山郡唐并汉南入宜城县九域志宜城在襄州南九十里曽巩曰宋武帝筑宜城之大隄为城今县治是也】詧已拔樊城斩方贵纉至襄阳詧推迁未去但以城西白马寺处之【处昌吕翻】詧犹摠军府之政闻台城陷遂不受代助防杜岸绐纉曰观岳阳势不容使君不如且往西山以避祸【西山谓万山以西中庐县诸山也绐待亥翻】岸既襄阳豪族兄弟九人皆以骁勇著名【杜氏兄弟嵩岑嶷岌巚岸崱嵸幼安凡九人骁坚尭翻】纉乃与岸结盟着妇人衣【着陟略翻】乗青布舆逃入西山詧使岸将兵追擒之纉乞为沙门更名法纉詧许之【张纉间搆誉詧兄弟于湘东凶于而身害于而国更工衡翻】　荆州长史王冲等上牋于湘东王绎请以太尉都督中外诸军事承制主盟【主盟者主诸藩之盟】绎不许丙辰又请以司空主盟亦不许　上虽外为侯景所制而内甚不平景欲以宋子仙为司空上曰调和隂阳焉用此物【三公燮理隂阳言宋子仙非其人也】景又请以其党二人为便殿主帅【梁禁中诸殿皆有主帅杜佑曰凡言便殿者皆非正大之处又曰便殿寝侧之别殿帅所类翻】上不许景不能强【强其两翻】心甚惮之太子入泣諌上曰谁令汝来若社稷有灵犹当克复如其不然何事流涕景使其军士入直省中或驱驴马带弓刀出入宫庭上怪而问之直閤将军周石珍对曰侯丞相甲士上大怒叱石珍曰是侯景何谓丞相左右皆惧是后上所求多不遂志饮膳亦为所裁节忧愤成疾太子以幼子大圜属湘东王绎【属之欲翻托也】并剪爪髪以寄之五月丙辰上卧浄居殿口苦索蜜不得【索山客翻】再曰荷荷【荷下可翻】遂殂年八十六景秘不发防迁殡于昭阳殿【侯景时居昭阳殿】迎太子于永福省使如常入朝【朝直遥翻】王伟陈庆皆侍太子太子呜咽流涕不敢泄声殿外文武皆莫之知　东魏髙岳既失慕容绍宗等志气沮防不敢复逼长社城【杜佑曰许州长葛县故长社城王思政所守也沮在吕翻防息浪翻复扶又翻】陈元康言于大将军澄曰王自辅政以来未有殊功虽破侯景本非外贼【太清元年髙澄辅政次年破侯景】今颍川垂陷愿王自以为功澄从之戊寅自将步骑十万攻长社【将即亮翻骑竒寄翻】亲临作堰堰三决澄怒推负土者及囊并塞之【推吐雷翻塞悉则翻】　辛巳发髙祖防【帝殂二十六日而后发防】升梓宫于太极殿是日太子即皇帝位大赦侯景出屯朝堂分兵守衞【景自昭阳殿出屯朝堂朝堂盖在太极殿左右朝直遥翻】　壬午诏北人在南为奴婢者皆免之所免万计景或更加超擢冀收其力髙祖之末建康士民服食器用争尚豪华粮无半年之储常资四方委输【毛晃曰汉有三辅委输官掌委输者也凡以物送之曰输则音平声指所送之物曰输则音去声委输之委亦音去声】自景作乱道路断絶数月之间人至相食犹不免饿死存者百无一二【金陵记曰梁都之时户二十八万西石头城东至倪塘南至石子冈北过蒋山南北各四十里侯景之乱至于陈时中外人物不迨宋齐之半】贵戚豪族皆自出采稆【稆音吕禾不因播种而生曰稆】填委沟壑不可胜纪【胜音升】癸未景遣仪同三司来亮入宛陵【宛陵县汉属丹阳郡晋分为宣城郡治所五代志宣城郡治宣城县旧曰宛陵】宣城太守杨白华诱而斩之甲申景遣其将李贤明攻之不克【华读曰花诱音酉将即亮翻下同　考异曰典略在四月今从太清纪】景又遣中军侯子鉴入吴郡【中军中军都督也】以厢公苏单于为吴郡太守【单音蝉】遣仪同宋子仙等将兵东屯钱塘新城戍主戴僧逷拒之御史中丞沈浚避难东归【难乃旦翻】至吴兴太守张嵊与之合谋举兵讨景嵊稷之子也【嵊石证翻张稷弑齐东昏侯后死于鬰洲】东扬州刺史临城公大连亦据州不受景命【五代志会稽郡梁置东扬州】景号令所行唯吴郡以西南陵以北而已　魏诏太和中代人改姓者皆复其旧【改姓见一百四十卷齐明帝建武三年】　六月丙戌以南康王防理为侍中司空　【考异曰梁纪作戊戌今从太清纪】　丁亥立宣城王大器为皇太子　【考异曰太清纪云七日今从梁帝纪及典略】　初侯景将使太常卿南阳刘之遴授临贺王正徳玺绶之遴剃髪僧服而逃之【遴良刃翻玺斯氏翻绶音受剃他计翻】之遴博学能文尝为湘东王绎长史将归江陵绎素嫉其才己丑之遴至夏口绎宻送药杀之【夏户雅翻】而自为志铭厚其赠赙【赙音附】　壬辰封皇子大心为寻阳王大欵为江陵王大临为南海王大连为南郡王大春为安陆王大成为山阳王大封为宜都王　【考异曰太清纪典略并与立太子同日今从梁帝纪】　长社城中无盐人病挛肿【孪吕縁翻】死者什八九大风从西北起吹水入城城壊东魏大将军澄令城中曰有能生致王大将军者封侯若大将军身有损伤亲近左右皆斩【太清元年西魏授王思政大将军故以称之】王思政帅众据土山【东魏筑土山以攻颍川思政夺而据之帅读曰率】告之曰吾力屈计穷唯当以死谢国因仰天大哭西向再拜欲自刎【刎扶粉翻】都督骆训曰公常语训等【语牛倨翻】汝赍我头出降【降户江翻】非但得富贵亦完一城人今髙相既有此令【相息亮翻】公独不哀士卒之死乎众共执之不得引决澄遣通直散骑赵彦深就土山遗以白羽扇【遗于季翻】执手申意牵之以下澄不令拜延而礼之思政初入颍川将士八千人【将即亮翻下同】及城陷才三千人卒无叛者【卒子恤翻】澄悉散配其将卒于逺方改颍州为郑州【按魏收志颍州本治长社既改郑州徙治颍隂城领许昌颍川阳翟郡】礼遇思政甚重西阁祭酒卢曰【后齐之制三师二大三公各置东西阁祭酒二人大司马大将军也】思政不能死节何足可重澄谓左右曰我有卢乃是更得一王思政度世之曽孙也【卢度世事魏大武帝】初思政屯襄城欲以长社为行台治所遣使者魏仲启陈于太师泰【使疏吏翻】并致书于浙州刺史崔猷【魏收志浙州领修阳朱阳南上洛浙阳固郡五代志浙阳郡西魏置浙州唐志邓州内乡县本浙阳郡治】猷复书曰襄城控带京洛实当今之要地如有动静易相应接颍川既邻寇境又无山川之固贼若潜来径至城下莫若顿兵襄城为行台之所颍川置州遣良将镇守则表里胶固人心易安【将即亮翻易以豉翻】纵有不虞岂能为患仲见防具以啓闻【具以思政所请崔猷所报二者皆啓闻也】泰令依猷策思政固请且约贼水攻期年【期读曰朞】陆攻三年之内朝廷不烦赴救泰乃许之及长社不守泰深悔之猷孝芬之子也【崔孝芬为髙欢所杀子猷入闗事见一百五十六卷中大通六年】侯景之南叛也【事见一百六十卷元年】丞相泰恐东魏复取景所部地【复扶又翻】使诸将分守诸城及颍川陷泰以诸城道路阻絶皆令拔军还【史言宇文泰不求广地之名而审计利害之实】　上甲侯韶自建康出奔江陵称受髙祖宻诏徴兵　【考异曰梁帝纪在五月今从太清纪】以湘东王绎为侍中假黄大都督中外诸军事司徒承制自余藩镇并加位号　宋子仙围戴僧逷不克丙午吴盗陆缉等　【考异曰典略作戊子陆黯今从太清纪南史】起兵袭吴郡杀苏单于推前淮南太守文成侯宁为主　临贺王正徳怨侯景卖已宻书召鄱阳王范使以兵入景遮得其书癸丑缢杀正徳【缢于赐翻又于计翻　考异曰典略五月正徳死今从太清纪南史】景以仪同三司郭元建为尚书仆射北道行台摠江北诸军事镇新秦【旧置秦郡于六合新秦即秦郡也简文帝之废也元建自秦郡驰还諌景此可证也】封元罗等诸元十余人皆为王　【考异曰太清纪在八月二十八日今从典略】景爱永安侯确之勇常寘左右邵陵王纶遣人呼之确曰景轻佻【佻土雕翻】一夫力耳我欲手刃之正恨未得其便卿还启家王勿以确为念景与确逰钟山引弓射鸟因欲射景【射而亦翻】断不发景觉而杀之　【考异曰太清纪确死在九月今从典略】　湘东王绎娶徐孝嗣孙女为妃生世子方等妃丑而妬又多失行【行下孟翻下秽行同】绎二三年一至其室妃闻绎当至以绎目眇为半面糚以待之绎怒而出故方等亦无宠及自建康还江陵绎见其御军和整始叹其能入告徐妃妃不对垂泣而退绎怒疏其秽行牓于大閤方等见之益惧湘州刺史河东王誉骁勇得士心绎将讨侯景遣使督其粮众【骁坚尭翻使疏吏翻下同】誉曰各自军府何忽人使者三返誉不与方等请讨之绎乃以少子安南侯方矩为湘州刺史方等将精卒二万送之【少诗照翻将即亮翻考异曰太清纪云初上遣谘议参军周直往湘州报河东王誉云侯景既须扑灭今欲遣荆州兵力使汝】
