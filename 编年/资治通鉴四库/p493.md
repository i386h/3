<!-- { "loadSidebar": true } -->
　　刘显自善无南走马邑【畏代之偪且惧其修怨也】其族人奴真帅所部请降于代【帅读曰率降户江翻】奴真有兄鞬先居贺兰部【鞬居言翻】奴真言于代王珪请召鞬而以所部让之珪许之鞬既领部遣弟去斤遗贺讷金马【遗于季翻】贺染干谓去斤曰我待汝兄弟厚汝今领部宜来从我去斤许之奴真怒曰我祖父以来世为代忠臣故我以部让汝等欲为义也今汝等无状乃谋叛国义于何在遂杀鞬及去斤染干闻之引兵攻奴真奴真奔代珪遣使责染干染干乃止【珪与贺兰从此隙矣使疏吏翻】　西燕仆射慕容恒尚书慕容永袭叚随杀之立宜都王子顗为燕王【顗盖燕宜都王栢之子顗鱼岂翻】改元建明帅鲜卑男女四十余万口去长安而东【海西公太和五年秦迁鲜卑于长安至是财十七年耳而种类蕃育乃如此唐太宗阿史那结社率之变亦幸其早发耳帅读曰率】恒弟护军将军韬诱顗杀之于临晋【诱音酉】恒怒舍韬去永与武卫将军刁云帅众攻韬韬败奔恒营恒立西燕主冲之子瑶为帝改元建平諡冲曰威皇帝众皆去瑶奔永永执瑶杀之立慕容子忠为帝改元建武忠以永为太尉守尚书令封河东公永持灋寛平鲜卑安之至闻喜闻燕主垂已称尊号不敢进筑燕熈城而居之【为燕主垂灭西燕张本】　鲜卑既东长安空虚前荥阳髙陵赵谷等招杏城卢水胡郝奴帅户四千入于长安渭北皆应之【帅读曰率下同】以谷为丞相扶风王驎有众数千保据马嵬【马嵬山在咸阳县西去长安城百余里杜佑曰京兆金城县有马嵬故城孙景安征涂记云马嵬所筑不知何代人金城周曰犬丘秦曰废丘汉曰槐里驎离珍翻嵬吾回翻】奴遣弟多攻之夏四月后秦王苌自安定伐之驎奔汉中苌执多而进奴惧请降【降户江翻】拜镇北将军六谷大都督【长安南山有六谷】　癸巳以尚书仆射陆纳为左仆射谯王恬为右仆射【晋志曰左右仆射或不两置但曰尚书仆射】纳玩之子也【陆玩见九十四卷成帝咸和四年】　毛兴袭击王广败之【败补迈翻】广奔秦州陇西鲜卑匹兰执广送于后秦兴复欲攻王统于上邽枹罕诸氐皆厌苦兵事【诸氐盖秦王坚使毛兴领之以镇枹罕者也复扶又翻枹音肤】乃共杀兴推卫平为河州刺史【以卫平宗强故推之】遣使请命于秦【使疏吏翻下同】　燕主垂封其子农为辽西王麟为赵王隆为髙阳王　代王珪初改称魏王【拓跋氏自此国号魏】　张大豫自杨坞进屯姑臧城西王穆及秃髪思复鞬子奚于帅众三万屯于城南【鞬居言翻】吕光出击大破之斩奚于等二万余级　秦大赦以卫平为抚军将军河州刺史吕光为车骑大将军凉州牧【骑竒寄翻】使者皆没于后秦不能逹【时秦主丕在晋阳后秦隔其道故不能逹二镇】燕主垂以范阳王徳为尚书令太原王楷为左仆射乐浪王温为司校尉【温守中山有营宫室建都邑之功因用为司乐浪音洛琅】后秦王苌即皇帝位于长安【苌字景茂姚弋仲之第二十四子也】大赦改元建初国号大秦追尊其父弋仲为景元皇帝立妻地氏为皇后【类篇虵以者翻虏姓也姓谱姚苌后虵氏南安人也虵食遮翻又音它】子兴为皇太子置百官苌与羣臣宴酒酣言曰诸卿皆与朕北面秦朝【朝直遥翻】今忽为君臣得无耻乎赵迁曰天不耻以陛下为子臣等何耻为臣苌大笑　魏王珪东如陵石【陵石地名在盛乐东】护佛矦部帅矦辰乙佛部帅代题皆叛走【帅所类翻】诸将请追之珪曰矦辰等累世服役有罪且当忍之方今国家草创人情未壹愚者固宜前却【一前一却言叛服不常也】不足追也【史言珪能识时知变以安反侧】　六月庚寅以前辅国将军杨亮为雍州刺史镇卫山陵【帝置雍州于襄阳今遣亮带雍州镇洛雍于用翻】荆州刺史桓石民遣将军晏谦击农下之【姓谱曰左传齐有晏氏代为大夫】初置湖陜二戍【湖陜二县皆属农陜式冉翻】　西燕刁云等杀西燕主忠推慕容永为使持节大都督中外诸军事大将军大单于雍秦梁凉四州牧録尚书事河东王称藩于燕【称藩于燕主垂也使疏吏翻雍于用翻】　燕主垂遣太原王楷赵王麟陈留王绍章武王宙攻秦苻定苻绍苻谟苻亮等【去年苻定等背燕为秦】楷先以书与之为陈祸福定等皆降【降户江翻】垂封定等为矦曰以酬秦主之徳　秦主丕以都督中外诸军事司徒録尚书事王永为左丞相太尉东海王纂为大司马司空张蚝为太尉【蚝七吏翻】尚书令咸阳徐义为司空司校尉王腾为骠骑大将军仪同三司【骠匹妙翻骑竒寄翻】永传檄四方公矦牧守垒主民豪共讨姚苌慕容垂令各帅所统以孟冬上旬防大驾于临晋【帅读曰率】于是天水姜延冯翊寇明河东王昭新平张晏京兆杜敏扶风马朗建忠将军髙平牧官都尉扶风王敏等【建忠将军盖亦苻氏创置髙平县汉属安定郡晋省前赵刘曜以为朔州治所秦置牧官都尉于其地】咸承檄起兵各有众数万遣使诣秦【使疏吏翻】丕皆就拜将军郡守封列矦冠军将军邓景拥众五千据彭池与窦冲为首尾以击后秦【彭池恐当作彪池彪池在长安西诗所谓滮池北流者也窦冲据兹川在长安东南可以相为首尾又据新唐书地理志宁州有彭池但去兹川逺耳】丕以景为京兆尹景羌之子也【邓羌秦之名将】　后秦王苌徙安定五千余户于长安秋七月秦平凉太守金熈安定都尉没奕干与后秦
