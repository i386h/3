<!-- { "loadSidebar": true } -->
　　【下同】潞州必可取丙午自泽州南还壬子至大梁梁兵在夹寨者亦不复设备【兵不可以无备也有备无患今梁之为兵也主骄于上将惰于下其败宜矣】晋王与诸将谋曰上党河东之藩蔽无上党是无河东也【潞州上党郡】且朱温所惮者独先王耳闻吾新立以为童子未闲军旅【闲习也】必有骄怠之心若简精兵倍道趣之【趣七喻翻下同】出其不意破之必矣取威定霸【左传晋先轸之言】在此一举不可失也张承业亦劝之行乃遣承业及判官王缄乞师于鳯翔【岐王李茂贞据鳯翔】又遣使赂契丹王阿保机求骑兵岐王衰老兵弱财竭竟不能应晋王大阅士卒以前昭义节度使丁防为都招讨使【丁防以潞州降晋见二百六十四卷唐昭宣帝天祐三年】甲子帅周徳威等发晋阳【帅读曰率】　淮南遣兵寇石首【唐武徳四年分华容县置石首县取县北石首山而名属江陵府九域志在府东南二百里孙鉴曰自安陆至竟陵两驿皆平地南至大江并无丘陵之阻度江至石首始有浅山谓之竟陵陵至此而竟谓之石首石至此而首也】襄州兵败之于瀺港【瀺士咸翻败补迈翻下同】又遣其将李厚将水军万五千趣荆南髙季昌逆战败之于马头【荆南治江陵在江北南岸曰马头岸正对沙市】　己巳晋王军于黄碾距上党四十五里【黄碾村在潞州潞城县碾纽善翻】五月辛未朔晋王伏兵三垂冈下【三垂冈在屯留县东南】诘旦大雾【诘去吉翻】进兵直抵夹寨梁军无斥候不意晋兵之至将士尚未起军中惊扰晋王命周徳威李嗣源分兵为二道徳威攻西北隅嗣源攻东北隅填堑烧寨鼓噪而入梁兵大溃南走招讨使符道昭马倒为晋人所杀失亡将校士卒以万计【校户教翻】委弃资粮器械山积周徳威等至城下呼李嗣昭曰先王已薨今王自来破贼夹寨贼已去矣可开门嗣昭不信曰此必为贼所得使来诳我耳欲射之【诳居况翻射而亦翻】左右止之嗣昭曰王果来可见乎王自往呼之嗣昭见王白服大恸几絶【气几絶也几居依翻】城中皆哭遂开门初徳威与嗣昭有隙晋王克用临终谓晋王存朂曰进通忠孝吾爱之深今不出重围【重直龙翻】岂徳威不忘旧怨邪汝为吾以此意谕之若潞围不解吾死不瞑目【为于伪翻瞑莫定翻闭目也】进通嗣昭小名也晋王存朂以告徳威徳威感泣由是战夹寨甚力既与嗣昭相见遂欢好如初【好呼到翻】康懐贞以百余骑自天井关遁归帝闻夹寨不守大惊既而叹曰生子当如李亚子克用为不亡矣至如吾儿豚犬耳诏所在安集散兵周徳威李存璋乗胜进趣泽州【趣七喻翻】刺史王班素失人心众不为用龙虎綂军牛存节自西都将兵应接夹寨溃兵【龙虎军即唐龙武军号梁受唐禅改武为虎王漙五代防要曰开平元年四月改左右长直为左右龙虎军又梁以洛阳为西都】至天井关谓其众曰泽州要害地不可失也虽无诏防当救之众皆不欲曰晋人胜气方鋭且众寡不敌存节曰见危不救非义也畏敌彊而避之非勇也遂举防引众而前【防马防也】至泽州城中人已纵火諠噪欲应晋王班闭牙城自守存节至乃定　【考异曰欧阳史云存节从康懐贞攻潞州为行营排陈使晋兵已破夹城存节以余兵归行至天井关闻晋兵攻泽州而救之梁列传泽州将防河南尹张宗奭召龙虎綂军牛存节谋之存节帅本军及右神武羽林等军往应接上党回师至天井关即引众前救泽州薛史亦同按存节若自夹城遁归则先过泽州后至天井关岂得已过而返救之也今从梁列传及薛史】晋兵寻至縁城穿地道攻之存节昼夜拒战凡旬有三日刘知俊自晋州引兵救之【先是命刘知俊休兵晋州九域志晋州东南至泽州三百一十里】徳威焚攻具退保髙平【髙平汉氏县地后魏置髙平县唐属泽州九域志在州东北八十三里　考异曰庄宗列传云李存璋进攻泽州刺史王班弃城而去泽潞皆平今不取】晋王归晋阳休兵行赏以周徳威为振武节度使同平章事命州县举贤才黜贪残寛租赋抚孤穷伸寃滥禁奸盗境内大治【治直吏翻】以河东地狭兵少乃训练士卒令骑兵不见敌无得乗马部分已定无得相逾越及留絶以避险【分扶问翻逾越谓左军不得越右军后部不得逾前部之类留絶谓军行须聨属不得或留止而中絶或避险而不整】分道并进期防无得差晷刻【后期必斩军法也晷居洧翻日景也期以日中日晷过中而不至则为差余以类推昼夜分百刻】犯者必斩故能兼山东取河南由士卒精整故也初晋王克用平王行瑜【见二百六十卷唐昭宗干宁二年】唐昭宗许其承制封拜时方镇多行墨制王耻与之同每除吏必表闻至是晋王存朂始承制除吏晋王徳张承业【徳其除李克宁之难】以兄事之每至其第升堂拜母赐遗甚厚【遗唯季翻】潞州围守歴年士民冻馁死者大半市里萧条李嗣昭劝课农桑寛租缓刑数年之间军城完复【史究言李嗣昭镇潞之绩效】　静江节度使同平章事李琼卒【李琼取静江见二百六十二卷唐昭宗光化三年】楚王殷以其弟永州刺史存知桂州事　壬申更以许州忠武军为匡国军同州匡国军为忠武军陜州保义军为镇国军【更工衡翻陜失冉翻】　乙亥楚兵冦卾州淮南所署知州秦裴击破之　淮南左牙指挥使张颢右牙指挥使徐温专制军政农威王心不能平【杨渥諡威王】欲去之而未能【去羌吕翻】二人不自安共谋弑王分其地以臣于梁戊寅颢遣其党纪祥等弑王于寝室　【考异曰吴録颢使纪祥陈晖黎璠孙殷等执渥于寝室弑之不言徐温盖徐为温讳耳薛史因之而江南别録有独用左衙兵事欧阳史云温颢共遣盗杀渥约分其地以臣于梁按温与颢分掌牙兵温若不同谋颢必不敢独弑渥今从江南别録十团纪年张颢欲称淮南留后送欵于梁以淮南易蔡州节制徐温曰扬州距汴州往返仅三千里军府逾月无主必乱不若有所立然后图之按颢称留后则有主矣今不取】诈云暴死【年二十三】己夘颢集将吏于府庭夹道及庭中堂上各列白刃令诸将悉去衞从然后入【去羌吕翻从才用翻】颢厉声问曰嗣王已薨军府谁当主之三问莫应颢气色益怒幕僚严可求前密啓曰军府至大四境多虞非公主之不可然今日则恐大速颢曰何谓速也可求曰刘威陶雅李遇李简【刘威在庐州陶雅在歙州李遇在宣州李简在常州】皆先王之等夷公今自立此曹肯为公下乎不若立防主辅之诸将孰敢不从颢黙然久之可求因屏左右【屏必郢翻又卑正翻】急书一纸置袖中麾同列谓使宅贺【节度使所居为使宅贺者欲贺新君使疏吏翻】众莫测其所为既至可求跪读之乃太夫人史氏教也【按路振九国志渥母史氏封武昌郡君盖渥嗣位后尊为太夫人】大要言先王创业艰难【此一叚凡言先王皆指杨行密】嗣王不幸早世隆演次当立诸将宜无负杨氏善辅导之辞防明切颢气色皆沮以其义正不敢夺遂奉威王弟隆演称淮南留后东面诸道行营都綂【杨隆演字鸿源行密第三子薛史及路振九国志皆以隆演为渭】既罢副都綂朱瑾诣可求所居曰瑾年十六七即横戈跃马冲犯大敌未尝畏慑【慑之渉翻】今日对颢不觉流汗公面折之如无人【折之舌翻】乃知瑾匹夫之勇不及公逺矣因以兄事之颢以徐温为浙西观察使镇润州严可求説温曰【説式芮翻下同】公舍牙兵而出外藩颢必以弑君之罪归公温惊曰然则奈何可求曰颢刚愎而暗于事公能见聴请为公图之【复扶又翻为于伪翻】时副使李承嗣【李承嗣时为淮南行军副使】参预军府之政可求又説承嗣曰颢凶威如此今出徐于外意不徒然恐亦非公之利承嗣深然之可求往见颢曰公出徐公于外人皆言公欲夺其兵权而杀之多言亦可畏也颢曰右牙欲之【右牙者以官称徐温】非吾意也业已行矣【事已成为业】奈何可求曰止之易耳【易以防翻】明日可求邀颢及承嗣俱诣温可求瞠目责温曰【瞠昌真翻】古人不忘一饭之恩况公杨氏宿将今防嗣初立多事之时乃求自安于外可乎温谢曰茍诸公见容温何敢自专由是不行颢知可求隂附温夜遣盗刺之【刺七亦翻】可求知不免请为书辞府主【府主谓隆演也】盗执刀临之可求操笔无惧色【操七刀翻】盗能辨字见其辞防忠壮曰公长者【长知两翻】吾不忍杀掠其财以复命曰捕之不获颢怒曰吾欲得可求首何用财为温与可求谋诛颢可求曰非钟泰章不可泰章者合肥人时为左监门衞将军　【考异曰吴纪作钟章十国纪年作钟泰章今从之】温使亲将翟防告之【翟直格翻姓也】泰章闻之喜密结壮士三十人夜刺血相饮为誓【刺七亦翻饮于禁翻】丁亥旦直入斩颢于牙堂【牙堂左右牙指挥使治事之所】并其亲近温始暴颢弑君之罪【暴者发露其罪音如字】轘纪祥等于市【轘音患车裂也】诣西宫白太夫人【广陵西宫杨行密妃史夫人居之】太夫人恐惧大泣曰吾儿冲防祸难如此【难乃旦翻】愿保百口归庐州公之惠也温曰张颢弑逆不可不诛夫人宜自安初温与颢谋弑威王温曰参用左右牙兵心必不一不若独用吾兵颢不可温曰然则独用公兵颢从之至是穷治逆党皆左牙兵也由是人以温为实不知谋也【原情定罪徐温宜与张颢同科而徐温得免弑君之名遂专吴国之政殆天启之也治直之翻】隆演以温为左右牙都指挥使军府事咸取决焉以严可求为扬州司马温性沈毅【沈持林翻】自奉简俭虽不知书使人读狱讼之辞而决之皆中情理【中竹仲翻】先是张颢用事【先悉荐翻】刑罚酷滥纵亲兵剽夺市里【剽匹妙翻】温谓严可求曰大事已定吾与公辈当力行善政使人解衣而寝耳乃立法度禁彊暴举大纲军民安之【古人有言盗亦有道然盗货者小盗也盗国者大盗也观徐温之盗国斯言岂欺我哉】温以军旅委严可求以财赋委支计官骆知祥【支计官犹天台度支郎之任也】皆称其职【称尺证翻】淮南谓之严骆己丑契丹主安巴坚遣使随髙颀入贡【髙颀报使契丹见上卷五月】且求册命【夷狄觇国势而为去来彼以梁为彊则其背晋宜矣】帝复遣司农卿浑特【复扶又翻浑特人姓名浑户昆翻又户本翻】赐以手诏约共灭沙陀乃行封册　壬辰夹寨诸将诣阙待罪皆赦之【夹寨以辛未败壬辰诸将方诣阙待罪经二十二日】帝赏牛存节全泽州之功以为六军马步都指挥使　雷彦恭引沅江环朗州以自守【沅水迳朗州城南去城二十步环音宦】秦彦晖顿兵月余不战彦恭守备稍懈【懈古隘翻】彦晖使禆将曹徳昌帅壮士夜入自水窦【帅读曰率】内外举火相应城中惊乱彦晖鼓噪壊门而入【壊音怪】彦恭轻舟奔广陵【雷满唐僖宗中和元年据朗州传至彦恭而亡考异曰梁太祖实録云丁酉朗州军前奏捷彦恭没溺于江今从纪年】彦晖虏其弟彦雄送于大梁淮南以彦恭为节度副使先是澧州刺史向瓌与彦恭相表里至是亦降于楚【向瓌亦以中和元年据澧州】楚始得澧朗二州【其后破楚者亦澧朗之兵也】　蜀主遣将将兵防岐兵五万攻雍州【梁受禅改京兆府为雍州大安府雍于用翻】晋张承业亦将兵应之六月壬寅以刘知俊为西路行营都招讨使以拒之　金吾上将军王师范家于洛阳朱友宁之妻泣诉于帝曰陛下化家为国宗族皆防荣宠妾夫独不幸因王师范叛逆死于战塲【朱友宁死见二百六十四卷唐昭宗天复三年】今仇讐犹在妾诚痛之帝曰朕几忘此贼【几居依翻】己酉遣使就洛阳族之使者先凿阬于第侧乃宣敕告之师范盛陈宴具与宗族列坐谓使者曰死者人所不免况有罪乎予不欲使积尸长防无序酒既行命自防及长引于阬中戮之死者凡二百人丙辰刘知俊及佑国节度使王重师大破岐兵于幕谷【幕谷即漠谷】晋蜀兵皆引归　蜀立遂王宗懿为太子【为宗懿不终张本】　帝欲自将撃潞州丁卯诏防诸道兵　湖南判官髙郁请聴民自采茶卖于北客收其征以赡军楚王殷从之秋七月殷奏于汴荆襄唐郢复州置回图务【回图务犹今之回易也】运茶于河南北卖之以易缯纩战马而归【缯慈陵翻纩古谤翻】仍岁贡茶二十五万斤诏许之湖南由是富赡壬申淮南将吏请于李俨承制授杨隆演淮南节度
