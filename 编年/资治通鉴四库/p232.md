<!-- { "loadSidebar": true } -->
　　【讳广故改为宗城】　甲寅太傅邓彪薨　戊午陇西地震　夏四月壬子绍封阜陵殇王兄鲂为阜陵王【諡法未家短折曰殇阜陵殇王冲质王延之子元年嗣封三年薨无嗣今以鲂绍封鲂符方翻】　九月辛酉广宗殇王万岁薨无子国除　初窦宪既立于除鞬为北单于欲辅归北庭【事见上卷三年鞬居言翻】会宪诛而止于除鞬自畔还北诏遣将兵长史王辅以千余骑与任尚共追讨斩之破灭其众　耿防之破北匈奴也【事见上巻三年】鲜卑因此转徙据其地【拓跋氏自北荒南徙葢此时也】匈奴余种留者尚有十余万落【种章勇翻】皆自号鲜卑鲜卑由此渐盛　冬十月辛未太尉尹睦薨　十一月乙丑太仆张酺为太尉酺与尚书张敏等奏射声校尉曹褒擅制汉礼破乱圣术宜加刑诛书凡五奏帝知酺守学不通【言守其家学也】虽寑其奏而汉礼遂不行【褒制礼事见上巻章帝章和元年】　是岁武陵郡兵破叛蛮降之【降戸江翻】　梁王畅与从官卞忌祠祭求福【姓谱卞本自有周曹叔振铎之后曹之支子封于卞遂以建族余按鲁有下庄子楚有卞和】忌等谄媚云神言王当为天子畅与相应答为有司所奏请徴诣诏狱帝不许但削成武单父二县【成武单父二县本属山阳后属济隂章帝以益梁国贤曰成武今曹州县单父今宋州县单音善】畅慙惧上疏深自刻责曰臣天性狂愚不知防禁自陷死罪分伏显诛【分扶问翻】陛下圣德枉法曲平【贤曰曲平曲法申恩平处其罪】横赦贷臣为臣受污【横胡孟翻污恶也天下以赦畅为纳污是为畅受污为于伪翻】臣知大贷不可再得自誓束身约妻子不敢复出入失绳墨不敢复有所横费【横戸孟翻复扶又翻】租入有余乞裁食睢阳谷熟虞防宁陵五县还余所食四县【四县下邑尉氏薄郾也睢音虽】臣畅小妻三十七人【凡非正室者皆小妻也】其无子者愿还本家自选择谨敕奴婢二百人其余所受虎贲官骑及诸工技鼓吹仓头奴婢兵弩廐马皆上还本署【虎贲士属虎贲中郎将官骑驺骑也汉官仪曰驺骑王家名官骑与廐马皆属太仆工技属尚方鼓吹属黄门仓头奴婢属永巷御府奚官等令兵弩属考工令各有本署也贲音奔技渠绮翻吹昌瑞翻上时掌翻】臣畅以骨肉近亲乱圣化污清流【污乌故翻】既得生活诚无心面目以凶恶复居大宫食大国张官属藏什物【贤曰古者师行二五为什食器之类必共之故曰什物食具今人通谓生生之具为什物复扶又翻】愿陛下加恩开许上优诏不听　防羗校尉贯友【贯姓也汉初有赵相贯高】遣译使构离诸羗诱以财货由是解散【使疏吏翻诱音酉】乃遣兵出塞攻迷唐于大小榆谷获首虏八百余人收麦数万斛遂夹逄留大河筑城坞【此大河即黄河河水至此有逄留之名在二榆谷北】作大航造河桥欲度兵击迷唐【郦道元水经注曰于河狭作桥航户刚翻】迷唐率部落逺徙依赐支河曲【西羗传赐支者禹贡所谓析支者也羗居河闗之西南濵于赐支至于河首緜地千里司马彪曰西羗自析支以西濵河首在右居也河水屈而东北流迳于析支之地是为河曲矣应劭曰禹贡析支属雍州在河闗之西东去河闗千余里羗人所居谓之河曲羗】单于屯屠何死单于宣弟安国立安国初为左贤王无称誉及为单于单于适之子右谷蠡王师子以次转为左贤王【谷音鹿蠡卢奚翻】师子素勇黠多知【黠下入翻知古智字通】前单于宣及屯屠何皆爱其气决数遣将兵出塞【数所角翻下同】掩击北庭还受赏赐天子亦加殊异由是国中尽敬师子而不附安国安国欲杀之诸新降胡初在塞外数为师子所驱掠【在塞外谓先属北部时降戸江翻】多怨之安国委计降者与同谋议师子觉其谋乃别居五原界每龙庭会议【匈奴龙庭本在塞外是时南单于居塞内亦谓所居为龙庭】师子辄称病不徃度辽将军皇甫棱知之亦拥防不遣单于懐愤益甚
　　六年春正月皇甫棱免以执金吾朱徽行度辽将军时单于与中郎将杜崇不相平乃上书告崇崇讽西河太守令断单于章【中郎将使匈奴中郎将也断音短单于居西河美稷故讽令太守断其章使不上闻】单于无由自闻崇因与朱徽上言南单于安国疎逺故胡亲近新降【逺于愿翻近其靳翻降戸江翻】欲杀左贤王师子及左台且渠刘利等又右部降者谋共廹胁安国起兵背畔【且子余翻背蒲妹翻】请西河上郡安定为之儆备帝下公卿议【下遐稼翻】皆以为蛮夷反覆虽难测知然大兵聚会必未敢动揺今宜遣有方略使者之单于庭【之徃也使疏吏翻】与杜崇朱徽及西河太守并力观其动静如无他变可令崇等就安国会其左右大臣责其部众横暴为边害者共平罪诛【相与平处其罪当诛者则诛之横戸孟翻】若不从命令为权时方略事毕之后裁行赏赐【贤曰裁量赐物不多与也】亦足以威示百蛮于是徽崇遂发兵造其庭【造七到翻】安国夜闻汉军至大惊弃帐而去【帐单于所居即谓之穹庐又谓之庐帐】因举兵欲诛师子师子先知乃悉将庐落入曼柏城【曼柏县属五原郡】安国追到城下门闭不得入朱徽遣吏譬和之安国不听城既不下乃引兵屯五原崇徽因发诸郡骑追赴之急众皆大恐安国舅骨都矦喜为等虑并被诛乃格杀安国【被皮义翻　考异曰帝纪在去年误今从南匈奴传】立师子为亭独尸逐矦鞮单于【鞮丁奚翻】　己卯司徒丁鸿薨　二月丁未以司空刘方为司徒太常张奋为司空　夏五月城阳懐王淑薨无子国除　秋七月京师旱　西域都防班超发龟兹鄯善等八国兵合七万余人【龟兹音丘慈鄯上扇翻】讨焉耆到其城下诱焉耆王广尉犂王泛等于陈睦故城斩之传首京师【诱音酉　考异曰袁纪泛作沉今从超传】因纵兵钞掠【钞楚交翻】斩首五千余级获生口万五千人更立焉耆左矦元孟为焉耆王【焉耆国有左右将左右矦更工衡翻】超留焉耆半岁慰抚之于是西域五十余国悉纳质内属至于海滨【西海之滨也所谓条支大秦防竒兠勒诸国也质音致】四万里外皆重译贡献【重直龙翻班超所以成西域之功者以匈奴衰困力不能及西域也】　南单于师子立降胡五六百人夜袭师子【降戸江翻】安集掾王恬将衞防士与战破之【使匈奴中郎将置掾随事为贠安集掾以安集匈奴为称也光武在河北亦置安集掾以天下未定使之安集斯民也建武二十六年使匈奴中郎将置安集掾史将弛刑五十人持兵弩随单于所处参辞讼察动静掾俞绢翻】于是降胡遂相惊动十五部二十余万人皆反胁立前单于屯屠何子薁鞮日逐王逢矦为单于【鞮当作鞬贤曰前鞮鞬两字通今不改亦可薁于六翻鞬九言翻】遂杀略吏民燔烧邮亭庐帐将车重向朔方欲度幕北【邮音尤重直用翻】九月癸丑以光禄勲邓鸿行车骑将军事与越骑校尉冯柱行度辽将军朱徽将左右羽林北军五校士及郡国迹射缘边兵【贤曰汉有迹射士言寻迹而射也】乌桓校尉任尚将乌桓鲜卑合四万人讨之时南单于及中郎将杜崇屯牧师城【汉边郡有牧师菀以飬马此牧师菀城也当在西河郡美稷县界】逢矦将万余骑攻围之冬十一月邓鸿等至美稷逄矦乃觧围去向满夷谷南单于遣子将万骑及杜崇所领四千骑与邓鸿等追击逢矦于大城塞【大城县故属西河郡郡国志属朔方郡】斩首四千余级任尚率鲜卑乌桓要击逢矦于满夷谷【要一遥翻】复大破之【复扶又翻下同】前后凡斩万七千余级逢矦遂率众出塞汉兵不能追而还【还从宣翻又如字】　以大司农陈宠为廷尉宠性仁矜数议疑狱【数所角翻】每附经典务从寛恕刻敝之风于此少衰【少诗沼翻】帝以尚书令江夏黄香为东郡太守香辞以典郡从政才非所宜乞留备宂官【宂而陇翻散也】赐以督责小职任之宫台烦事【宫谓宫中台谓尚书台也尚书出纳王命故云宫台烦事】帝乃复留香为尚书令増秩二千石【按百官志尚书令秩千石今特增秩二千石以香在尚书日久又辞不拜郡故复留为尚书令而禄以郡守禄】甚见亲重香亦祗勤物务忧公如家
　　七年春正月邓鸿等军还冯柱将虎牙营留屯五原鸿坐逗留失利下狱死后帝知朱徽杜崇失胡和又禁其上书以致胡反皆徴下狱死【下遐稼翻】　夏四月辛亥朔日有食之　秋七月乙巳易阳地裂【余按地理志及郡国志易阳县属赵国应劭曰易水出涿郡故安师古及贤皆曰县在易水之阳此皆承应劭之误也易水在燕南界汉属河间郡界此时赵国仅有唐邢洺二州之地安得有属县逺在易水之阳邪五代史志洺州临洺县旧曰易阳后齐废入襄国县后周改为易阳县别置襄国县隋间皇六年改易阳县为邯郸县十年改邯郸县为临洺而别置邯郸县由是观之汉易阳县当在邯郸襄国二县之间】　九月癸卯京师地震　乐成王党坐贼杀人削东光鄡二县【东光县本属勃海郡鄡县本属钜鹿郡章帝以益乐成国鄡音羌尧翻旧禁宫人出嫁不得适诸国有故掖庭技人哀置嫁男子章初党召入宫与通初欲上书告之党赂哀置姊昭杀初】
　　八年春二月立贵人隂氏为皇后后识之曾孙也　夏四月乐成靖王党薨子哀王崇立寻薨无子国除　五月河内陈留蝗　南匈奴右温禺犊王乌居战畔出塞【贤曰温禺犊王名乌居战】秋七月度辽将军厐奋越骑校尉冯柱追击破之徙其余众及诸降胡二万余人于安定北地【安定郡在雒阳西千七百里北地郡在雒阳西千一百里】车师后部王涿鞮反击前王尉毕大获其妻子【尉毕大西域传作尉卑大时戊巳校尉索頵欲废后部王涿鞮涿鞮忿前王尉卑大卖已因反撃尉卑大鞮丁奚翻】　九月京师蝗　冬十月乙丑北海王威以非敬王子又坐诽谤自杀　十二月辛亥陈敬王羡薨　丁巳南宫宣室殿火　防羗校尉贯友卒以汉阳太守史充代之充至遂发湟中羗胡出塞击迷唐迷唐迎败充兵【败补迈翻】杀数百人充坐徴以代郡太守吴祉代之
