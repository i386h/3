<!-- { "loadSidebar": true } -->
　　贞观二年九月丙午初令致仕官在本品之上【按唐防要是时诏内外文武官年老致仕者参朝之班宜在本品见任之上观古玩翻】　上曰比见羣臣屡上表贺祥瑞【比毗至翻上时掌翻】夫家给人足而无瑞不害为尧舜百姓愁怨而多瑞不害为桀纣【夫音扶】后魏之世吏焚连理木煑白雉而食之岂足为至治乎【治直吏翻】丁未诏自今大瑞听表闻【按仪制令凡景星庆云为大瑞其名物六十有四白狼赤兎为上瑞其名物三十有八苍乌朱鴈为中瑞其名物三十有二嘉禾芝草木连理为下瑞其名物十四】自外诸瑞申所司而已【唐六典礼部郎中凡祥瑞应见皆辩其物名】尝有白鹊构巢于寝殿槐上合欢如腰鼓【合音閤】左右称贺上曰我常笑隋帝好祥瑞【好呼到翻】瑞在得贤此何足贺命毁其巢纵鹊于野外　天少雨【少诗沼翻】中书舍人李百药上言【上时掌翻】往年虽出宫人窃闻太上皇宫及掖庭宫人无用者尚多岂惟虚费衣食且隂气郁积亦足致旱上曰妇人幽闭深宫诚为可愍洒扫之余亦何所用【洒所卖翻扫素报翻又并如字】宜皆出之任求伉俪【伉苦浪翻俪郎计翻】于是遣尚书左丞戴胄给事中洹水杜正伦【洹水县周建德六年分临漳东北界置属魏州洹于元翻】于掖庭西门简出之【掖音亦】前后所出三千余人　己未突厥寇边【厥九勿翻】朝臣或请修古长城【古长城秦防恬所筑者也自汉至隋沿边所筑城障非一处而长城之延袤未有如秦者也朝直遥翻】发民乘堡障上曰突厥灾异相仍颉利不惧而修德暴虐滋甚骨肉相攻亡在朝夕朕方为公扫清沙漠【为于伪翻】安用劳民逺修障塞乎　壬申以前司农卿窦静为夏州都督【夏户雅翻】静在司农少卿赵元楷善聚敛【少始照翻敛力赡翻下重敛同】静鄙之对官属大言曰【司农官属有丞主簿上林太仓钩盾导官四署令丞太仓永丰龙门等仓司竹庆善石门温泉汤等监京都诸宫苑总监诸园苑监苑四面监九成宫监诸盐池监诸屯监各有监副监丞苑总监又有主簿诸盐池诸屯监无副监】隋炀帝奢侈重敛司农非公不可今天子节俭爱民公何所用哉元楷大慙　上问王珪曰近世为国者益不及前古何也对曰汉世尚儒术宰相多用经术士故风俗淳厚近世重文轻儒参以法律此治化之所以益衰也【治直吏翻】上然之　冬十月御史大夫参预朝政安吉襄公杜淹薨【朝直遥翻下同】　交州都督遂安公寿以贪得罪【遂安公寿宗室也】上以瀛州刺史卢祖尚才兼文武廉平公直征入朝谕以交趾久不得人须卿镇抚祖尚拜谢而出既而悔之辞以旧疾上遣杜如晦等谕防曰匹夫犹敦然诺【敦然诺犹重然诺也言既许人则必践言】柰何既许朕而复悔之祖尚固辞戊子上复引见谕之【复扶又翻见贤遍翻】祖尚固执不可上大怒曰我使人不行何以为政命斩于朝堂【阁本太极宫图东西朝堂在承天门左右承天门外朝也东朝堂之前有肺石西朝堂之前有登闻鼔】寻悔之他日与侍臣论齐文宣帝何如人魏征对曰文宣狂暴然人与之争事理屈则从之有前青州长史魏恺使于梁还除光州长史不肯行【长知两翻使疏吏翻下同】杨遵彦奏之文宣怒召而责之恺曰臣先任大州使还有劳无过更得小州此臣所以不行也文宣顾谓遵彦曰其言有理卿赦之此其所长也【杨愔字遵彦相齐文宣帝大见亲任】上曰然向者卢祖尚虽失人臣之义朕杀之亦为太暴由此言之不如文宣矣命复其官荫【复其官则得荫其子若孙唐制凡用荫一品子正七品上二品子正七品下三品子从七品上从三品子从七品下正四品子正八品上从四品子正八品下正五品子从八品上从五品及国公子从八品下三品以上荫曾孙五品以上荫孙孙降子一等曾孙降孙一等赠官降正官一等死事者与正官同郡县公子视从五品孙县男以上子降一等勲官二品子又降一等二王后孙视正三品】征状貌不逾中人而有胆畧善囘人主意毎犯顔苦谏或逢上怒甚征神色不移上亦为霁威【人主之威重于雷霆霁威言犹雨霁则雷霆亦收威为于伪翻】尝谒告上冢【上时掌翻】还言于上曰人言陛下欲幸南山外皆严装已毕而竟不行何也上笑曰初实有此心畏卿嗔故中辍耳【嗔昌真翻】上尝得佳鹞自臂之望见征来匿懐中征奏事固久不已鹞竟死怀中　十一月辛酉上祀圜丘【武德元年制每岁冬至祀昊天上帝于圜丘以景皇帝配】　十二月壬午以黄门侍郎王珪为守侍中上尝闲居【闲读曰闲】与珪语有美人侍侧上指示珪曰此庐江王瑗之姬也【庐江王瑗反死见一百九十一卷武德九年瑗于眷翻】瑗杀其夫而纳之珪避席曰陛下以庐江纳之为是邪非邪【邪音耶】上曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公【齐桓公遇郭氏之墟问父老曰郭何故亡对曰善善恶恶公曰若子之言何至于亡对曰善善而不能用恶恶而不能去此其所以亡也】今此美人尚在左右臣以为圣心是之也上悦即出之还其亲族　【考异曰实录新旧书皆云帝虽不出此美人而甚重其言按太宗贤主既重珪言何得反弃而不用乎且是人泛侍左右又非嬖宠著名之人太宗何爱而留之今从贞观政要】上使太常少卿祖孝孙教宫人音乐不称防【少始照翻称尺证翻】上责之温彦博王珪谏曰孝孙雅士今乃使之教宫人又从而谴之臣窃以为不可上怒曰朕寘卿等于腹心当竭忠直以事我乃附下罔上为孝孙游说邪【为于伪翻説输芮翻】彦博拜谢珪不拜曰陛下责臣以忠直今臣所言岂私曲邪【邪音耶】此乃陛下负臣非臣负陛下上黙然而罢明日上谓房龄曰自古帝王纳谏诚难朕昨责温彦博王珪至今悔之　【考异曰魏文贞公故事太宗曰人皆以祖孝孙为知音令教声曲多不谐韵此其未至精妙为不存意乎乃勅所司令举其罪公进谏曰陛下生平不爱音声今忽为教女乐责孝孙臣恐天下怪愕太宗曰汝等并是我心腹应须中正向乃附下罔上为孝孙辞温彦博等拜谢公及王珪进曰陛下不以臣等不肖置之枢近今臣所言岂是为私不意陛下责臣至此常奉明旨勿以临时嗔怒即便曲从成我大过臣等不敢失坠所以毎触龙鳞今以为责只是陛下负臣臣终不负陛下太宗怒未已懔然作色公又曰祖孝孙学问立身何如白明达陛下平生礼遇孝孙复何如白明达今过听一言便谓孝孙可疑明达可信臣恐羣臣众庶有以窥陛下太宗怒乃解今从旧传】公等勿为此不尽言也【为于伪翻下为朕同】　上曰为朕养民者唯在都督刺史朕常疏其名于屏风坐卧观之得其在官善恶之迹皆注于名下以备黜陟县令尤为亲民不可不择乃命内外五品已上各举堪为县令者以名闻　上曰比有奴告其主反者【比毗至翻】此弊事夫谋反不能独为必与人共之何患不发何必使奴告邪【邪音耶】自今有奴告主者皆勿受仍斩之　西突厥统叶防可汗为其伯父所杀伯父自立是为莫贺咄侯屈利俟毗可汗【厥九勿翻可从刋入声汗音寒咄当没翻俟渠之翻】国人不服弩失毕部推泥孰莫贺设为可汗【西突厥有五弩失毕部泥孰亦一啜之部帅】泥孰不可统叶防之子咥力特勒【咥徒结翻又丑栗翻】避莫贺咄之祸亡在康居泥孰迎而立之是为乙毗鉢罗肆叶防可汗与莫贺咄相攻连兵不息俱遣使来请昏【使疏吏翻】上不许曰汝国方乱君臣未定何得言昏且谕以各守部分勿复相攻【分扶问翻复扶又翻】于是西域诸国及敕勒先役属西突厥者皆叛之【史言天方福华东西突厥皆乱厥九勿翻】突厥北边诸姓多叛颉利可汗归薛延陁共推其俟斤夷男为可汗【颉奚结翻俟渠之翻】夷男不敢当上方图颉利遣游击将军乔师望间道赍册书拜夷男为真珠毗伽可汗【间古苋翻伽求迦翻】赐以鼓纛【纛徒到翻】夷男大喜遣使入贡【使疏吏翻】建牙于大漠之郁督军山下东至靺鞨西至西突厥南接沙碛【靺音末鞨音曷碛七迹翻】北至俱伦水回纥拔野古阿跌同罗仆骨霫诸部皆属焉【史言突厥衰而薛延陁彊于漠北霫而立翻】
　　三年春正月戊午上祀太庙癸亥耕借于东郊【初议借田方面所在给事中孔頴达曰礼天子借田于南郊诸侯于东郊晋武帝犹于东南今于城东不合古礼帝曰礼缘人情亦何常之有且虞书云平秩东作则是尧舜敬授人时已在东矣又乘青辂载黛耜者所以顺于春气故知合于东方且朕见居少阳之地田于东郊盖其宜也于是遂定按帝自谓居少阳之地盖以即位以来居东宫也借秦昔翻】　沙门法雅坐妖言诛【妖一遥翻】司空裴寂尝闻其言辛未寂坐免官遣还乡里寂请留京师上数之曰【数所具翻又所主翻】计公勲庸安得至此直以恩泽为羣臣第一武德之际货赂公行纪纲紊乱皆公之由也【上皇闻帝此言其心为如何紊音问】但以故旧不忍尽法得归守坟墓幸已多矣寂遂归蒲州【裴寂本蒲州桑泉人】未几又坐狂人信行言寂有天命寂不以闻当死流静州【武德四年以始安郡之龙平豪静苍梧郡之苍梧置静州静平郡几居岂翻】防山羌作乱【以为山羌则当是劒南之静州然劒南之静州武后时方置若以为岭南之静州则羌当作蛮】或言刼寂为主上曰寂当死我生之必不然也俄闻寂率家僮破贼上思其佐命之功征入朝防卒【帅读曰率朝直遥翻下同卒子恤翻】　二月戊寅以房龄为左仆射杜如晦为右仆射以尚书右丞魏征守秘书监参预朝政三月己酉上录系囚有刘恭者颈有胜文自云当胜
