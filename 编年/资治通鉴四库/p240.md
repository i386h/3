<!-- { "loadSidebar": true } -->
　　六年春正月甲寅诏曰凡供荐新味多非其节或欝飬彊孰【谓为土室蓄火使土气蒸欝而飬之彊使成熟也前书召信臣曰大官园种冬生葱韭菜茹覆以屋庑昼夜然蕴火待温气乃生彊其两翻】或穿掘萌芽味无所至而夭折生长【夭于兆翻短折曰夭长知两翻】岂所以顺时育物乎曰非其时不食【贤曰论语曰不时不食言非其时物则不食之前书召信臣曰不时之物有伤于人不宜以奉供飬】自今当奉祠陵庙及给御者皆须时乃上【时熟乃上进也上时掌翻】凡所省二十三种【种章勇翻】　三月十州蝗　夏四月乙丑司空张敏罢　己夘以太常刘恺为司空　诏建武元功二十八将皆绍封　五月旱　丙寅诏令中二千石下至黄绶一切复秩【董巴舆服志中二千石青绶四百石三百石二百石黄绶四年减百官奉今复之】　六月壬辰豫章员谿原山崩【豫章郡在雒阳南二千七百里属州】　辛巳赦天下　侍御史唐喜讨汉阳贼王信破斩之杜季贡亡从滇零是嵗滇零死子零昌立年尚少同种狼莫为其计策【滇音颠零音怜少诗照翻种章勇翻】以季贡为将军别居丁奚城【按东观记丁奚城在北地郡灵州县】
　　七年春二月丙午郡国十八地震　夏四月己未平原懐王胜薨无子太后立乐安夷王宠子得为平原王丙申晦日有食之　秋防羌校尉侯覇骑都尉马贤击先零别部牢于安定【零音怜】获首虏千人　蝗
　　元初元年春正月甲子改元　二月乙夘日南地坼长百余里【东观记曰坼长百八十二里广五十六里长直亮翻】　三月癸亥日有食之　【考异曰帝纪二月己夘日南地坼三月癸酉日食本志及袁纪皆云三月己夘日南地坼按长歴是年二月壬辰朔无己夘三月壬戌朔癸酉十二日不应日食二月当是乙夘三月当是癸亥】　诏遣兵屯河内通谷冲要三十六所皆作坞壁设鸣鼔以备冦【自太行北至恒山限隔并冀其间多有谷道以相通今于冲要之地作坞壁以备冦】　夏四月丁酉赦天下　京师及郡国五旱蝗　五月先零冦雍城【右扶风雍县城也雍于用翻】　蜀郡夷冦蚕陵杀县令【蚕陵县属蜀郡贤曰蚕陵故城在今翼州翼水县西有蚕陵山因以名焉】　九月乙丑太尉李修罢　豪号多与诸种钞掠武都汉中巴郡板楯蛮救之【按范书板楯蛮夷者秦昭襄王时射杀白虎有功昭王复夷人顷田不租十妻不筭伤人者论杀人者得以倓钱赎死髙祖为汉王发夷人以定三秦复其渠帅七姓不输租赋余户乃嵗入賨钱口四十世号为板楯蛮夷阆中有渝水其人多居水左右天性劲勇数防陈喜歌舞髙祖为制巴渝舞蛮盖挟板楯而战因以为名楯食尹翻倓徒滥翻賨蔵宗翻】汉中五官掾程信率郡兵与蛮共击破之【百官志郡冇五官掾署功曹及诸曹事掾俞绢翻】号多走还断陇道与零昌合【断丁管翻零音怜】侯霸马贤与战于枹罕破之【枹罕县属陇西郡唐之河州枹音肤】　辛未以大司农山阳司马苞为大尉　冬十月戊子朔日有食之　凉州刺史皮杨【姓谱皮樊仲皮之后又郑有上卿子皮出于罕氏】击羌于狄道大败死者八百余人　【考异曰纪作皮阳今从西羌予按陇西郡旧治狄道去年襄武则其地已弃而不有矣】　是嵗郡国十五地震
　　二年春防羌校尉厐参以恩信招诱诸羌号多等帅众降【帅读曰率降户江翻】参遣诣阙赐号多侯印遣之参始还治令居【自张掖徙还令居也】通河西道　零昌分兵冦益州遣中郎将尹就讨之　夏四月丙午立贵人荥阳阎氏为皇后【阎后之母邓宏之妻之同产也故得立】后性妬忌后宫李氏生皇子保后鸩杀李氏【为后废保张本保后立是为顺帝】五月京师旱河南及郡国十九蝗【河南即京师也】　六月丙戌大尉司马苞薨　秋七月辛巳以太仆防山马英为太尉　八月辽东鲜卑围无虑【无虑县属辽东郡应劭曰虑音闾师古曰即所谓毉无闾按郡国志无虑县时属辽东属国】九月又攻夫犂营杀县令【贤曰夫犂县属辽东属国故城在今营州东南余按两汉志辽东郡及辽东属国皆无夫犂县今言杀县令则尝为县矣未知贤所据者何书也】壬午晦日有食之尹就击党吕叔都等蜀人陈省罗横应募刺杀叔
　　都【刺七亦翻】皆封侯赐钱诏屯骑校尉班雄屯三辅雄超之子也以左冯翊司马钧行征西将军督关中诸郡兵八千余人厐参将羌胡兵七千余人与钧分道并击零昌参兵至勇士东【贤曰勇士县属天水郡余按天水时已改为汉阳郡】为杜季贡所败引退【败补迈翻】钧等独进攻防丁奚城杜季贡率众伪逃钧令右扶风仲光等收羌禾稼　【考异曰袁纪作右扶风太守种暠今从范书】光等违钧节度散兵深入羌乃设伏要击之【要一遥翻】钧在城中怒而不救冬十月乙未光等兵败并没死者三千余人钧乃遁还厐参既失期称病引还皆坐徴下狱【下遐稼翻】钧自杀时度辽将军梁慬亦坐事抵罪校书郎中扶风马融【融以郎中校兰台书故称校书郎中】上书称参慬智能宜宥过责效诏赦参等　【考异曰慬传曰慬为度辽将军明年安定北地上郡皆被羌冦不能自立诏慬发邉兵迎三郡吏民徙扶风界慬即遣南单于兄子优孤涂奴将兵迎之既还慬以涂奴接其家属有劳輙授以侯印绶坐専擅徴下狱扺罪明年校书郎马融上书讼慬与参按慬为度辽将军在永初四年徙三郡民在五年参下狱在今年不得云明年融讼之也疑误】以马贤代参领防羌校尉复以任尚为中郎将代班雄屯三辅　【考异曰帝纪冬十月遣任尚屯三辅按西羌司马钧扺罪后尚乃代雄屯三辅耳复扶又翻】　怀令虞诩説尚曰【説输芮翻】兵法弱不攻彊走不逐飞自然之埶也今虏皆马骑日行数百里来如风雨去如絶弦以歩追之埶不相及所以虽屯兵二十余万旷日而无功也为使君计莫如罢诸郡兵各令出钱数千二十人共市一马以万骑之众逐数千之虏追尾掩截【贤曰尾犹寻也予谓尾者随其后而击之也掩袭也截邀也】其道自穷【言虏之路自穷不能防出而冦掠也】便民利事大功立矣尚即上言用其计遣轻骑击杜季贡于丁奚城破之太后闻虞诩有将帅之畧以为武都太守　【考异曰诩曰羌冦武都太后以诩有将帅之畧迁武都太守又曰贼败散南入益州本纪元初元年冦武都汉中据此似诩以元初元年为武都大守也然按西羌厐参抵罪后任尚屯三辅时诩犹为懐令説尚用骑兵袁纪亦云懐令虞诩説尚如范书所言又云上问何从发此计尚表之受于懐令虞诩由是知名迁武都太守以此验之当在厐参抵罪后也】羌众数千遮诩于陈仓崤谷【此崤谷当在陈仓县界即今之大散关非宏农渑池县之崤山也】诩即停军不进而宣言上书请兵须到当发羌闻之乃分钞傍县【钞楚交翻】诩因其兵散日夜进道兼行百余里令吏士各作两灶日增倍之羌不敢逼或问曰孙膑减灶而君增之【减灶事见二卷周显王二十八年膑频忍翻】兵法日行不过三十里以戒不虞【前书吉行五十里师行三十里】而今日且二百里何也诩曰虏众多吾兵少徐行则易为所及【易以防翻】速进则彼所不测虏见吾灶日增必谓郡兵来迎众多行速必惮追我孙膑见弱【见贤遍翻】吾今示彊埶有不同故也既到郡兵不满三千而羌众万余攻围赤亭数十日【贤曰赤亭故城在今渭州襄武县东南有赤亭水予按唐渭州汉陇西郡地汉武都唐阶成州地此自是武都之赤亭非渭州之赤亭也又按郡国志武都下辨县有赤亭即此】诩乃令军中彊弩勿发而濳发小弩羌以为矢力弱不能至并兵急攻诩于是使二十彊弩共射一人发无不中【射而亦翻中竹仲翻】羌大震退诩因出城奋击多所伤杀明日悉陈其兵众令从东郭门出北郭门入贸易衣服回转数周羌不知其数更相恐动【贸音茂更工衡翻】诩计贼当退乃潜遣五百余人于浅水设伏候其走路【诩知贼退遇水必踏浅而度因于其处设伏以待之】虏果大犇因掩击大破之斩获甚众贼由是走散诩乃占相地埶【相息亮翻】筑营壁百八十所招还流亡假赈贫民开通水运【诩案行川谷自沮至下辨数十里烧石剪木开漕船道】诩始到郡谷石千盐石八千见户万三千【见存之户也见贤遍翻】视事三年米石八十盐石四百民増至四万余户人足家给一郡遂安　十一月庚申郡国十地震　十二月武陵澧中蛮反【澧中今澧州地澧音礼】州郡讨平之　己酉司徒夏勤罢【夏户雅翻】　庚戌以司空刘恺为司徒光禄勲袁敞为司空敞安之子也　前虎贲中郎将邓宏卒【宏自遭母防去官奉朝请故曰前】宏性俭素治欧阳尚书【汉千乘欧阳生伏生尚书由是尚书有欧阳氏学治直之翻】授帝禁中有司奏赠宏骠骑将军位特进封西平侯【西平县属汝南郡】太后追宏雅意不加赠位衣服但赐钱千万布万匹兄隲等复辞不受【复扶又翻下同】诏封宏子广徳为西平侯将葬有司复奏发五营轻车骑士礼仪如霍光故事【贤曰霍光薨宣帝遣太中大夫侍御史持节防防事中二千石修莫府上赐玉衣梓宫便房黄肠题凑輼辌车黄屋左纛轻车材官五校士以送葬也】太后皆不聼但白葢双骑门生挽送【贤曰白葢车也挽音晚骑竒寄翻】后以帝师之重分西平之都乡封广徳弟甫德为都乡矦













　　资治通鉴卷四十九
　　钦定四库全书
　　资治通鉴卷五十　　　　宋　司马光　撰
　　胡三省　音注
　　汉纪四十二【起柔兆执徐尽阏逢困敦凡九年】
　　孝安皇帝中
　　元初三年春正月苍梧鬰林合浦蛮夷反【三郡皆属交州】二月遣侍御史任逴督州郡兵讨之【任音壬贤曰逴音丁角翻又音卓】　郡国十地震　三月辛亥日有食之　夏四月京师旱五月武陵蛮反州郡讨破之　癸酉度辽将军邓遵率南单于击零昌于灵州【范书匈奴传曰自置度辽将军以来皆权行其事独遵以皇太后从弟为真将军此后更无行将军者志云度辽将军银印青绶秩二千石灵州县属北地郡贤曰在今庆州马岭县西北零音怜】斩首八百余级　越嶲徼外夷举种内属【嶲音髓徼吉吊翻种章勇翻】　六月中郎将任尚【任音壬】遣兵击破先零羌于丁奚城【零音怜】　秋七月武陵蛮复反【复扶又翻】州郡讨平之　九月筑冯翊北界候坞五百所以备羌【冯翊北界接安定北地】　冬十一月苍梧鬰林合浦蛮夷降【降户江翻】　旧制公卿二千石刺史俱不行三年防司徒刘恺以为非所以师表百姓宣羙风俗丙戌初聼大臣行三年防【贤曰文帝遗诏以日易月于后大臣遂以为常至此复遵古制】　癸夘郡国九地震　十二月丁己任尚遣兵击零昌于北地杀其妻子烧其庐舎斩首七百余级【羌势自此衰矣】
