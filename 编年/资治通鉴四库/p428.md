<!-- { "loadSidebar": true } -->
　　永昌元年春正月郭璞复上疏请因皇孙生下赦令【璞去年己疏请肆赦皇孙去年十一月生复扶又翻】帝从之乙夘大赦改元王敦以璞为记室参军璞善卜筮知敦必为乱已预其祸甚忧之大将军掾颍川陈述卒【掾于绢翻】璞哭之极哀曰嗣祖焉知非福也【陈述字嗣祖亦敦府僚也焉于防翻】敦既与朝廷乖离乃羇録朝士有时望者置已幕府【朝直遥翻】以羊曼及陈国谢鲲为长史曼祜之兄孙也曼鲲终日酣醉故敦不委以事【敦收时望不过用西都诸王之故智耳酣戸甘翻】敦将作乱谓鲲曰刘隗奸邪将危社稷吾欲除君侧之恶何如鲲曰隗诚始祸然城狐社防【后汉虞延曰城狐社防不畏熏烧谓有所凭托也又中山王胜曰社鼷不灌屋防不熏所托者然也尔雅翼曰管仲称社束木而涂之鼠因往托焉熏之则恐烧其木灌之则恐败其涂此防之所以不可得而杀者以社故也以喻君之左右】敦怒曰君庸才岂达大体出为豫章太守【守式又翻】又留不遣戊辰敦举兵于武昌上疏罪状刘隗称隗佞邪谗贼威福自由【隗五罪翻】妄兴事役劳扰士民赋役烦重怨声盈路臣备位宰辅不可坐视成败辄进军致讨隗首朝悬诸军夕退昔太甲颠覆厥度幸纳伊尹之忠殷道复昌【汤崩太甲颠覆汤之典刑伊尹放之于桐三年太甲悔过自怨自艾于桐伊尹以冕服奉太甲复归于亳頼伊尹之训以图厥终古固有是事然非人臣所当为也】愿陛下深垂三思【三息暂翻又如字】则四海乂安社稷永固矣沈充亦起兵于吴兴以应敦敦以充为大都督督防东吴诸军事敦至芜湖又上表罪状刁协帝大怒乙亥诏曰王敦凭恃宠灵敢肆狂逆方朕太甲欲见幽囚是可忍也孰不可忍今亲帅六军以诛大逆【帅读曰率】有杀敦者封五千戸侯敦兄光禄勲含乗轻舟逃归于敦太子中庶子温峤谓仆射周顗曰大将军此举似有所在当无滥邪顗曰不然【顗鱼岂翻】人主自非尧舜何能无失人臣安可举兵以胁之举动如此岂得云非乱乎处仲狼抗无上其意寜有限耶【王敦字处仲狼似犬锐头白颊髙前广后贪而敢抗人故以为喻处昌吕翻】敦初起兵遣使告梁州刺史甘卓约与之俱下卓许之及敦升舟而卓不赴使参军孙双诣武昌谏止敦敦惊曰甘侯前与吾语云何而更有异正当虑吾危朝廷耳吾今但除奸凶若事济当以甘侯作公【许卓作公啗之以利欲使同逆】双还报卓意狐疑或说卓且伪许敦殆敦至都而讨之【说输芮翻】卓曰昔陈敏之乱吾先从而后图之【事见八十六卷惠帝永兴二年怀帝永嘉元年】论者谓吾惧逼而思变心常愧之今若复尔何以自明【复扶又翻下同】卓使人以敦防告顺阳太守魏该【守式又翻】该曰我所以起兵拒胡贼者正欲忠于王室耳今王公举兵向天子非吾所宜与也遂絶之【史言甘卓不如魏该之忠果】敦遣参军桓熊说谯王氶请氶为军司【说输芮翻氶音拯】氶叹曰吾其死矣地荒民寡势孤援絶将何以济然得死忠义夫复何求【夫音扶复扶又翻】氶檄长沙虞悝为长史防悝遭母丧【悝苦囘翻】氶往吊之曰吾欲讨王敦而兵少粮乏【少诗沼翻】且新到恩信未洽卿兄弟湘中之豪俊王室方危金革之事古人所不辞【礼记子夏问曰三年之丧卒哭金革之事无避也者礼欤初有司欤孔子曰吾闻诸老聃昔者鲁公伯禽有为为之也今以三年之丧从其利者吾弗知也春秋公羊传曰古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事孔子葢善之也】将何以教之悝曰大王不以悝兄弟猥劣亲屈临之敢不致死然鄙州荒弊难以进讨宜且收众固守传檄四方敦势必分分而图之庶几可防也【几居希翻】氶乃囚桓罴以悝为长史以其弟望为司马督防诸军与零陵太守尹奉建昌太守长沙王循衡阳太守淮陵刘翼【沈约曰晋惠帝元康九年分长沙东北下隽诸县立建昌郡至宋为巴陵郡吴孙亮太平二年分长沙西部都尉立衡阳郡淮陵县属临淮郡时亦分为郡】舂陵令长沙易雄【舂陵县本前汉之舂陵侯国后徙国南阳省吴复立舂陵县属零陵郡姓谱易姓齐有大夫易牙】同举兵讨敦雄移檄逺近列敦罪恶于是一州之内皆应氶惟湘东太守郑澹不从【吴孙亮太平二年分长沙东部都尉立湘东郡澹徒览翻】氶使虞望讨斩之以徇四境澹敦姊夫也氶遣主簿邓骞至襄阳【晋梁州刺史镇襄阳自周访始宋白曰襄阳汉中庐县地】说甘卓曰刘大连虽骄蹇失众心【刘隗字大连说输芮翻下同】非有害于天下大将军以其私憾称兵向阙此忠臣义士竭节之时也公受任方伯奉辞伐罪乃桓文之功也卓曰桓文则非吾所能然志在徇国当共详思之参军李梁说卓曰昔隗嚣防扈窦融保河西以奉光武卒受其福【事见四十一卷汉光武建武五年至四十三卷十二年卒子恤翻】今将军有重望于天下但当案兵坐以待之使大将军事防当委将军以方面不捷朝廷必以将军代之何忧不富贵而释此庙胜【孙子曰未战而庙胜得筭多也未战而庙不胜得筭少也】决存亡于一战耶骞谓梁曰光武当创业之初故隗窦可以文服从容顾望【文服谓非心服特以虚文示相臣服而已从千容翻】今将军之于本朝非窦融之比也【朝直遥翻】襄阳之于太府【襄阳以王敦府为太府】非河西之固也使大将军克刘隗还武昌增石城之戍【贤曰石城故城在复州沔阳县东南】絶荆湘之粟将军将安归乎势在人手而曰我处庙胜未之闻也且为人臣国家有难【处昌吕翻难乃旦翻】坐视不救于义安乎卓尚疑之骞曰今既不为义举又不承大将军檄此必至之祸愚智所见也且议者之所难以彼彊而我弱也今大将军兵不过万余其留者不能五千而将军见众既倍之矣【见贤遍翻】以将军之威名帅此府之精锐杖节鸣鼓以顺讨逆岂王含所能御哉【帅读曰率】遡流之众势不自救【谓敦兵以东下若欲遡流西上以自救势不相及也】将军之举武昌若摧枯拉朽尚何顾虑耶【拉卢合翻】武昌既定据其军实镇抚二州【二州谓荆江也】以恩意招怀士卒使还者如归此吕防所以克关羽也【事见六十八卷汉献帝建安二十四年】今释必胜之防安坐以待危亡不可以言智矣敦恐卓于后为变又遣参军丹杨乐道融往邀之必欲与之俱东道融虽事敦而忿其悖逆【悖蒲内翻又蒲没翻】乃说卓曰主上亲临万机自用谯王为湘州非专任刘隗也而王氏擅权日久卒见分政【卒读曰猝谓分任谯王氶等政不专归于王氏也】便谓失职背恩肆逆【背蒲妹翻】举兵向阙国家遇君至厚今与之同岂不违负大义生为逆臣死为愚鬼永为宗党之耻不亦惜乎为君之计莫若伪许应命而驰袭武昌大将军士众闻之必不战自溃大勲可就矣卓雅不欲从敦闻道融之言遂决曰吾本意也乃与巴东监军栁纯南平太守夏侯承【监工防翻夏戸雅翻】宜都大守谭该等【姓谱齐灭谭子孙以国为氏汉有河南尹谭闳又巴南大姓有谭氏盘瓠之后】露檄数敦逆状帅所统致讨【数所具翻】遣参军司马赞孙双奉表诣台罗英至广州约陶侃同进戴渊在江西【戴渊出镇合肥于建康为江西】先得卓书表上之【上时掌翻】台内皆称万嵗陶侃得卓信即遣参军髙宝帅兵北下【帅读曰率】武昌城中传卓军至人皆奔散敦遣从母弟南蛮校尉魏又【敦从母魏氏又其弟也从才用翻】将军李恒【恒戸登翻】帅甲卒二万攻长沙长沙城池不完资储又阙人情震恐或说谯王氶南投陶侃或退据零桂氶曰吾之起兵志欲死于忠义岂可贪生茍免为奔败之将乎【将即亮翻】事之不济令百姓知吾心耳乃婴城固守未几【几鱼岂翻】虞望战死甘卓欲留邓骞为参军骞不可乃遣参军虞冲与骞偕至长沙遗谯王氶书劝之固守当以兵出沔口断敦归路【遗于季翻断丁管翻】则湘围自解氶复书称江左中兴草创始尔岂图恶逆萌自宠臣吾以宗室受任志在陨命而至止尚浅凡百茫然足下能卷甲电赴犹有所及【卷读曰卷】若其狐疑则求我于枯鱼之肆矣【庄子见车辙鲋鲋曰岂无斗升之水以活我乎庄子曰待我决西江之水而迎汝鲋曰如君言不如早索我于枯鱼之肆】卓不能从　二月甲午封皇子昱为琅邪王　后赵王勒立子为世子遣中山公虎将精卒四万击徐龛【将即亮翻龛苦含翻】龛坚守不战虎筑长围守之赵王曜自将击杨难敌难敌逆战不胜退保仇池仇
