<!-- { "loadSidebar": true } -->
　　臣光曰圣人以道德为丽仁义为乐【乐音洛】故虽茅茨土阶恶衣菲食不耻其陋惟恐奉养之过以劳民费财明皇恃其承平不思后患殚耳目之玩穷声技之巧【技渠绮翻】自谓帝王富贵皆不我如欲使前莫能及后无以逾非徒娱己亦以夸人岂知大盗在旁已有窥窬之心卒致銮舆播越生民涂炭【卒子恤翻】乃知人君崇华靡以示人适足为大盗之招也
　　禄山宴其羣臣于凝碧池【唐六典洛阳禁苑中有芳树金谷二亭凝碧之池】盛奏众乐梨园弟子往往歔欷泣下【梨园弟子见二百十一卷开元二年】贼皆露刃睨之【睨五计翻衺视也】乐工雷海清不胜悲愤【胜音升】掷乐器于地西向恸哭禄山怒缚于试马殿前支解之禄山闻向日百姓乗乱多盗库物既得长安命大索三日【索山客翻】并其私财尽掠之又令府县推按铢两之物无不穷治【治直之翻】连引搜捕支蔓无穷民间骚然益思唐室自上离马嵬北行【离力智翻】民间相传太子北收兵来取长安长安民日夜望之或时相惊曰太子大军至矣则皆走市里为空贼望见北方尘起辄惊欲走京畿豪杰往往杀贼官吏遥应官军诛而复起【复扶又翻】相继不絶贼不能制其始自京畿鄜坊至于岐陇皆附之至是西门之外率为敌垒【西门谓长安城西门也】贼兵力所及者南不出武闗北不过云阳【云阳县汉属冯翊后魏属北地郡隋以来属京兆】西不过武功【武功县汉晋属扶风隋唐属京兆】江淮奏请贡献之蜀之灵武者【之往也】皆自襄阳取上津路抵扶风【上津汉汉中长利县地梁置南洛州后魏改曰上州隋废州为上津县唐属商州】道路无壅皆薛景仙之功也　九月壬子史思明围赵郡丙辰防之又围常山旬日城陷杀数千人建寜王倓性英果有才略从上自马嵬北行兵众寡
　　弱屡逢冦盗倓自选骁勇居上前后血战以卫上上或过时未食倓悲泣不自胜军中皆属目向之【过古禾翻又古卧翻胜音升属之欲翻下所属同】上欲以倓为天下兵马元帅使统诸将东征【帅所类翻统他综翻将即亮翻】李泌曰建寜诚元帅才然广平兄也若建寜功成岂可使广平为吴太伯乎上曰广平嗣也【泌毗必翻嗣祥吏翻】何必以元帅为重泌曰广平未正位东宫今天下艰难众心所属在于元帅若建寜大功既成陛下虽欲不以为储副同立功者其肯已乎太宗上皇即其事也【谓皆以有定天下功承大统】上乃以广平王俶为天下兵马元帅诸将皆以属焉　【考异曰邺侯家传曰以李光弼为元帅左厢兵马使出井陉以攻常山图范阳郭子仪为右厢兵马使帅众南取冯翊河东按汾阳家传时郭子仪方北讨同罗未向河东也邺侯家传又曰上召光弼子仪议征讨计二人有迁延之言上大怒作色叱之二人皆仆地不毕词而罢上告公曰二将自偏禆一年遇国家有难朕又即位于此遂至三公将相看已有骄色啇议征讨欲迁延适来叱之皆倒方图克复而将已骄朕深忧之朕今委先生戎事府中议事因示以威令使其知惧对曰陛下必欲使畏臣二人未见广平伏望令王亦暂至府二人至时寒臣与饮酒二人必请谒王臣因为酒令约不起王至但谈笑共臣同慰安酒散乃谕其脩谒于元帅则二人见元帅以帝子之尊俯从臣酒令可以知陛下方宠任臣军中之令必行它时或失律能死生之也上称善又奏曰伏望言于广平知是圣意欲李郭之畏臣非臣敢恃恩然也上曰广平于卿岂有形迹对曰帝子国储以陛下故亲臣臣何人敢不惧明日将晓王亦至及李郭至具军容脩敬乃坐饮二人因言未见元帅乃使报王王将至执盏为令并不得起及王至先公曰适有令许二相公不起王曰寡人不敢遽就座饮李郭失色谈笑皆欢先公曰二人起谢广平曰先公能为二相公如此复何忧寡人亦尽力今者同心成宗社大计以副圣意既出李谓郭曰适来饮令非行军意皆上防也欲令吾徒禀令耳按肃宗温仁二公沈勇必无靣叱仆地之事今不取】倓闻之谢泌曰此固倓之心也上与泌出行军【行下孟翻】军士指之窃言曰衣黄者圣人也衣白者山人也【衣于既翻下且衣同】上闻之以告泌曰艰难之际不敢相屈以官且衣紫袍以絶羣疑泌不得已受之服之入谢上笑曰既服此岂可无名称【称尺证翻】出怀中敕以泌为侍谋军国元帅府行军长史【创侍谋之官以处泌】泌固辞上曰朕非敢相臣以济艰难耳俟贼平任行高志泌乃受之置元帅府于禁中俶入则泌在府泌入俶亦如之泌又言于上曰诸将畏惮天威在陛下前敷陈军事或不能尽所怀万一小差为害甚大乞先令与臣及广平熟议臣与广平从容奏闻【从千容翻】可者行之不可者已之上许之时军旅务繁四方奏报自昏至晓无虚刻上悉使送府泌先开视有急切者及烽火重封隔门通进【重直龙翻凡宫禁官府门侧置轮盘或遇夜门已闭外有急切文书纳诸轮盘旋转向内以通之】余则待明禁门钥契悉委俶与泌掌之【为泌请还钥契张本】　阿史那从礼説诱九姓府六胡州诸胡数万众聚于经略军北【时九姓胡皆居河曲犹各带旧置府号按旧书李吉甫传经略军唐末之宥州是也天宝移经略军于灵州城内以宥州寄治经略军元和九年遂于经略军故城置宥州六胡州于郭下置延恩县宋白曰经略军在夏州西北三百里天宝中王忠嗣奏于榆多勒城置军今属灵武去灵武六百余里説式芮翻】将冦朔方上命郭子仪诣天德军兵讨之【天德军在大同川天宝十二年安思顺奏废横塞军请于大同城西筑城置军宗赐名天安军乾元后改为天德军东南至中受降城二百里西度河至丰州百六十里西至西受降城百八十里北至碛口三百里西北至横寨军二百里　考异曰汾阳家传云甲兵五万部落五十万今从旧子仪传汾阳家传又云九月十九日驾欲幸彭原命公赴天德军伐叛蕃按宝录戊辰行幸彭原戊辰十七日也汾阳传误】左武锋使仆固怀恩之子玢别将兵与虏战兵败降之既而复逃归怀恩叱而斩之【玢方贫翻复扶又翻】将士股栗无不一当百遂破同罗上虽用朔方之众欲借兵于外夷以张军势【张知亮翻】以王守礼之子承宷为敦煌王与仆固怀恩使于囘纥以请兵又发拔汗那兵且使转谕城郭诸国【北狄逐水草为行国西域诸国皆有城郭故谓之城郭诸国】许以厚赏使从安西兵入援李泌劝上且幸彭原俟西北兵将至进幸扶风以应之于时庸调亦集【调徒吊翻】可以赡军上从之戊辰发灵武　内侍邉令诚复自贼中逃归【复扶又翻】上斩之　丙子上至顺化【上改庆州安化郡为顺化郡】韦见素等至自成都奉上宝册上不肯受曰比以中原未靖权总百官岂敢乗危遽为传袭羣臣固请上不许寘宝册于别殿朝夕事之如定省之礼【礼记凡为人子者昏定而晨省奉上时掌翻比毗至翻省悉景翻】上以韦见素本附杨国忠【事见上卷天宝十三载十四载】意薄之素闻房琯名虚心待之琯见上言时事辞情慷慨上为之改容【为于伪翻】由是军国事多谋于琯琯亦以天下为己任知无不为诸相拱手避之　上皇赐张良娣七宝鞍李泌言于上曰今四海分崩当以俭约示人良娣不宜乗此请撤其珠玉付库吏以俟有战功者赏之良娣自閤中言曰乡里之旧何至于是【良娣母家新丰泌居京兆故云然】上曰先生为社稷计也遽命撤之建寜王倓泣于廊下声闻于上【闻音问】上惊召问之对曰臣比忧祸乱未已【比毗至翻】今陛下从谏如流不日当见陛下迎上皇还长安是以喜极而悲耳良娣由是恶李泌及倓【为良娣谮杀倓泌不自安张本恶乌路翻下亦恶同】上尝从容与泌语及李林甫欲敕诸将克长安发其焚骨灰泌曰陛下方定天下柰何雠死者彼枯骨何知徒示圣德之不耳【李林甫动揺东宫见二百十五卷天宝五载六载従于容翻】且方今从贼者皆陛下之雠也若闻此举恐阻其自新之心上不悦曰此贼昔日百方危朕当是时朕弗保朝夕朕之全特天幸耳林甫亦恶卿但未及害卿而死耳柰何矜之对曰臣岂不知上皇有天下向五十年太平娱乐一朝失意逺处巴蜀【恶乌路翻乐音洛处昌吕翻】南方地恶上皇春秋高闻陛下此敕意必以为用韦妃之故【废韦妃事亦见二百十五卷天宝五载】内慙不怿万一感愤成疾是陛下以天下之大不能安君亲言未毕上流涕被靣【被皮义翻】降阶仰天拜曰朕不及此是天使先生言之也遂抱泌颈泣不已它夕上又谓泌曰良娣祖母昭成太后之妹也上皇所念【宗幼失昭成后母视良娣祖母鞠爱笃备帝即位封为邓国夫人其子去逸生良娣泌毗必翻娣大计翻】朕欲使正位中宫以慰上皇心何如对曰陛下在灵武以群臣望尺寸之功故践大位非私己也至于家事宜待上皇之命不过晚嵗月之间耳上从之【史言李泌能引君当道】　南诏乗乱陷越嶲防同军据清溪闗【越巂郡巂州防同军当在越巂防川县当泸津闗要路清溪闗在大定城北　考异曰唐歴是月吐蕃陷巂州新传是嵗閤罗鳯乗舋取巂州防同军云云盖二国兵共陷巂州也】寻传骠国皆降之【新书寻传蛮俗无丝纩跣履荆棘不以为苦射豪猪生食其肉战以竹笼头如兠鍪骠古朱波也在永昌南二千里去京师万四千里南属海比南诏骠所妙翻降户江翻】














　　资治通鉴卷二百十八
　　钦定四库全书
　　资治通鉴卷二百十九　　宋　司马光　撰
　　胡三省　音注
　　唐纪三十五【起柔兆涒滩十月尽彊围作噩闰月不满一年】
　　肃宗文明武德大圣大宣孝皇帝中之上
