<!-- { "loadSidebar": true } -->
　　【新纪二月戊辰朱全忠俘宗权以献己丑宗权伏诛按宗权正月离汴不应三月始至长安戊辰献俘不应至己丑始伏诛故但云二月】京兆尹孙揆监刑【监古衔翻】宗权于槛车中引首谓揆曰尚书察宗权岂反者邪但输忠不效耳观者皆笑揆逖之族孙也【孙逖仕至刑部侍郎揆五世从孙也】　三月加朱全忠兼中书令进爵东平郡王　【考异曰旧纪在四月封东平郡王薛居正五代史在三月亦云封东平今从实録止加中书令　据考异则进爵东平郡王六字合汰然按旧书帝纪光启元年封全忠沛郡王此时虽未进爵东平固已封王矣】全忠既克蔡州军势益盛加奉国节度使赵徳諲中书令【僖宗中和二年以蔡州为奉国军命秦宗权为节度使文徳元年以襄州为忠义军命赵徳諲为节度使宗权既亡未尝以奉国节授人赵徳諲亦未尝兼奉国节当改奉国为忠义】加蔡州节度使赵犨同平章事充忠武节度使以陈州为理所【忠武本治许州赵犨陈人也又守陈有功因徒治所于陈犨昌牛翻】防犨有疾悉以军府事授其弟昶表乞骸骨诏以昶代为忠武节度使未几犨薨【几居岂翻　考异曰薛居正五代史赵犨传曰文徳元年蔡州平朝廷议勲犨检校司徒充泰寜军节度使又改授浙西节度使不离宛丘兼领二镇龙纪元年三月又以平巢蔡功就加平章事充忠武军节度使仍以陈州为理所犨一日念弟昶共立军功乃下令尽以军州事付于昶遂上表乞骸后数月寝疾卒昶传曰犨遥领泰寜军节度使以昶为本州刺史俄而犨有疾遂以军州尽付于昶诏授兵马留后旋迁忠武军节度使亦以陈州为理所时宗权未灭陈蔡封疆相接昶每选精锐深入蔡境蔡贼虽众终不能抗以至宗权败焉上云蔡州平以犨为忠武节度使下云昶为节度使时宗权未灭自相违今从犨传】　丙申钱銶拔苏州【去年冬钱銶攻苏州事见上卷】徐约亡入海而死【光启三年徐约据苏州今走死】钱镠以海昌都将沈粲权知苏州　夏四月赐陕虢军号保义【陜失冉翻】　五月甲辰润州制置使阮结卒钱镠以静江都将成及代之　李克用大发兵遣李罕之李存孝攻孟方立六月拔磁洺二州方立遣大将马溉袁奉韬将兵数万拒之战于琉璃陂方立兵大败二将皆为所擒克用乗胜进攻邢州方立性猜忌诸将多怨至是皆不为方立用方立慙惧饮药死【中和二年孟方立据邢州】弟摄洺州刺史迁素得士心众奉之为留后　【考异曰实録克用以弟克修守潞遣泽州刺史安金俊讨方立方立因结诸镇救援其将奚忠信攻辽州克用复遣李罕之等急攻方立将马溉出战为罕之所擒溉谓曰欲图邢州当先取磁州及并师围磁州方立与奚忠信帅兵大战军败陷磁州而方立单骑还邢州忠信死焉方立愧之乃自图死三军立其弟迁求援汴州朱全忠遣王防裕赴之镇州王镕遗克用书而退唐年补録方立有谋将石元佐为金俊所获金俊问之元佐请攻磁州破奚忠信金俊乃杀之方立果与忠信引兵入磁金俊与之战大败忠信死方立单骑入邢州愧见父老遂自裁薛居正五代史方立传六月李存孝下洺磁两郡方立遣马溉袁奉韬尽率其众逆战于琉璃陂存孝击之尽殪生获马溉奉韬初方立性苛急恩不逮下攻围累旬夜自巡城慰谕守陴者皆倨方立知其不可乃饮酖而卒其从弟洺州刺史迁素得士心众乃推为留后求援于汴时梁祖方攻时援兵不出按李罕之攻下磁州进攻洺州乃擒马溉实録云溉为罕之谋取磁州葢误以石元佐为溉也又奚忠信去年已为李克脩所擒乃云与方立率兵大战亦误也旧纪六月邢洺节度使孟方立卒三军推其弟洺州刺史迁为留后李克用出军攻之新纪六月李克用防邢州昭义军节度使孟方立卒其弟迁自称留后按唐年补録载王镕奏得邢洺大将等状以孟方立奄辞昭代二军百姓同以亲弟摄洺州刺史迁权知兵马留后事及新旧纪实録薛史方立传皆云立其弟迁惟太祖纪年録及薛史武皇纪云立其侄迁恐误今从诸书】求援于朱全忠全忠假道于魏博罗信不许全忠乃遣大将王防裕将精甲数百间道入邢州共守【闲古苋翻为孟迁执王防裕降河东张本】　杨行密围宣州城中食尽人相啗指挥使周进思据城逐赵锽锽将奔广陵田頵追擒之未几城中执进思以降【几居岂翻降户江翻】行密入宣州诸将争取金帛徐温独据米囷为粥以食饿者温朐山人也【囷去伦翻仓圆曰囷食祥吏翻徐温之逺略已见于此矣】锽将宿松周本勇冠军中行密获而释之以为禆将【宿松汉皖县地梁置高塘郡隋废郡置宿松县唐属舒州九域志在州西南一百四十里宋白曰宿松县汉元始中为松滋县属庐江郡晋武帝以荆州有松滋县遂改为宿松冠古玩翻】锽既败左右皆散惟李徳诚从锽不去行密以宗女妻之【妻七细翻李徳诚自此遂委质于杨氏海陵让皇之世此心复能如从锽之时乎】徳诚西华人也行密表言于朝诏以行密为宣歙观察使【朝直遥翻歙书涉翻】朱全忠与赵锽有旧遣使求之行密谋于袁袭袭曰不若斩首以遗之【遗惟季翻】行密从之未几袭卒行密哭之曰天不欲成吾大功邪何为折吾股肱也【折而设翻】吾好寛而袭每劝我以杀【好呼到翻】此其所以不夀与【与读曰欤】孙儒遣兵攻庐州蔡俦以州降之【降户江翻】朱珍拔萧县据之与时相拒朱全忠欲自徃临之珍命诸军皆葺马廏李唐宾部将严郊独惰慢军吏责之唐宾怒见珍诉之珍亦怒以唐宾为无礼拔劒斩之【珍唐宾交恶乆矣乗怒杀之不复顾虑】遣白全忠云唐宾谋叛淮南左司马敬翔恐全忠乗怒仓猝处置违冝【处昌吕翻】故留使者逮夜然后从容白之【从千容翻朱全忠兼领淮南节度以敬翔为左司马逮夜而后言则全忠虽怒而未能发其暴】全忠果大惊翔因为画策【为于伪翻下为之同】诈收唐宾妻子系狱遣骑徃慰抚全忠从之军中始安秋七月全忠如萧县未至珍出迎命武士执之责以専杀而诛之【敬翔为全忠谋取朱珍犹用前计】诸将霍存等数十人叩头为之请全忠怒以牀掷之乃退【使全忠不杀朱珍珍其肻为全忠用乎霍存等为之请弗思尔矣为于伪翻】丁未至萧县以厐师古代珍为都指挥使八月丙子全忠进攻时壁防大雨引兵还　冬十月平卢节度使王敬武薨子师范年十六军中推为留后棣州刺史张蟾不从诏以太子少师崔安潜兼侍中充平卢节度使蟾迎安濳至州与之共讨师范【为王师范杀张蟾张本】　以给事中杜孺休为苏州刺史钱镠不悦以知州事沈粲为制置指挥使【沈粲制其兵权杜孺休直寄坐耳】　杨行密遣马步都虞侯田頵等攻常州【时钱镠将杜棱守常州】　十一月上改名晔　上将祀圆丘故事中尉枢密皆防衫侍从僖宗之世已具襴笏【防暌桂翻衣裾分也襴音阑即今之袍也下施横幅因谓之襴新志曰唐初士人以棠苎襴衫为上服贵女功之始也一命以黄再命以黒三命以纁四命以緑五命以紫中书令马周上议礼无服衫之文三代之制有深衣请加襴袖褾襈为士人上服开骻者为缺骻衫庶人服之长孙无忌又议服袍者下加襴绯紫皆视其品从才用翻】至是又令有司制法服【法服谓冕服劒佩也】孔纬及谏官礼官皆以为不可上出手札谕之曰卿等所论至当【当丁浪翻】事有从权勿以小瑕遂妨大礼于是宦官始服劒佩侍祠　【考异曰按田令孜杨复恭虽威权震主官不过金吾卫上将军则其余宦官必卑矣但诸书不见当时宦官所欲衣者何品秩之法服也】己酉祀圆丘赦天下上在藩邸素疾宦官及即位杨复防恃援立功【援立见上卷上年】所为多不法上意不平政事多谋于宰相孔纬张濬劝上举大中故事抑宦者权复恭常乗肩舆至太极殿【太极殿西内前殿也】他日上与宰相言及四方反者孔纬曰陛下左右有将反者况四方乎上矍然问之纬指复恭曰复恭陛下家奴乃肩舆造前殿【矍居防翻造七到翻】多养壮士为假子使典禁兵或为方镇非反而何【杨复恭以假子守立为天威军使守信为玉山军使守贞为龙劒节度守忠为武定节度守厚为绵州刺史其余假子为州刺史者甚众号外宅郎君又养子六百人监诸道军】复恭曰子壮士欲以收士心卫国家岂反邪上曰卿欲卫国家何不使姓李而姓杨乎复恭无以对复恭假子天威军使杨守立本姓胡名立勇冠六军【冠古玩翻】人皆畏之上欲讨复恭恐守立作乱谓复恭朕欲得卿胡子在左右复恭见守立于上【见贤遍翻】上赐姓名李顺节使掌六军管钥【北军六军皆分屯苑中屯营各有门晨夕启闭】不期年擢至天武都头领镇海节度使俄加同平章事【天武亦神防五十四都之一期读曰朞】及谢日台吏申请班见百僚孔纬判不集【判台申不使集百官】顺节至中书色不悦他日语微及之纬曰宰相师长百僚【长知两翻】故有班见相公职为都头而于政事堂班见百僚于意安乎顺节不敢复言【复扶又翻】朱全忠求领盐铁孔纬独执以为不可谓进奏吏曰朱公须此职非兴兵不可全忠乃止【史言孔纬相唐欲振纪纲惜制于时不得行其志耳】　田頵攻常州为地道入城中宵旌旗兵甲出于制置使杜棱之寝室遂虏之以兵三万戍常州　朱全忠遣厐师古将兵自颍上趋淮南撃孙儒【宋侨置楼烦县于汝隂郡界后魏以县为下蔡郡治所后齐废郡隋改为颍上县唐属颍州九域志在州东一百一十七里趋七喻翻】　十二月甲子王建败山行章及西川骑将宋行能于广都【败补迈翻】行能奔还成都行章退守眉州壬申行章请降于建　戊寅孙儒自广陵引兵度江壬午逐田頵取常州以刘建锋守之儒还广陵建锋又逐成及取润州【成及为钱镠守润州】　前山东南道节度使刘巨容之在襄阳也有申屠生教之烧药为黄金田令孜之弟过襄阳巨容出金示之及寓居成都【中和四年巨容自襄阳奔成都】令孜求其方不与恨之是嵗令孜杀巨容灭其族大顺元年春正月戊子朔羣臣上尊号曰圣文睿徳光武孝皇帝改元【上时掌翻】　李克用急攻邢州孟迁食竭力尽执王防裕及汴兵以降【僖宗中和二年孟方立据邢磁洺三州至是而亡考异曰唐末见闻録龙纪元年大军守破邢州城孟迁投来拜李存孝邢州刺史十一月四日孟迁补充教练使太祖纪年録及薛居正五代史皆曰大顺元年李存孝攻邢州急邢帅孟迁以邢洺磁三州归于我执朱温之将王防裕等三百人以献而无月太祖纪年録又曰太祖徙孟迁于太原以大将安金俊为邢洺团练使薛史孟迁传曰大顺元年二月迁执王防裕等乞降武皇令安金俊代之今从实録薛史防裕传日时太祖大军方讨兖郓未及救援邢人困而携贰迁乃絷防裕送于太原寻为所杀按是时全忠方攻时溥未讨兖郓也王防裕传误】克用以安金俊为邢洺团练使　壬寅王建攻邛州【邛渠容翻】陈敬瑄一遣其大将彭城杨儒将兵三千助刺史毛湘守之湘出战屡败杨儒登城见建兵盛叹曰唐祚尽矣王公治众严而不残殆可以庇民乎【治直之翻】遂帅所部出降【帅读曰率降户江翻】建养以为子更其姓名曰王宗儒【更工衡翻】乙巳建留永平节度判官张琳为邛南招安使引兵还成都【复攻陈敬瑄也】琳许州人也陈敬瑄分兵布寨于犀浦郫导江等县【垂拱二年分成都县置犀浦县郫汉古县唐并属成都府九域志郫县在府西四十五里】发城中民户一丁【不计其家丁数多少一户则发一丁】昼则穿重壕采竹木运砖石【重直龙翻史炤曰古史考乌曹作塼】夜则登城击柝巡警无休息韦昭度营于唐桥王建营于东阊门外建事昭度甚谨辛亥简州将杜有迁执刺史贠防嵩降于建【贠音云又音运姓也】建以有迁知州事　汴将厐师古等众号十万度淮声言救杨行密攻下天长壬子下高邮【下者降下】　二月己未资州将矦元绰执刺史杨戡降于王建建以元绰知州事　乙丑加朱全忠守中书令　厐师古引兵深入淮南己巳与孙儒战于陵亭【九域志泰州兴化县有陵亭镇】师古兵败而还【迁从宣翻又如字】　杨行密遣其将马敬言将兵五千乗虚袭据润州李友将兵二万屯青城将攻常州安仁义刘威田頵败刘建锋于武进【去年孙儒使刘建锋据常州晋分曲阿县置武进县梁改为兰陵隋废唐垂拱二年又分晋陵置武进县属常州九域志县有青城镇】敬言仁义威屯润州友合肥人威慎县人也　李克用将兵攻云州防御使赫连铎克其东城铎求救于卢龙节度使李匡威匡威将兵三万赴之丙子邢洺团练使安金俊中流矢死【中竹仲翻　考异曰实録四月丙辰朔李克用遣安金俊率师攻云州赫连铎求援于幽州李匡威匡威出师赴之战于蔚州太原府军大败燕师执金俊献于朝据太祖纪年録攻云州在三月旧纪实録皆在四月恐是约奏到然纪年录不言克用败葢讳之也今从唐末见闻録又纪年録唐末见闻録皆云金俊战死实録云执献之亦误】河东万胜军使申信叛降于铎防幽州军至克用引还　时溥求救于河东李克用遣其将石君和将五百骑赴之　李克用巡潞州以供具不厚怒昭义节度使李克脩诟而笞之【诟古翻又许翻】克脩慙愤成疾三月薨　【考异曰太祖纪年録太祖遣李罕之李存孝攻邢州十月且命班命由上党而归克脩性吝啬太祖左右徴赂于克脩旬日间费数十万尚以为供张不丰掎其事笞克脩而归太原俄而克脩愤耻寝疾薛史克脩传曰龙纪元年武皇大举以伐邢洺及班师因抚封于上党按太祖纪但遣罕之存孝攻邢州不云亲行葢罕之存孝围邢州克用但以大军屯境上为之声援去十月先还罕之存孝犹围邢州故正月孟迁降也】克用表其弟决胜军使克恭为昭义留后【为潞州叛克用张本】赐宣歙军号寜国以杨行密为节度使　夏四月宿
