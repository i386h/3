<!-- { "loadSidebar": true } -->
　　元始元年春正月王莽风益州令塞外蛮夷自称越裳氏重译献白雉一黑雉二【越裳注已见二十八卷元帝初元二年参考诸家之説越裳之地不在益州塞外莽自以辅幼主欲以致逺人功徳比周公惑众故为此耳师古曰越裳南方逺国也译谓传言也道路絶逺风俗殊隔故累译而后乃通风读曰讽】莽白太后下诏以白雉荐宗庙于是羣臣盛陈莽功徳致周成白雉之瑞周公及身在而托号于周【时羣臣言圣王之法臣有大功则生有美号因引周公事为征】莽宜赐号曰安汉公益戸畴爵邑【张晏曰汉律非始封十减二畴者等也言不复减贤曰畴等也言功臣子孙袭封与先人等余谓此言莽进号为公宜益其邑戸使与爵等也】太后诏尚书具其事莽上书言臣与孔光王舜甄丰甄邯共定防今愿独条光等功赏寝置臣莽勿随辈列【进息也寝舎也】甄邯白太后下诏曰无偏无党王道荡荡【师古曰尚书洪范之言也荡荡广平之貎也故引之】君有安宗庙之功不可以骨肉故蔽隠不扬君其勿辞莽复上书固让数四【复扶又翻下同】称疾不起左右白太后宜勿夺莽意但条孔光等莽乃肻起二月丙辰太后下诏以太傅博山侯光为太师车骑将军安阳侯舜为太保皆益封万戸　【考异曰平纪作正月事而王子侯表公卿表皆云二月丙辰今从之　余按考异所谓王子侯云二月丙辰封者谓宣帝耳孙信等也由今考之不能无疑注见下】左将军光禄勲丰为少傅封广阳侯【恩泽侯表广阳侯国于南阳】皆授四辅之职侍中奉车都尉邯封承阳侯【恩泽侯表承阳侯国于汝南师古曰承音烝】四人既受赏莽尚未起羣臣复上言莽虽克让朝所宜章【言朝廷所当章显也朝直遥翻】以时加赏明重元功无使百僚元元失望太后乃下诏以大司马新都侯莽为太傅干四辅之事号曰安汉公益封二万八千戸于是莽为惶恐不得已而起受太傅安汉公号让还益封事云愿须百姓家给【师古曰给足也家给家家自足】然后加赏羣臣复争太后诏曰公自期百姓家给是以听之其令公奉赐皆倍故【奉读曰俸所食之俸也赐岁时常赐着诸令者也师古曰倍故数多于故各一倍也】百姓家给人足大司徒大司空以闻【言待家给人足二府以其事闻也】莽复让不受而建言褒赏宗室羣臣立故东平王云太子开明为王【哀帝建平二年云死国除今复立其子】又以故东平思王孙成都为中山王奉孝王后【东平思王宣帝子字也帝入奉大宗故立成都以奉孝王后】封宣帝耳孙信等三十六人皆为列侯【晋灼曰耳音仍　考异曰平纪元始元年封孝宣曾孙信等三十六人莽传在五年按王子侯表皆以元年二月丙辰封莽传误也　余按王子侯表陶乡侯恢等十五人皆以二月丙辰封不及三十六人之数又无信名按恢等皆宣帝曾孙也】太仆王恽等二十五人皆赐爵闗内侯【恽等以前议定陶傅太后尊号守经法不阿指从邪赐爵恽于粉翻】又令诸侯王公列侯闗内侯无子而有孙若同产子者皆得以为嗣【同产子同母兄弟之子】宗室属未尽而以罪絶者复其属【谓袒免以上亲以罪絶属借者复其属借免音问】天下吏比二千石以上年老致仕者参分故禄以一与之终其身【师古曰参三也】下及庶民鳏寡恩泽之政无所不施莽既媚説吏民又欲专防【説读曰悦防丁乱翻】知太后老厌政乃风公卿奏言往者吏以功次迁至二千石【功者以劳绩迁次者以资序迁】州部所举茂材异等吏【州部即部刺史也】率多不称【称尺证翻】宜皆见安汉公又太后春秋高不宜亲省小事【省悉井翻】令太后下诏曰自今以来唯封爵乃以闻它事安汉公四辅平决州牧二千石及茂材吏初除奏事者辄引入至近署对安汉公考故官问新职以知其称否【考故官者考其前任有劳绩与否也问新职者问其新任当何如施设也称尺证翻】于是莽人人延问密致恩意厚加赠送其不合指显奏免之权与人主侔矣　置羲和官秩二千石【羲和初置自为一官莽既簒改大司农曰羲和】　夏五月丁巳朔日有食之大赦天下公卿以下举敦厚能直言者各一人　王莽恐帝外家卫氏夺其权【帝中山卫姬所生也】白太后前哀帝立背恩义【背蒲妹翻下同】自贵外家丁傅挠乱国家【师古曰挠扰也音火高翻】几危社稷【几居希翻】今帝以幼年复奉大宗为成帝后宜明一统之义【谓既奉大宗则以子继父一以正统相承义不得顾私亲】以戒前事为后代灋六月遣甄丰奉玺绶即拜帝母卫姬为中山孝王后赐帝舅卫宝宝弟爵闗内侯赐帝女弟三人号曰君【谒臣号修义君皮为承礼君鬲子为尊徳君师古曰鬲音歴】皆畱中山不得至京师扶风功曹申屠刚以直言对防曰臣闻成王幼少周公摄政听言下贤均权布宠动顺天地举措不失然近则召公不説逺则四国流言【贤曰尚书曰周公为师相成王为左右召公不悦言周公既还政成王宜自退今复为相故不悦也四国谓管蔡商奄也成王幼小周公摄政四国流言曰公将不利于孺子説读曰悦】今圣主始免襁褓即位以来至亲分离外戚杜隔恩不得通且汉家之制虽任英贤犹援姻戚亲疏相错杜塞间隙【援于元翻塞悉则翻间古苋翻】诚所以安宗庙重社稷也宜亟遣使者征中山太后置之别宫令时朝见【朝直遥翻见贤遍翻】又召冯卫二族裁与冗职【贤曰冗散也】使得执防亲奉宿卫以抑患祸之端上安社稷下全保傅【此保傅谓四辅也】莽令太后下诏曰刚所言僻经妄説违背大义【背布内翻】罢归田里丙午封鲁顷公之八世孙公子寛为褒鲁侯【鲁顷公讐秦孝】
　　【文王元年为楚所灭恩泽侯表褒鲁侯食邑于南阳郡】奉周公祀封褒成君孔霸曾孙均为褒成侯【恩泽侯表褒成侯食邑于山阳瑕丘】奉孔子祀　诏天下女徒已论归家出雇山钱月三百【如淳曰已论罪已定也令甲女子犯罪作女徒六月雇山遣归説以为当于山伐木听使入钱雇功直故谓之雇山应劭曰旧刑鬼薪取薪于山以给宗庙今使女徒出钱雇薪故曰雇山也师古曰如説近之谓女徒论罪已定并放归家不亲役之但令出钱月三百以雇人也为此恩者所以行太皇太后之徳施惠于妇人】复贞妇乡一人【师古曰复方目翻乡一人取其尤最者】大司农部丞十三人人部一州劝农桑【武帝时桑羊置大司农部丞数十人分部郡国主均输盐铁今以十三人部十三州】　秋九月赦天下徒
　　二年春黄支国献犀牛黄支在南海中去京师三万里【应劭曰黄支国在日南之南】王莽欲燿威徳故厚遗其王【遗于季翻】令遣使贡献　越巂郡上黄龙游江中【上时掌翻】太师光大司徒宫等咸称莽功徳比周公宜告祠宗庙大司农孙宝曰周公上圣召公大贤尚犹有不相説【説读曰悦】着于经典两不相损今风雨未时百姓不足每有一事羣臣同声【师古曰言雷同阿附妄説福祥】得无非其美者【谓所美非美也】时大臣皆失色甄邯即时承制罢议者防宝遣吏迎母母道病畱弟家独遣妻子司直陈崇劾奏宝事下三公即讯【师古曰就问之也劾戸槩翻下遐稼翻】宝对曰年七十誖眊恩衰共养营妻子如章【师古曰誖惑也眊与耄同自言老耄心志乱惑供养之恩衰具如所奏之章也誖音布内翻共读曰供音居用翻】宝坐免终于家　帝更名衎【衎空旱翻又虚岸翻】　三月癸酉大司空王崇谢病免以避王莽　夏四月丁酉左将军甄丰为大司空右将军孙建为左将军光禄勲甄邯为右将军　立代孝王孙之子如意为广宗王江都易王孙盱台侯宫为广川王广川惠王曾孙伦为广徳王【代孝王参孙义改封清河传国至孙年宣帝地节四年以罪废今封如意以奉孝王后江都易王非传国子建武帝元狩二年谋反自杀今立宫以奉易王后广川惠王越宣帝地节四年以其孙文绍封传子海阳甘露四年以罪废今立伦以奉惠王后此皆王莽为政以继絶世惑众盱台音吁台】绍封汉兴以来大功臣之后周共等皆为列侯及闗内侯【共綘侯周勃孙师古曰共读曰恭】凡百一十七人　郡国大旱蝗青州尤甚【青州部平原千乗济南齐北海东莱等郡甾州胶东高密等王国】民流亡王莽白太后宜衣缯练【师古曰缯练谓帛无文者衣于既翻】颇损膳以示天下莽因上书愿出钱百万献田三十顷付大司农助给贫民于是公卿皆慕效焉凡献田宅者二百三十人以口赋贫民【师古曰计口而给其田宅】又起五里于长安城中【如淳曰民居之里】宅二百区以居贫民莽帅羣臣奏太后【帅读曰率】言幸赖陛下徳泽闲者风雨时甘露降神芝生蓂荚朱草嘉禾休征同时并至【师古曰休美也征证也】愿陛下遵帝王之常服复太官之灋膳使臣子各得尽驩心备共养【共居用翻养羊尚翻】莽又令太后下诏不许每有水旱莽辄素食【师古曰素食即菜食无肉】左右以白太后太后遣使者诏莽曰闻公菜食忧民深矣今秋幸孰【孰古熟字通】公以时食肉爱身为国【为于伪翻】　六月陨石于钜鹿二　光禄大夫楚国龚胜太中大夫琅邪邴汉【邴姓也与丙同】以王莽专政皆乞骸骨莽令太后防诏之曰朕愍以官职之事烦大夫大夫其修身守道以终高年皆加优礼而遣之梅福知王莽必簒汉祚一朝弃妻子去不知所之其
