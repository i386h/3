<!-- { "loadSidebar": true } -->
　　说秀决列人河水以灌赤眉【续汉书林言于秀曰赤眉可破秀问其故对曰赤眉今在河东河水从列人北流如决河水灌之可令为鱼列人县属钜鹿郡贤曰故城在今洛州肥乡县东北】秀不从去之真定【贤曰真定县名属真定国今恒州县也】林素任侠于赵魏间王莽时长安中有自称成帝子子舆者莽杀之【如淳曰相与信为任同是非为侠所谓权行州里力折公矦者也或曰侠之为言挟也以权力夹辅人者也子舆事见三十七卷王莽始建国二年】邯郸卜者王郎縁是诈称真子舆云母故成帝讴者尝见黄气从上下遂任身【任音壬】赵后欲害之伪易它人子以故得全林等信之与赵国大豪李育张参等谋共立郎防民间传赤眉将度河林等因此宣言赤眉当立刘子舆以观众心百姓多信之十二月林等率车骑数百晨入邯郸城止于王宫【贤曰故赵王之宫也邯郸音寒丹】立郎为天子分遣将帅狥下幽冀移檄州郡赵国以北辽东以西皆望风响应
