<!-- { "loadSidebar": true } -->
　　景云元年【是年六月改元唐隆七月始改元景云】春正月丙寅夜中宗与韦后防行观灯于市里又纵宫女数千人出游多不归者　上命纪处讷送金城公主适吐蕃处讷辞又命赵彦昭彦昭亦辞丁丑命左骁卫大将军杨矩送之【骁坚尧翻】己夘上自送公主至始平二月癸未还宫公主至吐蕃赞普为之别筑城以居之　庚戍上御棃园毬塲【程大昌曰棃园在光化门北光化门者禁苑南面西头第一门在芳林景曜门之西也中宗令学士自芳林门入集于棃园分朋拔河则棃园在太极宫西禁苑之内矣开元二年宗置教坊于蓬莱宫上自教法曲谓之棃园弟子至天寳中即东宫置宜春北苑命宫女数百人为棃园弟子即是棃园者按乐之地而预教者名为弟子耳凡蓬莱宫宜春院皆不在棃园之内也】命文武三品以上抛毬及分朋拔河韦巨源唐休璟衰老随絙踣地【絙古登翻踣蒲北翻】久之不能兴上及皇后妃主临观大笑　夏四月丙戌上游芳林园【按唐禁苑广矣汉长安都城尽入唐苑之内而漕渠首受丰水北流矩折入于禁苑而东流又矩折北流而入于渭苑地自漕渠之东大安宫垣之西南出与宫城齐南列三门中曰芳林自芳林门而入禁苑其地以芳林园为称】命公卿马上摘樱桃【樱桃按尔雅名楔荆桃树多隂先百果熟大如拇指圎而色朱味甜毎一朶率一二十颗核如豆大以莺所含亦名含桃】　初则天之世长安城东隅民王纯家井溢浸成大池数十顷号隆庆池【池在隆庆坊南程大昌曰帝王之兴若符瑞理固有之然而傅防者多六典所记隆庆坊有井忽涌为小池周袤十数丈常有云气或黄龙出其中至景云间潜复出水其沼浸广里人悉移居遂鸿洞为龙池然予详而考之长安志曰龙池在跃龙门南本是平地自垂拱初载后因雨水流为小流后又引龙首渠水分溉之日以滋广至景龙中弥亘数顷深至数丈常有云龙之祥后因谓之龙池志又曰隋城外东南角有龙首堰自此堰分浐水北流至长乐坡分为二渠其西渠自永嘉坊西南流经兴庆宫则是兴庆之能变平地为龙池者实引浐之力也至六典所纪则全没导浐之实乃言初时井溢已乃泉生合二水以成此池专以归诸变化也】相王子五王列第于其北【寿春王成器临淄王隆基衡阳王成义巴陵王隆范彭城王隆业五王皆相王子】望气者言常鬰鬰有帝王气比日尤盛【比毗至翻】乙未上幸隆庆池　【考异曰景龙文舘记以为其月十二日按长厯是月壬午朔今从实录本纪】结防为楼宴侍臣泛舟戏象以厌之【厌于叶翻时人以为宗受命之祥】定州人郎岌上言韦后宗楚客将为逆乱【岌鱼及翻上时掌翻】韦后白上杖杀之五月丁夘许州司兵参军偃师燕钦融复上言皇后滛乱干预国政【唐诸州兵曹司兵参军事掌武官选兵甲器仗门禁管籥军防烽堠传驿畋猎燕因肩翻复扶又翻上时掌翻】宗族彊盛安乐公主武延秀宗楚客圗危宗社上召钦融面诘之钦融顿首抗言神色不挠上黙然宗楚客矫制令飞骑扑杀之【诘去吉翻挠奴教翻骑竒寄翻扑弼角翻】投于殿庭石上折颈而死楚客大呼称快【折而设翻呼火故翻】上虽不穷问意颇怏怏不悦【怏于两翻】由是韦后及其党始忧惧【为韦后弑逆张本】　己夘上宴近臣国子祭酒祝钦明自请作八风舞揺头转目备诸丑态【祝钦明所谓八风舞非春秋鲁大夫众仲所谓舞者所以莭八音行八风者也借八风之名而备诸滛丑之态耳今人谓滛放不返为风此则钦明所谓八风也】上笑钦明素以儒学著名吏部侍郎卢藏用私谓诸学士曰祝公五经扫地尽矣【诸学士者修文舘学士及直学士也】　散骑常侍马秦客以医术光禄少卿杨均以善烹调皆出入宫掖得幸于韦后恐事泄被诛【散悉亶翻骑竒寄翻被皮义翻】安乐公主欲韦后临朝自为皇太女乃相与合谋于饼餤中进毒六月壬午中宗崩于神龙殿【年五十五神龙殿以年号名自两仪殿东入神龙门至神龙殿六典两仪殿之北曰甘露门其内甘露殿左曰神龙门其内则神龙殿乐音洛朝直遥翻餤弋廉翻又徒甘翻】韦后秘不发防自总庶政癸未召诸宰相入禁中徴诸府兵五万人屯京城使驸马都尉韦捷韦灌【韦防尚中宗女成安公主韦灌尚定安公主】卫尉卿韦璿左千牛中郎将韦锜长安令韦播郎将髙嵩分领之【璿似宣翻锜渠宜翻　考异曰景龙文舘记徴诸兵士二千人屯皇城左右卫令韦防韦濯押当又令韦锜押翊林军韦播髙嵩分押左右营万骑韦元廵六街实録兵五万人韦濯作韦灌今从之】璿温之族弟播从子嵩其甥也【从才用翻下同】中书舍人韦元徼廵六街【长安城中左右六街金吾街使主之左右金吾将军掌昼夜廵警之法以执御非违徼吉吊翻】又命左监门大将军兼内侍薛思简等将兵五百人驰驿戍均州以备谯王重福【等将即亮翻重直龙翻下同】以刑部尚书裴谈工部尚书张锡并同中书门下三品仍充东都留守【守式又翻】吏部尚书张嘉福中书侍郎岑羲吏部侍郎崔湜并同平章事羲长倩之从子也太平公主与上官昭容谋草遗制立温王重茂为皇太子皇后知政事相王旦参谋政事宗楚客宻谓韦温曰相王辅政于理非宜且于皇后嫂叔不通问【引记曲礼之言相息亮翻】听朝之际何以为礼遂帅诸宰相表请皇后临朝罢相王政事【朝直遥翻帅读曰率】苏瓌曰遗诏岂可改邪温楚客怒瓌惧而从之乃以相王为太子太师甲申梓宫迁御太极殿【西内正殿曰太极殿】集百官发防皇后临朝摄政赦天下改元唐隆进相王旦太尉雍王守礼为豳王【雍于用翻】夀春王成器为宋王以从人望命韦温总知内外守捉兵马事丁亥殇帝即位时年十六尊皇后为皇太后立妃陆氏为皇后壬辰命纪处讷持莭廵抚闗内道岑羲河南道张嘉福河北道宗楚客与太常卿武延秀司农卿赵履温国子祭酒叶静能及诸韦共劝韦后遵武后故事【欲遵武后易姓事也】南北卫军【南军十六卫军北军羽林及万骑也】台阁要司【台阁尚书诸司也】皆以韦氏子弟领之广聚党众中外连结楚客又宻上书称引圗谶谓韦氏宜革唐命【识楚譛翻　考异曰旧传安乐府曹符鳯説武延秀曰天下之心未忘武氏防云黒衣神孙被天裳公神皇之孙也大周之业可以兴劝延秀裳衣皂袍以应之中宗实录云宗楚客与弟将作大匠晋卿太常少卿李将作少监李守贞日夜潜圗令延秀速起事太上实録云楚客神龙初为太仆卿与武三思潜谋簒逆累迁同三品及三思诛附安乐而韦氏尤信任之楚客尝谓所亲曰始吾在卑位尤爱宰相及居之又思太极南面一日足矣虽附韦氏志窥宸极此所谓天下之恶皆归焉者也今所不取】谋害殇帝深忌相王及太平公主宻与韦温安乐公主谋去之【去羗吕翻】相王子临淄王隆基先罢潞州别驾【唐制上州别驾从四品下中州正五品下下州从五品上】在京师隂聚才勇之士谋匡复社稷初太宗选官户及蕃口骁勇者着虎文衣跨豹文韀【骁坚尧翻着则畧翻韀则前翻马被具也】从游猎于马前射禽兽谓之百骑【射而亦翻骑竒寄翻下同】则天时稍增为千骑左右羽林中宗谓之万骑置使以领之【使疏吏翻】隆基皆厚结其豪杰兵部侍郎崔日用素附韦武与宗楚客善知楚客谋恐祸及己遣寳昌寺僧普润宻诣隆基告之劝其速发隆基乃与太平公主及公主子卫尉卿薛崇暕【暕古限翻】苑总监灨人钟绍京【钟绍京西京苑总监也唐京都苑各冇总监一人从五品下掌宫苑内舘园池之事凡禽鱼果木皆总而司之贑县汉属豫章郡吴晋属庐陵郡宋以下为南康郡治所唐带防州贑师古古暗翻刘晌古滥翻】尚衣奉御王崇晔前朝邑尉刘幽求【朝直遥翻】利仁府折冲麻嗣宗【唐雍州有府百三十一其逸者百二十利仁府必属雍州】谋先事诛之韦播髙嵩数榜捶万骑欲以立威【先悉荐翻数所角翻榜音彭捶止橤翻】万骑皆怨果毅葛福顺陈礼见隆基诉之隆基讽以诛诸韦皆踊跃请以死自效万骑果毅李仙鳬亦预其谋或谓隆基当啓相王隆基曰我曹为此以狥社稷事成福归于王不成以身死之不以累王也【累力瑞翻】今启而见从则王预危事不从将败大计遂不启【史言隆基有大畧所以能平内难败补迈翻】庚子晡时隆基防服与幽求等入苑中【唐禁苑在皇城之北苑城东西二十七里南北三十里东抵覇水西连故长安城南连京城比枕渭水苑内离宫亭观二十四所汉长安故城东西十二里皆入苑中】防钟绍京廨舍【廨古隘翻】绍京悔欲拒之其妻许氏曰忘身狥国神必助之且同谋素定今虽不行庸得免乎绍京乃趋出拜谒隆基执其手与坐【绍京趋出拜谒者示尊奉隆基也隆基执手与坐示不敢当且以结其心也】时羽林将士皆屯武门逮夜葛福顺李仙鳬皆至隆基所请号而行【凡用兵下营及攻袭就主帅取号以备缓急相照应】向二鼓天星散落如雪刘幽求曰天意如此时不可失福顺防劔直入羽林营斩韦璿韦播髙嵩以狥曰韦后酖杀先帝谋危社稷今夕当共诛诸韦马鞭以上皆斩之【言诸韦男女长及马鞭以上者皆斩】立相王以安天下敢有懐两端助逆党者罪及三族羽林之士皆欣然听命乃送璿等首于隆基隆基取火视之遂与幽求等出苑南门【禁苑南门直宫城之武门】绍京帅丁匠二百余人执斧锯以从【帅读曰率下同从才用翻】使福顺将左万骑攻徳门仙鳬将右万骑攻白兽门【白兽门即白兽闼即杜甫北征诗所谓寂寞白兽闼者是也与徳门皆通内诸门之数将即亮翻下同】约防于凌烟阁前即大噪【噪苏到翻】福顺等共杀守门将斩闗而入隆基勒兵武门外三鼓闻噪声帅总监及羽林兵而入诸卫兵在太极殿宿卫梓宫者【此南牙诸卫兵也】闻噪声皆被甲应之【被皮义翻】韦后惶惑走入飞骑营有飞骑斩其首献于隆基安乐公主方照镜畵眉军士斩之斩武延秀于肃章门外斩内将军贺娄氏于太极殿西【时韦氏以妇人为内将军盖即贺娄尚宫为之也】初上官昭容引其从母之子王昱为左拾遗【母之姊妹谓之从母从才用翻】昱説昭容母郑氏曰【説输苪翻】武氏天之所废不可兴也今媫妤附于三思此灭族之道也愿姨思之郑氏以戒昭容昭容弗听及太子重俊起兵讨三思索昭容【事见上卷景龙元年索山客翻下同】昭容始惧思昱言自是心附帝室与安乐公主各树朋党及中宗崩昭容草遗制立温王以相王辅政宗韦改之及隆基入宫昭容执烛帅宫人迎之以制草示刘幽求幽求为之言【为于伪翻】隆基不许斩于旗下时少帝在太极殿【少诗照翻】刘幽求曰众约今夕共立相王何不早定隆基遽止之捕索诸韦在宫中及守诸门并素为韦后所亲信者皆斩之比暁内外皆定辛巳隆基出见相王【比必利翻见贤遍翻】叩头谢不先启之罪相王抱之泣曰社稷宗庙不坠于地汝之力也遂迎相王入辅少帝闭宫门及京城门分遣万骑收捕诸韦亲党斩太子少保同中书门下三品韦温于东市之北中书令宗楚客衣斩衰乘青驴逃出至通化门【衣于既翻衰仓回翻通化门京城东面北来第一门】门者曰公宗尚书也去布防执而斩之并斩其弟晋卿　【考异曰太上实録云斩楚客于春明门外今从佥载太上録杀晋卿于定陵按定陵中宗陵也于时未有今不取去羗吕翻】相王奉少帝御安福门慰谕百姓【唐六典曰皇城西面二门北曰安福南曰顺义安福门西直开远门】初赵履温倾国资以奉安乐公主为之起第舍筑台穿池无休已擫紫衫以项挽公主犊车【为于伪翻擫益渉翻】公主死履温驰诣安福楼下舞蹈称万嵗声未絶相王令万骑斩之百姓怨其劳役争割其肉立尽秘书监汴王邕娶韦后妹崇国夫人【崇古国翻】与御史大夫窦从一各手斩其妻首以献邕鳯之孙也【鳯髙祖之子】左仆射同中书门下三品韦巨源闻乱家人劝之逃匿巨源曰吾位大臣岂可闻难不赴【射寅谢翻难乃旦翻】出至都街为乱兵所杀时年八十于是枭马秦客杨均叶静能等首尸韦后于市崔日用将兵诛诸韦于杜曲【唐京城南韦杜二族居之谓之韦曲杜曲语云城南韦杜去天尺五时诸韦门宗彊盛侵杜曲而居之枭坚尧翻将知亮翻又音如字】襁褓儿无免者【襁居两翻褓音保】诸杜滥死非一是日赦天下云逆贼魁首已诛自余支党一无所问以临淄王隆基为平王兼知内外闲廏【平王固以平州为国名实以平内难褒以此名六典尚乘奉御掌内外闲廐之马一曰左右飞黄闲二曰左右吉良闲三曰左右龙媒闲四曰左右驺駼闲五日左右駃騠闲六曰左右天苑闲开元时仗内六闲曰飞龙翔麟鳯苑鹓鸾吉良六羣等六廐奔星内驹等两闲仗外有左飞右飞左万右万等四闲东南内西南内等两廐】押左右厢万骑【左右厢即前所谓左万骑右万骑也】薛崇暕赐爵立节王以钟绍京守中书侍郎刘幽求守中书舍人并参知机务麻嗣宗行右金吾卫中郎将武氏宗属诛死流窜殆尽【武氏宗属至是时诛窜宜尽矣而史曰殆尽者攸绪平一能避权远势而武惠妃者犹足以成杀三子之祸也】侍中纪处讷行至华州吏部尚书同平章事张嘉福行至怀州皆収斩之【旧志华州京师东百八十里懐州京师东九百六十九里华户化翻】壬寅刘幽求在太极殿有宫人与宦官令幽求作制书立太后幽求曰国有大难【难乃旦翻】人情不安山陵未毕遽立太后不可平王隆基曰此勿轻言遣十道使赍玺书宣抚及诣均州宣慰谯王重福【使疏吏翻玺斯氏翻重直龙翻】贬窦从一为濠州司马【旧志濠州京师东南二千一百五十里】罢诸公主府官【中宗时太平安乐等七公主皆开府置官属】癸夘太平公主传少帝命请让位于相王相王固辞以平王隆基为殿中监同中书门下三品以宋王成器为左卫大将军衡阳王成义为右卫大将军巴陵王隆范为左羽林大将军彭城王隆业为右羽林大将军光禄少卿嗣道王防检校右金吾卫大将军防元庆之孙也【道王元庆髙祖之子】以黄门侍郎李日知中书侍郎钟绍京并同中书门下三品太平公主之子薛崇训为右千牛卫将军隆基有二奴王毛仲李守徳皆趫勇善骑射【趫巨娇翻善走也】常侍卫左右隆基之入苑中也毛仲避匿不从【从才用翻】事定数日方归隆基不之责仍超拜将军毛仲本髙丽也【为王毛仲贵宠致祸张本丽力知翻】汴王邕贬沁州刺史【旧志沁州京师东北一千二十五里沁七鸩翻】左散骑常侍驸马都尉杨慎交贬巴州刺史中书令萧至忠贬许州刺史【旧志许州京师东一千二百里】兵部尚书同中书门下三品韦嗣立贬宋州刺史中书侍郎同平章事赵彦昭贬绛州刺史吏部侍郎同平章事崔湜贬华州刺史刘幽求言于宋王成器平王隆基曰相王畴昔已居宸极羣望所属【嗣圣元年则天废中宗而立相王及革命以王为皇嗣属之欲翻】今人心未安家国事重相王岂得尚守小节不早即位以镇天下乎隆基曰王性恬淡不以代事婴怀【代事即世事避太宗讳云尔】虽有天下犹让于人【谓既譲武后又譲中宗也】况亲兄之子安肯代之乎幽求曰众心不可违王虽欲髙居独善其如社稷何成器隆基入见相王【见贤遍翻】极言其事相王乃许之甲辰少帝在太极殿东隅西向相王立于梓宫旁太平公主曰皇帝欲以此位让叔父可乎幽求跪曰国家多难皇帝仁孝追踪尧舜诚合至公相王代之任重慈爱尤厚矣【难乃旦翻任音壬】乃以少帝制传位相王时少帝犹在御座太平公主进曰天下之心已归相王此非儿座遂提下之【下遐嫁翻】睿宗即位御承天门赦天下【京城西内正门曰承天门】复以少帝为温王以钟绍京为中书令钟绍京少为司农録事【唐九寺皆有録事官九品盖流外也少诗照翻】既典朝政【朝直遥翻下同】纵情赏罚众皆恶之【恶乌路翻】太常少卿薛稷劝其上表礼譲【上时掌翻】绍京从之稷入言于上曰绍京虽有勲劳素无才徳出自胥徒一旦超居元宰恐失圣朝具聸之羙【诗云赫赫师尹民具尔聸】上以为然丙午改除戸部尚书寻出为蜀州刺史【旧志蜀州去京师三千三百三十二里】　上将立太子以宋王成器嫡长而平王隆基有大功疑不能决成器辞曰国家安则先嫡长国家危则先有功茍违其宜【长知两翻先悉荐翻】四海失望臣死不敢居平王之上涕泣固请者累日大臣亦多言平王功大宜立刘幽求曰臣闻除天下之祸者当享天下之福平王拯社稷之危救君亲之难【难乃旦翻】论功莫大语徳最贤无可疑者上从之丁未立平王隆基为太子　【考异曰刘子先撰太上皇实録尽传位后又撰睿宗实録终桥陵文字颇不同睿宗録及旧纪皆云丙午立太子今从太上皇録】隆基复表譲成器不许【复扶又翻】　则天大圣皇后复旧号为天后追谥雍王贤曰章懐太子【贤废见二百二卷髙宗永隆元年雍于用翻下同】　戊申以宋王成器为雍州牧扬州大都督太子太师　置温王重茂于内宅【恐群不逞挟之以为变也】　以太常少卿薛稷为黄门侍郎叅知机务稷以工书事上于藩邸其子伯阳尚仙源公主【仙源公主帝女也后封荆山公主】故为相　追削武三思武崇训爵谥斵棺暴尸平其坟墓　以许州刺史姚元之为兵部尚书同中书门下三品宋州刺史韦嗣立许州刺史萧至忠为中书令綘州刺史赵彦昭为中书侍郎华州刺史崔湜为吏部侍郎并同平章事越州长史宋之问饶州刺史冉祖雍坐谄附韦武皆流岭表　己酉立衡阳王成义为申王巴陵王隆范为岐王彭城王隆业为薛王加太平公主实封满万户太平公主沈敏多权畧【沈持林翻】武后以为类己故于诸子中独爱幸颇得预宻谋然尚畏武后之严未敢招权埶及诛张易之公主有力焉【诛张易之见二百七卷中宗神龙元年】中宗之世韦后安乐公主皆畏之又与太子共诛韦氏旣屡立大功益尊重上常与之图议大政毎入奏事坐语移时或时不朝谒【朝直遥翻】则宰相就第咨之毎宰相奏事上輙问尝与太平议否又问与三郎议否然后可之三郎谓太子也公主所欲上无不听自宰相以下进退系其一言其余荐士骤歴清顕者不可胜数权倾人主趋附其门者如市【胜音升趋七喻翻】子薛崇行崇敏崇简皆封王田园遍于近甸收市营造诸器玩远至岭蜀输送者相属于路【属之欲翻】居处奉养拟于宫掖【处昌吕翻】　追赠郎岌燕钦融諌议大夫　秋七月庚戍朔赠韦月将宣州刺史【韦月将死见上卷中宗神龙二年】　癸丑以兵部侍郎崔日用为黄门侍郎参知机务　追复故太子重俊位号【太子重俊死见上卷中宗景龙元年】雪敬晖桓彦范崔暐张柬之袁恕己成王千里李多祚等罪复其官爵【五王事见上卷神龙二年千里多祚与重俊同死见景龙元年】　丁巳以洛州长史宋璟检校吏部尚书同中书门下三品岑羲罢为右散骑常侍兼刑部尚书璟与姚元之恊心革中宗政进忠良退不肖赏罚尽公请托不行纲纪修举当时翕然以为复有贞观永徽之风【复扶又翻又如字】　壬戌崔湜罢为尚书左丞张钖为綘州刺史萧至忠为晋州刺史【旧志晋州京师东比七百二十五里】韦嗣立为许州刺史赵彦昭为宋州刺史丙寅姚元之兼中书令兵部尚书同中书门下三品李峤贬怀州刺史丁夘太子少师同中书门下三品唐休璟致仕右武卫大将军同中书门下三品张仁愿罢为左卫大将军　黄门侍郎叅知机务崔日用与中书侍郎参知机务薛稷争于上前稷曰日用倾侧向附武三思非忠臣卖友邀功非义士日用曰臣往虽有过今立大功【立大功谓诛韦氏之谋日用发之】稷外托国婣【谓稷子伯阳尚主】内附张易之宗楚客非倾侧而何上由是两罢之戊辰以日用为雍州长史稷为左散骑常侍　己巳赦天下改元【改元景云】凡韦氏余党未施行者咸赦之　乙亥废武氏崇恩庙及昊陵顺陵【中宗景龙元年复武氏陵庙】追废韦后为庶人安乐公主为悖逆庶人【悖蒲内翻又蒲没翻】　韦后之临朝也吏部侍郎郑愔贬江州司马【朝直遥翻愔于今翻】潜过均州与刺史谯王重福及洛阳人张灵均谋举兵诛韦氏未发而韦氏败重福迁集州刺史未行灵均説重福曰大王地居嫡长当为天子【长知两翻】相王虽有功不当继统东都士庶皆愿王来若潜入洛阳发左右屯营兵【东都置左右屯营兵以卫宫城】袭杀留守据东都如从天而下也然后西取陜州东取河南北天下指麾而定【守式又翻陜式冉翻】重福从之灵均乃宻与愔结谋聚徒数十人时愔自秘书少监左迁沅州刺史【武后天授二年改巫州为沅州旧志沅州京师南四千一百九十七里至东都三千九百里】迟留洛阳以俟重福草制立重福为帝改元为中元克复　【考异曰太上皇实録云改元为中宗克复元年今从新书】尊上为皇季叔以温王为皇太弟愔为左丞相知内外文事灵均为右丞相天柱大将军知武事右散骑常侍严善思为礼部尚书知吏部事重福与灵均诈乘驿诣东都愔先供张驸马都尉裴巽第以待重福【供居用翻张知亮翻】洛阳县官防闻其谋
