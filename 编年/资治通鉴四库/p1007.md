<!-- { "loadSidebar": true } -->
　　数万匹马皆驽瘠无用朝廷苦之所市多不能尽其数回纥待遣继至者常不絶于鸿胪至是上欲恱其意命尽市之秋七月辛丑回纥辞归载赐遗及马价共用车千余乗【遗惟季翻乗承正翻】　八月己未吐蕃六万骑冦灵武践秋稼而去　【考异曰汾阳家传八月吐蕃五千骑至灵州南士级渠公遣温儒雅后政等连兵救之九月大破之今从实録】　辛未幽州节度使朱泚遣弟滔将五千精骑诣泾州防秋自安禄山反幽州兵未尝为用滔至上大喜劳赐甚厚【劳力到翻】　壬申回纥复遣使者赤心以马万匹来求互市【复扶又翻】　九月壬午循州刺史哥舒晃杀岭南节度使吕崇贲据岭南反　癸未晋州男子郇模【郇湏伦翻古国名后世以国为姓】以麻辫发持竹筐苇席哭于东市人问其故对曰愿献三十字一字为一事若言无所取请以席裹尸贮筐中弃于野京兆以闻上召见赐新衣馆于客省【时于右银台门置客省或四方奏计未遣者上书言事忤防者及蕃客未报者皆馆于其中常数百人馆古玩翻】其言团者请罢诸州团练使也监者请罢诸道监军使也【监古衔翻】　魏博节度使田承嗣为安史父子立祠堂谓之四圣【为于伪翻】且求为相上令内侍孙知古因奉使讽令毁之冬十月甲辰加承嗣同平章事以褒之　灵州破吐蕃万余众吐蕃众十万冦泾邠郭子仪遣朔方兵马使浑瑊将步骑五千拒之庚申战于宜禄【宋白曰宜禄本汉鹑觚县地后魏熙平二年分鹑觚县置东隂盘县废帝元年以县南临宜禄川改为宜禄县九域志宜禄在邠州西六十里　考异曰实録作甲子盖奏到之日也邠志云十八日与唐厯合今从之】瑊登黄萯原【萯音倍黄萯草名盖地多黄萯草因以名原】望虏【句断】命据险布拒马以备其驰突宿将史抗温儒雅等意轻瑊不用其命瑊召使击虏则己醉矣见拒马曰野战乌用此为命撤之叱骑兵冲虏陈不能入而返【陈读曰阵】虏蹑而乘之官军大败士卒死者什七八居民为吐蕃所掠千余人甲子马璘与吐蕃战于盐仓又败【盐仓在泾州城西　考异曰邠志曰十月西戎冦汾泾原节度使马公袭之郭公使其将浑瑊率步骑五千为之犄角十八日师登黄萯原望见吐蕃瑊急引其众前据乗险仍设拒马枪以遏驰突之势史抗温儒雅等宿将五六人任气自负轻侮都将置酒高饮使人召之至则皆醉矣见拒马枪曰野地见贼湏击设此何为命去之戎众既陈抗等叱马军使驰贼既回自冲其军吐蕃蹑背而入我师大败卒之不死者什二三汾阳家传十月吐蕃四节度厯泾川过阁川南与渭河合军公遣浑瑊等前后相接以待之二十四日大战于长武城我师败绩瑊等突出乃免唐厯十八日吐蕃冦邠州瑊与战于宜禄官军大败二十二日马璘出兵击之又败二十七日己巳璘遣军斫吐蕃营破之二十八日庚午诏追诸道兵屯西郊十一月一日吐蕃退叚公别传曰八年冬十月二十三日犬戎入冦大战于盐仓我军与朔方兵马使浑瑊之众并力齐攻防秋诸军望贼而退于是我师不利今日从邠志唐厯叚公家传事从实録旧传兼采诸书】璘为虏所隔逮暮未还泾原兵马使焦令谌等与败卒争门而入或劝行军司马叚秀实乘城拒守秀实曰大帅未知所在当前击虏岂得茍自全乎召令谌等让之曰军法失大将麾下皆死诸君防其死邪令谌等惶惧拜请命【帅所颊翻将即亮翻】秀实乃发城中兵未战者悉出陈于东原【陈读曰阵】且收散兵为将力战状吐蕃畏之稍却既夜璘乃得还郭子仪召诸将谋曰败军之罪在我不在诸将然朔方兵精闻天下【闻音问】今为虏败何策可以雪耻【败补卖翻】莫对浑瑊曰败军之将不当复预议【复扶又翻下同】然愿一言今日之事惟理瑊罪【理治也】不则再见任【不读曰否】子仪赦其罪使将兵趣朝那虏既破官军欲掠汧陇盐州刺史李国臣曰虏乗胜必犯郊畿我掎其后虏必返顾乃引兵趣秦原【括地志曰秦州清水县有秦亭秦谷非子所封地也趣七喻翻】鸣鼔而西虏闻之至百城返【百城即泾州灵台县之百里城】浑瑊邀之于隘尽复得其所掠马璘亦出精兵袭虏辎重于潘原【重直用翻】杀数千人虏遂遁去　乙丑以江西观察使路嗣恭讨哥舒翰　初元载尝为西州刺史知河西陇右山川形势是时吐蕃数为冦【数所角翻】载言于上曰四镇北庭既治泾州无险要可守陇山髙峻南连秦岭【秦岭即商岭】北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水羙平凉在其东【唐原州治古髙平当陇道之要汉光武取陇右先降高峻而后可以蹙隗嚣赫连勃勃据高平乗间以窥陇东岭北得以病姚兴诚要害之地也平凉县属原州西南即陇山之六盘闗】独耕一县可给军食故垒尚存吐蕃弃而不居每岁盛夏吐蕃畜牧青海去塞甚逺若乘间筑之【间古苋翻】二旬可毕移京西军戌原州移郭子仪军戍泾州为之根本分兵守石门木峡【原州西南有木峡闗州境又有石门闗】渐开陇右进逹安西据吐蕃腹心则朝廷可髙枕矣并圗地形献之密遣人出陇山商度功用【枕职任翻度徒洛翻】防汴宋节度使田神功入朝上问之对曰行军料敌宿将所难陛下奈何用一书生语欲举国从之乎载寻得罪事遂寝【为后杨炎复议城原州张本】　有司以回纥赤心马多请市千匹郭子仪以为如此逆其意太甚自请输一嵗俸为国市之【为于伪翻】上不许十一月戊子命市六千匹
　　资治通鉴卷二百二十四
<史部,编年类,资治通鉴>
　　钦定四库全书
　　资治通鉴卷二百二十五　宋　司马光　撰
　　胡三省　音注
　　唐纪四十一【起阏逢摄提格尽屠维恊洽七月凢五年有竒始甲寅终己未七月凢五年零七月】
　　代宗睿文孝武皇帝中之下
　　大厯九年春正月壬寅田神功薨于京师【田神功入朝见上卷上平】澧朗镇遏使杨猷自澧州防江而下擅出境至鄂州
　　诏听入朝猷遂泝汉江而上【澧音礼使疏吏翻朝直遥翻泝苏故翻下遐稼翻上时掌翻】复州郢州皆闭城自守【复郢二州皆賔汉此时盖为山南东道廵属守式又翻】山南东道节度使梁崇义兵备之　二月辛未徐州军乱刺史梁乘逾城走【徐州治彭城】　谏议大夫呉损使吐蕃留之累年竟病死虏中【吐从暾入声损出使见上卷六年】　庚辰汴宋兵防秋者千五百人盗库财溃归【汴皮变翻　考异曰唐厯作十日己酉按长厯是月庚午朔十日乃己夘也今从实録】田神功薨故也己丑以神功弟神玉知汴宋留后　癸巳郭子仪入朝上言朔方国之北门中间战士耗散什才有一今吐蕃兼河陇之地杂羌浑之众【朝直遥翻史炤曰羌党项之属浑吐谷浑也】势强十倍愿更于诸道各精卒成四五万人则制胜之道必矣　三月戊申以皇女永乐公主许妻魏博节度使田承嗣之子华【乐音洛妻七细翻嗣祥吏翻】上意欲固结其心而承嗣益骄慢【史言狼子野心不可以恩结】　以澧朗镇遏使杨猷为洮州刺史陇右节度兵马使【澧音礼使疏吏翻洮土刀翻洮州时已陷吐蕃杨猷特领刺史耳】　夏四月甲申郭子仪辞还邠州【子仪自邠入朝今还还从宣翻又音如字　考异曰唐厯作癸未今从实录】复为上言边事【复扶又翻为于伪翻下为已仍为同】至涕泗交流　壬辰赦天下　五月丙午杨猷自澧州入朝【是年正月已书杨猷离澧州防江泝汉今方至京师朝直遥翻】　泾原节度使马璘入朝讽将士为己表求平章事【璘离珍翻将即亮翻】丙寅以璘为左仆射【璘离珍翻】　六月卢龙节度使朱泚遣弟滔奉表请入朝且请自将歩骑五千防秋上许之【泚且礼翻又音此将即亮翻又音如字骑竒寄翻】仍为先筑大第于京师以待之　癸未兴善寺胡僧不空卒赠开府仪同三司司空赐爵肃国公谥曰大辩正广智不空三藏和尚【释典云佛在多罗柰最初为五人説契经修多罗藏佛在罗阅祗最初为须那提説毗尼藏佛在毗舍离猕防池最初为跂耆説阿毗昙藏五百罗汉夜集阿毗昙相续解説经此为三藏学又三藏学经律论也卒子恤翻藏徂浪翻】　京师旱京兆尹黎干作土龙祈雨自与巫觋更舞【觋刑狄翻更工衡翻】弥月不雨又祷于文宣王上闻之命撤土龙减膳节用秋七月戊午雨朱泚入朝至蔚州有疾【蔚纡勿翻此自幽州西出山后取太原路入朝宋白曰蔚州西南至代州四百六十里】诸将请还俟闲而行【待病闲而行也将即亮翻闲读如字】泚曰死则舆尸而前诸将不敢复言【复扶又翻】九月庚子至京师士民观者如堵【安史乱后河北诸帅阻兵不朝朱泚之来长安士民以为美事】辛丑宴泚及将士于延英殿【卢文纪曰上元以来置延英殿或宰相欲有奏对或天子欲有咨度皆非时召见程大昌曰高宗初剏蓬莱宫诸门殿亭皆已立名至上元二年延英殿当御座生玉芝则是初有大明宫即有延英殿顾召对宰臣则始于代宗耳代宗以苖晋卿年老蹇甚听入闾不趋为御延英此优礼也案六典宣政殿前西上閤门之西即为延英门延英门之左即延英殿故阳城欲救陆防约拾遗王仲舒守延英殿上疏伏閤不去也】犒赏之盛近时未有　壬寅回纥擅出鸿胪寺白昼杀人【纥下没翻胪陵如翻】有司擒之上释不问　甲辰命郭子仪李抱玉马璘朱泚分綂诸道防秋之兵【璘离珍翻泚且礼翻又音此】　冬十月壬申信王瑝薨乙亥梁王璿薨【二王皆宗子信以州为国名瑝户肓翻又音皇璿似宣翻】　魏博节度使田承嗣诱昭义将吏使作乱【使疏吏翻嗣祥吏翻诱羊久翻】　十年春正月丁酉昭义兵马使裴志清逐留后薛防帅其众归承嗣【帅读曰率】承嗣声言救援引兵袭相州取之【相息亮翻下同】防奔洺州【洺音名】上表请入朝许之【上时掌翻朝直遥翻】　辛丑郭子仪入朝壬寅寿王瑁薨【瑁亦宗子音莫报翻】　乙巳朱泚表请留阙
