<!-- { "loadSidebar": true } -->
　　九月江夏蛮反【夏户雅翻】州郡讨平之　丹杨山越围太守陈夤夤击破之【山越本亦越人依阻山险不纳王租故曰山越冦扰郡县葢自此始其后孙吴悉取其地以民为兵遂为王土】　初李膺等虽废锢【事见上卷桓帝延熹九年】天下士大夫皆髙尚其道而污秽朝廷希之者唯恐不及更共相标榜为之称号【贤曰标榜犹相称扬也余谓立表以示人曰标揭书以示人曰榜标榜犹言表揭也更工衡翻】以窦武陈蕃刘淑为三君君者言一世之所宗也李膺荀翌【翌范书作昱】杜密王畅刘祐魏朗赵典朱防为八俊俊者言人之英也郭泰范滂尹勲巴肃及南阳宗慈陈留夏馥汝南蔡衍泰山羊陟为八顾顾者言能以德行引人者也【行下孟翻】张俭翟超岑晊苑康【翟苌伯翻晊之日翻】及山阳刘表汝南陈翔鲁国孔昱山阳檀敷为八及及者言其能导人追宗者也【贤曰导引也言谓所宗仰者】度尚及东平张邈王孝东郡刘儒泰山胡母班【风俗通曰胡母姓本陈胡公之后也公子完奔齐遂有齐国齐宣王母弟别封母乡逺取胡公近取母邑故曰胡母氏】陈留秦周鲁国蕃向【贤曰蕃姓也音皮】东莱王章为八厨厨者言能以财救人者也及陈窦用事复举拔膺等陈窦诛膺等复废宦官疾恶膺等每下诏书辄申党人之禁【复扶又翻恶乌路翻下遐稼翻】侯览怨张险尤甚【以破其冢宅也事见上卷桓帝延熹九年】览乡人朱并素佞邪为俭所弃承览意指上书告俭与同乡二十四人别相署号共为部党图危社稷而俭为之魁诏刋章捕俭等【刋章者刋去并姓名而下其章也】冬十月大长秋曹节因此讽有司奏诸钩党者故司空虞放及李膺杜密朱防荀翌翟超刘儒范滂等【贤曰钩谓相牵引也】请下州郡考治【下遐稼翻治直之翻】是时上年十四问节等曰何以为钩党对曰钩党者即党人也上曰党人何用为恶而欲诛之邪对曰皆相举羣辈欲为不轨上曰不轨欲如何对曰欲图社稷上乃可其奏【轨法度也君君臣臣所谓法也为人臣而欲图危社稷谓之不法诚是也而诸阉以此罪加之君子帝不之悟眂元帝之不省召致廷尉为下狱者闇乂甚焉悲夫】或谓李膺曰可去矣对曰事不辞难罪不逃刑臣之节也【左传羊舌赤之言曰事君不避难有罪不逃刑】吾年已六十死生有命去将安之乃诣诏狱考死门生故吏并被禁锢【被皮义翻】侍御史蜀郡景毅子顾为膺门徒未有録牒不及于谴【録记也牒籍也时聚徒教授多者以千计各录记其姓名于谱牒】毅慨然曰本谓膺贤遣子师之岂可以漏脱名籍茍安而已遂自表免归汝南督邮吴导受诏捕范滂至征羌抱诏书闭传舍【征羌县属汝南郡木当乡县光武以来歙有平羌之功改为征羌矦国以封之因名焉滂县人也贤曰传驿舍也音知恋翻征羌故城在今豫州郾陵县东南】伏牀而泣一县不知所为滂闻之曰必为我也【为于伪翻】即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君【塞悉则翻累力瑞翻】又令老母流离乎其母就与之诀滂白母曰仲博孝敬足以供养【仲博滂弟字也供俱用翻养羊尚翻】滂从龙舒君归黄泉存亡各得其所惟大人割不可忍之恩勿增感戚仲博者滂弟也龙舒君者滂父龙舒侯相显也【相息亮翻】母曰汝今得与李杜齐名死亦何恨【李杜谓李膺杜密】既有令名复求夀考可兼得乎【复扶又翻】滂跪受教再拜而辞顾其子曰吾欲使汝为恶恶不可为使汝为善则我不为恶行路闻之莫不流涕凡党人死者百余人妻子皆徙边天下豪桀及儒学有行义者【行下孟翻】宦官一切指为党人有怨隙者因相陷害睚眦之忿滥入党中【睚牛懈翻眦士解翻】州郡承防或有未尝交闗亦离祸毒【离与罹同遭也】其死徙废禁者又六七百人【废禁谓废弃而禁锢】郭泰闻党人之死私为之恸曰诗云人之云亡邦国殄瘁【为于伪翻诗大雅瞻卬之辞毛氏曰殄尽也瘁病也瘁似醉翻】汉室灭矣但未知瞻乌爰止于谁之屋耳【诗小雅正月之辞毛氏注曰富人之屋乌所集也郑氏曰视乌集于富人之屋以言今民亦当求明君而归之考异曰范书以泰此语为哭陈窦袁纪以为哭三君八俊今从之】泰虽好臧否人伦【好呼到翻否音鄙】而不为危言覈论【覈谓深探其实也刻覈也】故能处浊世而怨祸不及焉【处昌吕翻】张俭亡命困迫望门投止【望门而投之以求止舍困急之甚也】莫不重其名行【行下孟翻】破家相容后流转东莱止李笃家外黄令毛钦操兵到门【考两汉志外黄县属陈留郡黄县属东莱郡毛钦葢为黄县令外字衍操千髙翻】笃引钦就席曰张俭负罪亡命笃岂得藏之若审在此此人名士明廷宁宜执之乎钦因起抚笃曰蘧伯玉耻独为君子足下如何专取仁义笃曰今欲分之明廷载半去矣【贤曰明廷犹言明府言不执俭得义之半也】钦叹息而去笃导俭经北海戏子然家【戏许宜翻姓谱伏戏氏之后】遂入渔阳出塞其所经歴伏重诛者以十数连引收考者布徧天下宗亲并皆殄灭郡县为之残破【为于伪翻】俭与鲁国孔襃有旧亡抵襃不遇【贤曰抵归也】襃弟融年十六匿之后事泄俭得亡走国相收襃融送狱【相息亮翻】未知所坐融曰保纳舍藏者融也当坐【谓自保无它而纳俭因舍止而藏匿之】襃曰彼来求我非弟之过吏问其母母曰家事任长【任音壬长知两翻】妾当其辜一门争死郡县疑不能决乃上谳之【贤曰前书音义曰谳请也上时掌翻谳音宜桀翻】诏书竟坐襃及党禁解俭乃还乡里后为卫尉卒年八十四【俭传云建安初徴为卫尉不得已而起俭见曹氏世德已萌乃阖门县车不豫政事岁余卒于许下】夏馥闻张俭亡命叹曰孽自已作空污良善【污乌路翻】一人逃死祸及万家何以生为乃自翦须变形【须与须同】入林虑山中【虑音庐】隐姓名为冶家佣亲突烟炭形貌毁瘁【瘁似醉翻】积二三年人无知者馥弟静载缣帛追求饷之馥不受曰弟奈何载祸相饷乎党禁未解而卒初中常侍张让父死归葬颍川虽一郡毕至而名士无往者让甚耻之陈寔独吊焉及诛党人让以寔故多所全宥南阳何颙素与陈蕃李膺善亦被收捕【颙鱼容翻被皮义翻】乃变名姓匿汝南间与袁绍为奔走之交常私入雒阳从绍计议为诸名士罹党事者求救援设权计使得逃隐所全免甚众初太尉袁汤三子成逢隗成生绍逢生术【据术字公路当读如月令审端径术之术音遂又据説文术邑中道读从入声则二音皆通隗五罪翻】逢隗皆有名称少歴显官【称尺证翻少诗照翻】时中常侍袁赦　【考异曰袁纪作袁朗今从范书袁隗传】以逢隗宰相家与之同姓推崇以为外援故袁氏贵宠于世富奢甚不与它公族同绍壮健有威容爱士养名賔客辐凑归之辎軿柴毂填接街陌【贤曰説文曰軿车衣车也郑注周礼曰軿犹屏也取其自蔽隐柴毂贱者之车袁绍事始此党锢既死而诛宦官者二袁也人不为善而欲去害己者天其许之乎】术亦以侠气闻逢从兄子闳少有操行【侠户颊翻从才用翻少诗照翻行下孟翻】以耕学为业逢隗数餽之无所受【数所角翻】闳见时方险乱而家门富盛常对兄弟叹曰吾先公福祚后世不能以德守之而竞为骄奢与乱世争权此即晋之三郤矣【先公谓袁安也三郤谓晋大夫郤锜郤犫郤至也郤氏世为晋卿三子者凭藉世资骄奢侵权为厉公所杀】及党事起闳欲投迹深林以母老不宜逺遁乃筑土室四周于庭不为户自牖纳饮食母思闳时往就视母去便自掩闭兄弟妻子莫得见也潜身十八年卒于土室初范滂等非讦朝政【贤曰讦谓横议是非也讦居谒翻朝直遥翻】自公卿以下皆折节下之【折而设翻下遐稼翻】太学生争慕其风以为文学将兴处士复用申屠蟠独叹曰昔战国之世处士横议列国之王至为拥篲先驱【史记邹衍如燕昭王拥篲先驱请列弟子之座而受业筑碣石宫身亲往师之处昌吕翻复扶又翻横戸孟翻为于伪翻篲祥岁翻】卒有坑儒烧书之祸【事见七卷秦始皇三十四年三十五年卒子恤翻】今之谓矣乃絶迹于梁砀之间【砀音唐】因树为屋自同佣人居二年滂等果罹党锢之祸唯蟠超然免于评论
　　臣光曰天下有道君子扬于王庭以正小人之罪而莫敢不服天下无道君子囊括不言以避小人之祸而犹或不免【坤之六四居近五之位而无相得之义乃上下闭隔之时羣隂既盛故当括囊以避祸夬以五阳决一隂小人衰微君子道盛故可扬于王庭以声小人之罪】党人生昬乱之世不在其位四海横流而欲以口舌救之臧否人物【横户孟翻否音鄙】激浊扬清撩虺蛇之头【撩连条翻】践虎狼之尾以至身被淫刑【被皮义翻】祸及朋友士类殱灭而国随以亡不亦悲乎【殱息亷翻】夫唯郭泰既明且哲以保其身【以尹吉甫美仲山甫者美郭泰】申屠蟠见几而作不俟终日【谓申屠蟠得豫之六二几居希翻】卓乎其不可及已
　　庚子晦日有食之　十一月太尉刘宠免太仆扶沟郭禧为太尉　鲜卑冦并州　长乐太仆曹节病困诏拜车骑将军有顷疾瘳上印绶【上时掌翻】复为中常侍位特进秩中二千石　髙句骊王伯固冦辽东菟太守耿临讨降之【句如字又音驹骊力知翻】
　　三年春三月丙寅晦日有食之　征段颎还京师拜侍中颎在边十余年未尝一日蓐寝【颎古迥翻郭璞曰蓐席也】与将士同甘苦故皆乐为死战【乐音洛】所向有功　夏四月太尉郭禧罢以太中大夫闻人袭为太尉　秋七月司空刘嚣罢八月以大鸿胪梁国桥为司空【姓谱黄帝葬桥山子孙守冢因氏焉】　九月执金吾董宠坐矫永乐太后属请下狱死【属之欲翻下遐稼翻】　冬郁林太守谷永以恩信招降乌浒人十余万【万震曰乌浒之地在广州之南交州之北贤曰乌浒南方夷号也广州记曰其俗食人以鼻饮酒口中进噉如故刘昫曰贵州郁平县汉郁林广郁县地古西瓯骆越所居谷永招降乌浒开置七县即此也杜佑曰乌浒地在今南海郡之西南安南府北朔宁郡管浒呼古翻】皆内属受冠带开置七县凉州刺史扶风孟佗【贤曰佗音驼】遣从事任涉将敦煌兵
　　五百人与戊巳校尉曹寛西域长史张宴将焉耆兹车师前后部合三万余人讨疏勒【以元年疏勒弑其王也任音壬敦徒门翻校户孝翻兹音丘慈】攻桢中城四十余日不能下引去其后疏勒王连相杀害朝廷亦不能复治【复扶又翻治直之翻】初中常侍张让有监奴典任家事威形諠赫【諠况逺翻】孟佗资产饶赡【赡而艶翻】与奴朋结倾竭馈问无所遗爱【言其泛爱无有遗者】奴咸德之问其所欲佗曰吾望汝曹为我一拜耳【为于伪翻】时賔客求谒让者车常数百千两【两音亮】佗诣让后至不得进监奴乃率诸仓头迎拜于路遂共轝车入门【轝羊茹翻】賔客咸惊谓佗善于让皆争以珍玩赂之佗分以遗让【遗于季翻】让大喜由是以佗为凉州刺史
