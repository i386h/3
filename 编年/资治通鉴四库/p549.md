<!-- { "loadSidebar": true } -->
　　魏宜都文成王穆观卒　丙辰魏主北巡至参合陂秋七月尊帝母张夫人为皇太后　魏主如三会屋侯泉【魏収地形志秀容郡肆卢县治新会城真君七年并三防城属焉】八月辛丑如马邑观灅源【灅力水翻】　柔然冦河西河西王防逊命世子政徳击之政徳轻骑进战【骑竒寄翻】为柔然所杀蒙逊立次子兴为世子　九月乙亥魏主还宫召奚斤还平城留兵守虎牢使娥清周几镇枋头以司马楚之所将户口置汝南南阳南顿新蔡四郡【晋惠帝分汝隂立新蔡郡分汝南立南顿郡魏未能有四郡之地侨置之耳】以益豫州　冬十月癸夘魏人广西宫外垣周二十里【平城西宫也魏主珪天赐元年所筑】　秃髪傉檀之死也【事见一百十六卷晋安帝义熙十年傉奴沃翻】河西王防逊遣人诱其故太子虎台许以番禾西安二郡处之【诱音酉番音盘处昌吕翻】且借之兵使伐秦报其父雠复取故地虎台隂许之事泄而止秦王炽磐之后虎台之妹也炽磐待之如初后密与虎台谋曰秦本我之仇雠虽以婚姻待之盖时宜耳先王之薨又非天命遗令不治者欲全济子孙故也【治直之翻不治谓被鸩而不解也事见一百十六卷晋安帝义熈十年】为人子者岂可臣妾于仇雠而不思报复乎乃与武卫将军越质洛城谋弑炽磐后妹为炽磐左夫人知其谋而告之炽磐杀后及虎台等十余人十一月魏周几冦许昌许昌溃颍川太守李元徳奔
　　项戊辰魏人围汝阳汝阳太守王公度亦奔项【沈约曰晋太康地志王隠地道无汝阳郡应是江左分汝南立汝阳汉旧县属汝南郡】刘粹遣其将姚耸夫等将兵助守项城【将即亮翻】魏人夷许昌城毁钟城以立封疆而还【钟城在泰山界夷许昌以立豫州封疆毁钟城以立兖州封疆也还从宣翻又如字】己巳魏太宗殂【年三十二】壬申世祖即位【世祖讳焘明元皇帝之长子也】
　　【萧子显曰焘字佛狸】大赦十二月庚子魏葬明元帝于金陵【此云中之金陵据北史道武帝葬盛乐金陵葢魏诸陵皆曰金陵杜佑曰后魏盛乐县在云中郡】庙号太宗魏主追尊其母杜贵嫔为密皇后【密諡也】自司徒长孙嵩以下普增爵位以襄城公卢鲁元为中书监防稽公刘絜为尚书令【防工外翻】司卫监尉眷散骑侍郎刘库仁等八人分典四部【司卫监盖魏所置以掌宿卫此又一刘库仁非什翼犍所用之刘库仁也尉音纡勿翻散悉亶翻骑竒寄翻四部东西南北四部也】眷古真之弟子也【尉古真见一百六卷晋孝武太元十年】以河内镇将代人罗结为侍中外都大官【魏书官氏志内入诸姓叱罗氏为罗氏魏有外都大官内都大官将即亮翻】摠三十六曹事结时年一百七精爽不衰【杜预曰爽明也】魏主以其忠慤亲任之使兼长秋卿监典后宫出入卧内【监工衔翻】年一百一十乃听归老朝廷毎有大事遣骑访焉【骑竒寄翻】又十年乃卒左光禄大夫崔浩研精经术练习制度【魏晋以来左右光禄大夫在光禄大夫上假金章紫绶研精者穷其精力】凡朝廷礼仪军国书诏无不关掌浩不好老庄之书曰此矫诬之说不近人情【托圣贤以神其说谓之矫圣贤无是事寓言而加诋谓之诬好呼到翻近其靳翻】老聃习礼仲尼所师【史记及大戴记皆云仲尼问礼于老聃聃他甘翻】岂肯为败法之书以乱先王之治乎【败补迈翻治直吏翻】尤不信佛法曰何为事此胡神及世祖即位左右多毁之帝不得已命浩以公归第然素知其贤毎有疑议辄召问之浩纎妍洁白如美妇人【纎细也妍美好也】常自谓才比张良而稽古过之既归第因修服食养性之术初嵩山道士冦谦之讃之弟也修张道陵之术自言尝遇老子降命谦之继道陵为天师【张道陵后汉人修五斗米道俗所谓天师也】授以辟谷轻身之术及科戒二十卷【今道家科戒盖始于此】使之清整道教又遇神人李谱文【谱博古翻】云老子之孙也授以图箓真经六十余卷使之辅佐北方太平真君出天宫静轮之法其中数篇李君之手笔也谦之奉其书献于魏主朝野多未之信【朝直遥翻】崔浩独师事之従受其术且上书赞明其事曰臣闻圣王受命必有天应河图洛书皆寄言于虫兽之文【河出图伏羲象以画八卦洛出书禹得之以叙九畴故曰龙图授羲书畀姒又尚书中曰尧沈璧于洛负书背中赤文朱字止于坛畔舜礼坛于河畔黄龙负卷舒图出于水】未若今日人神接对手笔粲然辞防深妙自古无比岂可以世俗常虑而忽上灵之命臣窃惧之帝欣然使谒者奉玉帛牲牢祭嵩岳迎致谦之弟子在山中者以崇奉天师显扬新法宣布天下起天师道埸于平城之东南重坛五层【水经注湿水南迳平城之东水左有大道坛冦谦之所建也湿水即灅水】给道士百二十人衣食毎月设厨防数千人臣光曰老庄之书大指欲同死生轻去就而为神僊者服饵修链以求轻举链草石为金银【谷永説汉成帝曰诸言世有仙人服食不终之药遥兴轻举登遐倒景览观县圃浮游蓬莱黄冶变化皆奸人惑众挟左道懐诈伪以欺防世主服饵修链以求轻举即谷永所谓服食不终之药遥兴轻举者也链草石以为金银即谷永所谓黄冶变化者也】其为术正相戾矣是以刘歆七略叙道家为诸子神仙为方技【以其相戾故七略不得合为一】其后复有符水禁呪之术【符水禁呪即张道陵之术】至谦之遂合而为一至今循之其讹甚矣崔浩不喜佛老之书而信谦之之言其故何哉【喜许记翻】昔臧文仲祀爰居孔子以为不智【海鸟爰居避风止于鲁东门之外臧文仲使国人祀之孔子以为臧文仲不智者三祀爰居其一也】如谦之者其为爰居亦大矣诗三百一言以蔽之曰思无邪君子之于择术可不慎哉


　　资治通鉴卷一百十九
　　钦定四库全书
　　资治通鉴卷一百二十　　宋　司马光　撰
　　胡三省　音注
　　宋纪二【起阏逢困敦尽彊圉单阏凡四年】
　　太祖文皇帝上之上【讳义隆小字车儿武帝第三子也】
　　元嘉元年【是年八月始改元】春正月【考异曰宋本纪正月癸巳朔日有食之宋纪二月己巳宋畧二月癸巳李延夀南史二月己夘朔皆悮也按长厯是年正月丁巳二月丁亥朔后魏书纪纪志是年无日食今从之】魏改元始光　丙寅魏安定殇王弥卒　营阳王居防无礼好与左右狎昵【好呼到翻下情好同】游戏无度特进致仕范泰上封事曰伏闻陛下时在后园颇习武备鼔鞞在宫声闻于外【鞞与鼙同音骈迷翻闻音问】黩武掖庭之内諠哗省闼之间非徒不足以威四夷秖生逺近之怪陛下践祚委政宰臣实同髙宗谅闇之美【闇读如隂】而更亲狎小人惧非社稷至计经世之道也不听泰甯之子也【范甯汪之子以儒学为孝武帝所亲】南豫州刺史庐陵王义真警悟爱文义而性轻易【易以豉翻】与太子左衞率谢灵运员外常侍顔延之【曹魏之末置员外防骑常侍率所律翻】慧琳道人情好欵密尝云得志之日以灵运延之为宰相慧琳为西豫州都督【西豫州即豫州也宋南豫州治厯阳豫州治夀阳夀阳在厯阳西故亦谓豫州为西豫州】灵运之孙也【灵运子瑍之子也】性褊傲不遵法度【褊方缅翻】朝廷但以文义处之【处昌吕翻】不以为有实用灵运自谓才能宜参权要常懐愤邑延之含之曾孙也【顔含见九十六卷晋成帝咸康四年】嗜酒放纵徐羡之等恶义真与灵运等游义真故吏范晏从容戒之义真曰灵运空疎延之隘薄魏文帝所谓古今文人类不防细行者也【恶乌路翻从千容翻行下孟翻】但性情所得未能忘言于悟赏耳【悟开觉也赏褒嘉也】于是羡之等以为灵运延之构扇异同非毁执政出灵运为永嘉太守延之为始平太守【守式又翻】义真在厯阳多所求索执政每裁量不尽与【裁剸节也量槩度也索山谷翻量音良】义真深怨之数有不平之言【数所角翻】又表求还都谘议叅军庐江何尚之屡谏不听时羡之等已密谋废帝而次立者应在义真乃因义真与帝有隙先奏列其罪恶废为庻人徙新安郡前吉阳令堂邑张约之上疏曰【吉阳县属庐陵郡今吉州有吉水县盖呉立县于吉水之阳因以为名也】庐陵王少防先皇优慈之遇长受陛下睦爱之恩故在心必言所懐必亮【亮信也明也也言义真凡有所懐自信以为是必明而导之无所囬避也少诗照翻长知两翻】容犯臣子之道致招骄恣之愆【言容有犯臣道之事以致招骄恣之罪】至于天姿夙成实有卓然之美宜在容养录善掩瑕训尽义方进退以渐今猥加剥辱幽徙逺郡【剥辱谓褫爵为庻人】上伤陛下常棣之笃下令逺近恇然失图【恇去王翻】臣伏思大宋开基造次【造七到翻】根条未繁宜广树藩戚敦睦以道人谁无过贵能自新以武皇之爱子陛下之懿弟岂可以其一眚长致沦弃哉书奏以约之为梁州府叅军寻杀之　夏四月甲辰魏主东巡大甯　秦王炽磐遣镇南将军吉毗等帅步骑一万南伐白茍车孚崔提旁为四国皆降之【白狗国至唐犹存盖生羌也其地与东防州接车孚崔提旁为无所考帅读曰率骑竒寄翻降户江翻】徐羡之等以南兖州刺史檀道济【沈约曰中原乱北州流民多南渡晋】
　　【成帝立南兖州寄治京口文帝始割江淮间为境治广陵】先朝旧将威服殿省且有兵众乃召道济及江州刺史王入朝【将即亮翻朝直遥翻】五月皆至建康以废立之谋告之甲申谢晦以领军府屋败悉令家人出外聚将士于府内又使中书舍人邢安泰潘盛为内应夜邀檀道济同宿晦悚动不得眠道济就寝便熟晦以此服之【服其处六事而不变其常度也】时帝于华林园为列肆亲自沽卖又与左右引船为乐夕游天渊池即龙舟而寝【乐音洛魏氏作华林园天渊池于洛中晋氏南渡放其制作之于建康华林园在宫城北隅】乙酉诘旦【诘去吉翻】道济引兵居前羡之等继其后入自云龙门安泰等先诫宿衞莫有御者帝未兴军士进杀二侍者伤帝指扶出东阁收玺绶【玺斯氏翻绶音受】羣臣拜辞衞送故太子宫侍中程道惠劝羡之等立皇弟南豫州刺史义恭羡之等以宜都王义隆素有令望又多符瑞【景平初有黑龙见西方五色云随之二年江陵城上有紫云望气者皆以为帝王之符当在西方又江陵西至上明及江津其间有九十九洲楚谚云洲满百当出王者时忽有一洲自生污流逥薄而成皆为上龙飞之应】乃称皇太后令数帝过恶【数所具翻】废为营阳王以宜都王纂承大统赦死罪以下又称皇太后令奉还玺绂【绂音弗】并废皇后为营阳王妃迁营阳王于呉使檀道济入守朝堂【朝直遥翻】王至呉止金昌亭六月癸丑羡之等使邢安泰就弑之王多力突走出昌门【金昌亭在昌门内孙权记注云阊门呉西郭门夫差作以天门通阊阖故名之后春申君改为昌门金昌亭以其在西门内故曰金昌】追者以门闗踣而弑之【踣蒲北翻】
