<!-- { "loadSidebar": true } -->
　　义熙五年春正月庚寅朔南燕主超朝会羣臣叹太乐不备【三年超献太乐伎于秦故叹其不备朝直遥翻】议掠晋人以补伎【伎渠绮翻】领军将军韩曰【丁度曰竹角翻】先帝以旧京倾覆戢翼三齐【中山陷慕容徳弃邺保滑台既而复失滑台乃东取齐地而据之事并见前戢疾立翻】陛下不养士息民以伺魏衅恢复先业而更侵掠南邻以广讐敌可乎超曰我计已定不与卿言【史言慕容超愎諌致冦而亡伺相吏翻】辛卯大赦　庚戌以刘毅为卫将军开府仪同三司毅爱才好士【好呼到翻】当世名流莫不辐凑独扬州主簿吴郡张邵不往或问之邵曰主公命世人杰何烦多问【刘裕领扬州故称之为主公】　秦王兴遣其弟平北将军冲征虏将军狄伯支等帅骑四万【帅读曰率骑竒寄翻】击夏王勃勃冲至岭北谋还袭长安伯支不从而止因酖杀伯支以灭口　秦王兴遣使册拜谯纵为大都督相国蜀王加九锡承制封拜悉如王者之仪二月南燕将慕容兴宗斛谷提公孙归等帅骑寇宿豫拔之【宿豫城在淮北帝置宿豫郡及宿豫县唐代宗讳豫改为宿迁县属徐州宋白曰宿豫城在下邳东南百八十里葢本宋人迁宿处也宋灭为邑汉为仇犹县属临淮郡晋安帝立宿豫县唐改宿迁县将即亮翻】大掠而去简男女二千五百付太乐教之归五楼之兄也是时五楼为侍中尚书领左卫将军専总朝政【朝直遥翻】宗亲并居显要王公内外无不惮之南燕王超论宿豫之功封斛谷提等并为郡县公桂林王镇谏曰此数人者勤民顿兵【顿读曰钝】为国结怨【为于伪翻】何功而封超怒不答尚书都令史王俨謟事五楼【汉尚书有令史十八人后増为二十一人其后贠数愈増置都令史以总之】比嵗屡迁官至左丞【比毗至翻礼记比年入学注每嵗也汉书比年频年也】国人为之语曰欲得侯事五楼超又遣公孙归等冦济南俘男女千余人而去【此济南郡亦是侨置于淮北济子礼翻】自彭城以南民皆堡聚以自固诏并州刺史刘道怜镇淮隂以备之　乞伏炽磐入见秦太原公懿于上邽【炽昌志翻】彭奚念乗虚伐之炽磐闻之怒不告懿而归击奚念破之遂围枹罕乞伏干归从秦王兴如平凉炽磐克枹罕【彭奚念据枹罕枹音肤】遣人告干归干归逃还苑川【干归为秦所留见上卷三年】冯翊人刘厥聚众数千据万年作乱【秦王兴在平凉故厥乘间作乱】秦太子遣镇军将军彭白狼帅东宫禁兵讨之斩厥赦其余党诸将请露布表言广其首级【帅读曰率将即亮翻】不许曰主上委吾后事不能式遏寇逆当责躬请罪尚敢矜诞自为功乎【姚优游文义自儒者观之似得子道然非拨乱才也】秦王兴自平凉如朝那闻姚冲之谋【谓欲还袭长安也】赐冲死　三月刘裕抗表伐南燕朝议皆以为不可【朝直遥翻】惟左仆射孟昶车骑司马谢裕防军臧熹以为必克劝裕行裕以昶监中军留府事【监中军将军留府事也昶丑两翻监古衔翻】谢裕安之兄孙也初苻氏之败也王猛之孙镇恶来奔以为临澧令【武帝太康四年立临澧县属天门郡隋唐并入澧州澧阳县澧音礼】镇恶骑乘非长闗弓甚弱【闗读曰弯】而有谋略善果断喜论军国大事或荐镇恶于刘裕裕与语说之【断丁乱翻喜许记翻説读曰悦】因留宿明旦谓参佐曰吾闻将门有将【将即亮翻】镇恶信然即以为中军参军　恒山崩【恒户豋翻】　夏四月乞伏干归如枹罕留世子炽磐镇之收其众得二万徙都度坚山【度坚山乞伏之先司繁所居也】　雷震魏天安殿东序魏主珪恶之命左校以冲车攻东西序皆毁之初珪服寒食散【晋人多服寒食散今千金方中有数方苏轼曰世有食钟乳乌喙而縦酒色以求长年者盖始于何晏晏少而富贵故服寒食散以济其欲凡服之者疽背呕血相踵也】久之药发性多躁扰忿怒无常至是寖剧【躁则到翻】又灾异数见【见贤遍翻】占者多言当有急变生肘腋【腋音亦】珪忧懑不安【懑音闷又音满】或数日不食或达旦不寐追计平生成败得失独语不止疑羣臣左右皆不可信每百官奏事至前追计其旧恶辄杀之其余或顔色变动或鼻息不调【气一出一入谓之息】或步趋失节或言语差缪皆以为怀恶在心发形于外往往手击杀之【史言魏主珪死期将至】死者皆陈天安殿前朝廷人不自保百官茍免莫相督摄盗贼公行里巷之间人为希少【为于伪翻少诗沼翻】珪亦知之曰朕故纵之使然待过灾年更当清治之耳【治直之翻】是时羣臣畏罪多不敢求亲近【近其靳翻】唯著作郎崔浩恭勤不懈或终日不归浩吏部尚书宏之子也宏未尝忤防亦不谄谀故宏父子独不被谴【懈居隘翻忤五故翻被皮义翻】　夏王勃勃率骑二万攻秦【骑竒寄翻】掠取平凉杂胡七千余户进屯依力川【魏收地形志平凉城在汉安定鹑隂界唐为原州之地依力川又当在其东南】　己巳刘裕发建康帅舟师自淮入泗【帅读曰率】五月至下邳留船舰辎重【舰户黯翻重直用翻】步进至琅邪所过皆筑城留兵守之【虑南燕以竒兵防其后也】或谓裕曰燕人若塞大岘之险【水经注沐水出琅琊东莞县西北山东南流右合岘水水北出大岘山今有大岘闗魏收志齐郡盘阳县有大岘山五代志临胊县有大岘山杜佑曰大岘在沂州沂水县北塞悉则翻岘户典翻】或坚壁清野大军深入不唯无功将不能自归奈何裕曰吾虑之熟矣鲜卑贪婪【婪卢含翻】不知逺计进利虏获退惜禾苖谓我孤军逺入不能持久不过进据临朐【魏收志曰临朐即汉之朐县也属东海郡晋曰临胊属东莞郡宋白曰因临胊山而名朐音劬】退守广固必不能守险清野敢为诸君保之【为于伪翻】南燕主超闻有晋师引羣臣会议征虏将军公孙五楼曰吴兵轻果利在速战不可争锋宜据大岘使不得入旷日延时沮其锐气【沮在吕翻】然后徐简精骑二千循海而南絶其粮道别敕段晖帅兖州之众缘山东下【南然兖州治梁父縁梁父之山而东下也骑竒寄翻帅读曰率】腹背击之此上策也各命守宰依险自固校其资储之外余悉焚荡芟除禾苖【芟所衔翻下同】使敌无所资彼侨军无食【侨渠娇翻】求战不得旬月之间可以坐制此中策也纵贼入岘出城逆战此下策也超曰今嵗星居齐以天道推之不战自克客主埶殊以人事言之彼逺来疲弊埶不能乆吾据五州之地【南燕以并州牧镇隂平幽州刺史镇干徐州刺史镇莒城兖州刺史镇梁父青州刺史镇东莱所谓五州也】拥富庶之民鐡骑万羣麦禾布野奈何芟苖徙民先自蹙弱乎不如纵使入岘以精骑蹂之何忧不克【蹂人九翻】辅国将军广寜王贺赖卢苦谏不従退谓五楼曰必若此亡无日矣太尉桂林王镇曰陛下必以骑兵利平地者宜出岘逆战战而不胜犹可退守不宜纵敌入岘自弃险固也超不从镇出谓韩曰【丁度曰竹角翻】主上既不能逆战却敌又不肻徙民清野延敌入腹坐待攻围酷似刘璋矣【刘璋事见六十七卷汉献帝建安十八年】今年国灭吾必死之卿中华之士复为文身矣【古者东南之民断发文身故镇云然】超闻之大怒收镇下狱【下户稼翻】乃摄莒梁父二戍【父音甫】修城隍简士马以待之刘裕过大岘燕兵不出裕举手指天喜形于色左右曰公未见敌而先喜何也裕曰兵已过险士有必死之志【谓已得过大岘之险】余粮栖亩人无匮乏之忧【谓燕人不芟除禾苖】虏已入吾掌中矣六月己巳裕至东莞【莞音官】超先遣公孙五楼贺赖卢及左将军段晖等将步骑五万屯临朐【朐音劬】闻晋兵入岘自将步骑四万往就之使五楼帅骑进据巨蔑水【巨蔑水国语谓之具水袁宏谓之巨昧水水经谓之巨洋水水出朱虚县太山北过其县西又北过临朐县东上下沿水悉是刘裕伐广固营垒所在】前锋孟龙符与战破之五楼退走裕以车四千乘为左右翼【乘绳证翻】方轨徐进与燕兵战于临朐南日向昃【日过中为向昃也】胜负犹未决参军胡藩言于裕曰燕悉兵出战临朐城中留守必寡愿以竒兵从间道取其城此韩信所以破赵也【间古苋翻韩信事见九卷汉髙帝三年】裕遣藩及谘议参军檀韶建威将军河内向弥潜师出燕兵之后攻临朐声言轻兵自海道至矣向弥擐甲先登遂克之【向式亮翻擐音宦】超大惊单骑就段晖于城南【超自临胊城中出城南就晖】裕因纵兵奋击燕众大败斩段晖等大将十余人超遁还广固获其玉玺辇及豹尾【服防曰大驾属车八十一乘作三行尚书御史乘之最后一乘悬豹尾豹尾以前皆为省中晋志法驾属车三十六乘最后车悬豹尾玺斯氏翻】裕乘胜逐北至广固丙子克其大城超收众入保小城裕筑长围守之围髙三丈穿堑三重【髙古号翻重直龙翻堑七艶翻】抚纳降附采拔贤俊华夷大悦于是因齐地粮储悉停江淮漕运超遣尚书郎张纲乞师于秦赦桂林王镇以为録尚书都督中外诸军事引见谢之且问计焉镇曰百姓之心系于一人今陛下亲董六师奔败而还【还从宣翻又如字】羣臣离心士民丧气闻秦人自有内患【谓秦内有赫连之患也丧息浪翻】恐不暇分兵救人散卒还者尚有数万宜悉出金帛以饵之更决一战若天命助我必能破敌如其不然死亦为美比于闭门待尽不犹愈乎司徒乐浪王恵曰不然【乐浪音洛琅】晋兵乘胜气埶百倍我以败军之卒当之不亦难乎秦虽与勃勃相持不足为患且与我分据中原埶如唇齿安得不来相救但不遣大臣则不能得重兵尚书令韩范为燕秦所重【事见上卷二年】宜遣乞师超从之秋七月加刘裕北青冀二州刺史【晋氏南渡立南青冀二州于淮南北青冀二州于齐地】南燕尚书畧阳垣尊及弟京兆太守苖逾城来降裕以为行参军【垣氏子孙后遂为南国边将着功名】尊苖皆超所委任以为腹心者也或谓裕曰张纲有巧思【思相吏翻】若得纲使为攻具广固必可防也会纲自长安还太山太守申宣执之送于裕裕升纲于楼车【杜预曰楼车车上望橹】使周城呼曰【呼火故翻】刘勃勃大破秦军无兵相救城中莫不失色江南每发兵及遣使者至广固裕辄潜遣兵夜迎之明日张旗鸣鼓而至【董卓之入洛计亦出此】北方之民执兵负粮归裕者日以千数围城益急张华封恺皆为裕所获超请割大岘以南地为藩臣裕不许秦王兴遣使谓裕曰慕容氏相与邻好【好呼到翻】今晋攻之急秦已遣鐡骑十万屯洛阳晋军不还当长驱而进裕呼秦使者谓曰语汝姚兴【使疏吏翻下同语牛倨翻下相语同】我克燕之后息兵三年当取关洛今能自送便可速来刘穆之闻有秦使驰入见裕而秦使者已去裕以所言告穆之穆之尤之【尤怪也过也】曰常日事无大小必赐预谋此宜善详【善谓善为之辞详谓审谛也】云何遽尔答之此语不足以威敌适足以怒之若广固未下羌寇奄至不审何以待之裕笑曰此是兵机非卿所解【解尸买翻晓也】故不相语耳【语牛倨翻】夫兵贵神速彼若审能赴救必畏我知宁容先遣信命逆设此言是自张大之辞也晋师不出为日久矣羌见伐齐殆将内惧自保不暇何能救人邪　乞伏干归复即秦王位【复扶又翻】大赦改元更始【更工衡翻】公卿以下皆复本位【干归降公卿将帅为僚佐偏裨见一百十二卷隆安五年】　慕容氏在魏者百余家谋逃去魏主珪尽杀之初魏太尉穆崇与卫王仪伏甲谋弑魏主珪不果珪惜崇仪之功袐而不问及珪有疾杀大臣仪自疑而出亡追获之八月赐仪死　封融诣刘裕降【封融奔魏见上卷二年魏杀慕容氏故融归裕降户江翻】　九月加刘裕太尉裕固辞　秦王兴自将击夏王勃勃至贰城【贰城贰县城也在杏城西北平东南】遣安逺将军姚详等分督租运勃勃乘虚奄至兴惧欲轻骑就详等【骑竒寄翻】右仆射韦华曰若銮舆一动众心骇惧必不战自溃详营亦未必可至也兴与勃勃战秦兵大败将军姚榆生为勃勃所禽左将军姚文崇等力战勃勃乃退兴还长安勃勃复攻秦敕竒堡黄石固【魏收地形志原州长城郡有黄石县五代志西魏改黄石为长城隋开皇初废郡为县大业初改长城县为百泉县复扶又翻】我罗城皆抜之徙七千余家于大城以其丞相右地代领幽州牧以镇之初兴遣卫将军姚强帅步骑一万随韩范徃就姚绍于洛阳并兵以救南燕【帅读曰率骑竒寄翻】及为勃勃所败【败补迈翻】追强兵还长安韩范叹曰天灭燕矣南燕尚书张俊自长安还降于刘裕【降户江翻】因説裕曰【説输芮翻】燕人所恃者谓韩范必能致秦师也今得范以示之燕必降矣裕乃表范为散骑常侍【散悉亶翻骑竒寄翻】且以书招之长水校尉王蒲劝范犇秦范曰刘裕起布衣灭桓复晋室今兴师伐燕所向崩溃此殆天授非人力也燕亡则秦为之次矣吾不可以再辱遂降于裕【汉李陵降匈奴霍光上官桀使其故人任立政招之使归陵曰大丈夫不能再辱】裕将范循城城中人情离沮【将如字引也沮在吕翻】或劝燕主超诛范家超以范弟尽忠无贰并范家赦之冬十月段宏自魏奔于裕【宏奔魏见上卷三年】张纲为裕造攻具尽诸竒巧超怒县其母于城上支解之【为于伪翻县读曰悬】　西秦王干归立夫人边氏为皇后世子炽磐为太子仍命炽磐都督中外诸军录尚书事【炽昌志翻】以屋引破光为河州刺史镇枹罕【枹音肤】以南安焦遗为太子太师与参军国大谋干归曰焦生非特名儒乃王佐之才也谓炽磐曰汝事之当如事吾炽磐拜遗于床下遗子华至孝干归欲以女妻之【妻七细翻】辞曰凡娶妻者欲与之共事二亲也今以王姬之贵【周姬姓也故王女谓之王姬后世因而称之凡王者之女皆谓之王姬】下嫁蓬茅之士诚非其匹臣惧其阙于中馈【易家人之六二曰在中馈言以隂应阳居中得正尽妇人之义职乎中馈巽顺而已馈食也】非所愿也干归曰卿之所行古人之事孤女不足以强卿乃以为尚书民部郎【魏尚书郎有民曹晋初分置左民右民江左以后省右民郎有左民郎民部郎至是始见于通鉴强其两翻】　北燕王云自以无功徳而居大位内懐危惧常畜养壮士以为腹心爪牙【畜吁玉翻】宠臣离班桃仁専典禁卫【离桃皆姓也班仁其名】赏赐以巨万计衣食起居皆与之同而班仁志愿无厌【厌于盐翻】犹有怨憾戊辰云临东堂班仁懐劒执帋而入【帋与纸同通俗书也】称有所启班抽劒击云云以几扞之仁从旁击云弑之【髙云以勇力发身叨居君位自谓非壮士以为翼卫不足以防其身岂知小人之难养也是以古之缀衣虎贲左右擕仆必用吉士其虑患诚深逺也云得燕见上卷三年】冯跋升洪光门以观变帐下督张泰李桑言于跋曰此竖埶何所至请为公斩之【为于伪翻】乃奋劒而下桑斩班于西门泰杀仁于庭中众推跋为主跋以让其弟范阳公素弗素弗不可跋乃即天王位于昌黎【载记冯跋字文起长乐信都人其先毕万之后也万之子孙有食采冯乡者因氏焉】大赦诏曰陈氏代姜不改齐国【周师尚父始封于齐姜姓也战国时齐太公田和陈敬仲之后也簒姜氏之后而取其国仍号曰齐】宜即国号曰燕改元太平諡云曰恵懿皇帝跋尊母张氏为太后立妻孙氏为王后子永为太子以范阳公素弗为车骑大将军録尚书事孙护为尚书令张兴为左仆射汲郡公为右仆射广川公万泥为幽平二州牧上谷公乳陈为并青二州牧素弗少豪侠放荡【少诗沼翻侠户颊翻荡徒浪翻】尝请婚于尚书左丞韩业业拒之及为宰辅待业尤厚好申拔旧门【好呼到翻】谦恭俭约以身帅下【帅读曰率】百僚惮之论者美其有宰相之度【温公作通鉴虽相小国者茍有片善必因旧史而表章之以言为辅之难】　魏主珪将立齐王嗣为太子魏故事凡立嗣子辄先杀其母乃赐嗣母刘贵人死珪召嗣谕之曰汉武帝杀钩弋夫人以防母后豫政外家为乱也【事见二十二卷汉武帝后元元年】汝当继统吾故逺迹古人【蜀本作故吾】为国家长久之计耳嗣性孝哀泣不自胜珪怒之嗣还舍日夜号泣【胜音升号户髙翻】珪知而复召之【复扶又翻】左右曰上怒甚入将不测不如且避之俟上怒解而入嗣乃逃匿于外帷帐下代人车路头【车焜氏拓跋氏之防属也至后魏孝文改为车氏】京兆王洛儿二人随之初珪如贺兰部见献明贺太后之妹美【珪父寔魏昭成帝什翼犍之嫡子也先昭成而薨追諡献明皇帝贺太后从夫諡】言于贺太后请纳之贺太后曰不可是过美必有不善【左传晋叔向欲娶于申公巫臣氏其母止之曰甚美必有甚恶此语类之】且已有夫不可夺也珪密令人杀其夫而纳之生清河王绍绍凶狠无赖好轻游里巷刼剥行人以为乐【狠户垦翻好呼到翻乐音洛】珪怒之尝倒悬井中垂死乃出之齐王嗣屡诲责之绍由是与嗣不协戊辰珪谴责贺夫人【谴去战翻】囚将杀之会日暮未决夫人密使告绍曰汝何以救我左右以珪残忍人人危惧绍年十六夜与帐下及宦者宫人数人通谋逾垣入宫至天安殿左右呼曰贼至【呼火故翻】珪惊起求弓刀不获遂弑之【年三十九明元帝永兴二年上諡曰宣武皇帝庙号烈祖泰常五年改諡道武】己巳宫门至日中不开绍称诏集百官于端门前【宫门正南门曰端门】北面立【句断】绍从门扉间【扉门扇也】谓百官曰我有叔父亦有兄公卿欲从谁众愕然失色莫有对者良久南平公长孙嵩曰从王【长知两翻】众乃知宫车晏驾而不测其故莫敢出声唯隂平公烈大哭而去烈仪之弟也【魏之克燕仪有功焉是年八月赐死】于是朝野恟恟人懐异志【朝直遥翻恟许拱翻】肥如侯贺防举烽于安阳城北【安阳城即汉代郡之东安阳县城也魏收地形志永熙中置髙栁郡治安阳】贺兰部人皆赴之其余诸部亦各屯聚绍闻人情不安大出布帛赐王公以下崔宏独不受【史言崔宏有识】齐王嗣闻变乃自外还昼伏匿山中夜宿王洛儿家洛儿邻人李道潜奉给嗣民间颇知之喜而相告绍闻之收道斩之绍募人求访嗣欲杀之猎郎叔孙俊【拓跋氏起于代北俗尚猎故置猎郎以豪望子弟有材勇者为之亦汉期门郎羽林郎之类也魏书官氏志天赐元年置散骑郎猎郎诸省令史省事典籖等后魏孝文以献帝叔父之后乙旃氏为叔孙氏】与宗室疏属拓防磨浑【磨浑元城侯屈之子也】自云知嗣所在绍使帐下二人与之偕往俊磨浑得出即执帐下诣嗣斩之俊建之子也王洛儿为嗣往来平城通问大臣【为于伪翻】夜告安逺将军安同等众闻之翕然响应争出奉迎嗣至城西卫士执绍送之嗣杀绍及其母贺氏并诛绍帐下及宦官宫人为内应者十余人其先犯乘舆者群臣脔食之【乘绳证翻】壬申嗣即皇帝位【嗣道武皇帝之长子也萧子显曰嗣字木末】大赦改元永兴追尊刘贵人曰宣穆皇后公卿先罢归第不预朝政者悉召用之【朝直遥翻】诏长孙嵩与北新侯安同山阳侯奚斤【后魏孝文以献帝第三兄之后为达奚氏寻又改为奚氏】白马侯崔宏元城侯拓跋屈等八人坐止车门右【臣子至宫门皆下车而入故谓之止车门】共聴朝政时人谓之八公屈磨浑之父也嗣以尚书燕凤逮事什翼犍【什翼犍为代王以凤为左长史犍居言翻】使与都坐大官封懿等【魏谓尚书都省为尚书都坐都坐大官盖尚书长官也坐徂卧翻】入侍讲论出议政事以王洛儿车路头为散骑常侍叔孙俊为卫将军【散悉亶翻骑竒寄翻】拓防磨浑为尚书皆赐爵郡县公嗣问旧臣为先帝所亲信者为谁王洛儿言李先【先慕容永之谋主也永灭徙中山魏伐燕先归魏道武亲信之】嗣召问先卿以何才何功为先帝所知对曰臣不才无功但以忠直为先帝所知耳诏以先为安东将军常宿于内以备顾问朱提王悦防之子也【拓防防见二百八卷孝武太元二十一年朱提音铢时】有罪自疑惧闰十一月丁亥悦懐匕首入侍将作乱叔孙俊觉其举止有异引手掣之索怀中得匕首【掣昌列翻索山客翻】遂杀之　十二月乙巳太白犯虚危【虚二星危三星晋天文志自须女八度至危十五度为枵齐之分野属青州】南燕灵台令张光劝南燕主超出降【降户江翻下同】超手杀之　柔然侵魏
