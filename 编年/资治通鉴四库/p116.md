<!-- { "loadSidebar": true } -->
　　桀等谋令长公主置酒请光伏兵格杀之因废帝迎立燕王为天子旦置驿书徃来相报许立桀为王外连郡国豪桀以千数旦以语相平【平为燕相史失其姓语牛倨翻】平曰大王前与刘泽结谋事未成而发觉者以刘泽素夸好侵陵也【好呼到翻】平闻左将军素轻易车骑将军少而骄【易以豉翻少诗照翻】臣恐其如刘泽时不能成又恐既成反大王也旦曰前日一男子诣阙自谓故太子长安中民趣郷之【趣七喻翻郷读曰向】正讙不可止【师古曰人众既多故讙哗讙况爰翻】大将军恐出兵陈之以自备耳我帝长子【帝谓武帝长知两翻】天下所信何忧见反后谓羣臣盖主报言独患大将军与右将军王莽【张晏曰王莽天水人也字稚叔】今右将军物故丞相病幸事必成徴不久令羣臣皆装【令皆治行装也】安又谋诱燕王至而诛之【诱音酉】因废帝而立桀或曰当如皇后何安曰逐麋之狗当顾莬邪【师古曰言所求者大不顾小也糜鹿之大者莬读曰吐故翻】且用皇后为尊一旦人主意有所移虽欲为家人亦不可得【家人谓凡庶匹夫也】此百世之一时也防盖主舍人父稻田使者燕仓知其谋【如淳曰特为诸稻田置使者假与民收其税入也燕音烟姓谱召公封于燕其后为秦所灭子孙以为氏】以告大司农杨敞敞素谨畏事不敢言乃移病卧【师古曰移病谓移书言病一曰以病而移居尒谓前说是】以告谏大夫杜延年延年以闻九月诏丞相部中二千石逐捕孙纵之及桀安羊外人等并宗族悉诛之盖主自杀燕王旦闻之召相平曰事败遂发兵乎【相息亮翻】平曰左将军已死百姓皆知之不可发也王忧懑【师古曰懑音满又音闷烦也】置酒与羣臣妃妾别防天子以玺书让旦【玺斯氏翻】旦以绶自绞死后夫人随旦自杀者二十余人天子加恩赦王太子建为庶人赐旦諡曰刺王【刺来违翻諡法暴戾无亲曰刺】皇后以年少不与谋【与读曰豫】亦霍光外孙故得不废　庚午右扶风王防为御史大夫【防与欣同】　冬十月封杜延年为建平侯【班表建平侯食邑于济阳】燕仓为宜城矦【宜城矦食邑于济隂】故丞相徴事任宫捕得桀为弋阳矦【文頴曰徴事丞相官属位差尊掾属也如淳曰时宫以时事待诏丞相府故曰丞相征事张晏曰汉仪注徴事比六百石皆故吏二千石不以赃罪免者为徴事绛衣奉朝贺正月师古曰张说是班志弋阳侯国属汝南郡任音壬】丞相少史王山夀诱安入府为商利侯【如淳曰汉仪注武帝置丞相少史秩四百石班表商利侯食邑于临淮之徐少诗照翻】久之文学济隂魏相对防【济隂郡属兖州唐为曹州济子礼翻】以为日者燕王为无道韩义出身彊谏为王所杀义无比干之亲而蹈比干之节【比干纣之贤臣諌纣而死】宜显赏其子以示天下明为人臣之义乃擢义子延夀为諌大夫　大将军光以朝无旧臣【朝无直遥翻】光禄勲张安世自先帝时为尚书令【班表少府属官有尚书令续汉志尚书令承秦所置掌凡选署及奏下尚书曹文书众事秩千石】志行纯笃【行下孟翻】乃白用安世为右将军兼光禄勲以自副焉安世故御史大夫汤之子也光又以杜延年有忠节【以其发燕盖上官之谋也】擢为太仆右曹给事中【太仆正卿右曹给事中加官也晋灼曰汉仪注诸吏给事中日上朝谒平尚书奏事分为左右曹班表给事中掌顾问虑对位中常待下盖得入出禁中】光持刑罚严延年常辅之以寛吏民上书言便宜輙下延年平处复奏【下遐嫁翻先平处其可否复奏言之处昌吕翻】可官试者至为县令或丞相御史除用满岁以状闻或抵其罪法【师古曰抵至也言事之人有奸妄者则致之于罪法】　是岁匈奴发左右部二万骑为四队并入边为冦汉兵追之斩首获虏九千人生得瓯脱王汉无所失亡匈奴见瓯脱王在汉恐以为道击之【道读曰导】即西北逺去不敢南逐水草发人民屯瓯脱
　　二年夏四月上自建章宫徙未央宫　六月赦天下是嵗匈奴复遣九千骑屯受降城以备汉【复扶又翻】北桥余吾水令可度以备奔走【师古曰于余吾水上作桥拟有廹急奔走避汉从此桥度也】欲求和亲而恐汉不聼故不肻先言常使左右风汉使者【风读曰讽】然其侵盗益希遇汉使愈厚欲以渐致和亲汉亦覊縻之
　　三年春正月泰山有大石自起立上林有栁树枯僵自起生【僵居良翻什也】有虫食其叶成文曰公孙病已立【此为宣帝兴于民间之符】符节令鲁国眭上书【班表符节令属少府秩六百石续汉志曰为符节台率主符节事汉改秦薛郡为鲁国属豫州唐兖州地师古曰眭息随翻今河朔犹有此姓】言大石自立僵栁复起【复扶又翻下同】当有匹庶为天子者枯树复生故废之家公孙氏当复兴乎汉家承尧之后【班賛曰春秋晋史蔡墨有言陶唐既衰其后有刘累学扰龙事孔甲范氏其后也而范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也是以颂髙祖云汉帝本系出自唐帝降及于周在秦作刘渉魏而东遂为丰公丰公葢太上皇父及髙祖即位置祠祀官则有秦晋梁荆之巫世祠天地缀之以祀岂不信哉由是言之汉承尧运协于火徳得天统矣】有传国之运当求贤人禅帝位退自封百里以顺天命坐设妖言惑众伏诛　匈奴单于使犂污王窥邉【据王莽时使译出塞诱呼右犂污王咸则犂污王所居地盖近塞下也】言酒泉张掖兵益弱出兵试击冀可复得其地时汉先得降者闻其计天子诏邉警偹后无几【几居岂翻】右贤王犂污王四千骑分三队入日勒屋兰番和【班志三县皆属张掖郡贤曰日勒故城在今甘州删丹县东南师古曰番音盘】张掖太守属国都尉【续汉志张掖属国都尉治居延县守式又翻】发兵击大破之得脱者数百人属国义渠王射杀犂污王【义渠王属国义渠胡之君长射而亦翻】赐黄金二百斤马二百匹因封为犂污王自是后匈奴不敢入张掖　燕盖之乱【燕王盖主也燕于贤翻盖古盍翻】桑羊子迁亡过父故吏矦史吴【侯史姓也吴其名也晋武帝时有侯史光过古禾翻】后迁捕得伏法防赦矦史吴自出系狱廷尉王平少府徐仁杂治反事皆以为桑迁坐父谋反而侯史吴臧之【治直之翻下同臧读曰藏】非匿反者乃匿为随者也【言桑迁但随坐耳非匄反也】即以赦令除吴罪后侍御史治实【师古曰重覈治其事也】以桑迁通经术知父谋反而不諌争【争与诤同】与反者身无异侯史吴故三百石吏首匿迁【师古曰首匿者言身为谋首而藏匿人也】不与庶人匿随从者等吴不得赦奏请覆治【此深文传致吴之罪从才用翻】劾廷尉少府纵反者【劾戸槩翻师古曰纵放也】少府徐仁即丞相车千秋女壻也【车千秋即田千秋汉以其年老得乘小车入殿中因呼为车丞相】故千秋数为侯史吴言【数所角翻】恐大将军光不听千秋即召中二千石博士防公车门【公车门即未央宫北阙门也】议问吴法【师古曰于法律之中吴当得何罪】议者知大将军指皆执吴为不道明日千秋封上众议【上时掌翻】光于是以千秋擅召中二千石以下外内异言【张晏曰外则去疾欲尽内则为其壻也师古曰非也外内谓内朝及外朝也】遂下廷尉平少府仁狱【下遐嫁翻】朝廷皆恐丞相坐之太仆杜延年奏记光曰吏纵罪人有常法今更诋吴为不道【师古曰诋诬也】恐于法深又丞相素无所守持而为好言于下尽其素行也【师古曰言非故有所执持但其素行好与在下人言议耳】至擅召中二千石甚无状【师古曰无善状也】延年愚以为丞相久故及先帝用事【言在位已久是为故旧又甞及相先帝而任事也】非有大故不可弃也间者民颇言狱深吏为峻诋今丞相所议又狱事也如是以及丞相恐不合众心羣下讙哗【讙许爰翻】庻人私议流言四布延年窃重将军失此名于天下也【师古曰重犹难也以此为重事也】光以廷尉少府弄法轻重卒下之狱【卒子恤翻】夏四月仁自杀平与左冯翊贾胜胡皆要斩【内史周官秦因之景帝二年分置左内史武帝更名左冯翊要与腰同】而不以及丞相终与相竟【师古曰谓终丞相之身无贬黜也余谓言与千秋共事终其身】延年论议持平合和朝廷皆此类也　冬辽东乌桓反初冒顿破东胡东胡余众散保乌桓及鲜卑山为二族【辽东郡属幽州唐尝置安东都护府于其地东胡破见十一卷髙祖六年后汉书乌桓之地在丁零西南乌孙东北武帝遣霍去病击破匈奴左地因徙乌桓于上谷渔阳右北平辽东辽西五郡塞外为汉侦察匈奴动静其大人嵗一朝见于是始置护乌桓校尉秩比二千石鲜卑先逺窜于辽东塞外与乌桓相接未尝通中国至后汉稍徙辽西塞外始为中国患】世役属匈奴武帝击破匈奴左地因徙乌桓于上谷渔阳右北平辽东塞外【上谷渔阳北平皆属幽州上谷唐妫州渔阳唐檀蓟州北平唐平州之地】为汉侦察匈奴动静【为于伪翻侦丑郑翻又尹贞翻也】置护乌桓校尉监领之【监占衘翻】使不得与匈奴交通至是部众渐彊遂反先是匈奴三千余骑入五原【五原郡属并州先悉荐翻】杀略数千人后数万骑南旁塞猎【旁歩浪翻】行攻塞外亭障略取吏民去是时汉邉郡熢火望精明匈奴为邉冦者少利希复犯塞【少诗沼翻复扶又翻下同】汉复得匈奴降者言乌桓甞发先单于冡匈奴怨之方发二万骑击乌桓霍光欲发兵邀击之【师古曰邀迎而击之】以问护军都尉赵充国【护军都尉秦官武帝以属大司马此时盖属大将军也】充国以为乌桓间数犯塞【师古曰间即中间也犹言比日也数所角翻】今匈奴击之于汉便又匈奴希冦盗北邉幸无事蛮夷自相攻击而发兵要之【要与邀同】招冦生事非计也光更问中郎将范明友明友言可击于是拜明友为度辽将军【度辽将军盖使之度辽水以伐乌桓至后汉遂以为将军之号以护匈奴】将二万骑出辽东匈奴闻汉兵至引去初光诫明友兵不空出即后匈奴遂击乌桓【师古曰后匈奴者言兵迟后邀匈奴不及后户遘翻】乌桓时新中匈奴兵【师古曰为匈奴所中伤中竹仲翻】明友既后匈奴因乗乌桓敝击之斩首六千余级获三王首匈奴由是恐不能复出兵
