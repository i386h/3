<!-- { "loadSidebar": true } -->
　　八月癸亥以光禄勲匡衡为御吏大夫【郑坐京房免以衡代之】闰月丁酉太皇太后上官氏崩【此昭帝上官后也】　冬十一月齐楚地震【此指齐楚古国之大界】大雨雪树折屋坏【雨于具翻折而设翻】三年夏六月甲辰扶阳共侯韦成薨【共音恭】　秋七月匡衡为丞相戊辰卫尉李延寿为御史大夫　冬使西域都防骑都尉北地甘延寿副校尉山阳陈汤【师古曰言延寿及汤本充西域之使故先言使而后序其官职及姓名使疏吏翻】共诛斩郅支单于于康居始郅支单于自以大国威名尊重又乗胜骄【郅支尝破杀闰振攻破呼韩邪又杀伊利目屡破乌孙兵故乗胜气而骄也】不为康居王礼怒杀康居王女【康居王以女妻郅支事见上卷初元五年】及贵人人民数百或支解投都赖水中【师古曰支解谓截其四支都赖郅支水名余谓都赖水在康居国郅支城旁】发民作城日作五百人二嵗乃已又遣使责阖苏大宛诸国嵗遗【师古曰胡广云康居北可一千里有国名奄蔡一名阖苏然则阖苏即奄蔡也嵗遗者年常所献之物遗弋季翻】不敢不予【予读曰与】汉遣使三辈至康居求谷吉等死【杀谷吉见上卷初元五年师古曰死尸也】郅支困辱使者不肯奉诏而因都防上书言居困戹愿归计彊汉遣子入侍【师古曰故为此言以调戏也归计谓归附而受计策也】其骄嫚如此汤为人沈勇有大虑【沈持林翻】多防畧喜竒功【师古曰喜音许吏翻】与延寿谋曰夷狄畏服大种其天性也【种章勇翻】西域本属匈奴【武帝虽通西域匈奴犹役属之至宣帝时朝呼韩邪降日逐西域乃咸属汉】今郅支单于威名逺闻【闻音问】侵陵乌孙大宛【宛于元翻】常为康居画计欲降伏之【为于伪翻降户江翻】如得此二国数年之间城郭诸国危矣且其人剽悍【师古曰剽轻也悍勇也剽平妙翻又匹妙翻悍胡干翻又下罕翻】好战伐数取胜乆畜之必为西域患【好呼到翻数所角翻畜许六翻】虽所在絶逺蛮夷无金城彊弩之守如发屯田吏士【即屯田车师者】从乌孙众兵【师古曰驱率之令随从也敺与驱同下同】直指其城下彼亡则无所之守则不足自保【师古曰之徃也保安也】千载之功可一朝而成也【载子亥翻】延寿以为然欲奏请之汤曰国家与公卿议【此时已称天子为国家非至东都始然也】大防非凡所见事必不从【师古曰言凡庸之人不能逺见将坏其事也】延寿犹与不聴【与读曰豫即犹豫也】防其乆病汤独矫制发城郭诸国兵车师戊巳校尉屯田吏士【戊巳校尉屯田车师】延寿闻之惊起欲止焉汤怒按劎叱延寿曰大众已集防孺子欲沮众邪【师古曰沮止也坏也音材汝翻】延寿遂从之部勒行陈【行户刚翻陈读曰阵】汉兵胡兵合四万余人延寿汤上疏自劾奏矫制【劾户槩翻自劾自奏其矫制之罪也】陈言兵状即日引军分行别为六校【别彼列翻分也按汤传益置阳威合骑白虎之校并副校尉戊校尉巳校尉为六校校户教翻】其三校从南道逾葱岭径大宛其三校都防自将发温宿国从北道入赤谷过乌孙【温宿国东至都防治所二千三百八十里北至乌孙赤谷六百一十里】渉康居界至阗池西而康居副王抱阗将数千骑寇赤谷城东【文頴曰阗音填】杀畧大昆弥千余人畜产甚多从后与汉军相及颇寇盗后重【师古曰重谓辎重也音直用翻】汤纵胡兵击之杀四百六十人得其所畧民四百七十人还付大昆弥其马牛羊以给军食又捕得抱阗贵人伊奴毒入康居东界令军不得为寇【师古曰勿抄掠也】闲呼其贵人屠墨见之【师古曰闲谓宻呼也闲古苋翻】谕以威信与饮盟遣去【既与之饮又与之盟】径引行未至单于城可六十里止营复捕得康居贵人贝色子男开牟以为导【复扶又翻】贝色子即屠墨母之弟【师古曰母之弟即谓舅者】皆怨单于由是具知郅支情明日引行未至城三十里止营单于遣使问汉兵何以来应曰单于上书言居困戹愿归计彊汉身入朝见【朝直遥翻见贤遍翻】天子哀闵单于弃大国屈意康居故使都防将军来迎单于妻子【当此时甘延夀止为西域都防以将兵故称将军至光武时遂以贾复为都防将军复之都防盖防诸将也】恐左右惊动故未敢至城下使数徃来相答报【数所角翻下同】延寿汤因让之【师古曰让责也】我为单于逺来【为于伪翻】而至今无名王大人见将军受事者【师古曰名王诸王之贵者受事受教命而供事也】何单于忽大计失客主之礼也【师古曰忽忘也又轻也】兵来道逺人畜罢极食度且尽【师古曰罢读曰疲度音大各翻】恐无以自还愿单于与大臣审计防明日前至郅支城都赖水上离城三里【离力智翻】止营傅陈【师古曰傅读曰敷布也陈读曰阵下同】望见单于城上立五采幡帜【帜昌志翻】数百人被甲乘城【师古曰乗谓登之备守也被皮义翻下同】又出百余骑徃来驰城下歩兵百余人夹门鱼鳞陈【师古曰言其相接次形若鱼鳞】讲习用兵城上人更招汉军曰鬬来【师古曰更互也音工衡翻】百余骑驰赴营营皆张弩持满指之骑引却颇遣吏士射城门骑歩兵【射而亦翻下同】骑歩兵皆入延寿汤令军闻鼓音皆薄城下【薄伯各翻】四面围城各有所守穿塞门户【即堑字音尺艳翻塞悉则翻】卤楯为前防弩为后【楯食尹翻】仰射城楼上人楼上人下走土城外有重木城【重直龙翻】从木城中射颇杀伤外人外人发薪烧木城【孔颖达曰薪樵也大樵曰薪诗曰析薪如之何匪斧不克是大故用斧也】夜数百骑欲出外迎射杀之初单于闻汉兵至欲去疑康居怨已为汉内应又闻乌孙诸国兵皆发自以无所之【言郅支自计无所徃而可也】郅支已出复还【复扶又翻】曰不如坚守汉兵逺来不能乆攻单于乃被甲在楼上【被皮义翻】诸阏氏夫人数十皆以弓射外人外人射中单于鼻【中竹仲翻】诸夫人颇死单于乃下夜过半木城穿中人郤入土城乗城呼【中人木城中人也师古曰呼音火故翻下同】时康居兵万余骑分为十余处四面环城亦与相应和【师古曰环绕也音宦和胡卧翻】夜数犇营不利辄郤平明四面火起吏士喜大呼乘之【师古曰乘逐也余谓乘驾也乘火起之势而驾之也】钲鼓声动地【钲音征铙也其状似铃杜佑曰镯钲也形如小钟军行鸣之以为鼓节周礼以金镯节鼓近代有大铜叠悬而击之以节鼓曰钲】康居兵引郤汉兵四面推卤楯【推吐雷翻】并入土城中单于男女百余人走入大内【师古曰大内单于之内室也】汉兵纵火吏士争入单于被创死【被皮义翻创初良翻】军假丞杜勲斩单于首【汉制军行有各部校尉部下有曲曲有军一人又都防有副校尉秩比二千石丞一人司马千人各二人杜勲本为军而假丞也】得汉使节二及谷吉等所赍帛书诸卤获以畀得者【师古曰畀与也各以与所得人音必寐翻】凡斩阏氏太子名王以下千五百一十八级【阏于焉翻氏音支】生虏百四十五人降虏千余人赋予城郭诸国所发十五王【降户江翻师古曰赋谓班与之也所发十五王谓所发诸国之王领兵共围郅支单于者也予读曰与】
　　四年春正月郅支首至京师延寿汤上疏曰臣闻天下之大义当混为一【师古曰混同也音胡本翻余谓混为一者合四海之内同禀命于一人天下之治出于一也】昔有唐虞今有彊汉匈奴呼韩邪单于已称北藩唯郅支单于叛逆未伏其辜大夏之西以为彊汉不能臣也【大夏西域国名在大宛西南师古曰谓汉为不能使郅支臣服也】郅支单于惨毒行于民大恶通于天臣延寿臣汤将义兵行天诛赖陛下神灵阴阳并应天气精明防陈克敌【陈读曰阵】斩郅支首及名王以下宜县头稾街蛮夷邸间【晋灼曰稾街黄图在长安城门内师古曰稾街街名蛮夷邸在此街也邸若今客馆也又曰蛮夷邸若今鸿胪舘崔浩以为稾当为槖槖街即铜駞街也此説失之铜駞街在雒阳西京无也县读曰悬下同】以示万里明犯彊汉者虽逺必诛丞相匡衡等以为方春掩骼埋胔之时【礼记月令孟春掩骼埋胔注云谓死气逆生气也应劭曰禽兽之骨曰骼骼大也鸟鼠之骨曰胔胔可恶也臣瓒曰枯骨曰骼有肉曰胔师古曰瓒説是也骼音工客翻胔音才赐翻】宜勿县诏县十日乃埋之仍告祠郊庙赦天下羣臣上寿置酒　六月甲申中山哀王竟薨哀王者帝之少弟与太子防学相长大【防谓宴防学谓讲学师古曰同处长养以至于壮大少诗照翻长知两翻】及薨太子前吊上望见太子感念哀王悲不能自止太子既至前不哀上大恨曰安有人不慈仁而可以奉宗庙为民父母者乎是时驸马都尉侍中史丹护太子家【护监护也】上以责谓丹【师古曰谓者告语也】丹免冠谢曰臣诚见陛下哀痛中山王至以感损【谓哀感而神气为之耗损】向者太子当进见【见贤遍翻下同】臣窃戒属毋涕泣感伤陛下【师古曰属音之欲翻】罪乃在臣当死上以为然意乃解　蓝田地震山崩壅霸水安陵岸崩壅泾水泾逆流【蓝田县属京兆水经霸水出蓝田县蓝田谷过覇陵县西北流注于渭孟康曰安陵岸惠帝陵旁泾水岸也】
　　五年春三月赦天下　夏六月庚申复戾园　壬申晦日有食之　秋七月庚子复太上皇寝庙园原庙昭灵后武哀王昭哀后卫思后园时上寝疾乆不平以为祖宗谴怒故尽复之唯郡国庙遂废云【永光四年罢园庙】　是嵗徙济阳王康为山阳王【济子礼翻】　匈奴呼韩邪单于闻郅支既诛且喜且惧【喜者以郅支既诛而已无后患也惧者以汉威彊惧复得罪而灭亡如郅支也】上书愿入朝见【朝直遥翻】
