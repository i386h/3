<!-- { "loadSidebar": true } -->
　　十六年春正月恒冀易定陈许河阳四军与呉少诚战皆不利而退夏绥节度使韩全义本出神防军中尉窦文爱厚之荐于上使统诸军讨呉少诚二月乙酉以全义为蔡州四靣行营招讨使十七道兵皆受全义节度【为韩全义丧师张本】　宣武军自刘佐薨凡五作乱【贞元八年佐薨汴卒拒呉凑而立其子士宁李万荣既逐士宁十年韩惟清等乱十二年万荣死其子乃以兵乱董晋既入汴邓惟恭复谋乱十四年晋薨兵又乱杀留后凡五乱】士卒益骄纵轻其主帅【帅所类翻】韩视事数月皆知其主名有郎将刘锷常为唱首三月陈兵牙门召锷及其党三百人数之以数预于乱【数之之数音所具翻数预之数所角翻】自以为功悉斩之血流丹道自是至入朝【宪宗元和十四年韩入朝】二十一年士卒无一人敢讙呼于城郭者【讙许元翻呼火故翻】　义成监军薛盈珍为上所宠信欲夺节度使姚南仲军政南仲不从由是有隙盈珍譛其幕僚马摠贬泉州别驾福建观察使栁冕谋害摠以媚盈珍遣幕僚宝鼎薛戎摄泉州事使按致摠罪戎为辨析其无辜【为于伪翻】冕怒召戎囚之使守卒恣为侵辱如此弥月徐诱之使诬摠戎终不从摠由是获免冕芳之子也【栁芳有史学事宗肃宗】盈珍屡毁南仲于上上疑之盈珍乃遣小吏程务盈乘驿诬奏南仲罪牙将曹文洽亦奏事长安知之晨夜兼行追及务盈于长乐驿【长乐驿在长安城东浐坡】与之同宿中夜杀之沈盈珍表于厠中自作表雪南仲之寃且首专杀之罪【首式又翻】亦作状白南仲遂自杀明旦门不启驿吏排之入得表状于文洽尸旁上闻而异之征盈珍入朝南仲恐盈珍谗之益深亦请入朝夏四月丙子南仲至京师待罪于金吾【金吾左右仗凡内外官之待罪者诣焉】诏释之召见【见贤遍翻】上问盈珍扰卿邪对曰盈珍不扰臣但乱陛下法耳且天下如盈珍辈何可胜数【胜音升数所具翻】虽使羊杜复生【羊杜谓羊祜杜预复扶又翻】亦不能行恺悌之政成攻取之功也上黙然竟不罪盈珍乃使掌机密盈珍又言于上曰南仲恶政皆幕僚马少微赞之也诏贬少微江南官遣中使送之推坠江中而死【推吐雷翻】　黔中观察使韦士宗政令苛刻【黔渠今翻】丁亥牙将近等逐之出奔施州【九域志黔州东北至施州四百一十一里】　新罗王敬则卒庚寅册命其嫡孙俊邕为新罗王　韩全义素无勇畧专以巧佞货赂结宦官得为大帅【帅所类翻】每议军事宦者为监军者数十人坐帐中争论纷然莫能决而罢天渐暑士卒久屯沮洳之地【沮将预翻洳人恕翻沮洳渐湿也】多病疫人有离心五月庚戌与呉少诚将呉秀呉少阳等战于溵南广利原【溵南溵水之南也】锋镝才交诸军大溃秀等乗之全义退保五楼【五楼在溵水县西南】少阳沧州清池人也【宋白曰汉浮阳县隋开皇十八年改曰清池因县东南有清池为名】　山南东道节度使于頔因讨呉少诚大募战士缮甲厉兵聚敛货财恣行诛杀有据汉南之志专以慢上陵下为事上方姑息藩镇知其所为无如之何頔诬邓州刺史元洪赃罪【至徳元载升襄阳防御使为山南东道节度使领襄邓随唐安均房金商九州贞元元年以邓州隶东都畿以此观之此时复领邓州矣】朝廷不得已流洪端州遣中使护送至阳【阳汉舂陵之地隋置阳县唐初属唐州贞观十一年废属随州九域志在州西北一百六十里距襄州一百三十五里】頔遣兵劫取归襄州中使奔归頔表洪责太重上复以洪为吉州长史乃遣之【复扶又翻】又怒判官薛正伦奏贬峡州长史比敕下【比必利翻及也】頔怒已解复奏畱为判官上一一从之徐泗濠节度使张建封镇彭城十余年【贞元四年张建封镇彭城】军府称治【治直吏翻】病笃请除代人辛亥以苏州刺史韦夏卿为徐泗濠行军司马敕下建封已薨夏卿执谊之从祖兄也徐州判官郑通诚知留后恐军士为变会浙西兵过彭城通诚欲引入城为援军士怒壬子数千人斧库门出甲兵擐执之【擐音患】围牙城刼建封子前虢州叅军愔令知军府事【愔挹淫翻】杀通诚及大将段伯熊等数人械系监军上闻之以吏部员外郎李鄘为徐州宣慰使鄘直抵其军【鄘余封翻】召将士宣朝旨谕以祸福【朝直遥翻下同】脱监军械使复其位凶党不敢犯愔上表称兵马留后鄘以非朝命不受使削去然后受之以归【去羌吕翻】　霛州破吐蕃于乌兰桥【唐书地理志防州乌兰县有乌兰闗桥当在闗外黄河上】　丙寅韦士宗复入黔中【是年四月韦士宗为牙将傅近所逐黔音禽又其廉翻】　湖南观察使河中吕渭奏永州刺史阳履贿履表称所敛物皆备进奉上召诣长安丁丑命三司使鞫之诘其物费用所归履曰己市马进之矣又诘马主为谁马齿几何对曰马主东西南北之人今不知所之按礼齿路马有诛【曲礼之言】故不知其齿所对率如此上悦其进奉之言释之但免官而已【徳宗之猜忌如杨炎窦参位居宰辅皆以归过于君不置之地上阳履以败而表称进奉谓非归过于君可乎徳宗悦其进奉之言而释其罪夫好货非美名也人虽有好货者茍加以好货之名则必怫然而不受徳宗果何为而安受此名也余意阳履于贿既败之后必有所进以求免于罪徳宗不徒悦其言而已】　丙戌加淄青节度使李师古同平章事　徐州乱兵为张愔表求旄节【为于伪翻】朝廷不许加淮南节度使杜佑同平章事兼徐濠泗节度使使讨之佑大具舟舰遣牙将孟准为前锋济淮而败佑不敢进泗州刺史张伾出兵攻埇桥大败而还朝廷不得已除愔徐州团练使以伾为泗州留后濠州刺史杜兼为濠州留后仍加佑兼濠泗观察使【分濠泗隶淮南以弱徐州之权　考异曰实录十二月癸夘泗州濠州宣令淮南观察使收管今因此终言之】兼正伦五世孙也【杜正伦相太宗高宗】性狡险彊忍建封之疾亟也兼隂图代之自濠州疾驱至府幕僚李藩与同列入问建封疾出见之泣曰仆射疾危如此【张建封加仆射故称之】公宜在州防遏今弃州此来欲何为也宜速去不然当奏之兼错愕出不意遂径归建封薨藩归州兼诬奏藩于建封之薨摇动军情上大怒宻诏杜佑使杀之佑素重藩懐诏旬日不忍因引藩论佛经曰佛言果报有诸藩曰有之【佛经言人所造作善恶为果随其所作而应之以祸福为报】佑曰审如此君宜遇事无恐因出诏示藩藩神色不变曰此真报也佑曰君慎勿出口吾已宻论用百口保君矣【人谓其家之亲属为百口】上犹疑之召藩诣长安望见藩仪度安雅乃曰此岂为恶者邪即除秘书郎　新罗王俊邕卒国人立其子重熙【重直龙翻】　秋七月呉少诚进击韩全义于五楼诸军复大败【复扶又翻下同】全义夜遁保溵水【溵水县汉汝阳县地隋置溵水县废汝阳入焉唐属陈州九域志在州西南八十里】　卢龙节度使刘济弟源为涿州刺史不受济命济引兵击擒之九月癸夘义成节度使卢羣薨甲戌以尚书左丞李元素代之贾躭曰凡就军中除节度使必有爱憎向背【背蒲妹翻】喜惧者相半故众心多不安自今愿陛下只自朝廷除人庶无它变上以为然　中书侍郎同平章事郑余庆与户部侍郎判度支于防素善防所奏事余庆多劝上从之上以为朋比【防薄谐翻又蒲回翻比毗至翻】庚戌贬余庆郴州司马防泉州司户【郴丑林翻宋白曰泉州江左之晋安郡隋置泉州旧理闽县后移于南安县唐圣厯元年分泉州之南安莆田龙溪三县置武荣州景云二年改泉州旧志泉州京师东南七千三百里考异曰旧传曰时嵗旱人饥与宰相议将赈给禁卫十军事未行为中书吏所泄余庆贬郴州司马按实录】
　　【余庆与于防同贬余庆制辞云乃乖正直有涉比周弃法弄情公行党庇防制辞云性本纎狡行惟党附奏对毎乖于事实倾邪有蠧于彜章今从之】防頔之兄也　癸丑呉少诚进逼溵水数里置营韩全义复帅诸军退保陈州【帅读曰率下同】宣武河阳兵私归本道独陈许将孟元阳神防将苏光荣帅所部留军溵水全义以诈诱昭义将夏侯仲宣义成将时昂河阳将权文变河中将郭湘等斩之欲以威众全义至陈州刺史刘昌裔登城谓之曰天子命公讨蔡州今乃来此昌裔不敢纳请舍于城外既而昌裔赍牛酒入全义营犒师全义惊喜心服之己未孟元阳等与呉少诚战杀二千余人　庚申以太常卿齐抗为中书舍人同平章事【新书宰相表齐抗为中书侍郎同平章事】　癸亥以张愔为徐州留后　冬十月呉少诚引兵还蔡州【孟元阳折其锋故退】先是韦臯闻诸军讨少诚无功【先悉荐翻】上言请以浑瑊贾躭为元帅统诸军【浑瑊薨于去年十二月韦臯葢上言于瑊未薨之前】若重烦元老【重难也】则臣请以精鋭万人下巴峡出荆楚以翦凶逆【臯欲为元帅然亦以大言朝廷耳彼岂肯去西川邪】不然因其请罪而赦之罢两河诸军以休息公私亦防之次也若少诚一旦罪盈恶稔为麾下所杀则又当以其爵位授之是除一少诚生一少诚为患无穷矣贾躭言于上曰贼意葢亦望恩贷恐须开其生路上从之会少诚致书币于监官军者求昭洗监军奏之戊子诏赦少诚及彰义将士复其官爵【考异曰实录九月壬寅宰相对于延英贾躭奏曰昨韩全义五楼退军贼不敢追趂者应望国家恩贷恐须】
　　【开其生路上是之按全义自五楼退保溵水少诚逼溵水下营全义又退保陈州非不敢追趂也又云诸军讨蔡州未尝整阵交锋而王师累挫溃呉少诚知王师无能为致书币以告监军愿求昭洗上既纳贾躭之议又得监军善奏遂复其官爵按少诚知王师无能为则愈当侵轶岂肯从监军求昭洗葢少诚起兵以来不能无疲故求休息耳今不取】　己丑河东节度使李说薨甲午以其行军司马郑儋为节度使【儋都甘翻】上择可以代儋者以刑部员外郎严绶尝以幕僚进奉【严绶进奉事见上十二年】记其名【史言徳宗好货惟进奉者则牢记其姓名】即用为行军司马　吐蕃数为韦臯所败【数所角翻下同败补迈翻】是嵗其曩贡腊城等九节度婴笼官马定徳帅其部落来降定徳有智略吐蕃诸将行兵皆禀其谋防常乘驿计事至是以兵数不利恐获罪遂来奔【据旧书云吐蕃酋帅兼监统曩贡腊城等九节度□□笼宜马定徳与其大将八十七人举部落来降定徳有计画□□知兵法及山川地形至是以边功不立慁得罪而来如此则□□别是一人笼官马定徳又是一人考之字书亦无□字然通鉴所书全用旧书韦臯传文葢旧书韦臯传与吐蕃传自相抵牾帅读曰率】









　　资治通鉴卷二百三十五
　　钦定四库全书
　　资治通鉴卷二百三十六　宋　司马光　撰
　　胡三省　音注
　　唐纪五十二【起重光大荒落尽旃蒙作噩凡五年】
　　德宗神武圣文皇帝十一
