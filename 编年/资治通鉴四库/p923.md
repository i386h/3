<!-- { "loadSidebar": true } -->
　　景龙二年春二月庚寅宫中言皇后衣笥裙上有五色云起上令图以示百官韦巨源请布之天下从之仍赦天下迦叶志忠奏昔神尧皇帝未受命天下歌桃李子【桃李子见一百八十卷隋帝大业十三年迦居加翻】文武皇帝未受命天下歌秦王破阵乐【破阵乐见一百九十二卷太宗贞观二年】天皇大帝未受命天下歌堂堂【调露初京城民謡有侧堂堂挠堂堂之言太常丞李嗣贞曰侧者不正挠者不安自隋以来乐府有堂堂曲再言堂者唐再受命之象郑樵曰堂堂陈后主所作唐髙宗常歌之】则天皇后未受命天下歌娬媚娘【永徽后民歌娬媚娘曲盖隋时已有此曲矣娬音武】应天皇帝未受命天下歌英王石州【其歌不见于史志忠以上初封英王遂傅防以为受命之符】顺天皇后未受命天下歌桑条韦【永徽末里歌有桑条韦也安时韦也乐志忠遂傅防以为后妃之徳专蚕桑供宗庙事上桑韦歌十二篇】盖天意以为顺天皇后宜为国母主蚕桑之事谨上桑韦歌十二篇【上时掌翻下同】请编之乐府皇后祀先蚕则奏之太常卿郑愔又引而申之【愔于今翻】上悦皆受厚赏右补阙赵延禧上言周唐一綂符命同归故髙宗封陛下为周王【顕庆二年帝封周王仪鳯二年徙封英王】则天时唐同泰献洛水图【见二百四卷武后垂拱三年】孔子曰其或继周者虽百代可知也陛下继则天子孙当百代王天下【王于况翻】上悦擢延禧为諌议大夫　丁亥萧至忠上疏以为恩幸者止可富之金帛食以粱肉【上时掌翻疏所去翻食读曰飤祥吏翻】不可以公器为私用今列位已广冗员倍之干求未厌日月增数陛下降不赀之泽近戚有无涯之请卖官利己鬻法狥私台寺之内朱紫盈满忽事则不存軄务恃势则公违宪章徒沗官曹无益时政上虽嘉其意竟不能用　三月丙辰朔方道大总管张仁愿筑三受降城于河上【中受降城在黄河北岸南去朔方千三百余里安北都防府治焉东受降城在胜州东北二百里西南去朔方千六百余里西受降城在丰州北黄河外八十里东南去朔方千余里宋祁曰中城南直朔方西城南直灵武东城南直榆关宋白曰东受降城东北至单于都防府百二十里东南至朔州四百里西南度河至胜州八里西至中受降城三百里本汉云中郡地中受降城西北至天徳军二百里南至麟州四百里北至碛口五百里本秦九原郡地在榆林汉更名五原开元十年于此置安北大都防府西受降城东南度河至丰州八十里西南至定逺城七百里东北至碛口三百里降户江翻】初朔方军与突厥以河为境河北有拂云祠【祠在拂云堆因以为名厥九勿翻】突厥将入寇必先诣祠祈祷牧马料兵而后度河时黙啜悉众西击突骑施【骑竒寄翻】仁愿请乘虚夺取漠南地于河北筑三受降城首尾相应以絶其南寇之路太子少师唐休暻以为两汉以来皆北阻大河今筑城寇境恐劳人费功终为虏有【璟俱永翻】仁愿固请不已上竟从之仁愿表留嵗满镇兵以助其功【戍邉嵗满当归者留以助筑城之功】咸阳兵二百余人逃归仁愿悉擒之斩于城下军中股栗六旬而成以拂云祠为中城距东西两城各四百余里皆据津要【宋白曰东受降城本汉云中郡地中受降城本秦九原郡地西受降城盖汉临河县旧理处】拓地三百余里于牛头朝那山北【朝那山注见二百三卷髙宗道元年】置烽千八百所以左玉钤卫将军论弓仁为朔方军前锋游奕使戍诺真水为逻卫【游奕使领游兵以廵奕者也中受降城西二百里至大同川北行二百四十余里至歩越多山又东北三百余里至帝割逹城又东北至诺真水杜佑曰游奕于军中选骁勇谙山川泉井者充日夕逻侯于亭障之外捉生问事其副使子将并乆军行人取善骑射人使疏吏翻】自是突厥不敢度山畋牧朔方无复寇掠【复扶又翻】减镇兵数万人仁愿建三城不置壅门及备守之具【壅门即古之悬或曰门外筑地以遮壅城门今之瓮城是也壅城之外又有八卦墙万人敌皆以遮壅城门范祖禹曰张仁愿筑三受降城不置瓮门曲敌战格】或问之仁愿曰兵贵进取不利退守寇至当并力出战回首望城者犹应斩之安用守备生其恧之心也【恧女六翻】其后常元楷为朔方军总管始筑壅门人是以重仁愿而轻元楷　夏四月癸未置修文馆大学士四员直学士八员学士十二员选公卿以下善为文者李峤等为之【武徳四年置修文馆于门下省九年改曰文馆五品以上曰学士六品已上曰直学士又有文学直舘皆它官领之武后垂拱后以宰相兼领馆事号曰馆主神龙元年避孝敬皇帝讳改曰昭文馆二年改曰修文馆上官昭容劝帝置大学士四人以象四时直学士八人以象八节学士十二人以象十二时】每游幸禁苑或宗戚宴集学士无不毕从赋诗属和【从才用翻属之欲翻和戸卧翻】使上官昭容第其甲乙【北齐河清新令有昭容八十一御女之一也唐昭容位亚昭仪于九品之次第二是年冬方以上官倢伃为昭容】优者赐金帛同预宴者惟中书门下及长参王公亲贵数人而已至大宴方召八座九列诸司五品以上预焉于是天下靡然争以文华相尚儒学忠谠之士莫得进矣【谠音】党　秋七月癸巳以左屯卫大将军朔方道大总管张仁愿同中书门下三品　甲午清源尉吕元泰上疏【上时掌翻疏所去翻下同】以为边境未宁镇戍不息士卒困苦转输疲而营建佛寺日广月滋劳人费财无有穷极昔黄帝尧舜禹汤文武惟以俭约仁义立徳垂名晋宋以降塔庙竞起而防乱相继由是好尚失所奢靡相髙人不堪命故也伏愿回营造之资充疆塲之费使烽燧永息羣生富庶则如来慈悲之施【防息浪翻好呼到翻施式豉翻】平等之心孰过于此疏奏不省【省悉景翻】　安乐长宁公主及皇后妹郕国夫人上官婕妤婕妤母沛国夫人郑氏尚宫柴氏贺娄氏【唐宫官有六尚职掌如六尚书尚宫二人正五品掌导引中宫总司记司言司簿司闱四司之官贺娄氏后为临淄王所诛乐音洛婕妤音接予】女巫第五英儿陇西夫人赵氏皆依埶用事请谒受赇虽屠沽臧获【臧获奴婢也方言曰陑岱之间骂奴曰臧骂婢曰获燕之北郊民而壻婢谓之臧女而妇奴谓之获】用钱三十万则别降墨敕除官斜封付中书时人谓之斜封官钱三万则度为僧尼其员外同正试摄检校判知官凢数千人【时有员外置之官有员外同正之官有试官有摄官有检校官判谓判某官事知谓知某官事也】西京东都各置两吏部侍郎为四铨选者嵗数万人【选须绢翻】上官婕妤及后宫多立外第出入无节朝士往往从之游处以求进逹安乐公主尤骄横【朝直遥翻处昌吕翻横下孟翻】宰相以下多出其门与长宁公主竞起第舍【长宁公主上女也下嫁杨慎交】以侈丽相髙拟扵宫掖而精巧过之安乐公主请昆明池上以百姓蒲鱼所资不许公主不悦乃更夺民田作定昆池延袤数里【新书曰定言可抗订之也朝野佥载定昆池方四十九里直抵南山考异曰新传云四十九里直抵南山盖并池上田言之今从旧传】累石象华山【华戸化翻】引水象天津【天津谓天河也河图括地象曰河精上为天汉郑曰天河水气也精光运转于天杨泉物理论曰星者元气之英也汉水之精也气发而着精华浮上宛转随流名曰天河一曰云汉】欲以胜昆明故名定昆安乐有织成裙直钱一亿花卉鸟兽皆如粟粒正视旁视日中影中各为一色上好击毬【好呼到翻】由是风俗相尚驸马武崇训杨慎交洒油以筑毬塲慎交恭仁曾孙也【恭仁杨师道之兄也】上及皇后公主多营佛寺左拾遗京兆辛替否上疏谏畧曰臣闻古之建官员不必备士有完行【行下孟翻】家有廉节朝廷有余俸百姓有余食伏惟陛下百倍行赏十倍增官金银不供其印束帛不充于锡【锡赐也予也】遂使富商豪贾尽居缨冕之流鬻伎行巫或渉膏腴之地【贾音古伎渠绮翻】又曰公主陛下之爱女然而用不合于古义行不根于人心将恐变爱成憎翻福为祸何者竭人之力费人之财夺人之家爱数子而取三怨使边疆之士不尽力朝廷之士不尽忠人之散矣独持所爱何所恃乎君以人为本本固则邦宁【书五子之歌曰民惟邦本本固邦宁】邦宁则陛下之夫妇母子长相保也又曰若以造寺必为理体【理体犹言治体也避髙宗讳以治为理】养人不足经邦则殷周以往皆暗乱汉魏已降皆圣明殷周已往为不长汉魏已降为不短矣陛下缓其所急急其所缓亲未来而疎见在【见贤遍翻】失真实而冀虚无重俗人之为轻天子之业虽以隂阳为炭万物为铜役不食之人使不衣之士犹尚不给【用汉刘陶语意】况资于天生地养风动雨润而后得之乎一旦风尘再扰霜雹荐臻沙弥不可操干戈寺塔不足禳饥馑臣窃惜之防奏不省【操于髙翻省悉景翻】时斜封官皆不由两省而授两省莫敢执奏即宣示所司吏部员外郎李朝隠前后执破一千四百余人怨谤纷然朝隠一无所顾【朝直遥翻】　冬十月己酉修文馆直学士起居舍人武平一上表请抑损外戚权宠不敢斥言韦氏但请抑损己家上优制不许平一名甄以字行载徳之子【武氏之盛载徳封頴川郡王】　十一月庚申突骑施酋长娑葛自立为可汗杀唐使者御史中丞冯嘉宾遣其弟遮努等帅众犯塞【骑竒寄翻酋慈由翻长知两翻娑素何翻可从刋入声汗音寒使疏吏翻帅读曰率】初娑葛既代乌质勒綂众【见上卷神龙二年】父时故将阙啜忠节不服【将即亮翻啜陟劣翻　考异曰郭元振传作阿史那阙啜忠节尖厥传止谓之阙啜忠莭文馆记谓之阿史那忠莭元振疏皆云忠莭乃其名也突厥有五啜其一曰胡禄居阙啜或者忠莭官为阙啜欤今从突厥传　今按西突厥亦姓阿史那氏阙部落之名啜官名也忠莭人名也诸家冇书阿史那阙啜忠莭者详书之也或书官以缀其名或书姓以缀其名者约文也】数相攻击忠节众弱不能支金山道行军总管郭元振奏追忠节入朝宿卫忠节行至播仙城经畧使右威卫将军周以悌説之曰【唐置四镇经畧使于安西府数所角翻朝直遥翻下同使疏吏翻下间使同説输芮翻】国家不爱髙官显爵以待君者以君有部落之众故也今脱身入朝一老胡耳岂惟不保宠禄死生亦制于人手方今宰相宗楚客纪处讷用事不若厚赂二公请留不行发安西兵及引吐蕃以击娑葛【相息亮翻处昌吕翻讷内骨翻吐从暾入声】求阿史那献为可汗以招十姓【献阿史那弥射之孙元庆之子】使郭防瓘发防汗那兵以自助【杜环经行记防汗那国在怛逻斯南千里东隔山去踈勒二千余里西去右国千余里】既不失部落又得报仇比于入朝岂可同日语哉郭防瓘者歴城人【歴城县汉晋属济南郡后魏以来带齐州】时为西边将忠节然其言遣间使赂楚客处讷请如以悌之防【将即亮翻间古苋翻】元振闻其谋上疏以为往嵗吐蕃所以犯边正为求十姓四镇之地不获故耳【求十姓四镇事始二百五卷武后万嵗通天元年为于伪翻下能为同】比者息兵请和【谓入贡而金城公主下嫁也比毗至翻】非能慕悦中国之礼义也直以国多内难【谓賛普南征而死国中大乱嫡庶竞立将相争权自相屠灭难乃旦翻】人畜疫疠恐中国乘其故且屈志求自昵【昵尼质翻】使其国小安岂能忘取十姓四镇之地哉今忠节不论国家大计直欲为吐蕃乡导【畜许救翻乡读曰向】恐四镇危机将从此始顷縁黙啜凭陵所应者多兼四镇兵疲敝埶未能为忠节经畧非怜突骑施也忠节不体国家中外之意而更求吐蕃吐蕃得志则忠节在其掌握岂得复事唐也【复扶又翻】往年吐蕃无恩于中国犹欲求十姓四镇之地【即谓万嵗通天元年事】今若破娑葛有功请分于阗疎勒不知以何理抑之又其所部诸蛮及婆罗门等方不服若借唐兵助讨之亦不知以何词拒之是以古之智者皆不愿受夷狄之惠盖豫忧其求请无厌【厌于盐翻】终为后患故也又彼请阿史那献者岂非以献为可汗子孙欲依之以招怀十姓乎按献父元庆叔父仆罗兄俀子及斛瑟罗懐道等皆可汗子孙也往者唐及吐蕃徧曾立之以为可汗欲以招抚十姓【武后垂拱元年册元庆为可汗见二百三卷册斛瑟罗按旧书亦在是卷二年俀子见二百五卷延载元年长安四年册懐道为可汗见二百七卷仆罗俀子盖皆吐蕃所立俀吐猥翻】皆不能致寻自破灭何则此属非有过人之才恩威不足以动众虽复可汗旧种【复扶又翻种章勇翻】众心终不亲附况献又疏远于其父兄乎若使忠节兵力自能诱胁十姓【诱音酉】则不必求立可汗子孙也又欲令郭防瓘入防汗那发其兵防瓘前此已尝与忠节擅入防汗那发兵不能得其片甲匹马而防汗那不胜侵扰【胜音升】南引吐蕃奉俀子还侵四镇时防汗那四旁无彊寇为援防瓘等恣为侵掠如独行无人之境犹引俀子为患今北有娑葛急则与之并力内则诸胡坚壁拒守外则突厥伺隙邀遮【伺相吏翻】臣料防瓘等此行必不能如往年之得志内外受敌自防危亡徒与虏结隙令四镇不安以臣愚揣之实为非计【揣初委翻】楚客等不从建议遣冯嘉宾持节安抚忠节侍御史吕守素处置四镇【处昌吕翻】以将军牛师奨为安西副都防发甘凉以西兵兼徴吐蕃以讨娑葛娑葛遣使娑腊献马在京师闻其谋驰还报娑葛于是娑葛发五千骑出西安五千骑出拨换五千骑出焉耆五千骑出踈勒入寇【骑竒寄翻】元振在疎勒栅于河口不敢出忠节逆嘉宾于计舒河口娑葛遣兵袭之生禽忠节杀嘉宾禽吕守素于僻城防于驿柱冎而杀之【冎古瓦翻　考异曰御史台记云嘉宾为中丞神龙中起复持节甘凉时郭元振都督凉州奏中书令宗楚客受娑葛金两石请绍封可汗楚客憾之既用事时议云委嘉宾与侍御史吕守素按元振元振窃知之乃讽番落害嘉宾于驿中获函中敕云元振父亡匿不发防至是为发之仍按其不臣之状便诛之元振以为伪敕具以闻今从旧传】　上以安乐公主将适左卫中郎将武延秀遣使召太子宾客武攸绪于嵩山【郎将即亮翻使疏吏翻】攸绪将至上敕礼官于两仪殿设别位欲行问道之礼听以山服葛巾入见不名不拜【见贤遍翻下辞见同】仗入【自太极殿前唤仗从东西上閤门入立于两仪殿前】通事舍人引攸绪就位【引就问道之位】攸绪趋立辞见班中再拜如常仪【凡百官自中朝出为外官赴朝辞自外官入朝觐者引入见其辞见者不与百官序班自为班立谓之辞见班杜佑曰唐制供奉官左右散骑常侍门下中书侍郎谏议大夫给事中中书舍人左右遗补通事舍人在横班辞见者各从兼官班在正官之次品式令前官被召见及赴朝参致仕者在本品见任上以理解官者同在品下】上愕然竟不成所拟之礼上屡延之内殿频烦宠锡皆谢不受亲贵谒寒温之外不交一言初武崇训之尚公主也【帝盖自房陵还始以公主适崇训】延秀数得侍宴【数所角翻】延秀羙姿仪善歌舞公主悦之及崇训死【见上卷元年】遂以延秀尚焉己夘成礼假皇后仗【唐六典宫官六尚尚服局有司仗典仗掌仗之官掌羽仪仗卫之事又按唐制皇后乘重翟厌翟翟车安车四望车金根车而公主乘厌翟车则下皇后一等此时盖以重翟及皇后仪卫假之也】分禁兵以盛其仪卫命安国相王障车【相息亮翻】庚辰赦天下【考异曰实録新旧纪皆云己夘大赦今从景龙文舘记成礼之明日】以延秀为太常卿兼右卫将军辛巳宴羣臣于两仪殿命公主出拜公卿公卿皆伏地稽首【稽音启】　癸未牛师奨与突骑施娑葛战于火烧城师奨兵败没娑葛遂陷安西【安西都防府时在兹】断四镇路【断音短】遣使上表求宗楚客头【使疏吏翻上时掌翻】楚客又奏以周以悌代郭元振綂众徴元振入朝【朝直遥翻】以阿史那献为十姓可汗置军焉耆以讨娑葛娑葛遗元振书【遗于季翻】称我与唐初无恶但讐阙啜宗尚书受阙啜金欲枉破奴部落冯中丞牛都防相继而来【宗尚书谓楚客冯中丞谓嘉宾牛都防谓师奨各称其官也】　岂得坐而待死又闻史献欲来【史献即阿史那献约言之】徒扰军州恐未有宁日乞大使商量处置元振奏娑葛书楚客怒奏言元振有异圗召将罪之元振使其子鸿间道具奏其状乞留定西土不敢归周以悌竟坐流白州复以元振代以悌【处昌吕翻间古苋翻复扶又翻　考异曰元载宗实録旧传皆云复以元振代以悌元振奏称西土未宁逗留不敢归京师按既代以悌则复留居西边矣何所逗留今从新传】赦娑葛罪册为十四姓可汗【西突厥先有十姓今并咽麫葛逻禄莫贺逹干都摩支为十四姓】　以婕妤上官氏为昭容　十二月御史中丞姚廷筠奏称比见诸司不遵律令格式事无大小皆悉闻奏臣闻为君者任臣为臣者奉法万机樷委不可徧览岂有修一水窦伐一枯木皆取断宸衷【比毗至翻断丁乱翻】自今若军国大事及条式无文者听奏取进止自余各准法处分【处昌吕翻分扶分翻】其有故生疑滞致有稽失望令御史紏弹从之　丁巳晦敕中书门下与学士诸王驸马入閤守嵗设庭燎置酒奏乐【閤内殿也守嵗之宴古无之梁庾肩吾除夕诗聊倾栢叶酒试奠五辛盘盖江左已有此矣然未至君臣相与酣适也隋焬帝滛奢毎除夜殿前诸院设火山数十尽沉香木根毎一山皆焚沉香数车火光暗则以甲煎沃之焰起数丈香闻数十里一夜之间用沉香二百余乗甲煎过二百余石欧阳修诗隋宫守夜沉香火谓此也帝之为此亡隋之续耳】酒酣上谓御史大夫窦从一曰闻卿久无伉俪【酣户甘翻伉苦浪翻俪力计翻】朕甚忧之今夕嵗除为卿成礼从一但唯唯拜谢【为于伪翻唯于癸翻】俄而内侍引烛笼歩障金缕罗扇自西廊而上【内侍之官唐从四品上掌在内侍奉出入宫掖宣传之事后魏曰长秋卿北齐曰中侍中后周曰司内上士隋曰内侍唐因之中官之贵极于此矣若有殊勲懋绩则有拜大将军者仍兼内侍之官上时掌翻】扇后有人衣礼衣花钗【唐制命妇之服有翟衣内命妇受册从蚕朝防外命妇嫁及受册从蚕大朝防之服也青质绣翟编次于衣及裳重为九等一品翟九等花钗九树二品翟八等花钗八树三品至五品皆降杀以一礼衣者内命妇常参外命妇朝参辞见礼防之服也制同翟衣加双佩小绶去舃加履人衣于既翻】令与从一对坐上命从一诵却扇诗数首【唐人成昏之夕有催妆诗却扇诗李商隠代董秀才却扇诗云莫将画扇出帷来遮掩春山滞上才若道团圆是明月此中湏放桂花开】扇却去花易服而出【去羗吕翻】徐视之乃皇后老乳母王氏本蛮婢也上与侍臣大笑诏封莒国夫人嫁为从一妻俗谓乳母之壻曰阿防从一每谒见及进表状自称翊圣皇后阿防时人谓之国防【阿乌葛翻防正奢翻见贤遍翻】从一欣然有自负之色
