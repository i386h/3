<!-- { "loadSidebar": true } -->
　　败走岑遂据汉中进兵武都【地理志武都县属武都郡】为更始柱功矦李寳所破岑走天水【走音奏】公孙述遣将矦丹取南郑嘉收散卒得数万人以李寳为相从武都南击矦丹不利还军河池下辨【贤曰河池县属武都郡一名仇池今鳯州县也下辨道亦属武都郡今成州同谷县师古曰辨音皮苋翻】复与延岑连战岑引北入散关至陈仓【贤曰散关故城在今陈仓县南十里有散谷水因取名焉地理志陈仓县属右抉风唐为寳鸡县属岐州】嘉追击破之公孙述又遣将军任满从阆中下江州东据扞关【贤曰阆中江州皆县名并属巴郡阆中今隆州县也江州故城在渝州巴县西宋白曰今渝州江津县本汉江州县史记曰楚肃王为扞关以拒蜀故基在今峡州巴山县】于是尽有益州之地【汉益州部汉中巴郡广汉蜀郡犍为牂柯越嶲益州等郡】　辛夘上还洛阳　三月乙未大赦　更始诸大将在南方未降者尚多帝召诸将议兵事以檄叩地曰郾最彊宛为次谁当击之【叩去后翻又丘翻师古曰郾一战翻宛于元翻】贾复率然对曰【率然轻遽之貌】臣请击郾帝笑曰执金吾击郾吾复何忧【复扶又翻】大司马当击宛遂遣复击郾破之尹尊降又东击更始淮阳太守暴汜汜降【贤曰淮阳故城在今陈州宛邱县东南汜音泛又音凡降戸江翻】　夏四月虎牙大将军盖延【盖古盍翻】督驸马都尉马武等四将军击刘永破之遂围永于睢阳故更始将苏茂反【茂随朱鲔降今复反】杀淮阳太守潘蹇【姓谱周文王之子季孙食采于潘因氏焉晋有潘父楚有潘崇】据广乐而臣于永【贤曰广乐地阙今宋州虞城县有长乐故城盖避隋炀帝讳改】永以茂为大司马淮阳王　吴汉击宛宛王赐奉更始妻子诣洛阳降帝封赐为慎矦【贤曰慎县属汝南郡故城在今颍州颍上县西北】叔父良族父歙族兄祉皆自长安来甲午封良为广阳王祉为城阳王【宛王赐于光武为族兄更始近属也歙许及翻亦更始近属更始封为元氏王祉族兄舂陵康矦敞之子光武之族侄而舂陵节矦买之嫡曽孙也更始封为定陶王】又封兄縯子章为太原王兴为鲁王更始三子求歆鲤皆为列矦【求为襄邑矦歆为谷熟矦鲤为夀光矦】　邓王王常降帝见之甚欢曰吾见王廷尉不忧南方矣【更始以王常为廷尉故帝称之常降则得南阳一郡故云不忧南方】拜为左曹【前书百官表左右曹加官受尚书事此时盖为专官也】封山桑矦【贤曰山桑县属沛郡今亳州县】五月庚辰封族父歙为泗水王　帝以隂贵人雅性
　　寛仁欲立以为后贵人以郭贵人有子【西都后宫之号十四等未有贵人光武中兴斵雕为朴六宫称号唯有皇后贵人贵人金印紫绶奉不过数十斛】终不肯当六月戊戌立贵人郭氏为皇后立其子彊为皇太子大赦丙午封泗水王子终为淄川王【终歙子也与帝少相亲爱故封为王】
　　秋贾复南击召陵新息平之【召陵新息二县并属汝南郡贤曰新息故城在今豫州新息县西南】复部将杀人于颍川颍川太守宼恂捕得系狱时尚草创军营犯法率多相容恂戮之于市复以为耻还过颍川谓左右曰吾与寇恂并列将帅而为其所防今见恂必手劒之恂知其谋不欲与相见姊子谷崇曰崇将也得带劒侍侧卒有变足以相当【卒读曰猝】恂曰不然昔蔺相如不畏秦王而屈于亷颇者为国也【事见四卷周赧王三十六年为于伪翻】乃敕属县盛供具储酒醪【説文曰醪兼汁滓酒】执金吾军入界一人皆兼二人之馔【贤曰馔具也雏晥翻又音雏恋翻】恂出迎于道称疾而还复勒兵欲追之而吏士皆醉遂过去恂遣谷崇以状闻帝乃徴恂恂至引见时贾复先在坐【坐徂卧翻】欲起相避帝曰天下未定两虎安得私鬬今日朕分之【分犹解也】于是并坐极欢遂共车同出结友而去　八月帝自率诸将征五校【校戸敎翻】丙辰幸内黄【贤曰内黄县属魏郡今相州县】大破五校于羛阳降其众五万人【贤曰羛阳县名属魏郡故城在今相州尧城县东余据左传晋荀盈如齐逆女还卒于戏阳杜预注内黄县北有戏阳城尧城县本汉内黄县隋开皇十八年更名唐未改宋定县戏与羛同许宐翻降户江翻下同】　帝遣游击将军邓隆助朱浮讨彭宠隆军潞南浮军雍奴遣吏奏状【潞雍奴二县皆属渔阳郡水经曰鲍邱水过潞县南曰潞河邓隆军于是水之南为彭宠所破宋白曰幽州武清县本汉雍奴县水经注云雍奴薮泽之名四面有水曰雍水不流曰奴】帝读檄怒谓使吏曰【遣吏来使故曰使吏使疏吏翻】营相去百里其埶岂可得相及比若还【若汝也比必寐翻及也】北军必败矣彭宠果遣轻兵击隆军大破之浮逺遂不能救　盖延围睢阳数月克之【盖古盍翻】刘永走至虞【贤曰虞县属梁国故城在今宋州虞城县】虞人反杀其母妻永与麾下数十人奔谯【地理志谯县属沛郡贤曰今亳州县】苏茂佼彊周建合军三万余人救永延与战于沛西【地理志沛县属沛郡贤曰今徐州县佼音绞又音効】大破之永彊建走保湖陵【地理志湖陵县属山阳郡】茂犇还广乐延遂定沛楚临淮【三郡也】帝使太中大夫伏隆持节使青徐二州招降郡国青徐羣盗闻刘永破败皆惶怖请降【怖普布翻】张歩遣其掾孙昱随隆诣阙上书献鳆鱼【鳆歩各翻】隆湛之子也　堵乡人董防反宛城【水经注曰堵水南经小堵乡贤曰在今唐州方城县堵音者宛于元翻】执南阳太守刘驎扬化将军坚镡攻宛拔之【驎离珍翻镡徒含翻坚姓镡名】防走还堵乡　呉汉徇南阳诸县所过多侵暴破虏将军邓奉谒归新野【谒归谒告而归也】怒汉掠其乡里遂反击破汉军屯据淯阳与诸贼合从【从子容翻】　九月壬戌帝自内黄还　陜贼苏况攻破农【陜失冉翻】帝使景丹讨之防丹薨征虏将军祭遵击农栢华蛮中贼皆平之【东观记曰栢华聚也郦道元曰河南郡新城县故蛮子国也县有鄤聚今名蛮中括地志故麻城谓之蛮中在汝州梁县界祭则介翻】　赤睂引兵欲西上陇【陇县属天水郡有大坂名陇坻三秦记曰其坂九回不知髙几许欲上者七日乃越髙处可容百余家清水四注下郭仲产秦州记曰陇山东西百八十里登山岭东望秦川四五百里极目泯然山东人行役升此而顾瞻者莫不悲思故歌曰陇头流水分离四下念我行役飘然旷野登髙逺望涕零双堕度汧陇无蚕桑八月乃麦五月乃冻解】隗嚣遣将军杨广迎击破之又追败之于乌氏泾阳间【乌氏泾阳二县属安定郡贤曰乌氏故城在今泾州安定县东四十里泾阳故城在今原州平髙县之南败补迈翻氏音支】赤睂至阳城番须中【郦道元曰阳城在安民县成帝永始二年罢安定呼他以为安民县贤曰番须口与回中相近并在汧番音盘】逢大雪坑谷皆满士多冻死乃复还发掘诸陵【复扶又翻下同】取其寳货凡有玉匣殓者率皆如生【殓力赡翻】贼遂污辱吕后尸【污乌故翻关中记吕后合葬长陵髙祖陵在西吕后陵在东】邓禹遣兵击之于郁夷【地理志郁夷县属右扶风】反为所败【败补迈翻】禹乃出之云阳【地理志云阳县属左冯翊】赤睂复入长安延岑屯杜陵【贤曰县名属京兆周之杜伯国在今万年县东南】赤睂将逢安击之邓禹以安精兵在外引兵袭长安防谢禄救至禹兵败走延岑击逢安大破之【逢音厐】死者十余万人廖湛将赤睂十八万攻汉中王嘉嘉与战于谷口【地理志谷口县属冯翊贤曰故城在今醴泉县东北四十里水经注曰泾水东经九嵕山东中山西谓之谷口杜佑曰谷口今云阳县治谷是宋白曰当泾水所出之处故谓之谷口廖力吊翻又力救翻】大破之嘉手杀湛遂到云阳就谷嘉妻兄新野来歙帝之姑子也帝令邓禹招嘉嘉因歙诣禹降【歙许及翻】李寳倨慢禹斩之　【考异曰更始柱功矦李寳时为刘嘉相此盖别一人同姓名余参考范书究其本末汉中王嘉即以更始柱功矦李寳为相禹诛之非别一人也】　冬十一月以廷尉岑彭为征南大将军帝于大防中指王常谓羣臣曰此家率下江诸将辅翼汉室心如金石眞忠臣也【此家犹言此人也】即日拜常为汉忠将军使与岑彭率建义大将军朱祜等七将军讨邓奉董防彭等先击堵乡【堵音者】邓奉救之朱祜军败为奉所获　铜马青犊尤来余贼共立孙登为天子登将乐杀登以其众五万余人降　邓禹自冯愔叛后威名稍损又乏粮食战数不利【数所角翻】归附者日益离散赤睂延岑暴乱三辅郡县大姓各拥兵众禹不能定帝乃遣偏将军冯异代禹讨之车驾送至河南【地理志河南县属河南郡故郏鄏地周武王迁九鼎周公营以为都是为王城雒阳周公迁殷民是为成周晋地道记河南城去雒城四十里宋白曰河南县周平王徙居于此至敬王乃徙居成周汉为河南县歴魏晋及后魏皆理于唐城东北隅】敕异曰三辅遭王莽更始之乱重以赤睂延岑之丑【重直用翻】元元涂炭【贤曰涂炭者若防泥坠火喻穷困之极也】无所依诉将军今奉辞讨诸不轨营保降者遣其渠帅诣京师【帅所类翻】散其小民令就农桑壊其营壁无使复聚【壊音怪复扶又翻】征伐非必畧地屠城要在平定安集之耳诸将非不健鬬然好虏掠【好呼到翻】卿本能御吏士念自修敕无为郡县所苦异顿首受命引而西所至布威信羣盗多降
　　臣光曰昔周人颂武王之徳曰敷时绎思我徂惟求定【周颂赉之诗也敷布也绎陈也徂往也求定谓安天下也】言王者之兵志在布陈威徳安民而已观光武之所以取关中用是道也岂不美哉
　　又诏徴邓禹还曰慎毋与穷宼争锋【穷宼者言其势已穷埶必致死也兵法曰穷宼勿追】赤睂无谷自当来东吾以饱待饥以逸待劳【孙武子之言也】折棰笞之【棰杖也折杖笞之言易也】非诸将忧也无得复妄进兵【复扶又翻下同】帝以伏隆为光禄大夫复使于张歩【使疏吏翻】拜歩东莱太守并与新除青州牧守都尉俱东诏隆辄拜令长以下【令力政翻长知两翻】　十二月戊午诏宗室列矦为王莽所絶者皆复故国【王莽始建国二年免汉宗室列矦为民事见三十七卷复如字】三辅大饥人相食城郭皆空白骨蔽野遗民往往聚为营保各坚壁清野赤睂虏掠无所得乃引而东归众尚二十余万随道复散【复扶又翻】帝遣破奸将军矦进等屯新安建威大将军耿弇等屯宐阳以要其还路【地理志新安宐阳二县皆属农郡要与邀同】敕诸将曰贼若东走可引宐阳兵防新安贼若南走可引新安兵防宐阳冯异与赤睂遇于华隂【华户化翻】相距六十余日战数十合降其将卒五千余人










　　资治通鉴卷四十
<史部,编年类,资治通鉴>
　　钦定四库全书
　　资治通鉴卷四十一　　　宋　司马光　撰
　　胡三省　音注
　　汉纪三十三【起强圉大渊献尽屠维赤奋若凡三年】
　　世祖光武皇帝上之下
