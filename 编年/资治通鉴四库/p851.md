<!-- { "loadSidebar": true } -->
　　十年春正月甲午上始亲听政　辛丑以突厥拓设阿史那社尔为左骁衞大将军【骁坚尧翻】社尔处罗可汗之子也年十一以智略闻可汗以为拓设建牙于碛北与欲谷设分统敕勒诸部居官十年未尝有所赋敛【敛力赡翻】诸设或鄙其不能为富贵社尔曰部落茍丰于我足矣诸设慙服【突厥谓子弟典兵者为设与社尔同时典兵者非一人故曰诸设】及薛延陁叛攻破欲谷设【事见一百九十二卷元年】社尔兵亦败将其余众走保西陲【将即亮翻】颉利可汗既亡【见上卷四年】西突厥亦乱咄陆可汗兄弟争国【事见同上】社尔诈往降之引兵袭破西突厥取其地几半【降戸江翻几居希翻】有众十余万自称答布可汗社尔乃谓诸部曰首为乱破我国者薛延陁也我当为先可汗报仇击灭之【为于伪翻】诸部皆谏曰新得西方宜且留镇抚今遽舍之逺去西突厥必来取其故地社尔不从击薛延陁于碛北连兵百余日防咥利失可汗立【见上八年】社尔之众苦于人役多弃社尔逃归【逃归咥利失】薛延陀纵兵击之社尔大败走保髙昌其旧兵在者才万余家又畏西突厥之逼遂帅众来降【帅读曰率降戸江翻】敕处其部落于灵州之北【处昌吕翻】留社尔于长安尚皇妹南阳长公主【新旧书皆作衡阳长公主阳长如两翻】典屯兵于苑内　癸丑徙赵王元景为荆王鲁王元昌为汉王郑王元礼为徐王徐王元嘉为韩王荆王元则为彭王滕王元懿为郑王吴王元轨为霍王豳王元凤为虢王陈王元庆为道王魏王灵虁为燕王【自此以上皆皇弟也】蜀王恪为吴王越王泰为魏王燕王佑为齐王梁王愔为蜀王郯王恽为蒋王汉王贞为越王申王慎为纪王【自恪以下皇子也燕因肩翻愔于今翻郯音谈恽于粉翻】　二月乙丑以元景为荆州都督元昌为梁州都督元礼为徐州都督元嘉为潞州都督元则为遂州都督灵蘷为幽州都督恪为潭州都督泰为相州都督佑为齐州都督愔为益州都督恽为安州都督贞为扬州都督泰不之官以金紫光禄大夫张亮行都督事【唐制凡注官阶卑而拟髙者则曰守阶髙而拟卑则曰行今张亮行都督事乃用宋齐诸王典方面置行事之例与注官之行不同】上以泰好文学【好呼到翻】礼接士大夫特命于其府别置文学馆听自引召学士【为泰图东宫张本】　三月丁酉吐谷浑王诺曷鉢遣使请颁厯行年号遣子弟入侍并从之【使疏吏翻】丁未以诺曷鉢为河源郡王乌地也拔勤豆可汗　癸丑诸王之藩上与之别曰兄弟之情岂不欲常共处邪但以天下之重不得不尔诸子尚可复有兄弟不可复得【处昌吕翻复扶又翻】因流涕呜咽不能止【上之流涕呜咽者抑思建成元吉之事乎】　夏六月壬申以温彦博为右仆射太常卿杨师道为侍中　侍中魏征屡以目疾求为散官【散悉亶翻】上不得已以征为特进仍知门下事【虽不居侍中之职犹令知门下事】朝章国典参议得失【朝直遥翻】徒流以上罪详事闻奏其禄赐吏卒并同职事【特进散官也禄赐吏卒同职事官所以优贤也】　长孙皇后性仁孝俭素好读书常与上从容商畧言事【好呼到翻从千容翻】因而献替裨益多上或以非罪谴怒宫人后亦阳怒请自推鞫因命囚系候上怒息徐为申理由是宫壸之中刑无枉滥豫章公主早丧其母后収养之慈爱逾于所生【豫章公主上女也后下嫁唐仪识为于伪翻壸苦本翻丧息浪翻】妃嫔以下有疾后亲抚视辍己之药膳以资之宫中无不爱戴训诸子常以谦俭为先太子乳母遂安夫人【唐制太子乳母封郡夫人睦州遂安郡】尝白后以东宫器用少请奏益之【少诗沼翻】后不许曰为太子患在德不立名不扬何患无器用邪上得疾累年不愈后侍奉昼夜不离侧【离力智翻】常系毒药于衣带曰若有不讳义不独生后素有气疾前年从上幸九成宫柴绍等中夕告变上擐甲出阁问状后扶疾以从【擐音宦从才用翻】左右止之后曰上既震惊吾何心自安由是疾遂甚太子言于后曰医药备尽而疾不瘳【瘳丑留翻】请奏赦罪人及度人入道庶获防福后曰死生有命非智力所移若为善有福则吾不为恶如其不然妄求何益赦者国之大事不可数下【数所角翻】道释异端之教蠧国病民皆上素所不为奈何以吾一妇人使上为所不为乎必行汝言吾不如速死太子不敢奏私以语房龄【语牛倨翻】龄白上上哀之欲为之赦【为于伪翻】后固止之及疾笃与上诀时房龄以谴归第后言于帝曰龄事陛下久小心慎密竒谋秘计未尝宣泄茍无大故愿勿弃之妾之本宗因缘葭莩以致禄位【汉书曰非有葭莩之亲张晏曰葭芦叶也莩叶里白皮也晋灼曰莩葭里之白皮也皆取喻于轻薄也师古曰葭芦也莩者其筩中白皮至薄者也葭莩喻薄莩音孚张言叶里白皮非也】既非德举易致颠危欲使其子孙保全慎勿处之权要但以外戚奉朝请足矣【以无忌之贤不能自保则后之所虑为深逺矣易以豉翻处昌吕翻朝直遥翻】妾生无益于人不可以死害人【用记檀弓成子髙语意】愿勿以丘垄劳费天下但因山为坟器用瓦木而已仍愿陛下亲君子逺小人纳忠谏屏谗慝省作役止游畋【逺于愿翻屛必郢翻】妾虽没于九泉诚无所恨儿女辈不必令来见其悲哀徒乱人意因取衣中毒药以视上曰妾于陛下不豫之日誓以死从乘舆不能当吕后之地耳【吕后事见汉纪乘绳证翻】己卯崩于立政殿【阁本太极宫图东上阁门之东有万春殿万春殿之东有立政殿唐六典太极殿之北有两仪殿两仪殿之东曰万春殿两仪之左曰献春门献春门之左曰立政门其内曰立政殿】后尝采自古妇人得失事为女则三十卷又尝著论駮汉明德马后以不能抑退外亲使当朝贵盛徒戒其车如流水马如龙【见四十六卷汉章帝建初二年駮北角翻朝直遥翻】是开其祸败之源而防其末流也及崩宫司并女则奏之【唐内职有宫正纠彤史记功书过六典尚仪局有司籍二人掌经史教学奏女则者盖司籍也】上览之悲恸以示近臣曰皇后此书足以垂范百世朕非不知天命而为无益之悲但入宫不复闻规谏之言【复扶又翻下今复同】失一良佐故不能忘怀耳乃召房龄使复其位　秋八月丙子上谓羣臣曰朕开直言之路以利国也而比来上封事者多讦人细事【比毗至翻上时掌翻讦居谒翻】自今复有为是者朕当以谗人罪之　冬十一月庚午葬文德皇后于昭陵【昭陵在京兆醴泉县西北六十里】将军段志宇文士及分统士众出肃章门【唐六典曰西内太极殿次北曰朱明门门之左曰防化门右曰肃章门肃章之西曰挥政门又曰两仪殿盖古之内朝也承天之门东曰长乐门北入恭礼门又北入防化门则宫内也承天门之西曰永安门北入安仁门又北入肃章门则宫内也】帝夜使宫官至二人所士及开营内之志闭门不纳曰军门不可夜开使者曰此有手敕志曰夜中不辨真伪竟留使者至明帝闻而叹曰真将军也帝复为文刻之石【使疏吏翻复扶又翻下复何亦复同】称皇后节俭遗言薄葬以为盗贼之心止求珍货既无珍货复何所求朕之本志亦复如此王者以天下为家何必物在陵中乃为己有今因九嵕山为陵【嵕祖红翻】凿石之工才百余人数十日而毕不藏金玉人马器皿皆用土木形具而已庶几奸盗息心存没无累【几居希翻累力瑞翻】当使百世子孙奉以为法上念后不已于苑中作层观【观古玩翻】以望昭陵尝引魏征同登使视之征熟视之曰臣昏眊不能见【眊莫报翻】上指示之征曰臣以为陛下望献陵若昭陵则臣固见之矣上泣为之毁观【为于伪翻】　十二月戊寅朱俱波甘棠遣使入贡朱俱波在葱岭之北去州二千八百里甘棠在大海南【朱俱波亦曰朱俱槃汉子合国也甘棠在西海之南昆仑人也二国皆在西域使疏吏翻】上曰中国既安四夷自服然朕不能无惧昔秦始皇威振胡越二世而亡唯诸公匡其不逮耳　魏王泰有宠于上或言三品以上多轻魏王上怒引三品以上作色让之曰隋文帝时一品以下皆为诸王所颠踬【踬音致】彼岂非天子儿邪【邪音耶】朕但不听诸子纵横耳【纵如字又子容翻横戸孟翻又如字】闻三品以上皆轻之我若纵之岂不能折辱公辈乎【折之舌翻】房龄等皆惶惧流汗拜谢魏征独正色曰臣窃计当今羣臣必无敢轻魏王者在礼臣子一也春秋王人虽微序于诸侯之上【春秋僖七年公防王人齐侯宋公衞侯许男曹伯陈世子款郑世子华盟于洮公羊传曰王人者何微者也曷为序乎诸侯之上先王命也】三品以上皆公卿陛下所尊礼若纪纲大坏固所不论圣明在上魏王必无顿辱羣臣之理隋文帝骄其诸子使多行无礼卒皆夷灭又足法乎【卒子恤翻】上悦曰理到之语不得不服朕以私爱忘公义向者之忿自谓不疑及闻征言方知理屈人主发言何得容易乎【易以豉翻】　上曰灋令不可数变数变则烦官长不能尽记【数所角翻长知两翻】又前后差违吏得以为奸自今变灋皆宜详慎而行之　治书侍御史权万纪上言宣饶二州银大发采之岁可得数百万缗【治直之翻宋白曰饶州汉为鄱阳县呉置鄱阳郡梁置吴州陈废州复为郡隋平陈罢郡为饶州徐湛鄱阳记云北有尧山又以地饶衍遂加食为饶今郡图又云以山川蕴物珍竒故名饶】上曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退一不肖而专言税银之利昔尧舜抵璧于山投珠于谷【陆贾新语曰圣人不用珠玉而宝其身故舜弃黄金于巉岩之山捐珠玉于五湖之川以杜淫邪之欲也】汉之桓灵乃聚钱为私藏【事见五十七卷汉灵帝光和元年藏徂浪翻】卿欲以桓灵俟我邪【邪音耶】是日黜万纪使还家　是嵗更命统军为折冲都尉别将为果毅都尉【唐制上府折冲都尉正四品上中府正四品下下府正五品下上府果毅都尉从五品下中府正六品上下府从六品下更工衡翻将即亮翻】凡十道置府六百三十四而关内二百六十一皆诸衞及东宫六率【东宫六率者左右衞率拟上台左右衞将军左右宗衞率拟左右领军将军左右监门率拟左右监门将军后又置左右虞候率拟左右金吾将军左右内率拟左右千牛将军通谓之十率】凡上府兵千二百人中府千人下府八百人三百人为团团有校尉【校戸教翻】五十人为队队有正十人为火火有长【长知两翻】毎人兵甲粮装各有数皆自备输之库有征行则给之年二十为兵六十而免其能骑射者为越骑【越骑者言其劲勇能超越也骑竒寄翻】其余为步兵每岁季冬折冲都尉帅其属教战【帅读曰率】当给马者官予其直市之【予读曰与】凡当宿衞者畨上兵部以逺近给畨逺疎近数皆二月而更【时制五百里为五畨千里七畨一千五百里八畨二千里十畨外为十二畨若简留宿衞者五百里为七畨千里八畨二千里十畨外为十二畨上时掌翻数所角翻更工衡翻】
