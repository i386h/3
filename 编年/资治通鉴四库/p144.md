<!-- { "loadSidebar": true } -->
　　【河隄之名今在滑州界】先是清河都尉冯逡奏言郡承河下流【据沟洫志逡言清河郡承河下流与兖州东郡分水为界先悉荐翻逡七伦翻】土壤轻脆易伤【易以豉翻】顷所以濶无大害者以屯氏河通两川分流也【师古曰濶稀也】今屯氏河塞灵鸣犊口又益不利【屯氏河塞见上卷元帝永光五年塞悉则翻】独一川兼受数河之任虽髙増隄防终不能泄如有霖雨旬日不霁必盈溢【师古曰雨止曰霁音子诣翻又音才诣翻】九河故迹今既灭难明【夏禹疏九河孔安国曰河水分九道在兖州界尔雅曰徒骇一太史二马颊三覆釡四胡蘓五简六防七钩盘八鬲津九】屯氏河新絶未久其处易浚【师古曰浚谓治导之令其深也浚音峻】又其口所居髙于以分杀水力道里便宜【杀音所介翻减也】可复浚以助大河【复扶又翻】泄暴水备非常不豫修治【治直之翻】北决病四五郡南决病十余郡然后忧之晚矣事下丞相御史白遣博士许商行视【下遐稼翻师古曰白白于天子也行音下更翻】以为方用度不足【师古曰言国家少财役也】可且勿浚后三嵗河果决于馆陶及东郡金隄泛滥兖豫及平原千乗济南【乗绳证翻济子礼翻】凡灌四郡三十二县水居地十五万余顷深者三丈坏败官亭室庐且四万所【坏音怪败补迈翻】冬十一月御史大夫尹忠以对方略疏阔上切责其不忧职自杀遣大司农非调【师古曰大司农名非调也姓谱非姓也秦非子之后】调均钱谷河决所灌之郡【师古曰令其调发均平钱谷遭水之郡使存给也调音徒钓翻】谒者二人发河南以东船五百防【师古曰一船为一防音先劳翻其字从木】徙民避水居丘陵九万七千余口　壬戌以少府张忠为御史大夫　南山羣盗傰宗等数百人为吏民害【苏林曰傰音朋晋灼曰音倍师古曰晋音是也】诏发兵千人逐捕嵗余不能禽或説大将军凤【説输纳翻】以贼数百人在毂下【师古曰在天子辇毂之下明其逼近也】讨不能得难以示四夷独选贤京兆乃可于是凤荐故髙陵令王尊征为諌大夫守京辅都尉【武帝元鼎四年更置三辅都尉京兆曰京辅都尉冯翊曰左辅都尉扶风曰右辅都尉】行京兆尹事旬月间盗贼清后拜为京兆尹　上即位之初丞相匡衡复奏射声校尉陈汤【武帝置北军八校尉射声其一也秩二千石掌待诏射声士服防曰工射者也冥冥中闻声则中之因以名也复扶又翻】以吏二千石奉使【汤为西域副校尉秩比二千石】颛命蛮夷中不正身以先下【先悉荐翻】而盗所收康居财物戒官属曰絶域事不覆校【言外域之事汉朝务存寛大必不考覆也】虽在赦前【言其事在竟宁元年七月赦前也】不宜处位【处昌吕翻】汤坐免后汤上言康居王侍子非王子按验实王子也汤下狱当死【下遐稼翻】太中大夫谷永【按是年夏谷永方擢为光禄大夫河平二年议受伊邪莫演降永犹为光禄大夫此书太中大夫谷永据陈汤传也】上疏讼汤曰臣闻楚有子玉得臣文公为之仄席而坐【师古曰子玉楚大夫也得臣其名也春秋僖十八年子玉帅师与晋文公战于城濮楚师败绩晋师三月馆谷而文公犹有忧色曰得臣犹在忧未歇也及楚杀子玉公喜而后可知也礼记口有忧者仄席而坐盖自贬也为于伪翻仄古侧翻】赵有亷颇马服彊秦不敢窥兵井陉【师古曰亷颇赵将也马服君赵奢亦赵将也井陉之口赵之西界山险道也陉音刑】近汉有郅都魏尚匈奴不敢南乡沙幕【景帝以郅都为鴈门太守匈奴素闻都节举边为引兵去竟都死不敢近鴈门魏尚事见十五卷文帝十四年乡读曰向】由是言之战克之将国之爪牙不可不重也盖君子闻鼓鼙之声则思将帅之臣【师古曰礼之乐记曰鼔鼙之声讙讙以立动动以进众君子听鼔鼙之声则思将帅之臣鼙骈迷翻将即亮翻帅所类翻】窃见关内侯陈汤前斩郅支威震百蛮武畅西海汉元以来征伐方外之将未甞有也【汉元谓汉初也】今汤坐言事非是幽囚久系歴时不决执宪之吏欲致之大辟【辟毗亦翻】昔白起为秦将南拔郢都北阬赵括以纎介之过赐死杜邮秦民怜之莫不陨涕【事见周赧王纪】今汤亲秉钺席卷喋血万里之外【师古曰如席之卷言其疾也服防曰喋音蹀屣履之蹀如淳曰杀人流血滂沱为喋血师古曰喋音大类翻本字当作蹀蹀谓履渉之耳】荐功祖庙告类上帝【张晏曰谓以所征之国事类告天也】介胄之士靡不慕义以言事为罪无赫赫之恶周书曰记人之功忘人之过宜为君者也【师古曰尚书之外间书也】夫犬马有劳于人尚加帷盖之报【师古曰礼记称孔子云敝帷弗弃为埋马也敝盖弗弃为埋狗也】况国之功臣者哉窃恐陛下忽于鼙鼔之声不察周书之意而忘帷盖之施【施式智翻】庸臣遇汤卒从吏议【师古曰以待庸臣者待汤也卒犹终也卒子恤翻】使百姓介然有秦民之恨【师古曰介然犹耿耿】非所以厉死难之臣也【难乃旦翻】书奏天子出汤夺爵为士伍防西域都护段防宗为乌孙兵所围驿骑上书愿发城郭炖煌兵以自救【城郭谓西域城郭诸国也炖音屯徒门翻】丞相商大将军凤及百寮议数日不决凤言陈汤多筹防习外国事可问上召汤见宣室汤击郅支时中寒【见贤遍翻中竹仲翻】病两臂不屈申汤入见有诏毋拜示以防宗奏汤对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌【此言凭城而守者主人之半可以敌客之倍】今围防宗者人众不足以胜防宗唯陛下勿忧且兵轻行五十里重行三十里今防宗欲发城郭炖煌歴时乃至所谓报讐之兵非救急之用也上曰奈何其解可必乎度何时解【度徒洛翻】汤知乌孙瓦合不能久攻【师古曰谓如碎瓦之杂居不齐同】故事不过数日【师古曰故事谓以旧事测之】因对曰已解矣屈指计其日曰不出五日当有吉语闻【师古曰吉善也善谓兵解之事】居四日军书到言已解大将军凤奏以为从事中郎莫府事壹决于汤【续汉志大将军府有从事中郎二人秩六百石职参谋议】
　　河平元年【以河决隄塞辄平改元】春杜钦荐犍为王延世于王凤使塞决河【犍居言翻塞悉则翻】凤以延世为河隄使者延世以竹落长四丈大九围盛以小石【长直亮翻盛时征翻】两船夹载而下之三十六日河隄成三月诏以延世为光禄大夫秩中二千石赐爵关内侯黄金百斤　夏四月己亥晦日有食之诏公卿百僚陈过失无有所讳大赦天下光禄大夫刘向对曰四月交于五月月同孝恵日同孝昭【孝恵七年五月丁夘先晦一日日食今四月己亥晦而日食故曰四月交于五月月同孝恵孝昭元年七月己亥晦日食故曰日同孝昭二帝寻皆晏驾而无嗣】其占恐害继嗣是时许皇后専宠后宫希得进见【见贤遍翻】中外皆忧上无继嗣故杜钦谷永及向所对皆及之上于是减省椒房掖庭用度【师古曰椒房殿皇后所居以椒和泥涂壁取其温且芬也】服御舆驾所发诸官署及所造作遗赐外家羣臣妾【师古曰外家谓后之家族言在外也刘向曰妇人内夫家而外父母家遗于季翻】皆如竟宁以前故事皇后上书自陈以为时世异制长短相补不出汉制而已纎微之间未必可同若竟宁前与黄龙前岂相放哉【晋灼曰竟宁元帝时也黄龙宣帝时也言二帝奢俭不同岂相放哉师古曰放依也音甫徃翻】家吏不晓【师古曰家吏皇后之官属】今壹受诏如此且使妾揺手不得设妾欲作某屏风张于某所曰故事无有或不能得则必绳妾以诏书矣【师古曰言或有所求吏不肯备因云诏书不许也绳约也】此诚不可行唯陛下省察【省悉井翻】故事以特牛祠大父母戴侯敬侯皆得防恩以太牢祠【一牲曰特三牲备为一牢平恩戴侯许广汉后父嘉绍其封于后为祖乐成敬侯许延夀后父嘉所自出也嘉继大宗延夀于后为叔祖】今当率如故事【谓将复以特牛祠也】唯陛下哀之今吏甫受诏读记【师古曰甫始也】直豫言使后知之非可复若私府有所取也【师古曰若谓如未奉诏之前也复扶又翻下同】其萌牙所以约制妾者恐失人理【师古曰萌牙言其初始发意若草木之方生也】唯陛下深察焉上于是采谷永刘向所言灾异咎验皆在后宫之意以报之且曰吏拘于法亦安足过【过罪过也言何足以为罪也】盖矫枉者过直古今同之【师古曰矫正也枉曲也言意在正曲遂过于直】且财币之省特牛之祠其于皇后所以扶助徳美为华宠也咎根不除灾变相袭【师古曰袭重累也】祖宗且不血食何戴侯也不云乎以约失之者鲜【师古曰论语载孔子之言鲜少也谓能行俭约而有过失之事如此者少也鲜音先践翻】审皇后欲从其奢与【师古曰与读曰欤】朕亦当法孝武皇帝也如此则甘泉建章可复兴矣孝文皇帝朕之师也皇太后皇后成法也假使太后在彼时不如职今见亲厚又恶可以逾乎【师古曰言假令太后昔时不得其志不依常理而皇后今被亲厚何可逾于太后制度乎妇不可逾姑也乌音恶】皇后其刻心秉德谦约为右【师古曰以谦约为先】垂则列妾使有法焉【师古曰言垂法于后宫使皆遵行也】　给事中平陵平当上言太上皇汉之始祖废其寝庙园非是【事见上卷元帝竟宁元年】上亦以无继嗣遂纳当言秋九月复太上皇寝庙园诏曰今大辟之刑千有余条律令烦多百有余万言
　　竒请它比日以益滋【师古曰竒请谓常文之外主者别有所请以定罪也它比谓引它类以比附之稍增律条也竒音居宜翻】自明习者不知所由欲以晓喻众庶不亦难乎于以罗元元之民夭絶无辜岂不哀哉【由从也罗谓设禁纲而民无所逃罪也夭絶亡辜谓无罪而陷于刑辟死于非命至于短折也夭于绍翻】其议减死刑及可蠲除约省者令较然易知条奏【易以豉翻】时有司不能广宣上意徒钩摭微细毛举数事以塞诏而已【师古曰毛举言举毫毛之事轻小之甚塞犹当也塞悉则翻】　匈奴单于遣右臯林王伊邪莫演等奉献朝正月【师古曰演音衍朝直遥翻考异曰匈奴传河平元年单于遣莫演朝正月下云明年单于上书愿朝河平四年正月遂入朝据此则是莫演以元年至汉朝二年正月也而荀纪系于元年正月之下恐误汉纪又以莫演为黄浑今从汉书】
