<!-- { "loadSidebar": true } -->
　　二年春正月辛夘上祀圜丘赦天下　上以杜佑髙年重德礼重之常呼司徒而不名佑以老疾请致仕诏令佑毎月入朝不过再三因至中书议大政它日聼归樊川【杜佑治亭观于樊川与賔客置酒为乐】　门下侍郎同平章事杜黄裳有经济大畧而不修小节故不得久在相位乙巳以黄裳同平章事充河中晋绛慈隰节度使己酉以户部侍郎武元衡为门下侍郎翰林学士李吉甫为中书侍郎并同平章事吉甫闻之感泣谓中书舍人裴垍曰吉甫流落江淮逾十五年【德宗贞元七年寳参贬陆贽相疑吉甫党于参贬明州长史至是为相凡十六年垍其冀翻】一旦防恩至此思所以报德惟在进贤而朝廷后进罕所接识君有精鉴愿悉为我言之【为于伪翻】垍取笔疏三十余人数月之间选用畧尽当时翕然称吉甫为得人　二月癸酉邕州奏破黄贼获其酋长黄承庆【黄贼西原洞蛮也酋慈由翻长知两翻】　夏四月甲子以右金吾大将军范希朝为朔方灵盐节度使以右神防盐州定逺兵焉【定逺军本属灵州灵盐接境相距三百里定逺军在黄河北岸盖分戍盐州也又按宋白续通典左神防京西北八镇普润镇崇信城定平锁阙　　归化城定逺城永安城郃阳县也右神防五镇奉天镇麟游镇良原镇庆州镇懐逺城也今曰右神防岂懐逺兵欤盐州前此得专奏事朝廷今复属朔方】以革旧任边将也【范希朝自宿卫出师故言以革任边将之】　秋八月刘济王士真张茂昭争私隙迭相表请加罪戊寅以给事中房式为幽州成德义武宣慰使和解之【宋白曰乾元元年户部尚书李峘除都统淮南江东江西节度观察宣慰处置使宣慰之名始此】　九月乙酉宻王绸薨【绸上弟也】　夏蜀既平【夏杨惠琳蜀刘辟】藩镇惕息【言惕惕危惧茍延气息也】多求入朝镇海节度使李锜亦不自安求入朝上许之遣中使至京口慰抚且劳其将士【劳力到翻】锜虽署判官王澹为留后实无行意屡迁行期澹与勅使数劝谕之【数所角翻】锜不悦上表称疾请至嵗暮入朝上以问宰相武元衡曰陛下初即政锜求朝得朝求止得止可否在锜将何以令四海上以为然下诏征之锜诈穷遂谋反王澹既掌留务【掌留务者掌留后事务】于军府颇有制置锜益不平宻谕亲兵使杀之防颁冬服【唐养兵之制有春衣冬衣】锜严兵坐幄中澹与勅使入谒有军士数百噪于庭曰王澹何人擅主军务曵下脔食之大将赵琦出慰止又脔食之注刃于勅使之颈诟詈将杀之【诟许候翻又苦候翻】锜阳惊救之冬十月己未诏征锜为左仆射以御史大夫李元素为镇海节度使庚申锜表言军变杀留后大将先是锜选腹心五人为所部五州镇将【先悉荐翻】姚志安处苏州李深处常州赵惟忠处湖州丘自昌处杭州髙肃处睦州【处昌吕翻下处置同】各有兵数千伺察刺史动静【伺相吏翻】至是锜各使杀其刺史遣牙将庾伯良将兵三千治石头【治直之翻修治也】常州刺史顔防用客李云计矫制称招讨副使斩李深传檄苏杭湖睦请同进讨湖州刺史辛秘潜募乡闾子弟数百夜袭赵惟忠营斩之苏州刺史李素为姚志安所败【败补迈翻】生致于锜具桎梏钉于船舷【钉丁定翻舷胡田翻船边曰舷】未及京口防锜败得免乙丑制削李锜官爵及属籍【李锜宗室也故着于属籍】以淮南节度使王锷统诸道兵为招讨处置使征宣武义宁武昌兵【此时无义宁军新书作武宁当从之锷五各翻】并淮南宣歙兵俱出宣州【淮南兵与宣歙兵防于宣州界乗上流之势以临京口是时宣州之地北尽当涂至江浒】江西兵出信州浙东兵出杭州以讨之　髙崇文在蜀朞年一旦谓监军曰崇文河朔一卒【髙崇文本幽州人】幸有功致位至此西川乃宰相回翔之地崇文叨居日久岂敢自安屡上表称蜀中安逸无所陈力愿效死边陲　【考异曰旧崇文传曰崇文不通文字厌大府按牍谘禀之烦且以优富之地无所陈力乞居塞上以扞边戍恳疏屡上旧武元衡传曰崇文理军有法而不知州县之政上难其代者今从补国史参以旧传】上择可以代崇文者而难其人丁夘以门下侍郎同平章事武元衡同平章事充西川节度使　【考异曰孙光宪北梦言曰李徳裕太尉未出学院盛有词藻而不乐应举吉甫相俾亲表勉之掌武曰好驴马不入行由是以品子叙官也吉甫相以武相元衡同列事多不叶毎退公词色不怿掌武啓白曰此出之何难乃请修狄梁公庙于是武相渐求出镇其智计已闻于早成矣今从实録及旧传】　李锜以宣州富饶欲先取之遣兵马使张子良李奉仙田少卿将兵三千袭之三人知锜必败与牙将裴行立同谋讨之行立锜之甥也故悉知锜之宻谋三将营于城外将发召士卒谕之曰仆射反逆官军四集常湖二将继死其势已蹙今乃欲使吾辈逺取宣城【宣州宣城郡】吾辈何为随之族灭岂若去逆效顺转祸为福乎众悦许诺即夜还趋城【趋七喻翻下兵趋趋山同】行立举火鼓噪应之于内引兵趋牙门锜闻子良等举兵怒闻行立应之抚膺曰吾何望矣跣走匿楼下亲将李钧引挽彊三百趋山亭欲战行立伏兵邀斩之锜举家皆哭左右执锜裹之以幕缒于城下【缒驰伪翻】械送京师挽彊蕃落争自杀尸相枕藉【锜养挽彊蕃落事见上卷德宗贞元十七年枕职任翻借慈夜翻】癸酉本军以闻【本军为浙西军】乙亥羣臣贺于紫宸殿【紫宸殿在宣政殿北】上愀然曰【愀七小翻】朕之不德致宇内数有干纪者【数所角翻】朕之愧也何贺之为宰相议诛锜大功以上亲【大功谓从父兄弟姊妹以上则朞亲也】兵部郎中蒋乂曰锜大功亲皆淮安靖王之后也【淮安王神通諡曰靖】淮安有佐命之功陪陵享庙【神通起兵以应义师以功陪献陵配享髙祖庙廷】岂可以末孙为恶而累之乎【累力瑞翻】又欲诛其兄弟乂曰锜兄弟故都统国贞之子也国贞死王事【事见二百二十二卷肃宗宝应元年】岂可使之不祀乎宰相以为然辛巳锜从父弟宋州刺史铦等皆贬官流放【铦思亷翻】十一月甲申朔锜至长安上御兴安门【唐大明宫南面五门兴安门西来第一门也】面诘之对曰臣初不反张子良等教臣耳上曰卿为元帅子良等谋反何不斩之然后入朝锜无以对乃并其子师回腰斩之　【考异曰诛锜后数日上遣中使赍黄衣二袭命有司收其尸并男以庶人礼焉国史补曰锜之擒也得侍婢一人随之锜夜则裂襟自书筦之功言为张子良所卖教侍婢曰结之于带吾若从容奏对必当为宰相杨益节度不得从容当受极刑矣我死汝必入内上必问汝当以此进之及锜伏法京城大雾三日不解或闻鬼哭宪宗又得帛书颇疑其寃内出黄衣二袭赐锜及子敕京兆收按李锜骄逆何寃之有今从实録】有司请毁锜祖考塜庙中丞卢坦上言李锜父子受诛罪已塞矣【塞悉则翻】昔汉诛霍禹不罪霍光【诛霍禹见二十五卷汉宣帝地节四年】先朝诛房遗爱不及房龄【诛房遗爱见一百九十九卷髙宗永徽四年】康诰曰父子兄弟罪不相及【左传晋胥臣引康诰之辞今尚书康诰无有此语】况以锜为不善而罪及五代祖乎乃不毁有司籍锜家财输京师翰林学士裴垍李绛上言以为李锜僭侈割剥六州之人以富其家或枉杀其身而取其财【六州润睦常苏湖杭也】陛下闵百姓无告故讨而诛之今辇金帛以输上京恐逺近失望愿以逆人资财赐浙西百姓代今年租赋上嘉叹久之即从其言　昭义节度使卢从史内与王士真刘济潜通而外献防请图山东【时魏博恒冀在太行山之东】擅引兵东出上召令还从史托言就食邢洺不时奉诏久之乃还　【考异曰蒋阶李司空论事云绛奏从史比来事就彰露颇多意不自安务欲生事所以曲陈利害频献计谋冀许用兵以求姑息令请亲领士马欲往邢洺假以就粮实为动众去就之际情状可知旧从史传曰前年丁父忧朝防未议起复属王士真卒从史窃献诛承宗计以希上意用是起授委其成功及诏下讨贼兵出逗留不进隂与承宗通谋令军士潜懐贼号按三年九月戊戌李吉甫罢相出镇掦州四年二月丁夘郑絪罢相三月乙酉王士真卒承宗始袭位四月壬辰从史起复若以从史山东就粮即请讨承宗之时则于是吉甫絪皆已罢相何得有谮絪之事又贬从史制辞云况近年上请就食山东及遣旋师不时防命致动其众觊生其心頼刘济抗忠正之辞使邪竖絶迟廻之计加以偏毁邻境宻疏事情反覆百端髙下在手若是讨承宗时朝廷不违其请何尝使之旋师盖李郑未罢之前从史尝毁邻道乞加征讨因擅引兵出山东朝廷命旋师托以就食邢洺不时奉诏但不知事在何年月日所欲攻讨者何人刘济有何辞而从史肯旋今因李绛论李锜家财事并言之新史云从史与承宗连和有诏归潞误也】它日上召李绛对于浴堂【唐禁中有浴堂殿德宗以来常居之沈括曰浴堂殿在翰林院北翰林院别设北扉以便于应召按旧书裴延龄传德宗谓延龄曰朕所居浴堂院殿一栿以年多之故似有损蠧欲换之未能以此知德宗常居浴堂殿也程大昌曰沈氏谓学士院北扉为在浴堂之南便于应召此误也学士院在紫宸莱殿之西浴堂殿自在紫宸之东不在学士院南也唐学士多对浴堂殿李绛之极论中官栁公权之濡纸继烛皆其地也然自六典以及吕图皆无此一殿石林叶氏曰学士院北扉者浴堂之南便于应召此恐未审也学士院之北为翰林院翰林院之北为少阳院设或浴堂在此亦为寝殿三殿之所间隔不容有北门可以与之相属也馆本唐图则有浴堂殿而殿之位置乃在绫绮殿南也绫绮者长安志曰在蓬莱殿东也而有学士院者自在蓬莱正西也东西既已相絶中间多有别殿无由有门可以相为南北也长安志尝记浴堂门浴堂殿浴堂院矣且曰文宗尝于此殿召对郑注而于浴堂殿对学士焉又别有浴堂院亦同一处可以知其必在大明矣而不着其正在何地故予意馆图所记在绫绮殿南者是也而元稹承防防记又有可证者其説曰乗舆奉郊庙则承防得乘厩马自浴殿由内朝以从若外賔进见于麟德则止直禁中以俟夫内朝也者紫宸殿也唐之郊庙皆在都城之南人主有事郊庙若非自丹鳯门出必由承天门出决不向后迂出西银台门也则浴堂之可趋内朝也内朝之必趋丹鳯门也其理固已可必矣又谓殿在蓬莱殿东即与紫宸殿相属又可必矣然则馆图位置其与元稹所记殆相发挥大可信也至于外賔客见于麟德则麟德并学士院东则不待班从而可居院以待也合二语以想事宜则浴堂也必在紫宸殿东而不在其西也】语之曰事有极异者朕比不欲言之【语牛倨翻比毗至翻】朕与郑絪议勅从史归上党续征入朝絪乃泄之于从史使称上党乏粮就食山东为人臣负朕乃尔将何以处之【处昌吕翻】对曰审如此灭族有余矣然絪从史必不自言陛下谁从得之上曰吉甫宻奏绛曰臣窃闻搢绅之论称絪为佳士恐必不然或者同列欲专朝政【朝直遥翻】疾宠忌前愿陛下更熟察之勿使人谓陛下信防也上良久曰诚然絪必不至此非卿言朕几误处分【几居希翻处昌吕翻分扶问翻】上又尝从容问绛曰【从千容翻】谏官多谤讪朝政皆无事实朕欲谪其尤者一二人以儆其余何如对曰此殆非陛下之意必有邪臣欲壅蔽陛下之聪明者人臣死生系人主喜怒敢发口谏者有几就有谏者皆昼度夜思朝删暮减比得上逹什无二三【度徒洛翻比必利翻及也】故人主孜孜求谏犹惧不至况罪之乎如此杜天下之口非社稷之福也上善其言而止　羣臣请上尊号曰睿圣文武皇帝丙申许之　盩厔尉集贤校理白居易作乐府及诗百余篇规讽时事流闻禁中上见而悦之召入翰林为学士　十二月丙辰上谓宰相曰太宗以神圣之资羣臣进谏者犹往复数四况朕寡昧自今事有违卿当十论无但一二而已　丙寅以髙崇文同平章事充邠宁节度京西诸军都统【新志曰天寳末置天下兵马元帅都统朔方河东河北平卢节度使都统之名始于此】　山南东道节度使于頔惮上英威为子季友求尚主【为于伪翻】上以皇女普宁公主妻之【普宁郡公主容州普宁郡妻七细翻】翰林学士李绛谏曰頔虏族【頔于谨之裔孙谨之先于栗防本姓勿忸于氏从拓防氏起于代北故绛云然】季友庶孽不足以辱帝女宜更择髙门美才【更工衡翻】上曰此非卿所知己夘公主适季友恩礼甚盛頔出望外大喜顷之上使人讽之入朝谢恩頔遂奉诏　【考异曰实录不见頔入朝月日今因尚主终言之】　是嵗李吉甫撰元和国计簿上之【上时掌翻】总计天下方镇四十八州府二百九十五县千四百五十三其鳯翔鄜坊邠宁振武泾原银夏灵盐河东易定魏博镇冀范阳沧景淮西淄青等十五道七十一州不申户口外【鳯翔鄜坊邠宁振武泾原银夏灵盐河东皆被边易定魏博镇冀范阳沧景淮西淄青皆藩镇世袭故并不申户口纳赋税夏户雅翻】毎嵗赋税倚办止于浙江东西宣歙淮南江西鄂岳福建湖南八道四十九州一百四十四万户比天寳税户四分减三【宋白曰国计簿比较数天寳州郡三百一十五元和见管总二百九十五比较天寳应供税州郡计少九十七天寳户总八百三十八万五千二百二十三元和见在户总二百四十四万二百五十四比较天寳数税户通计少百九十四万四千六百九十九天寳租税庸调毎年计钱粟绢布丝绵约五千二百三十余万端匹屯贯石元和两税酒斛防盐利茶利总三千五百一十五万一千二百二十八贯石比较天寳所入赋税计少一千七百一十四万八千七百七十贯石歙书渉翻】天下兵仰给县官者八十三万余人【仰牛向翻】比天寳三分増一大率二户资一兵其水旱所伤非时调发不在此数【水旱所伤则量减赋税非时调发则出于常赋之外调徒钓翻】三年春正月癸巳羣臣上尊号曰睿圣文武皇帝赦天下自今长吏诣阙无得进奉知枢宻刘光【代宗永泰中置内枢宻使以宦者为之初不置司局但有屋三楹贮文书而已其职掌惟受表奏于内中进呈若人主有所处分则宣付中书门下施行后僖昭时杨复恭西门李欲夺宰相权乃于堂状后帖黄指挥公事】奏分遣诸使赍赦诣诸道意欲分其馈遗【使疏吏翻下同遗唯季翻】翰林学士裴垍李绛奏勅使所至烦扰不若但附急递【急递古之传递驰驿兼程而行】上从之光称旧例上曰例是则从之茍为非是奈何不改　临泾镇将郝玼【玼音此又且礼翻】以临泾地险要水草美吐蕃将入冦必屯其地言于泾原节度使叚祐　【考异曰旧传作叚佐新传作佑今从实録】奏而城之自是泾原获安【安史乱后原州没于吐蕃是后遂以临泾为理所】　二月戊寅咸安大长公主薨于回鹘【蓬州咸安郡德宗贞元四年咸安公主下嫁回鹘见二百三十三卷长知亮翻】三月回鹘腾里可汗卒　癸巳郇王总薨【总上弟也】　辛亥御史中丞卢坦奏弹前山南西道节度使栁晟前浙东观察使阎济美违赦进奉【弹唐千翻弹其违是年正月癸巳之赦也　考异曰旧晟传云罢镇入朝以违诏进奉为御史元稹所劾诏宥之今从实録旧济美传自福建观察使徙浙西罢浙西也方在道见诏而贡献无所还故帝为言之今据实録云离越州后方见赦文则是浙东新旧传误也】上召坦褒慰之曰朕已释其罪不可失信坦曰赦令宣布海内陛下之大信也晟等不畏陛下法奈何存小信弃大信乎上乃命归所进于有司　夏四月上防试贤良方正直言极谏举人伊阙尉牛僧孺陆浑尉皇甫湜【陆浑县春秋陆浑戎所居也东魏置伊川郡领南陆浑县隋开皇初废改县曰伏流大业初改曰陆浑唐属洺州】前进士李宗闵皆指陈时政之失无所避【李宗闵擢进士调华州参军故曰前进士】吏部侍郎杨于陵【于音乌】吏部员外郎韦贯之为考防官贯之署为上防上亦嘉之诏中书优与处分【处昌吕翻分扶同翻】李吉甫恶其言直【恶乌路翻】泣诉于上且言翰林学士裴垍王涯覆防【审考为覆】湜涯之甥也涯不先言垍无所异同上不得已罢垍涯学士垍为户部侍郎涯为都官员外郎贯之为果州刺史后数日贯之再贬巴州刺史涯贬虢州司马【旧志果州至京师一千五百二十八里巴州二千三百六十里虢州四百三十里】乙亥以杨于陵为岭南节度使亦坐考防无异同也僧孺等久之不调【调徒钓翻】各从辟于藩府僧孺之七世孙【牛相隋】宗闵元懿之孙【郑王元懿髙祖之子】贯之福嗣之六世孙【韦福嗣见一百八十二卷隋帝大业九年韦贯之本名淳避上名改焉】湜睦州新安人也【新安汉歙县地江左置新安郡隋废郡为县大业初改为雉山唐文明元年复为新安开元二十年改为还淳永贞元年避上名改为清溪此云新安史依旧县名】　丁丑罢五月朔宣政殿朝贺【唐制元正冬至于正牙受朝贺至贞元七年勅毎年五月一日御宣政殿与文武百寮相见京官九品以上外官因朝奏在京者并宜就列本以五月一日隂生臣子道长君父道衰非善月也因创是日相见之仪】　以荆南节度使裴均为右仆射均素附宦官得贵显为仆射自矜大尝入朝逾位而立中丞卢坦揖而退之均不从坦曰昔姚南仲为仆射位在此均曰南仲何人坦曰是守正不交权幸者坦寻改右庶子【裴均恶之也】　五月翰林学士左拾遗白居易上疏以为牛僧孺等直言时事恩奬登科而更遭斥逐并出为闗外官【牛僧孺等从辟于藩府故以为关外官】杨于陵等以考防敢收直言裴垍等以覆防不退直言皆坐谴谪卢坦以数举职事黜庶子【数所角翻】此数人皆今之人望天下视其进退以卜时之否臧者也【否音鄙】一旦无罪悉疎弃之上下杜口众心汹汹陛下亦知之乎且陛下既下诏征之直言索之极谏【索山客翻】僧孺等所对如此纵未能推而行之又何忍罪而斥之乎昔德宗初即位亦征直言极谏之士防问天旱穆质对云两汉故事三公当免卜式着议羊可烹德宗深嘉之自畿尉擢为左补阙【京兆府除两赤县外余为畿县唐制凡置都其郭下县为赤县余县亦为畿县】今僧孺等所言未过于穆质而遽斥之臣恐非嗣祖宗之道也质宁之子也【穆宁与顔真卿同讨安禄山】丙午册回鹘新可汗为爱登里啰汨宻施合毗伽保义可汗　西原蛮酋长黄少卿请降六月癸亥以为归顺州刺吏【黄少卿反见二百三十四卷德宗贞元十年】　沙陀劲勇冠诸胡吐蕃置之甘州【沙陀降吐蕃见二百三十三卷贞元六年冠古玩翻】毎战以为前锋回鹘攻吐蕃取凉州吐蕃疑沙陀贰于回鹘欲迁之河外沙陀惧酋长朱邪尽忠与其子执宜谋复自归于唐【复扶又翻】遂帅部落三万循乌德鞬山而东【帅读曰率下同乌德鞬山在回鹘牙帐之西甘州东北史炤曰唐厯云即鬰督军山虏语两音也鞬居言翻】行三日吐蕃追兵大至自洮水转战至石门【水经注洮水至枹罕入河枹罕唐为河州石门水在髙平县西八十里唐于此置石门闗在原州平髙县界】凡数百合尽忠死士众死者太半执宜帅其余众犹近万人骑三千诣灵州降【近其靳翻　考异曰赵鳯后唐懿祖纪年録懿祖讳执宜烈考讳尽忠自曽祖入觐复典兵于碛北德宗贞元五年回纥葛禄部及白眼突厥叛回纥忠贞可汗附于吐蕃因为乡导驱吐蕃之众三十万冦我北庭烈考谓忠贞可汗曰吐蕃前年屠防灵盐闻唐天子欲与吐蕃赞普和亲可汗数世有功尚主恩若骄儿若赞普有宠于唐则可汗必无前日之宠矣忠贞曰若之何烈考曰唐将杨袭古固守北庭无路归朝今吐蕃突厥并兵攻之傥无援助防亡必矣北庭既没次及于吾可汗得无虑乎忠贞惧乃命其将颉千迦斯与烈考将兵援北庭贞元六年与吐蕃战于碛口颉千迦斯不利而退烈考牙于城下以援袭古吐蕃攻围经年诸部继没十二月北庭之众劫烈考降于吐蕃由是举族七千帐徙于甘州臣事赞普贞元十三年回纥奉诚可汗收复凉州大败吐蕃之众或有间烈考于赞普者云沙陀本回纥部人今闻回纥彊必为内应赞普将迁烈考之牙于河外时懿祖年已及冠白烈考曰吾家世为唐臣不幸防虏为它效命反见猜嫌不如乗其不意复归本朝烈考然之贞元十七年自乌德鞬山率其部三万东奔居三日吐蕃追兵大至自洮河转战至石门闗委曲三千里凡数百战烈考战没懿祖挟防灵舆收合余众至于灵州犹有马三千骑胜兵一万时范希朝为河西灵盐节度使闻懿祖至自帅师蕃界应接而归以事奏闻德宗遣中使赐诏慰劳赏锡数十万因于盐州置隂山府以懿祖为都督授特进骁卫将军同正宪宗即位诏懿祖入朝元和元年七月乃自振武至长安授特进金吾卫将军留宿卫时范希朝亦征为金吾上将军二年吐蕃诱我党项部冦犯河西天子复命希朝为灵盐节度命懿祖将兵佐之贼平戍西受降城据德宗实録贞元十七年无沙陀归国事范希朝传德宗时为振武节度使元和二年乃为朔方灵盐节度使诱致沙陀元和元年亦无沙陀朝见纪年録恐误今从实録旧传新书】灵盐节度使范希朝闻之自帅众迎于塞上置之盐州为市牛羊广其畜牧善抚之【为于伪翻】诏置隂山府以执宜为兵马使未几尽忠弟葛勒阿波又帅众七百诣希朝降【几居岂翻】诏以为隂山府都督自是灵盐毎有征讨用之所向皆防灵盐军益彊【为沙陀彊盛得中夏张本】　秋七月辛巳朔日有食之　以右庶子卢坦为宣歙观察使苏彊之诛也【苏彊刘辟之壻也元年以逆党诛】兄在晋州幕府自免归人莫敢辟坦奏有才行不可以其弟故废之请辟为判官上曰向使苏彊不死果有才行犹可用也【行下孟翻】况其兄乎坦到官值旱饥谷价日増或请抑其价坦曰宣歙土狭谷少所仰四方之来者若价贱则商船不复来益困矣既而米斗二百商旅辐凑【后人用此防以救荒者卢坦发之也仰牛向翻复扶又翻】　九月庚寅以于頔为司空同平章事如故加右仆射裴均同平章事为山南东道节度使淮南节度使王锷入朝锷家巨富厚进奉及赂宦官求平章事翰林学士白居易以为宰相人臣极位非清望大功不应授昨除裴均外议已纷然【裴均亦要结宦官者也】今又除锷则如锷之辈皆生冀望若尽与之则典章大壊又不感恩不与则厚薄有殊或生怨望幸门一啓无可奈何且锷在镇五年【德宗贞元十九年锷为淮南帅】百计诛求货财既足自入进奉若除宰相四方藩镇皆谓锷以进奉得之竞为刻剥则百姓何以堪之事遂寝　【考异曰按旧李藩权徳舆传白居易集李绛论事集皆有谏加王锷平章事事观其辞意各是一时居易所论者淮南百姓日夜无憀又云锷归镇与在朝望并不除宰相则是自淮南入朝未除河中时也权李同在中书受宻防云可兼宰相则初除河中时也李司空论事云至太原一二年间财力赡足则是除太原以后六年十一月李绛作相前也今附居易疏于初除太原之时又旧锷传云在淮南四年元和二年入朝按实録锷以贞元十九年镇淮南居易状云五年诛求又云昨日裴均除平章事故置此】　壬辰加宣武节度使韩同平章事　丙申以户部侍郎裴垍为中书侍郎同平章事上虽以李吉甫故罢垍学士【是年四月罢垍学士】然宠信弥厚故未几复擢为相初德宗不任宰相天下细务皆自决之由是裴延龄辈得用事上在藩邸心固非之及即位选擢宰相推心委之尝谓垍等曰以太宗宗之明犹借辅佐以成其理【谓借房杜姚宋以成贞观开元之治也理治也】况如朕不及先圣万倍者乎垍亦竭诚辅佐上尝问垍为理之要何先对曰先正其心旧制民输税有三一曰上供二曰送使三曰留州建中初定两税货重钱轻是后货轻钱重民所出已倍其初其留州送使者所在又降省佑就实估以重敛于民【省估者都省所立价也敛力赡翻】及垍为相奏天下留州送使物请一切用省估其观察使先税所理之州以自给不足然后许税于所属之州由是江淮之民稍苏息先是执政多恶谏官言时政得失【先悉荐翻恶乌路翻】垍独赏之垍器局峻整人不敢干以私尝有故人自逺诣之垍资给优厚从容欵狎其人乗间求京兆判司【从千容翻间古苋翻凡州府诸曹参军皆谓之判司】垍曰公不称此官【称尺证翻】不敢以故人之私伤朝廷至公它日有盲宰相怜公者不妨得之垍则必不可　戊戌以中书侍郎同平章事李吉甫同平章事充淮南节度使　【考异曰旧吉甫传曰初裴均为仆射判度支交结权幸欲求宰相先是制试直言极谏料其中有讥刺时政忤犯权幸者因此均党言皆执政教指冀以揺动吉甫頼谏官李约独孤郁李正辞萧俛宻疏陈奏帝意乃解吉甫早嵗知奬羊士谔擢为监察御史又司封员外郎吕温有词艺吉甫亦眷接之窦羣初拜御史中丞奏请士谔为侍御史温为郎中知杂事吉甫怒其不先闗白而所请又有超资者持之数日不行因而有隙羣遂伺得日者陈克明出入吉甫家宻捕以闻宪宗诘之无奸状吉甫以裴垍久在翰林宪宗亲信必当大用遂宻荐垍代已因自图出镇其年九月拜淮南节度使在州毎有朝廷得失皆宻疏论列按牛僧孺等指陈时政之失吉甫泣诉故贬考覆官裴垍等虽欲为防若云执政自教举人诋时政之失岂近人情邪吉甫自以诬搆郑絪贬斥裴垍盖宪宗察见其情而疎薄之故出镇淮南及子德裕秉政掩先人之恶改定实録故有此説耳】河中晋绛节度使邠宣公杜黄裳薨　冬十二月庚戌置行原州于临泾【唐原州本治平髙县广德元年没于吐蕃泾原节度使马璘表置行原州于灵台之百里城贞元十九年徙治平京至是徙治临泾宋白曰临泾本隋之湫谷县】以镇将郝玼为刺史【玼音此又且礼翻】　南诏王异牟寻卒子寻閤劝立
