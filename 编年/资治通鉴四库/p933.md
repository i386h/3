<!-- { "loadSidebar": true } -->
　　自称干和永清太驸马天上得果报天男突厥圣天骨咄禄可汗【天男犹云天子也咄当没翻】　五月己丑以嵗饥悉罢员外试检校官【员外官一也试官二也检校官三也罢之以其冗滥日靡俸廪也】自今非有战功及别勑毋得注拟【此三项官今后非有战功及别敕特行録用吏兵部毋得注拟】　己酉吐蕃相坌逹延【吐从暾入声相息亮翻坌蒲顿翻】遗宰相书【遗于季翻】请先遣解琬至河源正二国封疆然后结盟琬尝为朔方大总管故吐蕃请之前此琬以金紫光禄大夫致仕复召拜左散骑常侍而遣之【复扶又翻又如字】又命宰相复坌逹延书招怀之琬上言吐蕃必隂怀叛计请预屯兵十万于秦渭等州以备之【史言解琬所言其识逺过崔汉衡上时掌翻】黄门监魏知古本起小吏因姚崇引荐以至同为相崇意轻之请知古摄吏部尚书知东都选事遣吏部尚书宋璟于门下过官【唐制凡文武职事官六品以下吏兵部进拟必过门下省量其阶资校其才用以审定之若拟职不当随其优屈退而量焉谓之过官选须绢翻】知古衔之崇二子分司东都恃其父有徳于知古颇招权请托知古归悉以闻它日上从容问崇【从千容翻】卿子才性何如今何官也崇揣知上意【揣初委翻】对曰臣有三子两在东都为人多欲而不谨是必以事干魏知古臣未及问之耳上始以崇必为其子隐【为于伪翻】及闻崇奏喜问卿安从知之对曰知古微时臣卵而翼之【左楚子西谓白公胜曰胜如卵余翼而长之】臣子愚以为知古必徳臣容其为非故敢干之耳上于是以崇为无私而薄知古负崇欲斥之崇固请曰臣子无状挠陛下法【挠奴巧翻又奴教翻】陛下赦其辠已幸矣苟因臣逐知古天下必以陛下为私于臣累圣政矣【累力瑞翻】上久乃许之辛亥知古罢为工部尚书　【考异曰旧知古传二年还京上屡有顾问恩意甚厚寻改紫防令姚崇深忌惮之隂加谗毁乃除工部尚书罢知政事新传亦云由黄门监改紫防令今据实録知古自黄门监罢政事其所以罢从柳氏旧闻】　宋王成器申王成义于上兄也岐王范薛王业上之弟也王守礼上之从兄也【从才用翻】上素友爱近世帝王莫能及初即位为长枕大被与兄弟同寝诸王每旦朝于侧门【朝直遥翻下同】退则相从宴饮鬬鸡击毬或猎于近郊游赏别墅中使存问相望于道【墅承与翻使疏吏翻下同】上听朝罢多从诸王游在禁中拜跪如家人礼饮食起居相与同之于殿中设五幄与诸王更处其中【更工衡翻下更奏同处昌吕翻】或讲论赋诗间以饮酒博奕游猎【间古苋翻下谗间同】或自执丝竹成器善笛范善琵琶与上更奏之诸王或有疾上为之终日不食终夜不寝业尝疾上方临朝须防之间使者十返上亲为业煑药【为于伪翻】囘飙吹火误爇上须左右惊救之上曰但使王饮此药而愈须何足惜【爇如恱翻须与须同】成器尤恭慎未尝议及时政与人交结上愈信重之故防间之言无自而入然专以声色畜养娱乐之【畜吁玉翻乐音洛】不任以职事羣臣以成器等地逼请循故事出刺外州六月丁巳以宋王成器兼岐州刺史【旧制岐州京师西三百一十五里】申王成义兼州刺史　【考异曰实録旧作幽州今从唐厯旧纪】王守礼兼虢州刺史【虢州西至京师四百三十里】令到官但领大纲自余州务皆委上佐主之【上佐长史司马也】是后诸王为都防都督刺史者并凖此　丙寅吐蕃使其宰相尚饮藏来献盟书【尚吐蕃之贵姓也】　上以风俗奢靡秋七月乙未制乘舆服御金银器玩宜令有司销毁以供军国之用其珠玉锦绣焚于殿前【乘绳证翻】后妃以下皆毋得服珠玉锦绣戊戌敕百官所服带及酒器马衘镫【镫都邓翻鞍镫也】三品以上听饰以玉四品以金五品以银自余皆禁之妇人服饰从其夫子【夫子者夫若子也】其旧成锦绣听染为皂自今天下更毋得采珠玉织锦绣等物违者杖一百工人减一等【唐法杖一百决臀杖二十减一等则杖八十】罢两京织锦坊臣光曰明皇之始欲为治【治直吏翻】能自刻厉节俭如此晩节犹以奢败甚哉奢靡之易以溺人也诗云靡不有初鲜克有终【诗荡之辞易以防翻鲜息浅翻】可不慎哉
　　薛讷与左监门卫将军杜賔客定州刺史崔宣道等将兵六万【监古衘翻将即亮翻　考异曰旧传云兵二万佥载云八万人皆没今从唐纪】出檀州击契丹賔客以为士卒盛夏负戈甲赍资粮深入冦境难以成功讷曰盛夏草肥羔犊孳息【小羊曰羔小牛曰犊孳津之翻生也】因粮于敌正得天时一举灭虏不可失也行至滦水山峡中【蓟州雄武军东北行百二十里至盐城守捉又东北渡滦河滦落官翻】契丹伏兵遮其前后从山上击之唐兵大败死者什八九讷与数十骑突围得免虏中嗤之谓之薛婆【俗谓妇人之老曰婆言薛讷老怯如老妇人也】崔宣道将后军闻讷败亦走讷归罪于宣道及胡将李思敬等八人【将即亮翻】制悉斩之于幽州庚子敕免讷死削除其官爵独赦杜賔客之罪　壬寅以北庭都防郭防瓘为凉州刺史河西诸军州节度使【使疏吏翻】　果州刺史钟绍京心怨望数上疏妄陈休咎【数所角翻】乙巳贬溱州刺史【溱侧诜翻】　丁未房州刺史襄王重茂薨辍朝三日追諡曰殇皇帝【以韦氏所立故仍諡曰皇帝重直龙翻朝直遥翻】　戊申禁百官家毋得与僧尼道士往还壬子禁人间铸佛写经　宋王成器等请献兴庆坊宅为离宫甲寅制许之始作兴庆宫【兴庆宫后谓之南内在皇城中南距京城之东直东内之南自东内逹南内有夹城复道经通化门逹南内人主往来两宫外人莫知之】仍各赐成器等宅环于宫侧【宁王岐王宅在安兴坊薛王宅在胜业坊二坊相连皆在兴庆宫西宁王即宋王也环音宦】又于宫西南置楼题其西曰花萼相辉之楼南曰勤政务本之楼上或登楼闻王奏乐则召升楼同宴或幸其所居尽欢赏赉优渥　乙卯以岐王范兼绛州刺史薛王业兼同州刺史　【考异曰实録云八月乙卯据长厯八月丙辰朔实録自此以下脱少今取唐厯旧本纪补之】仍敕宋王以下每季二人入朝【朝直遥翻】周而复始　民间讹言上采择女子以充掖庭【掖音亦】上闻之八月乙丑令有司具车牛于崇明门【唐六典大明宫紫宸殿内朝正殿也殿之南面紫宸门紫宸门之左曰崇明门右曰光顺门】自选后宫无用者载还其家敕曰燕寝之内尚令罢遣闾阎之间足可知悉　乙亥吐蕃将坌逹延乞力徐帅众十万冦临洮军兰州至于渭源【果如解琬之言岷州溢乐县古临洮县义宁二年更名渭源汉陇西之首阳县也后魏分陇西置渭源郡又改首阳为渭源县唐以县属渭州将即亮翻坌蒲顿翻帅读曰率下同洮土刀翻】掠取牧马命薛讷白衣摄左羽林将军为陇右防御使【薛讷以滦河之败削除官爵故命以白衣摄官出陇右使疏吏翻下同】以右骁卫将军常乐郭知运为副使【常乐汉广至县地曹魏分广至置宜禾县李暠于此置凉兴郡隋置常乐镇武徳五年改镇为县属州骁坚尧翻乐音洛】与太仆少卿王晙帅兵击之辛巳大募勇士诣河陇就讷教习初鄯州都督杨矩以九曲之地与吐蕃【事见上卷睿宗景云元年鄯时战翻又音善】其地肥饶吐蕃就之畜牧【畜吁玉翻】因以入防矩悔惧自杀乙酉太子賔客薛谦光献武后所制豫州鼎铭【武后铸九州鼎自制铭】其末云上降鉴方建隆基【通典载豫州鼎铭曰牺农首出轩昊应期唐虞继踵汤武乘时天下光宅域内雍熈上降鉴方建隆基】以为上受命之符姚崇表贺且请宣示史官颁告中外
　　臣光曰日食不验太史之过也而君臣相贺是诬天也采偶然之文以为符命小臣之謟也而宰相因而实之是侮其君也上诬于天下侮其君以明皇之明姚崇之贤犹不免于是岂不惜哉
　　九月戊申上幸骊山温汤　敕以嵗稔伤农令诸州脩常平仓法【太宗时置义仓及常平仓以备凶荒髙宗以后稍假以给他费至神龙中略尽至是复置之】江岭淮浙劔南地下湿不堪贮积不在此例【贮丁吕翻】突厥可汗黙啜衰老昏虐愈甚壬子葛逻禄等部落诣凉州降【逻邸佐翻降户江翻】　冬十月吐蕃复冦渭源【复抉又翻】丙辰上下诏欲亲征发兵十余万人马四万匹　戊午上还宫　甲子薛讷与吐蕃战于武街【水经注武街城在汉狄道县东白石山西北唐为武街驿与大来谷皆属临洮渭源县界刘昫曰武街驿在渭州西界】大破之时太仆少卿陇右羣牧使王晙帅所部二千人与讷防击吐蕃坌逹延将吐蕃兵十万屯大来谷晙选勇士七百衣胡服夜袭之【晙子峻翻帅读曰率坌蒲顿翻将即亮翻衣于既翻】多置鼔角于其后五里前军遇敌大呼后人鸣鼔角以应之虏以为大军至惊惧自相杀伤死者万计讷时在武街去大来谷二十里虏军塞其中间【呼火故翻塞悉则翻】晙复夜出袭之虏大溃始得与讷军合追奔至洮水复战于长城堡【秦筑长城起临洮因以名堡复扶又翻】又败之【败补迈翻】前后杀获数万人丰安军使王海賔战死【使疏吏翻】戊辰姚崇卢怀慎等奏顷者吐蕃以河为境神龙中尚公主遂逾河筑城置独山九曲两军【即杨矩所与九曲之地也】去积石三百里又于河上造桥今吐蕃既叛宜毁桥防城从之以王海賔之子忠嗣为朝散大夫尚辇奉御【朝直遥翻散悉亶翻】养之宫中　己巳突厥可汗默啜又遣使求昏上许以来嵗迎公主　突厥十姓胡禄屋等诸部诣北庭请降【此西突厥也降户江翻下同】命都防郭防瓘抚存之　乙酉命左骁卫郎将尉迟瓌使于吐蕃宣慰金城公主吐蕃遣其大臣宗俄因矛至洮水请和用敌国礼【骁坚尧翻将即亮翻尉纡勿翻使疏吏翻洮土刀翻】上不许自是连嵗犯边　【考异曰唐厯四年七月丁丑吐蕃以去年之败遣其大臣宗俄因矛欵塞请和自恃兵彊求敌国之礼天子忿之按自此至四年非去年也既云以败请和又何得云自恃兵彊既云天子忿之又当年八月已许其和今从旧】十一月辛卯殇皇帝　丙申遣左散骑常侍解琬
　　诣北庭宣慰突厥降者随便宜区处【处昌吕翻】　十二月壬戌沙陀金山入朝　甲子置陇右节度大使须嗣鄯奉河渭兰临武洮岷郭叠宕十二州【须当作领嗣字衍奉当作秦郭当作廓临州本汉陇西之狄道地晋置武始郡隋废郡复为狄道县属兰州天寳三载始分置临州新旧志皆云然据此则已置临州久矣武州古白马之地汉武帝开置武都郡西魏改曰石门县置武州宕州后魏宕昌羌之地后周置宕昌郡天和元年置宕州鄯时战翻又音善宕徒浪翻】以陇右防御副使郭知运为之　乙丑立皇子嗣真为鄫王　【考异曰实録于此作鄫王于后作郯王今从旧传　余详考新旧二史嗣真是年与嗣初嗣同封然嗣真实帝之第四子非长子也长子乃嗣直也次子则嗣谦也先天元年封嗣直郯王嗣谦郢王】嗣初为鄂王嗣主为鄄王【嗣主当作嗣】辛巳立郢王嗣谦为皇太子嗣真上之长子母曰刘华妃【刘华妃郯王嗣直之母若鄫王嗣真之母则钱妃也亦误】嗣谦次子也母曰赵丽妃【帝置恵妃丽妃华妃以代三夫人】丽妃以倡进有宠于上故立之【以母宠而立其子母宠衰则子爱弛矣为后废太子张本倡音昌】　是嵗置幽州节度经略镇守大使领幽易平檀妫燕六州【妫居为翻燕因肩翻】突骑施可汗守忠之弟遮弩恨所分部落少于其兄
