<!-- { "loadSidebar": true } -->
　　月壬子以吏部尚书长孙无忌为右仆射无忌与上为布衣交加以外戚有佐命功【无忌皇后之兄以佐诛建成元吉为功长知两翻】上委以腹心其礼遇羣臣莫及欲用为宰相者数矣【欧阳修曰唐因隋制以三省之长尚书令侍中中书令共议国政此宰相职也后以太宗为尚书令臣下避不敢居其职由是仆射为尚书省长官与侍中中书令号为宰相其品位既崇不欲轻以授人故常以他官居宰相职而假以他名如杜淹以吏部尚书参议朝政魏徴以秘书监参预朝政或曰参议得失参知政事之类其名非一皆宰相职也数所角翻】文徳皇后固请曰妾备位椒房家之贵宠极矣诚不愿兄弟复执国政吕霍上官可为切骨之戒幸陛下矜察上不聴卒用之【卒子恤翻】　初突厥性淳厚政令质畧颉利可汗得华人赵徳言委用之【厥九勿翻颉奚结翻可从刋入声汗音寒华人谓中国人也华读如字】徳言专其威福多变更旧俗政令烦苛国人始不悦颉利又好信任诸胡而疎突厥胡人贪冒多反覆兵革嵗动【数兴兵讨其反覆者故无宁嵗更工衡翻好呼到翻冒莫北翻】防大雪深数尺【深式鸩翻】杂畜多死连年饥馑民皆冻馁颉利用度不给重敛诸部【畜许救翻敛力赡翻】由是内外离怨诸部多叛兵浸弱言事者多请击之上以问萧瑀长孙无忌【瑀音禹长知两翻】曰颉利君臣昏虐危亡可必今击之则新与之盟不击恐失机防如何而可瑀请击之无忌对曰虏不犯塞而弃信劳民非王者之师也上乃止　上问公卿以享国久长之策萧瑀言三代封建而久长秦孤立而速亡上以为然于是始有封建之议　黄门侍郎王珪有宻奏附侍中髙士亷寝而不言上闻之八月戊戌出士亷为安州大都督　九月庚戌朔日有食之辛酉中书令宇文士及罢为殿中监御史大夫杜淹参预朝政【朝直遥翻　考异曰实録云杜淹署位不知所谓署位何也今从新书宰相表是时宰相无定名或云参预朝政或云参知机务之类甚众不知其入衔否也如李靖三两日一至门下中书平章政事魏徴朝章国典参议得失之类则决不入衔矣】它官参预政事自此始淹荐刑部员外郎邸怀道【刑部郎掌贰尚书侍郎举其典宪而辩其轻重邸丁礼翻姓也后魏有邸珍】上问其行能【行下孟翻】对曰炀帝将幸江都召百官问行留之计怀道为吏部主事【唐承隋志尚书诸司皆有主事从九品上】独言不可臣亲见之上曰卿称怀道为是何为自不正谏对曰臣尔时不居重任又知谏不从徒死无益上曰卿知炀帝不可谏何为立其朝既立其朝何得不谏卿仕隋容可云位卑后仕王世充尊显矣何得亦不谏对曰臣于世充非不谏但不从耳上曰世充若贤而纳谏不应亡国若暴而拒谏卿何得免祸淹不能对上曰今日可谓尊任矣可以谏未对曰愿尽死上笑　辛未幽州都督王君廓谋叛道死君廓在州骄纵多不法徴入朝【朝直遥翻下同】长史李道房龄从甥也【从才用翻】凭君廓附书君廓私发之不识草书疑其告己罪行至渭南【后魏于新丰郑县之间置渭南郡隋废郡为县属京兆尹在长安东一百一十五里】杀驿吏而逃将奔突厥【厥九勿翻】为野人所杀　岭南酋长冯盎谈殿等迭相攻击【谈姓殿名姓谱蜀録云晋有征东将军谈巴酋慈由翻长知两翻】久未入朝【朝直遥翻】诸州奏称盎反前后以十数上命将军蔺謩等发江岭数十州兵讨之魏征谏曰中国初定岭南瘴疠险远不可以宿大兵且盎反状未成未宜动众上曰告者道路不絶何云反状未成对曰盎若反必分兵据险攻掠州县今告者已数年而兵不出境此不反明矣诸州既疑其反陛下又不遣使镇抚【使疏吏翻下同】彼畏死故不敢入朝若遣信臣示以至诚彼喜于免祸可不烦兵而服上乃罢兵　冬十月乙酉遣员外散骑侍郎李公掩持节慰谕之【散悉亶翻骑竒寄翻　考异曰魏文贞公故事作李公淹又有前蒲州刺史韦叔谐偕行今从实録】盎遣其子智戴随使者入朝上曰魏徴令我发一介之使而岭表遂安【使疏吏翻朝直遥翻】胜十万之师不可不赏赐徴绢五百匹十二月壬午左仆射萧瑀坐事免【瑀音禹】　戊申利州都督李孝常等谋反伏诛孝常因入朝留京师与右武衞将军刘徳裕及其甥统军元善监门将军长孙安业互説符命谋以宿衞兵作乱【监工衔翻长知两翻】安业皇后之异母兄也嗜酒无赖父晟卒【卒子恤翻】弟无忌及后并幼安业斥还舅氏【髙士亷无忌及后之舅也】及上即位后不以旧怨为意恩礼甚厚及反事觉后涕泣为之固请曰【泣为于伪翻】安业罪诚当万死然不慈于妾天下知之今寘以极刑人必谓妾所为恐亦为圣朝之累【累力瑞翻】由是得减死流巂州【巂音髓】　或告右丞魏徴私其亲戚上使御史大夫温彦博按之无状【言无其事状】彦博言于上曰徴不存形迹逺避嫌疑【逺于愿翻】心虽无私亦有可责上令彦博让徴且曰自今宜存形迹它日徴入见【见贤遍翻下进见同】言于上曰臣闻君臣同体宜相与尽诚若上下俱存形迹则国之兴丧尚未可知【丧息浪翻】臣不敢奉诏上瞿然曰吾已悔之【瞿九遇翻】徴再拜曰臣幸得奉事陛下愿使臣为良臣勿为忠臣上曰忠良有以异乎对曰稷契臯陶君臣协心俱享尊荣所谓良臣【契息列翻陶音遥】龙逢比干面折廷争身诛国亡所谓忠臣【逢皮江翻折之舌翻争读曰诤】上悦赐绢五百匹上神采英毅羣臣进见者皆失举措上知之每见人奏事必假以辞色冀闻规谏尝谓公卿曰人欲自见其形必资明镜君欲自知其过必待忠臣茍其君愎谏自贤【愎符逼翻】其臣阿谀顺防君既失国臣岂能独全如虞世基等謟事帝以保富贵帝既弑世基等亦诛【事见二百八十五巻髙祖武徳元年】公辈宜用此为戒事有得失毋惜尽言　或上言秦府旧兵宜尽除武职追入宿衞【上时掌翻】上谓之曰朕以天下为家惟贤是与岂旧兵之外皆无可信者乎汝之此意非所以广朕徳于天下也　上谓公卿曰昔禹凿山治水而民无谤讟者与人同利故也【治直之翻】秦始皇营宫室而人怨叛者病人以利己故也夫靡丽珍竒固人之所欲【夫音扶】若纵之不已则危亡立至朕欲营一殿材用己具鉴秦而止王公已下宜体朕此意由是二十年间风俗素朴衣无锦绣公私富给　上谓黄门侍郎王珪曰国家本置中书门下以相检察中书诏敕或有差失则门下当行駮正【中书出命门下审駮按唐制凡诏防制敕玺书册命皆中书舍人起草进画既下则署行而过门下省有不便者涂窜而奏还谓之涂归駮北角翻】人心所见互有不同茍论难往来务求至当【难乃旦翻当丁浪翻】舍己从人亦复何伤比来或获己之短遂成怨隙【复扶又翻比毗至翻】或茍避私怨知非不正【言知其非而不加駮正也】顺一人之顔情为兆民之深怨此乃亡国之政也炀帝之世内外庶官务相顺从当是之时皆自谓有智祸不及身及天下大乱家国两亡虽其间万一有得免者亦为时论所贬终古不磨卿曹各当徇公忘私勿雷同也　上谓侍臣曰吾闻西域贾胡得美珠剖身以藏之【贾音古】有诸侍臣曰有之上曰人皆知彼之爱珠而不爱其身也吏受赇抵法与帝王徇奢欲而亡国者何以异于彼胡之可笑邪【赇音求邪音耶】魏徴曰昔鲁哀公谓孔子曰人有好忘者徙宅而忘其妻孔子曰又有甚者桀纣乃忘其身亦犹是也【好呼到翻忘巫放翻】上曰然朕与公辈宜戮力相辅庶免为人所笑也　青州有谋反者州县逮捕支党收系满狱诏殿中侍御史安喜崔仁师覆按之【曹魏时兰台遣御史二人居殿中伺察奸非遂称殿中侍御史唐从七品下掌朝廷供奉之仪式安喜县属定州汉为卢奴安俭二县地章帝改为安喜慕容垂改安喜为不连后魏复曰安喜后齐废卢奴县入安喜隋改曰鲜虞唐复曰安喜】仁师至悉脱去杻械【去羌吕翻杻女九翻】与饮食汤沐寛慰之止坐其魁首十余人余皆释之还报敕使将往决之【此时敕使非宦官凡奉敕出使者则谓之敕使使疏吏翻】大理少卿孙伏伽谓仁师曰足下平反者多【少始照翻反音飜】人情谁不贪生恐见徒侣得免未肯甘心深为足下忧之【为于伪翻下不为窃为同】仁师曰凡治狱当以平恕为本岂可自规免罪【规图也治直之翻】知其寃而不为伸邪【邪音耶】万一闇短误有所纵以一身易十囚之死亦所愿也伏伽慙而退及敕使至更讯诸囚皆曰崔公平恕事无枉滥请速就死无一人异辞者　上好骑射【好呼到翻下同骑竒寄翻】孙伏伽谏以为天子居则九门【大门九重人主之门亦曰九重所谓禁衞九重虎豹九闗皆言九门也】行则警跸非欲茍自尊严乃为社稷生民之计也陛下好自走马射的以娱悦近臣此乃少年为诸王时所为【少诗沼翻】非今日天子事业也既非所以安养圣躬又非所以仪刑后世臣窃为陛下不取上悦未防以伏伽为谏议大夫【防居岂翻　考异曰韩琬御史台记伏伽武徳中自万年主簿上疏极谏太宗怒命引出斩之伏伽曰臣宁与闗龙逢游于地下不愿事陛下太宗曰朕试卿耳卿能若是朕何忧杜稷命授之三品宰臣曰伏伽匡陛下之过自主簿授之三品彰陛下之过深矣请授之五品遂拜为谏议大夫按髙祖实録武徳元年伏伽自万年县法曹上书髙祖诏授治书侍御史御史台记误也今据魏征故事】　隋世选人十一月集至春而罢人患其期促至是吏部侍郎观城刘林甫【观县古之观国国语注曰夏启子太康之弟所封也观县汉属东郡光武改曰衞县晋魏属顿丘郡曰衞国县隋开皇六年改曰观城县属魏州唐属澶州选须绢翻下同观古玩翻】奏四时聴选随阙注拟人以为便唐初士大夫以乱离之后不乐仕进官员不充省符下诸州差人赴选州府及诏使【乐音洛下遐嫁翻使疏吏翻诏使即前所谓敕使】多以赤牒补官至是尽省之勒赴省选集者七千余人林甫随才铨叙各得其所时人称之诏以闗中米贵始分人于洛州选上谓房龄曰官在得人不在员多命龄并省留文武总六百四十三员　隋秘书监晋陵刘子翼【晋陵县带常州】有学行性刚直朋友有过常面责之李百药常称刘四虽复骂人【刘子翼第四唐人多以第行相呼学行下孟翻复扶又翻】人终不恨是嵗有诏征之辞以母老不至鄃令裴仁轨【鄃县汉晋属清河郡中废隋开皇十六年属置贝州鄃音输】私役门
