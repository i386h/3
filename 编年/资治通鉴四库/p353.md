<!-- { "loadSidebar": true } -->
　　嘉平元年【是年四月方改元】春正月甲午帝谒髙平陵【髙平陵明帝陵也水经注大石山在洛阳南山阿有魏明帝髙平陵县盛曰髙平陵去洛城九十里】大将军爽与弟中领军羲武卫将军训散骑常侍彦皆从【从才用翻】太傅懿以皇太后令闭诸城门勒兵据武库授兵出屯洛水浮桥【水经注洛城南出西头第二门曰宣阳门汉之小苑门也对阊阖南直洛水浮桥】召司徒髙柔假节行大将军事据爽营太仆王观行中领军事据羲营因奏爽罪恶于帝曰臣昔从辽东还先帝诏陛下秦王及臣升御牀把臣臂深以后事为念【事见上卷明帝景初三年】臣言太祖髙祖亦属臣以后事【属之欲翻按晋纪懿自为文帝所信重太祖未尝以后事属之也若文帝则以明帝属懿】此自陛下所见无所忧苦万一有不如意臣当以死奉明诏今大将军爽背弃顾命【背蒲妹翻陆德明曰顾音古】败乱国典内则僭拟外则専权破壊诸营【败补迈翻壊音怪】尽据禁兵羣官要职皆置所亲殿中宿卫易以私人根据盘互纵恣日甚又以黄门张当为都监【监古衘翻】伺察至尊离间二宫【伺相吏翻间古苋翻】伤害骨肉天下汹汹人懐危惧陛下便为寄坐【寄坐谓虽处天子之位犹寄寓也】岂得久安此非先帝诏陛下及臣升御牀之本意也臣虽朽迈【朽迈谓年老裒朽日月已过也】敢忘往言太尉臣济等皆以爽为有无君之心兄弟不宜典兵宿卫奏永宁宫皇太后令敕臣如奏施行臣輙敕主者及黄门令罢爽羲训吏兵以侯就第不得逗留以稽车驾敢有稽留便以军法从事臣輙力疾将兵屯洛水浮桥伺察非常【輙専也懿虽挟太后以临爽而其奏自言輙者至再以天子在爽所也】爽得懿奏事不通迫窘不知所为留车驾宿伊水南【水经注来儒之水出于半石之山西南流迳大石山又西至髙都城东西入伊水伊水又东北过伊闗中又东北至洛阳县南北入于洛】伐木为鹿角发屯田兵数千人以为卫【魏武创业令州郡例置田官故洛阳亦有屯田兵】懿使侍中髙阳许允及尚书陈泰说爽宜早自归罪【说输芮翻】又使爽所信殿中校尉尹大目谓爽唯免官而已【魏晋之制有殿中将军中郎校尉司马尹大目说爽犹未疑司马氏也至其追语文钦乃觉耳】以洛水为誓泰羣之子也初爽以桓范乡里老宿【范沛国人谯沛乡里也老耆也宿旧也】于九卿中特礼之然不甚亲也及懿起兵以太后令召范欲使行中领军范欲应命其子止之曰车驾在外不如南出范乃出至平昌城门【水经注平昌门故平门也洛城南出西头第三门】城门已闭门司蕃故范举吏也【司姓也左传郑有司臣】范举手中版示之矫曰有诏召我卿促开门蕃欲求见诏书【以此观之此时犹用版诏至晋时则有青纸诏矣】范呵之曰卿非我故吏邪何以敢尔乃开之范出城顾谓蕃曰太傅图逆卿从我去蕃徒行不能及遂避侧【避于道旁也】懿谓蒋济曰智囊往矣济曰范则智矣然驽马恋栈豆爽必不能用也【驽音奴言爽顾恋室家而虑不及逺必不能用范计栈士限翻】范至劝爽兄弟以天子诣许昌发四方兵以自辅爽疑未决范谓羲曰此事昭然卿用读书何为邪于今日卿等门户求贫贱复可得乎【复扶又翻】且匹夫质一人尚欲望活【此谓汉末劫质也质音致】卿与天子相随令于天下谁敢不应也俱不言范又谓羲曰卿别营近在阙南【中领军营懿已遣王观据之惟别营在耳】洛阳典农治在城外【洛阳典农中郎将典农都尉所治也】呼召如意今诣许昌不过中宿【中宿次宿也左传曰命汝三宿汝中宿至陆德明曰中丁仲翻】许昌别库足相被假【许昌别库贮兵甲洛阳有武军故曰别库被假谓授兵也被皮义翻】所忧当在谷食而大司农印章在我身羲兄弟黙然不从自甲夜至五鼓【甲夜初夜也夜有五更一更为甲夜二更为乙夜三更为丙夜四更为丁夜五更为戊夜】爽乃投刀于地曰我亦不失作富家翁范哭曰曹子丹佳人生汝兄弟防犊耳【曹真字子丹防与豚同小豕曰防小牛曰犊】何图今日坐汝等族灭也爽乃通懿奏事白帝下诏免已官奉帝还宫爽兄弟归家懿发洛阳吏卒围守之【洛阳令所主吏卒也】四角作髙楼令人在楼上察视爽兄弟举动爽挟弹到后园中【弹徒案翻】楼上便唱言故大将军东南行爽愁闷不知为计戊戌有司奏黄门张当私以所择才人与爽疑有奸收当付廷尉考实辞云爽与尚书何晏邓飏丁谧司校尉毕轨荆州刺史李胜等隂谋反逆须三月中发于是收爽羲训晏飏谧轨胜并桓范皆下狱劾以大逆不道【下遐稼翻劾户槩翻又户得翻】与张当俱夷三族【考异曰魏氏春秋曰宣王使晏典治爽等狱晏穷治党与冀以获宥宣王曰凡有八族晏疏丁邓等七姓宣】
