<!-- { "loadSidebar": true } -->
　　臣光曰或问臣五代帝王唐庄宗周世宗皆称英武二主孰贤臣应之曰夫天子所以统治万国【治直之翻】讨其不服抚其微弱行其号令壹其法度敦明信义以兼爱兆民者也庄宗既灭梁海内震动湖南马氏遣子希范入贡【见二百七十二卷唐庄宗同光元年】庄宗曰比闻马氏之业终为髙郁所夺【比毗至翻】今有儿如此郁岂能得之哉郁马氏之良佐也希范兄希声闻庄宗言卒矫其父命而杀之【见二百七十六卷唐明宗天成四年卒子恤翻】此乃市道商贾之所为【贾音古】岂帝王之体哉葢庄宗善战者也故能以弱晋胜彊梁既得之曾不数年外内离叛置身无所【事并见梁均王及唐庄宗纪】诚由知用兵之术不知为天下之道故也世宗以信令御羣臣以正义责诸国王环以不降受赏【见二百九十二卷显徳二年】刘仁赡以坚守蒙褒【见上卷四年】严续以尽忠获存【见上正月】蜀兵以反覆就诛【见上卷三年】冯道以失节被弃【见二百九十一卷二年被皮义翻】张美以私恩见疎【见二百九十二卷二年】江南未服则亲犯矢石期于必克既服则爱之如子推诚尽言为之逺虑【为于伪翻】其宏规大度岂得与庄宗同日语哉书曰无偏无党王道荡荡【洪范之言】又曰大邦畏其力小邦怀其徳【武成之言】世宗近之矣【近其靳翻】
　　辛巳建雄节度使杨廷璋奏击北汉降堡寨一十三癸未立皇后符氏宣懿皇后之女弟也【宣懿符后殂见上卷三年】立皇子宗训为梁王领左卫上将军宗让为燕公领左骁卫上将军【宗让后更名熙让以恭帝嗣位避宗字也燕于贤翻】　上欲相枢密使魏仁浦议者以仁浦不由科第不可为相【魏仁浦以枢密院吏厯仕至枢密使】上曰自古用文武才略者为辅佐岂尽由科第邪己丑加王溥门下侍郎与范质皆参知枢密院事以仁浦为中书侍郎同平章事枢密使如故仁浦虽处权要而能谦谨上性严急近职有忤防者仁浦多引罪归已以救之所全活什七八【处昌吕翻忤五故翻】故虽起刀笔吏致位宰相时人不以为沗又以宣徽南院使呉延祚为左骁卫上将军充枢密使加归徳节度使侍卫将军都虞候韩通镇寕节度使兼殿前都防检张永徳并同平章事仍以通充侍卫亲军副都指挥使以太祖皇帝兼殿前都防检上尝问大臣可为相者于兵部尚书张昭昭荐李涛上愕然曰涛轻薄无大臣体朕问相而卿首荐之何也对曰陛下所责者细行也【行下孟翻】臣所举者大节也昔晋髙祖之世张彦泽虐杀不辜涛累疏请诛之以为不杀必为国患【见二百八十三卷晋髙祖天福三年】汉隐帝之世涛亦上疏请解先帝兵权【见二百八十八卷汉隐帝干祐元年】夫国家安危未形而能见之此真宰相器也臣是以荐之上曰卿言甚善且至公然如涛者终不可置之中书涛喜诙谐不修边幅与弟澣俱以文学著名虽甚友爱而多谑浪无长防体上以是薄之【喜许记翻谑迄却翻浪力翻韩氏诗传云起也】上以翰林学士单父王着幕府旧僚屡欲相之【单父县带单州单音善父音甫】以其嗜酒无检而罢癸巳大渐召范质等入受顾命上曰王着藩邸故人朕若不起当相之质等出相谓曰着终日游醉乡岂堪为相慎勿泄此言是日上殂【年三十九】上在藩多务韬晦及即位破髙平之防【见二百九十二卷元年】人始服其英武其御军号令严明人莫敢犯攻城对敌矢石落其左右人皆失色而上略不动容应机决策出人意表又勤于为治百司簿籍过目无所忘【治直吏翻忘巫放翻】发奸擿伏聪察如神闲暇则召儒者读前史商大义性不好丝竹珍玩之物【擿他狄翻古岳翻好呼到翻】常言太祖养成王峻王殷之恶致君臣之分不终【贬王峻诛王殷见二百九十一卷太祖广顺三年分扶问翻】故羣臣有过则面质责之服则赦之有功则厚赏之文武参用各尽其能人无不畏其明而怀其惠故能破敌广地所向无前然用法太严羣臣职事小有不举往往寘之极刑虽素有才干声名无所开宥寻亦悔之末年寖寛登遐之日远迩哀慕焉甲午宣遗诏命梁王宗训即皇帝位生七年矣【帝世宗第四子也当此之时主少国疑宿卫将士多归心扵太祖皇帝明年正月遂因出师翼戴而天下为宋改元建隆】　秋七月壬戌以侍卫亲军都指挥使李重进领淮南节度使副都指挥使韩通领天平节度使太祖皇帝领归徳节度使以山南东道节度使同平章事向拱为西京留守庚申加拱兼侍中拱即向训也避恭帝名改焉【帝后禅于宋奉为郑王后崩谥曰恭帝】　丙寅大赦　唐主以金陵去周境才隔一水【时周境南至于江金陵北至江二十二里耳】洪州险固居上游【洪州据南江之要防其地居金陵上游】集羣臣议徙都之羣臣多不欲徙惟枢密副使给事中唐镐劝之乃命经营豫章为都城之制唐自淮上用兵及割江北【显徳二年冬十二月周师度淮五年春三月唐割江北】臣事于周嵗时贡献府藏空竭钱益少物价腾贵【藏徂浪翻少诗沼翻腾踊也】礼部侍郎钟谟请铸大钱一当五十中书舎人韩熙载请铸鐡钱唐主始皆不从谟陈请不已乃从之是月始铸当十大钱文曰永通泉货又铸当二钱文曰唐国通宝与开元钱并行【开元钱唐武徳初所铸】　八月戊子蜀主以李昊领武信节度使右补阙李起上言故事宰相无领方镇者蜀主曰昊家多穴费【穴而陇翻】以厚禄优之耳起卭州人性婞直李昊尝语之曰【卭渠容翻婞户陨翻语牛倨翻】以子之才茍能慎黙当为翰林学士起曰俟无舌乃不言耳　庚寅立皇弟宗让为曹王更名熙让熙谨为纪王熙诲为蕲王【更宗为熙避帝名也欧史曰本朝乾徳二年十月熙谨卒熙让熙诲不知所终葢讳之也更工衡翻】　九月丙午唐太子冀卒有司引浙西之功【谓遣柴克宏败呉越兵于常州也】谥曰武宣句容尉全椒张洎上言【句容县属升州九域志在州东九十里全椒汉县名梁置北谯郡寻改曰临滁郡隋改曰滁水县大业初复曰全椒唐属滁州九域志在州南五十里句如字洎其冀翻】太子之徳主于孝敬今谥以武功非所以防微而慎徳也乃更谥曰文献擢洎为上元尉【唐都金陵以上元为赤县句容为畿县自畿县尉升赤县尉为擢】　唐礼部侍郎知尚书省事钟谟数奉使入周【数所角翻下数于同】传世宗命于唐主世宗及唐主皆厚待之恃此骄横于其国【横下孟翻】三省之事皆预焉文献太子总朝政【朝直遥翻】谟求兼东宫官不得乃荐其所善阎式为司议郎掌百司闗啓李徳明之死也【见上卷三年】唐镐预其谋谟闻镐受赇尝面诘之镐甚惧谟与天威都虞候张峦善数于私第屛人语至夜分【诘其吉翻屛必郢翻又卑正翻】镐谮诸唐主曰谟与峦气类不同而过相亲狎谟屡使上国峦北人恐其有异谋又言永通大钱民多盗铸犯法者众及文献太子卒唐主欲立其母弟郑王从嘉谟尝与纪公从善同奉使于周相厚善言于唐主曰从嘉徳轻志懦又酷信释氏非人主才从善果敢凝重宜为嗣唐主由是怒【居人父子之间而欲废长立少宜钟谟之死也】寻徙从嘉为呉王尚书令知政事居东宫冬十月谟请令张峦以所部兵廵徼都城【正与唐镐所谮合遂速罪徼吉吊翻】唐主乃下诏暴谟侵官之罪贬国子司业流饶州贬张峦为宣州副使未几皆杀之【几居岂翻】废永通钱　十一月壬寅朔睿武孝文皇帝于庆陵【陵在郑州管城县】庙号世宗　南汉主以中书舎人钟允章藩府旧僚擢为尚书右丞参政事甚委任之允章请诛乱法者数人以正纲纪南汉主不能从宦官闻而恶之【恶乌路翻】南汉主将祀圆丘前三日允章帅礼官登坛四顾指挥设神位【帅读曰率】内侍监许彦真望之曰此谋反也即带劔登坛允章叱之彦真驰入宫告允章欲于郊祀日作乱南汉主曰朕待允章厚岂有此邪玉清宫使龚澄枢内侍监李托等共证之以彦真言为然乃收允章系含章楼下命宦者与礼部尚书薛用丕杂治之【治直之翻】用丕素与允章善告以必不免允章执用丕手泣曰老夫今日犹机上肉耳分为仇人所烹【分扶问翻】但恨邕昌防不知吾寃及其长也公为我语之【钟允章被防抱不测之罪正恐累及妻子乃为是言是自祸之也长知两翻为于伪翻语牛倨翻】彦真闻之骂曰反贼欲使其子报仇邪复曰南汉主曰【复扶又翻】允章与二子共登坛濳有所祷俱斩之自是宦官益横【横户孟翻】李托封州人也辛亥南汉主祀圆丘大赦未几以龚澄枢为左龙虎观军容使内太师军国之事皆取决焉凡羣臣有才能及进士状头【进士第一人谓之状头】或僧道可与谈者皆先下蚕室【下户稼翻】然后得进亦有自宫以求进者亦有免死而宫者由是宦者近二万人【近其靳翻】贵显用事之人大抵皆宦者也谓士人为门外人不得预事卒以此亡国【至宋开宝四年而南汉亡卒子恤翻】　唐更命洪州曰南昌府建南都【更工衡翻】以武清节度使何敬洙为南都留守【武清军衡州属湖南何敬洙遥领耳】以兵部尚书陈继善为南昌尹【将徙都豫章也】　周人之攻秦凤也蜀中忷惧【忷许拱翻】都官郎中徐及甫自负才略仕不得志隂结党与谋奉前蜀髙祖之孙少府少监王令仪为主以作乱【前蜀主王建庙号髙祖】防周兵退而止至是其党有告者收捕之及甫自杀十二月甲午赐令仪死　端明殿学士兵部侍郎窦仪使于唐天雨雪唐主欲受诏于庑下【雨王遇翻庑文甫翻】仪曰使者奉诏而来不敢失旧礼若雪霑服请俟他日唐主乃拜诏于庭　契丹主遣其舅使于唐泰州团练使荆罕儒募客使杀之唐人夜宴契丹使者于清风驿酒酣起更衣【荆姓也燕有刺客荆轲楚国本曰荆此楚之前受氏更工衡翻】久不返视之失其首矣自是契丹与唐絶罕儒冀州人也














　　资治通鉴卷二百九十四
