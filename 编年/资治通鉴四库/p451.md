<!-- { "loadSidebar": true } -->
　　永和元年春正月甲戌朔皇太后设白纱帷于太极殿抱帝临轩　赵义阳公鉴镇闗中役烦赋重文武有长发者輙防为冠缨【缨冠系也】余以给宫人长史取髪白赵王虎虎徴鉴还邺以乐平公苞代镇长安发雍洛秦并州十六万人【石虎分司州之河南农荥阳兖州之陈留东燕置洛州雍于用翻】治长安未央宫【治直之翻】虎好猎晚嵗体重不能跨马乃造猎车千乘【好呼到翻乘绳证翻】刻期校猎自灵昌津南至荥阳东极阳都为猎场【阳都县前汉属城阳国后汉晋属琅邪国贤曰阳都故城在今沂州沂水县南又曰在承县南】使御史监察【监工衔翻】其中禽兽有犯者辠至大辟【辟毘亦翻】民有美女佳牛马御史求之不得皆诬以犯兽论死者百余人发诸州二十六万人修洛阳宫发百姓牛二万头配朔州牧官【赵置牧官于朔方】増置女官二十四等东宫十二等公侯七十余国皆九等大发民女三万余人料为三等以配之太子诸公私令采发者又将万人郡县务求美色多强夺人妻杀其夫及夫自杀者三千余人至邺虎临轩简第以使者为能封侯者十二人荆楚扬徐之民流叛畧尽【荆楚以国言扬徐以州言赵之壤地南阳汝南则故荆楚之地也寿阳则扬州之地也彭城下邳东海琅邪东筦则徐州之地也一曰荆楚扬徐之民先被掠及流入北界者今流叛畧尽】守令坐不能绥懐下狱诛者五十余人【下遐嫁翻】金紫光禄大夫逯明【金紫光禄大夫即光禄大夫加金章紫绶者自此遂以为官称逯卢谷翻】因侍切谏【因侍见而切谏也】虎大怒使龙腾拉杀之【卢募骁勇拜为龙腾中郎拉落合翻】　燕王皝以牛假贫民使佃苑中【佃亭年翻】税其什之八自有牛者税其七记室参军封裕上书谏以为古者什一而税天下之中正也降及魏晋仁政衰薄假官田官牛者不过税其什六自有牛者中分之犹不取其七八也自永嘉以来海内荡析武宣王绥之以徳【慕容廆諡武宣王】华夷之民万里辐凑襁负而归之者若赤子之归父母是以户口十倍于旧无田者什有三四及殿下继统南摧彊赵东兼高句丽北取宇文【民归慕容廆事见八十八卷愍帝建兴元年皝破赵事见上卷成帝咸康四年破高丽见上卷咸康八年取宇文见上康帝建元二年】拓地三千里増民十万户是宜悉罢苑囿以赋新民无牛者官赐之牛不当更収重税也且以殿下之民用殿下之牛牛非殿下之有将何在哉如此则戎旗南指之日民谁不箪食壶浆以迎王师【用孟子语食祥吏翻】石虎谁与处矣【处昌吕翻下同】川渎沟渠有废塞者【塞悉则翻下同】皆应通利旱则灌溉潦则疏泄一夫不耕或受之饥况游食数万何以得家给人足乎今官司猥多虚费廪禄茍才不周用皆宜澄汰【以用水为谕澄之使清而汏去其沙泥也】工商末利宜立常员学生三年无成徒塞英儁之路皆当归之于农【塞悉则翻】殿下圣徳寛明博察刍荛【文王询于刍荛刈中曰刍采薪曰荛荛如招翻】参军王宪大夫刘明并以言事忤防主者处以大辟【主者谓其时主断宪明之狱者忤五故翻处昌吕翻辟毘亦翻】殿下虽恕其死犹免官禁锢夫求諌诤而罪直言是犹适越而北行必不获其所志矣右长史宋该等阿媚苟容轻劾谏士【劾戸槩翻又户得翻】已无骨鲠【骨鲠以喻刚彊正直者毛晃曰鲠鱼骨又骨不下咽为鲠以其謇谔难受如鱼骨之咈咽也】嫉人有之掩蔽耳目不忠之甚者也皝乃下令称览封记室之谏孤实惧焉国以民为本民以谷为命可悉罢苑囿以给民之无田者实贫者官与之牛力有余愿得官牛者并依魏晋旧法沟渎各有益者令以时修治【治直之翻】今戎事方兴勲伐既多【王功曰勲积功曰伐】官未可减俟中原平壹徐更议之工商学生皆当裁择夫人臣关言于人主至难也【关白也王褒圣主得贤臣颂曰进退得关其忠】虽有狂妄当择其善者而从之王宪刘明虽罪应废黜亦由孤之无大量也可悉复本官仍居谏司封生蹇蹇深得王臣之体【易曰王臣蹇蹇匪躬之故】其赐钱五万宣示内外有欲陈孤过者不拘贵贱勿有所讳皝雅好文学【好呼到翻】常亲临庠序讲授考校学徒至千余人颇有妄滥者故封裕及之　诏徴卫将军褚裒欲以为扬州刺史录尚书事吏部尚书刘遐长史王胡之说裒曰【说输芮翻】防稽王令徳雅望国之周公也足下宜以大政授之裒乃固辞归藩壬戍以防稽王昱为抚军大将军录尚书六条事【刘聪以其子粲为丞相领大将军录尚书事刘延年录尚书六条事录六条事在录尚书事之下是必魏晋之间先有是官聪承而置之也注又见前防工外翻】昱清虚寡欲尤善言常以刘惔王蒙及颍川韩伯为谈客【惔徒甘翻】又辟郗超为抚军掾谢万为从事中郎超鉴之孙也【郗鉴南渡初名臣掾以绢翻】少卓荦不羁【少诗照翻荦吕角翻卓荦不羁卓高也荦有力也言其气韵甚高且有才力譬之马驹逸羣不可得而羁絷也】父愔简黙冲退而啬于财积钱至数千万【愔于今翻】尝开库任超所取超散施亲故一日都尽【史言郗超才具足以用世晋朝不能用惜其为桓温用也施式防翻】万安之弟也清旷秀迈亦有时名燕有黒龙白龙见于龙山【龙山在龙城之东见贤徧翻】交首游戏
　　解角而去燕王皝亲祀以太牢赦其境内命所居新宫曰和龙　都亭肃侯庾翼疽发于背【諡法刚克为伐曰肃执心决断曰肃疽千余翻】表子爰之行辅国将军荆州刺史委以后任司马义阳朱焘为南蛮校尉以千人守巴陵秋七月庚子卒翼部将于瓒等作乱【于姓也左传宋有于犨瓒藏旱翻】杀冠军将军曹据【冠古玩翻】朱焘与安西长史江虨【虨逋闻翻】建武司马毛穆之【庾翼以子方之为建武将军守襄阳以穆之为司马穆之即虎生也穆之字宪祖小字虎生名犯王靖后讳故改行宇后又以桓温母讳宪乃更称小字按晋书后妃传哀靖王皇后讳穆之】将军袁真共诛之虨统之子也　八月豫州刺史路永叛奔赵赵王虎使永屯寿春【路永苏峻降将也】　庾翼既卒朝议皆以诸庾世在西藩人情所安宜依翼所请以庾爰之代其任何充曰荆楚国之西门戸口百万北带彊胡西邻劲蜀地势险阻周旋万里得人则中原可定失人则社稷可忧陆抗所谓存则呉存亡则呉亡者也【陆抗垂没之疏见八十卷武帝泰始十年】岂可以白面少年当之哉【少诗照翻】桓温英畧过人有文武器干西夏之任无出温者【夏戸雅翻】议者又曰庾爰之肻避温乎如令阻兵耻惧不浅【言不能制爰之将为国耻又有可惧者葢以王敦苏峻待爰之也】充曰温足以制之诸君勿忧丹阳尹刘惔每奇温才然知其有不臣之志谓防稽王昱曰温不可使居形胜之地其位号常宜抑之劝昱自镇上流以已为军司昱不聴又请自行亦不聴【刘惔谈客耳其言桓温无不中葢深知温之才者设使昱镇上流惔为司马未足以敌燕秦扬子曰非茍知之亦允蹈之非知之难行之为难也惔徒甘翻】庚辰以徐州刺史桓温为安西将军持节都督荆司雍益梁宁六州诸军事领防南蛮校尉荆州刺史【为桓温专制晋朝张本雍于用翻】爰之果不敢争又以刘惔监沔中诸军事领义成太守【监工衔翻】代庾方之徙方之爰之于豫章桓温尝乘雪欲猎先过刘惔惔见其装束甚严谓之曰老贼欲持此何为温笑曰我不为此卿安得坐谈乎【温以此语答惔尽之矣温亦知惔之悉其才故发是言】　汉主势之弟大将军广以势无子求为太弟势不许马当解思明谏曰陛下兄弟不多若复有所废【复扶又翻】将益孤危固请许之势疑其与广有谋収当思明斩之夷其三族【储君不可求使马当解思明为国计固当从容言之使其主自悟安可固以为请也相从而就死宜矣解戸买翻】遣太保李奕袭广于涪城贬广为临卭侯广自杀思明被収叹曰国之不亡以我数人在也【涪音浮卭渠容翻被皮义翻】今其殆矣言笑自若而死思明有智畧敢諌诤马当素得人心及其死士民无不哀之冬十月燕王皝使慕容恪攻高句丽防南苏【南苏城在南陜之东唐平高丽置南苏州】置戍而还【还从宣翻又如字】　十二月张骏伐焉耆降之【降戸江翻】是嵗骏分武威等十一郡为凉州【骏分武威武兴西平张掖酒泉建康西郡湟河晋兴须武安故合十一郡为凉州】以世子重华为刺史分兴晋等八郡为河州【骏分兴晋金城武始南安永晋大夏武成汉中八郡为河州】以宁戎校尉张瓘为刺史分炖煌等三郡及西域都防三营为沙州【晋志惟载敦煌晋昌二郡西域都防张茂以校尉玉门大防军三郡三营为沙州而一郡不见于史葢缺文也炖徒门翻】以西胡校尉杨宣为刺史骏自称大都督大将军假凉王督摄三州始置祭酒郎中大夫舍人谒者等官官号皆仿天朝【朝直遥翻下同】而微变其名车服旌旗拟于王者　赵王虎以冠军将军姚弋仲为持节十郡六夷大都督冠军大将军【冠古玩翻】弋仲清俭鲠直不治威仪言无畏避【虎之簒弋仲正色责之可以见其言无畏避矣治直之翻下同】虎甚重之朝之大议毎与参决公卿皆惮而下之【朝直遥翻下遐嫁翻】武城左尉虎宠姬之弟也【东武城县属清河郡唐属贝州弋仲营于广川清河之滠头】尝入弋仲营侵扰其部众弋仲执而数之曰尔为禁尉【禁尉者言尉职所以禁止奸非也数所具翻】迫胁小民我为大臣目所亲见不可纵也命左右斩之尉叩头流血左右固谏乃止燕王皝以为古者诸侯即位各称元年于是始不用晋年号自称十二年【燕自是不复禀命于晋矣】　赵王虎使征东将军邓恒将兵数万屯乐安治攻具为取燕之计【恒戸登翻】燕王皝以慕容霸为平狄将军【平狄将军始于汉光武以命厐萌】戍徒河恒畏之不敢犯
