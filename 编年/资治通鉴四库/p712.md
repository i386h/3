<!-- { "loadSidebar": true } -->
　　之问策于王伟伟曰邵陵若至彼众我寡必为所困不如弃淮南【夀阳古淮南郡治所】决志东向帅轻骑直掩建康【帅读曰率】临贺反其内大王攻其外天下不足定也兵贵拙速宜即进路景乃留外弟中军大都督王显贵守夀阳癸未诈称游猎出夀阳人不之觉冬十月庚寅景扬声趋合肥而实袭谯州【此谯州非涡阳之谯州魏收志梁置谯州于新昌城领髙塘临徐南梁新昌郡其地当在唐庐和二州之间宋白曰梁大同三年割北徐州之新昌南谯州之北谯立为南谯州居桑根山西今滁州城是也】助防董绍先开城降之　【考异曰太清纪云十三年陥谯城下又云十三日以王质巡江遏访典畧上作庚戍下作庚子按此月戊子朔盖三日庚寅也】执刺史丰城侯泰泰范之弟也先为中书舎人【先悉荐翻】倾财以事时要超授谯州刺史至州徧发民丁使担腰舆扇繖等物【腰舆者人举之而行其髙才至腰繖苏旰翻又苏早翻盖也】不限士庻耻为之者重加杖责多输财者即纵免之由是人皆思乱及侯景至人无战心故败庚子诏遣宁逺将军王质帅众三千巡江防遏景攻歴阳太守荘铁丁未铁以城降【降户江翻】因説景曰国家承平嵗久人不习战闻大王举兵内外震骇宜乗此际速趋建康【説式芮翻趋七喻翻】可兵不血刃而成大功若使朝廷徐得为备内外小安遣羸兵千人直据采石【羸伦为翻】大王虽有精甲百万不得济矣景乃留仪同三司田英郭骆守歴阳以铁为导引兵临江江上镇戍相次启闻上问讨景之策于都官尚书羊侃侃请以二千人急据采石令邵陵王袭取夀阳使景进不得前退失巢穴乌合之众自然瓦解朱异曰景必无度江之志遂寝其议侃曰今兹败矣戊申以临贺王正徳为平北将军都督京师诸军事屯丹阳郡【卢循之寇建康也徐赤特败于张侯桥循兵大上至丹阳郡则丹阳郡治盖近江渚】正徳遣大船数十艘诈称载荻宻以济景【艘苏遭翻荻音狄】景将济虑王质为梗使谍视之防临川太守陈昕启称采石急须重镇王质水军轻弱恐不能济【恐其不能济国事也谍徒协翻昕许斤翻】上以昕为云旗将军代质戍采石徴质知丹阳尹事昕庆之之子也【陈庆之有入洛之功】质去采石而昕犹未下渚谍告景云质已退【未下渚者未下秦淮渚也谍徒协翻】景使折江东树枝为验谍如言而返景大喜曰吾事办矣己酉自横江济于采石有马数百匹兵八千人是夕朝廷始命戒严景分兵袭姑孰执淮南太守文成侯宁【晋成帝初于姑孰侨立淮南郡五代志丹阳郡当涂县旧置淮南郡】南津校尉江子一帅舟师千余人欲于下流邀景【帅读曰率】其副董桃生家在江北与其徒先溃走子一收余众歩还建康子一子四之兄也太子见事急戎服入见上【入见贤遍翻】禀受方略上曰此自汝事何更问为内外军事悉以付汝　【考异曰太清纪云太宗见事急乃入面启髙祖曰请以军事并以垂付愿不劳圣心南史云帝曰此自汝事何更问为今从典略】太子乃停中书省指授军事物情惶骇莫有应募者朝廷犹不知临贺王正徳之情命正徳屯朱雀门宁国公大临屯新亭大府卿韦黯屯六门缮修宫城为受敌之备大临大器之弟也【大临大器皆太子纲之子】己酉景至慈湖建康大骇御街人更相劫掠【更工衡翻】不复通行【复扶又翻】赦东西冶尚方钱署及建康系囚以扬州刺史宣城王大器都督城内诸军事以羊侃为军师将军副之南浦侯推守东府【刘禅建兴八年立南浦县属巴东郡】西丰公大春守石头【沈约曰吴立丰县属临川郡晋武帝太康元年更名西丰】轻车长史谢禧始兴太守元贞守白下韦黯与右衞将军栁津等分守宫城诸门及朝堂【朝直遥翻】推秀之子【安成王秀上弟也】大春大临之弟津仲礼之父也摄诸寺库公藏钱聚之徳阳堂以充军实【摄收也诸寺谓十二寺也蔵徂浪翻天监六年改阅武堂为徳阳堂在南阙前】庚戍侯景至板桥【张舜民曰出秦淮西南行循东岸行小夹中十里过板桥店】遣徐思玉来求见上实欲观城中虚实上召问之思玉诈称叛景请间陈事上将屏左右【屏必郢翻】舎人髙善寳曰思玉从贼中来情伪难测安可使独在殿上朱异侍坐曰徐思玉岂刺客邪思玉出景启言异等防权乞带甲入朝除君侧之恶异甚惭悚【朝直遥翻】景又请遣了事舎人出相领解【了事犹言暁事也领总録也解分判也领解言总录景所欲言之事而分判是非也凡此皆侯景诡言以怠梁朝君臣使无战心】上遣中书舎人贺季主书郭寳亮随思玉劳景于板桥【劳力到翻】景北面受敇季曰今者之举何名景曰欲为帝也王伟进曰朱异等乱政除奸臣耳景既出恶言遂留季独遣寳亮还宫百姓闻景至竞入城公私混乱无复次第【复扶又翻】羊侃区分防拟皆以宗室间之【间古苋翻】军人争入武库自取器甲所司不能禁【所司谓武库令之属】侃命斩数人方止是时梁兴四十七年【天监十八普通七大通二中大通六大同十一中大同一至是年太清二年通四十七年】境内无事公卿在位及闾里士大夫罕见兵甲贼至猝迫公私骇震宿将已尽后进少年并出在外【将即亮翻少诗沼翻】军旅指防一决于侃侃胆力俱壮太子深仗之【仗除两翻凭仗也】辛亥景至朱雀桁南【桁户刚翻】太子以临贺王正徳守宣阳门东宫学士新野庾信守朱雀门帅宫中文武三千余人营桁北太子命信开大桁以挫其锋正徳曰百姓见开桁必大惊骇可且安物情太子从之俄而景至信帅众开桁始除一舶【帅读曰率下同舶旁陌翻大舟曰舶】见景军皆着铁面【着陟略翻】退隠于门信方食甘蔗【甘蔗生于南方状如紫竹围数寸髙丈余以刀去皮切食其味甘冷解烦析酲楚辞所谓泰尊柘浆析朝酲司马相如子虚赋所谓诸柘者也蔗之夜翻】有飞箭中门柱信手甘蔗应而落遂弃军走南塘游军沈子睦临贺王正徳之党也复闭桁度景【景至秦淮南岸子睦领游军在南塘庾信既走北岸无兵子睦因得闭桁以度景兵中竹仲翻复扶又翻】太子使王质将精兵三千援信至领军府遇贼未陈而走正徳帅众于张侯桥迎景马上交揖既入宣阳门望阙而拜歔欷流涕随景度淮景军皆着青袍正徳军并着绛袍碧里【陈读曰阵歔音虚欷许既翻又音希着陟畧翻】既与景合悉反其袍景乗胜至阙下城中恟惧【恟许拱翻】羊侃诈称得射书云邵陵王西昌侯援兵已至近路【邵陵王纶兵时已度江向钟离西昌侯渊藻时镇京口】众乃小安西丰公大春弃石头奔京口刘禧元贞弃白下走津主彭文粲等以石头城降景【降户江翻】景遣其仪同三司于子悦守之壬子景列兵绕防城旗旛皆黑射启于城中曰【射而亦翻】朱异等蔑弄朝权轻作威福【朝直遥翻】臣为所陥欲加屠戮陛下若诛朱异等臣则敛辔北归上问太子有是乎对曰然上将诛之太子曰贼以异等为名耳今日杀之无救于急适足贻笑将来俟贼平诛之未晚上乃止景绕城既帀【帀作答翻周也】百道俱攻鸣鼓吹唇喧声震地纵火烧大司马东西华诸门羊侃使凿门上为窍【窍苦吊翻空也穴也】下水沃火太子自捧银鞍往赏战士直阁将军朱思帅战士数人逾城出外洒水久之方灭贼又以长柯斧斫东掖门门将开羊侃凿扇为孔【扇门扇也】以槊刺杀二人斫者乃退【刺七亦翻】景据公车府【萧子显齐志公车令属领军以受天下章奏梁制公车令属衞尉其署舎在台城门外故景得据之府者署舎之通称】正徳据左衞府景党宋子仙据东宫范桃棒据同泰寺【棒部项翻】景取东宫妓数百分给军士【妓渠绮翻女乐也】东宫近城【近台城也】景众登其墙射城内【射而亦翻下临射亦射弓射同】至夜景于东宫置酒奏乐太子遣人焚之台殿及所聚图书皆尽景又烧乗黄廏士林馆太府寺【大同中于台城西立士林馆使朱异顾琛孔子祛等逓互讲述乗绳证翻】癸丑景作木驴数百攻城城上投石碎之景更作尖项木驴石不能破【更工衡翻杜佑曰以木为眷长一丈径一尺五寸下安六脚下濶而上尖髙七尺内可容六人以湿牛皮防之人蔽其下舁直抵城下木石铁火所不能败用以攻城谓之木驴】羊侃使作雉尾炬灌以膏蜡丛掷焚之俄尽【杜佑曰鷰尾炬防苇草为之分为両岐如鷰尾状以油腊灌之加火从城坠下使人骑木驴而烧之侃之作雉尾炬也施铁镞以油灌之掷驴上焚之】景又作登城楼髙十余丈欲临射城中【髙居傲翻射而亦翻】侃曰车髙堑虚彼来必倒可卧而观之及车动果倒【堑七艶翻】景攻既不克士卒死伤多乃筑长围以絶内外又启求诛朱异等城中亦射赏格出外曰【射而亦翻下同】有能送景首者授以景位并钱一亿万布绢各万匹朱异张绾议出兵击之上问羊侃侃曰不可今出人若少【少诗沼翻】不足破贼徒挫鋭气若多则一旦失利门隘桥小必大致失亡异等不从使千余人出战锋未及交退走争桥赴水死者大半侃子鷟为景所获【鷟士角翻】执至城下以示侃侃曰我倾宗报主犹恨不足岂计一子幸早杀之数日复持来【复扶又翻】侃谓鷟曰久以汝为死矣犹在邪引弓射之景以其忠义亦不之杀荘铁虑景不克托称迎母与左右数十趣歴阳【趣七喻翻】先遣书绐田英郭骆曰【绐待多翻】侯王己为台军所杀国家使我归镇骆等大惧弃城奔夀阳铁入城不敢守奉其母奔寻阳十一月戊午朔刑白马祀蚩尤于太极殿前【应劭曰蚩尤亦古天子好五兵故祭之求福祥薛瓉曰蚩尤庶人之贫者非天子也管仲曰割庐山发而出水金从之蚩尤受之以作剑防】临贺王正徳即帝位于仪贤堂【天监六年改聴讼堂为仪贤堂在南阙前】下诏称普通以来奸邪乱政上久不豫社稷将危河南王景释位来朝【左传王子朝曰诸侯释位以间王政朝直遥翻】猥用朕躬绍兹寳位可大赦改元正平立其世子见理为皇太子以景为丞相妻以女【妻七喻翻】并出家之寳货悉助军费于是景营于阙前分其兵二千人攻东府南浦侯推拒之三日不克景自往攻之矢石雨下宣城王防阁许伯众潜引景众登城【宣城王大器太子之长子也许伯众为其防阁在东府故得为景内应姚思亷梁书作许鬰华时为东府东北楼主】辛酉克之杀南浦侯推及城中战士三千人载其尸聚于杜姥宅遥语城中人曰【语牛倨翻】若不早降正当如此【降户江翻】景声言上已晏驾虽城中亦以为然壬戌太子请上巡城上幸大司马门城上闻跸声皆皷噪流涕众心粗安【粗坐五翻】江子一之败还也【谓自采石下流败还之时】上责之子一拜谢曰臣以身许国常恐不得其死今所部皆弃臣去臣以一夫安能击贼若贼遂能至此臣誓当碎首以赎前罪不死阙前当死阙后乙亥子一启太子与弟尚书左丞子四东宫主帅子五帅所领百余人开承明门出战【主帅所类翻五帅读曰率】子一直抵贼营贼伏兵不动【未测其情故不动】子一呼曰贼辈何不速出久之贼骑出夹攻之子一径前引槊刺贼从者莫敢继贼解其肩而死子四子五相谓曰与兄俱出何面独旋皆免胄赴贼子四中矟洞胷而死【呼火故翻刺七亦翻从才用翻中竹仲翻矟与槊同色角翻】子五伤脰还至堑一恸而絶【江子一兄弟骈肩以死于阙下而不足以衞社稷悲夫古人所以重折冲千里之外者也堑七艶翻】景初至建康谓朝夕可拔号令严整士卒不敢侵及屡攻不克人心离沮景恐援兵四集一旦溃去又食石头常平诸仓既尽军中乏食乃纵士卒掠夺民米及金帛子女是后米一升至七八万钱人相食饿死者什五六乙丑景于城东西起土山驱迫士民不限贵贱乱加敺捶疲羸者因杀以填山号哭动地【敺乌口翻捶止蘂翻羸伦为翻号户刀翻】民不敢窜匿并出从之旬日间众至数万城中亦筑土山以应之太子宣城王已下皆亲负土执畚锸【畚布衮翻所以盛土锸侧洽翻所以鍪土】于山上起芙蓉层楼髙四丈饰以锦罽【芙蓉层楼下施防拱层层叠出若芙蓉花然罽毳布也织毛为之髙居傲翻罽音居倒翻】募敢死士二千人厚衣袍铠谓之僧腾客【衣于既翻下衣锦同】分配二山【二山谓东土山西土山也】昼夜交战不息防大雨城内土山崩贼乗之垂入苦战不能禁羊侃令多掷火为火城以断其路【断音短】徐于内筑城贼不能进景募人奴降者悉免为良【降户江翻】得朱异奴以为仪同三司异家赀产悉与之奴乗良马衣锦袍于城下仰诟异曰【诟苦翻】汝五十年仕宦方得中领军我始事侯王已为仪同矣于是三日之中羣奴出就景者以千数景皆厚抚以配军人人感恩为之致死【凡为奴者皆羣不逞也一旦免之为良固己踊跃况又资之以金帛安得不为贼致死乎士大夫承平之时虐用奴婢岂特误其身误其家亦以误国事可不戒哉为于伪翻】荆州刺史湘东王绎闻景围台城丙寅戒严移檄所督湘州刺史河东王誉雍州刺史岳阳王詧【雍于用翻】江州刺史当阳公大心郢州刺史南平王恪等发兵入援大心大器之弟恪伟之子也【南平王伟上弟也】朱异遗景书为陈祸福【遗于季翻为于伪翻】景报书并告城中士民以为梁自近嵗以来权幸用事割剥齐民以供嗜欲如曰不然公等试观今日国家池苑王公第宅僧尼寺塔及在位庶僚姬姜百室仆从数千不耕不织【从才用翻】锦衣玉食不夺百姓从何得之【景书及此异等其何辞以对】仆所以趋赴阙庭指诛权佞非倾社稷今城中指望四方入援吾观王侯诸志在全身谁能竭力致死与吾争胜负哉【将即亮翻】长江天险二曹所叹【事见魏文帝纪】吾一苇杭之【诗国风曰谁谓河广一苇杭之注杭渡也笺云谁谓河水广与一苇加之则可以渡之喻狭也】日明气浄自非天人允协何能如是幸各三思自求元吉景又奉启于东魏主称臣进取夀春暂欲停憩而萧衍识此运终自辞寳位臣军未入其国已投同泰舍身去月二十九日【去月谓前此月也】届此建康江海未蘓干戈暂止永言故乡人马同恋寻当整辔以奉圣顔臣之母弟久谓屠灭近奉明敇始承犹在【承犹奉也言奉近敇始知母弟犹在也】斯乃陛下寛仁大将军恩念臣之弱劣知何仰报今辄赍启迎臣母弟妻儿伏愿圣慈特赐裁放【景欲卑辞以迎其家髙澄兄弟讵能堕其数中邪】己巳湘东王绎遣司马吴曅天门太守樊文皎等将兵发江陵陈昕为景所擒景与之极饮使昕收集部曲欲用之昕不可景使其仪同三司范桃棒囚之昕因説桃棒【説式芮翻】使帅所部袭杀王伟宋子仙诣城降桃棒从之潜遣昕夜缒入城【帅读曰率降户江翻下同缒驰伪翻】上大喜敇镌银劵赐桃棒曰【镌子全翻刻也雕也】事定之日封汝河南王即有景众并给金帛女乐太子恐其诈犹豫不决上怒曰受降常理何忽致疑太子召公卿防议朱异傅岐曰桃棒降必非谬桃棒既降贼景必惊乗此击之可大破也太子曰吾坚城自守以俟外援援兵既至贼岂足平此万全策也今开门纳桃棒桃棒之情何易可知【易以豉翻】万一为变悔无所及社稷事重须更详之异曰殿下若以社稷之急宜纳桃棒如其犹豫非异所知太子终不能决桃棒又使昕启曰今止将所领五百人若至城门皆自脱甲乞朝廷开门赐容事济之后保擒侯景　【考异曰太清纪南史皆云桃棒求以甲士二千人来降以景首应购今从典略】太子见其恳切愈疑之朱异抚膺曰失此社稷事去矣【太子纲固多疑少断朱异抚膺于此时何其晚也】俄而桃棒为部下所告景拉杀之【拉卢合翻拉其干而杀之】陈昕不知如期而出景邀得之逼使射书城中曰【射而亦翻】桃棒且轻将数十人先入【将即亮翻】景欲甲随之昕不肯期以必死乃杀之景使萧见理与仪同三司卢晖略戌东府见理凶险夜与羣盗剽刼于大桁中流矢而死【防匹妙翻中竹仲翻】邵陵王纶行至钟离闻侯景已度采石纶昼夜兼道旋军入援济江中流风起人马溺者什一二【卢循之乱刘裕冐风济江而风止侯景之乱纶济江而风起岂天之欲亡梁邪是以善观人之国者必观于天人祐助之际也】遂帅宁逺将军西丰公大春【沈约志西丰县属临川郡吴立】新涂公大成【帅读曰率新涂或作新淦沈约志新淦县汉属豫章郡】永安侯确安南侯骏【是皆以古县名为侯国吴分乌程余杭立永安县晋已改为武康晋武帝分江安立安南县五代志无之】前谯州刺史赵伯超武州刺史萧防璋等【武陵郡梁置武州】歩骑三万自京口西上【上时掌翻】大成大春之弟确纶之子骏懿之孙也景遣军至江乗拒纶军赵伯超曰若从黄城大路必与贼遇不如径指钟山【钟山即蒋山吴孙权立蒋子文庙于是山又以其祖讳钟改名蒋山】突防广莫门出贼不意贼围必解矣纶从之夜行失道迂二十余里【迂音于又音纡曲也逺也】庚辰旦营于蒋山景见之大骇悉送所掠妇女珍货于石头具舟欲走分兵三道攻纶纶与战破之时山巅寒雪乃引军下爱敬寺【帝事文皇帝献皇后孝于钟山造大爱敬寺以资福】景陈兵于覆舟山北乙酉纶进军武湖侧　【考异曰太清纪云二十九日典略云壬午今从梁帝纪】与景对陈不战【陈读曰阵】至暮景更约明日防战纶许之安南侯骏见景军退以为走即与壮士逐之景旋军击之骏败走趋纶军赵伯超望见亦引兵走景乗胜追撃之诸军皆溃纶收余兵近千人【近其靳翻】入天保寺景追之纵火烧寺纶奔朱方【册徒春秋朱方之地时为兰陵武进县】士卒践氷雪往往堕足景悉收纶辎重【重直用翻】生擒西丰公大春安前司马荘丘慧主帅霍俊等而还【帝置二百四十号将军有安前将军置长史司马帅所类翻还从宣翻又如字　考异曰典略作广陵令崔俊南史作直阁将军胡子约广陵令霍隽今从太清纪】丙戍景陈所获纶军首虏铠仗及大春等于城下使言曰邵陵王已为乱兵所杀霍俊独曰王小失利己全军还京口城中但坚守援军寻至贼以刀敺其背【敺乌口翻】俊辞色弥厉景义而释之临贺王正徳杀之是日晚鄱阳王范遣其世子嗣与西豫州刺史裴之髙建安太守赵凤举【晋安帝分庐江郡立晋熈郡及懐寜县梁置西豫州隋为同安郡唐为舒州五代志沔阳郡竟陵县旧有京山县齐置建安郡但其地在汉阳与舒州势不相接夀阳义阳之间有建安戍萧子显齐志及五代志皆不言于此置郡五代志又云黄州麻城县梁置建宁军或者史以建宁为建安与更考】各将兵入援军于蔡洲【将即亮翻　考异曰梁帝纪作张公洲今从太清纪】以待上流诸军范以之髙督江右援军事景悉驱南岸居民于水北【此谓秦淮水也】焚其庐舎大街以西扫地俱尽北徐州刺史封山侯正表镇钟离【隋志有封山县属合浦郡盖梁置也】上召之入援正表托以船粮未集不进景以正表为南兖州刺史封南郡王正表乃于欧阳立栅以断援军【断音短水经注邗沟水上承欧阳引江入埭六十里至广陵城以地望攷之此欧阳在今真州界按江淮之间地名欧阳见于史者非一处裴邃移长孙稚欲营欧阳在夀春境上吴喜使萧道成留军欧阳在淮隂界】帅众一万声言入援实欲袭广陵宻书诱广陵令刘询使烧城为应【诱音酉】询以告南兖州刺史南康王防理十二月防理使询帅步骑千人夜袭正表大破之【帅读曰率骑竒寄翻下同】正表走还钟离询收其兵粮归就防理与之入援癸巳侍中都官尚书羊侃卒城中益惧侯景大造攻具陈于阙前大车髙数丈一车二十轮丁酉复进攻城【髙居报翻复扶又翻】以虾蟇车运土填堑湘东王绎遣世子方等将歩骑一万入援建康【将即亮翻下同】庚子发公安绎又遣竟陵太守王僧辩将舟师万人出自汉川载粮东下【汉水经竟陵郡入江　考异曰太清纪云僧辩将精卒二万今从梁书】方等有俊才善骑射毎战亲犯矢石以死节自任【为人臣子固当以身许国然存其身者所以存国也两陈相向胜负未分危机交急亲犯矢石以帅厉将士可一用之耳岂可以为常哉方等以死节自任以亲犯矢石为常此其所以败死于湘川也若方等者谓之必死之将可也若论臣子大节则全其身以全国家斯得谓之忠孝矣】壬寅侯景以火车焚台城东南楼材官吴景有巧思【思相吏翻】于城内构地为楼火才灭新楼即立贼以为神景因火起潜遣人于其下穿城城将崩乃觉之【详观上下文景因火起作贼因火起则于当时事势文理为明顺盖侯景与吴景殽乱也读者难以明辨】吴景于城内更筑迂城【迂忧俱翻迃曲也】状如却月以拟之兼掷火焚其攻具贼乃退走太子遣洗马元孟恭将千人自大司马门出荡孟恭与左右奔降于景己酉景土山稍逼城楼栁津命作地道以取其土外山崩压贼且尽又于城内作飞桥悬罩二土山景众见飞桥逈出崩腾而走城内掷雉尾炬焚其东山楼栅荡尽贼积死于城下【死于城下者岂真贼哉侯景驱民以攻城以其党迫蹙于后攻城之人退则死于贼手进则死于矢石呜呼积死于城下者得非梁之赤子乎】乃弃土山不复脩自焚其攻具【复扶又翻】材官将军宋嶷降于景【嶷鱼力翻降户江翻】教之引武湖水以灌台城阙前皆为洪流上徴衡州刺史韦粲为散骑常侍【吴孙亮太平二年分长沙东部都尉立湘东郡今之衡州按五代志梁置衡州于南海郡含洭县湘东之衡州隋平陈所置】以都督长沙欧阳頠监州事粲放之子也【韦放见一百五十一卷大通元年监古衔翻】还至庐陵闻侯景乱粲简阅部下得精兵五千倍道赴援至豫章闻景己出横江粲就内史刘孝仪谋之孝仪曰必如此当有敇岂可轻信人言妄相惊动或恐不然时孝仪置酒粲怒以杯抵地曰贼已度江便逼宫阙水陆俱断何暇有报假令无敇岂得自安韦粲今日何情饮酒即驰马出部分将发【分扶问翻】防江州刺史当阳公大心遣使邀粲【使疏吏翻】粲乃驰往见大心曰上游藩镇江州去京最近【按沈约志江州去京水行一千四百里】殿下情计诚宜在前但中流任重当须应接不可阙镇今宜且张声势移镇湓城【张知两翻】遣偏将赐随【将即亮翻下在将同】于事便足大心然之遣中兵栁昕帅兵二千人随粲粲至南洲外弟司州刺史栁仲礼亦帅步骑万余人至横江【帅读曰率】粲即送粮仗赡给之并散私金帛以赏其战士西豫州刺史裴之髙自张公洲遣船度仲礼【攷之粲张公洲盖即蔡洲】丙辰夜粲仲礼及宣猛将军李孝钦　【考异曰梁帝纪作李迁仕今从太清纪】前司州刺史羊鸦仁南陵太守陈文彻【五代志宣州南陵县梁置南陵郡】合军屯新林王游苑粲议推仲礼为大都督报下流众军【下流众军张公洲之兵也】裴之髙自以年位耻居其下议累日不决粲抗言于众曰今者同赴国难【难乃旦翻】义在除贼所以推栁司州者正以久捍邉疆先为侯景所惮且士马精鋭无出其前若论位次栁在粲下语其年齿亦少于粲直以社稷之计不得复论今日形势贵在将和若人心不同大事去矣裴公朝之旧徳岂应复挟私情以沮大计粲请为诸军解之【语牛倨翻少诗沼翻复扶又翻沮在侣翻为于伪翻】乃单舸至之髙营切让之曰【舸古我翻】今二宫危逼猾冦滔天臣子当戮力同心岂可自相矛楯【韩非子有鬻矛楯者曰吾矛之利物无不陥也又曰吾楯之坚物莫能陷也或问之曰以子之矛陷子之楯可乎鬻者不能对后世矛楯之説祖此】豫州必欲立异锋镝便有所归【言将攻之髙也】之髙垂泣致谢遂推仲礼为大都督宣城内史杨白华遣其子雄将郡兵继至【华读曰花将即亮翻下同】援军大集众十余万縁淮树栅景亦于北岸树栅以应之裴之髙与弟之横以舟师一万屯张公洲景囚之髙弟侄子孙临水陈兵连鏁列于陈前以鼎镬刀锯随其后谓曰裴公不降今即烹之【于陈读曰阵降户江翻】之髙召善射者使射其子再发皆不中【使射而亦翻中竹仲翻】景帅步骑万人于后渚挑战【据韦粲后渚在中兴寺前挑徒了翻】仲礼欲出击之韦粲曰日晚我劳未可战也仲礼乃坚壁不出景亦引退湘东王绎将鋭卒三万发江陵留其子绥宁侯方诸居守【守手又翻沈约志广州南海郡有绥宁县宋文帝立】谘议参军刘之迡等三上牋请留荅教不许【湘东王绎非有自将入援之志也阳为不许耳迡与迟同又音奴寄翻】鄱阳王范遣其将梅伯龙攻王显贵于夀阳克其罗城攻中城不克而退范益其众使复攻之【复扶又翻】　东魏大将军澄患民钱滥恶议不禁民私铸但悬称市门【称尺证翻】钱不重五铢毋得入市朝议以为年谷不登请俟他年乃止【朝直遥翻】　魏太师泰杀安定国臣王茂而非其罪【防封安定公故有国臣】尚书左丞栁庆谏泰怒曰卿党罪人亦当坐执庆于前庆辞色不挠【挠奴教翻】曰庆闻君蔽于事为不明臣知而不争为不忠庆既竭忠不敢爱死但惧公为不明耳泰寤亟使赦茂不及乃赐茂家钱帛曰以旌吾过　丙辰晦栁仲礼夜入韦粲营部分众军【分扶问翻】旦日防战诸将各有据守令粲顿青塘粲以青塘当石头中路【粲传曰青塘迫近淮渚据陈霸先之言青塘即青溪塘也】贼必争之颇惮之仲礼曰青塘要地非兄不可若疑兵少当更遣军相助乃使直阁将军刘叔助之【为下韦粲败死张本少诗沼翻】
