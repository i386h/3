<!-- { "loadSidebar": true } -->
　　二年春正月匈奴单于及乌孙大昆弥伊秩靡皆来朝【朝直遥翻】汉以为荣是时西域凡五十国【三十六国分为五十余国】自译长至将相侯王皆佩汉印绶凡三百七十六人【译长之官西域诸国皆有之所以通其国之语言于中国长知两翻】而康居大月氏安息罽宾乌弋之属【乌弋山离国去长安万二千二百里不属都防东与罽宾西与犂轩条支接氏音支罽音计】皆以絶逺不在数中其来贡献则相与报不督録总领也【正谓不属都防也】自黄龙以来单于每入朝其赏赐锦绣缯絮辄加厚于前以慰接之单于宴见【见贤遍翻】羣臣在前单于怪董贤年少以问译【师古曰译传语之人也】上令译报曰大司马年少以大贤居位单于乃起拜贺汉得贤臣是时上以太岁厌胜所在【是年太歳在申师古曰厌音一涉翻】舍单于上林苑蒲陶宫【蒲陶本出大宛武帝伐大宛采蒲陶种植之离宫宫由此得名师古曰舍止宿】告之以加敬于单于单于知之不悦　夏四月壬辰晦日有食之五月甲子正三公官分职【成帝绥和二年置三公官哀帝建平三年罢今复正】
　　【三公官名方职谓大司马掌兵事大司徒掌人民事大司空掌水土事分扶问翻】大司马卫将军董贤为大司马丞相孔光为大司徒彭宣为大司空封长平侯【恩泽侯表长平侯国于济南】　六月戊午帝崩于未央宫【臣瓉曰帝年二十即位即位六年夀廿五师古曰即位明年乃改元夀二十六】　帝睹孝成之世禄去王室【谓政在王氏也】及即位屡诛大臣【谓杀朱博王嘉等】欲彊主威以则武宣【师古曰则法也】然而宠信谗谄【谓赵昌董贤息夫躬等】憎疾忠直【谓师丹傅喜郑崇等】汉业由是遂衰太皇太后闻帝崩即日驾之未央宫【之往也】收取玺绶【玺斯氏翻绶音受】太后召大司马贤引见东箱【见贤遍翻】问以丧事调度【师古曰调选发也度计料也调徒吊翻】贤内忧不能对免冠谢太后曰新都侯莽前以大司马奉送先帝大行【谓成帝之丧也】晓习故事吾令莽佐君贤顿首幸甚太后遣使者驰召莽诏尚书诸发兵符节百官奏事中黄门期门兵皆属莽【中黄门守禁门黄闼者也期门兵守卫殿门者也】莽以太后指使尚书劾贤帝病不亲医药【劾户槩翻】禁止贤不得入宫殿司马中【据汉书赵充国传子卬入莫府司马中乱屯兵如淳注曰司马中律所谓营军司马中也余谓此宫殿司马中盖宫殿屯卫司马中也】贤不知所为诣阙免冠徒跣谢己未莽使谒者以太后诏即阙下册贤【师古曰即就也】曰贤年少未更事理【少诗照翻师古曰更歴也音工衡翻】为大司马不合众心其收大司马印绶罢归第即日贤与妻皆自杀家惶恐夜莽疑其诈死有司奏请发贤棺至狱诊视【师古曰谓发冡取其棺柩也诊验也音轸】因埋狱中太皇太后诏公卿举可大司马者莽故大司马辞位避丁傅众庶称以为贤【事见三十三卷绥和二年】又太皇太后近亲自大司徒孔光以下举朝皆举莽【朝直遥翻】独前将军何武左将军公孙禄二人相与谋以为往时惠昭之世外戚吕霍上官持权几危社稷【几居希翻】今孝成孝哀比世无嗣【比频寐翻】方当选立近亲幼主不宜令外戚大臣持权【外戚大臣谓王莽也】亲疏相错【亲谓外戚疏谓异姓之为将军公卿者师古曰错间杂也】为国计便【为国之计唯此为便】于是武举公孙禄可大司马而禄亦举武庚申太皇太后自用莽为大司马领尚书事太皇太后与莽议立嗣安阳侯王舜莽之从弟其人修饬【师古曰饬读与敕同敕整也从才用翻】太皇太后所信爱也莽白以舜为车骑将军秋七月遣舜与大鸿胪左咸使持节迎中山王箕子以为嗣【使持节者奉使而持节也魏晋以下遂以为官称胪陵如翻嗣祥吏翻】莽又白太皇太后诏有司以皇太后与女弟昭仪专宠锢寝【锢塞也杜塞后宫侍寝之路不使进御也】残灭继嗣【详见上卷建平元年】贬为孝成皇后徙居北宫又以定陶共王太后与孔乡侯宴同心合谋背恩忘本专恣不轨【背蒲妹翻】徙孝哀皇后退就桂宫傅氏丁氏皆免官爵归故郡【莽以积年闲退之乆一旦得权无所不至傅氏河内人丁氏山阳人】傅宴将妻子徙合浦独下诏褒扬传喜曰高武侯喜姿性端慤【师古曰慤谨也音口角翻】论议忠直虽与故定陶太后有属终不顺指从邪介然守节以故斥逐就国【喜就国见上卷建平二年】传不云乎岁寒然后知松柏之后凋也【师古曰论语载孔子之言以喻有节操之人也】其还喜长安位特进奉朝请喜虽外见褒赏孤立忧惧后复遣就国以夀终【复扶又翻】莽又贬傅太后号为定陶共王母丁太后号曰丁姬莽又奏董贤父子骄恣奢僣请收没入财物县官诸以贤为官者皆免父恭弟寛信与家属徙合浦母别归故郡钜鹿长安中小民讙哗乡其第哭几获盗之【师古曰阳往哭之实欲窃盗也讙音许爰翻乡读曰向几读曰冀】县官斥卖董氏财凡四十三万万贤所厚吏沛朱诩自劾去大司马府【劾戸槩翻】买棺衣收贤尸之莽闻之以它辠击杀诩莽以大司徒孔光名儒相三主【成哀及平帝为三主】太后所敬天下信之于是盛尊事光引光女壻甄邯为侍中奉车都尉【甄之人翻姓也陈畱风俗传曰舜陶甄河滨其后为氏邯戸甘翻】诸素所不説者【説读曰悦】莽皆傅致其罪【师古曰傅读曰附附益而引致之令入罪】为请奏草令邯持与光以太后指风光【师古曰草谓文书之槀草也风读曰讽】光素畏愼不敢不上之【上时掌翻】莽白太后辄可其奏于是劾奏何武公孙禄互相称举皆免官武就国又奏董宏子高昌侯武父为佞邪夺爵【宏为佞邪谓请立丁姫为帝太后也】又奏南郡太守母将隆前为冀州牧治中山冯太后狱寃陷无辜闗内侯张由诬告骨肉中太仆史立泰山太守丁陷人入大辟【事并见三十三卷建平元年辟毗亦翻】河内太守赵昌譛害郑崇【事见上卷建平四年】幸逢赦令皆不宜处位在中土【处昌吕翻】免为庶人徙合浦中山之狱本立自典考之但与隆连名奏事莽少时慕与隆交隆不甚附故因事挤之【少诗照翻挤子计翻又牋西翻排也】红阳侯立太后亲弟虽不居位莽以诸父内敬惮之畏立从容言太后令已不得肆意复令光奏立罪恶【从子容翻复扶又翻下同】前知定陵侯长犯大逆罪为言误朝【事见三十二卷成帝绥和元年为于伪翻误朝误朝廷也朝直遥翻】后白以官婢杨寄私子为皇子众言曰吕氏少帝复出【谓吕后名他人子为惠帝子也事见十三卷】纷纷为天下所疑难以示来世成襁褓之功【谓难成辅立幼主之功】请遣立就国太后不听莽曰今汉家衰比世无嗣【比毗至翻】太后独代幼主统政诚可畏惧力用公正先天下尚恐不从【师古曰力勉力先悉荐翻】今以私恩逆大臣议如此羣下倾邪乱从此起宜可且遣就国安后复征召之【师古曰安犹徐也余谓安定也安后犹言事定后也】太后不得已遣立就国莽之所以胁持上下皆此类也于是附顺莽者拔擢忤恨者诛灭【忤五故翻】以王舜王邑为腹心甄丰甄邯主击防【防丁乱翻】平晏领机事【晏当之子也】刘秀典文章孙建为爪牙丰子寻秀子棻【师古曰棻音扶云翻】涿郡崔发【姓谱齐丁公之子食采于崔因以为氏】南阳陈崇皆以材能幸于莽莽色厉而言方【师古曰外示凛厉之色而假为方直之言】欲有所为微见风采【师古曰见音胡电翻】党与承其指意而显奏之莽稽首涕泣固推让【稽音啓推吐雷翻】上以惑太后下用示信于众庶焉　八月莽复白太皇太后废孝成皇后孝哀皇后为庶人就其园【就孝成孝哀寝庙园也复扶又翻】是日皆自杀　【考异曰汉春秋八月甲寅未知胡旦所据】大司空彭宣以王莽专权乃上书言三公鼎足承君一足不任则覆乱美实【师古曰美实谓鼎中之实也易鼎卦九四爻辞曰鼎折足覆公餗餗食也故宣引以为言任音壬】臣资性浅薄年齿老眊【师古曰眊与耄同郑曰耄惽忘也】数伏疾病【数所角翻】昏乱遗忘【忘巫放翻】愿上大司空长平侯印绶【上时掌翻】乞骸骨归乡里竢寘沟壑【竢古俟字寘与填同】莽白太后防免宣使就国莽恨宣求退故不赐黄金安车驷马宣居国数年薨
　　班固賛曰薛广徳保县车之荣平当逡巡有耻彭宣见险而止异乎茍患失之者矣【薛广徳县车在元帝永光元年平当不敢受封在建平三年通鉴因彭宣事以班賛系之于此县读曰悬】
　　戊午右将军王崇为大司空光禄勲东海马宫为右将军【按班书马宫木姓马矢氏宫仕学称马氏】左曹中郎将甄丰为光禄勲【以中郎将加左曹官】　九月辛酉中山王即皇帝位【贡父曰辛酉去哀帝崩六十四日】大赦天下平帝年九岁太皇太后临朝大司马莽秉政百官总已以听于莽【援古者天子谅隂百官总已以听于冡宰之制以盗权也师古曰聚束曰总音摠朱熹曰谓各总摄已职】莽权日盛孔光忧惧不知所出上书乞骸骨莽白太后帝幼少宜置师傅徙光为帝太傅位四辅【记曰虞夏商周有师保有疑丞设四辅及三公莽仿之以位置孔光变更官名自此始矣】给事中领宿卫供养行内【师古曰行内行在所之内中犹言禁中也】署门戸省服御食物【师古曰省视也余谓行内署门户当为一句此宿卫事也省服御食物则供养事也文理甚明师古误防其句因曲为之説耳行下孟翻省悉井翻】以马宫为大司徒甄丰为右将军　冬十月壬寅葬孝哀皇帝于义陵【臣瓉曰自崩至凡百五日义陵在扶风去长安四十六里　考异曰哀纪云九月壬寅葬义陵按长厯是月辛酉朔无壬寅壬寅乃十月十二日又臣瓉注曰自崩至葬凡一百五日按帝以六月戊午崩然则葬在十月审矣盖本纪月误也】孝平皇帝上【荀悦曰讳衎之字曰乐应劭曰谥法布纲治纪曰平余按帝本名箕子元始二年始更名衎】
