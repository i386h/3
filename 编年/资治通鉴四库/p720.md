<!-- { "loadSidebar": true } -->
　　数万人讨矦景湘东王绎以爲秦州刺史【五代志江都郡六合县旧置秦郡后齐置秦州抑梁已置之欤】使将兵东下与约遇于武昌绎以庐陵王应爲江州刺史以文盛爲长史行府州事督诸将拒之【将即亮翻下同】应续之子也【庐陵王续卒于武帝太清元年】邵陵王纶引齐兵未至移营马栅距西阳八十里【西阳即今黄州黄冈县古之邾城也】任约闻之遣仪同叱罗子通等将铁骑二百袭之【叱罗虏复姓骑竒寄翻】纶不爲备防马亡走时湘东王绎亦与齐连和故齐人观望不助纶定州刺史田祖龙迎纶纶以祖龙爲绎所厚惧爲所执复归齐昌【复扶又翻】行至汝南魏所署汝南城主李素纶之故吏也开城纳之【魏収志郢州有汝南郡治上蔡县五代志竟陵郡旧置郢州所领有汉东县旧曰上蔡则汝南城即汉东县城也又按姚思亷梁书汝南治安陆重城宋白曰晋汝南郡人流寓夏口因侨立汝南郡汝南县于潼口荆湘记云金水北岸有汝南旧城是也】任约遂据西阳武昌　【考异曰梁帝纪在十一月今从太清纪】　裴之高帅子弟部曲千余人至夏首【帅读曰率夏户雅翻】湘东王绎召之以爲新兴永寜二郡太守【新兴郡置于江陵县界永宁郡置于襄阳南漳县界】又以南平王恪爲武州刺史镇武陵【武陵唐爲朗州至我朝改爲鼎州】　初邵陵王纶以衡阳王献爲齐州刺史镇齐昌任约击擒之送建康杀之　【考异曰梁帝纪在十一月今从太清纪】献畅之孙也【畅武帝之孙】　乙亥进矦景位相国封二十郡爲汉王加殊礼岳阳王詧还襄阳【自朝魏而还也前已书詧梁王矣今复书詧旧爵以义例言之合改正】黎州民攻刺史张贲贲弃城走【五代志义城郡梁曰黎州唐之利州是也】
　　州民引氐酋北益州刺史杨法琛据黎州【魏以武兴爲东益州氐王杨氏居之梁盖以爲北益州按下卷杨法琛治平兴则梁置北益州于平兴也酋慈秋翻】命王贾二姓诣武陵王纪请法琛爲刺史纪深责之囚法琛质子崇颙崇虎【质音致颙鱼容翻】冬十月丁丑朔法琛遣使附魏【使防吏翻】　己卯齐主至晋阳宫【晋阳宫齐献武王所置唐志晋阳宫在北都之西北宫城周二千五百二十步都城左汾右晋潜丘在中长四千三百二十一步广三千一百二十二歩周万五千一百五十三歩汾东曰东城】广武王长弼与并州刺史叚韶不恊齐主将如晋阳长弼言于帝曰韶拥彊兵在彼恐不如人意【言恐韶爲变】岂可径徃投之帝不听既至以长弼语告之曰如君忠诚人犹有谗况其余乎长弼永乐之弟也【髙永乐不内髙昻使之防元长弼又防叚韶髙欢父子爲失刑矣】乙酉以特进元韶爲尚书左仆射叚韶爲右仆射　乙未矦景自加宇宙大将军都督六合诸军事以诏文呈上上惊曰将军乃有宇宙之号乎　立皇子大钧爲西阳王大威爲武宁王大球爲建安王大昕爲义安王【箫子颙齐志宁蛮府所领有义安郡】大挚爲绥建王【沈约志宋文帝元嘉十三年立绥建郡于汉南海郡四会县也】大圜爲乐梁【乐梁史无所考此时诸王所封皆郡名也当在大同中所分二十余州不知处所之数　考异曰太清纪在十一月十四日今从梁帝纪】　齐东徐州刺史行台辛术镇下邳十一月矦景徴租入建康术帅众度淮断之【帅读曰率断音短】烧其谷百万石遂围阳平景行台郭元建引兵救之壬戍术略三千余家还下邳　武陵王纪帅诸军发成都　【考异曰南史云十一月壬寅按是月壬子朔无壬寅】湘东王绎遣使以书止之曰蜀人勇悍易动难安【使疏吏翻易弋防翻】弟可镇之吾自当灭贼又别纸曰地拟孙刘各安境界情深鲁卫书信恒通【地挺孙刘欲吴蜀各爲一国也情深鲁卫谓兄弟也恒户登翻】　甲子南平王恪帅文武拜牋推湘东王绎爲相国总百揆绎不许　魏丞相防自农爲桥济河至建州丙寅齐主自将出顿东城【即晋阳之东城也将即亮翻】防闻其军容严盛叹曰髙欢不死矣防乆雨自秋及冬魏军畜产多死乃自蒲阪还于是河南自洛阳河北自平阳已东皆入于齐【边民见魏师无功齐能自立心无反侧疆遂定】丁卯徐文盛军贝矶任约帅水军逆战【帅读曰率】文盛大破之斩叱罗子通赵威方仍进军大举口【水经注江水东过邾县南东迳白虎矶北又东迳贝矶北又东迳黎矶北北岸烽火洲即举州也北对举口举水出龟头山迳梁定州城南又迳梁司豫州城东又南歴齐安郡西又东南歴赤亭下分爲二水南流注于江】矦景遣宋子仙等将兵二万助约【将即亮翻】以约守西阳乆不能进自出屯晋熈　【考异曰典略七月景军次濡须使梁仲宣知留府事按典略九月景请梁妃主同宴梁帝纪十月乙未景逼太宗幸西州不容七月已在濡须今因南康王防理事见之太清纪梁书典畧晋熙皆作皖口今从南史】南康王防理以建康空虚与太子左卫将军柳敬礼西乡矦劝东乡矦勔【勔弥兖翻】谋起兵诛王伟安乐矦乂理出奔长芦【今其州六合县有长芦镇及长芦寺淳熈十二年徙寺于滁口山之东张舜民曰长芦镇在滁河西南】集众得千余人建安矦贲中宿世子子邕知其谋【中宿世子中宿矦之世子也沈约曰中宿汉旧县属南海郡吴度属始兴郡】以告伟伟収防理敬礼劝勔及防理弟祁阳矦通理俱杀之【沈约曰祁阳县吴立属零陵郡　考异曰典畧云十二月癸未建安矦贲等告防理按梁帝纪十月壬寅景害防理今从太清纪】乂理爲左右所杀钱塘禇冕以防理故旧捶掠千计【捶止蘂翻掠音亮】终无异言防理隔壁谓之曰禇郎卿岂不爲我致此【爲于僞翻】卿虽忍死明我我心实欲杀贼冕竟不服景乃宥之劝昺之子贲正徳之弟子子邕憺之孙也【昺音丙憺徒敢翻又徒滥翻】帝自即位以来景防卫甚严外人莫得进见【见贤遍翻】唯武林矦谘及仆射王克舍人殷不害并以文弱得出入卧内帝与之讲论而已及防理死克不害惧祸稍自疎谘独不离帝【离力智翻】朝请无絶景恶之使其仇人刁戍刺杀谘于广莫门外【朝直遥翻恶乌路翻刺七亦翻　考异曰太清纪在防理死前今从南史】帝之即位也景与帝登重云殿【据梁纪重云殿在华林园项安世曰梁华林园重云殿前置铜仪重直龙翻】礼佛爲誓云自今君臣两无猜贰臣固不负陛下陛下亦不得负臣及防理谋泄景疑帝知之故杀谘帝自知不乆指所居殿谓殷不害曰庞涓当死此下景自帅众讨杨白华于宣城白华力屈而降景以其北人【杨白华大眼之子魏胡太后私幸之白华惧祸奔梁帅读曰率华读曰花降户江翻】全之以爲左民尚书诛其兄子彬以报来亮之怨【杨白华杀来亮见上卷太清三年】十二月丙子朔景封建安矦贲爲竟陵王中宿世子子邕爲随王仍赐姓矦氏【矦景赏其告防理之功也】辛丑齐主还邺【自晋阳还也】　邵陵王纶在汝南脩城池
　　集士卒将图安陆魏安州刺史马祐以告丞相防【五代志安陆郡梁置南司州西魏改曰安州今爲徳安府】防遣杨忠将万人救安陆【将即亮翻】武陵王纪遣潼州刺史杨干运南梁州刺史谯淹合
　　兵二万讨杨法琛【元和郡县志梓潼郡梁置潼州潼音同】法琛兵据劒阁以拒之　矦景还建康【自晋熙还也】　初魏敬宗以尔朱荣爲柱国大将军【柱国大将军魏初官也世祖以加太尉长孙嵩】位在丞相上荣败此官遂废大綂三年文帝复以丞相防爲之【复扶又翻】其后功参佐命望实俱重者亦居此官凡八人曰安定公宇文防广陵王欣赵郡公李弼陇西公李虎河内公独孤信南阳公赵贵常山公于谨彭城公矦莫陈崇谓之八柱国防始籍民之才力者爲府兵身租庸调一切蠲之【唐府兵之法本诸此凡受田之丁岁输粟谓之租随乡所出每丁嵗输绢绫絁布緜麻非□乡则岁输银谓之调用人之力岁二十日闰加二日不役者日爲绢三尺谓之庸调徒吊翻】以农隙讲阅战陈马畜粮备六家供之合为百府毎府一郎将主之【将即亮翻】分属二十四军泰任总百揆督中外诸军欣以宗室宿望从容禁闼而已【陈读曰阵从千容翻】余六人各督二大将军凡十二大将军　【平王元賛淮王元育齐王元廓章武郡公宇文导平原郡公矦莫陈顺髙阳郡公达奚武阳平公李逺范阳公豆卢宁化政公宇文贵博陵公贺兰祥陈留公杨忠武威公王雄凡十二人皆使持节大将军】毎大将军各统开府二人开府各领一军是后功臣位至柱国大将军开府仪同三司仪同三司者甚众率为散官无所统御虽有继掌其事者闻望皆出诸公之下云【散悉亶翻闻音问】　齐主命散骑侍郎宋景业造天保厯行之【时齐主命景业叶图防造天保厯景业奏依握诚图及元命包言齐受禅之期当魏终之纪得乗三十五以为蔀应六百七十六以为章齐主大悦乃施用之】




　　资治通鉴卷一百六十三
<史部,编年类,资治通鉴>
　　钦定四库全书
　　资治通鉴卷一百六十四　宋　司马光　撰
　　胡三省　音注
　　梁纪二十【起重光协洽尽黓涒滩凡二年】
　　太宗简文皇帝下
