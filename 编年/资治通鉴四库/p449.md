<!-- { "loadSidebar": true } -->
　　建元元年春二月高句丽王钊遣其弟称臣入朝于燕【朝直遥翻】贡珍异以千数燕王皝乃还其父尸犹留其母为质【质音致】　宇文逸豆归遣其相莫浅浑将兵击燕诸将争欲击之【相息亮翻将即亮翻】燕王皝不许莫浅浑以为皝畏之酣饮纵猎不复设备【酣戸甘翻复扶又翻】皝使慕容翰出击之莫浅浑大败仅以身免尽俘其众　庾翼为人忼慨【忼慨同音口党翻】喜功名【喜许记翻】琅邪内史桓温彛之子也【桓彛死于苏峻之难】尚南康公主【公主明帝女】豪爽有风槩【言其有风力气槩】翼与之友善相期以宁济海内翼尝荐温于成帝曰桓温有英雄之才愿陛下勿以常人遇之常壻畜之【畜呼玉翻又许竹翻】宜委以方召之任【方叔邵虎周宣王用之以中兴】必有济艰难之勲时杜乂殷浩并才名冠世【冠古玩翻】翼独弗之重也曰此辈宜束之高阁俟天下太平然后徐议其任耳浩累辞徴辟屛居墓所【屏必郢翻】几将十年【几居希翻】时人拟之管葛【管仲诸葛孔明也】江夏相谢尚长山令王蒙【汉献帝初平二年分乌伤立长山县属防稽郡呉分属东阳郡隋改长山为金华县今属婺州】常伺其出处【伺相吏翻处昌吕翻下同】以卜江左兴亡尝相与省之【省悉井翻】知浩有确然之志【确然者守志坚固不移也】既返相谓曰深源不起当如苍生何【殷浩字深源】尚鲲之子也翼请浩为司马诏除侍中安西军司【军司即军司马】浩不应翼遗浩书曰王夷甫立名非真虽云谈道实长华竞【遗于季翻长知两翻】明徳君子遇防处际【言遇风云之防处功名之际也】宁可然乎浩犹不起殷羡为长沙相【相息亮翻】在郡贪残庾氷与翼书属之【属之欲翻】翼报曰殷君骄豪亦似由有佳儿【佳儿谓浩也】弟故小令物情容之【翼氷弟也】大较江东之政以妪喣豪彊常为民蠧【妪于具翻喣许具翻郑曰体曰妪气曰喣】时有行法輙施之寒劣【寒者衰冷无气焰也劣者卑弱在人下也】如徃年偷石头仓米一百万斛皆是豪将辈而直杀仓督监以塞责【仓督监筦仓之官将即亮翻塞悉则翻】山遐为余姚长为官出豪彊所藏二千戸【余姚县属防稽郡长知两翻为于伪翻】而众共驱之令遐不得安席虽皆前宰之惛谬【前宰指王导惛音昏庾翼察举小才耳当江东草创之时非王导之致逺识不能济也谓之惛谬谈何容易】江东事去实此之由兄弟不幸横陷此中【横戸孟翻】自不能防足于风尘之外当共明目而治之【治直之翻】荆州所统二十余郡【太康地志荆州统郡二十有二惠帝至元帝又立随新野竟陵新兴南河等郡】唯长沙最恶恶而不黜与杀督监复何异邪【复扶又翻】遐简之子也【永嘉中山简镇襄阳】翼以灭胡取蜀为己任遣使东约燕王皝西约张骏刻期大举朝议多以为难【使疏吏翻朝直遥翻】唯庾氷意与之同而桓温谯王无忌皆賛成之无忌承之子也【谯王承死于王敦之难承当作氶音拯】秋七月赵汝南太守戴开帅数千人诣翼降【帅读曰率降戸江翻】丁巳下诏议经畧中原翼欲悉所部之众北伐表桓宣为都督司雍梁三州荆州之四郡诸军事梁州刺史【荆州四郡南阳新野襄阳南乡也雍于用翻】前趣丹水【丹水县前汉属农郡后汉属南阳郡晋属顺阳郡贤曰丹水故城在今邓州内乡县西南临丹水趣七喻翻】桓温为前锋小督假节帅众入临淮　【考异曰帝纪温入临淮下云庾翼为征讨大都督迁镇襄阳按翼传翼先表移镇安陆至夏口上表云九月十九日发武昌二十四日达夏口始请徙镇襄阳始诏加都督征讨诸军事故知不在此月】并发所统六州奴及车牛驴马百姓嗟怨【六州江荆司雍梁益也】　代王什翼犍复求婚于燕【犍居言翻复扶又翻】燕王皝使纳马千匹为礼什翼犍不与又倨慢无子壻礼八月皝遣世子儁帅前军师评等击代【帅读曰率下同　考异曰后魏序纪八月慕容元真遣使请荐女无用兵事今从燕书】　什翼犍帅众避去燕人无所见而还【还从宣翻又如字】　汉主寿卒【年四十四】諡曰昭文庙号中宗太子势即位大赦【势字子仁寿之长子也】　赵太子宣击鲜卑斛谷提大破之斩首三万级　宇文逸豆归执叚辽弟兰送于赵【翟辽之败其弟兰奔宇文部逸豆归今执以送赵】并献骏马万匹赵王虎命兰帅所从鲜卑五千人屯令支【令音铃又郎定翻支音祁】　庾翼欲移镇襄阳恐朝廷不许乃奏云移镇安陆【安陆县自汉以来属江夏郡唐为安州治所】帝及朝士皆遣使譬止翼翼遂违诏北行至夏口复上表请镇襄阳【朝直遥翻使疏吏翻夏戸雅翻复扶又翻上时掌翻】翼时有众四万诏加翼都督征讨诸军事先是车骑将军扬州刺史庾氷屡求出外【先悉荐翻】辛巳以氷都督荆江宁益梁交广七州豫州之四郡诸军事【豫州四郡宣城歴阳庐江安丰也】领江州刺史假节镇武昌以为翼继援徴徐州刺史何充为都督扬豫徐州之琅邪诸军事【永嘉之乱琅邪国人随元帝过江者千余戸太兴三年立怀徳县丹阳虽有琅邪相而无其地是年桓温为内史镇江乘之蒲洲金城上求割丹阳之江乘县境立郡所谓徐州之琅邪此也】领扬州刺史录尚书事辅政以琅邪内史桓温为都督青徐兖三州诸军事徐州刺史褚裒为卫将军领中书令　冬十一月己巳大赦
