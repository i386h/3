<!-- { "loadSidebar": true } -->
　　三年春正月辛亥大赦　夏五月丙午蓝田献矦王坦之卒临终与谢安桓冲书惟以国家为忧言不及私桓冲以谢安素有重望欲以扬州让之自求外出桓氏族党皆以为非计莫不扼腕固谏【腕乌贯翻】郗超亦深止之【扬州统摄京畿权仕要重故皆止冲】冲皆不听处之澹然【处昌吕翻澹徒览翻】甲寅诏以冲都督徐豫兖青扬五州诸军事徐州刺史镇京口以安领扬州刺史并加侍中　六月秦清河武矦王猛寝疾秦王坚亲为之祈南北郊及宗庙社稷【为于伪翻下同】分遣侍臣徧祷河岳诸神【盖黄河及华岳诸神不尽徧四岳也】猛疾少瘳为之赦殊死以下【身首横分为殊死少诗翻】猛上疏曰不图陛下以臣之命而亏天地之徳开辟以来未之有也臣闻报徳莫如尽言谨以垂没之命窃献遗欵【欵诚也】伏惟陛下威烈振乎八荒【八方之外为八荒尔雅觚竹北户西王母日下谓之四荒】声敎光乎六合【六合天地东西南北】九州百郡十居其七平燕定蜀有如拾芥【师古曰草芥之横在地上者俛而拾之言易而必得也】夫善作者不必善成善始者不必善终【乐毅荅燕惠王书之言】是以古先哲王知功业之不易战战兢兢如临深谷【诗小宛惴惴小心如临于谷战战兢兢如履薄冰易以豉翻】伏惟陛下追踪前圣天下幸甚坚览之悲恸秋七月坚亲至猛第视疾访以后事猛曰晋虽僻处江南然正朔相承【王猛事秦亦知正统之在江南徐光之论非矣处昌吕翻】上下安和臣没之后愿勿以晋为图鲜卑西羌我之仇敌终为人患【后卒如猛言】宜渐除之以便社稷言终而卒坚比敛三临哭【比必寐翻及也敛力赡翻临如字】谓太子宏曰天不欲使吾平壹六合邪何夺吾景略之速也之如汉霍光故事　八月癸巳立皇后王氏大赦后蒙之孙也【王蒙善清谈与刘惔齐名】以后父晋陵太守蕴为光禄大夫领五兵尚书【魏始置五兵尚书谓总録中兵外兵别兵都兵骑兵事也】封建昌矦蕴固辞不受　九月帝讲孝经始览典籍延儒士谢安荐东莞徐邈补中书舎人【晋初中书置通事舎人各一人掌呈奏案及掌诏命沈约曰晋置中书侍郎又置舎人一人通事一人江左初合舎人通事谓之通事舎人掌呈案奏章后省通事莞音官】毎被顾问多所匡益帝或晏集酣乐之后好为手诏诗章以赐侍臣或文词率尔所言秽杂邈应时收敛还省【省谓中书省被皮义翻乐音洛好呼到翻】刋削皆使可观经帝重览【重直龙翻】然后出之时议以此多邈　冬十月癸酉朔日有食之　秦王坚下诏曰新丧贤辅百司或未称朕心可置听讼观于未央南【丧息浪翻称尺证翻下同观古玩翻】朕五日一临以求民隠今天下虽未大定权可偃武修文以称武矦雅防其增崇儒敎禁老庄图防之学犯者弃市【王猛諡武侯称尺证翻防楚譛翻】妙简学生太子及公侯百僚之子皆就学受业中外四禁二卫四军长上将士皆令受学【秦有中军外军将军前禁后禁左禁右禁将军是为四禁左卫右卫将军是为二卫卫军抚军镇军冠军将军是为四军长上者长上宿卫将士也上时掌翻将即亮翻】二十人给一经生教读音句后宫置典学以教掖庭选阉人及女敏慧者诣博士授经【女没入为官婢者奚官次是也】尚书郎王佩读防坚杀之学防者遂絶

　　资治通鉴卷一百三
　　钦定四库全书
　　资治通鉴卷一百四　　　宋　司马光　撰
　　胡三省　音注
　　晋纪二十六【起柔兆困敦尽黓敦牂凡七年】
　　烈宗孝武皇帝上之中
