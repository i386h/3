<!-- { "loadSidebar": true } -->
　　五年春正月丁亥朔魏主诏定乐章非雅者除之　戊子以豫章王嶷为大司马竟陵王子良为司徒临川王映卫将军王俭中军将军王敬则竝加开府仪同三司子良啓记室范云为郡上曰闻其常相卖弄朕不复穷法当宥之以远【复扶又翻】子良曰不然云动相规诲谏书具存遂取以奏凡百余纸辞皆切直上叹息谓子良曰不谓云能尔方使弼汝何宜出守【守式又翻】文惠太子尝出东田观获【时太子作东田于东宫之东緜恒华逺壮丽极目又齐纪太子立楼舘于钟山下号曰东田】顾谓众宾曰刈此亦殊可观众皆曰唯唯【唯于癸翻】云独曰三时之务实为长勤【三时之务谓春耕夏耘秋获也】伏愿殿下知稼穑之艰难无徇一朝之宴逸　荒人桓天生自称桓宗族与雍司二州蛮相扇动【雍于用翻】据南阳故城请兵于魏将入冦丁酉诏假丹杨尹萧景先节总帅步骑直指义阳司州诸军皆受节度【帅读曰率骑竒寄翻】又假防军将军陈显逹节帅征虏将军戴僧静等水军向宛叶【宛于元翻叶式涉翻】雍司诸军皆受显逹节度以讨之　魏光禄大夫咸阳文公髙允歴事五帝【太武景穆文成献文及髙祖为五帝】出入三省【三省尚书省中书省秘书省也】五十余年未尝有谴冯太后及魏主甚重之常命中黄门蘓兴夀扶侍允仁恕简静虽处贵重【处昌吕翻】情同寒素执书吟览昼夜不去手诲人以善恂恂不倦【杨中立曰恂恂一于诚也朱元晦曰恂恂信实之貌】笃亲念故无所遗弃显祖平青徐悉徙其望族于代【事见一百三十二卷宋明帝泰始五年】其人多允之婚媾流离饥寒允倾家赈施【赈之忍翻施式智翻】咸得其所又随其才行荐之于朝【行下孟翻朝直遥翻】议者多以初附间之【间古苋翻】允曰任贤使能何有新旧必若有用岂可以此抑之允体素无疾至是防有不适犹起防如常数日而卒年九十八赠侍中司空襚甚厚【布帛曰赙衣被曰襚赙音附襚徐醉翻】魏初以来存亡防赉皆莫及也　桓天生引魏兵万余人至沘阳【汉沘阳县属南阳郡应劭曰沘水所出魏太和中置东荆州于沘阳故城宋白曰今唐州沘阳县即州故城九域志沘阳县在唐州东北七十五里】陈显逹遣戴僧静等与战于深桥【戴僧静深桥距沘阳四十里沘音比】大破之杀获万计天生退保沘阳僧静围之不克而还【还从宣翻又如字】荒人胡丘生起兵悬瓠以应齐魏人击破之丘生来奔天生又引魏兵冦舞隂舞隂戍主殷公愍拒击破之杀其副张麒麟天生被创退走【被皮义翻创初良翻】三月丁未以陈显逹为雍州刺史【雍于用翻】显逹进据舞阳城　夏五月壬辰魏主如灵泉池癸巳魏南平王浑卒　甲午魏主还平城诏复七庙子孙及外戚缌麻服已上赋役无所与【复方月翻七庙子孙自太祖已下缌麻三月服五服至缌麻而服尽与读当曰预】　魏南部尚书公孙邃上谷公张儵帅众与桓天生复冦舞隂殷公愍击破之【儵式竹翻帅读曰率复扶又翻　考异曰齐书魏虏云伪安南将军辽东公平南将军上谷公又攻武隂魏书帝纪云诏南部尚书公孙文庆上谷公张伏于南讨舞隂按公孙邃邃字文庆与内都幢将上谷公张儵讨萧赜舞隂戍盖伏于亦儵字也】天生还窜荒中邃表之孙也【公孙表事魏明元为将】魏春夏大旱代地尤甚加以牛疫民馁死者多六月癸未诏内外之臣极言无隐齐州刺史韩麒麟上表曰古先哲王储积九稔【古者三年耕余一年食九年耕余三年食以三十年之通制国用则当有九年之蓄国无九年之蓄曰不足无六年之蓄曰急无三年之蓄曰国非其国也稔而廪翻】逮于中代亦崇斯业入粟者与斩敌同爵力田者与孝悌均赏【汉令民入粟拜爵又有孝悌力田之科】今京师民庻不田者多游食之口参分居二自承平日久丰穰积年竞相矜夸遂成侈俗贵富之家童妾袨服【袨黄练翻袨服美衣也】工商之族仆玉食【张晏曰玉食珍食也】而农夫阙糟糠蚕妇乏短褐故令耕者日少【少诗沼翻下同】田有荒芜谷帛罄于府库寳货盈于市里衣食匮于室丽服溢于路饥寒之本寔在于斯愚谓凡珍异之物皆宜禁断【断丁管翻】吉凶之礼备为格式劝课农桑严加赏罚数年之中必有盈赡往年校比户贯【毛晃曰贯乡籍也】租赋轻少臣所统齐州租粟才可给俸略无入仓【俸扶用翻】虽于民为利而不可长久脱有戎役或遭天灾恐供给之方无所取济可减绢布増益谷租年丰多积嵗俭出赈【嵗入约少为俭赈之忍翻下同】所谓私民之谷寄积于官官有宿积则民无荒年矣【宿积子智翻】秋七月己丑诏有司开仓赈贷听民出关就食【魏都平城郊畿之外置关于要路以讥征】遣使者造籍分遣去留所过给粮廪所至三长赡养之　柔然伏名敦可汗残暴【可从刋入声汗音寒】其臣侯医垔石洛候数谏止之【垔伊真翻数所角翻】且劝其与魏和亲伏名敦怒族诛之由是部众离心八月柔然冦魏边魏以尚书陆叡为都督击柔然大破之叡丽之子也【陆丽陆俟之子于乙浑之难死也】初髙车阿伏至罗有部落十余万役属柔然伏名敦之侵魏也阿伏至罗谏不听阿伏至罗怒与从弟穷竒帅部落西走至前部西北【从才用翻帅读曰率前部汉车师前王地也】自立为王　【考异曰魏书高车云在太和十一年蠕蠕在十六年今从高车按蠕蠕下当有传字】国人号曰候娄匐勒夏言天子也号穷奇曰候倍夏言太子也【夏言谓中华之言夏户雅翻】二人甚亲睦分部而立阿伏至罗居北穷竒居南伏名敦追击之屡为阿伏至罗所败乃引众东徙【史言柔然寖衰败补迈翻】九月辛未魏诏罢起部无益之作【起部掌百工之事书曰百工起哉】
　　出宫人不执机杼者冬十月丁未又诏罢尚方锦绣绫罗之工四民欲造任之无禁【四民士农工商也】是时魏久无事府藏盈积诏尽出御府衣服珍寳太官杂器太仆乗具内库弓矢刀钤十分之八【藏徂浪翻乘绳证翻钤与钳同其廉翻刃也唐有玉钤卫】外府衣物缯布丝纩【缯慈陵翻帛也纩苦谤翻纩絮也】非供国用者以其大半班赉百司下至工商皁逮于六镇边戍畿内鳏寡孤独贫癃皆有差【刘熈释名曰无妻曰鳏忧悒不能寐目常鳏鳏然其字从鱼鱼目常不闭无夫曰寡寡倮也倮然单独也无父曰孤孤顾也顾望无所瞻见也无子曰独独鹿也鹿鹿无所依也无财曰贫疲病曰癃】　魏袐书令高祐丞李彪奏请改国书编年为纪表志【直恋翻】魏主从之祐允之从祖弟也十二月诏彪与著作郎崔光改脩国书光道固之从孙也【从才用翻宋明帝泰始五年崔道固降魏】魏主问高祐曰何以止盗对曰昔宋均立徳猛虎渡河卓茂行化蝗不入境【宋均事见四十五卷汉明帝永平七年卓茂为密令教化大行汉平帝时天下大蝗独不入密县界】况盗贼人也茍守宰得人治化有方止之易矣【守式又翻治直吏翻易以豉翻】祐又上防言今之选举不采识治之优劣専简年劳之多少【少诗沼翻】斯非尽才之谓宜停此薄艺弃彼朽劳唯才是举则官方斯穆【方道也穆和也清也】又勲旧之臣虽年勤可录而才非抚民者可加之以爵赏不宜委之以方任所谓王者可私人以财不私人以官者也【王者不私人以官前汉书佞幸賛之辞】帝善之祐出为西兖州刺史镇滑台以郡国虽有学县党亦宜有之乃命县立讲学党立小学
　　六年春正月乙未魏诏犯死刑者父母祖父母年老更无成人子孙旁无朞亲者具状以闻【朞亲为之服朞者】　初皇子右卫将军子响出继豫章王嶷【嶷鱼力翻】嶷后有子表留为世子子响每入朝【朝直遥翻】以车服异于诸王每拳击车壁上闻之诏车服与皇子同于是有司奏子响宜还本三月己亥立子响为巴东王　角城戍将张蒲因大雾乗船入清中采樵【清中清水中也将即亮翻】濳纳魏兵戍主皇甫仲贤觉之帅众拒战于门中仅能却之魏步骑三千余人已至堑外【帅读曰率骑竒寄翻堑七艶翻】淮隂军主王僧庆等引兵救之魏人乃退　夏四月桓天生复引魏兵出据隔城【复扶又翻】诏游击将军下邳曹虎督诸军讨之辅国将军朱公恩将兵蹹伏【将即亮翻下同蹹与踏同】遇天生游军与战破之遂进围隔城天生引魏兵步骑万余人来战虎奋击大破之俘斩二千余人明日拔隔城斩其襄城太守帛乌祝复俘斩二千余人天生弃平氏城走【平氏汉县属南阳郡晋宋属义阳郡县西南有桐柏山淮源所出也五代志淮安郡平氏县魏置汉广郡至我朝开寳五年省平氏县为镇入唐州泌阳县】　陈显逹侵魏甲寅魏遣豫州刺史拓跋斤将兵拒之　甲子魏大赦　乙丑魏主如灵泉池丁卯如方山己巳还宫　魏筑城于醴阳【醴阳葢在醴水之北水经注醴水出桐柏山与淮同源而别流西注迳平氏县东北又西流注于沘水】陈显逹攻拔之进攻沘阳城中将士皆欲出战镇将韦珍曰【魏乐陵镇将镇沘阳将即亮翻】彼初至气锐未可与争且共坚守待其力攻疲弊然后击之乃凭城拒战旬有二日珍夜开门掩击显逹还【还从宣翻又如字】五月甲午以宕昌王梁弥承为河凉二州刺史【宕徒浪翻】秋七月己丑魏主如灵泉池遂如方山己亥还宫
　　九月壬寅上如琅邪城讲武　【萧子显曰南琅邪郡本治金城永明乃徙治白下沈约曰晋乱琅邪国人随元帝过江者千余户太兴三年立懐徳县丹阳虽有琅邪郡而无其地成帝成康】
