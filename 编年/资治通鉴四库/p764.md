<!-- { "loadSidebar": true } -->
　　十一年春正月癸巳周主受朝于露门【露门当作路门路大也盖周之外朝也程防之作雍录以唐大明宫丹鳯门太极宫承天门皆为唐之外朝盖识此意朝直遥翻】始与羣臣服汉魏衣冠【以此知后周之君臣前此盖胡服也】大赦改元大成置四辅官以大冡宰越王盛为大前疑相州总管蜀公尉迟回为大右弼申公李穆为大左辅大司马随公杨坚为大后承【尉纡勿翻记文王世子虞夏商周皆有师保有疑丞设四辅及三公周主仿此以置官】周主之初立也以髙祖刑书要制为太重而除之【周行刑书要制见上九年】又数行赦宥【数所角翻下同】京兆郡丞乐运上疏【上时掌翻】以为虞书所称眚灾肆赦【眚所景翻】谓过误为害当缓赦之吕刑云五刑之疑有赦谓刑疑从罚罚疑从免也谨寻经典未有罪无轻重溥天大赦之文大尊岂可数施非常之惠以肆奸宄之恶乎【大尊犹言至尊也】帝不纳既而民轻犯法又自以奢滛多过失恶人规谏【恶乌路翻】欲为威虐慑服羣下【慑之渉翻】乃更为刑经圣制　【考异曰周帝纪行刑经圣制在八月案隋元岩乐运之谏因岩纳説得免及王轨之死岩遂废于家今运书已有更严前制之语然则行刑经在轨死前也】用法益深大醮于正武殿告天而行之【五代志道家斋法夜中于星辰之下陈设酒脯防饵币物厯祀天皇太一祀五星列宿为书烧香陈读云奏上天曹名之为醮醮子肖翻】密令左右伺察羣臣【伺相吏翻】小有过失輙行诛谴又居防才逾年輙恣声乐鱼龙百戏常陈殿前【五代志齐武平中有鱼龙烂漫俳优侏儒山车巨象拔井种杀马剥驴等竒怪异端百有余物名为百戏时郑译有宠于周主徴齐防乐并防京师为之盖秦角抵之流也】累日继夜不知休息多聚美女以实后宫增置位号不可详録游宴沈湎或旬日不出【沈持林翻湎弥兖翻毛晃曰沈湎饮酒齐其色韩诗饮酒闭门不出客曰湎】羣臣请事者皆因宦者奏之于是乐运舆榇诣朝堂陈帝八失【榇初现翻空棺朝直遥翻下同】其一以为大尊比来事多独断【比毗至翻断丁乱翻】不参诸宰辅与众共之其二搜美人以实后宫仪同以上女不许輙嫁贵贱同怨其三大尊一入后宫数日不出所须闻奏多附宦官其四下诏寛刑未及半年更严前制其五髙祖斵雕为朴崩未逾年而遽穷奢丽其六徭赋下民以奉俳优角抵其七上书字误者即治其罪【上时掌翻治直之翻】杜献书之路其八象垂诫不能谘诹善道【象天象也日月星辰在天成象诹子于翻又子侯翻】脩布徳政若不革兹八事臣见周庙不血食矣【牺牲之荐为血食】帝大怒将杀之朝臣恐惧莫有救者内史中大夫洛阳元岩叹曰臧洪同死人犹愿之【陈容愿与臧洪同死事见六十一巻汉献帝兴平三年】况比干乎【以乐运忠諌况之比干】若乐运不免吾将与之俱毙乃诣閤请见【见贤遍翻】曰乐运不顾其死欲以求名陛下不如劳而遣之【劳力到翻】以广圣度帝颇感悟明日召运谓曰朕昨夜思卿所奏实为忠臣赐御食而罢之　癸卯周立皇子阐为鲁王【按李延寿北史静帝讳衍后改名阐观此则九年周立皇子行为道王自是髙祖之子邪】甲辰周主东廵以许公宇文善为大宗伯戊午周主至洛阳立鲁王阐为皇太子【阐昌善翻】　二月癸亥上耕籍田【籍在亦翻】　周下诏以洛阳为东京发山东诸州兵治洛阳宫【治直之翻】常役四万人徙相州六府于洛阳【周置相州六府见上九年相息亮翻】　周徐州总管王轨闻郑译用事自知及祸谓所亲曰吾昔在先朝实申社稷至计今日之事断可知矣【朝直遥翻断丁乱翻】此州控帯淮南邻近彊冦欲为身计易如反掌【彊冦谓陈易以防翻】但忠义之节不可亏违况荷先帝厚恩【荷下可翻】岂可以获罪嗣主遽忘之邪【邪音耶】止可于此待死冀千载之后知吾此心耳【载作亥翻】周主从容问译曰我脚杖痕谁所为也对曰事由乌丸轨【受杖事见上巻八年王轨葢赐姓乌丸氏故称之从千容翻】宇文孝伯因言轨捋须事【宇文孝伯何为出此言也欲自求免死耶然终于不免也捋须事见同上】帝使内史杜庆信就州杀轨元岩不肯署诏御正中大夫顔之仪切谏【武成元年置御正四人】帝不听岩进继之脱巾顿颡三拜三进【颡苏朗翻须也】帝曰汝欲党乌丸轨邪岩曰臣非党轨正恐滥诛失天下之望帝怒使阉竖抟其面【手击也】轨遂死岩亦废于家逺近知与不知皆为轨流涕【为于伪翻】之仪之推之弟也【顔之推先仕于齐齐亡入周】周主之为太子也上柱国尉迟运为宫正【此太子宫正也尉纡勿翻】数进谏不用【数所角翻】又与王轨宇文孝伯宇文神举皆为髙祖所亲待太子疑其同毁已及轨死运惧私谓孝伯曰吾徒必不免祸为之奈何孝伯曰今堂上有老母地下有武帝【武帝即髙祖也】为臣为子知欲何之【之往也】且委质事人本狥名义谏而不入死焉可逃【质如字焉于干翻】足下若为身计宜且逺之【远于愿翻】于是运求出为秦州总管【天水郡旧秦州】他日帝托以齐王宪事让孝伯曰公知齐王谋反何以不言对曰臣知齐王忠于社稷为羣小所譛言必不用所以不言且先帝付嘱防臣【嘱之欲翻托也】唯令辅导陛下今谏而不从实负顾托以此为罪是所甘心帝大慙俛首不语【令力丁翻俛音免】命将出赐死于家【将引也领也】时宇文神举为并州刺史帝遣使就州酖杀之【使疏吏翻】尉迟运至秦州亦以忧死　周罢南伐诸军突厥佗鉢可汗请和于周【厥九勿翻可从刋入声汗音寒】周主以赵王招女为千金公主妻之【妻七细翻】且命执送髙绍义佗鉢不从　辛巳周宣帝位于太子阐大赦改元大象自称天元皇帝所居称天台冕二十四旒车服旂鼓皆倍于前王之数皇帝称正阳宫置纳言御正诸卫等官【保定四年改宗伯为纳言此纳言似隋官之纳言为门下省长官诸卫等宫左右宫伯小宫伯左右中侍左右侍左右前侍左右后侍左右骑侍左右宗侍左右庶侍左右勲侍左右武伯小武伯左右武贲左右旅贲左右射声左右骁骑左右羽林左右游击也】皆准天台尊皇太后为天元皇太后天元既位骄侈弥甚务自尊大无所顾惮国之仪典率情更变【更工衡翻】每对臣下自称为天用樽彛珪瓒以饮食【周礼有六尊六彛尊有罍而彛有舟郑曰彛亦尊也鬱鬯曰彛彛法也言为尊之法郑众曰于圭头为器可以挹鬯祼祭谓之瓒瓒藏旱翻】令羣臣朝天台者致斋三日清身一日【朝直遥翻】既自比上帝不欲羣臣同已常自帯绶冠通天冠加金附蝉顾见侍臣弁上有金蝉及王公有绶者并令去之【五代志古者君臣佩玉绶者所以贯佩相承受也又上下施韨如蔽五覇之后战兵不息佩非兵器韨非战仪于是觧去佩韨留其系襚而已韨佩既废秦乃以采组连结于襚又谓之绶周制皇帝组绶以苍以青以朱以黄以白以以纁以红以紫以緅以碧以绿十有二色诸王及三公九色自黄以下王侯以下以差降杀通天冠古制髙九寸正竖顶少斜却乃直下铁为巻梁前有展筩冠前加金博山述加金附蝉者乃侍中常侍所冠武弁也史皆言天元之率意自尊绶音受冠通之冠古玩翻令力丁翻去羌吕翻】不听人有天髙上大之称【称尺证翻】官名有犯皆改之改姓髙者为姜【齐太公之后食采于髙因以为氏本姜姓也使改从本姓】九族称髙祖者为长祖【长知两翻】又令天下车皆以浑木为轮【浑戸本翻】禁天下妇人不得施粉黛【粉以傅面黛以填额畵眉】自非宫人皆黄眉墨糚每召侍臣议论唯欲兴造变革未尝言及政事游戏无常出入不节羽仪仗卫晨出夜还【还从宣翻又音如字】陪侍之官皆不堪命自公卿以下常被楚挞每捶人皆以百二十为度谓之天杖【被皮义翻下同捶止橤翻】其后又加至二百四十宫人内职亦如之后妃嫔御虽被宠幸亦多杖背于是内外恐怖【怖蒲布翻】人不自安皆求茍免莫有固志重足累息【重足而立屏气积而不敢息重直龙翻累力委翻】以逮于终　戊子周以越王盛为太保尉迟回为大前疑代王逹为大右弼辛卯徙邺城石经于洛阳【尉纡勿翻汉灵帝时蔡邕立石经于太学讲堂前一曰立于鸿都门魏正始中又立古篆三字石经髙澄迁之于邺周今复徙之洛阳】诏河阳幽相豫亳青徐七总管并受东京六府处分【相息亮翻处昌吕翻分扶问翻】三月庚申天元还长安大陈军伍亲擐甲胄【擐音宦】入自青门静帝备法驾以从【青门汉长安城东出南来第三门也门色青故名青门法驾次于大驾从才用翻】夏四月壬戍朔立妃朱氏为天元帝后后吴人本出寒防生静帝长于天元十余岁【长知两翻】疎贱无宠以静帝故特尊之乙巳周主祠太庙壬午大醮于正武殿五月以襄国郡为赵国济南郡为陈国武当安富二郡为越国上党郡为代国新野郡为滕国邑各万戸【食邑各有实土安富当作安福五代志淅阳郡武当县旧制武当郡又安福县置安福郡南阳郡之新野县旧曰棘阳置新野郡济子礼翻】令赵王招陈王纯越王盛代王逹滕王逌并之国随公杨坚私谓大将军汝南公庆曰天元实无积德视其相貎寿亦不长【相息亮翻】又诸藩防弱各令就国曽无深根固本之计羽翮既翦何能及逺哉【观杨坚此言岂有簒心哉然坚处猜虐之朝而发此言其免者盖幸也】庆神举之弟也　突厥防周并州【厥九勿翻并卑经翻】六月周发山东诸民脩长城【修齐所筑长城也齐筑长城见一百六十六巻梁敬帝太平元年】　秋七月庚寅周以杨坚为大前疑柱国司马消难为大后承【难乃旦翻】　辛卯初用大货六铢钱【五代志梁武帝铸钱肉好周郭文曰五铢而又别铸除其肉郭谓之女钱二品并行百姓或私以古钱交易有直百五铢五铢女钱太平百钱定平一百五铢雉钱五铢对文等号轻重不一天子频下诏书非新铸二种之钱并不许用而私用益甚至普通中乃议尽罢铜钱更铸铁钱人以铁贱昜得并皆私铸大同已后所在铁钱如丘山钱陌所在不等至于末年陌益少以三十五为陌陈初承防乱之后铁钱不行始梁末又有两柱钱及鹅眼钱两柱重而鹅眼轻杂而用之其价同私家多镕钱又间以鉄兼以粟帛为货至文帝天嘉五年改铸五铢初出当鹅眼之十至是又铸大货六铢以一当五铢之十后还当一人皆不以为便未防帝崩遂废六铢而行五铢】　丙申周纳司马消难女为正阳宫皇后【静帝后也难乃旦翻】　己酉周尊天元帝太后李氏为天皇太后壬子改天元皇后朱氏为天皇后立妃元氏为天右皇后陈氏为天左皇后凡四后云元氏开府仪同大将军晟之女【晟成正翻】陈氏大将军山提之女也【陈山提尔朱兆苍头也见一百五十六巻梁武帝中大通五年】八月庚申天元如同州　丁卯上阅武于大壮观命都督任忠帅歩骑十万陈于武湖都督陈景帅楼舰五百出歩江振旅而还【观古玩翻释名观者于上观望帅读曰率骑竒寄翻陈读曰阵楼舰即楼船两面施重板列战格故谓之楼舰舰戸暗翻还音旋又如字帝自防师于彭城设近陈以耀武所谓不足者示人有余也】　壬申周天元还长安甲戍以陈山提元晟并为上柱国【二人者皆后父也晟丞正翻】　戊寅上还宫豫章内史南康王方防在郡秩满纵火延烧邑居因行暴掠驱录富人徴求财贿【录收也】上阅武方防当从【从才用翻】启称母疾不行而防服往民间滛人妻为州所录【州谓扬州也】又帅人仗抗拒伤禁司【仗兵仗禁司掌禁防奸非者帅读曰率】为有司所奏上大怒下方防狱【下戸嫁翻】免官削爵土寻而复旧　壬午周以上柱国毕王贤为太师郇公韩业为大左辅九月乙卯以酆王贞为大冡宰以郧公孝寛为行军元帅【郇音荀酆音丰郧音云帅所类翻】帅行军总管公亮郕公梁士彦冦淮南【帅读曰率】仍遣御正杜杲礼部薛舒来聘　冬十月壬戍周天元幸道防苑大醮以高祖配醮初复佛像及天尊像【周毁经像见上巻六年】天元与二像俱南面坐大陈杂戏令长安士民纵观【令力丁翻】　甲戍以尚书仆射陆缮为尚书左仆射十一月辛卯大赦　周韦孝寛分遣公亮自安陆
