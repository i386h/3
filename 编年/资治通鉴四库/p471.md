<!-- { "loadSidebar": true } -->
　　三年春正月秦王坚遣后将军杨成世左将军毛嵩分讨上邽安定辅国将军王猛建节将军邓羌攻蒲阪前将军杨安广武将军张蚝攻陕城坚命蒲陕之军皆距城三十里坚壁勿战俟秦雍已平然后并力取之【陕式冉翻雍于用翻】　初燕太宰恪有疾以燕主暐幼弱政不在已太傅评多猜忌恐大司马之任不当其人谓暐兄乐安王臧曰今南有遗晋西有彊秦二国常蓄进取之志顾我未有隙耳夫国之兴衰系于辅相大司马总统六军不可任非其人我死之后以亲疎言之当在汝及冲汝曹虽才识明敏然年少未堪多难【少诗照翻难乃旦翻】呉王天资英杰智略超世汝曹若能推大司马以授之必能混壹四海况外寇不足惮也慎无冒利而忘害不以国家爲意也【冒利而忘害者谓利在于得兵权而冒当大司马之任而忘亡国败家之害也】又以语太傅评【语牛倨翻】及恪卒评不用其言二月以车骑将军中山王冲爲大司马冲暐之弟也以荆州刺史呉王垂爲侍中车骑大将军仪同三司【爲评垂有隙张本骑竒寄翻】　秦魏公廋以陕城降燕请兵应接秦人大惧盛兵守华隂【华隂县在陕城之西有潼闗之险降户江翻华戸化翻】燕魏尹范阳王德【燕都邺以魏郡太守爲魏尹】上疏以爲先帝应天受命志平六合陛下纂统当继而成之今苻氏骨肉乖离国分爲五【蒲阪陵城上邽安定与长安爲五】投诚请援前后相寻是天以秦赐燕也天与不取反受其殃呉越之事足以观矣【国语越范蠡曰昔天以越赐呉呉不敢取今天以呉赐越越其敢逆天乎】宜命皇甫真引并冀之众径趋蒲阪【趋七喻翻】呉王垂引许洛之兵驰解廋围太傅总京师虎旅爲二军后继传檄三辅示以祸福明立购赏彼必望风响应浑壹之期于此乎在矣时燕人多请救陕因图闗中者太傅评曰秦大国也今虽有难未易可图【难乃旦翻易以豉翻】朝廷虽明未如先帝【燕人谓其主爲朝廷】吾等智畧又非太宰之比但能闭闗保境足矣平秦非吾事也魏公廋遗呉王垂及皇甫真牋曰【遗于季翻】苻坚王猛皆人杰也谋爲燕患久矣今不乗机取之恐异日燕之君臣将有甬东之悔矣【左传呉入越越子保于防稽使行成于呉呉子许之伍子胥谏不聼其后越入呉请使呉王居甬东呉王曰孤老矣不能事君王也吾悔不用子胥之言自令陷此乃缢贾逵曰甬东越鄙甬江东也索隐曰今鄮县卽其处甬余陇翻】垂谓真曰方今爲人患者必在于秦主上富于春秋观太傅识度岂能敌苻坚王猛乎真曰然吾虽知之如言不用何　三月丁巳朔日有食之　癸亥大赦　秦杨成世爲赵公双将茍兴所败毛嵩亦爲燕公武所败犇还秦王坚复遣武衞将军王鉴宁朔将军吕光将军冯翊郭将翟傉等帅众三万讨之【败补迈翻复扶又翻傉奴沃翻】夏四月双武乗胜至于榆眉以茍兴爲前锋王鉴欲速战吕光曰兴新得志气势方锐宜持重以待之彼粮尽必退退而击之蔑不济矣二旬而兴退光曰兴可击矣遂追之兴败因击双武大破之斩获万五千级武弃安定与双皆犇上邽鉴等进攻之晋公栁数出挑战【数所角翻挑徒了翻】王猛不应栁以猛爲畏之五月留其世子良守蒲阪帅众二万西趋长安去蒲阪百余里邓羌帅精骑七千夜袭败之【帅读曰率趋七喻翻败补迈翻】栁引军还猛邀击之尽俘其众栁与数百骑入城猛羌进攻之秋七月王鉴等拔上邽斩双武宥其妻子以左衞将军苻雅爲秦州刺史八月以长乐公丕爲雍州刺史【乐音洛雍于用翻】九月王猛等拔蒲阪斩晋公栁及其妻子猛屯蒲阪遣邓羌与王鉴等会攻陕城燕王公贵戚多占民爲防户【占之赡翻晋制官品自第一至第九各以贵贱】
　　【占田有差而又各以品之高卑防其亲属多者及九族少者三世宗室国宾先贤之后及士人子孙亦如之而又得防人以爲衣食客及佃客】国之户口少于私家【少所沼翻】仓库空竭用度不足尚书左仆射广信公悦绾曰今三方鼎峙【三方谓燕晋秦也】各有吞并之心而国家政法不立豪贵恣横【横戸孟翻】至使民戸殚尽委输无入【委于僞翻输书遇翻】吏断常俸战士絶廪官贷粟帛以自赡给旣不可闻于隣敌且非所以爲治【治直吏翻】宜一切罢断诸防户尽还郡县【罢断丁管翻】燕主暐从之使绾专治其事紏擿奸伏【擿他歴翻】无敢蔽匿出戸二十余万举朝怨怒【朝直遥翻】绾先有疾自力厘校戸籍疾遂亟冬十一月卒　十二月秦王猛等拔陕城获魏公廋送长安秦王坚问其所以反对曰臣本无反心但以弟兄屡谋逆乱臣惧并死故谋反耳坚泣曰汝素长者固知非汝心也且高祖不可以无后【苻健庙号高祖】乃赐廋死原其七子以长子袭魏公余子皆封县公以嗣越厉王及诸弟之无后者【苻生废爲越王諡曰厉】茍太后曰廋与双俱反双独不得置后何也坚曰天下者高祖之天下高祖之子不可以无后至于仲羣不顾太后谋危宗庙【苻双字仲羣】天下之法不可私也以范阳公抑爲征东大将军并州刺史镇蒲阪邓羌爲建武将军洛州刺史镇陕城擢姚眺爲汲郡太守　加大司马温殊礼位在诸侯王上　是嵗以仇池公杨世爲秦州刺史世弟统爲武都太守世亦称臣于秦秦以世爲南秦州刺史













　　资治通鉴卷一百一
　　钦定四库全书
　　资治通鉴卷一百二　　　宋　司马光　撰
　　胡三省　音注
　　晋记二十四【起屠维大荒落尽上章敦牂凡二年】
　　海西公下
