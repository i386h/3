<!-- { "loadSidebar": true } -->
　　开成三年春正月甲子李石入朝中涂有盗射之【射食亦翻】微伤左右奔散石马惊驰归第又有盗邀击于坊门断其马尾【唐诸坊之南皆有门以时啓闭断音短】仅而得免上闻之大惊命神防六军遣兵防卫敕中外捕盗甚急竟无所获乙丑百官入朝者九人而已京城数日方安　丁夘追赠故齐王凑为怀懿太子【知凑之寃也凑被枉事见二百二十四卷太和五年】　戊申以盐铁转运使户部尚书杨嗣复户部侍郎判户部李珏并同平章事　【考异曰旧传三年杨嗣复辅政荐珏以本官同平章事按珏与嗣复并命今从实录】判使如故【判谓判户部使谓盐铁转运使】嗣复于陵之子也【杨于陵见二百三十七卷宪宗元和三年于音乌】　中书侍郎同平章事李石承甘露之乱人情危惧宦官恣横【横户孟翻】忘身徇国故纪纲粗立仇士良深恶之【粗坐五翻恶乌路翻下同】潜遣盗杀之不果石惧累表称疾辞位上深知其故而无如之何丙子以石同平章事充荆南节度使　陈夷行性介直恶杨嗣复为人每议政事多相诋斥壬辰夷行以足疾辞位不许上命起居舎人魏謩献其祖文贞公笏【魏徴諡曰文贞】郑覃曰在人不在笏上曰亦甘棠之比也【言周人思召公爱其甘棠而不敢翦伐今思魏徴之正直则亦当寳爱其故笏】　杨嗣复欲援进李宗闵【复扶又翻援于元翻下同】恐为郑覃所沮乃先令宦官讽上上临朝谓宰相曰宗闵积年在外宜与一官【李宗闵贬见上卷太和九年】郑覃曰陛下若怜宗闵之逺止可移近北数百里【近其靳翻】不宜再用用之臣请先避位陈夷行曰宗闵向以朋党乱政陛下何爱此纤人【纤人犹言小人也】杨嗣复曰事贵得中不可但徇爱憎上曰可与一州覃曰与州太优止可洪州司马耳【洪州京师东南三千九十里】因与嗣复互相诋讦以为党【讦居谒翻】上曰与一州无伤覃等退上谓起居郎周敬复舎人魏謩曰宰相諠争如此可乎【唐制起居郎起居舍人掌録天子起居法度天子御正殿则郎居左舍人居右有命俯陛以听每仗下天子与宰相议政事郎舍人亦分侍左右若仗在紫宸内阁则夹香案分立殿下覃等諠争既退故上因问之】对曰诚为不可然覃等尽忠愤激不自觉耳丁酉以衡州司马李宗闵为杭州刺史【唐制衡州中洪州上都督府杭州上中州司马从五品下大都督府司马从四品下上州刺史从三品】李固言与杨嗣复李珏善故引居大政以排郑覃陈夷行每议政之际是非锋起上不能决也【史言文宗明不足以烛理】　三月牂柯寇涪州清溪镇【牂柯蛮在涪州东九百里东距辰州二千四百里涪音浮】镇兵击却之初太和之末杜悰为鳯翔节度使有诏沙汰僧尼【事见】
　　【上卷太和八年】时有五色云见于岐山【见贤遍翻下同】近法门寺民间讹言佛骨降祥【佛骨在法门寺故云然】以僧尼不安之故监军欲奏之悰曰云物变色何常之有佛若果爱僧尼当见于京师未几获白兔【几居岂翻未几言未得几何时也】监军又欲奏之曰此西方之瑞也悰曰野兽未驯且宜畜之【驯松伦翻畜吁玉翻】旬日而毙监军不悦以为掩蔽圣徳独画图献之及郑注代悰镇鳯翔【按通鉴上卷太和八年九月庚申以鳯翔节度使李听为忠武节度使代杜悰丁夘以郑注为鳯翔节度使注诬奏听在鳯翔贪虐冬十月乙亥以听为太子太保分司复以杜悰为忠武节度使若如上卷所书则杜悰镇忠武不在鳯翔】奏紫云见又献白雉是嵗八月有甘露降于紫宸殿前樱桃之上上亲采而甞之百官称贺其十一月遂有金吾甘露之变及悰为工部尚书判度支河中奏驺虞见【诗注驺虞义兽白虎黒文不食生物有至信之徳则应之司马相如封禅书曰般般之兽乐我君囿白质黒章其仪可喜师古注谓驺虞也山海经驺虞如虎五色尾长于身】百官称贺上谓悰曰李训郑注皆因瑞以售其乱乃知瑞物非国之庆卿前在鳯翔不奏白兔真先觉也对曰昔河出图伏羲以画八卦洛出书大禹以叙九畴皆有益于人故足尚也至于禽兽草木之瑞何时无之刘聪桀逆黄龙三见石季龙暴虐得苍麟十六白鹿七以驾芝盖【石虎字季龙唐避庙讳故称其字】以是观之瑞岂在徳宗甞为潞州别驾【中宗时宗为潞州别驾】及即位潞州奏十九瑞宗曰朕在潞州惟知勤职业此等瑞物皆不知也愿陛下专以百姓富安为国庆自余不足取也上善之他日谓宰相曰时和年丰是为上瑞嘉禾灵芝诚何益于事宰相因言春秋记灾异以儆人君而不书祥瑞用此故也【意此必郑覃之言】夏五月乙亥诏诸道有瑞皆无得以闻亦勿申牒所司其腊飨太庙【唐制四孟及腊享于太庙唐腊用寅】及飨太清宫【宗天寳二年以西京元皇帝庙为太清宫】元日受朝奏祥瑞皆停【六典凡大祥瑞随即表奏文武百寮诣阙奉贺其它并年终具表以闻有司告庙百寮诣阙奉贺又仪制令大瑞即随表奏闻中瑞下瑞申报有司元日闻奏今皆停罢　考异曰实録初上谓宰臣曰嵗丰人安岂非上瑞宰臣因言春秋不书祥瑞上深然之遂有此诏补国史以为因杜悰进言今兼取之】　初灵武节度使王晏平自盗赃七千余缗上以其父智兴有功【王智兴有讨横海之功】免死长流康州晏平密请于魏镇幽三节度使【魏帅何进滔镇帅王元逵幽帅史元忠】使上表雪已上不得已六月壬寅改永州司户　八月己亥嘉王运薨【运代宗子】　太子永之母王徳妃无宠为杨贤妃所谮而死【唐因隋制有贵妃淑妃徳妃贤妃各一品为夫人正一品开元中宗以后妃四星一为后有后而复置四妃非典法乃置惠妃丽妃华妃以为三夫人其后复置贵妃盖复唐初四妃之制】太子颇好游宴昵近小人【好呼到翻昵尼质翻近其靳翻】贤妃日夜毁之九月壬戌上开延英召宰相及两省御史郎官疏太子过恶议废之曰是宜为天子乎羣臣皆言太子年少【少诗照翻下同】容有改过国本至重岂可轻动御史中丞狄兼謩论之尤切至于涕泣给事中韦温曰陛下惟一子不教陷之至是岂独太子之过乎癸亥翰林学士六人神防六军军使十六人复上表论之【复扶又翻】上意稍解是夕太子始得归少阳院如京使王少华等【唐置如京使以武臣为之内职也未知所职何事】及宦官宫人坐流死者数十人义武节度使张璠在镇十五年【穆宗长庆三年璠代陈楚镇义武】为幽镇所惮及有疾请入朝朝廷未及制置疾甚戒其子元益举族归朝毋得效河北故事及薨军中欲立元益观察留后李士季不可众杀之又杀大将十余人壬申以易州刺史李仲迁为义武节度使义武马军都虞候何清朝自拔归朝癸酉以为仪州刺史【宋白曰辽州乐平郡唐武徳三年置辽州八年改为箕州先天二年以宗嫌名改为仪州】　朝廷以义昌节度使李彦佐在镇乆【太和六年李彦佐代殷侑镇义昌】甲戌以徳州刺史刘约为节度副使欲以代之　开成以来神策将吏迁官多不闻奏直牒中书令覆奏施行迁改殆无虚日【甘露之变之后宦官专横遂至于此】癸未始诏神策将吏改官皆先奏闻状至中书然后检勘施行【先奏闻于上禁中以其状付中书方与检勘由歴而施行之】　冬十月易定监军奏军中不纳李仲迁请以张元益为留后　太子永犹不悛【悛丑缘翻改也】庚子暴薨　【考异曰按文宗后见缘橦者而泣曰朕为天子不能全一子遂杀刘楚材等然则太子非良死也但宫省事秘外人莫知其详故实录但云终不悛过是日暴薨】諡曰庄恪　乙巳以左金吾大将军郭旼为邠宁节度使【旼莫贫翻　考异曰旧栁公权传作皎按子仪子侄名皆连日旁今从实录】宰相议兵讨易定上曰易定地狭人贫军资半仰度支【仰半向翻】急之则靡所不为缓之则自生变但谨备四境以俟之乃除张元益代州刺史顷之军中果有异议乃上表以不便李仲迁为辞朝廷为之罢仲迁【为于伪翻】十一月诏俟元益出定州其义武将士始谋立元益者皆赦不问　以义昌节度使李彦佐为天平节度使以刘约为义昌节度使　丁夘张元益出定州　【考异曰补国史曰易定张公璠卒三军请公璠子元益继统军务公璠乃孝忠孙也公璠弥留之际诫元益归阙三军复效幽镇魏三道自立连帅坐邀制命庙谋未决丞相卫公欲伐而克之贞穆公议未可兴师且行吊赠礼追元益赴阙若拒命跋扈讨之不迟上前互陈短长未行朝典贞穆公有宻疏进追元益诏意云敕张元益卿太祖孝忠功列鼎彛垂于不朽卿乃祖茂昭克荷遗训不坠义风文宗览诏意深叶睿谋诏下定州元益拜诏恸哭焚墨衰请死于众三军将士南向稽首蹈舞流涕扶元益就苫庐请监军使幕府进诸道例各知留后公璠遂全家赴阙诏以神防军使陈君赏为帅所谓贞穆公者李珏也按实録璠定州牙将非孝忠孙又李徳裕此年不为相补国史盖传闻之説不可据今从实録】　庚午上问翰林学士栁公权以外议对曰郭旼除邠宁外间颇以为疑上曰旼尚父之侄【徳宗以郭子仪为尚父】太后叔父【太后即谓太皇郭太后】在官无过自金吾作小镇外间何尤焉对曰非谓旼不应为节度使也闻陛下近取旼二女入宫有之乎上曰然入参太皇太后耳公权曰外间不知皆云旼纳女后宫故得方镇上俛首良乆曰然则奈何对曰独有自南内遣归其家则外议自息矣是日太皇太后遣中使送二女还旼家【太皇太后居兴庆宫兴庆宫谓之南内使疏吏翻还如字】　上好诗【好呼到翻】甞欲置诗学士李珏曰今之诗人浮薄无益于理乃止　甲戌以蔡州刺史韩威为义武节度使【张元益既出定州乃除韩威】　河东节度使司徒中书令裴度以疾求归东都【裴度治第东都集贤里号绿野堂】十二月辛丑诏度入知政事遣中使敦谕上道【上时掌翻】　郑覃累表辞位丙午诏三五日一入中书　是嵗吐蕃彛泰赞普卒弟达磨立彛泰多病委政大臣由是仅能自守乆不为边患达磨荒淫残虐国人不附灾异相继吐蕃益衰【按吐蕃衰回鹘衰而唐亦衰矣　考异曰彜泰卒及达磨立实録不书旧传续防要皆无之今据补国史】
