<!-- { "loadSidebar": true } -->
　　咸安元年【是年十一月海西废帝即位始改元咸安通鉴编年因以新元繋之】春正月袁瑾朱辅求救于秦秦王坚以瑾为扬州刺史【瑾渠吝翻】辅为交州刺史遣武卫将军武都王鉴前将军张蚝帅步骑二万救之【蚝七吏翻帅读曰率骑竒寄翻】大司马温遣淮南太守桓伊南顿太守桓石防等撃鉴蚝于石桥【据桓温传石桥在肥水北守式又翻】大破之秦兵退屯慎城【慎县汉属汝南郡晋分属汝隂郡唐庐州之慎县则梁魏之闲南梁郡之慎县汉九江逡遒县之地非此慎城】伊宣之子也【桓宣佐祖逖拒祖约守襄阳皆有功】丁亥温拔寿春擒瑾及辅并其宗族送建康斩之　秦王坚徙关东豪杰及杂夷十五万户于关中处乌桓于冯翊北地丁零翟斌于新安渑池【为翟斌乗秦乱起兵张本处昌吕翻渑弥兖翻斌音彬】诸因乱流移欲还旧业者悉听之　二月秦以魏郡太守韦钟为青州刺史【青州刺史治广固】中垒将军梁成为兖州刺史射声校尉徐成为并州刺史武卫将军王鉴为豫州刺史左将军彭越为徐州刺史太尉司马皇甫覆为荆州刺史【晋志曰秦既灭燕以兖州刺史镇仓垣并州刺史镇晋阳豫州刺史镇洛阳徐州刺史镇彭城秦初以荆州刺史镇丰阳后移襄阳余按此时秦未得襄阳盖仍燕之旧镇鲁阳也】屯骑校尉天水姜宇为凉州刺史扶风内史王统为益州刺史【凉州属张天锡益州晋土也秦盖置凉州于天水界置益州于扶风界校户敎翻】秦州刺史西县矦雅为使持节都督秦晋凉雍州诸军事秦州牧【雅苻氏也前此未有晋州凉之张氏分西平界置晋兴郡秦盖于此置晋州也雍于用翻】吏部尚书杨安为使持节都督益梁州诸军事梁州刺史【坚欲进图梁益故置梁益二州刺史杨安既克仇池始加督南秦州镇仇池使疏吏翻】复置雍州治蒲阪【秦省雍州见上卷上年复扶又翻雍于用翻阪音反】以长乐公丕为使持节征东大将军雍州刺史【乐音洛使疏吏翻】成平老之子统擢之子也【穆帝永和十年王擢降秦】坚以关东初平守令宜得人令王猛以便宜简召英俊补六州守令授讫言台除正【奏上秦朝除为正官也呜呼荀卿子有言兼并易也坚凝之难以苻坚之明王猛之畧简召六州英俊以补守令然鲜卑乗乱一呼翕然为燕以此知天下之势但观人心向背何如耳】　三月壬辰益州刺史建成定公周楚卒【諡法大虑静民曰定】　秦后将军金城俱难攻兰陵太守张闵子于桃山【俱姓难名魏收地形志兰陵昌虑县有桃山】大司马温遣兵击却之　秦西县矦雅杨安王统徐成及羽林左监朱肜扬武将军姚苌帅步骑七万伐仇池公杨纂【肜余中翻苌仲良翻帅读曰率骑竒寄翻】　代将长孙斤谋弑代王什翼犍世子寔格之伤脇遂执斤杀之【代之先拓拔邻以次兄为拓拔氏后改为长孙氏将即亮翻犍居言翻】　夏四月戊午大赦　秦兵至鹫峡【鹫峡在仇池北亦谓之塞峡鹫音就】杨纂帅众五万拒之梁州刺史农杨亮遣督防郭寳卜靖帅千余骑助纂与秦兵战于峡中纂兵大败死者什三四寳等亦没纂收散兵遁还西县矦雅进攻仇池杨统帅武都之众降秦【统与纂争国见上卷上年降户江翻下同】纂惧面缚出降雅送纂于长安以统为南秦州刺史【秦置秦州于丄邽仇池在其南故置南秦州】加杨安都督南秦州诸军事镇仇池王猛之破张天锡于枹罕也【事见一百一卷海西公太和元年枹音肤】获其将敦煌阴据及甲士五千人【孰徒门翻】秦王坚既克杨纂遣据帅其甲士还凉州使著作郎梁殊阎负送之【穆帝永和十二年秦遣殊负使凉今复遣之】因命王猛为书谕天锡曰昔贵先公称藩刘石者惟审于彊弱也【张茂称藩于刘曜事见九十二卷明帝太宁元年张骏称藩于石勒事见九十四卷成帝咸和五年】今论凉土之力则损于往时语大秦之徳则非二赵之匹而将军翻然自絶【絶秦见一百一卷太和元年】无乃非宗庙之福也欤以秦之威旁振无外可以囘弱水使东流返江河使西注【禹之治水髙髙下下因天地之性弱水西流江河东注今言能反之囘之喻秦威力之彊也】关东既平将移兵河右恐非六郡士民所能抗也【凉州六郡以张轨初镇河西之时统治武威张掖酒泉敦煌西郡西海六郡言之也元康以后张氏所分置其为郡多矣】刘表谓汉南可保【事见汉献帝纪】将军谓西河可全吉凶在身元龟不逺宜深筭妙虑自求多福无使六世之业一旦而坠地也【自张轨保据河西至天锡凡九主今言六世者不以耀灵祚靓为世数】天锡大惧遣使谢罪称藩坚拜天锡使持节都督河右诸军事骠骑大将军开府仪同三司凉州刺史西平公【使疏吏翻下同骠匹妙翻骑竒寄翻】吐谷浑王辟奚闻杨纂败五月遣使献马千匹金银五百斤于秦【吐从暾入声谷音浴】秦以辟奚为安逺将军漒川矦辟奚叶延之子也【叶延见九十四卷成帝咸和四年漒其良翻】好学仁厚无威断【好呼到翻断丁乱翻下无断同】三弟专恣国人患之长史钟恶地西漒羌豪也【漒渠良翻羌人据漒川之地分为东西】谓司马乞宿云曰三弟纵横势出王右【横户孟翻右上也】防亡国矣【防居希翻】吾二人位为元辅【长史司马府之元僚】岂得坐而视之诘朝月望【日行迟一年一周天月行速一月一周天而与日防日月之防谓之合朔自合朔之后月又先日而行至十五日日月相望谓之月望诘去吉翻】文武并会吾将讨焉王之左右皆吾羌子转目一顾立可擒也宿云请先白王恶地曰王仁而无断白之必不从万一事泄吾属无类矣事已出口何可中变遂于坐收三弟杀之【坐徂卧翻】辟奚惊怖【怖普布翻】自投床下恶地宿云趋而扶之曰臣昨梦先王敕臣云三弟将为逆不可不讨故诛之耳辟奚由是发病恍惚【人无精爽谓之恍惚】命世子视连曰吾祸及同生何以见之于地下国事大小任汝治之吾余年残命寄食而已遂以忧卒【卒子恤翻下同】视连立不饮酒游畋者七年军国之事委之将佐【将即亮翻】钟恶地谏以为人主当自娱乐【乐音洛】建威布徳视连泣曰孤自先世以来以仁孝忠恕相承先王念友爱之不终悲愤而亡孤虽纂业尸存而已声色游娯岂所安也威徳之建当付之将来耳【辟奚之死视连之立其事非皆在是年通鉴因辟奚入贡于秦遂连而书之以见辟奚父子天性仁孝不可以夷狄异类视之也】　代世子寔病伤而卒【格长孙斤而被伤也】　秋七月秦王坚如洛阳　代世子寔娶东部大人贺野干之女【据北史贺野干即贺兰部酋长魏书官氏志北方贺兰后改为贺氏】有遗腹子甲戌生男代王什翼犍为之赦境内【为于伪翻】名曰涉圭【拓跋珪造魏事始此】大司马温以梁益多寇周氏世有威名【周访周抚周楚皆着威名于梁益】八月以宁州刺史周仲孙监益梁二州诸军事领益州刺史【监工衔翻】仲孙光之子也【周光见九十三卷明帝太宁三年】　秦以光禄勲李俨为河州刺史镇武始【河西张骏以兴晋金城武始南安永晋大夏武城汉中为河州武始郡治狄道亦张骏所置】　王猛以潞川之功【见上卷上年】请以邓羌为司秦王坚下诏曰司校尉董牧皇畿吏责甚重非所以优礼名将光武不以吏事处功臣【见四十三卷汉光武建武十三年处昌吕翻】实贵之也羌有亷李之才【亷李谓亷颇李牧】朕方委以征伐之事北平匈奴南荡扬越羌之任也司何足以婴之其进号镇军将军位特进　九月秦王坚还长安归安元矦李俨卒于上邽【諡法能思辨众曰元行义説民曰元晋武受禅当时之臣死多有諡元者固非以行定諡也】坚复以俨子辩为河州刺史【复扶又翻】　冬十月秦王坚如邺猎于西山旬余忘返伶人王洛叩马谏曰【郑曰伶官乐官也伶氏世掌乐官而善焉故后世多号乐官为伶官】陛下羣生所系今久猎不归一旦患生不虞奈太后天下何坚为之罢猎还宫【为于伪翻】王猛因进言曰畋猎诚非急务王洛之言不可忘也坚赐洛帛百匹拜官箴左右【左传昔周辛甲之为太史命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是以戒猎也坚仿其意拜洛为官箴左右】自是不复猎【复扶又翻】　大司马温恃其材畧位望阴蓄不臣之志尝抚枕叹曰男子不能流芳百世亦当遗臭万年【桓温心迹固不畏人之知之也然而不获逞者制于命也孰谓天位可以智力奸邪】术士杜炅【炅古迥翻】能知人贵贱温问炅以禄位所至炅曰明公勲格宇宙【据孔安国尚书注格至也】位极人臣温不悦【其志愿不止于此故不悦】温欲先立功河朔以收时望还受九锡及枋头之败威名顿挫【枋头之败事见上卷太和四年】既克寿春谓参军郗超曰【郗丑之翻】足以雪枋头之耻乎超曰未也久之超就温宿中夜谓温曰明公都无所虑乎温曰卿欲有言邪超曰明公当天下重任今以六十之年败于大举不建不世之勲不足以镇惬民望【惬苦叶翻】温曰然则奈何超曰明公不为伊霍之举者无以立大威权镇压四海温素有心深以为然遂与之定议【超知温心而迎合之温遂与定议】以帝素谨无过而床第易诬【第侧里翻又壮士翻床箦也易以防翻】乃言帝早有痿疾【杨正衡曰字林痿痹也人垂翻又于佳翻余谓此盖言阴痿也】嬖人相龙计好朱灵寳等【相与计皆姓也何承天姓苑相悉良翻范后汉书有计子勲】参侍内寝二美人田氏孟氏生三男将建储立王倾移皇基密播此言于民间时人莫能审其虚实十一月癸卯温自广陵将还姑孰屯于白石【此白石盖在牛渚西南桓破谯王尚之处非陶侃令庾亮所守白石垒也】丁未诣建康讽褚太后请废帝立丞相会稽王昱并作令草呈之【先草定太后令而呈之于太后会工外翻】太后方在佛屋烧香【建屋于宫中以奉佛故谓之佛屋】内侍启云外有急奏太后出倚户视奏数行【行户刚翻下数十行同】乃曰我本自疑此至半便止索笔益之曰【索山客翻】未亡人不幸罹此百忧感念存没心焉如割【杜预曰妇人既寡自称未亡人】己酉温集百官于朝堂【朝直遥翻下同】废立既旷代所无莫有识其故典者百官震栗温亦色动不知所为尚书左仆射王彪之知事不可止乃谓温曰公阿衡皇家【伊尹曰阿衡放太甲于桐喻温废立行伊尹之事也孔安国曰阿倚衡平】当依傍先代【傍蒲浪翻】乃命取汉书霍光传礼度仪制定于须臾【用霍光废昌邑王故事传直恋翻】彪之朝服当阶神彩毅然曾无惧容文武仪准莫不取定朝廷以此服之【晋朝以此服王彪之余甚恨彪之得此名于晋朝也彪之父彬不畏死以折王敦此为可服耳】于是宣太后令废帝为东海王以丞相録尚书事防稽王昱统承皇极【会工外翻】百官入太极前殿温使督防竺瑶散骑侍郎刘亨收帝玺绶【散悉亶翻骑竒寄翻玺斯氏翻绶音受　考异曰帝纪三十国春秋亨皆作享后魏书僭晋传作亨今从之】帝着白帢单衣【着侧略翻帢苦洽翻】步下西堂乗犊车出神虎门【晋制诸公给朝车安车皁轮犊车各一乗东汉都雒阳宫有广义神虎门贤注曰广义神虎洛阳宫西门也在金商门外然则神虎门亦建康宫西门乎】羣臣拜辞莫不歔欷【歔音虚欷许既翻又音希】侍御史殿中监将兵百人卫送东海第【殿中监掌监天子服御之事将即亮翻】温帅百官具乗舆法驾迎会稽王于会稽邸【帅读曰率桑绳证翻会工外翻】王于朝堂变服着平巾帻单衣东向流涕拜受玺绶【平巾帻盖即平上帻单衣江左诸人所以见尊者之服所谓巾褠也】是日即皇帝位改元【改元咸安】温出次中堂分兵屯卫温有足疾诏乗舆入殿【乗如字】温撰辞欲陈述废立本意【撰雏免翻预撰辞欲入见而陈之】帝引见【见贤遍翻】便泣下数十行【行户刚翻】温兢惧竟不能一言而出太宰武陵王晞好习武事【好呼到翻】为温所忌欲废之以事示王彪之彪之曰武陵亲尊【武陵王晞亦元帝子出继武陵王喆后】未有显罪不可以猜嫌之间便相废徙公建立圣明当崇奬王室与伊周同美此大事宜更深详温曰此已成事卿勿复言【王彪之能全晞于防稽辅政之时而不能全之于会稽缵服之日防稽可以理喻而习武者桓温之所忌也复扶又翻】乙卯温表晞聚纳轻剽【剽匹妙翻】息综矜忍【息子也】袁真叛逆事相连染顷日猜惧将成乱阶【温以此诬晞】请免晞官以王归藩从之并免其世子综梁王防等官【防与璡同音津】温使魏郡太守毛安之帅所领宿卫殿中【沈约曰南徐州备有徐兖幽冀青并扬七州郡邑】安之虎生之弟也庚戌尊褚太后曰崇徳太后初殷浩卒大司马温使人赍书吊之浩子防不荅【防圭渊翻】亦不诣温而与武陵王晞游广州刺史庾蕴希之弟也素与温有隙温恶殷庾宗彊欲去之【恶乌路翻去羌吕翻】辛亥使其弟秘逼新蔡王晃【晃父邈本汝南王祐之子也嗣新蔡王后】诣西堂叩头自列【西堂太极殿西堂也自列自陈列其事】称与晞及子综著作郎殷防太宰长史庾倩掾曹秀舎人刘彊散骑常侍庾柔等谋反帝对之流涕温皆收付廷尉倩柔皆蕴之弟也【倩千甸翻掾于绢翻】癸丑温杀东海王三子及其母【即田氏孟氏及所生三男也】甲寅御史中丞谯王恬承温防请依律诛武陵王晞诏曰悲惋惶怛【惋乌贯翻】非所忍闻况言之哉其更详议恬承之孙也【谯王氶死于王敦之难承当作氶音注见前】乙卯温重表固请诛晞词甚酷切帝乃赐温手诏曰若晋祚灵长公便宜奉行前诏如其大运去矣请避贤路温览之流汗变色乃奏废晞及其三子家属皆徙新安郡【吴孙权分丹杨立新都郡武帝太康元年更名新安郡唐为歙州今之徽州】丙辰免新蔡王晃为庶人徙衡阳【吴孙亮分长沙西部都尉置衡阳郡今之衡州】殷防庾倩曹秀刘彊庾柔皆族诛庾蕴饮酖死蕴兄东阳太守友子妇桓豁之女也故温特赦之庾希闻难【难乃旦翻】与弟会稽参军邈及子攸之逃于海陵陂泽中【海陵县前汉属临淮郡后汉晋属广陵郡今泰州即其地】温既诛殷庾威埶翕赫【翕盛也赫炎之极也】侍中谢安见温遥拜温惊曰安石卿何事乃尔安曰未有君拜于前臣揖于后【当是时晋之君臣盖可知矣春秋之义所谓防而显者也】戊午大赦增文武位二等己未温如白石上书求归姑孰庚申诏进温丞相大司马如故留京师辅政温固辞仍请还镇辛酉温自白石还姑孰秦王坚闻温废立谓羣臣曰温前败灞上【见九十九卷穆帝太和十年】后败枋头【见上卷太和四年】不能思愆自贬以谢百姓方更废君以自説【説载记作悦读当从悦一曰説读如字谓自解説也】六十之叟举动如此将何以自容于四海乎谚曰怒其室而作色于父其桓温之谓矣　秦车骑大将军王猛以六州任重言于秦王坚请改授亲贤及府选便宜辄已停寝【骑竒寄翻坚先是命猛以便宜选贤俊补六州郡县守令】别乞一州自效坚报曰朕之于卿义则君臣亲逾骨肉虽复桓昭之有管乐【齐桓公有管仲燕昭王有乐毅】徳之有孔明自谓逾之夫人主劳于求才逸于得士【王褒圣主得贤臣颂曰君人者勤于求贤而逸于得人】既以六州相委则朕无东顾之忧非所以为优崇乃朕自求安逸也夫取之不易守之亦难【易以防翻】茍任非其人患生虑表【表外也孔頴达曰界外之畔为表】岂独朕之忧亦卿之责也故虚位台鼎而以分陜为先【陜式冉翻】卿未照朕心殊乖素望新政俟才宜速铨补俟东方化洽当衮衣西归【周公东征周大夫为作九罭之诗其辞曰九罭之鱼鳟鲂我觏之子衮衣绣裳又曰是以有衮衣兮无以我公归兮无使我心悲兮笺云王迎周公当以上公之服】仍遣侍中梁谠诣邺谕防猛乃视事如故【史言苻坚王猛君臣相与之至所以猛得展其才谠多朗翻】　十二月大司马温奏废放之人屏之以逺【屏必政翻又必郢翻】不可以临黎元东海王宜依昌邑故事【昌邑事见二十四卷汉昭帝元平元年】筑第吴郡太后诏曰使为庶人情有不忍可特封王温又奏可封海西县矦庚寅封海西县公　【考异曰海西公纪云咸安二年正月降封今从简文帝纪】温威振内外帝虽处尊位【处昌吕翻】拱黙而已常惧废黜先是荧惑守太防端门【天文志太防南蕃中二星间曰端门先悉荐翻】逾月而海西废辛卯荧惑逆行入太防帝甚恶之【恶乌路翻】中书侍郎郗超在直【入直省中也】帝谓超曰命之脩短本所不计故当无复近日事邪【帝之为抚军也辟超为掾故于今敢以情问之复扶又翻】超曰大司马臣温方内固社稷外恢经略非常之事臣以百口保之及超请急省其父【晋令急假者五日一急一嵗以六十日为限史书所称取急请急皆谓假也省悉景翻】帝曰致意尊公家国之事遂至于此由吾不能以道匡卫愧叹之深言何能谕因咏庾阐诗云志士痛朝危忠臣哀主辱遂泣下霑襟【此亦清谈但情溢于言外耳朝直遥翻下同】帝美风仪善容止留心典籍凝尘满席湛如也虽神识恬畅然无济世大略谢安以为惠帝之流但清谈差胜耳【清谈无益于国事谢安当此之时能立此论可谓拔乎流俗者也】郗超以温故朝中皆畏事之谢安尝与左卫将军王坦之共诣超日旰未得前【旴古案翻】坦之欲去安曰独不能为性命忍须防邪【史言谢安于风流之中能处事应物又郗超势焰如此桓温既死之后超得终于牖下盖以智免也为于伪翻】　秦以河州刺史李辩领兴晋太守还镇枹罕【兴晋枹罕河西张氏皆置为郡兴晋亦当近枹罕界】徙凉州治金城【自天水徙治金城】张天锡闻秦有兼并之志大惧【以秦徙镇偪之故惧】立坛于姑臧西刑三牲帅其官属遥与晋三公盟【帅读曰率下同】遣从事中郎韩博奉表送盟文并献书于大司马温期以明年夏会于上邽【欲使晋起兵攻蜀而出防于上邽也】　是嵗秦益州刺史王统攻陇西鲜卑乞伏司繁于度坚山司繁帅骑三万拒统于苑川统潜袭度坚山【乞伏氏先自漠北南出屯髙平川又自髙平西南迁麦田山司繁又自麦田迁于度坚山水经注苑川在天水勇士县界杜佑曰在兰州五泉县界以下文乞伏吐雷为勇士防军观之则水经注为是】司繁部落五万余皆降于统其众闻妻子已降秦不战而溃司繁无所归亦诣统降【降户江翻】秦王坚以司繁为南单于留之长安以司繁从叔吐雷为勇士护军【勇士汉县晋省此因汉县名而置护军】抚其部众【为后乞伏步颓以鲜卑叛秦张本】二年春二月秦以清河房旷为尚书左丞征旷兄黙及清河崔逞燕国韩乱为尚书郎北平阳陟田勰阳瑶为著作佐郎【晋志著作郎一人谓之大著作专掌史任又置佐著作郎八人勰音协】郝略为清河相皆关东士望王猛所荐也瑶骛之子也【阳骛仕燕歴事三朝骛音务】冠军将军慕容垂言于秦王坚曰臣叔父评燕之恶来辈也【恶来以多力事纣纣嬖之以亡国恶来辈一作恶来革史记曰恶来善毁谗诸矦以此益疏辈当作革】不宜复汚圣朝【复扶又翻汚乌故翻】愿陛下为燕戮之【为于伪翻下为人同】坚乃出评为范阳太守燕之诸王悉补边郡臣光曰古之人灭人之国而人悦何哉为人除害故也【此惟汤武足以当之下此则汉髙帝犹庶防焉为于伪翻】彼慕容评者蔽君专政忌贤疾功愚闇贪虐以丧其国【丧息浪翻】国亡不死逃遁见禽【事见上卷海西公太和五年】秦王坚不以为诛首又从而宠秩之【秩序也官也宠秩谓宠而序其官使不失次也】是爱一人而不爱一国之人也其失人心多矣是以施恩于人而人莫之
