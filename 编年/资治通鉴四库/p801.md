<!-- { "loadSidebar": true } -->
　　子帝行幸涿郡士卒在道亡者相继癸亥至临渝宫【隋志北平郡卢龙县有临渝宫谕音俞又音榆】祃祭黄帝【郑曰祃师祭也在野曰祃应劭曰黄帝战于阪泉以定天下故祭以求福祥杜佑曰祃师祭也为兵祷也其神葢蚩尤或云黄帝北齐之制天子亲征将屇战所卜刚日备牲列军容设于辰地为墠而祃祭大司马奠矢有司奠毛血乐奏大濩之音礼毕彻牲柴燎按记王制天子出征祃于所征之地其礼亡矣杜佑所载者北齐之礼耳祃马嫁翻】斩叛军者以衅鼓【斩人以血涂鼓】亡者亦不止　夏四月榆林太守成纪董纯【帝改胜州为榆林郡隋志成纪县属天水郡守式又翻】与彭城贼帅张大虎战于昌虑【帝改徐州为彭城郡昌虑汉县晋宋魏志皆有之隋已废省其地当入彭城郡兰陵县界帅所类翻下同虑音庐】大破之斩首万余级　甲午车驾至北平【帝改平州为北平郡】　五月庚申延安贼帅刘迦论【隋志延安郡后魏置东夏州西魏改为延州帝改为延安郡迦音加　考异曰唐书作安定人按安定去上郡太远今从隋书】自称皇王建元大世有众十万与稽胡相表里为冦诏以左骁卫大将军屈突通为闗内讨捕大使发兵击之战于上郡【隋志上郡后魏置东秦州后改为北华州西魏改为敷州大业二年改为鄜城郡后改为上郡骁坚尧翻屈居勿翻使疏吏翻鄜音肤】斩迦论将卒万余级【将即亮翻】虏男女数万口而还【还从宣翻又如字】　秋七月癸丑车驾次懐远镇时天下已乱所徴兵多失期不至髙丽亦困弊来防儿至毕奢城【即卑沙城自登莱海道趋平壤先至卑沙城唐贞观未程名振亦由此道丽力知翻】髙丽举兵逆战防儿击破之将趣平壤【趣七喻翻】髙丽王元惧甲子遣使乞降囚送斛斯政【斛斯政去年奔髙丽使疏吏翻下同降户江翻】帝大悦遣使持节召防儿还防儿集众曰大军三出未能平贼此还不可复来【还从宣翻复扶又翻】劳而无功吾窃耻之今髙丽实困以此众击之不日可克吾欲进兵径围平壤取髙元献捷而归不亦善乎答表请行不肯奉诏长史崔君肃固争【长知两翻】防儿不可曰贼势破矣独以相任自足办之吾在阃外事当专决宁得髙元还而获谴舍此成功所不能矣君肃告众曰若从元帅违拒诏书必当闻奏皆应获罪诸将惧俱请还乃始奉诏【帅所类翻下贼帅将帅同将即亮翻下同】八月己巳帝自懐远镇班师邯郸贼帅杨公卿帅其党八千人【隋志邯郸县属武安郡帅读曰率】抄驾后第八队得飞黄上廐马四十二匹而去【抄楚交翻帝置殿内省统尚食尚药尚衣尚舍尚乘尚辇等六局尚乘局置左右六闲一曰左右飞黄闲二左右吉良闲三左右龙媒闲四左右騊駼闲五左右駃騠闲六左右天苑闲】冬十月丁夘上至东都己丑还西京以髙丽使者及斛斯政告太庙仍徴髙丽王元入朝元竟不至【朝直遥翻下同】敕将帅严装更图后举竟不果行初开皇之末国家殷盛朝野皆以髙丽为意刘炫独以为不可【炫荣绢翻】作抚夷论以刺之至是其言始验十一月丙申杀斛斯政于金光门外【金光门大兴城西面三门之中门】如杨积善之法【去年杀杨积善】仍烹其肉使百官噉之佞者或噉之至饱【噉与啗同徒滥翻】收其余骨焚而扬之　乙巳有事于南郊上不斋于次【郑氏曰次自修正之处】诘朝备法驾【汉仍秦制大驾八十一乘法驾三十六乘隋开皇中大驾十二乘法驾减半帝更定其制大驾用三十六法驾用十二诘去吉翻】至即行礼是日大风上独献上帝三公分献五帝礼毕御马疾驱而归　乙夘离石胡刘苗王反【隋志离石郡后齐置西汾州后周改为汾州帝改离石郡】自称天子众至数万将军潘长文讨之不克【长知两翻】　汲郡贼帅王徳仁拥众数万保林虑山为盗【隋志汲郡东魏置义州后周为卫州帝改汲郡林虑山在魏郡林虑县帅所类翻下同虑音庐】　帝将如东都太史令庾质谏曰比嵗伐辽【比毗至翻】民实劳陛下宜镇抚关中使百姓尽力农桑三五年间四海稍丰实然后廵省【省悉景翻】于事为宜帝不悦质辞疾不从【从才用翻】帝怒下质狱【下遐嫁翻】竟死狱中十二月壬申帝如东都赦天下戊子入东都　东海贼帅彭孝才转掠沂水【刘昫曰沂水汉东莞县隋改为东安县寻改为沂水属琅邪郡】彭城留守董纯讨擒之【守式又翻】纯战虽屡防而盗贼日滋或谮纯怯懦【懦乃卧翻又乃乱翻】帝怒鎻纯诣东都诛之　孟让自长白山冦掠诸郡至盱眙众十余万据都梁宫【隋志盱眙县属江都郡有都梁山都梁宫在焉山出都梁香故名盱眙音吁怡】阻淮为固江都丞王世充将兵拒之为五栅以塞险要【将即亮翻下同塞悉则翻】羸形示弱【羸伦为翻】让笑曰世充文法小吏安能将兵吾今生防取鼓行入江都耳时民皆结堡自固野无所掠贼众渐馁乃少留兵围五栅分人于南方抄掠世充伺其懈【少诗沼翻抄楚交翻伺相吏翻懈居隘翻】纵兵出击大破之让以数十骑遁去【骑竒寄翻下同】斩首万余级　齐郡贼帅左孝友众十万屯蹲狗山【蹲狗者以形得名蹲徂尊翻】郡丞张须陀列营逼之孝友窘迫出降须陀威振东夏【降户江翻窘巨陨翻夏户雅翻】以功迁齐郡通守【帝罢州置郡郡置太守其后诸郡各加置通守一人位次太守守式又翻】领河南道十二郡黜陟讨捕大使涿郡贼帅卢明月众十余万军祝阿【隋志祝阿县属齐郡唐改为禹城县　考异曰唐秦叔宝传作下邳今从隋书】须陀将万人邀之【将即亮翻下谓将分将同】相持十余日粮尽将退谓将士曰贼见吾退必悉众来追若以千人袭据其营可有大利此诚危事谁能往者众莫对唯罗士信及厯城秦叔宝请行【隋志歴城县帯齐郡】于是须陀委栅而遁使二人分将千兵伏葭苇中明月悉众追之士信叔宝驰至其栅栅门闭二人超升其楼各杀数人营中大乱二人斩关以纳外兵因纵火焚其三十余栅烟熖涨天明月奔还须陀回军奋击大破之明月以数百骑遁去所俘斩无筭叔宝名琼以字行
　　十一年春正月增秘书省官百二十员【隋制秘书省监丞各一人郎四人校书郎十二人正字四人著作郎二人佐郎八人校书郎正字各二人帝增少监一人减校书郎为十人加置佐郎四人又置儒林郎十人文林郎二十人増校书郎员四十人加置楷书郎员二十人凡百一十七人】并以学士补之帝好读书著述自为扬州总管【开皇十年帝为扬州总管好呼到翻】置王府学士至百人常令修撰以至为帝前后近二十载【近其靳翻载作亥翻】修撰未尝暂停自经术文章兵农地理医卜释道乃至蒱博鹰狗【蒱音蒲摴蒱也】皆为新书无不精洽共成三十一部万七千余卷初西京嘉则殿有书三十七万卷帝命秘书监栁顾言等诠次除其复重猥杂【诠此缘翻説文具也重直龙翻】得正御本三万七千余卷纳于东都修文殿又写五十副本简为三品分置西京东都宫省官府其正书皆装翦华净宝轴锦褾【褾方小翻卷端也】于观文殿前为书室十四间窻户牀褥厨幔【幔莫半翻】咸极珍丽每三间开方户垂锦幔上有二飞仙户外地中施机发帝幸书室有宫人执香炉【香炉始于汉汉官典职曰尚书郎给女史二人着洁衣服执香炉烧薰】前行践机则飞仙下收幔而上【践慈演翻上时掌翻】户扉及厨扉皆自啓帝出则垂闭复故　帝以户口逃亡盗贼繁多二月庚午诏民悉城居田随近给郡县驿亭村坞皆筑城　上谷贼帅王须拔自称漫天王【帅所类翻幔谟官翻】国号燕贼帅魏刀儿自称厯山飞众各十余万北连突厥南冦燕赵【燕因肩翻】　初髙祖梦洪水没都城意恶之【恶乌路翻】故迁都大兴【开皇三年迁新都】申明公李穆薨【穆薨见一百七十六卷陈长城公至徳四年】孙筠袭爵叔父浑忿其吝啬使兄子善衡贼杀之而证其从父弟瞿昙【从才用翻昙徒含翻】使之偿死浑谓其妻兄左卫率宇文述曰若得绍封当嵗奉国赋之半述为之言于太子【率所律翻为于伪翻】奏髙祖以浑为穆嗣二嵗之后不复以国赋与述【复扶又翻】述大恨之帝即位浑累官至右骁卫大将军改封郕公【骁坚尧翻】帝以其门族彊盛忌之防有方士安伽陁【伽求加翻】言李氏当为天子劝帝尽诛海内凡李姓者浑从子将作监敏小名洪儿【从才用翻】帝疑其名应防常面告之冀其引决敏大惧数与浑及善衡屏人私语【数所角翻屏必郢翻】述谮之于帝仍遣虎贲郎将河东裴仁基表告浑反【帝改蒲州为河东郡贲音奔将即亮翻下同】帝收浑等家遣尚书左丞元文都御史大夫裴蕴杂治之【治直之翻下同】按问数日不得反状以实奏闻帝更遣述穷治之述诱教敏妻宇文氏为表诬告浑谋因度辽与其家子弟为将领者共袭取御营立敏为天子述持入奏之帝泣曰吾宗社几倾【几居依翻】頼公获全耳三月丁酉杀浑敏善衡及宗族三十二人自三从以上皆徙边徼【从才用翻徼吉吊翻】后数月敏妻亦鸩死【敏妻宇文氏周天元之女帝之姊子也】　有二孔雀自西苑飞集宝城朝堂前【西苑在洛城西元年所筑也后唐兵攻王世充世充使其弟世伟守寳城则宝城在洛城罗郭之内自为一城既朝堂在焉则百司廨署皆在焉自为一城附于宫城之东南也唐因隋制亦以洛阳为东京六典云东城在皇城之东皇城在东城之内百僚廨署如京城之制皇宫在皇城之北吾以此推之皇城葢即隋之宝城在宫城东南也朝直遥翻下同】亲卫校尉髙徳儒等十余人见之奏以为鸾【帝置亲侍鹰扬府领亲勲武三侍三侍即三卫也各置越骑校尉歩兵校尉　考异曰杂记云五年三月马徳儒奏孔雀为鸾今年月及姓皆从畧记并温大雅创业起居注】时孔雀已飞去无可得验于是百僚称贺诏以徳儒诚心防防肇见嘉祥擢拜朝散大夫【朝直遥翻散悉亶翻】赐物百叚余人皆赐束帛仍于其地造仪鸾殿　己酉帝行幸太原夏四月幸汾阳宫避暑宫城迫隘百官士卒布散山谷间结草为营而居之　以卫尉少卿李渊为山西河东抚慰大使【少始照翻使疏吏翻　考异曰创业注云帝自卫尉少卿转右骁卫将军奉诏为太原道安抚大使即隋大业十二年炀帝幸楼烦时也按十二年帝未尝幸楼烦今从高祖实录在幸汾阳宫时　余按隋志汾阳宫正属楼烦郡自可以言幸楼烦但有十二年十一年之差耳】承制黜陟选补郡县文武官仍发河东兵讨捕羣盗渊行至龙门击贼帅毋端儿破之【刘昫曰龙门汉艾氏县后魏改为龙门隋志属河东郡帅所类翻毋音无姓也】秋八月乙丑帝廵北塞　【考异曰杂记六月突厥贼入岚城镇抄掠遣范安贵讨】
