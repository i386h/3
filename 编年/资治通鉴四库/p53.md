<!-- { "loadSidebar": true } -->
　　齐人娄敬戍陇西【姓谱娄邾娄国之后一曰离娄之后】过洛阳脱挽辂【苏林曰辂音冻之一木横遮车前二人挽之三人推之师古曰挽音晚辂胡格翻音同】衣羊裘因齐人虞将军求见上虞将军欲与之鲜衣娄敬曰臣衣帛衣帛见衣褐衣褐见【衣着也帛缯也褐织毛布之衣也】终不敢易衣于是虞将军入言上上召见问之娄敬曰陛下都洛阳岂欲与周室比隆哉上曰然娄敬曰陛下取天下与周异周之先自后稷封邰【班志邰县属右扶风师古曰即今武功故城是史记正义曰雍州武功县西南二十三里故漦城是也説文曰邰炎帝之后姜姓所封国弃外家也毛苌云邰姜嫄国尧以天因邰而生后稷故因封之于邰音吐才翻】积徳絫善【絫古累字】十有余世至于太王王季文王武王而诸侯自归之遂灭殷为天子及成王即位周公相焉乃营洛邑以为此天下之中也诸矦四方纳贡职道里均矣有徳则易以王无徳则易以亡故周之盛时天下和洽诸侯四夷莫不宾服効其贡职及其衰也天下莫朝【朝直遥翻】周不能制也非唯其徳薄也形势弱也今陛下起丰沛卷蜀汉定三秦【卷读曰卷】与项羽战荥阳成臯之间大战七十小战四十使天下之民肝脑涂地父子暴骨中野不可胜数【胜音升】哭泣之声未絶伤夷者未起【夷与痍同创也音延知翻】而欲比隆于成康之时臣窃以为不侔也且夫秦地被山带河四塞以为固卒然有急【卒读曰猝】百万之众可立具也因秦之故资甚美膏腴之地此所谓天府者也【府聚也万物所聚谓之天府】陛下入闗而都之山东虽乱秦之故地可全而有也夫与人鬭不搤其亢拊其背未能全其胜也【张晏曰搤与扼同捉持之也亢音冈又下郎翻喉咙也】今陛下案秦之故地此亦搤天下之亢而拊其背也帝问羣臣羣臣皆山东人争言周王数百年秦二世即亡洛阳东有成皐西有殽渑【师古曰殽谓殽山今陜州东二殽山是也渑即渑池】倍河乡伊洛【河在洛阳城北故曰倍伊洛二水在洛阳城南故曰乡倍蒲妹翻乡读曰向】其固亦足恃也上问张良良曰洛阳虽有此固其中小不过数百里田地薄四面受敌此非用武之国也闗中左殽函右陇蜀沃野千里【师古曰沃者溉灌也言其土地皆有溉灌之利故曰沃野】南有巴蜀之饶北有胡苑之利【师古曰谓安定北地上郡之北与胡相接之地可以畜牧者也养禽兽谓之苑音于阮翻】阻三面而守独以一面东制诸侯诸侯安定河渭漕挽天下西给京师【汉漕闗东之粟自河入渭自渭而上输之长安】诸侯有变顺流而下足以委输【康曰委于伪切即委积之委输即转轮之输输舂遇翻】此所谓金城千里天府之国也【府者物所聚也天物所聚不假人力故曰天府】娄敬説是也上即日车驾西都长安拜娄敬为郎中号曰奉春君赐姓刘氏【师古曰凡言车驾谓天子乗车而行不敢指斥也长安本秦之乡名也髙祖作都奉春君张晏曰春嵗之始也今娄敬发事之始故曰奉春君也】张良素多病从上入闗即道引不食谷【孟康曰道读曰导服辟谷药而静居行气】杜门不出曰家世相韩及韩灭不爱万金之资为韩报讐彊秦天下振动【事见七参秦始皇二十九年】今以三寸舌为帝者师封万戸侯此布衣之极于良足矣愿弃人间事欲从赤松子游耳【师古曰赤松子仙人号也神农时为雨师服水王教神农能入火自烧至昆山上常止西王母石室随风雨上下炎帝少女追之亦得仙俱去】
　　臣光曰夫生之有死譬犹夜旦之必然自古及今固未有超然而独存者也以子房之明辨达理足以知神僊之为虚诡矣然其欲从赤松子游者其智可知也夫功名之际人臣之所难处【处昌吕翻】如高帝所称者三杰而已淮隂诛夷萧何系狱非以履盛满而不止耶故子房托于神僊遗弃人间等功名于外物置荣利而不顾所谓明哲保身者【诗云既明且哲以保其身】子房有焉
　　六月壬辰大赦天下　秋七月燕王臧荼反上自将征之　赵景王耳长沙文王芮皆薨　九月虏臧荼壬子立太尉长安侯卢绾为燕王【班表太尉秦官掌武事汉制与丞相御史大夫为三公应劭曰自上安下曰尉据史记卢绾传长安故咸阳也正义曰秦咸阳在渭北长安在渭南萧何起未央宫之处】绾家与上同里闬【闬音汗闾也里门曰闬】绾生又与上同日上宠幸绾羣臣莫敢望故特王之【考异曰史记汉书髙纪于此皆云使丞相哙将兵平代地按樊哙传从平韩王信乃迁左丞相是时未为丞相又代地无反者哙传亦无此事疑纪误】项王故将利几反【利几以陈令降上侯之颍川上至洛阳召之利几恐而反风俗通利姓也姓谱楚公子食采于利后以为氏】上自击破之　后九月治长乐宫【程大昌雍録曰长乐宫本秦之兴乐宫周廻二十里髙祖改修而居之在长安城东隅乐音洛】　项王将钟离昧素与楚王信善【昧莫曷翻下同】项王死后亡归信汉王怨昧闻其在楚诏楚捕昧信初之国行县邑陈兵出入【行丁孟翻】
