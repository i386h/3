<!-- { "loadSidebar": true } -->
　　五年夏立皇子舜为常山王【髙帝置常山郡属赵国吕后分为王国文帝并为赵国今复以王舜】　六月丁巳赦天下　大水　秋八月己酉未央宫东阙灾　九月诏诸狱疑若虽文致于法【谓原情定罪本不至于死而以律文傅致之】而于人心不厌者辄谳之【厌服也师古曰一涉翻又于涉翻谳鱼列翻又鱼蹇翻平议也】　地震
　　六年冬十月梁王来朝上疏欲留上弗许【禇少孙曰诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中】王归国意忽忽不乐【乐音洛】　十一月改诸廷尉将作等官名【时改廷尉为大理将作少府为大匠奉常为太常典客为大行令长信詹事为长信少府将行为大长秋主爵中尉为都尉】春二月乙卯上行幸雍郊五畤【畤音止】　三月雪　夏四月梁孝王薨窦太后闻之哭极哀不食曰帝果杀吾子帝哀惧不知所为与长公主计之乃分梁为五国尽立孝王男五人为王买为梁王明为济川王彭离为济东王定为山阳王不识为济隂王【梁仍都睢阳济川国在陈留东郡之间济东国后入汉为大河郡后又为东平国山阳国即山阳郡济隂国即济隂郡济子礼翻】女五人皆食汤沐邑奏之太后太后乃説为帝加一餐【説读曰悦为于伪翻】孝王未死时财以巨万计及死蔵府余黄金尚四十余万斤【蔵徂浪翻】他物称是【称尺证翻】　上既减笞法【见上卷元年】笞者犹不全乃更减笞三百曰二百笞二百曰一百又定棰令【师古曰棰防也所以击者也棰止蕊翻】棰长五尺【长直亮翻】其本大一寸竹也末薄半寸皆平其节当笞者笞臋【如淳曰然则先时笞背也臋徒门翻】毕一罪乃更人【更工衡翻】自是笞者得全然死刑既重而生刑又轻民易犯之【易以豉翻】　六月匈奴入雁门至武泉入上郡取马【雁门有句注之险如淳曰汉仪注太仆牧师诸三十六所分布北边西边以郎为苑监官奴婢三万人养马三十万疋师古曰武泉云中县也养鸟兽通名曰故谓牧马处曰食货志景帝始造马以广用】吏卒战死者二千人陇西李广为上郡太守尝从百骑出遇匈奴数千骑见广以为诱骑【诱骑者见少以诱敌诱音酉下同】皆惊上山陈【师古曰为陈以待广也陈读曰阵下同】广之百骑皆大恐欲驰还走广曰吾去大军数十里今如此以百骑走匈奴追射我立尽【射而亦翻下同】今我留匈奴必以我为大军之诱必不敢击我广令诸骑曰前未到匈奴阵二里所止令曰皆下马解鞍其骑曰虏多且近即有急奈何广曰彼虏以我为走今皆解鞍以示不走用坚其意【师古曰示以坚牢令敌意知之】于是胡骑遂不敢击有白马将出护其兵【师古曰将之乗白马者也护谓监视之将即亮翻】李广上马与十余骑犇射杀白马将而复还至其骑中解鞍令士皆纵马卧是时防暮胡兵终怪之不敢击夜半时胡兵亦以为汉有伏军于旁欲夜取之胡皆引兵而去平旦李广乃归其大军秋七月辛亥晦日有食之　自郅都之死长安左右
　　宗室多暴犯法上乃召济南都尉南阳甯成为中尉其治效郅都其防弗如然宗室豪杰皆人人惴恐【惴之瑞翻】城阳共王喜薨【共王喜文帝前四年嗣父章爵为王八年徙王淮阳后四年复还城阳至是而薨共读曰恭】
　　后元年春正月诏曰狱重事也人有智愚官有上下狱疑者谳有司有司所不能决移廷尉谳而后不当谳者不为失【师古曰假令谳讫其理不当所谳之人不为罪失谳鱼列翻又鱼蹇翻】欲令治狱者务先寛【治直之翻】　三月赦天下　夏大酺五日民得酤酒【中三年禁民酤酒今弛此禁酺音蒲】　五月丙戌地震上庸地震二十二日【班志上庸县属汉中郡】壊城垣【壊音怪】　秋七月丙午丞相舍免　乙巳晦日有食之　八月壬辰以御史大夫卫绾为丞相卫尉南阳直不疑为御史大夫【姓谱楚人直弓之后】初不疑为郎同舍有告归悮持其同舍郎金去已而同舍郎觉亡意不疑【师古曰疑其盗取】不疑谢有之【师古曰告云实取】买金偿后告归者至而归金亡金郎大慙以此称为长者稍迁至中大夫人或廷毁不疑【师古曰当廷见之时而毁之】以为盗嫂不疑闻曰我乃无兄然终不自明也　帝居禁中召周亚夫赐食独置大胾【师古曰胾大脔孔颖达曰熟肉带骨而脔曰殽纯肉而脔曰胾胾侧吏翻】无切肉又不置箸亚夫心不平顾谓尚席取箸【应劭曰尚席主席者也】上视而笑曰此非不足君所乎【孟康曰设胾无箸者此非不足满于君所乎嫌恨之也如淳曰非故不足君之食具偶失之也师古曰孟説近之帝言赐君食而不设箸此由我意于君有不足乎】亚夫免冠谢上上曰起亚夫因趋出上目送之曰此鞅鞅非少主臣也居无何亚夫子为父买工官尚方甲楯五百被可以者【少诗沼翻为于伪翻楯食尹翻如淳曰工官官名张晏曰被具也五百具甲楯也师古曰被皮义翻】取庸苦之不与钱【师古曰庸谓赁也苦谓极苦使也余谓亚夫之子无识苦使其人而不与赁钱致其懐怨而祸及其父亚夫之死虽由景帝之少恩其子亦深可罪也】庸知其盗买县官器怨而上变告子【上时掌翻】事连污亚夫书既闻上下吏吏簿责亚夫【如淳曰簿问其辞情师古曰簿责者书之于簿一一责问之也污乌故翻下户嫁翻】亚夫不对上骂之曰吾不用也【孟康曰言不用汝对欲杀之也如淳曰恐狱吏畏其复用事不敢折辱也师古曰孟説是也一云帝责吏云不胜其任吾不用汝故召亚夫令诣廷尉也】召诣廷尉廷尉责问曰君侯欲反何亚夫曰臣所买器乃器也何谓反乎吏曰君纵不欲反地上即欲反地下耳吏侵之益急初吏捕亚夫亚夫欲自杀其夫人止之以故不得死遂入廷尉因不食五日欧血而死　是嵗济隂哀王不识薨【济子礼翻】
　　二年春正月地一日三动　三月匈奴入鴈门太守冯敬与战死发车骑材官屯鴈门　春以嵗不登禁内郡食马粟没入之【师古曰食读曰飤以粟食马者没其马入官】　夏四月诏曰雕文刻镂伤农事者也【镂力豆翻】锦绣纂组害女工者也【应劭曰纂今五采属綷是也组今绶纷绦是也臣瓉曰许慎云纂赤组也师古曰瓉説是也綷防也防五采者今谓之错防非纂也綷子内翻绦他牢翻】农事伤则饥之本女工害则寒之原也夫饥寒并至而能亡为非者寡矣【亡古无字通】朕亲耕后亲桑以奉宗庙粢盛祭服为天下先【盛时征翻】不受献减太官省繇赋【师古曰省所领翻繇读曰徭】欲天下务农蚕素有蓄积以备灾害彊毋攘弱众毋暴寡老耆以夀终幼孤得遂长【师古曰遂成也长知两翻】今嵗或不登民食颇寡其咎安在或诈伪为吏【张晏曰以诈伪人为吏也臣瓉曰律所谓矫枉以为吏者也师古曰二説并非也直谓诈自称吏耳】以货赂为市渔夺百姓侵牟万民【师古曰渔言若渔猎之为也李竒曰牟食苗根虫也侵牟食民比之蛑贼也杜佑曰牟取也】县丞长吏也奸法与盗盗甚无谓也【李斐曰奸法因法作奸也文頴曰与盗谓盗者当治而知情反佐与之是则共盗无异也师古曰与盗盗者共盗为盗耳】其令二千石各脩其职不事官职耗乱者【师古曰耗不明也读与眊同音莫报翻】丞相以闻请其罪布告天下使明知朕意　五月诏算赀四得官【服防曰赀万钱算百二十七也应劭曰古者疾吏之贪衣食足知荣辱限赀十算乃得为吏十算十万也贾人有财不得为吏防士无赀又不得官故减赀四算得官矣】　秋大旱
　　三年冬十月日月皆食赤五日　十二月晦雷日如紫五星逆行守太防【晋天文志太防天子廷也五帝座也十二诸侯府也其外蕃九卿也南蕃中二星间曰端门东曰左执法廷尉象也西曰右执法御史大夫象也左执法之东左掖门也右执法之西右掖门也东蕃四星南第一星曰上相其北东太阳门也第二星曰次相其北中华东门也第三星曰次将其北东太隂门也第四星曰上将所谓四辅也西蕃四星第一星曰上将其北西太阳门也第二星曰次将其北中华西门也第三星曰次相其北西太隂门也第四星曰上相次亦四辅也】月贯天廷中　春正月诏曰农天下之本也黄金珠玉饥不可食寒不可衣以为币用【师古曰币者所以通有无易贵贱也】不识其终始间嵗或不登意为末者众农民寡也其令郡国务劝农桑益种树可得衣食物吏发民若取庸【韦昭曰发民用其民也取庸取其资以顾庸也】采黄金珠玉者坐赃为盗二千石听者与同罪　甲寅皇太子冠【冠古玩翻】　甲子帝崩于未央宫【臣瓉曰夀四十八】太子即皇帝位年十六尊皇太后为太皇太后皇后为皇太后二月癸酉葬孝景皇帝于阳陵【臣瓉曰自崩及葬凡十日】　三月
　　封皇太后同母弟田蚡为武安侯【班志武安县属魏郡又据沟洫志蚡封武安而奉邑食清河之鄃蚡房吻翻】胜为周阳侯【史记正义绛州闻喜县东二十九里有周阳故城】
　　班固赞曰孔子称斯民也三代之所以直道而行也【师古曰此论语载孔子之辞也言今此时之人亦夏殷周之所驭以政化淳壹故能直道而行伤今不然】信哉周秦之敝罔密文峻而奸轨不胜【师古曰不可胜】汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚【师古曰黎众也醇不浇杂】周云成康汉言文景美矣
　　汉兴接秦之作业剧而财匮自天子不能具钧驷【四马一色谓之钧驷】而将相或乗牛车【师古曰以牛驾车也余据汉时以牛车为贱魏晋以后王公始多乗牛车】齐民无蔵盖【苏林曰无物可盖蔵】天下已平髙祖乃令贾人不得衣丝乗车重租税以困辱之【贾音古衣于既翻】孝恵髙后时为天下初定复弛商贾之律然市井之子孙亦不得仕宦为吏量吏禄度官用以赋于民【师古曰才取足量音良度徒洛翻】而山川园池市井租税之入自天子以至于封君汤沐邑皆各为私奉养焉不领于天子之经费【师古曰言各收其所赋税以自供不入于国朝之仓廪府库也经常也】漕转山东粟以给中都官【师古曰中都官京师诸官府也】嵗不过数十万石继以孝文孝景清净恭俭安养天下七十余年之间国家无事非遇水旱之灾民则人给家足都鄙廪庾皆满而府库余货财京师之钱累钜万贯朽而不可校【师古曰累钜万谓数百万万也校谓计数也】太仓之粟陈陈相因【师古曰陈谓久旧也】充溢露积于外至腐败不可食众庶街巷有马而阡陌之间成羣【师古曰谓田中之阡陌也】乗字牝者摈而不得聚防【孟康曰皆乗父马有牝马间其间则踶齧故斥出不得防同师古曰言时富饶耻乗字牝不必以其踶齧也】守闾阎者食粱肉为吏者长子孙【如淳曰时无事吏不数转至于生长子孙而不转职也长知两翻】居官者以为姓号【如淳曰货殖传仓氏库氏是也】故人人自爱而重犯法先行义而后诎辱焉【师古曰以行义为先以愧辱相绌也行下孟翻】当此之时罔疏而民富役财骄溢或至兼并豪党之徒以武断于乡曲【师古曰恃其豪富则擅行威罚也断丁乱翻】宗室有土【师古曰谓国之宗姓受封邑土地者也】公卿大夫以下争于奢侈室庐舆服僣于上无限度物盛而衰固其变也自是之后孝武内穷侈靡外攘夷狄天下萧然财力耗矣








　　资治通鉴卷十六
<史部,编年类,资治通鉴>
