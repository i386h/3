<!-- { "loadSidebar": true } -->
　　平节度使以宣武节度使张靖为卢龙节度使　乙卯以权知京兆尹卢士玫为瀛莫观察使【玫莫杯翻】丁巳诏刘总兄弟子侄皆除官大将僚佐亦宜超擢百姓给复一年【复方目翻】军士赐钱一百万缗　戊午立皇弟憬为鄜王悦为琼王惸为沔王怿为婺王愔为茂王怡为光王协为淄王憺为衢王惋为澶王【憬居永翻惸渠营翻愔挹淫翻憺徒览翻又徒滥翻惋乌贯翻澶时连翻】皇子湛为景王涵为江王凑为漳王溶为安王瀍为颖王　刘总奏恳乞为僧且以其私第为佛寺诏赐总名大觉寺名报恩遣中使以紫僧服及天平节钺侍中告身并赐之惟其所择诏未至总已削发为僧将士欲遮留之总杀其唱帅者十余人【遮留者遮道而留行唱帅者作唱以率众帅读曰率】夜以印节授留后张玘遁去【张玘与总同谋杀其父兄者也】及明军中始知之玘奏总不知所在　【考异曰新传总以节付张臯臯玘之兄为涿州刺史总之妻父也按实録幽州留后张玘奏总以剃发为僧不知所在然则不以节付臯也】癸亥卒于定州之境【徳宗贞元元年刘怦得幽州三世三十六年而灭】　翰林学士李徳裕吉甫之子也以中书舍人李宗闵尝对策讥切其父恨之【讥切事见二百三十七卷宪宗元和三年】宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使段文昌翰林学士李绅各以书属所善进士于徽及牓出文昌绅所属皆不预【属之欲翻下属书同牓者书取中进士姓名而揭示之】及第者【取中进士谓之及第言其文学及等第也】郑朗覃之弟裴譔度之子苏巢宗闵之壻杨殷士汝士之弟也文昌言于上曰今嵗礼部殊不公【殊絶也】所取进士皆子弟无艺【言皆公卿子弟无艺能也】以闗节得之【唐人谓相属请为闗节此语至今犹然】上以问诸学士徳裕稹绅皆曰诚如文昌言上乃命中书舍人王起等覆试【覆审也再引试取中进士以审其实才曰覆试】夏四月丁丑诏黜朗等十人　【考异曰郑覃传曰朗长庆元年登进士甲科此盖言其始者登科耳】贬徽江州刺史宗闵劒州刺史汝士开江令【江州京师东南二千九百四十八里劒州京师南一千六百六十二里开江汉朐县地梁置汉丰县西魏改曰永宁县隋改曰盛山唐代宗广徳元年改曰开江带开州】或劝徽奏文昌绅属书上必悟徽曰茍无愧心得丧一致【丧息浪翻】奈何奏人私书岂士君子所为邪取而焚之时人多之绅敬之曽孙【李敬髙宗朝为相】起播之弟也自是徳裕宗闵各分朋党更相倾轧垂四十年【更工衡翻】　丙戌册回鹘嗣君为登啰羽録没密施句主毗伽崇徳可汗【按通鉴例回鹘新可汗未尝书嗣君唐防要曰册回鹘可汗为君登里啰羽録密施勾主毗伽崇徳可汗啰鲁何翻】　五月丙申朔回鹘遣都督宰相等五百余人来迎公主　壬子盐铁使王播奏约茶额每百钱加税五十右拾遗李珏等上疏以为茶近起贞元多事之际【见二百三十四卷徳宗贞元九年】今天下无虞所宜寛横敛之目【横户孟翻敛力赡翻】而更増之百姓何时当得息肩不从　丙辰建王恪薨【恪上之弟也】　癸亥以太和长公主嫁回鹘公主上之妹也吐蕃闻唐与回鹘婚六月辛未冦青塞堡【新书吐蕃传作清塞堡】盐州刺史李文悦击却之戊寅回鹘奏以万骑出北庭万骑出安西拒吐蕃以迎公主初刘总奏分所属为三道以幽涿营为一道请除张
　　靖为节度使平蓟妫檀为一道请除平卢节度使薛平为节度使瀛莫为一道请除权知京兆尹卢士玫为观察使【释名曰幽州在北幽昧之地故曰幽西南至涿州一百二十里营州以营室分为名幽接境营州治柳城道里絶逺刘总奏以为一道必有説平州西至蓟州二百里蓟州西北至檀州二百十七里檀州西至妫州二百五十里瀛州北至莫州一百一十里玫莫回翻】靖先在河东以寛简得众【靖镇河东见二百三十九卷宪宗元和十一年】总与之邻境【幽并二镇接壤】闻其风望以燕人桀骜日久【燕于贤翻】故举靖自代以安辑之平嵩之子【薛嵩従史思明为将代宗初来降】知河朔风俗而尽诚于国故举之士玫则总妻族之亲也总又尽择麾下伉健难制者都知兵马使朱克融等送之京师【伉口浪翻无所卑屈曰伉】乞加奬拔使燕人有慕羡朝廷禄位之志又献征马万五千匹【征马战马也】然后削发委去【委弃也】克融滔之孙也【朱滔畔换于徳宗之时】是时上方酣宴不留意天下之务崔植杜元颖无逺略不知安危大体茍欲崇重靖惟割瀛莫二州以士玫领之自余皆统于靖朱克融等久羁旅京师至假匄衣食日诣中书求官植元颖不之省【匄居大翻乞也省悉景翻察也】及除靖幽州勒克融辈归本军驱使克融辈皆愤怨先是河北节度使皆亲冒寒暑与士卒均劳逸【先悉荐翻】及靖至雍容骄贵肩舆于万众之中燕人讶之【讶者见之而惊疑也燕于贤翻下同】靖庄黙自尊涉旬乃一出坐决事賔客将吏罕得闻其言情意不接政事多委之幕僚而所辟判官韦雍辈多年少轻薄之士嗜酒豪纵出入传呼甚盛或夜归烛火满街皆燕人所不习也诏以钱百万缗赐将士靖留其二十万缗充军府杂用雍辈复裁刻军士粮赐【复扶又翻】绳之以法数以反虏诟责吏卒【数所角翻诟许候翻又古候翻】谓军士曰今天下太平汝曹能挽两石弓不若识一丁字由是军中人人怨怒【抚柔荒犷宣流徳化适其俗修其政者易为功骇之以其所未尝见惧之以其所未尝闻鲜不速祸】





　　资治通鉴卷二百四十一
　　钦定四库全书
　　资治通鉴卷二百四十二　宋　司马光　撰
　　胡三省　音注
　　唐纪五十八【起重光赤奋若七月尽黓摄提格凡一年有竒】
　　穆宗睿圣文惠孝皇帝中
