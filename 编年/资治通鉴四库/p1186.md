<!-- { "loadSidebar": true } -->
　　州　十一月甲寅立皇子祯为雅王祥为琼王　以魏博留后罗绍威为节度使　衢州刺史陈岌请降于杨行密钱镠使顾全武讨之【降户江翻】　朱全忠以奉国节度使崔洪与杨行密交通【淮西淮南邻道也】遣其将张存敬攻之洪惧请以弟都指挥使贤为质【质音致　考异日十国纪年洪托以将士不受节制遣兄贤质于汴按旧纪十月汴将张存敬以兵袭蔡州刺史崔洪纳欵请以弟贤质于汴许之实录亦云弟贤今从之】且言将士顽悍【悍下罕翻又侯旰翻】不受节制请遣二千人诣麾下从征伐全忠许之【为朱全忠遣崔贤徴兵蔡将杀贤刼洪奔淮南张本】召存敬还存敬曹州人也　十二月昭义节度使薛志勤薨李克用之平王行瑜也【见上卷干宁二年】李罕之求邠宁于克用克用曰行瑜恃功邀君故吾与公讨而诛之昨破贼之日吾首奏趣苏文建赴镇【事见同上趣读曰促】今才达天聴遽复二三【复扶又翻下同】朝野之论必喧然谓吾辈复如行瑜所为也吾与公情如同体固无所爱俟还镇当更为公论功赏耳【为于伪翻下同】罕之不恱而退私于葢寓曰罕之自河阳失守依托大庇【葢古盍翻李罕之失河阳见二百五十七卷僖宗文徳元年】嵗月已深比来衰老【比毗至翻近也】倦于军旅若防吾王与太傅哀愍【王谓李克用太传谓葢寓】赐一小镇使数年之间休兵养疾然后归老闾阎幸矣寓为之言克用不应毎藩镇缺议不及罕之罕之甚郁郁寓恐其有它志亟为之言【亟去吏翻频也数也】克用曰吾于罕之岂爱一镇但罕之鹰也饥则为用饱则背飞【祖曹操驾御吕布之意而言之背蒲妹翻】及志勤薨旬日无帅罕之擅引泽州兵夜入潞州据之【九域志泽州北至潞州一百六十五里帅所类翻】以状白克用曰薛铁山死【薛志勤从克用起代北初名铁山】州民无主虑不逞者为变故罕之专命镇抚取王裁防【裁防者防裁其可否也】克用怒遣人让之罕之遂遣其子请降于朱全忠执河东将马溉等及沁州刺史傅瑶送汴州克用遣李嗣昭将兵讨之【自此李克用不能与朱全忠争邢洺磁而争泽潞矣】嗣昭先取泽州収罕之家属送晋阳【先取泽州既掩李罕之不备且俘其家史言李嗣昭用兵有方略】　杨行密遣成及归两浙以易魏约等【淮南擒成及见上卷干宁三年两浙擒魏约见上去年四月杨钱争苏州台蒙周本秦裴皆淮南名将也为浙人所困终不能守杨行密知钱镠未易可轻故归成及以易魏约意在讲解也】钱镠许之【钱镠亦自知不如杨行密之强故许之之速】　韶州刺史曽衮举兵攻广州州将王瓌帅战舰应之【帅读曰率】清海行军司马刘隠一战破之韶州将刘潼复据浈浛【复扶又翻浈浛当在韶州浈昌县界或曰刘潼据浈阳浛洭二县之间浈痴贞翻浛胡南翻】隠讨斩之
　　二年春正月丁未中书侍郎兼吏部尚书崔罢守本官以兵部尚书陆扆同平章事【崔陆扆迭为拜罢】　朱全忠表李罕之为昭义节度使又表权知河阳留后丁防武宁留后王敬荛【荛如招翻】彰义留后张珂并为节度使【河阳武宁皆附属朱全忠独张珂在泾州而为之请节亦所以结之也】　杨行密与朱瑾将兵数万攻徐州军于吕梁朱全忠遣骑将张归厚救之　刘仁恭发幽沧等十二州兵十万【十二州幽涿瀛莫平营蓟妫檀沧景徳也幽州巡属更有蔚新武三州刘仁恭留以备河东不发其兵】欲兼河朔攻贝州拔之城中万余户尽屠之投尸清水【清水即清河之水】由是诸城各坚守不下仁恭进攻魏州营于城北魏博节度使罗绍威求救于朱全忠　朱全忠遣崔贤还蔡州【崔洪以弟贤为质见上年】发其兵二千诣大梁二月蔡将崔景思等杀贤刼崔洪悉驱兵民度淮奔杨行密兵民稍稍遁归【安土重迁人情之常也】至广陵者不满二千人全忠命许州刺史朱友裕守蔡州　朱全忠自将救徐州杨行密闻之引兵去汴人追及之于下邳【下邳古县唐属徐州九域志在徐州东一百八十里】杀千余人全忠行至辉州【是年朱全忠表以宋州之砀山虞城单父曹州之成武置辉州即单州之封域也】闻淮南兵已退乃还　三月朱全忠遣其将李思安张存敬将兵救魏博屯于内黄【九域志内黄县在魏州西南二百一十四里】癸卯全忠以中军军于滑州刘仁恭谓其子守文曰汝勇十倍于思安当先虏鼠辈后擒绍威耳乃遣守文及其妹壻单可及将精兵五万击思安于内黄丁未思安使其将袁象先伏兵于清水之右【淇水东过内黄谓之白沟水亦谓之清河水】思安逆战于繁阳【繁阳汉古县唐并省入内黄杜佑曰汉繁阳县故城在内黄县西北】阳不胜而却守文逐之及内黄之北思安勒兵还战伏兵发夹击之幽州兵大败斩可及杀获三万人守文仅以身免可及幽州骁将号单无敌燕军失之丧气【李克用轻单可及而有木涧之败刘仁恭轻李思安而单可及丧元是以用兵者戒于轻敌丧息浪翻】思安陈留人也时葛从周自邢州将精骑八百已入魏州戊申仁恭攻上水闗馆陶门【馆陶门魏州城北门由此门出趣馆陶县因以为门名】从周与宣义牙将贺徳伦出战顾门者曰前有大敌不可返顾命其扉【辖腊翻扉门扇也】从周等殊死战仁恭复大败【复扶又翻下同】擒其将薛突厥王郐郎【郐古外翻】明日汴魏乘胜合兵击仁恭破其八寨仁恭父子烧营而遁汴魏之人长驱追之至临清拥其众入永济渠杀溺不可胜纪【胜音升】镇人亦出兵邀击于东境【镇人王镕之兵深冀赵之东境】自魏至沧五百里间僵尸相枕【僵居良翻枕职任翻】仁恭自是不振而全忠益横矣【幽并之兵势皆挫故全忠益横横户孟翻】徳伦河西胡人也【薛史贺徳伦其先河西部落人父懐庆滑州军为小校故徳伦少为滑牙将】刘仁恭之攻魏州也罗绍威遣使修好于河东【好呼到翻】且求救壬午李克用遣李嗣昭将兵救之防仁恭已为汴兵所败【败补迈翻】绍威复与河东絶【自李存信莘县之败魏与并絶矣今因求救而通好并兵未至而汴人有功故复与并絶】嗣昭引还葛从周乘破幽州之势自土门攻河东拔承天军别
