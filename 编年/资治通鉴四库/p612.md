<!-- { "loadSidebar": true } -->
　　三年春正月封皇子锋为江夏王【夏戸雅翻】　魏人冦淮阳围军主成买于甬城【甬城当作角城水经注角城在下邳睢陵县南临淮水其地据济水入淮之口后梁武帝置淮阳郡角城为县属焉高间曰角城去淮阳十八里杜佑曰角城晋安帝义熈中置在宿迁县界五代志作甬城】上遣领军将军李安民为都督与军主周盘龙等救之魏人缘淮大掠江北民皆惊走渡江成买力战而死盘龙之子奉叔以二百人陷陈深入【陈读曰阵下魏陈同】魏以万余骑张左右翼围之【骑竒寄翻下同】或告盘龙云奉叔已没盘龙驰马奋矟直突魏陈所向披靡【矟色角翻披普彼翻】奉叔已出复入求盘龙【复扶又翻】父子两骑萦扰魏数万之众莫敢当者魏师遂败杀伤万计魏师退李安民等引兵追之战于孙溪渚又破之【孙溪渚在淮阳之北清水之滨】　己卯魏主南廵司空苟颓留守丁亥魏主至中山　二月丁卯朔魏大赦　丁酉游击将军桓康复败魏师于淮阳【复扶又翻下复如同败蒲迈翻】进攻樊谐城拔之　【考异曰齐纪作樊阶城今从齐书】　魏主自中山如信都癸卯复如中山庚戌还至肆州【魏收志曰肆州治九原天赐二年为镇真君七年置肆州领永安秀容鴈门三郡宋白曰魏置肆州理秀容城秀容本汉阳曲县地周武帝徙肆州于鴈门】沙门法秀以妖术惑众谋作乱于平城【妖于遥翻】苟頽帅禁兵收掩悉擒之【帅读曰率】魏主还平城有司囚法秀加以笼头铁鎻无故自解魏人穿其颈骨祝之曰若果有神当令穿肉不入遂穿以狥三日乃死议者或欲尽杀道人　【考异曰齐书魏虏传咸阳王欲尽杀道人按咸阳王禧时尚防太和九年始封恐非也】冯太后不可乃止　垣崇祖之败魏师也恐魏复冦淮北【败补迈翻复扶又翻下今复同】乃徙下蔡戍于淮东既而魏师果至欲攻下蔡闻其内徙欲夷其故城己酉崇祖引兵渡淮击魏大破之杀获千计　【考异曰齐书作丁卯按是月辛卯朔无丁卯今从齐纪】　晋宋之际荆州刺史多不领南蛮校尉【校户教翻下偏校同】别以重人居之豫章王嶷为荆湘二州刺史领南蛮【嶷鱼力翻】嶷罢更以侍中王奂为之奂固辞曰西土戎烬之后痍毁难复【复如字】今复割撤太府【自晋永嘉之乱张氏擅命河西以都府为太府今复扶又翻】制置偏校崇望不足助彊语实交能相弊且资力既分职司增广众劳务倍文案滋烦窃以为国计非允癸丑罢南蛮校尉官【晋武帝置南蛮校尉至是罢】　三月辛酉朔魏主如肆州己巳还平城　魏法秀之乱事连兰台御史张求等百余人皆以反法当族尚书令王叡请诛首恶宥其余党下诏应诛五族者降为三族三族者门诛门诛止其身所免千余人　夏四月己亥魏主如方山冯太后乐其山川【乐音洛】曰它日必葬我于是不必祔山陵也乃为太后作夀陵【为于伪翻】又建永固石室于山上欲以为庙【水经注曰方岭上有文明太后陵陵之东北有高祖陵二陵之南有永固堂堂之四隅雉列榭阶栏槛及扉户梁壁椽瓦悉文石也檐前两柱采洛阳之八风谷石为之雕镂隐起以金银间云雉有若锦焉堂之内外四侧结两石扶帐青石屏风以文石为缘并隐起忠孝之容题刻贞顺之名庙前锡石为碑兽碑石至佳左右列柏四周迷禽暗日南川表二石阙御路下望灵泉宫池皎若图镜】　桓标之等有众数万塞险求援庚子诏李安民督诸将徃迎之【将即亮翻】又使兖州刺史周山图自淮入清倍道应接淮北民桓磊磈破魏师于抱犊固【磊落猥翻磈口猥翻魏收志兰陵郡承县有抱犊山】李安民赴救迟留标之等皆为魏所灭余众得南归者尚数千家魏人亦掠三万余口归平城　【考异曰魏书云南征诸将击破萧道成游击将军桓康于淮阳道成豫州刺史垣荣祖冦下蔡昌黎王冯熙击破之假梁郡王嘉大破道成将俘获三万余口送平城今从齐书齐纪亦以魏书参之】　魏任城康王云卒【任音壬】五月壬戌邓至王像舒遣使入贡于魏邓至者羌之别种国于宕昌之南【北史曰邓至者白水羌也世为羌豪因地名号曰邓至其地自街亭以东平武以西汶岭以北宕昌以南或曰邓至者因邓艾所至因以为名杜佑曰邓至今交川郡之南通化郡之北文川临翼同昌郡之地也使疏吏翻种章勇翻】　六月壬子大赦　甲辰魏中山宣王王叡卒叡疾病太皇太后魏主屡至其家视疾及卒赠太宰立庙于平城南文士为叡作哀诗及诔者百余人【为于伪翻哀诗起于黄鸟古者卿大夫没君命有司累其功徳为文以哀之曰诔孔颖达曰诔累也累列生时行迹诔之以作谥音鲁水翻】及葬自称亲姻义旧缞绖哭送者千余人【缞仓回翻】魏主以叡子中散大夫袭代叡为尚书令领吏部曹【散悉亶翻】　戊午魏封皇叔简为齐郡王猛为安丰王　秋七月己未朔日有食之　上使后军参军车僧朗使于魏【朗使防吏翻下同】甲子僧朗至平城魏主问曰齐辅宋日浅何故遽登大位对曰虞夏登庸身陟元后【夏户雅翻虞夏事见尚书】魏晋匡辅贻厥子孙【事见汉魏晋纪】时宜各异耳辛酉柔然别帅他稽帅众降魏【别帅所类翻稽帅读曰率降户江翻】
　　杨文遣使请降诏复以为北秦州刺史【复扶又翻宋顺帝升明元年文降魏】先是杨广香卒【先悉荐翻】其众半奔文半奔梁州文遣杨后起进据白水上虽授以官爵而隂敕晋夀太守杨公则使伺便图之【伺相吏翻】　宋升明中遣使者殷灵诞荀昭先如魏闻上受禅灵诞谓魏典客曰【典客秦官也汉武帝泰初元年更名大鸿胪至晋大鸿胪属官又有典客令】宋魏通好【好呼到翻】忧患是同宋今灭亡魏不相救何用和亲及刘昶入冦灵诞请为昶司马不许九月庚午魏阅武于南郊因宴羣臣置车僧朗于灵诞下僧朗不肯就席曰灵诞昔为宋使今为齐民乞魏主以礼见处【处昌吕翻】灵诞遂与相忿詈刘昶赂宋降人解奉君于防刺杀僧朗魏人收奉君诛之【解户买翻姓也刺七亦翻】厚送僧朗之防放灵诞等南归及世祖即位昭先具以灵诞之语啓闻灵诞坐下狱死【史竟言其事下遐稼翻】辛未柔然主遣使来聘与上书谓上为足下自称曰
　　吾遗上师子皮袴褶【遗于季翻袴褶骑服也褶寔入翻】约共伐魏　魏尉元薛虎子克五固斩司马朗之东南诸州皆平【东南诸州谓淮北四州于魏境为东南也】尉元入为侍中都曹尚书薛虎子为彭城镇将【将即亮翻】迁徐州刺史时州镇戍兵资绢自随不入公库虎子上表以为国家欲取江东先湏积谷彭城切惟在镇之兵不减数万资粮之绢人十二匹用度无凖未及代下【代更也下替也】不免饥寒公私损费今徐州良田十万余顷水陆肥沃清汴通流足以溉灌若以兵绢市牛可得万头兴置屯田一嵗之中且给官食半兵芸殖余兵屯戍且耕且守不妨捍边一年之收过于十倍之绢蹔时之耕足充数载之食【蹔与暂同载子亥翻】于后兵资皆贮公库【贮丁吕翻】五稔之后谷帛俱溢非直戍卒丰饱亦有吞敌之势魏人从之虎子为政有惠爱兵民懐之防沛郡太守邵安下邳太守张攀以污为虎子所案【沛下邳皆徐州所统】各遣子上书告虎子与江南通魏主曰虎子必不然推案果虚诏安攀皆赐死二子各鞭一百　吐谷浑王拾寅卒【吐从暾入声谷音浴】世子度易侯立冬十月戊子朔以度易侯为西秦河二州刺史河南王　魏中书令高闾等更定新律成【更工衡翻】凡八百三十二章门房之诛十有六大辟二百三十五杂刑三百七十七【辟毗亦翻】　初高昌王阚伯周卒【高昌建国称王自伯周始】子义成立是嵗其从兄首归杀义成自立【从才用翻】高车王可至罗杀首归兄弟【可至罗盖即阿伏至罗可当作阿】以敦煌张明为高昌王国人杀明立马儒为王【敦徒门翻】
