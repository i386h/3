<!-- { "loadSidebar": true } -->
　　【上平阳唐为临汾县晋州所治也】　癸酉帝发陜州乙亥至洛阳寝疾初帝召山南东道节度使杨师厚欲使督诸将攻潞
　　州以前兖海留后王班为留后镇襄州　【考异曰薛史作王珏今从实录】师厚屡为班言牙兵王求等凶悍宜备之【为于伪翻】班自恃左右有壮士不以为意每众辱之戊寅讁求戍西境是夕作乱杀班推都指挥使雍丘刘玘为留后【雍于用翻玘区里翻】玘伪从之明日与指挥使王延顺逃诣帝所　【考异曰姚顗明宗实录薛史玘传皆云翌日受贺衙庭享士伏甲幕下中筵尽斩其乱将以闻以功为复州刺史按梁祖实录八月丁酉赐玘王延顺物以其违逆将之难来归编遗录斩李洪等敕云始扶刘玘旣奔窜以归朝若使玘翌日便斩乱将襄州何由至九月始收复葢玘脱身归朝及梁亡入唐妄云斩乱将自夸大史官不能考察从而书之耳】乱兵奉平淮指挥使李洪为留后附于蜀未几房州刺史杨虔亦叛附于蜀【几居岂翻】　危全讽在象牙潭营栅临溪亘数十里【亘居邓翻】庚辰周本隔溪布陈【陈读曰阵】先使羸兵尝敌【羸伦为翻尝试也】全讽兵涉溪追之本乗其半济纵兵击之全讽兵大溃自相蹂借【蹂忍久翻又如又翻借慈夜翻】溺水死者甚众本分兵断其归路【断音短】擒全讽及将士五千人乗胜克袁州执刺史彭彦章进攻吉州【九域志袁州南至吉州三百一十五里】歙州刺史陶雅使其子敬昭及都指挥使徐章将兵袭饶信信州刺史危仔倡请降【唐僖宗中和二年危全讽据抚州仔倡据信州至是皆亡】饶州刺史唐宝弃城走行营都指挥使米志诚都尉吕师造等败苑玫于上高【败补迈翻】吉州刺史彭玕帅众数千人奔楚【唐昭宗天祐三年彭玕附楚】楚王殷表玕为郴州刺史【郴丑林翻】为子希范娶其女【为于伪翻】淮南以左先锋指挥使张景思知信州遣行营都虞候骨言将兵五千送之【骨姓也唐初有骨仪】危仔倡闻兵至奔吴越吴越王镠以仔倡为淮南节度副使更其姓曰元氏【欧史十国世家曰钱镠恶危姓更之曰元更工衡翻】危全讽至广陵农王以其尝有德于武忠王释之资给甚厚【杨行密諡武忠时淮南诸将议曰昔先王攻赵锽全讽屡饟给吾军乃释之】八月虔州刺史卢光稠以州附于淮南于是江西之地尽入于杨氏光稠亦遣使附于梁　甲寅上疾小瘳始复视朝【自七月乙亥寝疾至是凡四十日朝直遥翻下同】　以镇国节度使康怀贞为西路行营副招讨使　蜀主命太子宗懿判六军开永和府妙选朝士为僚属　辛酉均州刺史张敬方奏克房州【杨虔以房州附蜀见上九域志均州南至房州二百一十五里】　岐王欲遣刘知俊将兵攻灵夏【夏户雅翻】且约晋王使攻晋绛晋王引兵南下先遣周德威等将兵出隂地关攻晋州刺史边继威悉力固守晋兵穿地道陷城二十余步城中血战拒之一夕城复成诏杨师厚将兵救晋州周德威以骑扼防阬之险【防阬在汾水东东西三百余里蹊径不通】师厚击破之进抵晋州晋兵解围遁去　【考异曰实录云杀戮生禽贼将萧万通等贼由是弃寨而遁庄宗实录云汴军至防阬周德威逆战败之斩首二百级师厚退绛州是役也小将萧万通战没师厚进营平阳德威收军而退二军各言胜捷然旣杀萧万通师厚何背退保绛州旣败而退岂得复进营平阳德威旣战胜安肯便收军葢晋军实败走庄宗实録妄言耳】　李洪冦荆南高季昌遣其将倪可福击败之【败补迈翻】诏马步都指挥使陈晖将兵防荆南兵讨洪　蜀主以御史中丞王锴为中书侍郎同平章事【锴苦骇翻】　陈晖军至襄州李洪逆战大败王求死九月丁酉拔其城斩叛兵千人执李洪杨虔等送洛阳斩之　丁未以保义节度使王檀为潞州东面行营招讨使　刘守光奏遣其子中军兵马使继威安抚沧州吏民戊申以继威为义昌留后　辛亥侍中韩建罢守太保左仆射同平章事杨涉罢守本官以太常卿赵光逢为中书侍郎翰林奉防工部侍郎杜晓为户部侍郎并同平章事【梁改翰林承防为翰林奉防以庙讳诚避嫌讳也然诚字与承字各自翻切不同】晓让能之子也【杜让能死国难见二百五十九卷唐昭宗景福二年】　淮南遣使者张知逺脩好于福建【好呼到翻】知逺倨慢闽王审知斩之表上其书【上时掌翻】始与淮南絶审知性俭约常蹑麻屦【蹑尼辄翻】府舍卑陋未尝营葺寛刑薄赋公私富实境内以安嵗自海道登莱入贡没溺者什四五【自福建入贡大梁陆行当由衢信取饶池界度江取舒庐夀度淮而后入梁境然自信饶至庐夀皆属杨氏而朱杨为世仇不可得而假道故航海入贡今自福州洋过温州洋取台州洋过天门山入明州象山洋过涔江掠洌港直东北度大洋抵登莱岸风涛至险故没溺者众】冬十月甲子蜀司天监胡秀林献永昌厯行之【欧阳脩曰】
　　【永昌厯止行于其国今亡不复见】　湖州刺史高沣性凶忍尝召州吏议曰吾欲尽杀百姓可乎吏曰如此租赋何从出当择可杀者杀之耳时沣纠民为兵有言其咨怨者沣悉集民兵于开元寺【开元寺今诸州间亦有之葢唐开元中所置也】绐云犒享入则杀之死者逾半在外者觉之纵火作乱沣闭门大索【索山客翻】凡杀三千人吴越王镠欲诛之戊辰沣以州叛附于淮南【高沣父子以一州之地介居钱杨之间率两附以自存为日久矣今专附淮南钱氏之兵至矣】举兵焚义和临平镇【九域志杭州仁和县有临平镇按仁和县本钱塘县宋朝太平兴国初改钱塘县曰仁和葢亦先有义和地名又避太宗藩邸旧名遂改曰仁和也】镠命指挥使钱镖讨之　十一月甲午帝告谢于圆丘【告谢者告天而谢得天下也案欧史是日日南至徐无党注曰不曰有事于南郊葢比南郊礼差简】戊戌大赦　邺王罗绍威得风痹病【痹必至翻】上表称魏故大镇多外兵愿得有功重臣镇之臣乞骸骨归第帝闻之抚案动容【抚案动容非矜罗绍威之病也魏博大镇世袭者百五十年一旦委镇请代出于意料之表喜溢于中不知手之抚容之动也】己亥以其子周翰为天雄节度副使知府事谓使者曰亟归语而主【亟纪力翻急也语牛倨翻而汝也】为我彊饭【为于伪翻彊其两翻饭扶晚翻】如有不可讳【谓死也】当世世贵尔子孙以相报也今使周翰领军府尚冀尔复愈耳　【考异曰梁功臣列传朝廷自开创有大事皆降使咨访绍威有谋虑亦驰简献替或中途相遇意互合者十得五六太祖叹曰竭忠力一人而已又曰子三人长廷规司农卿尚安阳公主又尚金华公主早卒次周翰起复云麾将军充天雄节度留后寻检校司徒正授魏愽节度使亦早卒次曰周敬薛史亦同实录己亥以司门郎中罗廷规充魏愽节度副使知府事仍改名周翰时邺王绍威病日甚虑以后事故奏请焉庄宗列传绍威卒温以其子周翰嗣政庄宗实录绍威厚率重敛倾府藏以奉温小有违忤温即遣人诟辱绍威方懐愧耻悔自弱之谋乃潜收兵市马隂有覆温之志而赂温益厚温怪其曲事虑蓄奸谋而莫之察乃赐绍威妓妾数人皆氶嬖爱未半嵗温却召还以此得其隂事内相矛楯薛史又云开平四年夏诏金华公主出家为尼居于宋州静寺葢太祖推恩于罗氏令终其妇节也唐余录欧阳史皆同惟唐庄宗实录独异按均帝时赵岩等言罗绍威前恭后倨太祖每深含怒似与此言合然梁祖若闻绍威有隂谋必不使周翰更居魏疑后唐史以绍威与梁最亲疾之而载此传闻之语今从众书廷规更名周翰亦恐实录之误】　岐王欲取灵州以处刘知俊【处昌吕翻】且以为牧马之地使知俊自将兵攻之朔方节度使韩逊告急诏镇国节度使康懐贞感化节度使冦彦卿将兵攻邠宁以救之懐贞等所向皆捷克宁衍二州拔庆州南城刺史李彦广出降【宁庆衍三州皆静难军巡属岐地也周显德五年废衍州为定平镇汾州九域志熙宁五年以汾州定平县泾州在州南六十里】游兵侵掠至泾州之境刘知俊闻之十二月己丑解灵州围引兵还帝急召懐贞等还遣兵迎援于三原青谷懐贞等还至三水【三水汉古县唐属邠州九域志在州东北六十里】知俊遣兵据险邀之【薛史曰知俊邀击懐贞等于邠州长城岭】左龙骧军使寿张王彦章力战【五代防要曰开平元年改左右亲随军将马军为左右龙骧军】懐贞等乃得过懐贞与禆将李德遇许从实王审权分道而行皆与援兵不相値至升平【唐天宝十二载分宜君置升平县属坊州】刘知俊伏兵山口懐贞大败仅以身免德遇等军皆没岐王以知俊为彰义节度使镇泾州王彦章骁勇絶伦【骁坚尧翻】每战用二铁枪皆重百斤一置鞍中一在手所向无前时人谓之王铁枪　蜀蜀州刺史王宗弁称疾罢归成都杜门不出【王宗弁鹿弁也蜀主养以为子赐姓名】蜀主疑其矜功怨望加检校太保固辞不受谓人曰廉者足而不忧贪者忧而不足吾小人致位至此足矣岂可求进不已乎蜀主嘉其志而许之赐与有加【宗弁之祈闲以蜀主之雄猜也】　刘守光围沧州久不下【刘守光自五月攻沧州】执刘守文至城下示之犹固守城中食尽民食堇泥军士食人驴马相噉騣尾【噉徒滥翻騣子红翻】吕兖选男女羸弱者饲以麴麫而烹之【羸伦为翻饲祥吏翻麴丘六翻酒母麫眠见翻麦粉】以给军食谓之宰杀务
