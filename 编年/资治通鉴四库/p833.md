<!-- { "loadSidebar": true } -->
　　平之【泷州永熈郡汉端溪县地又泷州信义县武徳元年分置懐徳县仍置南扶州南尹州鬰林郡汉广鬰县地后汉谷永为郁林太守降乌许人十余万开置七县即此地也泷吕江翻獠鲁皓翻】　丙辰吐谷浑寇扶州【此扶州以生羌之地置注已见上吐从暾入声谷音浴】刺史蒋善合击走之　壬戌庆州都督杨文干反【庆州化郡汉北地马岭方渠县地按宋白续通典庆州化郡东南三里有不窋城后魏大统十一年置朔州隋文帝改置合川镇十六年置庆州以庆美取其嘉名今郡城名尉李城在白马两川交口亦曰不窋城附郭安化县隋置合水县武徳改合川县贞观改化县寻随郡改县名管下华池县汉归徳县地乐盘县汉富平县地马领方渠则为通逺军地矣史记正义曰汉郁郅县今庆州化县是】初齐王元吉劝太子建成除秦王世民曰当为兄手刃之【为于伪翻下迭为复为同】世民从上幸元吉第元吉伏防军宇文宝于寝内欲刺世民【刺七亦翻】建成性颇仁厚遽止之元吉愠曰为兄计耳于我何有建成擅募长安及四方骁勇二千余人为东宫卫士【愠于问翻骁坚尧翻】分屯左右长林号长林兵【东宫有左右长林门　考异曰旧传云建成私召四方骁勇并募长安恶少年二千余人畜为宫甲分屯左右长林号长林兵实録云元吉见秦王有大功每懐妬害言论丑恶谮害日甚每谓建成曰当为大哥手刃之建成性颇仁厚初止之元吉数言不已建成后亦许之元吉因令速发遂与建成各募壮士多匿罪人赏赐之图行不轨其记室荣九思为诗以刺之曰丹青饰成庆玉帛擅専诸而弗悟也典籖裴宣俨因免官改事秦府谓泄其事又鸩之自杀斯人已后人皆振恐知其事莫有敢言后乃连结宫闱与建成俱通徳妃尹氏以为内援旧传又云厚赂中书令封徳彞以为党助由是髙祖颇疎太宗而加爱元吉今但择取其可信者书之】又宻使右虞率可达志从燕王李艺发幽州突骑三百置宫东诸坊欲以补东宫长上【可达虏复姓骑竒寄翻燕因肩翻唐六典凡应宿卫官各从畨第诸衞将军中郎将郎将及诸卫率副率千牛备身备身左右太子千牛并上折冲果毅应宿衞者并一日上两日下诸色长上若司阶中候司戈并五日上十日下上时掌翻下上变同】为人所告上召建成责之流可达志于巂州【巂音髓】杨文干尝宿衞东宫建成与之亲厚私使募壮士送长安上将幸仁智宫命建成居守世民元吉皆从【守手又翻下同从才用翻】建成使元吉就图世民曰安危之计决在今嵗又使郎将尔朱焕校尉桥公山以甲遗文干二人至豳州上变【豳州汉漆县地汉末置新平郡东北有古豳亭后魏置豳州尔朱焕等至豳州言有急变豳州以闻遂得至仁智宫遗于季翻将即亮翻校户数翻】告太子使文干举兵使表里相应　【考异曰统纪云建成遣郎将尔朱焕校尉桥公山赍甲以赐文干令起兵焕等行至豳州惧罪告之刘餗小説云人妄告东宫今从实録】又有宁州人杜凤举亦诣宫言状上怒托他事手诏召建成令诣行在建成惧不敢赴太子舍人徐师謩劝之据城举兵　【考异曰统记作师誉今从实録】詹事主簿赵智劝之贬损军服屏从者【屏必郢翻又卑正翻】诣上谢罪建成乃诣仁智宫未至六十里悉留其官属于毛鸿賔堡【后魏将毛鸿宾所筑因以为名宋白曰三原县有鸿賔栅后魏孝昌中萧宝寅乱毛鸿賔立栅捍之其故城在县北一十五里】以十余骑往见上【骑竒寄翻】叩头谢罪奋身自掷防至于絶【防居依翻】上怒不解是夜置之幕下【郑康成曰在上曰幕幕或在地展陈于上】饲以麦饭【饲祥吏翻】使殿中监陈福防守遣司农卿宇文頴驰召文干【汉初置治粟内史景帝改曰大农武帝加司字梁置十二卿曰司农卿掌邦国仓储委积之事】頴至庆州以情告之文干遂举兵反上遣左武衞将军钱九陇与灵州都督杨师道击之甲子上召秦王世民谋之世民曰文干竖子敢为狂逆计府僚已应擒戮若不尔止应遣一将讨之耳【将即亮翻】上曰不然文干事连建成恐应之者众汝宜自行还立汝为太子吾不能效隋文帝自诛其子当封建成为蜀王蜀兵脆弱【脆此芮翻】他日茍能事汝汝宜全之不能事汝汝取之易耳【易以豉翻】上以仁智宫在山中恐盗兵猝发夜帅宿衞南出山外【帅读曰率】行数十里东宫官属继至皆令三十人为队分兵围守之明日复还仁智宫　【考异曰实録云髙祖之出山也建成忧愤卧于幕下天策兵曹杜淹请因乱袭之建成左右亦有斯请今上并拒而不纳唐统纪云太宗之从内出夜经建成幕度建成侍衞左右唯有十人并来跪捧太宗足皆云今日之事一聴王防若遣屏除今其时也太宗叱而止之既而还向府僚説其事众僚文武并进曰文干为储君作逆天下共知假手宫臣正合天意太宗曰寡人始奉恩防何忍旋踵即有所违卿与之言必无此理府僚又请终拒而不聴按是时髙祖无诛建成意左右何敢辄杀之今不取】世民既行元吉与妃嫔更迭为建成请封徳彞复为之营解于外【为于伪翻】上意遂变复遣建成还京师居守惟责以兄弟不睦归罪于太子中允王珪左衞率韦挺【左右衞率掌东宫羽衞兵仗之政令正四品上率所律翻】天策兵曹参军杜淹并流于巂州【巂音髓】挺冲之子也【韦冲事隋文帝招抚叛胡以赴长城之役又著绩于南方】初洛阳既平杜淹久不得调【调徒吊翻】欲求事建成房龄以淹多狡数恐其教导建成益为世民不利乃言于世民引入天策府　突厥寇代州之武周城【武周城汉属鴈门郡魏晋省后魏属代郡隋废入朔州云内县杜佑曰朔州马邑郡治善阳县有秦马邑城武周塞厥九勿翻】州兵击破之　秋七月己巳苑君璋以突厥寇朔州摠管秦武通击却之　杨文干袭陷宁州【朱白曰宁州以安宁取称九域志北至庆州一百二十里】驱掠吏民出据百家堡【百家堡在庆州马岭县】秦王世民军至宁州其党皆溃癸酉文干为其麾下所杀传首京师获宇文頴诛之　丁丑梁师都行台白伏愿来降【降户江翻】　戊寅突厥寇原州遣宁州刺史鹿大师救之又遣杨师道趋大木根山【大木根山在云中河之西拓拔氏之先所居也】庚辰突厥寇陇州遣防军尉迟敬徳击之【尉纡勿翻】　吐谷浑寇岷州辛巳吐谷浑党项寇松州【吐从暾入声谷音浴】　癸未突厥寇隂盘【隂盘县汉属安定晋属京兆后魏置平凉郡隋唐属泾州唐后改隂盘曰潘原】　甲申扶州刺史蒋善合击吐谷浑于松州赤磨镇破之　己丑突厥吐利设与苑君璋寇并州　甲子车驾还京师　或説上曰【説输芮翻】突厥所以屡寇闗中者以子女玉帛皆在长安故也【厥九勿翻】若焚长安而不都则胡寇自息矣上以为然遣中书侍郎宇文士及逾南山至樊邓行可居之地【逾长安南山出商州即至樊邓行下孟翻】将徙都之太子建成齐王元吉裴寂皆赞成其策萧瑀等虽知其不可而不敢谏【瑀音禹】秦王世民谏曰戎狄为患自古有之陛下以圣武龙兴光宅中夏【夏户雅翻】精兵百万所征无敌奈何以胡寇扰边遽迁都以避之贻四海之羞为百世之笑乎彼霍去病汉廷一将犹志灭匈奴【霍去病曰匈奴未灭无以家为将即亮翻】况臣忝备藩维愿假数年之期请系颉利之颈致之阙下【颉奚结翻】若其不効迁都未晚上曰善建成曰昔樊哙欲以十万众横行匈奴中【事见十二巻汉惠帝三年】秦王之言得无似之世民曰形势各异用兵不同樊哙小竖何足道乎不出十年必定漠北非虚言也【为太宗灭突厥张本】上乃止建成与妃嫔因共谮世民曰突厥虽屡为边患得贿即退秦王外托御寇之名内欲总兵权成其簒夺之谋耳上校猎城南太子秦齐王皆从【从才用翻】上命三子驰射角胜建成有胡马肥壮而喜蹶【喜许记翻】以授世民曰此马甚骏能超数丈涧弟善骑【骑竒寄翻】试乗之世民乗以逐鹿马蹶世民跃立于数步之外马起复乗之【复扶又翻】如是者三顾谓宇文士及曰彼欲以此见杀死生有命庸何伤乎建成闻之因令妃嫔谮之于上【令力丁翻嫔毗賔翻】曰秦王自言我有天命方为天下主岂有浪死上大怒先召建成元吉然后召世民入责之曰天子自有天命非智力可求汝求之一何急邪【邪音耶】世民免冠顿首请下法司案验【下遐嫁翻】上怒不解防有司奏突厥入寇上乃改容劳勉世民命之冠带与谋突厥【厥九勿翻劳力到翻冠古玩翻】闰月己未诏世民元吉将兵出豳州以御突厥【将即亮翻】上饯之于兰池【兰池即秦始皇遇盗之地史记注曰地理志渭城县有兰池宫正义曰括地志兰池陂即古之兰池在咸阳县界秦记曰始皇引渭水为池筑为蓬瀛刻石为鲸长二百丈遇盗之处也】上每有寇盗辄命世民讨之事平之后猜嫌益甚　初隋末京兆韦仁夀为蜀郡司法书佐【按新书百官志诸州法曹司法参军掌鞠狱丽法督盗贼知赃贿没入又有参军事注云武徳初改行书佐曰行参军寻又改曰参军事则书佐即参军之任也】所论囚至市犹西向为仁夀礼佛然后死【史言韦仁夀论刑人自以为不寃为于伪翻】唐兴爨达帅西南夷内附朝廷遣使抚之【帅读曰率使疏吏翻】类皆贪纵逺民患之有叛者仁夀时为巂州都督长史上闻其名命检校南宁州都督寄治越巂【巂州越巂郡巂音髓长知两翻】使之嵗一至其地慰抚之仁夀性寛厚有识度既受命将兵五百人至西洱河【将即亮翻洱仍吏翻】周厯数千里蛮夷豪帅皆望风归附来见仁夀仁夀承制置七州十五县各以其豪帅为刺史县令【按旧书地理志是年置西宁豫西平利南云磨南宁七州志又有西平州亦是年置帅所类翻】法令清肃蛮夷悦服将还【还从宣翻又音如字】豪帅皆曰天子遣公都督南宁何为遽去仁夀以城池未立为辞蛮夷即相帅为仁夀筑城立廨舍【帅读曰率为于伪翻廨古隘翻】旬日而就仁夀乃曰吾受诏但令巡抚不敢擅留蛮夷号泣送之【号户髙翻】因各遣子弟入贡壬戌仁夀还朝【朝直遥翻】上大悦命仁夀徙镇南宁以兵戍之　苑君璋引突厥寇朔州【厥九勿翻】　八月戊辰突厥寇原州己巳吐谷浑寇鄯州【鄯州西平郡秃发氏所都之地鄯时战翻】　壬申突厥寇忻州丙子寇并州京师戒严戊寅寇绥州【绥州雕隂郡雕隂古县汉属上郡今延州以北横山之地也孙愐曰绥州春秋时为白狄所居秦为上郡后魏置上州又改为绥州取绥徳县为名】刺史刘大俱击却之是时颉利突利二可汗举国入寇连营南上【颉奚结翻可从刋入声汗音寒上时掌翻】秦王世民引兵拒之防闗中久雨粮运阻絶士卒疲于征役器械顿弊【顿读曰钝】朝廷及军中咸以为忧世民与虏遇于豳州勒兵将战己卯可汗帅万余骑奄至城西陈于五陇阪【帅读曰率骑竒寄翻下同陈读曰阵下虏陈同阪音反】将士震恐世民谓元吉曰今虏骑凭陵不可示之以怯当与之一战汝能与我俱乎元吉惧曰虏形势如此奈何轻出万一失利悔可及乎世民曰汝不敢出吾当独往汝留此观之【世民独出外以威示突厥内以服元吉之心】世民乃帅骑驰诣虏陈吿之曰国家与可汗和亲何为负约深入我地我秦王也可汗能鬭独出与我鬭若以众来我直以此百骑相当耳颉利不之测笑而不应【颉利素服秦王神武恐其以百骑挑战而伏大兵四合以击之故不敢应】世民又前遣骑吿突利曰尔往与我盟有急相救今乃引兵相攻何无香火之情也【古者盟誓质诸天地山川鬼神歃血而已后世有对神立誓者有礼佛立誓者始有香火之事】突利亦不应【秦王以此疑颉利之心突利恐因此为颉利所疑故亦不敢应】世民又前将渡沟水颉利见世民轻出又闻香火之言疑突利与世民有谋乃遣止世民曰王不须度我无它意更欲与王申固盟约耳乃引兵稍却是后霖雨益甚世民谓诸将曰虏所恃者弓矢耳【将即亮翻】今积雨弥时筋胶俱解弓不可用彼如飞鸟之折翼【折而设翻】吾屋居火食刀槊犀利【犀坚也】以逸制劳此而不乗将复何待【复扶又翻】乃潜师夜出冒雨而进突厥大惊世民又遣説突利以利害【説输芮翻】突利悦聴命颉利欲战突利不可乃遣突利与其夹毕特勒阿史那思摩来见世民请和亲世民许之思摩颉利之从叔也【从才用翻】突利因自托于世民请结为兄弟世民亦以恩意抚之与盟而去【为后突利先来降张本】　庚寅岐州刺史柴绍破突厥于杜阳谷【杜阳山在岐州扶风县孔颖达诗谱曰周原者岐山阳地属杜阳地形险阻而原田肥美杜阳汉县属扶风有杜阳山山北有杜阳谷】　壬申突厥阿史那思摩入见【见贤遍翻】上引升御榻慰劳之【劳力到翻】思摩貌类胡不类突厥故处罗疑其非阿史那种【厥九勿翻种章勇翻】厯处罗颉利世常为夹毕特勒终不得典兵为设既入朝【处昌吕翻颉奚结翻朝直遥翻】赐爵和顺王　丁酉遣左仆射裴寂使于突厥【使疏吏翻】　九月癸卯日南人姜子路反【日南郡徳州后改驩州】交州都督王志逺击破之　癸卯突厥寇绥州都督刘大俱击破之获特勒三人　冬十月己巳突厥寇甘州辛未上校猎于鄠之南山【鄠县属京兆在南山下北至长安城六十里鄠音户】癸酉幸终南【郦道元曰武功县太一山古文以为终南山在武功县西南按鄠长安之西南山皆曰终南山终亦作中】　吐谷浑及羌人寇叠州陷合川【叠州合川郡治叠川秦汉以来为诸羌保据后周武帝逐吐谷浑取羣山重叠之义置叠州合川县后周置西疆郡隋废为县所治吐谷浑马牧城唐武徳三年移治交戍城吐从暾入声谷音浴】　丙子上幸楼观谒老子祠【岐州厔县有楼观老子祠观古玩翻】癸未以太牢祭隋文帝陵　十一月丁卯上幸龙跃宫【京兆髙陵县西四十里有龙跃宫】庚午还宫太子詹事裴矩权检校侍中【太子詹事正三品掌东宫三寺十率府之政令唐改隋纳言为侍中】
