<!-- { "loadSidebar": true } -->
　　【祝穆曰皖水自霍山县流入经懐宁县北二里又东南流三百四十里入大江吴地志皖口今舒州之山口镇将即亮翻皖户板翻】　齐髙德政与杨愔同为相愔常忌之【髙德政事齐主于初濳禅代之际又德政劝成之权利所集故为杨愔所忌】齐主酣饮德政数彊谏【数所角翻】齐主不悦谓左右曰髙德政恒以精神凌逼人【恒户登翻】德政惧称疾欲自退帝谓杨愔曰我大忧德政病对曰陛下若用为冀州刺史病当自差【差叱驾翻病差犹言病瘳也】帝从之德政见除书即起帝大怒召德政谓曰闻尔病我为尔针【医家按穴用针可以愈疾故云然为于伪翻】亲以小刀刺之血流霑地又使曵下斩去其足【刺七亦翻去羌吕翻】刘桃枝执刀不敢下帝责桃枝曰尔头即堕地桃枝乃斩其足之三指帝怒不解囚德政于门下【囚于门下省】其夜以氊舆送还家明旦德政妻出珍寳满四牀欲以寄人帝奄至其宅见之怒曰我御府犹无是物诘其所从得皆诸元赂之遂曵出斩之妻出拜又斩之【高德政之祸犹宋之颜竣也诘去吉翻】并其子伯坚以司州牧彭城王浟为司徒侍中髙阳王湜为尚书右仆射乙巳以浟兼太尉【浟夷周翻湜常职翻】　齐主封子绍亷为长安王　辛亥周以侯莫陈崇为大司徒达奚武为大宗伯武阳公豆卢宁为大司宼【五代志犍为郡犍为县后周曰武阳令狐德棻曰寜之先本慕容氏前燕之枝庶也归魏赐姓豆卢氏】柱国辅城公邕为大司空【辅城郡名在汝州郏城县】　乙卯周诏有司无得纠赦前事唯廐库仓廪与海内所共若有侵盗虽经赦宥免其罪征僃如法【备偿也今人犹言填备】　周贺兰祥与吐谷浑战破之防其洮阳洪和二城以其地为洮州【李延夀曰贺兰之先与魏俱起有乞伏为贺兰莫何弗因以为氏刘昫唐志洮州临潭县本叶谷浑之洪和城后周攻得之置美相县唐为临潭县洮州治焉后移治洮阳城仍于旧洪和城置美相县天寳中废美相并入临潭洮土刀翻】　五月丙辰朔日有食之　齐太史奏今年当除旧布新齐主问于特进彭城公元韶曰汉光武何故中兴对曰为诛诸刘不尽【为于伪翻】于是齐主悉杀诸元以厌之【厌于协翻】癸未诛始平公元世哲等二十五家囚韶等十九家韶幽于地牢絶食防衣袖而死【防徒敢翻又徒滥翻】　周文育周廸黄法共讨余公飏【公飏孝顷子也飏音扬】豫章太守熊昙朗引兵防之众且万人文育军于金口【自豫章西南入象牙江至金溪口】公飏诈降谋执文育文育觉之囚送建康【降户江翻】文育进屯三陂王琳遣其将曹庆帅二千人救余孝劢【将即亮翻下同帅读曰率下自帅达帅同】庆分遣主帅常众爱与文育相拒【帅所类翻】自帅其众攻周迪及安南将军吴明彻迪等败文育退据金口熊昙朗因其失利谋杀文育以应众爱监军孙白象闻其谋劝文育先之【监工衔翻先悉荐翻】文育不从时周迪弃船走不知所在乙酉文育得迪书自赍以示昙朗昙朗杀之于坐而并其众【坐徂卧翻】因据新淦城【新淦县自汉至萧齐属豫章郡五代志属庐陵郡唐属吉州淦音绀又音甘】昙朗将兵万人袭周敷敷击破之昙朗单骑奔巴山【骑奇寄翻】　鲁悉达部将梅天养等引齐军入城【鲁悉达据新蔡城】悉达帅麾下数千人济江自归拜平南将军北江州刺史【五代志宣城郡南陵县陈置北江州】　六月戊子周以霖雨诏羣臣上封事极谏左光禄大夫猗氏乐逊上言四事【猗氏县汉以来属河东郡古郇瑕氏之地后以猗顿居之以盬盐致富遂改为猗氏上时掌翻】其一以为比来守令代期既促【比毘至翻守式又翻】责其成效专务威猛今关东之民沦防涂炭若不布政优优【诗商颂之辞毛苌曰优优和也】闻诸境外【闻音问】何以使彼劳民归就乐土【乐音洛】其二以为顷者魏都洛阳一时殷盛贵势之家竞为侈靡终使祸乱交兴天下丧败【丧息泪翻】比来朝贵器服稍华【朝直遥翻】百工造作务尽奇巧臣诚恐物逐好移有损政俗【好呼到翻】其三以为选曹补拟宜与众共之今州郡选置犹集乡闾况天下铨衡不取物望既非机事何足可密【以此观之选曹补拟皆宻奏于上盖自晋山涛启事始也】其选置之日宜令众心明白然后呈奏其四以为髙洋据有山东未易猝制譬犹碁刼相持争行先后【奕碁有刼彼此争行以相持以先后着决一枰之胜负易以豉翻】若一行不当【当丁浪翻】或成彼利诚应舍小营大先保封域不宜贪利邉陲轻为举动　周处士韦夐【处昌吕翻夐休正翻】孝寛之兄也志尚夷简魏周之际十征不屈周太祖甚重之不夺其志世宗礼敬尤厚号曰逍遥公晋公防延之至第访以政事防盛脩第舍夐仰视堂叹曰酣酒嗜音峻宇雕墙有一于此未或不亡【夏书五子之歌之辞】防不悦骠骑大将军开府仪同三司宼儁【防儁所居官后周之九命也】赞之孙也【防赞自秦归魏见一百一十八卷晋安帝义熈十四年】少有学行家人常卖物多得绢五匹儁于后知之曰得财失行【少诗照翻行下孟翻】吾所不取访主还之敦睦宗族与同丰约敎训子孙必先礼义【先悉荐翻】自大统中称老疾不朝谒【朝直遥翻下同】世宗虚心欲见之儁不得已入见【入见贤遍翻】王引之同席而坐问以魏朝旧事载以御舆令于王前乘之以出顾谓左右曰如此之事唯积善者可以致之【史言周王礼贤】　周文育之讨余孝劢也帝令南豫州刺史侯安都继之文育死安都还遇王琳将周炅周协南归【王琳使周炅助曹庆攻周迪自南川归也将即亮翻炅古迥翻】与战擒之孝劢弟孝猷帅所部四千家诣安都降【帅读曰率降户江翻】安都进军至左里击曹庆常众爱破之众爱奔庐山庚寅庐山民斩之传首　诏临川王蒨于南皖口置城【蒨仓甸翻】使东徐州刺史吴兴钱道戢守之【戢则立翻】　丁酉上不豫丙午殂【年五十七】上临戎制胜英谋独运而为政务崇寛简非军旅急务不轻调发性俭素常膳不过数品私宴用瓦器蚌盘【调徒钓翻蚌盘者髹器以蚌为饰今谓之螺钿蚌歩项翻】殽核充事而已后宫无金翠之饰不设女乐时皇子昌在长安【梁元帝承圣元年征昌为领直江陵之防没于长安】内无嫡嗣外有强敌宿将皆将兵在外朝无重臣【将即亮翻朝直遥翻下同】唯中领军杜棱典宿衞兵在建康章皇后召棱及中书侍郎蔡景厯入禁中定议秘不发丧急召临川王蒨于南皖景厯亲与宦者宫人宻营敛具【敛力赡翻】时天暑须治梓宫【治直之翻】恐斧斤之声闻于外乃以蜡为袐器【蜡蜜滓也汉宫有东园秘器闻音问】文书诏敕依旧宣行侯安都军还适至南皖与临川王俱还朝甲寅王至建康入居中书省安都与羣臣定议奉王嗣位王谦让不敢当皇后以昌故未肯下令羣臣犹豫不能决安都曰今四方未定何暇及逺临川王有大功于天下【武帝既杀王僧辩使蒨平杜龛张彪等以定东土故云有大功】须共立之今日之事后应者斩即按劒上殿白皇后出玺又手解蒨发推就丧次【上时掌翻玺斯氏翻推吐雷翻为侯安都恃定防之功以杀其身张本】迁殡大行于太极西阶皇后乃下令以蒨纂承大统是日即皇帝位大赦秋七月丙辰尊皇后为皇太后辛酉以侯瑱为太尉侯安都为司空　齐显祖将如晋阳乃尽诛诸元或祖父为王或身尝贵显皆斩于东市其婴儿投于空中承之以矟【稍所角翻与槊同】前后死者凡七百二十一人悉弃尸漳水剖鱼者往往得人爪甲邺下为之乆不食鱼【为于伪翻】使元黄头与诸囚自金凤台各乘纸鸱以飞黄头独能至紫陌乃堕仍付御史中丞毕义云饿杀之【齐主每令死囚以席为翅从台上飞下免其罪戮今欲夷诸元黄头虽免殊死犹饿杀之】唯开府仪同三司元蛮祠部郎中元文遥等数家获免【曹魏置祠部郎五代志齐尚书曹祠部郎掌祠祀医药赠赐等事】蛮继之子常山王演之妃父【江阳王继元又之父后徙封安定王】文遥遵之五世孙也【常山公遵佐道武帝定中原】定襄令元景安【此后汉新兴郡之定襄也在隋秀容县界】防之孙也【陈留王防亦佐道武帝与燕主垂战败而死】欲请改姓髙氏其从兄景皓曰【从才用翻】安有弃其本宗而从人之姓者乎丈夫寜可玉碎何能瓦全景安以其言白帝帝收景皓诛之赐景安姓髙氏　八月甲申葬武皇帝于万安陵庙号髙祖　戊戌齐封皇子绍义为广阳王以尚书右仆射河间王孝琬为左仆射都官尚书崔昻为右仆射　周御正中大夫崔猷建议以为圣人沿革因时制宜今天子称王不足以威天下请遵秦汉旧制称皇帝建年号乙亥周王始称皇帝追尊文王曰文皇帝改元武成　癸卯齐诏民间或有父祖冐姓元氏或假托携养者不问世数逺近悉听改复本姓　初髙祖追諡兄道谭为始兴昭烈王以其次子顼袭封及世祖即位顼在长安未还【顼与昌俱在长安】上以本宗乏飨【始兴王道谭二子上入纂皇绪而顼留长安故本宗无主祭者世祖即上庙号】戊戌诏徙封顼为安成王皇子伯茂为始兴王【以奉道谭祀】　初周太祖平蜀【见一百六十五卷梁元帝承圣二年】以其形胜之地不欲使宿将居之【将即亮翻】问诸子谁可往者皆不对少子安成公宪请行【少诗照翻】太祖以其防不许壬子周人以宪为益州总管时年十六善于抚绥留心政术蜀人悦之九月乙卯以大将军天水公广为梁州总管广导之子也【宇文导周太祖之兄子】　辛酉立皇子伯宗为太子　己巳齐主如晋阳　辛未周主封其弟辅城公邕为鲁公安成公宪为齐公纯为陈公盛为越公达为代公通为冀公逌为滕公【逌音由】　乙亥立太子母吴兴沈妃为皇后　周少保怀寜庄公蔡祐卒【五代志蜀郡成都县旧制懐寜等四郡】　齐显祖嗜酒成疾不复能食【复扶又翻】自知不能乆谓李后曰人生必有死何足致惜但怜正道尚防人将夺之耳【齐太子殷字正道】又谓常山王演曰夺则任汝慎勿杀也尚书令开封王杨愔领军大将军平秦王归彦侍中广汉燕子献【五代志荥阳郡浚仪县旧置开封郡扶风郡雍县后魏置平秦郡蜀郡雒县旧曰广汉】黄门侍郎郑頥皆受遗诏辅政冬十月甲午殂【年三十一】癸卯发丧羣臣号哭无下泣者【以其残暴故哭而不哀号户刀翻】唯杨愔涕泗呜咽太子殷即位【殷字正道小字道人文宣帝嫡子也】大赦庚戌尊皇太后为太皇太后皇后为皇太后诏诸土木金铁杂作一切停罢　王琳闻髙祖殂乃以少府卿吴郡孙玚为郢州刺史总留任【玚雄杏翻又音畅】奉梁永嘉王庄出屯濡须口齐扬州道行台慕容俨帅众临江为之声援【帅读曰率】十一月乙卯琳防大雷【五代志同安郡望江县陈置大雷郡】诏侯瑱侯安都及仪同徐度将兵御之【将即亮翻】安州刺史吴明彻夜袭湓城【五代志寜越郡梁置安州隋开皇十八年改曰钦州】琳遣巴陵太守任忠击明彻大破之明彻仅以身免琳因引兵东下　齐以右丞相斛律金为左丞相常山王演为太傅长广王湛为太尉段韶为司徒平原王淹为司空髙阳王湜为尚书左仆射河间王孝琬为司州牧侍中燕子献为右仆射　辛未齐显祖之丧至邺【自晋阳至邺】　十二月戊戌齐徙上党王绍仁为渔阳王广阳王绍义为范阳王长乐王绍广为陇西王【乐音洛】















　　资治通鉴卷一百六十七
　　钦定四库全书
　　资治通鉴卷一百六十八　宋　司马光　撰
　　胡三省　音注
