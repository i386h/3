<!-- { "loadSidebar": true } -->
　　将氏叔琮自马岭入【马岭在太原府太谷县东南八十里】拔辽州乐平【晋分汉沾县置乐平县唐属辽州】进军榆次【榆次古县唐属太原府】李克用遣内牙军副周徳威击之叔琮有骁将陈章号陈夜义为前锋【俗言隂府有鬼使日夜叉时人以陈章鸷悍可畏如夜义然因称之】请于叔琮曰河东所恃者周杨五【周徳威小字杨五】请擒之求一州为赏克用闻之以戒徳威徳威曰彼大言耳战于洞涡【洞涡水出沾县北山东流南屈过受阳县故城东西过榆次县南此据水经注也魏収地形志洞涡水一出木岭一出沾岭一出大廉山一出原过祠下五水合流故曰同过后语转为洞涡按髙欢建大丞相府于晋阳魏収已策名霸府齐受魏禅以晋阳为别都魏収多从其主徃来晋阳宫宜知地名之的】徳威微服徃挑战【挑徒了翻】谓其属曰汝见陈夜义即走章果逐之徳威奋铁檛击之坠马【檛侧翻】生擒以献因击叔琮大破之斩首三千级叔琮弃营走徳威追之出石防闗又斩千余级从周亦引还　丁巳朱全忠遣河阳节度使丁防攻泽州下之【去年十二月河东兵取泽州　考异曰实录丁巳葛从周复取泽州按编遗录丁巳河桥丁防収复泽州实录云从周误也唐太祖纪年录三月周徳威败氏叔琮于洞涡驿先是逆温令丁防将兵助李罕之戍潞州至是葛从周复入潞州以代丁防贼复陷我泽州梁实录薛史梁纪皆云六月方遣从周入潞州纪年录于此连言后事耳】婺州刺史王坛为两浙所围【去年闰月两浙兵攻婺州】求救于宣歙观察使田頵【按宣歙观察先是已升宁国军以田頵为节度使歙书涉翻】夏四月頵遣行营都指挥使康儒等救之　五月甲午置武信军于遂州以遂合等五州之【王建之志也】　李克用遣蕃汉马步都指挥使李君庆将兵攻李罕之己亥围潞州朱全忠出屯河阳辛丑遣其将张存敬救之壬寅又遣丁防将兵继之大破河东兵君庆解围去克用诛君庆及其禆将伊审李袭以李嗣昭为蕃汉马步都指挥使代之攻潞州　庚戌康儒等败两浙兵于龙丘【龙丘本汉太末县贞观八年更名龙丘即今龙游县九域志属衢州在州东七十五里败补迈翻】擒其将王球【王球为主将以攻婺州而见擒于龙丘葢以浙兵逆与宣兵战也】遂取婺州【景福元年王坛得婺州至是失之】　六月乙丑李罕之疾亟【亟纪力翻】丁卯全忠表罕之为河阳节度使以丁防为昭义节度使未几【几居岂翻】又以其将张归霸守邢州遣葛从周代防守潞州　【考异曰编遗录六月乙丑李罕之疾甚请归河阳丁卯上令抽大军回以丁防权制置绥懐上党上乃东归不言遣从周入潞薛居正五代史梁纪六月帝表丁防为潞州节度使以李罕之疾亟故也又遣葛从周由固镇路入于潞州以援丁防梁实录后唐纪皆云代防自此至潞州破贺徳伦走不复见防名或者李罕之既卒复召防守河阳以从周代之不可知也今因防镇潞终言之】　以西川大将王宗佶为武信节度使【王建之请也】宗佶本姓甘洪州人也　丁丑李罕之薨于懐州【李罕之自潞州赴河懐至懐州而卒】　保义节度使王珙性猜忍虽妻子亲近常不自保至是军乱为麾下所杀【僖宗中和初王重盈镇陜传子珙至是而亡】推都将李璠为留后【璠音烦】　秋七月朱全忠海州戍将陈汉賔请降于杨行密淮海游奕使张训以汉賔心未可知与涟水防遏使庐江王绾将兵二千直趣海州遂据其城【杨行密自此遂有海州趣七喻翻】加荆南节度使成汭兼中书令　马殷遣其将李唐攻道州蔡结聚羣蛮伏兵于隘以击之大破唐兵唐曰蛮所恃者山林耳若战平地安能败我【败补迈翻】乃命因风燔林火烛天地羣蛮惊遁遂拔道州擒结斩之　朱全忠召葛从周于潞州使贺徳伦守之八月丙寅李嗣昭引兵至潞州城下分兵攻泽州己巳汴将刘玘弃泽州走河东兵进拔天并闗以李孝璋为泽州刺史【李孝璋当作李存璋】贺徳伦闭城不出李嗣昭日以铁骑环其城捕刍牧者【环音宦】附城三十里禾黍皆刈之乙酉徳伦等弃城宵遁趣壶闗【贺徳伦之兵既不得出城刍牧城外禾黍又空粮援俱絶宜其遁也九域志壶闗县在潞州东二十五里趣七喻翻】河东将李存审【李存审即苻存审】伏兵邀击之杀获甚众葛从周以援兵至闻徳伦等已败乃还　九月癸卯以鳯翔节度使李茂贞为鳯翔彰义节度使【是年春正月朱全忠表张珂为彰义节度使张氏镇泾州凡三帅矣今命李茂贞兼领之】　李克用表汾州刺史孟迁为昭义留后【为孟迁以潞州叛李克用张本】　淄青节度使王师范以沂密内叛【当是时未全忠尽有河南一道之地王师范亦附属焉若沂密内叛将安归邪又不乞师于全忠而乞师于杨行密此事当考】乞师于杨行密冬十月行密遣海州刺史台蒙副使王绾将兵助之拔密州归于师范将攻沂州先使觇之【觇丑廉翻】曰城中皆偃旗息鼓绾曰此必有备而救兵近不可击也诸将曰密已下矣沂何能为绾不能止乃伏兵林中以待之诸将攻沂州不克救兵至引退【此救兵果谁兵欤】州兵乘之绾发伏击败之【败补迈翻】　十一月陜州都将朱简杀李璠自称留后附朱全忠仍请更名友谦预于子侄【朱全忠又兼有陜虢更工衡翻】　加忠义节度使赵匡凝兼中书令　马殷遣其将李琼攻郴州执陈彦谦斩之进攻连州鲁景仁自杀湖南皆平【马殷始尽有湖南之地】十二月加魏博节度使罗绍威同平章事













　　资治通鉴卷二百六十一
<史部,编年类,资治通鉴>
　　钦定四库全书
　　资治通鉴卷二百六十二　宋　司马光　撰
　　胡三省　音注
　　唐纪七十八【起上章涒滩尽重光作噩凡二年】
　　昭宗圣穆景文孝皇帝中之中
　　光化三年春正月宣州将康儒攻睦州【宣州将田頵所遣将也】钱镠使其从弟銶拒之【从才用翻銶音求】　二月庚申以西川节度使王建兼中书令　壬申加威武节度使王审知同平章事　壬午以吏部尚书崔同平章事充清海节度使　李克用大发军民治晋阳城堑【愳朱全忠之攻逼也治直之翻】押牙刘延业谏曰大王声振华夷宜扬兵以严四境不宜近治城堑损威望而啓冦心克用谢之赏以金帛夏四月加定难军节度使李承庆同平章事【难乃旦翻】　朱全忠遣葛从周帅兖郓滑魏四镇兵十万击刘仁恭【帅读曰率】五月庚寅拔徳州斩刺史傅公和己亥围刘守文于沧州仁恭复遣使卑辞厚礼求援于河东【复扶又翻】李克用遣周徳威将五千骑出黄泽攻邢洺以救之【黄泽关在辽州辽山县黄泽岭】　邕州军乱逐节度使李鐬【懿宗咸通三年升邕管经畧使为岭南西道节度使鐬呼防翻】鐬借兵邻道讨平之　六月癸亥加东川节度使王宗涤同平章事司空门下侍郎同平章事王抟明达有度量时称良相【以其时言之称为良相所谓彼善于此也】上素疾宦官枢密使宋道弼景务修专横【横户孟翻】崔日与上谋去宦官【去羌吕翻】宦官知之由是南北司益相憎嫉各结藩镇为援以相倾夺抟恐其致乱从容言于上曰【从千容翻】人君当务明大体无所偏私宦官擅权之谁不知之顾其埶未可猝除宜俟多难渐平以道消息【难乃旦翻以道消息者言恶者以渐杀其埶则久而自消善者以渐培其根则久而自长】愿陛下言勿轻泄以速奸变闻之譛抟于上曰王抟奸邪已为道弼辈外应上疑之及罢相【去年罢相见上卷】意抟排已愈恨之及出镇广州遗朱全忠书具道抟语【是年二月出广州抟语即从容言于上者遗唯季翻】令全忠表论之全忠上言不可离辅弼之地【上时掌翻下连上同离力智翻】抟与敕使相表里同危社稷表连上不已上虽察其情迫于全忠不得已至湖南复召还【复扶又翻】丁卯以为司空门下侍郎同平章事抟罢为工部侍郎以道弼监荆南军务修监青州军【监古衘翻】戊辰贬抟溪州刺史己巳又贬崖州司户道弼长流驩州务修长流爱州是日皆赐自尽抟死于蓝田驿道弼务修死于霸桥驿【蓝田驿在蓝田县霸桥驿在长安城南近霸桥】于是专制朝政埶震中外【朝直遥翻】宦官皆侧目不胜其愤【为刘季述韩全诲之乱张本胜音升】　刘仁恭将幽州兵五万救沧州营于干宁军【干寜军在沧州西一百里葢干寜间始置此军也宋白曰干寜军本古卢台军地后为冯桥镇临御河之岸接沧幽二州之界周显徳六年收复关南始建为干宁军九域志云太平兴国七年始置军】葛从周留张存敬氏叔琮守沧州寨自将精兵逆战于老鵶堤【老鵶堤在干宁军东南】大破仁恭斩首三万级仁恭走保瓦桥【瓦桥在涿州归义县南至莫州三十里宋白曰瓦桥亦谓之瓦子济桥在涿州南易州东周显徳收复二关以其地控幽蓟建为雄州】秋七月李克用复遣都指挥使李嗣昭将兵五万攻邢洺以救仁恭败汴军于内丘【复扶又翻败补迈翻下同范成大北使録内丘县至邢州三十五里　考异曰唐太祖纪年録七月嗣昭攻尧山至内丘遇汴军三千战败之擒其将李瓌薛居正五代史后唐纪与纪年録同惟唐末见闻録八月二十五日嗣昭领马步五万取马岭进军下山东某日山东告防收得洺州九月二日嗣昭兵士失利却回新纪八月庚辰陷洺州薛史唐纪九月嗣昭弃城归葢据此也按编遗録八月中云前月二十五日上于毬场飨士忽有大风占者云贼风果于是时李进通领蕃冦出攻洺州然则嗣昭出兵乃七月二十五日也编遗録又曰八月乙丑出兵救洺州乙丑九日也又进通败奔归太原在八月见闻録误今从编遗録纪年録梁纪】王镕遣使和解幽汴防乆雨朱全忠召从周还【沧州下湿雨水难以驻军且欲救邢洺故召还】　庚戌以昭义留后孟迁为节度使　甲寅以西川节度使王建兼东川信武军两道都指挥制置等使【时置武信军于遂州信武当作武信王建兼指挥制置两道则可以制宗涤宗佶葢讽朝廷以此命之】　八月李嗣昭又败汴军于沙门河【沙门河疑当作沙河即邢州沙河县也　考异曰编遗録七月二十五日李进通领蕃防出并州来攻洺州八月乙丑发大军救应之上寻亦自领衙军相继北征翌日达滑台军前驰报洺州已陷刺史朱绍宗因逾堞堕而伤足为贼所擒唐太祖纪年録八月李嗣昭又遇汴军于沙门河击而败之进攻洺州刺史朱绍宗挈其族夜遁我师追及擒之唐末见闻録八月二十五日嗣昭进军下山东某日山东告防收得洺州捉得刺史朱温侄男旧纪八月庚辰嗣昭攻洺州下之薛史梁纪八月河东遣李进通袭陷洺州新纪亦在庚辰乃二十五日也实録在九月约奏到今从编遗録】进攻洺州乙丑朱全忠引兵救之未至嗣昭拔洺州擒刺史朱绍宗全忠命葛从周将兵击嗣昭　宣州将康儒食尽自清溪遁归【康儒是年正月攻睦州清溪汉歙县地后分置新安县隋改为雉山文眀元年复为新安开元二十年改为还淳永贞元年避宪宗名改曰清溪属睦州九域志县在州西一百六十六里】　九月葛从周自邺县度漳水营于黄龙镇朱全忠自将中军三万涉洺水置营李嗣昭弃城走【弃洺州城而走】从周设伏于青山口邀击大破之【考异曰唐太祖纪年録葛从周攻洺州嗣昭弃城而归是役也王郃郎杨师悦陷贼洺州复为汴有唐末见】
