<!-- { "loadSidebar": true } -->
　　载赐李林甫家上或时不视朝【朝直遥翻】百司悉集林甫第门台省为空陈希烈虽坐府无一人入谒者林甫子岫为将作监【唐初曰将作人匠龙朔改曰缮工监光宅改曰营缮监神龙复曰将作监】颇以满盈为惧尝从林甫游后园指役夫言于林甫曰大人乆处钧轴怨仇满天下一朝祸至欲为此得乎林甫不乐曰势已如此将若之何先是宰相皆以德度自处不事威势驺从不过数人士民或不之避林甫自以多结怨常虞刺客出则步骑百余人为左右翼金吾静街前驱在数百步外公卿走避居则重闗复壁【处昌吕翻乐音洛先悉荐翻驺则尤翻从才用翻骑奇寄翻下同重直龙翻】以石甃地【甃则又翻】墙中置板如防大敌一夕屡徙牀虽家人莫知其处宰相驺従之盛自林甫始　初将军高仙芝本高丽人【丽力知翻】从军安西仙芝骁勇善骑射【骁坚尧翻】节度使夫防灵詧屡荐至安西副都防都知兵马使充四鎭节度副使吐蕃以女妻小勃律王【小勃律去长安九千里而嬴距吐蕃賛普牙三千里妻七细翻】及其旁二十余国皆附吐蕃贡献不入前后节度使讨之皆不能克制以仙芝为行营节度使将万骑讨之【将即亮翻】自安西行百余日乃至特勒满川分军为三道【特勒满川即五识匿国所居三道一由北谷道一由赤佛道仙芝自由防宻道自防宻勒城南至小勃律国都五百里】期以七月十三日防吐蕃连云堡下【连云堡南依山北据娑勒川以为固】有兵近万人【近其靳翻】不意唐兵猝至大惊依山拒战礟櫑如雨仙芝以郎将高陵李嗣业为陌刀将【礟匹貌翻櫑卢对翻礟即炮石杜佑曰櫑木长五尺径一尺小至六七寸唐六典武库分掌兵器辨其名数以备国用刀之制有四曰仪刀曰障刀曰横刀曰陌刀仪刀盖古斑剑之类宋晋以来谓之御刀后魏曰长刀皆施龙凤环至隋谓之仪刀装饰以金银羽仪所执障刀葢用以障身以御敌横刀佩刀也兵士所佩名亦起于隋陌刀长刀也步兵所持葢古之斩马剑】令之曰不及日中决须破虏嗣业执一旗引陌刀缘险先登力战自辰至巳大破之　【考异曰旧嗣业传云天宝七载今从实录及封常清传】斩首五千级捕虏千余人余皆逃溃中使边令诚以入虏境已深惧不敢进【邉令诚时为监军使疏吏翻】仙芝乃使令诚以羸弱三千守其城【羸伦为翻】复进三日至坦驹岭下峻阪四十余里【复扶又翻】前有阿弩越城仙芝恐士卒惮险不肯下先令人胡服诈为阿弩越城守者迎降【降戸江翻】云阿弩越赤心归唐娑夷水藤桥已斫断矣娑夷水即弱水也【小勃律王居孽多城临娑夷水娑素禾翻】其水不能胜草芥【胜音升】藤桥者通吐蕃之路也仙芝阳喜士卒乃下又三日阿弩越城迎者果至明日仙芝入阿弩越城遣将军席元庆将千骑前行谓曰小勃律间大军至其君臣百姓必走山谷【走音奏】第呼出取缯帛称敕赐之【缯慈陵翻】大臣至尽缚之以待我元庆如其言悉缚诸大臣王及吐蕃公主逃入石窟取不可得仙芝至斩其附吐蕃者大臣数人藤桥去城犹六十里仙芝急遣元庆往斫之甫毕吐蕃兵大至已无及矣藤桥阔尽一矢力修之朞年乃成八月仙芝虏小勃律王及吐蕃公主而还九月至连云堡与边令诚俱月末至播宻川遣使奏状【奏捷状于京师使疏吏翻】至河西【此河西白马河西也自安西西出柘厥闗度白马河】夫防灵詧怒仙芝不先言已而遽发奏一不迎劳【一犹言一切也劳力到翻】骂仙芝曰噉狗粪高丽奴【噉徒滥翻又徒覧翻】汝官皆因谁得而不待我处分【处昌吕翻分扶问翻】擅奏捷书高丽奴汝罪当斩但以汝新有功不忍耳仙芝但谢罪边令诚奏仙芝深入万里立奇功今旦夕忧死








　　资治通鉴卷二百十五
　　钦定四库全书
　　资治通鉴卷二百十六　　宋　司马光　撰
　　胡三省　音注
　　唐纪三十二【起彊圉大渊献十二月尽昭阳大荒落凡六年有奇始丁亥十二月终癸巳凡六年零一月】
　　宗至道大圣大明孝皇帝下之上
　　天宝六载【载子亥翻】十二月己巳上以仙芝为安西四鎭节度使徴霛詧入朝【使疏吏翻朝直遥翻】霛詧大愳仙芝见霛詧趋走如故霛詧益愳副都防京兆程千里押牙毕思琛及行官王滔等【押牙者尽管节度使牙内之事行官主将命往来京师及邻道及廵内郡县琛丑林翻】皆平日搆仙芝于霛詧者也仙芝面责千里思琛曰公面如男子心如妇人何也又捽滔等欲笞之【捽才没翻笞丑之翻】既而皆释之谓曰吾素所恨于汝者欲不言恐汝怀忧今既言之则无事矣军中乃安初仙芝为都知兵马使猗氏人封常清少孤贫细瘦颡目【少诗照翻颡卢对翻】一足偏短求为仙芝傔不纳常清日仙芝出入不离其门凡数十日【傔苦念翻离力智翻下离席同】仙芝不得已留之防达奚部叛夫蒙灵詧使仙芝追之斩获略尽常清私作捷书以示仙芝皆仙芝心所欲言者由是一府奇之仙芝为节度使即署常清判官仙芝出征常为留后【唐诸使之属判官位次副使尽总府事又节度使或出征或入朝或死而未有代皆有知留后事其后遂以节度留后为称至我朝遂以留后为承宣使资序未应建节者为之】仙芝乳母子郑德诠为郎将【将即亮翻】仙芝遇之如兄弟使典家事威行军中常清尝出德诠自后走马突之而过常清至使院【使院留后治事之所节度使便坐治事亦或就使院使疏吏翻】使召德诠每过一门輙阖之既至常清离席谓曰常清本出寒微郎将所知今日中丞命为留后【离力智翻中丞谓高仙芝唐邉镇诸帅或带御史中丞大夫时随其所带官称之】郎将何得于众中相陵突因叱之曰郎将须蹔死以肃军政【蹔与暂同】遂杖之六十面仆地曳出仙芝妻及乳母于门外号哭救之不及因以状白仙芝仙芝览之惊曰已死邪及见常清遂不复言【号戸高翻复扶又翻】常清亦不之谢军中畏之惕息【史言封常清能治军政亦縁高仙芝不以私亲桡法惕他歴翻】自唐兴以来边帅皆用忠厚名臣不乆任不遥领不兼统功名著者往往入为宰相【如李靖李勣刘仁轨娄师德之类是也开元以来薛讷郭元振张嘉贞王晙张説杜濯萧嵩李适之等亦皆自边帅入相帅所类翻】其四夷之将虽才略如阿史那社尔契苾何力犹不专大将之任皆以大臣为使以制之【社尔讨高昌侯君集为元帅何力讨高丽李勣为元帅将即亮翻契欺纥翻苾毗必翻使疏吏翻】及开元中天子有吞四夷之志为边将者十余年不易始乆任矣【王晙郭知运张守珪之类是也】皇子则庆忠诸王宰相则萧嵩牛仙客始遥领矣【请王事见二百十三卷开元十五年萧嵩事见十七年牛仙客事见二百十四卷二十四年】葢嘉运王忠嗣专制数道始兼统矣【葢嘉运事见二百十四卷开元二十八年王忠嗣事见上卷五载葢古合翻】李林甫欲杜边帅入相之路以胡人不知书乃奏言文臣为将怯当矢石不若用寒畯胡人【寒谓卑贱畯尝有事农耕者也畯音俊】胡人则勇决习战寒族则孤立无党陛下诚以恩洽其心彼必能为朝廷尽死【为于伪翻】上悦其言始用安禄山至是诸道节度尽用胡人【安禄山安思顺哥舒翰高仙芝皆胡人也】精兵咸戍北边天下之埶偏重卒使禄山倾覆天下皆出于林甫专宠固位之谋也【卒子恤翻】
　　七载夏四月辛丑左监门大将军知内侍省事高力士加骠骑大将军【知内侍省事自此始唐制勲阶二十九骠骑大将军为之首从一品监古衘翻骠匹妙翻骑奇寄翻】力士承恩嵗乆中外畏之太子亦呼之为兄诸王公呼之为翁驸马辈直谓之爷【爷以遮翻俗呼父为爷】自李林甫安禄山辈皆因之以取将相其家富厚不赀【将即亮翻相悉亮翻赀即移翻不赀言不可筭计也】于西京作宝夀寺寺钟成力士作斋以庆之举朝毕集【宋璟若在必不预斯集矣朝直遥翻】击钟一杵施钱百缗【施式防翻】有求媚者至二十杵少者不减十杵然性和谨少过善观时俯仰不敢骄横故天子终亲任之士大夫亦不疾恶也【少诗照翻横戸孟翻恶乌路翻】　五月壬午羣臣上尊号曰开元天宝圣文神武应道皇帝【上时掌翻】赦天下免百姓来载租庸择后魏子孙一人为三恪【三恪二王后注已见前杜佑曰周得天下封夏殷二王后又封舜后谓之恪恪敬也义取王之所敬故曰三恪天宝十三载公卿议曰三恪二王之议有三説焉一曰二王之前更立三代之后为三恪此据乐记武王克商未及下车封黄帝尧舜之后下车封夏殷之后而言一曰二王之前但在一代通二王为三恪此据左传但封胡公以备三恪明王者所敬先王有二更封一代以备三恪三云二王之后为一恪妻之父母为二恪夷狄之君为三恪此据王有不臣者三而言之梁崔灵恩云三説以初为长按二王三恪经无正文灵恩据礼记遂以为通存五代窃恐未安记云尊贤不过二代第三代者虽逺难师法岂得不录其后故亦存之示敬其道而已因谓之三恪故左传云封胡公以备三恪足知其无五代也况歴代至今皆以三代为三恪焉以此攷之葢以后魏子孙与周隋子孙为三恪也明年寻罢魏后注又见后】　六月庚子赐安禄山铁劵　度支郎中兼侍御史杨钊善窥上意所爱恶而迎之以聚敛骤迁岁中领十五余使【钊音昭敛力赡翻恶乌路翻使疏吏翻洪迈随笔曰杨国忠为度支郎领十五余使至宰相凡领四十余使新旧唐史皆不详载其职案其拜相制前衘云御史大夫判度支权知太府卿事兼蜀郡长使剑南节度支度营田等副大使本道兼山南西道采访处置使两京太府出纳监仓祠祭木炭宫市长春九成宫等使闗内道及京畿采访处置使拜右相兼吏部尚书集贤殿崇馆学士修国史太清紫微宫使自余所领又有管当租庸铸钱等使以是观之概可见矣】甲辰迁给事中兼御史中丞专判度支事【度徒洛翻】恩幸日隆
　　苏冕论曰设官分职各有司存政有恒而易守【恒戸登翻易以防翻】事归本而难失经逺之理舍此奚据洎姧臣广言利以邀恩多立使以示宠【洎其冀翻使疏吏翻】刻下民以厚敛张虚数以献状上心荡而益奢人望怨而成祸使天子有司守其位而无其事受厚禄而虚其用宇文融首唱其端杨慎矜王鉷继遵其轨【鉷戸公翻】杨国忠终成其乱仲尼云寜有盗臣而无聚敛之臣【记大学百乗之家不畜聚敛之臣与其有聚敛之臣寜有盗臣】诚哉是言前车既覆后辙未改求达化本不亦难乎
