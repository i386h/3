<!-- { "loadSidebar": true } -->
　　丘降章邯自杀尽定雍地以为中地北地陇西郡【自置中地郡后至九年罢属内史武帝建元六年分为右内史太初元年更名主爵都尉为右扶风】　关中大饥米斛万钱人相食令民就食蜀汉初秦之亡也豪桀争取金玉宣曲任氏独窖仓粟【汉有长水宣曲胡骑高祖功臣有宣曲侯葢地名也张楫曰宣曲宫名在昆明池西师古曰宣曲观名索隠曰上林赋云西驰宣曲当在京辅今阙其地窖工孝翻穿地以蔵粟也】及楚汉相距荥阳民不得耕种而豪桀金玉尽归任氏任氏以此起富者数世　秋八月汉王如荥阳命萧何守关中侍太子为法令约束立宗庙社稷宫室县邑事有不及奏决者輙以便宜施行上来以闻计关中户口转漕调兵以给军未尝乏絶【调徒吊翻】　汉王使郦食其往说魏王豹且召之豹不听曰汉王慢而侮人骂詈诸侯羣臣如骂奴耳吾不忍复见也【复扶又翻】于是汉王以韩信为左丞相与灌婴曹参俱击魏汉王问食其魏大将谁也对曰柏直【姓谱柏柏皇氏之后颛顼师柏招帝喾师柏景春秋柏国为楚所灭】王曰是口尚乳臭【言其少不经事弱不任事若未离乳保之懐者】安能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰不能当曹参吾无患矣韩信亦问郦生魏得无用周叔为大将乎郦生曰柏直也信曰竖子耳遂进兵魏王盛兵蒲坂以塞临晋【塞悉则翻】信乃益为疑兵陈船欲渡临晋而伏兵従夏阳以木罂渡军袭安邑【班志夏阳县属冯翊秦之少梁也秦恵文王十一年更名史记正义曰夏阳在同州止韩城界木罂服防曰以木押罂缶以渡也韦昭曰以木为器如罂缶以渡军无船且尚宻也师古曰服说是罂缶谓瓶之大腹小口者也罂一政翻康于耕翻】魏王豹惊引兵迎信九月信击虏豹传诣荥阳【传直恋翻言以驿马传送诣汉王所】悉定魏地置河东上党太原郡　汉之败于彭城而西也陈余亦觉张耳不死即背汉【背蒲妺翻】韩信既定魏使人请兵三万人愿以北举燕赵东击齐南絶楚粮道汉王许之乃遣张耳与俱引兵东北击赵代【时赵王歇王赵陈余王代】后九月信破代兵禽夏说于阏与信之下魏破代汉輙使人收其精兵诣荥阳以距楚








　　资治通鉴卷九
　　钦定四库全书
　　资治通鉴卷十　　　　　　宋司马光　撰
　　胡三省　音注
　　汉纪二【起彊圉作噩尽着雍阉茂凡二年】
　　太祖髙皇帝上之下
