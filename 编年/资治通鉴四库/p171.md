<!-- { "loadSidebar": true } -->
　　元始三年春太后遣长乐少府夏侯藩宗正刘宏尚书令平晏纳采见女【婚有五礼纳采问名纳吉纳征请期陆徳明曰采音七在翻择也师古曰谓采择其可者】还奏言公女渐渍徳化【渐音沾】有窈窕之容【窈窕幽闲也王肃曰善心曰窈善容曰窕】宜承天序奉祭祀太师光大司徒宫大司空丰左将军孙建执金吾尹赏行太常事太中大夫刘秀及太卜太史令服皮弁素积【百官表太常有太卜太史等令师古曰皮弁以鹿皮为冠形如人手之弁合也素积谓素裳也朱衣而素裳积谓襞绩若今之襈为也襈音雏恋翻贤曰素积者积以为裳也言要中辟积也贾公彦曰皮弁之服十五升白布衣积素以为裳】以礼杂卜筮皆曰兆遇金水王相卦遇父母得位【兆卜也卦筮也孟康曰金水相生也张晏曰金王则水相也遇父母则泰卦干下坤上天下于地是配享之卦师古曰王音于放翻原父曰但言父母得位安知是泰卦乎相息亮翻】所谓康彊之占逢吉之符也【洪范曰汝则从龟从筮从卿士从庶民从是之谓大同身其康彊子孙其逢吉】又以太牢策告宗庙有司奏故事聘皇后黄金二万斤为钱二万万莽深辞让受六千三百万而以其四千三百万分予十一媵家及九族贫者【九族上自高祖下至孙之亲按汉书王莽传故事聘皇后黄金二万斤为钱二万万莽深辞让受四千万而以其三千三百万予十一媵家羣臣复言今皇后受聘逾羣妾亡几有诏复益二千三百万为三千万莽复以其千万分予九族贫者又按杜佑通典聘后黄金二万斤汉吕后为惠帝聘鲁元公主女故事也予读曰与】夏安汉公奏车服制度吏民养生送终嫁娶奴婢田宅器械之品立官稷【元始元年莽号安汉公至是始书以冠事表其所从来者渐矣通鉴凡书权臣例始此如淳曰郊祀志已有官社未有官稷遂立官稷于官社之后臣瓉曰汉初除秦社稷立汉社稷其后又立官社配以夏禹而不立官稷师古曰淳瓉二説皆未尽也初立官稷于官社之后是为一处今更创置建于别所不相从也】及郡国县邑乡聚皆置学官【张晏曰聚邑落名也师古曰聚音才喻翻】　大司徒司直陈崇使张敞孙竦草奏【师古曰草谓创立其文】盛称安汉公功徳以为宜恢公国令如周公【成王以周公有勋劳于天下封以曲阜地方七百里】建立公子令如伯禽【鲁颂閟宫之诗曰王曰叔父建尔元子俾侯于鲁】所赐之品亦皆如之【鲁公之封于鲁也赐以附庸殷民六族大路大旂封父之繁弱夏后氏之璜祝宗卜史备物典策官司彞器白牡之牲郊望之礼】诸子之封皆如六子【周公六子封于凡蒋邢茅胙祭师古曰六子伯禽之弟也祭侧界翻】太后以示羣公羣公方议其事会吕寛事起初莽长子宇非莽隔絶卫氏【隔絶事见上卷元年长知两翻】恐乆后受祸即私与卫宝通书教卫后上书谢恩【上时掌翻下同】因陈丁傅旧恶冀得至京师莽白太皇太后诏有司褒赏中山孝王后益汤沐邑七千戸卫后日夜啼泣思见帝面而但益戸邑宇复教令上书求至京师【复扶又翻】莽不听宇与师呉章及妇兄吕寛议其故章以莽不可谏而好鬼神【好呼到翻】可为变怪以惊惧之章因推类説令归政卫氏【推类者因变怪而推言事类如洪范五行传以説莽也説输芮翻】宇即使寛夜持血洒莽第门吏发觉之莽执宇送狱饮药死宇妻焉懐子【师古曰焉其名】系狱须产子已杀之【师古曰须待也已讫也】甄邯等白太后下诏曰公居周公之位辅成王之主而行管蔡之诛不以亲亲害尊尊朕甚嘉之莽尽灭卫氏支属唯卫后在呉章要斩磔尸东市门【要与腰同磔陟格翻裂也张也】初章为当世名儒【章治尚书经为博士】教授尤盛弟子千余人莽以为恶人党皆当禁锢不得仕宦门人尽更名他师【师古曰更以他人为师讳不言是章弟子更工衡翻】平陵云敞时为大司徒掾【姓谱防出自祝融之后为防国后去邑为云】自劾呉章弟子【劾戸槩翻】收抱章尸归棺敛葬之【师古曰棺音工唤翻敛音力赡翻】京师称焉莽于是因吕寛之狱遂穷治党与连引素所恶者悉诛之【治直之翻下同恶乌路翻】元帝女弟敬武长公主素附丁傅【长知两翻】及莽专政复非议莽【复扶又翻】红阳侯王立莽之尊属【立莽叔父也】平阿侯王仁素刚直【仁谭子也】莽皆以太皇太后诏遣使迫守令自杀【使疏吏翻下同令力丁翻】莽白太后主暴病薨【主言敬武公主】太后欲临其丧莽固争而止甄丰遣使者乗传案治卫氏党与【传知恋翻】郡国豪桀及汉忠直臣不附莽皆诬以罪法而杀之何武鲍宣及王商子乐昌侯安【涿郡王商相成帝者也】辛庆忌三子防羌校尉通函谷都尉遵水衡都尉茂南郡太守辛伯皆坐死【何武不举莽为大司马鲍宣素冇彊项名王商与王鳯不协为所挤陷忿毒而死其子安不附王氏辛庆忌本王鳯所成莽见其三子皆能欲亲厚之辛茂自以名臣子孙兄弟并显列不宜附莽又不甚诎事甄丰甄邯伯亦辛氏之族故并及祸】凡死者数百人海内震焉北海逢萌谓友人曰三纲絶矣【莽杀其叔父又自杀其嫡是灭其天性也杀其君之祖姑又尽除忠直之臣是无君也故曰三纲絶矣逢皮江翻】不去祸将及人即解冠挂东都城门【萌时学于长安贤曰汉宫殿名东都门今名青门注又见昭纪】归将家属浮海客于辽东莽召明礼少府宗伯鳯【宗伯姓也鳯名也鳯明于礼官为少府少诗沼翻】入説为人后之谊白令公卿将军侍中朝臣并听【説为人后者义不得顾私亲师古曰白令皆听之朝直遥翻】欲以内厉天子而外塞百姓之议【厉讽厉也厉者磨错垢故以就新取此义也师古曰塞止也塞悉则翻】先是秺侯金日防子赏都成侯金安上子常皆以无子国絶【先悉荐翻秺音妬防丁奚翻】莽以曾孙当及安上孙京兆尹钦绍其封【当日防曾孙也】钦谓当宜为其父祖立庙【晋灼曰当是赏弟建之孙此言当自为其父及祖父建立庙也为于伪翻】而使大夫主赏祭也【如淳曰以赏故国君使大夫掌其祭事臣瓉曰当是支庶上继大宗不得顾其私亲也而钦令尊其父祖以续日防不复为赏后而令大夫主掌祭事师古曰瓉説是】甄邯时在旁廷叱钦因劾奏钦诬祖不孝大不敬下狱自杀【劾戸槩翻下遐稼翻】邯以纲纪国体无所阿私忠孝尤着益封千戸更封安上曾孙汤为都成侯汤受封日不敢还归家以明为人后之谊是岁尚书令颍川钟元为大理【哀帝元夀二年复改廷尉为大理】颍川太守陵阳严诩【地理志陵阳县属丹阳郡】本以孝行为官【行下孟翻】谓掾史为师友【掾前绢翻】有过辄闭閤自责终不大言郡中乱【史言世降俗薄徒善不足以为政】王莽遣使征诩官属数百人为设祖道【为于伪翻】诩据地哭掾史曰明府吉征不宜若此诩曰吾哀颍川士身岂有忧哉我以柔弱征必选刚猛代代到将有僵仆者【师古曰僵偃也仆顚也僵音姜仆音赴】故相吊耳诩至拜为美俗使者【文颖曰宣美风化使者】徙陇西太守何并为颍川太守并到郡捕钟元弟威及阳翟轻侠赵季李欵皆杀之郡中震栗【地理志阳翟县属颍川郡翟音直格翻】
