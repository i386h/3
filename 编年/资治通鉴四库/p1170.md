<!-- { "loadSidebar": true } -->
　　军置徴督院逼以桎梏棰楚使各自占凡有财者如匿虚占急徴【棰止橤翻占之瞻翻无其财而自占为有谓之虚占】咸不聊生李罕之告急于李克用【为汴兵所围也】克用遣李存孝将五千骑救之　九月壬寅朱全忠军于河阳汴军之初围泽州也呼李罕之曰相公毎恃河东轻絶当道【当道犹云本道汴军自谓也】今张相公围太原葛仆射入潞府【张相公谓张濬葛仆射谓葛从周】旬月之间沙陀无穴自藏相公何路求生邪及李存孝至引精骑五百绕汴寨呼曰【呼火故翻】我沙陀之求穴者也欲得尔肉以饱士卒可令肥者出鬭汴将邓季筠亦骁将也引兵出战存孝生擒之是夕李谠李重收众遁去存孝罕之随而击之至马牢山大破之斩获万计追至怀州而还存孝复引兵攻潞州【复扶又翻】葛从周朱崇节弃潞州而归戊申全忠庭责诸将桡败之罪【桡奴教翻】斩李谠李重而还　【考异曰唐太祖纪年录六月朱崇节葛从周据潞州李重邓季筠张全义将兵七万攻泽州李存孝将三千骑赴援初汴军攻城门呼李罕之云云李存孝愤其言引铁骑五百追击入季筠营门生获其都将十数是夜汴将李谠收军而遁存孝罕之追击至马牢山斩首万级追袭掩击至于怀州而还存孝复引军攻潞州九月二日葛从周帅众弃城而遁唐末见闻録闰九月昭义军前状申昭义军人拔灭逃遁收下城池擒获到余党五十人巾缚送上至二十日行营都指挥使李存孝回戈归府薛居正五代史梁太祖纪九月壬寅帝至河阳遣李谠引军趋泽潞行至马牢川为晋人所败帝又遣朱友裕张全义率精兵至泽州北以为应援既而崇节从周弃潞来归戊申帝廷责诸将败军之罪斩李重以徇遂班师焉实録九月甲申朔康君立急攻潞州朱全忠驻河阳遣李谠引军趋泽潞至马牢山川与并师大战不利邓季筠被执复遣朱友裕张全义至泽州北应援葛从周朱崇节率众弃潞州归按六月李存孝若已破李谠追至怀州怀州去河阳止一程岂得九月方到河阳谠之败必在九月戊申前一两日也葢纪年録因从周据潞州事终言之九月甲申朔十九日壬寅二十五日戊申若全忠至河阳始遣谠等趣泽潞既败而从周等弃潞来归七日之间岂容许事葢薛史因谠败追本前事耳若九月二日从周已弃潞州何得十九日后攻泽州者犹云葛司空入潞府乎葢实録承纪年録而误也今全忠徃来月曰从薛史事则兼采诸书】李克用以康君立为昭义留后李存孝为汾州刺史存孝自谓擒孙揆功大当镇昭义而君立得之愤恚不食者数日纵意刑杀始有叛克用之志李匡威攻蔚州虏其刺史邢善益赫连铎引吐蕃黠戛斯众数万攻遮虏军杀其军使刘胡子克用遣其将李存信击之不胜更命李嗣源为存信之副遂破之克用以大军继其后匡威铎皆败走【考异曰太祖纪年录是月幽帅李匡威防赫连铎引吐蕃黠戛斯之众十万防我北鄙攻遮虏军太祖御亲军出塞营于浑河川之田村李存孝引前锋与贼战于乐安镇贼军大败遁走旧纪九月幽州云州蕃汉兵三万攻雁门太原府将李存信薛阿檀击败之实録闰月甲寅朔幽州李匡威下蔚州克用援兵至匡威大败赫连铎引吐蕃黠戛斯之众攻遮虏军克用营浑河川战于乐安镇破之铎乃退军此葢约奏到日唐末见闻録十一月十五日发徃向北打鹿有使报称幽州李匡威收却蔚州十六日至十八日旋发诸州兵士至军前二十九日大捷有榜晓告杀燕军三万余人十九日知客押衙苖仲周赍榜到杀得退浑一千帐二十九日下复云十九日亦误今但系此月不书日】获匡威之子武州刺史仁宗【新志河东道有武州领文徳县阙其建置之年】及铎之壻俘斩万计李嗣源性谨重亷俭诸将相防各自诧勇略【诧丑亚翻夸也】嗣源独黙然徐曰诸君喜以口击贼【喜许记翻】嗣源但以手击贼耳众慙而止　杨行密以其将张行周为常州制置使闰月孙儒遣刘建锋攻拔常州杀行周遂围苏州　【考异曰呉録十一月孙儒攻破望亭无锡诸屯遂至苏州今从呉越备史在闰月】　卭州刺史毛湘本田令孜亲吏王建攻之急食尽救兵不至壬戌湘谓都知兵马使任可知曰吾不忍负田军容吏民何罪尔可持吾头归王建乃沐浴以俟刃可知斩湘及二子降于建士民皆泣甲戌建持永平旌节入邛州以节度判官张琳知留后【时朝命以邛州建永平军王建为节度使是年正月建攻邛州至是克之】缮完城隍抚安夷獠经营蜀雅【九域志邛州北至蜀州七十里西南至雅州一百六十里獠鲁皓翻】冬十月癸未朔建引兵还成都蜀州将李行周逐徐公鉥举城降建【鉥辛律翻】　乙酉朱全忠自河阳如滑州视事【朱全忠既领宣义节遂如滑州视事】遣使者请粮马及假道于魏以伐河东罗信不许又请于镇镇人亦不许全忠乃自黎阳济河撃魏加邠寜节度使王行瑜侍中佑国节度使张全义同
　　平章事　官军出隂地闗游兵至于汾州李克用遣薛志勤李承嗣将骑三千营于洪洞【洪洞汉杨县义寜元年改曰洪洞取县北洪洞岭为名属晋州九域志在州北五十五里又北二百九十五里至汾州】李存孝将兵五千营于赵城【义寜元年分霍邑置赵城县以春秋时晋献公灭耿以赐赵夙因谓之赵城属晋州九域志在州北八十五里宋白曰史记周穆王封造父于赵城注云在河东永安县余按宋白既以赵城为造父所封之地此又引史记注何所折衷哉】镇国节度使韩建以壮士三百夜袭存孝营存孝知之设伏以待之建兵不利静难凤翔之兵不战而走【难乃旦翻】河东兵乗胜逐北扺晋州西门张濬出战又败官军死者近三千人【近其靳翻】静难凤翔保大定难之军先度河西归濬独有禁军及宣武军合万人与韩建闭城拒守自是不敢复出【复扶又翻】存孝引兵攻绛州【九域志晋州南至绛州一百二十五里】十一月刺史张行恭弃城走存孝进攻晋州三日与其众谋曰张濬宰相俘之无益天子禁兵不冝加害乃退五十里而军【李存孝虽悍犹不敢攻执宰相犯猎禁兵分尚存故也】濬建自含口遁去【水经注洮水源出河东闻喜县清襄山其水东迳大岭下西流出谓之含口又西合于涑水即含山之口也】存孝取晋绛二州大掠慈隰之境先是克用遣韩归范归朝【韩归范与孙揆俱擒李克用遣之归朝】附表讼寃　【考异曰实录十一月王师入隂地闗至汾隰李克用遣将薛阿檀李承嗣拒之李存信以兵五千围赵城韩建以华州兵战存信设伏击破之邠凤之师未战而走禁军自溃由是大败存信直压晋州西门引军攻绛州十二月壬午朔晋州刺史张行恭弃城而遁韩建以诸军保晋州李存信追击战败退保绛州张濬以汴卒禁军屯晋州存信攻之三日濬建拔晋绛遁还存信收二州旧纪克用遣李存信薛阿檀拒王师于隂地三战三捷由是河西鄜夏邠岐之军渡河西归韩建以诸军保平阳存信追之建军又败建退保绛州张濬在晋州存信攻之三日相与谋云云遂退舍五十里十二月壬午朔濬建拔晋绛遁去存信收晋绛大掠河中四郡张濬传曰十月濬军至隂地邠岐华三镇之师营平阳李存孝击之一战而败进攻晋州薛居正五代史武皇纪曰十月张濬之师入晋州逰军至邠湿武皇遣薛铁山李承嗣将骑三千出隂地闗营于洪洞遣李存孝将兵五千营于赵城华州韩建以壮士三百人冒犯存孝之营存孝追击直压晋州西门张濬之师出战为存孝所败自是闭壁不出存孝引军攻绛州李存孝传曰十月存孝引收潞之师围张濬于平阳云云存孝引军攻绛州十一月刺史张行恭弃城而去张濬韩建亦由含口而遁存孝收晋绛太祖纪年录十月张濬之师入隂地闗犯汾隰令薛铁山李承嗣将骑三千出隂地继发李存孝将兵五千进击营于赵城败韩建直压晋州西门自是闭壁不出存孝攻绛州十二月晋州刺史张行恭弃城遁建濬由含山路逃遁遂收晋绛初濬部禁军至晋州邠凤之师望风遁归葢杨复恭隂沮之也唐末见闻録曰八月五日相公差晋州捉到天使闾大夫入京奏事兼贡表曰臣某乙言今月二十六日臣所部南界晋州长寜闗使张承晖等投臣当道赍到宰臣张濬牓一道内称招讨处置使兼录到诏白云陛下削臣属籍夺臣本官仍欲防兵讨问云云唐补纪曰朱全忠自攻破徐州频贡章表克用与朱玫同立襄王以为大逆其朱玫以下并已诛锄克用时最为魁首据其罪状请举天兵臣率师闗东掎角相应朝廷遂以宰臣张濬为都统授崔为河中节度应援使大军行到同州克用领蕃汉马步称三十万入河北界其张濬使人探朱全忠兵马并不来相应乃于昭义西与太原交战不利而回朝廷知为全忠所卖便差使至克用所与赏给令回贬都统张濬于云梦除崔于岭外薛史李承嗣传初大军入隂地薛志勤与承嗣率骑三千抗之败韩建之军于防坑进收晋绛以功授忻州刺史时凤翔军营霍邑承嗣帅一军收之岐人夜遁追击至赵城合大军攻平阳旬有三日而拔按李存信传无攻晋绛事葢旧纪十月存孝已背太原故此战皆云存信实録因之而误据五代纪传太祖纪年録当是存孝又隰州河中节度所云入隂地闗犯汾隰者葢谓汾水之旁下湿曰隰耳又纪年録实録以张行恭为晋州刺史亦误也今从薛史晋州刺史若已走则濬建安能保城实録误也今从李存孝传唐补纪云崔为河中节度尤为疏缪自余诸书参取之】言臣父子三代受恩四朝破厐勋翦黄巢黜襄王存易定【执宜国昌克用三代歴武宣懿僖四朝破厐勋见二百五十一卷懿宗咸通十年翦黄巢见二百五十五卷僖宗中和三年四年黜襄王见二百五十六卷光启二年存易定见光启元年】致陛下今日冠通天之冠【日冠古玩翻】佩白玉之玺未必非臣之力也若以攻云州为臣罪则拓跋思恭之取鄜延【拓跋思恭取鄜延以授其弟思孝】朱全忠之侵徐郓【谓朱全忠攻时漙于徐攻朱瑄于郓事并见上】何独不讨赏彼诛此臣岂无辞且朝廷当阽危之时则誉臣为韩彭伊吕【阽余亷翻又丁念翻临危曰阽危誉音余称誉】及既安之后则骂臣为戎羯胡夷今天下握兵立功之人独不惧陛下他日之骂乎况臣果有大罪六师征之自有典刑何必幸臣之弱而后取之邪今张濬既出师则固难束手已集蕃汉兵五十万欲直抵蒲潼与濬格鬭若其不胜甘从削夺不然方且轻骑叩阍顿首丹陛诉奸回于陛下之扆坐【扆隠岂翻记天子负扆南面而立扆画斧屛风也设之户牖间坐徂卧翻】纳制敕于先帝之庙庭然后自拘司败恭俟鈇质【司败即司防官】之表至濬己败朝廷震恐濬与韩建逾王屋至河阳撤民屋为栰以济河【河南王屋县有王屋山王屋汉河东垣县地后魏置长平县后周置王屋郡隋废郡为县九域志县在孟州西北一百三十里　考异曰实録明年二月云时张濬韩建乆败后为克用骑将李存信所追至是方自含山逾王屋出河清逹于河阳河溢无舟檝建坏民庐舍为木罂数百度河人多覆溺似太晩今因濬建走终言之】师徒失亡殆尽是役也朝廷倚朱全忠及河三镇及濬至晋州全忠方连兵徐郓虽遣将攻泽州而身不至行营乃求兵粮于镇魏镇魏倚河东为扞蔽皆不出兵惟华邠凤翔鄄夏之兵防之【华户化翻鄄当作鄜详见辩误】兵未交而孙揆被擒幽云俱败【幽李匡威云赫连铎】杨复恭复从中沮之故濬军望风自溃【复从扶又翻史言张濬志节可怜】十二月孙儒拔苏州杀李友　【考异曰庄宗列传杨行密夀州夀春人初据】
