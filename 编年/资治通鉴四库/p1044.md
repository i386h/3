<!-- { "loadSidebar": true } -->
　　贞元三年八月辛巳朔日有食之　吐蕃尚结賛遣五骑送崔汉衡归【吐从暾入声汉衡为吐蕃所擒见上卷是年五月骑奇寄翻】且上表求和至潘原李观语之以有诏不纳吐蕃使者【上时掌翻观古玩翻语牛倨翻使疏吏翻】受其表而却其人　初兵部侍郎同平章事柳浑与张延赏俱为相浑议事数异同【相息亮翻敷所角翻】延赏使所亲谓曰相公旧德但节言于庙堂则重位可久浑曰爲吾谢张公【爲于伪翻】柳浑头可断【断音短】舌不可禁【禁居吟翻】由是交恶上好文雅醖借【好呼到翻醖纡运翻借夜翻史炤曰醖借有雅度之称余谓炤説非也记礼器云礼有摈诏乐有相歩温之至也郑氏注云皆为温借重礼也皇氏云温谓丞借凡玉以物緼里丞借君子亦以威仪摈相以自丞借温与緼同】而浑质直轻侻无威仪【侻它活翻】于上前时发俚语上不恱欲黜为王府长史李泌言浑褊直无它【俚音里长知丈翻褊补典翻】故事罢相无为长史者又欲以为王傅泌请以为常侍上曰茍得罢之无不可者【于此可以见帝之亲任泌泌薄必翻】己丑浑罢为左散骑常侍【散悉亶翻】初郜国大长公主适驸马都尉萧升升复之从兄弟也【郜音告长知两翻从才用翻】公主不谨詹事李升蜀州别驾萧鼎【武后垂拱二年分益州置蜀州汉州】彭州司马李万丰阳令韦恪【丰阳县属商州汉商县地晋分商县置丰阳县以川为名旧治吉川城麟德元年移治丰阳川】皆出入主第主女为太子妃始者上恩礼甚厚主常直乗肩舆抵东宫宗戚皆疾之或告主淫乱且为厌祷【厌于琰翻又一叶翻】上大怒幽主于禁中切责太子太子不知所对请与萧妃离昏上召李泌告之且曰舒王近已长立【长知两翻】孝友温仁泌曰何至于是陛下惟有一子　【考异曰按德宗十一子谊謜其所生外犹有九子而泌云惟冇一子者盖当是时小王或未生谊謜之外尚有昭靖子也】奈何一旦疑之欲废之而立侄得无失计乎上勃然怒曰卿何得间人父子【间古苋翻】谁语卿舒王为侄者对曰陛下自言之大歴初陛下语臣【语牛倨翻】今日得数子臣请其故陛下言昭靖诸子主上令吾子之【昭靖太子上弟邈也】今陛下所生之子犹疑之何有于侄【当此之时微李泌孰能言及此者】舒王虽孝自今陛下宜努力勿复望其孝矣【囚父子天性推而言及人情利害极处以感动之复扶又翻】上曰卿不爱家族乎对曰臣惟爱家族故不敢不尽言若畏陛下盛怒而为曲从陛下明日悔之必尤臣云吾独任汝为相不力谏使至此必复杀而子【而汝也】臣老矣余年不足惜若寃杀臣子使臣以侄爲嗣臣未知得歆其祀乎因呜咽流涕【人以自家真情感动之】上亦泣曰事已如此使朕如何而可对曰此大事愿陛下审图之臣始谓陛下圣德当使海外蛮夷皆戴之如父母岂谓自有子而疑之至此乎臣今尽言不敢避忌讳自古父子相疑未有不亡国覆家者陛下记昔在彭原建寜何故而诛上曰建寜叔实寃肃宗性急譛之者深耳【建寜王倓德宗之叔也倓寃死事见二百一十九卷肃宗至徳元载】泌曰臣昔以建寜之故固辞官爵誓不近天子左右【近其靳翻】不幸今日复为陛下相又覩兹事【复扶又翻相息亮翻】臣在彭原承恩无比竟不敢言建寜之寃及临辞乃言之肃宗亦悔而泣【事见二百二十卷至德二载】先帝自建寜之死常怀危惧臣亦为先帝诵黄台瓜辞以防谗构之端【事见同上爲于僞翻】上曰朕固知之意色稍解乃曰贞观开元皆易太子何故不亡对曰臣方欲言之昔承干屡尝监国【监古衘翻】托附者众东宫甲士甚多与宰相侯君集谋反事觉太宗使其舅长孙无忌与朝臣数十人鞫之事状显白然后集百官而议之当时言者犹云愿陛下不失为慈父使太子得终天年太宗从之并废魏王泰【事见一百九十七卷贞观十七年】陛下既知肃宗性急以建寜为寃臣不胜庆幸【胜音升】愿陛下戒覆车之失从容三日【从千容翻】防其端绪而思之陛下必释然知太子之无它矣若果有其迹当召大臣知理义者二十人与臣鞫其左右必有实状愿陛下如贞观之法行之并废舒王而立皇孙则百代之后有天下者犹陛下子孙也至于开元之末武惠妃谮太子瑛兄弟杀之海内寃愤【事见二百一十四卷宗开元二十五年】此乃百代所当戒又可法乎且陛下昔尝令太子见臣于蓬莱池【大明宫中蓬莱殿北冇太液池池中有蓬莱山所谓蓬莱池盖即此也】观其容表非有蠭目犲声商臣之相也【左传楚成王将立太子商臣令尹子上曰不可是人也蠭目而犲声忍人也不听卒立之商臣后果以宫甲围成王而杀之】正恐失于柔仁耳又太子自贞元以来常居少阳院【大明宫中有少阳院在浴堂殿之东温室殿西南少诗照翻】在寝殿之侧【德宗常居浴堂殿】未尝接外人预外事安有异谋乎彼谮人者巧诈百端虽有手书如晋愍怀【事见八十三卷西晋惠帝元康九年】甲如太子瑛【开元二十五年杨洄复构太子瑛鄂王瑶光王琚与妃兄薛镛有异谋武惠妃使人诡召太子二王曰宫中有贼请甲以入太子从之妃白帝曰太子二王谋反甲而来帝使中人视之如言遂并废为庶人】犹未可信况但以妻母有罪为累乎【累良瑞翻下累汝同】幸陛下语臣【语牛倨翻】臣敢以家族保太子必不知谋向使杨素许敬宗李林甫之徒承此防已就舒王图定策之功矣上曰此朕家事何豫于卿而力争如此对曰天子以四海为家臣今独任宰相之重四海之内一物失所责归于臣况坐视太子寃横而不言【横户孟翻】臣罪大矣上曰为卿迁延至明日思之【爲于僞翻】泌抽笏叩头而泣曰如此臣知陛下父子慈孝如初矣然陛下还宫当自审思勿露此意于左右露之则彼皆欲树功于舒王太子危矣上曰具晓卿意泌归谓子弟曰吾本不乐富贵而命与愿违今累汝曹矣【乐音洛累力瑞翻】太子遣人谢泌曰若必不可救欲先自仰药何如【言欲饮药而死也】泌曰必无此虑愿太子起敬起孝【起敬起孝礼记之言】茍泌身不存则事不可知耳闲一日【按经典释文间音间厠之间】上开延英殿独召泌【宋白曰唐制内中有公事商量即降宣头付閤门开延英閤门翻宣申中书并牓正衙门如中书有公事敷奏即宰臣入牓子奏请开延英只是宰臣赴对】流涕阑干【泣涕纵横为阑干一曰阑干泪不断貌】抚其背曰非卿切言朕今日悔无及矣皆如卿言太子仁孝实无它也自今军国及朕家事皆当谋于卿矣泌拜贺因曰陛下圣明察太子无罪臣报国毕矣臣前日惊悸亡魂【悸其季翻心动也】不可复用【复扶又翻】愿乞骸骨上曰朕父子赖卿得全方属子孙【属之欲翻】使卿代代富贵以报德何为出此言乎甲午诏李万不知避宗宜杖死【左传齐卢蒲癸臣于庆舍有宠妻之以女庆舍之士谓卢蒲癸曰男女辨姓子不避宗何也癸曰宗不避余余独安避之】李升等及公主五子皆流岭南及逺州　戊申吐蕃帅浑之众冦陇州连营数十里京城震恐【帅读曰率】九月丁卯遣神策将石季章戍武功决胜军使唐良臣戍百里城丁巳吐蕃大掠汧阳吴山华亭【吴山县属陇州隋之长蛇县地唐贞观元年更名以县有吴山也史炤曰华亭本属安定郡后属陇州垂拱二年更名曰亭川元和三年省入汧源汧口坚翻】老弱者杀之或断手凿目弃之而去【断音短】驱丁壮万余悉送安化陜西【安化峡当在秦州清水县界九域志平凉西南七十里冇安化县又陇州汧阳县有安化镇】将分浑乃告之曰听尔东向哭辞乡国众大哭赴崖谷死伤者千余人未几【几居岂翻】吐蕃之众复至围陇州【复扶又翻】刺史韩清与神策副将苏太平夜出兵击却之【弥兖翻】　上谓李泌曰每嵗诸道贡献共值钱五十万缗今嵗仅得三十万缗【泌薄必翻缗眉巾翻】言此诚知失体然宫中用度殊不足泌曰古者天子不私求财【春秋左传之言】今请歳宫中钱百万缗愿陛下不受诸道贡献及罢宣索【遣中使以圣防就有司宣取财物谓之宣索索山客翻】必有所须请降勅折税【折之舌翻】不使奸吏因缘诛剥上从之　回纥合骨咄禄可汗屡求和亲且请昏上未之许防邉将告乏马无以给之【纥下没翻咄当没翻可从刋入声汗戸千翻将即亮翻】李泌言于上曰陛下诚用臣策数年之后马贱于今十倍矣上曰何故对曰愿陛下推至公之心屈己徇人爲社稷大计臣乃敢言上曰卿何自疑若是对曰臣愿陛下北和回纥南通云南西结大食天竺如此则吐蕃自困马亦易致矣【吐从暾入声易弋豉翻】上曰三国当如卿言至于回纥则不可【以陜州之辱恨回纥也】泌曰臣固知陛下如此所以不敢早言【见上卷是年七月】爲今之计当以回纥为先三国差缓耳【三国谓云南大食天竺】上曰惟回纥卿勿言泌曰臣备位宰相事有可否在陛下何至不许臣言【相息亮翻】上曰朕于卿言皆听之矣至于回纥宜待子孙于朕之时则固不可泌曰岂非以陜州之耻邪上曰然韦少华等以朕之故受辱而死【事见二百二十二卷寳应元年陜失冉翻邪音耶少始照翻】朕岂能忘之属国家多难【属之欲翻难乃旦翻】未暇报之和则决不可卿勿更言泌曰害少华者乃牟羽可汗陛下即位举兵入防未出其境今合骨咄禄可汗杀之然则今可汗乃有功于陛下宜受封赏又何怨邪其后张光晟杀突董九百余人【杀牟羽杀突董事并见二百二十六卷建中元年】合骨咄禄竟不敢杀朝廷使者【见二百二十七卷建中三年】然则合骨咄禄固无罪矣上曰卿以和回纥爲是则朕固非邪对曰臣爲社稷而言【为于僞翻】若茍合取容何以见肃宗代宗于天上【凡人言死则曰见某人于地下人主之前尊君之祖父则曰见于天上言其神灵在天死则将得见之】上曰容朕徐思之自是泌凡十五余对未尝不论回纥事上终不许泌曰陛下既不许回纥和亲愿赐臣骸骨上曰朕非拒谏但欲与卿较理耳何至遽欲去朕邪对曰陛下许臣言理此固天下之福也上曰朕不惜屈己与之和但不能负少华辈对曰以臣观之少华辈负陛下非陛下负之也上曰何故对曰昔回纥叶防将兵助讨安庆绪肃宗但令臣宴劳之于元帅府先帝未尝见也【劳力到翻讨安庆绪之时代宗以广平王为元帅】叶防固邀臣至其营肃宗犹不许及大军将发先帝始与相见所以然者彼戎狄犲狼也举兵入中国之腹不得不过为之防也陛下在陜富于春秋少华辈不能深虑以万乗元子径造其营【造七到翻】又不先与之议相见之仪使彼得肆其桀骜【骜五告翻】岂非少华辈负陛下邪死不足偿责矣且香积之捷叶防欲引兵入长安先帝亲拜之于马前以止之叶防遂不敢入城【事见二百二十卷肃宗至徳二载】当时观者十万余人皆叹息曰广平真华夷主也然则先帝所屈者少所伸者多矣叶防乃牟羽之叔父也牟羽身为可汗举全国之兵赴中原之难【难乃旦翻】故其志气骄矜敢责礼于陛下陛下天资神武不为之屈当是之时臣不敢言其它若可汗留陛下于营中欢饮十日天下岂得不寒心哉【不敢察察言故云尔】而天威所临豺狼驯扰【驯从也善也扰者顺也】可汗母捧陛下于貂裘叱退左右亲送陛下乗马而归陛下以香积之事观之则屈己爲是乎不屈为是乎陛下屈于牟羽乎牟羽屈于陛下乎上谓李晟马燧曰故旧不宜相逢朕素怨回纥今闻泌言香积之事朕自觉少理【此多少之少音诗沼翻】卿二人以为何如对曰果如泌所言则回纥似可恕上曰卿二人复不与朕【复扶又翻】朕当柰何泌曰臣以为回纥不足怨向来宰相乃可怨耳今回纥可汗杀牟羽其国人有再复京城之勲【回纥至德二载与代宗复两京宝应元年又与帝复东京是有再复京城之勲】夫何罪乎吐蕃幸国之灾陷河陇数千里之地又引兵入京城使先帝防尘于陜【见二百二十三卷代宗广德元年】此乃必报之讐况其赞普尚存【言牟羽已死则回纥为可恕賛普尚存则国讐当必复】宰相不为陛下别白言此【爲于伪翻别彼列翻】乃欲和吐蕃以攻回纥此为可怨耳上曰朕与之为怨已久又闻吐蕃刼盟今徃与之和得无复拒我为夷狄之笑乎【复扶又翻】对曰不然臣曩在彭原今可汗为胡禄都督与今国相白婆帝皆从叶防而来臣待之颇亲厚故闻臣为相而求和安有复相拒乎臣今请以书与之约称臣为陛下子每使来不过二百人印马不过千匹【唐六典冇诸监马印凡诸监马驹以小官字印印左防以年辰印印右髀以监名依左右厢印印尾侧若形容端正拟送尚乗者则不须印监名至二歳起脊量强弱渐以飞字印印右防细马次马俱以龙形印印项左送尚乗者于尾侧依左右闲印以三花其余杂马上乗者以风字印印左防以飞字印印右髀经印之后简入别所者各以新入处监名印印左颊官马赐人者以赐字印配诸军及充传送驿者以出字印并印右颊诸蕃马印随部落各为印识回纥马印□□□□此所谓印马者回纥以马来与中国为互市中国以印印之也】无得携中国人及商胡出塞五者皆能如约则主上必许和亲如此威加北荒旁詟吐蕃【詟之渉翻】足以快陛下平昔之心矣上曰自至德以来与爲兄弟之国今一旦欲臣之彼安肯和乎对曰彼思与中国和亲久矣其可汗国相素信臣言若其未谐但应再发一书耳上从之既而回纥可汗遣使上表称儿及臣凡泌所与约五事一皆听命上大喜谓泌曰回纥何畏服卿如此对曰此乃陛下威灵臣何力焉上曰回纥则既和矣所以招云南大食天竺奈何对曰回纥和则吐蕃已不敢轻犯塞矣次招云南则是断吐蕃之右臂也【断音短】云南自汉以来臣属中国【云南本汉之哀牢夷后汉永平之问始臣属中国其地在汉永昌郡界】杨国忠无故扰之使叛臣于吐蕃【事见二百一十六卷宗天宝九载】苦于吐蕃赋役重未尝一日不思复为唐臣也大食在西域为最强自葱岭尽西海地几半天下【大食既并波斯突骑施又亡其地东尽葱岭西南际海方万余里几居衣翻】与天竺皆慕中国代与吐蕃为仇臣故知其可招也癸亥遣回纥使者合阙将军归许以咸安公主妻可汗【蓬州咸安郡公主上女也妻七细翻　考异曰邺侯家传九月泌请与回纥和亲十月与回纥书十二月回纥遣聿支达干上表谢防皆请如宰相约和亲按实录八月丁酉回纥遣黙啜达干来贡方物且请和亲九月癸亥遣回纥使合阙将军归其国初合阙将其君命请昏上许以咸安公主嫁之命见于麟德殿且令赍公主畵图就示可汗以马价绢五万还之许互市而去十二月无聿支入聘之事回纥自大歴十一年以来未尝入冦信使徃来亦无不和及求和之迹盖德宗心恨回纥而外迹犹羁縻不絶今回纥请昏则拒絶不许而李泌劝与为昏耳其月数之差则恐李繁记之不详或者聿支即黙啜与合阙皆不可知也若以黙啜即为请昏之使合阙即为谢恩之人又泌论回纥凡十五余对须半月以上泌又云臣木夹中与书令朝臣递云一月可到岁内报至自丁酉至癸亥才二十六日耳今依实录月日因许嫁咸安本其事而言之】归其马价绢五万疋　吐蕃防华亭及连云堡皆陷之【连云堡在泾州西界宋祁曰连云堡泾要地也三垂峭絶北据髙所虏进退烽火易通　考异曰邺侯家传曰时京西诸镇报种麦已毕絶万顷而皆亘野上大喜既而尚结賛来入冦诸军闭壁夜斫营悉防结賛乃退归上以十余年来邉军尝被戎挫皆入践京畿此来始败又不能更深入且报种麦已毕而喜甚按实录吐蕃防华亭及连云堡驱掠邠泾编戸牛畜万计悉送至弹筝峡是秋数州人无种麦者与家传相反今从实录】甲戍吐蕃驱二城之民数千人及邠泾人畜万计而去寘之弹筝峡西泾州恃连云为斥连云既陷西门不开门外皆为虏境樵采路絶每収获必陈兵以扞之多失时得空穗而已【禾麦熟而不収获其实陨落故得空穗】由是泾州常苦乏食　冬十月甲申吐蕃防丰义城【武德二年分彭原置丰义县属寕州宋白曰彭阳县后魏于县置云州周武保定二年废州为防隋文帝废防为丰义城唐武德初分彭原县为丰义县属彭州贞观废彭州以县属寜州其城即后魏云州城】前锋至大回原邠寜节度使韩游瓌击却之乙酉复防长武城【复扶又翻】又城故原州而屯之妖僧李软奴自言本皇族见岳渎神【岳谓五岳渎谓四渎妖于遥翻】命己为天子结殿前射生将韩钦绪等谋作乱丙戍其党告之上命捕送内侍省推之【推鞫也】李晟闻之遽仆于地曰晟族灭矣李泌问其故晟曰晟新罹谤毁【事见上卷本年三月】中外家人千余若有一人在其党中则兄亦不能救矣泌乃宻奏大狱一起所连引必多外间人情恟惧请出付台推【付御史台推鞫之也】上从之钦绪逰瓌之子也亡抵邠州逰瓌出屯长武城留后械送京师壬辰腰斩软奴等八人北军之士坐死者八百余人而朝廷之臣无连及者韩逰瓌委军诣阙谢上遣使止之委任如初逰瓌又械送钦绪二子上亦宥之　吐蕃以苦寒不入防而粮运不继十一月诏浑瑊归河中　【考异曰邺侯家传十一月以张献甫为邠寜等州节度使代韩逰瓌而以浑侍中为朔方河中绛邠寜庆副元帅先公乃令献甫修西界堡障濠堑南接泾州于是塞内始有藩篱之固尚结賛不能轻入窥邉矣按献甫明年七月乃为邠寜节度家传误也】李元谅归华州刘昌分其众归汴州【刘昌本汴州将也贞元三年入朝诏以汴兵八千戊泾原寻授泾原帅华户化翻】自余防秋兵退屯凤翔京兆诸县以就食　十二月韩逰瓌入朝　自兴元以来是歳最为丰稔米斗直钱百五十粟八十诏所在和籴庚辰上畋于新店入民赵光奇家问百姓乐乎对曰不乐上曰今嵗颇稔何为不乐【乐音洛】对曰诏令不信前云两税之外悉无他徭今非税而诛求者殆过于税后又云和籴而实强取之【强其良翻】曾不识一钱始云所籴粟麦纳于道次今则遣致京西行营动数百里车摧马毙破产不能支愁苦如此何乐之有每有诏书优恤徒空文耳恐圣主深居九重皆未知之也上命复其家【复方目翻复除也除其家赋役也】臣光曰甚矣唐德宗之难寤也自古所患者人君之泽壅而不下逹小民之情郁而不上通故君勤恤于上而民不怀【勤恤者切于忧民也】民愁怨于下而君不知以至于离叛危亡凡以此也德宗幸以逰猎得至民家值光奇敢言而知民疾苦此乃千载之遇也【载子亥翻】固当按有司之废格诏书【格音阁】残虐下民横增赋敛【横户孟翻敛力赡翻】盗匿公财及左右謟谀日称民间丰乐者而诛之【乐音洛】然后洗心易虑一新其政屏浮饰【屏必郢翻又卑正翻】废虚文谨号令敦诚信察真伪辨忠邪矜困穷伸寃滞则太平之业可致矣释此不爲乃复光奇之家夫以四海之广兆民之众又安得人人自言于天子而戸戸复其徭赋乎
