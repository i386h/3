<!-- { "loadSidebar": true } -->
　　【文宣受禅改铸常平五铢重如其文其钱甚贵且制造甚精至干明皇建之间往往私铸邺中用钱有赤熟青熟细眉赤生之异河南所用有青薄铅锡之别青齐徐兖梁豫州辈类各殊武平已后私铸转甚或以生铁和铜至于齐亡卒不能禁后周之初尚用魏钱及武帝保定元年乃更铸布泉之钱以一当五与五铢并行时梁益之境又杂用古钱交易河西诸郡或用西域金银之钱而官不禁建徳三年更铸五行大布钱以一当十与布泉并行五年以布泉渐贱遂废之齐平已后山东犹杂用齐氏旧钱宣帝大象元年又铸永通万国钱以一当干与五行大布及五铢凡三品并用】轻重不等隋主患之更铸五铢钱背面肉好皆有周郭【钱之文为面其漫为背钱体为肉钱孔为好外圆周之以规内方周之以矩曰周郭更工衡翻肉而牧翻好虚到翻】每一千重四斤二两悉禁古钱及私钱置样于闗不如样者没官销毁之自是钱币始壹民间便之　隋郑译以上柱国归第赏赐丰厚译自以被疎呼道士醮章祈福【道士有消灾度厄之法依隂阳五行数术推人年命书之如章表之仪并具贽币烧香陈读云奏上天曹请为除厄谓之上章夜中于星辰之下陈设酒果防饵币物歴祀天皇太乙五星列宿为书如上章之仪以奏之名为醮被皮义翻醮子肖翻】为婢所告以为巫蛊译又与母别居为宪司所劾【宪司御史台官劾户槩翻又戸得翻】由是除名隋主下诏曰译若畱之于世在人为不道之臣戮之于朝入地为不孝之鬼有累幽显无所置之【朝直遥翻累力瑞翻】宜赐以孝经令其熟读仍遣与母共居　初周法比于齐律烦而不要隋主命高颎郑译及上柱国杨素率更令裴政等【太子率更令魏晋之制主宫殿门户及掌罚事职如光禄勲卫尉隋制掌伎乐漏刻率如字更工衡翻】更加修定政练习典故达于从政乃采魏晋旧律下至齐梁沿革重轻【累世循袭者为防中有变更者为革】取其折衷【衷竹仲翻】时同修者十余人凡有疑滞皆取决于政于是去前世枭轘及鞭法【枭者斩首挂之木上轘者车裂于市梁制有制鞭法鞭常鞭凡三等之差制鞭生革廉成法鞭生革去廉常鞭熟靼不去廉皆作鹤头纽长一尺一寸梢长二尺七寸广三寸靶长二尺五寸去羌吕翻枭古尧翻辕户闗翻又戸惯翻】自非谋叛以上无收族之罪始制死刑二绞斩流刑三自二千里至三千里【按隋志流刑三有千里千五百里二千里应配者一千里居作二年一千五百里居作二年半二千里居作三年应住居作者三流俱役三年近流加杖一百一等加三十此云自二千里至三千里不同】徒刑五自一年至三年【徒刑有一年有一年半有二年有二年半有三年】杖刑五自六十至百笞刑五自十至五十又制议请减赎官当之科以优士大夫【议即周礼八议之法请者凡在八议之科则请之减者官品第七已上犯罪皆例减一等其品第九已上犯者听赎应赎者皆以铜代绢赎铜一斤为负负卜为殿笞十者铜一斤加至杖百则十斤徒一年赎铜二十斤每等则加铜十斤三年则六十斤矣流一千里赎铜八十斤每等则加铜十斤二千里则百斤矣二死皆赎铜百二十斤犯私罪以官当徒者五品以上一官当徒二年九品以上一官当徒一年当流者三流同比徒三年若犯公罪者徒各加一年当流者各加一等其累徒过九年者流三千里孔颖达曰古之赎罪用铜汉始改用黄金但少其斤两令与铜相敌后魏以金难得令金一两收绢十匹隋复依古赎铜】除前世讯囚酷法考掠不得过二百【时有司用前世讯囚之法用大棒束杖车辐鞵底压踝杖桄之属考击也掠音亮笞也】枷杖大小咸有程式民有枉屈县不为理者听以次经郡及州若仍不为理听诣阙伸诉【枷居牙翻为于为翻】冬十月戊子始行新律诏曰夫绞以致毙斩则殊形【夫音扶】除恶之体于斯已极枭首轘身义无所取不益惩肃之理徒表安忍之懐【忍残忍也安忍安于为残忍之事】鞭之为用残剥肤体彻骨侵肌【彻敕列翻】酷均脔切虽云往古之式【舜典曰鞭作官刑故云往古之式】事乖仁者之刑枭轘及鞭并令去之贵带砺之书不当徒罸【令力丁翻使也去羌吕翻汉高帝分封功臣与之剖符作誓曰使黄河如带泰山若砺国以永存爰及苗裔】广轩冕之防旁及诸亲【服冕乗轩贵仕也】流役六年改为五载【载作亥翻】刑徒五岁变从三祀【祀亦年也】其余以轻代重化死为生条目甚多备于简策杂格严科并宜除削自是法制遂定后世多遵用之【宋朝所行之刑统旧所传者也】隋主尝怒一郎于殿前笞之谏议大夫刘行本进曰此人素清其过又小愿少寛之【笞丑之翻少诗沼翻】帝不顾行本于是正当帝前曰陛下不以臣不肖置臣左右臣言若是陛下安得不听若非当致之于理【送诣大理寺治其罪】因置笏于地而退帝敛容谢之遂原所笞者行本璠之兄子也【刘璠自梁入西魏见一百六十四卷梁元年承圣元年笞丑之翻璠音烦又扶元翻】独孤皇后家世贵盛【后父独孤信仕西魏以及周列于元功后姊为周明帝后女为周宣帝后】而能谦恭雅好读书【好呼到翻】言事多与隋主意合帝甚宠惮之宫中称为二圣帝每临朝【朝直遥翻下同】后辄与帝方辇而进【方辇并两辇也】至閤乃止使宦官伺帝政有所失随即匡谏【伺相吏翻】帝朝同反燕寝【朝直遥翻燕寝燕居之寝】有司奏称周礼百官之妻命于王后请依古制后曰妇人与政或从此为渐不可开其源也【与读曰预】大都督崔长仁后之中外兄弟也犯法当斩帝以后故欲免其辠后曰国家之事焉可顾私【焉于防翻】长仁竟坐死后性俭约帝尝合止利药【泄泻不禁者曰利合音閤】须胡粉一两宫内不用求之竟不得又欲赐柱国刘嵩妻织成衣领宫内亦无之然帝惩周氏之失不以权任假借外戚后兄弟不过将军刺史帝外家吕氏济南人【五代志齐郡歴城县置济南郡济子礼翻】素微贱齐亡以来帝求访不知所在【齐之未亡济南之地属齐不可得而求访故齐亡始访之】及即位始求得舅子吕永吉追赠外祖双周为太尉封齐郡公以永吉袭爵永吉从父道贵性尤顽騃【从才用翻騃五骇翻痴也】言词鄙陋帝厚加供给而不许接对朝士【朝直遥翻】拜上仪同三司出为济南太守【守式又翻】后郡废终于家　壬辰隋主如岐州【隋志扶风郡旧置岐州】岐州刺史安定梁彦光有惠政隋主下诏褒美赐束帛及御伞【伞与繖同先盰翻又苏旱翻盖也】以厉天下之吏乆之徙相州刺史【相悉亮翻下同】岐俗质厚彦光以静鎭之奏课连为天下最【奏课奏计帐及输籍也】及居相部如岐州法邺自齐亡衣冠士人多迁入闗唯工商乐户移实州郭【城外曰郭释名郭廓也廓落在城外也】风俗险诐好兴謡讼【诐彼义翻好呼到翻】目彦光为着防【饴也软而甘言彦光为人软美如团特着防耳孔颖达曰凡饴谓之闗东之通语也方言曰谓之张皇或云滑餹着则略翻徐盈翻】帝闻之免彦光官岁余拜赵州刺史【五代志赵郡大陆县旧曰广阿置殷州及南钜鹿郡后改南赵郡改州为赵州】彦光自请复为相州帝许之豪猾闻彦光再来皆嗤之【嗤丑之翻笑也】彦光至发擿奸伏【擿他狄翻发也动也】有若神明豪猾潜窜阖境大治【治直吏翻】于是招致名儒每乡立学亲临策试褒勤黜怠及举秀才祖道于郊以财物资之于是风化大变吏民感悦无复讼者【史因岐州之政终言彦光歴刺他州事复扶又翻】时又有相州刺史陈留樊叔畧有异政帝以玺书褒美班示天下征拜司农【按樊叔略传征拜司农卿玺斯氏翻】新丰令房恭懿【新丰县自汉以来属京兆】政为三辅之防帝赐以粟帛雍州诸县令朝谒【雍于用翻朝直遥翻下同】帝见恭懿必呼至榻前咨以治民之术累迁徳州司马【五代志平原郡开皇九年置徳州治直之翻】帝谓诸州朝集使曰【隋志每元防诸州悉遣使赴京师朝集谓之朝集使使疏吏翻】房恭懿志存体国爱养我民此乃上天宗庙之所祐朕若置而不赏上天宗庙必当责我卿等宜师范之因擢为海州刺史【海州东海郡】由是州县吏多称职百姓富庶【樊叔略房恭懿之被褒擢非必皆是年事通鉴因梁彦光事悉书于此以见开皇之治以赏良吏而成称尺证翻】　十一月丁卯隋遣兼散骑侍郎郑防来聘【散悉亶翻骑竒寄翻防许为翻】　十二月庚子隋主还长安复郑译官爵广州刺史马靖【广州治番禺】得岭表人心兵甲精练数有战功【数所角翻】朝廷疑之遣吏部侍郎萧引观靖举措讽令送质【朝直遥翻令力丁翻质音致】外托收督赕物【赕吐滥翻蛮蜑所输货物曰赕一曰夷人以财赎罪曰赕】引至畨禺【畨禺音潘愚】靖即遣子弟入质　是岁隋主诏境内之民任听出家仍令计口出钱营造经像于是时俗随风而靡民间佛书多于六经数十百倍　突厥佗鉢可汗病且卒【厥九勿翻佗徒何翻可从刋入声汗音寒卒子恤翻】谓其子庵逻曰吾兄不立其子委位于我【事见一百七十一卷太建四年逻即佐翻突厥传作庵罗】我死汝曹当避大逻便【大逻便者木杆之子杜佑曰突厥以勇徤者为莫贺弗肥麄者为大罗便大罗便酒器也似角而麄短体貌似之故以为号此官特贵唯其子弟为之】及卒国人将立大逻便以其母贱众不服庵逻实贵【堕书作庵罗母贵当从之】突厥素重之摄图最后至谓国人曰若立庵逻者我当帅兄弟事之【帅读曰率】若立大逻便我必守境利刃长矛以相待摄图长且雄勇国人莫敢拒【摄图为小可汗统东面部落又逸可汗之子故长长知两翻】竟立庵逻为嗣大逻便不得立心不服庵逻每遣人詈辱之【詈力智翻】庵逻不能制因以国让摄图国中相与议曰四可汗子【四可汗谓逸可汗及木杆可汗褥但可汗佗鉢可汗】摄图防贤共迎之　【考异曰隋突厥传云木杆在位二十年卒佗鉢在位十年卒按周传魏废帝二年三月科罗献马木杆犹未立建徳二年佗鉢献马然则木杆以承圣二年立太建四年卒佗鉢以其年立十三年卒也】号沙鉢略可汗居都斤山庵逻降居独洛水称第二可汗【都斤山独洛水皆突厥中地名第二可汗言其位次沙鉢略也】大逻便乃谓沙鉢略曰我与尔俱可汗子各承父后尔今极尊我独无位何也沙鉢略患之以为阿波可汗还领所部又沙鉢略从父玷厥居西面号达头可汗【从才用翻玷丁念翻厥九勿翻】诸可汗各统部众分居四面沙鉢略勇而得众北方皆畏附之隋主既立待突厥礼薄突厥大怨千金公主伤其宗祀覆灭日夜言于沙鉢略请为周室复讐【遣千金公主嫁突厥见上卷十二年为于伪翻】沙鉢略谓其臣曰我周之亲也今隋主自立而不能制复何面目见可贺敦乎【复扶又翻突厥之君长称可汗其妻称可贺敦】乃与故齐营州刺史高宝宁合兵为寇隋主患之敕縁边修保障峻长城命上柱国武威隂夀鎭幽州京兆尹虞庆则鎭并州屯兵数万以备之初奉车都尉长孙晟送千金公主入突厥【长知两翻晟成正翻】突厥可汗爱其善射畱之竟岁命诸子弟贵人与之亲友冀得其射法沙鉢略弟处罗侯号突利设尤得众心为沙鉢略所忌密托心腹隂与晟盟晟与之游猎因察山川形埶部众彊弱靡不知之及突厥入寇晟上书曰今诸夏虽安【上时掌翻夏戸雅翻】戎虏尚梗兴师致讨未是其时弃于度外又相侵扰【此二语明指出当时利病今人多上书言时事滕口説耳】故宜密运筹策有以攘之【下方是晟献策】玷厥之于摄图兵彊而位下外名相属内隙已彰鼓动其情必将自战又处罗侯者摄图之弟奸多势弱【言其心多奸巧而形势甚弱】曲取众心国人爱之因为摄图所忌其心殊不自安迹示弥缝实懐疑惧又阿波首鼠介在其间【汉书首鼠两端】颇畏摄图受其牵率【左传牵率老夫】唯彊是与未有定心今宜逺交而近攻【史记范睢説秦王之言】离彊而合弱通使玷厥説合阿波【使疏吏翻説输芮翻今人言説合二字説音如字合音閤】则摄图回兵自防右地【右地突厥西面地也】又引处罗遣连奚霫【奚库莫奚霫　又一种霫音习】则摄图分众还备左方【左方突厥东面地也】首尾猜嫌腹心离阻十数年后乗舋讨之【舋许觐翻】必可一举而空其国矣帝省表大悦【省悉景翻】因召与语晟复口陈形势【复扶又翻】手画山川写其虚实皆如指掌帝深嗟异皆纳用之遣太仆元晖出伊吾道诣达头赐以狼头纛【太仆太仆卿也伊吾即汉伊吾卢之地突厥之先狼种也子孙为君长牙门建狼头纛示不忘本也纛徒到翻】达头使来引居沙鉢略使上【使疏吏翻】以晟为车骑将军出黄龙道【黄龙即和龙今黄龙府即其地时为高宝宁所据骑竒寄翻】赍币赐奚霫契丹【奚本曰库莫奚东部胡之种也为慕容氏所破遗落窜匿松漠之间后稍强盛霫匈奴之别种也居潢水北契丹之先与奚同种而异类并为慕容氏所破俱窜松漠之间其后稍大居黄龙之北数百里契欺讫翻又音吃赍则兮翻】遣为乡导【乡读曰向】得至处罗侯所深布心腹诱之内附【诱音酉】反间既行【间古苋翻】果相猜贰　始兴王叔陵太子之次弟也与太子异母母曰彭贵人叔陵为江州刺史性苛刻狡险新安王伯固以善谐谑有宠于上及太子【谑虚约翻】叔陵疾之隂求其过失欲中之以法【中竹仲翻】叔陵入为扬州刺史事务多闗涉省閤【省閤谓中书尚书二省】执事承意顺防即讽上进用之微致违忤必抵以大辠重者至殊死【身首异处为殊死忤五故翻】伯固惮之乃謟求其意叔陵好发古冡伯固好射雉【好呼到翻射而亦翻】常相从郊野大相欵狎因密图不轨伯固为侍中每得密语必告叔陵　十四年春正月己酉上不豫太子与始兴王叔陵长沙王叔坚并入侍疾叔陵隂有异志命典药吏曰切药刀甚钝可砺之甲寅上殂仓猝之际叔陵命左右于外取劒左右弗悟取朝服木劒以进【朝服带劒以为仪饰非求其适用故为木劒朝直遥翻】叔陵怒【怒其不能防已意】叔坚在侧闻之疑有变伺其所为【伺相吏翻】乙卯小敛【敛力赡翻】太子哀哭俯伏叔陵抽剉药刀斫太子中项【中竹仲翻】太子闷絶于地母柳皇后走来救之又斫后数下乳媪呉氏自后掣其肘【媪乌皓翻掣昌列翻】太子乃得起叔陵持太子衣太子自奋得免叔坚手搤叔陵夺去其刀仍牵就柱以其褶袖缚之【搤于革翻去羌吕翻褶音习布褶衣也今之寛袖山海经注魏毌丘俭破高句丽遣王颀穷追过汗沮干余里彼人言海中有长臂人近于海中得布褶衣两袖各长三丈有余则知所谓褶衣有自来矣】时呉媪已扶太子避贼叔坚求太子所在欲受生杀之命叔陵多力奋袖得脱突走出云龙门驰车还东府召左右断青溪道【断音短】赦东城囚以充战士【东城即东府城】散金帛赏赐又遣人往新林追所部兵仍自被甲着白布防【被皮义翻着则略翻】登城西门招募百姓又召诸王将帅【将即亮翻帅所类翻】莫有至者唯新安王伯固单马赴之助叔陵指挥叔陵兵可千人欲据城自守时众军并縁江防守台内空虚叔坚白柳后使太子舍人河内司马申以太子命召右卫将军萧摩诃入见受敕【见贤遍翻】帅马步数百趣东府【帅读曰率下同趣七喻翻下同】屯城西门叔陵惶恐遣记室韦谅送其鼓吹与摩诃【吹昌瑞翻】谓曰事捷必以公为台辅摩诃绐报之曰须王心膂节将自来方敢从命【绐徒亥翻将即亮翻】叔陵遣其所亲戴温谭骐驎诣摩诃【谭徒含翻春秋齐灭谭子孙以国为氏驎离珍翻】摩诃执以送台斩其首徇东城叔陵自知不济入内沈其妃张氏及宠妾七人于井【沈持林翻】帅步骑数百自小航度【六朝都建业航秦淮而度者非一处当朱雀门者为大航当东府门者为小航骑竒寄翻下同航戸刚翻】欲趣新林乗舟奔隋行至白杨路为台军所邀伯固见兵至旋避入巷叔陵驰骑拔刃追之伯固复还叔陵部下多弃甲溃去摩诃马容陈智深迎刺叔陵僵仆陈仲华就斩其首【军行择便于鞍马躯干壮伟者乗马居前以壮军容谓之马容刺七亦翻】伯固为乱兵所杀自寅至已乃定叔陵诸子并赐死伯固诸子宥为庶人韦谅及前衡阳内史彭暠【五代志长沙郡衡山县旧置衡阳郡陈为王国故置内史暠古老翻】谘议参军兼记室郑信典籖俞公喜并伏诛暠叔陵舅也信谅有宠于叔陵常参谋议谅粲之子也【韦粲梁臣死于侯景之难】丁巳太子即皇帝位大赦　辛酉隋置河北道行台于并州以晋王广为尚书令【并州治晋阳】置西南道行台于益州以蜀王秀为尚书令隋主惩周氏孤弱而亡故使二子分莅方面以二王年少【少诗照翻】盛选贞良有才望者为之僚佐以霛州刺史王韶为并省右仆射【五代志灵武郡后魏置灵州按灵州汉北地郡富平县地赫连勃勃之果园后魏置灵州取灵武郡名之注又见前】鸿胪卿赵郡李雄为兵部尚书【五代志赵郡治平棘李雄赵郡高邑人胪陵如翻】左武卫将军朔方李彻摠晋王府军事【朔方郡夏州李彻朔方岩緑人】兵部尚书元岩为益州摠管府长史王韶李雄元岩俱有骨鲠名李彻前朝旧将【李彻事周征吐谷浑平齐定淮南皆有功朝直遥翻】故用之初李雄家世以学业自通雄独习骑射【骑竒寄翻下同】其兄子旦让之曰非士大夫之素业也雄曰自古圣贤文武不备而能成其功业者鲜矣【鲜息浅翻】雄虽不敏颇观前志但不守章句耳既文且武兄何病焉及将如并省帝谓雄曰吾儿更事未多【更工衡翻】以卿兼文武才吾无北顾之忧矣二王欲为奢侈非法韶岩辄不奉教或自锁或排閤切谏二王甚惮之每事谘而后行不敢违法度帝闻而赏之【隋文帝择人以辅其子可谓用心矣而二子皆不克令终何也中人以下之性束缚之虽急一纵则不可复收也】又以秦王俊为河南道行台尚书令洛州刺史领闗东兵【洛州治洛阳】　癸亥以长沙王叔坚为骠骑将军开府仪同三司扬州刺史【骠匹妙翻】萧摩诃为车骑将军南徐州刺史封绥逺公始兴王家金帛累巨万悉以赐之以司马申为中书通事舍人乙丑尊皇后为皇太后时帝病创【创初良翻下同】卧承香殿不能听政太后居柏梁殿百司众务皆决于太后帝创愈乃归政焉丁卯封皇弟叔重为始兴王奉昭烈王祀【叔陵既诛以叔重奉昭烈王祀】　隋元景山出汉口【汉口汉水入江之口】遣上开府仪同三司邓孝儒将卒四千攻甑山鎭将军陆纶以舟师救之为孝儒所败【败补迈翻】涢口甑山沌阳守将皆弃城走【汉水记自汉口入二百里得涢口有村又三百里得涢城楚邑也汉安陆县居之沌阳在沌水之北五代志沔阳郡汉阳县有沌水涢音云沌柱兖翻将即亮翻】戊辰遣使请和于隋归其胡墅【去年周罗睺拔胡墅使疏吏翻】　己巳立妃沈氏为皇后辛未立皇弟叔俨为寻阳王叔愼为岳阳王叔达为义阳王叔熊为巴山王叔虞为武昌王【宣帝诸子唯叔达后仕于唐贵显】　隋高颎奏礼不伐丧【春秋公羊传襄公十九年晋士匄帅师侵齐至谷闻齐侯卒乃还还者何善辞也何善尔大其不伐丧也】二月己丑隋主诏颎等班师　三月己巳以尚书左仆射晋安王伯恭为湘州刺史【湘州治长沙】永阳王伯智为尚书仆射　夏四月庚寅隋大将军韩僧夀破突厥于鸡头山【鸡头山泾水所出在原州平高县西】上柱国李充破突厥于河北山【此山盖在北河之北】　丙申立皇子永康公为太子孙姬之子沈后养以为子五月己未高宝宁引突厥寇隋平州【五代志北平郡旧置平州治卢】
