<!-- { "loadSidebar": true } -->
　　四年春正月丙子郭子仪入朝鱼朝恩邀之逰章敬寺【朝直遥翻鱼朝恩建章敬寺自以为功因子仪入朝请逰之以夸大其事】元载恐其相结密使子仪军吏告子仪曰朝恩谋不利于公子仪不听吏亦告诸将将士请衷甲以从者三百人【杜预曰衷甲谓在衣中从才用翻下同】子仪曰我国之大臣彼无天子之命安敢害我若受命而来汝曹欲何为乃从家僮数人而往朝恩迎之惊其从者之约子仪以所闻告且曰恐烦公经营耳朝恩抚膺捧手流涕曰非公长者能无疑乎【长知两翻】　壬午流李岾于夷州【岵侯古翻流岵直在令狐彰也】　乙酉郭子仪还河中【朝而还也还从宣翻又如字】　辛卯赐李岵死　二月壬寅以京兆之好畤鳯翔之麟游普润神策军【畤音止】从鱼朝恩之请也　杨子琳既败还泸州招聚亡命得数千人防江东下声言入朝涪州守捉使王守仙伏兵黄草峡【泸音卢水经注涪州之西有黄葛峡山高险絶无人居意即此峡也按杜甫诗有黄草峡西船不归之句注云黄草峡在涪州之西涪音浮】子琳悉擒之击守仙于忠州守仙仅以身免子琳遂杀夔州别驾张忠据其城荆南节度使卫伯玉欲结以为援以夔州许之【使疎吏翻防州荆南廵属】为之请于朝【为于伪翻】阳曲人刘昌裔【旧志前汉阳曲县唐忻州定襄县即其地也后汉移阳曲县于太原界乃于阳曲古城置定襄县而太原之阳曲隋开皇六年改为阳直十六年又改为汾阳恶阳曲之名也武徳七年复改为阳曲县】子琳遣使诣阙请罪【说式芮翻】子琳从之乙巳以子琳为峡州团练使【峡州夷陵郡】　初仆固懐恩死【见上卷永泰元年】上怜其有功置其女宫中养以为女回纥请以为可敦夏五月辛卯册为崇徽公主嫁回纥可汗壬辰遣兵部侍郎李涵送之涵奏祠部郎中虞乡董晋为判官【卢乡汉解县后魏分置虞乡县贞观十七年省解县并入虞乡二十年复置解县而省虞乡天授二年复分解县置虞乡县属河中府宋白曰后魏太和九年于今虞乡县西十三里置南解县周明帝废南解以虞乡县属绥化郡今县西三十四里绥化故城是也寳定四年改绥化为虞乡县周宋置解县于今虞乡城东于解县西五十里别置虞乡县今邑是也】六月丁酉公主辞行至回纥牙帐回纥来言曰唐约我为市马既入而归我贿不足我于使人乎取之涵惧不敢对视晋晋曰我非无马而与尔为市为尔赐不既多乎尔之马岁至吾数皮而归资【言不计其生死皆偿马值也】边吏请致诘也天子念尔有劳故下诏禁侵犯诸戎畏我大国之尔与也莫敢校焉尔之父子寜而畜马蕃者【畜呼玉翻蕃音烦】非我谁使之于是其众皆环晋拜【环音宦】既又相帅南靣序拜皆举两手曰不敢有意大国【此晋史韩愈状晋之辞其言容有溢羙帅读曰率】　戊申王缙表让副元帅都统行营使　辛酉郭子仪自河中迁于邠州其精兵皆自随余兵使禆将将之分守河中灵州【将即亮翻】军士久家河中颇不乐徙【乐音洛】往往自邠逃归行军司马严郢领留府悉捕得诛其渠帅众心乃定【邠卑旻翻郢以井翻帅所类翻】　秋九月吐蕃冦灵州丁丑朔方留后常谦光击破之　河东兵马使王无纵张奉璋等恃功骄蹇以王缙书生易之【缙音晋易以防翻】多违约束缙受诏发兵诣盐州防秋【盐州汉五原郡地隋置盐州治五原县今州南抵庆州马岭县北界即汉马岭县地】遣无纵奉璋将步骑三千赴之奉璋逗遛不进无纵托它事擅入太原城缙悉擒斩之并其党七人诸将悍戾者殆尽【将即亮翻又如字骑奇计翻悍侯旰翻】军府始安　冬十月常谦光奏吐蕃冦鸣沙首尾四十里【吐从暾入声鸣沙县属灵州本汉富平县地】郭子仪遣兵马使浑瑊将锐兵五千救灵州子仪自将进至庆州闻吐蕃退乃还【使疎吏翻将即亮翻瑊古咸翻还从宣翻又如字吐従暾入声】　黄门侍郎同平章事杜鸿渐以疾辞位壬申许之乙亥薨鸿渐病甚令僧削发遗令为塔以葬【令力丁翻遗令力定翻】　丙子以左仆射裴冕同平章事初元载为新平尉【射寅谢翻新平汉上郡之白土县后汉献帝置新平郡至于后魏县名犹不改西魏置州隋开皇四年改曰新平县因郡以名县也唐为邠州治所宋白曰新平汉漆县地汉建安中分扶风置新平郡姚苌之乱屠废不立后魏于今县西南置白土县属新平郡隋开皇四年改白土县为新平县唐武徳以新平县为州治所】冕尝荐之故载举以为相亦利其老病易制【易以防翻】受命之际蹈舞仆地载趋而扶之代为谢词十二月戊戍冕薨
