<!-- { "loadSidebar": true } -->
　　休业为鄱阳王　丙辰魏主如河西　雍州刺史武昌王浑【朱修之已赴江陵栁元景又留建康以浑刺雍州雍于用翻】与左右作檄文自号楚王改元永光备置百官以为戱笑长史王翼之封呈其手迹八月庚申废浑为庶人徙始安郡上遣贠外散骑侍郎东海戴明寳诘责浑【散悉亶翻骑竒寄翻诘去吉翻】因逼令自杀时年十七　丁亥魏主还平城　诏祀郊庙初设备乐从前殿中曹郎荀万秋之议也【晋氏南渡草创二郊无乐宗庙虽有登歌亦无二舞及破苻坚得乐工始有金石之乐文帝元嘉二十二年南郊始设登歌此所谓备乐非能备雅乐魏晋以来世俗之乐耳顺帝升明二年王僧防所谓朝廷礼乐多违旧典葢指此类】　上欲削弱王侯冬十月己未江夏王义恭竟陵王诞奏裁王侯车服噐用乐舞制度凡九事上因讽有司奏増广为二十四条【听事不得南面坐施帐并幡蕃国官正冬不得徒跣登国殿及夹侍国师传令及油防公主妃传令不得朱服舆不得重防鄣扇不得雉尾槊毦不得孔雀白氅夹毂队不得绛袄平乗但马不得过二匹胡伎不得防衣舞妓正冬着袿衣不得庄面蔽花正冬防不得剑舞杯柈舞长蹻伎防舒丸剑博山伎縁大橦伎五案伎自非正冬防奏舞曲不得舞诸妃主不得着绲带信幡非台省官悉用绛郡县内史相及封内官长于其封君既非在三罢官则不复追敬不合称臣止宜上下官敬而已诸镇常行车前后不得过六队白直夹毂不在其限刀不得过银铜饰诸王女封县主诸王子孙袭封王之妃及封侯者夫人行并不得卤簿诸王子继体为王婚葬吉凶悉依诸国公侯之礼不得同皇弟皇子车舆非轺车不得油幢平乗船皆平两头作露平形不得拟象龙舟悉不得朱油帐错不得作五花及竪笋形】听事不得南向坐剑不得为鹿卢形【晋灼曰古长剑首以玉作井鹿卢形】内史相及封内官长止称下官不得称臣罢官则不复追敬【长知两翻复扶又翻】诏可　庚午魏以辽西王常英为太宰　壬午以太傅义恭领扬州刺史竟陵王诞为司空领南徐州刺史建平王宏为尚书令　是嵗以故氐王杨保宗子元和为征虏将军杨头为辅国将军头文徳之从祖兄也元和虽杨氏正统【从才用翻杨保宗氐王杨之子故元和为杨氏正统】朝廷以其年幼才弱未正位号部落无定主头先戍葭芦母妻子弟并为魏所执【文帝元嘉二十年魏克仇池杨文徳败走头母妻子弟为魏所执当在是年二十七年始使头戍葭芦】而头为宋坚守无贰心【为于伪翻】雍州刺史王谟上言【雍于用翻上时掌翻】请以头为假节西秦州刺史用安辑其众俟数年之后元和稍长使嗣故业若元和才用不称【长知两翻称尺证翻】便应归头头能藩扞汉川使无虏患彼四千户荒州殆不足惜若葭芦不守汉川亦无立理上不从
　　三年春正月庚寅立皇弟休范为顺阳王休若为巴陵王戊戌立皇子子尚为西阳王　壬子纳右卫将军何瑀女为太子妃瑀澄之曽孙也甲寅大赦　乙卯魏立贵人冯氏为皇后后辽西郡公朗之女也【冯朗降魏见一百二十二卷文帝元嘉九年】朗为秦雍二州刺史【雍于用翻】坐事诛后由是没入宫【为冯后专魏政张本】　二月丁巳魏主立子为皇太子先使其母李贵人条记所付托兄弟然后依故事赐死甲子以广州刺史宗慤为豫州刺史故事府州部内论事皆籖前直叙所论之事置典籖以主之宋世诸皇子为方镇者多幼时主皆以亲近左右领典籖【近其靳翻】典籖之权稍重至是虽长王临藩【长知两翻】素族出镇典籖皆出纳教命执其枢要刺史不得专其职任及慤为豫州临安吴喜为典籖【吴分余杭为临水县晋武帝太康元年更名临安属吴兴郡】慤刑政所施喜毎多违执慤大怒曰宗慤年将六十为国竭命【为于伪翻】正得一州如斗大【正一作止】不能复与典籖共临之喜稽颡流血乃止【复扶又翻稽音启】　丁零数千家匿井陉山中为盗【陉音刑】魏选部尚书陆真【初学记汉成帝置列曹尚书四人其一曰常侍曹光武改常侍曹曰吏部主选举灵帝改吏部为选部后魏初有殿中乐部驾部南部北部五尚书选部尚书葢此时方置】与州郡合兵讨灭之　闰月戊午以尚书左仆射刘遵考为丹阳尹　癸酉鄱阳哀王休业卒　太傅义恭以南兖州刺史西阳王子尚有宠将避之乃辞扬州秋七月解义恭扬州丙子以子尚为扬州刺史时荧惑守南斗上废西州旧馆使子尚移治东城以厌之【厌于叶翻又于琰翻斗杨州分故厌之】扬州别驾从事沈懐文曰天道示变宜应之以徳今虽空西州恐无益也不从懐文懐逺之兄也　八月魏平西将军渔阳公尉眷击伊吾克其城大获而还【李寳以伊吾敦煌降魏寳既入朝伊吾复叛故击之尉纡勿翻还从宣翻又如字】　九月壬戌以丹阳尹刘遵考为尚书右仆射　冬十月甲申魏主还平城【亦不书所如之地】　丙午太傅义恭进位太宰领司徒　十一月魏以尚书西平王源贺为冀州刺史更赐爵陇西王【更工衡翻】贺上言今北虏游魂南冦负险疆埸之间犹须防戍【埸音亦】臣愚以为自非大逆赤手杀人其坐盗及过误应入死者皆可原宥讁使守邉则是已断之体受更生之恩徭役之家蒙休息之恵魏髙宗从之久之谓羣臣曰吾用贺言一嵗所活不少【少诗沼翻】増戍兵亦多卿等人人如贺朕何忧哉防武邑人石华告贺谋反【武邑县前汉属信都后汉属安平晋武帝分立武邑郡至隋唐为武邑武彊衡水三县地】有司以闻帝曰贺竭诚事国朕为卿等保之【为于伪翻】无此明矣命精加讯騐华果引诬【自引服诬告之罪】帝诛之因谓左右曰以贺忠诚犹不免诬谤不及贺者可无慎哉　十二月濮阳太守姜龙驹新平太守杨自伦弃郡奔魏【按沈约志濮阳新平皆属兖州而不载治所葢侨郡也新平郡又明帝防始七年立当考又按五代志鄄城县旧置濮阳郡濮博木翻】　上欲移青冀二州倂镇歴城议者多不同青冀二州刺史垣防之曰青州北有河济【济子礼翻】又多陂泽非虏所向毎来冦掠必由歴城二州并镇此经逺之略也北又近河归顺者易【近其靳翻易以豉翻】近息民患逺申主威安邉之上计也由是遂定【青州本治东阳冀州治歴城今并为一镇】　元嘉中官铸四铢钱轮郭形制与五铢同用费无利【言铸一钱之费适当一钱之用无羸利也】故民不盗铸及上即位又铸孝建四铢形式薄小轮郭不成【钱外圎为轮内方为郭】于是盗铸者众杂以铅锡翦凿古钱钱转薄小守宰不能禁坐死免者相继盗铸益甚物价踊贵朝廷患之去嵗春诏钱薄小无轮郭者悉不得行民间喧扰是嵗始兴郡公沈庆之建议以为宜听民铸钱郡县置钱署乐铸之家皆居署内【乐音洛】平其凖式去其杂伪【去羌吕翻】去春所禁新品一时施用今铸悉依此格万税三千严检盗铸【检柬也勘察也】丹阳尹顔竣驳之【竣七伦翻驳多角翻】以为五铢轻重定于汉世【汉武帝元狩五年行五铢钱】魏晋以降莫之能改诚以物货既均改之伪生故也今云去春所禁一时施用若巨细摠行而不从公铸利已既深情伪无极私铸翦凿尽不可禁财货未赡大钱已竭数嵗之间悉为尘土矣今新禁初行品式未一须防自止不足以垂圣虑唯府藏空匮实为重忧【藏徂浪翻下同】今纵行细钱官无益赋之理百姓虽赡【赡昌艳翻】无解官乏唯简费去华【去羌吕翻】专在节俭求赡之道莫此为贵耳议者又以为铜转难得欲铸二铢钱竣曰议者以为官藏空虚宜更改铸天下铜少宜减钱式以救交弊【官藏空虚无钱以赡用而天下铜少又无以铸钱是交弊也议者縁此欲改铸小钱以救之少诗沼翻】赈国舒民【赈富也又举救也舒缓也寛也赈津忍翻】愚以为不然今铸二铢恣行新细于官无解于乏而民间奸巧大兴天下之货将糜碎至尽空严立禁而利深难絶不一二年其弊不可复救【言不待一二年而弊甚也复扶又翻】民惩大钱之改兼畏近日新禁市井之间必生纷扰逺利未闻切患猥及富商得志贫民困窘此皆甚不可者也乃止【窘渠陨翻】　魏定州刺史髙阳许宗之求取不节深泽民马超谤毁宗之【深泽县前汉属涿郡后汉属安平晋以来属博陵郡后魏博陵郡属定州唐以博陵郡为定州后分定州置祁州深泽县属焉】宗之殴杀超【殴乌口翻击也】恐其家人告状上超诋讪朝政【上时掌翻】魏髙宗曰此必妄也【魏字衍】朕为天下主何恶于超而有此言【恶乌路翻】必宗之惧罪诬超案验果然斩宗之于都南　金紫光禄大夫顔延之卒延之子竣贵重凡所资供【供居用翻】延之一无所受布衣茅屋萧然如故常乗羸牛笨车【笨部本翻竹里也一曰不精也】逢竣卤簿即屏住道侧【导从之次第曰卤簿屛必郢翻】常语竣曰吾平生不憙见要人【语牛倨翻憙许记翻】今不幸见汝竣起宅延之谓曰善为之无令后人笑汝拙也延之尝早诣竣见宾客盈门竣尚未起延之怒曰汝出粪土之中升云霞之上遽骄傲如此其能久乎【物忌盛满顔竣之祸其父知之矣】竣丁父忧【丁当也郭璞曰值也】裁逾月起为右将军丹阳尹如故竣固辞表十上【上时掌翻】上不许遣中书舍人戴明寳抱竣登车载之郡舍【之徃也郡舍丹阳尹廨也】赐以布衣一袭絮以防纶遣主衣就衣诸体【主衣主御衣服唐尚衣奉御之职也就衣于既翻】
