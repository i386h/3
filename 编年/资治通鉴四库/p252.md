<!-- { "loadSidebar": true } -->
　　二年春正月诏公车徴顗问以灾异顗上章曰三公上应台阶下同元首【贤曰春秋元命包曰魁下六星两两而比曰三台前书音义曰泰阶三台也又黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人三阶平则隂阳和风雨时尚书曰君为元首臣作股肱言三公上象天之台阶下与人君同体也】政失其道则寒隂反节今之在位竞托高虚纳累钟之奉【奉与俸同音扶用翻】亡天下之忧【亡古无字】栖迟偃仰【小雅北山之诗曰或栖迟偃仰毛公曰栖迟游息也偃仰卧也】寑疾自逸被策文得赐钱即复起矣何疾之易而愈之速【被皮义翻复扶又翻易以防翻】以此消伏灾眚兴致升平其可得乎今选牧守委任三府长吏不良既咎州郡【守式又翻长知两翻】州郡有失岂得不归责举者而陛下崇之弥优自下慢事愈甚所谓大网疏小网数【贤曰谓缓于三公切于州郡也数趋玉翻密也孟子曰数罟不入汚池】三公非臣之仇臣非狂夫之作所以发愤忘食恳恳不已者诚念朝廷欲致兴平臣书不择言死不敢恨因条便宜七事一园陵火灾宜念百姓之劳罢缮修之役二立春以后隂寒失节宜采纳良臣以助圣化三今年少阳之嵗【少诗沼翻】春当旱夏必有水宜遵前典惟节惟约四去年八月荧惑出入轩辕【晋书天文志轩辕十七星黄帝之神黄龙之体也后妃之主女职也】宜简出宫女恣其姻嫁五去年闰十月有白气从西方天苑趋参左足入玉井【续汉志曰时客星气白广二尺长五丈起天苑西南晋书天文志曰天苑十六星在昴毕南天子之苑囿餋兽之所也参十星白虎之体其中三星横列三将也东北曰左肩主左将西北曰右肩主右将东南曰左足主后将军西南曰右足主偏将军玉井四星在参左足下主水浆以给厨参所今翻】恐立秋以后将有羌冦畔戾之患宜豫告诸郡严为备御六今月十四日乙夘白虹贯日【顗曰凡日气色白而纯者名为虹贯日中者侵太阳也晋志曰凡白虹者百殃之本众乱所基】宜令中外官司并须立秋然后考事七汉兴以来三百三十九嵗于时三朞【贤曰谓以三朞之法推之也】宜大蠲法令有所变更【更工衡翻】王者随天譬犹自春徂夏改青服绛也【春服青夏服绛各随时之色】自文帝省刑适三百年【贤曰自文帝十三年除肉刑至顺帝阳嘉二年合三百年也】而轻微之禁渐已殷积王者之法譬犹江河当使易避而难犯也二月顗复上书荐黄琼李固以为宜加擢用又言自冬涉春讫无嘉泽数有西风反逆时节【贤曰春当东风也复扶又翻数所角翻】朝廷劳心广为祷祈荐祭山川龙移市【董仲舒春秋繁露曰春旱以甲乙日为苍龙一长八丈居中央为小龙各长四丈皆东向其间相去八尺小童八人皆斋三日服青衣而舞之夏以丙丁日为赤龙服赤衣季夏以戊巳日为黄龙服黄衣秋以庚辛日为白龙服白衣冬以壬癸日为黒龙服黒衣龙长与舞童各依其行数牲各依其方色皆燔雄鸡煅豭猪尾于里北门及市中以祈焉礼记嵗旱鲁穆公问于县子县子曰为之徙市可也】臣闻皇天感物不为伪动【为于伪翻】灾变应人要在责已若令雨可请降水可禳止则嵗无隔并太平可待然而灾害不息者患不在此也书奏特拜郎中辞病不就　三月使匈奴中郎将赵稠遣从事将南匈奴兵出塞击鲜卑破之初帝之立也乳母宋娥与其谋【与读曰预】帝封娥为山阳君又封执金吾梁商子冀为襄邑侯【襄邑县属陈留郡】尚书令左雄上封事曰高帝约非刘氏不王非有功不侯孝安皇帝封江京王圣等遂致地震之异【事见上卷安帝建光元年】永建二年封隂谋之功【不见于史】又有日食之变数术之士咸归咎于封爵今青州饥虚盗贼未息诚不宜追録小恩亏失大典诏不聼雄复谏曰臣闻人君莫不好忠正而恶防谀然而歴世之患莫不以忠正得罪防谀防幸者盖聼忠难从谀易也【复扶又翻好呼到翻恶乌路翻下同易以豉翻】夫刑罪人情之所甚恶贵宠人情之所甚欲是以时俗为忠者少而习谀者多故令人主数闻其美稀知其过迷而不悟以至于危亡臣伏见诏书顾念阿母旧徳宿恩欲特加显赏案尚书故事【汉故事皆尚书主之】无乳母爵邑之制唯先帝时阿母王圣为野王君圣造生防贼废立之祸【事见上卷安帝延光三年】生为天下所咀嚼【咀在吕翻】死为海内所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有徳也今阿母躬蹈俭约以身率下羣僚蒸庶莫不向风【蒸众也】而与王圣并同爵号惧违本操失其常愿臣愚以为凡人之心理不相逺【逺于愿翻】其所不安古今一也百姓深惩王圣倾覆之祸民萌之命危于累卵【萌与氓同】常惧时世复有此类【复扶又翻下同】怵惕之念未离于心【怵惕悚惧也上尺律翻下他歴翻离力智翻】恐惧之言未絶于口乞如前议嵗以千万给奉阿母【盖雄先已有此议今乞行之也】内足以尽恩爱之欢外可不为吏民所怪梁冀之封事非机急宜过灾戹之运然后平议可否于是冀父商让还冀封书十余上【上时掌翻】帝乃从之夏四月己亥京师地震五月庚子诏羣公卿士各直言厥咎仍各举敦朴士一人左雄复上疏曰先帝封野王君汉阳地震【安帝延光二年封王圣是嵗京师及郡国三地震汉阳葢其一也】今封山阳君而京城复震专政在隂其灾尤大臣前后瞽言封爵至重王者可私人以财不可以官宜还阿母之封以塞灾异【塞悉则翻】今冀已高让山阳君亦宜崇其本节雄言切至娥亦畏惧辞让而帝恋恋不能已卒封之【卒子恤翻】是时大司农刘据以职事被谴召诣尚书呼促歩【促歩催使速行也被皮义翻】又加以捶扑【捶止蕊翻扑普卜翻】雄上言九卿位亚三事班在大臣行有佩玉之节【礼记曰公侯佩山玉而朱组绶大夫佩水苍玉而缁组绶诗曰杂佩以赠之毛氏注云珩璜琚瑀冲牙之类月令章句曰佩上有双珩下冇双璜琚瑀以杂之冲牙蠙珠以纳其间玉藻曰左征角右宫羽进则揖之退则之然后玉玱鸣也至汉明帝乃为大佩冲牙双瑀璜皆以白玉乘舆落以白珠公卿诸侯以采丝孔颖达曰凡佩玉必上系于衡下垂三道穿以蠙珠下端前后以悬于璜中央下端悬以冲牙动则冲牙前后触璜而为声所触之玉其形似牙故曰冲牙】动则有庠序之仪【庠序之仪谓济济跄跄】孝明皇帝始有扑罸皆非古典帝纳之是后九卿无复捶扑者【扑蒲卜翻又弼角翻捶止蕊翻】　戊午司空王龚免六月辛未以太常鲁国孔扶为司空　丁丑雒阳宣徳亭地拆长八十五丈【按续汉志宣徳亭近郊地光武立郊北于雒阳城南亭葢在平城门外长直亮翻】帝引公卿所举敦朴之士使之对防及特问以当世之敝为政所宜李固对曰前孝安皇帝变乱旧典封爵阿母因造妖孽【妖于骄翻孽鱼列翻】改乱嫡嗣至令圣躬狼狈亲遇其艰既防自困殆龙兴即位天下喁喁【喁鱼容翻师古曰喁喁众口向上貎】属望风政【属之欲翻】积敝之后易致中兴【易以豉翻】诚当沛然思惟善道【贤曰沛然寛广之意】而论者犹云方今之事复同于前【复扶又翻】臣伏在草泽痛心伤臆实以汉兴以来三百余年贤圣相继十有八主【高惠文景武昭宣元成哀平光明章和殇安至帝凡十八主】岂无阿乳之恩岂忘贵爵之宠然上畏天威俯案经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之高使成万安之福夫妃后之家所以少完全者【少诗沼翻】岂天性当然但以爵位尊显颛摠权柄天道恶盈【易曰天道亏盈而益谦恶乌路翻】不知自损故致颠仆先帝宠遇阎氏位号太疾故其受祸曾不旋踵【安帝建光元年诸邓得罪阎氏始盛延光四年阎氏诛盖不能五稔也】老子曰其进鋭者其退速也今梁氏戚为椒房礼所不臣【礼不臣妻之父母】尊以高爵尚可然也而子弟羣从荣显兼加【从才用翻】永平建初故事殆不如此宜令歩兵校尉冀及诸侍中还居黄门之官使权去外戚政归国家岂不休乎【休美也】又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声埶振天下子弟禄任曾无限极虽外托谦黙不干州郡而谄伪之徒望风进举【谓州郡阿私宦官进举其子弟也】今可为设常禁【为于伪翻下同】同之中臣【此中臣谓中朝臣也】昔馆陶公主为子求郎明帝不许赐钱千万【事见四十五卷永平十八年为于伪翻】所以轻厚赐重薄位者为官人失才害及百姓也窃闻长水司马武宣【百官志北军五营校尉各有司马秩千石】开阳城门候羊迪等【雒阳城十二门毎门候一人秩六百石开阳门位在已应劭汉官曰开阳门始成未有名宿昔有一柱来楼上琅邪开阳县上言县南城门一柱飞去光武皇帝使来识视怆然遂坚之刻记其嵗月因以名焉】无他功徳初拜便真【汉制初拜官称守满嵗为真续汉书曰中都官千石六百石故事先守一嵗然后补真】此虽小失而渐壊旧章【坏音怪】先圣法度所宜坚守故政教一跌百年不复【跌徒结翻】诗云上帝板板下民卒瘅刺周王变祖宗法度故使下民将尽病也【凡伯刺周厉王之诗贤曰板反也卒尽也音子恤翻瘅病也瘅音当但翻】今陛下之有尚书犹天之有北斗也斗为天喉舌尚书亦为陛下喉舌斗斟酌元气运乎四时【天文志曰斗为帝车运乎中央临制四方分隂阳建四时均五行移节度定诸纪皆系于斗】尚书出纳王命赋政四海【贤曰赋布也】权尊埶重责之所归若不平心灾眚必至诚宜审择其人以毗圣政【毗辅也】今与陛下共天下者外则公卿尚书内则常侍黄门譬犹一门之内一家之事安则共其福庆危则通其祸败【此等议论发之嬖幸盈朝之时谓之曲而当可也犹以直而不见容呜呼】刺史二千石外统职事内受法则夫表曲者景必邪源清者流必洁犹叩树本百枝皆动也由此言之本朝号令岂可蹉跌【蹉仓何翻】天下之纪纲当今之急务也夫人君之有政犹水之有隄防隄防完全虽遭雨水霖潦不能为变政教一立蹔遭凶年【蹔与暂同】不足为忧诚令隄防穿漏万夫同力不能复救政教一坏贤智驰骛不能复还【复扶又翻】今隄防虽坚渐有孔穴【谕嬖幸之门也当此之时不可以言渐矣固特婉其辞耳】譬之一人之身本朝者心腹也州郡者四支也心腹痛则四支不举故臣之所忧在腹心之疾非四支之患也茍坚隄防务政教先安心腹整理本朝虽有冦贼水旱之变不足介意也诚令隄防坏漏心腹有疾虽无水旱之灾天下固可以忧矣又宜罢退宦官去其权重裁置常侍二人方直有徳者省事左右小黄门五人才智闲雅者给事殿中【范曰汉承秦制置中常侍官然亦引用士人以参其选皆银珰左貂给事殿省及高后称制乃以张卿为大谒者出入卧内受宣诏命文帝时有赵谈北宫伯子颇见亲幸至于武帝亦爱李延年帝数宴后庭或潜游离馆故请奏机事多以宦人主之至元帝之世史游为黄门令勤身纳忠有所补益其后恭石显以佞险自进卒有萧周之祸损秽帝徳焉中兴之初宦官悉用阉人不复杂调他士至永平中始置员数中常侍四人小黄门十人和帝即祚防弱窦宪兄弟专摠威权所与居者阉宦而已故郑众得专谋禁中终除大憝遂享分土之封超登公卿之位于是中官始盛矣自明帝之后迄于延平委用渐大其员稍增中常侍至有十人小黄门二十人改以金珰右貂兼领卿署之职邓后以女主临政万机殷逺朝臣国议无由参断不得不委用刑人寄之国命手握王爵口衔天宪非复掖庭永巷之职闺牖房闼之任也去羌吕翻省悉景翻】如此则论者厌塞升平可致也【塞悉则翻】扶风功曹马融对曰今科条品制四时禁令所以承天顺民者备矣悉矣不可加矣然而天犹有不平之效民犹有咨嗟之怨者百姓屡闻恩泽之声而未见惠和之实也古之足民者非能家赡而人足之量其财用为之制度【量音良】故嫁娶之礼俭则婚者以时矣防祭之礼约则终者掩藏矣不夺其时则农夫利矣夫妻子以累其心【累力瑞翻】产业以重其志舎此而为非者有必不多矣【马融之对不诡于圣人盖有得于经学故其辞气和平而切于政体也舎读曰舍】太史令南阳张衡对曰【百官志太史令属太常秩六百石掌天时星厯】自初举孝亷迄今二百嵗矣【武帝元光元年初举孝亷至是凡二百七年】皆先孝行行有余力始学文法辛夘诏书以能章句奏案为限【去年冬十一月辛夘诏书也孝行下孟翻】虽有至孝犹不应科此弃本而取末曾子长于孝然实鲁钝文学不若游夏政事不若冉季今欲使一人兼之茍外有可观内必有阙则违选举孝亷之志矣且郡国守相剖符寜境为国大臣一旦免黜十有余人【谓济隂太守胡广等也】吏民罢于送迎之役【罢读曰疲】新故交际公私放滥或临政为百姓所便而以小过免之是为夺民父母使嗟号也【号户刀翻】易不逺复论不惮改【易曰不逺复无祗悔论语曰过则勿惮改】朋友交接且不宿过况于帝王承天理物以天下为公者乎中间以来妖星见于上【古今注曰是年四月壬寅太白昼见五月癸巳又昼见见贤遍翻】震裂着于下【谓永建三年京师地震今年宣徳亭地裂也】天诫详矣可为寒心明者销祸于未萌今既见矣【为于为翻见贤遍翻】修政恐惧则祸转为福矣上览众对以李固为第一即时出阿母还舎诸常侍悉叩头谢辠朝廷肃然以固为议郎而阿母宦者皆疾之诈为飞章以陷其辠事从中下【从中下者不经尚书下遐稼翻】大司农南郡黄尚等请之于梁商仆射黄琼复救明其事【复扶又翻】乆乃得释出为洛令【洛当作雒雒县属广汉郡】固弃官归汉中融博通经籍美文辞对奏亦拜议郎衡善属文【属之欲翻】通贯六蓺虽才高于世而无骄尚之情【骄者以才骄人也尚者以才尚人也】善机巧尤致思于天文隂阳厯算【致极也思相吏翻】作浑天仪着灵宪【蔡邕曰言天体者三家一曰周髀二曰宣夜三曰浑天宣夜之学絶无师法周髀数术具存考验天状多所违失故史官不用唯浑天者近得其情今史官所用候台铜仪则其法也立八尺圆体之度而具天地之象以正黄道以察发敛以行日月以歩五纬精微深妙万世不易之道也衡着灵宪曰昔在先王将歩天路用之灵轨寻绪本元先凖之于浑体是为正仪立度而皇极有逌建也枢运有逌稽也乃建乃稽斯经天常圣人无心因兹以生心故灵宪作兴王蕃曰天地之体状如鸡卵天包地外犹殻之裹黄也周旋无端其形浑浑然故曰浑天周天三百六十五度五百八十九分度之百四十五半露地上半在地下其二端谓之南极北极北极出地三十六度南极入地亦三十六度两极相去一百八十二度半强绕北极径七十二度常见不隠谓之上规绕南极七十五度常隠不见谓之下规赤道带天之纮去两极各九十一度少强黄道日之所行也半在赤道外半在赤道内与赤道东交于角五弱西交于奎十四少强其出赤道外极逺者去赤道二十四度斗二十一度是也其入赤道内极逺者亦二十四度井二十五度是也日南至在斗二十一度去极百一十五度少强是也日最南去极最逺故景最长黄道斗二十一度出辰入申故日亦出辰入申日昼行地上百四十六度强故日短夜行地下二百一十九度少弱故夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日所在度稍北故日稍北以至于夏至日在井二十五度去极六十七度稍强是也日最北去极最近景最短黄道井二十五度出寅入戌故日亦出寅入戌日昼行地上二百一十九度少弱故日长夜行地下百四十六度强故夜短自夏至之后日去极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出入稍南以至于南至而复初焉斗二十一井二十五南北相觉四十八度春分日在奎十四稍强秋分日在角五稍弱此黄赤二道之交中也去极俱九十一度少强南北处斗二十一井二十五之中故景居二至短长之中奎十四角五出夘入酉故日亦出夘入酉日昼行地上夜行地下俱百八十度半强故日见之漏昼五十刻不见之漏五十刻而昼夜同夫天之昼夜以日出入为分人之昼夜以昏明为限日未出二刻半而明日未入二刻半而昏故损夜五刻以益昼是以春秋之漏昼五十五刻洛书甄耀度曰周天三百六十五度四分度之一一度为千九百三十二里】性恬憺【憺杜览翻】不慕当世所居之官辄积年不徙　太尉厐参在三公中名忠直数为左右所毁防所举用忤帝防【数所角翻忤五故翻】司承风案之时当防茂才孝亷参以被奏称疾不防【被皮义翻】广汉上计掾段恭因防上疏曰【汉郡国嵗举茂才孝亷与上计吏皆至京师受计之日公卿皆防于廷茂孝豫焉】伏见道路行人农夫织妇皆曰太尉参竭忠尽节徒以直道不能曲心孤立羣邪之间自处中伤之地【处昌吕翻中竹仲翻】夫以防佞伤毁忠正此天地之大禁人臣之至诫也昔白起赐死诸侯酌酒相贺【白起死事见五卷周赧王五十年】季子来归鲁人喜其纾难【贤曰纾缓也季子鲁公子季友也闵公之时国家多难以季子忠贤故请齐侯复之公羊传曰季子来归其言季子何贤也其言来归喜之也难乃旦翻】夫国以贤治君以忠安【治直吏翻】今天下咸欣陛下有此忠贤愿卒宠任以安社稷【卒子恤翻】书奏诏即遣小黄门视参疾太医致羊酒后参夫人疾前妻子投于井而杀之雒阳令祝良奏参罪秋七月己未参竟以灾异免　八月己巳以大鸿胪施延为太尉　鲜卑冦马城代郡太守击之不克顷之其至犍死【犍居言翻】鲜卑由是钞盗差稀【钞楚交翻】
