<!-- { "loadSidebar": true } -->
　　收其家得其琵琶及鹰遣使送之曰昨至弟处得此今以相还【使疏吏翻下同】嗣徽大惧丙辰陈霸先对冶城立航【航户刚翻连舟为桥也】悉度众军攻其水南二栅【即仓门水南二栅】柳达摩等度淮置陈【陈读曰阵】霸先督兵疾战纵火烧栅齐兵大败争舟相挤【挤牋西翻又子细翻】溺水者以千数呼声震天地【溺徒狄翻呼火故翻】尽收其船舰是日嗣徽与任约引齐兵水歩万余人还据石头霸先遣兵诣江宁据要险嗣徽等水歩不敢进顿江宁浦口霸先遣侯安都将水军袭破之嗣徽等单舸脱走【舸古我翻】尽收其军资器械己未霸先四面攻石头城中无水升水直绢一匹庚申达摩遣使请和于霸先且求质子【请和而求质子者恐还以无功得罪欲以质子借手质音致】时建康虚弱粮运不继朝臣皆欲与齐和【朝直遥翻】请以霸先从子昙朗为质【昙朗时留鎭京口从才用翻昙苦含翻】霸先曰今在位诸贤欲息肩于齐【左传郑成公疾子驷请息肩于晋杜预注曰以负担谕】若违众议谓孤爱昙朗不恤国家今决遣昙朗弃之冦庭齐人无信谓我微弱必当背盟【背蒲妹翻】齐冦若来诸君湏为孤力鬬也【霸先知齐人耻于无功必增兵复至故先以此谕众责其効死为于伪翻】乃与昙朗及永嘉王庄丹阳尹王冲之子珉为质【与当作以则文意明顺】与齐人盟于城外【城外者石头城外】将士恣其南北【徐嗣徽等南人恣其南柳达摩等北人恣其北恣其南北言唯意所适也】辛酉霸先陈兵石头南门送齐人归北徐嗣徽任约皆奔齐收齐马仗船米不可胜计【胜音升】齐主诛柳达摩壬戌齐和州长史乌丸远自南州奔还歴阳【刘昫曰齐梁通和置和州于歴阳郡乌丸葢出于东胡乌丸之种因以为姓】江宁令陈嗣黄门侍郎曹朗据姑孰反霸先命侯安都等讨平之霸先恐陈昙朗亡窜自帅步骑至京口迎之【帅读曰率】　交州刺史刘元偃帅其属数千人归王琳　魏以侍中李远为尚书左仆射　魏益州刺史宇文贵使谯淹从子子嗣诱说淹以为大将军【从才用翻说式芮翻】淹不从斩子嗣贵怒攻之淹自东遂宁徙屯垫江【晋于德阳县界东南置遂宁郡五代志遂宁郡方义县梁曰小溪置东遂宁郡垫江县汉属巴郡梁为楚州治所隋为渝州垫音叠】　初晋安民陈羽【吴立东安县晋武帝更名晋安太康三年分建安立晋安郡五代志建安郡南安县旧日晋安今之泉州即其地】世为闽中豪姓其子寳应多权诈郡中畏服侯景之乱晋安太守賔化侯云以郡让羽羽老但治郡事令寳应典兵时东境荒馑而晋安独丰衍宝应数自海道出冦抄临安永嘉防稽【沈约志吴分余杭为临水县晋武帝太康元年更名临安五代志无临安郡及临安县但有余杭郡耳数所角翻抄楚交翻防工外翻】或载米粟与之贸易由是能致富彊侯景平世祖因以羽为晋安太守及陈霸先辅政羽求传位于宝应霸先许之【为后陈宝应乱闽中张本】是岁魏宇文泰讽淮安王育上表请如古制降爵为
　　公于是宗室诸王皆降为公　突厥木杆可汗击柔然邓叔子灭之【厥九勿翻杆公旦翻可从刋入声汗音寒】叔子收其余烬奔魏木杆西破嚈哒【嚈益涉翻哒当割翻又宅轧翻】东走契丹北并契骨【契骨即唐之结骨唐书曰黠戞斯古坚昆国或曰居勿或曰结骨盖坚昆语讹为结骨稍号纥骨亦曰纥扢斯契丹欺讫翻又音吃契骨苦结翻】威服塞外诸国其地东自辽海西至西海长万余里【长直亮翻】南自沙漠以北五六千里皆属焉木杆恃其彊请尽诛邓叔子等于魏使者相继于道太师泰收叔子以下三千余人付其使者尽杀之于青门外【长安城东出南头第一门曰霸城门民见门色青名曰青城门或曰青门秦东陵侯召平种于青门外即其地使疏吏翻】　初魏太师泰以汉魏官繁命苏绰及尚书令卢辩依周礼更定六官【更工衡翻】
