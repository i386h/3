<!-- { "loadSidebar": true } -->
　　中大通元年【是年十月方改元】春正月甲寅魏于晖所部都督彭乐帅二千余骑叛犇韩楼晖引还【不敢复进军讨邢杲帅读曰率骑奇寄翻】　辛酉上祀南郊大赦　甲子魏汝南王悦求还国许之【悦来奔见上卷上年】　辛巳上祀明堂　二月甲午魏主尊彭城武宣王为文穆皇帝庙号肃祖母李妃为文穆皇后将迁神主于太庙以髙祖为伯考大司马兼録尚书临淮王彧表谏以为汉髙祖立太上皇帝于香街【香街在汉长安故城内左冯翊府东北】光武祀南顿君于舂陵【事见四十三卷建武十九年】元帝之于光武已防絶服【服至免则无服谓之絶服】犹身奉子道入继大宗【汉元帝以太宗则上距景帝五世以祖孙世数数之则上距景帝七世光武上接景帝亦七世五服之次亲尽无服而光武中兴以赤刘之九之符继元帝为九世而别为舂陵节矦以下立四亲庙于舂陵】髙祖德洽寰中道超无外肃祖虽勲格宇宙犹北面为臣又二后皆将配飨乃是君臣并筵嫂叔同室窃谓不可吏部尚书李神儁亦諌不听彧又请去帝着皇【请去帝着皇亦引汉悼皇共皇为据去吕翻着则畧翻】亦不听　诏更定二百四十号将军为四十四班【天监七年定将军为二十四班是年有司奏移宁逺将军班中明威将军进轻车班中以轻车班中征逺度入宁逺班中又置安逺将军代贞武宣逺代明烈其戎夷之号亦加附拟选序则依此承用遂以定制转则进一班黜则退一班班即阶也同班以优劣为前后有镇卫骠骑车骑同班四中四征同班八安同班四平四翊同班忠武军师同班武臣爪牙龙骑云麾冠军同班镇兵翊师宣毅宣惠四将军东西南北四中郎将同班智威仁威勇威信威严威同班智武仁武勇武信武严武同班谓为五徳将军轻车振朔武旅贞毅明威同班宁逺安逺征逺振逺宣逺同班威雄威猛威烈威振威信威胜威略威风威力威光同班武猛武略武胜武力武毅武徤武烈武威武鋭武勇同班猛毅猛烈猛威猛鋭猛震猛进猛智猛略猛胜猛骏同班壮武壮勇壮烈壮猛壮鋭壮盛壮毅壮志壮意壮力同班骁雄骁桀骁猛骁烈骁武骁勇骁鋭骁名骁胜骁迅同班雄猛雄威雄明雄烈雄信雄武雄勇雄毅雄壮雄健同班忠勇忠烈忠猛忠鋭忠壮忠毅忠勇忠信忠义忠胜同班明智明略明逺明勇明烈明威明胜明进明鋭明毅同班光烈光明光英光逺光胜光鋭光命光勇光戎光野同班飙勇飙猛飙烈飙鋭飙奇飙决飙起飙略飙胜飙出同班龙骧虎视云旗风烈电威雷音驰鋭追锋羽骑突骑同班开逺略逺贞威决胜清野坚鋭轻鋭防山云勇振旅同班超武铁骑楼船宣猛树功克敌平虏棱威昭威威戎同班伏波雄防长劒冲冠雕骑佽飞勇骑破敌克敌威虏同班前锋武毅开边招逺全威破阵荡寇殄虏横野驰射同班牙门期门同班侯骑熊渠同班中坚典戎同班执讯行阵同班伏武懐奇同班偏禆将军同班凡二百四十号为四十四班】壬寅魏诏济隂王晖业兼行台尚书【济子礼翻　考异曰梁书作徽业今从魏书】都督丘大千等镇梁国晖业小新成之曾孙也【小新成见一百二十九卷宋孝武帝大明五年】　三月壬戍魏诏上党王天穆讨邢杲以费穆为前锋大都督夏四月癸未魏迁肃祖及文穆皇后神主于太庙又
