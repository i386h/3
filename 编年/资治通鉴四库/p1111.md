<!-- { "loadSidebar": true } -->
　　【卷文宗太和八年】士良亦言从谏窥伺朝廷【伺相吏翻】及上即位从谏有马髙九尺献之上不受【周礼马八尺以上为龙七尺以上为騋六尺以上为马马髙九尺盖稀有也髙古报翻】从谏以为士良所为怒杀其马由是与朝廷相猜恨遂招纳亡命缮完兵械邻境皆潜为之备从谏马牧及商旅嵗入钱五万缗【榷古岳翻】又卖铁煮盐亦数万缗大商皆假以牙职【牙职牙前将校之职】使通好诸道因为贩易商人倚从谏势所至多陵轹将吏诸道皆恶之【好呼到翻轹郎狄翻恶乌路翻】从谏疾病谓妻裴氏曰吾以忠直事朝廷而朝廷不明我志诸道皆不我与我死他人主此军则吾家无炊火矣乃与幕客张谷陈庭谋效河北诸镇以弟右骁卫将军从素之子稹为牙内都知兵马使从子匡周为中军兵马使【稹止忍翻　考异曰实录作庄周今从一品集】孔目官王协为押牙亲军兵马使以奴李士贵为使宅十将兵马使刘守义刘守忠董可武崔度分将牙兵谷郓州人【郓音运】庭洪州人也从谏寻薨稹秘不丧王协为稹谋曰【为于伪翻】正当如寳厯年様为之【敬宗寳厯元年刘悟死从谏得袭事见二百四十三卷】不出百日旌节自至但严奉监军厚遗勑使【遗唯季翻】四境勿出兵城中暗为备而已使押牙姜崟奏求国医上遣中使解朝政以医问疾【崟鱼音翻解戸买翻姓也】稹又逼监军崔士康奏称从谏疾病请命其子稹为留后上遣供奉官薛士干往谕指云恐从谏疾未平宜早就东都疗之俟稍瘳别有任使仍遣稹入朝必厚加官爵【供奉官亦宦者也】上以泽潞事谋于宰相宰相多以为回鹘余烬未灭边境犹须警备复讨泽潞【复扶又翻】国力不支请以刘稹权知军事谏官及羣臣上言者亦然李徳裕独曰泽潞事体与河朔三镇不同河朔习乱已乆人心难化是故累朝以来置之度外泽潞近处心腹【处昌吕翻】一军素称忠义甞破走朱滔擒卢从史【走朱滔见二百三十一卷徳宗贞元元年擒卢从史见二百三十八卷宪宗元和三年】顷时多用儒臣为帅【帅所类翻】如李抱真成立此军【见二百二十三卷代宗永泰元年】徳宗犹不许承袭使李缄防丧归东都【见二百三十五卷贞元十年】敬宗不恤国务宰相又无逺畧刘悟之死因循以授从谏从谏跋扈难制累上表廹脇朝廷【事见文宗纪】今垂死之际复以兵权擅付竖子朝廷若又因而授之则四方诸镇谁不思效其所为天子威令不复行矣【复扶又翻】上曰卿以何术制之果可克否对曰稹所恃者河朔三镇但得镇魏不与之同则稹无能为也若遣重臣往谕王元逵何敬【王元逵镇帅何敬魏帅也】以河朔自艰难以来列圣许其传袭已成故事与泽潞不同今朝廷将加兵泽潞不欲更出禁军至山东其山东三州昭义者委两镇攻之【山东三州谓邢洺磁也】兼令徧谕将士以贼平之日厚加官赏茍两镇听命不从旁沮挠官军【沮在吕翻挠奴教翻又奴巧翻】则稹必成擒矣上喜曰吾与徳裕同之保无后悔遂决意讨稹　【考异曰按旧纪武宗实录所载徳裕之语皆出于伐叛记伐叛记系于刘从谏始亡之时至此君臣诛讨之意已决矣下百官议及宰臣再议皆备礼耳徳裕之言当在事初实录置此误也】羣臣言者不复入矣【复扶又翻下同】上命徳裕草诏赐成徳节度使王元逵魏博节度使何敬其畧曰泽潞一镇与卿事体不同勿为子孙之谋欲存辅车之势【古语云辅车相依车尺遮翻】但能显立功效自然福及后昆丁丑上临朝称其语要切曰当如此直告之是也又赐张仲武诏以回鹘余烬未灭塞上多虞专委卿御侮【以乌介可汗尚在黒车子也】元逵敬得诏息听命解朝政至上党【考异曰实录云时从谏死二十日矣按姜崟等云自四月六日后不见本使而辛巳为从谏辍朝自六日至辛巳才十八日耳实录自相违今不取】刘稹见朝政曰相公危困不任拜诏【任音壬】朝政欲突入兵马使刘武徳董可武蹑帘而立朝政恐有他变遽走出稹赠賮直数千缗【賮徐刄翻】复遣牙将梁叔文入谢薛士干入境俱不问从谏之疾直为已知其死之意都押牙郭谊等乃大出军至龙泉驿迎勑使请用河朔事体又见监军言之崔士康懦怯不敢违于是将吏扶稹出见士众丧士干竟不得入牙门稹亦不受勑命谊兖州人也解朝政复命上怒杖之配恭陵囚姜崟梁叔文辛巳始为从谏辍朝【为于伪翻】赠太傅诏刘稹防丧归东都又召见刘从素令以书谕稹【令父以书谕其子也从素时在朝为右骁卫将军见贤遍翻】稹不从丁亥以忠武节度使王茂元为河阳节度使邠宁节度使王宰为忠武节度使茂元栖曜之子宰智兴之子也【王栖曜见二百三十卷徳宗兴元元年王智兴始见二百二十七卷建中二年】黄州刺史杜牧上李徳裕书自言甞问淮西将董重质以三州之众四嵗不破之由重质以为由朝廷徴兵太杂客军数少既不能自成一军事须帖付地主势羸力弱心志不一多致败亡故初战二年战则必胜是多杀客军及二年已后客军殚少止与陈许河阳全军相搏【陈许谓李光顔之兵河阳谓乌重之兵】纵使唐州兵不能因虚取城【唐州谓李愬之兵】蔡州事力亦不支矣其时朝廷若使鄂州夀州唐州只保境不用进战但用陈许郑滑两道全军帖以宣润弩手令其守隘即不出一嵗无蔡州矣今者上党之叛复与淮西不同【复扶又翻】淮西为寇仅五十嵗其人味为寇之腴见为寇之利风俗益固气焰已成自以为天下之兵莫与我敌根深源阔取之固难夫上党则不然自安史南下不甚附【肃宗时蔡希徳攻上党不能克】建中之后每奋忠义是以郳公抱真能窘田恱走朱滔【郳五稽翻李抱真封郳公窘田恱见二百二十七卷徳宗建中二年三年】常以孤穷寒苦之军横折河朔彊梁之众【折之舌翻】以此证验人心忠赤习尚专一可以尽见刘悟卒从谏求继与扶同者只郓州随来中军二千耳【扶同犹今俗言扶合也刘悟自郓帅滑自滑徙潞郓兵二千实从之唐末所谓元从也】值寳厯多故因以授之今才二十余嵗【按寳厯元年以昭义节授刘从谏至是年才十九年】风俗未改故老尚存虽欲劫之必不用命今成徳魏博虽尽节效顺亦不过围一城攻一堡系累穉老而已【累伦追翻穉直二翻】若使河阳万人为垒窒天井之口【天井闗在泽州晋城县南亦名太行闗闗南有天井泉三所故名杜牧此说欲杜潞人之南窥懹洛也】髙壁深堑勿与之战只以忠武武宁两军【忠武陈许兵武宁徐州兵】帖以青州五千精甲宣润二千弩手径捣上党不过数月必覆其巢穴矣时徳裕制置泽潞亦颇采牧言　上虽外尊宠仇士良内实忌恶之【恶乌路翻】士良颇觉之遂以老病求散秩诏以左卫上将军兼内侍监知省事【知内侍省事】李徳裕言于上曰议者皆云刘悟有功【刘悟以诛李师道为功】
　　稹未可亟诛宜全恩礼请下百官议【下戸嫁翻】以尽人情上曰悟亦何功当时廹于救死耳非素心徇国也借使有功父子为将相二十余年国家报之足矣稹何得复自立【复扶又翻】朕以为凡有功当显赏有罪亦不可茍免也徳裕曰陛下之言诚得理国之要　五月李徳裕言太子賔客分司李宗闵与刘从谏交通不宜寘之东都戊戌以宗闵为湖州刺史【史言李徳裕修怨　考异曰献替记云四月十九日上言东都李宗闵我闻比与从谏交通今泽潞事如何可别与一官不要令在东都徳裕曰臣等续商量上又云不可与方镇只与一逺郡徳裕又奏云须与一郡此盖徳裕自以宿憾因刘稹事害宗闵畏人讥议故于献替记载此语以隠其迹耳今从实录】　河阳节度使王茂元以步骑三千守万善【九域志怀州河内县有万善镇】河东节度使刘沔以步骑二千守芒车闗【芒车闗即昂车闗魏收地形志上党郡沾县有昂车岭其地当在唐仪州东南界石防闗之西新唐志潞州武乡县北有昂车闗】步兵一千五百军榆社【九域志辽州辽山县有榆社镇唐之榆社县也宋白曰榆社县隋开皇十六年置今潞州襄垣县理是也因今县西北榆社故城为名】成徳节度使王元逵以步骑三千守临洺掠尧山【尧山本柏人县天寳元年更名属邢州宋白曰以唐尧大麓之地名之洺音名】河中节度使陈夷行以步骑一千守翼城步兵五百益冀氏【冀氏本汉猗氏县地后魏于古猗氏县城南置冀氏郡及冀氏县隋废郡存县唐属晋州九域志在州东北二百八十里】辛丑制削夺刘从谏及子稹官爵以元逵为泽潞北面招讨使何敬为南面招讨使与夷行刘沔茂元合力攻讨先是河朔诸镇有自立者【先悉荐翻】朝廷必先有吊祭使次册赠使宣慰使继往商度军情【度徒洛翻】必不可与节则别除一官俟军中不听出然后始用兵故常及半嵗军中得缮完为备至是宰相亦欲且遣使开谕上即命下诏讨之　【考异曰献替记云五月十一日徳裕疾病先请假在宅李相绅其日亦请假李相让夷独对上便决攻讨之意李相归中书后录圣意四纸令徳裕草制至薄晚封进明日遂降麻处分旧本纪下制讨稹今从实录】王元逵受诏之日出师屯赵州【九域志镇州南至赵州九十五里】　壬寅以翰林学士承防崔为中书侍郎同平章事【翰林学士第一防为承防防以翰林学士乆次者为之　考异曰实录李让夷引为相今从实录】元畧之子也【崔元畧见二百二十三卷敬宗寳厯元年】上夜召学士韦琮以名授之令草制宰相枢密皆不之知时枢密使刘行深杨钦义皆愿慤不敢预事老宦者尤之曰此由刘杨懦怯堕败旧风故也【堕读曰隳败补迈翻】琮干度之子也【韦干度宪宗朝为吏部郎中】　以武宁节度使李彦佐为晋绛行营诸军节度招讨使　刘沔自代州还太原【以回鹘已破走也】　筑望仙观于禁中【防要是年修望仙楼及廊舍共五百三十九间观古玩翻】　六月王茂元遣兵马使马继等将步骑二千军于天井闗南科斗店刘稹遣衙内十将薛茂卿将亲军二千拒之　戛斯可汗遣将军温仵合入贡【仵音午】上赐之书谕以速平回鹘黒车子乃遣使行册命　癸酉仇士良以左卫上将军内侍监致仕其党送归私第士良教以固权宠之术曰天子不可令闲常宜以奢靡娯其耳目使日新月盛无暇更及他事然后吾辈可以得志慎勿使之读书亲近儒生【近其靳翻】彼见前代兴亡心知忧惧则吾辈疎斥矣其党拜谢而去【观仇士良之教其党则阉寺岂可亲近哉】　丙子诏王元逵李彦佐刘沔王茂元何敬以七月中旬五道齐进刘稹求降皆不得受又诏刘沔自将兵取仰车闗路以临贼境【仰车闗即昂车闗】吐蕃鄯州节度使尚婢婢世为吐蕃相婢婢好读书
