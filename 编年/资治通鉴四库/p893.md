<!-- { "loadSidebar": true } -->








　　资治通鉴卷二百二
　　钦定四库全书
　　资治通鉴卷二百三　　　宋　司马光　撰
　　胡三省　音注
　　唐纪十九【起黓敦牂尽柔兆阉茂凡五年】
　　髙宗天皇大圣大孝皇帝下
　　永淳元年【时以皇孙重照生改元】春二月作万泉宫于蓝田【蓝田县汉属京兆后魏置蓝田郡隋废郡为县复属京兆】　癸未改元赦天下　戊午立皇孙重照为皇太孙上欲令开府置官属问吏部郎中王方庆【吏部掌考天下之文吏之班秩阶品】对曰晋及齐皆尝立太孙【晋惠帝立太孙臧齐武帝立大孙昭业】其太子官属即为太孙官属未闻太子在东宫而更立太孙者也上曰自我作古可乎对曰三王不相袭礼【叔孙通之言】何为不可乃奏置师傅等官既而上疑其非法竟不补授方庆裒之曾孙也【方庆梁王裒之曽孙江陵防裒徙入闗遂为咸阳人裒当作褒】名綝以字行【綝丑林翻】　西突厥阿史那车薄帅十姓反【厥九勿翻帅读曰率下同】　夏四月甲子朔日有食之　上以闗中饥馑米斗三百将幸东都丙寅发京师留太子监国【监古衘翻下同】使刘仁轨裴炎薛元超辅之时出幸仓猝扈从之士有饿死于中道者【从才用翻下以从同】上虑道路多草窃命监察御史魏元忠检校车驾前后元忠受诏即阅视赤县狱【西京以长安万年为赤县】得盗一人神采语言异于众命释桎梏【桎职日翻梏工沃翻】袭冠带乘驿以从【从才用翻】与之共食宿【既与之共食又与之共宿】托以诘盗【诘去吉翻】其人笑许诺比及东都【比必利翻】士马万数不亡一钱　辛未以礼部尚书闻喜宪公裴行俭为金牙道行军大摠管【此指西突厥之金牙山也】帅右金吾将军阎懐旦等三摠管分道讨西突厥师未行行俭薨行俭有知人之鉴初为吏部侍郎前进士王勮【勮其剧翻】咸阳尉栾城苏味道【刘昫曰栾城汉开县后魏于汉开县古城置栾城县属赵州余考汉书地理志常山郡有关县又考宋白续通典镇州栾城县本汉关县魏太和十一年于关县故城置栾城县则刘昫误作开县明矣】皆未知名行俭一见谓之曰二君后当相次掌铨衡仆有弱息愿以为托【弱息弱子也】是时勮弟勃与华隂杨烱范阳卢照邻【范阳汉涿县地魏文帝改为范阳郡至隋废郡复为涿县属幽州唐武德七年改为范阳县华户化翻烱古廻翻】义乌骆賔王【义乌汉乌伤县地后汉分乌伤置长山县晋以长山为东阳郡治所乌伤别为县武德七年改乌伤为义乌县属婺州】皆以文章有盛名司列少常伯李敬尤重之【少诗沼翻】以为必显逹行俭曰士之致逺当先器识而后才艺勃等虽有文华而浮躁浅露岂享爵禄之器邪杨子稍沈静【躁则到翻沈持林翻】应至令长余得令终幸矣既而勃度海堕水烱终于盈川令【黔州彭水县汉酉阳县地武德二年分彭水于巴江西置盈隆县先天元年避太子名改曰盈川非此也衢州龙丘县武后如意元年分置盈川县县西有刑溪陈时土人留异恶刑字改曰盈川因为县名长知两翻】照邻恶疾不愈赴水死賔王反诛【谓同徐敬业反】勮味道皆典选如行俭言【选须绢翻】行俭为将帅所引偏禆如程务挺张防勗王方翼刘敬同李多祚黒齿常之后多为名将【将即亮翻帅所类翻禆賔弥翻】行俭常命左右取犀角麝香而失之又勑赐马及鞍令史輙驰骤马倒鞍破【此礼部令史也】二人皆逃去行俭使人召还谓曰尔曹皆误耳何相轻之甚邪【谓惧罪责而逃是以常人见待相轻之甚也】待之如故破阿史那都支【见上巻调露元年】得马脑盘广二尺余【马脑文石也琢以为盘广古旷翻】以示将士军吏王休烈捧盘升阶跌而碎之【跌徒结翻】惶恐叩头流血行俭笑曰尔非故为何至于是不复有追惜之色诏赐都支等资产金器三千余物襍畜称是【复扶又翻畜许救翻称尺证翻】并分给亲故及偏禆数日而尽　阿史那车薄围弓月城安西都防王方翼引军救之破虏众于伊丽水【自弓月城过思浑川蛰失宻城渡伊丽河至碎叶界】斩首千余级俄而三姓咽麫与车薄合兵拒方翼方翼与战于热海【碎叶城东有热海地寒不冻咽于甸翻麫眡见翻】流矢贯方翼臂方翼以佩刀截之左右不知所将胡兵谋执方翼以应车薄方翼知之悉召防议阳出军资赐之以次引出斩之防大风方翼振金鼔以乱其声诛七十余人其徒莫之觉既而分遣禆将袭车薄咽麫大破之擒其酋长三百人【酋慈由翻长知两翻】西突厥遂平阎懐旦竟不行方翼寻迁夏州都督征入议边事上见方翼衣有血渍【夏户雅翻渍疾智翻】问之方翼具对热海苦战之状上视疮叹息竟以废后近属不得用而归【废后方翼从祖女弟也归者复归夏州】　乙酉车驾至东都　丁亥以黄门侍郎颍川郭待举【隋改长社为颖川县武德四年复曰长社属许州】兵部侍郎岑长倩秘书贠外少监检校中书侍郎鼓城郭正一吏部侍郎鼔城魏同【鼓城汉临平下曲阳两县之地属钜鹿郡隋分槀城于下曲阳故城东五里置昔阳县寻改为鼓城时属定州】并与中书门下同承受进止平章事上欲用待举等谓韦知温曰待举等资任尚浅且令预闻政事未可与卿等同名自是外司四品已下知政事者始以平章事为名长倩文本之兄子也【岑文本辅太宗】先是同为吏部侍郎【先悉荐翻】上言铨选之【上时掌翻】以为人君之体当委任而责成功所委者当则所用者自精矣【者当丁浪翻】故周穆王命伯冏为太仆正曰慎简乃僚【见书冏命】是使羣司各求其小者而天子命其大者也乃至汉氏得人皆自州县补署五府辟召然后升于天朝【见后汉纪朝直遥翻】自魏晋以来始专委选部【选须绢翻】夫以天下之大士人之众而委之数人之手用刀笔以量才案簿书而察行【量音良行下孟翻】借使平如权衡明如水镜犹力有所极照有所穷况所委非人而有愚闇阿私之乎愿略依周汉之规以救魏晋之失防奏不纳　五月东都霖雨乙卯洛水溢溺民居千余家闗中先水后旱蝗继以疾疫米斗四百两京间死者相枕于路【枕之任翻】人相食　上既封泰山欲遍封五岳秋七月作奉天宫于嵩山南【奉天宫在洛州嵩阳县】监察御史里行李善感諌曰【里行者资序未至未正除监察御史令于监察御史班里行也监古衘翻】陛下封泰山告太平致羣瑞与三皇五帝比隆矣数年以来菽粟不稔饿殍相望四夷交侵兵车歳驾陛下宜恭黙思道以禳灾谴【禳加羊翻】乃更广营宫室劳役不休天下莫不失望臣忝僃国家耳目窃以此为忧上虽不纳亦优容之自褚遂良韩瑗之死【见二百巻显庆三年四年瑗于眷翻】中外以言为讳无敢逆意直谏几二十年及善感始諌天下皆喜谓之鳯鸣朝阳【诗巻阿曰鳯皇鸣矣于彼髙冈梧桐生矣于彼朝阳注云梧桐柔木也山东曰朝阳梧桐不生山冈太平而后生朝阳几居依翻】　上遣宦者缘江徙异竹欲植苑中宦者科舟载竹所在纵暴过荆州荆州长史苏良嗣囚之上疏切谏【上时掌翻下同】以为致逺方异物烦扰道路恐非圣人爱人之意又小人窃防威福亏损皇明上谓天后曰吾约束不严果为良嗣所怪手诏慰谕良嗣令弃竹江中良嗣世长之子也【苏世长见一百八十八卷髙祖武徳四年】　黔州都督谢祐希天后意逼零陵王明令自杀【明徙黔州见上卷永隆元年黔音琴】上深惜之黔府官属皆坐免官祐后寑于平阁与婢妾十余人共处【处昌吕翻】夜失其首垂拱中明子零陵王俊黎国公杰为天后所杀有司籍其家得祐首漆为秽器题云谢祐乃知明子使刺客取之也太子留守京师颇事游畋薛元超上疏规谏上闻之
　　遣使者慰劳元超【使防吏翻劳力到翻】仍召赴东都　吐蕃将论钦陵冦柘松翼等州【显庆三年开置柘州蓬山郡属松州都督府宋白作拓曰以开拓为称今按新旧书皆作柘翼州本汉蚕陵县地故城在州西有蚕陵山隋为翼斜县唐武德元年置翼州隋县名唐州取州南翼水为名】诏左骁卫郎将李孝逸右卫郎将卫蒲山发秦渭等州兵分道御之【骁坚尧翻将即亮翻】　冬十月丙寅黄门侍郎刘景先同中书门下平章事　是歳突厥余党阿史那骨笃禄【骨笃禄亦曰骨咄禄颉利族人也云中都督舍利元英之部酋世袭吐屯】阿史德元珍等招集亡散据黒沙城反【杜佑曰阿史德元珍习知中国风俗边塞虗实在单于府检校降户部落坐事为单于长史王本立所拘絷防骨咄禄入冦元珍请依旧检校部落本立许之因便投骨咄禄骨咄禄得之甚喜以为阿波大逹于令专统兵马事】入冦并州及单于府之北境【单音蝉】杀岚州刺史王德茂右领军卫将军检校代州都督薛仁贵将兵击元珍于云州虏问唐大将为谁应之曰薛仁贵虏曰吾闻仁贵流象州【仁贵以大非川之败除名起为鸡林道总管复坐事贬象州】死乆矣何以绐我【绐荡亥翻】仁贵免胄示之面虏相顾失色下马列拜稍稍引去仁贵因奋击大破之斩首万余级捕虏二万余人　吐蕃入冦河源军军使娄师德将兵击之于白水涧【白水涧有白水军注见后使疏吏翻下同将即亮翻下同】八战八防上以师德为比部贠外郎左骁卫郎将河源军经略副使曰卿有文武材勿辞也【比音毗骁坚尧翻】
