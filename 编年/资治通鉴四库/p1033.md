<!-- { "loadSidebar": true } -->
　　兴元元年五月盐铁判官万年王绍以江淮缯帛来至【万年京县属京兆缯慈陵翻】上命先给将士然后御衫【始改御裌而御衫衫单衣也将即亮翻】韩滉欲遣使献绫罗四十担诣行在【滉呼广翻使疏吏翻罗绮也绫文缯丁度曰古者芒氏初作罗一曰帛之美者今人以丝缕织而交眼者爲罗担都滥翻肩负爲担天子所至爲行在所】幕僚何士干请行滉喜曰君能相爲行【爲于僞翻】请今日过江士干许诺归别家则家之薪米储偫已罗门庭矣【偫直里翻】登舟则资装器用已充舟中矣下至厨筹【厨筹当作厠筹】滉皆手笔记列无不周备每担夫与白金一版置腰间【史言韩滉彊敏精宻】又运米百艘以饷李晟【艘苏遭翻下同晟成正翻　考异曰柳玭叙训曰上初至梁省奏甚悦又知西平聚兵必乏粮糗命运米百艘按五月初梁州尚未春服月末已克长安梁润相去数千里诏命岂能遽逹乎今不取】自负囊米置舟中将佐争举之须臾而毕艘置五弩手以爲防援有冦则叩舷相警【将即亮翻扣击也船边曰舷音胡田翻】五百弩已彀矣比至渭桥【彀居候翻引满比必利翻及也】盗不敢近【近其靳翻】时闗中兵荒米斗直钱五百及滉米至减五之四滉爲人彊力严毅自奉俭素夫人常衣绢裙【衣于既翻绢与掾翻缣帛织成而无纹其精善者曰缯俗亦谓之绢】破然后易吐蕃既破韩旻等【吐从暾入声破韩旻见上卷是年四月】大掠而去朱
　　泚使田希鉴厚以金帛赂之吐蕃受之韩游瓌以闻浑瑊又奏尚结赞屡遣人约刻日共取长安既而不至闻其众今春大疫近已引兵去【泚且礼翻又音此瓌工回翻浑戸昆翻又戸本翻瑊古衘翻　考异曰实录旧本纪皆云乙丑浑瑊与蕃将论莽罗衣众大破朱泚将韩旻等于武功武亭川吐蕃传亦同邠志曰李怀光竟不署敇结赞亦不进军又曰浑公出斜谷曹子逹赴浑公吐蕃以二万骑从之既胜泚军大掠而去泚使田希鉴以金帛赂之盖尚结赞虽引兵入塞止屯邠南但遣论莾罗衣将偏军助瑊破泚于武功大掠而去既受泚赂遂引兵归国瑊于吐蕃归国之时有此奏耳】上以李晟浑瑊兵少【少诗沼翻】欲倚吐蕃以复京城闻其去甚忧之以问陆贽贽以爲吐蕃贪狡有害无益得其引去实可欣贺乃上奏其略曰吐蕃迁延顾望反覆多端深入郊畿隂受贼使【使防吏翻】致令羣帅进退忧虞【帅所类翻】欲舍之独前则虑其怀怨乗蹑【乘其虚蹑其后也蹑尼辄翻】欲待之合势则苦其失信稽延戎若未归冦终不灭又曰将帅意陛下不见信任且患蕃戎之夺其功士卒恐陛下不恤旧劳而畏蕃戎之专其利贼党惧蕃戎之胜不死则悉遗人禽【遗唯季翻】百姓畏蕃戎之来有财必尽爲所掠是以顺于王化者其心不得不怠防于冦境者其势不得不坚又曰今怀光别保蒲绛吐蕃逺避封疆形势既分腹背无患瑊晟诸帅才力得伸又曰但愿陛下愼于抚接勤于砥砺中兴大业旬月可期不宜尚眷眷于犬羊之羣以失将士之情也上复使谓贽曰卿言吐蕃形势甚善然瑊晟诸军当议规画令其进取朕欲遣使宣慰卿宜审细条流以闻【条分也流也】贽以爲贤君选将委任责成故能有功况今秦梁千里【秦谓咸阳长安古秦中之地梁谓梁州】兵势无常遥爲规画未必合宜彼违命则失君威从命则害军事进退羁碍难以成功【史炤曰覊马络头也碍谓覊所挂碍也余谓贽言羁碍者盖谓欲进则有所羁而不得进欲退则有所碍而不得退也】不若假以便宜之权待以殊常之赏则将帅感恱智勇得伸乃上奏其略曰锋镝交于原野而决策于九重之中机防变于斯须而定计于千里之外用舍相碍否臧皆凶【易曰师出以律否臧凶王弼注曰齐众以律失律则防律不可失失律而臧何异于否失令有功法所不赦故师出不以律否臧皆凶陆德明释文曰否音鄙恶也臧作郎翻善也】上有掣肘之讥【宓子贱爲单父宰请吏于鲁侯鲁侯使二吏与之俱至单父子贱使吏书而掣其肘书恶则从而怒之二吏归以告鲁侯鲁侯曰此谓吾桡其政也】下无死绥之志【兵志曰将军死绥有前无却】又曰传闻与指实不同悬算与临事有异又曰设使其中有肆情干命者陛下能于此时戮其违诏之罪乎是则违命者既不果行罚从命者又未必合宜徒费空言秖劳睿虑匪惟无益其损实多又曰君上之权特异臣下惟不自用乃能用人　癸酉泾王侹薨【侹肃宗子音他顶翻】徐海沂宻观察使髙承宗卒【建中二年李洧以徐州归国明年以爲徐沂宻】
