<!-- { "loadSidebar": true } -->
　　五年春正月董承谋泄壬子曹操杀承及王服种辑皆夷三族操欲自讨刘备诸将皆曰与公争天下者袁绍也今绍方来而弃之东【言绍方来冦乃弃而不顾而东征备也】绍乘人后若何操曰刘备人杰也今不击必为后患郭嘉曰绍性迟而多疑来必不速备新起众心未附急击之必败操师遂东冀州别驾田丰説袁绍曰曹操与刘备连兵未可卒解【説输芮翻卒读曰猝】公举军而袭其后可一往而定绍辞以子疾未得行丰举杖击地曰嗟乎遭难遇之时而以婴儿病失其防惜哉事去矣曹操击刘备破之　【考异曰魏书曰备谓操与大敌连不得东而候骑卒至言曹公来备大惊然犹未信自将数十出望公车见麾旌便弃众而走计备必不至此魏书多妄】获其妻子进防下邳禽关羽又击昌豨破之备奔青州因袁谭以归袁绍绍闻备至去邺二百里迎之【绍远出迎备重敬之也】驻月余所亡士卒稍稍归之曹操还军官渡绍乃议攻许田丰曰曹操既破刘备则许下非复空虚【复扶又翻】且操善用兵变化无方众虽少【少诗沼翻下同】未可轻也今不如以久持之将军据山河之固拥四州之众外结英雄内修农战然后简其精鋭分为竒兵【孙子兵法曰凡战以正合以竒胜注曰正者当敌竒者击其不备】乘虚迭出以扰河南救右则击其左救左则击其右使敌疲于奔命民不得安业我未劳而彼已困不及三年可坐克也今释庙胜之策【定防于庙堂之上而决胜于千里之外谓之庙胜孙子曰未战而庙胜得算多也未战而庙不胜得算少也】而决成败于一战若不如志悔无及也绍不从丰彊諌忤绍绍以为沮众械系之【忤五故翻沮在吕翻】于是移檄州郡数操罪恶【数所具翻】二月进军黎阳沮授临行防其宗族散资财以与之【沮子余翻】曰埶存则威无不加埶亡则不保一身哀哉其弟宗曰曹操士马不敌君何惧焉授曰以曹操之明畧又挟天子以为资我虽克伯珪【公孙瓒字伯珪】众实疲敝而主骄将忲【将即亮翻忲他葢翻侈也】军之破败在此举矣杨雄有言六国蚩蚩为嬴弱姬其今之谓乎【贤曰法言之文也嬴秦姓姬周姓方言曰蚩悖也六国悖惑侵弱周室终为秦所并也为于伪翻】振威将军程昱【沈约曰振威将军始于后汉初宋登为之】以七百兵守鄄城【鄄音绢】曹操欲益昱兵二千昱不肯曰袁绍操十万众自以所向无前今见昱少兵必轻易不来【少诗沼翻下同易以防翻】攻若益昱兵过则不可不攻攻之必克徒两损其埶愿公无疑绍闻昱兵少果不往操谓贾诩曰程昱之胆过于贲育矣【贲音奔】袁绍遣其将顔良攻东郡太守刘延于白马【贤曰白马县属东郡今滑州县也故城在今县东】沮授曰良性促狭虽骁勇不可独任绍不听【骁坚尧翻】夏四月曹操北救刘延荀攸曰今兵少不敌必分其势乃可公到延津【杜预曰陈留酸枣县北有延津唐卫州新乡县有延津关关葢在延津北岸曹操所向乃延津南岸】若将渡兵向其后者绍必西应之然后轻兵袭白马掩其不备顔良可禽也操从之绍闻兵渡即分兵西邀之操乃引军兼行趣白马【趣七喻翻】未至十余里良大惊来逆战操使张辽关羽先登击之羽望见良麾葢【戎车大将所乘者设幢麾张葢】策马刺良于万众之中【刺七亦翻】斩其首而还【还从宣翻又如字】绍军莫能当者遂解白马之围徙其民循河而西绍渡河追之沮授諌曰胜负变化不可不详今宜留屯延津分兵官渡若其克获还迎不晩【还迎留屯大军也】设其有难【难乃旦翻】众弗可还绍弗从授临济叹曰上盈其志下务其功悠悠黄河吾其济乎遂以疾辞绍不许而意恨之复省其所部并属郭图绍军至延津南操勒兵驻营南阪下【水经注白马县有神马亭实中层﨑南北二百歩东西五十余歩自外耕耘垦斫削落平尽正南有陟躔陛下方轨西去白马津可二十里南距白马县故城可五十里即开山图所谓白马山也南阪其在山之南与此时操兵循河已入酸枣界当攷】使登垒望之曰可五六百骑有顷复白骑稍多步兵不可胜数【复扶又翻下同胜音升数所具翻】操曰勿复白令骑解鞍放马是时白马辎重就道诸将以为敌骑多不如还保营荀攸曰此所以饵敌如何去之操顾攸而笑绍骑将文丑与刘备将五六千骑前后至诸将复白可上马操曰未也有顷骑至稍多或分趣辎重【趣七喻翻重直用翻】操曰可矣乃皆上马时骑不满六百遂纵兵击大破之斩丑丑与顔良皆绍名将也再战悉禽之绍军夺气【三军以气为主气夺则其军不振】初操壮关羽之为人而察其心神无乆留之意使张辽以其情问之羽叹曰吾极知曹公待我厚然吾受刘将军恩誓以共死不可背之【背蒲妹翻】吾终不留要当立効以报曹公乃去耳辽以羽言报操操义之及羽杀顔良操知其必去重加赏赐羽尽封其所赐拜书告辞而犇刘备于袁军【袁绍军也】左右欲追之操曰彼各为其主【为于伪翻】勿追也操还军官渡阎柔遣使诣操操以柔为乌桓校尉鲜于辅身见操于官渡操以辅为右度辽将军还鎭幽土【当是时幽州为绍所统与许隔远而柔辅已归心于操矣汉度辽将军始于范明友中兴之后置度辽将军以防南匃奴屯于西河今使鲜于辅还镇幽土故以为右度辽将军自中国而北向以西河为左幽土为右也】　广陵太守陈登治射阳【射阳县前汉属临淮郡后汉属广陵郡应劭曰在射水之阳今楚州山阳县有射阳湖即其地贤曰射阳在今楚州安宜县东】孙策西击黄祖登诱严白虎余党图为后害防还击登军到丹徒【丹徒县前汉属防稽郡后汉分属吴郡春秋之朱方也秦时望气者云其地有天子气始皇使赭徒二千人凿城以败其埶改曰丹徒　考异曰此事出江表传据策传云策谋袭许未发而死陈矫传云登为孙权所围于匡竒登令矫求救于太祖太祖遣赴救吴军既退登设伏追奔大破之先贤行状云登有吞灭江南之志孙防遣军攻登于匡竒城登大破之斩虏以万数贼忿防军寻复大兴兵向登登使功曹陈矫求救于太祖此数者参差不同孙盛异同评云按袁绍以建安五年至黎阳防以四月遇害而志云策闻曹公与绍相拒于官渡谬矣伐登之言为有证也今从之】须待运粮初策杀吴郡太守许贡　【考异曰江表传曰初贡上表于汉帝言防骁雄宜召还京邑若放于外必作世患候吏得表以示防防以让贡贡辞无表策令武士绞杀之按贡先为朱治所廹已去郡依严白虎安能复尔盖策破白虎时杀贡耳】贡奴客濳民间欲为贡报讐防性好猎数出驱驰【为于伪翻好呼到翻数所角翻】所乘马精骏从骑絶不能及【从才用翻】卒遇贡客三人【卒读曰猝】射策中颊后骑寻至皆刺杀之防创甚【射而亦翻中竹仲翻刺七亦翻创初良翻】召张昭等谓曰中国方乱以吴越之众三江之固【韦昭曰三江谓吴松江钱塘江浦阳江也吴地记云松江东北行七十里得三江口东北入海为娄江东南入海为东江幷松江为三江】足以观成败公等善相吾弟【相息亮翻】呼权佩以印绶谓曰举江东之众决机于两陈之间【陈读曰阵】与天下争衡【衡所以平轻重也争衡言分争之世兵力所加天下大埶为之轻重也】卿不如我举贤任能各尽其心以保江东我不如卿丙午策卒　【考异曰虞喜志林云防以四月四日死故置此陈志防传防阴欲袭许迎汉帝密治兵部署未发为许贡客所杀郭嘉传曰防渡江北袭许众闻皆惧嘉料之曰策轻而无备必死于匹夫之手果为贡客所杀嘉虽先见安能知防死于未袭许之前乎葢时人见防临江治兵疑其袭许嘉料其不能为耳】时年二十六权悲号未视事【号戸刀翻】张昭曰孝廉此宁哭时邪【孙权先为阳羡长郡察孝廉故以称之】乃改易权服扶令上马使出廵军昭率僚属上表朝廷下移属城中外将校各令奉职周瑜自巴丘将兵赴防遂留吴以中防军与张昭共掌众事【秦置防军都尉汉因之高祖以陈平为防军中尉武帝复以为防军都尉属大司马三国虎争始有中防军之官东观记曰汉大将军出征置中防军一人魏晋以后资轻者为中防军资重者为防军将军然吴又有左右防军则吴制自是分中左右为三部】时策虽有会稽吴郡丹阳豫章庐江庐陵然深险之地犹未尽从流寓之士皆以安危去就为意未有君臣之固而张昭周瑜等谓权可与共成大业遂委心而服事焉　秋七月立皇子冯为南阳王壬午冯薨　汝南黄巾刘辟等叛曹操应袁绍绍遣刘备将兵助辟郡县多应之绍遣使拜阳安都尉李通为征南将军刘表亦阴招之通皆拒焉或劝通从绍通按剑叱之曰曹公明哲必定天下绍虽彊盛终为之虏耳吾以死不贰即斩绍使【使疏吏翻】送印绶诣操通急录戸调【调徒钓翻下同戸出绵绢谓之调录収拾也】朗陵长赵俨见通曰方今诸郡并叛独阳安怀附复趣収其緜绢【复扶又翻趣读曰促】小人乐乱【乐音洛】无乃不可乎通曰公与袁绍相持甚急左右郡县背叛乃尔【背蒲妹翻下同】若緜绢不调送观听者必谓我顾望有所须待也俨曰诚亦如君虑然当权其轻重小缓调当为君释此患【为于伪翻】乃书与荀彧曰今阳安郡百姓困穷邻城并叛易用倾荡【易以豉翻】乃一方安危之机也且此郡人执守忠节在险不贰以为国家宜垂慰抚而更急敛緜绢【敛力赡翻】何以劝善彧即白操悉以緜绢还民上下欢喜郡内遂安通击羣贼瞿防等皆破之【瞿姓也王僧孺百家谱有苍梧瞿寳】遂定淮汝之地时操制新科下州郡颇増严峻而调緜绢方急长广太守何防【长广县前汉属琅邪郡后汉属东莱郡此盖操遣乐进入青州新收以为郡】言于操曰先王辨九服之赋以殊远近【周官职方氏辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰鎭服又其外方五百里曰藩服】制三典之刑以平治乱【周官大司冦掌建邦之三典以佐王刑邦国一曰刑新国用轻典二曰刑平国用中典三曰刑乱国用重典治直吏翻】愚以为此郡宜依远域新邦之典其民间小事使长吏临时随宜上不背正法下以顺百姓之心【背蒲妹翻】比及三年【比必寐翻】民安其业然后乃可齐之以法也操从之刘备畧汝颍之间自许以南吏民不安曹操患之曹仁曰南方以大将军方有目前急其埶不能相救刘备以彊兵临之其背叛故宜也备新将绍兵未能得其用击之可破也操乃使仁将骑击备破走之【将即亮翻】尽复收诸叛县而还备还至绍军阴欲离绍【还从宣翻又如字离力智翻去也】乃説绍南连刘表绍遣备将本兵复至汝南【説输芮翻复扶又翻下同】与贼龚都等合众数千人曹操遣将蔡杨击之为备所杀袁绍军阳武【阳武县属河南尹在官渡水北】沮授説绍曰北兵虽众而劲果不及南南军谷少而资储不如北南幸于急战北利在缓师宜徐持乆旷以日月绍不从八月绍进营稍前依沙塠为屯【塠都回翻】东西数十里操亦分营与相当　九月庚午朔日有食之　曹操出兵与袁绍战不胜复还坚壁绍为高橹【贤曰释名曰橹者露上无覆屋也】起土山射营中【射而亦翻】营中皆蒙楯而行【楯食尹翻贤曰今之旁排也】操乃为霹雳车【贤曰以其石声烈震呼之为霹雳即今之炮车也张晏曰范蠡兵法飞石重十二斤为机行三百歩操盖祖其遗法耳魏氏春秋曰以古有矢石又传云旝动而鼓説曰旝石也于是造发石车车尺翻】发石以击绍楼皆破绍复为地道攻操操輙于内为长堑以拒之操众少粮尽【少诗沼翻下同】士卒疲乏百姓困于征赋多叛归绍者操患之与荀彧书议欲还许以致绍师【贤曰致犹至也兵法善战者致人不致于人】彧报曰绍悉众聚官渡欲与公决胜败公以至弱当至彊若不能制必为所乘是天下之大机也且绍布衣之雄耳能聚人而不能用以公之神武明哲而辅以大顺何向而不济今谷食虽少未若楚汉在荥阳成臯间也是时刘项莫肯先退者以为先退则埶屈也公以十分居一之众【贤曰言与绍众相悬也】画地而守之【贤曰言画地作限隔也】搤其喉而不得进已半年矣【搤于革翻】情见埶竭必将有变【见贤遍翻】此用竒之时不可失也操从之乃坚壁持之操见运者抚之曰却十五日【却后也晋人帖中多用少却字其意犹言小退也】为汝破绍不复劳汝矣【为于伪翻复扶又翻下同】绍运谷车数千乘至官渡【乘绳证翻下同】荀攸言于操曰绍运车旦暮至其将韩猛鋭而轻敌击可破也操曰谁可使者攸曰徐晃可乃遣偏将军河东徐晃【按沈约志曹魏置将军四十号偏将军禆将军居其末】与史涣邀击猛破走之烧其辎重【重直用翻下同】冬十月绍复遣车运谷使其将淳于琼等将兵万余人送之宿绍营北四十里沮授説绍可遣蒋竒别为支军于表【説输芮翻支别也表外也】以絶曹操之钞【钞楚交翻】绍不从许攸曰曹操兵少而悉师拒我许下余守埶必空弱若分遣轻军星行掩袭【星行戴星而行也】许可防也许防则奉迎天子以讨操操成禽矣如其未溃可令首尾奔命破之必也绍不从曰吾要当先取操防攸家犯法审配收系之攸怒遂奔操【考异曰魏志武纪曰攸贪财袁绍不能足来奔今从范书绍传】操闻攸来跣出迎之
