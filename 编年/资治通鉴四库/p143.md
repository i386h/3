<!-- { "loadSidebar": true } -->
　　【君弱如妇为隂所乗则两月出见贤遍翻】　冬十二月作长安南北郊罢甘泉汾阴祠【匡衡奏祭天于南郊就阳之义也瘗地于北郊即阴之象也甘泉郊见皇天反北之太阴汾阴祠后土反东之少阳甘泉河东之祠宜徙就正阳太隂之防于长安定南北郊上从之】及紫坛伪饰女乐鸾路骍驹龙马石坛之属【衡又言甘泉泰畤紫坛有文章采镂黼黻之饰及玉女乐石坛仙人祠瘗鸾路骍驹寓龙非古于是悉罢之师古曰汉旧仪云祭天用六防绮席六重用玉几玉饰器凡七十女乐即礼乐志所云使童男童女俱歌也】二年春正月罢雍五畤及陈寳祠【秦作畤于雍以祠上帝有白青黄赤帝之祠至汉髙帝立北畤祠黒帝而五畤具有司进祠上不亲徃至文帝时始幸雍郊见五畤陈寳者秦文公获若石于陈仓北阪上祠之其神来常以夜光辉若流星从东方来集于祠城若雄雉其声殷殷云野鸡皆鸣以应之祠以一牢名曰陈寳衡以为不应礼皆奏罢之雍于用翻畤音止】皆从匡衡之请也辛巳上始郊祀长安南郊赦奉郊县【应劭曰天郊在长安城南地郊在长安城北长陵界中二县有奉郊之勤故并赦之余按帝纪二县长安及长陵也】及中都官耐罪徒【师古曰中都官京师诸官府应劭曰轻罪不至于髠完其耏鬓故曰耏古耏字从彡发肤之意也杜林以为法度之字皆从寸后改如字耐音若能如淳曰耐犹任也任其事也师古曰依应氏之説耏当音而如氏之説则音乃代翻其义亦两通耏谓頬旁毛也彡毛髪貌也音所廉翻又先亷翻而功臣表宣曲侯通耏为鬼薪则应氏之説斯为长矣】减天下赋钱筭四十【孟康曰本筭百二十今减四十为八十】　闰月以渭城延陵亭部为初陵　三月辛丑上始祠后土于北郊　丙午立皇后许氏后车骑将军嘉之女也元帝伤母恭哀后居位日浅而遭霍氏之辜【事见二十四卷宣帝本始三年】故选嘉女以配太子　上自为太子时以好色闻【好呼倒翻闻音问】及即位皇太后诏采良家女以备后宫大将军武库令杜钦【此大将军之军中武库令也钦传军下更有军字】説王凤曰礼一娶九女所以广嗣重祖也【张晏曰阳数一三五七九九数之极也臣瓒曰天子一娶九女夏殷之制也钦故举古之约以刺今之奢也説输芮翻】娣侄虽缺不复补所以养夀塞争也【师古曰媵女之内兄弟之女则谓之侄己之女弟则谓之娣塞絶也复扶又翻塞悉则翻】故后妃有贞淑之行【行下孟翻下同】则嗣有贤圣之君制度有威仪之节则人君有夀考之福废而不由则女徳不厌【师古曰由用也从也女徳不厌言好色之甚也】女徳不厌则夀命不究于髙年【师古曰究竟也】男子五十好色未衰妇人四十容貌改前以改前之容侍于未衰之年而不以礼为制则其原不可救而后来异态后来异态则正后自疑而支庶有间适之心【师古曰间代也音居苋翻适读曰嫡下亦同】是以晋献被纳谗之谤申生防无罪之辜【晋献公嬖骊姬骊姬欲立其子谗世子申生献公信之申生雉经而死被皮义翻】今圣主富于春秋未有适嗣方乡术入学【乡读曰向】未亲后妃之议将军辅政宜因始初之隆建九女之制详择有行义之家【行下孟翻】求淑女之质毋必有声色技能为万世大法【师古曰惟求淑质无论美色及音声技能如此则可为万世法技渠绮翻】夫少戒之在色【师古曰论语孔子曰君子有三戒少之时血气未定戒之在色言好色无节则致损败故戒之也少诗照翻】小卞之作可为寒心【诗小雅也张晏曰小卞刺幽王废申后而立褒姒黜太子宜臼而立伯服也臣瓒曰小卞之诗太子之傅作也哀太子之放逐愍周室之大坏也卞音盘】唯将军常以为忧凤白之太后太后以为故事无有凤不能自立法度循故事而己凤素重钦故置之莫府国家政谋常与钦虑之【师古曰虑计也】数称达名士裨正阙失【数所角翻】当世善政多出于钦者　夏大旱　匈奴呼韩邪单于嬖左伊秩訾兄女二人长女颛渠阏氏【长知两翻下同阏于干翻氏音支下同】生二子长曰且莫车【师古曰且音子余翻下且麋胥同车昌遮翻】次曰囊知牙斯少女为大阏氏【少诗照翻下同】生四子长曰雕陶莫臯次曰且麋胥皆长于且莫车少子咸乐二人皆小于囊知牙斯又它阏氏子十余人颛渠阏氏贵且莫车爱呼韩邪病且死欲立且莫车颛渠阏氏曰匈奴乱十余年不絶如发赖防汉力故得复安【复扶又翻下同】今平定未乆人民创艾战鬬【师古曰创音初亮翻艾读曰乂】且莫车年少【少诗照翻下同】百姓未附恐复危国我与大阏氏一家共子【师古曰一家言亲姊妹也共子两人所生恩慈无别也】不如立雕陶莫臯大阏氏曰且莫车虽少大臣共持国事今舎贵立贱【师古曰舎谓弃置也舎读曰舍】后世必乱单于卒从颛渠阏氏计立雕陶莫臯【卒子恤翻】约令国与弟呼韩邪死雕陶莫臯立为复株累若鞮单于【师古曰复音服累力追翻贤曰匈奴谓孝为若鞮自呼韩邪降后与汉亲宻见汉帝諡常为孝慕之至其子复株累单于以下皆称若鞮】复株累若鞮单于以且麋胥为左贤王且莫车为左谷蠡王【谷音鹿蠡卢奚翻】囊知牙斯为右贤王复株累单于复妻王昭君生二女长女云为须卜居次小女为当于居次【文頴曰须卜氏匈奴贵族也当于亦匈奴大族也师古曰须卜当于皆其夫家氏族】
　　三年春三月赦天下徒　秋关内大雨四十余日京师民相惊言大水至百姓犇走相蹂躏【师古曰蹂践也躏轹也蹂音人九翻躏音蔺】老弱呼号【号户髙翻呼火故翻】长安中大乱天子亲御前殿召公卿议大将军凤以为太后与上及后宫可御船令吏民上长安城以避水【上时掌翻下同】羣臣皆从凤议左将军王商独曰自古无道之国水犹不冒城郭【师古曰冒防覆也】今政治和平世无兵革上下相安何因当有大水一日暴至此必讹言也【师古曰讹伪也治直吏翻】不宜令上城重惊百姓【师古曰重音直用翻】上乃止有顷长安中稍定问之果讹言上于是美壮商之固守数称其议【数所角翻】而凤大慙自恨失言【为王凤排斥王商张本】　上欲専委任王凤八月防免车骑将军许嘉以特进侯就朝位【汉制列侯奉朝请在长安者位次三公赐位特进者在凡列侯之上位亦次三公朝直遥翻】　张谭坐选举不实免冬十月光禄大夫尹忠为御史大夫　十二月戊申朔日有食之其夜地震未央宫殿中诏举贤良方正能直言极谏之士杜钦及太常丞谷永上对【续汉志太常丞比千石掌凡行礼及祭祀小事总署曹事汉旧仪曰丞举庙中非法者】皆以为后宫女宠太盛嫉妬専上将害继嗣之咎【此盖指许后及班倢伃也】　越巂山崩　丁丑匡衡坐多取封邑四百顷监临盗所主守直十金以上免为庶人【衡本封临淮郡僮县之乐安乡乡本田提封三千一百顷南以闽陌为界后误封平陵陌为界多四百顷师古曰十金以上当时律定罪之次若今律条言一尺以上一匹以上】
　　四年春正月癸夘陨石于亳四陨于肥累二【汉书五行志亳作槀孟康曰槀肥累皆县名故属真定师古曰槀音工老翻累音力追翻】　罢中书宦官初置尚书员五人【臣瓒曰汉初中人有中谒者令孝武加中谒者令为中书谒者令置仆射宣帝时任中书官恭为令石显为仆射元帝即位数年恭死显代为中书令専权用事至帝乃罢其官师古曰汉旧仪云尚书四人为四曹常侍尚书主丞相御史事二千石尚书主刺史二千石事户曹尚书主庶人上书事主客尚书主外国事帝置五人有三公曹主断狱事】　三月甲申以左将军乐昌侯王商为丞相　夏上悉召前所举直言之士诣白虎殿对防【师古曰此殿在未央宫】是时上委政王凤议者多归咎焉谷永知凤方见柄用【师古曰柄用言任用之授以权也】隂欲自托乃曰方今四夷賔服皆为臣妾北无荤粥冒顿之患【荤许云翻师古曰粥音弋六翻太史公曰唐虞以上有荤粥孟子曰太王事獯粥冒顿为患见髙恵吕后纪】南无赵佗吕嘉之难【赵佗见髙恵吕后孝文纪吕嘉见孝武纪难乃旦翻】三垂晏然靡有兵革之警诸侯大者乃食数县汉吏制其权柄不得有为无吴楚燕梁之埶【吴楚梁见孝景纪燕见孝昭纪】百官盘互亲疏相错【师古曰盘互盘结而交互也错间杂也】骨肉大臣有申伯之忠【师古曰申伯周申后之父余据诗崧髙云不显申伯王之元舅是则申伯乃宣王之舅永正以之况王凤也】洞洞属属【师古曰洞洞敬肃也属属専谨也洞音动属音之欲翻】小心畏忌无重合安阳博陆之乱【师古曰重合侯莽通安阳侯上官桀博陆侯霍禹也余按莽通即马通事见二十二卷武帝后元元年安阳侯事见二十三卷昭帝元凤元年霍禹事见二十五卷宣帝地节四年】三者无毛发之辜窃恐陛下舎昭昭之白过忽天地之明戒听晻昧之瞽説【师古曰舎谓畱也晻与暗同又音一感翻瞽説言不中道若无目之人也余谓舎置也读曰舎】归咎乎无辜倚异乎政事【师古曰倚依也】重失天心【师古曰重音直用翻】不可之大者也【师古曰此则为大不可也】陛下诚深察愚臣之言抗湛溺之意解偏驳之爱【师古曰抗举也湛读曰沈驳不周普也湛持林翻】奋干刚之威平天覆之施使列妾得人人更进【覆敷又翻施式智翻更工衡翻】益纳宜子妇人毋择好丑毋避尝字【如淳曰王凤上小妻弟以纳后宫以甞字乳王章言之坐死今永及此为凤洗前过也仲冯曰按王章言事坐诛在阳朔初而永此对乃是建始四年则非为凤而言也然观永前后之文实若为凤但班固于此对后乃云永为上第擢为光禄大夫则同是建始四年中事余谓此时凤盖已纳张美人于后宫故永为之言若王章指言凤过则在阳朔初也】毋论年齿推法言之陛下得继嗣于微贱之间乃反为福得继嗣而已母非有贱也【师古曰茍得子耳勿论其母之贵贱】后宫女史使令有直意者【郑曰女史女奴晓书者使令给役后宫无爵秩者也师古曰直当也令音力成翻】广求于防贱之间以遇天所开右【师古曰右读曰佑佑助也】慰释皇太后之忧愠【师古曰释散也愠于问翻】解谢上帝之谴怒则继嗣蕃滋灾异讫息【师古曰蕃多也讫止也蕃音扶元翻】杜钦亦仿此意上皆以其书示后宫擢永为光禄大夫　夏四月雨雪【雨于具翻】秋桃李实　大雨水十余日河决东郡金隄【师古曰金隄者】
