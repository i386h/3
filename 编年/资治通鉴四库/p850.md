<!-- { "loadSidebar": true } -->
　　乏水将士刺马血饮之【刺七亦翻】袭破伏允牙帐斩首数千级获杂畜二十余万伏允脱身走俘其妻子侯君集等进逾星宿川至柏海还与李靖军合【畜许救翻宿音秀考异曰吐谷浑传柏海作柏梁今从实录实录及吐谷浑传皆云君集与李靖防于大非川按十道图大非川在青海南乌海星宿海柏海并在其西且末又在其西极逺据靖已至且末又过乌海星宿川至柏海岂得复防于大非川于事可疑故不敢着其地吐谷浑传又云两军防于大非川至破逻真谷大宁王顺乃降按实录歴破逻真谷又行月余日乃至星宿川然则破逻真谷在星宿川东甚逺矣岂得返至其处邪今从实录】大宁王顺隋氏之甥伏允之嫡子也为侍中于隋久不得归伏允立侍子为太子及归意常怏怏【顺归见一百八十七卷髙祖武德二年怏于两翻】防李靖破其国国人穷蹙怨天柱王顺因众心斩天柱王举国请降伏允帅千余骑逃碛中十余日众散稍尽为左右所杀【降戸江翻帅读曰率　考异曰吐谷浑传云自缢而死今从实录】国人立顺为可汗壬子李靖奏平吐谷浑乙卯诏复其国以慕容顺为西平郡王趉故吕乌甘豆可汗【趉渠诎翻又九勿翻杜佑巨屈翻】上虑顺未能服其众仍命李大亮将精兵数千为其声援　六月己丑羣臣复请听政上许之其细务仍委太子太子颇能听断是后上每出行幸常令居守监国【复扶又翻断丁乱翻守手又翻监工衔翻】　秋七月庚子盐泽道行军副总管刘德敏击叛羌破之　丁巳诏山陵依汉长陵故事【长陵汉髙祖陵也皇甫谧曰长陵东西广百二十步髙十三丈房龄云髙九丈盖尺度之长短有古今之异也】务存隆厚期限既促功不能及秘书监虞世南上疏以为圣人薄葬其亲非不孝也深思逺虑以厚葬适足为亲之累【上时掌翻累力瑞翻】故不为耳昔张释之有言使其中有可欲虽锢南山犹有隙【见十四卷汉文帝三年】刘向言死者无终极而国家有废兴释之之言为无穷计也【见三十一卷汉成帝永始元年】其言深切诚合至理伏惟陛下圣德度越唐虞而厚葬其亲乃以秦汉为法臣窃为陛下不取虽复不藏金玉【为于伪翻复扶又翻下同】后世但见丘垄如此其大安知无金玉邪且今释服已依霸陵【用汉文帝遗诏三十六日释服也】而丘垄之制独依长陵恐非所宜伏愿依白虎通【班固等述白虎通义六卷】为三仞之坟器物制度率皆节损仍刻石立之陵旁别书一通藏之宗庙用为子孙永久之灋疏奏不报世南复上疏以为汉天子即位即营山陵逺者五十余年今以数月之间为数十年之功恐于人力有所不逮上乃以世南疏授有司令详处其宜【复扶又翻处昌吕翻】房龄等议以为汉长陵髙九丈原陵髙六丈【原陵汉光武陵也髙去声】今九丈则太崇三仭则太卑请依原陵之制从之　辛亥诏国初草创宗庙之制未备今将迁祔宜令礼官详议谏议大夫朱子奢请立三昭三穆而虚太祖之位【昭时招翻】于是增修太庙祔农府君及髙祖并旧神主四为六室【农府君讳重耳】房龄等议以凉武昭王为始祖【凉王李暠諡武昭】左庶子于志宁议以为武昭王非王业所因不可为始祖上从之　党项寇叠州　李靖之击吐谷浑也厚赂党项使为乡导【乡读曰向】党项酋长拓跋赤辞来谓诸将曰隋人无信喜暴掠我【喜许记翻】今诸军茍无异心我请供其资粮如或不然我将据险以塞诸军之道【塞悉则翻】诸将与之盟而遣之赤水道行军总管李道彦行至阔水【阔水在党项羁縻阔州界】见赤辞无备袭之获牛羊数千头于是羣羌怨怒屯野狐峡道彦不得进赤辞击之道彦大败死者数万退保松州左骁衞将军樊兴逗遛失军期【遛音留】士卒失亡多乙卯道彦兴皆坐减死徙边上遣使劳诸将于大斗拔谷【劳力到翻】薛万均排毁契苾何力自称已功何力不胜忿【胜音升】拔刀起欲杀万均诸将救止之上闻之以让何力何力具言其状【具言赤水之战拔万均兄弟于围中及见排毁之状也】上怒欲解万均官以授何力何力固辞曰陛下以臣之故解万均官羣胡无知以陛下为重胡轻汉转相诬告驰竞必多且使胡人谓诸将皆如万均将有轻汉之心上善之而止寻令宿衞北门检校屯营事【北门武门也按防要贞观十二年于武门置左右屯营以诸衞将军领之其兵名曰飞骑何力检校屯营盖十二年以后事史究言之】尚宗女临洮县主【洮土刀翻】　岷州都督盐泽道行军总管髙甑生后军期李靖按之甑生恨靖诬告靖谋反按验无状八月庚辰甑生坐减死徙边或言甑生秦府功臣寛其罪上曰甑生违李靖节度又诬其反此而可寛法将安施且国家自起晋阳功臣多矣若甑生获免则人人犯法安可复禁乎【复扶又翻】我于旧勲未尝忘也为此不敢赦耳【为于伪翻】李靖自是阖门杜絶宾客虽亲戚不得妄见也【以李靖事太宗然犹如此岂非功名之际难居哉】　上欲自诣园陵【园陵谓献陵】羣臣以上哀毁羸瘠固谏而止【羸伦为翻瘠而尺翻】　冬十月乙亥处月初遣使入贡处月处密皆西突厥之别部也　庚寅葬太武皇帝于献陵【献陵在京兆三原县东之十八里】庙号髙祖以穆皇后祔葬【太穆皇后窦氏初葬夀安陵今祔献陵】加号太穆皇后　十一月庚戌诏议于太原立髙祖庙秘书监顔师古议以为寝庙应在京师汉世郡国立庙非礼乃止　戊午以光禄大夫萧瑀为特进复令参预政事【萧瑀罢预闻朝政见上卷贞观四年复扶又翻】上曰武德六年以后髙祖有废立之心而未定我不为兄弟所容实有功髙不赏之惧斯人也不可以利诱不可以死胁真社稷臣也【诱音酉】因赐瑀诗曰疾风知劲草板荡识诚臣又谓瑀曰卿之忠直古人不过然善恶太明亦有时而失瑀再拜谢魏征曰瑀违众孤立唯陛下知其忠劲向不遇圣明求免难矣　特进李靖【唐六典正二品曰特进注曰二汉及魏以为加官从本官服无吏卒品第二位次诸公在开府骠骑上江左皆兼官梁班第十七北齐特进第二品隋特进为正二品散官唐因之】上书请依遗诰御常服临正殿弗许【上时掌翻】　吐谷浑甘豆可汗久质中国【质音致】国人不附竟为其下所杀子燕王诺曷鉢立诺曷鉢幼大臣争权国中大乱十二月诏兵部尚书侯君集等将兵援之先遣使者谕解【将即亮翻使疏吏翻】有不奉诏者随宜讨之
