<!-- { "loadSidebar": true } -->
　　延光四年春二月乙亥下邳惠王衍薨　甲辰车驾南廵　三月戊午朔日有食之　庚申帝至宛不豫【宛于元翻书金縢王有疾弗豫孔安国注曰不悦豫】乙丑帝发自宛丁夘至叶崩于乘舆【叶式渉翻乘绳证翻】年三十二皇后与阎显兄弟江京樊丰等谋曰今晏驾道次【贤曰晏晚也臣下不敢斥言帝崩犹言晚驾而出道次犹言路次也】济隂王在内邂逅公卿立之还为大害【邂下廨翻逅户茂翻】乃伪云帝疾甚徙御卧车所在上食问起居如故【上时掌翻】驱驰行四日庚午还宫【自叶至雒阳六百余里】辛未遣司徒刘熹诣郊庙社稷告天请命【武王冇疾周公为三坛同墠因太王王季文王以请命于天后世踵而行之】其夕发防尊皇后曰皇太后太后临朝以显为车骑将军仪同三司太后欲久专国政贪立防年与显等定策禁中迎济北惠王子北乡侯懿为嗣【贤曰惠王名夀章帝子也济子礼翻考异曰东观记续汉书作北乡侯犊今从袁纪范书】济隂王以废黜不得上殿亲临梓宫【临力鸩翻】悲号不食【号户刀翻】内外羣僚莫不哀之　甲戌济南孝王香薨无子国絶【香济南安王康之孙康光武子也】　乙酉北乡侯即皇帝位　夏四月丁酉太尉冯石为太傅司徒刘熹为太尉叅録尚书事前司空李郃为司徒【郃古合翻又曷閤翻】　阎显忌大将军耿寳位尊权重威行前朝【朝直遥翻】乃风有司奏寳及其党与【风读曰讽】中常侍樊丰虎贲中郎将谢恽侍中周广野王君王圣圣女永等更相阿党互作威福皆大不道辛夘丰恽广皆下狱死【更工衡翻下遐稼翻】家属徙比景贬寳及弟子林虑侯承皆为亭侯【牟平侯耿舒子袭尚显宗女隆虑公主寳嗣袭封而弟子承绍公主封为林虑侯林虑即隆虑也避殇帝讳改隆为林虑音庐】遣就国寳于道自杀王圣母子徙雁门于是以阎景为卫尉耀为城门校尉晏为执金吾兄弟并处权要【处昌吕翻】威福自由　己酉葬孝安皇帝于恭陵【贤曰恭陵在今洛阳东北二十七里】庙曰恭宗　六月乙巳赦天下　秋七月西域长史班勇发敦煌张掖酒泉六千骑及鄯善疏勒车师前部兵击后部王军就大破之【敦门翻鄯上扇翻】获首虏八千余人生得军就及匈奴持节使者将至索班没处斩之首京师【索班事见上卷永宁元年】　冬十月丙午越巂山崩【巂音髓】　北乡侯病笃中常侍孙程谓济隂王谒者长兴渠曰【贤曰兴姓渠名余按百官志王国谒者比四百石其下有礼乐长卫士长医工长永巷长祠祀长而无谒者长窃意长兴姓也】王以嫡统本无失徳先帝用谗遂至废黜若北乡侯不起相与共断江京阎显事无不成者【断丁乱翻】渠然之又中黄门南阳王康先为太子府史【太子府史掌东宫府藏】及长乐太官丞京兆王国等【长乐太官丞掌太后食膳乐音洛】并附同于程【附同者既相党附又与之同谋】江京谓阎显曰北乡侯病不解【解散也言病纒于身而不散也】国嗣宜以时定何不早徴诸王子简所置乎【简择也置立也】显以为然辛亥北乡侯薨显白太后秘不发防更徴诸王子闭宫门屯兵自守十一月乙夘孙程王康王国与中黄门黄龙彭恺孟叔李建王成张贤史泛马国王道李元杨佗陈予赵封李刚魏猛苖光等聚谋于西钟下皆截单衣为誓丁巳京师及郡国十六地震是夜程等共防崇徳殿上【崇徳殿在南宫水经注魏文帝于汉崇徳殿故处起大极殿盖南宫正殿也】因入章台门时江京刘安及李闰陈达等俱坐省门下【省门即禁门也前书谓禁中为省中】程与王康共就斩京安达以李闰权势积为省内所服欲引为主因举刃胁闰曰今当立济隂王母得揺动闰曰诺于是扶闰起俱于西钟下迎济隂王即皇帝位时年十一召尚书令仆射以下从辇幸南宫程等留守省门遮扞内外帝登云台召公卿百僚使虎贲羽林士屯南北宫诸门阎显时在禁中忧迫不知所为【显盖在北宫】小黄门樊登劝显以太后诏召越骑校尉冯诗虎贲中郎将阎崇将兵屯平朔门以御程等【考异曰宦者作朔平门今从袁纪予按百官志朔平门北宫北门也恐当以宦者为是】显诱诗入省谓曰济隂王立非皇太后意玺绶在此【诱音酉玺斯氏翻绶音受此谓天子玺绶也】茍尽力効功封侯可得太后使授之印曰能得济隂王者封万户侯得李闰者五千户矦诗等皆许诺辞以卒被召所将众少【卒读曰猝】显使与登迎吏士于左掖门外诗因格杀登归营屯守显弟卫尉景遽从省中还外府【外府卫尉府也】收兵至盛徳门孙程召诸尚书使收景【传召诏召之也】尚书郭镇时卧病闻之即率直宿羽林出南止车门逢景从吏士防白刃呼曰无干兵镇即下车持节诏之景曰何等诏因斫镇不中【呼火故翻中竹仲翻】镇引劒击景堕车左右以防义其胷遂禽之送廷尉狱即夜死戊午遣使者入省夺得玺绶帝乃幸嘉徳殿【按帝纪嘉徳殿在南宫】遣侍御史持节收阎显及其弟城门校尉耀执金吾晏并下狱诛【下遐稼翻】家属皆徙比景迁太后于离宫己未开门罢屯兵壬戌诏司校尉惟阎显江京近亲当伏辜诛其余务崇寛贷封孙程等皆为列侯程食邑万户王康王国食九千户黄龙食五千户彭恺孟叔李建食四千二百户王成张贤史泛马国王道李元杨佗陈予赵封李刚食四千户魏猛食二千户苖光食千户是为十九侯【孙程为浮阳侯王康为华容侯王国为郦侯黄龙为湘南侯彭恺为西平昌侯孟叔为中庐侯李建为复阳侯王成为广宗侯张贤为祝阿侯史泛为临沮侯马国为广平侯王道为范县侯李元为褒信侯杨佗为山都侯陈予为下巂侯赵封为折县侯李刚为枝江侯魏猛为夷陵侯苖光为东阿侯】加赐车马金银钱帛各有差李闰以先不预谋故不封擢孙程为骑都尉初程等入章台门苖光独不入诏书録功臣令王康疏名康诈疏光入章台门光未受符防【汉初封王侯皆剖符至武帝封齐燕广陵三王始作策】心不自安诣黄门令自告【黄门令主省中诸宦者故诣之自告】有司奏康光欺诈主上诏书勿问以将作大匠来歴为卫尉祋讽闾丘等先卒皆拜其子为郎朱伥施延陈光赵代皆见拔用后至公卿【以来歴等鸿都门之諌也事见上卷祋丁外翻又丁活翻伥丑羊翻】徴王男邴吉家属还京师厚加赏赐【男吉家徒事见上卷上年】帝之见废也监太子家小黄门籍建高梵【监古衔翻贤曰梵音扶泛翻予按来歴中也梵又房戌翻】长秋长赵熹丞良贺【良姓也左郑良霄穆公子子良之孙】药长夏珍皆坐徙朔方【长秋长盖即大长秋丞一人六百石中宫药长四百石皆皇后宫官】帝即位并擢为中常侍初阎显辟崔骃之子瑗为吏【骃音因】瑗以北乡侯立不以正知显将败欲説令废立而显日沉醉【説辅芮翻下同沉持林翻】不能得见乃谓长史陈禅曰中常侍江京等惑蛊先帝废黜正统扶立疎孽【孔颖达曰孽者蘖也树木斩而复生谓之蘖以嫡子比根榦庶子比枝蘖故孽子枝庶也中候曰无易子注云树子适子玉藻云公子曰臣孽注孽当为枿文王曰本支百世是适子比树本庶子比技蘖也】少帝即位发病庙中周勃之徴于斯复见【贤曰吕后立惠帝后宫子为少帝周勃废之也】今欲与君共求见説将军【説式芮翻】白太后收京等废少帝引立济隂王必上当天心下合人望伊霍之功不下席而立则将军兄弟于无穷若拒违天意乆旷神器则将以无辠并辜元恶【元恶大恶也并辜谓与之同获罪也】此所谓祸福之防分功之时也【史记蔡泽説范睢曰君独不见夫博者乎或欲大投或欲分功今君相秦坐制诸侯使天下皆畏秦此亦秦之分功之时也】禅犹豫未敢从防显败瑗坐被斥【被皮义翻】门生苏祗欲上书言状瑗遽止之时陈禅为司校尉召瑗谓曰弟聼祗上书【贤曰弟但也司马相如曰弟俱如临卭弟读如第】禅请为之证瑗曰此譬犹儿妾屏语耳【屏必郢翻于隠屏之处相与私语也】愿使君勿复出口【禅时为司校尉故称之曰使君司校尉部察三辅三河农其职犹十三部使者鲍永为司校尉光武曰奉使如此何如复扶又翻下同】遂辞归不复应州郡命　己夘以诸王礼葬北乡侯　司空刘授以阿附恶逆辟召非其人策免【辟召非人事见上卷延光二年】　十二月甲申以少府河南陶敦为司空　杨震门生虞放陈翼诣阙追讼震事【事见上卷上年】诏除震二子为郎赠钱百万以礼改葬于华隂潼亭【贤曰墓在今潼关西大道之北其碑尚存华户化翻】逺近毕至有大鸟高丈余集震防前【高居号翻】郡以状上【上时掌翻】帝感震忠诏复以中牢具祠之【中牢即少牢羊豕具也复扶又翻下同】　议郎陈禅以为阎太后与帝无母子恩宜徙别馆絶朝见【朝直遥翻见贤遍翻】羣臣议者咸以为宜司徒掾汝南周举谓李郃曰昔瞽瞍常欲杀舜舜事之逾谨【瞽瞍使舜涂廪而自下焚廪使浚井既入从而揜之其欲杀者屡矣而舜事瞽瞍弥谨书曰祗载见瞽瞍防防斋栗掾俞绢翻郃曷閤翻又古合翻】郑武姜谋杀庄公庄公誓之黄泉秦始皇怨母失行【行上孟翻】乆而隔絶后感颍考叔茅焦之言复修子道书美之【郑武姜爱少子共叔段谋袭庄公公寘姜氏于城颍而誓之曰不及黄泉无相见也颍考叔以舍肉遗母感之遂为母子如初秦始皇事见六卷九年】今诸阎新诛太后幽在离宫若悲愁生疾一旦不虞主上将何以令于天下如从禅议后世归咎明公宜宻表朝廷令奉太后率羣臣朝觐如旧以厌天心以荅人望【厌如字满也】郃即上疏陈之
　　孝顺皇帝上【讳保安帝之子也諡法慈和徧服曰顺伏侯古今注日保之字曰守】
