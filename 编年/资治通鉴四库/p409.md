<!-- { "loadSidebar": true } -->
　　永嘉六年春正月汉呼延后卒諡曰武元　汉镇北将军靳冲平北将军卜珝冦并州【靳居焮翻姓也珝况羽翻】辛未围晋阳　甲戌汉主聪以司空王育尚书令任顗女为左右昭仪【任音壬顗鱼岂翻】中军大将军王彰中书监范隆左仆射马景女皆为夫人右仆射朱纪女为贵妃皆金印紫绶【绶音受】聪将纳太保刘殷女太弟义固谏聪以问太宰延年太傅景皆曰太保自云刘康公之后与陛下殊源【刘康公周之卿士食采于刘其后因以为氏刘聪匈奴之后以汉之甥冒姓刘氏故云殊源】纳之何害聪恱拜殷二女英娥为左右贵嫔位在昭仪上【嫔毗宾翻】又纳殷女孙四人皆为贵人位次贵妃于是六刘之宠倾后宫聪希复出外【复扶又翻】事皆中黄门奏决　故新野王歆牙门将胡亢聚众于竟陵【亢音刚】自号楚公冦掠荆土以歆南蛮司马新野杜曽为竟陵太守曽勇冠三军能被甲游于水中【为曽乱荆州张本冠古玩翻被皮义翻】　二月壬子朔日有食之　石勒筑垒于葛陂【皇览曰汝南郡鲖阳县有葛陂贤曰葛陂在今豫州新蔡县西北】课农造舟将攻建业琅邪王睿大集江南之众于寿春以镇东长史纪瞻为扬威将军都督诸军以讨之【睿为镇东大将军署瞻长史】防大雨三月不止勒军中饥疫死者大半闻晋军将至集将佐议之右长史刁膺请先送欵于睿求扫平河朔以自赎俟其军退徐更图之勒愀然长啸【愀子小翻】中坚将军防安请就高避水【中坚将军葢石勒所置姓谱防徃春秋防子之后】勒曰将军何怯邪孔苌等三十余将请各将兵分道夜攻寿春斩呉将头据其城食其粟要以今年破丹阳定江南勒笑曰是勇将之计也【言其不逆计胜败但勇于赴敌耳将即亮翻】各赐铠马一疋【铠可亥翻疋僻吉翻】顾谓张宾曰于君意何如宾曰将军攻陷京师囚执天子杀害王公妻略妃主擢将军之髪不足以数将军之罪【擢抜也抜其髪以数其罪犹不足言其罪多也数所具翻】奈何复相臣奉乎【复扶又翻】去年既杀王弥不当来此今天降霖雨于数百里中示将军不应留此也邺有三台之固【水经注邺城西北有三台皆因城为之基汉建安十五年魏武所起中曰铜台高十丈其后石虎更増二丈南则金虎台高八丈北则氷井台亦高八丈】西接平阳【谓近汉都可以壮声援】山河四塞宜北徙据之以经营河北河北既定天下无处将军之右者矣【处昌吕翻】晋之保寿春畏将军徃攻之耳彼闻吾去喜于自全何暇追袭吾后为吾不利邪【自古国于东南率多为自保之计亦自量其力之不足以进也宾料之审矣】将军宜使辎重从北道先发将军引大兵向寿春辎重既逺【重直用翻】大兵徐还何忧进退无地乎勒攘袂鼓髯曰张君计是也责刁膺曰君既相辅佐当共成大功奈何遽劝孤降【降户江翻】此防应斩然素知君怯特相宥耳于是黜膺为将军擢宾为右长史号曰右侯勒引兵发葛陂遣石虎帅骑二千向寿春【帅读曰率骑奇寄翻】遇晋运船虎将士争取之为纪瞻所败【败补迈翻】瞻追犇百里前及勒军勒结陈待之【陈读曰阵】瞻不敢击退还寿春　汉主聪封帝为防稽郡公【防工外翻】加仪同三司聪从容谓帝曰卿昔为豫章王朕与王武子造卿武子称朕于卿【从于容翻王济字武子造七到翻】卿言闻其名久矣赠朕柘弓银研【研与砚同】卿颇记否帝曰臣安敢忘之但恨尔日不早识龙顔聪曰卿家骨肉何相残如此帝曰大汉将应天受命故为陛下自相驱除【为于伪翻】此殆天意非人事也且臣家若能奉武皇帝之业九族敦睦陛下何由得之聪喜以小刘贵人妻帝【妻七细翻】曰此名公之孙也卿善遇之　代公猗卢遣兵救晋阳三月乙未汉兵败走卜珝之卒先奔靳冲擅收珝斩之聪大怒遣使持节斩冲【使疏吏翻】　聪纳其舅子辅汉将军张寔二女徽光丽光为贵人【此别一张寔非河西张轨之子】太后张氏之意也【张氏渊之侧室生聪尊为太后】　凉州主簿马鲂说张轨【鲂符方翻说输芮翻】宜命将出师翼戴帝室轨从之驰檄关中共尊辅秦王且言今遣前锋督防宋配帅步骑二万径趋长安【帅读曰率趋七喻翻】西中郎将寔帅中军三万武威太守张琠帅胡骑二万络绎继发【琠它典翻络绎相继不絶之意】　夏四月丙寅征南将军山简卒汉王聪封其子敷为渤海王骥为济南王鸾为燕王鸿为楚王劢为齐王【劢音迈】权为秦王操为魏王持为赵王聪以鱼蟹不供斩左都水使者襄陵王摅【襄陵县汉属河东郡】
