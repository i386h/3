<!-- { "loadSidebar": true } -->
　　四年夏六月莽更授诸矦王茅土于明堂亲设文石之平陈菁茅四色之土【师古曰尚书禹贡包匦菁茅儒者以为菁菜名也茅三脊茅也而莽此言以菁茅为一物则是谓善茅为菁茅也土有五色而此云四者中央之土不以封也春秋大传曰天子之国有泰社东方青南方赤西方白北方黒上方黄故将封于东方者取青土封于南者取赤土封于西者取白土封于北者取黒土各取其方土裹以白茅封以为社此始受封于天子者也此之谓主土主土者立社以奉之也菁音精】告于岱宗泰社后土先祖先妣以班授之莽好空言【好呼到翻】慕古灋多封爵人性实吝啬托以地理未定故且先赋茅土用慰喜封者　秋八月莽亲之南郊铸作威斗以五石铜为之【李竒曰以五色药石及铜为之苏林曰以五色铜鑛治之师古曰李说是也若今作鍮石之为】若北斗长二尺五寸【长直亮翻】欲以厌胜众兵【师古曰厌音一叶翻】既成令司命负之莽出在前入在御旁莽置羲和命士以督五均六筦【盐一也酒二也铁三也名山大泽四也五均賖贷五也铁布铜冶六也】郡有数人皆用富贾为之【贾音古】乘传求利【传知恋翻】交错天下因与郡县通奸多张空簿【师古曰簿计簿也音步户翻】府藏不实【藏徂浪翻】百姓愈病是岁莽复下诏申明六筦【下遐稼翻】每一筦为设科条防禁【为于伪翻】犯者罪至死奸民猾吏并侵众庻各不安生又一切调上公以下诸有奴婢者【调复钓翻】率一口出三千六百天下愈愁纳言冯常以六筦谏莽大怒免常官灋令烦苛民揺手触禁不得耕桑繇役烦剧【师古曰繇读曰徭】而枯旱蝗虫相因狱讼不决吏用苛暴立威旁縁莽禁【师古曰旁依也音步浪翻】侵刻小民富者不能自别【别彼列翻】贫者无以自存于是并起为盗贼依阻山泽吏不能禽而覆蔽之浸淫日广【覆敷救翻师古曰漫淫犹渐染也余谓此以水为谕渐浸而至于淫溢也】临淮瓜田仪依阻防稽长州【服防曰姓田名仪师古曰长州即枚乘所云长州之苑余谓今苏州长洲县即其地防工外翻】琅邪吕母聚党数千人杀海曲宰入海中为盗【莽改县令长曰宰初吕母子为县吏为宰所寃杀母散家财以酤酒买弓弩隂厚贫穷少年得百余人遂攻海曲县杀其宰以祭于墓地理志海曲县属琅邪郡贤曰故城在密州莒县东】其众浸多至万数荆州饥馑民众入野泽掘鳬茈而食之【荆州部南阳南郡桂阳武陵零陵江夏等郡尔雅曰芍鳬茈郭璞曰生下田中苗似龙须而细根如指根黒色可食茈音才支翻芍音胡了翻】更相侵夺【更工衡翻】新市人王匡王凤为平理诤讼【地理志新市县属江夏郡为于伪翻诤与争同晋王沈释时论阘茸勇敢于饕诤叶韵平声古字多假借用也】遂推为渠帅众数百人【孔安国曰渠大也帅所类翻】于是诸亡命者南阳马武颍川王常成丹等皆往从之共攻离乡聚臧于緑林山中【贤曰离乡聚谓诸乡聚离散去城郭逺者大曰乡小曰聚前书曰收合离乡置大城中即其义也緑林山在今荆州当阳县东北余按郡国志新市矦国有离乡聚緑林山则以离乡为聚名聚才喻翻臧古藏字】数月间至七八千人又有南郡张霸江夏羊牧等与王匡俱起众皆万人莽遣使者即赦盗贼【即就也就其相聚为盗处而赦之也】还言盗贼解輙复合【复扶又翻】问其故皆曰愁灋禁烦苛不得举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之其或顺指言民骄黠当诛【黠下八翻】及言时运适然且灭不乆莽说辄迁官【说读曰恱】
　　五年春正月朔北军南门灾【北军垒门之南出者也】　以大司马司允费兴为荆州牧见问到部方略【引见而问其方畧也见贤遍翻】兴对曰荆扬之民率依阻山泽以渔采为业【师古曰渔谓捕鱼也采谓采取蔬菓之属】间者国张六筦税山泽妨夺民之利连年乆旱百姓饥穷故为盗贼兴到部欲令明晓告盗贼归田里假贷犁牛种食【种章勇翻】濶其租赋【师古曰濶寛也】冀可以解释安集莽怒免兴官　天下吏以不得俸禄【俸扶用翻】并为奸利郡尹县宰家累千金莽乃考始建国二年胡虏猾夏以来诸军吏及縁边吏大夫以上为奸利増产致富者收其家所有财产五分之四以助边急【助边费之急也】公府士驰传天下【传知恋翻】考覆贪饕【师古曰饕音士髙翻】开吏告其将【将即亮翻】奴婢告其主冀以禁奸而奸愈甚　莽孙功崇公宗坐自画容貌被服天子衣冠刻三印发觉自杀【莽传功崇公国于谷城郡三印一曰维祉冠存已夏处南山臧薄氷二曰肃圣宝继三曰徳封昌图画古畵通被皮义翻】宗姊妨为卫将军王兴夫人坐祝诅姑【祝职救翻诅庄徂翻】杀婢以絶口与兴皆自杀　是岁扬雄卒初成帝之世雄为郎给事黄门与莽及刘秀并列哀帝之初又与董贤同官莽贤为三公权倾人主所荐莫不拔擢而雄三世不徙官及莽簒位雄以耆老乆次转为大夫恬于势利【师古曰恬安也】好古乐道【好呼到翻乐音洛】欲以文章成名于后世乃作太以综天地人之道【桓谭曰扬雄作书以为者天也道也言圣贤制法作事皆引天道以为本统而因附属万类王政人事法度故伏羲氏谓之易老子谓之道孔子谓之元扬雄谓之经三篇以纪天地人之道立三体有上中下如禹贡之陈三品三三而九因以九九八十一故为八十一卦以四为数数从一至四重累变易竟八十一而徧不可増损以三十五蓍揲之经五千余言而传十二篇】又见诸子各以其智舛驰【师古曰舛相背】大抵诋訾圣人即为怪迂析辩诡辞以挠世事【师古曰大抵大归也诋訾毁也迂逺也析分也诡异也言诸子之书大归皆非毁周孔之教为巧辩异辞以挠乱时政也訾音紫迂音于挠音火髙翻】虽小辩终破大道而惑众使溺于所闻而不自知其非也故人时有问雄者常用法应之号曰法言用心于内不求于外于时人皆忽之【师古曰忽谓轻也】唯刘秀及范逡敬焉而桓谭以为絶伦【师古曰无比类】钜鹿矦芭师事焉【服防曰芭音葩】大司空王邑纳言严尤闻雄死谓桓谭曰子常称扬雄书岂能传于后世乎谭曰必传顾君与谭不及见也凡人贱近而贵逺亲见扬子云禄位容貌不能动人【扬雄字子云】故轻其书昔老着虚无之言两篇【师古曰谓道徳轻也】薄仁义非礼学然后好之者尚以为过于五经【好呼到翻】自汉文景之君及司马迁皆有是言今扬子之书文义至深而论不诡于圣人【师古曰诡违也圣人谓周公孔子】则必度越诸子矣　琅邪樊崇起兵于莒【莒县班志属城阳国续汉志属琅邪国邪音耶】众百余人转入太山羣盗以崇勇猛皆附之一岁间至万余人崇同郡人逢安【贤曰逢音庞】东海人徐宣谢禄杨音各起兵合数万人复引从崇【复扶又翻】共还攻莒不能下转掠青徐间又有东海刁子都【刁一作力姓谱力黄帝佐力牧之后汉有力子都】亦起兵钞击徐兖【钞楚交翻】莽遣使者发郡国兵击之不能克　乌累单于死【累力追翻】弟左贤王舆立为呼都而尸道臯若鞮单于【鞮丁奚翻】舆既立贪利赏赐遣大且渠奢与伊墨居次云女弟之子醯椟王【且子余翻师古曰椟音读】俱奉献至长安莽遣和亲矦歙与奢等俱至制虏塞下与云及须卜当防因以兵迫胁云当将至长安云当小男从塞下得脱归匈奴当至长安莽拜为须卜单于欲出大兵以辅立之兵调度亦不合【调徒吊翻】而匈奴愈怒并入北边为防
