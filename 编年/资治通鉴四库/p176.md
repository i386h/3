<!-- { "loadSidebar": true } -->
　　始建国元年春正月朔【去年十二月莽改元以十二月为岁首逋鉴不书不与其改正朔也】莽帅公侯卿士奉皇太后玺韨【帅读曰率玺斯氏翻师古曰韨谓玺之组音弗】上太皇太后顺符命去汉号焉【上时掌翻去吕翻】初莽娶故丞相王防孙宜春侯咸女为妻【师古曰王防为丞相初封宜春矦爵至孙咸恩泽侯表宜春侯国于汝南】立以为皇后生四男宇获前诛死安颇荒忽【师古曰荒音呼广翻】乃以临为皇太子安为新嘉辟【师古曰辟君也谓之辟者取为国君之义辟音壁】封宇子六人皆为公【千为功隆公夀为功明公吉为功成公宗为功崇公世为功昭公利为功着公】大赦天下莽乃策命孺子为定安公封以万户地方百里立汉祖宗之庙于其国与周后并行其正朔服色【此皆空言耳】以孝平皇后为定安太后读策毕莽亲执孺子手流涕歔欷【师古曰歔音虚欷音许气翻又音希】曰昔周公摄位终得复子明辟今予独迫皇天威命不得如意哀叹良乆中傅将孺子下殿北面而称臣【汉诸侯王国有太傅中傅太傅秩二千石中傅则在宫中傅王者耳贤曰前书音义曰中傅宦者也】百僚陪位莫不感动又按金匮封拜辅臣【哀章所献金匮图金防书也】以太傅左辅王舜为太师封安新公大司徒平晏为太傅就新公少阿羲和刘秀为国师嘉新公广汉梓潼哀章为国将美新公【梓潼县时属广汉郡将即亮翻下同】是为四辅位上公太保后丞甄邯为大司马承新公丕进矦王寻为大司徒章新公歩兵将军王邑为大司空隆新公是为三公太阿右拂大司空甄丰为更始将军广新公京兆王兴为卫将军奉新公轻车将军孙建为立国将军成新公京兆王盛为前将军崇新公是为四将凡十一公王兴者故城门令史【城门令史事城门校尉掌文书】王盛者卖饼【释名饼并也溲麦使合并也蒸饼汤饼之属随形而名之】莽按符命求得此姓名十余人两人容貌应卜相【相息亮翻】径从布衣登用以示神焉是日封拜卿大夫侍中尚书官凡数百人诸刘为郡守者皆徙为谏大夫改明光宫为定安馆定安太后居之以大鸿胪府为定安公第皆置门卫使者监领【胪陵如翻监古防翻】勑阿乳母不得与婴语常在四壁中【孟康曰令定安公居四壁中不得有所见汉官典职曰省中皆糊粉壁紫素界之画古烈士释名曰壁辟也辟御风寒也】至于长大不能名六畜【长知两翻六畜牛马羊犬豕鸡也养之曰畜用之曰牲畜者许救翻】后莽以女孙宇子妻之【莽长男宇之子则女孙也妻七细翻】莽策命羣司各以其职如典诰之文置大司马司允大司徒司直大司空司若位皆孤卿【师古曰允信也若顺也余按古之三孤位六卿爵秩同六卿曰孤卿】更名大司农曰羲和后更为纳言【更工衡翻下同】大理曰作士太常曰秩宗大鸿胪曰典乐少府曰共工【师古曰共音恭】水衡都尉曰予虞【皆放唐虞建官也】与三公司卿分属三公【司卿即司允司直司若】置二十七大夫八十一元士分主中都官诸职又更光禄勲等名为六监皆上卿【光禄勲曰司中太仆曰太御卫尉曰太卫执金吾曰奋武中尉曰军正又置大赘官主乗舆服御物后又典兵】改郡太守曰大尹都尉曰大尉县令长曰宰【守式又翻长知两翻】长乐宫曰常乐室【乐音洛】长安曰常安其余百官宫室郡县尽易其名不可胜纪【胜音升】封王氏齐缞之属为矦【齐音咨缞裳而缏其下缞仓囘翻】大功为伯小功为子缌麻为男其女皆为任【师古曰任充也男服之义男亦任也音壬】男以睦女以隆为号焉【师古曰睦隆皆其受封邑之号取嘉名也】又曰汉氏诸侯或称王至于四夷亦如之违于古典缪于一统【王大一统王者有天下之号也诸侯及四夷称之非古也缪戾也】其定诸侯王之号皆称公及四夷僭号称王者皆更为矦于是汉诸侯王三十二人皆降为公王子矦者百八十一人皆降为子其后皆夺爵焉　【考异曰诸侯王表皆云莽簒位贬为公明年废王子侯表但云絶或云免皆在今年按明年立国将军建奏诸刘为诸侯者以户多少就五等之差亦不云夺爵也后汉城阳王祉传云刘氏矦者皆降为子后夺爵不知夺在防年】　莽又封黄帝少昊颛顼帝喾尧舜夏商周及臯陶伊尹之后皆为公侯使各奉其祭祀【姚恂为初睦侯奉黄帝后梁防为修逺伯奉少昊后皇孙功隆公千奉帝喾后刘歆为祁烈伯奉颛顼后国师刘歆子叠为伊休矦奉尧后妫昌为始睦矦奉虞帝后山遵为褒谋矦奉臯陶后伊为褒衡子奉伊尹后周后卫公姫党更封为章平公殷后宋公孔更封为章昭侯夏后辽西姒丰封为章功侯】　莽因汉承平之业府库百官之富百蛮賔服天下晏然莽一朝有之其心意未满【朱满未餍足也】陿小汉家制度欲更为疏阔【欲变改制度以从古也陿与狭同更工衡翻】乃自谓黄帝虞舜之后至齐王建孙济北王安失国齐人谓之王家因以为氏故以黄帝为初祖虞帝为始祖追尊陈胡公为陈胡王田敬仲为田敬王济北王安为济北愍王【以黄帝之后分为有虞氏有虞之后封于陈田敬仲自陈奔齐为田氏田安之后为王家故也济子礼翻】立祖庙五亲庙四天下姚妫陈田王五姓皆为宗室世世复无所与【复方目翻与读曰豫下其复同】封陈崇田丰为矦以奉胡王敬王后天下牧守皆以前有翟义赵朋等作乱【事见上卷居摄元年守式又翻下同】领州郡懐忠孝封牧为男守为附城以汉高庙为文祖庙【师古曰欲法舜受终于文祖】汉氏园寝庙在京师者勿罢祠荐如故诸刘勿解其复【复方目翻】各终厥身州牧数存问【数所角翻】勿令有侵寃　莽以刘之为字卯金刀也诏正月刚卯金刀之利皆不得行【服防曰刚卯以正月卯日作佩之长三寸广一寸四方或用玉或用金或用桃着革带佩之今有玉在者铭其一而曰正月刚卯金刀莽所铸之钱也晋灼曰刚卯长一寸广五分四方当中央从穿作孔以采丝茸其底如冠缨头蕤刻其上面作两行书文曰正月刚卯既央灵殳四方青赤白黄四色是当帝令祝融以教防龙庶疫刚瘅莫我敢当其一铭曰疾日严卯帝令防化顺尔固伏化兹灵殳既正既直既觚既方庶疫刚瘅莫我敢当师古曰今往往有土中得玉刚卯者案大小及文服说是也莽以刘字上有卯下有金旁有刀故禁刚卯及金刀也余按刘字上本从丣莽以丣字近卯故云尔】乃罢错刀契刀【孔頴逹曰古文有刀刀有二种一是契刀一是错刀契刀直五百错刀直一千契刀无镂而错刀用金镂之刀形如钱而边作刀字形也故世犹呼钱为钱刀】及五铢钱更作小钱【更工衡翻】径六分重一铢文曰小钱直一与前大钱五十者为二品并行欲防民盗铸乃禁不得挟铜炭夏四月徐乡矦刘快结党数千人起兵于其国【师古曰快胶东恭王子也而王子矦表作炔从火与此不同疑表误也】快兄殷故汉胶东王时为扶崇公快举兵攻即墨【即墨胶东国都殷胶东康王寄孙之子也】殷闭城门自系狱吏民距快快败走至长广死【地理志长广县属琅邪郡】莽赦殷益其国满万户地方百里　莽曰古者一夫田百畒什一而税【孟子曰周人百畒而彻此言周制也】则国给民富而颂声作秦壊圣制废井田【见二卷周显王十九年壊音怪】是以兼并起贪鄙生彊者规田以千数弱者曽无立锥之居又置奴婢之市与牛马同防【师古曰阑谓遮阑之若牛马阑圏也】制于民臣颛断其命缪于天地之性人为贵之义【孝经孔子曰天地之性人为贵断丁乱翻】减轻田租三十而税一常有更赋罢癃咸出【师古曰更音工衡翻罢读曰疲癃音隆晋灼曰虽老病者皆复出口筭】而豪民侵陵分田劫假【师古曰分田谓贫者无田而取富人田耕种共分其所收也假亦谓贫人赁富人之田也劫者富人劫夺其税侵欺之也】厥名三十税一实什税五也故富者犬马余菽粟骄而为邪贫者不厌糟糠穷而为奸俱陷于辜刑用不错【师古曰错置也音千故翻】今更名天下田曰王田奴婢曰私属【更工衡翻下同】皆不得卖买其男口不盈八而田过一井者分余田予九族邻里乡党【予读曰与】故无田今当受田者如制度敢有非井田圣制无灋惑众者投诸四裔以御魑魅【师古曰魑山神也魅老物精也魑音螭魅音媚】如皇始祖考虞帝故事【舜投四凶于四裔以御魑魅】　秋遣五威将王竒等十二人【五威将分左右前后中帅衣冠车服驾马各如其方面色数将即亮翻帅所类翻下同】班符命四十二篇于天下徳祥五事符命二十五福应十二五威将奉符命赍印绶王矦以下及吏官名更者【师古曰更改也】外及匈奴西域徼外蛮夷【徼古吊翻下同】皆即授新室印绶因收故汉印绶大赦天下五威将乘干文车【郑氏曰画天文于车也】驾坤六马【郑氏曰坤为牝马六地数】背负鷩鸟之毛服饰甚伟【师古曰鷩乌雉属即鵕防也今俗呼云山鸡非也鷩音鼈】毎一将各置五帅将持节帅持幢【帅所类翻幢传江翻旛也】其东出者至莵乐浪高句骊夫余【莵音涂乐浪音洛琅陆徳明曰句俱付翻又音驹骊力支翻师古曰夫音扶范晔曰武帝灭朝鲜开高句骊为县使属莵其人有五部在辽东之东千里夫余在莵北千里东明之后也高句骊朱蒙之后以高为氏】南出者隃徼外歴益州改句町王为矦【徼外边徼之外益州武帝所置益州郡也昭帝时姑缯叶榆夷反句町矦亡波击反者有功立为王隃与逾同徼工钓翻句町音劬挺】西出至西域尽改其王为矦北出至匈奴庭授单于印改汉印文去玺言章【印符也信也亦因也封物相因付汉官仪曰诸侯王黄金槖驼钮文曰玺列矦黄金钮文曰章御史大夫金印中二千石银印钮文曰章千石至四百石皆铜印文曰印为莽以更印绶挠乱四夷张本去吕翻玺斯氏翻】　冬靁桐华以统睦矦陈崇为司命主司察上公以下又以说符矦崔发等为中城四关将军主十二城门及绕霤羊头肴黾汧陇之固【中城将军主十二城门四闗将军分主绕霤羊头肴黾汧陇四处三辅黄图长安城东出南头第一门曰霸城门莽改曰仁夀门第二门曰清明门莽曰宣德门东出北头第一门曰宣平门莽曰春王门南出东头第一门曰覆盎城门莽曰更清门第二门曰安门莽曰光礼门第三门曰便门莽曰信平门西出南头第一门曰章城门莽曰万秋门第二门曰直城门莽曰正道门第三门曰雍门莽曰章仪门北出东头第一门曰洛门第二门曰厨城门莽曰建子城门第三门曰横门服防曰绕霤隘险之道师古曰谓之绕霤者言四面阸塞其道屈曲谿谷之水囘绕而霤也其处即今之商州界七盘十二绕是也霤音力救翻羊头山名在上党长子县肴肴山也黾黾池也皆在陜县之东也汧扶风汧县有吴山汧水之阻陇谓陇坻也汧陇相连黾弥充翻汧口坚翻坻丁礼翻】皆以五威冠其号【冠古玩翻】　又遣谏大夫五十人分铸钱于郡国　是歳真定常山大雨雹【雨于其翻】
　　二年春二月赦天下　五威将帅七十二人还奏事汉诸侯王为公者悉上玺绶为民【上时掌翻】无违命者独故广阳王嘉以献符命【广阳王嘉燕王旦之孙】鲁王闵以献神书中山王成都以献书言莽徳皆封列矦
