<!-- { "loadSidebar": true } -->
　　归仁将铁骑五千冦陜州神策兵马使卫伯玉以数百骑击破之于礓子阪得马六百匹归仁走以伯玉为镇西四镇行营节度使李忠臣与归仁等战于永寜莎栅之间屡破之【礓子阪在河南永宁县西永宁汉宜阳县西界之地后周置同轨郡及熊耳县崤县隋废郡及崤县义宁元年改为永宁县礓居良翻宋白曰永宁县本汉渑池县之西境后魏大綂十年于今县东黄芦城置北宜阳县废帝二年改为熊耳后周移于刘坞隋开皇三年移于同轨城义宁三年移于永固因苻坚旧城置县以永宁为名武德三年移理同轨贞观十四年移理莎栅十七年又移理鹿桥】
　　上元元年【是年闰四月始改元】春正月辛巳以李光弼为太尉兼中书令余如故　丙戍以于阗王胜之弟曜同四镇节度副使权知本国事【于阗王与四镇节度使皆在行营故令其弟与节度副使同权国事】党项等羌吞噬边鄙将逼京畿乃分邠寜等州节度
　　为鄜坊丹延节度亦谓之渭北节度【邠宁节度领州九分四州为渭北节度鄜音肤】以邠州刺史桑如珪领邠宁鄜州刺史杜冕领鄜坊节度副使分道招讨戊子以郭子仪领两道节度使【两道邠宁鄜坊也】留京师假其威名以镇之　上祀九宫贵神二月李光弼攻懐州史思明救之癸卯光弼逆战于
　　沁水之上破之斩首三千余级【沁七鸩翻】　忠州长史第五琦既行或告琦受人金二百两遣御史刘期光追按之琦曰琦备位宰相二百两金不可手挈若付受有凭请准律科罪期光即奏琦已服罪【史言刘期光不能审克阅实而妄奏】庚戍琦坐除名长流夷州【宋白曰夷州之地厯代恃险不闻臣附隋大业七年始招慰置绥阳县唐武德四年置夷州旧志京师南四千三百八十七里至洛阳三千八百八十里】　三月甲申改蒲州为河中府　庚寅李光弼破安太清于懐州城下夏四月壬辰破史思明于河阳西渚斩首千五百余级　襄州将张维瑾曹玠杀节度使史翽据州反【翽呼外翻】制以陇州刺史韦伦为山南东道节度使时李辅国用事节度使皆出其门伦既朝廷所除又不谒辅国寻改秦州防御使己未以陜西节度使来瑱为山南东道节度使【至德二载废南阳节度使升襄阳防御使为山南东道节度使领襄邓随唐安均房金商九州治襄州】瑱至襄州张维瑾等皆降【降户江翻】　闰月丁卯加河东节度使王思礼为司空自武徳以来思礼始不为宰相而拜三公　甲戍徙赵王系为越王　己卯赦天下改元【改元上元】　追諡太公望为武成王选厯代名将为亚圣十哲【开元十九年始置太公尚父庙以留侯张良配中春中秋上戊祭之牲乐之制如文宣王出师命将发日引辞于庙仍以古名将十人为十哲配享是年尊为武成王以厯代良将为十哲像坐侍秦武安侯白起汉淮隂侯韩信蜀丞相诸葛亮唐尚书右仆射卫国公李靖司空英国公李勣列于左汉太子少傅张良齐大司马田穰苴吴将军孙武魏西河守吴起燕昌国君乐毅列于右】其中祀下祀并杂祀一切并停【旱故也唐六典昊天上帝五方帝皇地只神州宗庙为大祀日月星辰社稷先代帝王岳镇海渎帝社先蚕孔宣父齐太公诸太子庙为中祀司中司命风师雨师众星山林川泽五龙祠等及州县杜稷释奠为小祀杂祀盖小鬼之神若汉志所谓杜将军寳鸡之类】　是日史思明入东京　【考异曰按去年九月思明已入东京实录至此复云尔者盖当时城空李光弼在河阳思明还屯白马寺不入宫阙今始移军入城耳】　五月丙午以太子太苖晋卿行侍中晋卿练达吏事而谨身固位时人比之胡广　宦者马上言受赂为人求官于兵部侍郎同中书门下三品吕諲諲为之补官【为于伪翻】事觉上言杖死壬子諲罢为太子賔客　癸丑以京兆尹南华刘晏为户部侍郎充度支铸钱盐铁等使【南华本汉离狐县厯代不更名天寳元年更名南华县属曹州盐铁使乾元元年以命第五琦防要开元二十五年监察御史罗文信充诸道铸钱使其后杨慎矜杨国忠相继为之】晏善治财利故用之【治直之翻】　六月甲子桂州经略使邢济奏破西原蛮二十万众斩其帅黄乾曜等【西原蛮居广容之南邕桂之西有寗氏相承为豪又有黄氏居黄橙洞其属也其地西接南诏天寳初黄氏彊与韦氏周氏侬氏相唇齿为冦害据十余州又逐韦周于海濵緜地数千里帅所类翻】　三品钱行寖久【开元钱与乾元当十钱重轮钱为三品】属岁荒米斗至七千钱人相食京兆尹郑叔清捕私铸钱者数月间榜死者八百余人不能禁【属之欲翻榜音彭】乃勑京畿开元钱与乾元小钱皆当十其重轮钱当三十诸州更俟进止是时史思明亦铸顺天得一钱【史思明铸得一元寳钱径一寸四分既而恶得一非长祚之兆改其文曰顺天元寳】一当开元钱百贼中物价尤贵　甲申兴王佋薨佋张后长子也幼曰定王侗【佋音韶侗音通又音同】张后以故数欲危太子【数所角翻】太子常以恭逊取容防佋薨侗尚幼太子位遂定乙酉鳯翔节度使崔光逺破党项于普润【普润县属鳯翔府汉】
　　【杜阳县之地隋作仁寿宫大业初置普润县宋白曰普润县本汉安定鹑狐二县之地在汉又为漆县隋大业元年于细川谷置普润县盖以杜漆岐三水灌溉民田民获济利以为县名麟游县则汉杜阳之地有隋仁寿宫】　平卢兵马使田神功奏破史思明之兵于郑州上皇爱兴庆宫自蜀归即居之【事见上卷至德二载】上时自夹城往起居【夹城开元二十年筑】上皇亦间至大明宫【间古苋翻】左龙武大将军陈礼内侍监高力士久侍卫上皇上又命玉真公主如仙媛　【考异曰常侍言防作九仙媛唐厯作九公主女媛今从新旧传盖旧宫人也】内侍王承恩魏恱及梨园弟子常娯侍左右上皇多御长庆楼【长庆楼南临大道上皇每御之裴徊观览】父老过者往往瞻拜呼万岁上皇常于楼下置酒食赐之又尝召将军郭英乂等上楼赐宴有劒南奏事官过楼下拜舞【诸道遣官入京师奏事者谓之奏事官】上皇命玉真公主如仙媛为之作主人【为于伪翻】李辅国素微贱虽暴贵用事上皇左右皆轻之辅国意恨且欲立奇功以固其宠乃言于上曰上皇居兴庆宫日与外人交通陈礼高力士谋不利于陛下今六军将士尽灵武勲臣皆反仄不安臣晓谕不能解不敢不以闻【李辅国此言是临肃宗以兵也】上泣曰圣皇慈仁岂容有此【帝上上皇尊号曰圣皇天帝】对曰上皇固无此意其如羣小何陛下为天下主当为社稷大计消乱于未萌岂得徇匹夫之孝且兴庆宫与阎闾相参垣墉浅露非至尊所宜居大内深严奉迎居之与彼何殊又得杜絶小人荧惑圣听如此上皇享万岁之安陛下有三朝之乐【记曰文王之为世子也朝于王季日三朝直遥翻】庸何伤乎上不听兴庆宫先有马三百匹辅国矫勑取之【矫勑犹言矫诏也】才留十匹上皇谓高力士曰吾儿为辅国所惑不得终孝矣辅国又令六军将士号哭叩头请迎上皇居西内【唐以大明宫为东内太极宫为西内兴庆宫为南内号户刀翻】上泣不应辅国惧防上不豫秋七月丁未辅国矫称上语迎上皇逰西内至睿武门辅国将射生五百骑露刃遮道奏曰皇帝以兴庆宫湫隘【湫下也隘小也狭也陆德明音义湫子小翻徐音秋】迎上皇迁居大内上皇惊几坠【几居依翻】高力士曰李辅国何得无礼叱令下马辅国不得已而下力士因宣上皇诰曰诸将士各好在【以将士露刃遮道震惊上皇殊无善状令其好在好在犹今人言好生言不得以兵干乘舆也】将士皆纳刃再拜万岁力士又叱辅国与己共执上皇马鞚侍卫如西内居甘露殿【西内以两仪殿为内朝两仪殿北有甘露门甘露门内为甘露殿如往也】辅国帅众而退【帅读曰率下同】所留侍卫兵才尪老数十人【尪乌光翻】陈礼高力士及旧宫人皆不得留左右上皇曰兴庆宫吾之王地【王于况翻事见二百九卷睿宗景云元年】吾数以让皇帝皇帝不受今日之徙亦吾志也是日辅国与六军大将素服见上请罪【北门六军也数所角翻见贤遍翻】上又廹于诸将乃劳之曰南宫西内亦复何殊【南宫即谓兴庆宫取语便顺或言南宫或言南内劳利到翻复扶又翻】卿等恐小人荧惑防防杜渐以安社稷何所惧也刑部尚书顔真卿首率百寮上表请问上皇起居辅国恶之奏贬蓬州长史【梁以汉宕渠县界置安国县后周置蓬州隋废州以县属清化郡唐复分置蓬州恶乌路翻宋白曰因蓬山为名至京师二千三百六十里东都二千五百八十二里】癸丑勑天下重陵钱皆当三十如畿内【重棱钱即重轮钱重直龙翻】　丙辰高力士流巫州王承恩流播州魏恱流溱州陈礼勒致仕置如仙媛于归州【贞观八年分辰州龙标县置巫州京师南三千一百五十八里至东都三千八百三十三里播州秦夜郎郡之南境隋牂柯郡之牂柯县贞观九年置郎州十一年置播州京师南四千四百五十里至东都四千九百六十里贞观十六年开山洞置溱州至京师三千四百八十里东都四千二百里归州汉秭归县地后周置秭归郡隋废郡以县属巴东郡唐武德二年分秭归巴东二县置归州京师南二千三百六十八里至东都一千八百四十三里】玉真公主出居玉真观【玉真观睿宗为主所起】上更选后宫百余人置西内备洒扫【洒所卖翻扫素报翻又皆如字】令万安咸宜二公主视服膳【万安咸宜二公主皆上皇女】四方所献珍异先荐上皇然上皇日以不怿因不茹荤辟谷寖以成疾上初犹往问安既而上亦有疾但遣人起居其后上稍悔寤恶辅国欲诛之【恶乌路翻】畏其握兵竟犹豫不能决　初哥舒翰破吐蕃于临洮西闗磨环川于其地置神策军【防要天寳十三载哥舒翰以前年収九曲请以其地置洮阳郡郡内置神策军去临洮郡二百里】及安禄山反军使成如璆【璆与球同】遣其将卫伯玉将千人赴难【难乃旦翻】既而军地沦入吐蕃伯玉留屯于陜累官至右羽林大将军八月庚午以伯玉为神策军节度使【为神策军彊盛张本】　丁亥赠谥兴王佋曰恭懿太子　九月甲午置南都于荆州以荆州为江陵府仍置永平军团练兵三千人以扼呉蜀之冲从节度使吕諲之请也　或上言天下未平不宜置郭子仪于散地【散昔亶翻】乙未命子仪出镇邠州党项遁去【畏子仪也】戊申制子仪统诸道兵自朔方直取范阳还定河北发射生英武等禁军【射生号英武军见上卷至德二载十二月】及朔方鄜坊邠寜泾原诸道蕃汉兵共七万人皆受子仪节度【鄜音夫】制下旬日复为鱼朝恩所沮事竟不行【使郭子仪杲緫兵向范阳则史思明有内顾之忧李光弼成夹攻之势必无邙山之败矣郭李成功则又必无树置河北诸帅之祸矣复扶又翻】冬十月丙子置青沂等五州节度使【详考通鉴所书乾元二年四月】
