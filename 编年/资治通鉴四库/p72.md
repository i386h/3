<!-- { "loadSidebar": true } -->
　　十二年冬十二月河决酸枣东溃金隄东郡大兴卒塞之【班志酸枣县属陈留郡师古曰金隄在东郡白马界今滑州括地志金隄一名千里隄在白马县东五里余据河隄自汴口以东縁河积石为堰通河古口咸曰金隄又水经注濮阳县故城在河南与卫县分水城北十里有瓠河口有金隄塞悉则翻】　春三月除闗无用传【张晏曰传信也若今过所也如淳曰两行书缯帛分持其一出入闗合之乃得过谓之传也李竒曰传棨也师古曰张説是也古者或用棨或用缯帛棨者刻木为合符也康曰传以木为之长尺五书符于上为信传张恋翻】　鼂错言于上曰圣王在上而民不冻饥者非能耕而食之织而衣之也为开其资财之道也【食祥吏翻衣于既翻为于伪翻】故尧有九年之水汤有七年之旱而国亡捐瘠者【孟康曰肉腐为瘠捐骨不埋者或曰捐谓有饥相弃捐者或谓贫乞者为捐苏林曰瘠音渍师古曰瘠瘦病也言无相弃捐而瘦病者耳不当音渍也贫乞之释尤疏僻焉亡古无字通】以畜积多而备先具也今海内为一土地人民之众不减汤禹加以无天灾数年之水旱而畜积未及者何也地有遗利民有余力生谷之土未尽垦山泽之利未尽出游食之民未尽归农也夫寒之于衣不待轻暖【师古曰茍御风霜不求美丽也】饥之于食不待甘防【师古曰防美也】饥寒至身不顾防耻人情一日不再食则饥终嵗不制衣则寒夫腹饥不得食肤寒不得衣虽慈父不能保其子君安能以有其民哉明主知其然也故务民于农桑薄赋敛【敛力赡翻】广畜积以实仓廪备水旱故民可得而有也民者在上所以牧之民之趋利如水走下四方无择也【趋七喻翻走音奏】夫珠玊金银饥不可食寒不可衣然而众贵之者以上用之故也其为物轻微易藏【易以豉翻下同】在于把握可以周海内而无饥寒之患【师古曰周谓周遍而游行】此令臣轻背其主【背蒲妹翻】而民易去其乡盗贼有所劝亡逃者得轻资也粟米布帛生于地长于时聚于力非可一日成也【长知两翻下同】数石之重中人弗胜【师古曰中人者处强弱之中也胜音升】不为姧邪所利一日弗得而饥寒至是故明君贵五谷而贱金玉今农夫五口之家其服役者不下二人【师古曰服事也服公事之役也】其能耕者不过百畮百畮之收不过百石春耕夏耘秋获冬藏伐薪樵治官府给繇役【治直之翻繇与徭同后以义推】春不得避风尘夏不得避暑热秋不得避隂雨冬不得避寒冻四时之间无日休息又私自送往迎来吊死问疾养孤长幼在其中勤苦如此尚复被水旱之灾【复扶又翻被皮义翻】急政暴赋赋敛不时朝令而暮改【敛力赡翻】有者半贾而卖【师古曰本直千钱止得五百也贾读曰价】无者取倍称之息【如淳曰取一偿二为倍称师古曰称举也今俗所谓举钱者也予谓如説是称尺证翻】于是有卖田宅鬻妻子以偿责者矣而商贾大者积贮倍息小者坐列贩卖【师古曰行卖曰商坐贩曰贾列市列也若今市中卖物行也贾音古贮丁吕翻】操其竒赢日游都市【操千髙翻师古曰竒赢谓有余财而蓄聚竒异之物也一説竒谓残余物也居宜翻】乗上之急所卖必倍【师古曰上所急求则其价倍贵】故其男不耕耘女不蚕织衣必文采食必粱肉【师古曰粱好粟也即今之粱米】无农夫之苦有仟伯之得【师古曰仟谓千钱伯谓百钱也伯莫白翻今俗犹谓百钱为一伯】因其富厚交通王侯力过吏埶以利相倾千里游敖冠盖相朢乗坚防肥履丝曳缟【乗坚车防肥马师古曰坚谓好车也缟皓素也缯之精白者也】此商人所以兼并农人农人所以流亡者也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫【师古曰渫散也先列翻】夫能入粟以受爵皆有余者也取于有余以供上用则贫民之赋可损【师古曰损减也】所谓损有余补不足令出而民利者也今令民有车骑马一匹者复卒三人【如淳曰复三卒之算钱也或曰除三夫不作甲卒也师古曰当为卒者免其三人不为卒者复其钱复方目翻】车骑者天下武备也故为复卒【为于伪翻】神农之教曰有石城十仞【应劭曰仞六尺五寸也师古曰此説非也八尺曰仞取人伸臂之一寻也】汤池百步【师古曰池城边池也以沸汤为池不可辄近言严固之甚】带甲百万而无粟弗能守也以是观之粟者王者大用政之本务今民入粟受爵至五大夫以上【师古曰五大夫第九爵】乃复一人耳此其与骑马之功相去远矣爵者上之所擅【师古曰擅専也】出于口而无穷粟者民之所种生于地而不乏夫得髙爵与免罪人之所甚欲也使天下人入粟于边以受爵免罪不过三嵗塞下之粟必多矣帝从之令民入粟于边拜爵各以多少级数为差【时令入粟六百石爵上造稍増至四千石为五大夫万二千石为大庶长】错复奏言陛下幸使天下入粟塞下以拜爵甚大恵也【复扶又翻下同】窃恐塞卒之食不足用大渫天下粟边食足以支五嵗可令入粟郡县矣【师古曰入诸郡县以备防灾也】郡县足支一嵗以上可时赦勿收农民租如此徳泽加于万民民愈勤农大富乐矣【乐音洛】上复从其言诏曰道民之路在于务本【道读曰导】朕亲率天下农十年于今而野不加辟【师古曰辟读曰辟开也】嵗一不登民有饥色【师古曰登成也言五谷一嵗不成则众庶饥馁是无蓄积故也】是从事焉尚寡【师古曰从事谓从农事也】而吏未加务吾诏书数下嵗劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉【数所角翻省悉井翻】其赐农民今年租税之半
　　十三年春二月甲寅诏曰朕亲率天下农耕以供粢盛【稷曰明粢在器曰盛盛时征翻】皇后亲桑以供祭服其具礼仪　初秦时祝官有秘祝【应劭曰秘祝之官移过于下国家讳之故曰秘也】即有灾祥辄移过于下夏诏曰盖闻天道祸自怨起而福繇徳兴百官之非宜由朕躬今秘祝之官移过于下以彰吾之不徳朕甚弗取其除之　齐太仓令淳于意有罪【太仓令齐王国官也姓谱淳于出于姜姓州公之后】当刑诏狱逮系长安【师古曰逮及也辞之所及则追捕之故谓之逮一曰逮者在道将送防御不絶若今之传送囚】其少女缇萦上书曰【师古曰缇他弟翻索隐音啼萦于营翻】妾父为吏齐中皆称其防平今坐法当刑妾伤夫死者不可复生刑者不可复属【夫音扶复扶又翻下同师古曰属聨也之欲翻】虽后欲改过自新其道无繇也【繇古由字通用】妾愿没入为官婢【汉制永巷令典官婢】以赎父刑罪使得自新天子怜悲其意五月诏曰诗曰恺弟君子民之父母【师古曰大雅泂酌之诗也言君子有和乐简易之徳则其下尊之如父亲之如母也】今人有过教未施而刑已加焉或欲改行为善而道无繇至朕甚怜之夫刑至断支体刻肌肤终身不息【行下孟翻断端管翻师古曰息生也】何其刑之痛而不徳也岂为民父母之意哉其除肉刑有以易之及令罪人各以轻重不亡逃有年而免【孟康曰其不亡逃者满其年数得免为庶人】具为令【师古曰使更为条例】丞相张苍御史大夫冯敬奏请定律曰诸当髠者为城旦舂【髠也谓去其发及其耏髩应劭曰城旦者旦起行治城舂者妇人不豫外徭但舂作米皆四嵗刑也】当黥髠者钳为城旦舂【钳者以铁束其颈】当劓者笞三百当斩左止者笞五百当斩右止及杀人先自吿及吏坐受赇枉法守县官财物而即盗之已论而复有笞罪者皆弃市【师古曰止足也当斩右足者以其罪次重故从弃市也杀人先自告谓杀人先自首得免罪者也吏受赇枉法谓受赂而曲公法者也守县官财物而即盗之即今律所谓主守自盗者也杀人害重受赇盗物赃污之身故此三罪已被论而又犯笞亦皆弃市】罪人狱已决为城旦舂者各有嵗数以免【城旦舂满三嵗为鬼薪白粲鬼薪白粲一嵗为臣妾臣妾一嵗免为庶人臣妾满二嵗为司寇司寇一嵗及作如司寇二嵗皆免为庶人】制曰可是时上既躬修黙而将相皆旧功臣少文多质惩恶亡秦之政【恶乌路翻】论议务在寛厚耻言人之过失化行天下吿讦之俗易【自下告上曰讦师古曰面相斥罪也居谒翻】吏安其官民乐其业畜积嵗増户口寖息风流笃厚禁罔疏阔【疏与疎同】罪疑者予民【师古曰从轻断予读曰与】是以刑罚大省至于断狱四百【师古曰谓普天之下重罪者也断丁乱翻】有刑错之风焉【应劭曰错置也民不犯法无所刑也错千故翻】　六月诏曰农天下之本务莫大焉今勤身从事而有租税之赋是为本末者无以异也【李竒曰本农也末贾也言农与贾俱出租无异也故除田租】其于劝农之道未备其除田之租税
