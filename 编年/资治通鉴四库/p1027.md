<!-- { "loadSidebar": true } -->
　　兴元元年春正月癸酉朔赦天下改元制曰致理兴化必在推诚忘已济人不吝改过朕嗣服丕构【丕大也构立屋也书大诰曰若考作室既底法厥子乃弗肯堂矧肯构丕构之语本诸此】君临万邦失守宗祧【宗者百世不毁之庙逺庙为祧祧他雕翻】越在草莾【用左传语】不念率徳诚莫追于既往永言思咎期有复于将来明征其义以示天下【征证也明征其义言无所掩覆也】小子惧徳弗嗣【惧已徳弗能嗣先业嗣祥吏翻】罔敢怠荒然以长于深宫之中【用礼记鲁哀公之言长知丈翻】暗于经国之务积习易溺【易以豉翻】居安忘危不知稼穑之艰难【书无逸周公告成王之语】不恤征戍之劳苦泽靡下究情未上通事既拥隔人怀疑阻犹昩省已【拥恐当作壅省悉景翻】遂用兴戎【戎兵也】征师四方转饷千里赋车籍马逺近骚然行赍居送众庶劳止或一日屡交锋刃或连年不解甲胄祀奠乏主室家靡依死生流离怨气凝结力役不息田莱多荒【郑曰田莱多荒茨棘不除也陆徳明曰田废生草曰莱】暴令峻于诛求疲甿空于杼轴【诗小东大东杼轴其空杼持纬器布帛已织成者以机轴卷之】转死沟壑离去乡闾【离力智翻】邑里丘墟人烟断絶天谴于上而朕不寤人怨于下而朕不知驯致乱阶变兴都邑【驯从也言从此而致乱也】万品失序九庙震惊【欧阳修曰书云七世之庙可以观徳而礼家之説世数不同然自礼记王制祭法礼器大儒荀卿刘歆班固王肃之徒以为七庙者多盖自汉魏以来创业之君特起其上世又防无功徳以备祖宗故其初皆不能立七庙唐武徳元年始立四庙高祖崩朱子奢请立七庙虚太祖之室以待尚书入座议礼曰天子三昭三穆与太祖之庙而七晋宋齐梁皆立亲庙六此故事也于是宣简公懿王景元二帝四庙更祔农府君及高祖为六室太宗崩农以世逺毁而祔太宗高宗崩又迁宣简而祔高宗皆为六室中宗神龙初以景帝为始祖而元帝不迁而祔孝敬帝由是爲七室中宗崩孝敬别立庙而祔中宗遂为七室至睿宗崩中宗立别庙而祔睿宗开元十年诏宣皇帝复祔正室諡爲献祖并諡光帝爲懿祖又以中宗迁祔太庙于是太庙爲九室寳应二年祧献懿而祔宗肃宗代宗崩又迁元皇帝而祔代宗自是常为九室】上累于祖宗【累力瑞翻】下负于蒸庶痛心貌【他典翻慙恧也】罪实在予永言愧悼若坠泉谷【唐避高祖讳改渊为泉】自今中外所上书奏不得更言圣神文武之号【建中元年羣臣上尊号曰圣神文武皇帝见二百二十六卷】李希烈田悦王武俊李纳等咸以勲旧各守藩维朕抚御乖方致其疑惧皆由上失其道而下罹其灾朕实不君人则何罪【此等言语强藩悍将闻之宜其感服易心】宜并所管将吏等一切待之如初朱滔虽縁朱泚连坐路逺必不同谋念其旧勲务在贷【大也】如能效顺亦与惟新朱泚反易天常【君臣上下天秩有典之常也】盗窃名器暴犯陵寝所不忍言获罪祖宗朕不敢赦【此等言语可与诰誓相表里】其胁从将吏百姓等但官军未到京城以前去逆效顺并散归本道本军者并从赦例【所以携从逆之党将即亮翻下同】诸军诸道应赴奉天及进收京城将士并赐名奉天定难功臣【所以作勤王之心难乃旦翻】其所加垫陌钱税间架竹木茶漆铁之类悉宜停罢【所以顺人情之欲恶垫陌钱即赵賛所行除陌钱也垫丁念翻古岳翻】赦下四方人心大悦及上还长安明年【上还长安之明年贞元元年也下遐嫁翻还从宣翻又音如字】李抱眞入朝为上言【朝直遥翻为于伪翻】山东宣布赦书士卒皆感泣臣见人情如此知贼不足平也【史究言兴元赦书感动人心之效】命兵部员外郎李充为恒冀宣慰使【唐兵部员外郎二人一人掌贡举杂请一人判南曹嵗选出使非本职命以即官出使耳恒户登翻使疏吏翻】　朱泚更国号曰汉【泚且礼翻音此朱泚初僣号国号秦更工衡翻】自号汉元天皇改元天皇　王武俊田悦李纳见赦令皆去王号【去羌吕翻】上表谢罪【上时掌翻】惟李希烈自恃兵彊财富遂谋称帝遣人问仪于顔眞卿眞卿曰老夫尝为礼官所记惟诸侯朝天子礼耳【顔眞卿所以答李希烈者辞不廹切而义甚严正朝直遥翻】希烈遂即皇帝位　【考异曰希烈称帝实録旧希烈传顔眞卿传皆无年月今据奉天记幸奉天録皆云赦令既行诸方莫不向化惟李希烈长恶不悛国号大楚又实録今年闰月庚午诏曰朕茍存拯物不惮屈身故于嵗首特布新令赦其殊死待以初诚使臣才及于郊畿巨猾已闻于僭窃然则希烈称帝必在正月初也】国号大楚改元武成置百官以其党郑贲为侍中孙广为中书令李缓李元平同平章事【李缓新书作李绶】以汴州为大梁府分其境内为四节度希烈遣其将辛景臻谓顔眞卿曰不能屈节当自焚积薪灌油于其庭眞卿趋赴火景臻遽止之希烈又遣其将杨峯【将即亮翻　考异曰旧传作杨丰今从奉天记】赍赦赐陈少游及夀州刺史张建封建封执峯徇于军腰斩于市少游闻之骇惧建封具以少游与希烈交通之状闻上悦以建封为濠寿庐三州都团练使【少始照翻使疏吏翻】希烈乃以其将杜少诚为淮南节度使使将歩骑万余人先取寿州后之江都【使将即亮翻又音如字骑竒寄翻夀州治夀春县之往也淮南节度治江都】建封遣其将贺兰元均邵怡守霍丘秋栅【后周书贺兰祥传其先与后魏俱起有纥伏者为贺兰莫弗遂以为氏霍丘汉庐江松滋县地梁置安丰郡东魏废郡隋开皇十六年置霍丘县唐属夀州九域志在州东一百二十里宋白曰霍丘本春秋时蓼国梁置霍丘戍隋废戍为县】少诚竟不能过遂南防蕲黄欲断江路【蕲渠希翻断音短】时上命包佶自督江淮财赋泝江诣行在至蕲口【水经注蕲水源出蕲春县北大浮山南过其县西又南至蕲口入于江佶其吉翻泝苏故翻】遇少诚入冦曹王臯遣蕲州刺史伊慎将兵七千拒之战于永安戍【永安戍在黄州黄冈县界梁置永安郡后废为戍】大破之少诚脱身走斩首万级包佶乃得前后佶入朝具奏陈少游夺财赋事【夺财赋事见上年佶巨乙翻朝直遥翻】少游惧厚敛所部以偿之【敛力赡翻】李希烈以夏口上流要地【卾州治夏口当江汉之防夏户雅翻】使其骁将董侍募死士七千袭卾州刺史李兼偃旗卧鼓闭门以待之侍撤屋材以焚门兼帅士卒出战大破之【骁坚尧翻将即亮翻鄂逆各翻鄂州治江夏县即夏口帅读曰率】上以兼为鄂岳沔都团练使【沔弥兖翻使疏吏翻】于是希烈东畏曹王臯西畏李兼不敢复有窥江淮之志矣【史言李希烈兵势稍挫复扶又翻】朱滔引兵入赵境王武俊大具犒享【犒口到翻】入魏境田
