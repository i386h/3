<!-- { "loadSidebar": true } -->
　　三年春正月西川将王宗防攻拔龙州杀刺史田昉【此时龙州当属李茂贞眆方徃翻】　丁巳刘建锋遣都指挥使马殷将兵讨蒋勋攻定胜寨破之【去年蒋勋遣兵守定胜寨】　辛未安仁义以舟师至湖州欲度江应董昌【安仁义自润州以舟师至湖州何从而度江哉葢欲自湖州舟行入栁浦而度西陵耳然钱镠在杭未容得至西陵】钱镠遣武勇都指挥使顾全武都知兵马使许再思守西陵仁义不能度昌遣其将汤臼守石城【防稽志石城山在山隂县东北三十】　袁邠守余姚闰月克用遣蕃汉都指挥使李存信【此又是一段起事克用之上当有李字】将万骑假道于魏以救兖郓军于莘县朱全忠使人谓罗信曰克用志吞河朔师还之日贵道可忧存信戢众不严【戢则立翻】侵暴魏人信怒发兵三万夜袭之存信军溃退保洺州丧士卒什二三【按九域志莘县西距魏州九十里罗信欲袭李存信亦必朝出军而后能乘夜而至李存信之败斥候不明故也丧息浪翻】委弃资粮兵械万数史俨李承嗣之军隔絶不得还信自是与河东絶专志于汴全忠方图兖郓畏信议其后信每有赠遗【遗于季翻】全忠必对使者北向拜授之曰六兄于予倍年以长固非诸邻之比【授当作受罗信第六记曲礼年长以倍则父事之朱全忠岂知礼者缪为恭敬以离并魏之交耳长知两翻诸邻谓与宣武邻道诸帅也】信信之全忠以是得専意东方【谓専意攻兖郓也】　丁亥果州刺史张雄降于王建【宋白曰果州南充郡刘璋初分垫江已上置巴郡理此建安六年璋改郡为巴西徙理阆中今郡在嘉陵江之西魏平蜀于今州北三十七里石茍埧置南宕渠郡其县亦移就郡理隋废郡并入阆中复为巴西县地仍移巴西县理安汉城开皇十八年改为南充县唐武徳四年分置果州以郡南八里有果山为名】　二月戊辰顾全武许再思败汤臼于石城【败补迈翻下同】上用杨行密之请赦董昌复其官爵钱镠不从　以通王滋判侍衞诸将事【通王滋宣宗子】　朱全忠荐兵部尚书张濬上欲复相之李克用表请发兵击全忠且言濬朝为相臣则夕至阙庭【观李克用此表谓非胁君吾不信也】京师震惧上下诏和解之　三月以天雄留后李继徽为节度使　保大节度使李思孝表请致仕荐弟思敬自代诏以思孝为太师致仕思敬为保大留后　朱全忠遣厐师古将兵伐郓州败郓兵于马颊【马颊禹疏九河之一也水经注济水自须昌县北迳鱼山东左合马颊水水首受济西北流歴安民山北又迳桃城东又东北迳鱼山南又东注于济曰马颊口败补迈翻】遂抵其城下　己酉顾全武等攻余姚明州刺史黄晟遣兵助之董昌遣其将徐章救余姚全武击擒之　夏四月辛酉河涨将毁滑州城朱全忠命决为二河夹滑城而东为害滋甚　李克用击罗信【报李存信之败也】攻洹水【洹于元翻】杀魏兵万余人进攻魏州　武安节度使刘建锋既得志【小人之器易盈刘建锋甫得长沙已得志矣】嗜酒不亲政事长直兵陈赡妻美建锋私之赡袖铁挝击杀建锋诸将杀赡迎行军司马张佶为留后佶将入府马忽踶齧伤左髀【佶巨乙翻踶大计翻齧五结翻】时马殷攻邵州未下【是年正月刘建锋遣马殷攻邵州】佶谢诸将曰马公勇而有谋寛厚乐善吾所不及真乃主也【乃汝也乐音洛】乃以牒召之殷犹豫未行聴直军将姚彦章説殷曰公与刘龙骧张司马一体之人也【聴读曰防直防事之军将也刘建锋张佶马殷同在孙儒军中儒败三人者叶力成军以取湖南故彦章云然路振曰干符中黄巢乱诏遣忠武决胜指挥使孙儒龙骧指挥使刘建锋戍淮西隷秦宗权宗权为□所败遂降之儒等皆为所胁制】今龙骧遇祸司马伤髀天命人望舍公尚谁属哉【属之欲翻】殷乃使亲从都副指挥使李琼留攻邵州【从才用翻】径诣长沙　淮南兵与镇海兵战于皇天荡【大江过升州界浸以深广自老鹳觜渡白沙横闗三十余里俗呼为皇天荡是时淮南兵既败浙兵于皇天荡遂围苏州则非前所言皇天荡矣宋熈宁二年昆山人郏亶上疏言水利谓长洲县界有长荡黄天荡其水上承湖下通海正淮浙兵战处也】镇海兵不利杨行密遂围苏州　钱镠钟传杜洪畏杨行密之彊皆求援于朱全忠【其后钟杜皆不能保其土而钱氏独传子及孙以此知有国有家者久近存乎其人】全忠遣许州刺史朱友恭将兵万人度淮聴以便宜从事　董昌使人觇钱镠兵【觇丑亷翻】有言其彊盛者辄怒斩之言兵疲食尽则赏之戊寅袁邠以余姚降于镠顾全武许再思进兵至越州城下五月昌出战而败婴城自守全武等围之昌始惧去帝号【去羌吕翻】复称节度使　马殷至长沙张佶肩舆入府坐受殷拜谒已乃命殷升聴事以留后让之即趋下帅将吏拜贺【坐受拜谒留后受将校牙参之礼帅将吏拜贺行军司马贺新留后之礼帅读曰率】复为行军司马代殷将兵攻邵州　癸未苏州常熟镇使陆郢以州城应杨行密虏刺史成及行密阅及家所蓄惟图书药物贤之归署行军司马及拜且泣曰及百口在钱公所失苏州不能死敢求富贵愿以一身易百口之死引佩刀欲自刺【刺七亦翻】行密遽执其手止之馆于府舍【馆古玩翻】其室中亦有兵仗行密每单衣诣之与之共饮膳无所疑【使杨行密待俘虏皆如成及不亦泛乎是必所有见也】钱镠闻苏州陷急召顾全武使趋西陵备行密【趋七喻翻既恐其得苏而乘胜攻杭又恐其自海道趋西陵也】全武曰越州贼之根本奈何垂克弃之请先取越州后复苏州镠从之【史言顾全武颇防用兵先后】　淮南将朱延夀奄至蕲州围其城大将贾公铎方猎不得还伏兵林中命勇士二人衣羊皮夜入延夀所掠羊羣潜入城约夜半开门举火为应复衣皮反命【衣于既翻】公铎如期引兵至城南门中火举力战突围而入延夀惊曰吾常恐其溃围而出反溃围而入如此城安可猝拔乃白行密求军中与公铎有旧者持誓书金帛往説之许以昏【説式芮翻】夀州团练副使柴再用请行临城与语为陈利害【为于伪翻】数日公铎及刺史冯敬章请降以敬章为左都押牙【淮南左都押牙也】公铎为右监门卫将军【此是领环卫官僖宗光啓三年冯敬章陷蕲州至是降路振九国志曰贾铎生于上蔡叛秦宗权度淮遇故人冯敬章导之袭破蕲春推敬章为帅铎为牙将堑城砺兵以自固】延夀进拔光州杀刺史刘存【杨行密自此全有淮南之地】　丙戌上遣中使诣梓州和解两川王建虽奉诏还成都然犹连兵未解　崔昭纬复求救于朱全忠戊子遣中使赐昭纬死行至荆南追及斩之中外咸以为快【崔昭纬结邠岐以杀杜让能韦昭度李谿卒亦以杀其身朋比为奸果何益哉】　荆南节度使成汭与其将许存泝江略地尽取濵江州县武泰节度使王建肇弃黔州収余众保丰都【丰都汉巴郡枳县地后汉置平都县因山以名县也梁置临江郡隋废郡为县义宁二年分临江置丰都县唐属忠州九城志在州西九十里】存又引兵西取渝涪二州汭以其将赵武为黔中留后存为万州刺史汭知存不得志使人诇之曰存不治州事日出蹴鞠汭曰存将逃走先匀足力也【诇古迥翻又朝正翻冶直之翻蹴子六翻鞫居六翻蹴蹋也鞠毬也顾师古曰鞠以皮为之实以毛崔豹曰蹴鞠起黄帝习用兵之势匀于伦翻】遣兵袭之存弃城走【成汭不见容于张瓌而已又不能容许存忌贤疾能常人之情也】其众稍稍归之屯于茅埧【埧必驾翻蜀人谓平川为埧宋白曰渝州江津县有茅防驿】赵武数攻丰都王建肇不能守【文徳元年王建肇得黔中节今败走数所角翻】与存皆降于王建建忌存勇略欲杀之掌书记髙烛曰公方总揽英雄以图霸业彼穷来归我奈何杀之建使戍蜀州隂使知蜀州王宗绾察之宗绾密言存忠勇谦谨有良将才建乃舍之更其姓名曰王宗播【更工衡翻】而宗绾竟不使宗播知其免已也宗播元从孔目官栁修业每劝宗播慎静以免祸【从才用翻】其后宗播为建将遇彊敌诸将所惮者以身先之【先悉荐翻】及有功辄称病不自伐由是得以功名终甲午夜顾全武急攻越州乙未旦克其外郭董昌犹
