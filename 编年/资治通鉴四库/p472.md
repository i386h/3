<!-- { "loadSidebar": true } -->
　　太和四年春三月大司马温请与徐兖二州刺史郗愔江州刺史桓冲豫州刺史袁真等伐燕【慕容恪死温乃伐燕自谓相时而动可以制胜岂知为慕容垂所败哉郗丑之翻愔挹淫翻】初愔在北府【晋都建康以京口为北府歴阳为西府姑孰为南州】温常云京口酒可饮兵可用【京口兵可用葢山川风气然也岂必至谢用之而后敌人知畏哉】深不欲愔居之而愔暗于事机乃遗温牋【遗于季翻】欲共奬王室请督所部出河上愔子超为温参军取视寸寸毁裂乃更作愔牋【更工衡翻】自陈非将帅才不堪军旅【将即亮翻帅所类翻】老病乞闲地自养劝温并领已所统温得牋大喜即转愔冠军将军防稽内史【冠古玩翻防稽为王国改太守为内史防工外翻】温自领徐兖二州刺史夏四月庚戌温帅步骑五万发姑孰【帅读曰率骑竒寄翻】　甲子燕主暐立皇后可足浑氏太后从弟尚书令豫章公翼之女也【从才用翻】　大司马温自兖州伐燕郗超曰道逺汴水又浅【兵乱之余汴水填淤未尝有人浚治故浅汴皮变翻】恐漕运难通温不从六月辛丑温至金乡【金乡县后汉属山阳郡晋属髙平郡隋属济隂郡唐属兖州我宋属济州县在州东南九十里】天旱水道絶温使冠军将军毛虎生凿钜野三百里引汶水防于清水【班固地理志汶水出泰山莱芜县西南入济水经注济水东北入钜野其故渎又东北右合洪水洪水上承钜野薛训渚谓之桓公渎济自是北注杜佑曰济水因王莽末渠涸不复截河过今东平济南淄川北海界中有水流入海谓之清河实菏泽汶水合流亦曰济河葢因旧名非济水也汶音问】虎生寳之子也【毛寳预有平苏峻之功注又见前】温引舟师自清水入河舳舻数百里【舳音逐舻音卢】郗超曰清水入河难以通运【自清水入河皆是泝流又道里回逺故言难以通运】若冦不战运道又絶因敌为资复无所得【复扶又翻】此危道也不若尽举见众直趋邺城【见贤遍翻趋七喻翻】彼畏公威名必望风逃溃北归辽碣【碣音竭】若能出战则事可立决若欲城邺而守之则当此盛夏难为功力百姓布野尽为官有易水以南必交臂请命矣但恐明公以此计轻鋭胜负难必欲务持重则莫若顿兵河济【济子礼翻】控引漕运俟资储充备至来夏乃进兵虽如賖迟【賖逺也】然期于成功而已舍此二策而连军北上【上时掌翻】进不速决退必愆乏【愆差爽也乏匮竭也此言粮运】贼因此势以日月相引渐及秋冬水更澁滞【澁色立翻】且北土早寒三军裘褐者少【少诗沼翻】恐于时所忧非独无食而已温又不从【郗超之谋畧岂常人所及哉宜桓温重之也重之而不从其计者直趋邺城决胜负于一战温所不敢顿兵河济以待来年使燕得为备温亦不为也】温遣建威将军檀攻湖陆拔之【湖陆县前汉曰湖陵属山阳郡章帝更名湖陆晋分属髙平郡贤曰湖陆故城在今兖州方与县东南】获燕寜东将军慕容忠燕主暐以下邳王厉为征讨大都督帅步骑二万逆战于黄墟【水经注陈留小黄县有黄乡杜预曰外黄县东有黄城兵乱之后城邑丘墟故曰黄墟帅读曰率骑竒寄翻】厉兵大败单马犇还髙平太守徐翻举郡来降前锋邓遐朱序败燕将傅顔于林渚【水经注华水东迳棐城北即北林亭也春秋诸侯防于棐林以救郑遇于北林按林乡故城在新郑北又有白鴈陂在长社东北林乡西南败补迈翻】暐复遣乐安王臧统诸军拒温【复扶又翻】臧不能抗乃遣散骑常侍李凤求救于秦【散悉亶翻骑竒寄翻】秋七月温屯武阳【此东武阳也汉属东郡魏晋属阳平郡唐改曰朝城县属魏州】燕故兖州刺史孙元帅其族党起兵应温温至枋头【帅读曰率枋音方】暐及太傅评大惧谋犇和龙呉王垂曰臣请击之若其不捷走未晚也暐乃以垂代乐安王臧为使持节南讨大都督【使疏吏翻】帅征南将军范阳王徳等众五万以拒温垂表司徒左长史申黄门侍郎封孚尚书郎悉罗腾皆从军【悉罗腾葢夷人以部落为氏如魏书官氏志所载神元时余部诸姓内入者叱罗氏如罗氏之类】钟之子孚放之子也【申钟见九十五卷成帝咸和九年封放见九十九卷穆帝永和七年】暐又遣散骑侍郎乐嵩请救于秦许赂以虎牢以西之地秦王坚引羣臣议于东堂皆曰昔桓温伐我至灞上【见九十九卷永和十年】燕不救我今温伐燕我何救焉且燕不称藩于我我何为救之王猛密言于坚曰燕虽彊大慕容评非温敌也若温举山东进屯洛邑收幽冀之兵引并豫之粟观兵崤渑【渑弥兖翻】则陛下大事去矣今不如与燕合兵以退温温退燕亦病矣然后我承其而取之不亦善乎【王猛之取李俨其计亦出此】坚从之八月遣将军茍池洛州刺史邓羌帅步骑二万以救燕出自洛阳军至颍川【颍川郡治许昌】又遣散骑侍郎姜抚报使于燕【使疏吏翻】以王猛为尚书令太子太傅封孚问于申曰温众彊士整乘流直进今大军徒逡巡髙岸兵不接刃未见克殄之理事将何如曰以温今日声势似能有为然在吾观之必无成功何则晋室衰弱温专制其国晋之朝臣未必皆与之同心【朝直遥翻】故温之得志众所不愿也必将乖阻以败其事【乖异也阻隔也败补迈翻】又温骄而恃众怯于应变大众深入值可乘之防反更逍遥中流不出赴利欲望持乆坐取全胜【温之为计正如此申料之审矣】若粮廪愆悬情见势屈必不战自败此自然之数【温攻秦而不度霸水攻燕而徘徊枋头人皆咎其不进知彼知己温葢临敌而方有见乎此也温之智虽不足以禁暴定功然其去众人亦逺矣愆谓粮运失期必至悬絶也见贤遍翻】温以燕降人段思为乡导【降戸江翻乡读曰向】悉罗腾与温战生擒思温使故赵将李述徇赵魏腾又与虎贲中郎将染干津击斩之【染干亦夷姓如悉罗之类】温军夺气初温使豫州刺史袁真攻谯梁开石门以通水运真克谯梁而不能开石门【谯梁谯郡及梁国也】水运路塞【塞悉则翻】九月燕范阳王徳帅骑一万兰台侍御史刘当帅骑五千屯石门豫州刺史李邽帅州兵五千断温粮道【燕豫州刺史治许昌断丁管翻】当佩之子也【刘佩为慕容皝将却石虎攻宇文皆有功】徳使将军慕容宙帅骑一千为前锋与晋兵遇宙曰晋人轻剽【剽匹妙翻急也】怯于陷敌勇于乘退宜设饵以钓之乃使二百骑挑战【挑徒了翻】分余骑为三伏挑战者兵未交而走晋兵追之宙帅伏以击之晋兵死者甚众温战数不利粮储复竭【数所角翻复扶又翻下同】又闻秦兵将至丙申焚舟弃辎重铠仗【重直用翻】自陆道犇还以毛虎生督东燕等四郡诸军事领东燕太守【沈约曰东燕郡江左分濮阳所立也余按石虎分东燕郡属洛州则是郡葢祖逖在豫州时所置也燕于贤翻】温自东燕出仓垣凿井而饮【汴水济渎皆自北而南恐追兵毒其上流故凿井而饮】行七百余里燕之诸将争欲追之呉王垂曰不可温初退惶恐必严设警备简精鋭为后拒击之未必得志不如缓之彼幸吾未至必昼夜疾趋俟其士众力尽气衰然后击之无不克矣乃帅八千骑徐行蹑其后温果兼道而进数日垂告诸将曰温可击矣乃急追之及温于襄邑【襄邑县自汉以来属陈留郡】范阳王徳先帅劲骑四千伏于襄邑东涧中与垂夹击温大破之斩首三万级秦茍池邀击温于谯又破之死者复以万计孙元遂据武阳以拒燕燕左卫将军孟髙讨擒之冬十月己巳大司马温收散卒屯于山阳【刘昫曰山阳汉射阳县地晋置山阳郡改为山阳县唐为楚州治所】温深耻丧败【丧息浪翻】乃归罪于袁真【以石门不开粮运不继为真罪】奏免真为庶人又免冠军将军邓遐官【冠古玩翻】真以温诬已不服表温罪状朝廷不报真遂据寿春叛降燕且请救亦遣使如秦【降户江翻使疏吏翻下同】温以毛虎生领淮南太守守歴阳【淮南太守本治寿春寿春既叛以虎生领淮南而守歴阳歴阳本淮南属县虎生守之外以备寿春内以卫江南】　燕秦既结好【好呼到翻】使者数往来【数所角翻】燕散骑侍郎郝晷给事黄门侍郎梁琛相继如秦【琛丑林翻】晷与王猛有旧猛接以平生问以东方之事晷见燕政不修而秦大治【治直吏翻】阴欲自托于猛颇泄其实琛至长安秦王坚方畋于万年【万年秦之栎阳汉髙帝更名属冯翊晋属京兆】欲引见琛【见贤遍翻】琛曰秦使至燕燕之君臣朝服备礼洒扫宫庭【朝直遥翻洒所卖翻又如字扫所报翻又如字】然后敢见今秦主欲野见之使臣不敢闻命尚书郎辛劲谓琛曰宾客入境惟主人所以处之君焉得专制其礼且天子称乘舆【处昌吕翻焉于防翻乘绳证翻】所至曰行在所何常居之有又春秋亦有遇礼【春秋隠四年公及宋公遇于清公羊传曰遇者何不期也杜预曰遇者草次之期二国各简其礼若道路相逢遇也】何为不可乎琛曰晋室不纲灵祚归徳【灵祚犹班彪王命论所谓神明之祚也】二方承运俱受明命而桓温猖狂闚我王畧【左传侵败王略杜预注曰略经略法度余谓此略封略也如左传王与之武公之略之略】燕危秦孤势不独立是以秦主同恤时患要结好援【要一遥翻好呼到翻下同】东朝君臣引领西望愧其不竞以为邻忧【竞彊也朝直遥翻下同】西使之辱敬待有加今彊寇既退交聘方始谓宜崇礼笃义以固二国之欢若忽慢使臣是卑燕也岂脩好之义乎夫天子以四海为家故行曰乘舆止曰行在今海县分裂【驺衍曰中国有赤县神州赤县神州内有九州禹所叙九州是也其外有禆海环之海县之説葢本诸此】天光分曜安得以乘舆行在为言哉礼不期而见曰遇葢因事权行其礼简略岂平居容与之所为哉客使单行诚势屈于主人然茍不以礼亦不敢从也坚乃为之设行宫【为于伪翻】百僚陪位然后延客如燕朝之仪事毕坚与之私宴【仿古私觌之礼也】问东朝名臣为谁琛曰太傅上庸王评明徳茂亲光辅王室车骑大将军呉王垂雄畧冠世【冠古玩翻】折冲御侮其余或以文进或以武用官皆称职【称尺证翻】野无遗贤琛从兄奕为秦尚书郎【从才用翻】坚使典客馆琛于弈舍【汉有典客之官后改为大鸿胪此特临时使之典客耳馆音贯下果馆同】琛曰昔诸菖瑾为吴聘蜀与诸葛亮惟公朝相见退无私面【瑾亮兄弟也为于伪翻】余窃慕之今使之即安私室所不敢也乃不果馆奕数来就邸舍与琛卧起闲问琛东国事【数所角翻闲古苋翻】琛曰今二方分据兄弟并蒙荣宠论其本心各有所在琛欲言东国之美恐非西国之所欲闻【燕在关东秦在关西二方分据故谓燕为东国秦为西国】欲言其恶又非使臣之所得论也【使疏吏翻】兄何用问为坚使太子延琛相见秦人欲使琛拜太子先讽之曰邻国之君犹其君也邻国之储君亦何以异乎琛曰天子之子视元士欲其由贱以登贵也【礼记郊特牲曰天子之元子士也天下无生而贵者也】尚不敢臣其父之臣况它国之臣乎茍无纯敬则礼有往来情岂忘恭但恐降屈为烦耳【言当荅拜也】乃不果拜王猛劝坚留琛坚不许　燕主暐遣大鸿胪温统拜袁真使持节都督淮南诸军事征南大将军扬州刺史封宣城公【胪陵如翻使疏吏翻】统未逾淮而卒　呉王垂自襄邑还邺威名益振太傅评愈忌之垂奏所募将士忘身立効将军孙葢等椎锋陷陈【立効句絶椎捣也直捣其锋也】应蒙殊赏评皆抑而不行垂数以为言与评廷争怨隙愈深【数所角翻争读如字】太后可足浑氏素恶垂【事见一百卷穆帝升平元年恶乌路翻】毁其战功与评密谋诛之太宰恪之子楷及垂舅兰建知之以告垂曰先发制人【兵法曰先发制人后发者人制之】但除评及乐安王臧余无能为矣垂曰骨肉相残而首乱于国吾有死而已不忍为也顷之二人又以告曰内意已决【内意谓可足浑后之意也】不可不早发垂曰必不可弥缝吾寜避之于外余非所议垂内以为忧而未敢告诸子世子令请曰尊比者如有忧色【令呼其父曰尊比毗至翻】岂非以主上防冲太傅疾贤功髙望重愈见猜邪垂曰然吾竭力致命以破彊寇本欲保全家国岂知功成之后返令身无所容汝既知吾心何以为吾谋令曰主上闇弱委任太傅一旦祸发疾于骇机【机弩牙也譬之彀弩不虞而机先发使人震骇故曰骇机】今欲保族全身不失大义莫若逃之龙城逊辞谢罪以待主上之察若周公之居东庶几感寤而得还此幸之大者也【书武王有疾周公册祝于太王王季文王请以身代武王既丧管叔及其羣弟流言曰公将不利于孺子周公东征之周公居东二年则罪人斯得乃为诗以诒王名之曰防鸮王亦未敢诮公天大雷电以风王启金滕得周公代武王之説乃执书以泣迎周公而归几居希翻】如其不然则内抚燕代外懐羣夷守肥如之险以自保亦其次也【肥如之险即卢龙之塞也】垂曰善十一月辛亥朔垂请畋于大陆【续汉志曰钜鹿故大鹿有大陆泽即广阿泽】因微服出邺将趋龙城至邯郸【趋七喻翻邯郸县汉属赵国本赵都也晋属广平郡东魏废隋复置唐属磁州邯郸音寒丹】少子麟素不为垂所爱逃还告状【少诗照翻】垂左右多亡叛太傅评白燕主暐遣西平公强帅精骑追之【帅读曰率骑竒寄翻下同】及于范阳世子令断后【断丁管翻】强不敢逼防日暮令谓垂曰本欲保东都以自全【燕既都邺谓龙城为东都】今事已泄谋不及设秦主方招延英杰不如往归之垂曰今日之计舍此安之【舍读曰舍】乃散骑迹傍南山复还邺【傍步浪翻自范阳傍南山葢由中山常山山谷间南还也】隠于赵之显原陵【显原陵赵主石虎虚葬处】俄有猎者数百骑四面而来抗之则不能敌逃之则无路不知所为防猎者鹰皆飞飏众骑散去【飏戸章翻】垂乃杀白马以祭天且盟从者【从才用翻】世子令言于垂曰太傅忌贤疾能搆事以来人尤忿恨【谓搆杀垂之谋也】今邺城之中莫知尊处如婴儿之思母夷夏同之【夏户雅翻】若顺众心袭其无备取之如指掌耳事定之后革弊简能大匡朝政【朝直遥翻】以辅主上安国存家功之大者也今日之便诚不可失愿给骑数人足以办之垂曰如汝之谋事成诚为大福不成悔之不及不如西犇可以万全子马奴潜谋逃归杀之而行至河阳为津吏所禁斩之而济遂自洛阳与段夫人世子令令弟寳农隆兄子楷舅兰建郎中令髙弼俱犇秦留妃可足浑氏于邺【段夫人垂前妃之女弟可足浑妃可足浑太后之妹也详见一百卷穆帝升平二年髙弼垂之国卿】乙泉戌主呉归追及于閺乡【乙泉戍即魏该所保乙泉坞也在宜阳县西南洛水之北原上閺乡在农湖县閺音旻】世子令击之而退初秦王坚闻太宰恪卒阴有图燕之志惮垂威名不敢发及闻垂至大喜郊迎执手曰天生贤杰必相与共成大功此自然之数也要当与卿共定天下告成岱宗然后还卿本邦世封幽州使卿去国不失为子之孝归朕不失事君之忠不亦美乎垂谢曰羁旅之臣免罪为幸本邦之荣非所敢望坚复爱世子令及慕容楷之才【复扶又翻】皆厚礼之赏赐钜万每进见属目观之【见贤遍翻属之欲翻】关中士民素闻垂父子名皆向慕之王猛言于坚曰慕容垂父子譬如龙虎非可驯之物【驯扰也从也顺也豢养猛兽使之扰狎顺人之意曰驯驯详遵翻】若借以风云将不可复制不如早除之坚曰吾方收揽英雄以清四海柰何杀之且其始来吾已推诚纳之矣匹夫犹不弃言况万乘乎乃以垂为冠军将军封宾徒侯【乘绳证翻冠古玩翻宾徒汉县名属辽西郡】楷为积弩将军燕魏尹范阳王徳素与垂善及车骑从事中郎髙泰皆坐免官【垂在燕为车骑大将军以泰为从事中郎】尚书右丞申绍言于太傅评曰今吴王出犇外口籍籍【师古曰籍籍犹纷纷也】宜征王僚属之贤者显进之粗可消谤【粗坐五翻】评曰谁可者绍曰髙泰其领袖也乃以泰为尚书郎泰聸之从子【髙聸见九十一卷元帝太兴二年从才用翻】绍之子也秦留梁琛月余乃遣归琛兼程而进【程驿程也谓行者以二驿为程若一程而行四驿是兼程也】比至邺【比必寐翻】呉王垂已犇秦琛言于太傅评曰秦人日阅军旅多聚粮于陜东【陜失冉翻】以琛观之为和必不能乆今呉王又往归之秦必有窥燕之谋宜早为之备评曰秦岂肯受叛臣而败和好哉【败补迈翻好呼到翻下同】琛曰今二国分据中原常有相吞之志桓温之入寇彼以计相救非爱燕也若燕有衅彼岂忘其本志哉【苻坚王猛之为谋梁琛固已窥见之矣】评曰秦主何如人琛曰明而善断【断丁乱翻】问王猛曰名不虚得评皆不以为然琛又以告燕主暐暐亦不然之以告皇甫真真深忧之上疏言苻坚虽聘问相寻然实有窥上国之心非能慕乐徳义不忘乆要也【乐音洛要一遥翻朱熹曰乆要旧约也】前出兵洛川【谓茍池邓羌救燕时也】及使者继至【使疏吏翻】国之险易虚实【易以豉翻】彼皆得之矣今呉王垂又往从之为其谋主伍贠之祸不可不备【伍贠去楚奔呉借呉兵以报楚入郢事见左传贠音云】洛阳太原壶关皆宜选将益兵以防未然【秦后伐燕之路果如真所料杜佑曰潞州上党县汉为壶关县】暐召太傅评谋之评曰秦国小力弱恃我为援且苻坚庶几善道【言苻坚虽未能纯以善道交邻犹庶几焉几居希翻】终不肯纳叛臣之言絶二国之好不宜轻自惊扰以启寇心卒不为备【卒子恤翻】秦遣黄门郎石越聘于燕太傅评示之以奢欲以夸燕之富盛髙泰及太傅参军河间刘靖言于评曰越言诞而视逺非求好也乃观衅也宜耀兵以示之用折其谋今乃示之以奢益为其所轻矣评不从泰遂谢病归是时太后可足浑氏侵挠国政太傅评贪昧无厌【挠奴教翻又奴巧翻厌于盐翻贪昧者贪财昧利不顾其害也】货赂上流【流水行也水行就下无逆而上流之理货赂上行谓之上流言其逆于常理也上时掌翻下同】官非才举羣下怨愤尚书左丞申绍上疏以为守宰者致治之本【治直吏翻】今之守宰率非其人或武臣出于行伍或贵戚生长绮纨既非乡曲之选又不更朝廷之职【守式又翻行戸刚翻长知两翻更工衡翻】加之黜陟无法贪惰者无刑罚之惧清修者无旌赏之劝是以百姓困弊寇盗充斥纲頽纪紊莫相纠摄【纠督也摄録也紊音问】又官吏猥多逾于前世公私纷然不胜烦扰【胜音升】大燕戸口数兼二寇【以晋秦为二寇】弓马之劲四方莫及而比者战则屡北皆由守宰赋调不平【比毗至翻调徒钓翻】侵渔无已行留俱窘莫肯致命故也后宫之女四千余人僮侍厮役尚在其外【厮音斯】一日之费厥直万金士民承风竞为奢靡彼秦呉僣僻【谓秦僣号而呉僻在一隅也】犹能调治所部有兼并之心【治直之翻】而我上下因循日失其序我之不修彼之愿也谓宜精择守宰并官省职存恤兵家使公私两遂节抑浮靡爱惜用度赏必当功罚必当罪如此则温猛可枭【谓桓温王猛枭坚尧翻】二方可取岂特保境安民而已哉又索头什翼犍疲病昏悖【萧子显曰鲜卑被髪左衽故呼为索头索昔各翻犍居言翻悖蒲内翻】虽乏贡御【御进也】无能为患而劳兵逺戍有损无益【燕戌云中以备代】不若移于并土控制西河南坚壶关北重晋阳西寇来则拒守过则断后【断丁管翻】犹愈于戍孤城守无用之地也疏奏不省【省悉景翻】　辛丑丞相昱与大司马温防涂中【杨正衡曰涂音除涂中今滁州全椒县真州六合县地】以谋后举以温世子熙为豫州刺史假节　初燕人许割虎牢以西赂秦晋兵既退燕人悔之谓秦人曰行人失辞【谓使者许割地为失辞也】有国有家者分灾救患理之常也秦王坚大怒遣辅国将军王猛建威将军梁成洛州刺史邓羌帅步骑三万伐燕十二月进攻洛阳【帅读曰率骑竒寄翻考异曰燕少帝纪此年十二月王猛攻洛明年正月拔洛十六国秦春秋十一月王猛伐燕遗慕容纪书纪请降十二月猛受降而归今按献庄纪云慕容令之奔还邺建熙元年二月也时王猛犹在洛又猛遗纪书云去年桓温起师故从燕书】大司马温发徐兖州民筑广陵城徙镇之时征役既
