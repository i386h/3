<!-- { "loadSidebar": true } -->
　　将李克诚战败于沪涧【将即亮翻沪侯古翻　考异曰徐岱奉天记曰大将唐汉臣刘徳信高秉哲合统兵一万屯于汝州三帅各领本军城小卒众教令不一军进至薛店更无它路又不设支军贼谋知之乘雾而进三帅望敌大溃戈楯资实山积马万余蹄皆没马汝州遂陷摄刺史李元平为冦所获贼逻兵北至彭婆今从实録】时李勉遣汉臣将兵万人救襄城上遣徳信帅诸将家应募者三千人助之【将即亮翻又音如字帅读曰率下同】勉奏李希烈精兵皆在襄城许州空虚若袭许州则襄城围自解【去年希烈徙镇许州盖欲乘虗捣其巢穴则希烈必释襄城之围以自救】遣二将趣许州【趣七喻翻】未至数十里上遣中使责其违诏二将狼狈而返无复斥候克诚伏兵邀之杀伤大半汉臣奔大梁徳信奔汝州希烈游兵剽掠至伊阙【剽匹妙翻伊阙禹所凿春秋为戎蛮子之国汉为新城县隋为伊阙县唐属河南府】勉复遣其将李坚帅四千人助守东都【复扶又翻又音如字　考异曰新传作李坚华今从实録】希烈以兵絶其后坚军不得还【还从宣翻又音如字】汴军由是不振襄城益危【汴皮变翻汴军宣武兵也此时则李勉帅永平军方镇表大厯十四年永平军增领汴颍二州徙治汴州故使史有汴军之称】　上以诸军讨淮宁者不相统壹庚子以舒王谟为荆襄等道行营都元帅更名谊【更工衡翻】以户部尚书萧复为长史右庶子孔巢父为左司马谏议大夫樊泽为右司马自余将佐皆选中外之望【将即亮翻】未行防泾师作乱而止复嵩之孙也【萧嵩开元中为相】巢父孔子三十七世孙也上泾原诸道兵救襄城冬十月丙午泾原节度使
