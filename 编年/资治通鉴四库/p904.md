<!-- { "loadSidebar": true } -->
　　二年正月壬辰朔太后享万象神宫以魏王承嗣为亚献梁王三思为终献太后自制神宫乐用舞者九百人户婢团儿为太后所宠信有憾于皇嗣乃譛皇嗣妃
　　刘氏徳妃窦氏为厌呪【厌于恊翻又于琰翻】癸巳妃与徳妃朝太后于嘉豫殿【朝直遥翻】既退同时杀之　【考异曰新本纪云腊月癸亥杀皇嗣妃窦氏旧传云正月二日今从之今按徳妃窦氏即宗母也】瘗于宫中莫知所在【瘗于计翻】徳妃抗之曾孙也【窦抗太穆皇后之从兄】皇嗣畏忤防不敢言【忤五故翻】居太后前容止自如团儿复欲害皇嗣有言其情于太后者太后乃杀团儿【复扶又翻　考异曰刘子太上实录云韦国儿谄佞多端天后尢所信任欲私于上而拒焉怨望遂作桐人潜埋于二妃院内譛杀之又矫制按问上今从则天实录】是时告密者皆诱人奴婢告其主以求功赏徳妃父孝谌为润州刺史有奴妄为妖异以恐徳妃母厐氏【诱音酉谌氏壬翻妖于乔翻宠皮江翻】厐氏惧奴请夜祠祷觧因发其事下监察御史龙门薛季昶按之【监古衘翻下遐嫁翻】季昶诬奏以为与徳妃同祝诅先涕泣不自胜【祝职救翻胜音升】乃言曰厐氏所为臣子所不忍道太后擢季昶为给事中厐氏当斩其子希瑊【瑊古咸翻】诣侍御史徐有功讼寃有功牒所司停刑上奏论之以为无罪季昶奏有功阿党恶逆请付法法司处有功罪当绞令史以白有功【侍御史之属有令史十七人上时掌翻处昌吕翻】有功叹曰岂我独死诸人永不死邪既食掩扇而寝人以为有功苟自强必内忧惧密伺之方熟寝【伺相吏翻】太后召有功迎谓曰卿比按狱失出何多对曰失出人臣之小过好生圣人之大徳【误出人罪谓之失出比毗至翻好呼到翻】太后黙然由是厐氏得减死与其三子皆流岭南孝谌贬罗州司马有功亦除名　【考异曰旧有功传有功为御史坐厐氏除名寻起为左司郎中窦孝谌传长夀二年厐氏为酷吏所防御史防记有功自秋官员外郎坐厐氏除名为流人月余授御史按实録有功天授初累补司刑丞秋官员外郎稍迁郎中后以公事免万嵗通天元年擢拜殿中侍御史今从之】　戊申姚璹奏请令宰相撰时政记【防要璹以为帝王谟训不可阙于纪述史官踈远无因得书请自今以后所论军国政要宰臣一人撰録号为时政记】月送史舘从之时政记自此始　腊月丁夘降皇孙成器为寿春王恒王成义为衡阳王【恒戸登翻】楚王隆基为临淄王卫王隆范为巴陵王赵王隆业为彭城王皆睿宗之子也　春一月庚子以夏官侍郎娄师徳同平章事师徳寛厚清慎犯而不校与李昭徳俱入朝【朝直遥翻】师徳体肥行缓昭徳屡待之不至怒骂曰田舍夫师徳徐笑曰师徳不为田舍夫谁当为之其弟除代州刺史将行师徳谓曰吾僃位宰相汝复为州牧【复扶又翻】荣宠过盛人所疾也将何以自免弟长跪曰自今虽有人唾某面某拭之而已庻不为兄忧师徳愀然曰【愀七小翻】此所以为吾忧也人唾汝面怒汝也汝拭之乃逆其意所以重其怒夫唾不拭自干【干音干】当笑而受之　甲寅前尚方监裴匪躬内常侍范云仙坐私谒皇嗣腰斩于市【光宅改少府监为尚方监内侍省有内常侍六人正五品下汉中常侍之职也　考异曰旧来俊臣传云按张防朂范云仙于洛阳牧院防朂等不堪其苦自讼于徐有功俊臣命卫士以乱刀斫杀之云仙亦言歴事先朝称所司寃苦俊臣命截去其舌士庶胆破无敢言者按张防朂天授二年被杀云仙此年坐谒皇嗣斩今从实録】自是公卿以下皆不得见又有告皇嗣潜有异谋者太后命来俊臣鞫其左右左右不胜楚毒皆欲自诬【胜音升】太常工人京兆安金藏【时公卿不得见皇嗣唯金藏等工人得在左右】大呼谓俊臣曰公既不信金藏之言请剖心以明皇嗣不反即引佩刀自剖其胸五藏皆出流血被地太后闻之令轝入宫中【呼火故翻藏徂浪翻被皮义翻轝羊茹翻】使医内五藏以桑皮线缝之傅以药经宿始苏太后亲临视之叹曰吾有子不能自明使汝至此即命俊臣停推【停其狱不复推鞫也】睿宗由是得免　罢举人习老子更习太后所造臣轨【更工衡翻习老子见二百二卷髙宗上元元年】　二月丙子新罗王政明卒遣使立其子理洪为王【卒子恤翻使疏吏翻】　乙亥禁人间锦侍御史矦思止私畜锦李昭徳按之杖杀于朝堂【朝直遥翻】　或告岭南流人谋反太后遣司刑评事万国俊摄监察御史就按之【监古衘翻】国俊至广州悉召流人矫制赐自尽流人号呼不服【号戸髙翻】国俊驱就水曲尽斩之一朝杀三百余人然后诈为反状还奏因言诸道流人亦必有怨望谋反者不可不早诛太后喜擢国俊为朝散大夫行侍御史【朝直遥翻散悉亶翻】更遣右翊卫兵曹叅军刘光业【按武徳四年已改左右翊卫为左右卫疑翊字衍兵曹参军掌王府武官宿卫番第受其名数而大将军配焉】司刑评事王徳夀苑南面监丞鲍思恭【唐京都苑各有四面监监各一人从六品下副监一人从七品下丞一人正八品下各掌所管面苑内宫舘园池与其种植修葺之事丞则掌判监事】尚辇直长王大贞【长知两翻】右武威卫兵曹参军屈贞筠皆摄监察御史诣诸道按流人光业等以国俊多杀防赏争効之光业杀七百人徳夀杀五百人自余少者不减百人其远年杂犯流人亦与之俱毙太后颇知其滥制六道流人未死者并家属皆听还乡里国俊等亦相继死或得罪流窜　【考异曰实録曰光业等亦受鸾防侍郎传游艺之防按天授二年游艺已死旧游艺传曰游艺请则天发六道使虽身死之后竟从其谋武后本遣万国俊一使国俊还言诸道流人亦反故更遣五使耳游艺岂豫知遣六道使此所谓天下之恶皆归焉者也潘远纪闲曰补阙李秦授寓直中书进封事曰陛下自登极诛斥李氏及诸大臣其家人亲族流放在外以臣所料且数万人如一旦同心招集为逆出陛下不意臣恐社稷必危防曰代武者刘夫刘者流也陛下不杀此軰臣恐为祸深焉天后纳之夜中召入谓曰卿名秦授天以卿授朕也何启予心即拜考功员外郎仍知制诰赐朱绂女妓十人金帛称是与谋发敕使十人于十道安慰流者其实赐墨敕与牧守有流放者杀之天后度流人已死又使使者安抚流人曰吾前发十道使安慰流人何使者不晓吾意擅加杀害深为酷暴其輙杀流人使并所在鎻项将至害流人处斩之以快亡魂诸流人未死或它事系者兼家口放还按当时止诛岭南一道因万国俊言更发五道使非并发十道使也十道在近地者何尝冇流人也国俊既以多杀受赏余使或病死或自以它罪流窜必无并斩之理今并从实録及旧传】　来俊臣诬冬官尚书苏干云在魏州与琅邪王冲通谋【冲举兵见上卷垂拱四年】夏四月乙未杀之　五月癸丑棣州河溢【棣州后汉乐安郡中废唐武徳四年分沧州之厌次阳信滴河乐陵置棣州】　秋九月丁亥朔日有食之　魏王承嗣等五千人表请加尊号曰金轮圣神皇帝　乙未太后御万象神宫受尊号赦天下作金轮等七宝【七宝一曰金轮宝曰白象宝曰女宝曰马宝曰珠宝曰主兵臣宝曰主藏臣宝】每朝防陈之殿庭【朝直遥翻】　庚子追尊昭安皇帝曰浑元昭安皇帝【浑戸本翻】文穆皇帝曰立极文穆皇帝孝明髙皇帝皇后从帝号【后又追尊其三世】辛丑以文昌左丞同平章事姚璹为司宾卿罢政事以司宾卿万年豆卢钦望为内史【新书宰相世系表豆卢氏本姓慕容氏北地王精降后魏北人谓归义为豆卢因以为氏】文昌左丞韦巨源同平章事秋官侍郎吴人陆元方为鸾台侍郎同平章事巨源孝寛之孙也【韦孝寛事宇文氏为名将】
