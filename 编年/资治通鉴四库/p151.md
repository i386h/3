<!-- { "loadSidebar": true } -->
　　三年春正月己卯晦日有食之　初帝用匡衡议罢甘泉泰畤【事见上卷建始元年】其日大风壊甘泉竹宫【武帝以正月上辛有事甘泉圜丘自竹宫而望拜韦昭曰以竹为宫天子居中师古曰汉旧仪竹宫去坛三里壊音怪】折拔畤中树木十围以上百余【折而设翻】帝异之以问刘向对曰家人尚不欲絶种祠【师古曰家人谓庶人之家也种祠继嗣所传祠也】况于国之神寳旧畤且甘泉汾隂及雍五畤始立皆有神只感应然后营之非茍而已也【武帝祠泰一于甘泉夜常有神光如流星集于祠坛汾隂男子公孙滂洋等见汾旁有光如绛上遂立后土祠于汾隂脽上文帝十四年黄龙见成纪始幸雍郊见五畤】武宣之世奉此三神礼敬敕备神光尤着祖宗所立神只旧位诚未易动【易以豉翻】前始纳贡禹之议后人相因多所动揺【元帝时贡禹建言汉家祭祀多不应古礼韦成匡衡等因之】易大传曰诬神者殃及三世恐其咎不独止禹等上意恨之【师古曰恨悔也】又以乆无继嗣冬十月庚辰上白太后令诏有司复甘泉泰畤汾隂后土如故及雍五畤陈寳祠长安及郡国祠着明者皆复之是时上以无继嗣颇好鬼神方术之属【好呼到翻】上书言祭祀方术得待诏者甚众祠祭费用颇多谷永説上曰【説输芮翻】臣闻明于天地之性不可惑以神怪知万物之情不可罔以非类【师古曰罔犹蔽余谓罔欺也欺人以所无者罔】诸背仁义之正道【背蒲妺翻】不遵五经之灋言而盛称竒怪鬼神广崇祭祀之方求报无福之祠及言世有僊人服食不终之药遥兴轻举【如淳曰遥逺也兴举也师古曰兴起也谓起而逺去也】黄冶变化之术者【晋灼曰黄者铸黄金也道家言冶丹沙令变化可铸作黄金也】皆奸人惑众挟左道懐诈伪以欺罔世主【师古曰左道邪僻之道非正义也王制曰执左道以乱政者杀】聴其言洋洋满耳若将可遇【师古曰洋洋美盛之貌洋音羊又音祥】求之荡荡如系风捕景终不可得【师古曰荡荡空旷之貎也荡音荡景影也】是以明王距而不聴圣人絶而不语【师古曰谓孔子不语怪神】昔秦始皇使徐福发男女入海求神采药因逃不还天下怨恨【事见秦始皇纪】汉兴新垣平【事见文帝纪】齐人少翁公孙卿栾大等【事见武帝纪】皆以术穷诈得诛夷伏辜【师古曰诈得谓主上得其诈伪之情】唯陛下距絶此类毋令奸人有以窥朝者【朝直遥翻】上善其言　十一月尉氏男子樊并等十三人谋反【地理志尉氏县属陈留郡应劭曰古狱官曰尉氏郑之别狱也臣瓉曰郑大夫尉氏之邑故遂以为邑名师古曰郑大夫尉氏亦以掌狱之官故为侯耳应説是也】杀陈留太守刼略吏民自称将军徒李谭称忠钟祖訾顺共杀并以闻皆封为侯【姓谱称平声汉功臣表有新山侯称忠楚有钟仪钟建又有知音钟子期訾即移翻何氏姓云今齐是本姓祭氏谭延乡侯忠新山侯祖童乡侯顺楼虚侯　考异曰本纪云五人而功臣表止有四人盖纪误】　十二月山阳铁官徒苏令等二百二十八人攻杀长吏盗库兵自称将军【地理志山阳郡有铁官】经郡国十九杀东郡太守及汝南都尉汝南太守严防捕斩令等迁防为大司农【师古曰防与欣同】故南昌尉九江梅福上书曰【地理志南昌县属豫章郡后汉志尉主盗贼凡有贼发主名不立则推索行寻案察奸宄以起端绪】昔髙祖纳善若不及従諌如转圜【师古曰不及恐失之也转圜者言其顺易也】聴言不求其能举功不考其素【师古曰直取其功不论其旧行及所従来也】陈平起于亡命而为谋主韩信拔于行陈而建上将【事并见髙帝纪行户刚翻陈读曰阵】故天下之士云合归汉【师古曰言四面而至】争进竒异知者竭其防【知读曰智下同】愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗【师古曰鸿毛谕轻拾遗言其易也】此髙祖所以无敌于天下也孝武皇帝好忠谏説至言【好呼到翻説读曰悦】出爵不待亷茂【亷茂孝亷秀才也光武讳秀改为茂才】庆赐不须显功【师古曰谓谏争合意即得爵赐不由荐举及军功也亷亷吏也茂茂材也】是以天下布衣各厉志竭精以赴阙庭自衒鬻者不可胜数【师古曰衒行卖也鬻亦卖也音州县之县又音工县翻胜音升】汉家得贤于此为盛使孝武皇帝聴用其计升平可致【张晏曰民有三年之储曰升平】于是积尸暴骨快心胡越故淮南王安縁间而起【间古苋翻下同】所以计虑不成而谋议泄者以众贤聚于本朝故其大臣埶陵不敢和従也【事见武纪师古曰本朝谓汉朝也大臣谓淮南相内史之属也服防曰臣埶陵君和户卧翻】方今布衣乃窥国家之隙见间而起者蜀郡是也【孟康曰鸿嘉中广汉男子郑躬等反是也】及山阳亡徒苏令之羣蹈借名都大郡【贤曰前书曰十二万户为大郡】求党与索随和而无逃匿之意【李竒曰求索与己和及随己者原父曰汉氏世寳随和珠玉谓匹夫至欲索此物所谓与上争衡也索山谷翻】此皆轻量大臣无所畏忌【量音良】国家之权轻故匹夫欲与上争衡也士者国之重器得士则重失士则轻诗云济济多士文王以宁【师古曰诗大雅文王之诗也济济盛貌也言文王能多用贤人故邦国得以安宁也济子礼翻】庙堂之议非草茅所言也【汉书所字下有当字】臣诚恐身涂野草尸并卒伍故数上书求见輙报罢【福去南昌归夀春数因县道上书求假轺传诣行在所条对急政輙报罢数音所角翻见贤遍翻】臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩闗自鬻【事见三卷周赧王七年周礼司闗凡四方之賔客叩闗者则为之告注曰叩闗谓谒闗人也疏曰叩犹至也好呼到翻】缪公行霸由余归徳【秦缪公开霸业由余自西戎归之缪读曰穆】今欲致天下之士民有上书求见者輙使诣尚书问其所言言可采取者秩以升斗之禄赐以一束之帛若此则天下之士发愤懑【懑音闷】吐忠言嘉谋日闻于上天下条贯国家表里烂然可覩矣【师古曰烂然分明之貌也】夫以四海之广士民之数【数趋玉翻】能言之类至众多也然其隽桀指世陈政言成文章质之先世而不缪施之当世合时务若此者亦无几人【师古曰无几言不多也几音居岂翻】故爵禄束帛者天下之砥石髙祖所以厉世摩钝也【师古曰砥细石也音之履翻又音只】孔子曰工欲善其事必先利其器【师古曰论语载孔子之言也工以谕国政利器谕贤材】至秦则不然张诽谤之罔以为汉除【为于伪翻】倒持泰阿授楚其柄【师古曰太阿劒名欧冶所铸也言秦无道令陈渉项羽乗间而发譬倒持劒以把授人也】故诚能勿失其柄天下虽有不顺莫敢触其锋此孝武皇帝所以辟地建功为汉世宗也【师古曰辟读曰辟】今陛下既不纳天下之言又加戮焉夫鸢鹊遭害则仁鸟増逝【师古曰鸢鸱也仁鸟鸾凤也鸢音縁】愚者防戮则智士深退间者愚民上书多触不急之灋【师古曰言以其所言为不急而罪之也】或下廷尉而死者众【下遐稼翻下同】自阳朔以来天下以言为讳朝廷尤甚【惩王章之死也师古曰防人之口法禁严切也】羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争【争读曰诤】孝元皇帝擢之以厉具臣而矫曲朝【元帝初擢章为左曹中郎将师古曰具臣具位之臣无益者也矫正也朝直遥翻】及至陛下戮及妻子【事见上卷阳朔元年】且恶恶止其身【公羊传恶恶止其身善善及子孙】王章非有反畔之辜而殃及室家【言王章妻子坐徙也孔颖达曰左传曰男有室女有家谓男处妻之室女安夫之家夫妇共为家室故为夫妇家室之道为室家也】折直士之节【折而设翻】结谏臣之舌羣臣皆知其非然不敢争天下以言为戒最国家之大患也愿陛下循髙祖之轨杜亡秦之路除不急之灋下无讳之诏博览兼聴谋及疏贱令深者不讳逺者不塞所谓辟四门明四目也【师古曰虞书舜典曰辟四门明四目言开四门以致众贤则明视于四方也塞悉则翻辟读曰辟】徃者不可及来者犹可追方今君命犯而主威夺【师古曰君命犯者谓大臣犯君之命】外戚之权日以益隆陛下不见其形愿察其景建始以来日食地震以率言之三倍春秋水灾无与比数【师古曰言其极多不可比校而数也亡读曰无】隂盛阳防金铁为飞此何景也【张晏曰河平二年沛郡铁官铸铁如星飞上去权臣用事之异也苏林曰言之不従是为不又则金不従革景象也何象言将危亡也为于伪翻】汉兴以来社稷三危吕霍上官皆母后之家也亲亲之道全之为右【师古曰务全安之此为上】当与之贤师良傅教以忠孝之道今乃尊宠其位授以魁柄【师古曰以斗为谕也斗身为魁】使之骄逆至于夷灭【师古曰夷平也谓平除之】此失亲亲之大者也自霍光之贤不能为子孙虑故权臣易世则危书曰毋若火始庸庸【师古曰周书洛诰之辞也庸庸防小貌也言火始防小不早扑灭则至炽盛大臣贵擅亦当早圗黜其权也】埶陵于君权隆于主然后防之亦无极已【师古曰已语终辞】上不纳













　　资治通鉴卷三十一
<史部,编年类,资治通鉴>
　　钦定四库全书
　　资治通鉴卷三十二　　　宋　司马光　撰
　　胡三省　音注
　　汉纪二十四【起着雍涒滩尽昭阳赤奋若凡六年】
　　孝成皇帝中
