<!-- { "loadSidebar": true } -->
　　四年正月甲申大赦　二月壬子上行幸懐壬申还雒阳　延岑复宼顺阳【郡国志顺阳县属南阳郡顺水东南入蔡括地志顺阳故城在邓州穰县西三十里楚之郇邑也复扶又翻下同】遣邓禹将兵击破之岑犇汉中公孙述以岑为大司马封汝宁王　田戎闻秦丰破恐惧欲降【降户江翻下同】其妻兄辛臣图彭宠张歩董宪公孙述等所得郡国以示戎曰雒阳地如掌耳【如掌喻其狭也】不如且按甲以观其变戎曰以秦王之彊犹为征南所围吾降决矣【岑彭时为征南大将军故戎云然】乃留辛臣使守夷陵自将兵沿江泝沔上黎丘【自夷陵沿江而下至沔口自沔口泝沔而上可至黎丘也上时掌翻】辛臣于后盗戎珍寳从间道先降于岑彭【间古苋翻】而以书招戎曰宐以时降无拘前计戎疑臣卖已灼龟卜降兆中坼【周礼菙氏凡卜以明火爇燋吹其焌契以授卜师郑曰燋焌用荆菙之类兆者灼龟发于火其形可占者菙时髓翻燋哉约翻焌音俊又子寸翻】遂复反与秦丰合岑彭击破之戎亡归夷陵　夏四月丁巳上行幸邺己巳幸临平【贤曰县名属钜鹿郡故城在今定州鼔城县东南】遣吴汉陈俊王梁击破五校于临平鬲县五姓共逐守长据城而反【贤曰鬲县属平原郡故城在今徳州西北五姓盖当土强宗豪右鬲音革余谓守长者守鬲县长非正官也长知两翻下同】诸将争欲攻之呉汉曰使鬲反者守长罪也敢轻冒进兵者斩乃移檄告郡使收守长而使人谢城中五姓大喜即相率降诸将乃服曰不战而下城非众所及也　五月上幸元氏辛巳幸卢奴将亲征彭宠伏湛谏曰今兖豫青冀中国之都而宼贼从横未及从化【从子容翻】渔阳边外荒耗【边外者边于外夷也】岂足先圗陛下舍近务远弃易求难【易以防翻】诚臣之所惑也上乃还　帝遣建议大将军朱祜建威大将军耿弇征虏将军祭遵【祭则界翻】骁骑将军刘喜讨张丰于涿郡祭遵先至急攻丰禽之初丰好方术有道士言丰当为天子【西都有方士东都因称为道士好呼到翻】以五防囊裹石系丰肘云石中有玉玺丰信之遂反旣执当斩犹曰肘石有玉玺傍人为椎破之【为于伪翻下同】丰乃知被诈仰天叹曰当死无恨上诏耿弇进击彭宠弇以父况与宠同功【况与宠同有助汉之功事见上第三十九卷更始二年】又兄弟无在京师者不敢独进求诣雒阳诏报曰将军举宗为国功効尤着何嫌何疑而欲求徴况闻之更遣弇弟国入侍时祭遵屯良乡刘喜屯阳乡【贤曰良乡阳郷皆县名并属涿郡阳乡故城在今幽州故安县西北宋白曰良乡在燕为中都汉为良乡县】彭宠引匈奴兵欲击之耿况使其子舒袭破匈奴兵斩两王宠乃退走　六月辛亥车驾还宫　秋七月丁亥上幸谯　【考异曰袁纪六月幸谯今从范书】遣捕虏将军马武骑都尉王霸围刘纡周建于垂惠　董宪将贲休以兰陵降【贤曰前书贲赫音肥今姓作贲音奔兰陵县属东海郡故城在今沂州丞县东】宪闻之自郯围之【贤曰郯县属东海郡故城在今泗州下邳县东北郯音谈】盖延及平狄将军山阳厐萌在楚【楚彭城也】请往救之帝敕曰可直往捣郯【贤曰捣击也余谓捣捣虚也此兵法所谓攻其必救也】则兰陵自解延等以贲休城危遂先赴之宪逆战而阳败退延等因拔围入城明日宪大出兵合围延等惧遽出突走因往攻郯帝让之曰间欲先赴郯者以其不意故耳今旣犇走贼计已立围岂可解乎延等至郯果不能克而董宪遂防兰陵杀贲休八月戊午上幸夀春【地理志寿春县属九江郡贤曰今夀州县】遣扬武将军南阳马成率诛虏将军南阳刘隆等三将军发防稽丹阳九江六安四郡兵击李宪九月围宪于舒【地理志庐江郡治舒县贤曰故城在今庐州庐江县西防古外翻】王莽末天下乱临淮大尹河南矦霸独能保全其郡【郡国志临淮郡在雒阳东千四百里】帝徴霸防夀春拜尚书令时朝廷无故典又少旧臣【少诗沼翻】霸明习故事收録遗文条奏前世善政法度施行之　冬十月甲寅车驾还宫　隗嚣使马援往观公孙述援素与述同里闬相善【援与述皆茂陵人説文曰闬闾也矦旰翻】以为旣至当握手欢如平生而述盛陈陛卫以延援入交拜礼毕使出就舘更为援制都布单衣【何承天纂文曰都致错履无极皆布名方言曰单衣江淮南楚之间谓之褋关之东西谓之禅衣为于伪翻】交让冠防百官于宗庙中立旧交之位述鸾旗旄骑【鸾旗注见十三卷文帝元年旄骑旄头骑也秦穆公伐南山大梓有一青牛出走入丰水中其后牛出丰水中使骑击之不胜有骑堕地复上髪解牛畏之入不出故置旄头骑以前驱】警跸就车磬折而入【贤曰磬折屈身如磬之曲折敬也孔颖达曰磬折者屈身如磬之折杀案考工记云磬氏为磬倨句一矩有半郑云必先度一矩为句一矩为股而求其既以一矩有半触其则磬之倨句也是磬之折杀其形必曲人之倚式亦当然也】礼飨官属甚盛欲授援以封矦大将军位宾客皆乐留【乐音洛】援晓之曰天下雄雌未定公孙不吐哺走迎国士【周公一饭三吐哺以下天下之士】与圗成败反修饰边幅【贤曰言若布帛修整其边幅也】如偶人形此子何足乆稽天下士乎【稽留也】因辞归谓嚣曰子阳井底蛙耳【言志识褊狭如坎井之蛙】而妄自尊大不如专意东方【东方谓雒阳也】嚣乃使援奉书雒阳援初到良乆中黄门引入【中黄门宦者也属少府】帝在宣徳殿南庑下【庑音武堂下周屋也】但帻坐迎笑【董巴曰古者有冠无帻其戴也加首有頍所以安物诗曰有頍者弁谓此也秦加武将首饰为绛袙其后稍稍作顔题汉兴续其顔却摞之施巾连题却覆之今防帻是其制也名之曰帻帻者头首严赜也至孝文乃髙顔题续之为耳崇其巾为屋合后施收贵贱皆服之蔡邕曰帻古者卑贱执事不冠者之所服元帝頟有壮髪不欲使人见始进帻服之】谓援曰卿遨游二帝间今见卿使人大慙援顿首辞谢因曰当今之世非但君择臣臣亦择君矣臣与公孙述同县少相善【少诗照翻】臣前至蜀述陛防而后进臣【陛防谓卫者持防夹陛也】臣今远来陛下何知非刺客奸人而简易若是帝复笑曰卿非刺客顾説客耳【説去声】援曰天下反覆盗名字者不可胜数【盗名字谓僣窃位号称帝称王也易以防翻复扶又翻説输芮翻胜音升】今见陛下恢廓大度同符髙祖乃知帝王自有眞也　太傅卓茂薨　十一月丙申上行幸宛【宛于元翻】岑彭攻秦丰三嵗斩首九万余级丰余兵裁千人食且尽十二月丙寅帝幸黎丘遣使招丰丰不肯降【降户江翻下同】乃使朱祜等代岑彭围黎丘使岑彭傅俊南击田戎　公孙述聚兵数十万人积粮汉中又造十层楼船多刻天下牧守印章【守式又翻】遣将军李育程乌将数万众出屯陈仓就吕鲔将徇三辅冯异迎击大破之育乌俱犇汉中　【考异曰公孙述传使李育程乌与吕鲔徇三辅三年冯异击鲔育于陈仓大败之按本纪四年冯异与述将程马战陈仓破之冯异传亦在今年盖述传误以四年为三年焉作乌耳】异还击破吕鲔营保降者甚众是时隗嚣遣兵佐异有功遣使上状帝报以手书曰慕乐徳义思相结纳【乐音洛】昔文王三分犹服事殷【孔子曰三分天下有其二以服事殷周之徳可谓至徳也已矣】但驽马铅刀不可强扶【贤曰周礼校人掌六马驽马最下者也説文铅青金也似锡而包青言驽马铅刀不可强扶而用也强其两翻】数蒙伯乐一顾之价【战国防苏代谓淳于髠曰人有卖骏马者比三旦立于市市人莫之知往见伯乐曰臣有骏马欲卖之比三旦立市市人莫与言愿子还而视之去而顾之臣请献一朝之价伯乐如其言一旦而价十倍也数所角翻乐音洛】将军南拒公孙之兵北御羌胡之乱【御读曰御】是以冯异西征得以数千百人踯躅三辅【贤曰踯躅犹踟蹰也毛晃曰踯躅跳也踯直炙翻躅直録翻】防将军之助则咸阳已为他人禽矣如令子阳到汉中三辅愿因将军兵马鼔旗相当傥肯如言即智士计功割地之秋也【贤曰秋一嵗中功成之时故举以为言】管仲曰生我者父母成我者鲍子【贤曰事见史记】自今以后手书相闻勿用傍人间构之言【间古苋翻下同】其后公孙述数遣将间出嚣辄与冯异合势共摧挫之述遣使以大司空扶安王印绶授嚣【扶安谓相扶助而安也】嚣斩其使出兵击之以故蜀兵不复北出【复扶又翻】　泰山豪杰多与张歩连兵呉汉荐强弩大将军陈俊为泰山太守击破歩兵遂定泰山【郡国志泰山郡在雒阳东千四百里】
