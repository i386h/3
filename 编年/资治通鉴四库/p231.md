<!-- { "loadSidebar": true } -->
　　还至京师【还从宣翻又如字】　六月戊戍朔日有食之丁鸿上疏曰昔诸吕擅权统嗣几移【事见高后纪几居希翻】哀平之末庙不血食【事见王莽纪鸿引此事以指言外戚之祸】故虽有周公之亲而无其德不得行其埶也【贤曰言亲贤兼重方可执政】今大将军虽欲敕身自约不敢僣差然而天下逺近皆惶怖承防【怖普布翻】刺史二千石初除谒辞求通待报【初除而谒之官则辞求通者求通名也待报者得谒与不得谒得辞与不得辞皆待报也】虽奉符玺受台敕【符玺所以为信初除者诣尚书台受敕玺斯氏翻】不敢便去久者至数十日背王室【背蒲妹翻】向私门此乃上威损下权盛也人道悖于下效騐见于天虽有隐谋神照其情垂象见戒以告人君【悖蒲内翻见贤遍翻】禁微则易【易以防翻】救末则难人莫不忽于防细以致其大恩不忍诲义不忍割去事之徴未然之明镜也【言祸伏于隐防人多忽之及发见之后昭昭而不可掩是为未然之明镜】夫天不可以不刚不刚则三光不明王不可以不彊不彊则宰牧从横【从子用翻又子容翻横戸孟翻又如字】宜因大变改政匡失以塞天意【塞悉则翻】　丙辰郡国十三地震　旱蝗　窦氏父子兄弟并为卿校【卿九卿校诸校尉校戸教翻】充满朝廷穰矦邓叠叠弟歩兵校尉磊及母元宪女壻射声校尉郭举举父长乐少府璜共相交结【贤曰太后居长乐宫故有少府秩二千石乐音洛】元举并出入禁中举得幸太后遂共图为杀害【谋弑逆也】帝隂知其谋是时宪兄弟专权帝与内外臣僚莫由亲接所与居者阉宦而已【阉宦周礼谓之奄郑注曰奄精蔽藏者今谓之宦人阉衣廉翻又衣检翻】帝以朝臣上下莫不附宪独中常侍钩盾令郑众谨敏有心几【百官志钩盾令秩六百石宦者为之典诸近池苑囿游观之处属少府几事也心几谓心事也今人谓人胷中有城府者为有心事朝直遥翻盾食尹翻几居希翻】不事豪党遂与众定议诛宪以宪在外【谓出屯凉州时也】虑其为乱忍而未发会宪与邓叠皆还京师【还从宣翻又如字】时清河王庆恩遇尤渥【渥厚渍也】常入省宿止【省禁中也】帝将发其谋欲得外戚传【贤曰前书外戚传传直恋翻】惧左右不敢使令庆私从千乗王求【千乗王伉帝长兄也乗绳证翻】夜独内之又令庆传语郑众求索故事【贤曰谓文帝诛薄昭武帝诛窦婴故事索山客翻】庚申帝幸北宫诏执金吾五校尉勒兵屯衞南北宫【执金吾掌宫外戒司非常北军五校尉主五营士故令勒兵屯衞】闭城门收捕郭璜郭举邓叠邓磊皆下狱死【下遐稼翻】遣谒者仆射收宪大将军印绶更封为冠军矦【宪先已封冠军矦不受今复封以矦就国更居孟翻】与笃景皆就国【古回翻】帝以太后故不欲名诛宪【言不欲正名诛之】为选严能相督察之【为于伪翻】宪笃景到国皆廹令自杀初河南尹张酺数以正法绳治窦景【酺薄乎翻酺先为魏郡太守郡人郑据奏窦景罪景遣掾夏猛私谢酺使罪据子酺收猛系狱及入为河南尹景家人击伤市卒吏捕得之景怒遣缇骑矦海殴伤市丞酺部吏杨章穷究正海罪徙朔方数所角翻治直之翻】及窦氏败酺上疏曰方宪等宠贵羣臣阿附唯恐不及皆言宪受顾命之托懐伊吕之忠至乃复比邓夫人于文母【贤曰案邓夫人即穰矦邓叠母元张酺论宪兼及其党称邓夫人犹如前书霍光妻称霍显祁大伯母号祁夫人之类复扶又翻】今严威既行皆言当死不顾其前后考折厥衷【折之舌翻衷竹仲翻】臣伏见夏阳矦瓌每存忠善前与臣言常有尽节之心检敇賔客未尝犯法臣闻王政骨肉之刑有三宥之义【礼记公族有罪狱成有司谳于公曰某之罪在大辟公曰宥之有司又曰在大辟公又曰宥之有司又曰在大辟公又曰宥之及三宥不对走出致刑于甸人公又使人追之曰必宥之有司对曰无及也反命于公公素服如其伦之丧】过厚不过薄今议者欲为选严能相【为于伪翻相息亮翻矦国相也】恐其廹切必不完免宜裁加贷宥以崇厚德帝感其言由是独得全窦氏宗族賔客以宪为官者皆免归故郡初班固奴尝醉骂洛阳令种兢【姓谱种本仲氏避难改焉】兢因逮考窦氏賔客收捕固死狱中固尝着汉书尚未就诏固女弟曹寿妻昭踵而成之【昭即曹大家也】
　　华峤论曰固之序事不激诡不抑抗【贤曰激也诡毁也抑退也抗进也余谓激诡抑抗皆指史家作意以为文之病华戸化翻】赡而不秽详而有体使读之者亹亹而不厌【尔雅曰亹亹犹勉勉也音无匪翻】信哉其能成名也固讥司马迁是非颇谬于圣人【贤曰言迁所是非与圣人乖谬即崇黄老而薄六经轻仁义而贱守节是也】然其论议常排死节【谓言龚胜竟夭天年之类】否正直【谓言王陵汲黯之戅之类】而不叙杀身成仁之为美【谓不立忠义传】则轻仁义贱守节甚矣
　　初窦宪纳妻天下郡国皆有礼庆汉中郡亦当遣吏【汉中郡在洛阳西千九百九十里】戸曹李郃【郡有戸曹主民戸祠祀农桑郃曷閤翻】谏曰窦将军椒房之亲不修德礼而专权骄恣危亡之祸可翘足而待【翘举也】愿明府一心王室勿与交通太守固遣之郃不能止请求自行许之郃遂所在迟留以观其变行至扶风【潘岳闗中记曰三辅旧治长安城中长吏各居其县治民东都之后扶风出治槐里冯翊出治高陵】而宪就国凡交通者皆坐免官汉中太守独不与焉【与读曰预】帝赐清河王庆奴婢舆马钱帛珍寳充牣其第庆或时不安帝朝夕问讯进膳药所以垂意甚备庆亦小心恭孝自以废黜尤畏事慎法故能保其宠禄焉　帝除袁安子赏为郎任隗子屯为歩兵校尉【以安隗守正不附窦氏也任音壬隗五罪翻】郑众迁大长秋【百官志大长秋秩二千石承秦将行景帝更为大长秋或用士人中兴常用宦者职掌奉宣中宫命凡给赐宗亲及宗亲当谒见者闗通之中宫出则从张晏曰皇后卿师古曰秋者收成之时长者恒久之义故以为皇后官名】帝策勲班赏众每辞多受少帝由是贤之常与之议论政事宦官用权自此始矣秋七月己丑太尉宋由以窦氏党策免自杀　八月
　　辛亥司空任隗薨　癸丑以大司农尹睦为太尉太傅邓彪以老病上还枢机职【上时掌翻尚书枢机之职邓彪录尚书事】诏许焉以睦代彪录尚书事　冬十月以宗正刘方为司空武陵零陵沣中蛮叛　防羗校尉邓训卒吏民羗胡旦夕临者日数千人【临力鸩翻哭也】羗胡或以刀自割又刺杀其犬马牛羊【刺七逆翻又七四翻】曰邓使君已死我曹亦俱死耳前乌桓吏士皆犇走道路【贤曰训前任乌桓校尉时吏士也】至空城郭吏执不听以状白校尉徐傿【傿葢为乌桓校尉傿于建翻】傿叹息曰此为义也乃释之遂家家为训立祠【为于伪翻下同】每有疾病辄请祷求福蜀郡太守聂尚代训为防羗校尉欲以恩懐诸羗乃遣译使招呼迷唐使还居大小榆谷【迷唐去大小榆谷事见上卷章和二年邓训驱逐迷唐而聂尚招呼之欲以反邓训之政也聂昵辄翻使疏吏翻】迷唐既还遣祖母卑鈌诣尚【卑鈌葢迷吾之母】尚自送至塞下为设祖道令译田汜等五人防送至庐落迷唐遂反与诸种共生屠裂汜等以血盟诅【种章勇翻汜详里翻诅庄助翻】复寇金城塞【复扶又翻】尚坐免
　　五年春正月乙亥宗祀明堂登灵台赦天下　戊子千乗贞王伉薨【諡法臣諡直道不挠曰贞事君无猜曰贞清白守节曰贞固节干事曰贞伉音抗】辛卯封皇弟万岁为广宗王【广宗县属钜鹿郡贤曰今贝州宗城县隋炀帝】
