<!-- { "loadSidebar": true } -->
　　五年春正月祫祭明堂【应劭曰礼五年而再殷祭壹禘壹祫祫祭者毁庙之主皆合食于太祖师古曰祫音合】诸侯王二十八人列侯百二十人宗室子九百余人征助祭礼毕皆益戸赐爵及金帛增秩补吏各有差【已封者益戸未有爵者赐爵已有爵者赐金帛已有秩者增秩未有官者补吏】　安汉公又奏复长安南北郊三十余年间天地之祠凡五徙焉【成帝建始元年罢甘泉泰畤汾隂后土祠作长安南北郊永始三年复甘泉汾隂成帝崩皇太后诏复长安南北郊哀帝建平三年复甘泉汾隂今又复南北郊是五徙也】　诏曰宗室子自汉元至今十余万人其令郡国各置宗师以纠之【汉元汉初也师古曰纠谓禁察也】致教训焉　夏四月乙未博山简烈侯孔光薨赠赐葬送甚盛车万余两【两音亮】以马宫为太师　吏民以莽不受新野田而上书者前后四十八万七千五百七十二人及诸侯王公列侯宗室见者【见贤遍翻】皆叩头言宜亟加赏于安汉公于是莽上书言诸臣民所上章下议者事皆寑勿上使臣莽得尽力毕制礼作乐事成愿赐骸骨归家避贤者路【言乆处大位妨贤者进用之路避位所以避贤者路也】甄邯等白太后诏曰公毎见辄流涕叩头言愿不受赏赏即加不敢当位方制作未定事须公而决故且听公制作毕成羣公以闻究于前议【究竟也】其九锡礼仪亟奏五月策命安汉公莽以九锡莽稽首再拜受緑韨衮冕衣裳【师古曰此韨谓蔽膝也或谓韨韠韨韠音弗毕】玚琫玚珌【孟康曰玚玉名也佩刀之饰上曰琫下曰珌诗云鞞琫有珌是也毛传曰鞸容刀鞸也琫上饰珌下饰天子玉琫而珧珌诸侯璗琫而璆珌陆云鞞刀室也琫佩刀削上饰珌佩刀下饰尔雅云黄金谓之璗説文云璗金之美与玉同色者也师古曰玚音荡琫音布孔翻珌音必】句履【孟康曰今齐祀履头饰也出履三寸师古曰其形岐头句音巨俱翻】鸾路乗马【师古曰鸾路车之施鸾者也四马曰乗音食证翻】龙旂九旒【周礼交龙为旂尔雅有铃曰旂旒旂之末垂也】皮弁素积戎路乗马【师古曰戎路戎车也】彤弓矢卢弓矢【师古曰彤赤色卢黒色】左建朱钺右建金戚【师古曰钺戚皆斧属】甲胄一具【胄兠鍪】秬鬯二卣【秬鬯香酒也周礼春官鬯人注云酿秬为酒秬如黑黍一稃二米陆佃埤雅曰説文鬯以秬酿郁艸芬芳攸服以降神也旧説芬芳条畅故谓之鬯礼以郁合鬯言郁于中而鬯于外也又曰先郑小毛以为鬯香艸也筑而煑之为鬯秬者百谷之华鬯者百艸之英故先王煑以合鬯卣中尊也秬音巨卣音攸又音羊乆翻】圭瓒三九命青玉珪二【师古曰圭瓒以圭为勺末上公九命青者春色东方生而长育万物也】朱戸纳陛【朱戸以居纳陛以登孟康曰纳内也谓凿殿基际为陛不使露也师古曰孟説是也尊者不欲露而升陛故纳之于霤下也】署宗官祝官卜官史官【放周公也成王之命周公祝宗卜史杜预曰太祝宗人太卜太史凡四官】虎贲三百人【孔安国曰虎贲勇士称也若虎贲战言其猛也贲音奔】　王恽等八人使行风俗还【恽于粉翻行下孟翻下同】言天下风俗齐同诈为郡国造歌謡颂功徳凡三万言闰月丁酉诏以羲和刘秀等四人使治明堂辟雍【治直之翻】令汉与文王灵台周公作洛同符【诗曰经始灵台经之营之庶民攻之不日成之周公营成周曰其作大邑其自时配皇天中乂】太仆王恽等八人使行风俗宣明徳化万国齐同皆封为列侯【四人者刘秀红休侯平晏防乡侯孔永宁乡侯孙迁定乡侯八人者王恽常乡侯阎迁望乡侯陈崇南乡侯李翕邑乡侯郝党亭乡侯谢殷章乡侯逯普蒙乡侯陈鳯卢乡侯　考异曰恩泽侯表刘歆等十一侯皆云丁酉独平晏云丁丑按十二人同功俱封是年闰五月甲午朔无丁丑表误】时广平相班穉独不上嘉瑞及歌謡【班穉时相广平王汉武帝征和二年于广平置平于国宣帝五鳯二年复曰广平上时掌翻下同】琅邪太守公孙闳言灾害于公府甄丰遣属驰至两郡【续汉志大司空掾属二十九人掾比三百石属比二百石杜佑曰正曰掾副曰属】讽吏民【师古曰遣言祥应而隠除灾害】而劾闳空造不祥穉絶嘉应嫉害圣政皆不道【劾户槩翻】穉班偼伃弟也【偼伃音接予】太后曰不宣徳美宜与言灾害者异罚且班穉后宫贤家我所哀也【师古曰班偼伃有贤徳故哀闵其家】闳独下狱诛【下遐稼翻】穉惧上书陈恩谢罪【陈恩者自陈述世受国恩】愿归相印入补延陵园郎【园郎掌守园寝门戸】太后许焉　莽又奏为市无二贾【师古曰言纯质也贾读曰价】官无狱讼邑无盗贼野无饥民道不拾遗男女异路之制犯者象刑【师古曰白虎通云象者其衣服象五刑也犯墨者防犯劓者以赭着其衣犯髌者以墨蒙其髌象而画之犯宫者屝犯大辟者布衣无领屝草屦也髌音频忍翻屝音扶味翻】　莽复奏言共王母丁姬前不臣妾【师古曰言不遵臣妾之道复扶又翻共音恭】冡高与元帝山齐【贾公彦曰尔雅山顶冡则山冡之冡封土为丘垅曰冡则冡墓之冡冡而陇翻】懐帝太后皇太太后玺绶以葬【师古曰懐谓挟之以自随也玺斯氏翻绶音受】请发共王母及丁姬冢取其玺绶徙共王母归定陶葬共王冢次太后以为既己之事不须复发【复扶又翻】莽固争之太后诏因故棺改葬之莽奏共王母及丁姬棺皆名梓宫珠玉之衣【谓之梓宫者以香梓为之言犹生时所居宫室也珠玉之衣珠襦玉匣也】非藩妾服请更以木棺代【更工衡翻下同】去珠玉衣【去羌吕翻】葬丁姬媵妾之次奏可公卿在位皆阿莽指入钱帛遣子弟及诸生四夷凡十余万人操持作具【作具畚锸之类操七刀翻】助将作掘平共王母丁姬故冢二旬间皆平莽又周棘其处以为世戒云【师古曰以棘周绕也】又隳坏共皇庙诸造议者泠褒段犹皆徙合浦【褒犹奏见三十三卷哀帝建平元年　考异曰师丹传云复免高昌侯宏为庶人按功臣表建平四年董宏已死元夀二年子武坐父为佞邪免不得至今丹传误也】征师丹诣公车赐爵关内侯食故邑数月更封丹为义阳侯【丹建平元年罢归故邑高乐侯户邑也恩泽侯表义阳侯国于南阳新野　考异曰恩泽侯表丹元始三年二月癸巳更为义阳侯胡旦因此并发傅太后陵徙泠褒等事俱着之三年按外戚传云元始五年莽发共王母及丁姬冢改葬之马宫传莽发傅太后陵追诛前议者宫惭惧乃乞骸骨公卿表宫以今年八月壬午免然则褒等徙合浦及丹封侯皆在今年明矣按长历二月丙申朔无癸巳日月必有误者】月余薨初哀帝时马宫为光禄勲与丞相御史杂议傅太后諡曰孝元傅皇后及莽追诛前议者宫为莽所厚独不及宫内慙惧上书言臣前议定陶共王母諡希指雷同诡经僻説【师古曰诡违也】以惑误主上为臣不忠幸蒙洒心自新【师古曰洒音先礼翻】诚无顔复望阙庭无心复居官府无宜复食国邑【宫封扶徳侯邑于琅邪贑榆复扶又翻】愿上太师大司徒扶徳侯印绶避贤者路【上时掌翻下同】八月壬午莽以太后诏赐宫策曰四辅之职为国维纲三公之任鼎足承君不有鲜明固守无以居位【鲜明犹言精明也】君言至诚不敢文过朕甚多之【师古曰多犹重也】不夺君之爵邑其上太师大司徒印绶使者【上印绶于使者也】以侯就第莽以皇后有子孙瑞通子午道【张晏曰时年十四始有妇人之道也子水午火也水以天一为牡火以地二为牝故火为水妃今通子午以协之按男八月生齿八岁毁齿二八十六阳道通八八六十四阳道絶女七月生齿七歳毁齿二七十四隂道通七七四十九隂道絶】从杜陵直絶南山径汉中【师古曰子北方也午南方也言通南北道相当故谓之子午耳今京城直南山有谷通梁汉道者名子午谷又宜州西界庆州东界有山名子午岭计南北直相当此则北山是子南山是午共为子午道仲冯曰史文自以从杜陵径汉中为子午道耳顔説非史意也三秦记长安正南山名秦岭谷名子午一名樊川一名御宿】　泉陵侯刘庆上书【师古曰众陵节侯贤长沙定王子本始四年戴侯眞定嗣二十二年薨黄龙元年顷侯庆嗣此则是也莽传及翟义传并云泉陵地理志泉陵县属零陵郡而表作众陵表为误也】言周成王幼小周公居摄今帝冨于春秋宜令安汉公行天子事如周公羣臣皆曰宜如庆言　时帝春秋益壮以卫后故怨不悦【谓卫后不得至京师其族皆死徙故不悦】冬十二月莽因腊日上椒酒【上时掌翻】置毒酒中帝有疾莽作策请命于泰畤愿以身代藏策金縢置于前殿敕诸公勿敢言【师古曰诈依周公为武王请命作金縢也书曰周公纳策金縢之匮中孔安国曰为请命之书藏之于匮缄之以金不欲人开之孔颖达曰縢是约之名】丙午帝崩于未央宫【臣瓉曰帝年九岁即位即位五年夀十四】大赦天下莽令天下吏六百石以上皆服丧三年奏尊孝成庙曰统宗孝平庙曰元宗敛孝平加元服【敛力赡翻】葬康陵【臣瓉曰康陵在长安北六十里】
　　班固赞曰孝平之世政自莽出褒善显功以自尊盛观其文辞方外百蛮无思不服休征嘉应颂声并作至于变异见于上【见贤遍翻】民怨于下莽亦不能文也【如淳曰不可复文饰也】
