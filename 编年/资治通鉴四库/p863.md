<!-- { "loadSidebar": true } -->
　　丁亥以中书令杨师道为吏部尚书【尚辰羊翻】初长广公主适赵慈景生节慈景死【武徳元年慈景为尧君素所杀】更适师道【更工衡翻】师道与长孙无忌等共鞫承干狱隂为赵节地师道由是获谴上至公主所公主以首击地泣谢子罪上亦拜泣曰赏不避仇雠罚不阿亲戚此天下至公之道不敢违也以是负姊己丑诏以长孙无忌为太子太师房龄为太傅肃瑀为太保【东宫三师并从一品】李世勣为詹事瑀世勣并同中书门下三品同中书门下三品自此始【欧阳脩曰谓同侍中中书令也】又以左卫大将军李大亮领右卫率【率所律翻】前詹事于志宁中书侍郎马周为左庶子吏部侍郎苏朂中书舍人髙季辅为右庶子刑部侍郎张行成为少詹事【少詹事正四品为詹事之贰】諌议大夫褚遂良为賔客【太子賔客正三品古无此官唐始置掌侍从规諌赞相礼仪】李世勣尝得暴疾方云须灰可疗上自翦湏为之和药【为于伪翻下同须与须同和户卧翻】世勣顿首出血泣谢上曰为社稷非为卿也何谢之有世勣尝侍宴上从容谓曰【从于容翻】朕求羣臣可托防孤者无以逾公公徃不负李宻【见一百八十六卷武徳元年】岂负朕哉世勣流涕辞谢齧指出血因饮沈醉上解御服以覆之【齧鱼结翻沈持林翻覆敷又翻】癸巳诏解魏王泰雍州牧相州都督左武候大将军降爵为东莱郡王【雍于用翻相息亮翻】泰府僚属为泰所亲狎者皆迁岭表以杜楚客兄如晦有功免死废为庶人给事中崔仁师尝宻请立魏王泰为太子左迁鸿胪少卿【胪陵如翻】庚子定太子见三师仪迎于殿门外【殿门东宫之殿门也】先拜三师答拜每门让于三师三师坐太子乃坐其与三师书前后称名惶恐　五月癸酉太子上表【上时掌翻】以承干泰衣服不过随身饮食不能适口幽忧可愍乞勑有司优加供给上从之黄门侍郎刘洎上言以太子宜勤学问亲师友今入侍宫闱动逾旬朔师保以下接对甚希伏愿少抑下流之爱逺大之规则海内幸甚【少诗沼翻】上乃命洎与岑文本褚遂良马周更日诣东宫【更工衡翻】与太子游处谈论【处昌吕翻】　六月己卯朔日有食之　丁亥太常丞邓素使髙丽还请于懐逺镇増戍兵以逼髙丽【使疏吏翻丽力知翻】上曰逺人不服则修文徳以来之【论语孔子之言】未闻一二百戍兵能威絶域者也　丁酉右仆射髙士亷逊位许之其开府仪同三司勲封如故【勲勲级封封邑也】仍同门下中书三品知政事　闰月辛亥上谓侍臣曰朕自立太子遇物则诲之见其饭则曰汝知稼穑之艰难则常有斯饭矣【书无逸曰惟不知稼穑之艰难乃逸】见其乘马则曰汝知其劳逸不竭其力则常得乘之矣【顔渊曰昔造父巧于使马造父不穷其马力是造父无佚马也】见其乘舟则曰水所以载舟亦所以覆舟民犹水也君犹舟也【孔子家语之言】见其息于木下则曰木从绳则正后从諌则圣【书説命之言】　丁巳诏太子知左右屯营兵马事其大将军以下并受处分【左右十二卫屯营也处昌吕翻分扶问翻】　薛延陀真珠可汗【可从刋入声汗音寒】使其侄突利设来纳币献马五万匹牛橐驼万头羊十万口庚申突利设献馔【馔皱恋翻又皱皖翻】上御相思殿【按褚遂良防云御幸北门受其献食则相思殿盖在武门内】大飨羣臣设十部乐【增乐为十部见一百九十五卷十四年】突利设再拜上寿赐赉甚厚契苾何力上言薛延陀不可与昏【上时掌翻契欺讫翻苾毘必翻】上曰吾已许之矣岂可为天子而食言乎何力对曰臣非欲陛下遽絶之也愿且迁延其事臣闻古有亲迎之礼若敕夷男使亲迎【迎鱼敬翻】虽不至京师亦应至灵州彼必不敢来则絶之有名矣夷男性刚戾既不成昏其下复携贰【复扶又翻】不过一二年必病死二子争立则可以坐制之矣上从之乃徴真珠可汗使亲迎仍发诏将幸灵州与之防真珠大喜欲诣灵州其臣諌曰脱为所留悔之无及真珠曰吾闻唐天子有圣徳我得身徃见之死无所恨且漠北必当有主我行决矣勿复多言上发使三道受其所献杂畜薛延陀先无库廐真珠调敛诸部【复扶又翻使疏吏翻下三使同畜许救翻调徒钓翻敛力赡翻】徃返万里道渉沙碛无水草【碛七迹翻】耗死将半失期不至议者或以为聘财未备而与为昏将使戎狄轻中国上乃下诏絶其昏停幸灵州追还三使禇遂良上防以为薛延陀本一俟斤【良上时掌翻俟渠之翻】陛下荡平沙塞万里萧条【谓平突厥也塞北皆沙碛故曰沙塞】余防奔波须有酋长玺书鼓纛立为可汗【见一百九十三卷二年酋慈由翻长知两翻玺斯氏翻纛徒到翻】比者复降鸿私许其姻媾【比毗至翻复扶又翻见上卷十六年】西告吐蕃【吐从暾入声】北谕思摩中国童防靡不知之御幸北门受其献食羣臣四夷宴乐终日【乐音洛】咸言陛下欲安百姓不爱一女凡在含生孰不懐徳今一朝生进退之意有改悔之心臣为国家惜兹声聼【为于伪翻】所顾甚少所失殊多【少诗沼翻】嫌隙既生必构边患彼国蓄见欺之怒此民懐负约之慙恐非所以服逺人训戎士也陛下君临天下十有七载【载子亥翻】以仁恩结庶类以信义抚戎夷莫不欣然负之无力【此二语攷之旧书禇遂良传亦是如此然其意义难于强解或曰力当作益言负延陀之约为无益也】何惜不使有始有卒乎【卒子恤翻】夫龙沙以北部落无算【匈奴庭谓之龙城无常处故沙幕因谓之龙沙】中国诛之终不能尽当懐之以徳使为恶者在夷不在华失信者在彼不在此则尧舜禹汤不及陛下逺矣上不聼是时羣臣多言国家既许其昏受其聘币不可失信戎狄更生边患上曰卿曹皆知古而不知今昔汉初匈奴彊中国弱故饰子女捐金絮以饵之得事之宜今中国彊戎狄弱以我徒兵一千可击胡骑数万【骑竒计翻】薛延陀所以匍匐稽颡惟我所欲不敢骄慢者以新为君长杂姓非其种族欲假中国之势以威服之耳【匍薄乎翻匐蒲北翻稽音啓种章勇翻】彼同罗仆骨回纥等十余部【纥下没翻】兵各数万并力攻之立可破灭所以不敢发者畏中国所立故也今以女妻之彼自恃大国之婿杂姓谁敢不服戎狄人而兽心一旦防不得意必反噬为害今吾絶其昏杀其礼【妻七细翻下可妻同杀所界翻】杂姓知我弃之不日将剖之矣卿曹第志之【剖犹分也志犹记之】
　　臣光曰孔子称去食去兵不可去信【见论语去羌吕翻】唐太宗审知薛延陀不可妻则初勿许其昏可也既许之矣乃复恃彊弃信而絶之【复扶又翻】虽灭薛延陀犹可羞也王者发言出令可不慎哉
