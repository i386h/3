<!-- { "loadSidebar": true } -->
　　资治通鉴卷一百二十一
　　钦定四库全书
　　资治通鉴卷一百二十二　宋　司马光　撰
　　胡三省　音注
　　宋纪四【起重光协洽尽旃防大渊献凡五年】
　　太祖文皇帝上之下
　　元嘉八年春正月壬午朔燕大赦改元大兴　丙申檀道济等自清水救滑台魏叔孙建长孙道生拒之丁酉道济至夀张遇魏安平公乙旃眷【魏收官氏志献帝命叔父之裔为乙旃氏】道济帅宁朔将军王仲徳骁骑将军段宏奋击大破之【帅读曰率骁坚尧翻骑奇寄翻】转战至髙梁亭斩魏济州刺史悉烦库结【魏明元帝泰常八年置济州治碻磝城济子礼翻】　夏主击秦将姚献败之【将即亮翻败补迈翻】遂遣其叔父北平公韦代帅众一万攻南安【去年暮末保南安】城中大饥人相食秦侍中征虏将军出连辅政侍中右衞将军乞伏延祚吏部尚书乞伏跋跋逾城犇夏秦王暮末穷蹙舆榇出降【乞伏氏四主四十九年而灭榇初觐翻降戸江翻】并沮渠兴国送于上邽【兴国为秦所禽见上卷六年沮子余翻】秦太子司直焦楷犇广宁【太子司直掌纠劾宫僚及帅府兵晋志无是官当是二赵燕秦所置】泣谓其父遗曰大人荷国宠灵【荷下可翻】居藩镇重任今本朝颠覆岂得不率见众唱大义以殄寇雠【朝直遥翻见贤遍翻】遗曰今主上已陷贼庭吾非爱死而忘义顾以大兵追之是趣絶其命也【趣读曰促】不如择王族之贤者奉以为主而伐之庻有济也楷乃筑坛誓众二旬之间赴者万余人防遗病卒【卒子恤翻】楷不能独举事亡犇河西　二月戊午以尚书右仆射江夷为湘州刺史　檀道济等进至济上【济子礼翻下同】二十余日间前后与魏三十余战道济多捷军至厯城【厯城县自汉以来属济南郡宋为冀州刺史治所】叔孙建等纵轻骑邀其前后焚烧草谷【骑竒寄翻】道济军乏食不能进由是安颉司马楚之等得专力攻滑台【颉戸结翻】魏主复使楚兵将军王慧龙助之【复扶又翻】朱脩之坚守数月粮尽与士卒熏防食之辛酉魏克滑台执脩之及东郡太守申谟【东郡自汉魏以来治白马白马滑台之地也】虏获万余人谟钟之曾孙也【申钟见九十五卷晋成帝咸和五年】　癸酉魏主还平城大飨告庙将帅及百官皆受赏战士赐复十年【赏北伐柔然西伐夏南御宋之功也将即亮翻帅所类翻复方目翻复勿事也下复境同】于是魏南鄙大水民多饥死尚书令刘絜言于魏主曰自顷边寇内侵戎车屡驾天赞圣明所在克殄方难既平【难乃旦翻】皆防优锡而郡国之民虽不征讨服勤农桑以供军国实经世之大本府库之所资今自山以东徧遭水害应加哀矜以覆育【覆敷又翻下米覆同】魏主从之复境内一嵗租赋　檀道济等食尽自厯城引还军士有亡降魏者具告之魏人追之众忷惧将溃【降戸江翻忷许拱翻】道济夜唱筹量沙以所余少米覆其上【量音良少诗沼翻下同】及旦魏军见之谓道济资粮有余以降者为妄而斩之时道济兵少魏兵甚盛骑士四合道济命军士皆被甲【被皮义翻】已白服乘舆引兵徐出魏人以为有伏兵不敢逼稍稍引退道济全军而返青州刺史萧思话闻道济南归欲委镇保险【宋青州治东阳城】济南太守萧承之固谏不从丁丑思话弃镇犇平昌【平昌县前汉属琅邪后汉属北海晋太康地志属城阳惠帝分立平昌郡五代志密州胶西县旧曰黔陬置平昌郡】参军刘振之戍下邳闻之亦委城走魏军竟不至而东阳积聚已为百姓所焚【积子智翻凡指所聚之物曰积则去声聚才谕翻】思话坐征繋尚方　燕王立夫人慕容氏为王后　庚戌魏安颉等还平城魏主嘉朱脩之守节妻以宗女【为脩之自北还张本妻子细翻】初帝之遣到彦之也戒之曰若北国兵动先其未至径前入河【先悉荐翻】若其不动留彭城勿进及安颉得宋俘魏主始闻其言谓公卿曰卿辈前谓我用崔浩计为谬惊怖固谏【怖普布翻崔浩计见上卷元年】常胜之家始皆自谓逾人至于归终【归终谓事势究极处】乃不能及司马楚之上疏以为诸方已平请大举伐宋魏主以兵久劳不许征楚之为防骑常侍【散悉亶翻骑竒寄翻】以王慧龙为荥阳太守【魏虽置荥阳太守实以虎牢为重镇按魏书宫氏志髙宗太安三年始以诸部防军各为太守盖是时唯以荥阳太守命王慧龙至太安三年遂悉改之也守式又翻】慧龙在郡十年农战并脩大着声绩归附者万余家帝纵反间于魏云慧龙自以功髙位下欲引宋人入寇因执司马楚之以叛【间古苋翻楚之时屯颍川】魏主闻之赐慧龙玺书曰刘义隆畏将军如虎欲相中害【玺斯氏翻中竹仲翻】朕自知之风尘之言想不足介意帝复遣刺客吕伯刺之【复扶又翻】曰得慧龙首封二百戸男赏绢千匹伯诈为降人【降戸江翻】求屏人有所论慧龙疑之使人探其懐得尺刀【屏必郢翻探吐南翻】伯叩头请死慧龙曰各为其主耳释之【为于伪翻】左右谏曰宋人为谋未已不杀伯无以制将来慧龙曰死生有命彼亦安能害我我以仁义为扞蔽又何忧乎遂舍之【史因慧龙守荥阳终言之】　夏五月庚寅魏主如云中　六月乙丑大赦　夏主杀乞伏暮末及其宗族五百人　夏主畏魏人之逼拥秦民十余万口【秦民所得乞伏氏之民也】自治城济河欲击河西王防逊而夺其地吐谷浑王慕璝遣益州刺史慕利延宁州刺史拾虔【璝古囬翻　考异曰十六国春秋作没利延拾虎今从宋书】帅骑三万乘其半济邀击之执夏主定以归【赫连氏厯三主二十六年而灭自是中原及西北之地一归于魏矣帅读曰率骑竒寄翻】沮渠兴国被创而死【沮子余翻被皮义翻创初良翻】拾虔树洛干之子也【树洛干卒于晋安帝义熈十三年】魏之边吏获柔然逻者二十余人魏主赐衣服而遣
　　之柔然感悦闰月乙未柔然敇连可汗遣使诣魏魏主厚礼之【逻郎佐翻使疏吏翻】　魏主遣散骑侍郎周绍来聘【散悉亶翻骑竒寄翻】且求昏帝依违答之　荆州刺史江夏王义恭年寖长欲专政事长史刘湛毎裁抑之遂与湛有隙【宋制幼王临州率以长史行府州事事皆决于行事义恭欲专之而湛不可遂有隙长知两翻】帝心重湛使人诘让义恭且和解之【诘去吉翻】是时王华王昙首皆卒【卒子恤翻】领军将军殷景仁素与湛善白帝以时贤零落征湛为太子詹事加给事中共叅政事以雍州刺史张邵代湛为抚军长史南蛮校尉顷之邵坐在雍州营私畜聚赃满二百四十五万下廷尉当死【永嘉五年邵刺雍州雍于用翻】左衞将军谢述上表陈邵先朝旧勲【武帝讨桓邵白父敞表献忠欵又不附刘毅】宜防优贷帝手诏酬纳免邵官削爵土述谓其子综曰主上矜邵夙诚特加曲恕吾所言谬防故特见酬纳耳若此迹宣布则为侵夺主恩不可之大者也使综对前焚之帝后谓邵曰卿之获免谢述有力焉　秋七月己酉魏主如河西　八月乙酉河西王防逊遣子安周入侍于魏　吐谷浑王慕璝遣侍郎谢太宁奉表于魏请送赫连定己丑魏以慕璝为大将军西秦王【璝古囬翻】　左仆射临川王义庆固求解职甲辰以义庆为中书令丹阳尹如故　九月癸丑魏主还宫庚申加太尉长孙嵩柱国大将军【柱国大将军始此】以左光禄大夫崔浩为司徒征西大将军长孙道生为司空道生性清俭一熊皮鄣泥数十年不易【类篇马障泥曰韂韂昌艳翻蜀注云遮拥泥泞也】魏主使歌工厯颂羣臣曰智如崔浩防若道生　魏主欲选使者诣河西崔浩荐尚书李顺乃以顺为太常拜河西王防逊为侍中都督凉州西域羌戎诸军事太傅行征西大将军凉州牧凉王王武威张掖敦煌酒泉西海金城西平七郡【使疏吏翻王武于况翻敦徒门翻】册曰盛衰存亡与魏升降北尽穷发南极庸防西被昆岭东至河曲【经典释文司马曰穷发北极之下无毛之地也按毛草也地理书云山以草木为髪庸魏兴上庸之地防防山也昆岭谓昆仑河曲朔方之河曲也防与岷同被皮义翻】王实征之以夹辅皇室置将相羣卿百官承制假授建天子旌旗出入警跸如汉初诸侯王故事　壬申魏主诏曰今二寇摧殄将偃武修文理废职举逸民范阳卢博陵崔绰赵郡李灵河间邢颖勃海髙允广平游雅太原张伟等皆贤隽之胄冠冕周邦【周当作州】易曰我有好爵吾与尔縻之【易中孚九二爻辞】如之比者尽敇州郡以礼遣遂征等及州郡所遣至者数百人差次叙用崔绰以母老固辞等皆拜中书博士谌之曾孙【晋永嘉之后卢谌展转于石氏之间冉闵之败逆死于兵谌氏壬翻】灵顺之从父兄也【从才用翻】舅崔浩毎与言辄叹曰对子真使我懐古之情更深【卢字子真】浩欲大整流品明辨姓族止之曰夫创制立事各有其时乐为此者讵有防人宜加三思【乐音洛三息暂翻】浩不从由是得罪于众　初魏昭成帝始制法令【什翼犍諡昭成帝】反逆者族其余当死者听入金马赎罪杀人者听与死家牛马塟具以平之盗官物一备五私物一备十【备陪偿也今人多云陪备】四部大人共坐王庭决辞讼无系讯连逮之苦境内安之太祖入中原【道武帝庙号太祖】患前代律令峻宻命三公郎王徳删定务崇简易【事见一百十卷晋安帝隆安二年易以防翻】季年被疾刑罚滥酷【事见一百十一卷晋安帝隆安四年被皮义翻】太宗承之吏文亦深【明元帝庙号太祖】冬十月戊寅世祖命崔浩更定律令除五嵗四嵗刑增一年刑巫蛊者负羖羊抱犬沈诸渊【羖果五翻説文夏羊壮曰羖一説羖防羊也沈持林翻】初令官阶九品者得以官爵除刑【汉官以石秩为差魏晋始定品秩之次】妇人当刑而孕产后百日乃决阙左悬登闻鼔以达寃人【禹令有狱讼者揺鼗周礼左嘉石以平罢民皆所以达幽枉也登闻鼓令负寃者得诣阙檛鼔登时上闻也】　魏主如漠南十一月丙辰北部敇勒莫弗库若干【髙车酋长谓之莫弗　考异曰后魏书北史本纪皆作敇勒邓渊传皆作髙车按髙车即敇勒别名也】帅所部数万骑驱鹿数百万头诣魏主行在【帅读曰率骑竒寄翻】魏主大猎以赐从官【从才用翻】十二月丁丑还宫　是嵗凉王改元义和林邑王范阳迈寇九徳交州兵击却之【九徳郡古越裳氏国隋唐为驩州】
