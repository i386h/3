<!-- { "loadSidebar": true } -->
　　义熈七年春正月己未刘裕还建康　秦广平公弼有宠于秦王兴为雍州刺史镇安定【姚秦分岭北五郡置雍州刺史镇安定雍于用翻】姜纪谄附于弼劝弼结兴左右以求入朝兴徴弼为尚书令侍中大将军弼遂倾身结纳朝士【朝直遥翻】收采名势以倾东宫国人恶之【恶乌路翻】防兴以西北多叛乱欲命重将镇抚之【将即亮翻下待将同】陇东太守郭播请使弼出镇【魏收地形志有陇东郡领泾阳祖厉抚夷三县不载立郡之始盖苻姚所置也西魏置陇东于汧源唐之陇州是也】兴不从以太常索棱为太尉领陇西内史使招抚西秦【为索棱降西秦张本索昔各翻】西秦王干归遣使送所掠守宰谢罪请降【谓去年克南安畧阳陇西诸郡所得守宰也使疏吏翻降戸江翻】兴遣鸿胪拜干归都督陇西岭北杂胡诸军事征西大将军河州牧单于河南王太子炽磐为镇西将军左贤王平昌公【胪陵如翻单音蝉炽昌志翻】兴命羣臣搜举贤才右仆射梁喜曰臣累受诏而未得其人可谓世之乏才兴曰自古帝王之兴未尝取相于昔人【相息亮翻】待将于将来随时任才皆能致治【将即亮翻治直吏翻】卿自识拔不明岂得逺诬四海乎羣臣咸悦【姚兴之折梁喜诚是矣羣臣体兴之意而明扬仄陋者谁乎此所谓好虚名而无实用者也】　秦姚详屯杏城为夏王勃勃所逼【夏戸雅翻】南奔大苏勃勃遣平东将军鹿弈干追斩之尽俘其众勃勃南攻安定破尚书杨佛嵩于青石北原降其众四万五千【降戸江翻】进攻东乡下之徙三千余戸于贰城秦镇北参军王买徳奔夏夏王勃勃问以灭秦之策买徳曰秦徳虽衰藩镇犹固愿且蓄力以待之勃勃以买徳为军师中郎将【买徳遂为夏之谋臣】秦王兴遣卫大将军常山公显迎姚详弗及遂屯杏城　刘藩帅孟懐玉等诸将追卢循至岭表【帅读曰率】二月壬午懐玉克始兴斩徐道覆　河南王干归徙鲜卑仆浑部三千余戸于度坚城【仆浑降干归见上卷上年度坚城即乞伏先所都度坚山城也】以子敕勃为秦兴太守以镇之【乞伏干归本建国号日秦故置秦兴郡于度坚山】　焦朗犹据姑臧【朗据姑臧见上卷上年】沮渠蒙逊攻抜其城【沮子余翻】执朗而宥之以其弟拏为秦州刺史镇姑臧【孥女居翻】遂伐南凉围乐都【乐音洛】三旬不克南凉王傉檀以子安周为质乃还【质音致】　吐谷浑树洛于伐南凉败南凉太子虎台【败补迈翻】　南凉王傉檀欲复伐沮渠蒙逊邯川防军孟恺諌曰【复扶又翻水经河水自西平郡东流迳浇河郡故城北又东迳石城南又东迳邯川城南刘昫日廓州化隆县东古邯川地杜佑日后汉和帝时侯霸置东西邯屯田五部邯水名也分流左右在寜塞郡据唐志寜塞本浇河郡唐宗天寳中更名今之廓州】蒙逊新并姑臧凶势方盛不可攻也傉檀不从五道俱进至畨禾苕藋【畨音盘藋徒吊翻】掠五千余户而还【还从宣翻又如字下同】将军屈右曰今既获利宜倍道旋师早度险阨蒙逊善用兵若轻军猝至大敌外逼徙戸内叛此危道也卫尉伊力延曰彼步我骑【骑竒寄翻】势不相及今倍道而归则示弱且捐弃资财非计也俄而昏霾风雨蒙逊兵大至傉檀败走蒙逊进围乐都傉檀婴城固守以子染干为质以请和【质音致】防逊乃还　三月刘裕始受太尉中书监【加太尉见上卷五年加中书监见六年】以刘穆之为太尉司马陈郡殷景仁为行参军【行参军未得与参军事班也事已见前】裕问穆之曰孟昶参佐谁堪入我府者穆之举前建威中兵参军谢晦晦安兄据之曾孙也【孟昶为建威将军辟晦为中兵参军】裕即命为参军裕尝讯囚其旦刑狱参军有疾以晦代之于车中一览讯牒催促便下【下遐稼翻】相府多事【相息亮翻】狱系殷积晦随问酬辨曾无违谬裕由是竒之即日署刑狱贼曹【刑狱葢分民曹贼曹贼曹掌盗贼事宋志诸府参军有长流贼曹刑狱贼曹城局贼曹刑狱无民曹谢晦为参军未掌曹职今乃升署】晦美风姿善言笑博赡多通【赡时艶翻】裕深加赏爱　卢循行收兵至番禺遂围之孙处拒守二十余日【番禺音潘愚处昌吕翻】沈田子言于刘蕃曰番禺城虽险固本贼之巢穴今循围之或有内变且孙季髙众力寡弱【孙处字季髙】不能持久若使贼还据广州凶势复振矣【复扶又翻】夏四月田子引兵救番禺击循破之所杀万余人循走田子与处共追之又破循于苍梧郁林寜浦【苍梧郁林汉古郡寜浦郡吴分合浦郡立苍梧唐之郁州郁林唐之郁林州寜浦唐之横州】防处病不能进循奔交州初九真太守李逊作乱【九真汉古郡唐之爱州】交州刺史交趾杜瑗讨斩之瑗卒【瑗于眷翻卒子息翻】朝廷以其子慧度为交州刺史诏书未至循袭破合浦【合浦汉古郡唐之防州】径向交州慧度帅州府文武拒循于石碕破之【碕渠羁翻岸曲曰碕帅读曰率】循余众犹三千人李逊余党李脱等结集俚獠五千余人以应循【俚音里獠鲁皓翻】庚子循晨至龙编南津【交趾郡龙编县州郡皆治焉水经注汉建安二十三年立州之始蛟龙磐编于水南北二津故改龙渊曰龙编余据二汉志皆作龙编无亦师古章懐避唐讳因亦改渊为编乎】慧度悉散家财以赏军士与循合战掷雉尾炬焚其舰【雉尾炬束草之一头施鐡镞草尾则散开如雉尾然爇火以投敌舰戸黯翻】以步兵夹岸射之【射而亦翻】循众舰俱然兵众大溃循知不免先鸩妻子召妓妾问曰【妓渠绮翻】谁能従我死者多云雀鼠贪生就死实难或云官尚当死某岂愿生乃悉杀诸辞死者因自投于水慧度取其尸斩之并其父子及李脱等函七首送建康　初刘毅在京口贫困与知识射于东堂庾悦为司徒右长史后至夺其射堂众人皆避之毅独不去悦厨馔甚盛不以及毅毅従悦求子鹅炙【馔雏恋翻又雏睆翻炙之夜翻子鹅为炙尤肥美】悦怒不与毅由是衔之至是毅求兼督江州诏许之因奏称江州内地以治民为职【治直之翻】不当置军府雕耗民力宜罢军府移镇豫章而寻阳接蛮可即州府千兵以助郡戍于是解悦都督将军官以刺史镇豫章毅以亲将赵恢领千兵守寻阳悦府文武三千悉入毅府符摄严峻【符摄符下江州追摄之也】恱忿惧至豫章疽发背卒【疽千余翻卒子恤翻】河南王干归徙羌句岂等部众五千余戸于叠兰城
　　【句岂降干归见上卷上年叠兰城在大夏西南嵻防东北】以兄子阿柴为兴国太守以镇之【汉末兴国氐王阿贵据兴国城在略阳郡界乞伏因其地名置郡】五月复以子木弈干为武威太守镇嵻防城【嵻防城四年乞伏炽磐所筑复扶又翻】丁夘魏主嗣谒金陵山阳侯奚斤居守【守式又翻】昌黎王慕容伯儿谋反己巳奚斤并其党收斩之　秋七月燕王跋以太子永领大单于置西辅【太子领大单于始于刘汉时置左右辅而已跋增置前辅后辅单音蝉】柔然可汗斛律遣使献马三千匹于跋【可从刋入声汗音寒使疏吏翻】求娶跋女乐浪公主【乐浪音洛琅】跋命羣臣议之辽西公素弗曰前世皆以宗女妻六夷宜许以妃嫔之女【嫔毗宾翻】乐浪公主不宜下降非类跋曰朕方崇信殊俗奈何欺之乃以乐浪公主妻之【妻七细翻】跋勤于政事劝课农桑省徭役薄赋敛【敛力赡翻】每遣守宰必亲引见【见贤遍翻】问为政之要以观其能燕人悦之　河南王干归遣平昌公炽磐及中军将军审防伐南凉审防干归之子也八月炽磐兵济河【此济金城河也炽昌志翻】南凉王傉檀遣太子虎台逆战于岭南【傉奴沃翻】南凉兵败虏牛马十余万而还【还从宣翻又如字下同】　沮渠防逊帅轻骑袭西凉【帅读曰率骑竒寄翻】西凉公暠曰兵有不战而败敌者【暠古老翻败补迈翻】挫其鋭也防逊新与吾盟【事见上卷上年】而遽来袭我我闭门不与战待其鋭气竭而击之蔑不克矣顷之防逊粮尽而归暠遣世子歆帅骑七千邀击之蒙逊大败获其将沮渠百年　河南王干归攻秦畧阳太守姚龙于柏阳堡克之冬十一月进攻南平太守王憬于水洛城【水经注水洛亭在陇山之西汉略阳县界郑戬曰水洛城西占陇坁通秦州往来路陇之二水环城西流绕带渭河川平上沃广数百里元丰九域志徳顺军西南一百里有水洛城仁宗朝郑戬使刘沪所筑也憬居永翻】又克之徙民三千余戸于谭郊【谭郊在冶城西北】遣乞伏审防帅众二万城谭郊【帅读曰率】十二月西羌彭利发袭据枹罕【枹音肤】自称大将军河州牧干归讨之不克　是歳并州刺史刘道怜为北徐州刺史移镇彭城
　　八年春正月河南王干归复讨彭利发【复扶又翻】至奴葵谷利发弃众南走干归遣振威将军乞伏公府追至清水斩之收羌戸一万三千以乞伏审防为河州刺史镇枹罕而还　二月丙子以呉兴太守孔靖为尚书右仆射河南王干归徙都谭郊命平昌公炽磐镇苑川干归
