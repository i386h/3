<!-- { "loadSidebar": true } -->
　　三年春正月上祀南郊大赦　东魏丞相欢军蒲坂造三浮桥欲度河魏丞相泰军广阳【魏收志景明元年置广阳县属冯翊郡】谓诸将曰贼掎吾三面【掎居蚁翻】作浮桥以示必度此欲缀吾军使窦泰得西入耳欢自起兵以来窦泰常为前锋其下多鋭卒屡胜而骄今袭之必克克泰则欢不战自走矣诸将皆曰贼在近舍而袭逺脱有蹉跌悔何及也【蹉七何翻跌徒结翻】不如分兵御之丞相泰曰欢再攻潼闗吾军不出灞上【中大通六年欢攻潼闗元年欢兵又攻潼闗】今大举而来谓吾亦当自守有轻我之心乗此袭之何患不克贼虽作浮桥未能径度不过五日吾取窦泰必矣行台左丞苏绰中兵参军代人达奚武亦以为然庚戌丞相泰还长安诸将意有异同丞相泰隐其计以问族子直事郎中深【晋武帝置直事郎在尚书诸曹郎之上】深曰窦泰欢之骁将【骁坚尧翻将即亮翻】今大军攻蒲坂则欢拒守而泰攻之吾表里受敌此危道也不如选轻鋭潜出小闗【小闗在潼闗之左唐时谓之禁谷】窦泰躁急必来决战【躁则到翻】欢持重未即救我急击泰必可擒也擒泰则欢势自沮【沮在吕翻】囘师击之可以决胜丞相泰喜曰此吾心也乃声言欲保陇右辛亥谒魏主而潜军东出癸丑旦至小闗窦泰猝闻军至自风陵度丞相泰出马牧泽【水经注曰桃林之塞湖水出焉其中多野马三秦记曰桃林塞在长安东四百里若有军马经过则牧华山休息林下马牧泽盖即此地也】击窦泰大破之士卒皆尽窦泰自杀传首长安丞相欢以河氷薄不能赴救撤浮桥而退仪同代人薛孤延为殿【通志曰作蕯孤复姓殿丁练翻】一日斫十五刀折乃得免【折即设翻】丞相泰亦引军还【此一叚皆书丞相泰所以别窦泰也歴攷前后髙欢宇文泰皆书丞相于此尤为有别】髙敖曹自商山转鬭而进【杜佑曰商山在商州上洛县】所向无前遂攻上洛郡人泉岳及弟猛畧与顺阳人杜窋等谋翻城应之【窋竹律翻又丁骨翻】洛州刺史泉企知之【此魏太和中所改洛州也治上洛时属西魏企字两道音去智翻】杀岳及猛畧杜窋走归敖曹敖曹以为乡导而攻之敖曹被流矢通中者三【郷读曰向被皮义翻中作仲翻】殒絶良乆复上马免胄巡城企固守旬余二子元礼仲遵力战拒之仲遵伤目不堪复战城遂陷企见敖曹曰吾力屈非心服也敖曹以杜窋为洛州刺史敖曹创甚【复扶又翻创初良翻】曰恨不见季式作刺史【季式敖曹弟也】丞相欢闻之即以季式为济州刺史敖曹欲入蓝田闗【唐志京兆蓝田县有蓝田闗故峣闗也济于礼翻】欢使人告曰窦泰军没人心恐动宜速还路险贼盛防身可也敖曹不忍弃众力战全军而还以泉企泉元礼自随泉仲遵以伤重不行企私戒二子曰吾余生无几汝曹才器足以立功勿以吾在东遂亏臣节元礼于路逃还泉杜虽皆为土豪乡人轻杜而重泉元礼仲遵隂结豪右袭窋杀之魏以元礼世袭洛州刺史　二月丁亥上耕籍田【籍秦昔翻】　己丑以尚书左仆射何敬容为中权将军【中权将军二百四十号之一也】防军将军萧渊藻为左仆射右仆射谢举为右光禄大夫　魏槐里获神玺【槐里县汉属扶风晋属治平郡后魏复属扶风玺斯氏翻】大赦　三月辛未东魏迁七帝神主入新庙【七帝道武明元太武文成献文孝文宣武】大赦　魏斛斯椿卒【时解斯椿为魏太按椿居尔朱髙欢之间以智数间搆其君臣之际尔朱氏既为所夷而髙欢亦不能制也及入闗之后与宇文泰同列若无能为者权不在已无以舞弄其智数也】夏五月魏以广陵王欣为太宰贺防胜为太师　六
　　月魏以扶风王孚为太保梁景叡为太傅广平王赞为太尉开府仪同三司武川王盟为司空　东魏丞相欢游汾阳之天池【水经注太原汾阳县北燕京山上有大池池在山原之上世谓之天池方里余其水澄渟镜净而不流】得奇石隐起成文曰六王三川以问行台郎中阳休之对曰六者大王之字【欢字贺六浑故云然】王者当王天下河洛伊为三川泾渭洛亦为三川【泾渭洛之洛指闗中之洛水今径鄜坊同三州而入于渭当王于况翻】大王若受天命终应奄有闗洛欢曰世人无事常言我反况闻此乎慎勿妄言休之固之子也【阳固事魏孝文帝尝从刘昶南伐】行台郎中中山杜弼承间劝欢受禅欢举杖击走之【髙欢之志盖如曹操所谓吾为周文王者非真无移魏鼎之心也间古苋翻】　东魏遣兼散骑常侍李谐来聘以吏部郎卢元明通直侍郎李业兴副之【通直侍郎即通直散骑侍郎散悉亶翻骑奇寄翻】谐平之孙【李平崇之从弟事孝文宣武】元明昶之子也【卢昶卢之孙】秋七月谐等至建康上引见与语【见贤遍翻】应对如流谐等出上目送之谓左右曰朕今日遇勍敌【勍其京翻】卿辈尝言北间全无人物此等何自而来是时邺下言风流者以谐及陇西李神儁范阳卢元明北海王元景农杨遵彦清河崔赡为首【赡而艶翻】神儁名挺宝之孙【李宝自敦煌归魏其后贵盛】元景名昕宪之曾孙也【王宪猛之孙皇始中归魏】皆以字行赡防之子也【防力膺翻】时南北通好【好呼到翻】务以俊乂相夸衔命接客必尽一时之选【衔命奉使者也接客主客也】无才地者不得与焉【与读曰预】毎梁使至邺【使疏吏翻下同】邺下为之倾动贵胜子弟盛饰聚观礼赠优渥馆门成市宴日髙澄常使左右觇之一言制胜澄为之拊掌魏使至建康亦然【两国通使各务夸矜以见所长自古然矣昭奚恤之事犹可以服觇国者之心为于伪翻觇丑防翻又丑艶翻】　独孤信求还北上许之信父母皆在山东【魏孝武西迁信弃父母追从之】上问信所适信曰事君者不敢顾私亲而懐贰心上以为义礼送甚厚信与杨忠皆至长安上书谢罪魏以信有定三荆之功【定三荆见上卷中大通六年】迁骠骑大将军加侍中开府仪同三司余官爵如故【骠匹妙翻骑奇寄翻】丞相泰爱杨忠之勇留置帐下　魏宇文深劝丞相泰取恒农八月丁丑泰帅李弼等十二将伐东魏以北雍州刺史于谨为前锋攻盘豆防之【恒戸登翻帅读曰率将即亮翻雍于用翻五代志雍州华原县后魏置北雍州恒农湖城阌乡之西有皇天原原西有盘豆城】戊子至恒农庚寅防之擒东魏陜州刺史李徽伯【魏收志太和十一年置陜州治陜城带恒农郡领西恒农渑池石城河北郡陜式冉翻】俘其战士八千时河北诸城多附东魏左丞杨檦自言父猛尝为邵郡白水令【左丞行台左丞也魏收志皇兴四年置邵郡治白水县五代志绛郡垣县后魏置邵郡及白水县裴庆孙传邵郡治阳胡城去轵闗二百余里孔颖达曰垣县有召亭因以名郡宋白曰绛州垣县其地即周召分陜之所今县东六十里有邵原祠庙与古棠树春秋襄二十二年齐侯伐晋取朝歌入孟门登太行张武军于荧庭戍郸邵后魏献文四年置邵州檦与标同】知其豪杰请往説之以取邵郡【説式芮翻下谍説同】泰许之檦乃与土豪王覆怜等举兵收邵郡守程保及县令四人斩之表覆怜为郡守【守式又翻】遣谍説谕东魏城堡旬月之间归附甚众【谍达协翻】东魏以东雍州刺史司马恭镇正平【正平本汉晋之临汾县地魏真君七年分置太平县神防元年改为正平太和十八年置正平郡带间喜县属东雍州杜佑曰绛州治正平县】司空从事中郎闻喜裴邃欲攻之恭叶城走泰以杨檦行正平郡事　上脩长干寺阿育王塔出佛爪髪舍利辛卯上幸寺设无碍食【今建康府上原县有长干里去县五里李白长干行所谓同居长干里乃秣陵县东里巷江东谓山陇之间曰干僧家载国事曰佛泥湼后天人以新白緤里佛以香花供养满七日盛以金棺送出王宫可三里许在宫各以旃檀木为薪天人各以火烧薪敛舍利得八斛四斗诸国王各得少许赍还本国以造佛寺阿肓王起浮图于佛泥湼处李延夀扶南传曰长干寺塔吴时有尼居其地为小精舍孙綝毁除之吴平后诸道人复于旧处建立晋简文咸安中造塔孝武太原九年上金相轮及承露其后有西河离石县胡人刘蕯何遇疾暴亡七日而苏因此出家名慧达游行至丹阳长干里有阿育王塔掘入一丈得金函盛三舍利及佛爪髪迁舍利近北对简文所造塔西造塔及帝开之初穿土四尺得龙窟及昔人所舍金银钗钏镮镊等诸杂宝物可深九尺许至石磉之下有石函函内有铁壶以盛银坩坩内有金缕甖盛三舍利如粟粒大圆正光洁函内有瑠璃盌盌心得四舍利及髪爪爪有四枚竝为沈香色髪青绀色众僧以手伸之随手长短放之则旋屈为蠡形帝乃设无碍大防竖二利各以金甖次玊甖重盛舍利及爪髪内七宝塔内又以石函盛宝塔分入两刹刹下】大赦九月柔然为魏侵东魏三堆【魏收志肆州永安郡平冦县真君七年并三堆】
