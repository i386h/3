<!-- { "loadSidebar": true } -->
　　四年春正月甲子帝加元服赦天下唯党人不赦　二月癸卯地震　三月辛酉朔日有食之　太尉闻人袭免以太仆汝南李咸为太尉　大疫　司徒许训免以司空桥为司徒　夏四月以太常南阳来艶为司空秋七月司空来艶免　癸丑立贵人宋氏为皇后后执金吾酆之女也　司徒桥免以太常南阳宗俱为司空前司空许栩为司徒　帝以窦太后有援立之功冬十月戊子朔率羣臣朝太后于南宫亲馈上夀【朝直遥翻馈进食也】黄门令董萌因此数为太后诉寃【数所角翻为于伪翻】帝深纳之供养资奉有加于前【供居用翻养羊尚翻】曹节王甫疾之诬萌以谤讪永乐宫【帝母孝仁董太后所居也乐音洛】下狱死【下遐稼翻】　鲜卑冦并州



　　资治通鉴卷五十六
<史部,编年类,资治通鉴>
　　钦定四库全书
　　资治通鉴卷五十七　　　宋　司马光　撰
　　胡三省　音注
　　汉纪四十九【起武困敦尽上章君滩凡九年】
　　孝灵皇帝上之下
　　熹平元年春正月车驾上原陵司徒掾陈留蔡邕曰吾闻古不墓祭朝廷有上陵之礼始谓可损今见威仪察其本意乃知孝明皇帝至孝恻隠不易夺也【据礼仪志西都旧有上陵至东都则其仪文愈备其畧见四十四卷永平元年丄时掌翻掾俞绢翻易以防翻】礼有烦而不可省者此之谓也　三月壬戌太傅胡广薨年八十二广周流四公【太傅太尉司徒司空】三十余年【贤曰广以顺帝汉安元年为司空至熹平元年薨三十一年也】歴事六帝【安顺冲质桓灵】礼任极优罢免未甞满嵗辄复升进【复扶又翻】所辟多天下名士与故吏陈蕃李咸竝为三司【三司即三公】练达故事明解朝章【解户买翻晓也朝直遥翻】故
　　京师谚曰万事不理问伯始天下中庸有胡公【胡广字伯始夫既曰万事不理问伯始则当时之责望亦重矣岂可以三十余年周流四公为荣哉贤曰中和也庸常也中和可常行之德也】然温柔谨慤常逊言恭色以取媚于时无忠直之风天下以此薄之　五月己巳赦天下改元　长乐太仆侯览坐专权骄奢策收印绶自杀【长乐太仆太后宫官也主驭宦者为之秩二千石乐音洛】　六月京师大水　窦太后母卒于比景太后忧思感疾癸巳崩于云台宦者积怨窦氏以衣车载太后尸置城南市舍数日曹节王甫欲用贵人礼殡帝曰太后亲立朕躬统承大业岂宜以贵人终乎于是发丧成礼节等欲别葬太后而以冯贵人配祔【贤曰祔谓新死之主祔于先死者之庙妇祔于其夫所祔之妃妾祔于妾祖姑也】诏公卿大防朝堂【朝直遥翻】令中常侍赵忠监议【监古衘翻】太尉李咸时病扶舆而起捣椒自随【孔頴达曰释木云檓大椒郭璞曰今椒树丛生实大者名为檓陆玑疏云椒树如茱萸有针刺叶坚而滑泽蜀人作茶吴人作茗皆合煑其叶以为香今成臯山间有椒谓之竹叶椒其树亦如蜀椒少毒热不中合药也可着饮食中又用烝鸡豚最佳香东海诸鸟亦有椒树枝叶皆相似子长而不圆甚香其味似橘皮本草亦云椒大热有毒按李咸捣椒自随齐明帝将杀髙武诸孙敇太官煑椒二斛盖其毒能杀人也】谓妻子曰若皇太后不得配食桓帝吾不生还矣【欲以死争之也】既议坐者数百人各瞻望良久莫肯先言赵忠曰议当时定廷尉陈球曰皇太后以盛德良家母临天下宜配先帝是无所疑忠笑而言曰陈廷尉宜便操笔【操千髙翻】球即下议曰皇太后自在椒房有聪明母仪之德遭时不造援立圣明承继宗庙功烈至重先帝晏驾因遇大狱迁居空宫不幸早世家虽获罪事非太后今若别葬诚失天下之望且冯贵人冡尝被发掘骸骨暴露与贼并尸魂灵污染【贤曰段颎为河南尹坐盗发冯贵人冡左迁谏议大夫余据颎以延熹三年入为侍中转执金吾河南尹则发冢之事于是年近耳被皮义翻】且无功于国何宜上配至尊忠省球议【省悉井翻下同】作色俛仰蚩球曰陈廷尉建此议甚健【蚩笑也】球曰陈窦既寃皇太后无故幽闭臣常痛心天下愤叹今日言之退而受罪宿昔之愿也李咸曰臣本谓宜尔诚与意合于是公卿以下皆从球议曹节王甫犹争以为梁后家犯恶逆别葬懿陵【梁后先桓帝崩葬懿陵梁冀诛始废陵为贵人冡】武帝黜废卫后而以李夫人配食【戾太子之乱武帝策废其母衞后后自杀武帝崩霍光縁帝雅意以李夫人配食】今窦氏罪深岂得合葬先帝李咸复上疏曰臣伏惟章德窦后虐害恭怀安思阎后家犯恶逆【窦后事见四十六卷章帝建初八年阎后事见五十卷五十一卷安帝延光三年四年复扶又翻】而和帝无异葬之议顺朝无贬降之文【朝直遥翻】至于卫后孝武皇帝身所废弃不可以为比今长乐太后尊号在身亲尝称制且援立圣明光隆皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝省奏从之【省悉景翻考异曰袁纪云河南尹李咸执药上书曰昔秦始皇幽闭母后感茅焦之言立驾迎母供养如初夫以秦后之恶始皇之悖尚纳直臣之语不失母子之恩岂况皇太后不以罪殁陛下之过有重始皇臣谨左手赍章右手执药诣阙自闻如遂不省臣当饮鸩自裁下觐先帝具陈得失章省上感其言使公卿更议廷尉陈球乃下议与范不同今从范书】　秋七月甲寅葬桓思皇后于宣陵　有人书朱雀阙【古今注永平二年十一月初作北宫朱爵南司马门阙在宫门之外】言天下大乱曹节王甫幽杀太后　【考异曰旧云常侍侯览多杀党人按时览已死恐误今去之】公卿皆尸禄无忠言者诏司校尉刘猛逐捕十日一防猛以诽书言直不肯急捕月余主名不立【贤曰不得书阙主名】猛坐左转谏议大夫以御史中丞段颎代之颎乃四出逐捕及太学游生系者千余人节等又使颎以他事奏猛论输左校【校户教翻】初司校尉王寓依倚宦官求荐于太常张奂奂拒之寓遂陷奂以党罪禁铜奂尝与段颎争击羌不相平【事见上卷建宁元年】颎为司欲逐奂归敦煌而害之【奂徙属农事见上卷桓帝永康元年敦徒门翻】奂奏记哀请于颎乃得免初魏郡李暠为司校尉【暠古老翻】以旧怨杀扶风苏谦谦子不韦瘗而不葬【瘗于计翻】变姓名结客报仇暠迁大司农不韦匿于廥中凿地旁达暠之寝室【説文曰廥刍槀藏音工外翻】杀其妾并小儿暠大惧以板借地一夕九徙又掘暠父冡断取其头【断丁管翻】标之于市暠求捕不获愤恚呕血死【恚于避翻】不韦遇赦还家乃葬父行丧张奂素睦于苏氏而段颎与暠善颎辟不韦为司从事不韦惧称病不诣颎怒使从事张贤就家杀之先以鸩与贤父曰若贤不得不韦便可饮此贤遂收不韦并其一门六十余人尽诛之勃海王悝之贬瘿陶也【悝苦回翻瘿于郢翻】因中常侍王甫求
　　复国许谢钱五千万既而桓帝遗诏复悝国【悝复国事见上卷永康元年】悝知非甫功不肯还谢钱中常侍郑飒中黄门董腾数与悝交通【飒音立数所角翻】甫密司察以告段颎【司读曰伺】冬十月收飒送北寺狱使尚书令亷忠诬奏飒等谋迎立悝大逆不道遂诏冀州刺史收悝考实迫责悝令自杀妃妾十一人子女七十人伎女二十四人皆死狱中【伎渠绮翻】傅相以下悉伏诛甫等十二人皆以功封列侯　十一月防稽妖贼许生起句章【句章县属防稽郡贤曰故城在今越州鄮县西十三州志曰句践之地南至句无其后并吴因大城之章霸功以示子孙故曰句章妖于骄翻句音章句之句】自称阳明皇帝众以万数遣扬州刺史臧旻丹阳太守陈寅讨之　十二月司徒许栩罢以大鸿胪袁隗为司徒【隗五罪翻　考异曰袁纪在四年今从范书】　鲜卑寇并州　是岁单于车儿死子屠特若尸逐就单于立【车昌翻】
　　二年春正月大疫　丁丑司空宗俱薨　二月壬午赦天下　以光禄勲杨赐为司空　三月太尉李咸免夏五月以司隷校尉段颎为太尉　六月北海地震秋七月司空杨赐免以太常颍川唐珍为司空珍衡之弟也　冬十二月太尉段颎罢　鲜卑冦幽并二州癸酉晦日有食之
　　三年春二月己巳赦天下　以太常东海陈耽为太尉三月中山穆王畅薨无子国除【畅中山简王焉之曽孙焉光武子　考异】
　　【曰本传云子节王稚嗣无子国除与帝纪异未知孰是又不知稚薨在何年今且从帝纪】　夏六月封河间王利子康为济南王奉孝仁皇祀【帝入继太宗故以康奉孝仁皇祀利帝从兄弟也济子礼翻】　吴郡司马富春孙坚召募精勇得千余人助州郡讨许生【百官志郡有丞长史而无司马葢是时以盗起置司马以主兵也富春县属吴郡贤曰今杭州富阳县也避晋简文帝母郑太后讳改曰富阳】冬十一月臧旻陈寅大破生于防稽斩之【防工外翻】　任城王博薨无子国絶【桓帝延熹四年博绍封任城国】　十二月鲜卑入北地太守夏育率屠各追击破之【守式又翻夏户雅翻屠直于翻】迁育为防乌桓校尉鲜卑又寇并州　司空唐珍罢以永乐少府许训为司空【永乐少府董太后宫官也乐音洛】
