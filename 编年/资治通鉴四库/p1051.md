<!-- { "loadSidebar": true } -->
　　【曰旧传作羊苴咩城今从旧传】吐蕃使者数百人先在其国云南王异牟寻尚不欲吐蕃知之令佐时衣牂柯服而入【牂柯蛮在昆明东九百里东距辰州二千四百里其南千五百里即交州衣于既翻下同】佐时不可曰我大唐使者岂得衣小夷之服异牟寻不得已夜迎之佐时大宣诏书【大声以宣诏书】异牟寻恐惧顾左右失色业已归唐【事已成为业】乃歔欷流涕俯伏受诏【歔音虚欷许既翻又音希】郑囘密见佐时敎之【郑囘劝异牟归唐事见二百三十二卷三年】故佐时尽得其情因劝异牟寻悉斩吐蕃使者去吐蕃所立之号献其金印【去羌吕翻吐蕃给云南金印见二百一十一卷宗天寳十载】复南诏旧名异牟寻皆从之　【考异曰旧韦臯传四年正月臯遣判官崔佐时至苴咩城接西南夷事状四年臯微闻异牟寻之意始因诸蛮寓书于牟寻自是比年招谕至九年牟寻始遣使分臯书以来朝廷赐之诏书臯乃遣佐时赍诏以往牟寻犹欲使佐时易服而入臯传误也】仍刻金契以献异牟寻帅其子寻梦凑等与佐时盟于防苍山神祠【帅读曰率】先是吐蕃与囘鹘争北庭大战死伤甚众【争北庭事见上卷五年六年先悉荐翻】徴兵万人于云南异牟寻辞以国小请发三千人吐蕃少之【以为少也少诗绍翻】益至五千乃许之异牟寻遣五千人前行自将数万人踵其后昼夜兼行袭击吐蕃战于神川大破之取铁桥等十六城【铁桥在施蛮东南据新书是战也异牟寻破施顺二蛮并虏其王置白崖城又据新志自戎州开边县南行至白崖城三千里而近南诏传曰南诏居永昌姚州之间铁桥之南将即亮翻】虏其五王降其众十余万戊戍遣使来献防【降户江翻使防吏翻】　瀛州刺史刘澭为兄济所逼【济澭不恊事始上卷八年】请西扞陇坻【坻丁礼翻】遂将部兵千五百人男女万余口诣京师号令严整在道无一人敢取人鸡犬者上嘉之二月丙午以为秦州刺史陇右经略军使理普润【理治也以普润为治所】军中不撃柝不设音乐士卒病者澭亲视之死者哭之　乙丑义成节度使李融薨丁卯以华州刺史李复为义成节度使复齐物之子也【李齐物淮安王神通之孙】复辟河南尉洛阳卢坦为判官监军薛盈珍数侵军政【数所角翻】坦每据理以拒之盈珍常曰卢侍御所言公我固不违也【坦后卒能脱于盈珍之譛侍御坦之寄禄官所谓宪街也】　横海节度使程懐直入朝厚赐遣归　夏四月庚午宣武军乱留后李万荣讨平之先是宣武亲兵三百人素骄横【先悉荐翻横户孟翻】万荣恶之【恶乌路翻】遣诣京西防秋亲兵怨之大将韩惟清张彦琳诱亲兵作乱攻万荣万荣击破之亲兵掠而溃多奔宋州宋州刺史刘逸准厚抚之【史言李万荣不能制刘逸准】惟清奔郑州彦琳奔东都万荣悉诛乱者妻子数千人有军士数人呼于市曰【呼火故翻】今夕兵大至城当破万荣收斩之奏称刘士宁所为五月庚子徙士宁于郴州【郴丑林翻】　钦州蛮酋黄少卿反围州城【少卿者西原黄洞蛮酋也酋兹由翻】邕管经略使孙公器奏请发岭南兵救之【上元后置邕管经略使领邕贵党横等州】上不许遣中使谕解之　陆贽上言郊礼赦下已近半年而窜谪者尚未霑恩乃为三状拟进上使谓之曰故事左降官准赦量移【史炤曰移徙也谓得罪远谪者遇赦则量徙近地】不过三五百里今所拟稍似超越又多近兵马及当路州县【当路州县谓其地当入京之路者近其靳翻】事恐非便贽复上言【复扶又翻下同】以为王者待人以诚有责怒而无猜嫌有惩沮而无怨忌斥远以儆其不恪【远于愿翻】甄恕以勉其自新【甄稽延翻察也免也】不儆则浸及威刑不勉而复加黜削虽屡进退俱非爱憎行法乃暂使左迁念材而渐加进叙又知复用谁不增脩何忧乎乱常何患乎蓄憾如或以其贬黜便谓奸凶恒处防闲之中【处昌吕翻】长从摈弃之例则是悔过者无由自补蕴才者终不见伸凡人之情穷则思变含凄贪乱或起于兹【凄悲也痛也】今若所移不过三五百里则有疆域不离于本道风土反恶于旧州【离力智翻风土之同道而独甚恶者如广府统广韶端康封冈新乐泷窦义雷春高循潮等州而春循新瘴气特重于诸州是也】徒有徙家之劳寔增移配之扰又当今郡府多有军兵所在封疆少无舘驿示人疑虑体又非乞更赐裁审上性猜忌不委任臣下官无大小必自选而用之宰相进拟少所称可【称尺证翻称惬也下同少诗沼翻】及羣臣一有谴责往往终身不复收用好以辩给取人【好呼到翻下同】不得敦实之士艰于进用羣材滞淹贽上奏谏其略曰夫登进以懋庸【懋勉也庸功也】黜退以惩过二者迭用理如循环进而有过则示惩惩而改脩则复进既不废法亦无弃人虽纎介必惩而用材不匮故能使黜退者克励以求复登进者警饬而恪居【恪居谓恪居官次也】上无滞疑下无蓄怨又曰明主不以辞尽人不以意选士如或好善而不择所用恱言而不验所行进退随爱憎之情离合系异同之趣是由舍绳墨而意裁曲直弃权衡而手揣重轻虽甚精微不能无谬【由与犹同揣初委翻】又曰中人以上迭有所长茍区别得宜【别彼列翻】付授当器【当丁浪翻下过当同】各适其性各宣其能及乎合以成功亦与全才无异但在明鉴大度御之有道而已又曰以一言称惬为能【惬苦叶翻】而不核虚实以一事违忤为咎而不考忠邪【忤五故翻】其称惬则付任逾涯不思其所不及其违忤则罪责过当不恕其所不能是以职司之内无成功君臣之际无定分上不听【分扶问翻】贽又请均节财赋凡六条其一论两税之弊其略曰旧制赋役之法曰租调庸【调徒吊翻】丁男一人受田百畞岁输粟二石谓之租每户各随土宜出绢若绫若絁共二丈【絁式支翻】绵三两不蚕之土输布二丈五尺麻三斤谓之调每丁岁役则收其庸日准绢三尺谓之庸天下为家法制均一虽欲转徙莫容其奸故人无揺心而事有定制及羯胡乱华【谓安禄山史思明】黎庶云扰版图堕于避地【堕读曰隳】赋法壊于奉军建中之初再造百度执事者知弊之宜革而所作兼失其原知简之可从而所操不得其要【操七刀翻执事者谓杨炎】凡欲拯其弊须穷致弊之由时弊则但理其时法弊则全革其法所为必当其悔乃亡【易曰革而当其悔乃亡当丁浪翻】兵兴以来供亿无度此乃时弊非法弊也而遽更租庸调法【更工衡翻】分遣使者搜擿郡邑【擿他狄翻】校验簿书每州取大厯中一年科率最多者以为两税定额【事见二百二十六卷建中元年】夫财之所生必因人力故先王之制赋入必以丁夫为本不以务穑增其税不以辍稼减其租则播种多不以殖产厚其征不以流寓免其调则地着固【着直略翻】不以饬励重其役不以窳怠蠲其庸则功力勤【窳勇主翻惰也】如是故人安其居尽其力矣两税之立惟以资产为宗不以丁身为本曾不悟资产之中有蔵于襟懐囊箧物虽贵而人莫能窥【谓商贾居宝货待时而取利者】有积于场圃囷仓直虽轻而众以为富【谓力田而蓄谷粟者】有流通蕃息之货数虽寡而计日收赢【蕃读如繁谓贷子钱而收利者】有庐舍器用之资价虽高而终岁无利【谓美居室侈服用而夸一时者】如此之比其流实繁一槩计估筭缗宜其失平长伪【长知两伪】由是务轻资而乐转徙者恒脱于徭税【乐音洛】敦本业而树居产者每困于徴求此乃诱之为奸驱之避役【诱音酉】力用不得不弛赋入不得不阙复以创制之首【创制之首犹言立法之初复扶又翻】不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除又大厯中供军进奉之类既收入两税今于两税之外复又并存望稍行均减以救凋残其二请二税以布帛为额不计钱数其略曰凡国之赋税必量人之力【量音良】任土之宜故所入者惟布麻缯纩【缯疾陵翻纩苦谤翻】与百糓而已先王惧物之贵贱失平而人之交易难凖又定泉布之法以节轻重之宜【班固曰太公为周立九府圜法货寳于金利于刀流于泉布于布束于帛又郑氏周礼注曰其藏曰泉其行曰布取名于水泉其流行无不徧】敛散弛张必由于是盖御财之大柄为国之利权守之在官不以任下然则糓帛者人之所为也钱货者官之所为也是以国朝着令租出谷庸出绢调出缯纩布曷尝有禁人铸钱而以钱为赋者哉今之两税独异旧章但估资产为差便以钱谷定税临时折徴杂物【谓折钱谷之价以徴他杂物也折之舌翻】每歳色目颇殊唯计求得之利宜靡论供办之难易【易以豉翻】所徴非所业所业非所徴遂或増价以买其所无减价以卖其所有一増一减耗损已多望勘防诸州初纳两税年绢布定估比类当今时价加贱减贵酌取其中縂计合税之钱折为布帛之数又曰夫地力之生物有大限取之有度用之有节则常足取之无度用之无节则常不足生物之丰败由天用物之多少由人是以圣王立程量入为出虽遇灾难【难乃旦翻】下无困穷理化既衰则乃反是【理化犹言治化也】量出为入不恤所无桀用天下而不足汤用七十里而有余是乃用之盈虚在节与不节耳其三论长吏以増户加税辟田为课绩其畧曰长人者罕能推忠恕易地之情体至公徇国之意迭行小惠竞诱奸甿【长知丈翻甿谟耕翻】以倾夺邻境为智能以招萃逋逃为理化舍彼适此者既为新收而有复【萃聚也复方目翻复除也】倐往忽来者又以复业而见优唯懐土安居首末不迁者则使之日重敛之日加【敛力赡翻下同】是令地着之人恒代惰游赋役何异驱之转徙教之浇讹【恒户登翻浇古尧翻】此由牧宰不克通各私所部之过也又曰立法齐人乆无不弊理之者若不知维御损益之宜则巧伪萌生恒因沮劝而滋矣请申命有司详定考绩若当管之内人益阜殷所定税额有余任其据户口均减以减数多少为考课等差其当管税物通比毎户十分减三者为上课减二者次焉减一者又次焉【此不以増户为课最而以户额増之税能减地着户之税额为课最也】如或人多流亡加税见户【见贤遍翻】比校殿罚亦如之【殿丁练翻】其四论税限迫促其畧曰建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余财【先悉荐翻】又曰蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酬望更详定徴税期限其五请以税茶钱置义仓以备水旱【税茶见上九年】其畧曰古称九年六年之蓄者【记王制曰三年耕必有一年之食九年耕必有三年之食以三十年之通制国用量入以为出国无九年之蓄曰不足无六年之蓄曰急无三年之蓄曰国非其国也】率土臣庶通为之计耳固非独丰公庾不及编甿也近者有司奏请税茶歳约得五十万贯元敕令贮户部用救百姓凶饥今以蓄粮适副前防其六论兼并之家私敛重于公税其畧曰今亰畿之内毎田一亩官税五升而私家收租殆有亩至一石者是二十倍于官税也降及中等租犹半之夫土地王者之所有耕稼农夫之所为而兼并之徒居然受利又曰望凡所占田【占之赡翻】约为条限裁减租价务利贫人法贵必行慎在深刻裕其制以便俗严其令以惩违微损有余稍优不足失不损富优可赈穷此乃安富恤穷之善经不可舍也【周礼地官以保息六养万民一曰慈幼二曰养老三曰振穷四曰恤贫五曰寛疾六曰安富】
