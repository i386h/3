<!-- { "loadSidebar": true } -->
　　【两翻更工衡翻鋹丑两翻】改元大宝鋹年十六国事皆决于宦官玉清宫使龚澄枢【欧史曰刘氏作离宫以游猎有南宫大明昌华甘泉玩华秀华玉清太微诸宫皆置宫使领之】及女侍中卢琼仙等台省官备位而已　甲申唐始置进奏院于大梁【臣属故也】　壬辰命西上閤门使灵夀曹彬使于呉越赐呉越王俶骑军钢甲二百【钢古郎翻坚鐡也】歩军甲五千及他兵器彬事毕亟返不受馈遗【遗唯季翻下以遗同】呉越人以轻舟追与之至于数四彬曰吾终不受是窃名也尽籍其数归而献之帝曰向之奉使乞匄无厌【厌于盐翻】使四方轻朝命【朝直遥翻】卿能如是甚善然彼以遗卿卿自取之彬始拜受悉以散于亲识家无留者辛丑冯延鲁钟谟来自唐唐主手表谢恩【手表者手书之】其畧曰天地之恩厚矣父母之恩深矣子不谢父人何报天惟有赤心可酬大造又乞比藩方赐诏书又称有情事令钟谟上奏乞令早还【还从宣翻又如字】唐主复令谟白帝欲传位太子【复扶又翻下复遣同】九月丁巳以延鲁为刑部侍郎谟为给事中唐主复遣吏部尚书知枢密院殷崇义来贺天清节【帝生于九月二十四日以为天清节】　帝谋伐蜀冬十月己卯以户部侍郎髙防为西南面水陆制置使右赞善大夫李玉为判官　甲午帝归冯延鲁及左监门卫上将军许文稹右千牛卫上将军边镐卫尉卿周廷构于唐【冯延鲁被擒见二百九十二卷三年许文稹边镐被擒见上卷上年周廷搆降亦见是年】唐主以文稹等皆败军之俘弃不复用【复扶又翻】　髙保融再遗蜀主书【先遗书见上六月】劝称臣于周蜀主集将相议之李昊曰从之则君父之辱违之则周师必至诸将能拒周乎诸将皆曰以陛下圣明江山险固岂可望风屈服秣马厉兵正为今日【为于伪翻】臣等请以死卫社稷丁酉蜀主命昊草书极言拒絶之　诏左散骑常侍须城艾颍等三十四人分行诸州均定田租【须城县带郓州即唐之须昌县后唐避献祖庙讳改曰须城艾姓也晏子春秋齐有大夫艾孔风俗通厐俭母艾氏行下孟翻】庚子诏诸州并乡村率以百户为团团置耆长三人【耆老也每团以老者三人为之长长知两翻】帝留心农事刻木为耕夫蚕妇置之殿庭　命武胜节度使宋延渥以水军廵江　髙保融奏闻王师将伐蜀请以水军趣三峡【趣七喻翻】诏褒之　十一月庚戌敇窦俨编集大周通礼大周正乐【去年窦俨请定礼乐防见上卷】　辛亥南汉文武光明孝皇帝于昭陵庙号中宗　乙丑唐主复遣礼部侍郎钟谟入见【复扶又翻见贤遍翻】　李玉至长安或言蜀归安镇在长安南三百余里可袭取也【归安镇当在蜀金州界】玉信之牒永兴节度使王彦超索兵二百彦超以为归安道阻隘难取【索山各翻隘乌懈翻】玉曰吾自奉密防彦超不得已与之玉将以往【将即亮翻】十二月蜀归安镇遏使李承勲据险邀之斩玉其众皆没　乙酉蜀主以右卫圣步军都指挥使赵崇韬为北面招讨使丙戌以奉銮肃卫都指挥使武信节度使兼中书令孟贻业为昭武文州都招讨使【昭武军利州自利州以至文州委以控扼江油劒阁之险】左卫圣马军都指挥使赵思进为东面招讨使山南西道节度使韩保贞为北面都招讨使将兵六万分屯要害以备周　丙戌诏凡诸色课户及俸户并勒归州县【唐初诸司置公廨本钱以贸易取息计员多少为月料其后罢诸司公廨本钱以天下上户七千人为胥士而收其课计官多少而给之此所谓课户也唐又薄敛一嵗税以髙户主之月收息给俸此所谓俸户也】其幕职州县官自今并支俸钱及米麦　初唐太傅兼中书令楚公宋齐丘多树朋党欲以専固朝权【朝直遥翻】躁进之士争附之推奬以为国之元老枢密使陈觉副使李徴古恃齐丘之势尤骄慢及许文稹等败于紫金山觉与齐丘景达自濠州遁归【事见上卷上年】国人忷惧【忷许拱翻】唐主尝叹曰吾国家一朝至此因泣下徴古曰陛下当治兵以扞敌【治直之翻】涕泣何为岂饮酒过量邪将乳母不至邪唐主色变而徴古举止自若会司天奏天文有变人主宜避位禳灾唐主乃曰祸难方殷【禳如羊翻难乃旦翻】吾欲释去万机栖心冲寂谁可以托国者徴古曰宋公造国手也陛下如厌万防何不举国授之觉曰陛下深居禁中国事皆委宋公先行后闻臣等时入侍谈释老而已唐主心愠【愠于运翻】即命中书舎人豫章陈乔草诏行之【洪州豫章郡】乔惶恐请见曰陛下一署此诏臣不复得见矣【见贤遍翻复扶又翻】因极言其不可唐主笑曰尔亦知其非邪乃止由是因晋王出镇以徴古为之副【事见上】觉自周还【还从宣翻又如字】亦罢近职钟谟素与李徳明善以徳明之死怨齐丘【李徳明死见上卷三年】及奉使归唐言于唐主曰齐丘乗国之危遽谋簒窃陈觉李徴古为之羽翼理不可容陈觉之自周还【见上三月】矫以帝命谓唐主曰闻江南连嵗拒命皆宰相严续之谋当为我斩之【为于伪翻】唐主知觉素与续有隙固未之信钟谟请覆之于周【审覆其言之虚实于周也】唐主乃因谟复命上言久拒王师皆臣愚迷非续之罪帝闻之大惊曰审如此则续乃忠臣【言严续果能为其主设谋以拒周乃忠臣也】朕为天下主岂教人杀忠臣乎谟还以白唐主【还从宣翻】唐主欲诛齐丘等复遣谟入禀于帝【复扶又翻】帝以异国之臣无所可否己亥唐主命知枢密院殷崇义草诏暴齐丘觉徴古罪恶听齐丘归九华山旧隐官爵悉如故【宋齐丘隐九华山见二百七十七卷唐明宗长兴二年呉睿皇之太和三年也】觉责授国子博士宣州安置徴古削夺官爵赐自尽党与皆不问遣使告于周　丙午蜀以峡路廵检制置使髙彦俦为招讨使　平卢节度使太师中书令陈王安审琦仆夫安友进与其嬖妾通【嬖卑义翻又必计翻】妾恐事泄与友进谋杀审琦友进不可妾曰不然我当反告汝友进惧而从之
