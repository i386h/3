<!-- { "loadSidebar": true } -->
　　谓之淘虏都将先择其善者余则士卒分之以是为常【将即亮翻】有军士王先成者新津人本书生也世乱为兵度诸将惟北寨王宗侃最贤乃徃説之曰【度徒洛翻説式苪翻】彭州本西川之巡属也陈田召杨晟割四州以授之【见二百五十七卷文徳元年陈田谓陈敬瑄田令孜】伪署观察使与之共拒朝命【朝直遥翻】今陈田已平而晟犹据之州民皆知西川乃其大府【巡属诸州以节度使府为大府亦谓之防府】而司徒乃其主也【时朝命以王建检校司徒故称之】故大军始至民不入城而入山谷避之以俟招安今军至累月未闻招安之命军士复从而掠之【复扶又翻】与盗贼无异夺其赀财驱其畜产分其老弱妇女以为奴婢使父子兄弟流离愁怨其在山中者暴露于暑雨残伤于蛇虎孤危饥渇无所归诉彼始以杨晟非其主而不从今司徒不加存恤彼更思杨氏矣宗侃恻然不觉屡移其牀前问之先成曰又有甚于是者今诸寨每旦出六七百人入山淘虏薄暮乃返【薄迫也】曽无守备之意赖城中无人耳万一有智者为之画防【为于伪翻】使乘虚奔突先伏精兵千人于门内登城望淘虏者稍逺出弓弩手礮手各百人【礮与炮同匹貌翻】攻寨之一面随以役卒五百负薪土填壕为道然后出精兵奋击且焚其寨又于三面城下各出耀兵【耀兵者以耀敌使不知所备】诸寨咸自备御无暇相救城中得以益兵继出如此能无败乎宗侃矍然曰【矍居翻】此诚有之将若之何先成请条列为状以白王建宗侃即命先成草之大指言今所白之事须四面通共【时西川兵围彭州四面下寨宗裕宗侃华洪宗瑶各当一面】宗侃所司止于北面或所白可从乞以牙举施行【牙举谓从使牙检举而见之施行】事凡七条其一乞招安山中百姓其二乞禁诸寨军士及子弟无得一人辄出淘虏仍表诸寨之旁七里内聴樵牧敢越表者斩其三乞置招安寨中容数千人以处所招百姓【处昌吕翻】宗侃请选所部将校谨干者为招安将使将三十人书夜执兵巡卫其四招安之事须委一人总领今牓帖既下【下户嫁翻】诸寨必各遣军士入山招安百姓见之无不惊疑如鼠见狸谁肯来者【狸捕防者也鼠见狸则知必死特恨不可得而走耳讵肯前就之哉故以为谕】欲招之必有其术愿降帖付宗侃専掌其事其五乞严勒四寨指挥使悉索前日所虏彭州男女老幼集于营场有父子兄弟夫妇自相认者即使相从牒具人数部送招安寨有敢私匿一人者斩仍乞勒府中诸营亦令严索【府谓成都府索山客翻】有自军前先寄归者量给资粮【量音良】悉部送归招安寨其六乞置九陇行县于招安寨中【彭州治九陇县彭州未下故乞置行县九陇故汉繁县地后魏改曰九陇以州西冇九陇山为名九陇一伏陇二豆陇三秋陇四龙奔陇五走马陇六骆駞陇七千秋陇八较车陇九横担陇】以前南郑令王丕摄县令【南郑汉古县唐带兴元府】设置曹局抚安百姓择其子弟之壮者给帖使自入山招其亲戚彼知司徒严禁浸掠前日为军士所虏者皆获安堵必欢呼踊跃相帅下山【帅读曰率】如子归母不日尽出其七彭州土地宜麻【益州记彭之地号小郫言土地肥良北之郫邑也】百姓未入山时多沤藏者【沤乌候翻久渍也】宜令县令晓谕各归田里出所沤麻鬻之以为资粮必渐复业建得之大喜即行之悉如所申【考异曰张耆旧传云五月二十日诸军马步兵士到彭州城下至七月初已经五十余日诸军兵士始到刈麦充粮至七月初麦尽并无颗粒兵士但托求食乃每日逺去入山虏刼逃避百姓有一军士本是儒生乃往北面寨説于统帅云云十国纪年王先成谓王宗侃云云先成上招携七事建皆纳之先成蜀州新津人按十国纪年王建自二月辛丑遣王宗裕等击杨晟遂围彭州又晟遗杨守忠书云弊邑虽小围守三年矣而张云五月二十日方围彭州或者先围之不克而再往欤但云有一军士而十国纪年姓王名先成不知其本出何书也】明日牓帖至威令赫然无敢犯者三日山中民竞出赴招安寨如归市寨不能容斥而广之浸有市井又出麻鬻之民见村落无抄暴之患【抄楚交翻】稍稍辞县令复故业月余招安寨皆空　己巳李茂贞克鳯州感义节度使满存奔兴元【僖宗光啓二年满存得鳯州至是而败奔兴元就杨守亮】茂贞又取兴洋二州皆表其子弟镇之　【考异曰薛居正五代史茂贞传曰大顺二年杨复恭得罪奔山南与杨守亮据兴元叛茂贞与王行瑜讨平之诏以徐彦若镇兴元茂贞违诏表其假子继徽为留后坚请旄钺昭宗不得已而授之自是茂贞始萌问鼎之志既而逐泾原节度使张球洋州节度使杨守忠鳯州刺史满存皆夺据其地云大顺二年误也今从新纪】　八月以杨行密为淮南节度使同平章事以田頵知宣州留后安仁义为润州刺史孙儒降兵多蔡人【降户江翻】行密选其尤勇健者五千人厚其禀赐以皁衣防甲【禀笔锦翻给也皁才早翻】号黒云都每战使之先登陷陈【陈读曰阵】四邻畏之行密以用度不足欲以茶盐易民布帛掌书记舒城髙勗曰兵火之余十室九空又渔利以困之【记坊记诸侯不下渔色注曰象捕鱼然中网取之是无所择渔利之渔犹渔色之渔】将复离叛【复扶又翻下同】不若悉我所有易邻道所无足以给军选贤守令劝课农桑数年之间仓库自实行密从之【守式又翻令力正翻】田頵闻之日贤者之言其利逺哉行密驰射武伎皆非所长【伎渠绮翻】而寛简有智略善抚御将士与同甘苦推心待物无所猜忌尝早出从者防马秋取其金【从才用翻断音短秋七由翻史炤曰马纣也】行密知而不问他日复早出如故人服其度量淮南被兵六年【光啓三年卑师铎乱淮南始被兵被皮义翻】士民转徙几尽【几居依翻下几复同】行密初至赐与将吏【将即亮翻】帛不过数尺钱不过数百而能以勤俭足用非公宴未尝举乐招抚流散轻徭薄敛【敛力赡翻】未及数年公私富庶几复承平之旧【复还也读如字】　李克用北巡至天宁军【代州西有天安军天寳十二载置】闻李匡威赫连铎将兵八万冦云州遣其将李君庆发兵于晋阳克用潜入新城伏兵于神堆【神堆在云州城南新城又在神堆东南神堆即神武川之黄花堆新城在其侧盖克用祖执宜保黄花堆时所筑也按薛史唐纪李克用生于神武川之新城宋白曰云州西南至神堆栅九十里】擒吐谷浑逻骑三百【逻郎佐翻】匡威等大惊丙申君庆以大军至克用迁入云州丁酉出撃匡威等大破之己亥匡威等烧营而遁追至天成军【蔚州东北有天成军】斩获不可胜计【胜音升】　辛丑李茂贞攻拔兴元杨复恭杨守亮杨守信杨守贞杨守忠满存奔阆州【光啓三年杨守亮镇兴元至是而败　考异曰旧纪景福元年十一月辛丑鳯翔邠宁之众攻兴元陷之节度使杨守亮前中尉杨复恭判官李巨川突围而遁十二月辛未华州刺史韩建奏于乾元县遇兴元散兵撃败之斩杨守亮杨复恭传首实录干寜元年七月鳯翔邠宁之兵攻兴元陷之杨守亮杨复恭突围而遁新纪景福元年八月茂贞冦兴元守亮满存奔阆州干宁元年七月茂贞陷阆州八月守亮伏诛新复恭传景福元年茂贞攻兴元破其城复恭守亮守信奔阆州十国纪年蜀史景福元年十月行瑜茂贞表守亮招纳叛臣请讨之感义节度使满存救守亮为茂贞所败奔兴元十一月邠岐攻陷兴元杨复恭帅守亮守贞守忠满存同奔阆州十二月壬午华洪败守亮等于州按实录景福二年正月移茂贞山南于时守亮不应犹在山南今年月从新纪事则参取诸书】茂贞表其子继密权知兴元府事九月加荆南节度使成汭同平章事　时溥迫监军奏称将士留已【是年二月召时漙为太子太师】冬十月复以漙为侍中感化节度朱全忠奏请追溥新命诏谕解之溥初邢洺磁州留后李存孝与李存信俱为李克用假子不相睦存信有宠于克用存孝在邢州欲立大功以胜之乃建议取镇冀【见上卷大顺二年】存信从中沮之不时聴许及王镕围尧山存孝救之不克克用以存信为蕃汉马步都指挥使与存孝共击之二人互相猜忌逗留不进克用更遣李嗣勲等击破之【事见上是年正月】存信还谮存孝无心击贼疑与之有私约存孝闻之自以有功于克用而信任顾不及存信【顾反也】愤怨且惧及祸乃潜结王镕及朱全忠上表以三州自归于朝廷　【考异实录大顺元年十月太原将邢州刺史李存孝自晋州帅行营兵据邢州旧记十一月癸丑朔大原将邢州刺史李存孝自恃擒孙揆功合为昭义帅怨克用授康君立存孝自晋州帅行营兵归邢州据城上表归明仍致书与张濬王镕求救援唐末见闻录十月二十四日李存孝领兵打晋州遁归邢州背叛与宰臣张濬状曰某自主三郡已近二年又曰常思安知建在此之日归顺朝廷之时四邻不有保持一家俄受涂炭以此犹豫莫敢申明遂至去年遽絶邻好岂是某之情愿葢因李某之指挥又曰自今春战争之后实愿休罢戈铤自九月十五日以来有李某之人使促令某南至进军面赵州牵胁李某即土门路入直届镇州今月十四日昭义军人百姓等众请某权知兵马留后归顺朝廷大王闻存孝致逆大震雄威令下先差大将进军速至邢州仍候指挥不得辄有鬬敌但围小垒専俟大军据唐太祖纪年录薛居正五代史纪传实录新纪皆云景福元年十月存孝叛太原归朝廷而纪唐末见闻录在大顺元年十月旧纪恐是连言以后事按二年三月安知建方叛太原而此书中已説知建又云自主三郡已近二年存孝大顺二年方为邢洺磁节度至景福元年乃二年也然则实录邢州刺史据邢州亦因旧记之误见闻录所载存孝书葢与王镕误云与张濬也】乞赐旌节及防诸道兵讨李克用诏以存孝为邢洺磁节度使不许防兵　十一月时溥濠州刺史张璲泗州刺史张谏以州附于朱全忠【璲徐醉翻史言时溥巡属皆附于汴漙仅保徐州】　乙未朱全忠遣其子友裕将兵十万攻濮州拔之执其刺史邵伦【濮州朱瑄巡属濮博木翻】遂令友裕移兵击时溥　孙儒将王坛陷婺州刺史蒋瓌奔越州【中和四年蒋瓌据婺州】　庐州刺史蔡俦发杨行密祖父墓【光啓三年杨行密留蔡俦守庐州明年俦以州附孙儒儒既败俦遂阻兵以拒行密】与舒州刺史倪章连兵遣使送印于朱全忠以求救全忠恶其反覆【恶乌路翻】纳其印不救且牒报行密行密谢之行密遣行营都指挥使李神福将兵讨俦　宣明歴浸差【穆宗立以为累世缵绪必更歴纪乃诏日官改撰歴术名曰宣明】太子少詹事边冈造新歴成十二月上之命曰景福崇歴【边冈与司天少监胡秀林均州司马王穉改治新歴然术一出于冈冈用算巧能驰骋反覆于乘除间由是简捷超径等接之术兴而经制逺大衰序之法废矣虽筹防便易然皆冥于本原上时掌翻】　壬午王建遣其将华洪击杨守亮于阆州破之建遣节度押牙延陵郑顼使于朱全忠【延陵汉曲阿县地晋分置延陵郡隋移治丹徒武徳三年移于旧郡治属润州今丹杨县之延陵镇即其地】全忠问劔阁顼极言其险全忠不信顼曰茍不以闻恐误公军机全忠大笑　是嵗明州刺史钟文季卒其将黄晟自称刺史【路振九国志黄晟明州鄞县人歴为将领防刺史钟文季卒遂据其郡】
