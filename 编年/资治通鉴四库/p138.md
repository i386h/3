<!-- { "loadSidebar": true } -->
　　五年春正月上行幸甘泉郊泰畤【畤音止】三月幸河东祠后土　秋颍川水流杀人民　冬上幸长杨射熊舘【师古曰长杨宫名也在盩厔县其中有射熊舘】大猎　十二月乙酉毁太上皇孝惠皇帝寝庙园用韦成等之议也【成等奏曰祖宗之庙世世不毁继祖以下五庙而迭毁今高皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上皇孝惠庙皆亲尽宜毁】　上好儒术文辞颇改宣帝之政言事者多进见【好呼到翻见贤遍翻】人人以为得上意又傅昭仪及子济阳王康爱幸【外戚传曰元帝加昭仪之号位视丞相爵比诸侯王师古曰昭显其仪示隆重也济子礼翻】逾于皇后太子【昭仪位次皇后今宠逾之】太子少傅匡衡上疏曰【疏所据翻条陈也】臣闻治乱安危之机在乎审所用心盖受命之王务在创业垂统之无穷继体之君心存于承宣先生之德而褒大其功昔者成王之嗣位思述文武之道以养其心休烈盛美归之二后而不敢専其名【师古曰休亦美也烈业也后君也二君文王武王也】是以上天歆享鬼神祐焉陛下圣德天覆子爱海内【覆敷又翻】然而隂阳未和奸邪未禁者殆议者未丕扬先帝之盛功【师古曰丕大也】争言制度不可用也务变更之所更或不可行而复复之【更工衡翻下同上复扶又翻又下复扶目翻反也】是以羣下更相是非吏民无所信臣窃恨国家释乐成之业而虚为此纷纷也【师古曰释废也乐成谓已成之业人情所乐也乐音洛】愿陛下详览统业之事留神于遵制扬功【遵先帝之法制扬先帝之功烈也】以定羣下之心诗大雅曰无念尔祖聿修厥德【师古曰大雅文王之诗也无念念也聿述也】盖至德之本也传曰审好恶理情性而王道毕矣【衡守诗学此必诗传之言传直恋翻好呼到翻恶乌路翻】治性之道必审已之所有余而彊其所不足【治直之翻师古曰彊勉也音其两翻】盖聪明疏通者戒于太察寡闻少见者戒于壅蔽【少诗沼翻】勇猛刚彊者戒于太暴仁爱温良者戒于无断【断丁乱翻】湛静安舒者戒于后时广心浩大者戒于遗忘【师古曰湛读曰沉忘巫放翻】必审已之所当戒而齐之以义然后中和之化应而巧伪之徒不敢比周而望进【比毗至翻】唯陛下戒之所以崇圣德也臣又闻室家之道修则天下之理得故诗始国风礼本冠婚始乎国风原情性以明人伦也本乎冠婚正基兆以防未然也【师古曰闻雎美后妃之德而为国风之首礼记冠义曰冠者礼之始也婚义曰婚者礼之本也冠古玩翻下同】故圣王必慎妃后之际别适长之位【师古曰适读曰嫡下同长知两翻】礼之于内也卑不逾尊新不先故【先悉荐翻】所以统人情而理阴气也其尊适而卑庶也适子冠乎阼礼之用醴【师古曰阼主阶也醴甘酒也贵于众酒适读曰嫡】众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也【探吐南翻】圣人动静防燕所亲物得其序【师古曰言凡物大小高卑皆有次序】则海内自修百姓从化如当亲者疏【疏读曰疎】当尊者卑【师古曰如若也】则佞巧之奸因时而动以乱国家故圣人慎防其端禁于未然不以私恩害公义传曰正家而天下定矣【师古曰易家人卦之彖辞】初武帝既塞宣房【事见二十一卷武帝元封二年塞悉则翻下同】后河复北决于馆陶分为屯氏河【馆陶县属魏郡河水自此别出为屯氏河东北至勃海章武县入海过魏郡清河信都勃海四郡行千五百里师古曰屯音大门翻而随氏分析州县误以为毛氏河乃置毛州失之甚矣复扶又翻】东北入海广深与大河等故因其自然不隄塞也是嵗河决于清河灵鸣犊口而屯氏河絶【按满洫志灵鸣犊口在清河东界师古曰清河之灵县鸣犊河口也按唐博州高唐县汉灵县地鸣犊河在县西宋白曰魏州夏津县本汉灵县地汉初为鄃县故城今在德州西南五十里天宝元年改为夏津县】
　　建昭元年春正月戊辰陨石于梁【据五行志陨石于梁国】　三月上行幸雍祠五畤【雍于用翻畤音止】　冬河间王元坐贼杀不辜废迁房陵【元河间献王徳之来孙也】　罢孝文太后寝祠园【孝文太后薄氏塟霸陵之南】　上幸虎圈鬬兽【圈求阮翻下同】后宫皆坐熊逸出圈攀槛欲上殿【上时掌翻】左右贵人傅倢伃等皆惊走【傅倢伃即傅昭仪盖后进号也偼伃音接予】冯倢伃直前当熊而立左右格杀熊上问人情惊惧何故前当熊倢伃对曰猛兽得人而止妾恐熊至御座【坐徂卧翻】故以身当之帝嗟叹倍敬重焉偼伃慙由是与冯倢伃有隙【为后傅太后诬杀中山冯太后张本】冯倢伃左将军奉世之女也
　　二年春正月上行幸甘泉郊泰畤三月行幸河东祠后土　夏四月赦天下　六月立皇子兴为信都王　【考异曰荀纪兴作誉今从汉书】　东郡京房学易于梁人焦延寿【风俗通云郑武公子段封于京其后氏焉姓谱云周武王封神农之后于焦后以国为氏又左传云虞虢焦滑皆姬姓也董正工曰京房本姓李吹律自定为京氏洪氏释云汉中黄门谯敏碑云其先故国师谯赣道与京君房此碑以谯赣为谯左传楚师伐陈取焦夷注谓焦今谯县若是则焦谯可以通用】延寿常曰得我道以亡身者京生也其説长于灾变分六十卦更直日用事以风雨寒温为【梁国名孟康曰分卦直日之法一爻各主一日六十卦为三百六十日余四卦震离兑坎为方伯监司之官所以用震离兑坎者是二至二分用事之日又是四时各専王之气各卦主时其占法各以其日观其善恶也更工衡翻】各有占騐房用之尤精以孝亷为郎上疏屡言灾异有验天子説之数召见问【説读曰悦数所角翻】房对曰古帝王以功举贤则万化成瑞应者【师古曰万化万机之事施教化者也一曰万物之类也】末世以毁誉取人【誉音余】故功业废而致灾异宜令百官各试其功灾异可息诏使房作其事房奏考功课吏法【晋灼曰令丞尉治一县崇教化亡犯法者辄迁有盗贼满三日不觉者则尉事也合觉之自除二尉负其罪率相准如此法】上令公卿朝臣与房防议温室皆以房言烦碎令上下相司不可许上意乡之【师古曰乡读曰向】时部刺史奏事京师上召见诸刺史令房晓以课事刺史复以为不可行【武帝置十三州刺史各部一州故曰部刺史复扶又翻】唯御史大夫郑光禄大夫周堪初言不可后善之是时中书令石显颛权显友人五鹿充宗为尚书令二人用事房甞宴见【师古曰以闲宴时而入见天子见贤遍翻】问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也【治直吏翻下同】幽厉何不觉悟而更求贤曷为卒任不肖以至于是【师古曰卒终也音子恤翻】上曰临乱之君各贤其臣令皆觉悟天下安得危亡之君房曰齐桓公秦二世亦尝闻此君而非笑之然则任竪刁赵高政治日乱盗贼满山【竪刁注见十八卷武帝元光五年赵高事见秦纪】何不以幽厉卜之而觉寤乎【以龟卜所以验吉凶以幽厉卜所以验治乱】上曰唯有道者能以徃知来耳房因免冠顿首曰春秋纪二百四十二年灾异以示万世之君今陛下即位以来日月失明星辰逆行山崩泉涌地震石陨夏霜冬靁春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备【师古曰言今皆备有之靁古雷字春秋所记隠公十一年桓十八年荘公三十二年闵公二年僖公三十三年文公十八年宣公十八年成公十八年襄公三十一年昭公三十二年定公十五年哀公十四年凡二百四十二年】陛下视今为治邪乱邪上曰亦极乱耳尚何道房曰今所任用者谁与【道言也师古曰与读曰欤　考异曰故资政殿学士邵亢得两淅钱王写本汉书无乱邪二字有上曰亦极乱耳尚何道房曰今十二字今取之】上曰然幸其愈于彼又以为不在此人也【师古曰愈犹胜也言今之灾异及政道犹幸胜于徃日又不由所任之人】房曰夫前世之君亦皆然矣臣恐后之视今犹今之视前也上良乆乃曰今为乱者谁哉房曰明主宜自知之上曰不知也如知何故用之房曰上最所信任与图事帷幄之中【师古曰图谋也】进退天下之士者是矣房指谓石显上亦知之谓房曰已谕【师古曰言已晓此意】房罢出后上亦不能退显也臣光曰人君之德不明则臣下虽欲竭忠何自而入乎观京房所以晓孝元可谓明白切至矣而终不能寤悲夫诗曰匪面命之言提其耳匪手之言示之事又曰诲尔谆谆听我藐藐【皆大雅抑诗之辞也郑氏笺曰言我非但以手掣之亲示以其事之是非我非但对面告语之亲提撕其耳此言以教导之熟不可启觉也藐藐然不入也我教告王口语谆谆然王聴聆之藐藐然谆之纯翻又之闰翻藐美角翻尔雅云闷也】孝元之谓矣
