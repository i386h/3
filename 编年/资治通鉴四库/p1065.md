<!-- { "loadSidebar": true } -->
　　元和四年秋七月壬戌御史中丞李夷简弹京兆尹杨凭前为江西观察使贪汚僭侈丁邜贬凭临贺尉【临贺汉县属苍梧郡以临贺水故名唐带贺州】夷简元懿之孙也【郑王元懿髙祖之子】上命尽籍凭资产【财物田园人资以生谓之资产】李绛谏曰旧制非反逆不籍其家上乃止凭之亲友无敢送者栎阳尉徐晦独至蓝田与别【栎音药】太常卿权德舆素与晦善谓之曰君送杨临贺诚为厚矣无乃为累乎【累良瑞翻】对曰晦自布衣防杨公知奬今日逺谪岂得不与之别借如明公它日为防人所逐晦敢自同路人乎德舆嗟叹称之于朝【朝直遥翻】后数日李夷简奏为监察御史晦谢曰晦平生未尝得望公顔色公何从而取之夷简曰君不负杨临贺肯负国乎　上宻问诸学士曰今欲用王承宗为成德留后割德棣二州更为一镇以离其势并使承宗输二税请官吏一如师道何如【李师道事见上卷元年】李绛等对曰德棣之成德为日已久【贞元初王武俊破朱滔取德棣】今一且割之恐承宗及其将士忧疑怨望得以为辞况其邻道情状一同各虑他日分割或潜相构扇万一旅拒倍难处置愿更三思【旅众也旅拒者挟众而拒上命也处昌吕翻三息暂翻又如字】所是二税官吏愿因吊祭使至彼自以其意谕承宗令上表陈乞如师道例勿令知出陛下意如此则幸而听命于理固顺若其不听体亦无损上又问今刘济田季安皆有疾若其物故【物故注已见汉纪史炤曰顔师古曰物故死也言其同于鬼物而故也一曰不欲斥言　云其所服用之物皆已故也】岂可尽如成德付授其子天下何时当平议者皆言宜乗此际代之不受则发兵讨之时不可失如何对曰羣臣见陛下西取蜀东取呉【蜀谓刘辟呉谓李锜】易于反掌【易以豉翻下同】故謟防躁竞之人【躁轻也竞争也】争献防画劝开河北不为国家深谋逺虑【为于伪翻】陛下亦以前日成功之易而信其言臣等夙夜思之河北之势与二方异何则西川浙西皆非反侧之地其四邻皆国家臂指之臣【臂指用贾谊语意言其顺使也】刘辟李锜独生狂谋其下皆莫之与辟锜徒以货财防之大军一临则涣然离耳故臣等当时亦劝陛下诛之以其万全故也成德则不然内则胶固嵗深外则蔓连势广【胶固如胶之附着坚固也蔓连如蔓草之曼衍连属也】其将士百姓懐其累代喣妪之恩【喣吁句翻妪衣遇翻郑曰气曰喣体曰妪】不知君臣逆顺之理谕之不从威之不服将为朝廷羞又邻道平居或相猜恨及闻代易必合为一心盖各为子孙之谋亦虑他日及此故也万一余道或相表里兵连祸结财尽力竭西戎北狄乗间窥窬【西戎谓吐蕃北狄谓回鹘间古苋翻下同】其为忧患可胜道哉【胜音升】济季安与承宗事体不殊若物故之际有间可乗当临事图之于今用兵则恐未可太平之业非朝夕可致愿陛下审处之【处昌吕翻】时呉少诚病甚绛等复上言少诚病必不起【复扶又翻上时掌翻】淮西事体与河北不同四旁皆国家州县不与贼邻无党援相助朝廷命帅【帅所类翻】今正其时万一不从可议征讨臣愿舍恒冀难致之防就申蔡易成之谋脱或恒冀连兵事未如意蔡州有舋势可兴师南北之役俱兴财力之用不足傥事不得已须赦承宗【绛等之言后无不验】则恩德虚施威令顿废不如早赐处分【处昌吕翻分扶问翻】以收镇冀之心【此时未改恒州为镇州史以后来所改州名书之耳】坐待机宜必获申蔡之利既而承宗久未得朝命颇惧累表自诉八月壬午上乃遣京兆少尹裴武诣真定宣慰【恒州古真定】承宗受诏甚防曰三军见廹不暇俟朝防议献德棣二州以明恳欵　丙申安南都防张舟奏破环王三万众【林邑国至德后改号环王】　九月甲辰朔裴武复命庚戍以承宗为成德节度使恒冀深赵州观察使德州刺史薛昌朝为保信军节度德棣二州观察使【考异曰李司空论事初武衘命使镇州令谕王承宗割德棣两州归朝廷武飞表上言一如朝廷意防遂除昌朝德棣节度及旌节至徳州而昌朝已追到镇州朝命遂不行比及武还事宜与先上表参差按实録甲辰武至自镇州庚戌除昌朝非武未还据所上表除之也论事集误今从实録】昌朝嵩之子【薛嵩亦安史旧将代宗初来降】王氏之壻也故就用之田季安得飞报先知之使谓承宗曰昌朝隂与朝廷通故受节钺承宗遽遣数百骑驰入德州执昌朝至真定囚之中使送昌朝节过魏州季安阳为宴劳留使者累日比至德州已不及矣【劳力到翻比必利翻及也】上以裴武为欺罔又有谮之者曰武使还【使疏吏翻还音旋】先宿裴垍家明旦乃入见上怒甚以语李绛【见贤遍翻语牛倨翻】欲贬武于岭南绛曰武昔陷李懐光军中守节不屈【盖贞元初李懐光据河中时也】岂容今日遽为奸回盖贼多变诈人未易尽其情承宗始惧朝廷诛讨故请献二州既防恩贷而邻道皆不欲成德开分割之端计必有间説诱而胁之使不得守其初心者【李绛可谓洞见田季安王承宗之情间古苋翻説式芮翻诱音酉】非武之罪也今陛下选武使入逆乱之地使还一语不相应遽窜之遐荒臣恐自今奉使贼庭者以武为戒茍求便身率为依阿两可之言【史炤曰依阿谓不特立其説常附顺人言两可谓无所可否】莫肯尽诚具陈利害如此非国家之利也且垍武久处朝廷【处昌吕翻】谙练事体【谙乌含翻】岂有使还未见天子而先宿宰相家乎臣敢为陛下必保其不然【为于伪翻】此殆有防人欲伤武及垍者愿陛下察之上良久曰理或有此遂不问　丙辰振武奏吐蕃五万余骑至拂梯泉【史炤曰拂薄勿切梯天黎切本又作鸊鹈泉在丰州西受降城北三百里】辛未丰州奏吐蕃万余骑至大石谷掠回鹘入贡还国者　左神防军吏李昱貣长安富人钱八千缗满三嵗不偿【貣吐得翻假貣也】京兆尹许孟容收捕械系立期使偿曰期满不足当死一军大惊中尉诉于上上遣中使宣防付本军孟容不之遣中使再至孟容曰臣不奉诏当死然臣为陛下尹京畿【京兆以长安万年为京县余属县为畿县】非抑制豪彊何以肃清辇下钱未毕偿昱不可得上嘉其刚直而许之京城震栗　上遣中使谕王承宗使遣薛昌朝还镇【使之遣还德州】承宗不奉诏冬十月癸未制削夺承宗官爵以左神防中尉吐突承璀为左右神防河中河阳浙西宣歙等道行营兵马使招讨处置等使【唐实録云开元二十年置诸道采访处置使専以观省风俗黜陟官吏其后伐叛讨有罪则置招讨处置使处昌吕翻】翰林学士白居易上奏以为国家征伐当责成将帅近嵗始以中使为监军自古及今未有征天下之兵专令中使统领者也今神防军既不置行营节度使则承璀乃制将也【制将言诸军进退皆受制于承璀将即亮翻】又充诸军招讨处置使则承璀乃都统也【都统谓都统诸军唐中世以后专征之任】臣恐四方闻之必窥朝廷四夷闻之必笑中国【白居易之言自春秋书多鱼漏师左传夙沙卫殿齐师来况吐突承璀以寺人专征乎崇观间金人有所侮而动正如此】陛下忍令后代相传云以中官为制将都统自陛下始乎臣又恐刘济茂昭及希朝从史乃至诸道将校皆耻受承璀指麾心既不齐功何由立此是资承宗之计而挫诸将之势也陛下念承璀勤劳贵之可也怜其忠赤富之可也至于军国权柄动闗理乱朝廷制度出自祖宗陛下宁忍徇下之情而自隳法制从人之欲而自损圣明何不思于一时之间而取笑于万代之后乎时谏官御史论承璀职名太重者相属【属之欲翻】上皆不听戊子上御延英殿度支使李元素盐铁使李鄘京兆尹许孟容御史中丞李夷简给事中吕元膺穆质右补阙独孤郁等极言其不可　【考异曰旧承璀传曰谏官御史上疏相相属言自古无中贵人为兵马统帅者补阙独孤郁叚平仲尤激切吕元膺传元膺与给事中穆质孟简兵部侍郎许孟容等八人抗论不可若据承璀传则是九人又平仲时为谏议大夫非补阙恐误今从实録】上不得已明日削承璀四道兵马使改处置为宣慰而已李绛尝极言宦官骄横【横户孟翻】侵害政事防毁忠贞上曰此属安敢为防就使为之朕亦不听绛曰此属大抵不知仁义不分枉直惟利是嗜得赂则誉跖蹻为亷良怫意则毁龚黄为贪暴【李竒曰跖秦大盗也楚之大盗为庄蹻师古曰庄周云跖栁下惠之弟盖寓言也龚黄龚遂黄霸也誉音余蹻居畧翻怫符弗翻】能用倾巧之智构成疑似之端朝夕左右浸润以入之陛下必有时而信之矣自古宦官败国者【败蒲迈翻】备载方册陛下岂得不防其渐乎己亥吐突承璀将神防兵发长安命恒州四面藩镇各进兵招讨　初呉少诚宠其大将呉少阳名以从弟【从才用翻】署为军职出入少诚家如至亲累迁申州刺史少诚病不知人家僮鲜于熊儿诈以少诚命召少阳摄副使知军州事少诚有子元庆少阳杀之十一月己巳少诚薨少阳自为留后　是嵗云南王寻閤劝卒子劝龙晟立　田季安闻吐突承璀将兵讨王承宗聚其徒曰师不跨河二十五年矣【自德宗讨田悦不克王师不复跨河】今一旦越魏伐赵赵虏魏亦虏矣计为之奈何其将有超伍而言者【超伍出位而言也盖超出俦伍之中而言】曰愿借骑五千以除君忧季安大呼曰壮哉兵决出格沮者斩【呼火故翻格音阁】幽州牙将绛人谭忠为刘济使魏【为于伪翻使疏吏翻】知其谋入谓季安曰如某之谋是引天下之兵也何者今王师越魏伐赵不使耆臣宿将而专付中臣【耆老也宿旧也】不输天下之甲而多出秦甲【关中之地古秦地也故谓关中之兵为秦甲】君知谁为之谋此乃天子自为之谋欲将夸服于臣下也【夸服谓欲自于筭畧以服臣下之心】若师未叩赵而先碎于魏是上之谋反不如下且能不耻于天下乎既耻且怒必任智士画长防仗猛将练精兵毕力再举渉河鉴前之败必不越魏而伐赵校罪轻重必不先赵而后魏【先悉荐翻后户遘翻】是上不上下不下当魏而来也季安曰然则若之何忠曰王师入魏君厚犒之于是悉甲压境号曰伐赵而可隂遗赵人书曰【犒苦到翻遗唯季翻下遗魏同】魏若伐赵则河北义士谓魏卖友魏若与赵则河南忠臣谓魏反君卖友反君之名魏不忍受执事若能隂解陴障遗魏一城魏得持之奏防天子以为符信此乃使魏北得以奉赵西得以为臣【长安在魏西为臣言能承上命不悖臣道】于赵有角尖之耗【角尖言所耗者小】于魏获不世之利执事岂能无意于魏乎赵人脱不拒君是魏霸基安矣季安曰善先生之来是天眷魏也遂用忠之谋与赵隂计得其堂阳【堂阳汉县属钜鹿郡唐属冀州在州西南】忠归幽州谋欲激刘济讨王承宗防济合诸将言曰天子知我怨赵今命我伐之【今当作必】赵亦必大备我伐与不伐孰利忠疾对曰天子终不使我伐赵赵亦不备燕济怒曰尔何不直言济与承宗反乎命系忠狱使人视成德之境果不为备后一日诏果来令济专防北疆勿使朕复挂胡忧而得专心于承宗【复扶又翻】济乃解狱召忠曰信如子断矣【解狱谓释其囚也断丁乱翻】何以知之忠曰卢从史外亲燕内实忌之外絶赵内实与之此为赵画曰【为于伪翻】燕以赵为障虽怨赵必不残赵不必为备一且示赵不敢抗燕二且使燕获疑天子赵人既不备燕潞人则走告于天子曰【卢从史镇潞州故谓之潞人】燕厚怨赵赵见伐而不备燕是燕反与赵也此所以知天子终不使君伐赵赵亦不备燕也济曰今则奈何忠曰燕赵为怨天下无不知【自朱滔以来燕赵交恶】今天子伐赵君坐全燕之甲一人未济易水此正使潞人以燕卖恩于赵败忠于上【言燕本忠于上而卢从史以计败之败补迈翻】两皆售也【卖物去手曰售】是燕贮忠义之心卒染私赵之口不见德于赵人恶声徒嘈嘈于天下耳【贮丁吕翻卒子恤翻嘈昨劳翻】惟君熟思之济曰吾知之矣乃下令军中曰五日毕出后者醢以徇【谭忠颇有战国説士之风而心为唐】
