<!-- { "loadSidebar": true } -->
　　中宗孝宣皇帝上之上【荀悦曰讳询字次郷讳询之字曰谋应劭曰諡法圣善周闲曰宣余据帝本名病已元康二年乃更名询】
　　本始元年春诏有司论定防安宗庙功大将军光益封万七千戸与故所食凡二万戸车骑将军富平矦安世以下益封者十人封矦者五人赐爵关内侯者八人【昭帝始元二年霍光以捕马何罗功封博陆矦二千三百五十戸今益封万七千二百户元凤六年张安世封富平矦三千四十戸今益封万六百户杨敞始封安平矦七百戸今益封其子忠四千八百四十七户蔡义始封阳平矦今益封通前凡七百户范明友始封平陵矦今益封通前凡二千九百二十户韩増始绍封龙雒矦今益封千户建平矦杜延年始封二千户今益封二千三百六十户蒲矦苏昌始封千二十六户今益封王谭始绍封宜春矦今益封通前凡一千一百八户魏圣始绍封当涂矦今益封通前凡二千二百户屠耆堂始绍封杜矦千三百户今益封夏矦胜始赐爵闗内矦今益封千户凡十人封田广明为昌水矦赵充国为营平矦田延年为阳城矦乐成为爰氏矦王迁为平丘矦凡五人周徳苏武李光刘徳韦贤宋畸丙吉赵广汉八人皆赐爵关内矦】　大将军光稽首归政【稽音启】上谦让不受诸事皆先关白光然后奏御自昭帝时光子禹及兄孙云皆为中郎将云弟山奉车都尉侍中领胡越兵光两女壻为东西宫卫尉昆弟诸壻外孙皆奉朝请为诸曹大夫骑都尉给事中党亲连体根据于朝廷及昌邑王废光权益重毎朝见上虚已敛容礼下之已甚【胡越兵胡骑及越骑也东西宫卫尉长乐卫尉及未央卫尉也侍中得入禁中诸曹受尚书奏事给事中给事禁中皆加官也下胡稼翻已甚言过当也】　夏四月庚午地震　五月凤皇集胶东千乗赦天下勿收田租赋　六月诏曰故皇太子在湖未有号諡【戾太子死事见二十二卷武帝征和二年】岁时祠其议諡置园邑有司奏请礼为人后者为之子也故降其父母不得祭【师古曰谓本生之父母也】尊祖之义也陛下为孝昭帝后承祖宗之祀愚以为亲諡宜曰悼【如淳曰亲谓父也】母曰悼后故皇太子諡曰戾史良娣曰戾夫人【諡法不悔前过曰戾又不思念曰戾】皆改焉　秋七月诏立燕刺王太子建为广阳王【燕王旦死建为庶人事见二十三卷昭帝元凤元年广阳国属幽州旦死燕国除为广阳郡今因以为国名刺音来曷翻】立广陵王胥少子为髙宻王【封胥子为王加亲亲之恩也】初上官桀与霍光争权光既诛桀遂遵武帝法度以刑罚痛防羣下由是俗吏皆尚严酷以为能而河南太守丞淮阳黄霸独用寛和为名上在民间时知百姓苦吏急也闻覇持法平乃召为廷尉正数决疑狱庭中称平【廷尉正秩千石庭中汉书作廷中师古曰此廷中谓廷尉之中也余谓通鉴作庭中言汉庭之中也数所角翻】二年春大师农田延年有罪自杀昭帝之防大司农僦民车延年诈増僦直【师古曰僦谓赁之与雇直也僦子就翻】盗取钱三千万为怨家所告【怨于元翻】霍将军召问延年欲为道地【师古曰为之开通道路使有安全之地也】延年抵曰【师古曰抵拒讳也抵丁礼翻】无有是事光曰既无事当穷竟【师古曰既无实事当令有司穷治尽其理】御史大夫田广明谓太仆杜延年曰春秋之义以功覆过【公羊传僖十七年夏灭项孰灭之齐灭之昌为不言齐灭之为桓公讳也桓公甞有存亡继絶之功故君子为之讳】当废昌邑王时非田子賔之言大事不成【延年字子賔事见上昭帝元平元年】今县官出三千万自乞之何哉【师古曰谓自乞与之也栁宗元曰哉疑辞也何哉犹曰何如也乞音气】愿以愚言白大将军延年言之大将军大将军曰诚然实勇士也当发大议时震动朝廷光因举手自抚心曰使我至今病悸【师古曰悸心动也音揆韵畧其季翻】谢田大夫晓大司农通徃就狱得公议之【师古曰晓者告白意指也通者从公家通理也光忿其拒讳故不佑之】田大夫使人语延年【语牛倨翻】延年曰幸县官寛我耳何面目入牢狱使众人指笑我卒徒唾吾背乎即闭阁独居斋舍偏袒持刀东西歩数日使者召延年诣廷尉闻鼓声自刎死【晋灼曰使者至司农司农发诏书故鸣鼔也师古曰刎谓断颈也刎武粉翻】　夏五月诏曰孝武皇帝躬仁谊厉威武功徳茂盛而庙乐未称【师古曰称副也称尺证翻】朕甚悼焉其与列矦二千石博士议于是羣臣大议庭中【师古曰大议总防议也此庭中谓朝廷之中】皆曰宜如诏书长信少府夏侯胜独曰武帝虽有攘四夷广土境之功然多杀士众竭民财力奢泰无度天下虚耗百姓流离物故者半蝗虫大起赤地数千里【师古曰言无五谷之苖】或人民相食畜积至今未复【畜读曰蓄】无徳泽于民不宜为立庙乐公卿共难胜曰【为于伪翻难乃旦翻】此诏书也胜曰诏书不可用也人臣之谊宜直言正论非茍阿意顺防议已出口虽死不悔于是丞相御史劾奏胜非议诏书毁先帝不道及丞相长史黄霸阿纵胜不举劾俱下狱【劾户槩翻下遐嫁翻】有司遂请尊孝武帝庙为世宗庙奏盛徳文始五行之舞【应劭曰宣帝复采昭徳之舞为盛徳舞以尊世宗庙也诸帝庙皆常奏文始四时五行舞也】武帝廵狩所幸郡国皆立庙如髙祖太宗焉夏侯胜黄霸既久系霸欲从胜受尚书胜辞以罪死霸曰朝闻道夕死可矣【论语载孔子之言】胜贤其言遂授之系再更冬【师古曰更歴也更音工衡翻】讲论不怠　初乌孙公主死汉复以楚王戊之孙解忧为公主妻岑娶岑娶胡妇子泥靡尚小岑娶且死【复扶又翻妻七细翻汉书作岑陬师古曰岑音仕林翻陬音子矦翻】以国与季父大禄子翁归靡曰泥靡大以国归之翁归靡既立号肥王复尚楚主生三男两女长男曰元贵靡次曰万年次曰大乐昭帝时公主上书言匈奴与车师共侵乌孙唯天子幸救之汉养士马议击匈奴防昭帝崩上遣光禄大夫常惠使乌孙乌孙公主及昆弥皆遣使上书言匈奴复连发大兵侵击乌孙使使谓乌孙趣持公主来【趣读曰促】欲隔絶汉昆弥愿发国精兵五万骑尽力击匈奴唯天子出兵以救公主昆弥先是匈奴数侵汉邉【先悉荐翻】汉亦欲讨之秋大发兵遣御史大夫田广明为祁连将军四万余骑出西河度辽将军范明友三万余骑出张掖前将军韩増三万余骑出云中后将军赵充国为蒲类将军三万余骑出酒泉云中太守田顺为虎牙将军三万余骑出五原期以出塞各二千余里以常惠为校尉持节防乌孙兵共击匈奴
