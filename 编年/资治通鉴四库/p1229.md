<!-- { "loadSidebar": true } -->









　　资治通鉴卷二百七十
　　钦定四库全书
　　资治通鉴卷二百七十一　宋　司马光　撰
　　胡三省　音注
　　后梁纪六【起屠维单阏十月尽黓敦牂凡三年有竒】
　　均王下
　　贞明五年冬十月出蒙为楚州团练使【承上卷徐温恶蒙事】　晋王如魏州发徒数万广德胜北城日与梁人争大小百余战互有胜负左射军使石敬瑭与梁人战于河壖【左射军使统军士之能左射者壖而缘翻河边地也】梁人击敬瑭断其马甲【断丁管翻薛史曰晋高祖为梁人所袭马甲连革断】横冲兵马使刘知逺以所乘马授之自乘断甲者徐行为殿【殿丁练翻】梁人疑有伏不敢迫俱得免敬瑭以是亲爱之敬瑭知逺其先皆沙陀人敬瑭李嗣源之壻也【石敬瑭刘知逺始此】　刘鄩围张万进于兖州经年城中危窘【去年八月刘鄩围兖州事见上卷窘渠陨翻】晋王方与梁人战河上力不能救万进遣亲将刘处让乞师于晋晋王未之许处让于军门截耳曰茍不得请生不如死晋王义之将为出兵【为于伪翻】防鄩已屠兖州族万进乃止以处让为行台左骁卫将军处让沧州人也【张万进自沧州徙兖州刘处让葢从之处昌吕翻骁坚尧翻】　十一月吴武宁节度使张崇冦安州　丁丑以刘鄩为泰宁节度使同平章事【刘鄩先以河朔防师贬为团练使落平章事今以平张万进复为使相】　辛卯王瓒引兵至戚城【戚城在德胜西即春秋时衞之戚邑也杜预曰戚河上之邑】与李嗣源战不利　梁筑垒贮粮于潘张【贮丁吕翻潘张地名葢潘张二姓居之因以名村如杨村之类一姓而名村也其他如麻家渡赵步又皆以姓而名津步此皆载于通鉴薛史云潘张村在河曲】距杨村五十里十二月晋王自将骑兵自河南岸西上邀其饷者俘获而还【上时掌翻还从宣翻又如字】梁人伏兵于要路晋兵大败晋王以数骑走梁数百骑围之李绍荣识其旗【凡行军主将各有旗以为表识今谓之认旗】单骑奋击救之仅免戊戌晋王复与王瓒战于河南【复扶又翻】瓒先胜获晋将石君立等旣而大败乘小舟度河走保北城【杨村北城也】失亡万计帝闻石君立勇【石君立即救晋阳者也见二百六十九卷二年】欲将之【将即亮翻】系于狱而厚饷之使人诱之【诱音酉】君立曰我晋之败将而为用于梁虽竭诚効死谁则信之人各有君何忍反为仇雠用哉帝犹惜之尽杀所获晋将独置君立晋王乘胜遂拔濮阳　【考异曰庄宗实录天祐十五年贺瓌屯于濮州北行台里十二月辛酉上次于临濮贼亦舍营踵我癸亥次于胡栁明日接战王彦章败走濮阳甲子进攻濮阳一鼓而拔按唐地里志濮州亦谓之濮阳郡治鄄城有濮阳临濮二县据庄宗实录则行台里在临濮东湖柳在濮阳东彦章所保庄宗所拔者皆濮阳县非濮州也而庄宗列传薛史阎宝传皆云彦章骑军已入濮州山下惟列步兵向晚皆有归心是以濮阳即为濮州也李嗣昭传嗣昭云贼无营垒去临濮地逺日已晡晚皆有归心但以精骑挠之无令夕食晡后追击破之必矣我若收军拔寨贼入临濮俟彼整齐复来则胜负未决是又以濮阳即为临濮也按薛史梁纪贞明五年四月制书攷濮州税课是濮州犹属梁也庄宗实录天祐十六年十二月攻下濮阳下教告谕曹濮百姓劝令归附是濮州未属晋也又贺瓌屯于山西晋军在其东彦章已西入濮阳瓌岂得更东归临濮疑宝传濮州嗣昭传临濮皆当为濮阳史氏文饰之误也又庄宗实录去年十二月晋已拔濮阳至此又云攻下濮阳按薛史梁纪去年十二月晋人攻濮阳陷之今年十二月又云晋人陷濮阳唐纪去冬拔濮阳今年四月追袭贺瓌至濮阳十二月无攻下濮阳事贺瓌传贞明四年领大军营于行台村十二月战败四月退军行台寻卒若非实录及梁纪重复则是去冬唐虽得濮阳弃而不守今年复攻拔之也】帝召王瓒还以天平节度使戴思逺代为北面招讨使屯河上以拒晋人　己酉蜀雄武节度使兼中书令王宗朗有罪削夺官爵复其姓名曰全师朗命武定节度使兼中书令桑志讨之　吴禁民私畜兵器盗贼益繁御史台主簿京兆卢枢上言【唐御史台置主薄一人掌印受事发辰覈台务主公廨及奴婢勲散官之职】今四方分争宜教民战且善人畏法禁而奸民弄干戈是欲偃武而反招盗也宜团结民兵使之习战自卫乡里从之
