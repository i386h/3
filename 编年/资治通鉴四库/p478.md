<!-- { "loadSidebar": true } -->
　　宁康元年春正月己夘朔大赦改元　二月大司马温来朝【朝直遥翻】辛巳诏吏部尚书谢安侍中王坦之迎于新亭是时都下人情恟恟【恟许勇翻】或云欲诛王谢因移晋室坦之甚惧安神色不变曰晋祚存亡决于此行温既至百官拜于道侧温大陈兵卫延见朝士【朝直遥翻】有位望者皆战慴失色【位列位也中庭左右谓之位孟子曰贤者在位能者在职则有位者公卿大臣也望名望也慴质涉翻】坦之流汗沾衣倒执手版【沈约曰手版则古笏矣尚书令仆射尚书手版头复有白笔以紫皮裹之名笏】安从容就席【从千容翻】坐定谓温曰安闻诸矦有道守在四隣【左传楚沈尹戌曰天子守在四夷诸矦守在四隣】明公何须壁后置人邪温笑曰正自不能不尔遂命左右撤之与安笑语移日【史言王坦之虽忠于晋室而识度劣于谢安移日言笑语之乆不觉日晷之移】郗超常为温谋主【郗丑之翻】安与坦之见温温使超卧帐中听其言风动帐开安笑曰郗生可谓入幕之賔矣时天子防弱外有彊臣安与坦之尽忠辅卫卒安晋室【卒子恤翻】温治卢悚入宫事【治直之翻】收尚书陆始付廷尉免桓秘官连坐者甚众迁毛安之为左卫将军桓秘由是怨温三月温有疾停建康十四日甲午还姑孰　夏代王什翼犍使燕鳯入贡于秦【犍居言翻燕于贤翻姓也】　秋七月己亥南郡宣武公桓温薨初温疾笃讽朝廷求九锡屡使人趣之【趣读曰促】谢安王坦之故缓其事【有心为之谓之故】使袁宏具草宏以示王彪之彪之叹其文辞之美因曰卿固大才安可以此示人【言不当为此文也】谢安见其草辄改之由是厯旬不就宏密谋于彪之彪之曰闻彼病日増亦当不复支乆自可更小迟回【安晋之功人皆归之谢安王坦之彪之实预有力于其间复扶又翻】温弟江州刺史冲问温以谢安王坦之所任温曰渠等不为汝所处分【吴俗谓他人为渠侬处昌吕翻分扶问翻】其意以为已存彼必不敢立异死则非冲所制若害之无益于冲更失时望故也【观桓温所以待安坦之者如此二人者岂易及哉】温以世子熙才弱使冲领其众于是桓秘与熙弟济谋共杀冲冲密知之不敢入俄顷温薨冲先遣力士拘録熙济而后临丧【録收也】秘遂被废弃熙济俱徙长沙诏温依汉霍光及安平献王故事冲称温遗命以少子为嗣【为桓簒晋张本少诗照翻】时方五嵗袭封南郡公庚戌加右将军荆州刺史桓豁征西将军督荆扬雍交广五州诸军事【扬恐当作梁雍于用翻】桓冲为中军将军都督扬豫江三州诸军事扬豫二州刺史镇姑孰竟陵太守桓石秀为宁逺将军江州刺史镇浔阳【三分温所统以授其弟侄】石秀豁之子也冲既代温居任尽忠王室或劝冲诛除时望専执时权冲不从始温在镇死罪皆专决不请冲以为生杀之重当归朝廷凡大辟皆先上【辟毗亦翻上时掌翻】须报然后行之【史言桓冲事晋朝忠顺】谢安以天子幼冲新丧元辅【丧息浪翻】欲请崇徳太后临朝王彪之曰前世人主幼在襁褓母子一体故可临朝【朝直遥翻下同】太后亦不能决事要须顾问大臣今上年出十嵗垂及冠婚【冠古玩翻】反令从嫂临朝【帝元帝之孙于康帝为从弟故太后为从嫂从才用翻】示人主幼弱岂所以光扬圣徳乎诸公必欲行此岂仆所制所惜者大体耳安不欲委任桓冲故使太后临朝已得以专献替裁决遂不从彪之之言【史言彪之所陈者正义谢安所行者时宜】八月壬子太后复临朝摄政【复扶又翻】　梁州刺史杨亮遣其子广袭仇池【简文帝咸安元年秦取仇池】与秦梁州刺史杨安战广兵败沮水诸戍皆委城奔溃【班志沮水出武都沮县东狼谷东流合为汉水晋盖阻沮水列戍以备秦沮千余翻】亮惧退守磬险九月安进攻汉川【汉川即汉中郡之地】　丙申以王彪之为尚书令谢安为仆射领吏部共掌朝政【朝直遥翻】安每叹曰朝廷大事众所不能决者以谘王公无不立决　以吴国内史刁彞为徐兖二州刺史镇广陵　冬秦王坚使益州刺史王统秘书监朱肜帅卒二万出汉川【肜余冲翻帅读曰率下同】前禁将军毛当【秦置左右前后四禁将军】鹰扬将军徐成帅卒三万出劔门入冦梁益梁州刺史杨亮帅巴獠万余拒之【蜀先无獠李势之时始自山出獠卢皓翻】战于青谷【新唐志洋州真符县本华阳县开元十八年析兴道置天寳八载开清水谷路兴道县即兴埶之地】亮兵败奔固西城【西城县汉属汉中郡魏晋属魏兴郡奔固者奔西城以自固也】肜遂拔汉中徐成攻劔阁克之杨安进攻梓潼梓潼太守周虓固守涪城遣步骑数千送母妻自汉水趣江陵朱肜邀而获之【此汉水盖蜀人所谓西汉水也与涪水会至渝州入江顺江而下则达江陵然朱肜克汉中因得邀获虓母妻则又似自汉中之汉水趣江陵但秦兵已至梓潼自涪以北皆为秦有虓母妻安能越劔阁取汉水路而趣江陵乎意谓当以此汉水为西汉水虓虚交翻涪音浮趣七喻翻】虓遂降于安【降户江翻下同】十一月安克梓潼【梓潼县汉属广汉郡刘蜀分为梓潼郡治涪潼音同】荆州刺史桓豁遣江夏相笁瑶救梁益瑶闻广汉太守赵长战死引兵退益州刺史周仲孙勒兵拒朱肜于緜竹闻毛当将至成都仲孙帅骑五千奔于南中秦遂取梁益二州卭筰夜郎皆附于秦【卭渠容翻筰才各翻】秦王坚以杨安为益州牧镇成都毛当为梁州刺史镇汉中姚苌为宁州刺史屯垫江【垫音叠】王统为南秦州刺史镇仇池秦王坚欲以周虓为尚书郎虓曰蒙晋厚恩但老母见获失节于此母子获全秦之惠也虽公矦之贵不以为荣况郎官乎遂不仕每见坚或箕踞而坐呼为氐贼【坚本氐也故以氐贼呼之此必虓母死后事】尝值元会【正月一日为元日是日朝会为元会】仪卫甚盛坚问之曰晋朝元会与此何如虓攘袂厉声曰犬羊相聚何敢比拟天朝【秦之君臣皆六夷也故诋之为犬羊天朝谓晋也朝直遥翻】秦人以虓不逊屡请杀之坚待之弥厚周仲孙坐失守免官桓冲以冠军将军毛虎生为益州刺史领建平太守【冠古玩翻】以虎生子球为梓潼太守虎生与球伐秦至巴西以粮乏退屯巴东　以侍中王坦之为中书令领丹杨尹是嵗鲜卑勃寒掠陇右【勃寒亦陇西鲜卑也】秦王坚使乞伏司
　　繁讨之勃寒请降遂使司繁镇勇士川【勇士川即汉天水勇士县之地】有彗星出于尾箕长十余丈【彗祥嵗翻又旋芮翻又徐醉翻长直亮翻】经
　　太防扫东井自四月始见及秋冬不灭秦太史令张孟言于秦王坚曰尾箕燕分东井秦分【天文志尾九星箕四星燕幽州分东井八星秦雍州分见贤遍翻分扶问翻】今彗起尾箕而扫东井十年之后燕当灭秦二十年之后代当灭燕【按天文志云中入东井一度定襄入东井八度鴈门入东井十六度代郡入东井二十八度是皆拓跋氏所有之地也所以知代当灭燕者天道好还彗起燕分而扫秦分此燕灭秦之征秦已灭矣代乗天道好还之运反而灭燕自然之大数也太元十年慕容冲破长安距是嵗仅十一年安帝隆安元年拓跋珪克中山距是嵗二十三年】慕容暐父子兄弟我之仇敌而布列朝廷贵盛莫二臣窃忧之宜翦其魁桀者以消天变坚不听阳平公融上疏曰东胡跨据六州【鲜卑东胡之余种也】南面称帝陛下劳师累年然后得之【事见上卷海西公太和四年五年】本非慕义而来今陛下亲而幸之使其父兄子弟森然满朝【木多为林森然犹林然也朝直遥翻】执权履职埶倾勲旧臣愚以为狼虎之心终不可养星变如此愿少留意坚报曰朕方混六合为一家视夷狄为赤子汝宜息虑勿懐耿介【诗曰忧心耿耿贤曰介介犹耿耿也】夫惟修徳可以禳灾茍能内求诸已何惧外患乎【史言苻坚养虎自遗患为悔不用融言张本】　二年春正月癸未朔大赦　己酉刁彞卒二月癸丑以王坦之为都督徐兖青三州诸军事徐兖二州刺史镇广陵诏谢安摠中书【王坦之出镇安兼摠中书】安好声律朞功之惨不废丝竹【朞功朞及大功小功之丧也好呼到翻】士大夫效之遂以成俗王坦之屡以书苦谏之曰天下之寳当为天下惜之【为于伪翻言礼法为天下之寳】安不能从　三月秦太尉建宁烈公李威卒夏五月蜀人张育杨光起兵击秦有众二万遣使来
　　请兵【使疏吏翻】秦王坚遣镇军将军邓羌帅甲士五万讨之【帅读曰率】益州刺史笁瑶威逺将军桓石防帅众三万攻垫江姚苌兵败退屯五城【晋志广汉郡有五城县武帝咸宁四年立唐梓州之武县也华阳国志云汉时立仓于此发五县人尉部主之后因以为五城县有五城山】瑶石虔屯巴东张育自号蜀王与巴獠酋帅张重尹万万余人进围成都【獠鲁皓翻酋慈由翻帅所类翻】六月育改元黒龙秋七月张育与张重等争权举兵相攻秦杨安邓羌袭育败之【败补迈翻下同】育与杨光退屯緜竹八月邓羌败晋兵于涪西九月杨安败张重尹万于成都南【败补迈翻】重死斩首二万三千级邓撃张育杨光于緜竹皆斩之益州复入于秦【复扶又翻】冬十二月有人入秦明光殿大呼曰甲申乙酉鱼羊食人悲哉无复遗【鱼羊合成鲜字谓鲜卑也是后慕容起兵攻秦果在甲申乙酉之嵗呼火故翻】秦王坚命执之不获秘书监朱肜秘书侍郎略阳赵整【晋秘书省有丞有郎无侍郎秦以整为秘书郎内侍左右故曰侍郎】固请诛鲜卑坚不听整宦官也博闻彊记能属文【属之欲翻】好直言上书及面谏前后五十余事【好呼到翻上时掌翻】慕容垂夫人得幸于坚【即段夫人也】坚与之同辇游于后庭整歌曰不见雀来入鷰室但见浮云蔽白日坚改容谢之命夫人下辇　是嵗代王什翼犍击刘卫辰南走【卫辰之下更有卫辰字文意乃足为下卫辰求救于秦张本犍居言翻】
