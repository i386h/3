<!-- { "loadSidebar": true } -->
　　普通七年春正月辛丑朔大赦　壬子魏以汝南王悦领太尉　魏安州石离宂城斛盐三戍兵反应杜洛周众合二万洛周自松岍赴之【水经注大榆河出御夷镇北塞中南流迳密云戊西又南流迳孔山西又歴密云戍东右合孟广水水西迳孔山南上有洞宂开明故谓之孔山大榆河又东南流白杨泉水注之水北白杨溪望离石大榆河又东南流出峡迳安州旧渔阳郡之滑盐县南世谓之斛盐城西北去御夷镇二百里岍轻烟翻或曰岍字之误也读作陉唐志营州西北百里曰松陉岭】行台常景使别将崔仲哲屯军都闗以邀之【将即亮翻】仲哲战没元谭军夜溃【元谭军于居庸闗见上卷上年】魏以别将李琚代谭为都督仲哲秉之子也【崔秉时为燕州刺史】　初魏广阳王深通于城阳王徽之妃徽为尚书令为胡太后所信任会恒州人请深为刺史徽言深心不可测及杜洛周反五原降户在恒州者谋奉深为主深惧上书求还洛阳【时深军于朔州恒户登翻降户江翻上时掌翻】魏以左卫将军杨津代深为北道大都督诏深为吏部尚书徽长夀之子也【长夀景穆子也】五原降户鲜于修礼等帅北镇流民反于定州之左城【按杨津左城当在博陵界又水经注中山唐县有左人城帅读曰率】改元鲁兴引兵向州城州兵御之不利杨津至灵丘【灵丘县汉属代郡唐为蔚州】闻定州危迫引兵救之入据州城修礼至津欲出击之长史许被不聴津手剑击　【手首又翻此以记檀弓子手弓释之为据】被走得免津开门出战斩首数百贼退人心少安【少诗沼翻】诏寻以津为定安州刺史兼北道行台魏以扬州刺史长孙稚为大都督北讨诸军事与河间王琛共讨修礼【长知两翻琛丑林翻】　二月甲戌北伐众军解严　魏西部敕勒斛律洛阳反于桑干西【干音干】与费也头牧子相连结三月甲寅游击将军尔朱荣击破洛阳于深井牧子于河西【北河之西】　夏四月乙酉临川靖惠王宏卒　魏大赦　癸巳魏以侍中车骑大将军城阳王徽为仪同三司【骑奇寄翻】徽与给事黄门侍郎徐纥共毁侍中元顺于太后出为防军将军太常卿顺奉辞于西游园纥侍侧顺指之谓太后曰此魏之宰噽【宰噽吴太宰噽也好谗吴王夫差信而任之以至亡国噽匹鄙翻】魏国不亡此终不死纥胁肩而出【朱元晦曰胁肩竦体也小人侧媚之态】顺抗声叱之曰尔刀笔小才止堪供几案之用岂应污辱门下斁我彞伦【污乌故翻斁多路翻败也】因振衣而起太后黙然　魏朔州城民鲜于阿胡等据城反【阿从安入声】　杜洛周南出钞掠蓟城魏常景遣统军梁仲礼击破之丁未都督李琚与洛周战于蓟城之北败没常景帅众拒之洛周引还上谷【钞楚交翻蓟音计帅读曰率】　长孙稚行至邺诏解大都督以河间王琛代之稚上言向与琛同在淮南琛败臣全【谓为裴邃所败事见上卷上年】遂成私隙今难以受其节度魏朝不聴【朝直遥翻】前至呼沱稚未欲战琛不从鲜于修礼邀击稚于五鹿【杜预曰阳平元城县东有五鹿即沙鹿也按呼沱不至元城界此别有五鹿非左氏所谓五鹿也沱徒河翻】琛不赴救稚军大败稚琛并坐除名　五月丁未魏主下诏将北讨内外戒严既而不行　衡州刺史元畧自至江南晨夕哭泣常如居丧及魏元乂死【乂死见上卷上年丧息亦翻】胡太后欲召之知畧因刁双获免【事见一百四十九卷普通兀年】征双为光禄大夫遣江革祖暅之南还以求略【江革祖暅之没魏见上卷上年暅古邓翻】上备礼遣之宠赠甚厚畧始济淮魏拜畧为侍中赐爵义阳王以司马始賔为给事中栗法光为本县令刁昌为东平太守刁双为西兖州刺史凡畧所过一飱一宿皆赏之【畧来奔见一百四十九卷元年栗法光屯留人魏孝昌十年置西兖州于定陶领沛济隂二郡是年则孝旻一年也】　魏以丞相髙阳王雍为大司马复以广阳王深为大都督讨鲜于修礼【复扶又翻】章武王融为左都督裴衍为右都督并受深节度深以其子自随城阳王徽言于太后曰广阳王携其爱子握兵在外将有异志乃敕融衍潜为之备【疑则勿任任则勿疑既以深为大督而又使小督备之何以责其殄冦乎】融衍以敕示深深惧事无大小不敢自决太后使问其故对曰徽衔臣次骨【李奇曰次骨者言深刻至骨】臣疏逺在外徽之构臣无所不为自徽执政以来臣所表请多不从允徽非但害臣而已从臣将士有勲劳者皆见排抑不得比它军仍深被憎嫉或因其有罪加以深文至于殊死以是从臣行者莫不悚惧有言臣善者视之如仇讐言臣恶者待之如亲戚徽居中用事朝夕欲陷臣于不测之诛臣何以自安陛下若使徽出临外州臣无内顾之忧庶可以毕命贼庭展其忠力太后不聴【为深死于盗手张本】徽与中书舍人郑俨等更相阿党【更工衡翻】外似柔谨内实忌克赏罚任情魏政由是愈乱　戊申魏燕州刺史崔秉帅众弃城奔定州【燕州自去年八月为杜洛周所围燕因肩翻】　乙丑魏以安西将军宗正珍孙为都督【宗正复姓汉楚元王交之子郢客孙徳世为宗正子孙因以为氏】讨汾州反胡【讨刘蠡升也】　六月魏绛蜀陈双炽聚众反【蜀人徙居绛都者谓之绛蜀绛县汉晋属河东郡元魏分置绛郡魏收志郡属东雍州】自号始建王魏以假镇西将军长孙稚为讨蜀都督　【考异曰费穆穆为都督平绛蜀不应有两都督今从帝纪】别将河东薛修义轻骑诣双炽垒下晓以利害双炽即降诏以修义为龙门镇将【此龙门在河东北屈县西魏世祖神防元年禽赫连昌改北屈为禽昌县将即亮翻降户江翻】　丙子魏徙义阳王略为东平王顷之迁大将军尚书令为胡太后所委任与城阳王徽相埒【埒力辍翻】然徐郑用事略亦不敢违也【魏当时宗室畧其巨擘也史言其居淫昏之朝不能矫正】　杜洛周遣都督王曹纥真等将兵掠蓟南【时杜洛周葛荣等作乱其军中将领无不加以王爵曹纥真以都督加王号故曰都督王】秋七月丙午行台常景遣都督于荣等击之于栗园【栗园当在范阳固安县界固安之栗天下称之】大破之斩曹纥真及将卒三千余级洛周帅众南趣范阳【范阳县前汉属涿郡后汉章帝改涿郡为范阳郡帅读曰率趣七喻翻】景与荣等又破之　魏仆射元纂以行台镇恒州鲜于阿胡拥朔州流民冦恒州戊申陷平城纂奔冀州【恒州治平城平城魏之故都亦陷于贼其不竞甚矣恒户登翻】　上闻淮堰水盛夀阳城几没【观此盖淮堰复成也】复遣郢州刺史元树等自北道攻黎浆豫州刺史夏侯亶等自南道攻夀阳【复扶又翻下荣复同】　八月癸巳贼帅元洪业斩鲜于修礼请降于魏【帅所类翻降户江翻】贼党葛荣复杀洪业自立　【考异曰北史广阳王深云深以兵士频经退散人无鬭情连营转栅日行十里行达交津隔水而陈贼修礼常与葛荣谋后稍信朔州人毛普贤荣常衔之普贤昔为深统军及在交津深使人谕之普贤乃有降意又使録事参军元晏説贼程杀鬼果相猜贰荣遂杀普贤修礼而自立与魏帝纪全殊又其语杂乱难晓今从帝纪】　魏安北将军都督恒朔讨虏诸军事尔朱荣过肆州肆州刺史尉庆賔忌之据城不出【尉纡勿翻】荣怒举兵袭肆州执庆賔还秀容署其从叔羽生为刺史魏朝不能制【此时尔朱荣已有无魏之心矣从才用翻朝直遥翻】初贺拔允及弟胜岳从元纂在恒州平城之陷也允兄弟相失岳奔尔朱荣胜奔肆州荣克肆州得胜大喜曰得卿兄弟天下不足平也以为别将【将即亮翻】军中大事多与之谋　九月己酉鄱阳忠烈王恢卒葛荣既得杜洛周之众【魏主武泰元年葛荣方并杜洛周此得鲜于修礼之众也】北趣瀛州【趣七喻翻】魏广阳忠武王深自交津引兵蹑之【水经注漳水过武安县东清水自涉县东南来注之世谓决入之所为交漳口】辛亥荣至白牛逻【据魏纪白牛逻在髙阳博野县逻郎佐翻】轻骑掩击章武庄武王融杀之荣自称天子国号齐改元广安深闻融败停车不进侍中元晏密言于太后曰广阳王盘桓不进坐图非望有于谨者智略过人为其谋主风尘之际恐非陛下之纯臣也太后深然之诏牓尚书省门募能获谨者有重赏谨闻之谓深曰今女主临朝【朝直遥翻】信用谗佞茍不明白殿下素心恐祸至无日谨请束身诣阙归罪有司遂径诣牓下自称于谨有司以闻太后引见大怒【见贤遍翻】谨备论深忠欵兼陈停车之状太后意解遂舍之深引军还趣定州【趣七喻翻】定州刺史杨津亦疑深有异志深闻之止于州南佛寺经二日深召都督毛諡等数人交臂为约危难之际期相拯恤【諡神至翻难乃旦翻】諡愈疑之密告津云深谋不轨津遣諡讨深深走出諡呼噪逐深深与左右闲行至博陵界【闲古苋翻汉桓帝置博陵郡元魏属定州】逢葛荣游骑劫之诣荣【骑奇寄翻】贼徒见深颇有喜者荣新立恶之【恐其徒有欲奉深为主者故恶之恶乌路翻】遂杀深城阳王徽诬深降贼録其妻子【降户江翻】深府佐宋游道为之诉理乃得释游道繇之孙也【宋繇事西梁李氏李灭事沮渠氏沮渠灭入魏为于伪翻】　甲申魏行台常景破杜洛周斩其武川王贺拔文兴等捕虏四百人　就徳兴陷魏平州杀刺史王买奴【魏平州治肥如即唐平州卢龙县地】　天水民吕伯度本莫折念生之党也后更据显亲以拒念生【汉光武置显亲侯国以封窦友以其兄融以河西归附且以显其孝文窦后之亲也属汉阳郡后魏属天水郡至唐时秦州成纪县治显亲川】已而不胜亡归胡琛【琛丑林翻】琛以为大都督秦王资以士马使击念生伯度屡破念生军复据显亲【复扶又翻下生复同】乃叛琛东引魏军念生窘迫乞降于萧宝寅【窘渠陨翻】宝寅使行台左丞崔士和据秦州魏以伯度为泾州刺史封平秦郡公【魏大延二年置平秦郡于雍县属岐州】大都督元修义停军陇口久不进【陇口陇坻之口】念生复反执士和送胡琛于道杀之久之伯度为万俟丑奴所杀【万莫北翻俟渠之翻】贼势益盛宝寅不能制胡琛与莫折念生交通事破六韩拔陵浸慢【琛应拔陵见上卷五年】拔陵遣其臣费律至髙平诱琛斩之【诱音酉】丑奴尽并其众　冬十一月庚辰大赦　丁贵嫔卒太子水浆不入口【太子统丁贵妃所生也卒子恤翻】上使谓之曰毁不灭性【引孝经孔子之言】况我在邪乃进粥数合【合古沓翻汉志曰十龠为合合者龠之量也】太子体素肥壮腰带十围至是减削过半【过工禾翻】夏侯亶等军入魏境所向皆下辛巳魏扬州刺史李宪以夀阳降【降户江翻下同】宣猛将军陈庆之入据其城凡降城五十二获男女七万五千口丁亥纵李宪还魏复以夀阳为豫州【自宋以来以夀阳为豫州裴叔业叛齐降魏魏以夀阳为扬州复汉魏之旧也今复以夀阳为豫州复宋齐之旧也复以扶又翻又如字】改合肥为南豫州【天监五年徙豫州治合肥】以夏侯亶为豫南豫二州刺史夀阳久罹兵革民多离散亶轻刑薄赋务农省役顷之民户充复　杜洛周围范阳戊戌民执魏幽州刺史王延年行台常景送洛周开门纳之【常景击杜洛周数战数胜而终于为虏者民乐于从乱而疾视其上也】　魏齐州平原民刘树等反【宋武帝侨置平原郡于梁邹属冀州后入于魏改冀州为齐州平原为东平原郡】攻陷郡县频败州军刺史元欣以平原房士达为将讨平之【败补迈翻将即亮翻】　曹义宗据穰城以逼新野【穰人羊翻】魏遣都督魏承祖及尚书左丞南道行台辛纂救之【考异曰梁书此年冬新野降魏书肃宗崩后新野犹在恐梁书误盖梁自前年攻新野此年魏使魏承祖救】
