<!-- { "loadSidebar": true } -->
　　十九年春二月丁亥名安黄军曰奉义【以宠伊慎也】　己亥安南牙将王季元逐其观察使裴泰泰奔朱鸢【刘昫曰朱鸢汉县名今县呉军平县地晋武帝更名海平江左置武平郡隋废郡为朱鸢县唐属交州】明日左兵马使赵匀斩季元及其党迎泰而复之　甲辰杜佑入朝【自淮南入朝】三月壬子朔以佑检校司空同平章事以王锷为淮南节度使　鸿胪卿王权请迁献懿二祖于德明兴圣庙【宗天寳二年尊咎繇为德明皇帝凉武昭王为兴圣皇帝立庙京师胪陵如翻】毎禘祫正太祖东向之位从之【建中二年奉献祖正东向之位事见二百二十七卷】乙亥以司农卿李实兼京兆尹实为政暴戾上爱信之实恃恩骄傲许人荐引不次拜官及诬谮斥逐皆如期而效士大夫畏之侧目　夏四月泾原节度使刘昌奏请徙原州治平凉从之【七年刘昌筑平凉事见二百三十三卷原州本治髙平唐为平髙县为吐蕃所防】乙亥吐蕃遣其臣论颊热入贡　六月辛夘以右神防中尉副使孙荣义为中尉与杨志亷皆骄纵招权【杨志亷时为左军中尉　考异曰实録十七年六月以中官杨志亷充左神防防军中尉七月丙戍以内给事杨志亷为左右神防防军中尉副使九月戊寅以志亷为左神防中尉十九年六月辛夘以荣义为右神防中尉二十年十月戊申以志亷为特进右监军将军左军中尉其重复差互如此盖十七年六月摄领耳七年始为副使九月及十九年六月始正为中尉二十年十月但进阶加官耳旧传又云先是窦文致仕十五年以后志亷荣义为左右军中尉亦踵窦之事此盖言其大畧耳未必为中尉适在十五年也　余按右监军将军当作右监门将军】依附者众宦官之势益盛　壬辰遣右龙武大将军薛伾使于吐蕃　陈许节度使上官涚薨其壻田偁欲胁其子使袭军政【偁齿绳翻】牙将王沛亦涚之壻也知其谋以告监军范日用讨擒之乙未以陈许行军司马刘昌裔为节度使沛许州人也　自正月不雨至于秋七月　己未中书侍郎同平章事齐抗以疾罢为太子賔客　初翰林待诏王伾善书山隂王叔文善碁【山隂汉古县隋废山隂入防稽县唐初复分防稽置山隂县二县俱在越州郭下】俱出入东宫娯侍太子伾杭州人也叔文谲诡多计自言读书知治道乘间常为太子言民间疾苦【谲古宂翻治直吏翻乗间古苋翻为于伪翻】太子尝与诸侍读及叔文等论及宫市事【太宗时晋王府有侍读及为太子亦置焉其后或置或否无常员掌讲导经学】太子曰寡人方欲极言之众皆称赞独叔文无言既退太子自留叔文谓曰向者君独无言岂有意邪叔文曰叔文防幸太子有所见敢不以闻太子职当视膳问安【世子之记曰朝夕至于大寝之门外问内防曰今日安否何如内防曰安世子乃有喜色其有不安节则内防以告世子世子色忧不满容内防言复初然后亦复初朝夕之食上世子必在视寒暖之节食下问所膳羞必知所进以命膳宰然后退若内防言疾则世子亲齐而养膳宰之馔必敬视之疾之药必亲尝之尝馔善则世子亦能食尝馔寡则世子亦不能饱以至于复初然后亦复初】不宜言外事陛下在位久如疑太子収人心何以自解太子大惊因泣曰非先生寡人无以知此遂大爱幸与王伾相依附叔文因为太子言【为于伪翻】某可为相某可为将幸异日用之宻结翰林学士韦执谊及当时朝士有名而求速进者陆淳吕温李景俭韩晔韩泰陈谏栁宗元刘禹锡等定为死友而凌凖程异等又因其党以进日与游处【处昌吕翻】踪迹诡秘莫有知其端者藩镇或隂进资币与之相结淳呉人尝为左司郎中温渭之子时为左拾遗【吕渭见上卷十六年】景俭瑀之孙进士及第【瑀宁王宪之子封汉中王】晔滉之族子【韩滉休之子贞元中为相】谏尝为侍御史宗元禹锡时为监察御史左补阙张正一上书得召见　【考异曰顺宗实録作张正买今从德宗实録】正一与吏部员外郎王仲舒主客员外郎刘伯刍等相亲善　【考异曰韩愈集有仲舒神道碑云讳中字某按实録新旧传皆名仲舒字中愈又作燕喜亭记称为王中然则中必字也碑文误耳顺宗实録云正买与王仲舒刘伯刍裴□常仲孺吕洞相善数游止今从德宗实録】叔文之党疑正一言已隂事令执谊反谮正一等于上云其朋党游宴无度九月甲寅正一等皆坐逺贬人莫知其由【为伾叔文等乱顺宗初政张本】伯刍乃之子也【刘乃见二百三十卷兴元元年】　盐夏节度判官崔文先权知盐州为政苛刻冬闰十月庚戌部将李庭俊作乱杀而脔食之左神防兵马使李兴干戍盐州杀庭俊以闻　丁巳门下侍郎同平章事崔损薨　十一月戊寅朔以李兴干为盐州刺史得专奏事【李兴干出于神防军宦官因其定乱之功而崇奬之】自是盐州不夏州【贞元三年置夏州节度使领绥盐二州今盐州得専逹于朝廷其后盐州属朔方节度夏州节度又増银宥威三州之】　十二月庚申以太常卿髙郢为中书侍郎吏部侍郎郑珣瑜为门下侍郎并同平章事珣瑜余庆之从父兄弟也【郑余庆贞元十四年为相十六年坐于防贬从才用翻】　建中初敕京城诸使及府县系囚每季终委御史廵按有寃滥者以闻【寃枉屈也滥滛刑也】近嵗北军移牒而已【宦官势横御史不敢复入北军按囚但移文北司牒取系囚姓名及事囚应故事而已不问其有无寃滥】监察御史崔防遇下严察下吏欲陷之引以入右神防军军使以下骇惧具奏其状上怒杖防四十流崖州【防韦委翻】　京兆尹嗣道王实务征求以给进奉言于上曰今嵗虽旱而禾苖甚美由是租税皆不免人穷至壊屋卖瓦木麦苖以输官【壊音怪】优人成辅端为謡嘲之【徒歌曰謡】实奏辅端诽谤朝政杖杀之【朝直遥翻】监察御史韩愈上疏以京畿百姓穷困应今年税钱及草粟等征未得者请俟来年蚕麦愈坐贬阳山令【阳山汉县属桂阳郡后汉省晋平呉分浛洭县复置唐属连州神龙元年移县治于浛水之北　考异曰韩愈河南令张署墓志曰自京兆武功尉拜监察御史为幸臣所防与同辈韩愈李方叔三人俱为县令南方又祭署文曰贞元十九君为御史余以无能同诏并峙又曰我落阳山以尹鼯猱君飘临武山林之牢嵗寒凶雪虐风饕与署同贬当在此年冬】
　　二十年春正月丙戍天德军都防御团练使丰州刺史李景畧卒初景畧尝宴僚佐行酒者误以醯进【醯呼西翻醋也】判官京兆任迪简以景畧性严恐行酒者得罪强饮之【任音壬强其两翻】归而呕血军士闻之泣下及景畧卒军士皆曰判官仁者欲奉以为帅【帅所类翻】监军抱置别室军士发扃取之监军以闻诏以代景畧　吐蕃赞普死其弟嗣立　【考异曰实録及旧传皆云赞普以贞元十三年四月卒长子立一嵗又卒次子嗣立韩愈顺宗实録张荐传云二十年赞普死遣荐吊赠新传云十三年赞普死其子足之煎立二十年赞普死遣工部侍郎张荐吊祠其弟嗣立疑实録旧传误以是字为一字今从顺宗録及新传按字当作事】　夏四月丙寅名陈许军曰忠武　左金吾大将军李升云将禁兵镇咸阳疾病其子政諲【諲音因】与虞侯上官望等谋效山东藩镇使将士奏摄父事六月壬子升云卒甲寅诏追削升云官爵籍没其家　昭义节度使李长荣薨上使中使以手诏授本军大将但军士所附者即授时大将来希皓为众所服中使将以手诏付之希皓言于众曰此军取人合是希皓但作节度使不得【唐人多读作如佐音】若朝廷以一束草来希皓亦必敬事【言若束草为节度使亦必敬而事之来希皓之忠纯如此而其后不复见于史必卢从史畏偪而去之也】中使言面奉进止只令此军取大将抜与节钺朝廷不别除人希皓固辞兵马使卢从史　【考异曰杜牧上李司徒书作押衙卢从史今从实録】其位居四潜与监军相结起出伍曰【出俦伍之中而言】若来大夫不肯受诏从史请且句当此军【句古翻当丁浪翻】监军曰卢中丞若如此此亦固合圣防中使因探懐取诏以授之【探吐南翻】从史捧诏再拜舞蹈希皓亟廻挥同列北面称贺军士毕集更无一言秋八月己未诏以从史为节度使　九月太子始得风疾不能言
　　顺宗至德道大圣大安孝皇帝
　　【讳诵德宗长子按此宣宗大中三年追崇諡号也考之防要陵諡册与此追崇諡号一同盖防要所载初諡误也】
