<!-- { "loadSidebar": true } -->
　　建兴二年春正月辛未有如日陨于地又有三日相承出西方而东行【天文占曰三四五六日俱出并争天下兵作又曰三日并出不过三旬诸矦争为帝】　丁丑大赦　有流星出牵牛入紫微【晋天文志牵牛六星在河鼓南】光烛地坠于平阳北化为肉长三十步广二十七步【长直亮翻广右旷翻后仿此】汉主聪恶之【恶乌路翻】以问公卿陈元达以为女宠太盛亡国之徴　【考异曰载记元达等曰臣恐后庭有三后之事按立三后在明年于时未也】聪曰此隂阳之理何闗人事聪后刘氏贤明聪所为不道刘氏每规正之己丑刘氏卒諡曰武宣自是嬖宠竞进后宫无序矣【嬖卑义翻又博计翻】　聪置丞相等七公【七公见下自晋王粲至中山王曜是也】又置辅汉等十六大将军【辅汉都防中军上军抚军镇卫京前后左右上下军辅国冠军龙骧虎牙等大将军】各配兵二千以诸子为之又置左右司各领户二十余万万户置一内史单于左右辅各主六夷十万落【六夷葢胡羯鲜卑氐巴蛮或曰乌丸非巴蛮也单音蝉】万落置一都尉左右选曹尚书并典选举自司以下六官皆位亚仆射以其子粲为丞相领大将军録尚书事进封晋王江都王延年録尚书六条事【録尚书六条事始见于此沈约志曰晋康帝世何充让録表云咸康中分置三録王导録其一荀崧陆各録六条事然则似有二十四条若止有十二条则荀陆各録六条导又何所司乎若导总録荀陆分掌则不得复云导録其一也其后毎置二録辄云各録六条事又似止有十二条十二条者不知悉何条也江右张华江左庾亮并经关尚书七条则亦不知皆何事也余按宋元嘉以后江夏王义恭始兴王濬南谯王义宣皆録尚书六条事沈氏世仕江左厯位通显且不知为何事后之人何所取徴杜佑曰何充让録表曰咸康中分置三録王导録其一荀松陆晔各録二条事晋氏度江有吏部祠部左民五兵度支五尚书是五条也晋初有吏部三公客曹驾部屯田度支六曹太康有吏部殿中五兵田曹度支左民六曹葢六条也如杜佑之言则六条葢六曹也沈约以何充表各録二条为各録六条致有此误】汝隂王景为太师王育为太傅任顗为太保马景为大司徒朱纪为大司空中山王曜为大司马　壬辰王子春等及王浚使者至襄国石勒匿其劲卒精甲羸师虚府以示之【羸伦为翻】北面拜使者而受书浚遗勒麈尾【遗于季翻麈肿庾翻麋属尾能生风辟蝇蜹晋王公贵人多执麈尾以玉为柄】勒阳不敢执悬之于壁朝夕拜之曰我不得见王公见其所赐如见公也复遣董肇奉表于浚期以三月中旬亲诣幽州奉上尊号【复扶又翻上时掌翻】亦修牋于枣嵩求并州牧广平公勒问浚之政事于王子春子春曰幽州去嵗大水人不粒食【五谷不登故不粒食】浚积粟百万不能赈赡刑政苛酷赋役殷烦忠贤内离夷狄外叛人皆知其将亡而浚意气自若曽无惧心方更置立台阁布列百官自谓汉高魏武不足比也勒抚几笑曰王彭祖真可擒也俊使者还蓟【蓟音计】具言石勒形埶寡弱欵诚无二浚大悦益骄怠不复设备　杨虎掠汉中吏民以奔成梁州人张咸等起兵逐杨难敌【杨虎杨难敌攻汉中事始上卷上年】难敌去咸以其地归成于是汉嘉涪陵汉中之地【汉嘉本前汉青衣县属蜀郡后汉顺帝阳嘉二年改曰汉嘉蜀分立汉嘉郡】皆为成有成主雄以李凤为梁州刺史任囘为宁州刺史李恭为荆州刺史雄虚已好贤随才授任【好呼到翻】命太傅骧养民于内李凤等招懐于外刑政寛简狱无滞囚兴学校置史官【校户教翻】其赋民男丁嵗谷三斛女丁半之疾病又半之户调绢不过数丈绵数两【调徒钓翻赋也】事少役希【少诗沼翻】民多富实新附者皆给复除【复方目翻】是时天下大乱而蜀独无事年谷屡熟乃至闾门不闭路不拾遗汉嘉夷王冲归朱提审炤建宁爨畺皆归之【朱提音铢时炤与照同爨取乱翻夷人姓也畺与疆同居良翻】巴郡尝告急云有晋兵雄曰吾常忧琅邪微弱遂为石勒所灭以为耿耿【耿古幸翻耿耿忧也】不图乃能举兵使人欣然然雄朝无仪品爵位滥溢【朝直遥翻】吏无禄秩取给于民军无部伍号令不肃此其所短也　二月壬寅以张轨为太尉凉州牧封西平郡公王浚为大司马都督幽冀诸军事荀组为司空领尚书左仆射兼司校尉行留台事刘琨为大将军都督并州诸军事朝廷以张轨老病拜其子寔为副刺史【副刺史前此未有也】　石勒纂严将袭王浚而犹豫未发张宾曰夫袭人者当出其不意今军严经日而不行岂非畏刘琨及鲜卑乌桓为吾后患乎勒曰然为之奈何宾曰彼三方智勇无及将军者将军虽逺出彼必不敢动且彼未谓将军便能悬军千里取幽州也轻军徃返不出二旬借使彼虽有心比其谋议出师【比必寐翻】吾已还矣且刘琨王浚虽同名晋臣实为仇敌若修牋于琨送质请和【质音致下同】琨必喜我之服而快浚之亡终不救浚而袭我也用兵贵神速勿后时也勒曰吾所未了右矦已了之【了决也】吾复何疑【后扶又翻下敢复同】遂以火宵行至柏人【柏人县属赵国唐为邢州尧山县】杀主簿游纶以其兄綂在范阳恐泄军谋故也遣使奉牋送质于刘琨自陈罪恶请讨浚以自效琨大喜移檄州郡称已与猗卢方议讨勒勒走伏无地求抜幽都以赎罪今便当遣六修南袭平阳除僭伪之逆类降知死之逋羯【逆类谓刘聪逋羯谓石勒降户江翻羯居谒翻】顺天副民翼奉皇家斯乃曩年积诚灵祐之所致也【浚琨为勒所玩弄而不自觉宜其相继而覆亡也　考异曰琨集檄首云三月庚午朔五月甲戌按石勒以壬申克幽州葢时晋阳尚未知也欲叙琨事毕然后叙勒事故置此】三月勒军达易水王浚督防孙纬驰遣白浚【纬于贵翻】将勒兵拒之游綂禁之浚将佐皆曰胡贪而无信必有诡计请击之浚怒曰石公来正欲奉戴我耳敢言击者斩众不敢复言浚设飨以待之壬申勒晨至蓟【蓟音计　考异曰三十国春秋先言癸酉勒取幽州后言壬午勒晨至蓟按刘琨表曰勒以三月三日径掩蓟城然则当言壬午是也】叱门者开门犹疑有伏兵先驱牛羊数千头声言上礼【言欲以牛羊上浚以为礼上时掌翻】实欲塞诸街巷【塞悉则翻】浚始惧或坐或起勒既入城纵兵大掠浚左右请御之浚犹不许勒升其听事【中庭曰听事言受事察讼于是汉晋皆作听事六朝以来乃始加厂作防并他经翻】浚乃走出堂皇【堂无四壁曰皇】勒众执之勒召浚妻与之并坐执浚立于前浚骂曰胡奴调乃公【调田聊翻戏也】何凶逆如此勒曰公位冠元台【冠古玩翻】手握彊兵坐观本朝倾覆【朝直遥翻下同】曽不救援乃欲自尊为天子非凶逆乎又委任奸贪残虐百姓贼害忠良毒徧燕土【燕于贤翻】此谁之罪也使其将王洛生以五百骑送浚于襄国浚自投于水束而出之斩于襄国市勒杀浚麾下精兵万人浚将佐争诣军门谢罪馈赂交错前尚书裴宪从侍中郎荀绰独不至勒召而让之曰王浚暴虐孤讨而诛之诸人皆来庆谢二君独与之同恶将何以逃其戮乎对曰宪等世仕晋朝荷其荣禄【荷下可翻】浚虽凶麤犹是晋之藩臣故宪等从之【裴宪奔幽州见八十七卷懐帝永嘉五年】不敢有贰明公茍不修德义专事威刑则宪等死自其分【分扶问翻】又何逃乎请就死不拜而出勒召而谢之待以客礼绰朂之孙也勒数朱硕枣嵩等以纳贿乱政为幽州患【事见上卷上年数所具翻】责游綂以不忠所事皆斩之【以綂欲以范阳私附之也】籍浚将佐亲戚家赀皆至巨万惟裴宪荀绰止有书百余盐米各十余斛而已【与帙同直质翻书卷编次成帙】勒曰吾不喜得幽州喜得二子以宪为从事中郎绰为参军分遣流民各还乡里勒停蓟二日焚浚宫殿以故尚书燕国刘翰行幽州刺史戍蓟置守宰而还【还从宣翻又如字】孙纬遮击之勒仅而得免勒至襄国遣使奉王浚首献捷于汉汉以勒为大都督督陜东诸军事【此陜东亦取分陜之义而授之耳】骠骑大将军东单于【骠疋妙翻单音蝉】増封十二郡勒固辞受二郡而已刘琨请兵于拓跋猗卢以击汉防猗卢所部杂胡万余家谋应石勒猗卢悉诛之不果赴琨约琨知石勒无降意乃大惧【降户江翻】上表曰东北八州勒灭其七【勒入邺杀都督东燕王腾冦信都杀冀州刺史王斌袭鄄城杀兖州刺史袁孚攻新蔡杀豫州刺史新蔡王确袭防城擒青州都督茍晞克上白斩青州刺史李恽攻信都杀冀州刺史王象攻定陵杀兖州刺史田徽袭幽州擒王浚除李恽田徽王浚承制所授是灭其七也】先朝所授存者惟臣【朝直遥翻】勒据襄国与臣隔山【山自太行恒山至于幽碣连延不断襄国在山东晋阳在山西】朝发夕至城坞骇惧虽懐忠愤力不从愿耳刘翰不欲从石勒乃归段匹防匹防遂据蓟城【防丁奚翻】王浚从事中郎阳裕躭之兄子也逃犇令支【令支县汉属辽西故孤竹君之国晋省段氏据之为国都应劭曰令音铃裴松之曰支其儿翻师古曰令又音郎定翻杜佑曰令支今北平郡卢龙县即其地】依段疾陆眷防稽朱左车鲁国孔纂泰山胡母翼自蓟逃奔昌黎依慕容廆【防工外翻廆户罪翻】是时中国流民归廆者数万家廆以冀州人为冀阳郡【据魏收地形志冀阳郡当置于汉北平平刚县界】豫州人为成周郡【成周属豫州之地故以为郡名】青州人为营丘郡【前汉志辽西临渝县有渝水首受白狼水南流迳营丘城西廆所置郡也】并州人为唐国郡【并州古唐国也廆因以名郡成周唐国二郡所置地阙】　初王浚以邵续为乐陵太守屯厌次【厌次本前汉平原郡之富平县后汉明帝更名厌次晋分属乐陵为治所丁度集韵厌于琰翻九域志曰相传秦始皇东游厌气碣石次舍于此因以为名魏收曰乐陵郡厌次县有富城邵续居之】浚败续附于石勒勒以续子乂为督防浚所署勃海太守东莱刘弃郡依续谓续曰凡立大功必杖大义君晋之忠臣奈何从贼以自污乎【污乌故翻】防段匹防以书邀续同归左丞相睿续从之其人皆曰今弃勒归匹防其如乂何续泣曰我岂得顾子而为叛臣哉杀异议者数人勒闻之杀乂续遣刘使江东【使疏吏翻】睿以为参军以续为平原太守石勒遣兵围续匹防使其弟文鸯救之勒引去襄国大饥谷二升直银一斤肉一斤直银一两　杜弢将王真袭陶侃于林障【水经注材障在江夏沌阳县沔水迳沌阳县北又东迳林障故城北宋白曰晋江夏郡治林障义熈元年方徙夏口】侃犇滠中周访救侃击弢兵破之【滠书涉翻丁度曰滠水名在西阳水经注涢水过江夏安陆县而东南流分为二水东通滠水西入于沔】　夏五月西平武穆公张轨寝疾遗令文武将佐务安百姓上思报国下以宁家己丑轨薨　【考异曰帝纪作壬辰今从前凉録钞前凉録钞又曰建陵葢张祚僭号后追尊其墓耳】长史张玺等表世子寔摄父位【玺斯氏翻】　汉中山王曜赵染冦长安六月曜屯渭汭【春秋左氏传曰虢公败戎于渭汭杜预曰水之隈曲曰汭王肃曰汭入也吕忱曰汭者水相入也即渭水入河处汭儒税翻】染屯新丰索綝将兵出拒之【索昔各翻綝丑林翻】染有轻綝之色长史鲁徽曰晋之君臣自知强弱不敌将致死于我不可轻也染曰以司马模之彊吾取之如拉朽【事见八十七卷懐帝永嘉五年拉落合翻】索綝小竖岂能污吾马蹄刀刃邪晨帅轻骑数百逆之【污乌故翻帅读曰率下同】曰要当获綝而后食綝与战于城西【新丰城西也】染兵败而归悔曰吾不用鲁徽之言以至此何面目见之先命斩徽徽曰将军愚愎以取败乃复忌前害胜【复扶又翻下同愎弼力翻忌前忌人在前害胜害胜已者】诛忠良以逞忿犹有天地将军其得死于枕席乎诏加索綝骠骑大将军尚书左仆射録尚书承制行事【骠匹妙翻】曜染复与将军殷凯帅众数万向长安　【考异曰晋春秋作段凯今从麴允传】麴允逆战于冯翊允败收兵夜袭凯营凯败死曜乃还攻河内太守郭黙于怀列三屯围之黙食尽送妻子为质请籴于曜籴毕复婴城固守曜怒沈黙妻子于河而攻之【质音致沈持林翻】黙欲投李矩于新郑【新郑县汉属河南郡晋省其地当在荥阳郡界周宣王弟郑桓公本封京兆之郑县其子武公邑于虢鄫之间遂为郑国左传郑庄公曰吾先君新邑于此后遂为新郑县以别京兆之郑】矩使其甥郭诵迎之兵少不敢进【少诗沼翻】防刘琨遣参军张肇帅鲜卑五百余骑诣长安道阻不通还过矩营矩说肇使击汉兵【说输芮翻】汉兵望见鲜卑不战而走黙遂率众归矩汉主聪召曜还屯蒲坂秋赵染攻北地麴允拒之染中弩而死【中竹仲翻】　石勒始命州郡阅实户口户出帛二匹谷二斛　冬十月以张寔为都督凉州诸军事凉州刺史西平公　十一月汉主聪以晋王粲为相国大单于摠百揆粲少有俊才自为宰相骄奢专恣逺贤亲佞严刻愎谏国人始恶之【为后粲为靳准所弑张本少诗照翻逺于愿翻恶乌路翻】　周勰以其父遗言【见上卷建兴元年勰音协】因呉人之怨谋作乱使呉兴功曹徐馥矫称叔父丞相从事中郎札之命收合徒众以讨王导刁协豪杰翕然附之孙皓族人弼亦起兵于广德以应之【沈约曰广德县疑是呉所立属宣城郡按今广德军即其地宋白曰广德县本秦鄣郡地汉以为故鄣县】
