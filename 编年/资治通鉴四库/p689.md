<!-- { "loadSidebar": true } -->
　　【之为帝自吴孙皓始】母王氏为先太妃封弟永业为髙宻王子恕为勃海王　冬十月己酉上幸同泰寺升灋坐讲涅槃经【涅奴结翻】七日而罢　乐山侯正则先有罪徙郁林【五代志乐山县属郁林郡郁林汉古郡唐为郁林郡】招诱亡命欲攻番禺【诱音酉番禺音潘愚】广州刺史元仲景讨斩之【仲景当作景仲】正则正德之弟也【史言临川王宏诸子皆凶悖】　孙腾説髙欢曰今朝廷隔絶号令无所禀【説式芮翻受命曰禀音必锦翻】不权有所立则众将沮散【沮在吕翻】欢疑之腾再三固请乃立勃海太守元朗为帝朗融之子也【章武王融为葛荣所杀】壬寅朗即位于信都城西改元中兴【废帝讳朗字仲哲章武王融第三子也】以欢为侍中丞相都督中外诸军事大将军録尚书事大行台髙干为侍中司空髙敖曹为骠骑大将军仪同三司冀州刺史【时废帝除昻为冀州刺史终其身骠匹妙翻骑奇计翻】孙腾为尚书左仆射河北行台魏兰根为右仆射【去年敬宗以魏兰根为河北行台】己酉尔朱仲逺度律与骠骑大将军斛斯椿车骑大将军仪同三司贺防胜车骑大将军贾显智军于阳平【此阳平县也汉时属东郡魏晋以来属阳平郡唐魏州莘县阳平之地也】显智名智以字行显度之弟也尔朱兆出井陉军于广阿众号十万髙欢纵反间云世隆兄弟谋杀兆复云兆与欢同谋杀仲逺等【间古苋翻复扶又翻】由是迭相猜贰徘徊不进仲逺等屡使斛斯椿贺拔胜往谕兆兆帅轻骑三百来就仲逺【帅读曰率】同坐幕下意色不平手舞马鞭长啸凝望【郑曰啸蹙口而出声】疑仲逺等有变遂趋出驰还仲逺遣椿胜等追晓説之兆执椿胜还营仲逺度律大惧引兵南遁兆数胜罪将斩之【説式芮翻数所具翻】曰尔杀卫可孤罪一也【事见一百五十卷普通五年】天柱薨尔不与世隆等俱来而东征仲逺罪二也【事见上卷上年】我欲杀尔乆矣今复何言【复扶又翻】胜曰可孤为国巨患胜父子诛之其功不小反以为罪乎天柱被戮以君诛臣【被皮义翻】胜宁负王不负朝廷今日之事生死在王但冦贼宻迩骨肉构隙自古及今未有如是而不亡者胜不惮死恐王失防兆乃舍之髙欢将与兆战而畏其众彊以问亲信都督叚韶【亲信都督魏末诸将擅兵始置是官以领亲兵】韶曰所谓众者得众人之死【言得众人之死力也】所谓彊者得天下之心尔朱氏上弑天子中屠公卿下暴百姓王以顺讨逆如汤沃雪何众彊之有欢曰虽然吾以小敌大恐无天命不能济也韶曰韶闻小能敌大小道大淫皇天无亲惟德是辅【小能敌大小道大淫左传记随大夫季梁之言也皇天无亲惟徳是辅书蔡仲之命之辞也叚韶父子起于北边以骑射为工安能作书语魏收以其于北齐为勳戚宗门彊盛从而为之辞耳孟子曰尽信书不如无书信哉】尔朱氏外乱天下内失英雄心智者不为谋勇者不为鬭【为于伪翻】人心已去天意安有不从者哉韶荣之子也【叚荣与髙欢亲善】辛亥欢大破兆于广阿俘其甲卒五千余人　十一月乙未上幸同泰寺讲般若经七日而罢【般北末翻若人者翻】　庚辰魏髙欢引兵攻邺相州刺史刘诞婴城固守【相息亮翻】　是嵗魏南兖州城民王乞得刼刺史刘世明举州来降【魏正光中置南兖州治谯城领陈留梁谯沛下蔡北梁马头等郡降戸江翻】世明芳之族子也【刘芳以儒学用于孝文宣武二帝】上以侍中元树为镇北将军都督北讨诸军事镇谯城以世明为征西大将军郢州刺史加仪同三司世明不受固请北归上许之世明至洛阳奉送所持节归乡里不仕而卒【陈力就列不能者止刘世明有焉刘氏世居彭城】
