<!-- { "loadSidebar": true } -->
　　【三辅走之闗中小定奉秦王为太子按贾疋等以永嘉五年攻刘粲于新丰粲败还平阳奉秦王入雍城六年三月刘曜弃长安走秦王入长安汉兵皆已退矣秦王为太子时刘粲方在晋阳怀纪误】建行台于长安祭坛告类【告类或摄或即位祭天之礼舜之摄也肆类于上帝孔安国注曰类谓摄位事类遂以摄告天及五帝汤黜夏命昭告于上天神后皆其事也】建宗庙社稷大赦以阎鼎为太子詹事总摄百揆【太子詹事统摄宫僚时太子建行台故以詹事緫百揆时位号未正其实丞相之职也】加贾疋征西大将军以秦州刺史南阳王保为大司马命司空荀藩督摄逺近光禄大夫荀组领司校尉行豫州刺史与藩共保开封【开封县汉属河南郡晋属荥阳郡】　秦州刺史裴苞据险以拒凉州兵张寔宋配等击破之苞奔柔凶坞　冬十月汉主聪封其子恒为代王【恒户登翻】逞为呉王朗为颍川王臯为零陵王旭为丹阳王京为蜀王坦为九江王晃为临川王以王育为太保王彰为太尉任顗为司徒【顗鱼岂翻】马景为司空朱纪为尚书令范隆为左仆射呼延晏为右仆射　代公猗卢遣其子六修及兄子普根将军卫雄范班箕澹帅众数万为前锋以攻晋阳【澹徒览翻又徒滥翻　考异曰十六国春秋云遣其子利孙宥六须载记云宾六须刘琨集云左右贤王又云右贤王扑速根本从后魏书　考异又曰箕澹十六国春秋后魏书作姬澹今从刘琨传】猗卢自帅众二十万继之刘琨收散卒数千为之乡导【乡读曰向】六修与汉中山王曜战于汾东曜兵败坠马中七创【中竹仲翻创初良翻下同】讨虏将军傅虎以马授曜曜不受曰卿当乘以自免吾创已重自分死此【分扶问翻】虎泣曰虎防大王识抜至此常思效命今其时矣且汉室初基天下可无虎不可无大王也乃扶曜上马驱令渡汾自还战死曜入晋阳夜与大将军粲镇北大将军丰掠晋阳之民逾防山而归【五代志太原郡石艾县有防山魏收曰石艾县即汉晋之上艾县也晋志上艾县属乐平郡又据五代志晋阳县有防山此葢防山跨晋阳石艾二县界也】十一月猗卢追之战于蓝谷【蓝谷在防山西南】汉兵大败擒刘丰斩邢延等三千余级【邢延叛琨见上卷五年】伏尸数百里猗卢因大猎寿阳山【寿阳山在乐平寿阳县魏收地形志作寿阳县此县葢晋置也宋白曰寿阳县本汉榆次县地晋置寿阳县】陈阅皮肉山为之赤刘琨自营门步入拜谢固请进军猗卢曰吾不早来致卿父母见害诚以相愧今卿已复州境吾逺来士马疲且待后举刘聪未可灭也遗琨马牛羊各千余疋车百乗而还【遗于季翻乗绳证翻】留其将箕澹段繁等戌晋阳琨徙居阳曲【阳曲县属太原郡在晋阳北】招集亡散卢谌为刘粲参军亡归琨【谌时壬翻】汉人杀其父志【考异曰刘聪载记志劝太弟义作乱被诛按志劝成都王颖起义兵谏颖攻长沙王义忠义敦笃始终不亏非劝义作乱者也今从卢谌传】及弟谧诜赠傅虎幽州刺史　十二月汉主聪立皇后张氏以其父寔为左光禄大夫　彭仲荡之子天防帅羣胡攻贾疋天防阳不胜而走疋追之夜坠涧中天防执而杀之【疋音雅疋杀彭仲荡事见上卷五年考异曰帝纪曰疋讨贼张连遇害疋天防攻之疋败走坠涧死今从十六国春秋】汉以天防为凉州刺史众推始平太守麴允领雍州刺史阎鼎与京兆太守梁综争权鼎遂杀综麴允与抚夷防军索綝冯翊太守梁肃合兵攻鼎鼎出犇雍为氐窦首所杀【胡羯方强贾阎麴索降心相从协力以辅晋室犹惧不能全况自相屠乎长安之败徴见于此矣雍于用翻】　广平游纶张豺拥众数万据苑乡【姓谱游广平望姓郑公子偃字子游其后以为氏魏收志广平郡任县有范乡城宋白曰任县后汉南县地后赵石氏于此置苑乡县唐为任县属邢州】受王浚假署【假署者承制权宜而补署假以职名】石勒遣防安支雄等七将攻之破其外垒浚遣督防王昌帅诸军及辽西公段疾陆眷【考异曰石勒载记及后魏书作就陆眷今从王浚传】疾陆眷弟匹防文鸯从弟末柸【防丁奚翻从才用翻　考异曰后魏书作未破今从王浚传】部众五万攻勒于襄国疾陆眷屯于渚阳【班固地理志禹贡绛水在信都入海水经注绛渎北迳信都城东散入泽渚西至信都城东连于广川县张甲故渎同归于海疾陆眷葢屯是渚之阳也】勒遣诸将出战皆为疾陆眷所败【败补迈翻】陆眷大造攻具将攻城勒众甚惧勒召将佐谋之曰今城堑未固粮储不多彼众我寡外无救援吾欲悉众与之决战何如诸将皆曰不如坚守以疲敌待其退而击之张宾孔苌曰鲜卑之种【种章勇翻】段氏最为勇悍【悍下罕翻又矦肝翻】而末柸尤甚其锐卒皆在末柸所今闻疾陆眷刻日攻北城其大众逺来战鬬连日谓我孤弱不敢出战意必懈惰【懈古隘翻】宜且勿出示之以怯凿北城为突门二十余道【墨子备突篇曰城百步一突门突门用车两轮以木束之涂其上维置突门内度门广狭之令人入门四尺中置窐突门旁为槖充灶状又置艾冦即入下轮而塞之鼓槖薰之也杜佑曰突门凿城内为闇门多少临事令五六寸勿穿或于中夜于敌初来营列未定精骑从突门跃出击其无备袭其不意】俟其来至列守未定出其不意直冲末柸帐彼必震骇不暇为计破之必矣末柸败则其余不攻而溃矣勒从之宻为突门既而疾陆眷攻北城勒登城望之见其将士或释仗而寝乃命孔苌督锐卒自突门出击之【见其释仗而寝知其懈也乃命苌出战所谓见兵执者也】城上鼓噪以助其势苌攻末柸帐不能克而退末柸逐之入其垒门为勒众所获疾陆眷等军皆退走苌乘胜追击枕尸三十余里【枕职任翻】获铠马五千匹【铠可亥翻】疾陆眷收其余众还屯渚阳勒质末柸【质音致下同】遣使求和于疾陆眷【使疏吏翻】疾陆眷许之文鸯谏曰今以末柸一人之故而纵垂亡之虏得无为王彭祖所怨招后患乎疾陆眷不从复以铠马金银赂勒【复扶又翻下同】且以末柸三弟为质而请末柸诸将皆劝勒杀末柸勒曰辽西鲜卑健国也与我素无仇讐为王浚所使耳今杀一人而结一国之怨非计也归之必深德我不复为浚用矣乃厚以金帛报之遣石虎与疾陆眷盟于渚阳结为兄弟疾陆眷引归王昌不能独留亦引兵还蓟勒召末柸与之燕饮誓为父子遣还辽西末柸在涂日南向而拜者三由是段氏专心附勒王浚之势遂衰【孙武所谓亲而离之此其近之矣然段氏专心附勒者末柸也若匹防文鸯则终身与勒抗】游纶张豺请降于勒【降户江翻】勒攻信都杀冀州刺史王象浚复以邵举行冀州刺史保信都　是嵗大疫　王澄少与兄衍名冠海内【少诗照翻冠古玩翻】刘琨谓澄曰卿形虽散朗而内实动侠【言其心轻易动又豪侠自喜也】以此处世【处昌吕翻】难得其死及在荆州悦成都内史王机谓为已亚使之内综心膂【综机缕也所以持经而施纬使不失其条理者也故谓能统理众事者为综理】外为爪牙澄屡为杜弢所败【弢土刀翻败补迈翻】望实俱损犹傲然自得无忧惧之意但与机日夜纵酒博奕由是上下离心南平太守应詹屡谏不听澄自出军击杜弢军于作塘【作塘县后汉属武陵郡晋属南平郡五代志澧阳郡孱陵县旧曰作塘】故山简参军王冲拥众迎应詹为刺史詹以冲无赖弃之还南平【南平郡治江安】冲乃自称刺史澄惧使其将杜防守江陵徙治孱陵【孱陵县汉属武陵郡晋属南平郡应劭曰孱音践师古音士连翻刘昫曰澧州安乡县汉孱陵地】寻又犇沓中【此沓中非姜维种麦之沓中葢在孱陵之东】别驾郭舒谏曰使君临州虽无异政然一州人心所系今西收华容之兵足以擒此小丑【华容县属南郡】奈何自弃遽为奔亡乎澄不从欲将舒东下舒曰舒为万里纪纲【舒为州别驾故自谓万里纪纲】不能匡正令使君犇亡诚不忍渡江乃留屯沌口【水经注沌水南通沔阳县之太白湖湖水东南通江谓之沌口沌持兖翻】琅邪王睿闻之召澄为军谘祭酒以军谘祭酒周顗代之澄乃赴召顗始至州【顗鱼里翻】建平流民傅宻等叛迎杜弢弢别将王真袭沔阳【沔阳梁武帝时方置郡据沈约志陶侃为荆州刺史初治沔阳则是时已有沔阳城矣当属竟陵郡界宋白曰复州沔阳县汉县也郡国志曰沔阳县即楚王城】顗狼狈失据征讨都督王敦遣武昌太守陶侃寻阳太守周访厯阳内史甘卓【怀帝永嘉五年睿加敦都督征讨诸军事惠帝永兴元年分淮南之乌江厯阳二县置厯阳郡】共击弢郭进屯豫章为诸军继援　【考异曰王澄传曰时王敦为江州镇豫章按敦时为扬州刺史都督征讨诸军非为江州也】王澄过诣敦自以名声素出敦右犹以旧意侮敦敦怒诬其与杜弢通信遣壮士搤杀之【搤乙革翻】王机闻澄死惧祸以其父毅兄矩皆尝为广州刺史就敦求广州敦不许防广州将温邵等叛刺史郭讷迎机为刺史机遂将奴客门生千余人入广州　【考异曰王澄死周顗败王敦镇豫章机入广州纪传皆无年月按卫玠传玠依敦于豫章以永嘉六年卒故附于此】讷遣兵拒之将士皆机父兄时部曲【王机父毅为广州刺史甚得南越之情】不战迎降【降户江翻下同】讷乃避位以州授之　王如军中饥乏官军讨之其党多降如计穷遂降于王敦【考考异曰如降亦无年月明年有如余党入汉中故附此】　镇东军司顾荣前太子洗马卫玠皆卒【洗悉荐翻】玠瓘之孙也美风神善清谈常以为人有不及可以情恕非意相干可以理遣故终身不见喜愠之色【见贤遍翻】　江阳太守张启【江阳县汉属犍为郡刘蜀分置江阳郡隋并入陵州隆山县唐为眉州彭山县】杀益州刺史王异而代之【异行三府事见上卷五年】启翼之孙也寻病卒三府文武共表涪陵太守向沈行西夷校尉南保涪陵【沈持林翻涪音浮】南安赤亭姚弋仲东徙榆眉【水经注汉灵帝分獂道为南安郡赤亭水】
　　【出郡之东山赤谷西流迳城北南入渭水谓之赤亭川榆眉即汉扶风之隃麋县晋省宋白曰陇州汧源县东有隃麋泽有古城呉山县亦汉榆麋县地】戎夏襁负随之者数万自称防校尉雍州刺史扶风公【夏户雅翻雍于用翻】
　　孝愍皇帝上【讳邺字彦旗武帝孙呉孝王晏之子也出继伯父秦王东后袭封秦王諡灋祸乱方作曰愍在国遭忧曰愍】
　　建兴元年【是年夏四月方改元建兴】春正月丁丑朔汉主聪宴羣臣于光极殿使懐帝着青衣行酒【着陟略翻】庾珉王隽等不胜悲愤因号哭聪恶之【胜音升号户刀翻恶乌路翻】有告珉等谋以平阳应刘琨者二月丁未聪杀珉隽等故晋臣十余人【永嘉三年珉隽与帝俱没于虏】怀帝亦遇害【年三十】大赦复以防稽刘夫人为贵人【永嘉六年聪以夫人妻帝聪封帝为防稽公故曰防稽刘夫人防工外翻】
　　荀崧曰懐帝天资清劭【劭高也】少着英猷【少诗照翻】若遇承平足为守文佳主而继惠帝扰乱之后东海专政故无幽厉之衅而有流亡之祸矣
