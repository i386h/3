<!-- { "loadSidebar": true } -->
　　久视元年秋七月献俘于含枢殿【季楷固献契丹之俘也含枢殿盖在三阳宫】太后以楷固为左玉钤卫大将军燕国公【钤其防翻燕因肩翻】赐姓武氏召公卿合宴【召公卿谓将帅合宴也】举觞属仁杰曰【属之欲翻】公之功也将赏之对曰此乃陛下威灵将帅尽力【将帅上即亮翻下所类翻】臣何功之有固辞不受　闰月戊寅车驾还宫【自三阳宫还洛阳宫】　己丑以天官侍郎张锡为鳯阁侍郎同平章事鸾台侍郎同平章事李峤罢为成均祭酒锡峤之舅也故罢峤政事　丁酉吐蕃将麴莽布支寇凉州围昌松【吐从瞰入声将即亮翻昌松县即汉武威郡苍松县吕光改为昌松】陇右诸军大使唐休璟与战于洪源谷【使疏吏翻璟居永翻】麴莽布支兵甲鲜华休璟谓诸将曰诸论既死【诸论死见上卷圣厯二年】麴莽布支新为将不习军事望之虽如精鋭实易与耳请为诸君破之乃被甲先陷陈【易以防翻为于伪翻被皮义翻陈读曰阵】六战皆防吐蕃大奔斩首二千五百级获二禆将而还【还音旋又如音】司府少卿杨元亨【光宅元年改大府寺为司府寺】尚食奉御杨元禧皆武之子也【杨武见二百一卷髙宗干封二年】元禧尝忤张易之【忤五故翻】易之言于太后元禧杨素之族素父子隋之逆臣子孙不应供奉太后从之壬寅制杨素及其兄弟子孙皆不得任京官左迁元亨睦州刺史元禧贝州刺史【马何罗为逆于汉武之时而马援贵顕于东都再造之日沈充失身于王敦而沈劲尽节于司马恶恶止其身追罪异代之臣而并弃其子孙此盖出于一时之爱憎姑以是説而借口耳睦州京师东南三千六百五十九里至东都二千八百二十一里贝州京师东北一千七百八十二里至东都九百九十三里】庚戌以魏元忠为陇右诸军大使撃吐蕃　庚申太后欲造大像使天下僧尼日出一钱以助其功【尼女夷翻】狄仁杰上防谏其略曰今之伽蓝【上时掌翻疏所去翻伽蓝佛寺也梵语云僧伽蓝摩僧伽蓝摩犹中华言众园也伽求加翻】制过宫阙功不使鬼止在役人物不天来终须地出不损百姓将何以求又曰游僧皆托佛法诖误生人【诖戸卦翻】里陌动有经坊阛阓亦立精舍【崔豹古今注阛市垣阓市门阛戸闗翻阓户对翻】化诱所急切于官徴【诱音酉】法事所须严于制敕又曰梁武简文舍施无限【施式防翻】及三淮沸浪五岭腾烟【用太宗诏中语】列刹盈衢无救危亡之祸【刹初鎋翻】缁衣蔽路岂有勤王之师又曰虽敛僧钱百未支一尊容既广不可露居覆以百层【覆敷又翻】尚忧未遍自余廊宇不得全无如来设敎以慈悲为主【释氏谓佛为如来】岂欲劳人以存虚饰又曰比来水旱不节【比毗至翻】当今边境未宁若费官财又尽人力一隅有难将何以救之【难乃旦翻】太后曰公敎朕为善何得相违遂罢其役　阿悉吉薄露叛【阿悉吉即西突厥弩失毕五俟斤之阿悉结也薄露其名】遣左金吾将军田扬名殿中侍御史封思业讨之军至碎叶薄露夜于城傍剽掠而去思业将骑追之反为所败【剽匹妙翻将即亮翻骑竒寄翻败补迈翻】名引西突厥斛瑟罗之众攻其城旬余不克九月薄露诈降思业诱而斩之【降戸江翻诱音酉】遂俘其众　太后信重内史梁文惠公狄仁杰羣臣莫及常谓之国老而不名仁杰好面引廷争【好呼到翻争读曰诤】太后毎屈意从之尝从太后游幸遇风吹仁杰巾坠而马惊不能止太后命太子追执其鞚而系之【鞚苦贡翻】仁杰屡以老疾乞骸骨太后不许入见常止其拜【见贤遍翻】曰毎见公拜朕亦身痛仍免其宿直戒其同僚曰自非军国大事勿以烦公辛丑薨太后泣曰朝堂空矣自是朝廷有大事众或不能决太后辄叹曰天夺吾国老何太早邪太后尝问仁杰朕欲得一佳士用之谁可者仁杰曰未审陛下欲何所用之太后曰欲用为将相【将即亮翻相悉亮翻】仁杰对曰文学緼借【緼于问翻借慈夜翻】则苏味道李峤固其选矣必欲取卓荦竒才【荦吕角翻】则有荆州长史张柬之其人虽老宰相才也太后擢柬之为洛州司马【自大州长史进神州司马故曰擢】数日又问仁杰对曰前荐柬之尚未用也太后曰已迁矣对曰臣所荐者可为宰相非司马也乃迁秋官侍郎久之卒用为相【卒子恤翻】仁杰又尝荐夏官侍郎姚元崇监察御史曲阿桓彦范太州刺史敬晖等数十人【监古衘翻武徳三年以并州之太谷祈县置太州六年州废当是此时复置也　考异曰梁公传云张柬之桓彦范敬晖崔暐袁恕己皆公所荐公尝退食之后谓五公曰所恨衰老身先朝露不得见五公盛事冀各保爱愿尽本心五公心知目击悬悟公意公寝疾五公问偶对终日竟无一言少顷流涕及枕但相视而已五公退出遽不测其由袁恕己曰岂不气力转羸须问家事乎张柬之曰未闻大贤废国谋家者也斯须命张柬之袁恕己桓彦范三公入余二公立于门外曰向者无言盖以二公之故此二公能断而不能宻若先与议之事必外泄一泄之后则国异而家亡也至是时或不与共之事亦不就梁王三思掌权可先取而后行也不然则必反生大祸狄公没后经嵗余五公潜防于幽闻之处叙公当时之言重结盟约彻馔之后相顾欲言未至其时恐负前诺欲言又止前后数四桓彦范乃叙其言言犹未毕闻戸牖之外声若雷霆须臾风雨咫尺莫辨所坐牀褥悉掷于阶下五公战惧不知所据乃相谓曰此是狄公忠烈之至假此灵变以警众心不欲吾軰先论此事未至其时不可复言也斯须天清日明不异于初易之等既诛袁谓张公曰昔有遗言使先収三思岂可舍诸张公曰但大事毕功此是机上之物岂有逃乎后梁王交通于内五公果为所譛俱遭流窜所期兴废年月遗约轨模少无异也按东之等五人偶同时在位恊力立功仁杰岂能预知其事举此五人专欲使之辅立太子耶且易之等若有可诛之便太子有可立之势仁杰身为宰相岂待五年之后须柬之等然后发邪此盖作传者因五人建兴复之功附防其事云皆仁杰所举受教于仁杰耳其言谲怪无稽今所不取旧传惟着举柬之彦范晖三人姓名今从之】率为名臣或谓仁杰曰天下桃李悉在公门矣【程大昌演繁露赵简子谓阳虎曰惟贤者为能报恩不肖者不能矣夫植桃李者夏得休息秋得其食植蒺藜者夏不得休息秋得其刺焉今子之所得者蒺藜也今世通以所荐士为桃李者説皆此本】仁杰曰荐贤为国非为私也【为于伪翻下为之同】初仁杰为魏州刺史【见二百五卷万嵗通天元年】有惠政百姓为之立生祠后其子景晖为魏州司功参军贪暴为人患人遂毁其像焉【史言狄仁杰尽忠所以劝天下之为人臣言其以景晖贪暴而毁祠所以戒天下之为人子】　冬十月辛亥以魏元忠为萧闗道大总管以备突厥【萧闗在原州平髙县界贞观六年以突厥降戸置縁州治平髙之他楼城髙宗置他楼县神龙元年省更置萧闗县厥九勿翻】甲寅制复以正月为十一月一月为正月【以十一月为正月事见二百四卷天授元年以一月为正月用夏正建寅也复扶又翻】赦天下　丁巳纳言韦巨源罢以文昌右丞韦安石为鸾台侍郎同平章事【纳言侍中文昌左丞尚书右丞鸾防门下】安石津之孙也【韦津死隋事见一百八十五卷髙祖武徳元年】时武三思张易之兄弟用事安石数面折之【数所角翻折之舌翻】尝侍宴禁中易之引蜀商宋覇子等数人在座同博安石跪奏曰商贾贱类不应得预此防顾左右逐出之座中皆失色太后以其言直劳勉之【贾音古劳力到翻】同列皆欢服　【考异曰旧传曰时鳯阁侍郎陆元方在座退而告人曰此乃真宰相非吾属所及也按新纪元方已罢相今不取】　丁夘太后幸新安壬申还宫【还从宣翻又音如字】十二月甲寅突厥掠陇右诸监马万余匹而去【厥九勿翻】时屠禁尚未解【禁屠见二百五卷长夀元年】鳯阁舍人全节崔融上言【鳯阁中书全节县属齐州汉晋之东平陵县地后魏曰平陵属济南郡贞观十七年齐王祐反平陵人不从更名全节上时掌翻】以为割烹牺牲弋猎禽兽圣人着之典礼不可废阙又江南食鱼河西食肉一日不可无富者未革贫者难堪况贫贱之人仰屠为生日戮一人终不能絶但资恐喝【喝呼葛翻】徒长奸欺【长知两翻】为政者茍顺月令合礼经自然物遂其生人得其性矣戊午复开屠禁【复扶又翻又音如字】祠祭用牲牢如故
