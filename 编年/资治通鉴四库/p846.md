<!-- { "loadSidebar": true } -->
　　【县置夷州贞观元年废是年复以思州之都上县开南蛮置夷州义泉郡隋之明阳郡地也费州涪州郡隋黔安郡之涪川县地是年分思州之涪川扶阳并开南蛮置宋白曰费州因州界费水为名】　己卯上幸陇州【后魏分泾岐二州之地置东秦州大统十七年改陇州治汧源县在长安西四百九十六里】冬十一月壬辰以右衞大将军侯君集为兵部尚书
　　参议朝政　甲子车驾还京师　上读明堂鍼灸书云人五藏之系咸附于背【唐艺文志有黄帝明堂经明堂偃侧人图明堂人形图明堂孔穴图皆鍼灸之书也藏徂浪翻鍼诸深翻灸居又翻】戊寅诏自今毋得笞囚背十二月甲辰上猎于鹿苑【武德元年分京兆之髙陵置鹿苑县】乙巳还宫甲寅髙昌王麴文泰入朝西域诸国咸欲因文泰遣
　　使入贡【朝直遥翻使疏吏翻】上遣文泰之臣厌怛纥干往迎之【厌于叶翻怛当割翻纥下没翻】魏征谏曰昔光武不听西域送侍子置都防以为不以蛮夷劳中国【事见四十三卷汉光武建武二十三年】今天下初定前者文泰之来劳费已甚【此即谓文泰入唐境之时】今借使十国入贡其徒旅不减千人边民荒耗将不胜其弊若听其商贾往来与边民交市则可矣【胜音升贾音古】傥以宾客遇之非中国之利也时厌怛纥干已行上遽令止之　诸宰相侍宴上谓王珪曰卿识鉴精通复善谈论【复扶又翻】龄以下卿宜悉加品藻且自谓与数子何如对曰孜孜奉国知无不为臣不如龄才兼文武出将入相臣不如李靖敷奏详明出纳惟允臣不如温彦博处繁治剧众务毕举臣不如戴胄【处昌吕翻治直之翻】耻君不及尧舜以谏争为己任臣不如魏征至于激浊扬清嫉恶好善【好呼到翻】臣于数子亦有微长上深以为然众亦服其确论【确克角翻】上之初即位也尝与羣臣语及教化上曰今承大乱
　　之后恐斯民未易化也魏征对曰不然久安之民骄佚骄佚则难教经乱之民愁苦愁苦则易化譬犹饥者易为食渴者易为饮也【孟子之言易以豉翻】上深然之封德彝非之曰三代以还人渐浇讹故秦任法律汉杂霸道盖欲化而不能岂能之而不欲邪魏征书生未识时务若信其虚论必败国家【败补迈翻】征曰五帝三王不易民而化昔黄帝征蚩尤颛顼诛九黎汤放桀武王伐纣皆能身致太平【神农氏世衰蚩尤为暴虐黄帝征之禽杀蚩尤少皥氏衰九黎乱德颛顼诛之成汤放桀于南巢武王杀纣于牧野】岂非承大乱之后邪若谓古人淳朴渐至浇讹则至于今日当悉化为鬼魅矣【邪音耶浇坚尧翻魅音媚】人主安得而治之上卒从征言【治直之翻卒子恤翻】元年关中饥米斗直绢一匹二年天下蝗三年大水上勤而抚之民虽东西就食未尝嗟怨是岁天下大稔流散者咸归乡里米斗不过三四钱终岁断死刑才三十九人东至于海南极五岭皆外戸不闭【断丁乱翻孔頴达曰外戸而不闭者扉从外阖也不闭者不用关闭之也重门击柝本御暴客既无盗窃乱贼则戸无俟于闭也但为风尘入寝故设扉耳无所捍拒故从外而掩也】行旅不赍粮取给于道路焉上谓长孙无忌曰贞观之初上书者皆云人主当独运威权不可委之臣下又云宜震耀威武征讨四夷唯魏征劝朕偃武修文中国既安四夷自服朕用其言今颉利成擒其酋长并带刀宿衞部落皆袭衣冠征之力也但恨不使封德彝见之耳【封德彝薨于元年】征再拜谢曰突厥破灭海内康宁皆陛下威德臣何力焉上曰朕能任公公能称所任【称尺证翻】则其功岂独在朕乎　房龄奏阅府库甲兵逺胜隋世上曰甲兵武备诚不可阙然炀帝甲兵岂不足邪卒亡天下【卒子恤翻】若公等尽力使百姓乂安此乃朕之甲兵也　上谓秘书监萧璟曰卿在隋世数见皇后乎【隋炀帝萧后璟同产也故帝问及之数所角翻】对曰彼儿女且不得见臣何人得见之魏征曰臣闻炀帝不信齐王恒有中使察之【炀帝猜防齐王暕事畧见隋纪恒戸登翻使疏吏翻】闻其宴饮则曰彼营何事得遂而喜闻其忧悴【悴秦醉翻】则曰彼有他念故尔父子之间且犹如是况他人乎上笑曰朕今视杨政道胜炀帝之于齐王逺矣璟瑀之兄也【瑀音禹】　西突厥肆叶防可汗既先可汗之子为众所附莫贺咄可汗所部酋长多归之【厥九勿翻可从刋入声汗音寒咄当没翻酋慈由翻长知两翻】肆叶防引兵击莫贺咄莫贺咄兵败逃于金山为泥熟设所杀诸部共推肆叶护为大可汗【肆叶防与莫贺咄相攻事始上二年】
　　五年春正月诏僧尼道士致拜父母【尼女夷翻】　癸酉上大猎于昆明池四夷君长咸从【长知两翻从才用翻】甲戌宴髙昌王文泰及羣臣丙子还宫亲献禽于大安宫　癸未朝集使赵郡王孝恭等上表以四夷咸服请封禅【朝直遥翻上时掌翻】上手诏不许【此元正朝集既毕将归者唐制凡天下朝集使皆以十月二十五日至京师十一月一日戸部引见讫于尚书省与羣官礼见然后集于考堂应考绩之事元日陈其贡篚于殿庭朝直遥翻使疏吏翻】　有司上言皇太子当冠用二月吉请造兵备仪仗【上时掌翻冠古玩翻唐皇太子冠礼详见新书礼乐志】上曰东作方兴宜改用十月少傅萧瑀奏据阴阳不若二月【少始照翻】上曰吉凶在人若动依阴阳不顾礼义吉可得乎循正而行自与吉防农时最急不可失也　二月甲辰诏诸州有京观处【观古玩翻】无问新旧宜悉刬削加土为坟掩蔽枯朽勿令暴露己酉封皇弟元裕为郐王【郐古外翻】元名为谯王灵蘷为
　　魏王元祥为许王元晓为密王庚戌封皇子愔为梁王恽为郯王【愔于今翻恽于粉翻郯音谈】贞为汉王治为晋王慎为申王嚣为江王简为代王　夏四月壬辰代王简薨　壬寅灵州斛薛叛【斛薛部内附处之灵州今叛】任城王道宗追击破之【任音壬】　隋末中国人多没于突厥【厥九勿翻】及突厥降上遣使以金帛赎之【降戸江翻使疏吏翻下同】五月乙丑有司奏凡得男女八万口　六月甲寅太子少师新昌贞公李纲薨初周齐王宪女孀居无子纲赡恤甚厚纲薨其女以父礼防之【李纲先为齐王宪参军事见一百七十三卷陈宣帝大建十年】　秋八月甲辰遣使诣髙丽【丽力知翻】収隋氏战亡骸骨葬而祭之　河内人李好德得心疾妄为妖言【好呼到翻妖于骄翻】诏按其事大理丞张蕴古奏好德被疾有征【征明也证也验也被皮义翻下同】法不当坐治书侍御史权万纪劾奏蕴古贯在相州【贯乡籍也治直之翻劾戸槩翻又戸得翻相息亮翻】好德之兄厚德为其刺史情在阿纵按事不实上怒命斩之于市既而悔之因诏自今有死罪虽令即决仍三覆奏乃行刑权万纪与侍御史李仁发俱以告讦有宠于上【讦居谒翻】由是诸大臣数被谴怒【数所角翻】魏征谏曰万纪等小人不识大体以讦为直以谗为忠陛下非不知其无堪盖取其无所避忌欲以警策羣臣耳而万纪等挟恩依势逞其奸谋凡所弹射【射而亦翻】皆非有罪陛下纵未能举善以厉俗柰何昵奸以自损乎【昵尼质翻】上黙然赐绢五百匹久之万纪等奸状自露皆得罪【为帝疏权万纪张本】　九月上修仁夀宫更命曰九成宫又将修洛阳宫民部尚书戴胄表谏以乱离甫定百姓雕弊帑藏空虚若营造不已公私劳费殆不能堪【更工衡翻藏徂浪翻】上嘉之曰戴胄于我非亲但以忠直体国知无不言故以官爵酬之耳久之竟命将作大匠窦璡修洛阳宫璡凿池筑山雕饰华靡上遽命毁之免璡官【璡将邻翻又则刃翻】　冬十月丙午上逐兎于后苑【唐长安苑城袤逺包汉长安故城在其中程大昌曰唐太极宫之北有内苑有禁苑太极宫居都城之北内苑又居宫北禁苑又居内苑之北禁苑广矣西面全包汉之都城东抵霸水其西南两面搀出太极宫前与承天门相齐承天门之西排立三门皆禁苑之门也曰光化曰芳林曰景耀六典曰禁苑在大内宫城之北北临渭水东距浐川西尽都城其周一百二十里】左领军将军执失思力谏曰天命陛下为华夷父母柰何自轻上又将逐鹿思力脱巾解带跪而固谏上为之止【为于伪翻】初上令羣臣议封建魏征议以为若封建诸侯则卿大夫咸资俸禄必致厚敛【敛力赡翻】又京畿赋税不多所资畿外若尽以封国邑经费顿阙又燕秦赵代俱带外夷【燕因肩翻】若有警急追兵内地难以奔赴礼部侍郎李百药以为运祚脩短定命自天尧舜大圣守之而不能固汉魏微贱拒之而不能却今使勲戚子孙皆有民有社易世之后将骄淫自恣攻战相残害民尤深不若守令之迭居也【守式又翻】中书侍郎顔帅古以为不若分王诸子勿令过大间以州县【王于况翻间古苋翻】杂错而居互相维持使各守其境协力同心足扶京室为置官寮皆省司选用【为于伪翻省司谓尚书省主者】法令之外不得擅作威刑朝贡礼仪具为条式一定此制万世无虞【朝直遥翻】十一月诏皇家宗室及勲贤之臣宜令作镇藩部贻厥子孙非有大故毋或黜免所司明为条例定等级以闻　丁巳林邑献五色鹦鹉【鹦鹉能言鸟也万震南州志曰鹦鹉有三种一种白一种青一种五色交州以南诸国尽有之白及五色者性尤慧解陆佃埤雅鹦鹉人舌能言青羽赤喙盖青者又凡种也旧说众鸟足趾前三后一其目下睑眨上惟鹦鹉四趾齐分两睑俱动如人目睑九俭翻眼睑也贬则洽翻目动也】丁卯新罗献美女二人魏征以为不宜受上喜曰林邑鹦鹉犹能自言苦寒思归其国况二女逺别亲戚乎并鹦鹉各付使者而归之【使疏吏翻】　倭国遣使入贡【倭乌禾翻】上遣新州刺史髙表仁持节往抚之表仁与其王争礼不宣命而还【还从宣翻又如字】丙子上祀圆丘　十二月太仆寺丞李世南开党项
