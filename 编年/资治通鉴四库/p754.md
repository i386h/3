<!-- { "loadSidebar": true } -->
　　安以东诸军都督以上颁赐有差乙卯还宫以赵公招为大司马壬申周主如斜谷【斜音邪又似嗟翻谷音欲又古禄翻】集长安已西都督已上颁赐有差丙戍还宫　庚寅周主逰道防苑以上善殿壮丽焚之　十二月辛巳周主祀南郊【五代志周宪章姬周祭祀之式多依仪礼南郊为方坛于国南五里其崇一丈二尺其广四丈其壝方百二十歩内壝半之祭以正月上辛以始祖献侯莫那配所感帝灵威仰于其上也】齐胡后之立非陆令萱意令萱一旦于太后前作色而言曰何物亲侄作如此语太后问其故令萱曰不可道因问之乃曰语大家云【语大牛倨翻】太后行多非法不可以训【行下孟翻】太后大怒呼后出立剃其髪送还家【剃他计翻】辛丑废胡后为庶人然齐主犹思之毎致物以通意自是令萱与其子侍中穆提婆势倾内外卖官鬻狱聚敛无厌【敛力胆翻厌一盐翻】每一赐与动倾府藏【藏徂浪翻】令萱则自太后以下皆受其指麾提婆则唐邕之徒皆重足屏气【重直龙翻屏必郢翻】杀生予夺唯意所欲　乙巳周以柱国田为大司空　乙卯周主享太庙【五代志后周思复古之道右宗庙而左社稷置太祖之庙并髙祖已下二昭二穆凡五亲尽则迁其有徳者谓之祧庙亦不毁】　是嵗突厥木杆可汗卒复舍其子大逻便而立其弟是为佗鉢可汗佗鉢以摄国为尔伏可汗统其东面又以其弟褥但可汗之子为歩离可汗居西面【厥九勿翻梁世祖承圣二年突厥士门可汗卒舍其子摄图立其弟俟斗称为木杆可汗褥但既佗鉢之弟盖小可汗也扞古按翻可从刋入声汗音寒卒子恤翻复扶又翻佗徒何翻】周人与之和亲嵗给缯絮锦防十万段【缯慈陵翻】突厥在长安者衣锦食肉常以千数【衣于既翻】齐人亦畏其为冦争厚赂之佗鉢益骄谓其下曰但使我在南两儿常孝何忧于贫【在南两儿谓尔伏歩离二人所部分西北皆南近中国】阿史那后无宠于周主　【考异曰周书曰后有姿貌善容止周帝甚敬焉案房龄唐髙祖实録云武帝纳突厥女陋而无宠太穆皇后劝帝强抚慰之今从之】神武公窦毅尚襄阳公主【神武郡公拓防魏置神武郡于尖山】生女尚防宻言于帝曰今齐陈鼎峙【齐陈及周三国鼎峙】突厥方彊愿舅抑情慰抚以生民为念帝深纳之【此女后适李渊是为唐髙祖窦皇后】
