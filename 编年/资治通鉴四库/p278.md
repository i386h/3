<!-- { "loadSidebar": true } -->
　　二年春大疫　三月司徒袁滂免以大鸿胪刘郃为司徒　【考异曰袁纪二月丁巳滂免刘郃作刘邵今从范书】　乙丑太尉桥罢拜太中大夫以太中大夫段颎为太尉防子游门次为人所刼登楼求货【所谓刼质也】不与司校尉河南尹围守家不敢迫瞠目呼曰【瞠七人翻呼火故翻】奸人无状岂以一子之命而纵国贼乎促令攻之子亦死因上言天下凡有刼质皆并杀之不得赎以财宝开张奸路由是刼质遂絶【质音致】　京兆地震　司空袁逢罢以太常张济为司空　夏四月甲戌朔日有食之　王甫曹节等奸虐弄权扇动内外太尉段颎阿附之节甫父兄子弟为卿校牧守令长者布满天下所在贪暴【校户教翻守式又翻长知两翻】甫养子吉为沛相尤残酷凡杀人皆磔尸车上随其罪目宣示属县【贤曰罪目罪名也磔陟格翻】夏月腐烂则以绳连其骨周徧一郡乃止见者骇惧视事五年凡杀万余人尚书令阳球常拊髀发愤曰若阳球作司隷此曹子安得容乎既而球果迁司隷甫使门生于京兆界官财物七千余万【前书音义曰□障也専也谓障余人买卖而自取其利古岳翻】京兆尹杨彪发其奸言之司隷【京兆属司隷所部】彪赐之子也时甫休沐里舍【里舍私第也】颎方以日食自劾球诣阙谢恩因奏甫颎及中常侍淳于登袁赦封等罪恶【姓谱封夏封父之后音吐嗑翻】辛巳悉收甫颎等送雒阳狱及甫子永乐少府萌沛相吉【乐音洛】球自临考甫等五毒备极萌先尝为司乃谓球曰父子既当伏诛亦以先后之义少以楚毒假借老父【少诗照翻】球曰尔罪恶无状死不灭责乃欲论先后求假借邪萌乃骂曰尔前奉事吾父子如奴奴敢反汝主乎今日临阬相挤【挤子细翻又则兮翻】行自及也球使以土窒萌口棰扑交至【棰止橤翻扑普卜翻】父子悉死于杖下颎亦自杀乃僵磔甫尸于夏城门大署牓曰贼臣王甫尽没入其财产妻子皆徙比景球既诛甫欲以次表曹节等乃敇中都官从事曰【中都官从事即都官从事主察举百官犯法者中兴以后专令掊击贵戚】且先去权贵大猾【去羌吕翻】乃议其余耳公卿豪右若袁氏儿辈【时诸袁以与袁赦同宗贵宠于世】从事自办之何须校尉邪权门闻之莫不屏气【屏必郢翻】曹节等皆不敢出沐防顺帝虞贵人葬【虞贵人顺帝母】百官防丧还曹节见磔甫尸道次慨然抆泪曰【贤曰抆拭也音亡粉翻】我曹可自相食何宜使犬防其汁乎【防池尔翻　考异曰袁纪云球防虞贵人葬还入夏城门曹节见谒于道旁球大骂曰贼臣曹节节收泪于车下而有是语今从范书】语诸常侍今且俱入勿过里舍也【语牛倨翻】节直入省白帝曰阳球故酷暴吏前三府奏当免官以九江微功复见擢用【事见上建宁六年复扶乂翻下同】愆过之人好为妄作【好呼到翻】不宜使在司以骋毒虐帝乃徙球为卫尉时球出谒陵【诸陵皆在司部故司出谒陵】节敇尚书令召拜不得稽留尺一球被召急因求见帝曰臣无清髙之行横蒙鹰犬之任【谓司主噬奸非犹鹰犬也行下孟翻横户孟翻】前虽诛王甫段颎葢狐狸小丑未足宣示天下愿假臣一月必令豺狼鸱枭各服其辜【枭坚尧翻】叩头流血殿上呵叱曰卫尉扞诏邪至于再三乃受拜于是曹节朱瑀等权势复盛节领尚书令郎中梁人审忠上书曰【审姓也汉初有审食其】陛下即位之初未能万机皇太后念在抚育权时摄政故中常侍苏康管霸应时诛殄太傅陈蕃大将军窦武考其党与志清朝政【朝直遥翻】华容侯朱瑀知事觉露祸及其身遂兴造逆谋作乱王室撞蹹省闼【撞直江翻蹹与踏同】执夺玺绶迫胁陛下聚防羣臣离间骨肉母子之恩【间古苋翻】遂诛蕃武及尹勲等因共割裂城社自相封赏【事见上卷建宁元年】父子兄弟被尊荣【被皮义翻】素所亲厚布在州郡或登九列或据三司【九列九卿也三司三公也】不惟禄重位尊之责【惟思也】而茍营私门多蓄财货缮修第舍连里竟巷盗取御水以作渔钓【贤曰水入宫苑为御水】车马服玩拟于天家【天家犹王家也君天也故谓之天家】羣公卿士杜口吞声莫敢有言州牧郡守承顺风防辟召选举释贤取愚故虫蝗为之生夷寇为之起【为于伪翻】天意愤盈积十余年故频岁日食于上地震于下所以谴戒人主欲令觉悟诛鉏无状昔髙宗以雉雊之变故获中兴之功【髙宗肜日有飞雉升鼎耳而雊惧而修德殷以中兴】近者神只启悟陛下发赫斯之怒【诗云王赫斯怒】故王甫父子应时馘路人士女莫不称善若除父母之雠诚怪陛下复忍孽臣之类不悉殄灭【忍谓含忍也隐忍也孽鱼列翻】昔秦信赵髙以危其国【事见八卷秦二世纪】吴使刑臣身遘其祸【左传吴伐越获俘焉以为阍使守舟吴子余祭观舟阍以刀弑之】今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听【漏之度昼夜百刻留漏刻之听言少须防留听也】裁省臣表【省悉井翻】埽灭丑类以答天怒与瑀考验有不如言愿受汤镬之诛妻子并徙以絶妄言之路章寝不报中常侍吕强清忠奉公帝以众例封为都乡侯强固辞不受因上疏陈事曰臣闻髙祖重约非功臣不侯所以重天爵明劝戒也中常侍曹节等宦官祐薄品卑人贱谗谄媚主佞邪徼宠【徼一遥翻又古尧翻】有赵髙之祸未被轘裂之诛【贤曰轘裂以车裂也】陛下不悟妄授茅土开国承家小人是用【易曰开国承家小人勿用】又并及家人重金兼紫【贤曰金印紫绶重兼言累积也重直龙翻】交结邪党下比羣佞【比毗至翻】隂阳乖刺【刺卢达翻】稼穑荒芜人用不康罔不由兹臣诚知封事已行言之无逮【封事谓封爵之事也】所以冒死干触陈愚忠者实愿陛下损改既谬从此一止臣又闻后宫采女数千余人衣食之费日数百金比谷虽贱而户有饥色【比频寐翻言近者也】案法当贵而今更贱者由赋发繁数以解县官【数所角翻贤曰县官调发既多故贱粜谷以供之解居隘翻发也】寒不敢衣饥不敢食民有斯戹而莫之防宫女无用填积后庭天下虽复尽力耕桑犹不能供【复扶又翻下同】又前召议郎蔡邕对问于金商门邕不敢懐道迷国【盖引论语迷邦之言不曰邦者避髙帝讳】而切言极对毁刺贵臣讥呵宦官陛下不密其言至令宣露羣邪项领膏唇拭舌【贤曰诗曰驾彼四牡四牡项领注云项大也四牡者人所驾今但养大其领不肯为用谕大臣自恣王不能使也膏唇拭舌谓欲谗毁故也】竞欲咀嚼造作飞条【贤曰飞条飞书也】陛下回受诽谤致邕刑罪室家徙放老防流离岂不负忠臣哉今羣臣皆以邕为戒上畏不测之难下惧劒客之害【贤曰谓阳球使客追刺邕也难乃旦翻】臣知朝廷不复得闻忠言矣故太尉段颎武勇冠世【冠古玩翻】习于边事垂髪服戎【贤曰垂髪谓童子也】功成皓首歴事二主【二主灵帝桓帝】勲烈独昭陛下既已式序【式用也式序者用叙其功也】位登台司而为司校尉阳球所见诬胁一身既毙而妻子逺播【播迁也】天下惆怅【惆丑鸠翻】功臣失望宜征邕更加授任反颎家属则忠贞路开众怨以弭矣帝知其忠而不能用　丁酉赦天下　上禄长和海【贤曰上禄县属武都郡今成州县姓谱和本自羲和之后一云卞和之后】上言礼从祖兄弟别居异财恩义已轻服属疎末而今党人锢及五族既乖典训之文有谬经常之灋帝览之而悟于是党锢自从祖以下皆得解释【从祖缌麻服从才用翻】　五月以卫尉刘寛为太尉　防匈奴中郎将张修与南单于呼征不相能修擅斩之更立右贤王羌渠为单于【更工衡翻】秋七月修坐不先请而擅诛杀槛车征诣廷尉死　初司徒刘郃兄侍中鯈与窦武同谋俱死【鯈直留翻桓纪作刘鯈】永乐少府陈球説郃曰【贤曰桓帝母孝崇皇后宫曰永乐置太仆少府余据此时帝母孝仁董太后居永乐宫非孝崇后也説输芮翻】公出自宗室位登台鼎天下瞻望社稷镇卫岂得雷同容容无违而已今曹节等放纵为害而久在左右又公兄侍中受害节等今可表徙卫尉阳球为司校尉以次收节等诛之政出圣主天下太平可翘足而待也郃曰凶竖多耳目恐事未防先受其祸尚书刘纳曰为国栋梁倾危不持焉用彼相邪【论语孔子曰危而不持颠而不扶则将焉用彼相矣焉于防翻】郃许诺亦与阳球结谋球小妻程璜之女由是节等颇得闻知乃重赂璜且胁之璜惧迫以球谋告节节因共白帝曰郃与刘纳陈球阳球交通书疏谋议不轨帝大怒冬十月甲申刘郃陈球刘纳阳球皆下狱死【下遐稼翻】　巴郡板楯蛮反【楯食尹翻】遣御史中丞萧瑗督益州刺史讨之不克【瑗于眷翻】十二月以光禄勲杨赐为司徒　鲜卑冦幽并二州三年春正月癸酉赦天下　夏四月江夏蛮反【夏户雅翻】秋酒泉地震　冬有星孛于狼弧【晋书天文志狼一星在东井东南弧九星在狼东南孛蒲内翻】　鲜卑冦幽并二州　十二月立贵人何氏为皇后　【考异曰袁纪在十一月今从范书】征后兄颍川太守进为侍中后本南阳屠家以选入掖庭生皇子辨故立之【为何进谋诛宦官败国亡家张本】　是岁作毕圭灵昆苑【贤曰毕圭苑有二东毕圭苑周一千五百步中有鱼梁台西毕圭苑周三千三百歩并在雒阳宣平门外】司徒杨赐谏曰先帝之制左开鸿池右作上林不奢不约以合礼中今猥规郊城之地以为苑囿坏沃衍【杜预注左传曰衍沃平美之地也坏音怪】废田园驱居民畜禽兽【畜许六翻】殆非所谓若保赤子之义【书曰若保赤子惟民其康乂】今城外之苑已有五六【贤曰阳嘉元年起西苑延熹二年造显阳苑雒阳宫殿名有平乐苑上林苑恒帝延熹元年置鸿德苑】可以逞情意顺四节也【贤曰逞快也四节谓春搜夏苗秋狝冬狩】宜惟夏禹卑宫太宗露台之意【惟思也】以尉下民之劳书奏帝欲止以问侍中任芝乐松【任音壬考异曰范书云中常侍乐松松本鸿都文学必非中常侍袁纪云侍中今从之】对曰昔文王之囿百里人以为小齐宣五里人以为大【齐宣王问于孟子曰文王之囿方七十里人犹以为小寡人之囿方四十里人以为大何也对曰文王之囿方七十里刍荛者往焉雉兎者往焉与人同之人以为小不亦宜乎今王之囿杀其麋鹿者如杀人之罪人以为大不亦宜乎此云五里微与孟子异】今与百姓共之无害于政也帝悦遂为之　巴郡板楯蛮反　苍梧桂阳贼攻郡县零陵太守杨琁制马车数十乘以排囊盛石灰于车上【贤曰排囊即今囊袋也排音蒲拜翻盛时征翻】系布索于马尾【索昔各翻】乂为兵车专彀弓弩及战令马车居前顺风鼓灰贼不得视因以火烧布然马惊犇突贼阵因使后车弓弩乱发征鼓鸣震羣盗波骇破散【波骇者葢喻以物击水一波动万波随而骇动】追逐伤斩无数枭其渠帅【枭者斩首而枭之木上也枭坚尧翻帅所类翻】郡境以清荆州刺史赵凯诬奏琁实非身亲破贼而妄有其功琁与相章奏凯有党助遂槛车征琁防禁严密无由自讼乃噬臂出血书衣为章具陈破贼形埶及言凯所诬状潜令亲属诣阙通之诏书原琁拜议郎凯受诬人之罪琁乔之弟也【杨乔见上卷桓帝永康元年】











　　资治通鉴卷五十七
　　钦定四库全书
　　资治通鉴卷五十八　　　　宋　司马光　撰
　　胡三省　音注
