<!-- { "loadSidebar": true } -->
　　开平元年【是年四月即位始改元】春正月辛巳梁王休兵于贝州【自沧州还休兵贝州且因魏愽粮饷也】　淮南节度使兼侍中东面诸道行营都统农郡王杨渥既得江西【谓并钟匡时也事见上卷天祐三年】骄侈益甚谓节度判官周隐曰君卖人国家何面复相见遂杀之【以隐言其不克负荷欲属国于刘威也事见上卷天祐二年复扶又翻】由是将佐皆不自安【既逐王茂章又杀周隐宜余人之不自安也】黒云都指挥使吕师周与副指挥使綦章将兵屯上髙【上髙在洪州髙安县界宋置上髙县属筠州在州西南九十五里宋白曰上髙县本髙安县之上镇以地形髙上故曰上髙南唐升元中立上髙保大十年升为县】师周与湖南战屡有功渥忌之师周惧谋于綦章曰马公寛厚【谓马殷也】吾欲逃死焉可乎章曰兹事君自图之吾舌可防不敢泄【防都管翻】师周遂奔湖南章纵其孥使逸去【路振九国志吕师周父珂以勇敢事杨行密累有功拜黒云都指挥使珂卒师周代之自言三代将家不可保富贵每恣为杯酌醉必起舞或击节狂歌慷慨泣下行密闻而疑之密使人侦其动静师周不自安乃谋于綦章而奔湖南据此则为渥所疑非行密也孥音奴子也】师周杨州人也渥居丧【居其父行密之丧也】昼夜酣饮【酣户甘翻乐饮也湛嗜也应劭曰洽也张宴曰中酒也】作乐【句防】然十围之烛以击毬一烛费钱数万或单骑出游从者奔走道路不知所之【从才用翻之往也】左右牙指挥使张颢徐温泣谏【蜀注曰牙者旗名执牙者因以名之分左右队故称左右牙余谓牙兵以卫府牙】渥怒曰汝谓我不才何不杀我自为之二人惧渥选壮士号东院马军广署亲信为将吏所署者恃势骄横【横户孟翻】陵蔑勲旧颢温潜谋作乱渥父行密之世有亲军数千营于牙城之内【蜀注曰古者军行有牙尊者所在后人因以所治为衙曰牙城即衙城也】渥迁出于外以其地为射场颢温由是无所惮【史言杨渥自去其爪牙】渥之镇宣州也【天祐元年杨渥镇宣州三年召为嗣】命指挥使朱思勍范思从陈璠将亲兵三千【勍渠京翻璠音畨】及嗣位召归广陵颢温使三将从秦裴击江西因戍洪州诬以谋叛命别将陈祐往诛之【史言张颢徐温又翦去渥之爪牙】祐间道兼行【间古苋翻】六日至洪州微服懐短兵径入秦裴帐中裴大惊祐告之故【告之以所以径入之故】乃召思勍等饮酒祐数思勍等罪【数所具翻下因数同俗从所主翻】执而斩之渥闻三将死益忌颢温欲诛之丙戍渥晨视事颢温帅牙兵二百露刃直入庭中【帅读曰率】渥曰尔果欲杀我邪对曰非敢然也欲诛王左右乱政者耳因数渥亲信十余人之罪曵下以铁檛击杀之【檛侧翻　考异曰欧阳史四年正月渥视事陈璠等侍侧温颢拥牙兵入拽璠等下斩之渥不能止由是失政按璠已死于宣州今从十国纪年　按通鉴本文宣州当作洪州】谓之兵谏【左传鬻拳强谏楚子不从临之以兵惧而从之遂自刖也张颢徐温以兵谏自文鬻拳之罪人也】诸将不与之同者颢温稍以法诛之于是军政悉归二人渥不能制【为颢温弑渥张本】　初梁王以河北诸镇皆服惟幽沧未下故大举伐之欲以坚诸镇之心既而潞州内叛王烧营而还【事见上卷天祐三年还从宣翻又如字】威望大沮【沮在吕翻】恐中外因此离心欲速受禅以镇之丁亥王入馆于魏【馆古玩翻】有疾卧府中罗绍威恐王袭之入见王曰今四方称兵为王患者皆以翼戴唐室为名王不如早灭唐以絶人望王虽不许而心徳之乃亟归【亟纪力翻】壬寅至大梁甲辰唐昭宣帝遣御史大夫薛贻矩至大梁劳王【劳力到翻】贻矩请以臣礼见【见贤遍翻】王揖之升阶贻矩曰殿下功徳在人三灵改卜【三灵天地人之灵也言天地人之心皆已去唐室改卜君而命之】皇帝方行舜禹之事臣安敢违乃北面拜舞于庭王侧身避之贻矩还言于帝曰元帅有受禅之意矣帝乃下诏【帝皆谓唐昭宣帝元帅谓梁王】以二月禅位于梁又遣宰相以书谕王王辞　河东兵犹屯长子欲窥泽州【九域志长子西南至泽州一百四十里】王命保平节度使康懐贞悉发京兆同华之兵屯晋州以备之【宋太宗皇帝太平兴国元年始改保义军为保平军避藩邸旧名也此因史臣避庙讳而书之然观令康懐贞发京兆同华兵屯晋州则恐自鄜州而东发两镇兵屯晋州葢懐贞若自邢州发京兆同华兵道里隔涉邢州与潞州相近亦当备河东兵之来无縁使懐贞离邢州而屯晋州窃谓保平亦当作保大据欧史懐英传亦书保义葢以美原之捷方除保义节朱全忠急于簒唐未暇举兵攻潞州自备而已故潞州益得以严备】　二月唐大臣共奏请昭宣帝逊位壬子诏宰相帅百官诣元帅府劝进【梁王建元帅府于大梁相帅读曰率】王遣使却之于是朝臣藩镇乃至湖南岭南上牋劝进者相继【朝直遥翻上时掌翻】　三月癸未王以亳州刺史李思安为北路行军都统将兵击幽州【击刘仁恭也】　庚寅唐昭宣帝诏薛贻矩再诣大梁谕禅位之意又诏礼部尚书苏循赍百官牋诣大梁　镇海镇东节度使吴王钱镠遣其子传璙传瓘讨卢佶于温州【璙力小翻又力吊翻佶其吉翻】　甲辰唐昭宣帝降御札禅位于梁【考异曰实録薛居正五代史唐余録皆云四月唐帝御札勅宰臣张文蔚等备法驾奉迎梁朝而无日五代通録云四月丁未丁未四月一日也旧唐书云三月甲辰甲辰三月二十七日也唐年补録三月二十七日甲子降此御札四月戊辰朱全忠即位尤为差误按此年三月戊寅朔四月丁未朔今从旧唐书】以摄中书令张文蔚为册礼使礼部尚书蘓循副之【册礼使奉传禅册寳押金吾仗卫太常卤簿等】摄侍中杨涉为押传国寳使【唐有传国八宝武后恶玺字改为寳其受命传国八寳并改雕寳字】翰林学士张防副之御史大夫薛贻矩为押金寳使【唐六典曰天子八寳其用以玉其封以泥皇后及太子之信曰寳其用以金】尚书左丞赵光逢副之帅百官备法驾诣大梁【唐六典大驾备五辂五辂皆有副车又有指南车记里鼔车白鹭车鸾旗车辟恶车皮轩车金根车安车四望车羊车黄钺车豹尾车属车一十有二若法驾则减五副辂白鹭辟恶安车四望车四分属车之一帅读曰率】杨涉子直史馆凝式【贞观三年置史馆于门下省以它官兼领之或卑位有才者亦以直馆称以宰相涖修撰天寳后它官兼史职者曰史馆修撰初入为直馆元和元年宰臣裴垍建议登朝领史职者为修撰以官髙人判馆事未登朝者为直馆】言于涉曰大人为唐宰相而国家至此不可谓之无过况手持天子玺绶与人虽保富贵奈千载何盍辞之【玺斯氏翻绶音受载子亥翻　考异曰陶岳五代史补曰凝式恐事泄即日佯狂时谓之风子按周世宗实録凝式本传仕梁未尝有疾唐同光初知制诰始以心疾罢明宗时及清泰帝末俱以心恙罢官天福初致仕在洛有风子之号非梁初佯狂也今不取】涉大骇曰汝灭吾族神色为之不宁者数日【杨涉之相也知必为凝式之累今乃骇凝式之言何邪为于伪翻】防敦煌人【敦徒门翻】光逢隐之子也【赵隐见二百五十二卷懿宗咸通之十三年】　卢龙节度使刘仁恭骄侈贪暴常虑幽州城不固筑馆于大安山【薛史幽州西有名山曰大安山】曰此山四面悬絶可以少制众其栋宇壮丽拟于帝者选美女实其中与方士链丹药求不死悉敛境内钱瘗于山颠令民间用堇泥为钱【瘗于计翻堇几隐翻堇泥黏土也】又禁江南茶商无得入境自采山中草木为茶鬻之仁恭有爱妾罗氏其子守光通焉仁恭杖守光而斥之不以为子数【不齿之于诸子之列】李思安引兵入其境所过焚荡无余夏四月己酉直扺幽州城下仁恭犹在大安山城中无备几至不守【几居依翻】守光自外引兵入登城拒守又出兵与思安战思安败退守光遂自称节度使令部将李小喜元行钦将兵攻大安山仁恭遣兵拒战为小喜所败【败补迈翻】虏仁恭以归囚于别室仁恭将佐及左右凡守光素所恶者皆杀之【恶乌路翻】银胡防都指挥使王思同帅部兵三千【防卢谷翻胡防箭室也帅读曰率】山后八军巡检使李承约帅部兵二千【卢龙以妫檀新武四州为山后】奔河东【奔李克用】守光弟守竒奔契丹未几亦奔河东【几居岂翻为刘守竒引河东兵伐燕张本】河东节度使晋王克用以承约为匡霸指挥使思同为飞腾指挥使思同母仁恭之女也【匡霸飞腾皆晋王所置军都之号】　梁王始御金祥殿【王溥五代防要梁受禅都大梁改正衙殿为崇元殿东殿为徳殿内殿为金祥殿万歳堂为万岁殿门如殿名薛史曰梁自谓以金徳王又以福建上献鹦鹉诸州相继上白乌白兎洎白莲之合蒂者以为金行应运之兆故名殿曰金祥】受百官称臣【此梁所自置百官也】下书称教令自称曰寡人辛亥令诸牋表簿籍皆去唐年号但称月日【去羌吕翻】丙辰张文蔚等至大梁卢佶闻钱传璙等将至将水军拒之于青澳【青澳在温州东北海中俗谓之青澳门由青澳门而进舟则入温州其外则大洋也澳乌到翻海之隈厓曰澳】钱传瓘曰佶之精兵尽在于此不可与战乃自安固舍舟间道袭温州【安固后汉之章安也问古苋翻】戊午温州溃擒佶斩之【天祐二年卢佶防温州至是败亡】吴王镠以都监使吴璋为温州制置使【监古衘翻】命传璙等移兵讨卢约于处州　壬戌梁王更名晃【更工衡翻薛史曰时将受禅下教以本名二字异帝王之称故改名】王兄全昱闻王将即帝位谓王曰朱三尔可作天子乎甲子张文蔚杨涉乗辂自上源驿从册寳诸司各备仪衞卤簿前导百官从其后【此唐之百官从才用翻】至金祥殿前陈之王被衮冕【被皮义翻】即皇帝位张文蔚苏循奉册升殿进读杨涉张防薛贻矩赵光逢以次奉寳升殿读己【巳者毕也】降帅百官舞蹈称贺【帅读曰率】帝遂与文蔚等宴于徳殿帝举酒曰朕辅政未久此皆诸公推戴之力文蔚等慙惧俯伏不能对独苏循薛贻矩及刑部尚书张祎【祎许韦翻】盛称帝功徳宜应天顺人帝复与宗戚饮博于宫中【宗同姓也戚异姓之亲也复扶又翻】酒酣朱全昱忽以投琼击盆中迸散【鲍宏博经曰楚辞琨蔽象碁有六博琨蔽玉箸也各投六箸行六棊故云六博用十二棊六棊白六棊黒所掷头谓之琼琼有五采刻为一画者谓之塞刻为两画者谓之白刻为三画谓之黒不刻者五塞之间谓之五塞据欧史此所谓投琼即骰子也迸北孟翻　考异曰王仁裕玉堂闲话曰骰子数匝广王全昱忽驻不掷顾而白梁祖再呼朱三梁祖动容广王曰你爱它尔许大官职久逺家族得安否于是大怒掷戏具于阶下抵其盆而碎之喑呜眦睚数日不止今从王禹偁五代史阙文】睨帝曰朱三汝本砀山一民也从黄巢为盗天子用汝为四镇节度使【梁王始兼四镇见二百六十二卷唐昭宗天复元年】富贵极矣奈何一旦灭唐家三百年社稷【唐武徳元年受禅岁在着雍摄提格禅位于梁歳在彊圉单阏享国二百九十年】自称帝王行当族灭奚以博为帝不怿而罢乙丑命有司告天地宗庙社稷丁卯遣使宣谕州镇【皆言受禅于唐也】戊辰大赦　【考异曰梁实録编遗録薛史唐余録皆不云大赦今从欧阳史】改元【改元开平】国号大梁奉唐昭宣帝为济隂王【曹州济隂郡济子礼翻】皆如前代故事唐中外旧臣官爵并如故以汴州为开封府命曰东都以故东都为西都废故西京以京兆府为大安府置佑国军于大安府【唐以长安为西京洛阳为东京今梁都大梁在洛阳之东故以洛阳为西都大梁为东都而以长安为大安府】更名魏博曰天雄军【通鉴二百六十四卷昭宗天祐元年四月已书更命魏博曰天雄军葢亦出朱全忠之意此复出也但未知更军额的在何年更工衡翻】迁济隂王于曹州栫之以棘【用左传语栫在甸翻围也】使甲士守之　辛未以武安节度使马殷为楚王【马殷不由郡王径封国王即位之初特恩也】　以宣武掌书记太府卿敬翔知崇政院事【梁崇政院即唐枢密院之职后遂废枢密院入崇政院】以备顾问参谋议于禁中承上防宣于宰相而行之宰相非进对时有所奏请及已受防应复请者皆具记事因崇政院以闻得防则复宣于宰相翔为人沈深【沈持林翻】有智略在幕府三十余年【僖宗光启间敬翔入汴幕至此时二十年史误以二十为三十耳】军谋民政帝一以委之翔尽心勤劳昼夜不寐自言惟马上乃得休息帝性暴戾难近【近其靳翻】人莫能测惟翔能识其意趣或有所不可翔未尝显言但微示持疑帝意己悟多为之改易【为于伪翻】禅代之际翔谋居多　追尊皇髙祖考妣以来皆为帝后【五代防要梁以舜臣朱虎为始祖四十二代至黯追尊肃祖宣元皇帝妃范氏諡宣僖皇后黯子茂琳諡敬祖光献皇帝妃杨氏諡孝皇后茂琳子信諡宪祖昭武皇帝妃刘氏諡昭懿皇后信子诚】皇考诚为烈祖文穆皇帝妣王氏为文惠皇后初帝为四镇节度使凡仓库之籍置建昌院以领之至是以养子宣武节度副使友文为开封尹判院事掌凡国之金谷友文本康氏子也　乙亥下制削夺李克用官爵【李克用称唐官用唐年号岂梁得而削夺之哉史姑书梁之初政耳】是时惟河东鳯翔淮南称天祐西川称天复年号【天复四年梁王劫唐昭宗迁洛改元曰天祐河东西川谓劫天子迁都者梁也天祐非唐号不可称乃称天复五年是岁梁灭唐河东称天祐四年西川仍称天复】余皆禀梁正朔称臣奉贡蜀王与农王移檄诸道【淮南杨渥爵农王】云欲与岐王晋王防兵兴复唐室卒无应者【卒子恤翻】蜀王乃谋称帝下教谕綂内吏民义遗晋王书云【遗唯季翻】请各帝一方俟朱温既平乃访唐宗室立之退归藩服晋王复书不许曰誓于此生靡敢失节【史言李克用虽出于夷狄而终身为唐臣亦天性之忠纯也】唐末之诛宦官也诏书至河东晋王匿监军张承业于斛律寺斩罪人以应诏【见二百六十四卷唐昭宗天复三年斛律寺葢髙齐建霸府于晋阳斛律氏贵盛时所立】至是复以为监军待之加厚承业亦为之竭力【为于伪翻】岐王治军甚寛待士卒简易【治直之翻易以防翻】有告部将苻昭反者岐王直诣其家悉去左右熟寝经宿而还【还从宣翻】由是众心悦服然御军无纪律及闻唐亡以兵羸地蹙【赢伦为翻】不敢称帝但开岐王府置百官名其所居为宫殿妻称皇后【李茂贞自为岐王而妻称皇后妻之贵逾于其夫矣卒伍之雄乘时窃号私立名字以相署置岂可与之言礼乎哉】将吏上书称牋表鞭扇号令多拟帝者【鞭鸣鞭扇雉尾扇也唐制天子视朝从禁中出则鸣鞭传警既出西序门索扇扇合天子升御座扇开百官毕朝】镇海节度判官罗隐説吴王镠举兵讨梁【説式芮翻】曰纵无成功犹可退保杭越自为东帝奈何交臂事贼为终古之羞乎镠始以隐为不遇于唐必有怨心及闻其言虽不能用心甚义之　五月丁丑朔以御史大夫薛贻矩为中书侍郎同平章事加武顺节度使赵王王镕守太师天雄节度使邺王
