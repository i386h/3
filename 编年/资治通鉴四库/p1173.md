<!-- { "loadSidebar": true } -->
　　景福元年春正月丙寅赦天下改元　鳯翔李茂贞静难王行瑜【难乃旦翻】镇国韩建同州王行约秦州李茂庄五节度使上言杨守亮容匿叛臣杨复恭【事见上卷上年上时掌翻】请出军讨之乞加茂贞山南西道招讨使朝议以茂贞得山南不可复制【复扶又翻】下诏和解之皆不聴　王镕李匡威合兵十余万攻尧山李克用遣其将李嗣勲撃之大破幽镇兵斩获三万　【考异曰实录在二月恐约奏到今从唐太祖纪年录】　杨行密谓诸将曰孙儒之众十倍于我吾战数不利【数所角翻】欲退保铜官何如刘威李神福曰儒扫地逺来利在速战宜屯据险要坚壁清野以老其师时出轻骑抄其馈饷【抄楚交翻】夺其俘掠彼前不得战退无资粮可坐擒也戴友规曰儒与我相持数年【僖宗光啓三年杨行密孙儒争扬州至是五年矣】胜负略相当今悉众致死于我我若望风弃城正堕其计淮南士民从公度江及自儒军来降者甚众公宜遣将先防送归淮南【降户江翻将即亮翻】使复生业儒军闻淮南安堵皆有思归之心人心既摇安得不败行密恱从之【以孙儒驱淮南人以攻杨行密故其谋云尔为行密擒孙儒张本】友规庐州人也　威戎节度使杨晟【僖宗文徳元年置威戎军于彭州】与杨守亮等约攻王建二月丁丑晟出兵掠新繁汉州之境使其将吕荛将兵二千防杨守厚攻梓州【荛如招翻梓州东川节度使顾彦晖治所】建遣行营都指挥使李简击荛斩之　戊寅朱全忠出兵击朱瑄遣其子友裕将兵前行军于斗门【据旧书李师道传斗门城在濮阳县界】李茂贞王行瑜擅举兵撃兴元【不以天子之命举兵故曰擅】茂贞表求招讨使不已遗杜让能西门君遂书【遣唯季翻杜让能时为相西门君遂时为神防中尉此内外二大臣也】陵蔑朝廷上意不能容御延英召宰相谏官议之时宦官有隂与二镇相表里者宰相相顾不敢言上不恱给事中牛徽曰先朝多难茂贞诚有翼卫之功【此谓僖宗再幸山南时也难乃旦翻】诸杨阻兵亟出攻讨其志亦在疾恶但不当不俟诏命耳比闻兵过山南【比毗至翻】杀伤至多陛下傥不以招讨使授之使用国法约束则山南之民尽矣上曰此言是也乃以茂贞为山南西道招讨使【牛徽之言上所以诱掖其君下所以弥缝悍将若以之为国谋则未也】　甲申朱全忠至卫南朱瑄将步骑万人袭斗门朱友裕弃营走瑄据其营全忠不知乙酉引兵趣斗门【趣七喻翻】至者皆为郓人所杀全忠退军瓠河【九域志濮州雷泽县有瓠河镇】丁亥瑄击全忠大破之全忠走张归厚于后力战全忠仅免　【考异曰归厚传云十一月误也今从梁纪】副使李璠等皆死【璠音烦】　朱全忠奏贬河阳节度使赵克裕　【考异曰实录在正月末云全忠欲全义得河阳乃奏克裕有诬谤之言而贬新纪云己未朱全忠陷孟州逐河阳节度使赵克裕今从编遗录】以佑国节度使张全义兼河阳节度使【二镇时皆属朱全忠或贬或兼唯其所奏】　孙儒围宣州初刘建锋为孙儒守常州将兵从儒撃杨行密甘露镇使陈可言帅部兵千人据常州【润州城东角土山上有甘露寺前对北固山后枕大江寳歴中李徳裕建寺适有甘露降因以名之孙儒葢因此寺而置甘露镇也帅读曰率】行密将张训引兵奄至城下可言仓猝出迎训手刃杀之遂取常州　【考异曰新纪景福二年二月杨行密陷常州按行密自宣归杨过常州巳叹张训之功新纪误也今从十国纪年】行密别将又取润州【杨行密自此遂有润州而与钱氏争常州矣】朱全忠连年攻时溥【光啓三年徐汴始交兵】徐泗濠三州民不
　　得耕获兖郓河东兵救之皆无功复值水灾【复扶又翻】人死者什六七溥困甚请和于全忠全忠曰必移镇乃可溥许之全忠乃奏请移溥他镇仍命大臣镇徐州诏以门下侍郎同平章事刘崇望同平章事充感化节度使以溥为太子太师溥恐全忠诈而杀之据城不奉诏崇望及华隂而还【华户化翻还从宣翻又如字】　忠义节度使赵徳諲薨子匡凝代之　【考异曰实录此月以前忠义军节度使赵匡凝起复某官不言徳諲卒在何时新溥薛史但云匡凝为唐州刺史兼七州马步军都校及徳諲卒自为襄州留后朝廷即以旄钺授之亦下言年月今附于此】　范晖骄侈失众心【范晖据福州见上卷上年】王潮以从弟彦复为都统弟审知为都监将兵攻福州【从才用翻监古衔翻】民自请输米饷军平湖洞及濵海蛮夷皆以兵船助之【平湖洞在泉州莆田县界外几域志曰今兴化军大飞山地本平湖数顷一夕风雨暴至旦见此山耸峙一名大飞】辛丑王建遣族子嘉州刺史宗裕雅州刺史王宗侃
　　威信都指挥使华洪茂州刺史王宗瑶将兵五万攻彭州【按九域志彭州距成都几十余里此其壤地相接烟火相望所谓卧榻之侧岂容他人鼾腄者也王建安得而不急攻之邪】杨晟逆战而败宗裕等围之杨守亮遣其将符昭救之径趋成都营三学山【趋七喻翻汉州金堂县东北十里有三学山】建亟召华洪还洪疾驱而至【王建一时诸将唯华洪饶智略建所倚也故亟召之以御符昭华户化翻】后军尚未集以数百人夜去昭营数里多击更鼓昭以为蜀军大至引兵宵遁【更工衡翻更鼓持更之鼓官府及行军每更撃之以为节更鼓多则敌人以为营寨多故宵遁】　三月以户部尚书郑延昌为中书侍郎同平章事延昌从谠之从兄弟也【僖宗干符间郑从谠镇河东有声绩之从才用翻】　左神防勇胜三都都指挥使杨子实子迁子钊皆守亮之假子也【勇胜三都亦神防五十二都之数】自渠州引兵救杨晟知守亮必败壬子帅其众二万降于王建【帅读曰率】　李克用王处存合兵攻王镕癸丑拔天长镇【天长镇在滹沱河东北】戊午镕与战于新市大破之杀获三万余人【新市汉古县唐并入镇州九门县】辛酉克用退屯栾城诏和解河东及镇定幽四镇　杨晟遗杨守贞杨守忠杨守厚书【遗于季翻】使攻东川以解彭州之围守贞等从之神防督将窦行实戍梓州守厚密诱之为内应【诱音酉】守厚至涪城行实事泄顾彦晖斩之　【考异曰实录明年正月杨守厚攻东川以窦行实为内应事泄行实死守厚遁去因李茂贞与王建争东川追叙今年事耳今从十国纪年】守厚遁去守贞守忠军至无所归盘桓绵劒阁【绵劒二州名宋白曰绵州汉涪城县地西魏置潼州隋置绵州以绵水为称九域志绵州东北至劒州二百九十四里】王建遣其将吉谏袭守厚破之癸亥西川将李简邀击守忠于钟阳【九域志绵州巴西县有钟阳镇】斩获三千余人夏四月简又破守厚于铜鉾【鉾亡侯翻】斩获三千余人降万五千人守忠守厚皆走　乙酉置武胜军于杭州以钱镠为防御使　天威军使贾徳晟以李顺节之死颇怨愤【李顺节死见上卷上年】西门君遂恶之【恶乌路翻】奏而杀之徳晟麾下千余骑奔鳯翔李茂贞由是益彊　李匡威出兵侵云代壬寅李克用始引兵还【自镇州引还】　时溥遣兵南侵至楚州杨行密将张训李徳诚败之于夀河【败补迈翻下同】遂取楚州执其刺史刘瓒【朱全忠以刘瓒刺楚州见二百五十七卷僖宗光啓三年张训等既破徐兵乘胜遂取汴之楚州　考异曰新纪三月乙巳杨行密陷楚州执刺史刘瓒十国纪年三月时溥遣兵三万南侵至楚州四月杨行密将张训李徳诚败徐兵于夀河俘斩三千级取楚州执瓒今从之】加邠宁节度使王行瑜兼中书令杨行密屡败孙儒兵破其广徳营【广徳营孙儒之兵营于广徳者也败】
　　【补迈翻】张训屯安吉防其粮道【义寜二年沈法兴分乌程置安吉县唐因之属湖州九域志在州西南百七十一里防音短】儒食尽士卒大疫遣其将刘建锋马殷分兵掠诸县六月行密闻儒疾疟【疟逆约翻疾而寒热迭作谓之疟】戊寅縦兵击之防大雨晦防儒军大败安仁义破儒五十余寨田頵擒儒于陈【陈读曰阵】斩之传首京师儒众多降于行密【光啓三年孙儒始与行密交兵至是而败孙儒以十倍之众攻行密其智勇亦无以大相过而卒毙于行密者儒専务杀掠人心不附又后无根本行密虽为儒所困分遣张训李徳诚略淮浙之地以自广又斥余廪以饲饥民既得人心又有根本所以胜也】刘建锋马殷収余众七千南走洪州【走音奏】推建锋为帅殷为先锋指挥使张佶为谋主比至江西众十余万【帅所类翻比必利翻及也】丁酉杨行密帅众归扬州【帅读曰率　考异曰十国纪年行密过常州谓左右曰常州大城也张训以一劔下之不亦牡哉旧纪大顺二年三月淮南节度使孙儒为寅州观察使杨行密所杀初行密扬州失守据宣州孙儒以兵攻围三年是春淮南大饥军中疫疠是月孙儒亦病为帐下所执降行密行密乃并孙儒之众复据广陵薛居正五代史行密传曰大顺元年行密危蹙出据宣州儒复入扬州二年儒攻行密属江淮疾疫师人多死儒亦卧病为部下所执送于行密杀之行密自宣城长驱入于广陵唐补纪大顺二年六月孙儒兵败于宛陵城下杨行密进首级于西京吴录曰景福元年六月六日太祖尽率诸将晨出击儒田頵临陈擒儒以献斩儒于市传首京师新纪实录十国纪年皆据此旧纪薛史唐补纪皆误】秋七月丙辰至广陵表田頵守宣州安仁义守润州先是扬州富庶甲天下【先悉荐翻】时人称扬一益二【言扬州居一益州为次也】及经秦毕孙杨兵火之余【秦彦毕师铎孙儒杨行密也】江淮之间东西千里扫地尽矣王建围彭州久不下民皆窜匿山谷诸寨日出俘掠
