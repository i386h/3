<!-- { "loadSidebar": true } -->
　　六年春二月乙未辽东髙庙灾【景帝令郡国各立髙祖庙故辽东有髙庙】夏四月壬子髙园便殿火上素服五日【师古曰凡言便殿便室便坐者皆非正大之处所以就便安也园者于陵上作之既有正寝以象平生又立便殿为休息闲宴之处耳便如字沈约曰汉氏诸陵皆有园寝承秦所为也説者以为古前庙后寝以象人主前有朝后有寝也庙以蔵主四时祭祀寝有衣冠象生之具以荐新秦始出寝起于墓侧汉因不改及魏武帝髙陵有司依汉立陵上祭殿文帝以为古不墓祭皆设于庙髙陵上殿屋皆毁壊车马还廐衣服蔵府文帝自作终制又曰夀陵无立寝殿造园邑自是至今陵寝遂絶】　五月丁亥太皇太后崩【孝文皇后窦氏也】　六月癸巳丞相昌免【许昌也】武安侯田蚡为丞相蚡骄侈治宅甲诸第田园极膏腴【师古曰甲诸第者言为诸第之最也以甲乙之次言甲则为上矣膏腴谓肥厚之处治直之翻】市买郡县物相属于道多受四方赂遗其家金玊妇女狗马声乐玩好不可胜数【属之欲翻遗于季翻好呼到翻胜音升】每入奏事坐语移日所言皆听荐人或起家至二千石权移主上上乃曰君除吏已尽未吾亦欲除吏尝请考工地益宅【考工少府之属官也主作器械】上怒曰君何不遂取武库是后乃稍退　秋八月有星孛于东方长竟天【孛蒲内翻】　闽越王郢兴兵击南越边邑南越王守天子约不敢擅兴兵使人上书吿天子于是天子多南越义大为发兵【为于伪翻下同】遣大行王恢出豫章大农令韩安国出防稽【大农令本秦之治粟内史也汉初因之景帝中六年更名大农令帝太初元年更名大司农】击闽越淮南王安上书谏曰陛下临天下布徳施恵天下摄然【孟康曰摄安也奴恊翻】人安其生自以没身不见兵革今闻有司举兵将以诛越臣安窃为陛下重之【师古曰重难也】越方外之地剪发文身之民也【晋灼曰淮南之越又发张揖以为古剪字师古曰与剪同张説是也应劭曰越人常在水中故防其发文其身以象龙子故不见伤害】不可以冠带之国法度理也自三代之盛胡越不与受正朔【与读曰预】非彊勿能服威弗能制也以为不居之地不牧之民不足以烦中国也【师古曰地不可居而民不可牧养也】自汉初定以来七十二年越人相攻击者不可胜数【胜音升】然天子未尝举兵而入其地也臣闻越非有城郭邑里也处谿谷之间篁竹之中【处昌吕翻服防曰竹丛曰篁师古曰竹田曰篁音皇】习于水鬭便于用舟地深昧而多水险【昧暗也言多草木也】中国之人不知其埶阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里【师古曰间中间也或八九百里或千里也】险阻林丛弗能尽着【师古曰不能尽载于地图也着竹助翻】视之若易行之甚难天下赖宗庙之灵方内大宁戴白之老【师古曰言白髪在首】不见兵革民得夫妇相守父子相保陛下之徳也越人名为藩臣贡酎之奉不输大内【贡者以土产之物来贡也酎者三重酿醇酒也味厚故以荐宗庙也汉制于正月旦作酒八月成曰酎酎之言纯也八月尝酎于太庙诸侯王各出金助祭所谓酎金也大内都内也国之寳蔵班表治粟属官有都内令丞言越国僻逺既不输土贡又不输酎金于中国得其地无益也酎直又翻】一卒之奉不给上事【给供也】自相攻击而陛下发兵救之是反以中国而劳蛮夷也【师古曰疲劳中国之人于蛮夷之地】且越人愚戆轻薄【戆陟降翻】负约反覆其不用天子之法度非一日之积也【师古曰积久也】壹不奉诏举兵诛之臣恐后兵革无时得息也间者数年嵗比不登民待卖爵赘子以接衣食【比毗至翻如淳曰淮南俗卖子与人作奴婢名曰赘子三年不能赎遂为奴婢师古曰赘质也一説云赘子者谓令子出就妇家为赘壻】赖陛下徳泽振救之得毋转死沟壑四年不登五年复蝗民生未复【年复扶又翻未复如字】今发兵行数千里资衣粮【师古曰资犹赍也】入越地舆轿而隃领拕舟而入水【轿竹舆车江南人又谓之篮舆领山岭也不通舟车故用肩舆以行轿旗妙翻拕音它曳也】行数百千里夹以深林丛竹水道上下击石【谓水道多巨石船行上下皆与石相撃触也】林中多蝮蛇猛兽【应劭曰蝮蛇一名虺蠚螫也螫人手足则割去其肉不然则死师古曰尔雅及説文皆以为蝮即虺也博三寸首大如臂而郭璞曰各自一种蛇其蝮蛇大头细颈焦尾色如绶文文间有毛似猪鬛鼻上有针大者七八尺一名反鼻非虺之类也以今俗名证之郭説得矣虺若土色所在有之俗呼土虺其蝮惟出南方蝮敷福翻】夏月暑时欧泄霍乱之病相随属也【欧吐也泄利也师古曰泄以制翻属之欲翻】曽未施兵接刃死伤者必众矣前时南海王反陛下先臣使将军间忌将兵击之【文頴曰先臣淮南厉王长也间忌人姓名也师古曰淮南王传作简忌此本作闾传写字误省耳左传有鲁大夫简叔】以其军降处之上淦【班志豫章郡有新淦县应劭注云淦水所出上淦盖淦水之上流也降户江翻处昌吕翻淦音绀又工含翻】后复反防天暑多楼船卒水居击棹【师古曰言常居舟中水上而又有击棹行舟之役故多死也复扶又翻】未战而疾死者过半亲老涕泣孤子啼号【号户髙翻】破家散业迎尸千里之外裹骸骨而归悲哀之气数年不息长老至今以为记曽未入其地而祸已至此矣【曽才登翻】陛下徳配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原霑渍山谷边境之民为之早闭晏开【师古曰晏晚也言有兵难故边城早闭而晚开也为于伪翻下同】朝不及夕【师古曰言忧危亡不自保也】臣安窃为陛下重之不习南方地形者多以越为人众兵彊能难边城【服防曰为边城作难也难乃旦翻】淮南全国之时多为边吏【师古曰全国谓未分为三之时也淮南人于边为吏与越接境故知其地形也】臣窃闻之与中国异【师古曰言其风土不同】限以髙山人迹絶车道不通天地所以隔外内也其入中国必下领水领水之山峭峻漂石破舟【领水即赣水也班志所谓彭水出豫章南壄县东入湖汉水庾仲初所谓大庾墧水北入豫章注于江者是也漂石破舟言三百里赣石】不可以大船载食粮下也越人欲为变必先田余干界中【班志豫章郡有余汗县应劭曰汗音干今饶州余干县汉古县名也】积食粮乃入伐材治船【治直之翻】边城守诚谨越人有入伐材者辄收捕焚其积聚【积子赐翻聚慈谕翻】虽百越柰边城何且越人緜力薄材【师古曰緜弱也言其柔弱如緜】不能陆战又无车骑弓弩之用然而不可入者以保地险而中国之人不耐其水土也臣闻越甲卒不下数十万所以入之五倍乃足【师古曰不下言不减也汉军多之五倍然后可入其地也】挽车奉饷者不在其中【师古曰挽音晚引车也】南方暑湿近夏瘅热【近其靳翻师古曰瘅黄病也丁干翻】暴露水居蝮蛇蠚生【师古曰蠚毒也音壑】疢疾多作【疢丑刃翻病也】兵未血刃而病死者什二三虽举越国而虏之不足以偿所亡【师古曰举谓摠取也】臣闻道路言闽越王弟甲弑而杀之甲以诛死【甲者闽越王弟之名】其民未有所属陛下若欲来内处之中国【处昌吕翻】使重臣临存【师古曰存谓省问之】施徳垂赏以招致之此必携幼扶老以归圣徳若陛下无所用之则继其絶世存其亡国建其王侯以为畜越【李竒曰如人畜养六畜也师古曰直谓之畜养之耳非六畜也畜许六翻】此必委质为藩臣世共贡职【共读曰供】陛下以方寸之印丈二之组填抚方外不劳一卒不顿一防【师古曰顿壊也读曰钝】而威徳并行今以兵入其地此必震恐以有司为欲屠灭之也必雉兔逃入山林险阻【师古曰如雉兔之逃窜而入山林险阻之中】背而去之则复相羣聚留而守之歴嵗经年则士卒罢勌【背蒲妹翻罢读曰疲勌即倦字】食粮乏絶民苦兵事盗贼必起臣闻长老言秦之时尝使尉屠睢击越【张晏曰郡都尉姓屠名睢晋有屠岸贾屠蒯睢音虽】又使监禄凿渠通道【张晏曰监郡御史也名禄案秦郡置守尉监】越人逃入深山林丛不可得攻留军屯守空地旷日引久士卒劳勌越出击之秦兵大败乃发适戍以备之【适读曰讁】当此之时外内骚动皆不聊生亡逃相从羣为盗贼于是山东之难始兴【难乃旦翻】兵者凶事一方有急四面皆耸臣恐变故之生奸邪之作由此始也臣闻天子之兵有征而无战言莫敢校也【师古曰校计也不敢与计强弱曲直】如使越人蒙徼幸以逆执事之顔行【徼工尧翻文颖曰顔行犹鴈行在前行故曰顔也行户刚翻】厮舆之卒有一不备而归者【张晏曰厮微舆众也师古曰厮析薪者舆主驾车者皆言贱役之人也】虽得越王之首臣犹窃为大汉羞之【为于伪翻】陛下以四海为境生民之属皆为臣妾垂徳恵以覆露之【覆谓盖帱也露谓使之霑润泽也覆敷又翻】使安生乐业则泽被万世【乐音洛被皮义翻】之子孙施之无穷天下之安犹泰山而四维之也【师古曰维谓聨系之】夷狄之地何足以为一日之闲【如淳曰得其地不足为一日闲暇之娱也】而烦汗马之劳乎诗云王犹允塞徐方既来【师古曰大雅常武之诗也允信也塞满也言王道信充满于天下则徐方淮夷尽来服也塞悉则翻】言王道甚大而逺方懐之也臣安窃恐将吏之以十万之师为一使之任也【师古曰言汉发一使镇抚之则越人賔服不烦兵往使疏吏翻】是时汉兵遂出未隃领【隃与逾同领与岭同】闽越王郢发兵距险其弟余善乃与相宗族谋曰【相闽越国相也音息亮翻】王以擅发兵击南越不请故天子兵来诛汉兵众彊即幸胜之后来益多【师古曰言汉地广大兵众盛彊今虽胜之后必复来也】终灭国而止今杀王以谢天子天子听罢兵固国完不听乃力战不胜即亡入海皆曰善即鏦杀郢王【鏦初江翻短矛也】使使奉其头致大行大行曰所为来者诛王【为于伪翻下同】今王头至谢罪不战而殒利莫大焉乃以便宜案兵告大农军而使使奉王头驰报天子诏罢两将兵【将即亮翻】曰郢等首恶独无诸孙繇君丑不与谋焉【张晏曰繇邑号也师古曰繇音揺与读曰预】乃使中郎将立丑为越繇王奉闽越先祭祀余善已杀郢威行于国国民多属窃自立为王繇王不能制上闻之为余善不足复兴师曰余善数与郢谋乱【复扶又翻数所角翻】而后首诛郢师得不劳因立余善为东越王与繇王并处【处昌吕翻】上使庄助谕意南越南越王胡顿首曰天子乃为臣兴兵讨闽越死无以报徳遣太子婴齐入宿卫谓助曰国新被寇【被皮义翻】使者行矣胡方日夜装入见天子【见贤遍翻下同】助还过淮南上又使助谕淮南王安以讨越事嘉答其意安谢不及助既去南越南越大臣皆谏其王曰汉兴兵诛郢亦行以惊动南越且先王昔言事天子期无失礼要之不可以説好语入见【言不可喜汉使好语而入朝也説读曰悦】则不得复归亡国之势也于是胡称病竟不入见　是嵗韩安国为御史大夫　东海太守濮阳汲黯为主爵都尉【按汲黯其先有宠于卫君至黯十世世为卿大夫盖食采于汲因以为氏班表主爵中尉秦官掌列侯景帝中六年更名都尉武帝太初元年更名右扶风治内史右地濮博本翻】始黯为谒者以严见惮东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火屋比延烧【师古曰家人犹言庶人家也比近也言屋相近故连延而烧也比频寐翻】不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪【师古曰矫托也托言奉制诏而行之也汉律矫制者论弃市罪】上贤而释之其在东海治官理民好清静择丞史任之【如淳曰择丞及史任之也汉律太守都尉诸侯内史史各一人卒史书佐各十人余据汉制郡守之属有丞有诸曹史好呼到翻】责大指而已不苛小黯多病卧闺阁内不出嵗余东海大治称之【治直吏翻下同】上闻召为主爵都尉列于九卿【汉太常郎中令中大夫令太仆大理大行令宗正大司农少府为正九卿中尉主爵都尉内史列于九卿】其治务在无为引大体不拘文法黯为人性倨少礼【师古曰倨简傲也少诗沼翻】面折不能容人之过【折之舌翻】时天子方招文学儒者上曰吾欲云云【张晏曰所言欲施仁义也师古曰云云犹言如此如此也史畧其辞耳】黯对曰陛下内多欲而外施仁义柰何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戆也羣臣或数黯【师古曰数责也音所具翻】黯曰天子置公卿辅弼之臣宁令从谀承意陷主于不义乎且己在其位纵爱身柰辱朝廷何黯多病病且满三月上常赐告者数【数所角翻】终不愈最后病庄助为请告【为于伪翻】上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣【贲音奔】上曰然古有社稷之臣至如黯近之矣【近其靳翻】　匈奴来请和亲天子下其议【下遐嫁翻】大行王恢燕人也习胡事议曰汉与匈奴和亲率不过数嵗即复倍约【倍蒲妹翻】不如勿许兴兵击之韩安国曰匈奴迁徙鸟举难得而制【言其轻疾逐水草迁徙若鸟之举也】自上古不属为人【不以人类待之】今汉行数千里与之争利则人马罢乏【罢读曰疲】虏以全制其敝此危道也不如和亲羣臣议者多附安国于是上许和亲
