<!-- { "loadSidebar": true } -->






　　资治通鉴卷一百八十
　　钦定四库全书
　　资治通鉴卷一百八十一　宋　司马光　撰
　　胡三省　音注
　　隋纪五【起着雍执徐尽黓涒滩凡五年】
　　炀皇帝上之下
　　大业四年春正月乙巳诏发河北诸军百余万穿永济渠引沁水南达于河北通涿郡【班志沁水出上党谷逺县羊头山世靡谷师古曰今至懐州武陟县界入河谷逺隋为沁源县沁七鸩翻　考异曰杂记三年六月敕开永济渠引汾水入河于汾水东北开渠合渠水至于涿郡二千余里通龙舟按永济渠即今御河未尝通汾水杂记误也】丁男不供始役妇人　壬申以太府卿元寿为内史令　裴矩闻西突厥处罗可汗思其母请遣使招懐之二月己夘帝遣司朝谒者崔君肃赍诏书慰谕之【帝置谒者台大夫一人置司朝谒者二人以贰之处昌吕翻厥九勿翻可从刋入声汗音寒使疏吏翻朝直遥翻　考异曰隋帝纪作崔毅今从西突厥传】处罗见君肃甚踞受诏不肻起君肃谓之曰突厥本一国中分为二每嵗交兵积数十嵗而莫能相灭者明知其势敌耳然啓民举其部落百万之众卑躬折节入臣天子者其故何也【折而列翻】正以切恨可汗不能独制欲借兵于大国共灭可汗耳羣臣咸欲从啓民之请天子既许之师出有日矣顾可汗母向夫人【可从刋入声汗音寒向式亮翻】惧西国之灭旦夕守阙哭泣哀祈匍匐谢罪请发使召可汗令入内属天子怜之故复遣使至此【匍音蒲匐蒲北翻使疏吏翻下同令力丁翻复扶又翻】今可汗乃踞慢如此则向夫人为诳天子【诳居况翻】必伏尸都市传首虏庭【虏庭谓啓民庭】发大隋之兵资东国之众左提右挈以击可汗亡无日矣奈何爱两拜之礼絶慈母之命惜一语称臣使社稷为墟乎处罗矍然而起【处昌吕翻矍居防翻】流涕再拜跪受诏书因遣使者随君肃贡汗血马　三月壬戍倭王多利思比孤【隋书倭国在百济新罗东南水陆三千里于大海之中依山岛而居都于邪靡堆则魏志所谓邪马台者也在防稽之东与儋耳相近杜佑曰倭在带方东南大海中去辽东万二千里大较在闽川防稽之东亦与朱崖儋耳相近自谓太伯之后一名日本自云国在日边因以为称倭乌禾翻】入贡遗帝书曰【遗于季翻】日出处天子致书日没处天子无恙【恙余亮翻】帝览之不悦谓鸿胪卿曰【胪凌如翻】蛮夷书无礼者勿复以闻【复扶又翻】　乙丑车驾幸五原【帝改丰州为五原部】因出塞廵长城【去年所筑者】行宫设六合板城【隋志帝北廵出塞行宫设六合城方一百二十歩髙四丈二尺六合以木为之方一尺外面一方有板离合为之涂以青色垒六板为城髙三丈六尺上加女墙板髙六尺开南北门又于城西角起楼敌二门观门楼槛皆丹青绮画又造六合殿千人帐载以枪车车载六合三板其车軨解合交义即为马枪皆车上张幕幕下张平一弩传矢五人更守两车之间施车軨马枪皆外其辕以为外围次内布铁菱次内施蛰鞬中施弩牀长六尺濶三尺牀桄陛挿钢锥皆长五寸谓之虾须皆施机闗张则锥皆外向其牀上施旋机弩以绳连弩机人从外来触绳则弩机旋转向所触而发其外又以矰周围行宫二丈一铃一柱柱举矰去地二尺五寸当行宫南北门施槌磬连矰以机发之有人触矰则众铃发响槌击两磬以知所警名为击磬考异曰杂记云帝幸啓民帐造行城周二千歩髙二十余丈今从隋礼仪志】载以枪车每顿舍则外其辕以为外围内布铁菱【尔雅翼曰今军旅以铁作茨以布敌路谓之铁蒺藜或云铁蒺藜菱角起于炀帝征辽为之然六韬中已有此物晁错传谓之渠答】次施弩牀皆挿钢锥【钢音刚精铁也】外向上施旋机弩以绳连机人来触绳则弩机旋转向所触而发其外又以矰周围施铃柱槌磬以知所警【矰作滕翻槌直追翻】帝募能通絶域者屯田主事常骏等请使赤土【屯田曹属工部尚书尚书诸曹各有主事流外吏职也隋书赤土国扶南之别种在南海中水行百余日而达所都土色多赤因以为号杜佑曰崖州直南水行便风十余日到赤土国其国到五月日亭午物影都在南一日三食饭皆旋炊不然逡廵过时即便臭败热气特甚使疏利翻】帝大悦丙寅命骏赍物五千叚以赐其王赤土者南海中逺国也　帝无日不治宫室【治直之翻】两京及江都苑囿亭殿虽多乆而益厌每游幸左右顾瞩【瞩之欲翻】无可意者不知所适乃备责天下山川之图躬自歴览以求胜地可置宫苑者夏四月诏于汾州之北汾水之源营汾阳宫【隋志楼烦郡汾源县旧岢岚也大业四年改为静乐有汾阳宫管涔山天池汾水十三州志汾水出武州之燕京山管涔之异名也水经注燕京山上有大池世谓之天池按炀帝起汾阳宫环天池详见后五台注】初元徳太子薨【见上卷二年】河南尹齐王暕次当为嗣元徳吏兵二万余人悉于暕【暕古限翻】帝为之妙选僚属【为于伪翻】以光禄少卿栁謇之为齐王长史【少始照翻謇九辇翻长知两翻】且戒之曰齐王徳业修备富贵自钟卿门【钟聚也】若有不善罪亦相及謇之庆之从子也【栁庆事宇文泰从才用翻】暕宠遇日隆百官趋谒阗咽道路暕以是骄恣昵近小人【阗田年翻昵尼质翻近其靳翻】所为多不法遣左右乔令则库狄仲锜【库狄复姓锜鱼岂翻】陈智伟求声色令则等因此放纵访人家有美女輙矫暕命呼之载入暕第淫而遣之仲锜智伟诣陇西挝炙诸胡责其名马【帝改渭州为陇西郡挝侧翻】得数匹以进暕暕令还主仲锜等诈言王赐取归其家暕不知也乐平公主尝奏帝言栁氏女美【乐平公主周天元后也乐音洛】帝未有所答乆之主复以栁氏进暕【复扶又翻】暕纳之其后帝问主栁氏女安在主曰在齐王所帝不悦暕从帝幸汾阳宫大猎诏暕以千骑入围【骑竒寄翻】暕大获麋鹿以献而帝未有得也乃怒从官皆言为暕左右所遏兽不得前【从才用翻】帝于是发怒求暕罪失时制县令无故不得出境有伊阙令皇甫诩得幸于暕违禁携之至汾阳宫御史韦徳裕希防劾奏暕【劾户槩翻又户得翻】帝令甲士千余人大索暕第【令力丁翻索山客翻】因穷治其事【治直之翻】暕妃韦氏早卒【卒子恤翻】暕与妃姊元氏妇通产一女暕召相工【相息亮翻】令徧视后庭相工指妃姊曰此产子者当为皇后暕以元徳太子有三子【三子侑倓侗】恐不得立隂挟左道为猒胜【猒于叶翻】至是皆发帝大怒斩令则等数人赐妃姊死暕府僚皆斥之边逺栁謇之坐不能匡正除名【謇九辇翻】时赵王杲尚防帝谓侍臣曰朕唯有暕一子不然者当肆诸市朝以明国宪暕自是恩宠日衰虽为京尹不复关预时政帝恒令虎贲郎将一人监其府事【帝制十二卫每卫置防军四人掌副贰将军无则一人摄寻改防军为虎贲郎将正四品朝直遥翻复扶又翻恒戸登翻令力丁翻贲音奔将即亮翻监古衔翻】暕有防失虎贲輙奏之帝亦常虑暕生变所给左右皆以老弱备员而已太史令庾质季才之子也其子为齐王属【隋王府有掾有属】帝谓质曰汝不能一心事我乃使儿事齐王何向背如此【背蒲妹翻】对曰臣事陛下子事齐王实是一心不敢有二帝犹怒出为合水令【开皇十六年置合水县为庆州治所帝改庆州为化郡唐改合水县为安化】乙夘诏以突厥啓民可汗【厥九勿翻可从刋入声汗音寒】遵奉朝化思改戎俗宜于万寿戌置城造屋其帷帐牀褥以上务从优厚　秋七月辛巳发丁男二十余万筑长城自榆谷而东【此榆谷当在榆林西】　裴矩説铁勒【説式芮翻】使击吐谷浑大破之吐谷浑可汗伏允东走入西平境内【帝改鄯州为西平郡吐读暾入声谷音浴可从刋入声汗音寒】遣使请降求救帝遣安徳王雄出浇河【前已书观王雄此复书安徳王雄何也按雄传雄从帝征吐谷浑还方徙封观王髙颎诛之时雄尚为安徳王通鉴因旧史成文而书之耳帝改廓州为浇河郡使疏吏翻降户江翻浇古尧翻】许公宇文述出西平迎之【宇文述封许国公】述至临羌城【汉临羌县城也】吐谷浑畏述兵盛不敢降帅众西遁【帅读曰率】述引兵追之拔曼头赤水二城【隋志帝平吐谷浑置河源郡于古赤水城管下有曼头城曼音万】斩三千余级获其王公以下二百人虏男女四千口而还【还从宣翻又如字下同】伏允南奔雪山【此即蜀西山之西雪山也】其故地皆空东西四千里南北二千里皆为隋有置州县镇戍【置鄯善且末西海河源四郡显武济逺肃宁伏戎宣徳威定逺化赤水等县志云置于五年】天下轻罪徙居之　八月辛酉上亲祠恒岳【恒岳北岳恒山恒户登翻】赦天下河北道郡守毕集【守式又翻】裴矩所致西域十余国皆来助祭　【考异曰裴矩传云三年误也今从帝纪】　九月辛未徴天下鹰师悉集东京【鹰师善调习鹰隼者也】至者万余人　冬十月乙夘颁新式【去年四月壬辰改度量权衡并依古式今颁于天下】　常骏等至赤土境赤土王利富多塞遣使以三十舶迎之进金鏁以缆骏船【使疏吏翻下同舶莫百翻鏁苏果翻】凡泛海百余日入境月余乃至其都【赤土所都名僧祗城】其王居处【处昌吕翻】器用穷极珍丽待使者礼亦厚遣其子那邪迦随骏入贡【迦音加】　帝以右翊卫将军河东薛世雄为玉门道行军大将【帝改蒲州为河东郡隋志玉门县属敦煌郡改行军总管为行军大将将即亮翻】与突厥啓民可汗连兵击伊吾【厥九勿翻可从刋入声汗音寒　考异曰世雄击伊吾帝纪无之本传前有从帝征吐谷浑后云嵗余以世雄为玉门大将与突厥啓民可汗击伊吾然则似在大业六七年也按是时啓民已卒伐吐谷浑之嵗伊吾吐屯设献地数千里恩宠甚厚隋何故伐之今移在献地之前】师出玉门啓民不至世雄孤军度碛伊吾初谓隋军不能至皆不设备闻世雄军已度碛大惧请降【流沙亦谓之碛碛七迹翻降户江翻】世雄乃于汉故伊吾城东筑城留银青光禄大夫王威以甲卒千余人戍之而还【还从宣翻又音如字】五年春正月丙子改东京为东都　突厥啓民可汗来朝礼赐益厚【厥九勿翻可从刋入声汗音寒朝直遥翻】　癸未诏天下均田戊子上自东都西还　己丑制民间铁义撘钩刄
