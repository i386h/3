<!-- { "loadSidebar": true } -->
　　魏主诏中尉崔亮穷治之【治直之翻】坐死者三十余人其不死者悉除名为民惟广平右常侍杨昱文学崔楷以忠谏获免昱椿之子也【自晋以来王国置师友文学各一人左古常侍各一人杨椿见一百三十七卷齐武帝永明八年】　十一月乙丑大赦诏右卫将军曹景宗都督诸军二十万救钟离上勑景宗顿道人洲【道人洲在邵阳洲之东】俟众军齐集俱进景宗固启求先据邵阳洲尾上不许景宗欲専其功违诏而进值暴风猝起颇有溺者【溺奴狄翻】复还守先顿【谓还守道人洲也复扶又翻】上闻之曰景宗不进盖天意也若孤军独往城不时立必致狼狈今破贼必矣　初汉归义侯势之末羣獠始出北自汉中南至邛笮布满山谷【事见九十七卷晋孝宗永和二年獠鲁皓翻邛渠容翻笮音昨】势既亡蜀民多东徙山谷空地皆为獠所据其近郡县与华民杂居者颇输租赋逺在深山者郡县不能制梁益二州嵗伐獠以自润公私利之及邢峦为梁州獠近者皆安堵乐业【乐音洛】逺者不敢为冦峦既罢去魏以羊祉为梁州刺史傅竖眼为益州刺史【去年魏得晋夀置益州竖而庾翻】祉性酷虐不得物情獠王赵清荆引梁兵入州境为冦祉遣兵击破之竖眼施恩布信大得獠和　十二月癸夘都亭靖侯谢朏卒【朏敷尾翻】　魏人议乐久不决【三年魏命议乐事见上卷】六年春正月公孙崇请委卫军将军尚书右仆射髙肇监其事【监工衡翻】魏主知肇不学诏太常卿刘芳佐之　魏中山王英与平东将军杨大眼等众数十万攻钟离钟离城北阻淮水魏人于邵阳洲两岸为桥树栅数百步跨淮通道英据南岸攻城大眼据北岸立城以通粮运城中众才三千人昌义之督帅将士随方抗御魏人以车载土填堑使其众负土随之严骑蹙其后人有未及回者因以土迮之【帅读曰率将即亮翻堑七艳翻骑奇寄翻迮侧百翻迫也】俄而堑满冲车所撞【撞江翻】城土辄頽义之用泥补之冲车虽入而不能壊魏人昼夜苦攻分畨相代坠而复升【复扶又翻下同】莫有退者一日战数十合前后杀伤万计魏人死者与城平二月魏主召英使还英表称臣志殄逋冦而月初已来【已以字通】霖雨不止若三月晴霁城必克愿少赐寛假【少诗沼翻】魏主复诏曰彼土蒸湿无宜久淹势虽必取乃将军之深计兵久力殆亦朝廷之所忧也英犹表称必克魏主遣步兵校尉范绍诣英议攻取形势绍见钟离城坚劝英引还英不从【元英违众议志在必克钟离恃义阳之胜而骄也兵法曰常胜之家难与虑敌又曰兵骄者败其谓是欤校户教翻】上命豫州刺史韦叡将兵救钟离【将即亮翻下同】受曹景宗节度叡自合肥取直道由隂陵大泽行【水经注濠水出隂陵县之阳亭东北流迳钟离城下而注于淮隂陵盖有在钟离西南合肥东北也】值涧谷辄飞桥以济师人畏魏兵盛多劝叡缓行叡曰钟离今凿穴而处【处昌吕翻】负户而汲车驰卒奔犹恐其后而况缓乎魏人已堕吾腹中卿曹勿忧也旬日至邵阳上豫勑曹景宗曰韦叡卿之乡望【曹景宗新野人韦叡以京兆着姓居襄阳既同州乡而韦为望族】宜善敬之景宗见叡礼甚谨上闻之曰二将和师必济矣景宗与叡进顿邵阳洲叡于景宗营前二十里夜掘长堑树鹿角截洲为城去魏城百余步南梁太守冯道根能走马步地计马足以赋功比晓而营立【赋市也给与也功力也计一夫之力所任作谓之功杜佑通典曰凡筑城下濶与髙倍上濶与下倍城髙五丈下阔二丈五尺上阔一丈二尺五寸髙下阔狭以此为准料功上阔下加濶得三丈七尺五寸半之得一丈八尺七寸五分以髙五丈乗之一尺之城积数得九十三丈七尺五寸每一功日筑土二尺计功约四十七人一步五尺之城计役二百三十五人一百步计役二万三千五百人率一里则十里可知其出土负篑并计之大功之内城濠面濶二丈深一丈防阔一丈以面濶加底积数大半之得数一丈五尺以深一丈乗之凿濠一尺得数一十五丈每一人计功日出三丈计功五人一步五尺计功二十五人十步计功二百五十人一里计功七万五百人以此为数则百里可知比必利翻及也】魏中山王英大惊以杖击地曰是何神也景宗等器甲精新军容甚盛魏人望之夺气景宗虑城中危惧募军士言文达等【言姓孔门言偃吴人今吴人犹有言姓】潜行水底赍勑入城城中始知有外援勇气百倍杨大眼勇冠军中将万余骑来战所向皆靡叡结车为陈【冠古玩翻将即亮翻骑奇寄翻陈读曰阵】大眼聚骑围之叡以彊弩二千一时俱洞甲穿中【中如字】杀伤甚众矢贯大眼右臂大眼退走明旦英自帅众来战【帅读曰率】叡乗素木舆执白角如意以麾军【如意翻】一日数合英乃退魏师复夜来攻城【复扶又翻】飞矢雨集叡子黯请下城以避箭叡不许军中惊叡于城上厉声呵之乃定【此确鬭也两军营垒相逼旦暮接战勇而无刚者不能支久韦叡于此是难能也比年襄阳之守使诸将连营而前如韦叡之畧城犹可全不至误国矣呜呼痛哉】牧人过淮北伐刍藁者皆为杨大眼所畧曹景宗募勇敢士千余人于大眼城南数里筑垒大眼来攻景宗击却之垒成使别将赵草守之有抄掠者皆为草所获是后始得纵刍牧上命景宗等豫装髙舰使与魏桥等为火攻之计【将即亮翻抄楚交翻舰户黯翻】令景宗与叡各攻一桥叡攻其南景宗攻其北【魏于邵阳洲两岸立桥南桥以接元英之兵北桥以接杨大眼之兵】三月淮水暴涨六七尺　【考异曰梁帝纪四月癸未景宗等破魏军魏帝纪四月戊戌钟离大水英败绩按曹景宗传云三月春水生淮水暴涨梁魏二史盖据奏到月日书之耳今从景宗】叡使冯道根与庐江太守裴邃秦郡太守李文钊等【沈约曰晋武帝分扶风为秦国中原乱其民南流寄居堂邑堂邑本为县前汉属临淮后汉属广陵晋又属临淮惠帝永兴元年以临淮淮陵立堂邑郡安帝改堂邑为秦郡五代志扬州六合县旧曰尉氏置秦郡】乗鬬舰竞发击魏洲上军尽殪【殪于计翻】别以小船载草灌之以膏从而焚其桥风怒火盛烟尘晦冥敢死之士拔栅斫桥水又漂疾倏忽之间桥栅俱尽道根等皆身自搏战军人奋勇呼声动天地【呼火故翻】无不一当百魏军大溃英见桥絶脱身弃城走大眼亦烧营去诸垒相次土崩悉弃其器甲争投水死者十余万斩首亦如之叡遣报昌义之义之悲喜不暇答语但叫曰更生更生诸军逐北至濊水上【魏收志睢州谷阳郡连城县有濊水按水经注服防云谷水在沛国相县界荩睢水迳谷熟而两分谷水之名盖因地变然则谷水即泗水也魏收又云睢州即梁之潼州治取虑城又按水经注睢水自谷熟东流迳取虑城北又东迳睢陵城北又东与潼水会参而攻之则濊水当在沛临淮二郡界丁度集韵曰濊呼外翻一作涣音同水名在亳州是则濊水即涣水音同而字异耳】英单骑入梁城縁淮百余里尸相枕藉生擒五万人【枕之任翻借慈夜翻　考异曰韦叡云其余释甲稽颡乞为囚奴者犹数十万按魏军共止数十万如叡所言似为太过今从景宗】收其资粮器械山积牛马驴骡不可胜计【骡卢戈翻胜音升】义之徳景宗及叡请二人共会设钱二十万官赌之【樗蒱赌博私相与为戏耳不设于公庭今官赌之于徐州府廨公赌之也博以取财曰赌音丁古翻】景宗掷得雉叡徐掷得卢遽取一子反之曰异事遂作塞【反读曰翻又如字樗蒱得卢者胜反一子而作塞塞者掷采未成次掷者塞之以决胜负塞与簺同先代翻异事犹言怪事也】景宗与羣帅争先告捷【帅所类翻】叡独居后世尤以此贤之【史言韦叡有功不伐】诏增景宗叡爵邑义之等受赏各有差　夏四月己酉以江州刺史王茂为尚书右仆射安成王秀为江州刺史秀将发主者求坚船以为斋舫【以船载斋库物因曰斋舫舫甫妄翻并两船曰舫】秀曰吾岂爱财而不爱士乎乃以坚者给参佐下者载斋物既而遭风斋舫遂破【时诸王并下士建安王伟与秀尤好人物时人方之四豪】　丁巳以临川王宏为骠骑将军开府仪同三司【骠匹妙翻骑奇寄翻】建安王伟为扬州刺史右光禄大夫沈约为尚书左仆射左仆射王莹为中军将军　六月丙午冯翊等七郡叛降魏【冯翊等郡江左侨立于雍州界降户江翻】　秋七月丁亥以尚书右仆射王茂为中军将军　八月戊子大赦魏有司奏中山王英经算失图齐王萧宝寅等守桥不固皆处以极法【处昌吕翻】己亥诏英宝寅免死除名为民杨大眼徙营州为兵【魏世祖真君五年置营州治和龙城领昌黎建徳辽东乐浪冀阳郡】以中防军李崇为征南将军扬州刺史崇多事产业征南长史狄道辛琛屡谏不从【琛丑林翻】遂相纠举诏并不问崇因置酒谓琛曰长史后必为刺史但不知得上佐何如人耳琛曰若万一叨忝得一方正长史朝夕闻过是所愿也崇有慙色　九月己亥魏以司空髙阳王雍为太尉尚书令广阳王嘉为司空　甲子魏开斜谷旧道【汉髙祖之为汉王也从杜南入斜中张良送至褒中褒斜一谷也南谷曰褒北谷曰斜意此即斜谷旧道诸葛亮声内斜谷取郿非杜南旧道也以事势言之承平旧时自长安入蜀其取道就平易南北分争塞故道而开新路以依险今魏欲就平易以通梁益故复开旧道斜余遮翻谷音浴】　冬十月壬寅以五兵尚书徐勉为吏部尚书勉精力过人虽文案填积坐客充满应对如流手不停笔又该综百氏皆为避讳【为于伪翻】尝与门人夜集客虞暠求詹事五官【太子詹事亦有五官掾嵩古老翻】勉正色曰今夕止可谈风月不可及公事时人咸服其无私　闰月乙丑以临川王宏为司徒行太子太傅尚书左仆射沈约为尚书令行太子少傅吏部尚书袁昂为右仆射　丁夘魏皇后于氏殂是时髙贵嫔有宠而妬髙肇势倾中外后暴疾而殂人皆归咎髙氏宫禁事秘莫能详也【为魏太子昌卒张本】　甲申以光禄大夫夏侯详为尚书左仆射　乙酉魏顺皇后于永泰陵　十二月丙辰丰城景公夏侯详卒【沈约曰吴立富城县晋武太康元年更名丰城属豫章郡】　乙丑魏淮阳镇都军主常邕和以城来降【降户江翻　考异曰魏帝纪十月庚午淮阳太守安乐以城南叛今从梁帝纪】





　　资治通鉴卷一百四十六
　　钦定四库全书
　　资治通鉴卷一百四十七　宋　司马光　撰
　　胡三省　音注
　　梁纪三【起着雍困敦尽阏逢敦牂凡七年】
　　髙祖武皇帝三
