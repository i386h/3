<!-- { "loadSidebar": true } -->
　　二年春正月时溥遣兵攻宿州刺史郭言战死【大顺二年朱全忠取宿州事见上卷】　东川留后顾彦晖既与王建有隙【大顺二年杨守亮攻东川王建遣兵救之欲因而取之不克由是与顾彦晖有隙事亦见上卷】李茂贞欲抚之使从已奏请更赐彦晖节【大顺二年朝廷遣中使赐顾彦晖节杨守厚邀而夺之故请更赐】诏以彦晖为东川节度使【申前命也】茂贞又奏遣知兴元府事李继密救梓州【梓州朱受兵而救之何也非救之也遣兵助彦晖以致西川之师耳】未几建遣兵败东川鳯翔之兵于利州【几居岂翻败补迈翻下同】彦晖求和请与茂贞絶乃许之鳯翔节度使李茂贞自请镇兴元诏以茂贞为山南西道兼武定节度使以中书侍郎同平章事徐彦若同平章事充鳯翔节度使【考异曰旧纪在七月癸未今从实录新纪】又割果阆二州武定军茂贞欲兼得鳯翔不奉诏　二月甲戍加西川节度使王建同平章事　李克用引兵围邢州王镕遣牙将王藏海致书解之克用怒斩藏海进兵撃镕败镇兵于平山【平山汉蒲吾县隋为房山县至徳元年改为平山县属镇州九域志在州西六十五里】辛巳攻天长镇旬日不下镕出兵三万救之克用逆战于叱日岭下大破之斩首万余级余众溃去河东军无食脯其尸而啗之【啗徒滥翻】　时溥求救于朱瑾朱全忠遣其将霍存将骑兵三千军曹州以备之瑾将兵二万救徐州存引兵赴之与朱友裕合击徐兖兵于石佛山下大破之【石佛山近彭城薛史曰石佛山在彭门南述征记彭城南有石佛山顶方二丈二尺】瑾遁归兖州辛夘徐兵复出存战死【霍存恃胜而不虞徐兵之复出故战败而死复扶又翻】　李克用进下井陉李存孝将兵救王镕遂入镇州与镕计事镕又乞师于朱全忠全忠方与时溥相攻不能救但遗克用书【遗唯季翻】言邺下有十万精兵抑而未进克用复书傥实屯军邺下颙望降临【颙鱼容翻仰也】必欲真决雌雄愿角逐于常山之尾甲午李匡威引兵救镕败河东兵于元氐【败补迈翻】克用引还邢州镕犒匡威于藁城辇金帛二十万以酬之　朱友裕围彭城时溥数出兵友裕闭壁不战【去年十一月朱全忠遣友裕攻彭城此言其积时相持之事数所角翻】朱瑾宵遁友裕不追【谓石佛山下战时】都虞侯朱友恭以书谮友裕于全忠全忠怒驿书下都指挥使厐师古【下户嫁翻】使代之将且按其事书误达于友裕友裕大惧以二千骑逃入山中【按薛史元贞张后传作二十骑朱友裕传作数骑二千骑太多当以二十骑为是】潜诣砀山匿于伯父全昱之所【朱全忠兄弟本居砀山全昱全忠长兄也砀音唐】全忠夫人张氏闻之使友裕单骑诣汴州见全忠泣涕拜伏于庭人王忠命左右捽抑将斩之【捽者持其髻抑者按其颈捽昨没翻】夫人趋就抱之泣曰汝舍兵众束身归罪无异志明矣全忠悟而舍之使权知许州友恭夀春人李彦威也幼为全忠家僮　【考异曰薛居正五代史高季兴传以友恭为汴之贾人李七郎十国纪年以为夀春贾人友恭传云彦威丱角事太祖今从之】全忠养以为子张夫人砀山人多智略全忠敬惮之虽军府事时与之谋议或将兵出中涂夫人以为不可遣一介召之全忠立为之返【为于伪翻】厐师古攻佛山寨拔之【佛山寨即石佛山寨】自是徐兵不敢出　李匡威之救王镕也将发幽州家人防别【家人悉防于使宅以送别】弟匡筹之妻美匡威醉而淫之二月匡威自镇州还至博野匡筹据军府自称留后以符追行营兵匡威众溃归但与亲近留深州【深州在博野东南一百五十里】进退无所之遣判官李抱真入奏请归京师京师屡更大乱【更工衡翻经也】闻匡威来坊市大恐曰金头王来图社稷士民或窜匿山谷王镕徳其以己故致失地【徳其救己以致失幽州】迎归镇州为筑第父事之【为于伪翻为李匡威刼王镕而死张本薛史曰镕馆匡威于寳夀佛寺】　以渝州刺史栁玭为泸州刺史【九域志渝州西至泸州七百六十里玭部田翻考异曰新传云玭坐事贬泸州刺史卒北梦琐言亦云谪授泸州新旧书玭贬官无年月今据实录此月玭自渝为泸州刺史当是初贬渝州后移泸州新传北梦琐言误也】栁氏自公绰以来世以孝悌礼法为士大夫所宗【言自元和以来为名家】玭为御史大夫上欲以为相宦官恶之【恶乌路翻】故久谪于外玭尝戒其子弟曰凡门地髙可畏不可恃也立身行巳一事有失则得罪重于他人死无以见先人于地下此其所以可畏也门高则骄心易生族盛则为人所嫉懿行实才人未之信【行下孟翻下同】小有玼纇【玼疾移翻纇卢对翻玉病曰玼丝节曰纇】众皆指之此其所以不可恃也故膏粱子弟学宜加勤行宜加励仅得比他人耳【使栁氏子侄常能守玼之戒各务修饬虽至今为名家可也】　王建屡请杀陈敬瑄田令孜朝廷不许夏四月乙亥建使人告敬瑄谋作乱杀之新津【陈敬瑄居新津见上卷大顺二年】又告令孜通鳯翔书下狱死【下遐稼翻】建使节度判官冯防草表奏之曰开匣出虎孔宣父不责他人当路斩蛇孙叔敖葢非利己【论语孔子责冉有季路曰虎兕出于柙是谁之过欤楚孙叔敖为婴儿出游而还忧而不食其母问其故泣而对曰今日吾见两头蛇恐去死无日矣母曰今蛇安在曰吾闻见两头蛇者死吾恐他人复见已埋之也母曰无忧汝不死吾闻之有隂徳者天报以福人闻之皆谕其为仁也】専杀不行于阃外先机恐失于彀中【彀古候翻】防宿之孙也【冯宿事见二百四十五卷开成元年防圭渊翻】　汴军攻徐州累月不克【自去年十一月攻徐州至是五月矣】通事官张涛以书白朱全忠云进军时日非良故无功全忠以为然敬翔曰今攻城累月所费甚多徐人已困旦夕且下使将士闻此言则懈于攻取矣全忠乃焚其书癸未全忠自将如徐州戊子厐师古拔彭城时溥举族登鷰子楼自焚死【僖宗中和元年时溥据徐州至是而亡张建封之镇徐也有爱妓曰盻盻建封既殁张氏旧第有小楼名燕子盻盻念旧爱而不嫁居是楼十余年幽独怅然出白乐天集　考异曰实录五月汴州奏拔徐州旧纪四月汴将王重师牛存节陷徐州旧传溥求援于兖州朱瑾出兵救之值大雪粮尽而还汴将王重师牛存节夜乘梯而入漙与妻子登楼自焚而卒景福二年也新纪四月戊子朱全忠陷徐州时漙死之薛居正五代史梁纪丁亥师古下彭门枭漙首以献唐太祖纪年录四月泽州李罕之上言懐孟降人报汴将厐师古于今月八日攻陷徐州徐帅时溥举族皆没温既下徐方诈请朝廷命帅昭宗乃以兵部尚书孙储为徐帅既而温以他词斥去自以其将镇之四月八日葢河东传闻之误今从编遗录新纪】己丑全忠入彭城以宋州刺史张廷范知感化留后奏乞朝廷除文臣为节度使李匡威在镇州为王镕完城堑缮甲兵视之如子匡威以镕年少且乐真定土风【为于伪翻下为之同镇州汉之真定国也乐音洛】潜谋夺之李抱真自京师还为之画防隂以恩施悦其将士【施式防翻】王氏在镇久镇人爱之不徇匡威匡威忌日镕就第吊之【父母终之日子以为忌日第者李匡威寓第也】匡威素服衷甲伏兵刼之镕趋抱匡威曰镕为晋人所困几亡矣【晋人谓河东李克用之兵几居依翻】赖公以有今日公欲得四州此固镕之愿也【镇冀深赵四州】不若与公共归府以位让公则将士莫之拒矣匡威以为然与镕骈马【骈马并马也】陈兵入府防大风雷雨屋瓦皆震匡威入东偏门【此镇州牙城之东偏门也】镇之亲军闭之【既入门而为镇兵所闭絶其继至者】有屠者墨君和自缺垣跃出拳敺匡威甲士【敺乌口翻】挟镕于马上负之登屋镇人既得镕攻匡威杀之并其族党　【考异日实录杀匡威在五月恐约奏到旧纪六月乙夘幽州李匡威谋害王镕恒州三军攻匡威杀之旧传唐太祖纪年录皆云五月新纪四月丁亥按匡筹奏云四月十九日是月己巳朔十九日丁亥也今从之】镕时年十七体疎瘦为君和所挟颈痛头偏者累日李匡筹奏镕杀其兄请举兵复寃诏不许幽州将刘仁恭将兵戍蔚州过期未代士卒思归防李匡筹立戍卒奉仁恭为帅还攻幽州【蔚纡勿翻帅所类翻】至居庸闗为府兵所败【府兵幽州节度使府之兵也败补迈翻】仁恭奔河东李克用厚待之【为李克用取幽州张本】　李神福围庐州甲午杨行密自将诣庐州田頵自宣州引兵防之初蔡人张颢以骁勇事秦宗权后从孙儒儒败归行密行密厚待之使将兵戍庐州蔡俦叛颢更为之用及围急颢逾城来降【降户江翻】行密以银枪都使袁稹【使疏吏翻稹止忍翻】稹以颢反覆白行密请杀之行密恐稹不能容置之亲军【为张颢杀杨渥张本】稹陈州人也【稹止忍翻】　王彦复王审知攻福州久不下【去年二月王潮遣彦复等攻福州】范晖求救于威胜节度使董昌【僖宗中和三年升浙东观察为义胜节度光晵三年改为威胜节度】昌与陈岩昏姻发温台婺州兵五千救之彦复审知以城坚援兵且至士卒死伤多白王潮欲罢兵更图后举潮不许请潮自临行营潮报曰兵尽添兵将尽添将兵将俱尽吾当自来【将即亮翻】彦复审知惧亲犯矢石急攻之五月城中食尽晖知不能守夜以印授监军弃城走援兵亦还庚子彦复等入城辛丑晖亡抵防海都为将士所杀【文徳二年范晖据福州】潮入福州自称留后素服陈岩以女妻其子延晦厚抚其家【妻七细翻】汀建二州降岭海间羣盗二十余辈皆降溃【言羣盗或降或溃也王氏自此遂据有七闽矣降户江翻】　闰月以武胜防御使钱镠为苏杭观察使【钱镠以杭并苏因以命之】又以扈跸都头曹诚为黔中节度使耀徳都头李鋋为镇海军节度使宣威都头孙惟晟为荆南节度使【耀徳宣威皆神防五十四都之数黔渠今翻鋋音蝉】六月以捧日都头陈佩为岭南东道节度使并同平章事时李茂贞跋扈上以武臣难制欲用诸王代之故诚等四人皆加恩解兵柄令赴镇【后四人不闻至镇葢各有分据者四人不得而赴也　考异曰旧纪三月庚子以陈佩为岭南东道节度使曹诚为黔中节度使李鋋为镇海节度使孙惟晟为荆南节度使时朝议以茂贞傲侮王命武臣难制故罢五将之权今从实录止是四将】　李匡筹出兵攻王镕之乐夀武强以报杀匡威之耻　秋七月王镕遣兵救邢州李克用败之于平山【败补迈翻】壬申进撃镇州镕惧请以兵粮二十万助攻邢州克用许之克用治兵于栾城合镕兵三万进屯任县【任汉古县中废唐之任汉南栾县地武徳四年置任县治苑乡城在邢州东南治直之翻】李存信屯琉璃陂【琉璃陂在邢州龙冈县界】　丁亥杨行密克庐州斩蔡俦左右请发俦父母冢行密曰俦以此得罪吾何为效之【蔡俦发行密祖父冢见上年】　加天雄节度使李茂庄同平章事【时以秦州为天雄军】　钱镠发民夫二十万及十三都军士筑杭州罗城周七十里【钱镠以八都兵起后其众日盛置十三都今杭州罗城镠所筑也】　升州刺史张雄卒　【考异曰新纪八月庚子盖约奏到之日今从十国纪年】冯铎代之为刺史　李茂贞恃功骄横上表及遗杜让能书【横户孟翻上时掌翻遗唯季翻】辞语不逊上怒欲讨之茂贞又上表略曰陛下贵为万乘不能庇元舅之一身【元舅谓王事见上卷大顺二年】尊极九州不能戮复恭之一竖又曰今朝廷但观彊弱不计是非又曰约衰残而行法随盛壮以加恩【李茂贞之表辞固慢然当时之政事实亦如此】体物锱铢【言体物有锱铢之重则待之亦重有锱铢之轻则待之亦轻】看人衡纩【刘峻广絶交论曰衡所以揣其轻重纩所以属其鼻息注云谓操衡揣势之轻重持纩量气之粗细】又曰军情易变戎马难羁唯虑甸服生灵因兹受祸【古之王者畿方千里以为甸服】未审乘舆播越自此何之【乘防证翻】上益怒决讨茂贞命杜让能専掌其事让能谏曰陛下初临大寳国步未夷茂贞近在国门【按九域志鳯翔东距长安二百八十里耳】臣愚以为未宜与之构怨万一不克悔之无及上曰王室日卑号令不出国门此乃志士愤痛之秋药弗瞑厥疾弗瘳【书説命之辞注云如服药必瞑极其病乃除瞑莫遍翻遍翻瞑困极也】朕不能甘心为孱懦之主【孱鉏山翻】愔愔度日【愔于禽翻愔愔深静貌】坐视陵夷卿但为朕调兵食【为干伪翻调徒钓翻】朕自委诸王用兵成败不以责卿让能曰陛下必欲行之则中外大臣共宜协力以成圣志不当独以任臣上曰卿位居元辅【杜让能时为首相】与朕同休戚无宜避事让能泣曰臣岂敢避事况陛下所欲行者宪宗之志也顾时有所未可势有所不能耳但恐他日臣徒受晁错之诛不能弭七国之祸也【晁错事见汉景帝纪】敢不奉诏以死继之【杜让能固巳知必死矣】上乃命让能留中书计画调度月余不归【不归私第也调徒吊翻】崔昭纬隂结邠岐为之耳目让能朝发一言二镇夕必知之李茂贞使其党纠合市人数百千人拥观军容使西门君遂马诉曰岐帅无罪【岐帅谓李茂贞鳯翔本岐州帅所类翻】不宜致讨使百姓涂炭君遂曰此宰相事非吾所及市人又邀崔昭纬郑延昌肩舆诉之【旧制朝臣入朝皆乘马宋建炎播迁以扬州街路滑始许朝士乘担子观此则唐末宰相亦有乗肩舆者矣】二相曰兹事主上専委杜太尉吾曹不预知市人因乱投瓦石二相下舆走匿民家仅自免丧堂印及朝服上命捕其唱帅者诛之【丧息浪翻朝直遥翻下同帅读曰率】用兵之意益坚京师民或亡匿山谷严刑所不能禁八月以嗣覃王嗣周为京西招讨使　【考异曰按顺宗子经封郯王嗣周当是其后防昌后避武宗讳改郯作覃　按武宗讳瀍后改讳炎如考异所云葢避郯字旁从炎字也】神防大将军李鐬副之【鐬火外翻】　丙辰杨行密遣田頵将宣州兵二万攻歙州歙州刺史裴枢城守久不下【歙书涉翻】时诸将为刺史者多贪暴独池州团练使陶雅寛厚得民歙人曰得陶雅为刺史请聴命行密即以雅为歙州刺史歙人纳之雅尽礼见枢送之还朝枢遵庆之曽孙也【裴遵庆见二百二十二卷肃宗上元二年】　朱全忠命厐师古移兵攻兖州与朱瑾战屡破之　九月丁夘以钱镠为镇海节度使【升杭州武胜防御使为镇海节度使唐本置镇海军于润州今以命钱镠于杭州至光化元年镠遂请徙军于杭州　考异曰今年五月以李鋋为镇海节度使令赴镇今复除镠者按是时安仁义已据润州又孙惟晟除荆南时成汭已据荆南二人安得赴镇葢但欲罢其军权其实不至镇而返耳实录云仍徙镇海军额于杭州按吴越备史是嵗镠初除镇海节度使犹领润州刺史至光化元年始移镇海军于杭州实录误也】　李存孝夜犯李存信营虏奉诚军使孙考老李克用自引兵攻邢州掘堑筑垒环之【环音宦】存孝时出兵突击堑垒不能成河东牙将袁奉韬密使人谓存孝曰大王惟俟堑成即归晋阳尚书所惮者独大王耳【李克用时封陇西郡王存孝葢亦检校尚书】诸将非尚书敌也大王若归咫尺之堑安能沮尚书之锋锐邪存孝以为然按兵不出旬日堑垒成飞走不能越存孝由是遂穷汴将邓季筠从克用攻邢州轻骑逃归【邓季筠被擒见上卷大顺元年】朱全忠大喜使将亲军【将即亮翻】　乙亥覃王嗣周帅禁军三万送鳯翔节度使徐彦若赴镇军于兴平【帅读曰率　考异曰旧纪覃王率扈驾五十四军进攻岐阳今从实录】李茂贞王行瑜合兵近六万军于盩厔以拒之【近其靳翻】禁军皆新募市井少年茂贞行瑜所将皆边兵百战之余壬午茂贞等进逼兴平禁军皆望风逃溃茂贞等乘胜进攻三桥京城大震士民奔散市人复守阙请诛首议用兵者【复扶又翻】崔昭纬心害太尉门下侍郎同平章事杜让能密遗茂贞书曰用兵非主上意皆出于杜太尉耳【遗于季翻】甲申茂贞陈于临驿【临驿在长安城西】表让能罪请诛之让能言于上曰臣固先言之矣请以臣为解【言归罪于让能以解兵也】上涕下不自禁【禁居吟翻】曰与卿诀矣是日贬让能梧州刺史【梧州去京师五千五百里宋白曰汉武帝置苍梧郡理广信县隋置苍梧郡理苍梧县唐为梧州】制辞略曰弃卿士之臧谋构藩垣之深衅咨询之际证执弥坚又流观军容使西门君遂于儋州内枢密使李周潼于崖州段诩于驩州乙酉上御安福门斩君遂周潼诩再贬让能雷州司户遣使谓茂贞曰惑朕举兵者三人也非让能之罪以内侍骆全瓘刘景宣为左右军中尉壬辰以东都留守韦昭度为司徒门下侍郎同平章事御史中丞崔为户部侍郎同平章事慎由之子也【崔慎由歴事文武宣大中间为相】外寛而内巧险与崔昭纬深相结故得为相季父安潜谓所亲曰吾父兄刻苦以立门户终为缁郎所壊【壊音怪　考异曰旧传初拜平章事安潜有此言按安潜去年卒必先时尝有此言也】缁郎小字也李茂贞勒兵不解请诛杜让能然后还镇崔昭纬复从而挤之【复扶又翻下同挤牋西翻又子细翻】冬十月赐让能及其弟户部侍郎徽自尽【考异曰续实运录曰大顺二年相国杜让能孔纬值上京频婴离乱朝纲紊坠是时徇意诸道扈驾兵五十四都坊坊皆满兼近藩连帅要行征讨便自綂军至如岐阳李茂贞先朝封为太子本姓宋洋州牧先祖讨昭义刘从谏有功子孙爵赏不絶洎夀王登位后遣礼部侍郎薛廷珪持玺书具礼册为岐王茂贞先中和年中投判军容使田令孜作养男姓田名彦賔葢趋其势也汴州朱温先朝册东平王至今上又遣薛廷珪为礼仪使延王为册命使封为梁王且岐王与北司人情方洽宰相甚不和睦累表章云臣今驻斾咸阳未敢入中书问罪杜让能等请寘极法表奏上不恱遂诏孔杜二相国令往咸阳谢及见岐王战不能言岐王大怒却令归中书省过才到中书上又发遣令祈谢岐王如是往来三度岐王又奏曰二相见臣并不措一言如此旷官有辱圣代请行朝典别选英贤上不乐敕罢知政事不得已除昭纬荆南节度杜让能除河中节度三日后贬于岭表出国门三十里并赐自尽时岐王率骁果五千人住咸阳及贬二相乃退此皆误谬之説今从实录】复下诏布告中外称让能举枉错直【用论语孔子之言谓枉者举之直者错而不用也衰乱之朝安有公是非邪错千故翻】爱憎击于一时鬻狱卖官聚敛逾于巨万【敛力赡翻】自是朝廷动息皆禀于邠岐南北司往往依附二镇以邀恩泽有崔鋋王超者【鋋音蝉】为二镇判官凡天子有所可否其不逞者辄诉于鋋超二人则教茂贞行瑜上章论之朝廷少有依违其辞语已不逊制复以茂贞为鳯翔节度使兼山南西道节度使守中书令于是茂贞尽有鳯翔兴元洋陇秦等十五州之地【鳯翔本一镇兴元山南西道又一镇洋州武定军又一镇秦陇天雄军又一镇史言李茂贞兼有四镇之地】以徐彦若为御史大夫　戊戍以泉州刺史王潮为福建观察使　舒州刺史倪章弃城走【倪章与蔡俦连兵俦已败故章走】杨行密以李神福为舒州刺史　邠宁节度使守侍中兼中书令王行瑜求为尚书令韦昭度密奏太宗以尚书令执政遂登大位自是不以授人臣惟郭子仪以大功拜尚书令终身避让行瑜安可轻议十一月以行瑜为太师赐号尚父仍赐铁劵　十二月朱全忠请徙盐铁于汴州以便供军崔昭纬以为全忠新破徐郓兵力倍増若更判盐铁不可复制【复扶又翻】乃赐诏开谕之　汴将葛从周攻齐州刺史朱威朱瑄朱瑾引兵救之【按方镇表齐州时属平卢节度以后干宁三年朱琼降汴之事观之则齐州已为兖郓所并矣　考异曰编遗录云十月乙未今从薛居正五代史梁纪】　初武安节度使周岳杀闵勗据潭州【见二百五十六卷僖宗光啓二年】邵州刺史邓处讷闻而哭之诸将入吊处讷曰吾与公等咸受仆射大恩【闵勗检校尚书右仆射钦化节度使以处讷刺邵州故言受恩路振九国志邓处讷自唐干符中从闵勗征蛮于安南勗帅潭署处讷邵州兵马留后处昌吕翻】今周岳无状杀之吾欲与公等竭一州之力为仆射报仇可乎【为于为翻】皆曰善于是训卒厉兵八年乃结朗州刺史雷满【雷满与周岳有争肉之仇】共攻潭州克之斩岳自称留后【邓处讷甫得潭州而刘建锋马殷巳拟其后矣】
