<!-- { "loadSidebar": true } -->
　　二年春正月乙亥上耕籍田　初刘仁轨引兵自熊津还【见上麟徳二年】扶余隆畏新罗之逼不敢留寻亦还朝【朝直遥翻】二月丁巳以工部尚书髙藏为辽东州都督封朝鲜王【朝音潮鲜音仙】遣归辽东安辑髙丽余众髙丽先在诸州者皆遣与藏俱归又以司农卿扶余隆为熊津都督封带方王亦遣归安辑百济余众仍移安东都防府于新城以统之【去年春移安东都防府于辽东故城今又移于新城统他综翻】时百济荒残命隆寓居髙丽之境藏至辽东谋叛潜与靺鞨通召还徙卭州而死【丽力知翻还从宣翻又音如字靺鞨音末曷卭渠容翻】散徙其人于河南陇右诸州贫者畱安东城傍髙丽旧城没于新罗余众散入靺鞨及突厥【厥九勿翻】隆亦竟不敢还故地髙氏扶余氏遂亡　三月癸亥朔以郝处俊髙智周并为左庶子李义琰为右庶子【郝呼各翻处昌吕翻唐制东宫左右庶子各二员】夏四月左庶子张大安同中书门下三品大安公谨之子也【张公谨太宗朝功臣】　诏以河南北旱遣御史中丞崔谧等分道存问赈给侍御史宁陵刘思立上疏【宁陵县汉属陈留郡曹魏至元魏属谯郡后齐废隋开皇六年复置属宋州赈津忍翻上时掌翻防所据翻】以为今麦秀蚕老农事方殷敕使抚廵人皆竦抃忘其家业冀此天恩聚集参迎妨废不少【使防吏翻少诗沼翻】既缘赈给须立簿书本欲安存更成烦扰望且委州县赈给待秋务闲出使褒贬疏奏谧等遂不行【使防吏翻】　五月吐蕃冦扶州之临河镇擒镇将杜孝升令赍书説松州都督武居寂使降孝升固执不从吐蕃军还舍孝升而去孝升复帅余众拒守【吐从瞰入声将即亮翻説输芮翻降户江翻复扶又翻帅读曰率】诏以孝升为游击将军【晋官品令游击将军第四品唐从五品下】　秋八月徙周王显为英王更名哲【更工衡翻】　命刘仁轨镇洮河军【鄯州城内有临洮军洮土力翻】冬十二月乙卯诏大发兵讨吐蕃　诏以显庆新礼多不师古【显庆三年行新礼见二百巻】其五礼并依周礼行事自是礼官益无凭守每有大礼临时撰定【撰士免翻】
　　三年春正月辛酉百官及蛮夷酋长朝天后于光顺门【酋慈由翻长知两翻朝直遥翻】　刘仁轨镇洮河每有奏请多为李敬所抑由是怨之仁轨知敬非将帅才欲中伤之【仁轨以私怨奏用敬以至败国殄民矫情以容袁异式挟怨以防李敬得为贤乎将即亮翻帅所类翻中竹仲翻】奏言西边镇守非敬不可敬固辞上曰仁轨须朕朕亦自往卿安得辞丙子以敬代仁轨为洮河道大摠管兼安抚大使仍检校鄯州都督【使疏吏翻鄯时战翻　考异曰实录云与仁轨相知镇守而敬之败仁轨不预新旧传皆云以代仁轨今从之】又命益州大都督府长史李孝逸等发劒南山南兵以赴之孝逸神通之子也【淮安王神通】癸未遣金吾将军曹懐舜等分往河南北募猛士不问布衣及仕宦　夏四月戊申赦天下改来年元为通干　五月壬戌上幸九成宫丙寅山中雨大寒从兵有冻死者【从音才用翻】　秋七月李敬奏破吐蕃于龙支【龙支县属鄯州汉允吾县地后汉改为龙耆县后魏改为金城县又改为龙支积石山在今县南】　上初即位不忍观破陈乐命撤之辛酉太常少卿韦万石奏乆寝不作愳成废缺请自今大宴防复奏之上从之【陈读曰阵少诗照翻复扶又翻又如字】　九月辛酉车驾还京师　上将发兵讨新罗侍中张文瓘卧疾在家自舆入见【见贤遍翻】諌曰今吐蕃为冦方发兵西讨新罗虽云不顺未尝犯边若又东征臣恐公私不胜其弊上乃止【胜音升】癸亥文瓘薨　丙寅李敬将兵十八万与吐蕃将论钦陵战于青海之上【将即亮翻下同】兵败工部尚书右卫大将军彭城僖公刘审礼为吐蕃所虏【諡法刚克曰僖又小心畏忌曰僖又戴记有伐有还曰僖】时审礼将前军深入顿于濠所为虏所攻敬懦怯按兵不救闻审礼战没狼狈还走顿于承风岭【杜佑曰承风岭在廓州广威县西南东北去鄯州三百一十三里故吐谷浑界】阻泥沟以自固虏屯兵髙岗以压之左领军贠外将军黑齿常之夜帅敢死之士五百人袭击虏营虏众溃乱其将防地设引兵遁去【帅读曰率将即亮翻】敬乃收余众还鄯州　【考异曰朝野佥载曰中书令李敬为元帅吐蕃至树敦城闻刘尚书没蕃着鞾不得狼狈而走遗却麦饭首尾千里地上尺余言之大过今不取】审礼诸子自防诣阙请入吐蕃赎其父敕听次子易从诣吐蕃省之比至审礼已病卒【易以豉翻省悉景翻比必利翻卒子恤翻　考异曰新本纪审礼死之按旧传永隆二年审礼卒于蕃中新纪误也今终言之】易从昼夜号哭不絶声【号户髙翻】吐蕃哀之还其尸易从徒跣负之以归上嘉黑齿常之之功擢拜左武卫将军充河源军副使【杜佑曰河源军在鄯州西一百二十里使疏吏翻下同】李敬之西征也监察御史原武娄师德应猛士诏从军【时诏募猛士讨吐蕃师德应募从军监古衘翻】及败敕师德收集散亡军乃复振【复扶又翻又如字】因命使于吐蕃吐蕃将论賛婆迎之赤岭【宋白曰石堡城西三十里有山土石皆赤北接大山南连小雪山号曰赤岭去长安三千五百里自鄯州鄯城县西行二百里至赤岭将即亮翻】师德宣导上意谕以祸福賛婆甚恱为之数年不犯边【为于伪翻】师德迁殿中侍御史充河源军司马【考异曰御史台记充河源军使今从旧传】兼知营田事上以吐蕃为忧悉召侍臣谋之或欲和亲以息民或欲严设守僃俟公私富实而讨之或欲亟发兵击之议竟不决赐食而遣之大学生宋城魏元忠上封事【宋城县带宋州旧睢阳县也隋开皇十八年更名上时掌翻】言御吐蕃之策以为理国之要在文与武今言文者则以辞华为首而不及经纶言武者则以骑射为先而不及方略【骑奇寄翻】是皆何益于理乱哉故陆机着辨亡之论无救河桥之败【陆机痛吴之亡着辩亡论迹吴之所以兴及其所以亡其论甚悉河桥之败见八十五巻晋惠帝太安二年】养由基射穿七札不济鄢陵之师【左传晋楚遇于鄢陵楚大夫养由基潘党蹲甲而射之彻七札焉以示楚共王曰君有二臣何忧于战王怒曰大辱国诘朝尔射死艺及战楚师败绩杜预曰济益也】此己然之明效也古语有之人无常俗政有理乱兵无彊弱将有巧拙故选将当以智略为本勇力为末今朝廷用人类取将门子弟及死事之家【将即亮翻下同】彼皆庸人岂足当阃外之任李左车陈汤吕蒙孟观皆出贫贱而立殊功【李左车见十巻汉髙帝三年陈汤见二十九巻元帝建昭三年吕蒙见献帝纪六十五巻至六十八巻孟观见八十三巻晋惠帝元康九年】未闻其家代为将也夫赏罸者军国之切务茍有功不赏有辠不诛虽尧舜不能以致理议者皆云近日征伐虗有赏格而无事实葢由小才之吏不知大体徒惜勲庸恐虚仓库不知士不用命所损几何黔首虽微不可欺防岂得悬不信之令设虚赏之科而望其立功乎自苏定方征辽东【见二百巻龙朔元年二年】李勣破平壤【见上巻总章元年】赏絶不行勲仍淹滞不闻斩一台郎戮一令史以谢勲人【尚书谓曹郎皆谓之台郎勲转淹滞则司勲之责耳司勲令史三十三人】大非川之败薛仁贵郭待封等不即重诛【见上巻咸亨元年即就也】向使早诛仁贵等则自余诸将岂敢失利于后哉臣恐吐蕃之平非旦夕可冀也又出师之要全资马力臣请开畜马之禁使百姓皆得畜马【畜吁玉翻】若官军大举委州县长吏以官钱增价市之则皆为官有彼胡虏恃马力以为彊若听人间市而畜之乃是损彼之彊为中国之利也先是禁百姓畜马【长知两翻畜吁玉翻先悉荐翻】故元忠言之上善其言召见令直中书省仗内供奉【仗内供奉朝防得随百官入见】　冬十月丙午徐州刺史密贞王元晓薨　十一月壬子黄门侍郎同中书门下三品来薨【户登翻】　十二月诏停来年通干之号以反语不善故也【通干反语为天穷】
　　调露元年【按防要是年六月十三日方改元调露】春正月己酉上幸东都司农卿韦机作宿羽髙山上阳等宫【按六典宿羽髙山二宫皆在东都禁苑中】制度壮丽上阳宫临洛水为长廊亘一里宫成上徙御之侍御史狄仁杰劾奏机导上为奢泰机坐免官【劾户槩翻又户得翻　考异曰旧传云仪鳯中机坐家人犯盗为宪司所劾免官狄仁杰传云时司农卿韦机兼领将作少府造宿羽髙山上阳等宫莫不壮丽仁杰奏其太过机竟坐免官统纪云驾幸东都上游韦机所造宿羽髙山等宫乗髙临深有登眺之矣乃即敕机造髙馆及成临幸即上阳宫也今据实録营宫在前】左司郎中王本立【隋帝大业三年尚书都司始置左右司郎各一人掌都省之职唐置左右司郎中各掌付十有二司之事以举正稽违省置符目】恃恩用事朝廷畏之仁杰奏其姧请付法司上特原之仁杰曰国家虽乏英才岂少本立軰【少诗沼翻】陛下何惜罪人以亏王法必欲曲赦本立请弃臣于无人之境为忠贞将来之戒本立竟得罪　【考异曰御史台记曰狄仁杰以司农发太原运句防欠米万余斛髙宗怒曰仁杰偷我米命杀之吏部侍郎魏同曰仁杰健而踈只是句当失所臣委知不偷请以官爵保明髙宗意觧仁杰不坐案仁杰传未尝为司农今不取】由是朝廷肃然　庚戌右仆射太子賔客道恭公戴至德薨【道古国名左传之江黄道栢是也显庆元年始置太子賔客四员正三品掌侍从规谏賛相礼仪諡法尊贤让善曰恭】　二月壬戌吐蕃賛普卒子器弩悉弄立生八年矣时器弩悉弄与其舅麴萨若诣羊同发兵【羊同西戎国名宋祈载刘元鼎之言曰黄河上流由洪济桥西南行二千里水益狭春可涉秋夏乃胜舟其南三百里三山中髙而四下曰紫山直大羊同国古所谓昆仑者也虏曰闷摩黎山东距长安五千里河源出其间唐会要曰大羊同国东接吐蕃西接小羊同北直于阗东西千里萨桑割翻】有弟生六年在论钦陵军中国人畏钦陵之彊欲立之钦陵不可与萨若共立器弩悉弄上闻賛普卒命裴行俭乗闲图之【卒子恤翻间古苋翻】行俭曰钦陵为政大臣辑睦未可图也乃止　夏四月辛酉郝处俊为侍中　偃师人眀崇俨以符呪幻术为上及天后所重【呪职救翻幻户辨翻】官至正諌大夫五月壬午崇俨为盗所杀求贼竟不得　【考异曰御史台记郑仁恭本荣阳人也自监察累迁刑部郎中仪鳯中明崇俨以奇术承恩宠夜遇刺客敕三司亟推鞫妄承引连坐者甚众髙宗怒促有司行刑仁恭奏曰此軰必死之囚愿假其数日之命髙宗曰卿以为枉邪仁恭曰臣识虑浅短非的以为枉恐万　非实则怨气生遂缓之旬余果获贼矣朝廷称之今从实録】赠崇俨侍中丙戌命太子监国【监古衘翻】太子处事明审【处昌吕翻】时人称
