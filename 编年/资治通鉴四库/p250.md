<!-- { "loadSidebar": true } -->
　　时又徴广汉杨厚江夏黄琼琼香之子也厚既至豫陈汉有三百五十年之戹以为戒【贤曰春秋命厯序曰四百年之间闭四门聼外难羣异并贼官有孽臣州有兵乱五七弱暴渐之效也宋均注云五七三百五十歳当顺帝渐微四方多逆贼也】拜议郎琼将至李固以书逆遗之曰【遗于季翻】君子谓伯夷隘栁下惠不恭不夷不惠可否之间【孟子曰伯夷隘栁下惠不恭隘与不恭君子不由也贤曰论语孔子曰伯夷叔齐不降其志不辱其身谓栁下惠少连降志辱身矣我则异于是无可无不可郑注云不为夷齐之清不为惠连之屈故曰异于是也】圣贤居身之所珍也诚欲枕山栖谷【枕之鸩翻】拟迹巢由斯则可矣若当辅政济民今其时也自生民以来善政少而乱俗多必待尧舜之君此为士行其志终无时矣尝闻语曰峣峣者易缺皦皦者易污【峣峣山之高也皦皦王石　之白也峣倪么翻易以豉翻】盛名之下其实难副近鲁阳樊君被徴初至【被皮义翻】朝廷设坛席犹待神明虽无大异而言行所守亦无所缺【行下孟翻】而毁谤布流应时折减者【言其名誉折减也折食列翻】岂非观聼望深声名太盛乎【言其声名之盛素动人之观聼故所望者深也】是故俗论皆言处士纯盗虚声【处昌吕翻】愿先生宏此逺谟令众人叹服一雪此言耳琼至拜议郎稍迁尚书仆射琼昔随父在台阁【琼父香和帝时为尚书令】习见故事及后居职逹练官曹【逹明也练习也言明习尚书诸曹事也】争议朝堂莫能抗夺【莫能抗言以夺其议也朝直遥翻】数上疏言事【数所角翻】上颇采用之李固郃之子【郃曷閤翻又古合翻】少好学【少诗沼翻好呼到翻】常改易姓名杖策驱驴【防马策也】负笈从师不逺千里【笈极晔翻书箱也不逺千里不惮千里之逺也】遂究览坟籍为世大儒毎到太学宻入公府定省父母【记曰凡为人子冬温而夏凊昏定而晨省孔頴逹曰安定其牀衽也省问其安否何如省悉景翻】不令同业诸生知其为郃子也三年春正月丙子京师地震　夏六月旱　秋七月茂陵园寑灾　九月鲜卑冦渔阳　冬十二月己亥太傅桓焉免　车骑将军来歴罢　南单于防死弟休利立为去特若尸逐就单于　帝悉召孙程等还京师四年春正月丙寅赦天下　丙子帝加元服　夏五月壬辰诏曰海内颇有灾异朝廷修政太官减膳珍玩不御【御进也】而桂阳太守文砻【郡国志桂阳郡在雒阳南三千九百里砻音力公翻】不惟竭忠宣畅本朝【言不思宣畅本朝遇灾修省之意也朝直遥翻】而逺献大珠以求幸媚今封以还之【不罪砻而但封还其珠非所以昭徳塞违也】　五州雨水　秋八月丁巳太尉刘光司空张皓免　尚书仆射虞诩上言安定北地上郡山川险阨沃埜千里土宜畜牧水可溉漕【既可溉田又可通漕也畜许六翻】顷遭元元之灾【洪氏释曰东汉书邓隲元二之灾注云元二即元元也古书字当再读者于上字之下为小二字当两度言之后人不晓遂读为元二或同之阳九或附之百六良由不悟致斯乖舛岐州石鼔铭凡重言者皆为二字明验也赵氏云杨孟文石门碑汉威宗建和二年立其文有曰申遭元二桥梁断絶若读为元元则为不成文理疑当时自有此语汉注未必然也予按汉刻如北海相景君及李翊夫人碑之类凡重文皆以小二字赘其下此碑有烝烝明明荡荡世世勤勤亦不再出上一字然非若元二遂书为二大字也又孔耽碑云遭元二轗轲人民相食若作元元则下文不应言人民汉注之非明矣王充论衡曰今上嗣位元二之间嘉徳布流三年零陵生芝草五本四年甘露降五县则论衡所云元二者葢谓即位之元年二年也邓君云永初元年夏凉部叛羌揺荡西州诏隲将羽林五校士击之冬徴隲班师迎拜为大将军帝纪班师在二年十一月有脱字也又云时遭元二之灾人士荒饥盗贼羣起四夷侵叛隲崇节俭罢力役进贤士故天下复安则此所云元二者亦谓元年二年也安帝纪书两年之间万民饥流羌貊叛戾又与同此碑所云西戎虐残桥梁断絶正是邓隲出师时则史碑碣皆与论衡合建初者章帝之始年永初者安帝之始年乃知东汉之文所谓元二者如此】众羌内溃郡县兵荒二十余年夫弃沃壤之饶捐自然之财不可谓利离河山之阻【离力智翻】守无险之处难以为固今三郡未复园陵单外【贤曰园陵谓长安诸陵园也单外谓不固余谓西汉诸陵园不皆在长安单外言无蔽障】而公卿选懦容头过身【贤曰前书音义曰选懦柔怯也懦音而掾翻】张解设难【张解者开张其説以为解设难者铺设其辞以发难难乃旦翻】但计所费不图其安宜开圣聼考行所长九月诏复安定北地上郡还旧土【安帝永初五年三郡内徙】　癸酉以大鸿胪厐参为太尉録尚书事【胪陵如翻厐皮江翻】太常王龚为司空　冬十一月庚辰司徒许敬免　鲜卑冦朔方　十二月乙夘以宗正农刘﨑为司徒【﨑邱宜翻】　是嵗于窴王放前杀拘弥王兴自立其子为拘弥王【拘弥王居寕弥城去长史所居栁中城四千九百里】而遣使者贡献敦煌太守徐由上求讨之【敦徒门翻上时掌翻】帝赦于窴罪令归拘弥国放前不肻
　　五年夏四月京师旱　京师及郡国十二蝗　定逺侯班超之孙始尚帝姑隂城公主【公主清河孝王之女隂县属南阳郡宋白曰隂城县在今谷城县北宋干徳二年置光化军】主骄淫无道始积忿怒伏刃杀主冬十月乙亥始坐腰斩同产皆弃市
　　六年春二月庚午河间孝王开薨子政嗣政傲狠不奉法【狠下垦翻】帝以侍御史呉郡沈景有彊能擢为河间相【侍御史秩六百石擢为王国相秩二千石相息亮翻】景到国谒王王不正服箕踞殿上侍郎赞拜景峙不为礼【贤曰峙立也】问王所在虎贲曰是非王邪【贲音奔】景曰王不正服常人何别今相谒王岂谒无礼者邪王慙而更服【别彼列翻更工衡翻】景然后拜出住宫门外请王傅责之【汉诸王国有太傅至成帝时更曰傅】曰前发京师陛见受诏【见贤遍翻】以王不恭相使检督诸君空受爵禄曾无训导之义因奏治其罪【治直之翻】诏书让政而诘责景因捕诸奸人奏案其辠杀戮尤恶者数十人出寃狱百余人政遂为改节悔过自修【为于伪翻】　帝以伊吾膏膄之地傍近西域匈奴资之以为钞暴【近其靳翻钞楚交翻】三月辛亥复令开设屯田如永和时事【见四十七卷和帝永元二年】置伊吾司马一人初安帝薄于蓺文博士不复讲习朋徒相视怠散学
　　舎穨敝鞠为园蔬【穨徒回翻贤曰诗小雅曰鞠为茂草注曰鞠穷也】或牧儿荛竖薪刈其下【荛竖刈草者也荛如招翻】将作大匠翟酺上疏请修缮诱进后学帝从之【翟直格翻酺薄乎翻诱音酉】秋九月缮起太学凡所造构二百四十房千八百五十室　防乌桓校尉耿遣兵击鲜卑破之【与曅同】护羌校尉韩皓转湟中屯田置两河间以逼羣羌【两河谓赐支河及逢留大河也】皓坐事徴以张掖太守马续代为校尉两河间羌以屯田近之【近其靳翻】恐必见图乃解仇诅盟各自儆备【诅庄助翻】续上移田还湟中【上上奏也音时掌翻】羌意乃安　帝欲立皇后而贵人有宠者四人莫知所建议欲探筹以神定选【书四人姓氏于筹祷之于神而探之得之为入选探它南翻】尚书仆射南郡胡广与尚书冯翊郭防史敞上疏諌曰窃见诏书以立后事大谦不自专欲假之筹防决疑灵神篇籍所记祖宗典故未尝有也恃神卜筮既未必当贤就值其人犹非徳选夫岐嶷形于自然【贤曰诗云克岐克嶷郑注云岐岐然意有所知其貎嶷嶷然有所识别也嶷鱼力翻】伣天必有异表【贤曰伣音苦见翻説文曰伣譬谕也诗云文王嘉止大邦有子伣天之妹文王闻太姒之贤则美之言大邦有子女譬天之有女弟故求为配焉】宜参良家简求有徳徳同以年年钧以貎稽之典经断之圣虑【断丁乱翻】帝从之恭懐皇后弟子乘氏侯商之女【恭懐皇后和帝母梁贵人也乗氏县属济隂郡春秋之乘丘也乘绳证翻】选入掖庭为贵人常特被引御从容辞曰夫阳以博施为徳【被皮义翻从干容翻施式智翻】隂以不专为义螽斯则百福所由兴也【言后妃不妬忌若螽斯则子孙众多而百福兴矣】愿陛下思云雨之均泽小妾得免于罪帝由是贤之
　　阳嘉元年春正月乙巳立贵人梁氏为皇后　京师旱三月州六郡妖贼章河等冦四十九县杀伤长吏
　　【州部九江丹阳庐江防稽呉豫章等六郡妖于骄翻长知两翻】　庚辰赦天下改元夏四月梁商加位特进顷之拜执金吾　冬耿遣
