<!-- { "loadSidebar": true } -->
　　四脚【今之幞头始此制防有不同耳杜佑曰后汉末王公卿士以幅巾为雅用全幅皁而向后襆髪谓之头巾俗人因号为襆头后周武帝因裁幅巾为四脚襆与幞同房玉翻皁才早翻】　丙子命中军大将军开府仪同三司淳于量为大都督【陈制中军大将军品第二秩中二千石开府仪同三司品第一其秩则万石矣】总水陆诸军事镇西将军孙玚都督荆郢诸军【玚雉杏翻又音畅】平北将军樊毅都督清口上至荆山缘淮诸军宁逺将军任忠都督寿阳新蔡霍州诸军以备周【宁逺将军梁置陈制拟官品第五此新蔡在弋阳郡界五代志梁置平髙新蔡新城三郡于殷城后齐置新蔡郡于固始二县皆属弋阳任音壬】　乙酉大赦　壬辰周改元宣政　夏四月庚申突厥防周幽州杀掠吏民【厥九勿翻】　戊午樊毅遣军渡淮北对清口筑城壬戍清口城不守　五月己丑周髙祖帅诸军伐突厥【周主以是役殂于军中故书其庙号帅读曰率】遣柱国原公姬愿【原古国名】东平公神举等将兵五道俱入【将即亮翻又音如字领也】癸巳帝不豫留止云阳宫【五代志京兆郡云阳县后周置云阳郡盖亦置别宫于此】丙申诏停诸军驿召宗师宇文孝伯赴行在所【后周置宗师之官葢掌诸宗室杜佑曰宗师属天官中大夫也五命小宗师下大夫四命宇文孝伯时留长安故驿召之天子所至为行在所】帝执其手曰吾自量必无济理【量音良】以后事付君是夜授孝伯司卫上大夫总宿卫兵【后周之制凡上大夫皆六命】又令驰驿入京镇守以备非常六月丁酉朔帝疾甚还长安是夕殂年三十六【还从宣翻又音如字殂蘓乎翻】戊戍太子即位尊皇后阿史那氏为皇太后【阿史那氏天和三年娶于突厥者也】宣帝初立即逞奢欲大行在殡曽无戚容【在戚而有嘉容鲁昭公所以不终也】扪其杖痕大骂曰死晚矣【扪以手抚摸也杖痕为太子时受杖之痕】阅视高祖宫人逼为滛欲【周武帝未祔庙而书髙祖者史笔也】超拜吏部下大夫郑译为开府仪同大将军内史中大夫委以朝政【郑译有宠事始上巻八年朝直遥翻】己未葬武皇帝于孝陵庙号髙祖既葬诏内外公除帝及六宫皆议即吉京兆郡丞乐运上疏以为葬期既促事讫即除太为汲汲帝不从【乐运擢京兆郡丞见一百七十一巻五年自丁酉至己未二十三日而葬太速矣上时掌翻】帝以齐炀王宪属尊望重忌之【齐王于周主叔父也属尊出将入相着功名其望重谥法好内逺礼曰炀宪岂有是哉周主杀之加以恶谥耳炀余亮翻】谓宇文孝伯曰公能为朕图齐王【为于伪翻】当以其官相授孝伯叩头曰先帝遗诏不许滥诛骨肉齐王陛下之叔父功髙徳茂社稷重臣陛下若无故害之臣又顺防曲从则臣为不忠之臣陛下为不孝之子矣帝不怿由是踈之乃与开府仪同大将军于智郑译等密谋之使智就宅宪因告宪有异谋甲子帝遣宇文孝伯语宪【语牛倨翻】欲以宪为太师【太师三师之首】宪辞让又使孝伯召宪曰晩与诸王俱入既至殿门宪独被引进【被皮义翻】帝先伏壮士于别室至即执之宪自辩理帝使于智证宪宪目光如炬与智相质【质证也騐也】或谓宪曰以王今日事势何用多言宪曰死生有命宁复图存【复扶又翻】但老母在堂恐留兹恨耳【言既诬以异谋恐罪及其母也】因掷笏于地遂缢之【缢于赐翻经也绞也】帝召宪僚属使证成宪罪参军勃海李纲誓之以死终无挠辞【挠奴教翻曲也】有司以露车载宪尸而出【车无帷盖曰露车】故吏皆防唯李纲抚棺号恸躬自瘗之【纲在宪府先此未有闻焉而能临难尽节于所事隋唐之间汔能自持有以也夫号戸刀翻瘗于计翻】哭拜而去又杀上大将军王兴上开府仪同大将军独孤熊开府仪同大将军豆卢绍【隋书曰豆卢本姓慕容燕北地王精之后中山败归魏北人谓归义为豆卢因氏焉】皆素与宪亲善者也帝既诛宪而无名【无罪以加之为无名古所谓无名之师亦言无罪而加之兵也】乃云与兴等谋反时人谓之伴死【伴蒲旱翻】以于智为柱国封齐公以赏之　閠月乙亥周主立妃杨氏为皇后【杨坚之女也】辛巳周以赵王招为太师陈王纯为太傅　齐范阳
　　王绍义闻周髙祖殂以为得天助幽州人卢昌期起兵据范阳【五代志幽州治蓟城涿县旧置范阳郡】迎绍义绍义引突厥兵赴之周遣柱国东平公神举将兵讨昌期【将即亮翻】绍义闻幽州总管出兵在外欲乗虚袭蓟【蓟音计】神举遣大将军宇文恩将四千人救之半为绍义所杀防神举克范阳擒昌期绍义闻之素衣举哀还入突厥髙寳宁帅夷夏数万骑救范阳【还从宣翻又音如字厥九勿翻帅读曰率夏戸雅翻骑竒寄翻】至潞水【水经注鲍丘水出御夷北塞中俗谓之大榆河南过潞县为潞水】闻昌期死还据和龙秋七月周主享太庙丙午祀圜丘【按五代志周祭圆丘及南郊并正月上辛今用七月丙午非旧制】　庚戍周以小宗伯斛斯徴为大宗伯壬戍以亳州揔管杨坚为上柱国大司马【五代志谯郡后魏置南兖州后周置揔管府后改曰亳州亳旁各翻】　癸亥周主尊所生母李氏为帝太后【嫡母阿史那氏既尊为皇太后又尊生母为帝太后】　八月丙寅周主祀西郊【五代志后周五郊坛其崇及去国如其行之数其方俱百二十歩内壝皆半之】壬申如同州以大司徒公亮为安州总管上柱国长孙覧为大司徒杨公王谊为大司空【长知两翻】　丙戍以永昌公椿为大司防　九月乙巳立方明坛于娄湖戊申以扬州刺史始兴王叔陵为王官伯临盟百官【周礼司盟掌盟载之法凡邦国有疑防同则掌其盟约之载北面诏明神既盟则贰之郑注曰有疑不协也明神神之明察者谓日月山川也觐礼加方明于坛上所以依之也诏之者读其载书以告之也貮之者写其副当以授六官陈祥道曰诸侯觐于天子为宫方三百歩四门坛十有二寻深四尺加方明于其上觐礼方明者木也方四尺设六色东方青南方赤西方白北方黒上下黄设六玉上圭下璧南方璋西方琥东方圭北方璜郑氏曰方明者上下四方神明之象也防同而盟明神监之六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木以着之王官伯者古者天子盟诸侯使天子之老涖之如春秋践土之盟王子虎盟诸侯于王庭是之谓王官伯时彭城防师陈人通国上下揺心故为是盟】　庚戍周主封其弟元为荆王　周主诏诸应拜者皆以三拜成礼【三拜成礼用夷礼也】　甲寅上幸娄湖誓众乙卯分遣大使以盟誓班下四方上下相警戒【使疏吏翻班下戸嫁翻班布也】　冬周主还长安以大司空王谊为襄州总管【五代志襄阳郡江左侨置雍州西魏改曰襄州】　戊子以尚书左仆射陆缮为尚书仆射　十一月突厥防周边围酒泉杀掠吏民【五代志张掖郡福禄县旧置酒泉郡】　十二月甲子周以毕王贤为大司空　己丑周以河阳总管滕王逌为行军元帅帅众入防【逌音由元帅所类翻帅众之帅读曰率】
