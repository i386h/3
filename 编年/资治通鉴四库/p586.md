<!-- { "loadSidebar": true } -->
　　诏徙于牛头山西【牛头山在今建康府上元县南四十里两峯如阙】直宫城之午位及废帝即位以旧地为吉复还故处【复扶又翻史终言之】帝又命尚书左丞荀万秋造五路依金根车加羽葆盖【五路之制与金根车不同加羽葆盖愈非古矣沈约曰秦阅三代之车独取殷制古曰桑根车秦曰金根车】四年春正月甲子朔魏大赦改元和平　乙亥上耕籍田大赦　己卯诏祀郊庙初乘玉路　庚寅立皇子子勋为晋安王【勋古勲字】子房为寻阳王子顼为历阳王子鸾为襄阳王　魏散骑侍郎冯阐来聘【散悉亶翻骑竒寄翻】　二月魏卫将军乐安王良讨河西叛胡【以下文叛胡诣长安首罪观之此河西盖谓自龙门东至华隂河之西岸也】　三月魏人防北隂平【隂平道汉属广汉属国都尉晋武帝泰始中分立隂平郡宋分立南隂平北隂平二郡五代志普安郡隂平县宋立北隂平郡宋白曰文州隂平郡战国时氐羌所据永嘉之后羌虏数叛遂立郡以遏之舆地志云晋永嘉末太守王鍳以郡降李雄晋人于是悉流移于蜀汉其氐羌并属扬茂搜此郡不复预受正朔故南史诸志悉无所録其晋人流寓于蜀者仍于益州立南北二隂平寓于汉中者亦于梁州立南北二隂平】朱提太守杨归子击破之　【考异曰宋帝纪索虏冦北隂平孔提太守杨归子击破之宋畧云索虏冦壮降平朱太守杨归子击破之按郡县名无壮降平及孔提北隂平参酌二书当为朱提　今按魏収地形志武都郡有孔提县五代志武都建威县后周并西魏之孔堤郡及县入焉此时魏人盖冦北隂平之孔堤为北隂平太守杨归子所破也当从宋纪朱提郡在南中时属寜州去隂平甚远盖考异误以宋纪宋畧二书所载合为朱提也当读作孔提属上句宋畧所谓壮降平亦北隂平三字之误朱字于下文无所附着当为衍字】甲申皇后亲桑于西郊皇太后观礼　夏四月魏太后常氏殂【本保太后尊为太后见一百二十七卷文帝元嘉三十年】五月癸丑魏葬昭太后于鸣鸡山【魏土地记曰下洛城东北三十里冇延河东流北有鸣鸡山史记赵襄子杀代王于夏屋其姊为代王夫人襄子迎之至此曰代已亡矣吾将安归乎遂磨笄于山而自杀代人怜之为立祠焉因名为磨笄山每夜有野鸡羣鸣于祠屋上故亦谓之鸣鸡山杜佑曰妫州治怀戎县有鸣鸡山本名磨笄山】　丙戌尚书左仆射禇湛之卒　吐谷浑王拾寅两受宋魏爵命【吐从暾入声谷音浴】居止出入拟于王者魏人忿之定阳侯曹安表言拾寅今保白兰若分军出其左右必走保南山不过十日人畜乏食可一举而定六月甲午魏遣征西大将军阳平王新成等督统万髙平诸军出南道南郡公中山李惠等督凉州诸军出北道以击吐谷浑　魏崔浩之诛也【见一百二十五卷宋文帝元嘉二十七年】史官遂废至是复置【复扶又翻】　河西叛胡诣长安首罪【乐安王良兵威临之故首罪首式又翻】魏遣使者安慰之　秋七月遣使如魏　甲戌开府仪同三司何尚之卒　壬午魏主如河西　魏军至西平【西平汉落都之地秃髪所都乐都即落都也唐为鄯州】吐谷浑王拾寅走保南山九月魏军济河追之防疾疫引还获杂畜三十余万【畜许又翻】庚午魏主还平城　丁亥徙襄阳王子鸾为新安王冬十月庚寅诏沈庆之讨縁江蛮前庐陵内史周朗言事切直【见一百二十七卷文帝元嘉三十年】上衘之使有司奏朗居母丧不如礼传送宁州【传知恋翻又直恋翻】于道杀之朗之行也侍中蔡兴宗方在直请与朗别坐白衣领职【蔡兴宗立于猜暴之朝葬范义别周朗犯时主之怒而不加刑素行有以孚乎人也】　十一月魏散骑常侍卢度世等来聘【散悉亶翻骑竒寄翻】　是岁上徴青冀二州刺史顔师伯为侍中师伯以谄佞被亲任【被皮义翻】羣臣莫及多纳货贿家累千金上尝与之樗蒲上掷得雉自谓必胜师伯次掷得卢【樗蒲采名有黒犊有雉有卢得卢者胜】上失色师伯遽敛子曰几作卢【子五木也此亦师伯为佞之一端几居希翻】是日师伯一输百万柔然攻髙昌杀沮渠安周灭沮渠氏【文帝元嘉十六年魏克凉州沮】
　　【渠无讳与弟安周西走保据髙昌今为柔然所灭沮子余翻】以阚伯周为高昌王髙昌称王自此始
　　五年春正月戊午朔朝贺【朝直遥翻】雪落太宰义恭衣有六出义恭奏以为瑞上悦义恭以上猜暴惧不自容每卑辞逊色曲意祗奉由是终上之世得免于祸　二月辛卯魏主如中山丙午至邺遂如信都　三月遣使如魏【使疏吏翻】　魏主发并肆州民五千人治河西猎道【魏道武天赐二年分并州北境为九原镇太武真君七年置肆州宋白曰十三州志云汉末大乱匈奴侵边自定襄已西尽云中鴈门之间遂空曹公集荒郡之戸聚之九原界以立新兴郡领五原等县即唐忻州定襄县之地后魏书云太平二年置肆州寄理秀容城秀容县忻州所治即汉末所置九原县也治直之翻】辛巳还平城夏四月癸巳更以西阳王子尚为豫章王　庚子诏
