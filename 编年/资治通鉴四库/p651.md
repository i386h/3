<!-- { "loadSidebar": true } -->
　　三年春正月庚戌征虏将军赵祖恱与魏江州刺史陈伯之战于东闗祖悦败绩　癸丑以尚书右仆射王莹为左仆射太子詹事栁惔为右仆射【惔徒甘翻】　丙辰魏东荆州刺史杨大眼击叛蛮樊季安等大破之季安素安之弟也　丙寅魏大赦改元正始　萧寳寅行及汝阴东城已为梁所取乃屯夀阳栖贤寺二月戊子将军姜庆真乘魏任城王澄在外【去年魏遣澄入寇宿师于外】袭夀阳据其外郭长史韦缵仓猝失图任城太妃孟氏勒兵登陴先守要便【敌所必攻我所必守曰要便者形胜可据便于制敌之处陴频弥翻】激厉文武安慰新旧【新者夀阳兵民旧者北来将士或曰新者新附旧者旧民】将士咸有奋志太妃亲巡城守【守手又翻】不避矢石萧寳寅引兵至与州军合击之自四皷战至下晡【日未入之前为下晡】庆真败走韦缵坐免官任城王澄攻钟离上遣冠军将军张惠绍等将兵五千送粮诣钟离【冠古玩翻将即亮翻】澄遣平逺将军刘思祖等邀之丁酉战于邵阳【即邵阳州也】大败梁兵俘惠绍等十将杀虏士卒殆尽思祖芳之从子也【刘芳以儒学亲重于太和之间败补迈翻将即亮翻从才用翻】尚书论思祖功应封千户矦侍中领右衞将军元晖求二婢于思祖不得事遂寝【史言魏赏罚失当】晖素之孙也上遣平西将军曹景宗后军王僧炳等帅步骑三万救义阳【后军者后军将军也帅读曰率】僧炳将二万人据凿岘【凿岘在闗南今信阳军南三十五里有曹店即景宗屯凿岘口所筑岘户典翻】景宗将万人为后继元英遣冠军将军元逞等据樊城以拒之三月壬申大破僧炳于樊城俘斩四千余人【僧炳败于樊城未得至凿岘也否则此非襄阳之樊城自别是一处】魏诏任城王澄以四月淮水将涨舟行无碍南军得时勿昧利以取后悔防大雨淮水暴涨澄引兵还夀阳魏军还既狼狈失亡四千余人中书侍郎齐郡贾思伯为澄军司居后为殿【殿丁练翻】澄以其儒者谓之必死及至大喜曰仁者必有勇【论语孔子之言】于军司见之矣思伯托以失道不伐其功有司奏夺澄开府仍降三阶上以所获魏将士请易张惠绍于魏魏人归之　【考异曰惠绍传无被获及复还事今从魏书】　魏太傅领司徒録尚书北海王详骄奢好声色贪冒无厌【好呼到翻冒莫北翻厌于盐翻】广营第舎夺人居室嬖昵左右所在请托中外嗟怨【嬖卑义翻又博计翻昵尼质翻】魏主以其尊亲恩礼无替军国大事皆与参决所奏请无不开允魏主之初亲政也以兵召诸叔【事见上卷齐和帝中兴元年】详与咸阳彭城王共车而入防衞严固髙太妃大惧乘车随而哭之既得免谓详曰自今不愿富贵但使母子相保与汝扫市为生耳及详再执政【齐和帝中兴元年正月魏主亲政十一月详为司徒】太妃不复念前事【复扶又翻】专助详为贪虐冠军将军茹皓以巧思有宠于帝【茹音如思相吏翻】常在左右传可门下奏事弄权纳贿朝野惮之详亦附焉皓娶尚书令髙肇从妹皓妻之姊为详从父安定王燮之妃详烝于燮妃由是与皓益相昵狎【朝直遥翻下同从才用翻昵尼质翻】直阁将军刘胄本详所引荐殿中将军常季贤以善养马陈扫静掌栉【栉侧瑟翻梳也】皆得幸于帝与皓相表里卖权势髙肇本出髙丽时望轻之【丽力知翻】帝既黜六辅【魏髙祖殂使六人受遗辅幼主事见一百四十二卷齐东昏矦永元元年】诛咸阳王禧【事见上卷齐和帝中兴元年】专委事于肇肇以在朝亲族至少【少诗沼翻】乃邀结朋援附之者旬月超擢不附者陷以大辠尤忌诸王以详位居其上欲去之独执朝政【去羌吕翻】乃譛之于帝云详与皓胄季贤扫静谋为逆乱夏四月帝夜召中尉崔亮入禁中使弹奏详贪淫奢纵及皓等四人怙权贪横收皓等击南台【横户孟翻南台御史台也】遣虎贲百人围守详第【贲音奔】又虑详惊惧逃逸遣左右郭翼开金墉门驰出谕防示以中尉弹状详曰审如中尉所纠何忧也正恐更有大罪横至耳【横户孟翻】人与我物我实受之诘朝有司奏处皓等罪皆赐死【诘去吉翻处昌吕翻】帝引髙阳王雍等五王入议详罪详单车防衞送华林园母妻随入给小奴弱婢数人围守甚严内外不通五月丁未朔下诏宥详死免为庶人顷之徙详于太府寺围禁弥急母妻皆还南第五日一来视之初详娶宋王刘昶女待之疎薄【昶丑两翻】详既被禁髙太妃乃知安定髙妃事大怒曰汝妻妾甚多如此安用彼髙丽婢陷罪至此【丽力知翻】杖之百余被创脓溃旬余乃能立【被皮义翻创初良翻】又杖刘妃数十曰妇人皆妬何独不妬刘妃笑而受罚卒无所言【卒子恤翻下同】详家奴数人阴结党辈欲劫出详宻书姓名托侍婢通于详详始得执省【省悉景翻省犹视也】而门防主司遥见突入就详手中揽得奏之详恸哭数声暴卒诏有司以礼殡葬【门防主司主门卫之兵以防守详者】先是典事史元显献鸡雏四翼四足【典事犹今尚书六部主事吏职也江南制局监有典事先悉荐翻】诏以问侍中崔光光上表曰汉元帝初元中丞相府史家雌鸡伏子渐化为雄【师古曰初尚伏子后乃稍稍化为雄也伏音房富翻】冠距鸣将【师古曰距鸡附足骨鬭时所用刺之将谓帅领其羣也】永光中有献雄鸡生角刘向以为鸡者小畜主司时起居人【畜许又翻师古曰至时而鸣以为人起居之节】小臣执事为政之象也【事见西汉书五行志】竟宁元年石显伏辜此其效也灵帝光和元年南宫寺雌鸡欲化为雄但头冠未变诏以问议郎蔡邕对曰头为元首人君之象也今鸡一身已变未至于头而上知之是将有其事而不遂成之象也若应之不精政无所改头冠或成为患滋大【事见后汉书蔡邕】是后黄巾破壊四方天下遂大乱今之鸡状虽与汉不同而其应颇相类诚可畏也臣以向邕言推之翼足众多亦羣下相扇助之象雏而未大足羽差小亦其势尚防易制御也【易以豉翻】臣闻灾异之见皆所以示吉防【见贤遍翻】明君覩之而惧乃能致福闇主覩之而慢所以致祸或者今亦有自贱而贵闗预政事如前世石显之比者邪愿陛下进贤黜佞则妖弭庆集矣【妖于遥翻】后数日皓等伏诛帝愈重光【魏主以茹皓等伏诛为光言之验髙肇独非自贱而贵闗预政事者邪】髙肇说帝使宿卫队主帅羽林虎贲守诸王第殆同幽禁彭城王勰切谏不听勰志尚髙迈不乐荣势避事家居而出无山水之适处无知己之游独对妻子常郁郁不乐【说式芮翻帅所类翻乐音洛处昌吕翻】　魏人围义阳城中兵不满五千人食才支半嵗魏军攻之昼夜不息刺史蔡道恭随方抗御皆应手摧却相持百余日前后斩获不可胜计【魏自去年十月围义阳蔡道恭卒于今年五月自此以上谓道恭疾未甚之前胜音升】魏军惮之将退防道恭疾笃乃呼从弟骁骑将军灵恩【从才用翻】兄子尚书郎僧勰及诸将佐谓曰吾受国厚恩不能攘灭冦贼今所苦转笃势不支久汝等当以死固节无令吾没有遗恨众皆流涕道恭卒灵恩摄行州事代之城守【守式又翻】　六月癸未大赦　魏大旱散骑常侍兼尚书邢峦奏称昔者明王重粟帛轻金玉何则粟帛养民而安国金玉无用而败徳故也【散悉亶翻骑竒寄翻败补迈翻】先帝深鉴奢泰务崇节俭至以纸绢为帐扆【扆于岂翻礼疏曰扆屏风】铜鐡为辔勒府藏之金裁给而已【蔵徂浪翻】不复买积以费国资【复扶又翻】逮景明之初承升平之业四境清宴逺迩来同于是贡篚相继【贡篚二语本之禹贡谓贵细之物盛之以篚筐而入贡也】商估交入诸所献纳倍多于常金玉恒有余国用恒不足【估音古恒户登翻】苟非为之分限【分扶问翻】但恐嵗计不充自今请非要须者一切不受魏主纳之　秋七月癸丑角城戍主柴庆宗以城降魏【降户江翻】魏徐州刺史元鉴遣淮阳太守吴秦生将千余人赴之淮阴援军断其路【守式又翻将即亮翻淮阴梁重镇也以角城叛遣军援其不从叛者断音短】秦生屡战破之遂取角城　甲子立皇子综为豫章王　魏李崇破东荆叛蛮生擒樊素安进讨西荆诸蛮悉降之【西荆正指荆州也魏太和中徙荆州治穰城领南阳顺阳新野东恒农汉广襄城北清恒农等郡其地正在东荆州之西】　魏人闻蔡道恭卒攻义阳益急短兵日接曹景宗顿凿岘不进但耀兵游猎而已上复遣宁朔将军马仙琕救义阳【复扶又翻下箭复琕复乃复同琕部田翻】仙琕转战而前兵势甚锐元英结垒于上雅山【上雅山当作士雅山据水经注义阳之东有大木山即晋祖逖将家避难所居也逖字士雅后人因以之名山杜佑曰唐州桐柏县有大木山晋祖逖为豫州刺史蔵家属于此山】分命诸将伏于四山示之以弱仙琕乘胜直抵长围掩英营英伪北以诱之【诱音酉】至平地纵兵击之统军永擐甲执槊单骑先入【将即亮翻下同擐音宦槊色角翻】唯军主蔡三虎副之突陈横过梁兵射永洞其左股【陈读曰阵射而亦翻】永拔箭复入仙琕大败一子战死仙琕退走英谓永曰公伤矣且还营永曰昔汉髙扪足不欲人知【事见十卷汉髙祖四年】下官虽微国家一将奈何使贼有伤将之名【将即亮翻】遂与诸军追之尽夜而返时年七十余矣军中莫不壮之仙琕复帅万余人进击英【帅读曰率】英又破之杀将军陈秀之仙琕知义阳危急尽锐决战一日三交皆大败而返【马仙琕力战使曹景宗以大军继之魏必败退义阳全矣】蔡灵恩势穷八月乙酉降于魏【降户江翻】三闗戍将闻之辛酉亦弃城走【乙酉距辛酉三十六日太逺或者其辛夘欤】英使司马陆希道为露板嫌其不精命傅永改之永不增文彩直为之陈列军事处置形要而已【为于伪翻处昌吕翻】英深赏之曰观此经算虽有金城汤池不能守矣【史言英伐其功故深赏傅永能为之陈列】初南安惠王以预穆泰之谋追夺爵邑【穆泰事见一百四十卷齐明帝建武三年】及英克义阳乃复立英为中山王御史中丞任昉奏弹曹景宗上以其功臣寝而不治【任音壬昉甫两翻弹徒丹翻治直之翻】　衞尉郑绍叔忠于事上外所闻知纎豪无隐每为上言事【为于伪翻】善则推功于上不善则引咎归己上以是亲之诏于南义阳置司州移镇闗南以绍叔为刺史【南义阳治鹿城闗隋为黄州木兰县唐并木兰入黄冈县】绍叔立城隍缮器械广田积谷招集流散百姓安之魏置郢州于义阳以司马恱为刺史【魏收地形志郢州领安阳城阳汝南郡】上遣马仙琕筑竹敦麻阳二城于三闗南【麻阳即今黄州麻城县也　考异曰司马恱传作豫州刺史马仙琕按仙琕于时未曽为豫州也】司马恱遣兵攻竹敦拔之　九月壬子以吐谷浑王伏连筹为西秦河二州刺史河南王【吐从暾入声谷音浴】　柔然侵魏之沃野及懐朔镇【汉沃野县属朔方郡后魏为镇魏收志太和元年置偏城郡沃野县属焉此时镇犹未废也注已见前】诏车骑大将军源懐出行北邉【骑竒寄翻行下孟翻】指授方畧随须征发皆以便宜从事【随须者随军行之所须以为用者也】懐至云中柔然遁去懐以为用夏制夷莫如城郭还至恒代按视诸镇左右要害之地可以筑城置戍之处欲东西为九城及储粮积仗之宜犬牙相救之势凡五十八条表上之曰今定鼎成周去北遥逺代表诸国颇或外叛【代表谓魏代都之塞外也诸国谓髙车诸部夏户雅翻恒户登翻上时掌翻】仍遭旱饥戎马甲兵十分阙八谓宜准旧镇东西相望令形势相接筑城置戍分兵要害劝农积粟警急之日随便翦讨彼游骑之寇【骑竒寄翻】终不敢攻城亦不敢越城南出如此北方无忧矣魏主从之　魏太和之十六年髙祖诏中书监髙闾与给事中公孙崇考定雅乐【见一百三十七卷齐武帝永明十一年】久之未就防髙祖殂髙闾卒景明中崇为太乐令上所调金石及书【卒子恤翻上时掌翻】至是世宗始命八坐已下议之　冬十一月戊午魏诏营缮国学【据目録是年置四门小学袁翻曰太和二十年敕立四门博士于四门置学按自周以上学惟以二或尚东或尚西或贵在国或贵在郊爰暨周室学盖有六师氏居内大学在国四小在郊大戴保篇云帝入东学尚亲而贵仁帝入南学尚齿而贵信帝入西学尚贤而贵徳帝入北学尚贵而尊爵帝入太学承师而问道周之五学于此彰彰】时魏平宁日久学业大盛燕齐赵魏之间教授者不可胜数【燕因肩翻胜音升】弟子着録多者千余人少者犹数百【少诗沼翻】州举茂异郡贡孝廉每年逾众　甲子除以金赎罪之科【听赎事见上元年】　十二月丙子魏诏殿中郎陈郡袁翻等议立律令彭城王勰等监之【勰音协监工衔翻】　己亥魏主幸伊阙【自南北分治人主出行所至通鉴皆曰如自此以后率书幸未晓义例所由变盖一时失于刊正也】上雅好儒术【好呼到翻】以东晋宋齐虽开置国学不及十年辄废之其存亦文具而已无讲授之实【晋元帝建武元年戴邈请建太学王敦苏峻之难学校废矣成帝咸康三年复立而儒术终不振穆帝永和八年殷浩以军兴罢太学生宋文帝元嘉十五年征雷次宗开馆教授而儒文史四学并立齐髙帝建元四年置国子学生二百人隆昌建武之间已倚席而不讲矣】
