<!-- { "loadSidebar": true } -->
　　麟德元年【去年绛州麟见又含元殿前麟趾见于是改元】春正月甲子改云中都防府为单于大都防府以殷王旭轮为单于大都防【单音蝉】初李靖破突厥【见一百九十三卷太宗贞观四年厥九勿翻】迁三百帐于云中城阿史德氏为之长【长知两翻】至是部落渐众阿史德氏诣阙请如胡法立亲王为可汗以统之上召见谓曰今之可汗古之单于也故更为单于都防府【更工衡翻改也】而使殷王遥领之　二月戊子上行幸万年宫【永徽元年改九成宫为万年宫】　夏四月壬子卫州刺史道孝王元庆薨　丙午魏州刺史郇公孝协坐赃赐死司宗卿陇西王博义奏孝协父叔良死王事【司宗卿即宗丘卿叔良太祖之孙髙祖时叔良击突厥中流矢薨郇音荀】孝协无兄弟恐絶嗣上曰画一之法不以亲疎异制【汉书云萧何为法讲若画一注云画一言整齐也】茍害百姓虽皇太子亦所不赦孝协有一子何忧乏祀乎孝协竟自尽于第　五月戊申朔遂州刺史许悼王孝薨【孝上子也后宫所生】　乙卯于昆明之弄栋川置姚州都督府【刘昫曰汉益州郡之云南县古滇国后汉属永昌郡蜀刘氏分永昌为建寜郡又分永昌建寜置云南郡而治于弄栋晋改为晋寜郡又置寜州武德四年安抚大使李英以此川人多姓姚故置姚州今陞置都督府管州三十三】　秋七月丁未朔诏以三年正月有事于岱宗　八月丙子车驾还京师幸旧宅【旧宅帝为晋王时所居也】留七日壬午还蓬莱宫　丁亥以司列太常伯刘祥道兼右相【司列太常伯即吏部尚书】大司宪窦德为司元太常伯检校左相【太府宪即御史大夫司元太常伯即戸部尚书左相即侍中】冬十月庚辰检校熊津都督刘仁轨上言【上时掌翻】臣伏覩所存戌兵疲羸者多勇徤者少【羸伦为翻少诗沼翻】衣服贫敝唯思西归无心展效臣问以徃在海西见百姓人人应募争欲从军或请自办衣粮谓之义征何为今日士卒如此咸言今日官府与曩时不同人心亦殊曩时东西征役身没王事并防敕使吊祭【使疏吏翻】追赠官爵或以死者官爵囘授子弟凡度辽海者皆赐勲一转自显庆五年以来征人屡经度海官不记录其死者亦无人谁何【谁何问也问其为谁縁何而死也】州县毎发百姓为兵其壮而富者行钱参逐皆亡匿得免【谓州县官发人为兵其吏卒之参陪随逐者富民行钱与之相为掩蔽得以亡匿按元和四年御史台奏比来常参官入光范门及中书省所将参从人数颇多参从犹参逐也】贫者身虽老弱被发即行顷者破百济及平壤苦战【破百济见上卷显庆五年平壤苦战见龙朔二年被皮义翻】当时将帅号令许以勲赏无所不至及达西岸惟闻枷鏁推禁夺赐破勲州县追呼无以自存公私困弊不可悉言以是昨发海西之日已有逃亡自残者非独至海外而然也又本因征役授勲级以为荣宠而比年出征皆使勲官挽引【比毗至翻挽引谓挽引舟车】劳苦与白丁无殊百姓不愿从军率皆由此臣又问曩日士卒留镇五年尚得支济今尔等始经一年何为如此单露咸言初发家日惟令备一年资装今已二年未有还期臣检校军士所留衣今冬仅可充事来秋以往全无凖拟陛下留兵海外欲殄灭髙丽百济髙丽旧相党援倭人虽逺亦共为影响若无镇兵还成一国今既资戍守又置屯田所借士卒同心同德而众有此议何望成功自非有所更张厚加慰劳【董仲舒曰琴瑟不调必改而更张之更工衡翻劳力到翻】明赏重罸以起士心若止如今日以前处置恐师众疲老立效无日逆耳之事或无人为陛下尽言【处昌吕翻为于伪翻】故臣披露肝胆昧死奏陈上深纳其言遣右威卫将军刘仁愿将兵渡海以代旧镇之兵【将即亮翻】仍敕仁轨俱还仁轨谓仁愿曰国家悬军海外欲以经略髙丽其事非易【易以豉翻】今收获未毕而军吏与士卒一时代去军将又归【将即亮翻下军将同】夷人新服众心未安必将生变不如且留旧兵渐令收获办具资粮节级遣还【节级犹今人言节次也】军将且留镇抚未可还也仁愿曰吾前还海西大遭防谤云吾多留兵众谋据海东几不免祸【几居希翻】今日唯知准敕【准与凖同本朝防凖为相省吏避其名凡文书准字皆去十后遂因而不改】岂敢擅有所为仁轨曰人臣茍利于国知无不为岂恤其私乃上表陈便宜【上时掌翻】自请留镇海东上从之仍以扶余隆为熊津都尉【考异曰实録作熊津都督按时刘仁轨检校熊津都督岂可复以隆为之明年实録称熊津都尉扶余隆与金法敏盟今从之】使招辑其余众　初武后能屈身忍辱奉顺上意故上排羣议而立之及得志专作威福上欲有所为动为后所制上不胜其忿有道士郭行眞出入禁中尝为厌胜之术【胜音升厌于协翻又于琰翻】宦者王伏胜发之上大怒密召西台侍郎同东西台三品上官仪议之仪因言皇后专恣海内所不与请废之上意亦以为然即命仪草诏左右奔告于后后遽诣上自诉诏草犹在上所上羞缩不忍复待之如初【复扶又翻】犹恐后怨怒因绐之曰我初无此心皆上官仪教我仪先为陈王谘议与王伏胜俱事故太子忠【忠自陈王立为皇太子王府谘议参军正五品上掌訏谟左右】后于是使许敬宗诬奏仪伏胜与忠谋大逆十二月丙戍仪下狱【下遐嫁翻】与其子庭芝王伏胜皆死籍没其家戊子赐忠死于流所【显庆五年忠徙黔州】右相刘祥道坐与仪善罢政事为司礼太常伯【司礼太常伯即礼部尚书】左肃机郑钦泰等【左肃机即尚书左丞】朝士流贬者甚众皆坐与仪交通故也【朝直遥翻】自是上毎视事则后垂帘于后政无大小皆与闻之【与读曰预】天下大权悉归中宫黜陟杀生决于其口天子拱手而已中外谓之二圣　【考异曰唐歴群臣朝谒万方表奏皆呼为二圣帝坐于东间后坐于西间后随其爱憎生杀在口按武后虽悍戾岂得高宗尚在与高宗对坐受群臣朝谒乎恐不至此今从实录】　太子右中防检校西台侍郎乐彦玮【龙朔改左右庶子为左右中防】西台侍郎孙处约并同东西台三品
　　二年春正月丁卯吐蕃遣使入见请复与吐谷浑和亲【见贤遍翻复扶又翻】仍求赤水地畜牧【即河源之赤水也本吐谷浑地畜吁玉翻】上不许　二月壬午车驾发京师丁酉至合璧宫　上语及隋炀帝谓侍臣曰炀帝拒谏而亡朕常以为戒虚心求谏而竟无谏者何也李勣对曰陛下所为尽善羣臣无得而谏【禇遂良韩瑗之死不唯拒谏且杀谏者矣羣臣谁敢复谏乎李勣献谀以茍利禄而不知凶于其家】　三月甲寅以兼司戎太常伯姜恪同东西台三品恪寳谊之子也【司戎太常伯即兵部尚书姜寳谊从髙祖起兵于太原】辛未东都乾元殿成【乾元殿洛阳宫正殿也武后垂拱四年毁为明堂】闰月壬申朔车驾至东都　踈勒弓月引吐蕃侵于阗敕西州都督崔知辩左武衞将军曹继叔将兵救之【将即亮翻　考异曰实录作西川都督按于时未有西川之名必西州也】　夏四月戊辰左侍极陆敦信【龙朔改左右散骑常侍为左右侍极】检校右相【句断】西台侍郎孙处约太子右中防检校西台侍郎乐彦玮并罢政事【处昌吕翻】　秘阁郎中李淳风【龙朔改太史局为秘阁局令为郎中丞为郎】以傅仁均戊寅厯推步浸踈乃增损刘焯皇极厯【戊寅厯始行见一百八十七巻高祖武德二年隋时刘焯造甲子元厯谓之皇极厯为张宾所摈不得行焯之若翻】更撰麟德厯五月辛卯行之【更工衡翻】　秋七月己丑兖州都督邓康王元裕薨　上命熊津都尉扶余隆与新罗王法敏释去旧怨【去羌吕翻】八月壬子同盟于熊津城刘仁轨以新罗百济耽罗倭国使者浮海西还【耽罗国一曰儋罗居新罗武州南岛上初附百济后附新罗】会祠泰山高丽亦遣太子福男来侍祠　冬十月癸丑皇后表称封禅旧仪祭皇地祗太后昭配而令公卿行事礼有未安至日妾请帅内外命妇奠献【内命妇自三妃至采女以备古者三夫人九嫔二十七世妇八十一御妻又有六尚二十四司二十四典二十四掌龙朔二年又置賛德宣仪承闺承防卫仙供奉侍栉侍巾亦分为九品皆内官也外命妇皇姑封大长公主皇姊妹封长公主皇女封公主皇太子之女封郡主王之女封县主王母妻为妃一品及国公母妻为国夫人三品以上母妻为郡夫人五品勲官三品封母妻为县君散官并同职事勲官四品封母妻为乡君其母并加太字各视其夫子之品】诏禅社首以皇后为亚献【兖州传城县有社首山】越国太妃燕氏为终献【燕氏越王贞之母葢太宗妃嫔此时唯燕氏在也燕因肩翻】壬戍诏封禅坛所设上帝后上位先用藳秸陶匏等【秸古黠翻】并宜改用茵褥罍爵其诸郊祀亦宜凖此又诏自今郊庙享宴文舞用功成庆善之乐武舞用神功破陈之乐【陈读曰阵】丙寅上发东都从驾文武仪仗数百里不絶【从才用翻】列营置幕弥亘原野东自髙丽西至波斯乌长诸国【自吐火罗逾五种至婆罗覩逻北逾山行六百里得乌苌国长读曰苌】朝会者各帅其属扈从穹庐毳幕牛羊驼马填咽道路时比歳丰稔【朝直遥翻帅读曰率从才用翻比毗至翻】米斗至五钱麦豆不列于市　十一月戊子上至濮阳【濮阳颛顼之墟春秋卫成公自楚丘徙此汉为濮阳县带东郡晋分为濮阳郡隋为县属滑州唐属濮州濮慱木翻】窦德骑从【骑奇寄翻从才用翻】上问濮阳谓之帝丘何也德不能对许敬宗自后跃马而前曰昔颛顼居此故谓之帝丘上称善敬宗谓人曰大臣不可以无学吾见德不能对心实羞之德闻之曰人各有能有不能吾不强对以所不知此吾所能也【强其两翻】李勣曰敬宗多闻信美矣德之言亦善也夀张人张公艺九世同居【夀张县前汉曰夀良属东郡光武改夀张属东平国隋属济州唐属郓州】齐隋唐皆旌表其门上过夀张幸其宅问所以能共居之故公艺书忍字百余以进上善之赐以缣帛十二月丙午车驾至齐州留十日丙辰发灵岩顿至泰山下有司于山南为圎坛山上为登封坛社首山上为降禅方坛
