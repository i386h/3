<!-- { "loadSidebar": true } -->
　　四年春二月庚寅太尉牟融薨　夏四月戊子立皇子庆为太子　己丑徙钜鹿王恭为江陵王汝南王畅为梁王常山王昞为淮阳王　辛卯封皇子伉为千乗王全为平春王【平春县属江夏郡伉音抗乗绳证翻】　有司连据旧典请封诸舅帝以天下丰稔方垂无事癸卯遂封衞尉廖为顺阳矦【顺阳矦国属南阳郡贤曰故城在今邓州穰县西】车骑将军防为颍阳矦【颍阳县属颍川郡】执金吾光为许矦【许县属颍川郡】太后闻之曰吾少壮时但慕竹帛志不顾命【贤曰言慕古人书名竹帛不顾命之长短少诗沼翻】今虽已老犹戒之在得【论语孔子曰及其老也戒之在得】故日夜厉【惕惧也厉危也】思自降损冀乗此道不负先帝所以化兄弟共同斯志欲令瞑目之日无所复恨何意老志复不从哉【暝莫定翻复扶又翻】万年之日长恨矣廖等并辞让愿就闗内矦【考异曰皇后纪称廖等并辞让愿就闗内矦太后闻之云云廖等不得已受封爵按太后之辞皆不欲封廖】
　　【等之意而史家文势反似太后欲令廖等受封今辄移廖等辞让于太后语下使文势有序读者易觧】帝不许廖等不得已受封爵而上书辞位帝许之五月丙辰防廖光皆以特进就第　甲戌以司徒鲍昱为太尉南阳太守桓虞为司徒　六月癸丑皇太后马氏崩帝既为太后所飬专以马氏为外家故贾贵人不登极位贾氏亲族无受宠荣者及太后崩但加贵人王赤绶【汉制贵人绿绶三采绿紫绀长二丈一尺二百四十首诸矦赤绶四采赤黄缥绀长二丈一尺三百首】安车一驷永巷宫人二百【贤曰永巷宫人宫婢也】御府杂帛二万匹大司农黄金千斤钱二千万而已　秋七月壬戌葬明德皇后【贤曰諡法中和纯淑曰德】　校书郎杨终建言宣帝博徴羣儒论定五经于石渠阁【事见二十七巻甘露三年】方今天下少事【少诗沼翻】学者得成其业而章句之徒破壊大体【壊音怪】宜如石渠故事永为后世则帝从之冬十一月壬戌诏太常【句断】将大夫博士郎官及诸儒会白虎观议五经同异【将即亮翻将三署及虎贲羽林中郎将也大夫光禄大中中散谏议大夫也博士五经博士也郎官五署郎及尚书郎兰台东观校书郎也白虎观在北宫观古玩翻】使五官中郎将魏应承制问侍中淳于恭奏帝亲称制临决作白虎议奏名儒丁鸿楼望成封桓郁班固贾逵及广平王羡皆与焉固超之兄也【与读曰预】
　　五年春二月庚辰朔日有食之诏举直言极谏　荆豫诸郡兵讨溇中蛮破之【溇郎矦翻】　夏五月辛亥诏曰朕思迟直士侧席异闻【贤曰迟犹希望也音持二翻侧席谓不正坐所以待贤良也】其先至者各已发愤吐懑【懑莫困翻又莫旱翻】略闻子大夫之志矣皆欲置于左右顾问省纳【句断省悉景翻】建武诏书又曰尧试臣以职不直以言语笔札今外官多旷并可以补任　戊辰太傅赵熹薨　班超欲遂平西域上疏请兵曰臣窃见先帝欲开西域故北击匈奴西使外国【使疏吏翻】鄯善于窴即时向化【鄯上扇翻】今拘弥莎车疏勒月氏乌孙康居复愿归附【复扶又翻】欲共并力破灭龟兹平通汉道若得龟兹则西域未服者百分之一耳前世议者皆曰取三十六国号为断匈奴右臂【贤曰前书曰汉遣公主为乌孙夫人结为昆弟则是断匈奴右臂也哀帝时刘歆上议曰武帝立五属国起朔方伐朝鲜起菟乐浪以断匈奴左臂也西伐大宛结乌孙裂匈奴之右臂也南面以西为右断丁管翻】今西域诸国自日之所入莫不向化【西域传曰自条支国乗水西行可百余日近日所入也】大小欣欣贡奉不絶唯延耆龟兹独未服从臣前与官属三十六人奉使絶域备遭艰戹自孤守疏勒于今五载【使疏吏翻载子亥翻】胡夷情数臣颇识之问其城郭小大皆言倚汉与依天等【谓城郭之国若小若大其言皆然】以是效之【贤曰效犹验也】则葱领可通【古领岭字通】龟兹可伐今宜拜龟兹侍子白霸为其国王以歩骑数百送之与诸国连兵岁月之间龟兹可禽以夷狄攻夷狄计之善者也臣见莎车疏勒田地肥广草牧饶衍不比敦煌鄯善间也【敦徒门翻】兵可不费中国而粮食自足且姑墨温宿二王特为龟兹所置【前书温宿国治温宿城去长安八千三百五十里】既非其种【种章勇翻】更相厌苦其埶必有降者若二国来降则龟兹自破【更工衡翻降户江翻下同】愿下臣章参考行事诚有万分死复何恨【下遐稼翻复扶又翻】臣超区区特防神灵窃冀未便僵仆目见西域平定陛下举万年之觞【言西域平定廷臣毕贺天子为之举觞也】荐勲祖庙布大喜于天下【贤曰荐进也勲功也左氏传曰反行饮至舍爵防勲也余谓超盖言平西域告成功于祖庙也】书奏帝知其功可成议欲给兵平陵徐干上疏愿奋身佐超帝以干为假司马将弛刑及义从千人就超【弛刑徒也义从自奋愿从行者或曰义从胡也从才用翻】先是莎车以为汉兵不出【先悉荐翻】遂降于龟兹而疏勒都尉番辰亦叛【贤曰番音潘】会徐干适至超遂与干击番辰大破之斩首千余级欲进攻龟兹以乌孙兵彊宜因其力乃上言乌孙大国控十万故武帝妻以公主【事见二十一卷元封六年妻七细翻】至孝宣帝卒得其用【事见二十四巻本始三年卒子恤翻】今可遣使招慰与共合力帝纳之
　　六年春二月辛卯琅邪孝王京薨　夏六月丙辰太尉昱薨　辛未晦日有食之　秋七月癸巳以大司农邓彪为太尉　武都太守廉范迁蜀郡太守成都民物丰盛邑宇逼侧旧制禁民夜作以防火灾而更相隐蔽烧者日属【更工衡翻属之欲翻聮也聮日有火也】范乃毁削先令但严使储水而已百姓以为便歌之曰廉叔度来何暮【廉范字叔度】不禁火民安作【贤曰作协韵则防翻】昔无襦今五绔【襦汝朱翻短衣也绔五故翻胫衣也】　帝以沛王等将入朝遣谒者赐貂裘【説文曰貂防大而黄黑出胡丁零国】及太官食物珍果又使大鸿胪窦固持节郊迎【胪陵如翻】帝亲自循行邸第【行下孟翻】豫设帷牀其钱帛器物无不充僃
　　七年春正月沛王辅济南王康东平王苍中山王焉东海王政琅邪王宇来朝【政东海王彊子宇琅邪王京子济子礼翻】诏沛济南东平中山王赞拜不名【贤曰谓讃者不唱其名余谓四王帝诸父也故异其礼】升殿乃拜上亲答之所以宠光荣显加于前古每入宫辄以辇迎至省阁乃下【省阁入禁中阁门也】上为之兴席改容【为于伪翻下同】皇后亲拜于内皆鞠躬辞谢不自安【鞠曲也鞠躬曲身也】三月大鸿胪奏遣诸王归国帝特留东平王苍于京师　初明德太后为帝纳扶风宋杨二女为贵人大贵人生太子庆梁松弟竦有二女亦为贵人小贵人生皇子肇窦皇后无子飬肇为子宋贵人有宠于马太后太后崩窦皇后宠盛与母沘阳公主谋陷宋氏【沘音比】外令兄弟求其纤过内使御者侦伺得失【贤曰侦候也音丑政翻广雅曰侦问也伺相吏翻】宋贵人病思生兎【兎兽名口有缺凥有九孔防毫而孕生子从口出霜前猎取而食之其味甚美】令家求之因诬言欲为厌胜之术【厌一叶翻又于琰翻】由是太子出居承禄观【续汉志中藏府有承禄署】夏六月甲寅诏曰皇太子有失惑无常之性不可以奉宗庙大义灭亲【春秋左氏传之言】况降退乎今废庆为清河王皇子肇保育皇后承训懐衽【衽衣襟亦卧席也】今以肇为皇太子遂出宋贵人姊妹置丙舍【丙舍宫中之室以甲乙丙为次也续汉志南宫有丙署】使小黄门蔡伦案之二贵人皆饮药自杀父议郎杨免归本郡庆时虽幼亦知避嫌畏祸言不敢及宋氏帝更怜之敇皇后令衣服与太子齐等太子亦亲爱庆入则共室出则同舆　己未徙广平王羡为西平王【西平县属汝南郡贤曰西平故柏子国在今豫州吴房县西北】秋八月饮酎毕【酎直又翻】有司复奏遣东平王苍归国【复扶】
　　【又翻】帝乃许之手诏赐苍曰骨肉天性诚不以逺近为亲疎然数见顔色【数所角翻】情重昔时念王久劳思得还休欲署大鸿胪奏不忍下笔顾授小黄门【贤曰大鸿胪奏王归国小黄门受诏者胪陵如翻】中心恋恋恻然不能言于是车驾祖送【祖道供张以送之】流涕而诀复赐乗舆服御珍寳舆马钱布以亿万计【复扶又翻乗绳证翻】　九月甲戍帝幸偃师【偃师县属河南郡】东渉卷津【巻县属河南郡其北即河津巻丘权翻】至河内下诏曰车驾行秋稼观收获【行下孟翻】因渉郡界皆精骑轻行无他辎重【重直用翻】不得辄修道桥逺离城郭【离力智翻】遣吏逄迎刺探起居【贤曰刺探谓伺也刺七亦翻探音汤勘翻】出入前后以为烦扰动务省约但患不能脱粟瓢饮耳【贤曰晏子相齐食脱粟之饭孔子曰顔回一瓢饮】己酉进幸邺辛卯还宫　冬十月癸丑帝行幸长安封萧何末孙熊为鄼矦进幸槐里岐山【槐里县属扶风杜佑曰槐里周曰犬丘秦曰废丘汉改曰槐里岐山在扶风美阳县】又幸长平御池阳宫东至髙陵十二月丁亥还宫　东平献王苍疾病　【考异曰范书作宪今从袁纪】驰遣名医小黄门侍疾使者冠葢不絶于道又置驿马千里传问起居【传直恋翻】
　　八年春正月壬辰王薨诏告中傅封上王自建武以来章奏并集览焉遣大鸿胪持节监丧【上时掌翻监古衔翻】令四姓小矦诸国王主悉会葬　夏六月北匈奴三木楼訾大人稽畱斯等率三万余人款五原塞降【稽留斯等部落盖居三木楼山訾子斯翻】　冬十二月甲午上行幸陈留梁国淮阳頴阳戊申还宫　太子肇之立也梁氏私相庆诸窦闻而恶之【恶乌露翻】皇后欲专名外家忌梁贵人姊妹数谮之于帝【数所角翻】渐致疎嫌是岁窦氏作飞书陷梁竦以恶逆【贤曰飞书若今匿名书也】竦遂死狱中家属徙九真贵人姊妹以忧死辞语连及梁松妻舞隂公主坐徙新城【新城县属河南郡贤曰今洛州伊阙县】顺阳矦马廖谨笃自守而性寛缓不能教勒子弟皆
