<!-- { "loadSidebar": true } -->
　　承圣元年【是年十一月方即位改元】春正月湘东王以南平内史王襃为吏部尚书襃骞之孙也【王骞俭之孙】　齐人屡侵侯景邉地甲戌景遣郭元建帅歩军趋小岘【帅读曰率下同趣七喻翻岘戸典翻】侯子鉴帅舟师向濡须己卯至合肥　【考异曰典略二月庚子子鉴等围合肥克其罗城今从太清纪】齐人闭门不出乃引还　丙申齐主伐库莫奚大破之俘获四千人杂畜十余万【畜许六翻】齐主连年出塞给事中兼中书舍人唐邕练习军书自督将以降劳効本末及四方军士彊弱多少畨代往还器械精粗【将即亮翻少诗诏翻粗仓呼翻】粮储虚实靡不谙悉【谙乌含翻】或于帝前简阅虽数千人不执文簿唱其姓名未尝谬误帝尝曰唐邕彊干一人当千又曰邕毎有军事手作文书口且处分【处昌吕翻分扶问翻】耳又听受实异人也宠待赏赐羣臣莫及　魏将王雄取上津魏兴东梁州刺史安康李迁哲军败降之【五代忠西城郡安康县旧曰宁都齐置安康郡后魏置东梁州按萧子显齐书安康宁都二县皆齐所置魏收曰安康县汉时汉中郡之安阳县也将即亮翻降戸江翻】　突厥土门袭击柔然大破之柔然头兵可汗自杀【厥居勿翻可从刋入声汗音寒】其太子庵罗辰及阿那瓌从弟登注俟利登注子库提并帅众奔齐余众复立登注次子铁伐为王【从才用翻帅读曰率下同复扶又翻】土门自号伊利可汗号其妻为可贺敦子弟谓之特勒　【考异曰诸书或作勑勤今从刘昫旧唐书及宋祁新唐书】别将兵者皆谓之设　湘东王命王僧辩等东击侯景二月庚子诸军寻阳舳舻数百里陈霸先帅甲士三万舟舰二千自南江出湓口会僧辩于白茅湾【贑水谓之南江过彭泽县西注于彭蠡北入于江白茅湾在桑落洲西南史王僧辩霸先帅众五万出自南江前军五千行至湓口葢水陆俱下也帅读曰率】筑坛歃血【歃色甲翻】共读盟文流涕慷慨癸卯僧辩使侯瑱袭南陵鹊头二戍克之戊申僧辩等军于大雷丙辰鹊头戊午侯子鉴还至战鸟【子鉴葢自合肥还杜佑曰宣州南陵县有鹊洲有战鸟圻孤在江中本名孤圻昔桓温举兵东下住此圻中宵鸟惊温谓官军围之既而定以羣鸟惊噪因名战鸟唐顾况集有题灵山寺诗下注战鸟葢战鸟圻后为灵山寺】西军奄至子鉴惊惧奔还淮南【淮南今太平州当涂之地】　侯景仪同三司谢答仁攻刘神茂于东阳程灵洗张彪皆勒兵将救之神茂欲专其功不许营于下淮或谓神茂曰贼长于野战下淮地平四面受敌不如据七里濑【七里滩在桐庐县距建徳四十余里与严陵濑相接】贼必不能进不从神茂偏禆多北人不与神茂同心别将王曅郦通并据外营降于答仁刘归义尹思合等弃城走神茂孤危辛未亦降于答仁【降戸江翻】答仁送之建康癸酉王僧辩等至芜湖侯景守将张黑弃城走景闻之甚惧下诏赦湘东绎王僧辩之罪众咸笑之侯子鉴据姑孰南洲以拒西师景遣其党史安和等将兵二千助之三月己巳朔景下诏欲自至姑孰又遣人戒子鉴曰西人善水战勿与争锋往年任约之败良为此也【去年景与徐文盛水战亦败走不特任约也以故畏之为于伪翻】若得歩骑一交必当可破汝但结营防上引船入浦以待之子鉴乃舍舟登岸闭营不出僧辩等停军芜湖十余日景党大喜告景曰西师畏吾之彊势将遁矣不击且失之景乃复命子鉴为水战之备【复扶又翻】丁丑僧辩至姑孰子鉴帅歩骑万余人度洲于岸挑战又以鸼防千艘载战士【类篇曰鸼防船长貌玉篇曰鸼防小船也集韵鸼丁了翻防胡鸟翻按王僧辩鸼防其中载士两邉悉八十棹棹手皆越人去来趣袭防过风电葢今之水哨马即其类　考异曰典略作乌鹊舫千艘今从梁书】僧辩麾细船皆令退缩留大舰夹泊两岸子鉴之众谓水军欲退争出趋之【趋七喻翻】大舰断其归路【断音短】鼓噪大呼合战中江【呼火故翻】子鉴大败士卒赴水死者数千人子鉴仅以身免收散卒走还建康据东府僧辩留虎臣将军庄丘慧达鎭姑孰引军而前歴阳戍迎降【降户江翻】景闻子鉴败大惧涕下覆靣【覆敷又翻】引衾而卧良久方起叹曰误杀乃公庚辰僧辩督诸军至张公洲【张公洲即蔡州考异曰典略作戊寅今从太清纪】　辛巳乘潮入淮进至禅灵寺前【禅灵寺齐武帝所建】景召石头津主张賔使引淮中舣防及海艟【舣音义防蒲故翻方言船短而深谓之防艟尺庸翻】以石缒之塞淮口【缒虽伪翻塞悉则翻】缘淮作城自石头至于朱雀街十余里中楼堞相接【堞达协翻】僧辩问计于陈霸先霸先曰前柳仲礼数十万兵隔水而坐韦粲在青溪竟不度岸贼登高望之表里俱尽故能覆我师徒【事见一百六十二卷武帝太清三年】今围石头须度北岸诸将若不能当锋霸先请先往立栅壬午霸先于石头西落星山筑栅　【考异曰陈书云横陇立栅今从典略】众军次连八城直出石头西北景恐西州路絶自帅侯子鉴等亦于石头东北筑五城以遏大路【帅读曰率】景使王伟守台城乙酉景杀湘东王世子方诸前平东将军杜防安　刘神茂至建康丙戌景命为大剉碓先进其足寸寸斩之以至于头【刘神茂始导侯景取夀阳及其度江又为爪牙东南之祸神茂实为之其死晚矣大剉碓者为大剉刀机如碓使人踏之碓都内翻】留异外同神茂而濳通于景故得免祸　丁亥王僧辩进军招提寺北【招提寺在石头城北】侯景帅众万余人鐡骑八百余匹陈于西州之西【陈读曰阵下志陈冲陈陈不同】陈霸先曰我众贼寡应分其兵势以彊制弱何故聚其锋锐令致死于我乃命诸将分处置兵景冲将军王僧志陈僧志小缩霸先遣将军安陆徐度将弩手二千横截其后【弩矢之力可以及远横截其后箭锋所到敌必惊却】景兵乃却霸先与王琳杜龛等以铁骑乘之僧辩以大兵继之景兵败退据其栅龛岸之兄子也【杜岸死于太清三年荆雍构难之时龛岸兄岑之子龛苦含翻】景仪同三司卢晖略守石头城开北门降【降戸江翻】僧辩入据之景与霸先殊死战景帅百余骑弃矟执刀左右冲陈【矟色角翻】陈不动众遂大溃诸军逐北至西明门【西明门建康外城西中门】景至阙下不敢入台召王伟责之曰尔令我为帝今日误我伟不能对绕阙而藏景欲走伟执鞚谏曰【鞚苦贡翻】自古岂有叛天子邪宫中卫士犹足一战弃此将欲安之景曰我昔败贺防胜【见一百五十六卷武帝中大通六年败补迈翻】破葛荣【见一百五十二卷大通二年】扬名河朔度江平台城降柳仲礼如反掌【见一百六十有二卷太清三年降户江翻】今日天亡我也因仰观石阙叹息久之以皮囊盛其江东所生二子【盛时征翻景至建康所生子也】挂之鞍后与房世贵等百余骑东走欲就谢答仁于吴矦子鉴王伟陈庆奔朱方僧辩命裴之横杜龛屯杜姥宅杜崱入据台城僧辩不戢军士剽掠居民男女祼露【姥莫补翻崱士力翻戢则立翻剽匹妙翻祼郎果翻】自石头至于东城号泣满道【号户刀翻】是夜军士遗火焚太极殿及东西堂寳器羽仪辇辂无遗【史言王僧辩御军无法失伐罪吊民肃清禁辇之意】戊子僧辩命侯瑱等帅精甲五千追景王克元罗等帅台内旧臣迎僧辩于道僧辩劳克曰【劳力到翻】甚苦事夷狄之君克不能对又问玺绂何在【玺斯氏翻绂音弗】克良久曰赵平原持去【侯景侍中赵思贤兼平原太守】僧辩曰王氏百世卿族一朝而坠僧辩迎太宗梓宫升朝堂帅百官哭踊如礼【朝直遥翻】己丑僧辩等上表劝进【上时掌翻　考异曰梁帝纪戊子王以贼平吿明堂大社己丑僧辩等奉表按表文云众军以戊子总集建康岂是日告防即能达江陵乎盖僧辩等以己丑日表劝进耳】且迎都建业湘东王答曰淮海长鲸虽云授首襄阳短狐未全革面【禹贡曰淮海惟扬州长鲸谓侯景古者伐国取其鲸鲵以为大戮岳阳王詧据襄阳与湘东为敌故斥为短狐短狐蜮也含沙射人中之者死易曰小人革面】太平玉烛尔乃议之【尔雅春为青阳夏为朱明秋为白藏冬为英四时和谓之玉烛释云此释太平之时四时和畅以致嘉祥之事也云春为青阳者言春之气和则青而温阳也云夏为朱明者言夏之气和则赤而光明也云秋为白藏者言秋之气和则白而收藏也云冬为英者言冬之气和则黑而清英也四时和谓之玉烛者言四时和气温润明照故谓之玉烛李巡云人君徳美如玉而明若烛聘义君子比德于玉焉是时人君若德辉动于内则和气应于外统而言之谓之玉烛】庚寅南兖州刺史郭元建秦郡戍主郭正买【侯景以广陵为南兖州因南朝之旧也】阳平戍主鲁伯和行南徐州事郭子仲并据城降【降户江翻】僧辩之江陵也啓湘东王曰平贼之后嗣君万福未审何以为礼王曰六门之内自极兵威【台城六门大司马门万者门东华门西华门太阳门承明门】僧辩曰讨贼之谋臣为己任成济之事请举别人【成济弑魏高贵乡公王僧辩欲避弑君之恶名故云】王乃密谕宣猛将军朱买臣使为之所及景败太宗已殂豫章王栋及二弟桥樛相扶出于宻室【樛居蚪翻】逄杜崱于道为去其鎻二弟曰今日始免横死矣【为于伪翻去羌吕翻横尸孟翻】栋曰倚伏难知吾犹有惧【贾谊鵩赋曰祸兮福所倚福兮祸所伏】辛卯遇朱买臣呼之就船共饮未竟并沈于水【沈持林翻】僧辩遣陈霸先将兵向广陵受郭元建等降又遣使者徃安慰之【将即亮翻降户江翻使疏吏翻】诸将多私使别索马仗【索山客翻】防侯子鉴度江至广陵谓元建等曰我曹梁之深讐何顔复见其主【复扶又翻】不若投北可得还乡遂皆降齐霸先至欧阳齐行台辛术已据广陵王伟与侯子鉴相失直渎戍主黄公喜获之送建康【孙盛晋春秋曰直渎在方山王安石诗山蟠直渎输淮口陆游曰直渎吴孙氏所开温庭筠过吴景帝陵诗虚开直渎三千里青葢何曽到洛阳按侯子鉴王伟已度江此非方山之直渎也沈约志旴太守管下有直渎今晋安帝立县】王僧辩问曰卿为贼相不能死节而求活草间邪伟曰废兴命也使汉帝早从伟言明公岂有今日【谓台城之破僧辩已降侯景纵还竟陵使有今日伟之此言亦以愧僧辩也】尚书左丞虞隲尝为伟所辱乃唾其面伟曰君不读书不足与语隲慙而退【隲之日翻唾吐卧翻】僧辩命罗州刺史徐嗣徽鎭朱方壬辰侯景至晋陵得田迁余兵【田迁东攻刘神茂有余兵在晋陵】因驱掠居民东趋吴郡【趋七喻翻】　夏四月齐主使大都督潘乐与郭元建将兵五万攻阳平防之王僧辩啓陈霸先鎭京口　【考异曰陈纪髙祖应接郭元建还僧辩启高祖鎭京】
