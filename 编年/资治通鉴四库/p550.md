<!-- { "loadSidebar": true } -->
　　裴子野论曰古者人君养子能言而师授之辞能行而傅相之礼【相息亮翻】宋之教诲雅异于斯居中则任仆妾处外则近趋走【处昌吕翻近其靳翻趋走执役者也】太子皇子有帅有侍【帅所类翻】是二职者皆台皁也【左传申无宇曰士臣皁仆臣台】制其行止授其法则导达臧否【否音鄙】罔弗由之言不及于礼义识不达于今古谨敇者能劝之以吝啬狂愚者或诱之以凶慝【诱音酉慝吐得翻】虽有师傅多以耆艾大夫为之虽有友及文学多以膏粱年少为之具位而已亦弗与游【王置文学师友各一人晋制也礼五十曰艾服官政六十曰耆指使孔颖达曰艾者年至五十气力已衰发苍白如艾也贺场曰耆至也至老之境也少诗照翻】幼王临州长史行事宣传敎命【行事行府州事也】又有典籖往往专恣窃弄威权【南史曰故事府州部内论事皆籖前直敍所论之事后云谨籖日月下又云某官某籖故府州置典籖以领之本五品吏宋初改为士职宋末多以幼少皇子为藩镇时主以左右亲近领典籖其权任遂重】是以本根虽茂而端良甚寡嗣君冲幼世继奸囬虽恶物丑类天然自出然习则生常其流逺矣降及太宗举天下而弃之亦昵比之为也【昵尼质翻比毗至翻】呜呼有国有家其鉴之矣【裴子野究言宋氏亡国之祸通鉴载之于此欲使有国有家谨于其初也】
　　傅亮帅行台百官奉法驾迎宜都王于江陵【帅读曰】祠部尚书蔡廓【晋氏渡江始有祠部尚书常与右仆射通职不常置以右仆射摄之若右仆射阙则祠部尚书摄知右事】至寻阳遇疾不堪前亮与之别廓曰营阳在呉宜厚加供奉一旦不幸卿诸人有弑主之名欲立于世将可得邪时亮已与羡之议害营阳王乃驰信止之不及羡之大怒曰与人共计议如何旋背即卖恶于人邪【旋背犹今人言转背也背如字】羡之等又遣使者杀前庐陵王义真于新安　【考异曰宋南史本纪二月废义真徙新安之下即云执政使使者诛义真于新安宋义真传六月癸未羡之等遣使杀义真于徙所羡之传亦云废帝后杀义真于新安杀帝于吴县按长厯六月庚寅朔无癸未盖癸丑也】羡之以荆州地重恐宜都王至或用别人乃亟以录命除领军将军谢晦行都督荆湘等七州诸军事荆州刺史【录命录尚书自出命也】欲令居外为援精兵旧将悉以配之【羡之亮晦所以为身谋者如此而亦无救于废弑之诛伊霍以至公血诚处之而师春所纪有异于书盖不羡于伊尹霍光仅能保其身而不能保其族此天地之大变固人臣之所难居也将即亮翻】秋七月行台至江陵立行门于城南题曰大司马门傅亮帅百僚诣门上表进玺绂仪物甚盛【帅读曰率上时掌翻玺斯氏翻绂音弗】宜都王时年十八下教曰猥以不徳谬降大命顾已兢悸何以克堪【悸其季翻】辄当暂归朝廷展哀陵寝并与贤彦申写所懐望体其心勿为辞费府州佐史并称臣请题牓诸门一依宫省王皆不许教州府国纲纪宥所统内见刑原逋责【州荆州府都督府国宜都国纲纪上佐掾属也见贤遍翻逋欠也负也青如字又仄懈翻汉书髙纪两家折券弃责无音淮阳王传张博负责仄懈翻】诸将佐闻营阳庐陵王死皆以为疑劝王不可东下司马王华曰先帝有大功于天下四海所服虽嗣主不纲人望未改徐羡之中才寒士亮布衣诸生非有晋宣帝王大将军之心明矣【王大将军敦也】受寄崇重未容遽敢背徳畏庐陵严防【背蒲妹翻防丁乱翻】将来必不自容以殿下寛叡慈仁逺近所知且越次奉迎冀以见徳【冀以定策为徳也】悠悠之论殆必不然又羡之等五人同功竝位孰肯相让【五人谓徐羡之傅亮谢晦檀道济王也】就懐不轨势必不行废主若存虑其将来受祸致此杀害盖由贪生过深宁敢一朝顿懐逆志不过欲握权自固以少主仰待耳殿下但当长驱六辔以副天人之心王曰卿复欲为宋昌邪【少诗照翻复扶又翻宋昌事见十三卷汉髙后八年】长史王昙首南蛮校尉到彦之皆劝王行【姓谱到本自髙阳氏楚令尹屈到之后后汉有东平太守到质昙徒含翻】昙首仍陈天人符应王乃曰诸公受遗不容背义【背满妹翻】且劳臣旧将内外充满今兵力又足以制物夫何所疑乃命王华摠后任留镇荆州王欲使到彦之将兵前驱彦之曰了彼不反【了决知也将即亮翻】便应朝服顺流【朝直遥翻】若使有虞此师既不足恃更开嫌隙之端非所以副逺迩之望也【彦之此言诚合天理而亦自知其才不足以制檀道济也】防雍州刺史褚叔度卒【雍于用翻】乃遣彦之权镇襄阳甲戌王江陵引见傅亮号泣哀动左右【见贤遍翻号户髙翻】既而问义真及少帝薨废本末【少诗照翻】悲哭呜咽侍侧者莫能仰视亮流汗沾背不能对乃布腹心于到彦之王华等深自结纳王以府州文武严兵自衞台所遣百官众力不得近部伍【近其靳翻】中兵叅军朱容子抱刀处王所乘舟户外不解带者累旬【防非常也处昌吕翻】　魏主还宫　秦王炽磐遣太子暮末帅征北将军木弈干等步骑三万出貂渠谷攻河西白草岭临松郡皆破之【水经注西平鲜谷塞东南有白草岭帅读曰率骑竒寄翻】徙民二万余口而还【还从宣翻】　八月丙申宜都王至建康羣臣迎拜于新亭徐羡之问傅亮曰王可方谁亮曰晋文景以上人羡之曰必能明我赤心亮曰不然【亮固知其不得免矣】丁酉王谒初宁陵还止中堂【晋孝武以太学在秦淮南去台城悬逺权以中堂为太学亲释奠于先圣则中堂亦在秦淮北但在台城之外耳】百官奉玺绶【绶音受】王辞让数四乃受之即皇帝位于中堂备法驾入宫御太极前殿大赦改元文武赐位二等戊戌谒太庙诏复庐陵王先封迎其柩及孙脩华谢妃还建康【孙脩华义真之母谢义真之妃也南史云晋武帝采汉魏之制以淑妃淑媛淑仪脩华脩容脩仪婕妤容华充华是为九嫔位视九卿李延夀曰贵嫔魏文帝所制夫人魏武初建魏国所制贵人汉光武所制晋为三夫人位视三公淑妃魏明帝所制淑媛魏文帝所制淑仪脩华晋武帝所制脩容魏文帝所制脩仪魏明帝所制婕妤容华前汉旧号充华晋武帝所制美人汉光武所制】庚子以行荆州刺史谢晦为真晦将行与蔡廓别屛人问曰【屏必郢翻】吾其免乎廓曰卿受先帝顾命任以社稷废昏立明义无不可但杀人二兄而以之北面挟震主之威据上流之重以古推今自免为难【蔡廓父子以亮直名于宋朝观其抗言无所避就若不足以保身而卒能以身名终何也盖其素行已孚乎人而言事无所依违又所以遂其直彼其问者方怵于利害就以求决则听之也固合于心而焉敢以为讳乎】晦始惧不得去既顾望石头城喜曰今得脱矣癸夘徐羡之进位司徒王进位司空傅亮加开府仪同三司谢晦进号卫将军檀道济进号征北将军【谢晦自领军将军进号檀道济自镇北将军进号】有司奏车驾依故事临华林园听讼诏曰政刑多所未悉可如先者二公推讯【二公谓徐羡之王】帝以王昙首王华为侍中昙首领右衞将军华领骁骑将军朱容子为右衞将军【魏明帝有左军将军晋武帝置前军右军又置后军是为四军骁骑将军游撃将军并汉杂号将军也魏置为中军及晋以领防左右衞骁骑游撃为六军骁坚尧翻骑竒寄翻】甲辰追尊帝母胡婕妤曰章皇后【婕妤音接予諡法敬慎髙明曰章】
　　封皇弟义恭为江夏王【夏戸雅翻】义宣为竟陵王义季为衡阳王仍以义宣为左将军镇石头徐羡之等欲即以到彦之为雍州【雍于用翻】帝不许征彦之为中领军委以戎政彦之自襄阳南下谢晦已至镇虑彦之不过已【过古禾翻】彦之至杨口步往江陵深布诚欵晦亦厚自结纳彦之留马及利剑名刀以与晦晦由此大安　柔然纥升盖可汗闻魏太宗殂将六万骑入云中杀掠吏民攻防盛乐宫【魏之先什翼犍始居云中之盛乐宫筑盛乐城于故城南八里纥户骨翻可从刋入声汗音寒将即亮翻骑竒寄翻乐音洛】魏世祖自将轻骑讨之三日二夜至云中纥升盖引骑围魏主五十余重骑逼马首相次如堵将士大惧魏主顔色自若众情乃安纥升盖以弟子于陟斤为大将魏人射杀之纥升盖惧遁去【重直龙翻射而亦翻　考异曰后魏本纪云赭杨子尉普丈率轻骑讨之虏乃退走李延夀北史纪云帝帅轻骑讨之虏乃退走今据蠕蠕传从北史】尚书令刘絜言于魏主曰大檀自恃其众必将复来【复扶又翻】请俟收田毕大兵为二道东西并进以讨之魏主然之　九月丙子立妃袁氏为皇后耽之曾孙也【袁耽见九十五卷成帝咸康元年】　冬十月吐谷浑威王阿柴卒阿柴有子二十人疾病召诸子弟谓之曰先公车骑以大业之故舍其子拾防而授孤孤敢私于纬代而忘先君之志乎【先公谓树洛干也树洛干自号车骑将军授阿柴国见一百一十八卷晋安帝义熈十三年纬于贵翻】我死汝曹当奉慕璝为主纬代者阿柴之长子慕璝者阿柴之母弟叔父乌纥提之子也【乌纥提之立也妻树洛干母生二子慕璝慕利延纬于贵翻璝姑回翻提当作堤】阿柴又命诸子各献一箭取一箭授其弟慕利延使折之慕利延折之又取十九箭使折之慕利延不能折【折而设翻】阿柴乃谕之曰汝曹知之乎孤则易折【易以豉翻】众则难摧汝曹当勠力一心然后可以保国宁家言终而卒慕璝亦有才畧抚秦凉失业之民及氐羌杂种至五六百落部众转盛【种章勇翻】　十二月魏主命安集将军长孙翰安北将军尉眷北撃柔然魏主自将屯柞山【柞山在平城之西大河之东柞则洛翻】柔然北遁诸军追之大获而还翰肥之子也【长孙肥事魏主珪为将数有功】　诏拜营阳王母张氏为营阳太妃　林邑王范阳迈冦日南九徳诸郡【沈约曰九徳郡故属九真孙呉分立九徳郡隋唐为驩州】　宕昌王梁弥怱遣子弥黄入见于魏【宕徒浪翻见贤遍翻】宕昌羌之别种也羌地东接中国西通西域长数千里【长直亮翻】各有酋帅部落分地不相统摄而宕昌最疆有民二万余落诸种畏之【北史曰宕昌盖三苖之杜佑曰其界自仇池以西东西千里席水以南南北八百里地多山阜宕徒浪翻酋慈由翻帅所类翻种章勇翻】　夏主将废太子璝而立少子酒泉公伦璝闻之将兵七万北伐伦【璝录南台自长安北伐伦璝姑囬翻少诗照翻将即亮翻下同】伦将骑三万拒之战于髙平伦败死伦兄太原公昌将骑一万袭璝杀之并其众八万五千归于统万夏主大悦立昌为太子夏主好自矜大【好呼到翻】名其四门东曰招魏南曰朝宋西曰服凉北曰平朔【朝直遥翻】
　　二年春正月徐羡之傅亮上表归政表三上【上时掌翻】帝乃许之丙寅始亲万机羡之仍逊位还第徐佩之程道惠及呉兴太守王韶之等并谓非宜【守式又翻】敦劝甚苦乃复奉诏视事【速徐傅之死者佩之诸公也复扶又翻】　辛未帝祀南郊大赦己夘魏主还平城　二月燕有女子化为男燕王以
