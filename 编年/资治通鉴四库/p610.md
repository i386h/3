<!-- { "loadSidebar": true } -->
　　三月癸卯朔日有食之　甲辰以太傅为相国总百揆封十郡为齐公【时以青州之齐郡徐州之梁郡南徐州之兰陵鲁郡琅邪东海晋陵义兴扬州之吴郡防稽十郡封】加九锡其骠骑大将军扬州牧南徐州刺史如故【骠匹妙翻骑奇寄翻】己巳诏齐国官爵礼仪并仿天朝【朝直遥翻】丙午以世子赜领南豫州刺史　杨运长去宣城郡还家齐公遣人杀之【杨运长守宣城见上卷宋升明元年】凌源令潘智与运长厚善【萧子显齐志临淮郡有凌县应劭曰凌水出凌县西南入淮郦道元曰凌水出凌县东流迳其县故城东而东南流入淮】临川王绰义庆之孙也【义庆长沙王第二子袭道规封】绰遣腹心陈赞说智曰【说输芮翻】君先帝旧人身是宗室近属如此形势岂得久全若招合内外计多有从者台城内人常有此心苦无人建意耳智即以告齐公庚戌诛绰兄弟及其党与　甲寅齐公受策命赦其境内以石头为世子宫一如东宫褚渊引何曾自魏司徒为晋丞相故事求为齐官齐公不许以王俭为齐尚书右仆射领吏部俭时年二十八夏四月壬申朔进齐公爵为王增封十郡【时又增徐州之南梁陈颍川陈留南兖州之盱眙山阳秦广陵海陵南沛等十郡】甲戌武陵王赞卒非疾也【史言齐杀之】丙戌加齐王殊礼进世子为太子辛卯宋顺帝下诏禅位于齐壬辰帝当临轩不肯出逃于佛葢之下【自晋以来宫中有佛屋以严事佛像上为寳葢以覆之宋帝逃于其下】王敬则勒兵殿庭以板舆入迎帝太后惧自帅阉人索得之【帅读曰率阉衣廉翻索山客翻】敬则啓譬令出引令升车帝收泪谓敬则曰欲见杀乎敬则曰出居别宫耳官先取司马家亦如此帝泣而弹指曰愿后身世世勿复生帝王家【复扶又翻】宫中皆哭帝拍敬则手曰必无过虑当饷辅国十万钱【敬则时为辅国将军史言帝庸闇】是日百僚陪位侍中谢朏在直当解玺绶阳为不知曰有何公事诏云解玺绶授齐王【传诏属中书舍人出入宣传诏防又攷南史郡府谓之传教天台谓之传诏玺斯氏翻绶音受】朏曰齐自应有侍中乃引枕卧诏惧使朏称疾欲取兼人【欲取兼侍中者】朏曰我无疾何所道遂朝服步出东掖门仍登车还宅【朝直遥翻】乃以王俭为侍中解玺绶礼毕帝乗画轮车【画轮车者车轮施文也晋志云画轮车上开四望绿油幢朱丝络两箱里饰以金锦黄金涂五采萧子显曰漆画轮车金涂校饰如辇微有减降杜佑曰晋制驾车以采漆画轮毂上起四夹杖左右开四望绿油纁朱丝青交络其上形如辇其下犹犊车】出东掖门就东邸【掖音亦】问今日何不奏鼓吹左右莫有应者右光禄大夫王琨华之从父弟也【王华早入宋公霸府元嘉初辅政吹尺睡翻从才用翻下同】在晋世已为郎中至是攀车獭尾恸哭【獭毛可以辟尘故悬之于车】曰人以夀为欢老臣以夀为戚既不能先驱蝼蚁【谓不能早死也】乃复频见此事呜咽不自胜【复扶又翻胜音升】百官雨泣【言涕泣如雨也宋永初元年受晋禅岁在庚申八主六十年而亡】司空兼太保禇渊等奉玺绶帅百官诣齐宫劝进【帅读曰率】王辞让未受渊从弟前安成太守炤谓渊子贲曰司空今日何在贲曰奉玺绶在齐大司马门炤曰不知汝家司空将一家物与一家亦复何谓【炤与照同之笑翻复扶又翻下乃复同贲后辞爵庐墓盖深感炤之言也】甲午王即皇帝位于南郊还宫大赦改元奉宋顺帝为汝隂王优崇之礼皆仿宋初筑宫丹阳【丹阳南史作丹徒丹阳为是齐史云筑宫于丹阳故县】置兵守衞之宋神主迁汝隂庙诸王皆降为公自非宣力齐室余皆除国独置南康华容蓱乡三国以奉刘穆之王何无忌之后【王之后不除国以王俭佐命耳蓱与萍同萍乡县吴寳鼎二年置宋白曰楚昭王度江获萍实于此今县北有萍实里楚王台因以名县】除国者凡百二十人二台官僚依任摄职【二台谓宋台齐台也】名号不同员限盈长者别更详议【长直亮翻多而有余也】以褚渊为司徒賔客贺者满座禇炤叹曰彦回少立名行何意披猖至此【披猖言披靡而猖蹷也披普皮翻少诗照翻行下孟翻】门戸不幸乃复有今日之拜使彦回作中书郎而死不当为一名士邪名徳不昌乃复有期頥之夀【曲礼曰人生百年曰期頥郑注云期要也頥养也不知衣服食味孝子要尽养道而已】渊固辞不拜奉朝请河东裴顗上表数帝过恶挂冠径去帝怒杀之【奉朝请者奉朝防请召而已非有职任也裴顗在宋朝既无职任又无车荦竒节惟不食齐粟遂得垂名青史君子恶没世而名不称正为此也朝直遥翻顗鱼岂翻数所具翻】太子赜请杀谢朏帝曰杀之遂成其名正应容之度外耳久之因事废于家帝问为政于前抚军行参军沛国刘瓛【瓛胡官翻】对曰政在孝经凡宋氏所以亡陛下所以得者皆是也陛下若戒前车之失加之以寛厚虽危可安若循其覆辙虽安必危矣帝叹曰儒者之言可寳万世　丙申魏主如崞山【崞音郭】　丁酉以太子詹事张绪为中书令齐国左衞将军陈显达为中防军右衞将军李安民为中领军绪岱之兄子也　戊戌以荆州刺史嶷为尚书令骠骑大将军开府仪同三司扬州刺史【嶷鱼力翻骠匹妙翻骑竒寄翻】南兖州刺史映为荆州刺史　帝命羣臣各言得失淮南宣城二郡太守刘善明【江左侨立淮南郡于宣城郡界故善明兼守二郡】请除宋氏大明泰始以来诸苛政细制以崇简易【易以防翻】又以为交州险逺宋末政苛遂至怨叛【宋明帝泰始四年李长仁据交州而叛】今大化创始宜懐以恩徳且彼土所出唯有珠寳实非圣朝所须之急【朝直遥翻】讨伐之事谓宜且停给事黄门郎清河崔祖思亦上言以为人不学则不知道【礼记学记之言上时掌翻】此悖逆祸乱所由生也【悖蒲内翻又蒲没翻】今无员之官空受禄力雕耗民财【无员之官员外官也下所谓限外之人是也禄者所食之禄力者所役之人】宜开文武二学课台府州国限外之人各从所乐依方习业【汉书贾山使皆务其方而高其节注云方道也乐音洛】若有废惰者遣还故郡经艺优殊者待以不次又今陛下虽躬履节俭而羣下犹安习侈靡宜褒进朝士之约素清修者【朝直遥翻】贬退其骄奢荒淫者则风俗可移矣宋元嘉之世凡事皆责成郡县世祖征求急速以郡县遟缓始遣台使督之【使防吏翻下同】自是使者所在旁午竞作威福营私纳赂公私劳扰防稽太守闻喜公子良上表极陈其弊【防工外翻】以为台有求湏但明下诏敕为之期防则人思自竭若有稽遟自依纠坐之科今虽台使盈凑防取正属所办【谓使者虽多亦当取办于所属也】徒相疑愤反更淹懈宜悉停台使【懈居隘翻】员外散骑郎刘思效上言【散悉亶翻骑竒寄翻】宋自大明以来渐见凋弊徴赋有加而天府尤贫【天府谓天子之府藏也】小民嗷嗷殆无生意而贵族富室以侈丽相髙乃至山泽之民不敢采食其水草陛下宜一新王度【王度王法也】革正其失上皆加褒赏或以表付外使有司详择所宜奏行之己亥诏二宫诸王悉不得营立屯邸封畧山湖【二宫谓上宫及东宫上宫诸王皇子也东宫诸王皇孙也杜预曰不以道取曰畧又曰畧封畧也】　魏主还平城【还从宣翻又如字】　魏秦州刺史尉洛侯雍州刺史宜都王目辰长安镇将陈提等皆坐贪残不法洛侯目辰伏诛提徙边【尉纡勿翻雍于用翻将即亮翻】又诏以候官千数【魏太祖置候官以伺察内外】重罪受赇不列轻罪吹毛发举【言吹毛求疵也】宜悉罢之更置谨直者数百人使防逻街术【更工衡翻逻郎佐翻术读曰遂又食聿翻说文曰术邑中道】执喧鬬者而已自是吏民始得安业　自泰始以来内外多虞将帅各募部曲屯聚建康【将即亮翻帅所类翻】李安民上表以为自非淮北常备外余军悉皆输遣【输送也】若亲近宜立随身者听限人数上从之五月辛亥诏断众募【断丁管翻】　壬子上赏佐命之功禇渊王俭等进爵增戸各有差　【考异曰南史崔祖思传曰帝将加九锡内外皆赞成之祖思独曰公以仁恕匡社稷执股肱之义君子爱人以徳不宜如此帝闻而非之曰祖思逺同荀令岂孤所望也由此不复处任职而礼貌甚重垣崇祖受密防参访朝臣光禄大夫垣闳曰身受宋氏厚恩复防明公眷接进不敢同退不敢异冠军将军崔文仲与崇祖意同及帝受禅闳存故爵文仲崇祖皆封侯祖思加官而已按宋朝初议封帝为梁公祖思啓高祖曰识云金刀利刃齐刈之今宜称齐实应天命从之然则祖思安得尽诚节于宋今删之】处士何防谓人曰【处昌吕翻】我作齐书已竟赞云渊既世族俭亦国华不頼舅氏遑恤国家防尚之孙也【何尚之仕宋贵显于太祖世祖之时】渊母宋始安公主继母吴郡公主又尚巴西公主俭母武康公主又尚阳羡公主故防云然　己未或走马过汝隂王之门卫士恐有为乱者奔入杀王而以疾闻上不罪而赏之辛酉杀宋宗室隂安公燮等无少长皆死前豫州刺史刘澄之遵考之子也【少诗照翻长知两翻刘遵考见一百二十八卷孝武孝建二年】与禇渊善渊为之固请【为于伪翻】曰澄之兄弟不武且于刘宗又踈故遵考之族独得免【遵考弟思考有子季连乱蜀】　丙寅追尊皇考曰宣皇帝皇妣陈氏曰孝皇后　【考异曰南史在四月甲午今从齐书】丁卯封皇子钧为衡阳王　上谓兖州刺史垣崇祖曰吾新得天下索虏必以纳刘昶为辞侵犯边鄙【南谓北为索虏以魏本索头种也索昔各翻】夀阳当虏之冲非卿无以制此虏也乃徙崇祖为豫州刺史　六月丙子诛游击将军姚道和以其贰于沈攸之也【事见上卷宋顺帝升明之元年也】　甲子立王太子赜为皇太子皇子嶷为豫章王映为临川王晃为长沙王曅为武陵王暠为安成王锵为鄱阳王铄为桂阳王鉴为广陵王【曅筠辄翻暠古老翻锵于羊翻铄书药翻】皇孙长懋为南郡王　乙酉葬宋顺帝于遂寜陵　帝以建康居民舛杂多奸盗欲立符伍以相检括右仆射王俭谏曰京师之地四方辐凑必也持符于事既烦理成不旷谢安所谓不尔何以为京师也乃止　初交州刺史李长仁卒从弟叔献代领州事以号令未行遣使求刺史于宋【从才用翻使防吏翻】宋以南海太守沈焕为交州刺史以叔献为焕寜逺司马武平新昌二郡太守【吴孙皓建衡三年讨扶严夷以其地置武平郡是年又分交阯立新兴郡晋武帝泰康三年更名新昌皆属交州隋废武平郡为隆平县废新昌郡为嘉寜县并属交阯郡唐改隆平为太平仍属交阯以嘉寜县为峯州】叔献既得朝命【朝直遥翻】人情服从遂发兵守险不纳焕焕停郁林病卒秋七月丁未诏曰交阯比景独隔书朔【言其拒命不受正朔也古者天子常以季冬颁来歳十二月之朔于诸侯诸侯受而藏之祖庙至月朔则以特羊告庙请而行之】斯乃前运方季因迷遂徃宜曲赦交州即以叔献为刺史抚安南土　魏葭芦镇主杨广香请降【降戸江翻】丙辰以广香为沙州刺史【以舆地记参考此沙州当置于唐利州景谷县界】　八月乙亥魏主如方山【方山在平城北如浑水上魏主与冯太后将营夀陵于此故数至其地】丁丑还宫　上闻魏将入冦九月乙巳以豫章王嶷为荆湘二州刺史都督如故【是年春正月以嶷刺荆州都督八州今兼刺湘州】以临川王映为扬州刺史　丙午以司空禇渊领尚书令　壬子魏以侍中司徒东阳王丕为太尉侍中尚书右仆射陈建为司徒侍中尚书代人茍頽为司空【魏书官氏志神元时余部内入诸姓有若干氏后改为茍氏】　己未魏安乐厉王长乐谋反赐死【乐音洛】　庚申魏陇西宣王源贺卒　冬十月己巳朔魏大赦　癸未汝隂太妃王氏卒【即宋明帝王皇后也顺帝禅位封汝隂王太后降为太妃】諡曰宋恭皇后　初晋夀民李乌奴与白水氐杨成等冦梁州【水经注白水西北出临洮县东南西倾山水色白浊东南入隂平界氐居水土者号白水氐】梁州刺史范柏年说降乌奴击成破之【说输芮翻降戸江翻】及沈攸之事起【见上卷宋顺帝升明元年】柏年遣兵出魏兴声云入援实候望形势事平朝廷遣王邈代之诏柏年与乌奴俱下乌奴劝柏年不受代柏年计未决邈已至柏年乃留乌奴于汉中还至魏兴盘桓不进左卫率豫章胡谐之尝就柏年求马柏年曰马非狗也安能应无已之求待使者甚薄使者还语谐之曰柏年云胡谐之何物狗所求无厌【语牛倨翻厌于盐翻】谐之恨之谮于上曰柏年恃险聚众欲专据一州上使雍州刺史南郡王长懋诱柏年啓为府长史【雍于用翻诱音酉】柏年至襄阳上欲不问谐之曰见虎格得而纵上山乎【格捕也鬬也】甲午赐柏年死李乌奴叛入氐依杨文引氐兵千余人冦梁州陷白马戍【白马戍在沔水北即阳平关也】王邈使人诈降诱乌奴【降戸江翻】乌奴轻兵袭州城邈伏兵邀击大破之乌奴挺身复走入氐初邈为青州刺史【宋泰始初邈据盘阳以拒魏因用为青州刺史】上在淮隂为宋太宗所疑【事见一百三十二卷泰始六年】欲北附魏遣书结邈邈长史清河房叔安曰将军居方州之重无故举忠孝而弃之三齐之士寜蹈东海而死耳【自项羽分立诸侯王分齐地为三王后遂称齐地为三齐犹关中称三秦也】不敢随将军也邈乃不答上书　【考异曰南史云仍遣叔安奉表诣阙告之帝于路执之并求邈表叔安曰王将军表上天子不上将军且仆之所言利国家不利将军无所应问荀伯玉劝帝杀之帝曰物各为主无所责也按太祖时为邉将若执叔安又不杀使应不复为宋臣齐书无此事今不取】及罢州还至淮隂严军直过至建康啓太宗称上有异志及上为骠骑【苍梧既弑上进骠骑大将军】引为司马邈甚惧而上待之如初及破乌奴上曰邈果不负吾意遇也叔安为寜蜀太守【宋永初中分广汉为寜蜀郡】上赏其忠正欲用为梁州会病卒　十一月辛亥立皇太子妃裴氏　癸丑魏遣假梁郡王嘉督二将出淮隂陇西公琛督三将出广陵河东公薛虎子督三将出夀阳奉丹阳王刘昶入冦【景和之初昶奔魏将即亮翻下同】许昶以克复旧业世胙江南称藩于魏【建置社稷曰胙又守社稷曰胙】蛮酋桓诞请为前驱【宋明泰豫元年诞降魏酋慈由翻】以诞为南征西道大都督义阳民谢天葢自称司州刺史欲以州附魏魏乐陵镇将韦珍引兵渡淮应接【魏置乐陵镇于比阳在今唐州界】豫章王嶷遣中兵参军萧恵朗将二千人助司州刺史萧景先讨天葢韦珍畧七千余户而去　【考异曰齐萧景先传云天葢与虏相构扇景先言于督府豫章王遣惠朗助景先讨天葢党与虏寻遣伪南部尚书类防屯汝南洛州刺史昌黎王冯莎屯清丘景先严备待敌虏退魏韦珍云天葢自署司州刺史规以内附事泄为道成将崔慧景所攻围诏珍帅在镇士马渡淮援接时道成闻珍将至遣将荀元賔据淮逆拒珍珍腹背奋击破之天葢寻为左右所杀降于慧景珍乗胜驰进又破慧景拥降民七千余戸内徙表置城阳刚陵义阳三郡以处之按魏将无类跋冯莎而慧景亦非讨天葢之将葢时二国之史各出闻互有讹谬今约取二史大槩而用之】景先上之从子也【从才用翻】南兖州刺史王敬则闻魏将济淮委镇还建康士民惊散既而魏竟不至上以其功臣不问上之辅宋也遣骁骑将军王洪范使柔然约与共攻魏洪范自蜀出吐谷浑歴西域乃得逹【骁坚尧翻骑竒寄翻下同使疏吏翻吐从暾入声谷音浴　考异曰齐书作王洪轨今从齐纪】至是柔然十余万骑冦魏至塞上而还【还从宣翻又如字】　是嵗魏诏中书监髙允议定律令允虽笃老而志识不衰诏以允家贫养薄令乐部丝竹十人五日一诣允以娱其志朝晡给膳朔望致牛酒月给衣服绵绢入见则备几杖问以政治【晡奔谟翻见贤遍翻治直吏翻】　契丹莫贺弗勿干帅部落万余口入附于魏居白狼水东【契丹酋帅曰莫贺弗隋书曰契丹与库莫奚皆东胡种为慕容氏所破窜于松漠之间是时为高丽所侵求内附于魏水经注白狼水出右北平白狼县东南东北流迳龙城西南又东南流至辽东房县入于辽水初学记狼河附黄龙城东北下即白狼水契欺讫翻又音吃帅读曰率】
