<!-- { "loadSidebar": true } -->
　　汉王还至定陶【班志定陶县属济隂郡古之陶邑宋为广济军理所】驰入齐王信壁夺其军　临江王共尉不降【共敖项羽封为临江王尉其子也】遣卢绾刘贾击虏之　春正月更立齐王信为楚王王淮北都下邳【更工衡翻】封魏相国建城侯彭越为梁王王魏故地都定陶　令曰兵不得休八年万民与苦甚【如淳师古皆曰与弋庶翻贡父曰与读曰欤助辞】今天下事毕其赦天下殊死以下【如淳曰殊死死罪之明白也左传曰斩其木而弗殊韦昭曰殊死斩刑也师古曰殊絶也异也言其身首离絶而异处贡父曰予按説文汉蛮夷殊然则殊自死刑之名】　诸侯王皆上疏请尊汉王为皇帝二月甲午王即皇帝位于汜水之阳【蔡邕曰上古天子称皇其次称帝其次称王秦承三王之末自以徳兼三皇五帝故并以为号汉高受命因而不改张晏曰汜水在济隂界取其汜爱大而润下也师古曰据叔孙通传为皇帝于定陶则此水在济隂是也括地志汉髙祖即位坛在曹州济隂县界汜敷剑翻】更王后曰皇后太子曰皇太子追尊先媪曰昭灵夫人【高祖母曰刘媪文頴曰幽州及汉中皆谓老妪为媪师古曰媪女老称音乌老翻】诏曰【如淳曰诏告也自秦汉以下惟天子独称之汉制度帝之下书有四一曰防书二曰制书三曰诏书四曰诫敕防书者编简也其制长二尺短者半之篆书起年月日称皇帝以命诸侯王三公以罪免亦赐防而以书用尺一木两行此为异也制书帝者制度之命其文曰制诏三公皆玺封尚书令印重封露布州郡也诏书诏告也其文曰告某官如故事诫敕谓敕刺史太守其文曰有诏敕某官他皆仿此】故衡山王吴芮从百粤之兵佐诸侯诛暴秦有大功诸侯立以为王项羽侵夺之地谓之番君其以芮为长沙王【吴芮封衡山王都邾今刲长沙王都临湘番蒲何翻】又曰故粤王无诸世奉粤祀秦侵夺其地使其社稷不得血食诸侯伐秦无诸身率闽中兵以佐灭秦项羽废而弗立今以为闽粤王王闽中地【粤王无诸句践之后秦取其地置闽中郡今复以封之师古曰闽越今泉州建安是其地徐广曰今建安官地史记正义曰今闽州又改为福应劭曰闽音文　饰之文师古曰非也音缗闽人本蛇种故其字从虫】　帝西都洛阳　夏五月兵皆罢归家　诏民前或相聚保山泽不书名数今天下已定令各归其县复故爵田宅【复扶目翻还也】吏以文法教训辨告【师古曰辨告者分别义理以晓喻之】勿笞辱军吏卒爵及七大夫以上皆令食邑【臣瓒曰秦制列侯乃得食邑今七大夫以上皆食邑所以宠之也师古曰七大夫公大夫也爵第七故谓之七大夫】非七大夫已下皆复其身及户勿事【应劭曰不输户赋也如淳曰事谓役使也师古曰复其身及一户之内皆不傜赋也复方目翻】　帝置酒洛阳南宫【括地志南宫在洛州洛阳县东北二十六里洛阳故城中舆地志秦时洛阳已有南北宫】上曰【蔡邕曰上者尊位所在也但言上不敢言尊号耳】彻侯诸将毋敢隠朕皆言其情【彻通也应劭曰言其功徳通于王室也后避武讳改曰通侯亦曰列侯】吾所以有天下者何项氏之所以失天下者何高起王陵对曰【张晏曰诏使髙官者起故陵先对臣瓒曰汉帝年纪有信平侯臣陵都武侯臣起魏相邴吉奏髙祖时奏事有将军臣陵臣起师古曰张説非也若言髙官者起则丞相萧何太尉卢绾及张良陈平之属皆在陵不得而先对也先谱齐太公之后食采于高因氏焉】陛下使人攻城畧地因以与之与天下同其利项羽不然有功者害之贤者疑之此其所以失天下也上曰公知其一未知其二夫运筹帷幄之中决胜千里之外吾不如子房填国家抚百姓给饷餽不絶粮道吾不如萧何【填读曰镇餽与馈同】连百万之众战必胜攻必取吾不如韩信三者皆人杰吾能用之此吾所以取天下者也项羽有一范増而不能用此所以为我禽也羣臣説服【説读曰悦】韩信至楚召漂母赐千金召辱已少年令出跨下者以为中尉【事见九卷元年漂匹妙翻】告诸将相曰此壮士也方辱我时我寜不能杀之邪杀之无名故忍而就此　彭越既受汉封田横惧诛与其徒属五百余人入海居岛中【海中山曰岛史记正义曰海州东海县有岛山去岸八十里余按北史杨愔避谗东入田横岛是岛以横居之而得名岛丁老翻】帝以田横兄弟本定齐地齐贤者多附焉今在海中不取后恐为乱乃使使赦横罪召之横谢曰臣烹陛下之使郦生【事见上卷四年】今闻其弟商为汉将臣恐惧不敢奉诏请为庶人守海岛中使还报帝乃诏衞尉郦商曰【班表卫尉秦官掌宫门卫屯兵】齐王田横即至人马从者敢动摇者致族夷【从才用翻言诛夷其族也】乃复使使持节具告以诏商状【周礼司节掌守邦节辨其用以辅王命注云节者执以行为信邦节珍圭牙璋糓圭琬圭琰圭也守邦国用玉节以玉为之守都鄙用角节以角为之邦国之使节用金门闗之节用符货贿之节用玺道路之节用旌审此则古之所执以为信者皆谓之节自秦以来有玺符节则玺自玺符自符节自节分为三矣汉之节即古之旌节也郑氏注以符节为汉宫中诸官诏符玺节为汉之印章旌节为汉使者所持节则知汉所谓节盖古之旌节也贤曰节者所以为信以竹为之柄长八尺以旄牛尾为之毦三重此汉制也】曰田横来大者王小者乃侯耳不来且举兵加诛焉横乃与其客二人乗传诣洛阳【如淳曰驷马高足为置传中足为驰传下足为乗传一马二马为轺传急者乗一乗传师古曰盖今之驿古者以车谓之传车其后单置马谓之驿骑汉律诸当乗传及发驾置传者皆持尺五寸木传信封以御史大夫印章其乗传参封之参三也有期防累封两端端各两封凡四封乗置驰传五封之两端各二中央一轺传两马再封之一马一封以马驾轺车而乗传曰一封轺传史炤所谓依乗符传而行者本此但择焉而不精语焉而不详耳终不若颜説简而朙传张恋翻】未至三十里至尸乡廏置【应劭曰尸乡在偃师城西臣瓒曰案廏置谓置马以传驿者】横谢使者曰人臣见天子当洗沐因止畱谓其客曰横始与汉王俱南面称孤【师古曰王者自称曰孤盖为谦也老子道徳经曰贵以贱为本高以下为基是以侯王自谓孤寡不糓】　今汉王为天子而横乃为亡虏北面事之其耻固已甚矣且吾烹人之兄与其弟并肩而事主【并歩顶翻】纵彼畏天子之诏不敢动我独不媿于心乎且陛下所以欲见我者不过欲一见吾面貌耳今斩吾头驰三十里间形容尚未能败犹可观也遂自刭令客奉其头从使者驰奏之帝曰嗟乎起自布衣兄弟三人更王岂不贤哉【更工衡翻】为之流涕而拜其二客为都尉发卒二千人以王者礼之【史记正义曰田横墓在偃师西十五里】既二客穿其冢傍孔皆自刭下从之帝闻之大惊以横客皆贤余五百人尚在海中使使召之至则闻田横死亦皆自杀　初楚人季布为项籍将【季姓也周八士有季随季騧鲁有季氏】数窘辱帝【数所角翻窘巨陨翻困也】项籍灭帝购求布千金敢有舍匿罪三族【舍止也匿隠也】布乃髠钳为奴自卖于鲁朱家【髠枯昆翻鬄其发也钳其炎翻以铁束项朱家鲁之大侠】朱家心知其季布也买置田舍身之洛阳见滕公説曰季布何罪臣各为其主用职耳【师古曰职常也言此乃常道也一曰职主掌其事也为于伪翻】项氏臣岂可尽诛邪今上始得天下而以私怨求一人何示不广也且以季布之贤汉求之急此不北走胡南走越耳夫忌壮士以资敌国此伍子胥所以鞭荆平之墓也【伍子胥楚大夫伍奢之子也楚平王信谗而杀伍奢子胥奔吴借吴师以破楚入郢发平王墓而鞭其尸】君何不从容为上言之【从千容翻】滕公待间言于上如朱家指上乃赦布召拜郎中朱家遂不复见之【复扶又翻】布母弟丁公亦为项羽将逐窘帝彭城西短兵接帝急顾谓丁公曰两贤岂相戹哉【孟康曰丁公及彭城赖齮追上故曰两贤也师古曰孟説非也两贤者髙祖自谓并与固也言吾与固俱是贤岂相戹困哉故固感此言而止也虽与赖齮同追而髙祖独与固言也姓谱丁本自姜姓齐太公子諡丁公因以命氏】丁公引兵而还及项王灭丁公谒见【见贤遍翻】帝以丁公徇军中【徇辞峻翻师古曰行示也】曰丁公为项王臣不忠使项王失天下者也遂斩之曰使后为人臣无效丁公也
　　臣光曰高祖起丰沛以来罔罗豪桀招亡纳叛亦已多矣及即帝位而丁公独以不忠受戮何哉夫进取之与守成其势不同当羣雄角逐之际民无定主来者受之固其宜也及贵为天子四海之内无不为臣茍不明礼义以示之使为臣者人懐贰心以徼大利则国家其能久安乎是故断以大义【断丁乱翻】使天下晓然皆知为臣不忠者无所自容而懐私结恩者虽至于活已犹以义不与也戮一人而千万人惧其虑事岂不深且远哉子孙享有天禄四百余年宜矣
