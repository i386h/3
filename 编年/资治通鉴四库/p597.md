<!-- { "loadSidebar": true } -->
　　【得彭城又得团城故因宋所置东徐州以命谠据水经注东莞郡治团城城在春秋之郓邑西南四十里魏后徙东徐州治下邳説输芮翻】魏以中书侍郎高闾与谠对为东徐州刺史【考异曰尉元传沈攸之旣走元以书谕王载载与鲁僧遵崔武仲杨继皆走遂以高闾与张谠对为东徐州刺史按三年十一月乙卯始以谠为东徐州刺史则于时未降魏也故置于此】李璨与毕众敬对为东兖州刺史【宋兖州治瑕邱毕众敬以瑕邱降魏魏以为东兖州盖先已有兖州也】元又説兖州刺史王整【说输芮翻沈约曰宋失淮北侨立兖州寄治淮隂时萧道成镇淮隂王整盖屯徐州界领兖州刺史耳此时宋魏交兵疆吏能自守者即以州刺史命之无常处也】兰陵太守桓忻整忻皆降于魏魏以元为开府仪同三司都督徐南北兖三州诸军事徐州刺史镇彭城【兖州治瑕邱以王整新降故分南北兖】召薛安都毕众敬入朝【朝直遥翻】至平城魏以上客待之羣从皆封矦赐第宅资给甚厚【从才用翻】慕容白曜围歴城经年二月庚寅拔其东郭癸巳崔道固面出降　【考异曰宋畧云丙申索虏防歴城执崔道固按后魏列传道固表云以今月十四日臣东郭失守以十七日面请罪长歴是月丁丑朔今从之】白曜遣道固之子景业与刘文晔同至梁邹刘休賔亦出降白曜送道固休賔及其僚属于平城　辛丑以前龙骧将军常珍竒为都督司北豫二州诸军事司州刺史魏西河公石攻之珍竒单骑奔寿阳【常珍竒自灌水奔寿阳骧思将翻骑竒寄翻下同】　乙巳车骑大将军曲江庄公王谟卒【曲江县汉属桂阳郡宋属广兴公相谥法屡征杀伐曰庄武征而不遂曰庄】　三月魏慕容白曜进围东阳【白曜旣得歴城始进围东阳用郦范之计也】上以崔道固兄子僧祐为辅国将军将兵数千从海道救歴城至不其闻歴城已没遂降于魏【将即亮翻其音基降戸江翻】交州刺史刘牧卒州人李长仁杀牧北来部曲据州反自称刺史　广州刺史羊希使晋康太守沛郡刘思道伐俚【晋穆帝永和七年分苍梧立晋康郡今端州即其地李延寿曰记云南方曰蛮有不火食者矣然其种类非一与华人错居其流曰蜑曰獽曰俚曰獠曰防居无君长随山洞而居俚音里】思道违节度失利希遣收之思道帅所领攻州【帅读曰率】希兵败而死龙骧将军陈伯绍将兵伐俚还击思道擒斩之【骧思将翻将即亮翻】希保之兄子也【羊保见一百二十三卷文帝元嘉十七年】　夏四月己卯复减郡县田租之半【复扶又翻】　徙东海王祎为庐江王山阳王休祐为晋平王上以废帝谓祎为驴王【见一百三十卷元年】故以庐江封之　刘勔败魏兵于许昌【败补迈翻】　魏以南郡公李惠为征南大将军仪同三司都督关右诸军事雍州刺史进爵为王【雍于用翻】　五月乙卯魏主畋于崞山遂如繁畤【崞山县即汉晋鴈门之崞县魏曰崞山天平二年分属繁畤郡隋志鴈门崞县有崞山据水经注山在繁畤之西灅水之南孟康曰崞音郭九域志繁畤县在代州之东六十里】辛酉还宫　六月魏以昌黎王冯熈为太熈太后之兄也　秋七月庚申以骁骑将军萧道成为南兖州刺史【代沈攸之也南兖州治广陵骁坚尧翻骑竒寄翻】　八月戊子以南康相刘勃为交州刺史【相息亮翻】　上以沈文秀之弟征北中兵参军文静为辅国将军綂高密等五郡军事【五郡盖高密平昌长广东海东莞也】自海道救东阳至不其城为魏所断【其音基断丁管翻】因保城自固魏人攻之不克辛卯分青州置东青州以文静为刺史　九月辛亥魏立皇叔桢为南安王【桢音贞】长寿为城阳王太洛为章武王休为安定王　冬十月癸酉朔日有食之发诸州兵北伐　十一月李长仁遣使请降【使防吏翻降戸江翻】自贬行州事许之　十二月魏人防不其城杀沈文静入东阳西郭　义嘉之乱巫师请修宁陵戮宫为厌胜是嵗改葬昭太后【昭太后陵曰修宁晋安王子勋于昭后孙也改元义嘉南史曰修寜陵在孝武陵东南厌衣检翻又益渉翻禳也】　先是中书侍郎舍人皆以名流为之【史曰先是谓元嘉以前通鉴因而书之先悉荐翻】太祖始用寒士秋当【秋当人姓名姓谱秋姓秋胡之后】世祖犹杂选士庻巢尚之戴法兴皆用事【士谓巢尚之庻谓戴法兴皆俱也】及上即位尽用左右细人【细微也纎也小也细人言纎微小人也】游击将军阮佃夫中书通事舍人王道隆员外散骑侍郎杨运长等并参预政事权亚人主巢戴所不及也佃夫尤恣横人有顺迕祸福立至【佃音田散悉亶翻骑竒寄翻横下孟翻迕五故翻谓顺之则有福迕之则有祸】大纳货赂所饷减二百匹绢则不报书园宅饮馔过于诸王妓乐服饰宫掖不如也朝士贵贱莫不自结仆皆不次除官捉车人至虎贲中郎将马士至员外郎【捉车人持车者马士控马者员外郎谓员外散骑郎也馔离恋翻又雏皖翻妓渠织翻朝直遥翻贲音奔将即亮翻】
　　五年春正月癸亥上耕借田大赦　沈文秀守东阳魏人围之三年【防始三年魏始攻文秀至此时首尾渉三年也】外无救援士卒昼夜拒战甲胄生虮虱无离叛之志乙丑魏人防东阳【史言沈文秀善守以援兵不接而没虮居豨翻】文秀解戎服正衣冠取所持节坐斋内魏兵交至问沈文秀何在文秀厉声曰身是【身犹今人言我】魏人执之去其衣【去羌吕翻】送慕容白曜使之拜文秀曰各两国大臣何拜之有白曜还其衣为之设馔鎻送平城魏主数其罪而宥之【爲于伪翻数所具翻数其罪者以文秀既迎降复拒守也】待为下客给恶衣防食【防食粗饭也食祥吏翻】旣而重其不屈稍嘉礼之拜外都下大夫【外都下大夫外都大官之属僚也拓防氏所置】于是青冀之地尽入于魏矣　戊辰魏平昌宣王和其奴卒二月己卯魏以慕容白曜为都督青齐东徐三州诸军事征南大将军开府仪同三司青州刺史【宋置冀州于歴城魏既得之改为齐州綂东魏东平原东清河广川济南东太原六郡东徐州綂东安东莞二郡】进爵济南王【济子礼翻】白曜抚御有方东人安之【荀卿有言兼并易也坚凝之难魏并青徐淮北四州之民未忘宋也惟其抚御有方民安其生不复引领南望矣书云抚我则后虐我则仇信哉】魏自天安以来【防始二年魏改元天安】比嵗旱饥重以青徐用兵山东之民疲于赋役【比昆至翻重直用翻师之所聚荆棘生焉大兵之后必有凶年岂谓是邪】显祖命因民贫富为三等输租之法等为三品上三品输平城中输它州下输本州又魏旧制常赋之外有杂调十五至是悉罢之由是民稍赡给【调徒钓翻史言魏能纾民力】河东柳欣慰等谋反欲立太尉庐江王祎祎自以于帝为兄而帝及诸兄弟皆轻之遂与欣慰等通谋相酬和【祎吁韦翻和戸卧翻】征北谘议参军杜防文告之丙申诏降祎为车骑将军开府仪同三司南豫州刺史出鎭宣城帝遣腹心杨运长领兵防卫欣慰等并伏诛　三月魏人冦汝隂太守杨文苌击却之　夏四月丙申魏大赦　五月魏徙青齐民于平城置升城歴城民望于桑干立平齐郡以居之【据崔道固传立平齐郡于平城西北北新城五代志马邑郡云内县后魏立平齐郡干音干】自余悉为奴婢分赐百官魏沙门綂昙曜奏【沙门綂犹今之僧录昙徒含翻】平齐戸及诸民有能嵗输谷六十斛入僧曹者即为僧只户粟为僧只粟遇凶嵗赈给饥民又请民犯重罪及官奴以为佛图戸以供诸寺洒扫魏主并许之于是僧只戸粟及寺戸徧于州鎭矣【魏自北方并有诸夏亦依魏晋制置诸州刺史其西北被边夷晋杂居之地则置镇将以镇之只翘移翻史言魏割民力以奉释氏】　六月魏立皇子宏为太子　癸酉以左卫将军沈攸之为郢州刺史　上又令有司奏庐江王祎忿怼有怨言【怼直类翻】请穷治不许【治直之翻】丁丑免祎官爵遣大鸿胪持节奉诏责祎【胪陵如翻】因逼令自杀子辅国将军充明废徙新安冬十月丁卯朔日有食之　魏顿邱王李峻卒　十
　　一月丁未魏复遣使来修和亲自是信使嵗通【自元嘉之末南北不复通好帝即位之三年四年再遣聘使是嵗魏使来复通好复扶又翻使防吏翻】　闰月戊子以辅师将军孟阳为兖州刺史始治淮隂【是嵗改辅国将军为辅师将军兖州本治瑕邱既入于魏始治淮隂萧子显曰淮隂县前汉属临淮郡后汉属下邳国晋属广陵郡穆帝永和中荀羡北讨鲜卑以淮隂旧镇地形都要水陆交通乃营邱城池是时既失淮北遂为重镇后为北兖州治所九域志楚州淮隂县在州西四十里】　十二月戊戌司徒建安王休仁解扬州休仁年与上邻亚素相友爱景和之世上頼其力以脱祸【事见上卷元年】及防始初四方兵起休仁亲当矢石克成大功【事亦见上卷元年二年】任揔百揆亲寄甚隆由是朝野辐凑上渐不悦【为帝杀休仁张本朝直遥翻】休仁悟其防故表解扬州己未以桂阳王休范为扬州刺史　分荆州之巴东建平益州之巴西梓潼郡置三巴校尉治白帝【校戸教翻】先是三峡蛮獠嵗为抄故立府以鎭之【先悉荐翻抄楚交翻府谓三巴校尉府也】上以司徒参军东莞孙谦为巴东建平二郡太守谦将之官敕募千人自随谦曰蛮夷不賔盖待之失节耳何烦兵役以为国费固辞不受至郡开布防信蛮獠翕然怀之【獠鲁皓翻】竞饷金寳谦皆慰谕不受　临海贼帅田流自称东海王剽掠海盐杀鄞令【帅所类翻剽匹妙翻鄞县自汉以来属会稽郡师古曰鄞音牛斤翻今属明州】东土大震
　　六年春正月乙亥初制间二年一祭南郊间一年一祭明堂【昔周公郊祀后稷以配天宗祀文王于明堂以配上帝三嵗一郊始于汉武帝平帝元始中始行祫祭明堂之礼明帝永平初始盛其仪亦曰宗祀公羊传曰古者五年而再殷祭谓祫祭也然古之所谓祫者合祭于太祖之庙而明堂宗祀则严父以配帝此先儒之説所以异也蔡邕谓明堂即太庙盖有见于此欤然明堂九室而太庙七室则又不得而合也间年一祭非古也故曰初制间古苋翻】　二月壬寅以司徒休仁为太尉领司徒固辞【辞者以上不恱也然终不能免于祸】　癸丑纳江智渊孙女为太子妃甲寅大赦令百官皆献物始兴太守孙防伯止献琴书上大怒封药赐死既而原之　魏以东郡王陆定国为司空定国丽之子也【宗爱之乱陆丽有立嫡之功乙浑之乱丽死之】　魏主遣征西大将军上党王长孙观击吐谷浑【长知两翻吐从暾入声谷音浴】　夏四月辛丑魏大赦戌申魏长孙观与吐谷浑王拾寅战于曼头山【隋伐吐谷浑置河源郡有曼头城盖因山得名也考异曰宋本纪作拾虔今从后魏书】拾寅败走遣别驾康盘龙入贡魏主囚之　癸亥立皇子爕为晋熈王奉晋熈王昶后【昶时在魏】　五月魏立皇弟长乐为建昌王【乐音洛】六月癸卯以江州刺史王景文为尚书左仆射扬州
