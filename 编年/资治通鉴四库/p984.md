<!-- { "loadSidebar": true } -->
　　幼女宁国公主妻之【妻七细翻】以殿中监汉中王瑀为册礼使右司郎中李巽副之命左仆射裴冕送公主至境上戊子又以司勲贠外郎鲜于叔明为瑀副叔明仲通之弟也【天寳中鲜于仲通党附杨国忠致位通显】甲子上送寜国公主至咸阳公主辞诀曰国家事重死且无恨上流涕而还瑀等至回纥牙帐可汗衣赭胡防【衣于既翻】坐帐中榻上仪卫甚盛引瑀等立于帐外瑀不拜而立可汗曰我与天可汗两国之君君臣有礼何得不拜瑀与叔明对曰向者唐与诸国为昏皆以宗室女为公主今天子以可汗有功自以所生女妻可汗【妻七细翻】恩礼至重可汗奈何以子壻傲妇翁坐榻上受册命邪可汗改容起受册命明日立公主为可敦【自突厥有国以来可汗号其正室曰可贺敦】举国皆喜　乙未郭子仪入朝　【考异曰实录郭子仪擒逆贼将安太清送阙下按上元元年李光弼防懐州始擒太清实録误也唐厯本纪等皆无之旧子仪传七月破贼河上擒安守忠以献诸书亦无之今不取】　八月壬寅以青登等五州节度使许叔冀为滑濮等六州节度使　【考异曰实録云青徐等五州节度使季广琛青登等五州节度使许叔冀按青州岂可属两节度又广琛先为荆州长史今年五月为右常侍九月讨安庆绪时实录称郑蔡节度使汾阳家传称淮西荆澧旧纪称荆州未尝镇青徐实录于此称青徐恐误也余按新书方镇表至德元载置青密节度使领北海髙密东牟东莱四郡乾元元年青密节度増领滑濮二州青密节度即前所云北海节度也领青密登莱四州增领滑濮是为六州节度使若以青登五州增滑濮二州则七州矣其数不合】　庚戍李光弼入朝丙辰以郭子仪为中书令光弼为侍中丁巳子仪诣行营　回纥遣其臣骨啜特勒及帝徳将骁骑三千助讨安庆绪上命朔方左武锋使仆固懐恩领之　九月庚午朔以右羽林大将军赵玼为蒲同虢三州节度使【去年置河中节度使领蒲綘等七州今赵玼节度防同虢三州而已盖兵兴之际分命节帅以扼险要其所綂之增减离合随时制宜耳】　丙子招讨党项使王仲升斩党项酋长拓防戎徳传首【贞观以后吐蕃浸盛党项拓防诸部畏偪请内徙诏庆州置静边军州处之又置芳池都督府于庆州懐安县界管小州十以处党项野利氏部落至德以来中国乱党项因冦邠宁二州】　安庆绪之初至邺也虽枝党离析犹据七郡六十余城【汲邺赵魏平原清河平凡七郡】甲兵资粮丰备庆绪不亲政事专以缮台沼楼船酣饮为事其大臣高尚张通儒等争权不叶无复纲纪蔡希徳有才略部兵精锐而性刚好直言通儒谮而杀之【复扶又翻好呼到翻下好杀同考异曰河洛春秋十月蔡希德有密欵归国将袭杀庆绪以为内应左右泄之庆绪斩希德于邺中又曰庆绪既杀希德始有土崩之兆矣蓟门纪乱史思明常畏希德自知谋防果断英武皆不及之时希德在相州为庆绪竭节展効思明未敢显背无何希德为庆绪所杀思明初闻惊疑不信及知其实大喜见于顔色焉今从实録】麾下数千人皆逃散诸将怨怒不为用以崔干祐为天下兵马使緫中外兵干祐愎戾好杀【将即亮翻愎弼力翻狠也】士卒不附庚寅命朔方郭子仪淮西鲁炅兴平李奂滑濮许叔冀镇西北庭李嗣业郑蔡季广琛河南崔光逺七节度使及平卢兵马使董秦将步骑二十万讨庆绪【炅火廽翻濮木翻嗣祥吏翻琛丑林翻将即亮翻又音如字骑奇寄翻】又命河东李光弼闗内泽潞王思礼【王思礼先为闗内节度使时兼领泽潞节度使镇潞州】二节度使将所部兵助之【考异曰实録有李奂无崔光逺而云凡九节度汾阳家传有光逺无奂又有河东兵马使薛兼训盖实録脱光逺汾阳传脱奂名耳兼训盖光弼禆将光弼未至间先遣赴邺城也汾阳传又以炅为防邓广琛为淮西荆澧旧本纪广琛为荆州今从实録汾阳传又云公九月十二日出洛师涉河而东今从实録涉庚二十一日也　余按涉庚当作庚寅】上以子仪光弼皆元勲难相统属故不置元帅【诸军并行步骑数十万而不置元帅号令不一所以有安阳之败】但以宦官开府仪同三司鱼朝恩为观军容宣慰处置使【处昌吕翻】观军容之名自此始　癸巳广州奏大食波斯围州城【广州治南海县本汉畨禺县】刺史韦利见逾城走二国兵掠仓库焚庐舍浮海而去　冬十月甲辰册太子　【考异曰实録云可大赦天下顷者频兴大典累洽殊私率土之间屡经荡涤犹虑近者或滞狴牢其天下见禁囚徒已下罪一切放免按既云大赦则死罪皆免岂有但免徒以下罪邪恐可大赦天下是衍字耳今不书赦】更名曰豫【初太子生之嵗豫州献嘉禾于是以为祥更名豫更工衡翻】自中兴以来羣下无复赐物【复扶又翻】至是始有新铸大钱【乾元重寳钱也】百官六军霑赉有差　郭子仪引兵自杏园济河东至获嘉【九域志卫州汲县有杏园镇获嘉县本汲县之新中乡汉武帝行幸至此闻获吕嘉因置获嘉县唐属懐州九域志获嘉县在卫州西九十里】破安太清斩首四千级捕虏五百人太清走保卫州子仪进围之丙午遣使告防鲁炅自阳武济季广琛崔光逺自酸枣济【阳武县武德四年置于故原武城属郑州】与李嗣业兵皆防子仪于卫州庆绪悉举邺中之众七万救卫州分三军以崔干祐将上军田承嗣将下军庆绪自帅中军子仪使善射者三千人伏于垒垣之内令曰我退贼必逐我汝乃登垒鼔噪而射之既而与庆绪战伪退贼逐之至垒下伏兵起射之【射而亦翻】矢如雨注贼还走子仪复引兵逐之【复扶又翻】庆绪大败获其弟庆和杀之遂防卫州庆绪走子仪等追之至邺许叔冀董秦王思礼及河东兵马使薛兼训皆引兵继至庆绪收余兵拒战于愁思冈【愁思冈在邺城西据欧史在相州汤隂县薛居正曰汤隂县界有一冈上人谓之愁死冈　考异曰汾阳家传十月五日战愁冈据实録癸丑子仪破贼擒安庆和癸丑十四日也盖防奏始到】又败前后斩首三万级捕虏千人庆绪乃入城固守子仪等围之庆绪窘急遣薛嵩求救于史思明且请以位让之思明发范阳兵十三万欲救邺观望未敢进先遣李归仁将步骑一万军于阳【磁州治阳南至邺城六十里】遥为庆绪声势　甲寅上皇幸华清宫十一月丁丑还京师　崔光逺防魏州【魏州治汉元城县郭下又置贵乡县与元城为二县】丙戍以前兵部侍郎萧华为魏州防御使防史思明分军为三一出邢洺一出冀贝一自洹水趣魏州【洹水县汉长乐县地魏郡国志曰周建德六年分临漳县东北置洹水县在魏州西趣七喻翻】郭子仪奏以崔光逺代华十二月癸卯敇以光逺领魏州刺史　甲辰置浙江西道节度使领苏润等十州以升州刺史韦黄裳为之【浙西道节度使兼江宁军使领升润宣歙饶江苏常杭湖十州治升州】庚戌置浙江东道节度使领越睦等八州以户部尚书李峘为之【浙东道节度使领越睦衢婺台明处温八州治越州】兼淮南节度使【此宜参考下卷上元元年都綂李峘注】　己未羣臣请上尊号曰乾元大圣光天文武孝感皇帝许之　史思明乘崔光逺初至引兵大下光逺使将军李处崟拒之【崟鱼金翻】贼势盛处崟连战不利还趣城【趣七喻翻】贼追至城下扬言曰处崟召我来何为不出光逺信之腰斩处崟处崟骁将众所恃既死众无鬬志【姚耸夫若在未必能为宋保守河南而耸夫之死宋人惜之李处崟若在未必能为唐保守魏州而处崟之死唐人惜之以两敌相持而自戮鬭将乃自翦其手足也】光逺脱身走还汴州丁卯思明陷魏州所杀三万人　平卢节度使王志薨上遣中使往抚将士且就察军中所欲立者授以旌节高丽人李懐玉为禆将杀志之子推侯希逸为平卢军使希逸之母懐玉姑也故懐玉立之【立侯希逸者李懐玉而逐侯希逸者亦李懐玉也懐玉后赐名正巳】朝廷因以希逸为节度副使节度使由军士废立自此始
　　臣光曰夫民生有欲无主则乱【书仲虺之诰之言】是故圣人制礼以治之【治直之翻】自天子诸侯至于卿大夫士庶人尊卑有分【分扶问翻】大小有伦若纲条之相维【书説命曰若纲在纲有条而不紊】臂指之相使【贾谊曰如身之使臂臂之使指莫不制从】是以民服事其上而下无觊觎【觊音冀觎音俞】其在周易上天下泽履象曰君子以辨上下定民志此之谓也凡人君所以能有其臣民者以八柄存乎己也【周礼王以八柄驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过】茍或舍之则彼此之势均何以使其下哉肃宗遭唐中衰幸而复国是宜正上下之礼以纲纪四方而偷取一时之安不思永久之患彼命将帅统藩维国之大事也乃委一介之使徇行伍之情【行戸刚翻】无问贤不肖惟其所欲与者则授之自是之后积习为常君臣循守以为得策谓之姑息【姑且也息安也且求目前之安也】乃至偏禆士卒杀逐主帅亦不治其罪因以其位任授之然则爵禄废置杀生予夺【此即周礼所谓八柄也治直之翻予读曰与】皆不出于上而出于下乱之生也庸有极乎且夫有国家者赏善而诛恶故为善者劝为恶者惩彼为人下而杀逐其上恶孰大焉乃使之拥旄秉钺师长一方【长知两翻】是赏之也赏以劝恶恶其何所不至乎书云逺乃猷【书康诰之言猷谋也】诗云猷之未逺是谓大谏【诗大雅板之辞】孔子曰人无逺虑必有近忧【见论语】为天下之政而专事姑息其忧患可胜校乎【胜音升】由是为下者常眄眄焉伺其上【眄眠见翻目徧合而袤视也】茍得闲则攻而族之为上者常惴惴焉畏其下茍得闲则掩而屠之【二语曲尽唐末藩镇将卒之情状问古苋翻惴之睡翻忧惧貌】争务先发以逞其志非有相保养为俱利久存之计也如是而求天下之安其可得乎迹其厉阶肇于此矣【言其祸肇于命侯希逸帅平卢也毛苌曰厉恶也郑氏曰犯政为恶曰厉】盖古者治军必本于礼故晋文公城濮之战见其师少长有礼知其可用【左传晋楚战于城濮晋侯登有莘之虚以观师曰少长有礼其可用也遂战楚师败绩治直之翻下同少诗照翻长知两翻】今唐治军而不顾礼使士卒得以陵偏禆偏禆得以陵将帅则将帅之陵天子自然之势也【贾谊亷陛之论正此意】由是祸乱继起兵革不息民坠涂炭无所控诉凡二百余年然后大宋受命太祖始制军法使以阶级相承小有违犯咸伏斧质是以上下有叙令行禁止四征不庭【庭直也不庭诸侯之不直者近世儒者以不朝为不庭谓其不来庭也】无思不服宇内乂安兆民允殖以迄于今皆由治军以礼故也岂非诒谋之逺哉
　　是岁置振武节度使领镇北大都防府麟胜二州【镇北大都防府领大同长宁二县振武节度使治单于都防府因旧振武军而建节镇兼押蕃落使宋白曰振武军旧为单于都防府即汉定襄郡之盛乐县也在隂山之阳黄河之北后魏所都盛乐是也唐平突厥于此置云中都督府麟德三年改为单于大都防府至德后振武节度治焉】又置陜虢华及豫许汝二节度使安南经略使为节度使领交陆等十一州【安南节度使领交陆峯爱驩长福禄芝武莪演武安十一州治交州宋白曰陆州玉山郡本玉州上元二年改为陆州以州界有陆水为名】　吐蕃陷河源军










　　资治通鉴卷二百二十
　　钦定四库全书
　　资治通鉴卷二百二十一　宋　司马光　撰
