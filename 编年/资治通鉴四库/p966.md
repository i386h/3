<!-- { "loadSidebar": true } -->
　　山奏臣所部将士讨奚契丹九姓同罗等勲効甚多【将即亮翻契欺讫翻又音吃】乞不拘常格超资加赏仍好冩告身付臣军授之于是除将军者五百余人中郎将者二千余人禄山欲反故先以此收众心也三月丁酉朔禄山辞归范阳【旧志范阳在京师东北二千五百二十里】上解御衣以赐之禄山受之惊喜恐杨国忠奏留之疾驱出闗【出潼闗】乗船沿河而下令船夫执防板立于岸侧【凡挽船夫用板长二尺许斜搭冑前一端至肩一端至脇防贯板之两端以接船繂而挽之】十五里一更【更工衡翻易也】昼夜兼行日数百里过郡县不下船自是有言禄山反者上皆防送由是人皆知其将反无敢言者禄山之长安也上令高力士饯之长乐坡【长乐坡即产坡在长安城东乐音洛】及还上问禄山慰意乎对曰观其意怏怏必知欲命为相而中止故也【怏于两翻相息亮翻】上以告国忠曰此议它人不知必张垍兄弟告之也【国忠之下更有国忠二字文意乃明】上怒贬张均为建安太守垍为卢溪司马垍弟给事中埱为宜春司马【建安郡隋为泉州唐改曰闽州别置泉州帝改闽州为福州长乐郡以建州为建安郡卢溪郡辰州旧志建安郡京师东南四千九百三十五里卢溪郡京师南三千四百五里埱昌六翻　考异曰唐厯云垍尝賛相礼仪雍容有度上心悦之翌日谓垍曰朕罢希烈相以卿代之垍曰不敢贵妃在坐告国忠斥之旧垍传天宝中宗尝幸垍内宅谓垍曰希烈累辞机务朕择其代者孰可垍错愕未对帝即曰无逾吾爱壻矣垍降阶陈谢杨国忠闻而恶之及希烈罢相举韦见素代垍垍深觖望按本纪三月丁酉垍贬官韦见素八月乃知政事而云垍深觖望旧传误也明皇杂录云上幸张垍宅谓垍曰中外大臣才堪宰辅者与我悉数吾当举而用之垍逡巡不对上曰固无如爱子壻垍降阶拜舞上曰即举成命既逾月垍颇怀怏怏意其为李林甫所排防禄山自范阳入觐禄山濳赂贵妃求带平章事上不许垍因私第备言上前时行幸内第面许相垍与明公同制入辅今既中变当必为姧臣所排禄山大怀恚怒明日谒见因流涕请罪上慰勉乆之因问其故禄山俱以垍所陈对上命高力士送归焉亦以怏怏闻由是上怒按李林甫时已死亦误也】哥舒翰亦为其部将论功【为于伪翻将即亮翻】勑以陇右十将特进火拔州都督燕山郡王火防归仁为骠骑大将军【十将亦唐中世以来军中将领之职名火拔突厥别部也开元中置火拔州唐制特进文散阶正二品骠骑大将军武散阶从二品燕因肩翻骠匹妙翻骑奇寄翻】河源军使王思礼加特进临洮太守成如璆讨击副使范阳鲁炅臯兰府都督浑惟明并加云麾将军【贞观中铁勒来降以浑部置臯兰都督府云麾将军武散阶从三品上洮土刀翻守式又翻璆音求炅火逈翻】陇右讨击副使郭英乂为左羽林将军英乂知运之子也翰又奏严挺之之子武为节度判官河东吕諲为支度判官【諲伊真翻】前封丘尉高适为掌书记安邑曲环为别将【河东郡蒲州唐制邉军有支度使以计军资粮仗之用其属有判官巡官封丘县汉晋以来属陈留唐属汴州安邑县属蒲州姓谱晋穆侯子成师封于曲沃其后氏焉汉有代郡太守曲谦货殖传冇曲叔諲伊真翻】　程千里执阿布思献于阙下斩之甲子以千里为金吾大将军以封常清权北庭都防伊西节度使　夏四月癸巳安禄山奏击奚破之虏其王李日越　六月乙丑朔日有食之不尽如钩　侍御史剑南留后李宓【杨国忠领劒南节度使以宓为留后宓音密又音伏】将兵七万击南诏閤罗凤诱之深入至太和城【新书作大和城夷语山陀为和故谓大和閤罗凤所居也将即亮翻诱音酉】闭壁不战宓粮尽士卒罹瘴疫及饥死什七八乃引还【还従宣翻又如字】蛮追击之宓被擒【被皮义翻】全军皆没杨国忠隠其败更以捷闻益中国兵讨之前后死者几二十万人【并鲜于仲通之败死者有此数几居依翻】无敢言者上尝谓高力士曰朕今老矣朝事付之宰相边事付之诸将夫复何忧【朝直遥翻相息亮翻将即亮翻夫音扶复扶又翻】力士对曰臣闻云南数丧师又边将拥兵太盛陛下将何以制之臣恐一旦祸不可复救【数所角翻丧息浪翻复扶又翻】何得谓无忧也上曰卿勿言朕徐思之【高力士之言明皇岂无所动于其心哉祸机将直付之无可奈何侥幸其身之不及见而已】　秋七月癸丑哥舒翰奏于所开九曲之地置洮阳浇河二郡及神防军以临洮太守成如璆兼洮阳太守充神防军使【洮阳浇河二郡皆置于洮廓二州西南廓州本浇河郡天宝元年更名寜塞郡洮州西八十里磨环州置神防军新书曰浇河郡置于积石之西浇坚尧翻】　杨国忠忌陈希烈希烈累表辞位上欲以武部侍郎吉温代之国忠以温附安禄山奏言不可以文部侍郎韦见素和雅易制【易音以防翻】荐之八月丙戌以希烈为太子太师罢政事【陈希烈遂以此怨望降贼】以见素为武部尚书同平章事　【考异曰旧见素传曰时杨国忠用事左相陈希烈畏其权宠凡事唯诺无敢明宗知之不恱天宝十三年秋霖雨六十余日天子以宰相或未称职见此咎议命杨国忠精求端士时兵部侍郎吉温方承宠遇上意欲用之国忠以温禄山賔佐惧其威权奏寝其事国忠访于中书舍人窦华宋昱等华昱言见素方雅柔而易制上亦以经事相王府有旧恩可之希烈传曰国忠用事素忌疾之乃引韦见素同列罢希烈知政事按明皇若恶希烈阿狥国忠当更自择刚直之士岂得尚卜相于国忠今従希烈传】自去嵗水旱相继闗中大饥杨国忠恶京兆尹李岘不附己以灾沴归咎于岘九月贬长沙太守【恶乌路翻沴音戾长沙郡潭州旧志长沙郡京师南二千四百四十五里】岘祎之子也【信安王祎开元初以军功有宠于上祎吁韦翻】上忧雨伤稼国忠取禾之善者献之曰雨虽多不害稼也上以为然扶风太守房琯言所部水灾【扶风郡岐州】国忠使御史推之【宋白曰唐故事侍御史各二人知东西推又各分京城诸司及诸道州府为东西之限只日则台院受事双日则殿院受事又有监察御史出使推按谓之推事御史】是嵗天下无敢言灾者高力士侍侧上曰淫雨不已【贾公彦曰雨三日已上曰淫】卿可尽言对曰自陛下以权假宰相赏罚无章阴阳失度臣何敢言上黙然　冬十月乙酉上幸华清宫十一月己未置内侍监二贠正三品【唐制宫官不得过三品置内侍】
　　【四人从四品上中官之贵极于此矣至帝始隳其制杨思勗以军功高力士以恩宠皆拜大将军阶至从一品犹曰勲官也今置内侍监正三品则职事官矣】　河东太守兼本道采访使韦陟斌之兄也【使疏吏翻斌音彬】文雅有盛名杨国忠恐其入相【相息亮翻】使人告陟汚事下御史按问陟赂中丞吉温使求救于安禄山复为国忠所【下遐稼翻复扶又翻】闰月壬寅贬陟桂岭尉温澧阳长史【桂岭汉临贺县地隋置桂岭县唐属贺州澧阳郡澧州旧志澧阳郡京师东南一千八百九十三里】安禄山为温讼寃【为于伪翻】且言国忠防疾上两无所问　戊午上还宫　是嵗戸部奏天下郡三百二十一县千五百三十八乡万六千八百二十九戸九百六万九千一百五十四口五千二百八十八万四百八十八【有唐戸口之盛极于此】
