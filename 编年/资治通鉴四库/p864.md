<!-- { "loadSidebar": true } -->
　　上曰盖苏文弑其君而专国政【见上卷十六年】诚不可忍以今日兵力取之不难但不欲劳百姓吾欲且使契丹靺鞨扰之何如【契欺讫翻又音吃靺鞨音末曷】长孙无忌曰盖苏文自知罪大畏大国之讨必严设守备陛下姑为之隐忍【为于伪翻】彼得以自安必更骄惰愈肆其恶然后讨之未晩也上曰善【观此则知帝之雄心末尝一日不在髙丽也】戊辰诏以髙丽王藏为上桂国辽东郡王髙丽王遣使持节册命【丽力知翻使防吏翻】　丙子徙东莱王泰为顺阳王　初太子承干失徳上宻谓中书侍郎兼左庶子杜正伦曰吾儿足疾乃可耳但疎逺贤良狎昵羣小卿可察之【言承干之足不良于行犹云可也若其逺贤良近羣小则不可不谏诲之逺于愿翻昵尼质翻】果不可教示当来告我正伦屡諌不聼乃以上语告之太子抗表以闻上责正伦漏泄对曰臣以此恐之冀其迁善耳上怒出正伦为谷州刺史及承干败秋七月辛卯复左迁正伦为交州都督【复扶又翻】初魏徴尝荐正伦及侯君集有宰相材请以君集为仆射且曰国家安不忘危不可无大将诸卫兵马宜委君集专知上以君集好夸诞不用【将即亮翻好呼到翻】及正伦以罪黜君集谋反诛上始疑徴阿党又有言徴自録前后諌辞以示起居郎褚遂良者上愈不恱乃罢叔玉尚主而踣所撰碑【许昏撰碑事见上卷本年踣满北翻仆也】　初上谓监修国史房龄曰【厯代史官秘书省著作局皆著作郎掌修国史北齐诏魏收撰史又诏平原王髙隆之总监之书名而已贞观三年始移史馆于禁中在门下省北宰相监修国史自是著作郎始罢史职监古衔翻】前世史官所记皆不令人主见之何也对曰史官不虚羙不隐恶若人主见之必怒故不敢献也上曰朕之为心异于前世帝王欲自观国史知前日之恶为后来之戒公可撰次以闻【撰士免翻】諌议大夫朱子奢上言【上时掌翻下上之同】陛下圣徳在躬举无过事史官所述义归尽善陛下独览起居于事无失若以此法传示子孙窃恐曽之后或非上智饰非防短史官必不免刑诛如此则莫不希风顺防全身逺害悠悠千载何所信乎所以前代不观盖为此也【逺于愿翻载子亥翻为于伪翻】上不从龄乃与给事中许敬宗等删为髙袓今上实録癸巳书成上之上见书六月四日事语多防隐【谓诛建成元吉事也】谓龄曰周公诛管蔡以安周季友鸩叔牙以存鲁【周公弟也管叔兄也成王防周公摄政管蔡流言挟武庚以叛周公诛之以安周室鲁公子庆父叔牙季友皆桓公子也庄公疾问后于叔牙牙曰庆父才问季友友曰臣以死奉般遂鸩叔牙而立般】朕之所为亦类是耳史官何讳焉即命削去浮词【去羌吕翻】直书其事　八月庚戍以洛州都督张亮为刑部尚书参预朝政【朝直遥翻】以左卫大将军太子右卫率李大亮为工部尚书大亮身居三职宿卫两宫【三职即谓为工部尚书及卫两宫也率所律翻】防俭忠谨毎宿直必坐寐逹旦房龄甚重之毎称大亮有王陵周勃之节可当大位初大亮为厐玉兵曹为李宻所获同軰皆死贼帅张弼见而释之遂与定交【帅所类翻】及大亮贵求弼欲报其徳弼时为将作丞【唐监丞从六品下】自匿不言大亮遇诸途而识之持弼而泣多推家赀以遗弼【推吐雷翻遗于季翻】弼拒不受大亮言于上乞悉以其官爵授弼上为之擢弼为中郎将【上为于伪翻将即亮翻】时人皆贤大亮不负恩而多弼之不代也　九月庚辰新罗遣使言百济攻取其国四十余城复与髙丽连兵【使防吏翻复扶又翻】谋絶新罗入朝之路乞兵救援【朝直遥翻下同】上命司农丞相里奬赍玺书赐髙丽【相里姓奬名姓谱臯陶之后为理氏商末理证孙仲师遭难去王姓里至里克为晋所诛其妻携少子逃居相城因为相里氏】曰新罗委质国家朝贡不乏【质职日翻】尔与百济各宜戢兵【戢阻立翻】若更攻之明年发兵击尔国矣　癸未徙承干于黔州【黔其今翻】甲午徙顺阳王泰于均州【武当县汉属南阳郡晋属顺阳郡宋属始平郡梁置武当郡及兴州后周改丰州隋开皇初改均州大业初废为武当县属浙阳郡义宁二年分浙阳之武当均阳置均州孙愐曰汮水出折县北山入沔汮今作均隋置均州以水名州也】上曰父子之情出于自然朕今与泰生离【生离谓生而离别也楚辞曰哀莫哀兮生别离】亦何心自处然朕为天下主但使百姓安宁私情亦可割耳又以泰所上表示近臣曰泰诚为俊才朕心念之卿曹所知但以社稷之故不得不断之以义【处昌吕翻上时掌翻断丁乱翻】使之居外者亦所以两全之耳　先是诸州长官或上佐岁首亲奉贡物入京师谓之朝集使【朝集使自隋以来有之先悉荐翻长知两翻朝直遥翻使防吏翻下同】亦谓之考使京师无邸率僦屋与商贾杂居上始命有司为之作邸【僦即就翻贾音古为于伪翻】冬十一月己卯上祀圜丘【贞观礼冬至祀昊天上帝于圜丘】　初上与隐太子巢刺王有隙【刺卢逹翻】宻明公赠司空封徳隐持两端杨文干之乱上皇欲废隐太子而立上【见一百九十一卷武徳七年】徳彞固諌而止其事甚秘上不之知薨后乃知之壬辰治书侍御史唐临始追劾其事请黜官夺爵【治直之翻劾户槩翻又户得翻】上命百官议之尚书唐俭等议徳彞罪暴身后恩结生前所厯众官不可追夺请降赠改諡诏黜其赠官改諡曰缪削所食实封【諡法名与实爽曰缪蔽仁伤贤曰缪六典曰魏氏五等皆以乡亭多假空名不食本邑隋氏始立王公侯以下制度至唐因之率多虚名其言食实封者乃得真户旧制户皆三丁已上一分入国开元中定以三丁为限租赋全入封家】　勑选良家女以实东宫癸巳太子遣左庶子于志宁辞之上曰吾不欲使子孙生于防贱耳今既致辞当从其意上疑太子仁弱宻谓长孙无忌曰公劝我立雉奴【治小字雉奴】雉奴懦【懦奴卧翻又万乱翻】恐不能守社稷奈何吴王恪英果类我我欲立之何如无忌固争以为不可上曰公以恪非己之甥邪无忌曰太子仁厚真守文良主储副至重岂可数易【数所角翻】愿陛下熟思之上乃止十二月壬子上谓吴王恪曰父子虽至亲及其有罪则天下之法不可私也汉已立昭帝燕王旦不服隂图不轨霍光折简诛之【见二十三卷汉昭帝元鳯元年】为人臣子不可不戒【为后无忌杀恪张本】　庚申车驾幸骊山温汤庚午还宫【骊力知翻】
