<!-- { "loadSidebar": true } -->
　　【元年桓温领郡镇江乗之蒲洲金城上求割丹阳之江乘县境立郡】　癸卯魏淮南靖王佗卒【佗徒河翻】魏主方享宗庙始荐闻之为废祭临视哀恸【为于伪翻】　冬十月庚申立冬初临太极殿读时令【汉仪太史每歳上其年厯先立春立夏大暑立秋立冬常读五时令皇帝所服各随五时之色帝升御座尚书令以下就席位尚书三公郎以令置按上奏以入就席伏读讫赐酒一巵】　闰月辛酉以尚书仆射王奂为领军将军　辛未魏主如灵泉池癸酉还宫十二月柔然伊吾戍主高羔子帅众三千以城附魏【帅读曰率】　上以中外谷帛至贱用尚书右丞江夏李珪之议【夏户雅翻】出上库钱五千万及出诸州钱皆令籴买　西陵戍主杜元懿建言吴兴无秋会稽丰登【会工外翻】商旅往来倍多常嵗西陵牛埭税官格日三千五百如臣所见日可增倍【西陵在今越州萧山县西十二里西兴渡是也吴越王钱镠以西陵非吉语改曰西兴牛埭即今西兴堰用牛挽船因曰牛埭埭徒耐翻】并浦阳南北津柳浦四埭【浦阳江南津埭则今之梁湖堰是也北津埭则今之曹俄堰是也栁浦埭则今杭州江干浙江亭北跨浦桥埭是也】乞为官领摄一年【为于伪翻】格外可长四百许万【长丁丈翻今知两翻增也又音直亮翻多也】西陵戌前检税无妨戌事余三埭自举腹心上以其事下会稽【下户嫁翻】会稽行事吴郡顾宪之议以为始立牛埭之意非苟逼蹴以取税也【蹴子六翻】乃以风涛迅险济急利物耳后之监领者不逹其本各务已功【监古衔翻】或禁遏佗道或空税江行案吴兴频嵗失稔今兹尤甚去之从丰良由饥棘【去之当作去乏棘急也】埭司责税依格弗降旧格新减尚未议登格外加倍将以何术皇慈恤隐振廪蠲调【左传楚大饥振廪同食杜预注曰振发也廪仓也调徒钓翻】而元懿幸灾利重増困瘼【古岳翻瘼病也重直用翻】人而不仁古今共疾若事不副言惧贻谴诘【谴去战翻诘去吉翻】必百方侵苦为公贾怨元懿禀性苛刻已彰往效任以物土譬以狼将羊其所欲举腹心亦当虎而冠耳【为于伪翻贾音古狼将羊虎而冠皆汉书语以狼将羊则羊必为狼所噬食虎而冠者言其人恶戾如虎着冠】书云与其有聚敛之臣寜有盗臣【记大学记孟献子之言敛力赡翻】此言盗公为损葢防敛民所害乃大也愚又以便宜者葢谓便于公宜于民也窃见顷之言便宜者非能于民力之外用天分地【用天之道分地之利此孝经第六章之言】率皆即日不宜于民方来不便于公名与实反有乖政体凡如此等诚宜深察上纳之而止　魏主访羣臣以安民之术秘书丞李彪上封事以为豪贵之家奢僭过度第宅车服宜为之等制又国之兴亡在冢嗣之善恶冢嗣之善恶在教谕之得失【冢大也周礼疏曰冢大之上也冢知陇翻】髙宗文成皇帝尝谓羣臣曰朕始学之日年尚防冲情未能専既临万机不遑温习今日思之岂唯予咎抑亦师傅之不勤尚书李防免冠谢【防许斤翻】此近事之可鍳者也臣谓宜凖古立师傅之官以训太子【葢此时恂之失徳已着故彪有是言】又汉置常平仓以救匮乏【见二十七卷汉宣帝五凤四年】去嵗京师不稔移民就丰既废营生困而后逹又于国体实有虚损曷若豫储仓粟安而给之岂不愈于驱督老弱糊口千里之外哉【糊音胡说文曰寄食鬻也余据正考父鼎铭饘于是粥于是以糊余口则糊者食饘粥之义许慎所谓寄食者葢因左传糊口于四方以为说今此当依许义】宜析州郡常调九分之二京师度支嵗用之余【调徒吊翻度徒洛翻】各立官司年丰籴粟积之于仓俭则加私之二粜之于人【粜他吊翻】如此民必力田以取官绢积财以取官粟年登则常积嵗凶则直给数年之中谷积而人足虽灾不为害矣又宜于河表七州人中擢其门才引令赴阙依中州官比随能序之【河表七州秦雍岐华陜河凉也以下文懐江汉归有道之情证之则七州当谓荆兖豫洛青徐齐也河表直谓大河之外门才者因其世家叙其才用中州谓代都东至海南距大河诸州比毗至翻比例也】一可以广圣朝均新旧之义【朝直遥翻】二可以懐江汉归有道之情又父子兄弟异体同气罪不相及乃君上之厚恩至于忧惧相连固自然之恒理也【恒户登翻】无情之人父兄系狱子弟无惨惕之容子弟逃刑父兄无愧恧之色【恧女六翻】宴安荣位游从自若车马衣冠不变华饰骨肉之恩岂当然也臣愚以为父兄有犯宜令子弟素服肉袒诣阙请罪子弟有坐宜令父兄露板引咎乞解所司若职任必要不宜许者慰勉留之如此足以敦厉凡薄使人知所耻矣又朝臣遭亲防者假满赴职【朝直遥翻假古讶翻时魏不听朝臣终防给假而已】衣锦乘轩从郊庙之祀【衣于既翻】鸣玉垂緌同庆赐之燕【緌如佳翻】伤人子之道亏天地之经愚谓凡遭大父母父母防者皆听终服若无其人职业有旷者则优防慰谕起令视事但综司出纳敷奏而已国之吉庆一令无预其军旅之警墨缞从役【春秋时晋襄公居文公之防墨缞绖以败秦师于殽自是之后以墨缞从戎缞仓回翻】虽愆于礼事所宜行也魏主皆从之由是公私丰赡虽时有水旱而民不困穷　魏遣兵击百济为百济所败【陈夀曰三韩凡七十八国百济其一也据李延夀史其先以百家济海后浸强盛以立国故曰百济晋世句丽畧有辽东百济亦据有辽西晋平二郡地】
