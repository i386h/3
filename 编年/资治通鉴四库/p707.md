<!-- { "loadSidebar": true } -->
　　绎为都督荆雍等九州诸军事荆州刺史【雍于用翻】续素贪婪【婪卢南翻】临终有启遣中録事参军谢宣融献金银器千余件【中録事参军盖使之録问中事在左右亲任者也件其辇翻】上方知其富因问宣融曰王之金尽此乎宣融曰此之谓多安可加也大王之过如日月之食欲令陛下知之故终而不隠【终谓卒也】上意乃解初湘东王绎为荆州刺史有防过续代之以状闻【按绎在荆州有宫人李桃儿者以才慧得进及还以李氏行时得营户禁重续具状以闻绎对使者泣诉于太子纲太子和之不得绎惧送李氏还荆州】自此二王不通音问绎闻其死入閤而跃屧为之破【屧蘓协翻屐也又履中荐也史言绎续生无友于之情死则从而忻快为于伪翻】　丙午东魏勃海献武王欢卒【年五十二】欢性深宻终日俨然人不能测机权之际变化若神制驭军旅法令严肃聴断明察【断丁乱翻】不可欺犯擢人受任【受当作授】在于得才苟其所堪无问厮养【厮音斯养余亮翻】有虚声无实者皆不任用雅尚俭素刀劒鞍勒无金玉之饰少能剧饮自当大任不过三爵知人好士全防勲旧【如尉景司马子如孙腾诸人是也少诗照翻好呼到翻】毎获敌国尽节之臣多不之罪【如泉企裴让之是也】由是文武乐为之用【乐音洛】世子澄秘不发丧【用欢遗言也】唯行台左丞陈元康知之侯景自念已与髙氏有隙内不自安辛亥据河南叛归于魏颍州刺史司马世云以城应之景诱执豫州刺史髙元成襄州刺史李宻广州刺史懐朔暴显等【诱音酉】遣军士二百人载仗暮入西兖州欲袭取之刺史邢子才觉之掩捕尽获之因散檄东方诸州各为之备由是景不能取【侯景之变当时觉之而能发其奸者邢子才一人耳孰谓文士不可以当藩翰哉】诸将皆以景之叛由崔暹【崔暹纠劾权贵诸将恨之故以景叛为暹罪将即亮翻下同】澄不得已欲杀暹以谢景陈元康諌曰今虽四海未清纲纪已定若以数将在外茍悦其心枉杀无辜亏废刑典岂直上负天神何以下安黎庶晁错前事愿公慎之【晁错事见十六卷汉景帝三年】澄乃止遣司空韩轨督诸军讨景　辛酉上祀南郊大赦甲子祀明堂三月魏诏自今应宫刑者直没官勿刑　魏以开府
　　仪同三司若干恵为司空侯景为太傅河南道行台上谷公庚辰景又遣其行台郎中丁和来上表言臣与髙澄有隙请举函谷以东瑕丘以西豫广郢荆襄兖南兖济东豫洛阳北荆北等十三州内附【洛阳二州名注已见前魏收志武定二年置北荆州领伊阳新城汝北郡五代志河南郡陆浑县有东魏北荆州淮阳郡项城县东魏置北扬州及丹阳郡秣陵郡济子礼翻　考异曰梁书景云与豫州刺史髙成广州刺史暴显颍州刺史司马世云荆州刺史郎椿防州刺史李宻兖州刺史邢子才南兖州刺史石长宣济州刺史许季良东豫州刺史丘元征洛州刺史尔朱浑愿扬州刺史乐恂北荆州刺史梅季昌北扬州刺史元神和等隂结私图克相影防萧韶太清纪又有兖州刺史胡延豫州刺史士哲扬州刺史可足浑洛无邢子才典略有荆州刺史库狄畅无髙成显许季良尔朱浑愿乐恂梅季昌今依梁书而太清纪有两豫州盖前官也】惟青徐数州仅须折简且黄河以南皆臣所职易同反掌【易弋豉翻】若齐宋一平【齐谓青州宋谓徐州】徐事燕赵【燕赵谓河北之地】上召羣臣廷议尚书仆射谢举等皆曰顷嵗与魏通和【大同二年东魏请和自是交聘使命不絶】边境无事今纳其叛臣窃谓非宜上曰虽然得景则塞北可清机防难得岂宜胶柱【谓不能圆转如胶柱鼓瑟】是嵗正月乙夘上梦中原牧守皆以其地来降举朝称庆【守式又翻降户江翻朝直遥翻　考异曰典畧云去年十二月夜梦今从梁书】旦见中书舎人朱异告之且曰吾为人少梦【少诗沼翻】若有梦必实异曰此乃宇宙混壹之兆也及丁和至称景定计以正月乙夘上愈神之【帝不能自治其国而妖梦是践其亡宜矣】然意犹未决尝独言我国家如金瓯无一伤缺今忽受景地讵是事宜脱致纷纭悔之何及【独言者宴闲之时非因与侍臣问答独言其事盖帝欲受景地念兹在兹而不能自己于言也】朱异揣知上意对曰圣明御宇南北归仰正以事无机防未达其心今侯景分魏土之半以来自非天诱其【杜预曰衷中也揣初委翻诱音酉】人賛其谋何以至此若拒而不内恐絶后来之望此诚易见【易弋豉翻】愿陛下无疑上乃定议纳景壬午以景为大将军封河南王都督河南北诸军事大行台承制如邓禹故事平西谘议参军周正善占前此谓人曰国家数年后当有兵起及闻纳景曰乱阶在此矣【为侯景乱梁张本】　丁亥上耕借田【借在亦翻】　三月庚子上幸同泰寺舍身如大通故事【大通元年帝舍身之始也事见一百五十一卷】甲辰遣司州刺史羊鸦仁督兖州刺史桓和【梁纪作上州刺】
　　【史桓和五代志汉东郡上山县梁曰龙巢置上州及东西二永寜真阳三郡】仁州刺史湛海珍等【魏收志梁置仁州治赤坎城带临淮郡领已吾义城县已吾之下注云州郡治五代志彭城谷阳县有已吾义城二县后齐并以为临淮县】将兵三万趣悬瓠【将即亮翻趣七喻翻】运粮食应接侯景　魏大赦　东魏髙澄虑诸州有变乃自出巡抚留段韶守晋阳委以军事以丞相功曹赵彦深为大行台都官郎中使陈元康豫作丞相欢条教数十纸付韶及彦深在后以次行之临发握彦深手泣曰以母弟相托幸明此心夏四月壬申澄入朝于邺【朝直遥翻】东魏主与之宴澄起舞识者知其不终【昔周景王防太子及后以防賔宴晋叔向曰王其不终乎吾闻之所乐必卒焉今王乐忧若卒以忧不可谓终景王之防伉俪及冢适也既而宴贤者非之髙澄则丧父也袐丧不发死肉未寒忘鸡斯徒跣之哀纵蹮蹮僛僛之乐尚为有人心乎是故荣锜之祸犹轻柏堂之祸为惨苍苍之报应固不爽也鸡斯读为笄纚】　丙子羣臣奉赎【自庚子舍身至丙子奉赎凡三十七日万机之事不可一日旷废而荒于佛若是帝忘天下矣三十七日之间天下不知为无君天下亦忘君矣】丁亥上还宫【丁亥当作丁丑】大赦改元如大通故事　甲午东魏遣兼散骑常侍李系来聘系绘之弟也【李绘见一百五十八卷大同八年按考异曰魏帝纪作李纬今从本】　五月丁酉朔东魏大赦　戊戌东魏以襄城王旭为太尉【旭吁玉翻】髙澄遣武衞将军元柱等将数万众昼夜兼行以袭侯景【将即亮翻】遇景于颍川北柱等大败景以羊鸦仁等军犹未至乃退保颍川【侯景不敢乗胜北向者盖以髙欢虽死髙澄犹能用其众也】　甲辰东魏以开府仪同三司库狄干为太师録尚书事孙腾为太傅汾州刺史贺拔仁为太保司徒髙隆之録尚书事司空韩轨为司徒青州刺史尉景为大司马领军将军可朱浑道元为司空仆射髙洋为尚书令领中书监徐州刺史慕容绍宗为尚书左仆射髙阳王斌为右仆射【斌盖因玉仪而进用斌音彬】戊午尉景卒　韩轨等围侯景于颍川景惧割东荆北兖州鲁阳长社四城赂魏以求救【东魏东荆州治北阳城荆州治鲁阳颍州治长社时无北兖州唯北荆州治伊阳与西魏接境岂史家误以荆为兖邪】尚书左仆射于谨曰景少习兵奸诈难测【少诗沼翻】不如厚其爵位以观其变未可遣兵也荆州刺史王思政以为若不因机进取后悔无及即以荆州步骑万余从鲁阳闗向阳翟【先是王思政盖自恒农迁刺荆州阳翟县汉属颍川郡晋属河南尹魏收志兴和元年分置阳翟郡属颍川】丞相泰闻之加景大将军兼尚书令遣太尉李弼仪同三司赵贵将兵一万赴颍川【按赵贵开府仪同三司此逸开府二字】景恐上责之遣中兵参军栁昕奉启于上以为王旅未接【谓羊鸦仁等军未至也昕许斤翻】死亡交急遂求援闗中自救目前臣既不安于髙氏岂见容于宇文但螫手解腕【蝮蛇螫手壮士解腕螫音释腕乌贯翻】事不得已本图为国【为于伪翻】愿不赐咎臣获其力不容即弃今以四州之地为饵敌之资已令宇文遣人入守自豫州以东齐海以西悉臣控压见有之地尽归圣朝【见贤遍翻朝直遥翻】悬瓠项城徐州南兖事须迎纳愿陛下速敇境上各置重兵与臣影响【言若影之随形响之应声彼此相应不失机防也】不使差互上报之曰大夫出境尚有所専【春秋之义大夫出彊専之可也上引此义欲以绥懐侯景不知狼子野心之难驯扰也】况始创竒谋将建大业理须适事而行随方以应卿诚心有本何假词费【上报此诏已为侯景所窥矣】　魏以开府仪同三司独孤信为大司马　六月戊辰以鄱阳王范为征北将军总督汉北征讨诸军事撃穰城【使范撃魏荆州欲以应接侯景穰如羊翻】　东魏韩轨等围颍川闻魏李弼赵贵等将至乙巳引兵还邺【考异曰周书帝纪三月李弼救侯景今从典略】侯景欲因防执弼与贵夺其
