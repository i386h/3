<!-- { "loadSidebar": true } -->
　　为横海节度使丁未以华州刺史令狐楚为河阳节度使重以河阳精兵三千赴镇河阳兵不乐去乡里【乐音洛】中道溃归又不敢入城屯于城北将大掠令狐楚适至单骑出慰抚之与俱归先是田正请自黎阳渡河防义成节度使李光顔讨李师道【先悉荐翻】裴度曰魏博军既渡河不可复退【复扶又翻】立须进击方有成功既至滑州即仰给度支【义成节度使治滑州魏博与滑州以河为界兵至滑州为已出界唐中世以来命藩镇兵征讨已出境刍粮皆仰给于度支惟裴度用兵于东平李德裕用兵于上党知其有以制之】徒有供饷之劳更生观望之势又或与李光顔互相疑阻益致迁延【一栖不两雄又有賔主之形疑阻或生何事不有其患岂止于迁延之役】与其渡河而不进不若养威于河北宜且使之秣马厉兵俟霜降水落自杨刘渡河【杨刘镇在郓州东北东阿县临河津】直指郓州得至阳谷置营【隋置阳谷县以阳谷台为名唐属郓州九域志在州西一百三十里宋白曰阳谷县本汉须昌县地今县界有须昌故城】则兵势自盛贼众揺心矣【上文言得至恐兵有利钝也此言贼众揺心指其成效也】上从之是月正将全师自杨刘渡河距郓州四十里筑垒【此自杨刘直进不复迂其路至阳谷也旧史李师道传曰距郓州九十里田正传曰四十里　考异曰河南记云营于阳谷西北今从实录】贼中大震　功德使上言鳯翔法门寺塔有佛指骨【法门寺在鳯翔府岐山县时功德使言法门寺有防国真身塔塔内有释迦牟尼佛指骨一节】相传三十年一开开则嵗丰人安来年应开请迎之十二月庚戌朔上遣中使帅僧众迎之【帅读曰率】　戊辰以春州司户董重质为试太子詹事委武宁军驱使李愬请之也【时徙李愬镇武宁以讨李师道】　戊寅魏博义成军送所获李师道都知兵马使夏侯澄等四十七人上皆释弗诛各付所获行营驱使曰若有父母欲归者优给遣之朕所诛者师道而已于是贼中闻之降者相继【降户江翻】初李文防与兄元规皆在李师古幕下师古薨师道立【薨立见二百三十七卷元年】元规辞去文防属师道亲党请留【属之欲翻】元规将行谓文防曰我去身退而安全汝留必骤贵而受祸及官军四临平卢兵势日蹙将士喧然皆曰髙沐郭昈李存为司空忠谋【为于伪翻下不为同师道检校司空故称之】李文防姧佞杀沐囚昈存以致此祸师道不得已出文防摄登州刺史召昈存还幕府　上常语宰相【语牛倨翻】人臣当力为善何乃好立朋党朕甚恶之【好呼到翻恶乌路翻】裴度对曰方以类聚物以羣分【易大传之言】君子小人志趣同者势必相合君子为徒谓之同德小人为徒谓之朋党外虽相似内实悬殊在圣主辨其所为邪正耳武宁节度使李愬与平卢兵十一战皆防乙邜晦进攻金乡克之【金乡县唐属兖州宋白曰金乡县本汉东緍县今县理即古緍国城陈留风俗传云东緍者故阳武户牖乡后汉于任城县西南七十五里置金乡县因穿山得金故曰金乡】李师道性懦怯自官军致讨闻小败及失城邑輙忧悸成疾【悸其季翻】由是左右皆蔽匿不以实告金乡兖州之要地也既失之其刺史驿骑告急左右不为通【为于伪翻】师道至死竟不知也
　　十四年春正月辛巳韩拔考城杀二千余人【考城汉古县唐属曹州九城志在汴州东一百八十里】丙戌师道所署沭阳令梁洞以县降于楚州刺史李听【沭阳汉廪丘县后魏曰沭阳以其地在沭水之阳也唐属海州九域志在州西南一百八十里沭食聿翻】　吐蕃遣使者论短立藏等来修好未返【好呼到翻】入寇河曲上曰其国失信其使何罪庚寅遣归国　壬辰武宁节度使李愬拔鱼台【鱼台汉方与县地唐属兖州寳应元年改为鱼台小城北有鲁公观鱼台而名之观鱼台即春秋鲁隐公如棠观鱼之地元和四年李师道请移县于黄台市】中使迎佛骨至京师上留禁中三日乃厯送诸寺王公士民瞻奉舍施惟恐弗及有竭产充施者【施式智翻】有然香臂顶供养者【供居用翻养余亮翻】刑部侍郎韩愈上表切谏以为佛者夷狄之一法耳自黄帝以至禹汤文武皆享寿考百姓安乐【乐音洛】当是时未有佛也汉明帝时始有佛法【见四十五卷永平八年】其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三舍身为寺家奴竟为侯景所逼饿死台城国亦寻灭事佛求福乃更得祸【事并见前纪】由此观之佛不足信亦可知矣百姓愚冥易惑难晓茍见陛下如此皆云天子犹一心敬信百姓微贱于佛岂可更惜身命佛本夷狄之人口不言先王之法言身不服先王之法服不知君臣之义父子之恩假如其身尚在奉国命来朝京师陛下容而接之不过宣政一见【唐时四夷入朝贡者皆引见于宣政殿见贤遍翻】礼賔一设【唐有礼賔院凡胡客人朝设宴于此元和九年置礼賔院于长兴里之北宋白曰属鸿胪寺】赐衣一袭卫而出之于境不令惑众也况其身死已久枯朽之骨岂宜以入宫禁古之诸侯行吊于国尚先以桃茢祓除不祥【记曰君临臣丧以巫祝桃茢执戈恶之也注云为有凶邪之气在侧桃鬼所恶也茢萑苕可扫除不祥左传鲁襄公如楚楚康王卒楚人使公亲襚公患之叔孙穆子曰祓殡而襚则布币也乃使巫以桃茢先祓殡韩愈正引此事茢音列又音例祓敷勿翻又音废】今无故取朽秽之物亲视之巫祝不先【先悉荐翻】桃茢不用羣臣不言其非御史不举其罪臣实耻之乞以此骨付有司投诸水火永絶根本断天下之疑【断丁乱翻一音短】絶后代之惑使天下之人知大圣人之所作为出于寻常万万也岂不盛哉佛如有灵能作祸祟凡有殃咎宜加臣身上得表大怒出示宰相将加愈极刑【殊死谓之极刑】裴度崔羣为言愈虽狂于忠恳【为于伪翻恳诚也】宜寛容以开言路癸巳贬愈为潮州刺史自战国之世老庄与儒者争衡更相是非【更工衡翻】至汉末益之以佛然好者尚寡【好呼到翻】晋宋以来日益繁炽自帝王至于士民莫不尊信下者畏慕罪福髙者论难空有【难乃旦翻释氏之説谈空以难有】独愈恶其蠧财惑众力排之【恶乌路翻】其言多矫激太过惟送文畅师序最得其要曰夫鸟俛而啄仰而四顾兽深居而简出惧物之为已害也犹且不免焉弱之肉彊之食今吾与文畅安居而暇食优游以生死与禽兽异者宁可不知其所自邪【原其所自则圣人之所以垂世立教者也】　丙申田正奏败淄青兵于东阿【败蒲迈翻东阿汉古县唐属郓州九域志在州西北六十里】杀万余人　沧州刺史李宗奭与横海节度使郑权不叶【程权既入朝以郑权代镇横海】不受其节制权奏之上遣中使追之宗奭使其军中留已【此谓沧州本州之军也】表称惧乱未敢离州【离力智翻】诏以乌重代权将吏惧逐宗奭【惧重讨其党恶】宗奭奔京师辛丑斩于独栁之下　丙午田正奏败平卢兵于阳谷















　　资治通鉴卷二百四十
<史部,编年类,资治通鉴>
　　钦定四库全书
　　资治通鉴卷二百四十一　宋　司马光　撰
　　胡三省　音注
　　唐纪五十七【起屠维大渊献二月尽重光赤奋若六月凡二年有竒】
　　宪宗昭文章武大圣至神孝皇帝下
