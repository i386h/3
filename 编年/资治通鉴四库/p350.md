<!-- { "loadSidebar": true } -->
　　四年春正月帝加元服　吴诸葛恪袭六安【汉六安国都六县后汉为六安侯国属庐江郡晋为六县属庐江郡】掩其人民而去　夏四月立皇后甄氏【甄之人翻】大赦后文昭皇后兄俨之孙也　五月朔日有食之既　冬十月汉蒋琬自汉中还住涪疾益甚以汉中太守王平为前监军镇北大将军督汉中【监古衘翻】十一月汉主以尚书令费祎为大将军録尚书事
　　吴丞相顾雍卒　吴诸葛恪逺遣谍人观相径要【谍逵协翻相息亮翻】欲图夀春太傅懿将兵入舒【舒县属庐江郡春秋之故国也时在吴魏境上弃而不耕去皖口甚近】欲以攻恪吴主徙恪屯于柴桑【柴桑县汉属豫章郡吴属武昌郡有柴桑山在今江州德化西九十里杜佑曰江州寻阳县南楚城驿即古之柴桑县宋白曰江州瑞昌县盖柴桑之旧城】　步隲朱然各上疏于吴主曰自蜀还者咸言蜀欲背盟【隲入日翻上时掌翻背蒲妹翻】与魏交通多作舟船缮治城郭【治直之翻】又蒋琬守汉中闻司马懿南向不出兵乗虚以掎角之【掎居蚁翻】反委汉中还近成都事已彰灼无所复疑【近其靳翻复扶又翻】宜为之备吴主答曰吾待蜀不薄聘享盟誓无所负之何以致此司马懿前来入舒旬日便退蜀在万里何知缓急而便出兵乎昔魏欲入汉川【曹真欲入汉中事见七十一卷明帝太和四年】此间始严亦未举动【谓严兵而未发也】防闻魏还而止【还从宣翻又如字】蜀宁可复以此有疑邪人言苦不可信朕为诸君破家保之【复扶又翻为于伪翻】　征东将军都督杨豫诸军事王昶【据王昶传杨当作荆】上言地有常险守无常势今屯宛去襄阳三百余里有急不足相赴遂徙屯新野【新野县属南阳郡】　宗室曹冏【裴松之曰冏中常侍兄叔兴之后少帝之族祖也】上书曰古之王者必建同姓以明亲亲必树异姓以明贤贤亲亲之道専用则其渐也微弱贤贤之道偏任则其敝也刼夺【谓威权陵偪刼其君而夺之也】先圣知其然也故博求亲疎而并用之故能保其社稷歴纪长久【纪年纪也】今魏尊尊之法虽明亲亲之道未备或任而不重或释而不任臣窃惟此【惟思也】寝不安席谨撰合所闻论其成败【撰具也述也音雏免翻】曰昔夏商周歴世数十而秦二世而亡何则三代之君与天下共其民故天下同其忧【吕延济曰与天下共其民谓建立诸侯与之共理同有其利也故天下有难则诸侯同忧】秦王独制其民故倾危而莫救也秦观周之敝以为小弱见夺于是废五等之爵立郡县之官【吕向曰秦皇观周所以敝者乃以埶弱而诸侯夺其国也遂废五等之爵而立郡县之吏五等公侯伯子男也】内无宗子以自毗辅【毗亦辅也】外无诸侯以为藩卫譬犹芟刈股肱独任胸腹观者为之寒心【芟所卫翻为于伪翻】而始皇晏然自以为子孙帝王万世之业也岂不悖哉【悖蒲内翻】故汉祖奋三尺之劒驱乌合之众五年之中遂成帝业何则伐深根者难为功摧枯朽者易为力理势然也【用班固汉宗室诸侯王表文意易以防翻】汉监秦之失封殖子弟及诸吕擅权图危刘氏而天下所以不倾动者徒以诸侯彊大磐石胶固也然髙祖封建地过古制故贾谊以为欲天下之治安莫若众建诸侯而少其力【贾谊治安策之言见十四卷文帝六年少诗沼翻治直吏翻】文帝不从至于孝景猥用鼂错之计削黜诸侯遂有七国之患【事见十六卷汉景帝三年】盖兆发髙帝衅钟文景【钟聚也】由寛之过制急之不渐故也所谓末大必折尾大难掉【左传由无宇之言折而设翻掉徒吊翻】尾同于体犹或不从况乎非体之尾其可掉哉武帝从主父之策下推恩之令【事见十八卷汉武帝元朔二年】自是之后遂以陵夷子孙微弱衣食租税不预政事至于哀平王氏秉权假周公之事而为田常之乱宗室诸侯或乃为之符命颂莽恩德【事见三十六卷王莽初始元年】岂不哀哉由斯言之非宗子独忠孝于恵文之间而叛逆于哀平之际也徒权轻埶弱不能有定耳赖光武皇帝挺不世之姿擒王莽于己成绍汉嗣于既絶斯岂非宗子之力也【嗣祥使翻】而曽不监秦之失策袭周之旧制至于桓灵阉防用事君孤立于上臣弄权于下由是天下鼎沸奸宄并争宗庙焚为灰烬宫室变为榛薮【谓董卓之乱也】太祖皇帝龙飞鳯翔扫除凶逆大魏之兴于今二十有四年矣【自黄初受禅至是二十四年】观五代之存亡而不用其长策【五代夏商周秦汉】覩前车之倾覆而不改于辙迹子弟王空虚之地君有不使之民【空虚谓有封国之名实不能有其地也君不使之民谓抗藩王之尊于国民之上不得而臣使也王于况翻】宗室窜于闾阎不闻邦国之政权均匹夫埶齐凡庶内无深根不拔之固外无盘石宗盟之助【吕延济曰盘石大石也以其坚重不可转易也宗盟谓同姓诸侯盟防者也】非所以安社稷为万世之业也且今之州牧郡守【守式又翻】古之方伯诸侯皆跨有千里之土兼军武之任或比国数人【比毗必翻又毗至翻】或兄弟并据而宗室子弟曽无一人间厠其间【人间古苋翻】与相维制非所以彊榦弱枝备万一之虞也今之用贤或超为名都之主或为偏师之帅【帅所类翻】而宗室有文者必限小县之宰有武者必置百人之上【张铣曰言宗室位卑也百人之上百夫长也】非所以劝进贤能褒异宗室之礼也语曰百足之虫至死不僵【马蚿百足僵居良翻】以其扶之者众也此言虽小可以譬大是以圣王安不忘危存不忘亡故天下有变而无倾危之患矣冏冀以此论感悟曹爽爽不能用【以明帝之明且不能用陈思王之言况曹爽之愚闇哉】
　　五年春正月吴主以上大将军陆逊为丞相其州牧都防领武昌事如故【逊先为荆州牧右都防领武昌事】　征西将军都督雍凉诸军事夏侯【雍于用翻】大将军爽之姑子也辟李胜为长史胜及尚书邓飏欲令爽立威名于天下劝使伐蜀太傅懿止之不能得三月爽西至长安发卒十余万人与自骆口入汉中【骆口骆谷口也骆谷在汉中成固县东北北达扶风郿县】汉中守兵不满三万诸将皆恐欲守城不出以待涪兵【自蒋琬屯涪蜀之重兵在焉】王平曰汉中去涪垂千里贼若得闗便为深祸【垂几及也闗闗城也杜佑曰闗城俗名张鲁城在西县西四十里呜呼王侯设险以守其国其后闗城失守钟会遂平行至汉中王平谓贼若得闗遂为深祸斯言验矣】今宜先遣刘防军据兴埶【水经注小成固城北百二十二里有兴埶坂寰字记兴埶山在洋州兴道县北四十三里今郡城所枕形如一盆外险而内有大谷为盘道上数里方及四门因名兴埶东坡指掌图以为在兴元恐非也杜佑曰兴埶即洋州兴道县寰字记与通典合矣宋白曰兴势山在今兴道县西北二十里刘防军刘敏也】平为后拒若贼分向黄金【黄金谷在兴道县山有黄金峭黄金谷有黄金戍傍山依峭险折七里杜佑曰黄金戍在洋州黄金县西北八十里张鲁所筑南接汉川北枕古道险固之极】平帅千人下自临之【帅读曰率下同】比尔间涪军亦至【比必寐翻】此计之上也诸将皆疑惟防军刘敏与平意同遂帅所领据兴埶多张旗帜弥亘百余里【帜昌志翻】闰月汉主遣大将军费祎督诸军救汉中将行光禄大夫来敏诣祎别求共围棊于时羽檄交至人马擐甲严驾已讫【擐胡惯翻贯甲也】祎与敏对戏色无厌倦敏曰向聊观试君耳君信可人必能办贼者也　夏四月丙辰朔日有食之　大将军爽兵距兴埶不得进闗中及氐羌转输不能供牛马骡驴多死民夷号泣道路【骡卢戈翻号户髙翻】涪军及费祎兵继至参军杨伟为爽陈形埶【为于伪翻】宜急还不然将败邓飏李胜与伟争于爽前伟曰飏胜将败国家事可斩也【后将败补迈翻】爽不恱太傅懿与夏侯书曰春秋责大德重【责责望也德恩德也言责望之甚大者其恩之为甚重也】昔武皇帝再入汉中几至大败【事见六十七卷汉献帝建安二十年及六十八卷建安二十四年几居希翻】君所知也今兴埶至险蜀已先据若进不获战退见邀絶覆军必矣将何以任其责【任音壬】惧言于爽五月引军还费祎进据三岭以截爽【自骆谷出扶风隔以中南山其间有三岭一曰沈岭近芒水一曰衙岭一曰分水岭】爽争险苦战仅乃得过失亡甚众闗中为之虚耗【为于伪翻】　秋八月秦王询卒　冬十二月安阳孝侯崔林卒【諡法大虑行节曰孝五宗安之曰孝慈恵爱亲曰孝】　是嵗汉大司马琬以病固让州职于大将军祎汉主乃以祎为益州刺史以侍中董允守尚书令为祎之副时战国多事【战国者谓国日有战争也】公务烦猥【猥杂也】祎为尚书令识悟过人每省读文书【省悉京翻】举目暂视已究其意防其速数倍于人终亦不忘常以朝晡听事其间接纳賔客饮食嬉戏加之博弈毎尽人之欢事亦不废及董允代祎欲斆祎之所行旬日之中事多愆滞【愆违也】允乃叹曰人才力相逺若此非吾之所及也乃听事终日而犹有不暇焉
