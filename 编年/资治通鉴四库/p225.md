<!-- { "loadSidebar": true } -->
　　元和元年【是年八月方改元】春闰正月卒丑济隂悼王长薨【济子礼翻】　夏四月己卯分东平国封献王子尚为任城王【任城国在雒阳东千一百里任音壬】　六月辛酉沛献王辅薨　陈事者多言郡国贡举率非功次故守职益懈【懈古隘翻】而吏事寖疏【疏与疎同】咎在州郡有诏下公卿朝臣议大鸿胪韦彪上议曰夫国以简贤为务贤以孝行为首【行下孟翻下同】是以求忠臣必于孝子之门【贤曰孝经纬之文也】夫人才行少能相兼【少诗沼翻】是以孟公绰优于赵魏老不可以为滕薛大夫【论语孔子之言也公绰鲁大夫赵魏晋卿之邑也家臣称老公绰性寡欲赵魏老优闲无事滕薛小国大夫职繁故不可为也】忠孝之人持心近厚鍜链之吏持心近薄【苍颉篇曰鍜椎也鍜链犹成熟言深文之吏入人之罪犹工冶陶铸鍜链使之成熟也近其靳翻】士宜以才行为先不可纯以阀阅【史记曰明其等曰阀积功曰阅行下孟翻】然其要归在于选二千石二千石贤则贡举皆得其人矣彪又上疏曰天下枢要在于尚书【贤曰百官志曰尚书主知公卿二千石吏官上书外国夷狄事故曰枢要】尚书之选岂可不重而间者多从郎官超升此位虽晓习文法长于应对然察察小慧类无大能宜鉴啬夫防急之对深思绛矦木讷之功也【啬夫事见十四巻文帝三年】帝皆纳之彪贤之孙也【韦贤相元帝】秋七月丁未诏曰律云掠者唯得榜笞立【苍颉篇曰掠问也广雅曰榜击也音彭説文曰笞击也立谓立而考讯之掠音亮榜音彭】又令丙棰长短有数【贤曰令丙为篇之次也前书音义曰令有先后有令甲令乙令丙又景帝定棰令棰长五尺本大一寸其竹也末薄半寸其平去节故云长短有数棰止蘂翻】自徃者大狱以来掠者多酷鉆鑚之属惨苦无极【大狱谓楚王英等狱也鉆其廉翻説文曰鉆鋷也国语曰中刑用钻凿皆谓惨酷其肌肤也】念其痛毒怵然动心【怵敕律翻悚惧也】宜及秋冬治狱明为其禁【治直之翻】　八月甲子太尉邓彪罢以大司农郑为太尉　癸酉诏改元【改元元和】丁酉车驾南廵诏所经道上州县毋得设储峙【贤曰储积也峙具也言不得豫有蓄僃峙丈里翻】命司空自将徒支拄桥梁【司空掌水土故使之拄竹柱翻】有遣使奉迎探知起居【探汤勘翻】二千石当坐　九月辛丑幸章陵十月己未进幸江陵还幸宛召前临淮太守宛人朱晖拜尚书仆射【宛于元翻】晖在临淮有善政民歌之曰彊直自遂南阳朱季吏畏其威民懐其惠时坐法免家居【东观记曰坐考长史囚死狱中州奏免官】故上召而用之十一月己丑车驾还宫尚书张林上言县官经用不足宜自煮盐及复修武帝均输之法【煑盐均输皆始于武帝贤曰武帝作均输法谓州郡所出租赋并雇运之直官总取之市其土地所出之物官自转输于京谓之均输】朱晖固执以为不可曰均输之法与贾贩无异【贾音古】盐利归官则下民穷怨诚非明主所宜行帝因发怒切责诸尚书晖等皆自系狱三日诏敇出之曰国家乐闻驳义【乐音洛驳北角翻】黄髪无愆【黄髪老称谓朱晖也】诏书过耳何故自系晖因称病笃不肯复署议【复扶又翻下同】尚书令以下惶怖谓晖曰今临得谴让【谓谴让已临乎其前也怖普布翻】奈何称病其祸不细晖曰行年八十防恩得在机宻当以死报若心知不可而顺防靁同负臣子之义今耳目无所闻见伏待死命遂闭口不复言诸尚书不知所为乃共劾奏晖【劾户槩翻又户得翻】帝意觧寑其事后数日诏使直事郎问晖起居【贤曰直事郎谓署郎当次直者】太医视疾太官赐食晖乃起谢【上既加礼乃起谢所谓彊直自遂也】复赐钱十万布百匹衣十领　鲁国孔僖涿郡崔骃【骃音因】同游太学相与论孝武皇帝始为天子崇信圣道五六年间号胜文景及后恣已忘其前善邻房生梁郁上书告骃僖诽谤先帝刺讥当世事下有司骃诣吏受讯【受讯谓受鞫问也下遐稼翻】僖以书自讼曰凡言诽谤者谓实无此事而虚加诬之也至如孝武皇帝政之美恶显在汉史坦如日月是为直説书传实事【传柱恋翻】非虚谤也夫帝者为善为恶天下莫不知斯皆有以致之故不可以诛于人也【诛责也】且陛下即位以来政教未过【贤曰言政教未有过失也】而德泽有加天下所具也【谓天下之人所具知也】臣等独何讥刺哉假使所非实是则固应悛改【悛丑缘翻】傥其不当【当丁浪翻】亦宜含容又何罪焉陛下不推原大数深自为计徒肆私忌以快其意臣等受戮死即死耳顾天下之人必回视易虑以此事闚陛下心自今以后茍见不可之事终莫复言者矣【复扶又翻下同】齐桓公亲其先君之恶以唱管仲【国语曰鲁庄公束管仲以与齐桓公公亲迎于郊而与之坐问曰昔吾先君筑台以为髙位田狩毕弋不听国政卑圣侮士而唯女是崇九妃六嫔陈妾数百食必粱肉衣必文绣戎士冻馁是以国家不日引不月长恐宗庙不扫除社稷不血食敢问为此若何管子对以致霸之术】然后羣臣得尽其心今陛下乃欲为十世之武帝逺讳实事【此言十世不以赤刘之九为数直以武昭宣元成哀平光明及帝为数为于伪翻】岂不与桓公异哉臣恐有司卒然见构【卒读曰猝】衔恨防枉不得自叙使后世论者擅以陛下有所比方宁可复使子孙追掩之乎谨诣阙伏待重诛书奏帝立诏勿问拜僖兰台令史【百官志兰台令史六百石掌奏及印工文书】　十二月壬子诏前以妖恶禁锢三属者一皆蠲除之【贤曰三属即三族也谓父族母族及妻族左传曰以重币锢之杜预曰禁锢勿令仕也妖于骄翻】但不得在宿衞而已　庐江毛义东平郑均皆以行义称于乡里【行下孟翻】南阳张奉慕义名徃之坐定而府檄适至以义守安阳令【贤曰檄召书也东观记曰义为安阳尉府檄至令守令也安阳县属汝南郡贤曰安阳故城在今豫州新息县西南】义捧檄而入喜动顔色奉心贱之辞去后义母死徴辟皆不至奉乃叹曰贤者固不可测徃日之喜乃为亲屈也【为于伪翻】均兄为县吏颇受礼遗【遗于季翻】均谏不听乃脱身为佣岁余得钱帛归以与兄曰物尽可复得【复扶又翻下同】为吏坐臧终身捐弃【臧与同】兄感其言遂为廉洁均仕为尚书免归帝下诏褒宠义均赐谷各千斛常以八月长吏问起居加赐羊酒　【考异曰义传云建初中今从均传】　武威太守孟云上言北匈奴复愿与吏民合市诏许之北匈奴大且渠伊莫訾王等【且子闾翻訾子斯翻】驱牛马万余头来与汉交易南单于遣轻骑出上郡钞之【钞楚交翻】大获而还帝复遣假司马和恭等【姓谱和本自羲和之后一云卞和之后】将兵八
　　百人诣班超超因发疏勒于窴兵击莎车莎车以赂诱疏勒王忠【莎素何翻】忠遂反从之西保乌即城超乃更立其府丞成大为疏勒王【更工衡翻】悉发其不反者以攻忠使人説康居王执忠以归其国【超立忠为疏勒王见上卷明帝永平十七年説输芮翻】乌即城遂降【降户江翻】



　　资治通鉴卷四十六
　　钦定四库全书
　　资治通鉴卷四十七　　　宋　司马光　撰
　　胡三省　音注
　　汉纪三十九【起旃防作噩尽重光单阏凡七年】
　　肃宗孝章皇帝下
　　元和二年春正月乙酉诏曰令云民有产子者复勿筭三岁【复方目翻复其夫勿输筭也】今诸懐者【贤曰孕也音壬】赐胎飬谷人三斛复其夫勿筭一岁着以为令又诏三公曰安静之吏悃愊无华【説文曰悃愊至诚也悃音苦本翻愊音孚逼翻】日计不足月计有余【庄子有是言此谓以日计功若不足者然久而计之则民安其生家给人足固有余矣】如襄城令刘方【襄城县属颍川郡】吏民同声谓之不烦虽未有他异斯亦殆近之矣【近其靳翻】夫以苛为察以刻为明以轻为德以重为威四者或兴则下有怨心吾诏书数下冠盖接道【冠盖接道谓奉诏出使者相接于道也数所角翻】而吏不加治民或失职其咎安在勉思旧令称朕意焉【旧令谓故府之籍所疏载者称尺证翻】北匈奴大人车利涿兵等【车昌遮翻】亡来入塞凡七十三辈时北虏衰耗党众离畔南部攻其前丁零寇其后鲜卑击其左西域侵其右不复自立【复扶又翻】乃逺引而去　南单于长死单于汗之子宣立为伊屠于闾鞮单于【屠直于翻鞮丁奚翻】太初厯施行百余年厯稍后天【谓七曜之行在厯家所推歩躔次之前晦】
