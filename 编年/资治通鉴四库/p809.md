<!-- { "loadSidebar": true } -->
　　所为军士曰比见益募兵再飨将士不知其故【比毗至翻】密谓裴仁基曰吾几落奴度中【几居依翻】光禄知之乎吾久不出兵世充刍粮将竭求战不得故募兵飨士欲乘月晦以袭仓城耳宜速备之乃命平原公郝孝徳琅邪公王伯当齐郡公孟让勒兵分屯仓城之侧以待之【郝呼各翻邪音耶】其夕三鼔世充兵果至伯当先遇之与战不利世充兵即陵城总管鲁儒拒却之伯当更收兵击之世充大败斩其骁将费青奴【骁坚尧翻将即亮翻费扶沸翻】士卒战溺死者千余人世充屡与密战不胜　【考异曰蒲山公传云自洛北败至此七十余战河洛记云四十余战再三失利今但云屡与密战】越王侗遣使劳之【侗他红翻使疏吏翻劳力到翻】世充诉以兵少数战疲弊【少诗沼翻数所角翻】侗以兵七万益之刘文静等引兵东略地取农郡遂定新安以西【隋志】
　　【河南郡陜县旧置农郡大业初置农宫别自有农郡领农卢氏长泉朱阳等县新安县亦属河南郡其地在陜东则取农郡并农宫取之矣】　甲辰李渊遣云阳令詹俊武功县正李仲衮徇巴蜀下之【隋志云阳武功二县皆属京兆郡帝改县尉为县正詹姓也周有詹父楚有詹尹　考异曰创业注十一月甲子遣使慰谕巴蜀实录在十二月甲辰唐厯在十二月丙午未知创业注所云者即俊等邪为别使也今从实录】　乙巳方与贼帅张善安袭陷庐江郡【隋志方与县属彭城郡帝改庐州为庐江郡方与音房豫帅所类翻】因度江归林士于豫章士疑之营于南塘上【帝改洪州为豫章郡水经注南昌县南塘本通大江汉永元中太守张躬筑塘以通南路大江南江也】善安恨之袭破士焚其郛郭而去士徙居南康萧铣遣其将苏胡儿袭豫章克之【将即亮翻】士退保余干【帝改防州为南康郡余干县属鄱阳郡】









　　资治通鉴卷一百八十四
　　钦定四库全书
　　资治通鉴卷一百八十五
　　宋　司马光　撰
　　胡三省　音注
　　唐纪一【起着雍摄提格正月尽七月不满一年唐古国名陆德明曰周成王母弟叔虞封于唐其地帝尧夏禹所都之墟汉曰太原郡在古冀州太行恒山之西太原太岳之野李唐之先李虎与李弼等八人佐周伐魏有功皆为柱国家周闵帝受魏禅虎已卒乃追録其功封唐国公生子昞袭封昞生渊袭封起兵克长安进封唐王遂受隋禅国因号曰唐】
　　髙祖神尧大圣光孝皇帝上之上【讳渊字叔徳本陇西成纪人七世祖暠王西凉是为凉武昭王至曾孙熈家于武川熈孙虎从周文帝始家长安】
　　武徳元年【是年五月受隋禅始改元】春正月丁未朔隋恭帝诏唐王劒履上殿赞拜不名【隋志按汉自天子至于百官无不佩刀蔡谟仪云大臣优礼者皆劒履上殿非侍臣解之盖防刃也近代以木未详所起东齐着令谓为象剑言象于劒周武帝时百官燕防并带刀升座至开皇初因袭旧式朝服升殿亦不解焉十二年因蔡徴上事始制凡朝会应登殿坐者劒履俱脱其不坐者勑召奏事及须升殿亦就席解劒乃登纳言黄门内史令侍郎舎人既夹侍之官则不脱其劒皆真刃非假又准晋咸康元年定今故事自天子以下皆衣冠带劒今天子则玉具火珠镖首惟侍臣带劎上殿自王公以下非殊礼引升殿皆就席解而后升复下曰舄单下曰履诸非侍臣皆脱履升殿舄唯冕服及具服箸之履则诸服皆用凡朝会賛拜则曰某官某不名亦殊礼也上时掌翻镖纰招翻】唐王既克长安以书谕诸郡县于是东自商洛【隋志商洛县属上洛郡取商山洛水以名县也】南尽巴蜀郡县长吏及盗贼渠帅氐羌酋长争遣子弟入见请降有司复书日以百数【长知两翻帅所类翻酋才由翻见贤遍翻降戸江翻】王世充既得东都兵进击李密于洛北败之【败补迈翻】遂屯巩北【巩县之北】辛酉世充命诸军各造浮桥度洛击密桥先成者先进前后不一虎贲郎将王辩破密外栅【贲音奔将即亮翻】密营中惊扰将溃世充不知鸣角收众密因帅敢死士乘之【帅读曰率】世充大败争桥溺死者万余人【溺奴狄翻】王辩死世充仅自免洛北诸军皆溃世充不敢入东都北趣河阳【趣七喻翻又逡须翻】是夜疾风寒雨军士涉水沾湿道路冻死者又以万数世充独与数千人至河阳　【考异曰隋书北史李密传曰世充复移营洛北南对巩县其后遂于洛水造浮桥悉众以击密密出击之官军稍却自相防溺者数万人世充仅而获免不敢还东都遂趣河阳其夜雨雪尺余众随之者死亡殆尽王世充传曰充败绩赴水溺死者万余人时天寒大雪兵士既度水衣皆霑湿在道冻死者又数万人蒲山公传曰世充移营就洛水之北与密隔洛水以相望密乃筑长城掘深堑周回七十里以自固十五日世充与密战于石窟寺东密军退败世充度洛水以乘之逼仓城为营堑密纵兵疾战世充兵马弃仗奔亡沉溺死者不可胜数密又令露布上府曰世充以今月十一日平旦屯兵洛北偷入月城其月十五日世充及王辩才等又于仓城北偷渡水南敢逼城堞河洛记曰十六日充与密战于石窟寺东又曰其夜遇风寒疾雨士卒冻死十不存一充脱身宵遁直向河阳余如蒲山公传略记曰辛酉王世充移兵洛北仍令诸军临岸布兵军别造浮桥桥先成者輙渡既前后不一而李密伏发我师败绩争桥赴水溺死者十五六杂记曰十二月越王遣太常少卿韦霁等率留守兵三万并受世充节度又曰王辩纵等败众军亦溃争桥赴水死者大半王辩纵等皆没唯世充败免与数百骑奔大通城败兵得还者于道遭大雨冻死者六七千人世充停留大通十余日惧罪不还十四年正月越王遣世充兄世恽往大通慰谕赦世充丧师之罪按李道劝进于李密表云子时律始太簇未宜霡霂而澍雨忽降冻殕将尽今参取众书日从蒲山公传両从河洛记】自系狱请罪越王侗遣使赦之【侗它红翻使疏吏翻】召还东都赐金帛美女以安其意世充収合亡散得万余人屯含嘉城【含嘉城盖在都城之北按旧书王世充传含嘉仓城也】不敢复出【复扶又翻】密乘胜进据金墉城修其门堞庐舍而居之【堞达恊翻】钲鼓之声闻于东都【开音问】未几拥兵三十万陈于北邙【陈读曰阵】南逼上春门乙丑金紫光禄大夫叚达民部尚书韦津出兵拒之达望见密兵盛惧而先还密纵兵乘之军遂溃韦津死　【考异曰隋书列传不言战日蒲山公传此战在四月九日略记亦云四月乙未李密率众北据邙山南接上春门叚达韦津出兵拒之兵未交而达惧先还入城军遂溃乱乙未二十一日也今据河洛记正月十九日世充又与密战于上春门外韦津没焉又二月房彦藻与窦建徳书亦云幕府以去月十九日亲董貔虎西取洛邑其蒲山公传四月已后月日与事多差互不合今日从河洛记事从略记及隋叚达传】于是偃师柏谷及河阳都尉独孤武都检校河内郡丞桞爕职方郎桞续等【隋制职方郎属兵部尚书】各举所部降于密窦建徳朱粲孟海公徐圆朗等并遣使奉表劝进【降戸江翻使疏吏翻　考异曰河洛记云卢祖尚亦通表于密按祖尚本起兵为隋事恐不尔今不取】密官属裴仁基等亦上表请正位号【上时掌翻】密曰东都未平不可议此　戊辰唐王以世子建成为左元帅秦公世民为右元帅【帅所类翻】督诸军十余万人救东都东都乏食太府卿元文都等募守城不食公粮者进散官二品于是商贾执象而朝者不可胜数【象者象笏也西魏以来五品已上通用象牙贾音古朝直遥翻胜音升】二月己卯唐王遣太常卿郑元璹将兵出商洛狥南阳【帝改邓州为南阳郡璹殊玉翻将即亮翻】左领军府司马安陆马元规狥安陆及荆襄【隋十二卫府各有长史司马帝改安州为安陆郡荆州南郡襄州襄阳郡】李密遣房彦藻郑颋等【颋他鼎翻】东出黎阳分道招慰州县以梁郡太守杨汪为上柱国宋州总管【帝改宋州为梁郡守式又翻】又以手书与之曰昔在雍丘曾相追捕【事见一百八十三卷大业十二年】射钩斩袂不敢庶几【管仲射齐桓公中带钩桓公用之以相晋寺人披伐公子重耳斩其祛文公不怨今以祛爲袂射而亦翻几居希翻】汪遣使往来通意密亦羁縻待之【使疏吏翻】彦藻以书招窦建徳使来见密建徳复书卑辞厚礼托以罗艺南侵请捍御北垂彦藻还至卫州贼帅王徳仁邀杀之【帅所类翻下同】徳仁有众数万据林虑山【卫州隋为汲郡林虑山在魏郡林虑县虑音庐】四出抄掠为数州之患【抄楚交翻】　三月己酉以齐公元吉为镇北将军【考异曰创业注改太原留守为镇北府在去年十一月己巳盖因元吉进封齐公言之耳今从实录】太
