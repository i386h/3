<!-- { "loadSidebar": true } -->










　　资治通鉴巻二百五十五
<史部,编年类,资治通鉴>
　　钦定四库全书
　　资治通鉴卷二百五十六　宋　司马光　撰
　　胡三省　音注
　　唐纪七十二【起阏逢执徐六月尽彊圉协洽三月凡三年有竒】
　　僖宗惠圣恭定孝皇帝下之上
　　中和四年六月壬辰东川留后高仁厚奏郑君雄斩杨师立出降仁厚围梓州乆不下乃为书射城中道其将士曰仁厚不忍城中玉石俱焚为诸君缓师十日【射而亦翻道读曰导为于伪翻】使诸君自成其功若十日不送师立首当分见兵为五畨【见贤遍翻】畨分昼夜以攻之于此甚逸于彼必困矣五日不下四面俱进克之必矣诸君图之数日君雄大呼于众曰【呼火故翻】天子所诛者元恶耳他人无预也众呼万嵗大噪突入府中师立自杀君雄挈其首出降【考异曰张耆旧传四年七月一日高仆射羽檄入城云云师立自杀七月三日张郑二将持师立首级出】
