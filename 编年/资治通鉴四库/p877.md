<!-- { "loadSidebar": true } -->
　　以度支侍郎杜正伦为黄门侍郎同三品【显庆元年改戸部为度支度徒洛翻】　夏四月壬子矩州人谢无灵举兵反【矩州诸蛮亦东谢蛮之种落武徳四年置矩州】黔州都督李子和讨平之【黔音琴】　己未上谓侍臣曰朕思养人之道未得其要公等为朕陈之【为于伪翻】来济对曰昔齐桓公出游见老而饥寒者命赐之食老人曰愿赐一国之饥者赐之衣曰愿赐一国之寒者公曰寡人之廪府安足以周一国之饥寒老人曰君不夺农时则国人皆有余食矣不夺蚕桑则国人皆有余衣矣故人君之养人在省其征役而已今山东役丁岁别数万役之则人大劳取庸则人大费臣愿陛下量公家所须外余悉免之【量音良】上从之　六月辛亥礼官奏停太祖世祖配祀【髙祖受禅追尊祖虎曰景皇帝庙号太祖考昺曰元皇帝庙号世祖】以高祖配昊天于圆丘太宗配五帝于明堂【武德初立圆丘坛于明德门外道东二里坛制四成各广八尺一寸下成广二十丈再成广十五丈三成广十丈四成广五丈毎祀则昊天上帝及配帝设位于平座籍用藳秸器用陶匏五方上帝日月内官中官外官及众星并皆从祀其五方帝及日月七座在坛之第二等内五星以下官五十五座在坛之第三等二十八宿已下官一百三十五座在坛之第四等外官一百二十二座在坛下外壝之内众星三百六十座在外壝之外以景帝配圆丘元帝配明堂】从之　秋七月乙丑西洱蛮酋长杨栋附显和蛮酋长王郎祁郎昆棃盘四州酋长王伽冲等帅众内附【棃州本西宁州武德七年分南宁州二县置贞观八年更名梨州其地北接昆州晋梁水郡地也盘州本西平州武德四年置贞观八年更名晋兴古郡地也洱乃吏翻酋慈由翻帅读曰率】　癸未以中书令崔敦礼爲太子少师同中书门下三品八月丙申固安昭公崔敦礼薨【諡法容仪恭美曰昭昭德有劳曰昭】　辛丑葱山道行军总管程知节击西突厥与歌逻处月二部战于榆慕谷【处月处宻姑苏歌逻禄弩失毕五姓之众贺鲁爲叶防时所统也据新书歌逻禄即葛逻禄也榆慕谷旧书本纪作榆幕谷】大破之斩首千余级副总管周智度攻突骑施处木昆等部于咽城拔之【西突厥咄陆五啜处木昆律突骑施皆一啜也据新书咽城即处木昆所居处昌吕翻】斩首三万级　乙巳兹王布失毕入朝【兹音丘慈朝直遥翻】　李义府恃宠用事洛州妇人淳于氏美色系大理狱义府属大理寺丞毕正义枉法出之【属之欲翻】将纳爲妾大理卿段寳疑而奏之上命给事中刘仁轨等鞫之义府恐事泄逼正义自缢于狱中【缢于计翻】上知之原义府罪不问侍御史涟水王义方欲奏弹之【涟水旧曰襄贲置东海郡东魏改曰海安郡隋开皇初废郡改襄贲曰涟水属海州唐属泗水涟音连】先白其母曰义方爲御史视奸臣不纠则不忠纠之则身危而忧及于亲爲不孝二者不能自决奈何母曰昔王陵之母杀身以成子之名【事见九卷汉高帝元年】汝能尽忠以事君吾死不恨义方乃奏义府于辇毂之下擅杀六品寺丞【唐六典大理寺丞从六品上】就云正义自杀亦由畏义府威杀身以灭口如此则生杀之威不由上出渐不可长请更加勘当【长知两翻当丁浪翻】于是对仗叱义府令下义府顾望不退义方三叱上既无言义府始趋出义方乃读弹文上释义府不问而谓义方毁辱大臣言辞不逊贬莱州司戸　九月括州暴风海溢溺四千余家【新志处州本括州永嘉郡时兼有永嘉之地上元元年始析置温州】　冬十一月丙寅生酋长浪我利波等帅众内附以其地置柘栱二州【柘州蓬山郡栱州以鉢南伏浪恐部置皆属松州都督府宋白曰柘州以开拓爲称音达各翻】　十二月程知节引军至鹰娑川遇西突厥二万骑别部防尼施等二万余骑继至【鼠尼施咄陆五啜之一也居鹰娑川后置鹰娑都督府娑素何翻】前军总管苏定方帅五百骑驰往击之西突厥大败追奔二十里杀获千五百余人获马及器械绵亘山野不可胜计【胜音升】副大总管王文度害其功言于知节曰今兹虽云破贼官军亦有死伤乗危轻脱乃成败之法耳何急而爲此自今常结方陈置辎重在内【陈读曰阵重直用翻】遇贼则战此万全策也又矫称别得防以知节恃勇轻敌委文度爲之节制遂収军不许深入士卒终日跨马被甲结陈不胜疲顿【被皮义翻下同陈读曰阵胜音升】马多瘦死定方言于知节曰出师欲以讨贼今乃自守坐自困敝若遇贼必败懦怯如此何以立功且主上以公爲大将【将即亮翻】岂可更遣军副専其号令事必不然请囚文度飞表以闻知节不从至恒笃城【新书作坦笃城】有羣胡归附文度曰此属伺我旋师还复爲贼【伺相吏翻复扶又翻】不如尽杀之取其资财定方曰如此乃自爲贼耳何名伐叛文度竟杀之分其财独定方不受师旋文度坐矫诏当死特除名知节亦坐逗遛追贼不及减死免官　是岁以太常卿驸马都尉高履行爲益州长史【高履行尚太宗女东阳公主】　韩瑗上疏爲禇遂良讼寃曰【上时掌翻爲于僞翻】遂良体国忘家捐身狥物风霜其操铁石其心社稷之旧臣陛下之贤佐无闻罪状斥去朝廷内外甿黎咸嗟举措【论语孔子曰举直错诸枉则民服举枉错诸直则民不服】臣闻晋武裕不贻刘毅之诛【事见八十一卷太康三年】汉祖深仁无恚周昌之直【注已见前恚于避翻】而遂良被迁已经寒暑违忤陛下其罸塞焉【忤五故翻塞悉则翻】伏愿缅鉴无辜【缅逺也】稍寛非罪俯矜微欵以顺人情上谓瑗曰遂良之情朕亦知之然其悖戾好犯上【悖蒲内翻又蒲没翻好呼到翻】故以此责之卿何言之深也对曰遂良社稷忠臣爲谗谀所毁昔微子去而殷国以亡【殷纣暴虐日甚微子抱乐噐以奔周武王乃告诸侯曰殷有重罪不可不伐遂伐纣灭之】张华存而纲纪不乱【事见八十二卷至八十三卷】陛下无故弃逐旧臣恐非国家之福上不纳瑗以言不用乞归田里上不许　刘洎之子讼其父寃称贞观之末爲禇遂良所譛而死【事见一百九十八卷贞观十九年洎其冀翻】李义府复助之【复扶又翻】上以问近臣众希义府之防皆言其枉给事中长安乐彦玮独曰刘洎大臣人主暂有不豫岂得遽自比伊霍今雪洎之罪谓先帝用刑不当乎【当丁浪翻】上然其言遂寝其事
