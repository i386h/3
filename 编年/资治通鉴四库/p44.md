<!-- { "loadSidebar": true } -->








　　资治通鉴卷八
<史部,编年类,资治通鉴>
　　钦定四库全书
　　资治通鉴卷九　　　　　　宋司马光　撰
　　胡三省　音注
　　汉纪一【起旃防协洽尽柔兆涒滩凡二年项羽之分天下王诸将也王沛公于巴蜀汉中曰汉王王怒欲攻羽萧何谏曰语曰天汉其称甚美于是就国及灭项羽冇天下遂因始封国名而号曰汉】太祖髙皇帝上之上【姓刘氏讳邦字季沛丰邑中阳里人张晏曰諡法无髙以帝为功最髙而为帝之太祖故特起此名也】
　　元年冬十月【古有三正子为天正周用之以十一月为嵗首丑为地正殷用之以十二月为嵗首寅为人正夏用之以十三月为嵗首秦水徳谓建亥之月水得位故以十月为嵗首髙祖以十月至霸上因而不革至武帝太初元年定歴改用夏正始以寅为嵗首至于今因之】沛公至霸上【考异曰史记汉书荀恱汉纪皆云是月五星聚东井按魏收后魏书髙允传崔浩集诸术士考校汉元以来日月薄蚀五星行度并讥前史之失别为魏厯以示允允曰善言逺者必先验于近且汉元年冬十月五星聚于东井此乃厯术之浅事今讥汉史而不觉此谬恐后之讥今犹今之讥古浩曰所缪云何允曰按星传金水二星常附日而行冬十月日旦在尾箕昏没于申南而东井方出于寅北何因背日而行是史官欲神其事不复推之于理浩曰欲为变者何所不可君独不疑三星之聚而怪二星之来允曰此不可以空言争宜更审之时坐者咸怪东宫少傅游雅曰髙君长于厯当不虚言也后嵗余浩谓允曰先所论者本不经心及更考究果如君语以前三月聚于东井非十月也今従之十月不言五星聚】秦王子婴素车白马系颈以组封皇帝玺符节降轵道旁【应劭曰子婴不敢袭帝号但称王耳素车白马防人之服组者天子韨也系颈言欲自杀也师古曰此组谓绶也所以带玺也组总五翻今绶分绦是也应劭曰玺信也古者尊卑共之左传襄公在楚季武子使公冶问玺书追而与之秦汉尊者以为信羣下乃避之汉官仪曰子婴上始皇玺因服御之代代传受号汉传国玺沈约曰髙祖入关得秦始皇蓝田玉玺螭虎纽文曰受天之命皇帝夀昌后代名传国玺史记正义曰天子有六玺皇帝行玺皇帝之玺皇帝信玺天子行玺天子之玺天子信玺皇帝信玺凡事皆用之玺令施行天子信玺以迁拜封诸侯之玺以发兵皆以武都紫泥封虞喜志林曰传国玺自在六玺之外天子凡七玺符说文曰信也韦昭曰符发兵符也师古曰符诸所合符以为契者也周礼地官之属有掌节郑注云节犹信也行者所执之信三礼义宗曰节长尺二寸秦汉以下改为旌之形韦昭曰节者使所拥也释名云为号令赏罚之节也师古曰节以毛为之上下相重取象竹节将命者持之以为信徐广曰轵道在霸陵苏林曰亭名也在长安东十三里汉宫殿疏曰轵道亭东去霸城观四里观东去霸水百步括地志轵音纸轵道在雍州万年县东北十六里苑中】诸将或言诛秦王沛公曰始懐王遣我固以能寛容【事见上卷秦二世二年】且人已降杀之不祥乃以属吏【属付也属吏者付之于吏使监守之也属之欲翻】
　　贾谊论曰秦以区区之地致万乗之权招八州而朝同列【苏林曰招音翘举也秦国周职方雍州之地耳既破六国乃举豫兖青扬荆幽冀并八州有之六国与秦俱称王是为同列朝直遥翻】百有余年然后以六合为家【六合谓天地东西南北】殽函为宫一夫作难而七庙堕【堕读曰隳记天子七庙三昭三穆与太祖之庙而七】身死人手为天下笑者何也仁谊不施而攻守之势异也
