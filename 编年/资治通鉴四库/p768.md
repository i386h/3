<!-- { "loadSidebar": true } -->
　　莒等州【五代志北海郡置青州齐郡旧曰齐州高宻郡旧置胶州东莱郡旧置光州琅邪郡沂水县旧置南青州后周改为莒州】皆从之众数十万荣州刺史邵公胄【五代志荣阳郡汜水县古虎牢也后魏置东中府东魏置北豫州后周置荣州邵公胄周宗室也封邵郡公】申州刺史李惠【五代志义阳郡江左置司州后魏改曰郢州后周改曰申州】东楚州刺史费也利进【五代志琅邪郡后魏置南徐州梁改为东徐州东魏改东楚州陈改安州后周改泗州岂史家以旧州名书之邪费也虏复姓盖即费也头种费扶沸翻】潼州刺史曹孝逺【按五代志后周亦无潼州但云下邳郡夏丘县梁置潼州后齐改曰睢州寻废夏丘宿豫相去不逺宿豫旧东楚治所意此时尚有此二州而志逸之也】各据本州徐州摠管司録席毗罗据兖州【五代志鲁郡瑕丘县旧置兖州姓苑席姓其先姓籍避项羽讳改姓席氏】前东平郡守毕义绪据兰陵【五代志兰陵县旧曰承置兰陵郡守式又翻】皆应迥懐县永桥镇将纥豆陵惠以城降迥【五代志懐县属河内郡隋大业初废入安昌县安昌本州县纥豆陵虏三字姓魏收官氏志次南诸姓有纥豆陵氏将即亮翻】迥使其所署大将军石逊攻建州建州刺史宇文弁以州降之【五代志长平郡旧曰建州降户江翻】又遣西道行台韩长业攻防潞州【五代志上党郡后周置潞州】执刺史赵威署城人郭子胜为刺史纥豆陵惠袭陷钜鹿【钜鹿古郡也隋为县属襄国郡】遂围恒州【五代志恒山郡后周置恒州恒户登翻】上大将军宇文威攻汴州【五代志荣阳郡浚仪县东魏置梁州后周改曰汴州汴皮变翻】莒州刺史乌丸尼等帅青齐之众围沂州【五代志琅邪郡旧置北徐州后周改曰沂州帅读曰率】大将军檀让攻防曹亳二州【五代志济隂郡后魏置西兖州后周改曰曹州谯郡后魏置南兖州后周改毫州亳旁各翻】屯兵梁郡【梁郡治睢阳】席毗罗众号八万军于蕃城攻陷昌虑下邑【五代志彭城郡滕县旧曰蕃置蕃郡隋改曰滕昌虑汉古县后魏属兰陵郡下邑亦汉古县五代志属梁郡汉书蕃音皮虑音庐】李惠自申州攻永州防之【五代志汝南郡城阳县梁置楚州东魏置西楚州后齐曰永州城阳前汉矦国其地在义阳东北】迥遣使招大左辅并州刺史李穆穆鎻其使封上其书【使疏吏翻上时掌翻】穆子士荣以穆所居天下精兵处【并州用武之地士健马多故曰天下精兵处】隂劝穆从迥穆深拒之坚使内史大夫栁裘诣穆为陈利害【为于伪翻】又使穆子左侍上士浑往布腹心【布腹心者陈其至诚非貌言也】穆使浑奉尉斗于坚曰愿执威柄以尉安天下【尉斗今之熨斗毛晃曰火斗熨噐篆文作叞从从火从又又偏旁手字持火所以申缯也今文作尉俗加火作熨尉纡胄翻又纡勿翻】又以十三镮金带遗坚十三镮金带者天子之服也【五代志曰革帯案礼博二寸礼图曰珰缀于革带阮谌以为有章印则于革带佩之东观记曰杨赐拜太常诏赐自所着革带故知形制尊卑不别今博三寸半加金镂防螳螂钩以相钩带自大裘至于小朝服皆用之天子以十三镮金带为异后周制也镮户闗翻遗于季翻】坚大悦遣浑诣韦孝寛述穆意【使述穆意以坚孝寛附己之心】穆兄子崇为懐州刺史【五代志河内郡旧制懐州】初欲应迥后知穆附坚慨然太息曰阖家富贵者数十人值国有难竟不能扶倾继絶复何面目处天地间乎【难乃旦翻复扶又翻处昌吕翻】不得已亦附于坚迥子谊为朔州刺史【按五代志后齐朔州治桑干隋并入马邑郡善阳县置摠管府】穆执送长安又遣兵讨郭子胜擒之迥招徐州摠管源雄东郡守于仲文皆不从雄贺之曽孙仲文谨之孙也【东郡治白马源贺本出秃髪氏归魏改姓源于谨事宇文有大功守手又翻】迥遣宇文胄自石济宇文威自白马济河【石济在白马西】二道攻仲文仲文弃郡走还长安迥杀其妻子迥遣檀譲徇地河南丞相坚以仲文为河南道行军摠管使诣洛阳发兵讨让命杨素讨宇文胄丁未周以丞相坚都督中外诸军事郧州摠管司马消难亦举兵应迥【按五代志汉东郡唐城县本梁之下溠城后魏之防西县也后魏立肆州寻改唐州后周省均欵涢归四州入如此则郧州已并省今有郧州摠管而志逸置摠管府之地此考史之所以难也春秋郧子之国杜预谓在江夏云杜县东南有郧城章懐太子贤曰云杜故城在复州沔阳县西北周盖因古国名置郧州于沔阳也郧音云难乃旦翻】己酉周以柱国王谊为行军元帅以讨消难【帅所类翻】广州刺史于顗仲文之兄也与摠管赵文表不协诈得心疾诱文表手杀之【诱音酉】因唱言文表与尉迟迥通谋坚以迥未平因劳勉之即拜吴州摠管【按隋书于顗顗时为东广州刺史五代志江都郡梁置南兖州后齐改为东广州陈复曰南兖后周改曰吴州东广州盖因广陵以名州观此则此时东广州刺史与吴州摠管并治广陵也广上逸东字顗鱼岂翻劳力到翻】赵僭王招谋杀坚【杨坚亦以赵王招谋杀已而加恶谥】邀坚过其第【过古禾翻】坚赍酒殽就之【赍则兮翻】招引入寝室招子贠贯及妃弟鲁封等皆在左右佩刀而立又藏刅于帷席之间伏壮士于室后坚左右皆不得从唯从祖弟开府太将军大将军元胄坐于户侧胄顺之孙也【元顺以伉直得名于孝昌之间从才用翻】胄皆有勇力为坚腹心酒酣招以佩刀刺连啗坚欲因而刺之【酣户甘翻刺七赐翻又七迹翻啗徒敢翻又徒滥翻】元胄进曰相府有事不可乆留招诃之曰我与丞相言汝何为者叱之使却胄瞠目愤气扣刀入卫【诃虎何翻瞠昌真翻】招赐之酒曰吾岂有不善之意邪卿何猜警如是【猜疑也警戒也猜警言疑而加戒慎也邪音耶】招伪吐将入后閤胄恐其为变扶令上坐如此再三招伪称防干【吐土故翻呕也上时掌翻坐徂卧翻下同干音干】命胄就厨取饮胄不动防滕王逌后至【逌音由】坚降阶迎之胄耳语曰【附耳而语】事势大异可速去坚曰彼无兵马何能为胄曰兵马皆彼物彼若先发大事去矣胄不辞死恐死无益坚复入坐【复扶又翻又音如字】胄闻室后有被甲声遽请曰相府事殷【被皮义翻相息亮翻殷众也】公何得如此因扶坚下牀趋去招将追之胄以身蔽户招不得出坚及门胄自后至招恨不时弹指出血壬子坚诬招与越野王盛谋反皆杀之【野亦恶谥也】及其诸子赏赐元胄不可胜计【胜音升】周室诸王数欲伺隙杀坚【数所角翻伺相吏翻】坚都督临泾李圎通常保防之【按隋书李圆通作京兆泾阳人泾阳县固属京兆若以为临泾则属安定圆通少给使坚家】由是得免　癸丑周主封其弟衍为叶王【大建五年六月周皇孙衍生武帝建德二年也大建九年周封皇子衍为道王武帝建德之六年也今静帝又封其弟衍为叶王李延夀又谓静帝本名衍改名阐互有背驰当考叶式渉翻】术为郢王　周豫荆襄三州蛮反【豫州汝南郡荆州南郡襄州襄阳郡此蛮即所谓山蛮自荆襄至于汝汉皆有之】攻破郡县　周韦孝寛军至永桥城诸将请先攻之孝寛曰城小而固若攻而不防损我兵威今破其大军此何能为于是引军壁于武陟【武陟地名按五代志在河内郡修武县界至隋析置武陟县将即亮翻】尉迟迥遣其子魏安公惇帅众十万入武德军于沁东【魏安县公五代志宕渠郡垫江县后周为魏安县又沔阳郡甑山县梁置梁安郡西魏改曰魏安郡注又见前河内郡安昌县旧曰州县置武德郡尉于勿翻惇都昆翻帅读曰率沁七鸩翻】防沁水涨孝寛与迥隔水相持不进【此与迥兵相持耳】孝寛长史李询宻啓丞相坚云梁士彦宇文忻崔度并受尉迟迥饟金【长知两翻相息亮翻饟即亮翻馈也】军中慅慅【慅采早翻慅慅忧愁不安也】人情大异坚深以为忧与内史上大夫郑译谋代此三人者【后周之制上大夫六命】李德林曰公与诸将皆国家贵臣未相服从今正以挟令之威控御之耳【将即亮翻挟令谓挟天子以令诸将也】前所遣者疑其乖异后所遣者又安知能尽其腹心邪【邪音耶】又取金之事虚实难眀今一旦代之或惧罪逃逸若加縻絷则自郧公以下莫不惊疑【縻靡为翻絷陟立翻皆谓系缚也韦孝寛封郧国公】且临敌易将此燕赵之所以败也【燕惠王信防用骑刼代乐毅而败于田单赵惠文王听间用赵括代亷颇以败于白起临敌易将之祸也将即亮翻燕因肩翻将即亮翻下同】如愚所见但遣公一腹心明于智略素为诸将所信服者速至军所使观其情伪纵有异意必不敢动动亦能制之矣坚大悟曰公不发此言几败大事【几居依翻败补迈翻】乃命少内史崔仲方徃监诸军为之节度仲方猷之子也【以杜佑通典攷之少内史当作小内史崔猷见一百六十二巻梁武帝太清三年仲方有文武才干与坚少相欵宻故欲用之监工衔翻】辞以父在山东又命刘昉郑译昉辞以未尝为将【将即亮翻】译辞以母老坚不悦府司録髙颎请行坚喜遣之颎受命亟【亟纪力翻】遣人辞母而已自是坚措置军事皆与李德林谋之时军书日以百数德林口授数人文意百端不加治防【治脩改也防涂防也不加治防不加涂改也治直之翻】司马消难以郧随温应土顺沔儇岳九州及鲁山等八镇来降【五代志汉东郡西魏置并州后改曰随州安陆郡京山县旧曰新阳梁置新州西魏改曰温州应山县梁置应州汉东郡土山县梁置土州顺义县梁置顺州沔阳郡后周置复州后改沔州安陆郡吉阳县后周置澴州孝昌县西魏置岳州鲁山在沔阳郡汉阳县界临江齐梁以来为重镇儇当作澴音户闗翻难乃旦翻】遣其子为质以求援【质音致】八月己未诏以消难为大都督摠督九州八镇诸军事司空赐爵随公庚申诏镇西将军樊毅进督沔汉诸军事【沔即汉也】南豫州刺史任忠帅众趣歴阳超武将军陈慧纪为前军都督趣南兖州【超武将军梁置与宣猛将军同班任音壬帅读曰率趣七喻翻】　周益州摠管王谦【周益州摠管府治成都】亦不附丞相坚起巴蜀之兵以攻始州【此巴蜀谓汉巴郡蜀郡大界五代志普安郡梁置南梁州后改曰安州西魏改曰始州】梁睿至汉川不得进【坚以梁睿代王谦谦举兵故睿不得进汉川即汉中隋避讳改曰汉川】坚即以睿为行军元帅以讨谦【帅所类翻】　戊辰诏以司马消难为大都督水陆诸军事庚午通直散骑常侍淳于陵克临江郡【五代志歴阳郡乌江县梁置江都郡后齐改为齐江郡陈改为临江郡散悉亶翻骑竒寄翻】梁世宗使中书舍人柳庄奉书入周丞相坚执庄手曰孤昔开府从役江陵深蒙梁主殊眷今主幼时艰猥防顾托梁主奕叶委诚朝廷【奕累也奕叶累世也朝直遥翻】当相与共保嵗寒【孔子曰歳寒然后知松栢之后雕何晏注曰大寒之歳众木皆死然后知松栢不雕伤平嵗众木亦有不死者故须歳寒而后别之喻凡人处治世亦自能修整与君子同在浊世然后知君子之不茍容后之言保歳寒者义取诸此】时诸将竞劝梁主举兵与尉迟迥连谋以为进可以尽节【将即亮翻尉纡勿翻】周氏退可以席巻山南【汉沔之地在中南太华诸山之南巻读曰卷】梁主疑未决防庄至具道坚语且曰昔袁绍刘表王凌诸葛诞皆一时雄杰据要地拥彊兵然功业莫就祸不旋踵者良由魏晋挟天子保京都仗大顺以为名故也【袁绍事始六十三巻汉献帝建安四年终六十四巻十年刘表事见六十五巻十二年十三年王凌事见七十五巻魏邵陵厉公嘉平元年终三年诸葛诞事见七十七巻高贵乡公甘露二年三年】今尉迟迥虽曰旧将昏耄已甚【将即亮翻耄莫到翻】司马消难王谦常人之下者非有匡合之才【匡合用管仲相齐桓公九合诸矦一匡天下事】周朝将相多为身计竞効节于杨氏【朝直遥翻将即亮翻相息亮翻】以臣料之迥等终当覆灭随公必移周祚【祚福也禄也位也】未若保境息民以观其变梁主深然之众议遂止高颎至军为桥于沁水尉迟惇于上流纵火栰【大曰栰小曰桴缚本为栰寘火积薪于上流放之欲顺流而下以焚桥栰房越翻】颎豫为土狗以御之【盖积土于水中前鋭后广前高后庳其状如坐狗分居上流以碍火栰使不得下逼桥邉也　考异曰隋书作木栰木狗今从北史】惇布陈二十余里【陈读曰阵下同】麾兵少却【少诗沼翻】欲待孝寛军半度而击之孝寛因其却鸣鼔齐进军既度颎命焚桥以絶士卒反顾之心惇兵大败单骑走【骑竒寄翻】孝寛乗胜进追至邺庚午迥与惇及惇弟西都公祐【西都县公五代志西平郡湟水县旧曰西都】悉将其卒十三万陈于城南迥别统万人皆緑巾锦袄号黄龙兵【将即亮翻袄乌浩翻袍袄】迥弟勤帅众五万【帅读曰率】自青州赴迥以三千骑先至迥素习军旅老犹被甲临陈【被皮义翻】其麾下皆闗中人为之力战【闗中人不顾父母妻子为迥力战言其得士心为于伪翻】孝寛等军不利而却邺中士民观战者数万人行军摠管宇文忻曰事急矣吾当以诡道破之乃先射观者　【考异曰隋书云高颎与李询先犯劝者今从北史】观者皆走转相腾借声如雷霆【人众而嚣故其声如雷霆射食亦翻下同借慈夜翻】忻乃呼曰贼败矣众复振因其扰而乗之迥军大败走保邺城孝寛纵兵围之李询及思安伯代人贺娄子干先登【思安县伯五代志河池郡河池县后魏置思安县魏书官氏志神元皇帝时诸部内入者有贺楼氏盖虏复姓】崔度妹先适迥子为妻及邺城破迥窘廹升楼【窘巨陨翻】度直上龙尾追之【筑道陂陀以上城其道下附于地若龙垂尾然故曰龙尾上时掌翻】迥弯弓将射度度脱兜鍪谓迥曰颇相识不【鍪莫矦翻不读曰否】今日各图国事不得顾私以亲戚之情谨遏乱兵不许侵辱事势如此早为身计何所待也迥掷弓于地骂左丞相极口而自杀【杨坚时为左右丞相】度顾其弟升曰汝可取迥头升斩之军士在小城中者孝寛尽阬之【以其从迥为之拒战也】勤惇祐东走青州【走音奏又音如字】未至开府仪同大将军郭衍追获之丞相坚以勤初有诚欵【以勤初表送迥书也相息亮翻】特不之罪李惠先自缚归罪【李惠自申州举兵应迥既而知迥事不成先自归】坚复其官爵迥末年衰耄【记五十始衰谓精力消耗八十九十曰耄注耄惛忘也耄莫报翻复扶又翻又音如字】及起兵以小御正崔逹挐为长史逹挐暹之子也【崔暹见用于高澄挐奴加翻长知两翻暹息防翻】文士无筹略举措多失凡六十八日而败于仲文军至蓼隄去梁郡七里【九域志蓼隄梁孝王筑至睢阳三百里按此则九域志所谓睢阳非汉旧城之地蓼卢鸟翻或音六非】檀让拥众数万仲文以羸师挑战而伪北【羸伦为翻挑徒了翻】让不设备仲文还击大破之生获五千余人斩首七百级【还从宣翻又音如字】进攻梁郡【梁郡治睢阳】迥守将刘子寛弃城走【将即亮翻下同】仲文进击曹州获迥所署刺史李仲康檀让以余众屯成武仲文袭击破之遂防成武【五代志济隂郡成武县时为永昌郡】迥将席毗罗众十万屯沛县【五代志沛县属彭城郡将即亮翻】将攻徐州【徐州彭城郡沛县在州西北一百四十里】其妻子在金乡【五代志金乡县属曹州济隂郡】仲文遣人诈为毗罗使者【使疏吏翻】谓金乡城主徐善净曰檀让明日午时至金乡宣蜀公令赏赐将士金乡人皆喜仲文简精兵伪建迥旗帜倍道而进【简分拣也帜昌志翻】善净望见以为檀让出迎谒仲文执之遂取金乡诸将多劝屠其城仲文曰此城乃毗罗起兵之所当寛其妻子其兵自归如即屠之彼望絶矣众皆称善于是毗罗恃众来薄官军【薄廹也】仲文设伏击之毗罗众大溃争投洙水死水为之不流【洙水详见辩误为千伪翻】获檀让槛送京师【京师谓长安】斩毗罗首【亦首于长安】韦孝寛分兵讨闗东叛者悉平之坚徙相州于安阳毁邺城及邑居【刘昫曰杨坚令韦孝寛讨尉迟迥平之焚烧邺城徙其居人南迁四十五里以安阳城为相州理所仍为邺县隋又改为安阳县汉魏郡城在县西北七里炀帝于邺故都大慈寺置邺县相息亮翻尉纡勿翻】分相州置毛州魏州【五代志武阳郡后周置魏州馆陶县置毛州顔师古曰汉武帝时河北决于馆陶分为屯氏河屯音大门翻而随室分析州县误以为毛氏河乃置毛州失之甚矣】梁主闻迥败谓栁庄曰若从众人之言社稷已不守矣丞相坚之初得政也待黄公刘昉沛公郑译甚厚【黄古国名沛本县名以汉高祖初为沛公故亦为国昉分防翻】赏赐不可胜计【胜音升】委以心膂【膂力举翻字林膂脊骨也人之一身思虑之所以运者心腰背之所以强者膂故以为喻】朝野倾属【朝直遥翻属之欲翻】称为黄沛二人皆恃功骄恣【恃其汲引之功也】溺于财利不亲职务及辞监军坚始疎之恩礼渐薄【监工衔翻】高颎自军所还【言自邺还还音旋又如字】宠遇日隆时王谦司马消难未平【难乃旦翻】坚忧之忘寝与食而昉逸游纵酒相府事多遗落【遗失也落坠也相息亮翻】坚乃以高颎代昉为司马不忍废译隂勑官属不得白事于译【勑戒也】译犹坐听事【听事丞相府长史听事也听读曰防】无所闗预【要防之处为闗又聨络也预参预也又干也】惶惧顿首求解职坚犹以恩礼慰勉之　癸酉智武将军鲁广逹克周之郭黙城【梁置五德将军智武其一也郭黙城当在今蕲黄二州界】丙子淳于陵克祐州城【祐州城地阙】周以汉王赞为太师申公李穆为太傅宋王实为大
