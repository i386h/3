<!-- { "loadSidebar": true } -->









　　资治通鉴卷二百九
　　钦定四库全书
　　资治通鉴卷二百十　　　宋　司马光　撰
　　胡三省　音注
　　唐纪二十六【起上章阉茂八月尽昭阳赤奋若凡三年有竒】
　　睿宗真大圣大兴孝皇帝下
　　景灵元年八月庚寅往防第按问【此承上卷洛阳县官微闻其谋】重福奄至县官驰出白防守羣官皆逃匿洛州长史崔日知独帅众讨之【重直龙翻守式又翻长知两翻帅读曰率】留台侍御史李邕遇重福于天津桥从者已数百人驰至屯营【从才用翻即洛城左右屯营也】告之曰谯王得罪先帝【言重福得罪中宗居之均州】今无故入都此必为乱君等宜立功取富贵又告皇城【东都皇城也】使闭诸门重福先趣左右屯营营中射之【趣七喻翻射而亦翻】矢如雨下乃还趣左掖门【还从宣翻掖音亦】欲取留守兵见门闭大怒命焚之火未及然左屯营兵出逼之重福窘迫策马出上东【然与燃同窘渠陨翻上东洛城上东门也东面北来第一门】逃匿山谷明日留守大出兵搜捕重福赴漕渠溺死　【考异曰睿宗实録旧本纪皆云癸巳重福反今从太上皇实録】日知日用之从父兄也【从才用翻】以功拜东都留守郑愔貎丑多须既败梳髻着妇人服匿车中【愔于今翻着陟略翻】擒获被鞫股栗不能对【被皮义翻】张灵均神气自若顾愔曰吾与此人举事宜其败也与愔皆斩于东都市初愔附来俊臣得进俊臣诛附张易之易之诛附韦氏韦氏败又附谯王重福竟坐族诛【史言张灵均虽幸祸好乱之人犹能临死不变郑愔者反覆于羣憸之间冐利不顾而畏死乃尔乌足以权大事乎】严善思免死流静州【岭南之静州贞观中已改为富州此静州属劒南仪鳯元年以悉州之悉唐县置南和州武后天授二年更名静州严善思免死而流此夙依嬖幸今从乱又得以偷生】　万骑恃讨诸韦之功多暴横【骑竒寄翻横户孟翻】长安中苦之诏并除外官又停以户奴为万骑【户奴为万骑盖必起于永昌之后】更置飞骑左右羽林【更工衡翻】姚元之宋璟及御史大夫毕构上言先朝斜封官悉
　　宜停废【璟瑟影翻上时掌翻朝直遥翻】上从之癸巳罢斜封官凡数千人【斜封官见上卷中宗景龙三年】　刑部尚书同中书门下三品裴谈贬蒲州刺史【旧志蒲州京师东北三百二十四里尚辰羊翻】　赠苏安谏议大夫【苏安恒死见二百八卷中宗景龙元年恒户登翻】　九月辛未以太子少师致仕唐休璟为朔方道大总管【少始照翻】　冬十月甲申礼仪使姚元之宋璟奏【唐世凡有国恤皆以宰相为礼仪使掌山陵祔庙等事使疏吏翻】大行皇帝神主应祔太庙请迁义宗神主于东都别立庙从之【义宗祔庙见二百八卷中宗神龙元年】　乙未追复天后尊号为大圣天后　丁酉以幽州镇守经略节度大使薛讷为左武衞大将军兼幽州都督节度使之名自讷始【使疏吏翻　考异曰统纪景云二年四月以贺防延秀为河西节度使节度之名自此始防要云景云二年贺防延嗣为凉州都督充河西节度始有节度之号又云范阳节度自先天二年始除甄道一新表景云元年置河西诸军州节度支度营田大使按讷先己为节度大使则节度之名不始于延嗣也今从太上皇实録　是后天寳缘邉御戎之地置八节度使其任愈重受命之日赐双旌双节得以専制军事行则建节树六纛入境州县筑节楼迎以鼔角衙仗居前旌幢居中大将鸣珂金钲鼔角居后州县赍印迎于道左又唐之制有节度大使副大使节度使其亲王领节度大使而不出阁则在镇知节度者为副大使其异姓为节度使者有节度副使至后唐开成二年七月勑顷因本朝亲王遥领方镇其在镇者遂云副大使知节度事但年代已深相沿未改今天下侯伯并正节旄其未落副大使者只言节度使】　太平公主以太子年少意颇易之既而惮其英武欲更择闇弱者立之以久其权数为流言云太子非长不当立【少诗照翻易以豉翻数所角翻】己亥制戒谕中外以息浮议公主每觇伺太子所为纎介必闻于上【觇丑亷翻又丑艶翻伺相吏翻】太子左右亦往往为公主耳目太子深不自安【为诛太平公主及其支党张本】　諡故太子重俊曰节愍太府少卿万年韦凑上书以为赏罚所不加者则考行立諡以褒贬之【上时掌翻行下孟翻】故太子重俊与李多祚等称兵入宫中宗登武门以避之太子据鞍督兵自若及其徒倒戈多祚等死太子方逃窜向使宿卫不守其为祸也胡可忍言明日中宗雨泣【雨泣者泪下如雨也】谓供奉官曰【中书门下两省官谓之供奉官】几不与卿等相见其危如此【防居希翻】今圣朝礼諡为节愍臣窃惑之夫臣子之礼过庙必下【下遐嫁翻】过位必趋汉成帝之为太子不敢絶驰道【汉成帝为太子初居桂官元帝尝急召之太子出龙楼门不敢絶驰道西至直城门得絶乃度还入作室门上迟之问其故以状对乃着令太子得絶驰道】而重俊称兵宫内跨马御前无礼甚矣若以其诛武三思父子而嘉之则兴兵以诛奸臣而尊君父可也今欲自取之是与三思竞为逆也又足嘉乎若以其欲废韦氏而嘉之则韦氏于时逆状未彰大义未絶茍无中宗之命而废之是胁父废母也庸可乎汉戻太子困于江充之谗发忿杀充虽兴兵交战非围逼君父也兵败而死【事见二十二卷武帝征和二年】及其孙为天子始得改犹諡曰戾【见二十四卷宣帝本始元年】况重俊可諡之曰节愍乎臣恐后之乱臣贼子得引以为比开悖逆之原非所以彰善瘅恶也【彰明也瘅病也明其为善病其为恶者也瘅丁但翻】请改其諡多祚等从重俊兴兵不为无罪陛下今宥之可也名之为雪亦所未安上甚然其言而执政以为制命已行不为追改【为于伪翻】但停多祚等赠官而已　十一月戊申朔以姚元之为中书令　己酉孝和皇帝于定陵【定陵在雍州富平县西北十五里】庙号中宗朝议以韦后有罪不应祔追諡故英王妃赵氏曰和思顺圣皇后求其瘗莫有知者【妃死见二百二卷高宗上元二年】乃以祎衣招防【唐制皇后之服曰袆衣鞠衣防衣祎衣者受册助祭朝防大事之服也深青织成为之画翚赤质五色十二等素纱中单黼领朱罗縠褾襈蔽膝随裳色以緅领为缘用翟为章三等青衣革带大带随衣色禆约纽佩绶如天子青韈舄加金舄】覆以夷衾【覆敷又翻】祔定陵　壬子侍中韦安石罢为太子少保左仆射同中书门下三品苏瓌罢为少　甲寅追复裴炎官爵初裴伷先自岭南逃归复杖一百徙北庭【伷读曰胄复扶又翻】至徙所殖货任侠常遣客诇都下事武后之诛流人也【裴炎死伷先流岭南见二百三卷武后光宅　元年诛流人见二百五卷长夀二年诇休正翻】伷先先知之逃奔胡中北庭都防追获囚之以闻使者至流人尽死伷先以待报未杀既而武后下制安抚流人有未死者悉放还伷先由是得归至是求炎后独伷先在拜詹事丞【詹事丞正六品上掌判詹事府事】　壬戌追复王同皎官爵【王同皎死见二百八卷中宗神龙二年】庚午许文贞公苏瓌薨制起复其子颋为工部侍郎颋固辞【颋他鼎翻】上使李日知谕防日知终坐不言而还【坐徂卧翻】奏曰臣见其哀毁不忍发言恐其陨絶上乃听其终制　十二月癸未上以二女西城隆昌公主为女官以资天皇太后之福仍欲于城西造观【观古玩翻道士所居曰观】谏议大夫寗原悌上言以为先朝悖逆庶人以爱女骄盈而及祸新城宜都以庶孽抑损而获全【新城公主下嫁武延晖宜城公主下嫁裴防皆中宗女】又释道二家皆以清净为本不当广营寺观劳人费财梁武帝致败于前先帝取灾于后殷鉴不逺今二公主入道将为之置观【观古玩翻为于伪翻】不宜过为崇丽取谤四方又先朝所亲狎诸僧尚在左右宜加屏斥【朝直遥翻屛卑郢翻】上览而善之　宦者阎兴贵以事属长安令李朝隐【属之欲翻朝直遥翻下同】朝隐系于狱上闻之召见朝隐劳之曰卿为赤县令能如此朕复何忧【劳力到翻复扶又翻下无复同】因御承天门集百官及诸州朝集使宣示以朝隐所为且下制称宦官遇寛柔之代必弄威权朕览前载毎所叹息能副朕意实在斯人可加一阶为太中大夫赐中上考及绢百匹　壬辰奚霫犯塞掠渔阳雍奴出卢龙塞而去【渔阳县本属幽州中宗神龙元年分属营州雍奴县汉以来属渔阳郡隋属涿郡唐属幽州卢龙汉肥如县也属辽西郡隋开皇十八年更名卢龙属北平郡唐带平州霫而立翻】　幽州都督薛讷追击之弗克　旧制三品以上官册授五品以上制授六品以下敇授【唐王言之制有七一曰册书二曰制书三曰慰劳制书四曰发勑五曰勑防六曰论事敇书七曰敇牒】皆委尚书省奏拟文属吏部武属兵部尚书曰中铨侍郎曰东西铨【所谓三铨也】中宗之末嬖幸用事选举混淆无复纲纪至是以宋璟为吏部尚书李乂卢从愿为侍郎皆不畏彊御请谒路絶集者万余人留者三铨不过二千人服其公以姚元之为兵部尚书陆象先卢怀慎为侍郎武选亦治【选须绢翻治直吏翻】从愿承庆之族子【卢承庆见三百卷髙宗显庆四年】象先元方之子也【陆元方见二百五卷天后证圣元年】　侍御史藳城倪若水【藳城县前汉属真定国后汉以来属钜鹿郡唐属恒州】奏弹国子祭酒祝钦明司业郭山恽乱常改作希防病君【谓郊祀请以韦后亚献也】于是左授钦明饶州刺史山恽括州长史【旧志饶州京师东南三千二百六十三里括州后为处州京师东南四千二百七十八里】　侍御史杨孚弹纠不避权贵权贵毁之上曰鹰狡兎须急救之不尔必反为所噬御史绳奸慝亦然茍非人主保卫之则亦为奸慝所噬矣孚隋文帝之侄孙也　置河西节度支度营田等使领凉甘肃伊瓜沙西七州治凉州【唐制凡天下邉军皆有支度使以计军资粮仗之用节度不兼支度者支度自为一司其兼支度者则节度使自支度凡邉防镇守转运不给则开置屯田以益军储于是有营田使使疏吏翻度徒洛翻】　姚州羣蛮先附吐蕃摄监察御史李知古请发兵击之既降【降户江翻】又请筑城列置州县重税之黄门侍郎徐坚以为不可【句断】不从知古发劒南兵筑城因欲诛其豪杰掠子女为奴婢羣蛮怨怒蛮酋傍名引吐蕃攻知古杀之以其尸祭天由是姚嶲路絶连年不通【酋慈由翻嶲音髓】安西都防张表侵掠吐蕃北境吐蕃虽怨而未絶和亲乃赂鄯州都督杨矩请河西九曲之地以为公主汤沐邑矩奏与之【九曲者去积石军三百里水甘草良宜畜牧盖即汉大小榆谷之地吐蕃置洪济大漠门等城以守之史为杨矩后悔愳自杀张本鄯时战翻又音善】
