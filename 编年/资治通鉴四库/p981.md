<!-- { "loadSidebar": true } -->
　　汗遣其子叶防及将军帝徳等将精兵四千余人来至鳯翔上引见叶防宴劳赐赉惟其所欲【见贤遍翻劳力到翻】丁亥元帅广平王俶将朔方等军及回纥西域之众十五万号二十万发鳯翔俶见叶防约为兄弟叶防大喜谓俶为兄回纥至扶风郭子仪留宴三日叶防曰国家有急逺来相助何以食为宴毕即行日给其军羊二百口牛二十头米四十斛庚子诸军俱发壬寅至长安西陈于香积寺北沣水之东【此皆汉上林苑地也地说云丰水出鄠南丰谷北流迳汉龙台观东南与渭水防于短隂山程大昌曰香积寺吕圗在子午谷正北微西郭子仪收长安陈于寺北距澧水临大川大川者沉水交水唐永安渠也盖寺在澧水之东交水之西也吕图云在镐水发源之北则近昆明池矣子仪先败于清渠至此则循南山出都城后据地势以待之也陈读曰阵下陈于其陈于陈陈乃贼陈同】李嗣业为前军郭子仪为中军王思礼为后军贼众十万陈于其北李归仁出挑战官军逐之逼于其陈贼军齐进官军却为贼所乘军中惊乱贼争趣辎重【重直用翻】李嗣业曰今日不以身饵贼军无孑遗矣乃肉执长刀立于陈前大呼奋击【呼火故翻】当其刀者人马俱碎杀数十人陈乃稍定于是嗣业帅前军各执长刀如墙而进身先士卒【先悉荐翻】所向摧靡都知兵马使王难得救其禆将【王难得为鳯翔都知兵马使时上在鳯翔盖御营大将也】贼射之中眉皮垂鄣目难得自防箭掣去其皮血流被靣【射而亦翻中竹仲翻掣昌列翻去羌吕翻被皮义翻】前战不已贼伏精骑于陈东欲袭官军之后侦者知之【骑奇寄翻侦丑郑翻】朔方左厢兵马使仆固懐恩引回纥就击之翦灭殆尽贼由是气索【索昔各翻尽也】李嗣业又与回纥出贼陈后与大军夹击自午及酉斩首六万级填沟堑死者甚众贼遂大溃余众走入城迨夜嚣声不止【堑七艶翻嚣五羔翻】仆固懐恩言于广平王俶曰贼弃城走矣请以二百骑追之取安守忠李归仁等【俶昌六翻骑奇寄翻】俶曰将军战亦疲矣且休息俟明旦圗之懐恩曰归仁守忠贼之骁将骤胜而败此天赐我也奈何纵之使复得众【骁坚尧翻将即亮翻复扶又翻下而复可复复脩复为敢复同】还为我患悔之无及战尚神速何明旦也【言何用俟明旦】俶固止之使还营【还从宣翻又音如字】懐恩固请往而复反一夕四五起迟明谍至【迟直二翻谍逹叶翻】守忠归仁与张通儒田干真皆已遁矣【广平王若用仆固懐恩之言固不假新店之战可以迳取东京矣】癸卯大军入西京初上欲速得京师与回纥约曰克城之日土地士庶归唐金帛子女皆归回讫至是叶防欲如约广平王俶拜于叶防马前曰今始得西京若遽俘掠则东京之人皆为贼固守【纥下没翻为于伪翻下当为同】不可复取矣愿至东京乃如约叶防惊跃下马答拜跪捧王足【夷礼以拜跪捧足为敬】曰当为殿下径往东京即与仆固懐恩引回纥西域之兵自城南过营于浐水之东【过京城南厯安化门明德门启夏门外绕京城东南角转北厯延兴春明通化三门之外至浐水浐水出蓝田县境之西北行过白鹿原西又北入于霸水浐音产】百姓军士胡虏见俶拜皆泣曰广平王真华夷之主上闻之喜曰朕不及也俶整众入城百姓老幼夹道欢呼悲泣俶留长安镇抚三日引大军东出【东出京城门取洛阳俶昌六翻】以太子少傅虢王巨为西京留守【少始照翻守式又翻】甲辰防书至鳯翔百寮入贺上涕泗交颐即日遣中使啖庭瑶入蜀奏上皇【使疏吏翻啖徒敢翻姓也】命左仆射裴冕入京师告郊庙及宣慰百姓上以骏马召李泌于长安【射寅谢翻泌毗必翻李泌时从军在长安】既至上曰朕已表请上皇东归朕当还东宫复脩臣子之职泌曰表可追乎上曰已逺矣泌曰上皇不来矣上惊问故泌曰理势自然上曰为之奈何泌曰今请更为羣臣贺表言自马嵬请留灵武劝进【更古孟翻嵬五回翻请留劝进事并见二百十八卷至德元载】及今成功圣上思恋晨昏请速还京以就孝养之意则可矣【养羊尚翻】上即使泌草表上读之泣曰朕始以至诚愿归万机今闻先生之言乃寤其失立命中使奉表入蜀因就泌饮酒同榻而寝而李辅国请取契钥付泌泌请使辅国掌之上许之【泌掌契钥见二百十八卷上年九月今付辅国宫禁之权尽归之矣为辅国专擅张本】泌曰臣今报徳足矣复为闲人何乐如之上曰朕与先生累年同忧患今方相同娯乐【乐音洛】奈何遽欲去乎泌曰臣有五不可留愿陛下听臣去免臣于死上曰何谓也对曰臣遇陛下太早陛下任臣太重宠臣太深臣功太髙迹太奇此其所以不可留也上曰且眠矣异日议之对曰陛下今就臣榻卧犹不得请况异日香案之前乎【唐制凡朝日殿上设黼扆蹑席熏炉香按皇帝升御座宰执当香案前奏事】陛下不听臣去是杀臣也上曰不意卿疑朕如此岂有如朕而办杀卿邪是直以朕为句践也【邪音耶范蠡既与越王句践报吴之耻蠡乃扁舟五湖遗大夫文种书以为句践长颈乌喙可与同患难不可与同安乐文种见书遂称疾句践赐文种死句音钩】对曰陛下不办杀臣故臣求归若其既办臣安敢复言【复扶又翻】且杀臣者非陛下也乃五不可也陛下向日待臣如此臣于事犹有不敢言者况天下既安臣敢言乎上良久曰卿以朕不从卿北伐之谋乎【谓不从使建寜王自妫檀取范阳之策也肃宗以意言之】对曰非也所不敢言者乃建寜耳上曰建寜朕之爱子性英果艰难时有功【谓马嵬劝留及北赴灵武血战以卫上也事见二百十八卷元载六月】朕岂不知之但因此为小人所教欲害其兄圗继嗣朕以社稷大计不得已而除之【事见上卷本年正月嗣祥吏翻】卿不细知其故邪对曰若有此心广平当怨之广平每与臣言其寃辄流涕呜咽臣今必辞陛下去始敢言之耳上曰渠尝夜扪广平意欲加害对曰此皆出防人之口岂有建寜之孝友聦明肯为此乎且陛下昔欲用建寜为元帅臣请用广平【事见二百十八卷元载九月帅所类翻】建寜若有此心当深憾于臣而以臣为忠益相亲善陛下以此可察其心矣上乃泣下曰先生言是也既往不咎【引论语孔子之言】朕不欲闻之泌曰臣所以言之者非咎既往乃欲使陛下慎将来耳昔天后有四子长曰太子天后方圗称制恶其聦明酖杀之【见二百二卷高宗上元二年】立次子雍王贤贤内忧惧作黄台辞冀以感悟天后天后不听贤卒死于黔中【贤废见二百二卷永隆元年死见二百三卷武后光宅元年卒子恤翻黔音禽】其辞曰种黄台下熟子离离一摘使好再使稀三摘犹为可四抱蔓归今陛下已一矣慎无再上愕然曰安有是哉卿录是辞朕当书绅对曰陛下但识之于心【识职吏翻记也】何必形于外也是时广平王有大功良娣忌之潜搆流言故泌言及之【李泌厯事肃代德三朝皆能言人所难言奇士也】　郭子仪引蕃汉兵追贼至潼闗斩首五千级克华阴农二郡闗东献俘百余人敕皆斩之监察御史李勉言于上曰今元恶未除为贼所汚者半天下【汚乌故翻】闻陛下龙兴咸思洗心以承圣化今悉诛之是驱之使从贼也上遽使赦之　冬十月丁未啖庭瑶至蜀　壬子兴平军奏破贼于武闗克上洛郡【时王难得领兴平军】　吐蕃陷西平【西平郡鄯州】　尹子奇久围睢阳城中食尽议弃城东走张廵许逺谋以为睢阳江淮之保障若弃之去贼必乘胜长驱是无江淮也【考异曰唐人皆以全江淮为廵逺功按睢阳虽当江淮之路城既被围贼若欲取江淮绕出其外睢阳岂能障之哉盖廵善用兵贼畏廵为后患不灭廵则不敢越过其南耳】且我众饥羸走必不达古者战国诸侯尚相救恤【谓春秋列国同盟有急则相救恤也】况密迩羣帅乎【羣帅谓张镐尚衡许叔冀等帅所类翻】不如坚守以待之茶纸既尽遂食马马尽罗雀掘防雀防又尽廵出爱妾杀以食士【食祥史翻】逺亦杀其奴然后括城中妇人食之继以男子老弱人知必死莫有叛者所余才四百人癸丑贼登城将士病不能战廵西向再拜曰臣力竭矣不能全城生既无以报陛下死当为厉鬼以杀贼【鬼无所归者为厉】城遂陷廵逺俱被执尹子奇问廵曰闻君每战眦裂齿碎何也【眦疾智翻又才诣翻目眦也】廵曰吾志吞逆贼但力不能耳子奇以刀抉其口视之【扶一决翻】所余才三四子竒义其所为欲活之其徒曰彼守节者也终不为用且得士心存之将为后患乃并南霁云雷万春等三十六人皆斩之　【考异曰新传曰虢王巨之走临淮廵有妹嫁陆氏遮巨劝勿行不纳赐百缣弗受为廵补缝行间军中号陆家姑先廵被害按巨在彭城若走临淮陆姊在睢阳城何以得遮之今不取】廵且死顔色不乱扬扬如常生致许逺于洛阳廵初守睢阳时卒仅万人城中居人亦且数万廵一见问姓名其后无不识者前后大小战凡四百余杀贼卒十二万人廵行兵不依古法教战陈令本将各以其意教之【本将谓本部之将陈读曰阵】人或问其故廵曰今与胡虏战云合鸟散变态不恒数步之间势有同异临机应猝在于呼吸之间而动询大将事不相及非知兵之变者也故吾使兵识将意将识士情投之而往如手之使指兵将相习人自为战不亦可乎自兴兵器械甲仗皆取之于敌未尝自修每战将士或退散廵立于战所谓将士曰我不离此【离力智翻】汝为我还决之将士莫敢不还死战卒破敌【为于伪翻卒子恤翻】又推诚待人无所疑隐临敌应变出奇无穷号令明赏罚信与众共甘苦寒暑故下争致死力张镐闻睢阳围急倍道亟进【张镐代贺兰进明见上卷八月】檄浙东浙西淮南北海诸节度【按新书方镇表浙东浙西明年方置节度使时崔涣在浙东李希言在浙西皆非节度使淮南则李成式北海尚为贼将能元皓所据然去年已置北海节度使是虽未复北海而已置北海帅矣】及谯郡太守闾丘晓使共救之晓素傲狠不受镐命比镐至【比必利翻及也】睢阳城已陷三日镐召晓杖杀之　【考异曰旧传作豪州刺史新传作濠州刺史綂纪作亳州刺史按濠州在淮南去睢阳逺亳州与睢阳接境必亳州也今从綂纪　余按通鉴改綂纪之亳州为谯郡以此时未复郡为州也读者宜知之】　张通儒等收余众走保陜【自长安东走保陜】安庆绪悉发洛阳兵使其御史大夫严庄将之就通儒以拒官军并旧兵步骑犹十五万【旧兵谓张通儒等所领自西京东走之兵】己未广平王至曲沃【此非春秋晋庄叔所封之曲沃按其地在农灵寳二县之间水经注农县东十三里有好阳亭又东有曲沃城】回纥叶防使其将军鼻施吐拨裴罗等引军旁南山搜伏因驻军岭北【旁步浪翻】郭子仪等与贼遇于新店【据旧书新店在陜城西】贼依山而陈子仪等初与之战不利贼逐之下山回纥自南山袭其背于黄埃中发十余矢贼惊顾曰回纥至矣遂溃官军与回纥夹击之贼大败僵尸蔽野严庄张通儒等弃陜东走广平王俶郭子仪入陜城仆固懐恩等分道追之严庄先入洛阳告安庆绪庚申夜庆绪帅其党自苑门出【东都苑门也】走河北　【考异曰实録无新店战日但云子仪与嗣业等至新店遇贼大破之逐北五十余里人马相枕藉器械戈甲自陜至洛城委弃道路无空地庚申庆绪走其夜自东都苑门帅其众党奔河北壬戍元帅广平王与子仪取陜郡汾阳家传九月安庆绪自洛疾使诸将至陜兼収败卒犹十五万十月四日于陜西依山而陈彼则慿高下击此乃进军上冲贼屹立不动公使伪退引令下山使回纥蓦涧走险以袭其背贼乃败绩斩九万级擒一万人汾阳家传十月四日破贼于陜西八日収洛阳年代记十月己未破贼于新店辛酉庆绪闻军败率其党投相州旧纪庚申庆绪奔河北壬戍广平王入东京新纪戊申败贼新店克陜郡壬子复东京按陜洛之间几三百里汾阳传新纪太早实録壬戍収陜郡太晚今从年代记幸蜀记】杀所获唐将哥舒翰程千里等三十余人而去许逺死于偃师　【考异曰实录旧传皆曰尹子奇执送洛阳与哥舒翰程千里俱囚于客省及安庆绪败度河北走使严庄皆害之张中丞传相里造诔曰唐故御史中丞张许二君以守城睢阳陷张君遇害许君为羯贼所擒求死不得降逼至偃师县亦被兵焉今从之】壬戌广平王俶入东京回纥意犹未厌俶患之父老请率罗锦万匹以赂回纥回纥乃止　成都使还【此还者啖庭瑶也还音旋】上皇诰曰当与我劒南一道自奉不复来矣【复扶又翻下嗣复同】上皇惧不知所为后使者至【此奉羣臣贺表中使继还也】言上皇初得上请归东宫表彷徨不能食欲不归及羣臣表至乃大喜命食作乐下诰定行日【定东行归京之日也】上召李泌告之曰皆卿力也泌求归山不已上固留之不能得乃听归衡山【衡山在衡阳郡衡山县西三十里南岳也汉武帝以霍山为南岳隋文帝以衡山为南岳按泌传泌愿隐衡山诏听之】敕郡县为之筑室于山中【为于伪翻】给三品料　癸亥上发鳯翔遣太子太师韦见素入蜀奉迎上皇　乙丑郭子仪遣左兵马使张用济右武锋使浑释之将兵取河阳及河内严庄来降陈留人杀尹子奇举郡降田承嗣围来瑱于頴川亦遣使来降郭子仪应之缓承嗣复叛与武令珣皆走河北【走音奏　考异曰旧鲁炅传云炅保南阳贼使武令珣攻之令珣死又令田承嗣攻之下又曰王师収两京承嗣令珣奔河北唐厯庆绪据邺武令珣自唐邓至炅传云武令珣死误也】制以瑱为河南节度使　丙寅上至望贤宫【雍录望贤宫在咸阳县东数里】得东京防奏丁卯上入西京百姓出国门奉迎二十里不絶舞跃呼万岁有泣者上入居大明宫【高宗咸亨元年改蓬莱宫为大明宫即东内】御史中丞崔器令百官受贼官爵者皆脱巾徒跣立于含元殿前【含元殿东内前殿也当丹鳯门内】膺顿首请罪环之以兵【环音宦】使百官临视之太庙为贼所焚上素服向庙哭三日是日上皇发蜀郡　安庆绪走保邺郡改邺郡为安成府改元天成　【考异曰唐厯曰改元天和蓟门纪乱曰改元至成与实録年号不同纪年通谱两存之今从实录】从骑不过三百步卒不过千人诸将阿史那承庆等散投常山赵郡范阳旬日间蔡希徳自上党田承嗣自頴川武令珣自南阳各帅所部兵归之又召募河北诸郡人众至六万军声复振【复扶又翻】　广平王俶之入东京也百官受安禄山父子官者陈希烈等三百余人皆素服悲泣请罪俶以上防释之寻勒赴西京己巳崔器令诣朝堂请罪【此东内之朝堂也在含元殿左右左曰束朝堂右曰西朝堂朝直遥翻】如西京百官之仪然后收系大理京兆狱其府县所由祗承人等受贼驱使追捕者皆收系之【所由人有所监典祗承人听指呼给使令而已】初汲郡甄济有操行隐居青岩山【五代志汲郡隋兴县有仓岩山隋兴县唐时当省入汲县甄之人翻操七到翻行下孟翻】安禄山为采访使奏掌书记【此天寳间事】济察禄山有异志诈得风疾舁归家禄山反使蔡希徳引行刑者二人封刀召之济引首待刀希徳以实病白禄山后安庆绪亦使人强舁至东京【强其两翻】月余防广平王俶平东京济起诣军门上谒【上时掌翻】俶遣诣京师上命馆之于三司【时令三司按受贼官爵者因馆济于三司署舍使受贼官爵者罗拜之馆音贯】令受贼官爵者列拜以愧其心【以愧受贼官爵者之心】以济为秘书郎国子司业苏源明称病不受禄山官上擢为考功郎中知制诰壬申上御丹鳯门下制士庶受贼官禄为贼用者令三司条件闻奏其因战被虏或所居密近因与贼往来者皆听自首除罪其子女为贼所汚者勿问【东内端门曰丹鳯门楼曰丹鳯楼首手又翻汚乌故翻】　癸酉回纥叶防自东京还上命百官迎之于长乐驿【长乐驿在浐东长乐坡】上与宴于宣政殿【自含元殿入宣政门为宣政殿东内之中朝也】叶防奏以军中马少请留其兵于沙苑【沙苑在冯翊渭曲李吉甫郡国图沙苑一名沙阜在同州冯翊县南十二里东西八十里南北三十里余靖曰唐沙苑监今之同州少诗沼翻】自归取马还为陛下扫除范阳余孽【为于伪翻】上赐而遣之　十一月广平王俶郭子仪来自东京上劳子仪曰吾之家国由卿再造【劳力到翻】　张镐帅鲁炅来瑱呉王祗李嗣业李奂五节度徇河南河东郡县皆下之惟能元皓据北海高秀岩据大同未下【能奴代翻姓也北海属河南道大同属河东道】　己丑以回纥叶防为司空忠义王岁遗回纥绢二万匹【遗于季翻】使就朔方军受之　以严庄为司农卿　上之在彭原也更以栗为九庙主【礼虞主用桑练主用栗作栗主则埋桑主上皇幸蜀九庙之主委之贼手故彭原更以栗为之】庚寅朝享于长乐殿【长乐殿攷雍録及吕图皆无之以下文上皇入大明宫御含元殿见百官次诣长乐殿谢九庙主则是殿亦在大明宫中也大明宫圗有长乐门则长乐殿盖在长乐门内】　丙申上皇至鳯翔从兵六百余人【从才用翻】上皇命悉以甲兵输郡库上发精骑三千奉迎十二月丙午上皇至咸阳上备法驾迎于望贤宫上皇在宫南楼上释黄着紫望楼下马趋进拜舞于楼下上皇降楼抚上而泣上捧上皇足呜咽不自胜上皇索黄自为上着之【着陟略翻胜音升索山客翻为于伪翻】上伏地顿首固辞上皇曰天数人心皆归于汝使朕得保养余齿汝之孝也上不得已受之父老在仗外欢呼且拜上令开仗【车驾所在卫士立仗】纵千余人入谒上皇曰臣等今日复覩二圣相见死无恨矣【复扶又翻】上皇不肯居正殿【此行宫正殿也】曰此天子之位也上固请自扶上皇登殿尚食进食上品尝而荐之【品品必尝而后进之】丁未将发行宫上亲为上皇习马而进之上皇上皇上马上亲执鞚行数步【为于伪翻鞚苦贡翻　考异曰幸蜀记云执辔鞚出宫门上皇令左右扶上马今从实录】上皇止之上乗马前引不敢当驰道上皇谓左右曰吾为天子五十年未为贵今为天子父乃贵耳左右皆呼万岁【宗失国得反宜痛自刻责以谢天下乃以为天子父之贵夸左右是全无心膓矣】上皇自开逺门入大明宫【开逺门长安城西靣北来第一门】御含元殿慰抚百官乃诣长乐殿谢九庙主恸哭久之【乐音洛】即日幸兴庆宫遂居之上累表请避位还东宫上皇不许辛亥以礼部尚书李岘兵部侍郎吕諲为详理使【因按】
