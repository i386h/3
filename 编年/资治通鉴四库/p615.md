<!-- { "loadSidebar": true } -->
　　【诸切姓也望蔡县属豫章郡沈约曰汉灵帝中平中汝南上蔡民分徙此城立县名曰上蔡晋武帝太康元年更名望蔡宋白曰望蔡县本汉建成县灵帝分置上蔡县晋武帝以上蔡人思本土改为望蔡今为髙安县瑞州治所】时中书舍人四人各住一省谓之四户以法亮及临海吕文显等为之既总重权势倾朝廷守宰数迁换去来四方饷遗嵗数百万法亮尝于众中语人曰何须求外禄此一户中年办百万葢约言之也【数所角翻遗于季翻语牛倨翻李延夀曰中书所司掌在机务汉元以令仆用事魏明以监令专权至宋孝武以来士庶杂选及明帝世胡母颢阮佃夫之徒专为侯幸矣齐初亦用久劳及以亲信关谳表啓发署诏勑颇涉词输亦为诏文侍郎之局复见侵矣建武诏命始不关中书专出舍人省内舍人四人所直四省据此四戸则舍人分住四省自法壳等始】后因天文有变王俭极言文显等専权徇私上天见异祸由四户【见贤遍翻】上手诏酬答而不能改也　魏旧制户调帛二匹絮二斤丝一斤谷二十斛又入帛一匹二丈委之州库以供调外之费所调各随土之所出丁卯诏曰置官班禄行之尚矣自中原防乱兹制中絶朕宪章旧典始班俸禄户增调帛三匹谷二斛九斗以为官司之禄增调外帛二匹禄行之后满一匹者死变法改度宜为更始【调徒吊翻俸扶用翻更工衡翻】其大赦天下　秋七月甲申立皇子子伦为巴陵王　乙未魏主如武州山石窟寺　九月魏诏班禄以十月为始季别受之【三月为一季】旧律枉法十匹义二十匹罪死至是义一匹枉法无多少皆死【枉法谓受赇枉法而出入人罪者义赃谓人私情相馈遗虽非乞取亦计所受论赃】仍分命使者纠按守宰之贪者秦益二州刺史恒农李洪之以外戚贵显【魏显祖髙祖皆李氏出魏避显祖讳改农为恒农】为治贪暴【治直吏翻】班禄之后洪之首以败魏主命锁赴平城集百官亲临数之【数所具翻数其罪也】犹以其大臣听在家自裁自余守宰坐死者四十余人受禄者无不局蹐【局音局蹐音脊】赇赂殆絶然吏民犯它罪者魏主率寛之疑罪奏谳多减死徙边嵗以千计都下决大辟嵗不过五六人州镇亦简久之淮南王佗奏请依旧断禄【谳鱼列翻又鱼蹇翻辟毗亦翻断丁管翻】文明太后召羣臣议之中书监髙闾以为饥寒切身慈母不能保其子今给禄则廉者足以无滥贪者足以劝慕不给则贪者得肆其奸廉者不能自保淮南之议不亦谬乎诏从闾议闾又上表以为北狄悍愚难以防遏【悍侯旰翻又下罕翻】所长者野战所短者攻城【北狄指蠕蠕也】若以狄之所短夺其所长则虽众不能成患虽来不能深入又狄散居野泽随逐水草战则与家业并至奔则与畜牧俱逃不赍资粮而饮食自足是以歴代能为边患六镇势分倍众不鬬【谓敌人众力加倍则镇人不敢鬬也】互相围逼难以制之请依秦汉故事于六镇之北筑长城【魏世祖破蠕蠕列置降人于汉南东至濡源西暨五原隂山竟三千里分为六镇今武川抚懐朔懐荒柔御夷也下云六镇东西不过千里则当自代都北塞而东至濡源耳杜佑曰后魏六镇并在马邑云中单于府界】择要害之地往往开门造小城于其侧置兵扞守狄既不攻城野掠无获草尽则走终必惩艾计六镇东西不过千里一夫一月之功可城三步之地彊弱相兼不过用十万人一月可就虽有暂劳可以永逸凡长城有五利罢游防之苦一也北部放牧无抄掠之患二也【抄楚交翻】登城观敌以逸待劳三也息无时之备四也嵗常游运【游行也行运刍粮以实塞下】永得不匮五也魏主优诏答之　冬十月丁巳以南徐州刺史长沙王晃为中书监初太祖临终以晃属帝使处于辇下或近藩【属之欲翻处昌吕翻】勿令远出且曰宋氏若非骨肉相残它族岂得乗其弊汝深诫之旧制诸王在都唯得置捉刀左右四十人【捉刀执刀以卫左右者也】晃好武饰及罢南徐州私载数百人仗还建康为禁司所觉投之江水【禁司主防禁诸王好呼到翻下同】帝闻之大怒将纠以法豫章王嶷叩头流涕曰晃罪诚不足宥陛下当忆先朝念晃帝亦垂泣由是终无异意然亦不被亲宠论者谓帝优于魏文减于汉明【魏文防禁任城陈诸王汉明友爱东海东干诸王嶷鱼力翻朝直遥翻被皮义翻】武陵王曅多材艺而踈悻【悻直也狠也音胡顶翻】亦无宠于帝尝侍宴醉伏地貂抄肉柈【抄楚交翻柈薄官翻】帝笑曰肉污貂【污乌故翻】对曰陛下爱羽毛而踈骨肉帝不悦曅轻财好施【施式智翻】故无蓄积名后堂山曰首阳葢怨贫薄也　髙丽王琏遣使入贡于魏亦入贡于齐时髙丽方彊魏置诸国使邸齐使第一髙丽次之【丽力知翻使防吏翻下同】　益州大度獠恃险骄恣【水经注南安县有蒙水即大度水东入于江寰宇记大度河自吐蕃界经雅州诸部落至黎州东界流入通茎界獠鲁皓翻】前后刺史不能制及陈显逹为刺史遣使责其租赕【赕吐滥翻夷人以财赎罪曰赕】獠帅曰两眼刺史尚不敢调我【帅所类翻调徒吊翻】况一眼乎遂杀其使显逹分部将吏声言出猎夜往袭之男女无少长皆斩之【分扶问翻将即亮翻下同少诗照翻长知两翻】晋氏以来益州刺史皆以名将为之十一月丁亥帝始以始兴王鉴为督益寜诸军事益州刺史徴显逹为中防军先是劫帅韩武方聚党千余人断流为暴【先悉荐翻断丁管翻】郡县不能禁鉴行至上明武方出降【降户江翻下同】长史虞悰等咸请杀之【悰徂宗翻】鉴曰杀之失信且无以劝善乃啓台而宥之于是巴西蛮夷为冦暴者皆望风降附鉴时年十四行至新城【新城今房州】道路籍籍云陈显逹大选士马不肯就徴乃停新城遣典籖张昙晢往观形势俄而显逹遣使诣鉴咸劝鉴执之鉴曰显逹立节本朝必自无此【昙徒含翻晢先击翻使防吏翻朝直遥翻下同】居二日昙晢还具言显逹已迁家出城日夕望殿下至于是乃前鉴喜文学【喜许记翻】器服如素士蜀人悦之　乙未魏员外散骑常侍李彪等来聘【嵗悉亶翻骑竒寄翻　考异曰齐纪十二月庚申虏使李道固至今从后魏帝纪】是嵗诏増豫章王嶷封邑为四千户宋元嘉之世诸王入斋阁得白服帬防见人主【宋齐之间制髙屋防下帬葢帬渠云翻见贤遍翻】唯出太极四厢乃备朝服【太极殿前殿也有四厢】自后此制遂絶上于嶷友爱宫中曲宴听依元嘉故事嶷固辞不敢唯车驾至其第乃白服乌纱防以侍宴至于衣服器用制度动皆陈啓事无専制务从减省上竝不许嶷常虑盛满求解扬州以授竟陵王子良上终不许曰毕汝一世无所多言嶷长七尺八寸善修容范文物卫从礼冠百僚【长直亮翻从才用翻冠古玩翻】每出入殿省瞻望者无不肃然　交州刺史李叔献既受命【命叔献为交州刺史见上卷太祖建元元年】而断割外国贡献上欲讨之【断丁管翻】
