<!-- { "loadSidebar": true } -->
　　二年春正月宣武节度使守中书令广德靖王全昱卒【广国名德靖谥也全昱帝之伯父】　帝闻前河南府参军李愚学行【行下孟翻】召为左拾遗充崇政院直学士衡王友谅贵重李振等见皆拜之愚独长揖帝闻而让之曰衡王于朕兄也朕犹拜之卿长揖可乎对曰陛下以家人礼见衡王拜之宜也振等陛下家臣臣于王无素【谓先无过从之雅】不敢妄有所屈久之竟以抗直罢为邓州观察判官　蜀主以李继崇为武泰节度使兼中书令陇西王　二月辛丑夜吴宿卫将马谦李球刼吴王登楼发库兵讨徐知训知训将出走严可求曰军城有变公先弃众自去众将何依知训乃止众犹疑惧可求阖户而寝鼾息闻于外【鼾下旦翻鼻息也闻音问】府中稍安壬寅谦等陈于天兴门外【杨行密以扬州牙城南门为天兴门】诸道副都统朱瑾自润州至【至自徐温所】视之曰不足畏也返顾外众举手大呼【呼火故翻】乱兵皆溃【史言吴兵畏服朱瑾】擒谦球斩之　帝屡趣刘鄩战【趣读曰促】鄩闭壁不出晋王乃留副总管李存审守营【守莘西之营也】自劳军于贝州【劳力到翻劳围张源德之军也】声言归晋阳鄩闻之奏请袭魏州帝报曰今扫境内以属将军【属之欲翻】社稷存亡系兹一举将军勉之鄩令澶州刺史杨延直引兵万人防于魏州延直夜半至城南城中选壮士五百濳出击之延直不为备溃乱而走诘旦鄩自莘县悉众至城东与延直余众合李存审以营中兵踵其后李嗣源以城中兵出战晋王亦自贝州至与嗣源当其前鄩见之惊曰晋王邪引兵稍却晋王蹑之【蹑尼辄翻】至故元城西【隋元城县治古殷城唐贞观十七年并入贵乡圣厯二年又分贵乡莘县置元城县治王莾城开元十三年移元城治魏州郭下故有故元城古殷城在朝城东北十二里】与李存审遇晋王为方陈于西北存审为方陈于东南鄩为圆陈于其中间【陈读曰阵】四面受敌合战良久梁兵大败鄩引数十骑突围走梁步卒凡七万晋兵环而击之败卒登木木为之折【环音宦为于伪翻折而设翻】追至河上杀溺殆尽鄩收散卒自黎阳度河保滑州匡国节度使王檀密疏请发关西兵袭晋阳【去年五月王檀代牛存节屯河上】帝从之发河中陜同华诸镇兵合三万出隂地关奄至晋阳城下昼夜急攻城中无备发诸司丁匠及驱市人乘城拒守城几陷者数四【几居依翻】张承业大惧代北故将安金全退居太原【安金全从晋王克用起于代北故云故将】往见承业曰晋阳根本之地若失之则大事去矣仆虽老病忧兼家国【言晋阳若陷则国破家亡】请以库甲见授为公击之【为于伪翻】承业即与之金全帅其子弟及退将之家得数百人【帅读曰率将即亮翻】夜出北门击梁兵于羊马城内梁兵大惊引却昭义节度使李嗣昭闻晋阳有冦遣牙将石君立将五百骑救之君立朝发上党夕至晋阳【按九域志上党至晋阳五百余里轻骑疾驰朝发夕至何其速也】梁兵扼汾河桥【汾桥在晋阳城东南汾水上】君立击破之径至城下大呼曰昭义侍中大军至矣【呼火故翻李嗣昭镇昭义官侍中故称之】遂入城夜与安金全等分出诸门击梁兵梁兵死伤什二三诘朝王檀引兵大掠而还【诘去吉翻还从宣翻又如字】晋王性矜伐以防非已出故金全等赏皆不行【虞书曰汝惟不矜天下莫与汝争能汝惟不伐天下莫与汝争功晋王矜伐而有功者不赏此其所以能取天下而不能守天下也】梁兵之在晋阳城下也大同节度使贺德伦部兵多逃入梁军张承业恐其为变收德伦斩之【张承业之权略乌可以宦者待之哉】帝闻刘鄩败又闻王檀无功叹曰吾事去矣　三月乙卯朔晋王攻卫州壬戌刺史米昭降之又攻惠州刺史靳绍走擒斩之复以惠州为磁州【唐天祐三年以磁慈声相近改磁州为惠州是时政在朱氏晋旣取之因复旧州名靳居焮翻】晋王还魏州　上屡召刘鄩不至己巳即以鄩为宣义节度使【刘鄩旣防师惧罪不敢入朝梁亦惧其反侧就以滑帅命之为明年鄩入朝左迁张本】使将兵屯黎阳　夏四月晋人拔洺州以魏州都巡检使袁建丰为洺州刺史刘鄩旣败河南大恐鄩复不应召【复扶又翻】由是将卒皆摇心帝遣捉生都指挥使李霸帅所部千人戍杨刘癸卯出宋门【宋门大梁城东面南来第二门梁改名观化门而时人不改其旧呼曰宋门晋天福三年改仁和门】其夕复自水门入大噪纵火剽掠【剽匹妙翻】攻建国门【建国门大梁宫城正南门太祖所起也宋白曰大梁皇城南为建国门】帝登楼拒战【楼谓建国门楼也】龙骧四军都指挥使杜晏球【按欧史晏球本洛阳王氏子少遇乱为盗所掠汴州富人杜氏得之养以为子冒姓杜氏后归唐赐姓名曰李绍虔寻复本姓名曰王晏球】以五百骑屯毬场贼以油沃幕长木揭之【揭其列翻举也】欲焚楼势甚危晏球于门隙窥之见贼无甲胄乃出骑击之决力死战俄而贼溃走帝见骑兵击贼呼曰非吾龙骧之士乎谁为乱首晏球曰乱者惟李霸一都余军不动陛下但帅控鹤守宫城迟明臣必破之【帅读曰率迟直利翻待也】旣而晏球讨乱者阖营皆族之以功除单州刺史【唐末以太祖生于砀山改单州为辉州是时复以辉州为单州单音善】　五月吴越王镠遣浙西安抚判官皮光业自建汀虔郴潭岳荆南道入贡【吴越界西南尽衢州按九域志自衢州界西南至建州四百四十五里自建州西至汀州九百三十里自汀州西至虔州五百五十里自虔州西至郴州六百六十里自郴州东北至潭州四百九十八里自潭州东北至岳州三百八十五里自岳州西北至荆南四百三十里】光业日休之子也【皮日休见二百五十四卷唐僖宗广明元年郴丑林翻】　六月晋人攻邢州保义节度使阎宝拒守帝遣捉生都指挥使张温将兵五百救之温以其众降晋　秋七月甲寅朔晋王至魏州　上嘉吴越王镠贡献之勤【以其取道回逺数千里至大梁也】壬戌加镠诸道兵马元帅朝议多言镠之入贡利于市易【市易者以所有易所无相与为市也朝直遥翻】不宜过以名器假之翰林学士窦梦征执麻以泣坐贬蓬莱尉【蓬莱本汉黄县唐神龙三年更名带登州】梦征棣州人也　甲子吴润州牙将周郊作乱入府杀大将秦师权等大将陈祐等讨斩之　八月丁酉以太子少保致仕赵光逢为司空兼门下侍郎同平章事　丙午蜀主以王宗绾为东北面都招讨集王宗翰嘉王宗寿为第一第二招讨将兵十万出凤州以王宗播为西北靣都招讨武信军节度使刘知俊天雄节度使王宗俦【蜀天雄节度使镇秦州】匡国军使唐文裔为第一第二第三招讨将兵十二万出秦州以伐岐【出凤州之兵指宝鸡以攻凤翔出秦州之兵指陇州】　晋王自将攻邢州昭德节度使张筠弃相州走晋人复以相州天雄军【去年梁分相州为昭德军相息亮翻】以李嗣源为刺史　【考异曰刘恕广本云筠奔东都授左卫上将军庄宗实录命李存审入城招抚除昭德军额仍旧魏州徙洺州刺史袁建丰为相州刺史按上四月筠已遣人纳款于晋此复云走者葢始者文降今为晋兵所迫故走耳筠旣降晋今还犹得将军者葢濳通款于晋梁朝不知耳明宗实录云八月张筠走移帝为相州刺史九月为安国节度使而庄宗实录云袁建丰为相州刺史按明宗实录建丰传云战胡柳改建丰犹为相州乃是天祐十五年十二月葢明宗初为相州移邢州后方除建丰庄宗录误书在张筠走下耳】晋王遣人告阎宝以相州已拔又遣张温帅援兵至城下谕之宝举城降【告之以相州已拔则彼知邢州之势孤示之以张温已降则彼知援兵之望絶阎宝于是不能守矣帅读曰率下同】晋王以宝为东南面招讨使领天平节度使同平章事【天平时属梁晋命阎宝遥领】以李存审为安国节度使镇邢州【邢州梁保义军旣入于晋自此遂改为安国军　考异曰王溥五代防要薛史地理志乐史寰宇记皆云梁建保义军唐同光元年改为安国军而庄宗明宗实录列传薛史存审传皆云此年授安国节度使恐是才属晋即改军额防要等书误云同光元年】　契丹主安巴坚帅诸部兵三十万号百万自麟胜攻晋蔚州陷之虏振武节度使李嗣本【契丹攻蔚州自麟胜出诡道以掩晋不备也按麟胜至蔚州中间悬隔云朔蔚州恐当作朔州　考异曰开元中振武军在朔州西北三百五十里单于都护府城内朔方节度使乾元元年置振武节度使领镇北大都防麟胜二州后唐振武节度使亦带安北都护麟胜等州观察等使石晋以后皆带朔州刺史据此乃治蔚州不知迁徙年月】遣使以木书求货于大同防御使李存璋存璋斩其使契丹进攻云州存璋悉力拒之【云州即大同军】　九月晋王还晋阳王性仁孝故虽经营河北而数还晋阳省曹夫人嵗再三焉【数所角翻省悉景翻曹夫人实生晋王晋王事生母者重事嫡母者轻异日太后太妃尊号倒置皆根于心而发于事者】　晋人以兵逼沧州顺化节度使戴思逺弃城奔东都【河朔尽归于晋沧州孤絶戴思逺不能守】沧州将毛璋据城降晋晋王命李嗣源将兵镇抚之嗣源遣璋诣晋阳晋王徙李存审为横海节度使镇沧州【沧德自此属晋复改顺化为横海从唐旧也】以嗣源为安国节度使嗣源以安重诲为中门使【晋王封内凡节镇皆有中门使其任即天朝枢密使也】委以心腹重诲亦为嗣源尽力重诲应州胡人也【为于伪翻为安重诲为嗣源佐命张本薛史曰安重诲其先本北部酋豪父福迁于河东将救兖郓而没】　晋王自将兵救云州行至代州契丹闻之引去王亦还以李存璋为大同节度使　晋人围贝州逾年【去年八月晋围贝州】张源德闻河北诸州皆为晋有欲降谋于其众众以穷而后降恐不免死不从共杀源德婴城固守城中食尽噉人为粮乃谓晋将曰出降惧死请擐甲执兵而降【噉徒滥翻擐音宦】事定而释之晋将许之其众三千出降旣释甲围而杀之尽殪【殪壹计翻　考异曰庄宗实录贼将张源德固守贝州旣闻河北皆平而有翻然之志询谋于众羣贼皆河南人惧其归罪不从因杀源德噉人为粮固守其城王师歴年攻围贼旣食竭呼我大将曰今欲请罪惧晋王不我赦我将衿甲持兵而见已即解之如何报曰无便于此者贼众三千衿甲出降我将甘言谕之俱释兵解甲旣而四靣陈兵皆杀之欧阳史死事传曰晋王入魏河北六镇数十州之地皆归晋独贝一州围之逾年不可下城中食且尽贝人劝源德出降源德不从遂见杀按源德若以不降而死其众当即降于晋岂得犹拒守与晋邀约而后出哉明是众惧死不降耳今从庄宗实录　余谓若如通鉴之去取则张源德非一心守死者不得与于死事传】晋王以毛璋为贝州刺史于是河北皆入于晋惟黎阳为梁守【黎阳临河梁兵声援犹接又刘鄩守之所以能自固为于伪翻】　晋王如魏州　吴光州将王言杀刺史载肇【载恐当作戴】吴王遣楚州团练使李厚讨之庐州观察使张崇不俟命引兵趣光州【趣七喻翻】言弃城走以李厚权知光州崇慎县人也　庚申蜀新宫成在旧宫之北　天平节度使兼中书令琅邪忠毅王王檀多募羣盗置帐下为亲兵己卯盗乘檀无备突入府杀檀节度副使裴彦帅府兵讨诛之军府由是获安【帅读曰率】　冬十月甲申蜀王宗绾等出大散关大破岐兵俘斩万计遂取宝鸡己丑王宗播等出故关至陇州【故关大震故关】庚寅保胜节度使兼侍中李继岌畏岐王猜忌【岐置保胜军于陇州】帅其众二万【帅读曰率】弃陇州奔于蜀军蜀兵进攻陇州以继岌为西北面行营第四招讨刘知俊防王宗绾等围凤翔岐兵不出防大雪蜀主召军还【还从宣翻又如字】复李继岌姓名曰桑志志黎阳人也　丁酉以礼部侍郎郑珏为中书侍郎同平章事珏綮之侄孙也【郑綮见二百五十九卷唐昭宗干宁元年　考异曰薛史梁末帝纪无珏初拜相年月此年十月丁酉以中书侍郎平章事郑珏兼刑部尚书平章事至贞明四年四月己酉又云以中书侍郎平章事郑珏兼刑部尚书疑贞明二年拜相四年转刑部尚书也本传云累迁礼部侍郎贞明中拜平章事唐余录均帝纪贞明二年十月丁酉礼部侍郎郑珏为中书侍郎平章事今从之又高若拙后史补云珏应一十九举方捷姓名为第十九人第行亦同自登第凡十九年为宰相今按珏光化三年及第自光化三年至此年才十七年矣又不可合】　己亥蜀大赦　晋王遣使如吴防兵以击梁十一月吴以行军副使徐知训为淮北行营都招讨使及朱瑾等将兵趣宋亳与晋相应【趣七喻翻】旣渡淮移檄州县进围颍州　十二月戊申蜀大赦改明年元曰天汉国号大汉　楚王殷闻晋王平河北遣使通好【好呼到翻】晋王亦遣使报之　是嵗庆州叛附于岐【庆州本岐地也葢因去年李保衡以邠宁附梁遂为梁有】岐将李继陟据之诏以左龙虎统军贺瓌为西面行营马步都指挥使将兵讨之破岐兵下宁衍二州【衍州岐李茂贞置在宁庆之间宋废衍州为定平镇属邠州　考异曰薛史贺瓌传贞明二年庆州叛为李继陟所据帝命左龙虎统军贺瓌为西靣行营马步军都指挥使兼诸军都虞与张筠破泾凤之众三万下宁衍二州此非小事而末帝纪李茂贞传皆无惟瓌传有之今以为据】河东监军张承业旣贵用事其侄瓘等五人自同州
