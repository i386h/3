<!-- { "loadSidebar": true } -->
　　【入宫憩于树下怫然若有弃海内之意高力士觉之遂抱上足呜咽开谕上乃止肃宗实录杨国忠自入市衣袖中盛糊饼献上皇天宝乱离记六月十一日大驾幸蜀至望贤宫官吏奔窜迨曛黒百姓有稍稍来者上亲问之卿家有饭否不择精麤但且将来老幼于是竞担挈壶浆杂之以麦子饭送至上前先给兵士六宫及皇孙以下咸以手匊而食顷时又尽犹不能饱既乏器用又无釭烛従驾枕藉寝止长幼莫之分别頼月入户庭上与六宫皇孙等差异焉按上九日幸蜀温畬云十一日非也余则兼采之】上皆酬其直慰劳之【劳力到翻】众皆哭上亦掩泣有老父郭从谨进言曰禄山包藏祸心固非一日亦有诣阙告其谋者陛下往往诛之【事见上上卷年】使得逞其奸逆致陛下播越是以先王务延访忠良以广聪明葢为此也臣犹记宋璟为相数进直言天下赖以安平【为于伪翻数所角翻】自顷以来在廷之臣以言为讳惟阿防取容是以阙门之外陛下皆不得而知草野之臣必知有今日乆矣但九重严邃区区之心无路上达事不至此臣何由得睹陛下之靣而诉之乎上曰此朕之不明悔无所及慰谕而遣之俄而尚食举御膳而至【尚主也主御膳之官有奉御有直长而一作以】上命先赐従官【从才用翻下时从同】然后食之令军士散诣村落求食期未时皆集而行夜将半乃至金城【金城县属京兆本始平县中宗景龙二年送金城公主降吐蕃至此更名金城在京城西八十五里】县令亦逃县民皆脱身走饮食器皿具在士卒得以自给时従者多逃内侍监袁思艺亦亡去驿中无灯人相枕藉而寝贵贱无以复辨【枕即任翻借慈夜翻复扶又翻】王思礼自潼闗至始知哥舒翰被擒以思礼为河西陇右节度使即令赴镇収合散卒以俟东讨丙申至马嵬驿【金人疆域图马嵬驿在京兆兴平县】将士饥疲皆愤怒陈礼以祸由杨国忠欲诛之因东宫宦者李辅国以告太子太子未决防吐蕃使者二十余人遮国忠马诉以无食国忠未及对军士呼曰国忠与胡虏谋反或射之中鞍国忠走至西门内【马嵬驿之西门也呼火故翻射而亦翻中竹仲翻】军士追杀之屠割支体以枪揭其首于驿门外并杀其子户部侍郎暄及韩国秦国夫人御史大夫魏方进曰汝曹何敢害宰相众又杀之韦见素闻乱而出为乱兵所檛脑血流地众曰勿伤韦相公救之得免军士围驿上闻諠哗问外何事左右以国忠反对上杖屦出驿门慰劳军士令收队军士不应上使高力士问之礼对曰国忠谋反贵妃不宜供奉愿陛下割恩正法上曰朕当自处之【处昌吕翻】入门倚杖倾首而立乆之京兆司录韦谔前言曰【京兆府司录参军正七品上武德初改州主簿曰录事参军掌正违失涖符印开元元年改曰司录】今众怒难犯【引左传郑子产之言】安危在晷刻愿陛下速决因叩头流血上曰贵妃常居深宫安知国忠反谋高力士曰贵妃诚无罪然将士已杀国忠而贵妃在陛下左右岂敢自安愿陛下审思之将士安则陛下安矣【将即亮翻下同】上乃命力士引贵妃于佛堂缢杀之舆尸寘驿庭召礼等入视之礼等乃免胄释甲顿首请罪上慰劳之【劳力到翻】令晓谕军士礼等皆呼万嵗再拜而出于是始整部伍为行计谔见素之子也国忠妻裴柔【裴柔故蜀倡也】与其防子晞及虢国夫人夫人子裴徽皆走至陈仓县令薛景仙帅吏士追捕诛之【帅读曰率下同】丁酉上将马嵬朝臣惟韦见素一人乃以韦谔为御史中丞充置顿使【朝直遥翻使疏吏翻】将士皆曰国忠谋反其将吏皆在蜀不可往或请之河陇或请之灵武防请之太原【之往也】或言还京师上意在入蜀虑违众心竟不言所向韦谔曰还京当有御贼之备今兵少未易东向【易以豉翻】不如且至扶风徐图去就　【考异曰幸蜀记曰上意将幸西蜀有中使常清奏曰国忠乆在劒南又诸将吏或有连谋虑逺防微须深详议中官陈全节奏曰太原城池固莫之比可以乆处请幸北京中官郭希奏曰朔方地近被带山河镇遏之雄莫之与比以臣愚见不及朔方中使骆氶休奏曰姑臧一郡尝霸中原秦陇河兰皆足徴取且巡陇右驻跸凉州翦彼鲸鲵事将取易左右各陈其意见者十余辈高力士在侧而无言上顾之曰以卿之意何道堪行力士曰太原虽固地与贼邻本属禄山人心难测朔方近塞半是蕃戎不达朝章卒难教驭西凉悬辽沙漠萧条大驾顺动人马非少先无备拟必有阙供贼骑趣来恐见狼狈劒南虽窄土富人繁表里江山内外险固以臣所料蜀道可行上然之即除韦谔御史中丞充置顿使今従唐歴】上询于众众以为然乃从之及行父老皆遮道请留曰宫阙陛下家居陵寝陛下坟墓今舍此欲何之上为之按辔乆之乃令太子于后宣慰父老父老因曰至尊既不肯留某等愿帅子弟从殿下东破贼取长安【帅读曰率】若殿下与至尊皆入蜀使中原百姓谁为之主须臾众至数千人太子不可曰至尊远冒险阻吾岂忍朝夕离左右【离力智翻】且吾尚未靣辞当还白至尊更禀进止涕泣防马欲西【还从宣翻防马者勒马使回转也防蒲拨翻】建寜王倓【倓徒甘翻】与李辅国执鞚谏曰逆胡犯阙四海分崩不因人情何以兴复今殿下从至尊入蜀若贼兵烧絶栈道【鞚苦贡翻栈士限翻】则中原之地拱手授贼矣人情既离不可复合虽欲复至此其可得乎【复扶又翻又音如字】不如收西北守边之兵召郭李于河北与之并力东讨逆贼克复两京削平四海使社稷危而复安宗庙毁而更存扫除宫禁以迎至尊岂非孝之大者乎何必区区温凊为儿女之恋乎【记曰凡为人子冬温而夏凊昏定而晨省凊七政翻　考异曰旧宦者传李靖忠啓太子请留张良娣赞成之按太子独还宣慰百姓良娣不在旁何以得赞成留计今不取天宝乱离记大驾至岐州上取褒斜路幸蜀储皇取彭原路扺灵武此误也】广平王俶亦劝太子留【俶昌六翻】父老共拥太子马不得行太子乃使俶驰白上上总辔待太子乆不至使人侦之【侦丑郑翻】还白状上曰天也乃分后军二千人及飞龙廐马从太子【仗内六廐飞龙廐为最上乗马】且谕将士曰太子仁孝可奉宗庙汝曹善辅佐之【将即亮翻】又谕太子曰汝勉之勿以吾为念西北诸胡吾抚之素厚汝必得其用太子南向号泣而已【上已南迈而太子留在后故南向号泣号戸刀翻】又使送东宫内人于太子【张良姊在军中自此搆建寜之祸】且宣防欲传位太子不受俶倓皆太子之子也　己亥上至岐山【岐山县在扶风郡东北后周天和四年割泾州鹑觚县之南界置三龙县隋开皇十六年移于岐山南十里改为岐山县大业九年移于今县东北八里唐武德元年移于岐阳县界张堡垒七年移理龙尾驿城贞观八年又移理石猪驿】或言贼前锋且至上遽过宿扶风郡士卒濳懐去就往往流言不逊陈礼不能制上患之防成都贡春防十余万匹至扶风上命悉陈之于庭召将士入临轩谕之曰朕比来衰耄【比毗至翻】托任失人致逆胡乱常须远避其锋知卿等皆仓猝从朕不得别父母妻子苃涉至此【草行为苃水行为涉】劳苦至矣朕甚愧之蜀路阻长郡县褊小人马众多或不能供今听卿等各还家朕独与子孙中官前行入蜀亦足自达今日与卿等诀别可共分此防以备资粮若归见父母及长安父老为朕致意【为于伪翻】各好自爱也因泣下霑襟众皆哭曰臣等死生从陛下不敢有贰上良乆曰去留听卿自是流言始息【宗于此有楚昭王去国谕父老之意然宗之为是言也出于不得已】　太子既留莫知所适广平王俶曰日渐晏此不可驻众欲何之皆莫对建寜王倓曰殿下昔尝为朔方节度大使【事见二百十三卷开元十五年】将吏嵗时致啓倓略识其姓名今河西陇右之众皆败降贼【将即亮翻降戸江翻】父兄子弟多在贼中或生异图朔方道近士马全盛裴冕衣冠名族必无贰心【时裴冕为河西行军司马】贼入长安方掠虏未暇徇地乗此速往就之徐图大举此上防也众皆曰善至渭濵遇潼闗败卒误与之战死伤甚众己乃收余卒择渭水浅处乗马涉度无马者涕泣而返太子自奉天北上【文明元年分京兆之醴泉始平好畤武功豳州之永夀县置奉天县以奉干陵在长安西北一百五十里上时掌翻】比至新平【比必寐翻及也】通夜驰三百里士卒器械失亡过半所存之众不过数百新平太守薛羽弃郡走太子斩之是日至安定太守徐瑴亦走又斩之【新平郡豳州安定郡泾州守手又翻下同瑴讫岳翻】　庚子以劒南节度留后崔圆为劒南节度等副大使辛丑上扶风宿陈仓太子至乌氏彭原太守李遵出迎【乌氏汉县故墟在彭原东南据旧书乌氏驿名康曰是年改乌氏曰保定余按保定县本汉安定县唐为泾州治所在彭原西一百二十里保定县固是此年更名然非乌氏之地彭原郡寜州本北地郡天宝元年更郡名氏音支】献衣及糗粮至彭原募士得数百人是日至平凉【糗去乆翻平凉郡原州】阅监牧马得数万匹又募士得五百余人军势稍振　壬寅上至散闗【散闗在陈仓县西南散苏旱翻】分扈从将士为六军【从才用翻将即亮翻下同】使頴王璬先行诣劒南【璬公了翻　考异曰肃宗实录七月壬寅上皇入劒门幸普安郡命頴王璬先入蜀今従宗实录康骈剧谈录上至骆谷山登高望远呜咽流涕谓高力士曰吾昔若聴九龄语不到此命中使往韶州祭之按宗入蜀不自骆谷康骈误也旧张九龄传曰上皇在蜀思张九龄之先觉下诏赠司徒仍遣就韶州致祭案其诏乃德宗赠九龄司徒诏也张九龄事迹云建中元年七月诏旧传误也】夀王瑁等分将六军以次之【瑁莫报翻将同上音又音如字】丙午上至河池郡【河池郡凤州】崔圆奉表迎车驾具陈蜀土丰稔甲兵全盛上大悦即日以圆为中书侍郎同平章事蜀郡长史如故以陇西公瑀为汉中王梁州都督山南西道采访防御使瑀璡之弟也【长知两翻瑀音禹使疏吏翻璡则邻翻汝阳王璡寜王宪之嫡长子】　王思礼至平凉闻河西诸胡乱还诣行在初河西诸胡部落闻其都防皆从哥舒翰没于潼闗故争自立相攻击而都防实从翰在北岸不死又不与火拔归仁俱降贼【降戸降翻】上乃以河西兵马使周泌为河西节度使陇右兵马使彭元耀为陇右节度使【泌薄必翻考异曰肃宗实录即位之日以泌为河西耀为陇右节度使或者宗已命以二镇二人至灵武见肃宗又加新命乎唐厯作周秘令从宗实录】与都防思结进明等俱之镇【突厥之臯兰州兴昔府思结之蹛林州金水州贺兰州卢山府皆覊属河西又陇右道有突厥州三府二十七】招其部落以思礼为行在都知兵马使　戊申扶风民康景龙等自相帅击贼所署宣慰使薛总斩首二百余级庚戍陈仓令薛景仙杀贼守将克扶风而守之【帅读曰率将即亮翻下同】　安禄山不意上遽西幸遣使止崔干祐兵留潼闗凡十日乃遣孙孝哲将兵入长安　【考异曰肃宗实录禄山事迹惟载七月丁卯己巳禄山害诸妃主诸书皆无贼入长安之日惟乱离记云六月二十三日孙孝哲等攻陷长安害诸妃主皇孙七月一日禄山遣殿中御史张通儒为西京留守此书多抵牾不足为据然以月日计之贼以六月八日破潼闗其入长安必在此月内矣新传云贼不谓天子能遽去驻兵潼闗十日乃西行时已至扶风按宗十六日至扶风县十七日至扶风郡若贼驻潼闗十日则于时未能至长安也又云禄山使张通儒守东京田干真为京兆尹又云禄山未至长安士人皆逃入山谷羣不逞剽在藏大盈库百司帑藏竭乃火其余禄山至怒乃大索三日按旧传通儒为西京留守徧检诸书禄山自反后未尝至长安新传误也】以张通儒为西京留守崔光逺为京兆尹使安忠顺将兵屯苑中以镇闗中【此西京苑中也】孝哲为禄山所宠任尤用事常与严庄争权禄山使监闗中诸将【监工衘翻】通儒等皆受制于孝哲孝哲豪侈果于杀戮贼党畏之禄山命搜捕百官宦者宫女等每获数百人辄以兵卫送洛阳王侯将相扈从车驾家留长安者诛及婴孩【从才用翻】陈希烈以晩节失恩怨上与张均张垍等皆降于贼【陈希烈以罢相失职张均张垍恨不大用故皆降贼】禄山以希烈垍为相自余朝士皆授以官于是贼势大炽西胁汧陇南侵江汉北割河东之半【得扶风则西胁汧陇围南阳则南侵江汉崔干祐乗潼闗之捷北取河东汧口坚翻】然贼将皆麤猛无远略既克长安以为得志日夜纵酒专以声色宝贿为事无复西出之意【复扶又翻下始复同】故上得安行入蜀太子北行亦无追迫之患　李光弼围北陵未下闻潼闗不守解围而南史思明踵其后光弼撃却之与郭子仪皆引兵入井陉留常山太守王俌将景城河间团练兵守常山【俌音甫】平卢节度使刘正臣将袭范阳未至史思明引兵逆击之正臣大败弃妻子走士卒死者七千余人初顔真卿闻河北节度使李光弼出井陉即敛军还平原以待光弼之命闻郭李西入井陉真卿始复区处河北军事【处昌吕翻】太子之平凉数日朔方留后杜鸿渐六城水陆运使魏少游【朔方所统有三受降城及丰安定逺振武三城皆在黄河外】节度判官崔漪支度判官卢简金盐池判官李涵【灵盐二州皆有盐池故置判官】相与谋曰平凉散地非屯兵之所灵武兵食完富【灵武郡灵州朔方节度使治所】若迎太子至此北收诸城兵西河陇劲骑南向以定中原此万世一时也乃使涵奉牋于太子且籍朔方士马甲兵谷帛军须之数以献之涵至平凉太子大悦防河西司马裴冕入为御史中丞至平凉见太子亦劝太子之朔方太子从之鸿渐暹之族子【杜暹开元中为相】涵道之曾孙也【道永安王孝基兄子嗣孝基后】鸿渐漪使少游居后葺次舍庀资储【庀卑婢翻具也】自迎太子于平凉北境説太子曰朔方天下劲兵处也今吐蕃请和囘纥内附【説输芮翻纥下没翻】四方郡县大抵坚守拒贼以俟兴复殿下今理兵灵武按辔长驱移檄四方収揽忠义则逆贼不足屠也少游盛治宫室帷帐皆仿禁中饮膳备水陆秋七月辛酉太子至灵武悉命撤之【史言肃宗以此成兴复之功】　甲子上至普安【普安郡劒州】宪部侍郎房琯来谒见【见贤遍翻】上之长安也群臣多不知至咸阳谓高力士曰朝臣谁当来谁不来对曰张均张垍父子受陛下恩最深且连戚里【谓垍尚主也垍其冀翻】是必先来时论皆谓房琯宜为相而陛下不用【琯古缓翻相息亮翻】又禄山尝荐之恐或不来上曰事未可知及琯至上问均兄弟对曰臣帅与偕来逗遛不进观其意似有所蓄而不能言也【帅读曰率逗音豆】上顾力士曰朕固知之矣即日以琯为文部侍郎同平章事【天宝十一载改刑部曰宪部吏部曰文部】初张垍尚寜亲公主【寜亲公主自兴信徙封上女也】听于禁中置宅宠渥无比陈希烈求解政务【事见上卷天宝十三载】上幸垍宅问可为相者垍未对上曰无若爱壻垍降阶拜舞既而不用故垍怀怏怏上亦觉之【怏于两翻】是时均垍兄弟及姚崇之子尚书右丞奕萧嵩之子兵部侍郎华韦安石之子礼部侍郎陟太常少卿斌皆以才望至大官上尝曰吾命相当徧举故相子弟耳既而皆不用【自初张垍以下史皆追叙前事斌音彬】裴冕杜鸿渐等上太子牋请遵马嵬之命即皇帝位太子不许【上时掌翻嵬五囘翻】冕等言曰将士皆闗中人日夜思归所以﨑岖从殿下逺涉沙塞者冀尺寸之功若一朝离散不可复集愿殿下勉狥众心为社稷计牋五上【将即亮翻复扶又翻上时掌翻】太子乃许之是日肃宗即位于灵武城南楼群臣舞蹈上流涕歔欷【自此以后凡书上者皆谓肃宗也歔音虚欷许既翻又音希】尊宗为上皇天帝赦天下改元【至是方改天宝十四载为至徳元载】以杜鸿渐崔漪并知中书舍人事裴冕为中书侍郎同平章事改闗内采访使为节度使徙治安化以前蒲闗防御使吕崇贲为之【闗内采访使以京官领无治所今改为节镇治安化领京兆同岐金啇五州安化县本隋之化县天宝元年连名并更庆州化郡为安化郡蒲闗即蒲津闗使疏吏翻】以陈仓令薛景仙为扶风太守兼防御使陇右节度使郭英乂为天水太守兼防御使【守式又翻天水郡秦州】时塞上精兵皆选入讨贼惟余老弱守邉文武官不满三十人披草莱立朝廷制度艸创武人骄慢大将管崇嗣在朝堂背闗而坐言笑自若监察御史李勉奏弹之【朝直遥翻将即亮翻背蒲妹翻监工衘翻】系于有司上特原之叹曰吾有李勉朝廷始尊勉元懿之曾孙也【郑王元懿高祖之子】旬日间归附者渐众张良娣性巧慧能得上意从上来朔方时从兵单寡【娣大计翻时従才用翻】良娣每寝常居上前上曰御冦非妇人所能良娣曰仓猝之际妾以身当之殿下可从后逸去至灵武产子三日起缝战士衣上止之对曰此非妾自养之时上以是益怜之【为良娣挟宠当权得祸张本良娣秩正三品】丁卯上皇制以太子亨充天下兵马元帅领朔方河东河北平卢节度都使南取长安洛阳【甲子太子即位于灵武丁卯上皇下此制葢道里相去辽逺蜀中未之知也帅所类翻使疏吏翻】以御史中丞裴冕兼左庶子陇西郡司马刘秩试守右庶子【陇西郡渭州刘秩必房琯所荐】永王璘充山南东道岭南黔中江南西道节度都使以少府监窦绍为之傅【璘离珍翻黔音琴少始照翻】长沙太守李岘为都副大使【节度都副大使也】盛王琦充广陵大都督领江南东路及淮南河南等路节度都使以前江陵都督府长史刘彚为之傅广陵郡长史李成式为都副大使【广陵郡州】丰王珙充武威都督仍领河西陇右安西北庭等路节度都使以陇西太守济阴邓景山为之傅充都副大使【诸道各有节度使以诸王为都使以统之其不赴镇者都副大使摄统济子礼翻】应须士马甲仗粮赐等并于当路自供其诸路本节度使虢王巨等并依前充使【依前为节度使也】其署置官属及本路郡县官并任自简择署讫闻奏时珙皆不出閤惟璘赴镇【为璘举兵作乱张本】置山南东道节度使领襄阳等九郡【领襄州襄阳郡邓州南阳郡随州汉东郡唐州淮安郡均州武当郡房州房陵郡金州安康郡商州上洛郡】升五府经略使为岭南节度领南海等二十二郡升五溪经略使为黔中节度领黔中等诸郡【注见上年黔音琴】分江南为东西二道东道领余杭西道领豫章等诸郡【余杭郡杭州豫章郡洪州】先是四方闻潼闗失守莫知上所之及是制下始知乗舆所在【先悉荐翻守式又翻乗防证翻】彚秩之弟也　安禄山使孙孝哲杀霍国长公主【霍国长公主睿宗女下嫁裴虚已长知两翻】及王妃驸马等于崇仁坊刳其心以祭安庆宗【安庆宗诛见上卷上年】凡杨国忠高力士之党及禄山素所恶者皆杀之【恶乌路翻】凡八十三人或以铁棓揭其脑盖【棓蒲项翻人门有骨葢其上谓之脑葢今方书所云天灵盖即其物】流血满街己巳又杀皇孙及郡县主二十余人　庚午上皇至巴西太守崔涣迎谒【隆州巴西郡先天二年避上皇讳更名阆州天宝元年更名阆中郡更绵州金山郡曰已西郡考异曰肃宗实録作辛未今従宗实録次柳氏旧闻上始入斜谷天尚早烟雾甚昧知顿使给事中韦倜】
