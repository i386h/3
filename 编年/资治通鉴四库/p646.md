<!-- { "loadSidebar": true } -->
　　供食【矶居希翻沙聚成碛水所渐浸曰矶】密治轻船将奔夏口【治直之翻夏户雅翻】萧衍遣偏军断其走路【断音短】丁巳孙乐祖窘迫以城降【降户江翻下同】己未东昏矦以程茂为郢州刺史薛元嗣为雍州刺史【雍于用翻】是日茂元嗣以郢城降郢城之初围也士民男女近十万口闭户二百余日疾疫流肿【流肿言毒气流注而浮肿也近其郢翻】死者什七八　【考异曰齐张冲云死者七八百家按死者不可以家数今从梁高祖纪及韦叡传】积尸牀下而寝其上比屋皆满【比毗至翻周礼五家为比取其相连比而居也又毗必翻次也】茂元嗣等议出降【降户江翻】使张孜为书与衍张冲故吏青州治中房长瑜【明帝时张冲为青冀二州刺史以房长瑜为治中】谓孜曰前使君忠贯昊天郎君但当坐守画一以荷析薪【画一用汉书语萧何为法较若画一曹参代之守而勿失此取守而勿失之义左传曰其父析薪其子不克负荷荷下可翻又如字】若天运不与当幅巾待命下从使君今从诸人之计非唯郢州士女失高山之望亦恐彼所不取也【诗曰高山仰止注云有高徳则慕而仰之彼谓萧衍】孜不能用萧衍以韦叡为江夏太守行郢府事【夏户雅翻】收瘗死者而抚其生者【瘗于计翻】郢人遂安诸将欲顿军夏口衍以为宜乗胜直指建康车骑谘议参军张防宁逺将军庾域亦以为然衍命众军即日上道缘江至建康凡矶浦村落军行宿次立顿处所防逆为图画如在目中【郢鲁未克萧衍则违众议驻兵汉口而不轻进图万全也郢鲁既克衍遽督诸军直指建康乗胜势也逆为图画者画缘江可立顿及次宿之地为图使诸将按之以为进止上时掌翻】　辛酉魏大赦　魏安国宣简矦王肃卒于寿阳【安国县汉属中山国晋魏属博陵郡】赠侍中司空初肃以父死非命【王奂死见一百三十八卷武帝永明十一年】四年不除防高祖曰三年之防贤者不敢过【记檀弓子夏既除防而见予之琴和之而不和弹之而不成声作而曰哀未忘也先王制礼而弗敢过也】命肃以祥禫之礼除防【朞而小祥再朞而大祥大祥之后中月而禫郑氏曰祥吉也禫澹澹然平安之意禫徒感翻释曰除服祭名】然肃犹素服不听乐终身　汝南民胡文超起兵于滠阳【沈约曰汝南大沙羡土晋末汝南郡民流寓夏口因立为汝南县为江夏太守治所宋白曰晋汝南郡人流寓夏口因侨立汝南郡在潼口又为汝南县晋末改为江夏县荆湘记云金水北岸有汝南旧城是也晋惠帝世立滠阳县晋书朱伺传曰张昌之乱安陆人多附昌唯伺令其乡人讨之昌既灭伺部曲以逆顺有嫌求别立县遂从之分安陆东界立滠阳县属江夏郡滠书渉翻时汝南之地已入于魏萧子显齐志司州汝南郡寄治义阳】以应萧衍求取义阳安陆等郡以自効衍又遣军主唐脩期攻随郡【晋武帝分南阳义阳立随郡属荆州宋孝武帝度属郢州前废帝永光元年改属雍州明帝泰始五年改为随阳郡还属郢州后废帝元徽四年度属司州齐曰随郡五代志随州随县旧置随郡】皆克之司州刺史王僧景遣子为质于衍司部悉平【司部谓司州所部诸郡质音致】崔慧景之死也其少子偃为始安内史逃潜得免【少诗照翻】及西台建以偃为宁朔将军偃诣公车门上书曰臣窃惟高宗之孝子忠臣而昏主之乱臣贼子者江夏王与陛下先臣与镇军是也【慧景既死江夏王寳并诛事见上卷上年夏户雅翻】虽成败异术而所由同方陛下初登至尊与天合符天下纎芥之屈尚望陛下申之况先帝之子陛下之兄所行之道即陛下所由哉此尚不恤其余何冀今不可幸小民之无识而防之【以非道欺人谓之罔】若使晓然知其情节相帅而逃陛下将何以应之哉【帅读曰率】事寝不报偃又上疏曰近冐陈江夏之寃非敢以父子之亲而伤至公之义诚不晓圣朝所以然之意若以狂主虽狂实是天子江夏虽贤实是人臣先臣奉人臣逆人君为不可未审今之严兵劲卒直指象魏者【象魏阙也】其故何哉臣所以不死茍存视息【人目不能视气不复息则死矣】非有他故所以待皇运之开泰申忠魂之枉屈今皇运已开泰矣而死社禝者反为贼臣臣何用此生于陛下之世矣臣谨案镇军将军臣頴胄中领军臣详皆社禝之臣也同知先臣股肱江夏匡济王室天命未遂主亡与亡而不为陛下瞥然一言【瞥普蔑翻暂见也为于伪翻】知而不言不忠不知而不言不智也如以先臣遣使江夏斩之则征东之驿使何为见戮陛下斩征东之使实诈山阳【斩王天虎以诈山阳事见上卷上年使疏吏翻】江夏违先臣之请实谋孔矜【事亦见上卷上年】天命有归故事业不遂耳臣所言毕矣乞就汤镬然臣虽万没犹愿陛下必申先臣何则恻怆而申之则天下伏不恻怆而申之则天下叛先臣之忠有识所知南董之笔千载可期【南董谓齐南史晋董狐也崔杼弑齐庄公太史书曰崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以徃闻既书矣乃还晋赵盾弟穿弑灵公董狐以盾不讨贼书曰赵盾弑其君以示于朝孔子曰董狐古之良史也书法不隐载子亥翻】亦何待陛下屈申而为褒贬然小臣惓惓之愚为陛下计耳诏报曰具知卿惋切之懐今当显加赠諡偃寻下狱死【惓逵贠翻惋乌贯翻下遐嫁翻】八月丁卯东昏矦以辅国将军申胄监豫州事辛未以光禄大夫张瓌镇石头【监工衔翻瓌古回翻】　初东昏矦遣陈伯之镇江州以为吴子阳等声援子阳等既败萧衍谓诸将曰用兵未必须实力所听威声耳今陈虎牙狼狈奔归寻阳人情理当恟惧【恟许拱翻】可传檄而定也乃命搜俘囚得伯之幢主苏隆之【幢传江翻】厚加赐与使説伯之许即用为安东将军江州刺史【即就也説式芮翻下同】伯之遣隆之返命虽许归附而云大军未须遽下衍曰伯之此言意懐首防【汉书田蚡曰首防两端服防注云首防一前一却也】及其犹豫急徃逼之计无所出势不得不降【降户江翻】乃命邓元起引兵先下杨公则径掩柴桑【柴桑汉县属豫章郡晋属武昌郡晋惠帝立寻阳郡冶柴桑五代志日江州湓城县旧曰柴桑杜佑曰今寻阳县南楚城驿旧柴桑县也】衍与诸将以次进路元起将至寻阳【今江州徳化县六朝之寻阳也】伯之收兵退保湖口【湖口彭蠡湖入江之口也今江州湖口县即其地】留陈虎牙守湓城选曹郎吴兴沈瑀説伯之迎衍【选须绢翻瑀音禹】伯之泣曰余子在都不能不爱瑀曰不然人情匈匈【毛晃曰匈匈喧扰之意汉书高帝纪天下匈匈劳苦又匈匈讙议之声荀子居子不为小人之匈匈而易其行匈匈汉书无音荀子有平去二音】皆思改计若不早图众散难合丙子衍至寻阳伯之束甲请罪初新蔡太守席谦【萧子显齐志江州有南新蔡郡豫州有北新蔡郡以五代志考之北新蔡当置于今光州界】父恭祖为镇西司马为鱼复矦子响所杀【事见一百三十七卷武帝永明八年复音腹】谦从伯之镇寻阳闻衍东下曰我家世忠贞有殒不二伯之杀之乙卯以伯之为江州刺史虎牙为徐州刺史　鲁休烈萧璝破刘孝庆等于峡口任漾之战死休烈等进至上明江陵大震萧頴胄恐驰告萧衍令遣杨公则还援根本衍曰公则今泝流上江陵虽至何能及事休烈等乌合之众寻自退散正须少时持重耳【上时掌翻少诗照翻】良须兵力【良信也】两弟在雍【谓萧伟总雍州事憺守垒城也雍于用翻】指遣徃征【指谓上指征征兵也】不为难至頴胄乃遣蔡道恭假节屯上明以拒萧璝　辛巳东昏矦以太子左率李居士总督西讨诸军事屯新亭【左率左卫率也】　九月乙未诏萧衍若定京邑得以便宜从事衍留骁骑将军郑绍叔守寻阳【骁坚尧翻骑奇寄翻】与陈伯之引兵东下谓绍叔曰卿吾之萧何寇恂也【汉高帝委萧何以闗中光武任冦恂以河内使给餽饷事并见汉纪】前途不防我当其咎粮运不继卿任其责绍叔流涕拜辞比克建康【比必利翻及也】绍叔督江湘粮运未尝乏絶　魏司州牧广阳王嘉请筑洛阳三百二十三坊各方三百歩曰虽有暂劳奸盗永息丁酉诏畿内夫五万人筑之四旬而罢　己亥魏立皇后于氏后征虏将军劲之女劲烈之弟也自祖父栗防以来【于栗防魏开国功臣防丁奚翻】累世贵盛一皇后四赠公三领军二尚书令三开国公　甲申东昏矦以李居士为江州刺史冠军将军王珍国为雍州刺史建安王寳寅为荆州刺史辅国将军申胄监郢州龙骧将军扶风马仙琕监豫州【冠古玩翻雍于用翻骧思将翻琕部田翻】骁骑将军徐元称监徐州军事珍国广之之子也【王广之历事高武明三帝】是日萧衍前军至芜湖申胄军二万人弃姑孰走衍进军据之戊申东昏矦以后军参军萧璝为司州刺史前辅国将军鲁休烈为益州刺史　萧衍之克江郢也东昏逰骋如旧谓茹法珍曰须来至白门前当一决【骋丑郢翻茹音如须待也白门建康城西门也西方色白故以为称一决言一战以决胜负也】衍至近道乃聚兵为固守之计简二尚方二冶囚徒以配军【建康有左右二尚方东西二冶】其不可活者于朱雀门内日斩百余人衍遣曹景宗等进顿江宁【沈约曰晋武帝太康元年分秣陵立临江县二年更名江宁其治所盖临江濵金陵览古云新亭去江宁十里】丙辰李居士自新亭选精骑一千至江宁【骑奇寄翻】景宗始至营垒未立且师行日乆器甲穿弊居士望而轻之鼓噪直前薄之景宗奋击破之因乗胜而前径至皁荚桥于是王茂邓元起吕僧珍进据赤鼻逻【逻即佐翻】新亭城主江道林引兵出战众军擒之于陈【陈读曰阵】衍至新林命王茂进据越城邓元起据道士墩【墩音敦】陈伯之据篱门【陈伯之盖据西篱门】吕僧珍据白板桥【据陶景书板桥时属江宁县界按板桥市今在建康府城之西江宁镇北】李居士觇知僧珍众少帅鋭卒万人直来薄垒【觇丑亷翻又丑艶翻少诗照翻帅读曰率】僧珍曰吾众少不可逆战可勿遥射须至堑里当并力破之俄而皆越堑防栅【堑七艶翻】僧珍分人上城矢石俱自帅马歩三百人出其后城上复逾城而下内外奋击居士败走获其器甲不可胜计【上时掌翻复扶又翻下遐嫁翻胜音升】居士请于东昏矦烧南岸邑屋以开战场自大航以西新亭以北皆尽衍诸弟皆自建康自拔赴军【衍诸弟亡匿于建康里巷事见上卷上年】冬十月甲戌东昏矦遣征虏将军王珍国军主胡虎牙将精兵十万余人陈于朱雀航南宦官王寳孙持白虎旛督战开航背水以絶归路衍军小却王茂下马单刀直前其甥韦欣庆执铁纒矟以翼之【铁纒矟以铁线纒矟把齐武陵王晃有银纒矟将即亮翻陈读曰阵下突陈同背蒲妹翻纒直彦翻矟色角翻】冲击东军应时而陷曹景宗纵兵乗之吕僧珍纵火焚其营将士皆殊死战鼓噪震天地珍国等众军不能抗王寳孙切骂诸将帅【帅所类翻】直閤将军席豪发愤突阵而死豪骁将也既死士卒土崩赴淮死者无数积尸与航等后至者乗之而济于是东昏矦诸军望之皆溃【据齐书云朱爵诸军望之皆溃盖东昏矦自登朱爵门督战也】衍军长驱至宣阳门诸将移营稍前陈伯之屯西明门【西明门建康城西门也】每城中有降人出伯之辄呼与耳语【耳语附耳而语也降户江翻下同】衍恐其复懐翻覆密语伯之曰闻城中甚忿卿举江州降欲遣刺客中卿宜以为虑【复扶又翻语牛倨翻中竹仲翻】伯之未之信会东昏矦将郑伯伦来降衍使伯伦过伯之谓曰城中甚忿卿欲遣信诱卿以封赏【诱音酉】须卿复降当生割卿手足卿若不降复欲遣刺客杀卿宜深为僃伯之惧自是始无异志【萧衍之使郑伯伦此孙子五间所谓因间也须待也复扶又翻】戊寅东昏宁朔将军徐元瑜以东府城降青冀二州刺史桓和入援屯东宫己卯和诈东昏云出战因以其众来降光禄大夫张瓌弃石头还宫李居士以新亭降于衍琅邪城主张木亦降壬午衍镇石头命诸军攻六门东昏烧门内营署官府驱逼士民悉入宫城闭门自守衍命诸军筑长围守之【守式又翻　考异曰齐帝纪与梁帝纪叙此事先后多不同按齐纪皆有甲子今用梁纪事以齐纪甲子次之】杨公则屯领军府垒北楼与南掖门相对尝登楼望战城中遥见麾盖以神锋弩射之矢贯胡牀左右失色公则曰几中吾脚谈笑如初【射而亦翻几居依翻中竹仲翻】东昏夜选勇士攻公则栅军中惊扰公则坚卧不起徐命击之东昏兵乃退公则所领皆湘州人素号怯懦城中轻之每出荡辄先犯公则垒公则奬厉军士克获更多先是东昏遣军主左僧庆屯京口常僧景屯广陵李叔献屯歩及申胄自姑孰奔归使屯破墩【据梁书鄱阳王恢破墩即破冈在曲阿界秦始皇所凿也先悉荐翻墩音敦】以为东北声援至是衍遣使晓谕皆帅其众来降【史言东昏唯孤城自守使疏吏翻帅读曰率】衍遣弟辅国将军秀镇京口辅国将军恢镇破墩从弟宁朔将军景镇广陵【景本名昺李延寿作南史避唐庙讳改昺为景通鉴因之】　十一月丙申魏以骠骑大将军穆亮为司空【骠匹妙翻骑奇寄翻】丁酉以北海王详为太傅领司徒初详欲夺彭城王勰司徒【勰音协】故譛而黜之既而畏人议已故但为大将军至是乃居之详贵盛翕赫将作大匠王遇多随详所欲私以官物给之【李延寿曰王遇本冯翊李润镇其先为中强族自云姓王后改为钳耳氏至魏宣武时复改为王坐事腐刑累迁吏部尚书爵宕昌公】司徒长史于忠责遇于详前曰殿下国之周公阿衡王室【阿衡谓如伊尹也郑曰阿倚也衡平也伊尹汤所依倚以取平故以为官名】所须材用自应闗防【闗防谓闗上防也】何至阿谀附势损公惠私也遇既踧踖【踧昌六翻踖资昔翻踧踖恭而不自安之貌】详亦慙谢忠毎以鲠直为详所忿尝骂忠曰我忧在前见尔死不忧尔见我死时也忠曰人生于世自有定分【分扶问翻】若应死于王手避亦不免若其不尔王不能杀忠以讨咸阳王禧功封魏郡公迁散骑常侍兼武卫将军【散悉亶翻骑奇寄翻】详因忠表让之际密劝魏主以忠为列卿令觧左右【常侍武卫之职常在天子左右】听其让爵于是诏停其封优进太府卿【详能以计疎于忠而不知高肇已制其后矣】　巴东献武公萧頴胄以萧璝与蔡道恭相持不决忧愤成疾【萧頴胄以萧衍东伐所向战克而已辅南康居江陵近不能制萧璝外无以服奸雄之心而内有肘掖之宼此其所以忧愤成疾璝古回翻】壬午卒【卒子恤翻】夏矦详秘之使似其书者假为敎命密报萧衍衍亦秘之详征兵雍州萧伟遣萧憺将兵赴之璝等闻建康已危众惧而溃璝及鲁休烈皆降乃发頴胄防赠侍中丞相于是众望尽归于衍夏矦详请与萧憺共参军国诏以详为侍中尚书右仆射寻除使持节抚军将军荆州刺史详固让于憺乃以憺行荆州府州军【岂特众望归衍哉西台之权又归于憺矣憺徒敢翻又徒滥翻使疏吏翻】魏改筑圜丘于伊水之阳【齐明帝建武二年魏孝文定圜丘于委粟山今改之水经伊水出南阳县西荀渠山东北过陆浑新城县又东北过伊阙中又东北至洛阳县南而北入于洛魏盖立圜丘于洛阳之南伊水之北】乙卯始祀于其上　魏镇南将军元英上书曰萧寳卷荒纵日甚虐害无辜【卷读曰卷】其雍州刺史萧衍东伐秣陵扫土兴兵顺流而下唯有孤城更无重卫【此谓襄阳空虚也】乃皇天授我之日旷世一逢之秋此而不乗将欲何待臣乞躬帅歩骑三万直指沔隂【襄阳在沔南水南为隂帅读曰率】据襄阳之城断黒水之路【断丁管翻水经注黒水出南郑北山南流入汉诸葛亮牋云朝南郑暮宿黑水四五十里英盖谓得襄阳则梁州之路断也】昏虐君臣自相鱼肉我居上流威震遐迩长驱南出进拔江陵则三楚之地一朝可收【太史公曰楚有三俗自淮沛陈汝南南郡此西楚也彭城以东东海吴广陵此东楚也衡山九江江南豫章长沙此南楚也】岷蜀之道自成断絶【若取荆湘则岷蜀趣建康之道亦絶矣】又命扬徐二州声言俱举【魏扬州治寿阳徐州治彭城】建业穷蹙鱼游釡中可以齐文轨而大同混天地而为一伏惟陛下独决圣心无取疑议此期脱爽【爽差也】并吞无日事寝不报车骑大将军源懐上言萧衍内侮寳巻孤危广陵淮隂等戍皆观望得失斯实天启之期并吞之会宜东西齐举以成席卷之势若使萧衍克济上下同心岂唯后图之难亦恐扬州危逼何则寿春之去建康才七百里【魏置扬州于寿春见上卷上年】山川水陆皆彼所谙【谙乌含翻】彼若内外无虞君臣分定乗舟借水倐忽而至未易当也【分扶问翻易弋豉翻】今寳卷都邑有土崩之忧边城无继援之望廓清江表正在今日魏主乃以任城王澄为都督淮南诸军事镇南大将军开府仪同三司扬州刺史使为经略既而不果【使魏从二臣之计画江为境不待矦景之乱也任音壬】懐贺之子也【源贺秃发傉檀之子入魏赐姓源氏】东豫州刺史田益宗上表曰萧氏乱常君臣交争江外州镇中分为两【谓西阳以西尽归萧衍历阳以下犹属建康也】东西抗峙已淹岁时民庶穷于转输甲兵疲于战鬪事救于目前力尽于麾下无暇外维州镇纲纪庶方藩城棊立孤存而已不乗机电扫廓彼蛮疆恐后之经畧未易于此【易以豉翻】且寿春虽平三面仍梗镇守之宜实须豫设义阳差近淮源利渉津要朝廷行师必由此道【水经淮水出南阳平氏县胎簮山东北过桐柏山又东迳义阳县故曰义阳差近淮源淮源浅狭魏人行师以此地为利渉津要】若江南一平有事淮外【谓若萧衍平定江南势必用兵淮外】须乗夏水泛长列舟长淮【此谓江南用兵之常势泛长知两翻】师赴寿春须从义阳之北【此谓魏师赴寿春之路】便是居我防要【谓义阳也】在虑弥深义阳之灭今实时矣度彼不过须精卒一万二千【度徒洛翻】然行师之法贵张形势请使两荆之众西拟随雍【两荆谓魏置荆州于穰城东荆州于泚阳也随雍谓随郡襄阳也雍于用翻】扬州之卒顿于建安得捍三闗之援然后二豫之军直据南闗对抗延头【二豫谓魏置豫州于汝南东豫州于新息也南闗谓隂山闗延头在安陆界】遣一都督总诸军节度季冬进师迄于春末不过十旬克之必矣　【考异曰益宗传曰世宗纳之遣元英攻义阳按英攻义阳在景明四年八月此表言萧氏君臣交争则是梁武攻东昏时盖益宗建防于今日而行于后年耳】元英又奏称今寳卷骨肉相残藩镇鼎立义阳孤絶密迩王土内无兵储之固外无粮援之期此乃欲焚之鸟不可去薪【去羌吕翻】授首之防岂容缓斧若失此不取岂唯后举难图亦恐更为深患今豫州刺史司马悦已戒严垂发东豫州刺史田益宗兵守三闗请遣军司为之节度魏主乃遣直寝羊灵引为军司【直寝因直寝殿以为官称】益宗遂入防建宁太守黄天赐与益宗战于赤亭【宋有建宁左郡孝武大明八年省建宁左郡为建宁县属西阳郡后复为郡隋志黄州麻城县旧置建宁郡又宋文帝元嘉二十五年以豫部蛮民置二十八县赤亭其一也水经注举水自湖陂城南流迳赤亭下谓之赤亭水西阳五水蛮赤亭其一也】天赐败绩　【考异曰魏帝纪七月乙未田益宗破萧寳卷将黄天赐于赤亭田益光传景明初萧衍遣军主吴子阳帅众防三闗益宗遣光城太守梅与之据长风城逆击子阳大破之斩获千余级按吴子阳乃东昏将非衍将也且衍方与东昏相拒何暇防魏三闗此必益宗传误益光传当作益宗传】　崔慧景之逼建康也东昏矦拜蒋子文为假黄使持节相国太宰大将军録尚书事扬州牧钟山王【使疏吏翻】及衍至又尊子文为灵帝迎神像入后堂使巫祷祀求福及城闭城中军事悉委王珍国兖州刺史张稷入卫京师以稷为珍国之副稷瓌之弟也【张瓌时为光禄大夫】时城中实甲犹七万人东昏素好军陈与黄门刀敕及宫人于华光殿前习战鬪诈作被创势使人以板防去用为猒胜【好呼到翻陈读曰阵被皮义翻创初良翻防音冈猒于叶翻又于琰翻】常于殿中戎服骑马出入以金银为铠胄具装饰以孔翠【孔翠孔雀翡翠也铠苦亥翻】昼眠夜起一如平常闻外鼓呌声被大红袍登景阳楼屋上望之【今建康法寳寺景阳楼故基也被皮义翻】弩几中之【几居依翻中竹仲翻】始东昏与左右谋以为陈显逹一战即败崔慧景围城寻走谓衍兵亦然敕太官办樵米为百日调而已【调徒钓翻筭度也】及大桁之败众情凶惧【凶凶勇翻】茹法珍等恐士民逃溃故闭城不复出兵【复扶又翻】既而长围已立堑栅严固然后出荡屡战不防【堑工艶翻】东昏尤惜金钱不肯赏赐法珍叩头请之东昏曰贼来独取我耶何为就我求物后堂储数百具榜【榜比朗翻木片也】启为城防东昏欲留作殿竟不与又督御府作三百人精仗待围觧以拟屏除【屏必郢翻】金银雕镂杂物倍急于常众皆怨怠不为致力外围既乆城中皆思早亡莫敢先发茹法珍梅虫儿説东昏曰【镂卢矦翻为于伪翻説式芮翻】大臣不留意使围不觧宜悉诛之王珍国张稷惧祸珍国密遣所亲献明镜于萧衍衍断金以报之【镜所以照物献镜者欲衍照其心也易大传曰二人同心其利断金故衍取以为报断丁乱翻王肃丁管翻】兖州中兵参军张齐稷之腹心也珍国因齐密与稷谋同弑东昏齐夜引珍国就稷造膝定计【造七到翻造至也对席而坐两下促席俱前至膝以定密谋故曰造膝定计】齐自执烛又以计告后閤舍人钱强【后閤舍人盖江左所置使主殿后閤者也按后閤舍人常在宫中观徐龙驹事可见】十二月丙寅夜强密令人开云龙门珍国稷引兵入殿御刀丰勇之为内应【丰勇之右卫军人为东昏所委任姓谱丰姓郑七穆子丰之后】东昏在含徳殿作笙歌寝未熟闻兵入趋出北户欲还后宫门已闭宦者黄泰平刀伤其膝仆地张齐斩之【东昏时年十九】稷召尚书右仆射王亮等列坐殿前西钟下令百僚署牋以黄油裹东昏首【黄绢施油可以御雨谓之黄油以黄油裹物表可见里盖欲萧衍易于审视也】遣国子博士范云等送诣石头　【考异曰南史王亮传曰张稷等议立湘东嗣王寳晊领军王莹曰城闭已乆人情离觧征东在近何不谘问按时和帝已立稷等知建康不可守故弑东昏岂敢复议立寳晊今从齐纪】右卫将军王志叹曰冠虽弊何可加足取庭中树叶挼服之【挼奴禾翻两手相切摩也今俗语云挼莎】伪闷不署名衍览牋无志名心嘉之亮莹之从弟志僧虔之子也【王莹萧衍引为相国左长史王僧虔齐初位登台司】衍与范云有旧【衍与云同游竟陵西邸见一百三十六卷武帝永明二年】即留参帷幄王亮在东昏朝以依违取容萧衍至新林百僚皆间道送欵【朝直遥翻间古苋翻】亮独不遣东昏败亮出见衍衍曰颠而不扶安用彼相亮曰若其可扶明公岂有今日之举【论语孔子曰危而不持颠而不扶则将焉用彼相矣衍引以诘王亮】城中出者或被刧剥杨公则亲帅麾下陈于东掖门卫送公卿士民故出者多由公则营焉【被皮义翻帅读曰率】衍使张防先入清宫封府库及图籍于时城内珍寳委积防禁勒部曲秋毫无犯收潘妃及嬖臣茹法珍梅虫儿王喧之等四十一人皆属吏【陈读曰阵茹音如喧况晚翻属之欲翻】　初海陵王之废也【事见一百三十九卷明帝建武元年】王太后出居鄱阳王故第号宣徳宫乙巳萧衍以宣徳太后令追废涪陵王为东昏矦【涪音浮】禇后及太子诵并为庶人以衍为中书监大司马録尚书事骠骑大将军扬州刺史封建安郡公依晋武陵王遵承制故事百僚致敬【不待西台诏命而以宣徳太后令高自署置萧衍之心路人所知也岂必待范云沈约其端哉武陵王遵事见一百一十三卷晋安帝元兴三年】以王亮为长史壬申更封建安王寳寅为鄱阳王【更工衡翻】癸酉以司徒扬州刺史晋安王寳义为太尉领司徒己卯衍入屯阅武堂下令大赦又下令凡昏制谬赋淫刑滥役外可详检前原悉皆除荡【原南史作源前源谓日前兴事之源也荡字作荡音徒朗翻】其主守散失诸所损耗精立科条咸从原例【原赦也守式又翻】又下令通检尚书众曹东昏时诸诤讼失理【诤读曰争】及主者淹停不时施行者精加讯辩依事议奏【讯问也王制三讯然后制刑辩别白也左传曰子辞君必辩焉辩兵免翻】又下令收葬义师瘗逆徒之死亡者【瘗一计翻】潘妃有国色衍欲留之以问侍中领军将军王茂茂曰亡齐者此物留之恐贻外议乃缢杀于狱并诛嬖臣茹法珍等【缢于赐翻又于计翻嬖卑义翻又博计翻茹音如】以宫女二千分赉将士【赉洛代翻】乙酉以辅国将军萧宏为中防军衍之东下也豫州刺史马仙琕拥兵不附衍【琕部田翻】衍使其故人姚仲賔説之【説输芮翻】仙琕先为设酒乃斩于军门以徇衍又遣其族叔懐逺説之仙琕曰大义灭亲又欲斩之军中为请乃得免【説式芮翻为于伪翻】衍至新林仙琕犹于江西日抄运船【豫州治历阳在大江之西抄楚交翻】衍围宫城州郡皆遣使请降【使疏吏翻降户江翻】吴兴太守袁昂独拒境不受命昂顗之子也【袁顗死于义嘉之难】衍使驾部郎考城江革【曹魏置二十三郎驾部其一也杜佑曰宋齐驾部属左民尚书】为书与昂曰根本既倾枝叶安附今竭力昏主未足为忠家门屠灭非所谓孝岂若翻然改图自招多福昂复书曰三吴内地非用兵之所况以偏隅一郡何能为役自承麾斾届止莫不膝袒军门【膝袒谓膝行肉袒也】唯仆一人敢后至者政以内揆庸素文武无施虽欲献心不增大师之勇置其愚黙宁沮众军之威【沮在吕翻】幸借将军含之大可得从容以礼窃以一餐微施尚复投殒【从千容翻施式豉翻投殒言投命殒身也复扶又翻】况食人之禄而顿忘一旦非唯物议不可亦恐明公鄙之所以踌躇未遑荐璧【荐璧谓衔璧而降也荐进也】昂问时事于武康令北地傅暎【吴分乌程余杭立永安县晋武帝太康元年更名武康属吴兴郡】暎曰昔元嘉之末开辟未有故太尉杀身以明节【袁淑赠太尉淑死见一百二十七卷宋文帝元嘉三十年】司徒当寄托之重理无茍全所以不顾夷险以徇名义【司徒谓昂父顗也顗死见一百三十一卷宋明帝泰始二年】今嗣主昏虐曾无悛改荆雍协举乗据上流【悛丑縁翻雍于用翻】天人之意可知愿明府深虑无取后悔及建康平衍使豫州刺史李元履廵抚东土敕元履曰袁昂道素之门世有忠节【即谓淑顗也】天下须共容之勿以兵威陵辱元履至吴兴宣衍防昂亦不请降开门撤僃而已仙琕闻台城不守号泣谓将士曰我受人任寄义不容降君等皆有父母我为忠臣君为孝子不亦可乎乃悉遣城内兵出降余壮士数十闭门独守俄而兵入围之数十重【号户刀翻重直用翻】仙琕令士皆持满兵不敢近【近其靳翻】日暮仙琕乃投弓曰诸君但来见取我义不降乃槛送石头衍释之使待袁昂至俱入曰令天下见二义士衍谓仙琕曰射钩斩袪昔人所美卿勿以杀使断运自嫌【断音短】仙琕谢曰小人如失主犬后主饲之则复为用矣【饲祥吏翻复扶又翻又如字】衍笑皆厚遇之丙戌萧衍入镇殿中　刘希祖既克安成移檄湘部始兴内史王僧粲应之僧粲自称湘州刺史引兵袭长沙去城百余里于是湘州郡县兵皆蜂起以应僧粲唯临湘湘隂浏阳罗四县尚全【临湘罗二县自汉以来属长沙郡吴立浏阳县亦属长沙宋苍梧王元徽二年分益阳湘西罗及巴峡流民立湘隂县属湘东郡隋改临湘为长沙县潭州治所也唐废罗县入湘隂属岳州浏阳今仍属潭州浏音留又音柳】长沙人皆欲泛舟走行事刘坦悉聚其舟焚之遣军主尹法略拒僧粲战数不利【数所角翻】前湘州镇军钟绍【按当时州府官属无镇军之称此必梁书之误】潜结士民数百人刻日翻城应僧粲坦闻其谋阳为不知因理讼至夜而城门遂不闭以疑之绍未明旦诣坦问其故坦乆留与语密遣亲兵收其家书绍在坐而收兵已报具得其文书本末绍即首服【坐徂卧翻下于坐同首手又翻】于坐斩之焚其文书余党悉无所问众愧且服州郡遂安法略与僧粲相持累月建康城平杨公则还州僧粲等散走王丹为郡人所杀【王丹先以南康应刘希祖】刘希祖亦举郡降公则克己亷慎轻刑薄赋顷之湘州户口几复其旧【几居依翻】
