<!-- { "loadSidebar": true } -->
　　欲得城听尔率人去彦光悉众奔鄜州【九域志庆州东至鄜州三百五十里】吐蕃入据之　【考异曰邠志曰十二月三日吐蕃围盐州刺史杜彦光请委城以其众去吐蕃许之分军窃据今据实录在此月】刘佐在汴习邻道故事【习淄青淮西及河朔故事】久未入朝韩滉过汴佐重其才望以属吏礼谒之【汴皮变翻朝直遥翻滉呼广翻过古禾翻又古卧翻韩滉镇二浙虽王室播迁而廵属寜晏转输络绎刘佐以是重其才滉父休以刚直致位宰辅滉所歴任皆着声绩刘佐以足重其望滉为江淮河南诸道转运使佐赐履之地乃漕运之所经以职分言之则非属吏也佐敬滉故以属吏礼脩谒】滉相约为兄弟请拜佐母其母喜置酒见之酒半滉曰弟何时入朝佐曰久欲入朝但力未办耳滉曰滉力可及弟宜早入朝丈母垂白【诸父执行谓之丈人行韩滉与刘佐结为兄弟则视其父为丈人行故呼其母谓之丈母也】不可使更帅诸妇女往填宫也【凡反者家属皆没入掖庭故云然帅读曰率】母悲泣不自胜【胜音升】滉乃遗佐钱二十万缗【遗唯季翻】备行装滉留大梁三日大出金帛赏劳【劳力到翻缗属巾翻　考异曰柳氏叙训云以绫二十万匹犒军今从国史补】一军为之倾动【为于伪翻】佐惊服既而遣人宻听之滉问孔目吏【孔目吏今州郡皆有之谓之孔目宫亦谓之都吏言一孔一目无不总也】今日所费几何诘责甚细【诘去吉翻细织详也】佐笑曰吾知之矣壬寅佐与陈许节度使曲环俱入朝【韩滉既遗刘佐以入朝之资又大出赏劳以动其一军之心佐虽欲不入朝得乎使疏吏翻朝直遥翻　考异曰邺侯家传曰韩相将入朝觐先公令人报比在阙庭已奏来则必能致大梁入朝今求所望善谕以致之十二月刘佐果入朝此盖李繁掠美今从柳氏叙训】　崔造改钱谷法事多不集诸使之职行之已久中外安之【诸使谓盐铁转运诸使也】元琇既失职【谓解判盐铁而为右丞也琇音酉】造忧惧成疾不视事既而江淮运米大至上嘉韩滉之功十二月丁巳以滉兼度支诸道盐铁转运等使造所条奏皆改之【是年正月崔造为相改钱谷法及罢诸使今更从旧】　吐蕃又防夏州亦令刺史托跋干晖帅众去遂据其城【托与拓同托拔起于鲜卑之裔自谓托天而生拔地而长故以为姓此后魏所本者也若唐时党项诸部亦自有拓拔一姓我朝西夏其后也夏兵雅翻】又冦银州州素无城吏民皆溃吐蕃亦弃之又陷麟州【宋白曰银州汉为西河郡□隂县地周武帝保定二年于县城置银防三年置银州因谷为名旧有人収骢马于此谷虏语骢马为乞银故名西北至夏州二百三十里北至麟州三百里】　韩滉屡短元琇于上庚申崔造罢为右庶子琇贬雷州司户【旧志雷州至京师六千五百一十二里　考异曰实录曰初元琇判度攴阙辅旱俭请运江淮租米以给京师上以韩滉素着威名加江淮转运使欲令专督运务琇以滉性刚愎难与集事乃条奏令滉督运江南未至杨子凡一百十八里自杨子以北皆琇主之滉深怒于琇琇以京师钱重货轻乃于江东监院収获见钱四十余万今转送入闗滉不许诬奏以为运千钱至京师费钱万上以问琇琇奏曰千钱之重纳与一斗米均自江南水路至京师所费三二百耳上然之遣中使赍手诏令运钱滉坚执以为不可及滉总度支遂逞宿心累诬奏琇至是而贬焉旧崔造传曰造与元琇素厚罢使之后以盐铁委之而韩滉以司务久行不可遽改德宗复以滉为江淮转运使余如造所条奏其年秋初江淮漕运大至京师德宗嘉其功以滉专领度支诸道盐铁转运等使造所条奏皆改乃罢造知政事贬雷州司户邺侯家传曰时元琇判度支江淮进米相次已入汴州而淄青及魏府蝗旱尤甚人皆相食李纳无计欲束身入朝元琇廼支米十五万石与之纳军遂济三月入河运第一纲米三万石自集津车般至三门十日而毕造入渭船亦成米至陜俄而度支牒至支充河中军粮先公忧迫不知所为欲使人闻奏先令走马与韩相谋之韩相报曰慎不可奏某判度支米在外势不禁它反被它更鼓作言语待某今冬运毕当请朝觐此时面奏时蝗旱运路阻涩自四月初后有一日之内七奉手诏者皆为催米且言军国粮储自今月半后悉尽此米所借公忠副朕忧属星夜遣以济忧勤其防如此而不知米皆被外支盖琇及时宰忌韩相及先公运米功成而不为朝廷大计几至再乱十月韩相以馈运功成请入朝及对见上大悦言无不从遂奏运事且言元琇支米与淄青河中臣在外与先公俱不敢奏上大惊即日贬琇为雷州司户二説相违恐各有所私今但取其大要】以吏部侍郎班宏为户部侍郎度支副使【度徒洛翻使疏吏翻】韩游瓌奏请发兵攻盐州吐蕃救之则使河东袭其
　　背丙寅诏骆元光及陈许兵马使韩全义将歩骑万二千人防邠宁军趣盐州【瓌古曰翻吐从暾入声将即亮翻又音如字骑奇寄翻邠卑旻翻趣七喻翻】又命马燧以河东军击吐蕃燧至石州河曲六胡州皆降迁于云朔之闲【燧音遂石州昌化郡汉离石地河曲六胡州时已为宥州盖诸部酋长各以旧州名带刺史故于时犹有六胡州之名云州云中郡本魏平城地朔州马邑郡汉马邑县地降户江翻】　工部侍郎张彧李晟之壻也晟在凤翔以女嫁幕客崔枢礼重枢过于彧彧怒遂附于张延赏给事中郑云逵尝为晟行军司马失晟意亦附延赏上亦忌晟功名防吐蕃有离间之言【彧于六翻晟成正翻过古禾翻又古卧翻吐从暾入声间古苋翻离间之言见上】延赏等腾谤于朝无所不至【朝直遥翻下同】晟闻之昼夜泣目为之肿【苏轼有言木必先蠧而后虫生之人必先疑也而后谗入之张延赏之谗间亦因帝有忌晟之心而入之也为于伪翻】悉遣子弟诣长安表请削发为僧上慰谕不许辛未入朝见上自陈足疾恳辞方镇上不许韩滉素与晟善上命滉与刘佐谕防于晟使与延赏释怨晟奉诏滉等引延赏诣晟第谢结为兄弟因宴饮尽欢又宴于滉佐之第亦如之滉因使晟表荐延赏为相【朝直遥翻见贤遍翻滉呼广翻相息亮翻】
