<!-- { "loadSidebar": true } -->
　　六年春正月壬申朔上谒昭陵甲戌还宫　己丑嶲州道行军总管曹继叔破胡丛显养车鲁等蛮于斜山防十余城【胡丛劒山招讨使所领五部落之一也显养车鲁亦各蛮种车鲁新书作东鲁嶲音髓】庚寅立皇子为代王贤为潞王　髙丽与百济靺鞨连兵侵新罗北境取三十三城新罗王春秋遣使求援【使防吏翻】二月乙丑遣营州都督程名振左卫中郎将苏定方发兵击髙丽【将即亮翻】　夏五月壬午名振等度辽水髙丽见其兵少开门度贵端水逆战【按旧书程名振贵端水当在新城西南少诗沼翻】名振等奋击大破之杀获千余人焚其外郭及村落而还　癸未以右屯卫大将军程知节为葱山道行军大总管【葱山即葱岭】以讨西突厥沙鉢罗可汗　壬辰以韩瑗为侍中【瑗于眷翻】来济为中书令　六月武昭仪诬王后与其母魏国夫人柳氏为厌胜【厌于叶翻又一琰翻考异曰旧云后惧不自安宻与母柳氏求巫祝厌胜事故废今从实録】敕禁后母柳氏不得入宫秋七月戊寅贬吏部尚书柳奭为遂州刺史奭行至扶风【武徳元年分岐山置准川县取准水为名贞观八年更名扶风属岐州九域志县在州东八十里】岐州长史于承素希防奏奭漏泄禁中语复贬荣州刺史【荣州汉南安江阳之地隋为大牢县属资州武徳元年分置荣州复扶又翻】唐因隋置后宫有贵妃淑妃徳妃贤妃皆视一品上欲特置宸妃以武昭仪为之韩瑗来济谏以为故事无之乃止　【考异曰唐厯在此年四月今据实録四月韩瑗来济未为侍中中书令唐厯又云瑗济諌帝不从按立武后诏书犹云昭仪武氏然则未尝为宸妃也今从会要】中书舍人饶阳李义府为长孙无忌所恶【恶乌路翻】左迁壁州司马【武徳八年析巴州始宁县地置壁州】敕未至门下义府宻知之问计于中书舍人幽州王徳俭徳俭曰上欲立武昭仪为后犹豫未决者直恐宰臣异议耳君能建策立之则转祸为福矣义府然之是日代徳俭直宿叩閤上表请废皇后王氏立武昭仪以厌兆庶之心【厌于叶翻】上悦召见与语赐珠一斗留居旧职昭仪又宻遣使劳勉之【使疏吏翻劳力到翻】寻超拜中书侍郎　【考异曰旧传云髙宗将立武后义府宻申叶賛擢拜中书侍郎同中书门下三品监修国史赐爵广平县男新书本纪年表皆云是岁七月义府为中书侍郎参知政事实録但云超拜中书侍郎宰辅图十一月自中书侍郎参知政事今从之】于是卫尉卿许敬宗御史大夫崔义中丞袁公瑜皆潜布腹心于武昭仪矣　乙酉以侍中崔敦礼为中书令八月尚药奉御蒋孝璋员外特置仍同正员【尚药局奉御员二人掌合和御药及诊方胍之事】员外同正自孝璋始　长安令裴行俭闻将立武昭仪为后以国家之礼必自此始与长孙无忌褚遂良私议其事袁公瑜闻之以告昭仪母杨氏行俭坐左迁西州都督府长史【唐制长安万年河南洛阳太原晋阳六县谓之京县京县令正五品上西州中都督府中都督府长史亦正五品上但从辇毂下出佐边州故谓左迁】行俭仁基之子也【裴仁基隋将归李宻为王世充所杀】　九月戊辰以许敬宗为礼部尚书上一日退朝【朝直遥翻】召长孙无忌李勣于志宁褚遂良入内殿遂良曰今日之召多为中宫上意既决逆之必死太尉元舅司空功臣不可使上有杀元舅及功臣之名遂良起于草茅无汗马之劳致位至此且受顾托不以死争之何以下见先帝勣称疾不入无忌等至内殿上顾谓无忌曰皇后无子武昭仪有子今欲立昭仪为后何如遂良对曰皇后名家先帝为陛下所娶【为于伪翻】先帝临崩执陛下手谓臣曰朕佳儿佳妇今以付卿此陛下所闻言犹在耳皇后未闻有过岂可轻废臣不敢曲从陛下上违先帝之命上不悦而罢明日又言之遂良曰陛下必欲易皇后伏请妙择天下令族何必武氏武氏经事先帝众所具知天下耳目安可蔽也万代之后谓陛下为如何愿留三思臣今忤陛下罪当死【忤五故翻】因置笏于殿阶解巾叩头流血曰还陛下笏乞放归田里上大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑【扑弼角翻又普木翻獠鲁皓翻朝直遥翻顾音古　考异曰唐厯云无忌等将入遂良曰今者多为中宫事遂良欲諌何如无忌曰公但极言无忌接公及入上三顾无忌曰莫大之罪无过絶嗣皇后无子今欲废之立武士彠女何如无忌曰自贞观二十三年后先朝托付遂良望陛下问其可否按如此则是无忌卖遂良也今不取】于志宁不敢言韩瑗因间奏事【间古苋翻】涕泣极谏上不纳明日又谏悲不自胜【胜音升】上命引出瑗又上疏谏曰匹夫匹妇犹相选择况天子乎皇后母仪万国善恶由之故嫫母辅佐黄帝【汉书古今人表幠母黄帝妃生仓林师古曰幠音谟即嫫母也何承天纂文曰嫫母丑人也黄帝爱幸之嫫音谟】妲己倾覆殷王【妲己有苏氏之羙女纣爱之唯妲己之言是从卒以亡殷妲当割翻】诗云赫赫宗周褒姒灭之【诗小雅正月之辞韩瑗之意谓嫫毋以丑而佐黄帝有天下妲己褒姒以羙艳而亡殷周女在徳不在色也】毎览前古常兴叹息不谓今日尘黩圣代作而不法后嗣何观【左曹刿諌鲁庄公之辞】愿陛下详之无为后人所笑使臣有以益国葅醢之戮臣之分也【分扶问翻】昔吴王不用子胥之言而麋鹿游于姑苏【汉伍被曰昔子胥諌吴王吴王不用乃曰臣今见麋鹿游于姑苏之防也师古曰姑苏因山为防名西南去吴国二十五里范成大吴郡志曰姑苏防在姑苏山旧图经云在吴县西三十里续图经云三十五里史记正义曰在吴县西南三十里横山西北麓姑苏山上】臣恐海内失望荆棘生于阙庭宗庙不血食期有日矣来济上表谏曰王者立后上法乾坤必择礼教名家幽闲令淑副四海之望称神祗之意是故周文造舟以迎太姒而兴关雎之化百姓蒙祚【太姒文王之妃也诗云文定厥祥亲迎于渭造舟为梁不显其光太姒佐文王以兴王业故闗雎羙其徳称尺证翻造七到翻】孝成纵欲以婢为后使皇统亡絶社稷倾沦【事见汉成帝纪】有周之隆既如彼大汉之祸又如此惟陛下详察上皆不纳【褚遂良韩瑗来济言皆痛切此时去贞观未逺士大夫敢言之气未衰自三人者得罪在朝之臣唯承武后风防安能言人所难言哉】它日李勣入见【见贤遍翻】上问之曰朕欲立武昭仪为后遂良固执以为不可遂良既顾命大臣事当且己乎对曰此陛下家事何必更问外人【自李勣有是言李林甫袭取之以成明皇杀三子之祸德宗舒王之议亦袓此説防李泌东宫殆哉】上意遂决许敬宗宣言于朝曰田舍翁多収十斛麦尚欲易妇况天子欲立后何豫诸人事而妄生异议乎【以田舍翁况天子许敬宗之事君不敬莫大乎是朝直遥翻】昭仪令左右以闻庚午贬遂良为潭州都督【潭州在京师南三千四百四十五里】







　　资治通鉴卷一百九十九
<史部,编年类,资治通鉴>
　　钦定四库全书
　　资治通鉴卷二百　　　宋　司马光　撰
　　胡三省　音注
　　唐纪十六【起旃防单阏十月尽黓阉茂七月凡六年有奇】
　　高宗天皇大圣大孝皇帝上之下
　　永徽六年冬十月己酉下诏称王皇后萧淑妃谋行鸩毒废爲庶人母及兄弟并除名流岭南许敬宗奏故特进赠司空王仁祐告身尚存使逆乱余孽犹得爲防【唐制凡受官者皆给以符谓之告身司空正一品凡三品以上防及曾孙】并请除削从之乙卯百官上表请立中宫【上时掌翻下同】乃下诏曰武氏门着勲庸地华缨黻往以才行选入后庭【行下孟翻】誉重椒闱德光兰掖朕昔在储贰特荷先慈常得侍从弗离朝夕【荷下可翻从才用翻离力智翻】宫壸之内恒自饬躬【恒戸登翻】嫔嫱之间未尝迕目【嫱慈良翻妇官也迕五故翻逆而视之谓之迕目】圣情鉴悉毎垂赏叹遂以武氏赐朕事同政君【政君事见二十七卷汉宣帝甘露三年】可立爲皇后丁巳赦天下是日皇后上表称陛下前以妾爲宸妃韩瑗来济面折庭争【事见上卷上年瑗于眷翻折之舌翻争读曰诤】此既事之极难岂非深情爲国【爲于僞翻】乞加褒赏上以表示瑗等瑗等弥忧惧屡请去位上不许十一月丁卯朔临轩命司空李勣赍玺绶册皇后武氏【玺斯氏翻绶音受】是日百官朝皇后于肃义门故后王氏故淑妃萧氏并囚于别院上尝念之闲行至其所【间古苋翻】见其室封闭极宻惟窍壁以通食噐恻然伤之呼曰皇后淑妃安在王氏泣对曰妾等得罪爲宫婢何得更有尊称【称尺证翻】又曰至尊若念畴昔使妾等再见日月乞名此院爲囘心院上曰朕即有处置【处昌吕翻】武后闻之大怒遣人杖王氏及萧氏各一百断去手足捉酒瓮中曰令二妪骨醉【断丁管翻去吕翻妪威遇翻】数日而死又斩之王氏初闻宣敕再拜曰愿大家万岁昭仪承恩死自吾分淑妃骂曰阿武妖猾乃至于此愿他生我爲猫阿武爲鼠生生扼其喉由是宫中不畜猫【分扶问翻妖于乔翻畜吁玉翻】寻又改王氏姓爲蟒氏【蟒莫朗翻蛇最大者曰蟒】萧氏爲枭氏【枭古尧翻】武后数见王萧爲祟被髪沥血如死时状后徙居蓬莱宫复见之【数所角翻祟虽遂翻复扶又翻大明宫接西内宫城之东北曰东内本永安宫贞观八年置九月更名大明宫以备太上皇清暑后髙宗以风痹厌西内湫湿龙朔二年始大兴葺曰蓬莱宫】故多在洛阳终身不归长安己巳许敬宗奏曰永徽爰始国本未生权引彗星越升明两【易离卦大象曰明两作离大人以继明照四方彗祥歳翻】近者元妃载诞正降神【言代王武后之子当立】重光日融爝晖宜息【崔豹古今注曰汉文帝为太子乐人歌四章以賛太子之徳一曰日重光二曰月重轮三曰星重晖四曰海重润庄子曰日月出矣而爝火不息其于光也不亦难乎重直龙翻爝即略翻】安可反植枝干久易位于天庭倒袭裳衣使违方于震位【震长子也以守社稷宗庙为祭主也】又父子之际人所难言【汉武帝语田千秋之辞】事或犯鳞必婴严宪【骊龙颔下有逆鳞径尺婴之则死喻人主之威不可犯也】煎膏染鼎臣亦甘心上召见问之对曰皇太子国之本也本犹未正万国无所系心且在东宫者所出本微今知国家已有正嫡必不自安窃位而懐自疑恐非宗庙之福愿陛下熟计之上曰忠已自让对曰能为太伯愿速从之　西突厥颉苾达度设数遣使请兵讨沙鉢罗可汗【厥九勿翻数所角翻使疏吏翻可从刋入声汗音寒】甲戍遣丰州都督元礼臣册拜颉苾达度设为可汗礼臣至碎叶城【自弓月城过思浑川度伊丽河至碎叶界又西行千里至碎叶城属焉耆都督府界】沙鉢罗发兵拒之不得前颉苾逹度设部落多为沙鉢罗所并余众寡弱不为诸姓所附礼臣竟不册拜而归　中书侍郎李义府参知政事义府容貎温恭与人语必嬉怡微笑而狡险忌克故时人谓义府笑中有刀又以其柔而害物谓之李猫显庆元年春正月辛未以皇太子忠为梁王梁州刺史立皇后子代王为皇太子生四年矣忠既废官属皆惧罪亡匿无敢见者右庶子李安仁独侯忠泣涕拜辞而去安仁纲之孙也【李纲着节于隋唐之间】　壬申赦天下改元二月辛亥赠武士彠司徒赐爵周国公【彠一虢翻】　三月
