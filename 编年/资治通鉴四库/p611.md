<!-- { "loadSidebar": true } -->
　　二年春正月戊戌朔大赦　以司空褚渊为司徒尚书右仆射王俭为左仆射渊不受　【考异曰齐书建元二年正月以渊为司徒十二月戊戌以渊为司徒四年六月癸卯以司徒禇渊为司空八月癸卯司徒禇渊薨渊传三年为司徒又固让四年寝疾逊位改授司空及薨诏曰司徒奄至薨逝盖二年正月辞十二月受耳纪传前后各不相顾】辛丑上祀南郊　魏陇西公琛等攻防马头戍杀太守刘从【琛丑林翻】乙卯诏内外纂严发兵拒魏徴南郡王长懋为中军将军镇石头　魏广川庄王略卒　魏师攻钟离徐州刺史崔文仲击破之文仲遣军主崔孝伯渡淮攻魏茌眉戌主龙得侯等杀之【茌仕疑翻孙愐曰龙姓也　考异曰齐纪作龙渴侯今从齐书】文仲祖思之族人也羣蛮依阻山谷连带荆湘雍郢司五州之境【雍于用翻】闻魏师入冦乃尽发民丁南襄城蛮秦逺乗虚冦潼阳杀县令【萧子显齐志寜蛮府领郡有南襄城东襄城北襄城中襄城郡葢因羣蛮部落分署为郡也五代志淮安郡慈丘县有后魏襄城郡沈约宋志汶阳郡领潼阳沮阳高安三县葢皆宋初置也水经注东汶阳郡沮阳县沮水出其西北东南迳汶阳郡北即髙安县界郡治钖城县故新城郡之下邑义熈初分新城立郡其地当在临沮县西萧子显曰桓温以临沮西界水陆纡险道带蛮蜓田土肥美立为汶阳郡以处流民】司州蛮引魏兵冦平昌平昌戍主荀元賔击破之北上黄蛮文勉徳冦汶阳　【考异曰齐纪作文施徳今从齐书】汶阳太守戴元賔弃城奔江陵【晋武帝平吴割中庐之南乡临沮之北乡立上黄县治軨乡属襄阳郡晋安帝分属长寜郡宋明帝以名与文帝陵同改为永寜郡五代志竟陵郡章山县西魏置上黄郡今荆门军长林县即古之长寜县有章山九域志曰山即禹贡所谓内方也宋白曰上黄县隋改南漳县】豫章王嶷遣中兵参军刘伾绪将千人讨之至当阳【章懐太子贤曰当阳县西北即临沮故城将即亮翻下同】勉徳请降秦逺遁去【降戸江翻】魏将薛道标引兵趣夀阳上使齐郡太守刘懐慰作冠军将军薛渊书以招道标【趣七喻翻冠古玩翻】魏人闻之召道标还【还从宣翻又如字】使梁郡王嘉代之懐慰乘民之子也【刘乘民见一百三十一卷宋明帝泰始二年】二月丁卯朔嘉与刘昶冦夀阳将战昶四向拜将士流涕纵横【纵子容翻】曰愿同戮力以雪雠耻魏步骑号二十万【骑竒寄翻】豫州刺史垣崇祖集文武议之欲治外城堰肥水以自固皆曰昔佛狸入冦【见一百二十五卷宋文帝元嘉二十七年治直之翻佛音弼】南平王士卒完盛数倍于今犹以郭大难守退保内城且自有肥水未尝堰也恐劳而无益崇祖曰若弃外城虏必据之外修楼橹内筑长围则坐成擒矣守郭筑堰是吾不谏之策也【言策已先定足以制敌不为人所谏止】乃于城西北堰肥水【据水经肥水自黎浆亭北流过夀春城东此立堰于西北者西北虏冲也又因上流之势可决以灌虏今安丰军有小史埭即崇祖决堰处】堰北筑小城周为深堑【堑七艳翻】使数千人守之曰虏见城小以为一举可取必悉力攻之以谋破堰吾纵水冲之皆为流尸矣魏人果蚁附攻小城崇祖着白纱帽肩舆上城【着则略翻上时掌翻】晡时决堰下水魏攻城之众漂坠堑中人马溺死以千数【溺奴狄翻】魏师退走　谢天葢部曲杀天葢以降【降戸江翻】　宋自孝建以来政纲弛紊簿籍讹谬上诏黄门郎会稽虞玩之等更加检定曰黄籍民之大纪国之治端【杜佑曰黄籍者戸口版籍也会工外翻治直吏翻下求治同】自顷巧伪日甚何以厘革玩之上表以为元嘉中故光禄大夫傅隆年出七十犹手自书籍躬加隐校【隐者痛覈其实也】今欲求治取正必在勤明令长【长知两翻】愚谓宜以元嘉二十七年籍为正更立明科一听首悔【首式又翻】迷而不返依制必戮若有虗昧州县同科上从之　上以羣蛮数为叛乱【数所角翻】分荆益置巴州以镇之壬申以三巴校尉明慧昭为巴州刺史领巴东太守【宋明帝泰始二年以三峡险隘山蛮冦贼议立三巴校尉以镇之寻省顺帝升明二年复置校户教翻】是时齐之境内有州二十三郡三百九十县千四百八十五【州二十三南徐豫南豫南兖北兖北徐青冀江广交越荆巴郢司雍湘梁秦益寜也郡三百九十有寄治者有新置者有俚郡獠郡荒郡左郡无属县者有或荒无民户者郡县之建置虽多而名存实亡境土蹙于宋大明之时矣】乙酉崔文仲遣军主陈靖拔魏竹邑杀戍主白仲都崔叔延破魏睢陵杀淮阳太守梁恶【竹邑汉沛郡之竹县也后汉晋曰竹邑后废魏盖于故地置戍也贤曰竹故城在今徐州符离县睢陵汉县属临淮后汉晋属下邳宋孝武大明元年度属于济隂时入魏置淮阳郡】　三月丁酉朔以侍中西昌侯鸾为郢州刺史鸾帝兄始安贞王道生之子也早孤为帝所养恩过诸子【为后鸾夺国杀帝子孙张本】　魏刘昶以雨水方降表请还师魏人许之丙午遣车骑大将军冯熈将兵迎之【骑竒寄翻将即亮翻】　夏四月辛巳魏主如白登山五月丙申朔如火山【杜佑曰云州治云中县县界有白登山白登台水经注曰白登南有武周川川东南有火山山上有火井南北六十七歩广减尺许源深不见底炎势上升常若微雷响以草爨之则烟腾火】壬寅还平城　自晋以来建康宫之外城唯设竹篱而有六门防有发白虎樽者【晋志正旦元会设白虎樽于殿庭樽盖上施白兽若有能献直言者则发此樽饮酒案礼白兽樽乃杜举之遗式为白兽盖是复代所为示忌惮也白兽即白虎晋书避唐讳改曰兽】言白门三重关竹篱穿不完【重直龙翻】上感其言命改立都墙　李乌奴数乗间出冦梁州【数所角翻间古苋翻】豫章王嶷遣中兵参军王图南将益州兵从劒阁掩击之梁南秦二州刺史崔慧景发梁州兵屯白马与图南覆背击乌奴【嶷鱼力翻将即亮翻覆当作腹】大破之乌奴走保武兴　【考异曰魏书帝纪八月慧景冦武兴今从慧景传】慧景祖思之族人也秋七月辛亥魏主如火山　戊午皇太子穆妃裴氏
　　卒【妃卒谥曰穆】诏南郡王长懋移镇西州　角城戍主举城降魏【角城注见下年降户江翻】秋八月丁酉魏遣徐州刺史梁郡王嘉迎之又遣平南将军郎大檀等三将出胊城【魏收志琅邪朐县有胊城胊音劬】将军白吐头等二将出海西【海西即汉海西县地也宋明帝失淮北侨立青州于贑榆县泰始七年割贑榆置鬰县立海西郡齐明帝以为东海郡东魏武定七年改海西郡又分襄贲置海西县】将军元泰等二将出连口【连口涟水入淮之口也时在襄贲县界隋改襄贲县为涟水县杜佑曰楚州涟水县有连口渡应劭曰贲音肥】将军封延等三将出角城镇南将军贺罗出下蔡【据班志下蔡春秋之州来国也为楚所防后吴取之至夫差迁蔡昭侯于此后四世侯齐竟为楚所灭故曰下蔡汉为县属沛郡后省东魏武定六年以梁黄城戍为下蔡郡隋为县属汝隂郡以下垣崇祖徙下蔡戍攷之则此戍置于淮水之西五代时周世宗徙夀春治下蔡即其地】同入冦　甲辰魏主如方山戊申游武州山石窟寺【水经注曰武周川水东南流水侧有石祗洹舎幷诸窟室比丘尼所居也其水又东转灵岩南凿石开山因岩结搆真容巨壮法世所稀据道元之言浮屠氏巨丽处也】庚戌还平城　崔慧景遣长史裴叔保攻李乌奴于武兴为氐王杨文所败【败补迈翻】　九月甲午朔日有食之　丙午柔然遣使来聘【使防吏翻】　汝南太守常元真龙骧将军胡青苟降于魏【骧思将翻降户江翻】　闰月辛巳遣领军李安民循行清泗诸戍以备魏【行下孟翻】　魏梁郡王嘉帅众十万围朐山【帅读曰率】胊山戌主元度婴城固守【孙偭曰姓也】青冀二州刺史范阳卢绍之遣子奂将兵助之【将郎亮翻下同】庚寅元度大破魏师台遣军主崔灵建等将万余人自淮入海夜至各举两炬魏师望见遁去　冬十月王俭固请解选职许之加俭侍中以太子詹事何戢领选【选湏绢翻戢阻立翻又疾立翻】上以戢资重欲加常侍褚渊曰圣防每以蝉冕不宜过多臣与王俭既已左珥若复加戢则八座遂有三貂【自汉以来侍中常侍皆左貂令仆与列曹尚书为八座据戢帝为领军戢为司徒左长史相与来往数兴欢宴戢葢龙潜之旧也复扶又翻】若帖以骁游亦不为少【沈约曰骁骑将军游击将军并汉襍号将军也魏置为中军及晋以领防左右卫骁游为六军不少者谓其取数已多也少诗沼翻】乃以戢为吏部尚书加骁骑将军【骁坚尧翻骑竒寄翻】　甲辰以沙州刺史杨广香为西秦州刺史又以其子炅为武都太守【炅古迥翻又古恵翻】　丁未魏以昌黎王冯熈为西道都督与征南将军桓诞出义阳镇南将军贺罗出钟离同入冦　淮北四州民不乐属魏【四州入魏事见一百三十三卷宋明帝奉始三年乐音洛】常思归江南上多遣间谍诱之【间古苋翻谍从协翻诱音酉】于是徐州民桓标之　【考异曰魏书兰陵民桓富葢即标之也今从齐书】兖州民徐猛子等所在蠭起为冦盗聚众保五固推司马朗之为主魏遣淮阳王尉元平南将军薛虎子等讨之【尉纡勿翻】　十一月戊寅丹杨尹王僧防上言郡县狱相承有上汤杀囚名为救疾实行寃暴【因囚有时行瘟疫宜汗遂上汤以蒸杀之上时掌翻】岂有死生大命而濳制下邑愚谓囚病必先刺郡【刺谓州刺史郡谓郡守也或曰书病囚之姓名而白之于郡曰刺】求职司与医对共诊验【职司谓郡曹掌刑狱者】逺县家人省视然后处治【处治谓处方治病也省悉景翻处昌吕翻治直之翻】上从之戊子以杨难当之孙后起为北秦州刺史武都王镇武兴　十二月戊戌以司空褚渊为司徒渊入朝以腰扇障日【腰扇佩之于腰今谓之折叠扇朝直遥翻下同】征虏功曹刘祥从侧过曰作如此举止羞面见人扇障何益渊曰寒士不逊祥曰不能杀袁刘安得免寒士【谓杀袁粲刘乗也】祥穆之之孙也祥好文学而性韵刚踈撰宋书讥斥禅代王俭密以闻坐徙广州而卒【刘穆之宋朝佐命元臣祥以是得罪于齐可谓无忝厥祖矣好呼到翻】太子宴朝臣于圃【东宫有圃】右卫率沈文季与褚渊语相失文季怒曰渊自谓忠臣不知死之日何面目见宋明帝太子笑曰沈率醉矣【史言褚渊失节人得以面斥之率所律翻】　壬子以豫章王嶷为中书监司空扬州刺史以临川王映为都督荆雍等九州诸军事荆州刺史【嶷鱼力翻雍于用翻】　是岁魏尚书令王叡进爵中山王加镇东大将军置王官二十二人以中书侍郎郑羲为傅郎中令以下皆当时名士又拜叡妻丁氏为妃【此事传之史防可以为王叡荣邪】
