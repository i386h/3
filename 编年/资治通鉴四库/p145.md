<!-- { "loadSidebar": true } -->
　　二年春伊邪莫演罢归【朝罢遣归也】自言欲降【降户江翻下同】即不受我我自杀终不敢还归使者以闻下公卿议【下遐稼翻】议者或言宜如故事受其降光禄大夫谷永议郎杜钦以为汉兴匈奴数为边害【数所角翻】故设金爵之赏以待降者今单于屈体称臣列为北藩遣使朝贺无有二心汉家接之宜异于徃时今既享单于聘贡之质【师古曰享当也质诚也】而更受其逋逃之臣是贪一夫之得而失一国之心拥有罪之臣而絶慕义之君也假令单于初立【师古曰假令犹言或当也】欲委身中国未知利害私使伊邪莫演诈降以卜吉凶受之亏徳沮善令单于自疏【疏与疎同】不亲边吏或者设为反间【间居苋翻】欲因以生隙受之适合其防使得归曲而责直【师古曰归曲于汉而以直义来责也】此诚边境安危之原师旅动静之首不可不详也不如勿受以昭日月之信抑诈谖之谋怀附亲之心便【师古曰谖诈辞也音许逺翻又许元翻】对奏天子从之遣中郎将王舜徃问降状伊邪莫演曰我病狂妄言耳遣去归到官位如故不肯令见汉使【史言永钦能得匈奴之情】　夏四月楚国雨雹【雨于具翻】大如釜　徙山阳王康为定陶王六月上悉封诸舅王谭为平阿侯商为成都侯立为
　　红阳侯根为曲阳侯逢时为髙平侯【恩泽侯表平阿侯食邑于沛成都侯食邑于山阳红阳侯食邑于南阳曲阳侯食邑于九江髙平侯食邑于临淮】五人同日封故世谓之五侯太后母李氏更嫁为河内茍賔妻【据太后母李以妬去更嫁更工衡翻】生子参太后欲以田蚡为比而封之【李竒曰田蚡与孝景王后同母异父得封故也蚡扶粉翻师古曰比例也音频寐翻】上曰封田氏非正也以参为侍中水衡都尉　御史大夫张忠奏京兆尹王尊暴虐倨慢尊坐免官吏民多称惜之湖三老公乗兴等【师古曰湖县名也今虢州湖城县取其名地理志湖县属京兆公乗以爵为姓乗绳证翻】上书讼尊治京兆拨剧整乱诛暴禁邪皆前所希有名将所不及【此将谓郡将也治直之翻将即亮翻】虽拜为真【尊自行尹事为真】未有殊絶褒赏加于尊身今御史大夫奏尊伤害隂阳为国家忧无承用诏书意靖言庸违象恭滔天【师古曰引虞书尧典之辞也靖治也庸用也违僻也滔漫也谓其言假托于治实用违僻貌象恭敬过恶漫天也漫音莫干翻一曰慆慢也】原其所以出御史丞杨辅【御史大夫有两丞秩千石一曰中丞】素与尊有私怨外依公事建画为此议傅致奏文【师古曰建立谋画为此议也傅读曰附谓益其事而引致于罪状据尊辅故为尊书佐尝醉过尊大奴利家利家捽搏其颊兄子闳拔刀欲刭之以故深怨欲伤害尊】浸润加诬【师古曰浸润犹渐染也】臣等窃痛伤尊修身洁己砥节首公【师古曰砥厉也首向也砥音指首音式救翻】刺讥不惮将相诛恶不避豪彊诛不制之贼【贼谓傰宗等】解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防棘木之听【张晏曰周礼三槐九棘公卿于下听讼王制大司冦听狱于棘木之下棘者欲其赤心而留意于三刺也】独掩怨讐之偏奏被共工之大恶【仲冯曰共工之大恶谓上劾奏云靖言庸违象恭滔天是也被皮义翻共音恭】无所陈寃愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间【师古曰期年也期音基】乍贤乍佞岂不甚哉孔子曰爱之欲其生恶之欲其死是惑也【论语所载答樊迟之言恶路乌翻】浸润之谮不行焉可谓明矣【答子张之言】愿下公卿大夫博士议郎定尊素行【下户嫁翻行下孟翻】夫人臣而伤害隂阳死诛之罪也靖言庸违放殛之刑也【师古曰殛诛也音居力翻】审如御史章尊乃当伏观阙之诛【张晏曰孔子诛少正卯于两观之间观古玩翻】放于无人之域不得茍免【师古曰非止坐免官而已也】及任举尊者当获选举之辜不可但已【任保也汉法选举而其人不称者与同罪】即不如章饰文深诋以愬无罪亦宜有诛以惩谗贼之口絶诈欺之路【师古曰惩创也】唯明主参详使白黑分别【别彼列翻】书奏天子复以尊为徐州刺史【徐州部琅邪东海临淮等郡及楚广陵等国复扶又翻下同】　夜郎王兴钩町王禹漏卧侯俞更举兵相攻【孟康曰漏卧夷邑名后为县地理志夜郎钩町漏卧三县皆属防柯郡钩町音劬挺师古曰俞音逾】防柯太守请发兵诛兴等【防柯音臧哥】议者以为道逺不可击乃遣太中大夫蜀郡张匡持节和解兴等不从命刻木象汉吏立道旁射之【射而亦翻】杜钦説大将军王凤曰蛮夷王侯轻易汉使不惮国威【説输芮翻易以豉翻】恐议者选耎复守和解【师古曰选耎怯不前之意也选音息兖翻耎音人兖翻】太守察动静有变乃以闻如此则复旷一时【师古曰旷空也一时三月也言空废一时不早发兵也】王侯得收猎其众申固其谋党助众多各不胜忿【胜音升下同】必相殄灭自知罪成狂犯守尉【师古曰言起狂悖之心而杀守尉也】逺臧温暑毒草之地【臧古藏字通】虽有孙吴将贲育士【师古曰孙孙武吴吴起贲孟贲育夏育也将即亮翻贲音奔】若入水火徃必焦没智勇亡所施【亡读曰无】屯田守之费不可胜量【量音良】宜因其罪恶未成未疑汉家加诛隂敕旁郡守尉练士马【师古曰练简也守式又翻下同】大司农豫调谷积要害处【调徒钓翻】选任职太守徃以秋凉时入诛其王侯尤不轨者即以为不毛之地无用之民圣王不以劳中国【师古曰即犹若也不毛言不生草木】宜罢郡放弃其民絶其王侯勿复通【复扶又翻】如以先帝所立累世之功不可堕壊【师古曰堕音火规翻毁也】亦宜因其萌牙早断絶之及已成形然后战师则万姓被害【断丁管翻下同被皮义翻】于是凤荐金城司马临卭陈立为防柯太守【汉列郡守尉之下有长史司马地理志临卭县属蜀郡卭音渠容翻】立至防柯谕告夜郎王兴兴不从命立请诛之未报乃从吏数十人出行县【行下孟翻】至兴国且同亭【师古曰且音子余翻按地理志夜郎县王莽改曰同亭盖因亭以名县也】召兴兴将数千人徃至亭从邑君数十人入见立【按西南夷传夷人椎结耕田有邑聚各有君长】立数责因断头【数所具翻】邑君曰将军诛无状为民除害【为于伪翻】愿出晓士众以兴头示之皆释兵降【师古曰释解也降户江翻】钩町王禹漏卧侯俞震恐入粟千斛牛羊劳吏士【劳力到翻】立还归郡兴妻父翁指与子邪务收余兵廹胁旁二十二邑反至冬立奏募诸夷与都尉长史分将攻翁指等【将即亮翻】翁指据阸为垒立使竒兵絶其饟道【饟与饷同音息亮翻】纵反间以诱其众【间居苋翻诱音酉】都尉万年曰兵乆不决费不可共【师古曰共读曰供】引兵独进败走趋立营【师古曰趋读曰趣趣向也音七喻翻】立怒叱戏下令格之【戏读曰麾】都尉复还战立救之时天大旱立攻絶其水道蛮夷共斩翁指持首出降西夷遂平【考异曰西夷传但云河平中而胡旦汉春秋云在此年十一月未知何据也】
　　三年春正月楚王嚣来朝【嚣宣帝子于帝为叔父】二月乙亥诏以嚣素行纯茂特加显异封其子勲为广戚侯【广戚侯国属沛郡行下孟翻】　丙戌犍为地震山崩壅江水水逆流【犍居言翻】　秋八月乙卯晦日有食之　上以中秘书颇散亡【师古曰言中以别外艺文志曰武帝建藏书之防刘歆曰外则有太常太史博士之藏内则有延阁广内秘室之府】使谒者陈农求遗书于天下诏光禄大夫刘向校经传诸子诗赋歩兵校尉任宏校兵书【百官表歩兵校尉掌上林苑门屯兵武帝所置八校尉之一也任音壬校尉之校户教翻余并居效翻】太史令尹咸校数术【百官表太史令属太常师古曰数术占卜之书】侍医李柱国校方技【侍医属太医令在天子左右者也师古曰方技医药之书也技音渠绮翻】毎一书已向辄条其篇目撮其指意録而奏之【已终也竟也师古曰撮摠取也音千括翻】　刘向以王氏权位太盛而上方向诗书古文向乃因尚书洪范集合上古以来歴春秋六国至秦汉符瑞灾异之记推迹行事连傅祸福【傅读曰附】着其占验比类相从各有条目凡十一篇号曰洪范五行传论奏之天子心知向忠精故为凤兄弟起此论也【为于伪翻】然终不能夺王氏权　河复决平原流入济南千乗所壊败者半建始时【复扶又翻下同济子礼翻乗绳证翻壊音怪败补迈翻】复遣王延世与丞相史杨焉及将作大匠许商【百官表曰将作少府秦官掌治宫室景帝中六年更名将作大匠】谏大夫乗马延年同作治【孟康曰乗马姓也师古曰乗音食证翻】六月乃成复赐延世黄金百斤治河卒非受平贾者为着外繇六月【苏林曰平贾以钱取人作卒顾其时庸之平贾也如淳曰律説平贾一月得钱二千又律説戍边一嵗当罢若有急当留守六月今以卒治河之故复留六月孟康曰外繇戍边也治水不复戍边也师古曰如孟二説皆非也以卒治河有劳虽执役日近皆得比繇戍六月也着谓着簿籍也治直之翻贾读曰价着音竹助翻繇读曰徭】
