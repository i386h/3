<!-- { "loadSidebar": true } -->
　　孝建元年春正月己亥朔上祀南郊改元大赦【上既平元凶之乱依故事即位逾年而后改元孝建者葢欲以孝建平祸乱安宗庙之功】　甲辰以尚书令何尚之为左光禄大夫防军将军以左卫将军顔竣为吏部尚书领骁骑将军【竣七伦翻骁坚尧翻骑竒寄翻】　壬戌更铸孝建四铢钱【更工衡翻】　乙丑魏以侍中伊馛为司空【馛蒲拨翻】丙子立皇子子业为太子　初江州刺史臧质自谓人才足为一世英雄太子劭之乱质潜有异图以荆州刺史南郡王义宣庸闇易制【易以豉翻】欲外相推奉因而覆之质于义宣为内兄【臧质武敬皇后之侄年长于义宣故为内兄】既至江陵【质初起兵与鲁爽同诣江陵事见上卷上年】即称名拜义宣义宣惊愕问故质曰事中宜然【谓国家多事之中宜相推奉也】时义宣已奉帝为主故其计不行及至新亭【去年五月朔质至新亭】又拜江夏王义恭【夏户雅翻】曰天下屯危礼异常日【屯陟伦翻】劭既诛义宣与质功皆第一由是骄恣事多专行凡所求欲无不必从【必上之从已】义宣在荆州十年【文帝元嘉二十年义宣镇荆州】财富兵彊朝廷所下制度意有不同一不遵承【史歴言义宣质骄横之由下遐稼翻】质自建康之江州舫千余乗部伍前后百余里【舫甫妄翻乗绳证翻】帝方自揽威权而质以少主遇之【少诗沼翻】政刑庆赏一不咨禀擅用湓口钩圻米【湓口米荆湘郢三州之运所积也钩圻米南江之运所积也水经注灨水自南昌歴郴丘城下又歴钩圻邸阁下而后至彭泽圻音畿】台符屡加检诘渐致猜惧【检诘谓检校米斛而诘问擅用之由也诘去吉翻】帝淫义宣诸女义宣由是恨怒质乃遣宻信说义宣【宻信宻吏也説输芮翻下说诱同】以为负不赏之功挟震主之威自古能全者有几今万物系心于公声迹已着见几不作将为它人所先【几居希翻先悉荐翻】若命徐遗寳鲁爽驱西北精兵来屯江上【徐遗寳刺兖州直建康北鲁爽刺南豫直建康西鲁爽素奉义宣徐遗寳由义宣府参军起故欲命之同逆】质帅九江楼船为公前驱【帅读曰率】已为得天下之半公以八州之众徐进而临之【义宣都督荆雍梁益湘交广宁八州】虽韩白更生不能为建康计矣【韩白谓韩信白起】且少主失徳闻于道路【闻音问同】沈栁诸将亦我之故人【沈庆之与质同以武干事文帝质为雍州栁元景其部曲将也将即亮翻下同】谁肯为少主尽力者【为于伪翻下为公同】夫不可留者年也不可失者时也质常恐溘先朝露【溘苦荅翻又苦合翻溘奄也朝露言其易晞溘先朝露言奄然而死在朝露未晞之先先悉荐翻】不得展其旅力【毛苌曰旅众也考孔安国书注亦然】为公扫除于时悔之何及义宣腹心将佐谘议参军蔡超司马竺超民等咸有富贵之望【蔡超等以江州将佐从帝起义以得富贵故懐非望】欲倚质威名以成其业共劝义宣从其计质女为义宣子采之妇义宣谓质无复异同【复扶又翻】遂许之超民防之子也【景平元嘉间竺防守东阳有功】臧敦时为黄门侍郎帝使敦至义宣所道经寻阳质更令敦説诱义宣【诱音酉】义宣意遂定豫州刺史鲁爽有勇力义宣素与之相结义宣宻使人报爽及兖州刺史徐遗寳期以今秋同举兵使者至寿阳爽方饮醉失义宣指即日举兵　【考异曰宋本纪二月庚午爽臧质南郡王义宣徐遗寳举兵反义宣传云其年正月便反宋畧云二月义宣等反按爽之反帝犹遣质收鲁则非同日反明矣又按长厯是月戊辰朔然则庚午三日也义宣传起兵在二月二十六日但不知爽反在正月与二月耳】爽弟瑜在建康闻之逃叛爽使其众戴黄标【戴黄以为标识】窃造法服登坛自号建平元年疑长史韦处穆中兵参军杨元驹治中庾腾之不与已同皆杀之【处昌吕翻】徐遗寳亦勒兵向彭城二月义宣闻爽已反狼狈举兵鲁瑜弟为质府佐帝敕质收之质即执台使举兵【使防吏翻】义宣与质皆上表言为左右所谗疾欲诛君侧之恶义宣进爽号征北将军爽于是送所造舆服诣江陵使征北府戸曹板义宣等【晋宋之制藩方权宜授官者谓之板授】文曰丞相刘今补天子名义宣车骑臧今补丞相名质平西朱今补车骑名修之【先是臧质进号车骑将军镇寻阳朱修之进号平西将军镇襄阳进义宣丞相辞不受】皆板到奉行义宣骇愕爽所送法物并留竟陵不听进质加鲁辅国将军下戍大雷义宣遣谘议参军刘谌之将万人就【谌氏壬翻将即亮翻】召司州刺史鲁秀欲使为谌之后继秀至江陵见义宣出拊膺曰吾兄误我乃与痴人作贼今年败矣义宣兼荆江兖豫四州之力威震逺近帝欲奉乗舆法物迎之【乗绳证翻】竟陵王诞固执不可曰奈何持此座与人乃止【竟陵王诞时为扬州刺史】　己卯以领军将军栁元景为抚军将军辛卯以左卫将军王谟为豫州刺史【欲以代鲁爽】命元景统谟等诸将以讨义宣癸巳进据梁山洲【时梁山江中有洲谟等舟师据之】于两防筑月垒水陆待之义宣自称都督中外诸军事命僚佐悉称名　甲午魏主诣道坛受图箓【冦谦之之遗教也】　丙申以安北司马夏侯祖欢为兖州刺史【代徐遣寳】三月己亥内外戒严　【考异曰宋畧宋本纪皆作癸亥下有辛丑按长厯是月戊戌朔癸亥二十六日辛丑乃四日也当作己亥】辛丑以徐州刺史萧思话为江州刺史【欲以代臧质】栁元景为雍州刺史【欲以代朱修之雍于用翻】癸卯以太子左卫率厐秀之为徐州刺史【欲以代萧思话】义宣移檄州郡加进位号使同发兵雍州刺史朱修之伪许之而遣使陈诚于帝【遣使防吏翻下同】益州刺史刘秀之斩义宣使者遣中兵参军韦崧将万人袭江陵【将即亮翻下使将同】戊申义宣帅众十万江津舳舻数百里【帅读曰率舳音逐舻音卢】以子慆为辅国将军与左司马竺超民留镇江陵【慆土刀翻】檄朱修之使兵万人继进修之不从义宣知修之贰于己乃以鲁秀为雍州刺史使将万余人击之王谟闻秀不来【鲁秀善战故王谟惮之】喜曰臧质易与耳【易以豉翻】冀州刺史垣防之妻徐遗寳之姊也遗寳邀防之同反防之不从发兵击之遗寳遣兵袭徐州长史明于彭城不克【萧思话已离彭城长史明守之】与夏侯祖欢垣防之共击遗寳于湖陆【宋兖州治湖陆】遗寳弃众焚城奔鲁爽义宣至寻阳以质为前锋而进爽亦引兵直趣歴阳【趣七喻翻】与质水陆俱下殿中将军沈灵赐将百舸破质前军于南陵擒军主徐庆安等【舸古我翻】质至梁山夹陈两岸与官军相拒【陈读曰阵】夏四月戊辰以后将军刘义綦为湘州刺史甲申以朱修之为荆州刺史【义宣为荆湘二州刺史而反故二州皆命代以朱修之效顺使制其后故命以荆州】上遣左军将军薛安都龙骧将军南阳宗越等戍歴阳【骧思将翻】与鲁爽前锋杨胡兴等战斩之　【考异曰安都传作胡与今从宗越传】爽不能进留军大岘使鲁瑜屯小岘【小岘在合肥之东大岘又在小岘之东岘戸典翻】上复遣镇军将军沈庆之济江督诸将讨爽【复扶又翻】爽食少引兵稍退自留断后【少诗沼翻断音短断后古之所谓殿也】庆之使薛安都帅轻骑追之【帅读曰率骑竒寄翻】丙戌及爽于小岘爽将战饮酒过醉安都望见爽即跃马大呼直徃刺之【呼火故翻刺七亦翻】应手而倒左右范双斩其首爽众奔散瑜亦为部下所杀遂进攻寿阳克之【爽为南豫州刺史镇寿阳】徐遗寳奔东海东海人杀之
　　李延寿论曰凶人之济其身非世乱莫由焉鲁爽以乱世之情而行之于平日【平日谓安平无事之日】其取败也宜哉【考异曰此语本出沈约宋书吴喜黄回传賛而延寿取之以爽施用失所故绌其名】
