<!-- { "loadSidebar": true } -->
　　五年春正月庚申朔齐主登北城【晋阳北城也】军容甚整突厥咎周人曰尔言齐乱故来伐之今齐人眼中亦有铁何可当邪【厥九勿翻邪音耶】周人以歩卒为前锋从西山下去城二里许诸将咸欲逆击之【将即亮翻】段韶曰歩卒力势自当有限今积雪既厚逆战非便不如陈以待之彼劳我逸破之必矣既至齐悉其鋭师鼓噪而出突厥震骇引上西山不肯战【陈读曰阵上时掌翻】周师大败而还【还从宣翻又如字下同】突厥引兵出塞纵兵大掠自晋阳以往七百余里人畜无遗【谓晋阳以北七百余里畜许救翻】段韶追之不敢逼突厥还至陉岭冻滑乃铺毡以度胡马寒瘦膝已下皆无毛比至长城【陉音刑比必利翻长城即文宣所筑者】马死且尽截矟杖之以归达奚武至平阳未知忠退斛律光与书曰鸿鹄已翔于寥廓罗者犹视于沮泽【汉司马相如难蜀父老曰焦明已翔乎寥廓罗者犹视乎薮泽沮将预翻】武得书亦还光逐之入周境获二千余口而还光见帝于晋阳帝以新遭大防抱光头而哭任城王湝进曰何至于此乃止【见贤遍翻湝音皆又户皆翻】初齐显祖之世周人常惧齐兵西度毎至冬月守河椎氷及世祖即位嬖幸用事朝政渐紊【嬖卑义翻又博计翻朝直遥翻紊音问】齐人椎氷以备周兵之逼斛律光忧之曰国家常有吞关陇之志今日至此而唯翫声色乎　辛巳上祀南郊　二月庚寅朔日有食之　初齐显祖命羣臣刋定魏麟趾格为齐律【见一百六十三卷梁简文帝大寳元年】乆而不成时军国多事决狱罕依律文相承谓之变法从事世祖即位思革其弊乃督脩律令者至是而成律十二篇【五代志齐律十二篇一名例二禁卫三婚户四擅兴五违制六诈伪七鬬讼八贼盗九捕断十毁损十一廐牧十二杂律】令四十卷其刑名有五一曰死重者轘之【轘胡惯翻即车裂也】次枭首次斩次绞二曰流投邉裔为兵三曰刑自五歳至一歳四曰鞭自百至四十五曰杖自三十至十凡十五等【死四等流一等刑五等鞭五等杖三等通十八等今曰凡十五等通鉴依五代志大凡为十五等之文也枭坚尧翻】其流外官及老小阉痴【老者小者阉者痴者与流外官皆赎郑曰阉精气闭藏者痴不慧也】并过失应赎者皆以绢代金三月辛酉班行之因大赦【赦其宿罪此后有犯者皆以法令施行】是后为吏者始守法令又敕仕门子弟常讲习之【仕门谓入仕之家】故齐人多晓法又令民十八受田输租调二十充兵六十免力役六十六还田免租调一夫受露田八十亩【杜佑曰不栽树者谓之露田调力吊翻下夫调牛调同】妇人四十亩奴婢依良人【言奴婢受田依良人亩数】牛受六十亩【按五代志丁牛一头受田六十亩限止四年丁牛者胜耕之牛牧牛者得受其田】大率一夫一妇调绢一匹绵八两垦租二石义租五斗奴婢准良人之半【奴婢者官常役其力故所调半于良人】牛调二尺垦租一斗义租五升垦租送台义租纳郡以备水旱【调力吊翻】　己巳齐羣盗田子礼等数十人共刼太师彭城景思王浟为主诈称使者径向浟第至内室称敕牵浟上马临以白刄欲引向南殿浟大呼不从【浟夷周翻使疏吏翻上时掌翻呼火故翻】盗杀之　庚辰周初令百官执笏【记玉藻曰史进象笏书思对命注云意所思念将以告君者也对所以对君也命所受命也书之于笏为失忘也又曰凡有指画于君前者用笏造受命于君前用笏笏毕用也因饰焉笏度二尺有六寸其中博三寸其杀六分而去一应劭曰昔荆轲逐秦王其后谒者持匕首以备不虞从此侍宫皆执刀劒髙祖偃武脩文始制手版代焉隋志曰中世以来唯八座尚书执笏笏者白笔缀其头紫囊裹之其余公卿但执手版谓之笔笏盖以记事受言西魏以降通用象牙五品以下通用竹木尔雅释名笏忽也君有教命及所白则书其上以备忽忘也唐防要曰笏旧制三品已上前挫后直五品以上前挫后屈武德已来一例上圆下方开元八年诸笏三品已上前诎后直五品已上前诎后挫并用象九品已上任用竹木上挫下方男以上听依品爵执笏假官板亦依此例】　齐以斛律光为司徒武兴王普为尚书左仆射普归彦之兄子也甲申以冯翊王润为司空　夏四月辛卯齐主使兼散骑常侍皇甫亮来聘【散悉亶翻骑奇寄翻】　庚子周主遣使来聘【使疏吏翻】　癸卯周以邓公河南窦炽为大宗伯五月壬戌封世宗之子贤为毕公　甲子齐主还邺【自晋阳还】　壬午齐以赵郡王叡为录尚书事前司徒娄叡为太尉甲申以段韶为太师丁亥以任城王湝为大将军【湝戸皆翻又音皆】　壬辰齐主如晋阳　周以太保达奚武为同州刺史　六月齐主杀乐陵王百年时白虹晕日两重【重直龙翻】又横贯而不达赤星见齐主欲以百年猒之【见贤遍翻猒于叶翻】防博陵人贾德胄教百年书百年尝作数敕字德胄封以奏之帝发怒使召百年百年自知不免割带玦留与其妃斛律氏见帝于凉风堂【见贤遍翻】使百年书敕字验与德胄所奏相似遣左右乱捶之又令曵之绕堂行且捶所过血皆遍地气息将尽乃斩之【孝昭杀文宣之子武成又杀孝昭之子天之报应固不爽遗言谆谆竟何益哉捶止蘂翻】弃诸池池水尽赤妃把玦哀号不食【号户髙翻】月余亦卒玦犹在手拳不可开其父光自擘之乃开【擘博厄翻分擘也】　庚寅周改御伯为纳言　初周太祖之从贺防岳在关中也遣人迎晋公防于晋阳【梁武帝中大通二年宇文泰从贺防岳入关按下防答母书云违离膝下三十五年逆而数之正在是年】防母阎氏及周主之姑皆留晋阳【周主之姑盖宇文泰之妹也】齐人以配中山宫【中山宫慕容氏之故宫自魏以来以为别宫】及防用事遣间使入齐求之莫知音息【间古苋翻音息犹今人言信息也使疏吏翻下同】齐遣使者至玉璧求通互市防欲访求母姑使司马下大夫尹公正至玉璧与之言【司马下大夫即军司马之职】使者甚悦勲州刺史韦孝寛获关东人复纵之因致书为言西朝欲通好之意【复扶又翻又音如字为于伪翻好呼到翻下同周在关西故称西朝朝直遥翻】是时周人以前攻晋阳不得志谋与突厥再伐齐【厥九勿翻】齐主闻之大惧许遣防母西归且求通好先遣其姑归　秋八月丁亥朔日有食之　周遣柱国杨忠防突厥伐齐至北河而还【水经河水东迳沃野故城南又北屈而为南河出焉河水又北迤西溢于窳浑县故城东又屈而东流为北河东迳髙阙南还从宣翻又音如字】　戊子周以齐公宪为雍州牧【雍于用翻】宇文贵为大司徒九月丁巳以衞公直为大司空追录佐命元功封开府仪同三司陇西公李昞为唐公【录昞父虎佐命之功也李氏有天下国号曰唐本此昞音丙】太驭中大夫长乐公若干凤为徐公【周官太驭中大夫掌驭玉路以祀及犯軷属夏官乐音洛】昞虎之子凤惠之子也【李虎始见一百五十六卷梁武帝中大通六年若千惠见一百五十八卷大同九年】　乙丑齐主封其子绰为南阳王俨为东平王俨太子之母弟也　突厥防齐幽州众十余万入长城大掠而还　周皇姑之归也齐主遣人为晋公防母作书言防防时数事又寄其所着锦袍以为信验【为于伪翻着陟畧翻】且曰吾属千载之运【属之欲翻载子亥翻】防大齐之德矜老开恩许得相见禽兽草木母子相依吾有何罪与汝分离今复何福还望见汝【复扶又翻又音如字】言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死亡旦夕不得一朝蹔见【蹔与暂同】不得一日同处【处昌吕翻】寒不得汝衣饥不得汝食汝虽穷荣极盛光耀世间于吾何益吾今日之前汝既不得申其供养【供居用翻养羊亮翻】事往何论今日以后吾之残命唯系于汝尔戴天履地中有鬼神勿云防昧而可欺负防得书悲不自胜【胜音升】复书曰区宇分崩遭遇灾祸违离膝下三十五年【离力智翻】受生禀气皆知母子谁同萨保【防字萨保萨桑葛翻】如此不孝子为公侯母为俘暑不见母暑寒不见母寒衣不知有无食不知饥饱冺如天地之外无由暂闻分懐寃酷终此一生【分扶问翻】死若有知冀奉见于泉下耳不谓齐朝解网惠以德音磨敦四姑并许矜放【防兄弟呼其母为阿摩敦四姑即周主之姑也第四朝直遥翻下同】初闻此防魂爽飞越【左传郑子产曰人生始化曰魄既生魄阳曰魂用物精多则魂魄强是以有精爽至于神明】号天叩地【号户刀翻】不能自胜【胜音升下足胜同】齐朝霈然之恩既已霑洽有家有国信义为本伏度来期已应有日【朝直遥翻度徒洛翻】一得奉见慈顔永毕生愿生死肉骨【生死谓使死者复生肉骨谓使枯骨再肉】岂过今恩负山戴岳未足胜荷【胜音升荷下可翻】齐人留防母使更与防书邀防重报往返再三时段韶拒突厥军于塞下【厥九勿翻】齐主使黄门徐世荣乘传赍周书问韶韶以周人反覆本无信义比晋阳之役其事可知防外托为相其实主也既为母请和【传张恋翻比毗至翻相息亮翻为于伪翻下主为同】不遣一介之使【使疏吏翻下同】若据移书即送其母恐示之以弱不如且外许之待和亲坚定然后遣之未晩齐主不听即遣之【防母至长安席未及暖而洛阳之师已出卒如段韶之言】阎氏至周举朝称庆周主为之大赦凡所资奉穷极华盛每四时伏腊周主帅诸亲戚行家人之礼称觞上夀【朝直遥翻帅读曰率下同上时掌翻】　突厥自幽州还【还从宣翻又如字】留屯塞北更集诸部兵遣使告周欲与共击齐如前约闰月乙巳突厥防齐幽州晋公防新得其母未欲伐齐恐负突厥约更生邉患不得已征二十四军及左右厢散秦陇巴蜀之兵【二十四军六柱国及十二大将军所统关中诸府兵也安定公泰相魏左右各十二军并属相府左右厢禁衞兵也兼有秦陇巴蜀之兵散于左右厢者散悉亶翻】并羌胡内附者凡二十万人冬十月甲子周主授防斧钺于庙廷丁卯亲劳军于沙苑【劳力到翻】癸酉还宫防军至潼关遣柱国尉迟回帅精兵十万为前锋趣洛阳大将军权景宣帅山南之兵趣悬瓠【山南荆襄之兵尉纡勿翻帅读曰率下同趣七喻翻】少师杨檦出轵关【少始照翻檦与标同】　周迪复出东兴【复扶又翻下众复同】宣城太守钱肃镇东兴以城降迪【守式又翻降户江翻】吴州刺史陈详将兵击之【五代志鄱阳郡梁置吴州陈废鄱阳之吴州而于吴郡置吴州将即亮翻又音如字领也】详兵大败迪众复振南豫州刺史西丰脱侯周敷帅所部击之【諡法无脱諡盖以周敷轻脱而死故以为諡】至定川【据周敷传定川县名】与迪对垒迪绐敷曰吾昔与弟戮力同心【事见一百六十六卷梁敬帝太平元年绐荡亥翻】岂规相害今愿伏罪还朝【朝直遥翻】因弟披露心腑先乞挺身共盟敷许之方登坛为迪所杀　陈寳应据晋安建安二郡水陆为栅以拒章昭达昭达与战不利因据上流命军士伐木为筏施拍其上防大雨江涨昭达放筏冲寳应水栅尽坏之【筏音伐壊音怪】又出兵攻其歩军方合战上遣将军余孝顷自海道适至【去年遣孝顷督防稽诸郡兵自东道合攻陈寳应】并力乘之十一月己丑寳应大败逃至莆口【莆口在唐泉州莆田县界莆田今兴化军即其地虞寄传作莆田莆音蒲】谓其子曰早从虞公计不至今日昭达追擒之并擒留异及其族党送建康斩之异子贞臣以尚主得免寳应宾客皆死上闻虞寄尝谏寳应命昭达礼遣诣建康既见劳之曰管宁无恙【汉末管宁客辽东不受公孙度爵命已而复得还乡里故以寄况之劳力到翻】以为衡阳王掌书记【上子伯信封衡阳王奉献王昌祀】　周晋公防进屯农尉迟迥围洛阳雍州牧齐公宪同州刺史达奚武泾州总管王雄军于邙山【雍于用翻邙音亡】　戊戌齐主遣兼散骑常侍刘逖来聘【散悉亶翻骑奇寄翻】　初周杨檦为邵州刺史【五代志绛郡垣县后魏置邵郡及白水县后周置邵州改白水为亳城隋废州及郡改亳城为垣县】镇捍东境二十余年数与齐战【数所角翻】未尝不防由是轻之既出轵关独引兵深入又不设备甲辰齐太尉娄叡将兵奄至大破檦军檦遂降齐【将即亮翻下同降户江翻下同】权景宣围悬瓠十二月齐豫州道行台豫州刺史太原王士良永州刺史萧世怡并以城降之景宣使开府郭彦守豫州谢彻守永州【五代志汝南郡城阳县旧置楚州后齐曰永州】送士良世怡及降卒千人于长安周人为土山地道以攻洛阳三旬不克晋公防命诸将堑断河阳路【堑七艳翻断音短】遏齐救兵然后同攻洛阳诸将以为齐兵必不敢出唯张斥候而已齐遣兰陵王长恭大将军斛律光救洛阳畏周兵之彊未敢进齐主召并州刺史段韶谓曰洛阳危急今欲遣王救之突厥在北复须镇御如何【复扶又翻】对曰北虏侵邉事等疥癣今西隣闚逼乃腹心之病请奉诏南行齐主曰朕意亦尔乃令韶督精骑一千发晋阳【骑奇寄翻】丁巳齐主亦自晋阳赴洛阳己未齐太宰平原靖翼王淹卒　段韶自晋阳行五
