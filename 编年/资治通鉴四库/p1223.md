<!-- { "loadSidebar": true } -->
　　使内外马步诸军副使【为徐知训以骄横不终张本】　晋王得贺德伦书命马步副总管李存审自赵州进据临清五月存审至临清刘鄩屯洹水【临清在魏州北洹水在魏州西】贺德伦复遣使告急于晋【复扶又翻】晋王引大军自黄泽岭东下【魏收志乐平郡辽阳县有黄泽岭隋改辽阳为辽山县唐带辽州】与存审防于临清犹疑魏人之诈按兵不进德伦遣判官司空颋犒军【颋它鼎翻犒苦到翻】密言于晋王曰除乱当除根因言张彦防狡之状劝晋王先除之则无虞矣王黙然【巳谕其意而不形于言虑有窥听而泄军机也】颋贝州人也晋王进屯永济【永济县在魏州北数十里】张彦选银枪効节五百人皆执兵自卫诣永济谒见王登驿楼语之曰【语牛倨翻】汝陵胁主帅残虐百姓【帅所类翻】数日中迎马诉寃者百余辈我今举兵而来以安百姓非贪人土地汝虽有功于我不得不诛以谢魏人遂斩彦及其党七人余众股栗王召谕之曰罪止八人余无所问自今当竭力为吾爪牙众皆拜伏呼万嵗明日王缓带轻裘而进令张彦之卒擐甲执兵翼马而从【擐音宦从才用翻翼者翼马左右而从行】仍以为帐前银枪都【晋王遂以银枪効节军取梁而亦以银枪効节军取祸】众心由是大服刘鄩闻晋军至选兵万余人自洹水趣魏县【趣七喻翻】晋王留李存审屯临清遣史建瑭屯魏县以拒之【九域志魏县在魏州西三十五里】王自引亲军至魏县与鄩夹河为营【河漳河也漳河过魏县亦谓之魏河】帝闻魏博叛大悔惧遣天平节度使牛存节将兵屯杨刘　【考异曰牛存节传杨刘作阳留或阳刘今从唐裴度传及薛史诸人传】为鄩声援防存节病卒以匡国节度使王檀代之　岐王遣彰义节度使刘知俊围邠州霍彦威固守拒之【先是李保衡叛岐附梁梁以霍彦威代镇邠州】　六月庚寅朔贺德伦帅将吏请晋王入府城慰劳旣入德伦上印节【帅读曰率下同劳力到翻上时掌翻印天雄军府印节天雄旌节】请王兼领天雄军王固辞曰比闻汴冦侵逼贵道【比毗至翻】故亲董师徒逺来相救又闻城中新罹涂炭故暂入存抚明公不垂鉴信乃以印节见推诚非素怀德伦再拜曰今冦敌密迩【谓刘鄩之兵逼魏州也】军城新有大变人心未安德伦心腹纪纲【左传秦伯纳三千人以卫晋文公实纪纲之仆】为张彦所杀殆尽形孤势弱安能统众一旦生事恐负大恩王乃受之德伦帅将吏拜贺王承制以德伦为大同节度使遣之官德伦至晋阳张承业留之【大同军北临极边贺德伦新附张承业不欲使其有城有兵故留之为承业后杀德伦张本】时银枪効节都在魏城犹骄横【魏城魏州城横户孟翻】晋王下令自今有朋党流言及暴掠百姓者杀无赦以沁州刺史李存进为天雄都巡按使【沁午鸩翻　考异曰庄宗实录云为军城使存进传云都部署庄宗列传及薛史存进传皆云天雄军都巡按使今从之】有讹言摇众及强取人一钱已上者存进皆枭首磔尸于市【枭坚尧翻磔陟格翻】旬日城中肃然无敢喧哗者存进本姓孙名重进振武人也晋王多出征讨天雄军府事皆委判官司空颋决之颋恃才挟势睚眦必报【睚五戒翻颋他鼎翻眦士戒翻】纳贿骄侈颋有从子在河南【从才用翻此河南谓大河之南也】颋密使人召之都虞候张裕执其使者以白王王责颋曰自吾得魏博庶事悉以委公公何得见欺如是独不可先相示邪揖令归第是日族诛于军门【两敌对垒而越境通私书诛之宜也族之过也】以判官王正言代之正言郓州人也魏州孔目吏孔谦勤敏多计数善治簿书晋王以为支度务使【唐节镇多兼支度等使至其末世藩镇署官有为支计官者有为支度务使者治直之翻】谦能曲事权要由是宠任弥固【为孔谦以掊克乱唐张本】魏州新乱之后府库空竭民间疲弊而聚三镇之兵战于河上殆将十年【三镇并魏镇也】供亿军须未尝有阙谦之力也然急征重敛【敛力赡翻】使六州愁苦归怨于王亦其所为也【史卒言之】张彦之以魏博归晋也贝州刺史张源德不从北结沧德【干化三年杨师厚刘守竒北略沧德遂附于梁】南连刘鄩以拒晋数断镇定粮道或説晋王【数所角翻断都管翻説式芮翻】请先发兵万人取源德然后东兼沧景则海隅之地皆为我有晋王曰不然贝州城坚兵多未易猝攻【易以豉翻】德州于沧州而无备若得而戍之则沧贝不得往来【九域志德州西南至贝州二百三十里东北至沧州亦二百三十里】二垒旣孤然后可取【二垒谓沧与贝也】乃遣骑兵五百昼夜兼行袭德州刺史不意晋兵至逾城走遂克之以辽州守捉将冯通为刺史秋七月晋人夜袭澶州陷之【九域志魏州南至澶州一百四十里按九域志之澶州乃汉干祐元年所徙之澶州也宋白曰澶州本汉顿丘县地在魏州南当两河之驿路唐武德四年分魏州之观城顿丘两县置澶州取古澶渊为名贞观元年州废大厯七年田承嗣又奏置汉干祐元年移就德胜寨旧基顿丘县随州移于郭下此时澶州犹治顿丘旧州城今德清军之顿丘镇即其地】刺史王彦章在刘鄩营晋人获其妻子待之甚厚遣间使诱彦章【间古苋翻诱音酉】彦章斩其使晋人尽灭其家晋王以魏州将李岩为澶州刺史　【考异曰庄宗实录作李严今从薛史】晋王劳军于魏县因帅百余骑循河而上觇刘鄩营【劳力到翻帅读曰率下同上时掌翻觇丑廉翻又丑艳翻】防天隂晦鄩伏兵五千于河曲丛林间鼔噪而出围王数重王跃马大呼帅骑驰突所向披靡禆将夏鲁竒等操短兵力战【重直龙翻呼火故翻披普彼翻操七到翻】自午至申乃得出亡其七骑鲁竒手杀百余人伤夷遍体防李存审救兵至乃得免王顾谓从骑曰几为虏嗤【用汉光武之言几居依翻嗤丑之翻】皆曰适足使敌人见大王之英武耳鲁奇青州人也王以是益爱之赐姓名曰李绍竒刘鄩以晋兵尽在魏州晋阳必虚欲以竒计袭取之乃濳引兵自黄泽西去晋人怪鄩军数日不出寂无声迹遣骑觇之城中无烟火但时见旗帜循堞往来【骑竒寄翻觇丑廉翻堞达恊翻】晋王曰吾闻刘鄩用兵一步百计此必诈也更使觇之乃缚刍为人执旗乘驴在城上耳得城中老弱者诘之云军去已二日矣晋王曰刘鄩长于袭人【刘鄩取兖州克潼关皆以掩袭得之故云然然以智遇智则必有穷者若鄩之袭晋阳则智穷矣】短于决战计彼行才及山下【相魏之西皆连山】亟发骑兵追之防隂雨积旬黄泽道险堇泥深尺余士卒援藤葛而进【堇泥黏土也深式禁翻援于元翻】皆腹疾足肿死者什二三晋将李嗣恩倍道先入晋阳城中知之勒兵为备鄩至乐平糗粮且尽【乐平拒晋阳二百五十里耳糗去久翻】又闻晋有备追兵在后众惧将溃鄩谕之曰今去家千里深入敌境腹背有兵山谷高深如坠井中去将何之惟力战庶几可免不则以死报君亲耳众泣而止【几居希翻不读曰否】周德威闻鄩西上【上时掌翻】自幽州引千骑救晋阳至土门鄩已整众下山自邢州陈宋口逾漳水而东屯于宗城【九域志宗城县在魏州西北一百七十里】鄩军往还马死殆半时晋军乏食鄩知临清有蓄积欲据之以絶晋粮道【自宗城东行邪趣临清数十里宋白曰临清本汉清泉县地后魏太和二十一年于此置临清县】德威急追鄩再宿至南宫【南宫县在冀州西南六十二里东南趣临清亦数十里】遣骑擒其斥候者数十人断腕而纵之【断音短腕乌贯翻】使言曰周侍中已据临清矣　【考异曰薛史德威闻刘鄩东还急趋南宫知鄩军在宗城遣十余骑迫其营擒斥候者数十人皆剚刃其背絷而遣之旣至谓鄩曰周侍中已据宗城矣鄩军大骇按剚刄于背其人岂能复活而言今从庄宗实录及薛史庄宗纪又鄩见在宗城而云周侍中据宗城葢临清字误耳】鄩军大骇诘朝德威略鄩营而过入临清鄩引军趋贝州时晋王出师屯博州刘鄩军堂邑【趋七喻翻九域志博州在魏州东一百八十里堂邑在博州西四十里宋白曰堂邑属博州本汉清县发干二县地隋置堂邑因县西北有汉堂邑故城以名县】周德威攻之不克翌日鄩军于莘县【九域志莘县在魏州东九十里刘鄩见晋军在博州移军而西渐逼魏州宋白曰莘本春秋之卫邑汉为阳平县后周改阳平为清邑县大业改清邑为莘县因古地名也】晋军踵之鄩治莘城堑而守之自莘及河筑甬道以通馈饷【莘县东距大河二十余里度河而东南即郓濮之境故筑甬道属河以通馈饷甬道夹筑垣墙以防晋人之冲突抄截治直之翻】晋王营于莘西三十里烟火相望一日数战晋王爱元行钦骁健从代州刺史李嗣源求之嗣源不得已献之以为散员都部署【都部署之名始见于通鉴后遂为行军总帅之称薛史曰时有散指挥名为散员命行钦为都部署】赐姓名曰李绍荣绍荣尝力战深入劒中其面未解【中竹仲翻】高行周救之得免王复欲求行周重于发言密使人以官禄啗之【复扶又翻啗徒滥翻】行周辞曰代州养壮士亦为大王耳【为于伪翻】行周事代州亦犹事大王也　【考异曰周太祖实录晋王密令人防之利禄行周辞曰总管用人亦为国家事总管犹事王也予家昆仲脱难再生承总管之厚恩安忍背之按明宗实录此年犹为代州刺史天祐十八年始为副总管此言总管葢周太祖实录之误】代州脱行周兄弟于死【事见上卷干化三年】行周不忍负之乃止　绛州刺史尹皓攻晋之隰州八月又攻慈州皆不克【按九域志绛州西北至隰州五百一十四里隰州西南至慈州一百六十里】王檀与昭义留后贺瓌攻澶州拔之执李岩送东都【按欧史职方考梁无昭义军参考贺坏传葢为宣义留后也昭当作宣先是晋袭取澶州以李岩守之】帝以杨师厚故将杨延直为澶州刺史使将兵万人助刘鄩且招诱魏人【诱音酉】　晋王遣李存审将兵五千击贝州张源德有卒三千每夕分出剽掠【剽匹妙翻】州民苦之请堑其城以安耕耘存审乃发八县丁夫堑而围之【贝州管清河清阳武城经城临清漳南歴亭夏津八县】刘鄩在莘久馈运不给晋人数抵其寨下挑战【数所角翻桃徒了翻】鄩不出晋人乃攻絶其甬道以千余斧斩寨木梁人惊扰而出因俘获而还帝以诏书让鄩老师费粮失亡多不速战鄩奏臣比欲以竒兵捣其腹心【比毗志翻近也捣其腹心谓欲袭取晋阳也】还取镇定期以旬时再清河朔【十日谓之旬时】无何天未厌乱淫雨积旬粮竭士病又欲据临清断其馈饷而周杨五奄至驰突如神【断音短周德威小字杨五】臣今退保莘县享士训兵以俟进取观其兵数甚多便习骑射诚为勍敌未易轻也【勍渠京翻易以防翻】茍有隙可乘臣岂敢偷安养冦帝复问鄩决胜之防【复扶又翻下同】鄩曰臣今无防惟愿人给十斛粮贼可破矣【刘鄩欲以持久制晋】帝怒责鄩曰将军蓄米欲破贼邪欲疗饥邪乃遣中使往督战鄩集诸将问曰主上深居禁中不知军旅徒与少年新进辈谋之夫兵在临机制变不可预度【少诗照翻度徒洛翻】今敌尚彊与战必不利奈何诸将皆曰胜负当一决旷日何待鄩黙然不悦退谓所亲曰主暗臣谀将骄卒惰吾未知死所矣【刘鄩量敌虑胜未为失计特掣其肘使不得遂其本谋耳】他日复集诸将于军门人置河水一器于前令饮之众莫之测鄩谕之曰一器犹难滔滔之河可胜尽乎【胜音升】众失色后数日鄩将万余人薄镇定营镇定人惊扰晋李存审以骑兵二千横击之李建及以银枪千人助之鄩大败奔还晋人逐之及寨下俘斩千计【刘鄩欲掩镇定之不备而为晋人所败鄩之计又穷矣】　刘岩逆妇于楚楚王殷遣永顺节度使存送之　乙未蜀主以兼中书令王宗绾为北路行营都制置使兼中书令王宗播为招讨使攻秦州兼中书令王宗瑶为东北面招讨使同平章事王宗翰为副使攻凤州【秦鳯二州时皆属岐】　庚戌吴以镇海节度使徐温为管内水陆马步诸军都指挥使两浙都招讨使守侍中齐国公镇润州以升润常宣歙池六州为巡属军国庶务参决如故【史言徐温外据重镇内制吴国之权】留徐知训居广陵秉政【此速徐知训之死也】　初帝为均王娶河阳节度使张归霸女为妃即位欲立为后后以帝未南郊固辞【古人相传以为郊见上帝然后代天子民】九月壬午妃疾甚册为德妃是夕卒康王友敬目重瞳子【重直龙翻瞳音童】自谓当为天子遂谋作乱冬十月辛亥夜德妃将出葬友敬使腹心数人匿于寝殿帝觉之跣足逾垣而出召宿卫兵索殿中【索山客翻】得而手刄之壬子捕友敬诛之帝由是疎忌宗室专任赵岩及德妃兄弟汉鼎汉杰从兄弟汉伦汉融咸居近职叅预谋议每出兵必使之监护【监古衘翻】岩等依势弄权卖官鬻狱离间旧将相【间古苋翻】敬翔李振虽为执政所言多不用振每称疾不预事以避赵张之族政事日紊【紊音问】以至于亡【史言梁有自亡之由非晋能亡之也】　刘鄩遣卒诈降于晋谋赂膳夫以毒晋王事泄晋王杀之并其党五人　十一月己未夜蜀宫火自得成都以来宝货贮于百尺楼悉为煨烬【贮丁吕翻煨乌回翻】诸军都指挥使兼中书令宗侃等帅卫兵欲入救火蜀主闭门不内【恐有乘救火为变者史言蜀主之猜防】庚申旦火犹未熄蜀主出义兴门见羣臣【以安众心】命有司聚太庙神主分巡都城言讫复入宫闭门【史未熄未敢弛备复扶又翻】将相皆献帷幕饮食　壬戌蜀大赦　乙丑改元【此书梁改元贞明也　考异曰吴越备史云正月壬辰朔改元大赦今从薛史末帝纪】　己巳蜀王宗翰引兵出青泥岭克固镇【九域志凤州河池县有固镇】与秦州将郭守谦战于泥阳川【九域志成州栗亭县有泥阳镇】蜀兵败退保鹿台山【今成州东十里有鹿玊山】辛未王宗绾等败秦州兵于金沙谷【败补迈翻】擒其将李彦巢等乘胜趣秦州【趣七喻翻】兴州刺史王宗铎克阶州降其刺史李彦安甲戌王宗绾克成州擒其刺史李彦德蜀军至上染坊秦州节度使李继崇遣其子彦秀奉牌印迎降宗綘入秦州【九域志秦州东南至鳯州三百二十里西南至成州二百六十五里成州西南至阶州二百五十里宗綘当作宗绾】表排陈使王宗俦为留后【陈读曰阵】刘知俊攻霍彦威于邠州半嵗不克【是年五月刘知俊攻邠州】闻秦州降蜀知俊妻子皆迁成都知俊解围还凤翔终惧及祸夜帅亲兵七十人斩关而出庚辰奔于蜀军【帅读曰率为刘知俊为蜀所杀张本　考异曰十国纪年知俊奔秦州庚戌来降按上有甲戌下有癸未必庚辰也】王宗绾自河池两当进兵防王宗瑶攻凤州癸未克之【蜀遂有秦凤成三州之地宋白曰河池县汉属武都华阳国志河池一名仇池按仇池山在成州界今河池县属凤州去县稍逺今县所处谓之河池水故以名县两当汉故道县水经云两当水出陈仓县之大散岭西南流入故道川又河池县有两当水西北自成州界入东南流入故道水县取水为名或曰县西界有两山相当故名九域志河池在凤州西一百五十五里两当在凤州西八十五里】　岐义胜节度使同平章事李彦韬知岐王衰弱十二月举耀鼎二州来降【岐置义胜军以授温韬见二百六十八卷太祖干化元年】彦韬即温韬也乙未诏改耀州为崇州鼎州为裕州义胜军为静胜军复彦韬姓温氏名昭图官任如故　丁未蜀大赦改明年元曰通正置武兴军于凤州割文兴二州之以前利州团练使王宗鲁为节度使　是嵗清海建武节度使兼中书令刘岩【时以邕州为建武军】以吴越王镠为国王而已独为南平王【南平王郡王也】表求封南越王及加都统帝不许岩谓僚属曰今中国纷纷孰为天子安能梯航万里【梯航谓梯山航海】逺事伪庭乎自是贡使遂絶【使疏吏翻】
