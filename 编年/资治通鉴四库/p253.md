<!-- { "loadSidebar": true } -->














　　资治通鉴卷五十一
　　钦定四库全书
　　资治通鉴卷五十二　　　宋　司马光　撰
　　胡三省　音注
　　汉纪四十四【起阏逢阉茂尽旃防作噩凡十二年】
　　孝顺皇帝下
　　阳嘉三年夏四月车师后部司马率后王加特奴掩击北匈奴于阊吾陆谷【阊音昌】大破之获单于母　五月戊戌诏以春夏连旱赦天下上亲自露坐徳阳殿东厢请雨【按范书桓帝纪徳阳殿在北宫掖庭中】以尚书周举才学优深特加策问举对曰臣闻隂阳闭隔则二气否塞【否皮鄙翻塞悉则翻】陛下废文帝光武之法而循亡秦奢侈之欲内积怨女外有旷夫自枯旱以来弥歴年嵗未闻陛下改过之効徒劳至尊暴露风尘诚无益也【谓露坐无益】陛下但务其华不寻其实犹縁木希鱼却行求前【贤曰縁木求鱼孟子之文韩诗外传曰夫明镜所以照形徃古所以知今恶知徃古之所以危亡无异却行而求达于前人也】诚宜推信革政崇道变惑出后宫不御之女除太官重膳之费易传曰阳感天不旋日【易稽览图中孚传曰阳感天不旋日诸侯不旋时大夫不过朞郑注云阳者天子为善一日天立应以善为恶一日天立应以恶一説不旋时立应之重直龙翻传直恋翻】惟陛下留神裁察帝复召举面问得失举对以宜慎官人去贪污逺佞邪【复扶又翻去羌吕翻逺于愿翻】帝曰官贪污佞邪者为谁乎对曰臣从下州超备机宻【举自冀州刺史徴拜尚书】不足以别羣臣然公卿大臣数有直言者忠贞也【别彼列翻数所角翻】阿防茍容者佞邪也太史令张衡亦上疏言前年京师地震土裂裂者威分震者民扰也窃惧圣思厌倦制不专己恩不忍割与众共威威不可分徳不可共愿陛下思惟所以稽古率旧勿使刑徳八柄不由天子【周礼王以八柄驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过】然后神望允塞【塞悉则翻】灾消不至矣衡又以中兴之后儒者争学图纬【纬七纬也七纬者易纬稽览图干凿度坤灵图通卦验是类谋辩终备也书纬璇玑钤考灵耀刑徳放帝命验运期授也诗纬推度灾记歴枢含神雾也礼纬含文嘉稽命征斗威仪也乐纬动声仪稽耀嘉什国征也孝经纬援神契钩命决也春秋纬演孔图元命包文耀钩运斗枢感精符合诚图考异邮保干图汉含孳佑助期握诚图濳潭巴説题辞也】上疏言春秋元命包有公输班与墨翟事见战国又言别有益州益州之置在于汉世【贤曰前书武帝始置益州】又刘向父子领校秘书阅定九流亦无防録【贤曰成哀时刘向及子歆为秘书校定经传诸子等九流谓儒家道家隂阳家法家名家墨家纵横家杂家农家见蓻文志并无防説防楚谮翻】则知图防成于哀平之际皆虚伪之徒以要世取资【要一遥翻】欺罔较然莫之紏禁且律歴卦侯九宫风角【黄帝命伶伦吹律大桡作甲子容成造歴而律歴之学传矣京房分六十四卦更直日用事以风雨寒温为伏羲之时龙马负图出于河戴九履一左三右七二四为肩六八为足而五居中伏羲观河图而画八卦隂阳家谓之九宫一六八为白二黑三绿四碧五黄七赤九紫至今承用之又易干凿度曰太一取其数而行九宫郑注云太一者北辰神名也下行八卦之宫每四乃还于中央中央者地神之所居故谓之九宫天数大分以阳出以隂入阳起于子隂起于午是以太一下九宫从坎宫始自此而从于坤宫又自此而从于震宫又自此而从于巽宫所以从半矣还息于中央之宫既又自此而从于干宫又自此而从于兑宫又自此而从于艮宫又自此而从于离宫行则周矣上游息于太一之星而反于紫宫行起从坎宫始终于离宫也此虽纬书之説而九宫定位则一也贤曰风角谓四方四隅之风以占吉凶】数有征効【数所角翻下同】世莫肯学而竞称不占之书【贤曰谓竞称防家也】譬犹画工恶图犬马而好作鬼魅诚以实事难形而虚伪不穷也【恶乌路翻好呼到翻魅音媚韩子曰客有为齐王画者问画孰难对曰狗马最难孰易曰鬼魅最易狗马人所知也故难鬼魅无形故易也】宜收藏图防一禁絶之则朱紫无所典籍无瑕玷矣　秋七月钟羌良封等复冦陇西汉阳【复扶又翻】诏拜前校尉马贤为谒者镇抚诸种【种章勇翻】冬十月防羌校尉马续遣兵击良封破之十一月壬寅司徒刘崎司空孔扶免用周举之言也【崎丘宜翻】乙巳以大司农黄尚为司徒光禄勲河东王卓为司空　耿防人数为耿氏请【为于伪翻】帝乃绍封耿寳子箕为牟平侯【耿寳贬死事见上卷安帝延光四年】
　　四年春北匈奴呼衍王侵车师后部帝令敦煌太守发兵救之不利【敦徒门翻】　二月丙子初听中官得以养子袭爵【曹操阶之遂移汉祚其所由来者渐矣】初帝之复位宦官之力也【事见上卷延光四年】由是有宠参与政事【与读曰预】御史张纲上书曰窃寻文明二帝徳化尤盛中官常侍不过两人近幸赏赐裁满数金惜费重民故家给人足而顷者以来无功小人皆有官爵非爱民重器承天顺道者也书奏不省【省悉景翻】纲皓之子也【张皓见五十卷安帝延光三年】旱　谒者马贤击钟羌大破之　夏四月甲子太尉施延免　戊寅以执金吾梁商为大将军故太尉庞参为太尉【庞皮江翻】商称疾不起且一年帝使太常桓焉奉策就第即拜商乃诣阙受命【杜祐曰后汉策拜诸王侯三公之仪百官防位定谒者引光禄勲前谒者引当拜者前伏殿下光禄前一拜举手曰制诏其以某为某读策书毕拜者称臣再拜尚书郎以玺印绶付侍御史前面立受印玺绶当受策者再拜顿首三赞谒者曰某王臣某新封某公某初除谢中谒者报谨谢赞者立曰皇帝为公兴重坐受策者拜谢起就位礼毕自汉以来惟卫青以有功即军中拜大将军未闻有就第即拜者也况以此异数加之后父乎】商少通经传谦恭好士【少诗沼翻好呼到翻下同】辟汉阳巨览【巨姓览名】上党陈为掾属【掾余绢翻】李固为从事中郎杨伦为长史李固以商柔和自守不能有所整裁乃奏记于商曰数年以来灾怪屡见【见贤遍反】孔子曰智者见变思形愚者覩怪讳名【范书李固形作刑此二语葢亦本之纬书】天道无亲可为祗畏【贤曰祗敬也言天无亲疎惟善是与可敬而畏也】诚令王纲一整道行忠立明公踵伯成之髙【庄子曰伯成子髙唐虞时为诸侯至禹去而耕于野】全不朽之誉岂与此外戚凡辈耽荣好位者同日而论哉商不能用　秋闰八月丁亥朔日有食之　冬十月乌桓冦云中度辽将军耿曅追击不利十一月乌桓围曅于兰池城【续汉志云中郡沙南县有兰池城】发兵数千人救之乌桓乃退　十二月丙寅京师地震
　　永和元年春正月己巳改元赦天下　冬十月丁亥承福殿火　十一月丙子太尉厐参罢　十二月象林蛮夷反【象林县属日南郡晋宋以下为林邑国】　乙巳以前司空王龚为太尉龚疾宦官专权上书极言其状诸黄门使各诬奏龚罪上命龚亟自实李固奏记于梁商曰王公以坚贞之操横为谗佞所构【横户孟翻】众人闻知莫不叹栗夫三公尊重无诣理诉寃之义【哀帝时丞相王嘉召诣廷尉主簿曰将相不对理陈寃相踵以为故事君矦宜引决】纎微感槩辄引分决是以旧典不有大罪不至重问【贤曰大臣狱重故曰重问成帝时丞相薛宣御史大夫翟方进有罪上使五二千石杂问音义云大臣狱重故以二千石五人同问之】王公卒有他变【卒读曰猝】则朝廷获害贤之名羣臣无救防之节矣语曰善人在患饥不及餐【言当速救之也】斯其时也商即言之于帝事乃得释　是嵗以执金吾梁冀为河南尹冀性嗜酒逸游自恣居职多纵暴非灋父商所亲客雒阳令吕放以告商商以让冀冀遣人于道刺杀放【刺七亦翻】而恐商知之乃推疑放之怨仇【推吐雷翻恶自冀出欲嫁之他人故托其辞疑放之怨仇为之】请以放弟禹为雒阳令使捕之【贤曰安慰放家欲以灭口余谓贤説非也冀请于商以放弟为令谓必急于捕贼而隂使禹灭其兄之宗亲賔客以快己忿耳】尽灭其宗亲賔客百余人　武陵太守上书以蛮夷率服【言相率而来服】可比汉人増其租赋议者皆以为可尚书令虞诩曰自古圣王不臣异俗先帝旧典贡赋多少所由来乆矣【汉兴令武陵诸蛮大人嵗输布一匹小口二丈是谓之賨布】今猥増之必有怨叛计其所得不偿所费必有后悔帝不从澧中溇中蛮各争贡布非旧约【溇即矦翻】遂杀乡吏举种反
　　二年春武陵蛮二万人围充城八千人冦夷道【贤曰充县属武陵郡故城在澧州崇义县东北充音冲夷道属南郡】　二月广汉属国都尉击破白马羌【安帝改蜀郡北部都尉为广汉属国都尉别领隂平甸氐刚氐三道属益州】　帝遣武陵太守李进击叛蛮破平之进乃简选良吏抚循蛮夷郡境遂安　三月司空王卓薨丁丑以光禄勲郭防为司空　【考异曰袁书作干今从范书】　夏四月丙申京师地震　五月癸丑山阳君宋娥坐构奸诬罔收印绶归里舍黄龙杨佗孟叔李建张贤史泛王道李元李刚等九矦坐与宋娥更相赂遗【更工衡翻遗于季翻】求髙官増邑并遣就国减租四分之一　【考异曰孙程传云龙等诬罔曹腾孟贲按梁商传诬罔腾贲者张逵等非龙等也】象林蛮区怜等【区乌侯翻今广中犹有此姓姓谱云今长沙有此姓音岂俱翻】攻县寺杀长吏交趾刺史樊演发交趾九真兵万余人救之兵士惮逺役秋七月二郡兵反攻其府府虽击破反者而蛮埶转盛　冬十月甲申上行幸长安扶风田弱荐同郡灋真博通内外学【东都诸儒以七纬为内学六经为外学】隠居不仕宜就加衮职【贤曰毛诗曰衮职有阙谓三公也】帝虚心欲致之前后四征终不屈友人郭正称之曰灋真名可得闻身难得而见逃名而名我随避名而名我追可谓百世之师者矣真雄之子也【灋雄见四十九卷安帝永初四年】　丁卯京师地震太尉王龚以中常侍张昉等专弄国权欲奏诛之宗亲有以杨震行事谏之者【杨震事见五十卷安帝延光三年】龚乃止十二月乙亥上还自长安
