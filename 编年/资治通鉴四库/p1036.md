<!-- { "loadSidebar": true } -->
　　怀光左右多胡人皆叹曰太尉无官矣【胡人不习朝章见怀光素服待罪故以爲无官】巢父又宣言于众曰军中谁可代太尉领军者于是怀光左右发怒諠噪宣诏未毕众杀巢父及中使谈守盈怀光亦不之止　【考异曰邠志曰七月十二日驾还长安上使諌议大夫孔巢父中官谈怀仙特诏赦怀光曰奉天之时非卿不能救朕今日之事非朕不能容卿宜委军赴阙以保官爵使者将至怀光隂导其卒使留已卒之蕃浑希怀光意辄害二使欲食其肉怀光异而覆之全尸以闻今从实录】复治兵爲拒守之备【复扶又翻治直之翻】　辛卯赦天下　初肃宗在灵武【见二百十九卷至德元载】上爲奉节王学文于李泌代宗之世泌居蓬莱书院【见二百二十四卷永泰元年史炤曰泌兵媚翻】上爲太子亦与之游及上在兴元泌爲杭州刺史上急诏征之与睦州刺史杜亚俱诣行在乙未以泌爲左散骑常侍亚爲刑部侍郎命泌日直西省以对【唐门下省谓之东省中书省谓之西省】朝野皆属目附之【属之欲翻】上问泌河中宻迩京城朔方兵素称精鋭如逹奚小俊等皆万人敌朕昼夕忧之柰何对曰天下事甚有可忧者若惟河中不足忧也夫料敌者料将不料兵今怀光将也【将郎亮翻下同】小俊之徒乃兵耳何足爲意怀光既解奉天之围视朱泚垂亡之虏不能取乃与之连和使李晟得取以爲功今陛下已还宫阙怀光不束身归罪乃虐杀使臣【谓杀孔巢父谈守盈也使疏吏翻】防伏河中如梦魇之人耳【魇于琰翻】但恐不日爲帐下所枭【枭古尧翻】使诸将无以借手也初上发吐蕃以讨朱泚【事见二百二十九卷本年正月】许成功以伊西北庭之地与之及泚诛吐蕃来求地上欲召两镇节度使郭昕李元忠还朝【昕元忠见二百二十七卷建中二年】以其地与之李泌曰安西北庭人性骁悍控制西域五十七国【西域汉时有三十六国其后稍分至唐冇五十七国】及十姓突厥【西突厥冇五弩矢毕五咄陆凡十姓】又分吐蕃之势使不能并兵东侵【谓东侵泾邠岐陇诸州】柰何拱手与之且两镇之人势孤地逺尽忠竭力爲国家固守近二十年【代宗初吐蕃陷河陇独安西北庭爲唐固守爲于僞翻近其靳翻】诚可哀怜一旦弃之以与戎狄彼其心必深怨中国他日从吐蕃入冦如报私雠矣况日者吐蕃观望不进隂持两端大掠武功受赂而去【事见上卷本年四月】何功之有众议亦以爲然上遂不与　李希烈闻李希倩伏诛忿怒八月壬寅遣中使至蔡州杀顔眞卿　【考异曰顔氏行状其年八月二十四日又使辛景臻等害公于龙兴寺又曰初遭难后嗣曹王臯上表曰臣见蔡州归顺脚力张希璨王仕颗等说去年八月二十四日蔡州城中见封有邻儿不得名字云希烈令僞皇城使辛景臻右军安华于龙兴寺杀顔真卿实录及旧传云三日今从之】中使曰有敕真卿再拜中使曰今赐卿死真卿曰老臣无状罪当死不知使者防日长安使者曰自大梁来非长安也真卿曰然则贼耳何谓敕邪遂缢杀之　李晟以泾州倚边屡害军帅常为乱根【帝初即位泾州有刘文喜之乱既而又有姚令言之乱既而田希鉴又杀冯河清帅所类翻下同】奏请徃理不用命者【理即治也】力田积粟以攘吐蕃癸卯以晟兼凤翔陇右节度等使及四镇北庭泾原行营副元帅进爵西平王时李楚琳入朝晟请与俱至凤翔而斩之以惩逆乱上以新复京师务安反仄不许　先是上命浑瑊骆元光讨李怀光军于同州【九域志同州至河中七十五里先悉荐翻】怀光遣其将徐庭光以精卒六千军于长春宫以拒之瑊等数爲所败不能进【数所角翻败补迈翻】时度支用度不给【度支之度徒洛翻】议者多请赦怀光上不许李怀光遣其妹壻要廷珍守晋州【要于消翻姓也姓苑吴人要离之后后汉有河南令要兢】牙将毛朝守隰州【朝直遥翻音】郑抗守慈州马燧皆遣人説下之【晋隰慈三州皆与马燧廵属接壤故得説下之宋白曰慈州文城郡赤狄廧咎如之国郡西南有采桑津晋里克败赤狄之地汉爲北屈县隋爲汾州大业爲丈城郡唐贞观爲慈州以州城内旧冇慈乌戍因名治吉乡县汉北屈县也説式芮翻】上乃加浑瑊河中绛州节度使充河中同华陜虢行营副元帅加马燧奉诚军晋慈隰节度使充管内诸军行营副元帅【浑户混翻又戸本翻瑊古咸翻华户化翻是年正月置奉诚军于同州以授康日知事见二百二十九卷帅所类翻陜失冉翻使疏吏翻】与鎭国节度使骆元光【肃宗上元二年置鎭国节度于华州广徳元年罢今复置】鄜坊节度使唐朝臣合兵讨怀光【鄜音肤】初王武俊急攻康日知于赵州马燧奏请诏武俊与李抱眞同击朱滔以深赵武俊改日知爲晋慈隰节度使上从之日知未至而三州降燧【降户江翻下同】故上使燧兼领之燧表让三州于日知且言因降而授恐后有功者踵以爲常上嘉而许之燧遣使迎日知既至籍府库而归之　甲辰以凤翔节度使李楚琳为左金吾大将军　丙子加浑瑊朔方行营元帅　李晟至凤翔治杀张镒之罪【杀张镒见二百二十八卷建中四年治直之翻镒弋质翻】斩禆将王斌等十余人【斌音彬】朱滔爲王武俊所攻殆不能军上表待罪【上时掌翻】　癸未马燧将歩骑三万攻绛州【绛州时属李怀光将即亮翻又音如字骑竒寄翻】　度支以李怀光所部将士数万与怀光同反不给冬衣上曰朔方军累代忠义【度徒洛翻自肃代以来朔方军输力王室功髙天下】今爲怀光所制耳将士何罪冬十月诏朔方及诸军在怀光所者冬衣及赏钱皆当别贮【贮丁吕翻】俟道路稍通即时给之　李勉累表乞自贬【以讨李希烈防师失守也】辛丑罢勉都统节度使【建中闲勉以永平节度使都统讨李希烈之兵】其检校司徒同平章事如故　丙辰李怀光将阎晏冦同州官军败于沙苑诏徴邠州之军韩游瓌将甲士六千赴之　乙丑马燧拔绛州分兵取闻喜万泉虞郷永乐猗氏【武德元年分芮县置永乐县属芮州州废属鼎州又废鼎州以县属河中府燧既取永乐则兵逼河中矣乐音洛】　初鱼朝防既诛代宗不复使宦官典兵【事见二百二十四卷大厯五年复扶又翻】上即位悉以禁兵委白志贞【白志贞初名白琇珪典禁兵事始见二百二十五卷大厯十四年】志贞得罪【见二百二十九卷建中四年】上复以宦官窦文塲代之从幸山南两军稍集【两军谓左右神策军】上还长安颇忌宿将握兵多者稍稍罢之戊辰以文塲监神策军左厢兵马使王希迁监右厢兵马使始令宦官分典禁旅【宦官握兵柄自此不可夺矣将即亮翻监古衘翻　考异曰旧窦文塲传云文塲与霍仙鸣分统禁旅盖希迁寻罢而仙鸣代之也今从实录】　閠月丙子以泾原节度使田希鉴爲卫尉卿李晟初至凤翔希鉴使参晟谓使者曰泾州逼近吐蕃【近其靳翻】万一入冦州兵能独御之乎欲遣兵防援又未知田尚书意使者归以告希鉴希鉴果请援兵晟遣心腹将彭令英等戍泾州晟寻托廵邉诣泾州希鉴出迎晟与之并辔而入道旧结欢希鉴妻李氏以叔父事晟晟谓之田郎晟命具三日食曰廵抚毕即还凤翔希鉴不复疑【复扶又翻】晟置宴希鉴与将佐俱至晟营晟伏甲于外庑既食而饮彭令英引泾州诸将下堂晟曰我与汝曹久别各宜自言姓名于是得爲乱者石奇等三十余人让之曰汝曹屡爲逆乱残害忠良固天地所不容悉引出斩之希鉴尚在座晟顾曰田郎亦不得无过以亲知之故当使身首得完希鉴曰唯【唯于癸翻】遂引出缢杀之并其子蕚　【考异曰旧晟传曰晟至泾州希鉴迎谒于座执而诛之还镇表李观爲泾原节度使幸泰天録十月丁丑李晟诛田希鉴于泾州实录闽月癸酉除李观泾原节度使丙子以希鉴爲卫尉卿丁丑晟诛希鉴今从之】晟入其营谕以诛希鉴之意众股栗无敢动者　李希烈遣其将翟崇晖悉众围陈州久之不克【翟苌伯翻】李澄知大梁兵少不能制滑州遂焚希烈所授旌节誓众归国【李澄请降事始上卷上年】甲午以澄爲汴滑节度使　【考异曰二月已云上以澄爲滑州节度使盖于时但许之耳】　宋亳节度使刘洽遣马歩都虞刘昌与陇右幽州行营节度使曲环等将兵三万救陈州十一月癸卯败翟崇晖于州西【败补迈翻】斩首三万五千级擒崇晖以献乗胜进攻汴州李希烈惧奔归蔡州李澄引兵趣汴州【趣七喻翻】至城北恇怯不敢进【恇去王翻】刘洽兵至城东戊午李希烈守将田怀珍开门纳之明日澄入舍于浚仪【浚仪带汴州刘澄盖舍于县治舆地志夷门之下新里之东浚水之北象而仪之以爲邑名汉武元年废新里而立浚仪县】两军之士日有忿阋【阋许激翻闘也狠也戾也又相怨也】防希烈郑州守将孙液降于澄澄引兵屯郑州诏以都统司马寳鼎薛珏爲汴州刺史【都统司马宋滑河阳都统司马也宝鼎县属河中府本汾隂县开元十年获寳鼎更名珏古岳翻】李勉至长安素服待罪议者多以勉失守大梁【勉失守事见二百二十九卷建中四年】不应尚爲相【相息亮翻】李泌言于上曰李勉公忠雅正而用兵非其所长及大梁不守将士弃妻子而从之者殆二万人足以见其得众心矣且刘洽出勉麾下勉至睢阳【睢阳宋州】悉举其众以授之卒平大梁【卒子恤翻】亦勉之功也上乃命勉复其位议者又言韩滉闻銮舆在外聚兵修石头城【事见二百二十九卷建中四年】隂蓄异志上疑之以问李泌对曰滉公忠清俭自车驾在外滉贡献不絶【事见上卷】且镇江东十五州盗贼不起皆滉之力也【唐时浙江东西道所统惟润升常湖苏杭睦越明台温衢处婺十四州前此滉遣宣润弩手援宁陵盖兼统宣州爲十五州也】所以修石头城者滉见中原板荡谓陛下将有永嘉之行【引□永嘉之乱元帝南度以爲言】爲迎扈之备耳此乃人臣忠笃之虑柰何更以爲罪乎滉性刚严不附权贵故多谤毁愿陛下察之臣敢保其无他上曰外议汹汹章奏如麻【如麻言其多如麻可束也】卿弗闻乎对曰臣固闻之其子臯为考功员外郎今不敢归省其亲【省悉景翻觐省也】正以谤语沸腾故也上曰其子犹惧如此卿柰何保之对曰滉之用心臣知之至熟愿上章明其无它【愿上时掌翻】乞宣示中书使朝众皆知之【朝众谓在朝百官之众也朝直遥翻下同】上曰朕方欲用卿人亦何易可保愼勿违众恐并为卿累也【易以豉翻累良瑞翻】泌退遂上章请以百口保滉它日上谓泌曰卿竟上章已为卿留中【爲于伪翻】虽知卿与滉亲旧岂得不自爱其身乎对曰臣岂肯私于亲旧以负陛下顾滉实无异心臣之上章以为朝廷非为身也上曰如何其爲朝廷【爲于僞翻下同】对曰今天下旱蝗闗中米斗千钱仓廪耗竭而江东丰稔愿陛下早下臣章【下户嫁翻下同】以解朝众之惑靣谕韩臯使之归觐【归觐者归觐省父母也】令滉感激无自疑之心速运粮储岂非为朝廷邪上曰善朕深谕之矣即下泌章令韩臯谒告归觐靣赐绯衣谕以卿父比以谤言【比畀至翻】朕今知其所以释然不复信矣【复扶又翻】因言闗中乏粮归语卿父【语牛倨翻】宜速致之臯至润州滉感悦流涕即日自临水滨发米百万斛听臯留五日即还朝臯别其母啼声闻于外【闻音问】滉怒召出挞之自送至江上冒风涛而遣之既而陈少逰闻滉贡米亦贡二十万斛【陈少逰时镇淮南】上谓李泌曰韩滉乃能化陈少逰贡米矣对曰岂惟少逰诸道将争入贡矣　吏部尚书同平章事萧复奉使自江淮还【萧复出使见二百二十九卷兴元元年四月还从宣翻又如字】与李勉卢翰刘从一俱见上【见贤遍翻】勉等退复独留言于上曰陈少游任兼将相首败臣节【败补迈翻陈少逰事见二百二十九卷建中四年】韦臯幕府下僚独建忠义【韦臯事见二百二十八卷建中四年】请以臯代少逰镇淮南上然之寻遣中使马钦绪揖刘从一附耳语而去诸相还閤【诸相在省中坐政事堂既退各居閤子】从一诣复曰钦绪宣防令从一与公议朝来所言事即奏行之【朝如字下朝来同】勿令李卢知敢问何事也复曰唐虞黜陟岳牧佥谐【事见尧典舜典】爵人于朝与士共之【记王制之言】使李卢不堪为相则罢之既在相位朝廷政事安得不与之同议而独隠此事乎此最当今之大弊朝来主上已有斯言【朝早也陟遥翻】复已面陈其不可不谓圣意尚尔复不惜与公奏行之但恐浸以成俗未敢以告竟不以语从一从一奏之【语牛倨翻】上愈不悦复乃上表辞位乙丑罢为左庶子刘洽克汴州得李希烈起居注云某月日陈少游上表归顺【史究言陈少逰败臣节之事】少逰闻之慙惧发疾十二月乙亥薨赠太尉赙祭如常仪【赙符过翻】淮南大将王韶欲自为留后令将士推已知军事且欲大掠韩滉遣使谓之曰汝敢爲乱吾即日全军渡江诛汝矣韶等惧而止上闻之喜谓李泌曰滉不惟安江东又能安淮南真大臣之器卿可谓知人庚辰加滉平章事江淮转运使滉运江淮粟帛入贡府【谓朝廷受贡藏财物之府】无虚月朝廷赖之使者劳问相继【使疏吏翻劳力到翻】恩遇始深矣　是歳蝗徧逺近草木无遗惟不食稻大饥道殣相望【诗云行有死人尚或殣之殣渠吝翻瘗尸也又饿殍爲殣道殣相望本左传之言】
