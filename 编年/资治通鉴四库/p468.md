<!-- { "loadSidebar": true } -->
　　五年春正月戊戌大赦　刘衞辰掠秦边民五十余口爲奴婢以献于秦秦王坚责之使归所掠衞辰由是叛秦专附于代【史言夷狄反覆难保】　东安简伯郗昙卒【郗丑之翻昙徒含翻】二月以东阳太守范汪都督徐兖冀青幽五州诸军事兼徐兖二州刺史　平阳人举郡降燕【平阳时属张平】燕以建威将军段刚爲太守遣督护韩苞将兵共守平阳　方士丁进有宠于燕主暐欲求媚于太宰恪说恪令杀太傅评【说输芮翻】恪大怒奏収斩之　高昌卒【三年高昌奔荥阳】燕河内太守吕护并其众遣使来降拜防冀州刺史护欲引晋兵以袭邺三月燕太宰恪将兵五万冠军将军皇甫真将兵万人共讨之【将即亮翻冠古玩翻】燕兵至野王护婴城自守护军将军傅顔请急攻之以省大费恪曰老贼经变多矣观其守备未易猝攻【易以豉翻】而多杀士卒顷攻黎阳多杀精锐卒不能防【事见上卷二年】自取困辱护内无蓄积外无救援我深沟高垒坐而守之休兵养士离间其党【间古苋翻】于我不劳而贼势日蹙不过十旬取之必矣何爲多杀士卒以求且夕之功乎乃筑长围守之　夏四月桓温以其弟黄门郎豁都督沔中七郡诸军事【魏置中书监令又置通事郎黄门郎沔中七郡魏兴新城上庸襄阳义成竟陵江夏也】兼新野义城二郡太守【城当作成】将兵取许昌破燕将慕容尘　凉骠骑大将军宋混疾甚【骠匹妙翻骑竒寄翻】张靓及其祖母马氏往省之【靓疾正翻又疾郢翻省悉景翻】曰将军万一不幸寡妇孤儿将何所托欲以林宗继将军可乎混曰臣子林宗幼弱不堪大任殿下傥未弃臣门臣弟澄政事愈于臣但恐其儒缓机事不称耳【凡儒者多务为舒缓而不能应机以趋事赴功称尺证翻】殿下防励而使之可也混戒澄及诸子曰吾家受国大恩当以死报无恃势位以骄人又见朝臣皆戒之以忠贞【朝直遥翻】及卒行路爲之挥涕【卒子恤翻爲于僞翻】靓以澄爲领军将军辅政　五月丁巳帝崩【年十九】无嗣皇太后令曰琅邪王丕中兴正统【元帝明帝成帝皆正统相传琅邪王丕成帝长子也故曰中兴正统】义望情地莫与爲比其以王奉大统于是百官备法驾迎于琅邪第庚申卽皇帝位大赦壬戌改封东海王弈爲琅邪王秋七月戊午葬穆帝于永平陵庙号孝宗　燕人围野王数月吕护遣其将张兴出战顔击斩之城中日蹙皇甫真戒部将曰护势穷犇突必择虚隙而投之吾所部士卒多羸器甲不精宜深爲之备乃多课橹楯亲察行夜者【将卽亮翻羸伦爲翻楯食尹翻行下孟翻】护食尽果夜悉精锐趋真所部【趋七喻翻】突围不得出太宰恪引兵击之护众死伤殆尽弃妻子犇荥阳恪存抚降民给其廪食【降户江翻】徙士人将帅于邺自余各随所乐【帅所类翻乐音洛】以护参军广平梁琛爲中书著作郎【晋武帝以秘书并中书省故曰中书著作郎琛丑林翻】　九月戊申立妃王氏爲皇后后蒙之女也穆帝何皇后称穆皇后居永安宫　凉右司马张邕恶宋澄专政【恶乌路翻下同】起兵攻澄杀之并灭其族【宋澄岂特机事不称哉遂赤其族以此知经世非儒缓者所能爲也】张靓以邕爲中护军叔父天锡爲中领军同辅政　张平袭燕平阳杀段刚韩苞又攻鴈门杀太守单男【单音善姓也】旣而爲秦所攻平复谢罪于燕以求救【复扶又翻】燕人以平反覆弗救也平遂爲秦所灭　乙亥秦大赦　徐兖二州刺史范汪素爲桓温所恶【桓温初以安西镇上流汪爲上佐盖恶其异已也若汪于此时能立异必知温之心迹矣恶乌路翻】温将北伐命汪帅众出梁国【帅读曰率】冬十月坐失期免爲庶人遂废卒于家【卒子恤翻】子好儒学【好呼到翻】性质直常谓王弼何晏之罪深于桀纣或以爲贬之太过曰王何蔑弃典文幽沈仁义【沈持林翻】游辞浮说波荡后生使搢绅之徒翻然改辙以至礼坏乐崩中原倾覆遗风余俗至今爲患桀纣纵暴一时适足以丧身覆国【丧息浪翻】爲后世戒岂能廻百姓之视聴哉故吾以爲一世之祸轻歴代之患重自丧之恶小迷众之罪大也【丧息浪翻】　吕护复叛犇燕燕人赦之以爲广州刺史【燕无广州以刺史之名授护耳】　凉张邕骄矜淫纵树党专权多所刑杀国人患之张天锡所亲敦煌刘肃谓天锡曰【敦徒门翻】国家事欲未静天锡曰何谓也肃曰今防军出入有似长宁【长宁侯张祚也】天锡惊曰我固疑之未敢出口计将安出肃曰正当速除之耳天锡曰安得其人肃曰肃卽其人也肃时年未二十天锡曰汝年少【少诗照翻】更求其助肃曰赵白驹与肃二人足矣十一月天锡与邕俱入朝【朝直遥翻】肃与白驹从天锡肃斫之不中【中竹仲翻】白驹继之又不克二人与天锡俱入宫中邕得逸走帅甲士三百余人攻宫门天锡登屋大呼曰【帅读曰率呼火故翻】张邕凶逆无道旣灭宋氏又欲倾覆我家汝将士世爲凉臣何忍以兵相向邪【将卽亮翻】今所取者止张邕耳它无所问于是邕兵悉散走邕自刎死尽灭其族党【刎扶粉翻】靓以天锡爲使持节冠军大将军都督中外诸军事辅政【自张重华没后张祚张瓘宋混宋澄以及张邕张天锡遁相屠灭凉浸衰矣使疏吏翻冠古玩翻】十二月始改建兴四十九年奉升平年号【凉至是方奉建康年号】诏以靓爲大都督督陇右诸军事凉州刺史防校尉西平公　燕大赦秦王坚命牧伯守宰各举孝弟廉直文学政事察其所举得人者赏之非其人者罪之由是人莫敢妄举而请托不行士皆自励虽宗室外戚无才能者皆弃不用当是之时内外之官率皆称职【称尺证翻】田畴修辟仓库充实盗贼屏息【屏必郢翻】　是嵗归义侯李势卒【永和三年李势降至是而卒】哀皇帝【讳丕成帝长子也字千龄咸康八年封琅邪王諡法防仁短折曰哀】
　　隆和元年春正月壬子大赦改元　甲寅减田租畆収二升【成帝咸和五年始度百姓田畆取十分之一率亩税米三升今减之畆収二升】　燕豫州刺史孙兴请攻洛阳曰晋将陈祐弊卒千余介守孤城不足取也【将卽亮翻介如字独也又音戞】燕人从其言遣宁南将军吕防屯河隂　二月辛未以呉国内史庾希爲北中郎将徐兖二州刺史镇下邳龙骧将军袁真爲西中郎将监护豫司并冀四州诸军事豫州刺史镇汝南【希真旣并假节职任宜同之矣希亦当带并防之职史逸之也骧思将翻监工衔翻】并假节希氷之子也【庾氷秉政于咸康】丙子拜帝母周贵人爲皇太妃仪服拟于太后燕吕防攻洛阳三月乙酉河南太守戴施犇宛【永和十二】
　　【年桓温留戴施戍洛阳宛于元翻】陈祐告急五月丁巳桓温遣庾希及竟陵太守邓遐帅舟师三千人助祐守洛阳【帅读曰率】遐岳之子也【邓岳王敦将也敦败后自归着功交广】温上疏请迁都洛阳自永嘉之乱播流江表者一切北徙以实河南朝廷畏温不敢爲异而北土萧条人情疑惧虽并知不可莫敢先谏散骑常侍领著作郎孙绰上疏曰【晋志曰著作郎周左史之任也汉东京图籍在东观故使儒者著作东观有其名尚未有官魏明帝太和中诏置著作郎于此始有其官中书省晋惠帝置秘书监并统著作省盖著作虽别置省而犹秘书也余按班固西都赋曰承明金马著作之廷如是则汉西都虽未置著作之官而承明金马亦著作之所也散悉亶翻骑竒寄翻】昔中宗龙飞【元帝庙号中宗】非惟信顺协于天人【易大传曰天之所助者顺也人之所助者信也】实赖万里长江画而守之耳今自丧乱已来六十余年【自贾后之废赵王伦之诛继而诸王交兵胡羯乗之而起天下大乱至是六十余年矣丧息浪翻】河洛丘墟函夏萧条【函容也夏大也言平原之地所函容者大也夏户雅翻】士民播流江表已经数世存者老子长孙【长知两翻】亡者丘陇成行【行戸刚翻】虽北风之思感其素心目前之哀实爲交切若迁都旋轸之日【贾公彦曰若不定之辞】中兴五陵卽复缅成遐域【中兴五陵元帝建平陵明帝武平陵成帝兴平陵康帝崇平陵穆帝永平陵皆在江南缅远也遐亦远也】泰山之安既难以理保【言以理观之迁都于洛难以保泰山之安也】烝烝之思岂不纒于圣心哉【烝烝进进也言若迁洛纒心于江南陵寝孝思进进也】温今此举诚欲大览始终爲国远图而百姓震骇同怀危惧岂不以反旧之乐賖趋死之忧促哉【乐音洛趋七喻翻】何者植根江外数十年矣【中原以江南爲江外亦曰江表】一朝顿欲防之驱踧于穷荒之地【踧昌六翻】提挈万里逾险浮深离坟墓【离力智翻】弃生业田宅不可复售【复扶又翻】舟车无从而得舍安乐之国适习乱之乡将顿仆道涂飘溺江川仅有达者【溺奴狄翻】此仁者所宜哀矜国家所宜深虑也臣之愚计以爲且宜遣将帅有威名资实者先镇洛阳【将卽亮翻帅所类翻】扫平梁许【梁谓梁国许谓许昌皆当江南入洛之要路】清壹河南运漕之路旣通开垦之积已丰豺狼远窜中夏小康然后可徐议迁徙耳【戛户雅翻】柰何舍百胜之长理举天下而一掷哉绰楚之孙也【孙楚仕武帝时有才名】少慕高尚【少诗照翻】尝着遂初赋以见志温见绰表不悦曰致意兴公【孙绰字兴公】何不寻君遂初赋而知人家国事邪时朝廷忧惧将遣侍中止温扬州刺史王述曰温欲以虚声威朝廷耳非事实也但从之自无所至乃诏温曰在昔丧乱忽涉五纪【孔頴达曰言在昔者自下本上之辞言昔在者从上自下爲称丧息浪翻自惠帝永兴元年刘渊始乱距是嵗五十九年自怀帝永嘉五年洛阳防距是嵗五十年】戎狄肆暴继袭凶迹眷言西顾慨叹盈怀知欲躬帅三军荡涤氛秽廓清中畿【中畿王畿也周礼九畿王畿方千里其外侯甸男采衞蛮夷镇蕃皆以五百里言之王畿在九畿之中故此曰中畿帅读曰率】光复旧京非夫外身徇国孰能若此诸所处分【处昌吕翻分扶问翻】委之高筭但河洛丘墟所营者广经始之勤致劳怀也事果不行温又议移洛阳钟虡【虡音巨】述曰永嘉不竞暂都江左方当荡平区宇旋轸旧京若其不尔宜改迁园陵不应先事钟虡温乃止朝廷以交广辽远【温督荆司雍益梁宁交广八州】改授温都督并司冀三州温表辞不受　秦王坚亲临太学考第诸生经义与博士讲论自是每月一至焉　六月甲戌燕征东参军刘防刺杀征东将军冀州刺史范阳王友于信都【刺七亦翻】秋七月吕护退守小平津【以晋援兵至也】中流矢而卒【中竹仲翻】
　　燕将段崇収军北渡屯于野王邓遐进屯新城【新城春秋戎蛮子之国也自汉以来属河南隋改爲伊阙县】八月西中郎将袁真进屯汝南运米五万斛以馈洛阳　冬十一月代王什翼犍纳女于燕【犍居言翻】燕人亦以女妻之【妻七细翻】　十二月戊午朔日有食之　庾希自下邳退屯山阳袁真自汝南退屯寿阳【以洛阳兵解退屯而燕兵寻复至矣】
