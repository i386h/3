<!-- { "loadSidebar": true } -->
　　二年春正月癸酉朔蜀主登兴义楼有僧抉一目以献蜀主命饭万僧人以报之【抉于决翻饭扶晚翻】翰林学士张格曰小人无故自残赦其罪已幸矣不宜复崇奨以败风俗【复扶又翻败补迈翻】蜀主乃止　丁丑蜀以韦庄为门下侍郎同平章事　辛巳蜀主祀南郊壬午大赦改元武成　晋王疽发于首病笃周徳威等退屯乱栁【乱栁在潞州屯留县界】晋王命其弟内外蕃汉都知兵马使振武节度使克宁监军张承业大将李存璋吴珙【珙居勇翻】掌书记卢质立其子晋州刺史存朂为嗣　【考异曰五代史阙文世传武皇临薨以三矢付庄宗曰一矢讨刘仁恭汝不先下幽州河南未可图也一矢击契丹且曰安巴坚与吾把臂而盟结为兄弟誓复唐家社稷今背约附梁汝必伐之一矢灭朱温汝能成善志死无恨矣庄宗藏三矢于武皇庙庭及讨刘仁恭命幕吏以少牢告庙请一矢盛以锦囊使亲将负之以为前驱凯旋之日随俘馘纳矢于太庙伐契丹灭朱氏亦如之按薛史契丹传荘宗初嗣位亦遣使告哀赂以金缯求骑军以救潞州契丹荅其使曰我与先王为兄弟儿即吾儿也宁有父不救子邪许出师防潞平而止广本刘守光为守文所攻屡求救于晋晋王遣将部兵五千救之然则此时荘宗未与契丹及守光为仇也此盖后人因庄宗成功撰此事以夸其英武耳　余按晋王实怨燕与契丹垂没以属荘宗容有此理庄宗之告哀于安巴坚与遣兵救刘守光此兵法所谓将欲取之必固与之也其心岂忘父之治命哉观后来之事可见已】曰此子志气逺大必能成吾事尔曹善教导之辛卯晋王谓存朂曰嗣昭厄于重围【谓李嗣昭为梁兵围于潞州也重直龙翻】吾不及见矣俟葬毕汝与徳威辈速竭力救之又谓克宁等曰以亚子累汝【累良瑞翻】亚子存朂小名也言终而卒【年五十三】克宁纲纪军府中外无敢諠哗克宁久总兵柄有次立之势【兄死弟及以长幼之次有自立之势】时上党围未解军中以存朂年少多窃议者人情忷忷【少诗照翻忷许勇翻】存朂惧以位让克宁克宁曰汝冡嗣也且有先王之命谁敢违之将吏欲谒见存朂【见贤遍翻】存朂方哀哭未出张承业入谓存朂曰大孝在不坠基业多哭何为因扶存朂出袭位为河东节度使晋王【张承业之扶李存朂出嗣位犹张昭之于孙权也】李克宁首帅诸将拜贺【帅读曰率】王悉以军府事委之以李存璋为河东军城使马步都虞侯先王之时多宠借胡人及军士侵扰市肆【先王谓李克用】存璋既领职执其尤暴横者戮之【横户孟翻】旬月间城中肃然　吴越王镠遣兵攻淮南甘露镇以救信州【牵制淮南之兵使之不得急攻危仔倡】　蜀中书令王宗佶于诸假子为最长【王宗佶本姓甘王建为忠武军卒掠得之养以为子及长为将数有功长知两翻】且恃其功专权骄恣唐道袭已为枢密使宗佶犹以名呼之道袭心衘之而事之逾谨宗佶多树党友蜀主亦恶之【恶乌路翻】二月甲辰以宗佶为太师罢政事【为王宗佶见杀张本】　蜀以户部侍郎张格为中书侍郎同平章事格为相多迎合主意有胜己者必以计排去之【去羌吕翻为张格乱蜀张本】　初晋王克用多养军中壮士为子宠遇如真子及晋王存朂立诸假子皆年长握兵心怏怏不伏【长知两翻怏于两翻】或托疾不出或见新王不拜李克宁权位既重人情多向之假子李存颢隂説克宁曰【説式芮翻下同】兄终弟及自古有之【殷人之制兄终弟及自周以来父子相继未有能易之者也李存颢以殷制动克宁耳】以叔拜侄于理安乎天与不取后悔无及克宁曰吾家世以慈孝闻天下【闻音问】先王之业茍有所归吾复何求【复扶又翻】汝勿妄言我且斩汝克宁妻孟氏素刚悍【悍下罕翻又侯旰翻】诸假子各遣其妻入説孟氏【李克用义儿百余人必不尽然独存颢等为此耳史槩言之曰诸假子】孟氏以为然且虑语泄及祸数以迫克宁克宁性怯朝夕惑于众言心不能无动又与张承业李存璋相失数诮让之【数所角翻诮才笑翻】又因事擅杀都虞侯李存质又求领大同节度使以蔚朔应州为巡属【唐末置应州领金城混源二县蔚纡勿翻】晋王皆聴之李存颢等为克寕谋因晋王过其第【为于伪翻过音戈】杀承业存璋奉克宁为节度使举河东九州附于梁【河东领并辽沁汾石忻代岚宪九州】执晋王及太夫人曹氏送大梁太原人史敬镕少事晋王克用居帐下见亲信【少诗照翻】克宁欲知府中隂事召敬镕密以谋告之敬镕阳许之入告太夫人太夫人大骇召张承业指晋王谓之曰先王把此儿臂授公等如闻外间谋欲负之但置吾母子有地勿送大梁自它不以累公【累力瑞翻】承业惶恐曰老奴以死奉先王之命此何言也晋王以克宁之谋告且曰至亲不可自相鱼肉吾茍避位则乱不作矣承业曰克宁欲投大王母子于虎口不除之岂有全理乃召李存璋吴珙及假子李存敬长直军使朱守殷使隂为之备壬戍置酒防诸将于府舍伏甲执克宁存颢于座晋王流涕数之曰【数所具翻】儿向以军府让叔父叔父不取今事已定奈何复为此谋【复扶又翻下同】忍以吾母子遗仇讐乎【遗唯季翻仇讐谓梁也】克宁曰此皆防人交构夫复何言是日杀克宁及存颢【李克宁之奉存朂初焉非不忠顺其后外揺于防口内溺于悍妻以至变节而杀其身地亲而属尊者居主少国疑之时可不戒哉】　癸亥酖杀济隂王于曹州追谥曰唐哀皇帝【年十七葬于济隂县之定陶乡济子礼翻】甲子蜀兵入归州【归州荆南巡属不地曰入言入之而不能有其地】执刺史
　　张瑭　辛未以韩建为侍中兼建昌宫使　李思安等攻潞州久不下士卒疲多逃亡晋兵犹屯余吾寨【前汉书地理志上党郡有余吾县章懐太子贤曰余吾故城在潞州屯留县西北】帝疑晋王克用诈死欲召兵还恐晋人蹑之乃议自至泽州应接归师且召匡国节度使刘知俊将兵趣泽州【趣七喻翻】三月壬申朔帝发大梁丁丑次泽州辛巳刘知俊至壬午以知俊为潞州行营招讨使　癸巳门下侍郎同平章事张文蔚卒【蔚纡勿翻】　帝以李思安久无功亡将校四十余人士卒以万计更闭壁自守遣使召诣行在甲午削思安官爵勒归本贯充役【充役使充齐民之役】斩监押杨敏贞晋李嗣昭固守逾年【前年十二月李嗣昭入潞州去年五月康懐贞始攻之至夹寨破则是年五月也】城中资用将竭嗣昭登城宴诸将作乐流矢中嗣昭足【矢中竹仲翻】嗣昭密防之座中皆不觉【李嗣昭登城宴乐示敌以余暇也中矢而密拔之所以安众也】帝数遣使赐嗣昭诏谕降之【数所角翻】嗣昭焚诏书斩使者帝留泽州旬余欲召上党兵还遣使就与诸将议之诸将以为李克用死余吾兵且退上党孤城无援请更留旬月以俟之【夹寨之败正坐此也】帝从之命増运刍粮以馈其军刘知俊将精兵万余人击晋军斩获甚众【刘知俊之小捷所以骄梁兵而殱之也天之厌梁于此可见】表请自留攻上党车驾宜还京师帝以关中空虚虑岐人侵同华【岐人谓李茂贞之兵】命知俊休兵长子旬日退屯晋州俟五月归镇　蜀太师王宗佶既罢相怨望隂畜养死士谋作乱【畜吁玉翻】上表以为臣官预大臣亲则长子【长知两翻】国家之事休戚是同今储贰未定必生厉阶陛下若以宗懿才堪继承宜早行册礼以臣为元帅兼总六军傥以时方艰难宗懿冲防臣安敢持谦不当重事陛下既正位南面军旅之事宜委之臣下臣请开元帅府铸六军印征戍徴发臣悉专行太子视膳于晨昏微臣握兵于环卫万世基业惟陛下裁之蜀主怒隐忍未发以问唐道袭对曰宗佶威望内外慑服足以綂御诸将蜀主益疑之己亥宗佶入见【见贤遍翻】辞色悖慢【悖蒲妹翻又蒲没翻】蜀主谕之宗佶不退蜀主不堪其忿命衞士扑杀之【扑弼角翻以华洪之得众心犹不免于祸况甘佶之骄恃轻脱哉其死宜矣】贬其党御史中丞郑骞为维州司户衞尉少卿李纲为汶川尉【纲古郎翻汶川汉绵虒地晋置汶川县唐属茂州九域志在州南一百里玉垒山石纽山皆在县界汶读曰岷】皆赐死于路　初晋王克用卒周徳威握重兵在外国人皆疑之晋王存朂召徳威使引兵还【还从宣翻又如字】夏四月辛丑朔徳威至晋阳留兵城外独徒步而入伏先王柩哭极哀退谒嗣王礼甚恭众心由是释然【史言周徳威临敌勇而事上敬】　癸卯门下侍郎同平章事杨渉罢为右仆射以吏部侍郎于兢为中书侍郎翰林学士承防张防为刑部侍郎并同平章事兢琮之兄子也【于琮见唐宣纪僖纪】夹寨奏余吾晋兵已引去帝以援兵不能复来【复扶又翻】
