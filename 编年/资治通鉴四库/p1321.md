<!-- { "loadSidebar": true } -->
　　【元年于此置陵州因陵并为名荣州古夜郎国汉开为南安县地萧齐于此晋南安郡隋废郡以其地属资阳郡唐武徳初割资州之太牢威逺二县置荣州取境有崇徳山为名獠鲁皓翻】弓箭库使赵季文讨平之【职官分纪曰唐有内弓箭库使五代去内字】　呉越王俶括境内民兵劳扰颇多判明州钱亿手疏切谏罢之四年春正月己丑朔北汉大赦改元天会以翰林学士卫融为中书侍郎同平章事内客省使叚恒为枢密使【恒户登翻】　宰相屡请立皇子为王上曰诸子皆防【上诸子宗训是为恭帝次熙让熙谨熙诲】且功臣之子皆未加恩而独先朕子能自安乎　周兵围夀春连年未下【前年十一月周兵始攻夀州】城中食尽齐王景达自濠州遣应援使永安节度使许文稹都军使边镐北面招讨使朱元将兵数万泝淮救之军于紫金山列十余寨如连珠与城中烽火晨夕相应又筑甬道抵夀春【甬余拱翻】欲运粮以馈之绵亘数十里将及夀春李重进邀击大破之死者五千人夺其二寨丁未重进以闻戊申诏以来月幸淮上刘仁赡请以边镐守城自帅众决战【帅读曰率】齐王景达不许仁赡愤邑成疾其防子崇谏夜泛舟度淮北为小校所执【校户教翻】仁赡命腰斩之左右莫敢救监军使周廷构哭于中门以救之仁赡不许廷构复使求救于夫人【复扶又翻使防吏翻】夫人曰妾于崇谏非不爱也然军法不可私名节不可亏若贷之则刘氏为不忠之门妾与公何面目见将士乎趣命斩之然后成丧【趣读曰促】将士皆感泣议者以唐援兵尚彊多请罢兵帝疑之李谷寝疾在第二月丙寅帝使范质王溥就与之谋谷上疏以为夀春危困破在旦夕若銮驾亲征则将士争奋援兵震恐城中知亡必可下矣上悦　庚午诏有司更造祭器祭玉等命国子博士聂崇义讨论制度为之图【祭器樽彞簠簋笾豆之属也祭玉苍璧礼天黄琮礼地青圭礼东方赤璋礼南方白琥礼西方璜礼北方也时礼官博士凖诏议祭器祭玉制度国子祭酒尹拙引崔灵恩三礼义宗云苍璧所以礼天其长十有二寸葢法天之十二时又引江都集白虎通诸书所説云璧皆外圆内方又云黄琮所以礼地其长十寸以法地之数其琮外方内圆八角而有好国子博士聂崇义以为璧内外皆圆其径九寸按阮氏郑图皆云九寸周礼玉人职又有九寸之璧及引尔雅云肉倍好谓之璧好倍肉谓之瑗肉好若一谓之环郭璞注云好孔也肉边也而不载尺寸之数崇义又引冬官玉人云璧好三寸尔雅云肉倍好谓之璧葢两边肉各三寸通好共九寸则其璧九寸明矣崇义又云黄琮八方以象地每角各剡出一寸六分共长八寸厚一寸按周礼图及阮氏图并无好又引冬官玉人云琮八角而无好崇义又云琮璜圭璧并是礼天地之器而尔雅唯言璧环瑗三者有好其余琮璜诸器并不言之则黄琮八角而无好明矣时太常卿田敏已下以崇义援引周礼正文为是乃从之更工衡翻聂尼辄翻】甲戌以王朴权东京留守兼判开封府事以三司使张美为大内都廵检以侍卫都虞候韩通为京城内外都廵检乙亥帝发大梁先是周与唐战【先悉荐翻】唐水军鋭敏周人无以敌之帝每以为恨返自夀春于大梁城西汴水侧造战舰数百艘【舰户黯翻艘苏遭翻】命唐降卒教北人水战数月之后纵横出没【纵子容翻】殆胜唐兵至是命右骁卫大将军王环将水军数千自闵河防颍入淮【丁度曰闵河本曰琵琶沟今名蔡河颍颍河也注详见后卷蔡河下今按蔡河自东京戴楼门入京城出宣化水门投东南下经陈州至蔡口入颍河颍河自嵩山发源由颍昌至鹿邑界过蔡河口与蔡河合流经顺昌府颍上县至西正阳入淮河】唐人见之大惊乙酉帝至下蔡三月己丑夜帝度淮抵夀春城下庚寅旦躬擐甲胄【擐音宦】军于紫金山南命太祖皇帝击唐先锋寨及山北一寨皆破之斩获三千余级断其甬道【断音短】由是唐兵首尾不能相救至暮帝分兵守诸寨还下蔡　唐朱元恃功颇违元帅节度【朱元恃其复舒和之功也】陈觉与元有隙屡表元反覆不可将兵唐主以武昌节度使杨守忠代之守忠至濠州觉以齐王景达之命召元至濠州计事将夺其兵元闻之愤怒欲自杀门下客宋垍説元曰大丈夫何往不富贵何必为妻子死乎【垍其冀翻説式芮翻为于伪翻】辛卯夜元与先锋壕寨使朱仁裕等举寨万余人降禆将时厚卿不从元杀之帝虑其余众防流东溃遽命虎防左厢都指挥使赵晁【五代防要广顺元年改侍卫马军曰龙防左右军步军曰虎防左右军晁直遥翻】将水军数千防淮而下壬辰旦帝军于赵步【赵步在淮河北岸水濵泊舟之地人坎岸为道以上下谓之步赵步以赵氏居其地而得名今自夀春花靥镇防淮东下百余里得赵步滩又东迳梁城滩北齐梁控扼之地也淮水中有梁城滩又东二十五里至洛河口】诸将击唐紫金山寨大破之杀获万余人擒许文稹边镐杨守忠余众果防淮东走帝自赵步将骑数百循北岸追之诸将以步骑循南岸追之水军自中流而下唐兵战溺死及降者殆四万人获船舰粮仗以十万数晡时帝驰至荆山港【荆山在濠州钟离县西八十三里即梁武帝筑堰之地今怀逺军正治荆山】距赵步二百余里是夜宿镇淮军【镇淮军时置于涡口】癸酉从官始至【从才用翻】刘仁赡闻援兵败扼吭叹息【吭苦郎翻】甲午发近县丁夫城镇淮军为二城夹淮水徙下蔡浮梁于其间扼濠夀应援之路防淮水涨唐濠州都监彭城郭廷诏以水军泝淮欲掩不备焚浮梁右龙武綂军赵匡赞觇知之【觇丑廉翻又丑艶翻】伏兵邀击破之　唐齐王景达及陈觉皆自濠州奔归金陵惟静江指挥使陈徳诚全军而还【陈徳诚诲之子也还从宣翻又如字】戊戌以淮南节度使向训为武寕节度使淮南道行营都监将兵戍镇淮军己亥上自镇淮军复如下蔡庚子赐刘仁赡诏使自择祸福唐主议自督诸将拒周中书舎人乔匡舜上疏切谏唐主以为沮众流抚州【沮在吕翻】唐主问神卫统军朱匡业刘存忠以守御方畧匡业诵罗隐诗曰时来天地皆同力运去英雄不自由存忠以匡业言为然唐主怒贬匡业抚州副使流存忠于饶州既而竟不敢自行甲辰帝耀兵于夀春城北唐清淮节度使兼侍中刘仁赡病甚不知人丙午监军使周廷构营田副使孙羽等作仁赡表遣使奉之来降丁未帝赐仁赡诏遣閤门使万年张保续入城宣谕仁赡子崇让复出谢罪戊申帝大陈甲兵受降于夀春城北廷构等舁仁赡出城【舁音余又羊茹翻】仁赡卧不能起帝慰劳赐赉【劳力到翻赉来代翻】复令入城养疾【复扶又翻　考异曰实録时仁赡卧疾已亟遂翻然纳欵而城中诸军万计皆屏息以听其命又曰仁赡轻财重士法令严肃故能以一城之众连年拒守逮其来降而其下无敢窃议者斯亦一时之名将也欧阳史三月仁赡病甚已不知人其副使孙羽诈为仁赡书以城降世宗命舁仁赡至帐前嗟叹久之赐以玉带御马复使入城养疾是日制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受命而卒世宗追封彭城郡王以其子崇赞为怀州刺史李景闻仁赡卒亦赠太师又曰仁赡既杀其子以自明矣岂有垂死而变节者乎今周世宗实録载仁赡降书葢其副使孙羽等所为也当世宗时王环为蜀守秦州攻之久不下其后力屈而降世宗颇嗟其忠然止以为大将军视世宗待二人之薄厚而考其制书乃知仁赡非降者也今从之】庚戌徙夀州治下蔡【夀州宋升为夀春府至今治下蔡县而夀春故县自为县在淮水之南西北距下蔡二十五里髙宗南渡复于夀州旧治夀春县建安丰军以为控扼之地葢地险所在通古今不能易也宋白曰下蔡古之蔡国吴之州来左传蔡成公迁于州来谓之下蔡是也汉为下蔡县梁于硖石山筑城以拒魏即今县城也】赦州境死罪以下州民受唐文书聚山林者并召令复业勿问罪有尝为其杀伤者毋得雠讼向日政令有不便于民者令本州条奏辛亥以刘仁赡为天平节度使兼中书令制辞略曰尽忠所事抗节无亏前代名臣几人堪比朕之伐叛得尔为多是日卒追赐爵彭城郡王唐主闻之亦赠太师帝复以清淮军为忠正军【杨氏以夀州置忠正军后改清淮军今复为忠正军以旌刘仁赡之节按薛史唐明宗天成二年诏升夀州为忠正军长兴二年闰五月己丑升庐州为昭顺军八月癸酉升州为昭信军宋白续通典曰夀州后唐天成元年升为顺化军节度今并存之以俟博考】以旌仁赡之节以右羽林统军杨信为忠正节度使同平章事　前许州司马韩伦侍卫马军都指挥使令坤之父也令坤领镇安节度使伦居于陈州【陈州镇安军治所】干预政事贪汚不法为公私患为人所讼令坤屡为之泣请【屡为于伪翻】癸丑诏免伦死流沙门岛【登州蓬莱县有沙门岛置沙门寨】伦后得赦还居洛阳与光禄卿致仕柴守礼及当时将相王溥王晏王彦超之父游处恃势恣横洛阳人畏之谓之十阿父【处昌吕翻下处之同横户孟翻阿乌葛翻】帝既为太祖嗣人无敢言守礼子者但以元舅处之优其俸给未尝至大梁尝以小忿杀人有司不敢诘【诘去吉翻】帝知而不问　诏开夀州仓赈饥民丙辰帝北还【还从宣翻】夏四月己巳至大梁诏修永福殿命宦官孙延希董其役丁丑帝至其所
