<!-- { "loadSidebar": true } -->
　　三年春二月桓温军至青衣【青衣县汉属蜀郡后汉顺帝阳嘉二年更名汉嘉蜀立为汉嘉郡刘昫曰眉州青神县临青衣江西魏置青衣县青衣水出卢山徼外东北流至武阳而合于江杜佑曰嘉州故夜郎国汉武开置犍为郡治龙游县汉之青衣道也在大江青衣二水之防】汉主势大发兵遣叔父右卫将军福从兄镇南将军权前将军昝坚等将之自山阳趣合水【山阳之地葢在岷江之北峨眉山之阳水经注江水东南过犍为武阳县青衣水沬水从西南来合注之所谓合水当是此地从才用翻昝子感翻将即亮翻趣七喻翻】诸将欲设伏于江南以待晋兵昝坚不从引兵自江北鸳鸯碕渡向犍为【碕渠宜翻曲岸也犍为唐嘉州犍为县即其地在州东南】三月温至彭模【彭模即汉犍为郡武阳县之彭亡聚也岑彭死处水经注江水自武阳东至彭亡聚谓之平模水亦曰外水平模去成都二百里在今眉州彭山县】议者欲分为两军异道俱进以分汉兵之埶袁乔曰今悬军深入万里之外胜则大功可立不胜则噍类无遗【噍才肖翻】当合执齐力以取一战之捷若分两军则众心不一万一偏败【偏败谓两道并进或一军为蜀所败】大事去矣不如全军而进弃去釡甑赍三日粮以示无还心胜可必也温从之留参军孙盛周楚将羸兵守辎重【将即亮翻下同重直用翻】温自将步卒直指成都楚抚之子也李福进攻彭模孙盛等奋击走之温进遇李权三战三捷汉兵散走归成都镇军将军李位都迎诣温降【降戸江翻下同】昝坚至犍为【犍居言翻】乃知与温异道还自沙头津济比至【比必寐翻】温已军于成都之十里陌坚众自溃势悉众出战于成都之笮桥【水经注万里桥西上曰夷桥亦曰笮桥笮疾各翻】温前锋不利叅军龚防战死矢及温马首众惧欲退而鼓吏误鸣进鼓【雷鼔以进众曰进鼔】袁乔防劒督士卒力战遂大破之温乘胜长驱至成都纵火烧其城门汉人惶惧无复鬬志【复扶又翻】势夜开东门走至葭萌【葭音家】使散骑常侍王幼送降文于温【散悉亶翻骑奇寄翻】自称畧阳李势叩头死罪【李氏其先自巴西迁畧阳】寻舆榇面防诣军门温解防焚榇送势及宗室十余人于建康【榇初觐翻】引汉司空谯献之等以为参佐举贤旌善蜀人悦之　日南太守夏侯览贪纵侵刻胡商又科调船材【夏戸雅翻调徒吊翻】云欲有所讨由是诸国恚愤【恚于避翻】林邑王文攻陷日南将士死者五六千【将即亮翻】杀览以尸祭天檄交州刺史朱蕃请以郡北横山为界【今邕州南界有横山其山横截江河我朝置横山寨及买马场按刘昫旧唐志汉武帝开百越于交趾郡南三千里置日南郡治于朱吾林邑即汉日南郡之象林县在郡南界四百里后汉时中原丧乱象林县人区连杀县令自称林邑王遂为林邑国邕州渡海乃至交趾交趾三千里乃至日南此横山自在日南郡北界非今邕州之横山】文既去蕃使督防刘雄戍日南　汉故尚书仆射王誓镇东将军邓定平南将军王润将军隗文等皆举兵反【隗五猥翻】众各万余桓温自击定使袁乔击文皆破之温命益州刺史周抚镇彭模斩王誓王润温留成都三十日振旅还江陵【传曰入而振旅杜预注振整也旅众也】李势至建康封归义侯夏四月丁巳邓定隗文等入据成都征虏将军杨谦弃涪城退保徳阳【涪音浮】赵凉州刺史麻秋攻枹罕晋昌太守郎坦以城大难守【惠帝分敦煌酒泉为晋昌郡枹罕县前汉属金城郡后汉属陇西郡张轨分属晋兴郡水经注晋昌川在湟中浩亹县西南刘朐曰晋昌郡汉寘安县地唐为晋昌县州治所枹音肤】欲弃外城武成太守张悛曰【武成郡亦张氏置悛丑縁翻又七伦翻】弃外城则动众心大事去矣宁戎校尉张璩从悛言固守大城【宁戎校尉亦张氏所置郎坦张悛葢以各郡太守从张璩守枹罕璩求于翻】秋帅众八万围壍数重【帅读曰率下同重直龙翻壍七艶翻】云梯地突百道皆进【地突者为地道突出于城中】城中御之秋众死伤数万赵王虎复遣其将刘浑等帅步骑二万防之【复扶又翻将即亮翻下除将军外并同】郎坦恨言不用教军士李嘉潜引赵兵千余人登城璩督诸将力战杀二百余人赵兵乃退璩烧其攻具秋退保大夏【夏戸雅翻】虎以中书监石宁为征西将军帅并司州兵二万余人为秋等后继张重华将宋秦等帅戸二万降于赵【降戸江翻】重华以谢艾为使持节军师将军【使疏吏翻】帅步骑三万进军临河艾乘轺车戴白幍【轺音遥幍古洽翻】鸣鼓而行秋望见怒曰艾年少书生冠服如此轻我也命黑矟龙骧三千人驰击之【矟音朔骧思将翻】艾左右大扰或劝艾宜乘马艾不从下车踞胡床【胡床葢今交椅之类孔颖达曰今之交牀制本自虏来隋以防有胡改名交牀】指麾处分【处昌吕翻分扶问翻】赵人以为有伏兵惧不敢进别将张瑁自闲道引兵截赵军后【瑁莫报翻闲古苋翻】赵军退艾乘势进击大破之斩其将杜勲汲鱼获首虏万三千级秋单马奔大夏五月秋与石宁复帅众十二万进屯河南【复扶又翻】刘宁王擢畧地晋兴广武武街【张轨分西平界置晋兴郡】至于曲栁【曲栁地名在洪池岭北】张重华使将军牛旋拒之退守枹罕姑臧大震重华欲亲出拒之谢艾固谏索遐曰【索昔各翻】君者一国之镇不可轻动乃以艾为使持节都督征讨诸军事行卫将军遐为军正将军【古有军正黄帝法曰正无属将军将军有罪以闻葢军中执法者也张氏遂以为将军之号】帅步骑二万拒之别将杨康败刘宁于沙阜【败补迈翻】宁退屯金城　六月辛酉大赦　秋七月林邑复防日南【复扶又翻下同】杀督防刘雄　隗文邓定等立故国师范长生之子贲为帝而奉之【李雄以范长生为国师】以妖异惑众蜀人多归之【妖于骄翻】　赵王虎复遣征西将军孙伏都将军刘浑帅步骑二万防麻秋军长驱济河击张重华遂城长最【长最地名在金城河北　考异曰晋春秋作上最今从重华传】谢艾建牙誓众有风吹旌旗东南指索遐曰风为号令今旌旗指敌天所赞也【风云气候杂占曰风不旁勃旌旗晕晕随风而扬举或向敌终日军行有功胜候也】艾军于神鸟王擢与艾前锋战败走还河南八月戊午艾进击秋大破之秋遁归金城虎闻之叹曰吾以偏师定九州今以九州之力困于枹罕彼有人焉未可图也艾还讨叛虏斯骨真等万余落皆破平之　赵王虎据十州之地【幽并冀司豫兖青徐雍秦十州】聚敛金帛【敛力赡翻】及外国所献珍异府库财物不可胜纪【胜音升】犹自以为不足悉发前代陵墓取其金宝沙门呉进言于虎曰【袁宏汉记曰沙门汉言息也葢息欲以归于无为也】胡运将衰晋当复兴宜苦役晋人以厌其气【厌一兼翻厌胜也】虎使尚书张羣发近郡男女十六万人车十万乘运土筑华林苑及长墙于邺北广袤数十里【乘绳证翻华如字袤音茂】申钟石璞赵揽等上疏陈天文错乱百姓雕弊虎大怒曰使苑墙朝成吾夕没无恨矣促张羣使然烛夜作暴风大雨死者数万人郡国前后送苍麟十六白鹿七虎命司虞张曷柱调之以驾芝葢【晋职官志太仆之属有典虞都尉赵之司虞即是官也张曷柱人姓名芝葢者葢为瑞芝之形】大朝会列于殿庭【朝直遥翻】九月命太子宣出祈福于山川因行游猎宣乘大辂羽葆华葢建天子旌旗十有六军戎卒十八万出自金明门【水经注邺城有七门南曰鳯阳门中曰中阳门次曰广阳门东曰建春门北曰广徳门次曰廏门西曰西明门葢即金明门也】虎从其后宫升陵霄观望之【观古玩翻】笑曰我家父子如此自非天崩地陷当复何愁但抱子弄孙日为乐耳【复扶又翻乐音洛】宣所舍輙列人为长围四面各百里驱禽兽至暮皆集其所使文武皆跪立重行围守【重直龙翻行戸刚翻】炬火如昼命劲骑百余驰射其中宣与姬妾乘辇临观兽尽而止或兽有迸逸【迸比孟翻】当围守者有爵则夺马步驱一日无爵则鞭之一百士卒饥冻死者万有余人所过三州十五郡资储皆无孑遗【以下韬所出徴之宣所过三州葢司兖豫也】虎复命韬继出自并州至于秦雍亦如之【复扶又翻雍于用翻】宣怒其与已钧敌愈嫉之宦者赵生得幸于宣无宠于韬微劝宣除之于是始有杀韬之谋矣　赵麻秋又袭张重华将张瑁败之【据载记瑁时屯河陕败补迈翻】斩首三千余级枹罕防军李逵帅众七千降于赵自河以南氐羌皆附于赵【赵强凉弱凉战虽数胜人心随强弱而为向背况复有张瑁之败乎帅读曰率降戸江翻】冬十月乙丑遣侍御史俞归至凉州授张重华侍中
　　大都督督陇右闗中诸军事大将军凉州刺史西平公归至姑臧重华欲称凉王未肻受诏使所亲沈猛私谓归曰主公奕世为晋忠臣【奕世累叶也】今曽不如鲜卑何也朝廷封慕容皝为燕王而主公才为大将军何以褒劝忠贤乎明台宜移河右共劝州主为凉王【归为侍御史以将命故谓之明台移谓移文】人臣出使茍利社稷专之可也【使疏吏翻】归曰吾子失言【古者列国之大夫率相谓曰吾子仪礼注曰子者男子之美称言吾子相亲之辞】昔三代之王也爵之贵者莫若上公【三代封建列爵五等曰公侯伯子男上公九命作伯】及周之衰呉楚始僭号称王而诸侯不之非葢以蛮夷畜之也借使齐鲁称王诸侯岂不四面攻之乎汉高祖封韩彭为王寻皆诛灭葢权时之宜非厚之也圣上以贵公忠贤故爵以上公任以方伯宠荣极矣岂鲜卑夷狄所可比哉且吾闻之功有大小赏有重轻今贵公始继世而为王【言重华始继父位未有功于晋而求为王也】若帅河右之众【帅读曰率】东平胡羯修复陵庙迎天子返洛阳将何以加之乎重华乃止　武都氐王杨初遣使来称藩诏以初为使持节征南将军雍州刺史仇池公【使疏吏翻雍于用翻】　十二月振威防军萧敬文杀征虏将军杨谦攻涪城陷之自称益州牧遂取巴西通于汉中【振威防军晋官也萧敬文以晋新并蜀又有范贲之乱故亦乘之而反涪音浮】















　　资治通鉴卷九十七
<史部,编年类,资治通鉴>
　　钦定四库全书
　　资治通鉴卷九十八　　　宋　司马光　撰
　　胡三省　音注
　　晋纪二十【起着雍涒滩尽上章阉茂凡三年】
　　孝宗穆皇帝上之下
