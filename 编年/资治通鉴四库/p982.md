<!-- { "loadSidebar": true } -->
　　【狱特置此官】与御史大夫崔器共按陈希烈等狱岘以殿中侍御史李栖筠为详理判官栖筠多务平恕故人皆怨諲器之刻深而岘独得羙誉　戊午上御丹鳯楼赦天下惟与安禄山同反及李林甫王鉷杨国忠子孙不在免例立广平王俶为楚王加郭子仪司徒李光弼司空【鉷户公翻俶昌六翻　考异曰实录光弼旧守司徒按旧传光弼检校司徒耳实録误也】自余蜀郡灵武扈从立功之臣【从才用翻】皆进阶赐爵加食邑有差李憕卢奕顔杲卿袁履谦许逺张廵张介然蒋清厐坚等皆加赠官【差初加翻憕时陵翻李憕卢奕蒋清以守洛死顔杲卿袁履谦以守常山死许逺张廵以守睢阳死张介然以守荥阳死厐坚以守頴川死】其子孙战亡之家给复二载【复方目翻除其赋役也载祖亥翻】郡县来载租庸三分蠲一近所改郡名官名一依故事【天宝元年改两省长官为左右相州为郡刺史为太守十一载又改吏部为文部兵部为武部刑部为宪部今皆复旧蠲圭渊翻】以蜀郡为东京鳯翔为西京西京为中京【以长安在洛阳鳯翔蜀郡太原之中故为中京】以张良娣为淑妃立皇子南阳王系为赵王新城王仅为彭王頴川王僴为兖王东阳王侹为泾王僙为防王倕为杞王偲为召王佋为兴王侗为定王【娣大计翻僴户简翻侹他顶翻僙戸刚翻召读曰邵佋时昭翻侗吐公翻】议者或罪张廵以守睢阳不去与其食人曷若全人其友人李翰为之作传表上之【睢音虽为于伪翻传直恋翻上时掌翻下同】以为廵以寡击众以弱制强保江淮以待陛下之师师至而廵死【谓张镐之师至而睢阳之城已陷三日也】廵之功大矣而议者或罪廵以食人愚廵以守死【以廵食人为廵罪守死为廵愚】善遏恶扬录瑕弃用臣窃痛之廵所以固守者以待诸军之救救不至而食尽食既尽而及人乖其素志设使廵守城之初已有食人之心损数百之众以全天下臣犹曰功过相掩况非其素志乎今廵死大难【难乃旦翻】不睹休明唯有令名是其荣禄若不时纪录恐逺而不传使廵生死不遇诚可悲焉臣敢撰传一卷献上乞编列史官众议由是始息是后赦令无不及李憕等而程千里独以生执贼庭不沾褒赠【史言唐褒忠之典有遗恨】　甲子上皇御宣政殿以传国宝授上上始涕泣而受之【上不敢受传国寳见二百一十八卷元载九月】　安庆绪之北走也【谓自东京北走度河】其大将北平王李归仁及精兵曵落河同罗六州胡数万人皆溃归范阳所过俘掠人物无遗史思明厚为之备且遣使逆招之范阳境曵落河六州胡皆降同罗不从思明縦兵击之同罗大败悉夺其所掠余众走归其国庆绪忌思明之强遣阿史那承庆安守忠往徴兵因密圗之判官耿仁智【耿仁智盖为范阳节度判官】说思明曰大夫崇重人莫敢言仁智愿一言而死思明曰何也仁智曰大夫所以尽力于安氏者廹于凶威耳今唐室中兴天子仁圣大夫诚帅所部归之【帅读曰率】此转祸为福之计也禆将乌承玭亦说思明曰今唐室再造庆绪叶上露耳【朝日一出叶上之露即晞故以为谕説式芮翻】大夫奈何与之俱亡若归欵朝廷以自湔洗易于反掌耳【易以豉翻】思明以为然承庆守忠以五千劲骑自随【考异曰旧传云三千骑今从实録】至范阳思明悉众数万逆之相距一里所使人谓承庆等曰相公及王逺至将士不胜其喜【胜音升】然边兵怯懦惧相公之众不敢进愿弛弓以安之承庆等从之思明引承庆入内防乐饮【乐音洛】别遣人收其甲兵诸郡兵皆给粮纵遣之愿留者厚赐分诸营明日囚承庆等遣其将窦子昂奉表以所部十三郡及兵八万来降【十三郡范阳北平妫川密云渔阳栁城文安河间上谷博陵勃海饶阳常山】并帅其河东节度使高秀岩亦以所部来降乙丑子昂至京师【考异曰河洛春秋乾元元年四月乌承恩受命入幽州陈祸福思明乃有表今从实録实录曰明日遂拘承】
　　【庆斩守忠之首以徇旧传曰遂拘承庆斩守忠李立节之二首以徇新乌承玭传曰思明斩承庆按实録明年二月承庆守忠遣人赍表状归顺旧郭子仪传明年七月破贼河上擒安守忠以献则此际未死也盖二入既被拘则降于思明复为之用耳】上大喜以思明为归义王范阳节度使【考异曰河洛春秋及旧传皆云河北节度使按安禄山为范阳节度使兼河北采访使思明盖袭禄山旧官】
　　【耳今从实录】子七人皆除显官遣内侍李思敬与乌承恩往宣慰【句断】使将所部兵讨庆绪【将即亮翻】先是庆绪以张忠志为常山太守【先悉荐翻】思明召忠志还范阳以其将薛蕚摄桓州刺史开井陉路【开太原兵自井陉出常山之路】招赵郡太守陆济降之命其子朝义将兵五千人摄冀州刺史以其将令狐彰为博州刺史乌承恩所至宣布诏防沧瀛安深徳棣等州皆降【后魏置安州治方城唐檀州即其地也唐无安州在河北或者安史以莫州文安郡为安州欤】虽相州未下【谓安庆绪据邺也】河北率为唐有矣【因史思明降史言一时之事】　上皇加上尊号曰光天文武大圣孝感皇帝郭子仪还东都经营河北　崔器吕諲上言诸陷贼
　　官背国从伪准律皆应处死【上时掌翻背蒲妹翻处昌吕翻】上欲从之李岘以为贼陷两京天子南廵人自逃生此属皆陛下亲戚或勲旧子孙今一槩以叛法处死恐乖仁恕之道且河北未平羣臣陷贼者尚多若寛之足开自新之路若尽诛是坚其附贼之心也书曰殱厥渠魁胁从防理【书征之辞李岘避唐讳改治为理】諲器守文不达大体惟陛下圗之争之累日上从岘议以六等定罪重者刑之于市次赐自尽次重杖一百次三等流贬壬申斩逹奚珣等十八人于城西南独栁树下【刘昫曰独柳树在长安子城西南隅】陈希烈等七人赐自尽于大理寺应受杖者于京兆府门上欲免张均张垍死上皇曰均垍事贼皆任权要均仍为贼毁吾家事【为于伪翻下垍为同】罪不可赦上叩头再拜曰臣非张说父子无有今日【上皇之为太子也太平公主忌之东宫左右持两端纎悉必闻于主元献杨后方娠上皇不自安密语侍读张説曰用事者不欲吾多子奈何命説挟剂而入上皇于曲室自煑之梦若有介而戈者环鼎三而三煑尽覆以告説説曰天命也乃止遂生帝及帝在东宫李林甫动揺者数矣均垍保防得免】臣不能活均垍使死者有知何靣目见说于九泉因俯伏流涕上皇命左右扶上起曰张垍为汝长流岭表张均必不可活汝更勿救上泣而从命　【考异曰柳珵常侍言防云太上皇召肃宗谓曰张均弟兄皆与逆贼作权要官就中张均更与贼毁阿奴三哥家事虽犬彘之不若也其罪无赦肃宗下殿叩头再拜曰臣比在东宫被人诬谮三度合死皆张说保防得全首领以至今日説两男一度合死臣不能力争傥死者有知臣亦何靣目见张説于地下呜咽俯伏太上皇命左右曰扶皇帝起乃曰与阿奴处置张垍宜长流逺恶处张均宜弃市阿奴更不要苦救这贼也肃宗掩泣奉诏按肃宗为李林甫所危时説已死乃得均垍之力均垍以説遗言尽心于肃宗耳今略取其意】安禄山所署河南尹张万顷独以在贼中能保庇百姓不坐顷之有自贼中来者言唐羣臣从安庆绪在邺者闻广平王赦陈希烈等皆自悼恨失身贼庭及闻希烈等诛乃止上甚悔之臣光曰为人臣者策名委质有死无贰希烈等或贵为卿相或亲连肺腑于承平之日无一言以规人主之失救社稷之危迎合茍容以窃富贵及四海横溃乗舆播越偷生茍免顾恋妻子媚贼称臣为之陈力【为于伪翻】此乃屠酟之所羞犬马之不如傥各全其首领复其官爵是謟谀之臣无往而不得计也彼顔杲卿张廵之徒世治则摈斥外方沈抑卞僚【治宜吏翻沈持林翻】世乱则委弃孤城韲粉冦手【韲牋西翻】何为善者之不幸而为恶者之幸朝廷待忠义之薄而保奸邪之厚邪至于微贱之臣廵徼之【吉弟翻】谋议不预号令不及朝闻亲征之诏夕失警跸之所【事见二百十八卷至德元载】乃复责其不能扈从不亦难哉【复扶又翻从才用翻】六等议刑斯亦可矣又何悔焉
　　故妃韦氏既废为尼居禁中是岁卒【韦妃废见二百十五卷天寳六载】置左右神武军取元从子弟充【元从子弟谓从帝马嵬北行及自灵武还】
　　【京师者从才用翻】其制皆如四军緫谓之北牙六军【左右羽林左右龙武左右神武谓之北牙六军】又择善骑射者千人为殿前射生手分左右厢号曰英武军【骑竒寄翻】　升河中防御使为节度领蒲綘等七州【至德元载置河中防御守捉蒲闗使今升为节度领蒲綘隰慈晋虢同七州至蒲州　考异曰诸地理书皆云某郡乾元元年复为某州不见在何月日是歳十二月戊午赦云近日所改百官额及郡名官名一切依故事葢此即复以郡为州之文也此颁下四方已渉明年矣故皆云乾元元年也】分劔南为东西川节度东川领梓遂等十二州【东川领梓遂绵劒龙阆普陵泸荣资简十二州治梓州】又置荆沣节度领荆沣等五州防峡节度领防峡等五州【荆南节度本领十州今分两镇荆沣兼领朗郢复共五州防峡兼领涪忠万共五州】更安西曰镇西【更工衡翻】
