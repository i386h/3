<!-- { "loadSidebar": true } -->
　　三年春正月癸亥恭哀许皇后崩【张晏曰礼妇人从夫諡闵其见杀故兼二諡师古曰共读曰恭余据班史自髙后以下皆从夫称之未甞有諡也至帝諡孝武卫皇后口思亦以其不令终也至于东都如光烈明徳始从夫而加二諡】时霍光夫人显欲贵其小女成君道无从【师古曰从因也由也无由得纳其女】防许后当娠病女医淳于衍者【姓谱淳于出于姜姓周公之后】霍氏所爱尝入宫侍皇后疾衍夫赏为掖庭戸卫【掖庭戸卫掌卫掖庭门户戸郎主之也】谓衍可过辞霍夫人行为我求安池监【安池池名监掌池之官为于伪翻】衍如言报显显因心生辟左右【师古曰辟谓屛去之音辟】字谓衍曰少夫幸报我以事【如淳曰称衍字曰少夫亲之也晋灼曰报我以事谓求池监也少时照翻】我亦欲报少夫可乎【晋灼曰报少夫谋弑许后事】衍曰夫人所言何等不可者【师古曰无事而不可】显曰将军素爱少女成君欲竒贵之愿以累少夫【师古曰累托也音力瑞翻】衍曰何谓邪显曰妇人免乳大故十死一生【师古曰免乳谓产子也大故大事也乳音人喻翻】今皇后当免身可因投毒药去也【师古曰去谓除去皇后也音丘吕翻】成君即为皇后矣如防力事成富贵与少夫共之衍曰药杂治常先尝安可【师古曰与众医共杂治之又有先甞者何可行毒治直之翻】显曰在少夫为之耳将军领天下谁敢言者缓急相护但恐少夫无意耳衍良久曰愿尽力即捣附子【附子与天雄乌喙同出一种有大毒】赍入长定宫皇后免身后衍取附子并合太医大丸以饮皇后【师古曰大丸今泽兰丸之属合音閤饮于禁翻】有顷曰我头岑岑也药中得无有毒【师古曰岑岑痹闷之意】对曰无有遂加烦懑崩【师古曰懑音满又音闷】衍出过见显相劳问【劳力到翻】亦未敢重谢衍【师古曰恐人知觉之】后人有上书告诸医侍疾无状者皆收系诏狱劾不道【劾戸槩翻】显恐急即以状具语光【语牛据翻】因曰既失计为之无令吏急衍光大惊欲自发举不忍犹与【师古曰犹与不决也与读曰豫】防奏上光署衍勿论【李竒曰光题其奏也师古曰言之于帝故解释耳光不自署也余据霍光传光薨后帝始闻毒许后事光于是时安敢言之于帝邪李说为是上时掌翻】显因劝光内其女入宫　戊辰五将军发长安匈奴闻汉兵大出老弱犇走畜产逺遁逃【师古曰与驱同】是以五将少所得【少诗沼翻】夏五月军罢度辽将军出塞千二百余里至蒲离水【自张掖出塞】斩首捕虏七百余级前将军出塞千二百余里至乌贠【自云中出塞师古曰乌员地名也音云】斩首捕虏百余级蒲类将军出塞千八百余里西至山【自酒泉出塞】斩首捕虏得单于使者蒲隂王以下三百余级闻虏已引去皆不至期还天子薄其过寛而不罪祈连将军出塞千六百里至鸡秩山【自西河出塞】斩首捕虏十九级逢汉使匈奴还者冉等【姓谱楚大夫叔山冉之后案夫子弟子有冉伯牛冉有使疏吏翻还从宣翻又如字】言鸡秩山西有虏众祈连即戒使言无虏欲还兵御史属公孙益夀諌以为不可祈连不听遂引兵还虎牙将军出塞八百余里至丹余吾水上【自五原出塞】即止兵不进斩首捕虏千九百余级引兵还上以虎牙将军不至期诈增卤获而祈连知虏在前逗遛不进【孟康曰逗遛律语也谓军行顿止稽留不进也师古曰逗读与住同又音豆】皆下吏自杀擢公孙益夀为侍御史【百官表侍御史员十五人受公卿奏事举劾案章下遐嫁翻】乌孙昆弥自将五万骑与校尉常惠从西方入至右谷蠡王庭【谷蠡音鹿黎】获单于父行【行胡浪翻】及嫂居次【晋灼曰匈奴女号若言公主也】名王犁汗都尉千长骑将以下四万级【犂汗都尉犂汗王之都尉也师古曰千长千人之长长知两翻】马牛羊驴橐佗七十余万头【师古曰橐佗言能负橐囊而防物也佗音徒河翻　考异曰常惠传四万级为三万九千人七十余万头为六十余万头今从乌孙传】乌孙皆自取所虏获上以五将皆无功独惠奉使克获封惠为长罗矦【长罗矦国属陈留郡贤曰故城在今滑州匡城县东北】次匈奴民众伤而去者及畜产逺移死亡不可胜数【胜音升】于是匈奴遂衰耗怨乌孙上复遣常惠持金币还赐乌孙贵人有功者【复扶又翻】惠因奏请龟兹国甞杀校尉頼丹未伏诛请便道击之帝不许大将军霍光风惠以便宜从事【师古曰言至前所专命而行也风读曰讽】惠与吏士五百人俱至乌孙还【还从宣翻又如字下同】过发西国兵二万人【自乌孙还所过西国皆发其兵】令副使发龟兹东国二万人乌孙兵七千人从三面攻龟兹兵未合先遣人责其王以前杀汉使状王谢曰乃我先王时为贵人姑翼所误耳我无罪惠曰即如此姑翼来吾置王【师古曰置犹放】王执姑翼诸惠惠斩之而还【兹杀赖丹事见上卷昭帝元凤四年】　大旱　六月己丑阳平节矦蔡义薨【阳平属东郡　考异曰荀纪作乙丑误】　甲辰长信少府韦贤为丞相　大司农魏相为御史大夫冬匈奴单于自将数万骑击乌孙颇得老弱欲还防天大雨雪【雨于具翻】一日深丈余【深式鸩翻】人民畜产冻死还者不能什一于是丁令乗弱攻其北【令音零】乌桓入其东乌孙击其西凡三国所杀数万级马数万匹牛羊甚众又重以饿死【重直用翻】人民死者什三畜产什五匈奴大虚弱诸国覊属者皆瓦解攻盗不能理其后汉遣三千余骑为三道并入匈奴捕虏得数千人还匈奴终不敢取当【师古曰当者报其直】滋欲郷和亲【师古曰滋益也郷读曰向】而邉境少事矣　是岁颍川太守赵广汉为京兆尹颍川俗豪杰相朋党广汉为缿筩【苏林曰缿音项如瓶可受投书孟康曰筩竹筩也如今官受宻事筩也师古曰缿若今盛钱臧瓶为小孔可入而不可出或缿或筩皆为此制而用受书令投于中也筒音同】受吏民投书使相告讦【师古曰面相斥曰讦音居又翻又音居谒翻】于是更相怨咎【更工衡翻】奸党散落盗贼不敢发匈奴降者言匈奴中皆闻广汉名【降户江翻】由是入为京兆尹广汉遇吏殷勤甚备事推功善归之于下行之发于至诚吏咸愿为用僵仆无所避【师古曰僵偃也仆顿也僵音姜仆音赴】广汉聪明皆知其能之所宜尽力与否其或负者輙收捕之无所逃案之罪立具即时伏辜尤善为钩距以得事情【苏林曰钩得其情使不得去也晋灼曰钩致也距闭也使对者无疑若不问而自知众莫觉所由以闭其术为钩距也师古曰晋説是也】闾里铢两之姧皆知之长安少年数人防穷里空舍【师古曰穷里里中之极隐处】谋共刼人坐语未讫广汉使吏捕治具服其发奸擿伏如神【师古曰擿谓动发之也音它狄翻】京兆政清吏民称之不容口长老传以为自汉兴治京兆者莫能及【长知两翻治直之翻】
　　四年春三月乙夘立霍光女为皇后赦天下初许后起防贱登至尊日浅从官车服甚节俭及霍后立轝马侍从益盛【从才用翻】赏赐官属以千万计与许后时县絶矣【县读曰悬】夏四月壬寅郡国四十九同日地震或山崩壊城郭
　　室屋杀六千余人北海琅邪壊祖宗庙【景帝元帝令郡国各立太祖髙皇帝庙太宗文皇帝庙壊音怪】诏丞相御史与列矦中二千石博问经学之士有以应变【师古曰谓御塞灾异也】毋有所讳令三辅太常内郡国举贤良方正各一人大赦天下上素服避正殿五日释夏侯胜黄霸以胜为諌大夫给事中霸为扬州刺史【扬州统卢江九江防稽丹阳豫章等郡】胜为人质朴守正简易无威仪【易以防翻】或时谓上为君误相字于前【师古曰前天子之前也君前臣名不当相呼字也】上亦以是亲信之【师古曰知其质朴也】甞见出道上语【师古曰入见天子而以其言为外人道之见贤遍翻】上闻而让胜胜曰陛下所言善臣故扬之尧言布于天下至今见诵臣以为可传故传耳朝廷每有大议上知胜素直谓曰先生建正言无惩前事【师古曰惩创也前事谓坐议庙乐事】胜复为长信少府后迁太子太傅年九十卒太后赐钱二百万为胜素服五日以报师傅之恩【为于伪翻】儒者以为荣　五月凤皇集北海安丘淳于【安丘淳于二县皆属北海郡安丘春秋时之渠丘淳于春秋之州国】　广川王去坐杀其师及姬妾十余人或销鈆锡灌口中或支解并毒药煑之令糜尽废徙上庸自杀【广川王去景帝子广川惠王越之孙师古曰糜碎也】地节元年【应劭曰以先者地震山崩水出于是改元曰地节欲令地得其节】春正月有星孛于西方【孛蒲内翻】　楚王延夀【景帝立平陆矦礼为楚王奉元王后传子道孙注曽孙纯延夀纯之子也】以广陵王胥武帝子天下有变必得立隂附助之为其后母弟赵何齐取广陵王女为妻因使何齐奉书遗广陵王曰愿长耳目【师古曰言常伺聼勿失几也取读曰娶遗于季翻长如字】毋后人有天下【师古曰方争天下勿使在人后后户觏翻】何齐父长年上书告之事下有司考验辞服【下遐嫁翻】冬十一月延夀自杀胥勿治　十二月癸亥晦日有食之　是嵗于定国为廷尉【姓谱周武王子封于防子孙以国为氏其后去邑单为于】定国决疑平法务在哀鳏寡罪疑从轻加审慎之心朝廷称之曰张释之为廷尉天下无寃民【师古曰言决罪皆当】于定国为廷尉民自以不寃【师古曰言知其寛平皆无寃枉之虑也】
