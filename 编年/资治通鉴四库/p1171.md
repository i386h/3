<!-- { "loadSidebar": true } -->
　　【本州秦宗权遣孙儒及行密同攻陷杨州儒専据之龙纪元年儒出军攻宣州行密袭据杨州称留后北通时溥儒引军攻之大顺元年行密御备力竭率众夜遁出据宣州此说最为差误国朝开寳中薛居正修五代史江南未平不见本国旧史据昭逺所记及唐年补録作行密传但知行密非夀春人改为卢州又知行密非受宗权命与孙儒同陷杨州余皆无次叙今按吴録太祖纪及高逺唐烈祖实录行密传云光启三年十月秦彦毕师铎出走行密入杨州十一月孙儒围扬州文徳元年四月儒陷杨州行密奔庐州八月自庐州帅兵攻宣州龙纪元年六月陷宣州杀赵锽大顺二年七月孙儒再渡江攻宣州景福元年六月执斩儒复归杨州且龙纪元年孙儒方彊行密新得宣州安能袭据杨州逾年哉近修唐书行密传全用吴録事迹乃云儒进攻行密行密复入杨州北通时扞儒朱全忠遣厐师古助行密败于高邮行密惧退还宣州葢承庄宗列传五代史之误而不考正也】安仁义等闻之焚润州庐舍夜遁儒使沈粲守苏州又遣其将归传道守润州【杨行密遣安仁义破钱镠之兵而取常苏润孙儒又从而夺之民之死于兵者不知其几矣】辛丑汴将丁防葛从周撃魏度河取黎阳临河【黎阳汉古县唐属卫州九域志在州东北一百二十里隋分黎阳县置临河县唐属相州】厐师古霍存下淇门卫县【卫汉朝歌县纣所都朝歌城在今县西隋大业二年改曰卫县唐属卫州九域志卫州汲县有淇门镇】朱全忠自以大军继之是嵗置升州于上元县以张雄为刺史【至徳二载以润州江寜县】
　　【置升州上元二年废今复置　考异曰新地理志光启三年以上元等四县置升州张雄传大顺初以上元为升州授雄刺史吴録冯铎传大顺元年复以上元为升州命铎为刺史按是时雄尚存今从雄传】二年春正月罗信军于内黄丙辰朱全忠击之五战皆捷至永定桥斩首万余级信惧遣使厚币请和全忠命止焚掠归其俘还军河上魏博自是服于汴　庚申制以太保门下侍郎同平章事孔纬为荆南节度使中书侍郎同平章事张濬为鄂岳观察使【二人罢相以晋绛丧师也】以翰林学士承防兵部侍郎崔昭纬同平章事御史中丞徐彦若为户部侍郎同平章事昭纬慎由从子【崔慎由相宣宗从才用翻】彦若商之子也【徐商见二百四十九卷宣宗大中十二年】杨复恭使人刼孔纬于长乐坡【长乐坡即长乐坂】斩其旌节资装俱尽纬仅能自免李克用复遣使上表曰【复扶又翻】张濬以陛下万代之业邀自已一时之功知臣与朱温深仇私相连结臣今身无官爵名是罪人不敢归陛下藩方且欲于河中寄寓进退行止伏俟指麾【窃谓克用此表杨复恭密教之也】诏再贬孔纬均州刺史张濬连州刺史赐克用诏悉复其官爵使归晋阳　【考异曰旧纪太原军屯晋州克用遣中使韩归范还朝因上表诉寃言贼臣张濬依倚全忠离间功臣朝廷欲令释憾下羣臣议其可否左仆射韦昭度等议云云在十二月按是年昭度讨陈敬瑄旧纪误今从实録】　孙儒尽举淮蔡之兵济江癸酉自润州转战而南田頵安仁义屡败退杨行密城戍皆望风奔溃儒将李从立奄至宣州东溪【东溪在宣城东今谓之宛溪】行密守备尚未固众心危惧夜使其将合肥台蒙将五百人屯溪西【溪西即宛溪之西】蒙使士卒传呼徃返数四从立以为大众继至遽引去儒前军至溧水【溧水汉溧阳县隋分置溧水县时属升州九域志在州东八十五里】行密使都指挥使李神福拒之神福阳退以示怯儒军不设备神福夜帅精兵袭之俘斩千人【帅读曰率下同】二月加李克用守中书令复李罕之官爵再贬张濬
　　绣州司户　韦昭度将诸道兵十余万讨陈敬瑄三年不能克【文徳元年遣昭度讨西川至是三年矣】馈运不继朝议欲息兵三月乙亥制复敬瑄官爵　【考异曰新纪二月乙巳赦陈敬瑄己未诏王建罢兵不受命十国纪年亦曰二月乙巳复敬瑄官爵按二月辛巳朔无己未新纪误也今从实録】令顾彦朗王建各帅众归镇【使顾彦朗归梓州王建归申州】　王师范遣都指挥使卢击棣州刺史张蟾引兵还攻师范师范使人以重赂迎之曰师范童騃【騃语骇翻痴愚也】不堪重任愿得避位使保首领公之仁也以师范年少信之不设备【少诗照翻】师范密谓小校安邱刘鄩曰【安邱汉县古根牟国唐属密州九域志在州西北一百二十里校户教翻鄩徐心翻】汝能杀吾以汝为大将入城师范伏甲而享之鄩杀于座及其党数人师范慰谕士卒厚赏重誓自将以攻棣州执张蟾斩之崔安潜逃归京师师范以鄩为马步副都指挥使诏以师范为平卢节度使师范和谨好学【好呼到翻】毎本县令到官师范辄备仪卫徃谒之令不敢当师范命客将挟持令坐于聴事【客将主唱导傧赞宾客汉晋铃下威仪之职将即亮翻令力丁翻聴读曰防】自称百姓王师范拜之于庭僚佐或谏师范曰吾敬桑梓所以教子孙不忘本也【诗维桑与梓必恭敬止注云父之所树子不敢不恭敬】　张濬至蓝田逃奔华州依韩建与孔纬密求救于朱全忠全忠上表为纬濬讼寃【为于伪翻】朝廷不得已并聴自便纬至商州而还亦寓居华州　邢洺节度使安知建潜通朱全忠【安金俊既死李克用以安知建代镇邢洺】李克用表以李存孝代之知建惧奔青州朝廷以知建为神武统军知建帅麾下三千人将诣京师过郓州朱瑄与克用方睦伏兵河上斩之【薛史安知建奔青州自棣州沂河归朝朱瑄邀斩之河上帅读曰率】传首晋阳　夏四月有彗星见于三台【斗魁下六星两两而比曰三台见贤遍翻】东行入太微长十丈余【长直亮翻】甲申赦天下　成都城中乏食弃儿满路【父子不能相赡至于弃之】民有潜入行营贩米入城者逻者得之【逻郎佐翻】以白韦昭度昭度曰满城饥甚忍不救之释勿问亦有白陈敬瑄者敬瑄曰吾恨无术以救饿者彼能如是勿禁也由是贩者浸多然所致不过斗升截筒径寸半深五分量米而鬻之毎筒百余钱饿殍狼籍【深式禁翻量音良殍被表翻】军民彊弱相陵将吏斩之不能禁乃更为酷法或断腰或斜劈【断丁管翻劈普壁翻】死者相继而为者不止人耳目既熟不以为惧吏民日窘【窘巨陨翻】多谋出降敬瑄悉捕其族党杀之惨毒备至内外都指挥使眉州刺史成都徐耕性仁恕所全活数千人田令孜曰公掌生杀而不刑一人有异志邪耕惧夜取俘囚戮于市王建见罢兵制书曰大功垂成奈何弃之谋于周庠庠劝建请韦公还朝独攻成都克而有之【朝真遥翻】建表请陈敬瑄田令孜罪不可赦【请恐当作称考异曰十国纪年朝议以建不奉诏而不能制更授西川行营招讨制置使按此命葢在昭度还朝之后也】愿毕命以图成功昭度无如之何由是未能东还建说昭度曰今闗东藩镇迭相吞噬此腹心之疾也相公宜早归庙堂与天子谋之敬瑄疥防耳【防与癣同音息浅翻】当以日月制之责建可办也昭度犹豫未决庚子建阴令东川将唐友通等擒昭度亲吏骆保于行府门脔食之【韦昭度攻成都置行府以治事脔力兖翻】云其盗军粮昭度大惧遽称疾以印节授建牒建知三使留后【三使节度使招抚使制置使也】兼行营招讨使即日东还建送至新都跪觞马前泣拜而别【跪觞跪而奉觞也】昭度甫出劒门【劒门诸葛亮立闗唐圣歴二年分普安永归阴平置劒门县属劒州九域志在州东北五十五里】即以兵守之不复内东军【复扶又翻】昭度至京师除东郡留守　【考异曰旧纪龙纪元年正月昭度为东都留守实録大顺二年三月乙亥复陈敬瑄官爵丙子以昭度为东都留守按昭度已除留守不领西川节度及招讨使则便应释兵东归不应更留在彼纵使彊留诸军亦安肻禀服王建亦何必更説之云相公宜早归庙堂与天子筹之旧传建胁说昭度奏请还都建以重兵守劒门急攻成都昭度还以检校司空充东都留守新传亦同葢今年三月既复敬瑄官爵但召昭度还朝王建不肻罢兵昭度为所牵率亦同执奏以为敬瑄不可赦既而为建所胁授兵东归朝廷责其进退失据故左迁留守如新旧传所云者是也今从之又昭度初围成都杨守亮为招讨副使顾彦朗为行军司马王建为都指挥使同在成都城下及昭度东归时独建在彼以兵授之不见二人者按三月乙亥诏书但云令彦朗各归本镇则是守亮先已归也彦朗得此诏必亦归独昭度与建留在彼耳然建令东川将唐友通食骆保是彦朗身归而留兵攻成都也】建急攻成都环城烽堑亘五十里【环音患】有狗屠王鹞【鹞亦肖翻】请诈得罪亡入城说之【说式芮翻】使上下离心建遣之鹞入见陈敬瑄田令孜则言建兵疲食尽将遁矣出则鬻茶于市阴为吏民称建英武兵势彊盛【为于伪翻】由是敬瑄等懈于守备【懈古隘翻】而众心危惧建又遣其将京兆郑渥诈降以觇之敬瑄以为将使乗城既而复以诈得归【复扶又翻又如字】建由是悉知城中虚实以渥为亲从都指挥使更姓名曰王宗渥【从才用翻更工衡翻】以武安节度使周岳为岭南西道节度使【方镇表中和三年升】
