<!-- { "loadSidebar": true } -->
　　八年春正月吴全琮卒　二月日有食之时尚书何晏等朋附曹爽好变改法度太尉蒋济上疏曰昔大舜佐治戒在比周【舜之佐尧也驩兠共工自相称引则流放之谗说殄行则堲之戒比周也好呼到翻治直吏翻下同比毗至翻】周公辅政慎于其朋【书洛诰周公戒成王曰孺子其朋孺子其朋其往孔安国注曰少子慎其朋党少子慎其朋党戒其自今已往】夫为国法度惟命世大才乃能张其纲维以垂于后岂中下之吏所宜改易哉终无益于治适足伤民宜使文武之臣各守其职率以清平则和气祥瑞可感而致也　吴主诏徙武昌宫材瓦缮脩建业宫有司奏言武昌宫已二十八嵗【吴以汉献帝建安二十四年都武昌至是已二十八年】恐不堪用宜下所在【下遐稼翻】通更伐致【伐致谓伐材木而致之通者凡吴境内悉然也】吴主曰大禹以卑宫为美今军事未巳所在赋敛【敛力赡翻】若更通伐妨损农桑徙武昌材瓦自可用也乃徙居南宫三月改作太初宫【晋太康地记曰吴有太初宫方三百丈】令诸将及州郡皆义作【以下奉上义当助作宫室】大将军爽用何晏邓飏丁谧之谋迁太后于永宁宫【据后魏起永宁寺于铜駞街西意即前魏永宁殿故处也又据陈夀志太后称永宁宫非徙也意者晋诸臣欲増曹爽之恶以迁字加之耳晋书五行志曰爽迁太后于永宁宫太后与帝相泣而别盖亦承晋诸臣所记也】専擅朝政【朝直遥翻】多树亲党屡改制度太傅懿不能禁与爽有隙五月懿始称疾不与政事【为司马懿诛曹爽等张本与读曰预】　吴丞相步隲卒　帝好防近羣小【近其靳翻】逰宴后园秋七月尚书何晏上言自今御幸式干殿【参考魏晋所记式干殿当在皇后宫坤为母干为父言皇后为天下母以干为式从夫之义也】及逰豫后园宜皆从大臣询谋政事讲论经义为万世法冬十二月散骑常侍谏议大夫孔乂上言【秦置谏大夫掌论议后汉増为谏议大夫】今天下已平陛下可絶后园习骑乗马【骑竒寄翻】出必御辇乗车天下之福臣子之愿也帝皆不听　吴主大发众集建业扬声欲入冦扬州刺史诸葛诞使安丰太守王基策之【安丰县汉属六安国后汉属庐江郡魏分置安丰郡属豫州策之者计之也】基曰今陆逊等已死孙权年老内无贤嗣中无谋主权自出则惧内衅卒起【卒读曰猝】痈疽发溃遣将则旧将已尽新将未信【疽千余翻将即亮翻】此不过欲补防支党【防丈涧翻缝也】还自保防耳已而吴果不出　是嵗雍凉羌胡叛降汉【雍于用翻降户江翻】汉姜维将兵出陇右以应之与雍州刺史郭淮讨蜀防军夏侯霸战于洮西【水经注洮水与蜀白水俱出西倾山山南即白水源山东即洮水源洮水东流迳吐谷浑中又东迳临洮安故狄道又北至抱罕入于河诸县皆在洮东若洮西则羌虏所居也洮士刀翻】胡王白虎文治无戴等率部落降维维徙之入蜀【蜀志曰居于繁县据姜维传则白虎文与治无戴二人也又魏志曹真讨破叛胡治元多盖诸胡有治姓也】淮进击羌胡余党皆平之
　　九年春二月中书令孙资癸巳中书监刘放三月甲午司马卫臻各逊位以侯就第位特进【鸡栖树之言固中而三马食一槽矣】夏四月以司空髙柔为司徒光禄大夫徐邈为司空
　　邈叹曰三公论道之官无其人则缺【书曰三公论道经邦燮理隂阳官不必备惟其人】岂可以老病忝之哉【忝辱也】遂固辞不受　五月汉费祎出屯汉中自蒋琬及祎虽身居于外庆赏刑威皆遥先谘断【断丁乱翻谘断者谘之使断决也】然后乃行祎雅性谦素当国功名略与琬比　秋九月以车骑将军王凌为司空　涪陵夷反【涪陵县汉属巴郡蜀分置涪陵郡唐之涪州宋白曰涪州涪陵郡汉为涪陵县地蜀先主以地控江源于此立涪陵郡领汉平汉葭二县四夷县道记云故城在蜀江之南涪江之西其涪江南自黔中来由城之西泝蜀江十五里有鸡鸣峡上有枳城即汉枳县也李雄据蜀后枳县荒废桓温定蜀别立枳县于今郡东北十里周武帝保定四年涪陵首领田思鹤归化于故枳城立涪陵镇隋开皇三年移汉平县于镇城仍改汉平为涪陵县因镇为名唐为涪州元和三年以涪州疆理与黔中接近勑黔中按华阳国志云涪陵巴之南鄙从枳县入泝涪水秦司马错由之取楚黔中地汉兴常为都尉理山险水滩人多獽蜑唯出丹漆蜜枳县即涪州所理汉建安中涪陵谢本以涪陵广大白州牧刘璋分置丹兴汉葭二县以为郡璋乃分涪陵立永宁兼丹兴汉葭合四县置属国都尉理涪陵蜀先主改为郡改永宁曰万宁又増立汉复县后主又立汉平县晋太康地志省丹兴县郡移理汉复又言万宁在郡南水道九百里其万宁盖今费州是蜀后主延熈中涪陵大姓徐巨反邓艾讨平之汉涪陵盖在今涪州东南三百三十里黔州是其故理在江之东又言汉复县北至涪陵九十里盖今黔州所管洪杜县是其故理又言汉葭在郡东百里澧源出界盖今州东九十里故黔州城是其丹兴县盖在今黔州东二百里黔江县是又按汉平县在今涪州东百二十里罗浮山之北岷江之南白水入江处侧近又按十三州志枳在郡东北涪陵在郡东按今黔州亦与巴郡东南相抵据谢本所论晋志所云今夷费思播及黔府等五州悉是涪陵故地又隋图经黔中是武陵郡酉阳县地按汉酉阳在今溪州犬乡县界与黔州约相去千余里今三亭县西北九百余里别有酉阳城乃刘蜀所置非汉之酉阳隋图经及贞观地志并言蜀所置酉阳为汉酉阳盖误认汉涪陵之地也自永嘉后没于夷獠元魏后图记不至后周田思鹤归化初于其地立奉州续改黔州大业中又改黔安郡因周隋州郡名遂与秦汉黔中郡交牙难辨其秦黔中郡理在今辰州西二十里黔中故城是汉改黔中为武陵郡移治义陵即今辰州叙浦县是后汉移理临沅即今朗州所理是今辰锦叙奨溪澧朗施八州是秦汉黔中郡地与今黔州及夷费思播隔越峻岭东有沅江水及诸溪并合而东注洞庭湖岭西有巴江水一名涪陵江自牂柯北歴播费思黔等州北注岷江以山川言之巴郡之涪陵与黔中故地炳然自分矣】汉车骑将军邓芝讨平之大将军爽骄奢无度饮食衣服拟于乗舆【乗绳证翻】尚方
　　珍玩充牣其家又私取先帝才人以为伎乐【伎渠绮翻】作窟室绮疏四周【窟室掘地为室也贤曰绮疏谓镂为绮文】数与其党何晏等纵酒其中弟羲深以为忧数涕泣谏止之爽不听爽兄弟数俱出逰【数所角翻】司农沛国桓范谓曰总万机典禁兵不宜并出若有闭城门谁复内人者【复扶又翻下同】爽曰谁敢尔邪初清河平原争界八年不能决冀州刺史孙礼请天府所藏烈祖封平原时图以决之【烈祖明帝也封平原王画壤分国有地图在天府周礼有天府郑注云掌祖庙之寳藏贤能之书及功书皆藏于天府】　爽信清河之诉云图不可用礼上疏自辨辞颇刚切爽大怒劾礼怨望结刑五嵗【结刑五嵗者但结以徒作五嵗之罪而不使之输作也劾户槩翻又户得翻】久而复为并州刺史往见太傅懿有忿色而无言懿曰卿得并州少邪恚理分界失分乎【魏并州统太原上党西河雁门新兴冀州大于诸州并州逺接荒外故意其觖望懿多权数以此言擿发礼耳少诗沼翻恚于避翻分扶问翻】礼曰何明公言之乖也礼虽不德岂以官位往事为意邪本谓明公齐踪伊吕匡辅魏室上报明帝之托下建万世之勲今社稷将危天下凶凶【凶许拱翻】此礼之所以不恱也因涕泣横流懿曰且止忍不可忍【至此礼入懿数中矣】冬河南尹李胜出为荆州刺史过辞太傅懿懿令两婢侍持衣衣落指口言渇婢进粥懿不持杯而饮粥皆流出霑胸胜曰众情谓明公旧风发动【魏武之辟懿也懿辞以风庳故胜以为旧风发动】何意尊体乃尔懿使声气才属【诈为羸惙之状也属之欲翻】说年老枕疾死在旦夕【枕之鸩翻】君当屈并州并州近胡【近其靳翻】好为之备恐不复相见以子师昭兄弟为托胜曰当还忝本州【李胜南阳人故谓荆州为本州】非并州懿乃错乱其辞曰君方到并州胜复曰当忝荆州懿曰年老意荒不解君言【解户买翻晓也】今还为本州盛德壮烈好建功勲胜退告爽曰司马公尸居余气形神已离不足虑矣【言其形神已离惟尸在而余残喘耳】他日又向爽等垂泣曰【无声而出涕曰垂泣】太傅病不可复济令人怆然故爽等不复设备何晏闻平原管辂明于术数请与相见十二月丙戌辂往诣晏晏与之论易时邓飏在坐【坐徂卧翻】谓辂曰君自谓善易而语初不及易中辞义何也辂曰夫善易者不言易也晏含笑赞之曰可谓要言不烦也因谓辂曰试为作一卦【为于伪翻】知位当至三公不【不读曰否】又问连梦见青蝇数十来集鼻上驱之不去何也辂曰昔元凯辅舜【左传髙阳氏有才子八人苍舒隤敳祷戭大临厖降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈恵和天下之民谓之八元】周公佐周皆以和恵谦恭享有多福此非卜筮所能明也今君侯位尊势重而懐德者鲜【鲜息浅翻】畏威者众殆非小心求福之道也又鼻者天中之山【相书以鼻为天中自唇以上为人中裴松之曰相书谓鼻之所在为天中鼻有山象故曰天中之山】髙而不危所以长守贵今青蝇臭恶而集之位峻者颠轻豪者亡不可不深思也愿君侯褒多益寡【褒蒲侯翻与掊同取也尔雅褒鸠楼聚也徐云楼敛也此言晏据权势揆分为多当思自减损也】非礼勿履然后三公可至青蝇可驱也飏曰此老生之常谭辂曰夫老生者见不生常谭者见不谭【言必见其死也谭与谈同】辂还邑舍【邑舍平原邑邱也】具以语其舅【语牛倨翻】舅责辂言太切至辂曰与死人语何所畏邪舅大怒以辂为狂　吴交趾九真夷贼攻没城邑交部骚动吴主以衡阳督军都尉陆为交州刺史安南校尉入境喻以恩信降者五万余家州境复清　太傅懿隂与其子中防军师散骑常侍昭谋诛曹爽【懿虽称疾先已置二子于要地矣】
