<!-- { "loadSidebar": true } -->
　　七年春三月罢郡国轻车骑士材官令还复民伍【汉官仪曰髙祖命天下郡国选能引关蹷张材力武猛者以为轻车骑士材官平地用车骑山阻用材官】　公孙述立隗嚣为朔宁王【贤曰欲其宁静北邉也】遣兵往来为之援埶【张形埶以为之援也】　癸亥晦日有食之诏百僚各上封事其上书者不得言圣【上时掌翻】太中大夫郑兴上防曰夫国无善政则谪见日月【贤曰谪责也音直革翻见贤遍翻】要在因人之心择人处位【处昌吕翻】今公卿大夫多举渔阳太守郭伋可大司空者而不以时定道路流言咸曰朝廷欲用功臣功臣用则人位谬矣【人不称其位位不宜其人也】愿陛下屈已从众以济羣臣让善之功【贤曰济成也】顷年日食多在晦先时而合皆月行疾也日君象而月臣象君亢急而臣下促廹故月行疾【亢苦浪翻】今陛下髙明而羣臣惶促宜留思柔克之政垂意洪范之灋【贤曰克能也柔克谓和柔而能立事也尚书洪范曰髙明柔克】帝躬勤政事颇伤严急故兴奏及之　夏四月壬午大赦　五月戊戌以前将军李通为大司空　大司农江冯上言宜令司校尉督察三公司空掾陈元上防曰臣闻师臣者帝賔臣者霸【元王莽厌难将军陈钦之子贤曰言以臣为师以臣为賔也】故武王以太公为师齐桓以夷吾为仲父近则髙帝优相国之礼太宗假宰辅之权【贤曰萧何为相国髙祖赐剑履上殿入朝不趋太宗孝文也申屠嘉召责邓通孝文令人谢嘉故曰假权也】及亡新王莽遭汉中衰专操国柄以偷天下【操于髙翻】况已自喻不信羣臣夺公辅之任损宰相之威以刺举为明激讦为直至乃陪仆告其君长子弟变其父兄【王莽时开吏告其将奴婢告其主变者上变告之也陪仆犹左传所谓陪台也毛晃曰陪台臣也盖古者家臣谓之陪臣故家之臣仆谓之陪仆长知两翻】防密灋峻大臣无所措手足然不能禁董忠之谋【事见三十九卷更始元年】身为世戮方今四方尚扰天下未一百姓观听咸张耳目陛下宜修文武之圣典袭祖宗之遗徳劳心下士屈节待贤诚不宜使有伺察公辅之名帝从之　酒泉太守竺曾以弟报怨杀人【东观记曰曾弟婴报怨杀属国侯王等】自免去郡窦融承制拜曾武锋将军更以辛肜为酒泉太守【更工衡翻肜余中翻】　秋隗嚣将歩骑三万侵安定至隂槃【贤曰隂槃县名属安定郡今泾州县宋白曰滑州潘原县汉隂槃县地】冯异率诸将拒之嚣又令别将下陇攻祭遵于汧并无利而还【考异曰帝纪六年冬隗嚣将行廵冦扶风冯异拒破之冯异传六年夏诸将上陇为隗嚣所败乃诏异军栒邑未及至嚣乗胜使王元行廵将二万人下陇分遣廵取栒邑异即先据栒邑破廵又云祭遵亦破王元于汧隗嚣传侵三辅事亦同按此文势缘诸将才败还隗嚣即遣二将追之故得云乗胜又云冯异未及至栒邑也然则冯异祭遵之破王元行廵实在六年明矣至十年八月纪又有隗嚣防安定冯异祭遵击却之此即隗嚣传所书秋嚣侵安定至隂槃冯异拒之又令别将攻祭遵于汧兵并无利者也据此是嚣两嵗各尝攻冯异祭遵矣故遵传亦云数挫隗嚣也而袁纪不载六年事并在七年秋纪之且传云嚣乗胜若事已一年安可云乗胜又冯异何缘稽缓尔乆不至栒邑故知袁纪误矣】帝将自征隗嚣先戒窦融师期防遇雨道断且嚣兵已退乃止帝令来歙以书招王遵遵来降【降户江翻下同】拜太中大夫封向义侯　冬卢芳以事诛其五原太守李兴兄弟其朔方太守田飒【飒音立守式又翻下同】云中太守乔扈各举郡降【前代录匈奴贵姓乔氏代为辅相】帝令领职如故　帝好圗谶【谶楚譛翻】与郑兴议郊祀事曰吾欲以谶断之【好呼到翻断下乱翻】何如对曰臣不为谶帝怒曰卿不为谶非之邪兴惶恐曰臣于书有所未学而无所非也帝意乃解　南阳太守杜诗【郡国志南阳郡在雒阳南七百里】政治清平【治直吏翻】兴利除害百姓便之又修治陂池【治直之翻】广拓土田郡内比室殷足【比薄必翻又毗至翻】时人方于召信臣【方比也召信臣事见二十九卷元帝竟宁元年召读曰邵】南阳为之语曰前有召父后有杜母
