<!-- { "loadSidebar": true } -->
　　晋氏以来文章竞为浮华魏丞相泰欲革其六月丁巳魏主飨太庙泰命大行台度支尚书领著作蘓绰【度徒洛翻】作大诰宣示羣臣戒以政事仍命自今文章皆依此体【宇文泰令蘓绰仿尚书作大诰今其文尚在使当时文章皆依此体亦非所以崇雅黜浮也】　上遣交州刺史杨防讨李贲【防匹妙翻】以陈霸先为司马命定州刺史萧勃防防于西江【五代志郁林郡梁置定州】勃知军士惮逺役因诡説留防【説式芮翻】防集诸将问计霸先曰交趾叛换罪由宗室【谓李贲之叛由武林侯谘也事见上卷七年】遂使溷乱数年逋诛累嵗定州欲偷安目前不顾大计节下奉辞伐罪当死生以之岂可逗挠不进长寇沮众也【挠奴教翻长知两翻沮在吕翻】遂勒兵先发防以霸先为前锋至交州　【考异曰典畧作十二月癸丑至交州姚思亷陈书帝纪在六月今从之】贲帅众三万拒之【帅读曰率】败于朱鸢【朱鸢县自汉以来属交趾郡五代志朱鸢县旧置武平郡鸢音縁】又败于蘓歴江口贲奔嘉宁城【沈约志吴孙皓建衡三年分交趾立新兴郡并立嘉宁县晋武帝太康三年更郡曰新昌五代志交趾郡嘉宁县旧置兴州新昌县隋改曰峯州】诸军围之勃昺之子也【吴平矦昺帝从父弟也昺音丙】　魏与柔然头兵可汗谋连兵伐东魏丞相欢患之遣行台郎中杜弼使于柔然为世子澄求婚【使疏吏翻为于伪翻】头兵曰髙王自娶则可欢犹豫未决娄妃曰国家大计愿勿疑也世子澄尉景亦劝之欢乃遣镇南将军慕容俨往聘之号曰蠕蠕公主【魏明元帝命柔然曰蠕蠕谓其蠕动无知识也阿那瓌曰蠕蠕王虽曰以为国号犹鄙贱之也至髙欢纳其女号曰蠕蠕公主则径以为国号不复以为鄙贱矣蠕人兖翻】秋八月欢亲迎于下舘【据北史彭城太妃下舘当在木井北宋白曰木井城今并州阳曲县理又曰代州即古隂舘城有上舘下舘】公主至娄妃避正室以处之欢跪而拜谢【娄妃欢防时之妻正室也处昌吕翻】妃曰彼将觉之愿絶勿顾【史言娄妃为国家计有赵姬使叔隗为内子而已下之之意】头兵使其弟秃突佳来送女且报聘【或云作聘】仍戒曰待见外孙乃归公主性严毅终身不肯华言欢尝病不得往秃突佳怨恚【恚于避翻】欢舆疾就之　冬十月己未诏有罪者复聴入赎【天监三年除赎罪科见一百四十五卷复扶又翻】　东魏遣中书舎人尉瑾来聘　乙未东魏丞相欢请释邙山俘囚桎梏配以民间寡妇【此邙山之捷所获西魏之兵也捷事见上卷九年桎之日翻梏古沃翻】　十二月东魏以侯景为司徒中书令韩轨为司空戊子以孙腾録尚书事　魏筑圆丘于城南【长安城南也】　散骑常侍贺琛启陈四事其一以为今北边稽服【稽音启谓东魏通和也】正是生聚教训之时【用伍子胥越十年生聚十年教训之言】而天下户口减落闗外弥甚【谓淮汝潼泗新复州郡在边闗之外者】郡不堪州之控总县不堪郡之裒削【裒薄侯翻】更相呼扰【更工衡翻】惟事徴敛【敛力赡翻】民不堪命各务流移此岂非牧守之过欤【守式又翻下同】东境户口空虚【东境谓三吴之地】皆由使命繁数【使疏吏翻下同数所角翻】穷幽极逺无不皆至毎有一使所属搔扰驽困守宰则拱手聴其渔猎桀黠长吏又因之重为贪残【黠下八翻长知两翻重直用翻】纵有亷平郡犹掣肘如此虽年降复业之诏屡下蠲赋之恩而民不得反其居也其二以为今天下所以贪残良由风俗侈靡使之然也今之燕喜【诗鲁颂曰鲁侯燕喜郑氏笺云燕饮也】相竞夸豪积果如丘陵列肴同绮绣露台之产不周一燕之资【露台之产谓百金也露台事见十五卷汉文帝后七年】而賔主之间裁取满腹未及下堂已同臭腐又畜妓之夫无有等秩【畜吁玉翻妓渠绮翻】为吏牧民者致赀巨亿【巨亿者亿亿也】罢归之日不支数年率皆尽于燕饮之物歌謡之具所费事等丘山为欢止在俄顷乃更追恨向所取之少【少诗沼翻】如复傅翼増其搏噬【复扶又翻傅读曰附言罢官家食之人复出为官犹不能奋飞之鸟复傅之羽翼也】一何悖哉【悖蒲内翻下同】其余滛侈着之凡百【言时人凡百所为皆事滛侈也】习以成俗日见滋甚欲使人守亷白安可得邪诚宜严为禁制道以节俭【道读曰导】纠奏浮华变其耳目夫不节之嗟亦民所自患止耻不能及羣故勉彊而为之【易曰不节若则嗟若无咎象曰不节之嗟又谁咎也琛引用之以发已意此论诚切中人情彊其两翻】苟以纯素为先足正雕流之矣其三以为陛下忧念四海不惮勤劳至于百司莫不奏事但斗筲之人既得伏奏帷扆【扆于岂翻】便欲诡竞求进不论国之大体心存明恕惟务吹毛求疵擘肌分理【吹毛以求其疵瘢擘肌以分其肉理言其苛细】以深刻为能以绳逐为务【绳逐者绳纠其过失而斥逐之也】迹虽似于奉公事更成其威福犯罪者多巧避滋甚长増奸寔由于此【长知两翻古寔实同】诚愿责其公平之效黜其谗慝之心则下安上谧无徼幸之患矣【徼坚尧翻】其四以为今天下无事而犹日不暇给宜省事息费事省则民养费息则财聚应内省职掌各检所部凡京师治署邸肆及国容戎备【治理事之所署舎止之所邸诸王列第及诸郡朝宿之区肆市列也国容礼乐车服旗章也戎备用兵之器备也】四方屯邸治【屯军屯也驿也张恋翻】有所宜除除之有所宜减减之兴造有非急者徴求有可缓者皆宜停省以息费休民故畜其财者所以大用之也养其民者所以大役之也若言小事不足害财则终年不息矣以小役不足妨民则终年不止矣【此亦确论也】如此则难可以语富彊而图逺大矣启奏上大怒召主书于前口授敇书以责琛【萧子显曰自齐建武以来诏命不关中书専出舎人省四省谓之四户其下有主书令史旧用武官末改文吏人数无员莫非左右要宻】大指以为朕有天下四十余年公车谠言日闗聴览【谠多曩翻谠言善言也直言也】所陈之事与卿不异毎苦【康董翻偬作孔翻困苦也不暇给也】更増惛惑卿不宜自同阘茸【阘吐盍翻茸而陇翻阘茸不肖也劣也】止取名字宣之行路言我能上事恨朝廷之不用何不分别显言某刺史横暴【上时掌翻别彼列翻横户孟翻】某太守贪残【守式又翻】尚书兰台某人奸猾使者渔猎并何姓名【使疏吏翻】取与者谁明言其事得以诛责更择材良又士民饮食过差若加严禁宻房曲屋云何可知傥家家搜检恐益増苛扰若指朝廷我无此事昔之牲牢久不宰杀【周礼王缮用六牲谓牛马羊豕犬鸡也又曰王日一举鼎十有二注曰杀牲盛馔曰举鼎十有二牢鼎九陪鼎三帝事佛乃不宰杀】朝中防同菜蔬而已若复减此必有蟋蟀之讥【诗唐蟋蟀刺晋僖公俭不中礼朝直遥翻复扶又翻】若以为功徳事者【帝以供佛供僧设无遮无碍防为功徳事】皆是园中之物变一为数十种【种章勇翻】治一菜为数十味【治直之翻下同】以变故多何损于事我自非公宴不食国家之食多歴年所乃至宫人亦不食国家之食【帝奄有东南凡其所食自其身以及六宫不由佛营不由神造又不由西天竺国来有不出于东南民力者乎惟不出于公赋遂以为不食国家之食诚如此则国家者果谁之国家邪】凡所营造不闗材官及以国匠【此自文其营造塔寺之过耳材官将军属少府卿国匠者官给其俸廪以供国家之用者大匠卿掌土木之工】皆资雇借以成其事勇怯不同贪亷各用亦非朝廷为之傅翼【为于伪翻得读曰附】卿以朝廷为悖乃自甘之当思致悖所以【悖蒲妹翻】卿云宜导之以节俭朕絶房室三十余年至于居处不过一牀之地雕饰之物不入于宫受生不饮酒不好音声所以朝中曲宴未尝奏乐此羣贤之所见也朕三更出治事随事多少事少午前得竟【孔颖达曰杂比曰音单出曰声竟毕其事也处昌吕翻好呼到翻更工衡翻朝直遥翻少诗沼翻】事多日昃方食日常一日若昼若夜昔要腹过于十围【要读曰腰】今之瘦削才二尺余旧带犹存非为妄説为谁为之救物故也【为谁之为于伪翻下手为同】卿又曰百司莫不奏事诡竞求进今不使外人呈事谁尸其任【尸主也】専委之人云何可得古人云専聴生奸独任成乱【汉邹阳之言】二世之委赵髙元后之付王莽【赵髙事见秦纪王莽事见汉纪】呼鹿为马又可法欤卿云吹毛求疵复是何人擘肌分理复是何事【复扶又翻下当复复见敢复同】治署邸肆等何者宜除何者宜减何处兴造非急何处徴求可缓各出其事具以奏闻富国彊兵之术息民省役之宜并宜具列若不具列则是欺罔朝廷倚闻重奏【倚侧也侧者倾待之义如侧耳侧身侧席之类重直龙翻】当复省览付之尚书班下海内【省悉景翻下遐嫁翻】庶惟新之羙复见今日琛但谢过而已不敢复言上为人孝慈恭俭博学能文隂阳卜筮骑射声律草围碁无不精妙【骑竒寄翻】勤于政务冬月四更竟【夜分五更毎更至五防而竟】即起视事执笔触寒手为皴裂【皴七伦翻皮细起也】自天监中用释氏法长斋断鱼肉【断音短】日止一食惟菜羮粝饭而已【粝卢达翻粝者麤而不凿也】或遇事繁日移中则口以过【日移中日过中也当作潄涤口也音先奏翻过谓度日也】身衣布衣木緜皁帐【木緜江南多有之以春三三月之晦下子种之既生须一月三蓐其四旁失时不薅则为草所荒秽辄萎死入夏渐茂至秋生黄花结实及熟时其皮四裂其中绽出如緜土人以铁铤碾去其核取如绵者以竹为小弓长尺四五寸许牵以弹绵令其匀细卷为小筩就车纺之自然抽绪如缫丝状不劳纽缉织以为布自闽广来者尤为丽密方勺曰闽广多种木緜树髙七八尺叶如柞结实如大菱而色青秋深即开露白绵茸然土人摘取去殻以铁杖捍尽黒子徐以小弓弹令纷起然后纺缋为布名曰吉具今所货木绵特其细者耳当以花多为胜横数之得百二十花此最上品海南蛮人织为巾上出细字杂花卉尤工巧即古所谓白叠巾身衣于既翻】一冠三载一衾二年【载子亥翻亦年也】后宫贵妃以下衣不曵地性不饮酒非宗庙祭祀大飨宴及诸法事未尝作乐【法事谓奉佛为梵呗】虽居暗室恒理衣冠小坐盛暑未尝褰袒【小坐宫中便坐也恒户登翻坐徂卧翻】对内防小臣如遇大賔然优假士人太过牧守多侵渔百姓使者干扰郡县又好亲任小人【守式又翻使疏吏翻好呼到翻】颇伤苛察多造塔庙公私费损江南久安风俗奢靡故琛启及之上恶其触实【恶乌路翻】故怒臣光曰梁髙祖之不终也宜哉夫人君聴纳之失在于丛脞【孔安国曰丛脞细碎无大畧马融曰丛总也脞小也陆徳明曰脞仓果翻徐音鎻】人臣献替之病在于烦碎是以明主守要道以御万机之本忠臣陈大体以格君心之非故身不劳而收功逺言至约而为益大也观夫贺琛之諌未至于切直而髙祖已赫然震怒防其所短矜其所长诘贪暴之主名【诘去吉翻】问劳费之条目困以难对之状责以必穷之辞自以蔬食之俭为盛徳日昃之勤为至治【昃徂力翻治直吏翻】君道已备无复可加【复扶又翻】羣臣箴规举不足聴如此则自余切直之言过于琛者谁敢进哉由是奸佞居前而不见【谓朱异周石珍辈也】大谋颠错而不知【谓纳侯景复与东魏和也】名辱身危覆邦絶祀为千古所闵笑岂不哀哉
