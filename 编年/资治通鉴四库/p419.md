<!-- { "loadSidebar": true } -->
　　石勒围乐平太守韩据于坫城【杨正衡曰坫丁念翻余按武帝泰始中分上党太原置乐平郡治沾县沾县汉属上党郡魏收地形志乐平县有沾城师古曰沾音他兼翻载记误作坫当读从顔音】据请救于刘琨琨新得拓跋猗卢之众欲因其鋭气以讨勒箕澹卫雄谏曰【澹徒览翻又徒滥翻】此虽晋民久沦异域未习明公之恩信恐其难用不若且内收鲜卑之余谷【拓跋鲜卑也】外抄胡贼之牛羊【胡谓刘石也抄禁交翻】闭关守险务农息兵待其服化感义然后用之则功无不济矣琨不从悉发其众命澹帅步骑二万为前驱琨屯广牧为之声援【广牧县汉属朔方郡汉末省朔方置广牧县于陉南属新兴郡非广牧县故地也帅读曰率】石勒闻澹至将逆击之或曰澹士马精彊其锋不可当不若且引兵避之深沟高垒以挫其锐必获万全勒曰澹兵虽众逺来疲号令不齐何精彊之有今冦敌垂至何可舍去大军一动岂易中还【易以豉翻】若澹乗我之退而逼之顾逃溃不暇焉得深沟高垒乎【焉于防翻】此自亡之道也立斩言者以孔苌为前锋都督令三军后出者斩勒据险要设疑兵于山上前设二伏出轻骑与澹战阳为不胜而走澹纵兵追之入伏中勒前后夹击澹军大破之获铠马万计雄澹帅骑千余犇代郡【帅读曰率下同】韩据弃城走并土震骇　十二月乙夘朔日有食之　【考异曰帝纪天文志皆误作甲申朔宋志乙夘朔与长厯合今从之】　司空长史李以并州降石勒【刘琨为司空以为长史并州时治阳曲】刘琨进退失据不知所为段匹防遣信邀之己未琨帅众从飞狐犇蓟【恒山在常山上曲阳县西北有阪号飞狐口防丁奚翻蓟音计】匹防见琨甚相亲重与之结婚约为兄弟勒分徙阳曲乐平民于襄国置守宰而还孔苌攻箕澹于代郡杀之【据载记苌攻澹于桑干则此代郡乃后魏之代郡非汉晋之代郡也】苌等攻贼帅马严冯防【帅所类翻防张如翻严防葢为盗于幽冀之间】久而不克司冀并兖流民数万户在辽西迭相招引民不安业勒问计于濮阳矦张宾宾曰严防本非公之深仇流民皆有恋本之志今班师振旅选良牧守使招懐之则幽冀之冦可不日而清辽西流民将相帅而至矣勒乃召苌等归以武遂令李回为易北督防兼高阳太守【武遂县前汉属河间国后汉晋属安平国易北易水以北也高阳县前汉属涿郡后汉属河间国武帝泰始元年分置高阳国应劭曰在高河之阳】马严士卒素服回威德多叛严归之严惧而出走赴水死冯防帅其众降【帅读曰率】回徙居易京【易京公孙瓉所筑】流民归之者相继于道勒喜封回为弋阳子增张賔邑千户进位前将军宾固辞不受　丞相睿闻长安不守出师露次【露次者出宿于野上无屋宇】躬擐甲胄【擐音宦】移檄四方刻日北征以漕运稽期斩督运令史淳于伯刑者以刀拭柱血逆流上至柱末二丈余而下【上时掌翻下同】观者咸以为寃丞相司直刘隗上言伯罪不至死请免从事中郎周莚等官于是右将军王导等上疏引咎请解职睿曰政刑失中皆吾闇塞所致【塞悉则翻】一无所问隗性刚讦当时名士多被弹劾【讦居谒翻被皮义翻弹徒丹翻劾户槩翻又户得翻】睿率皆容贷由是众怨皆归之南中郎将王含敦之兄也以族彊位显骄傲自恣一请参佐及守长至二十许人多非其才【守式又翻长知两翻】隗劾奏含文致甚苦【深文以致其罪】事虽被寝而王氏深忌疾之【为王敦请诛刘隗张本】　丞相睿以邵续为冀州刺史续女壻广平刘遐聚众河济之间【济子礼翻】睿以遐为平原内史　托跋普根之子乂卒【托与拓通魏改魏书本作托跋】国人立其从父欝律【从才用翻】











　　资治通鉴卷八十九
<史部,编年类,资治通鉴>
　　钦定四库全书
　　资治通鉴卷九十　　　　宋　司马光　撰
　　胡三省　音注
　　晋纪十二【起彊圉赤奋若尽着雍摄提格凡二年】
　　中宗元皇帝上【讳睿字景文宣帝曽孙琅邪武王伷之孙恭王靓之子諡法始建国都曰元】
