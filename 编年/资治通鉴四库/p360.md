<!-- { "loadSidebar": true } -->
　　数十人全公主谮朱公主于峻曰与仪同谋峻遂杀朱公主【朱公主吴主权之女适朱据者也】峻使卫尉冯朝城广陵【魏之广陵郡治淮隂汉之广陵故城废弃不治】功费甚众举朝莫敢言唯滕谏止之峻不从功卒不成【卒子恤翻】　汉姜维复议出军【复扶又翻下同】征西大将军张翼廷争【争读曰诤】以为国小民劳不宜黩武维不聼率车骑将军夏侯霸及翼同进八月维将数万人至枹罕【枹罕县前汉属金城郡后汉属陇西郡魏时废省枹音肤】趋狄道【趋七喻翻】征西将军陈泰敕雍州刺史王经进屯狄道须泰军到东西合埶乃进泰军陈仓经所统诸军于故关与汉人战不利【故关谓汉时故边关也在洮水西】经辄渡洮水泰以经不坚据狄道必有他变率诸军以继之经已与维战于洮西大败【洮土刀翻】以万余人还保狄道城余皆犇散死者万计张翼谓维曰可以止矣不宜复进或毁此大功为蛇画足【战国策曰昭阳为楚伐魏覆军杀将移师攻齐陈轸为齐王使见昭阳曰楚有祠者赐其舍人酒一巵舍人相谓曰数人饮之不足一人饮之有余请各画地为蛇先成者饮酒一人先成引酒饮之乃左手持巵右手画蛇曰吾能为之足为足未成一人之蛇后成夺其巵曰蛇固无足子安能为之足遂饮酒今君攻魏既胜复移师攻齐是为蛇足者也昭阳悟乃还军】维大怒遂进围狄道辛未诏长水校尉邓艾行安西将军与陈泰并力拒维【晋志曰四安起于魏初在四镇之下】戊辰复以太尉孚为后继泰进军陇西诸将皆曰王经新败贼众大盛将军以乌合之众继败军之后当乘胜之锋殆必不可古人有言蝮蛇螫手壮士解腕【汉书田荣传曰蝮蠚手则斩手蠚足则斩足应劭曰蝮一名虺螫人手足则割去其肉不然则死师古曰尔雅及説文皆以为蝮即虺也博三寸首大如擘而郭璞云各自一种蛇其蝮蛇细颈大头焦尾色如绶文文间有毛如猪鬛鼻上有针大者长七八尺一名反鼻非虺之类也今以俗名证之郭説得矣虺若土色所在有之蝮蛇唯出南方蝮芳六翻螫式亦翻腕乌贯翻陆佃埤雅蝮蛇怒时毒在头尾螫手则手断螫足则足断蛇之尤毒烈者也】孙子曰兵有所不击地有所不守盖小有所失而大有所全故也不如据险自保观衅待敝然后进救此计之得者也泰曰姜维提轻兵深入正欲与我争锋原野求一战之利王经当高壁深垒挫其鋭气今乃与战使贼得计经既破走维若以战克之威进兵东向据栎阳积谷之实【栎阳县前汉属左冯翊后汉魏省余谓栎阳在长安东北维兵方至狄道安得便可东据栎阳泰盖言畧阳耳栎音药药畧声相近因语讹而致传写字讹耳】放兵收降【降户江翻】招纳羗胡东争关陇传檄四郡【四郡谓陇西南安天水畧阳略阳时为广魏郡及晋乃更名畧阳】此我之所恶也【恶乌路翻】而乃以乘胜之兵挫峻城之下鋭气之卒屈力致命攻守埶殊客主不同兵书曰脩橹轒輼三月乃成拒堙三月而后已【此孙子之言也孙子之説以攻城为不得已魏武注曰修治也橹大楯也轒輼者轒也轒伏其下四轮从中推之至城下也杜佑曰攻城战具作四轮车车上以绳为脊生牛皮防之下可藏十人塡隍推之直抵城下可以攻掘金火木石所不能败谓之轒輼车注又曰距堙者踊土稍高而前以拊其城也杜佑曰土山即孙子所谓距闉也应劭曰轒輼匈奴车非也盖攻城之车耳师古曰轒扶云翻輼于云翻】诚非轻军远入之利也今维孤军远侨【侨音乔寄也客也】粮谷不继是我速进破贼之时所谓疾雷不及掩耳【文子之言淮南子亦有是言】自然之埶也洮水带其表维等在其内今乘高据埶临其项领不战必走冦不可纵围不可乆君等何言如是遂进军度高城岭【水经注曰陇西首阳县有高城岭岭上有城曰渭源城】濳行夜至狄道东南高山上多举烽火鸣鼓角狄道城中将士见救至皆愤踊维不意救兵卒至【卒读曰猝】縁山急来攻之泰与交战维退泰引兵扬言欲向其还路维惧九月甲辰维遁走城中将士乃得出王经叹曰粮不至旬向非救兵速至举城屠裂覆防一州矣【陇西畧阳天水南安秦州也防息浪翻】泰慰劳将士前后遣还更差军守【差择也遣还王经所统将士更择军以守狄道劳力到翻差初佳翻】并治城垒【治直之翻】还屯上邽泰每以一方有事輙以虚声扰动天下故希简上事【上时掌翻】驿书不过六百里【狄道东至洛阳二千二百余里而驿书不过六百里盖传入近里郡县使如常邮筒以逹洛阳也】大将军昭曰陈征西沈勇能断【沈持林翻】荷方伯之重【荷下河翻】救将防之城而不求益兵又希简上事必能办贼者也都督大将不当尔邪姜维退驻钟提【钟提当在羌中蜀之凉州界也】　初吴大帝不立太庙以武烈尝为长沙太守立庙于临湘【呉大帝谥其父坚曰武烈皇帝长沙郡治临湘县】使太守奉祠而已冬十月始作太庙于建业尊大帝为太祖　【考异曰吴厯太平元年正月立太祖庙沈约宋书孙亮立明年正月立权庙今从呉志】






　　资治通鉴卷七十六
　　钦定四库全书
　　资治通鉴卷七十七　　　宋　司马光　撰
　　胡三省　音注
　　魏纪九【起柔兆困敦尽重光大荒落凡六年】
　　高贵乡公下
