<!-- { "loadSidebar": true } -->
　　六年春正月壬辰魏丞相欢击伊利于河西擒之迁其部落于河东【河西五原河之西也河南亦五原河之东】魏主让之曰伊利不侵不叛为国纯臣【左传戎子驹支曰为先君不侵不叛之臣】王忽伐之讵有一介行人先请之乎　魏东梁州民夷作乱【魏收志东梁州领金城直城安康魏明郡五代志西城郡旧置东梁州金城即今金州城也东梁州治焉】二月诏以行东雍州事丰阳泉企讨平之【魏世祖置东雍州于平阳太和中罢孝昌中于平阳置唐州以唐尧都平阳因以名州建义初改为晋州未尝复置东雍州也五代志曰雍州郑县后魏置东雍州参考魏收志郑县时已属华州界未知此东雍州置于何地也魏收志丰阳县属上庸郡太安二年置姓谱曰国语潞泉余满皆赤狄隗姓又吴全琮孙惮隆魏封南阳食邑白水因为泉氏企去智翻　考异曰北史作泉仚今从周书】企世为商洛豪族【商洛指汉古县商县上洛县而言也隋志上洛郡有商洛县】魏世祖以其曾祖景言为本县令封丹水侯使其子孙袭之　壬戍魏大赦　癸亥上耕籍田大赦　魏永寕浮图灾观者皆哭声振城阙【魏起永寕浮图见一百四十八卷天监十五年史言末俗深信浮图以至于此振之印翻】　魏贺防岳将讨曹泥使都督武川赵贵至夏州与宇文泰谋之泰曰曹泥孤城阻逺未足为忧侯莫陈悦贪而无信宜先图之岳不听【曹泥附髙欢岳不从宇文泰之言急于致讨盖欲报髙欢禽伊利之役耳亦忿兵也】召悦防于髙平与共讨泥悦既得翟嵩之言乃谋取岳岳数与悦宴语【数所角翻】长史武川雷绍谏不听岳使悦前行至河曲【河曲在灵州西河千里一曲河水自浇河至汉眴卷古县率东北流至富平始曲而北流所谓河曲也富平唐灵州也】悦诱岳入营坐论军事【诱音酉】悦阳称腹痛而起其壻元洪景防刀斩岳岳左右皆散走悦遣人谕之云我别受防止取一人诸君勿怖【怖普布翻】众以为然皆不敢动而悦心犹豫不即抚纳乃还入陇屯水洛城【我朝以渭州笼竿城置徳顺军水洛城在军西一百里】岳众散还平凉赵贵诣悦请岳尸之悦许之岳既死悦军中皆相贺行台郎中薛憕私谓所亲曰悦才畧素寡辄害良将吾属今为人虏矣何贺之有憕真度之从孙也【憕直陵翻将即亮翻薛真度见一百三十九卷齐明帝建武元年】岳众未有所属诸将以都督武川冦洛年最长【长知两翻】推使总诸军洛素无威畧不能齐众乃自请避位赵贵曰宇文夏州英畧冠世【冠古玩翻】逺近归心赏罚严明士卒用命若迎而奉之大事济矣诸将或欲南召贺防胜或欲东告魏朝【朝直遥翻】犹豫不决都督盛乐杜朔周曰【盛乐前汉之成乐县也属定襄郡后汉属云中郡魏晋省后魏先世园陵在焉魏收志永熙中置盛乐郡云中治所魏土地记云中城东八十里冇盛乐城宋白曰后魏所都盛乐唐为振武军】逺水不救近火今日之事非宇文夏州无能济者赵将军议是也朔周请轻骑告哀且迎之【骑奇计翻】众乃使朔周驰至夏州召泰泰与将佐賔客共议去留前大中大夫颍川韩褒曰此天授也又何疑乎侯莫陈悦井中蛙耳使君往必擒之众以为悦在水洛去平凉不逺若已有贺防公之众则圗之实难愿且留以观变泰曰悦既害元帅【帅所类翻】自应乘势直据平凉而退据水洛吾知其无能为也夫难得易失者时也【用汉蒯彻语意易以豉翻】若不早赴众心将离夏州首望都督弥姐元进隂谋应悦【姐音紫又子也翻弥姐元进之族为州之首望官又为都督弥姐复姓】泰知之与帐下都督髙平蔡祐谋执之祐曰元进防当反噬不如杀之泰曰汝有大决【言能决大计也】乃召元进等入计事泰曰陇贼逆乱当与诸人戮力讨之诸人似有不同者何也祐即被甲持刀直入【被皮义翻】瞠目谓诸将曰【瞠七人翻】朝谋夕异何以为人今日必断奸人首举坐皆叩头曰【断丁管翻坐徂卧翻】愿有所择祐乃叱元进斩之并诛其党因与诸将同盟讨悦泰谓祐曰吾今以尔为子尔其以我为父乎泰与帐下轻骑驰赴平凉令杜朔周帅众先据弹筝峡【杜祐曰弹筝峡在今原州之百泉县即汉朝那县地九域志渭州都卢峡即弹筝峡也水经云都卢山峡之内常有弹筝之声又云歌之山峡口水流风吹摧响有似音韵也骑奇计翻帅读曰率】时民间惶惧逃散者多军士争欲掠之朔周曰宇文公方伐罪吊民奈何助贼为虐乎抚而遣之逺近悦附泰闻而嘉之朔周本姓赫连曾祖库多汗避难改焉【汗音寒难乃旦翻】泰命复其旧姓名之曰达丞相欢使侯景招抚岳众泰至安定遇之谓曰贺防公虽死宇文泰尚存卿何为者景失色曰我犹箭耳唯人所射【射食亦翻英雄之姿表与其举措必有异乎人者以侯景之凶狡宇文泰一语折之辞气俱下良有以哉李宻见唐太宗不觉惊服事亦类此】遂还【侯景不敢前至平凉】泰至平凉哭岳甚恸将士皆悲喜欢复使侯景与散骑常侍代郡张华原义宁太守太安王基劳泰【魏收志建义元年置义宁郡治孤逺城属晋州五代志上党郡沁源县后魏置义宁郡又延和二年置太安郡于汉五原界属朔州复扶又翻劳力到翻下慰劳同】泰不受欲刧留之曰留则共享富贵不然命在今日华原曰明公欲胁使者以死亡此非华原所惧也泰乃遣之基还言泰雄杰请及其未定击灭之欢曰卿不见贺防侯莫陈乎吾当以计拱手取之魏主闻岳死遣武卫将军元毗慰劳岳军召还洛阳并召侯莫陈悦毗至平凉军中已奉宇文泰为主悦既附丞相欢不肯应召泰因元毗上表称臣岳忽罹非命都督冦恪等令臣权掌军事奉诏召岳军入京今髙欢之众已至河东【亦谓五原河之东】侯莫陈悦犹在水洛士卒多是西人顾恋乡邑若逼令赴阙悦蹑其后欢邀其前恐败国殄民所损更甚【此虽泰不就徴而为之辞而亦事势所必致也败补卖翻】乞少赐停缓【少诗沼翻】徐事诱导渐就东引【诱音酉】魏主乃以泰为大都督即统岳军初岳以东雍州刺史李虎为左厢大都督【雍于用翻】岳死虎奔荆州説贺防胜使收岳众【説式芮翻】胜不从虎闻宇文泰代岳统众乃自荆州还赴之至阌乡【阌乡在汉湖县界隋改湖城县为阌乡县阌音旻以李虎自荆州往返之地里考之则魏东雍州时置于郑县】为丞相欢别将所获【将即亮翻】送洛阳魏主方谋取闗中得虎甚喜拜卫将军厚赐之使就泰虎歆之孙也【凉王李歆为沮渠防逊所灭】泰与悦书责以贺防公有大功于朝廷君名微行薄【行下孟翻】贺防公荐君为陇右行台又髙氏专权君与贺防公同受宻防屡结盟约而君党附国贼共危宗庙口血未干【干音干】匕首已发今吾与君皆受诏还阙今日进退唯君是视君若下陇东迈吾亦自北道同归【平凉在陇山之北取道泾州东赴洛】若首防两端吾则指日相见【言进兵讨悦也左传曰诘朝相见】魏主问泰以安秦陇之防泰表言宜召悦授以内官或处以瓜凉一藩【魏以炖煌郡为瓜州武威郡为凉州处昌吕翻】不然终为后患原州刺史史归素为贺防岳所亲任河曲之变反为悦守【反为于伪翻】悦遣其党王伯和成次安将兵二千助归镇原州【魏太延二年置髙平镇正光五年改置原州治髙平城领髙平长城二郡】泰遣都督侯莫陈崇帅轻骑一千袭之【帅读曰率骑奇计翻】崇乘夜将十骑直扺城下余众皆伏于近路归见骑少不设备【少诗沼翻】崇即入据城门髙平令陇西李贤及弟逺穆在城中为崇内应于是中外鼓噪伏兵悉起遂擒归及次安伯和等归于平凉泰表崇行原州事三月泰引兵击悦至原州众军毕集　夏四月癸丑朔日有食之　魏南秦州刺史陇西李弼説侯莫陈悦曰贺防公无罪而公害之又不抚纳其众今奉宇文夏州以来声言为主报雠此其势不可敌也宜解兵以谢之不然必及祸悦不从宇文泰引兵上陇【説式芮翻为于伪翻上时掌翻】留兄子导为都督镇原州泰军令严肃秋毫无犯百姓大悦军出木狭闗【狭当作峡唐志原州平髙县西南有木峡闗】雪深二尺【深式禁翻】泰倍道兼行出其不意悦闻之退保畧阳【晋武帝分天水置畧阳郡至隋废郡为陇城县】留万人守水洛泰至水洛即降泰遣轻骑数百趣畧阳【降户江翻趣七喻翻】悦退保上邽召李弼与之拒泰弼知悦必败隂遣使诣泰请为内应悦弃州城南保山险【秦州治上邽城使疏吏翻】弼谓所部曰侯莫陈公欲还秦州汝辈何不装束弼妻悦之姨也众咸信之争趣上邽弼先据城门以安集之遂举城降泰泰即以弼为秦州刺史其夜悦出军将战军自惊溃悦性猜忌既败不听左右近已【近其靳翻下于近同】与其二弟并子及谋杀岳者七八人弃军迸走【迸北诤翻】数日之中盘桓往来不知所趣【趣向也七喻翻】左右劝向灵州依曹泥悦从之自乘骡【骡雷戈翻】令左右皆步从【从才用翻】欲自山中趣灵州宇文泰使原州都督贺防頴追之悦望见追骑缢死于野【骑奇计翻缢于赐翻又于计翻】泰入上邽引薛憕为记室参军收悦府库财物山积泰秋毫不取皆以赏士卒左右窃一银瓮以归泰知而罪之即剖赐将士悦党豳州刺史孙定儿据州不下有众数万泰遣都督中山刘亮袭之定儿以大军逺不为备亮先竪一纛于近城髙岭【竪而主翻立也纛从到翻又徒沃翻今军中大皁旗名曰皁纛】自将二十骑驰入城定儿方置酒猝见亮至骇愕不知所为【愕五各翻】亮麾兵斩定儿遥指城外纛命二骑曰出召大军城中皆慑服莫敢动【慑之涉翻】先是故氐王杨绍先乘魏乱逃归武兴复称王【魏执杨绍先见一百四十六卷天监五年先悉荐翻复扶又翻】凉州刺史李叔仁为其民所执氐吐谷浑所在蜂起自南岐至鄯【吐从暾入声谷音浴鄯上扇翻又音善】跨州据郡者不可胜数宇文泰令李弼镇原州夏州刺史防也恶蚝镇南秦州【防也恶蚝自夏州徙镇南秦胜音升防也虏复姓蚝七吏翻】渭州刺史可朱浑道元镇渭州【为可朱浑道元奔髙欢张本可朱浑虏三字姓】卫将军赵贵行秦州事徴豳泾东秦岐四州之粟以给军杨绍先惧称藩送妻子为质【质音致】夏州长史于谨言于泰曰明公据闗中险固之地将士骁勇【骁坚尧翻】土地膏腴今天子在洛迫于羣凶若陈明公之恳诚算时事之利害请都闗右挟天子以令诸侯奉王命以讨叛乱此桓文之业千载一时也泰善之【于谨间闗兵中有年矣今乃遇宇文氏卒以功名自见岂所谓知己者邪抑际遇自有时也然谨事广阳王深所陈防画不过随时设变今事宇文泰则勉之以迎天子而成兴王之业盖知宇文泰之才足以有为所谓量而后入也载子亥翻】丞相欢闻泰定秦陇遣使甘言厚礼以结之【使疏吏翻】泰不受封其书使都督济北张轨献于魏主【济子礼翻】斛斯椿问轨曰髙欢逆谋行路皆知之人情所恃唯在西方未知宇文何如贺防【言泰之才视贺防岳为何如也】轨曰宇文公文足经国武能定乱椿曰诚如君言真可恃也魏主命泰二千骑镇东雍州助为势援【时置东雍州于华州郑县】仍命泰稍引军而东泰以大都督武川梁御为雍州刺史使将步骑五千前行先是丞相欢遣其都督太安韩轨将兵一万据蒲坂以救侯莫陈悦【先悉荐翻将即亮翻】雍州刺史贾显度以舟迎之梁御见显度説使从泰【説式芮翻】显度即出迎御御入据长安魏主以泰为侍中骠骑大将军开府仪同三司闗西大都督畧阳县公【骠匹妙翻骑奇计翻】承制封拜泰乃以冦洛为泾州刺史李弼为秦州刺史前畧阳太守张献为南岐州刺史南岐州刺史卢待伯不受代泰遣轻骑袭而擒之【史言宇文泰所以能定覇】侍中封隆之言于丞相欢曰斛斯椿等今在京师必搆祸乱隆之与仆射孙腾争尚魏主妺平原公主公主归隆之腾泄其言于椿椿以白帝隆之惧逃还乡里欢召隆之诣晋阳防腾带仗入省擅杀御史惧罪亦逃就欢领军娄昭辞疾归晋阳【髙欢所亲无在洛者矣】帝以斛斯椿兼领军改置都督及河内闗西诸刺史华山王鸷在徐州欢使大都督邸珍夺其管钥【去年欢使邸珍督徐州讨下邳因夺其城华戸化翻】建州刺史韩贤济州刺史蔡儁皆欢党也【济子礼翻】帝省建州以去贤【建州当太行路自晋阳入洛之要道也省州去贤不特销欢党亦去欢南道主人也去音吕翻】使御史举儁罪以汝阳王叔昭代之欢上言儁勳重不可解夺汝阳懿德当受大藩臣弟永宝猥任定州【北史欢弟琛字元宝永恐当作元】宜避贤路帝不听五月丙子魏主增置勳府庶子厢别六百人又增骑官厢别二百人【勳府庶子及骑官皆宿卫者也骑奇计翻】魏主欲伐晋阳【髙欢时居晋阳】辛卯下诏戒严云欲自将伐梁【将即亮翻下同】河南诸州兵大阅于洛阳南临洛水北际邙山帝戎服与斛斯椿临观之六月丁巳魏主宻诏丞相欢称宇文黑獭贺防胜颇有异志【宇文泰字黒獭】故假称南伐潜为之备王亦宜共为形援读讫燔之欢表以为荆雍将有逆谋【荆谓贺防胜雍谓宇文泰雍于用翻】臣今潜勒兵马三万自河东渡又遣恒州刺史库狄干等将兵四万自来违津渡【恒戸登翻自恒州渡来违津其地当在平城之西河津之要也自此渡河至夏州　考异曰丘悦三国典畧作朱违津今从北齐书及北史】领军将军娄昭等将兵五万以讨荆州冀州刺史尉景等将山东兵七万突骑五万以讨江左皆勒所部伏听处分【处昌吕翻分扶问翻】帝知欢觉其变乃出欢表令羣臣议之欲止欢军欢亦集并州僚佐共议【髙欢建大丞相府于并州僚佐皆从居之】还以表闻仍云臣为嬖佞所间【嬖卑义翻又博计翻间古苋翻】陛下一旦赐疑臣若敢负陛下使身受天殃子孙殄絶陛下若垂信赤心使干戈不动佞臣一二人愿斟量废出【斟酌也量度也斟量犹今人言酌量也量音良出当作黜】丁卯帝使大都督源子恭守阳胡【阳胡即阳壶城在邵郡白水县白水汉河东之垣县也水经注曰白水迳垣县故城北又东南迳阳壶城东城即垣县之壶丘亭白水又东南流注于河按阳壶即崤谷之北岸魏主欲入闗故先使子恭守之以防欢邀截】汝阳王暹守石济又以仪同三司贾显智为济州刺史帅豫州刺史斛斯元夀东趣济州【济子礼翻帅读曰率趣七喻翻】元夀椿之弟也蔡儁不受代帝愈怒辛未帝复録洛中文武议意以答欢【复扶又翻】且使舍人温子升为赐欢曰朕不劳尺刃坐为天子所谓生我者父母贵我者髙王今若无事背王规相攻讨【背蒲妹翻规图也】则使身及子孙还如王誓近虑宇文为乱贺防应之故戒严欲与王俱为声援今观其所为更无异迹东南不賔为日已乆今天下戸口减半未宜穷兵极武朕既闇昧不知佞人为谁顷髙干之死岂独朕意【言欢亦恶干封上其所论时事故因杀之】王忽对昻言兄枉死人之耳目何易可轻如闻库狄干语王云本欲取懦弱者为主无事立此长君使其不可驾御今但作十五日行自可废之更立余者【易弋豉翻语牛倨翻长知两翻更工行翻】如此议论自是王间勳人岂出佞臣之口去嵗封隆之叛今年孙腾逃去不罪不送谁不怪王【言欢既不加二人以罪又不械送洛阳也】王若事君尽诚何不斩送二首王虽启云西去【西去言将西攻宇文泰也】而四道俱进或欲南度洛阳或欲东临江左【四道俱进谓河东来违津及娄昭尉景之兵也娄昭讨荆州尉景临江左皆南指洛阳河东来违津之兵则牵制宇文泰使不得东下髙欢之计实出于此魏主窥见其心术而言之】言之者犹应自怪闻之者宁能不疑王若晏然居北在此虽有百万之众终无图彼之心王若举旗南指纵无匹马只轮犹欲奋空拳而争死朕本寡德王已立之百姓无知或谓实可若为他人所图则彰朕之恶假令还为王杀幽辱虀粉了无遗恨本望君臣一体若合符契不图今日分疎至此【今人犹谓辨析为分疎】中军将军王思政言于魏主曰髙欢之心昭然可知洛阳非用武之地宇文泰乃心王室今往就之还复旧京何虑不克帝深然之遣散骑侍郎河东桞庆见泰于髙平共论时事泰请奉迎舆驾庆复命帝复私谓庆曰【复扶又翻】朕欲向荆州何如庆曰闗中形胜宇文泰才畧可依荆州地非要害南迫梁冦臣愚未见其可帝又问閤内都督宇文显和【时南北朝皆有直阁将军魏又置阁内都督用斛斯椿之言也】显和亦劝帝西幸时帝广徴州郡兵东郡太守河东裴侠帅所部诣洛阳【侠戸颊翻帅读曰率】王思政问曰今权臣擅命王室日卑奈何侠曰宇文泰为三军所推居百二之地【汉书田肯曰秦形胜之国也带河阻山悬隔千里持防百万秦得百二焉苏林注曰得二得百万中之二万人也秦地险固二万人足当诸侯百万人也】所谓已操戈矛寕肯授人以柄虽欲投之恐无异避汤入火也思政曰然则如何而可侠曰图欢有立至之忧西巡有将来之虑且至闗右徐思其宜耳思政然之乃进侠于帝授左中郎将【将即亮翻】初丞相欢以洛阳乆经丧乱欲迁都于邺帝曰髙祖定鼎河洛为万世之基王既功存社稷宜遵太和旧事欢乃止至是复谋迁都【复扶又翻】遣三千骑镇建兴【慕容永分上党置建兴郡魏为建州骑奇计翻】益河东及济州兵拥诸州和籴粟悉运入邺城【和籴以充军食盖始于此焉歴唐至宋而民始不胜其病矣济子礼翻】帝又欢曰王若厌伏人情【厌于协翻又如字】杜絶物议唯有归河东之兵罢建兴之戍送相州之粟【相州治邺城相悉亮翻】追济州之军使蔡儁受代邸珍出徐止戈散马各事家业脱须粮廪别遣转输则谗人结舌疑悔不生王髙枕太原【枕职任翻】朕垂拱京洛矣王若马首南向问鼎轻重朕虽不武为社稷宗庙之计欲止不能决在于王非朕能定为山止篑相为惜之【书旅曰为山九仞功亏一蒉孔安国注云喻向成也未成一篑犹不为山论语孔子曰譬如为山未成一篑止吾止也相为音于伪翻】欢上表极言宇文泰斛斯椿罪恶帝以广寕太守广寕任祥兼尚书左仆射加开府仪同三司祥弃官走渡河据郡待欢【魏收志广寕郡属朔州领石门中川二县五代志马邑郡善阳县后齐置广寕郡孝昌以来寄治并州界时欢在并州祥当直走就欢不必据郡以待欢之南也又按五代志建州沁水县旧置广寕郡祥所据者盖沁水之广寕也若其乡里则当在朔州之广寕】帝乃文武官北来者任其去留遂下制书数欢咎恶【数所具翻】召贺防胜赴行在所胜以问太保掾范阳卢柔柔曰髙欢悖逆公席卷赴都与决胜负死生以之上策也【掾于绢翻悖蒲没翻又蒲内翻卷读曰卷】北阻鲁阳南并旧楚【江陵旧楚之郢都在其界内】东连兖豫西引闗中带甲百万观舋而动中策也【舋许靳翻】举三荆之地庇身于梁功名皆去下策也胜笑而不应【贺防胜既不能勤王又不能保境挺身奔梁卒如卢柔所料原胜之心以柔书生故易其言殊不知博欢往迹黙察时变以坐论胜败则书生之见固非武夫徤将之所能及也】帝以宇文泰兼尚书仆射为闗西大行台许妻以冯翊长公主【妻七细翻长知两翻】谓泰帐内都督秦郡杨荐曰【考魏收地形志魏无秦郡五代志曰扶风雍县后魏置秦平郡又雍州醴泉县后魏曰宁夷西魏置宁夷郡后周改曰秦郡】卿归语行台【语作倨翻】遣骑迎我以荐为直閤将军泰以前秦州刺史骆超为大都督将轻骑一千赴洛又遣荐与长史宇文侧出闗接【接魏主也】丞相欢召其弟定州刺史琛使守晋阳【琛丑林翻】命长史崔暹佐之暹挺之子也【通鉴以此别为破六韩防陵所败之崔暹】欢勒兵南出告其众曰孤以尔朱擅命建大义于海内奉戴主上【事见上卷四年】诚贯幽明横为斛斯椿谗搆【横戸孟翻】以忠为逆今者南迈诛椿而已以髙敖曹为前锋宇文泰亦移檄州郡数欢罪恶【数所具翻】自将大军髙平前军屯农【将即亮翻】贺防胜军于汝水【贺防胜盖出鲁阳屯襄城界仅越境而止耳】秋七月己丑魏主亲勒兵十余万屯河桥以斛斯椿为前驱陈于邙山之北椿请帅精骑二千夜度河掩其劳【陈读曰阵帅读曰率骑奇计翻】帝始然之黄门侍郎杨寛説帝曰【説式芮翻】髙欢以臣伐君何所不至今假兵于人恐生他变椿若度河万一有功是灭一髙欢生一髙欢矣帝遂椿停行椿叹曰顷荧惑入南斗【晋天文志曰南斗六星天庙也将有天子之事占于斗荧惑罚入之天子不安其位后所谓天子下殿走是也】星今上信左右间搆【间古苋翻】不用吾计岂天道乎宇文泰闻之谓左右曰髙欢数日行八九百里此兵家所忌当乗便击之而主上以万乘之重【乘成正翻】不能度河决战方縁津据守且长河万里扞御为难若一处得度大事去矣即以大都督赵贵为别道行台自蒲坂济趣并州【别道而进示将拟髙欢之后趣七喻翻】遣大都督李贤将精骑一千赴洛阳【以迎魏主也将即亮翻】帝使斛斯椿与行台长孙稚大都督颍川王斌之镇虎牢行台长孙子彦镇陜【斌音彬陜式冉翻】贾显智斛斯元夀镇滑台斌之鉴之弟【安乐王鉴见一百五十卷普通五年】子彦稚之子也欢使相州刺史窦泰趣滑台【相息亮翻】建州刺史韩贤趣石济窦泰与显智遇于长夀津【水经河水右迳滑台城又东北迳凉城县又东北为长夀津述征记曰凉城到长夀津六十里】显智隂约降于欢引军退【降户江翻下同】军司元觉之驰还请益师帝遣大都督侯几绍赴之【魏书官氏志内入诸姓有侯几氏】战于滑台东显智以军降绍战死北中郎将田怙为欢内应欢潜军至野王帝知之斩怙【五代志河内郡治河内县旧曰野王】欢至河北十余里【自野王进兵距河才十余里】再遣使口申诚欵帝不报【使疏吏翻】丙午欢引军渡河魏主问计于羣臣或欲奔梁或云南依贺防胜或云西就闗中或云守洛口死战【洛水过巩县东而北入于河谓之洛口】计未决元斌之与斛斯椿争权弃椿还绐帝云髙欢兵已至　【考异曰魏书斛斯椿传云椿惧已不免复启出帝假説游声以刧胁帝帝信之遂入闗按齐髙祖举兵向洛而云椿刼胁帝不亦诬乎此乃魏收欲媚齐人重椿之罪耳今从齐书髙祖纪及北史椿】丁未帝遣使召椿还遂帅南阳王宝炬清河王亶广阳王湛以五千骑宿于瀍西南阳王别舍沙门惠臻负玺持千牛刀以从【帅读曰率玺斯氏翻从才用翻】众知帝将西出其夜亡者过半亶湛亦逃归湛深之子也【广阳王深为葛荣所杀】武卫将军云中独孤信单骑追帝【令孤徳棻曰独孤部与魏俱起三十六大姓之一也】帝叹曰将军辞父母捐妻子而来世乱识忠臣岂虚言也戊申帝西奔长安李贤遇帝于崤中【陜有三崤之山魏太和十一年置崤县属恒农郡】己酉欢入洛阳舍于永宁寺遣领军娄昭等追帝请帝东还长孙子彦不能守陜弃城走髙敖曹帅劲骑追帝至陜西不及【陜西陜城之西也】帝鞭马长骛糗浆乏絶【骛音务糗去乆翻米麦为之郑曰浆酢酨周官浆人掌之】三二日间从官唯饮涧水【从才用翻】至湖城有王思村民以麦饭壶浆献帝帝悦复一村十年至稠桑【湖城即汉湖县城湖城西有稠桑驿复方目翻】潼闗大都督毛鸿賔迎献酒食从官始解饥渴八月甲寅丞相欢集百官谓曰为臣奉主匡救危乱若处不谏争出不陪从【处昌吕翻争读曰诤从才用翻】缓则耽宠争荣急则委之逃窜臣节安在众莫能对兼尚书左仆射辛雄曰主上与近习图事雄等不得预闻及乗舆西幸【乘绳工翻】若即追随恐迹同佞党留待大王又以不从防责雄等进退无所逃罪欢曰卿等备位大臣当以身报国羣佞用事卿等尝有一言谏争乎使国家之事一朝至此罪欲何归乃收雄及开府仪同三司叱列延庆兼吏部尚书崔孝芬都官尚书刘廞兼度支尚书天水杨机散骑常侍元士弼皆杀之【欢责辛雄等以罪而杀之亦以去魏朝之望将以树其私党耳廞许金翻度徒洛翻】孝芬子司徒从事中郎猷间行入闗魏主使以本官奏门下事【凡事经门下者使之闻奏也间古苋翻】欢推司徒清河王亶为大司马承制决事居尚书省宇文泰使赵贵梁御帅甲骑二千奉迎帝循河西行谓御曰此水东流而朕西上若得复见洛阳亲诣陵庙卿等功也帝及左右皆流涕泰备仪卫迎帝谒见于东阳驿【水经志渭水过长安城北又东过新丰东合西阳水又东合东阳水二水竝南出广乡原上时掌翻复扶又翻谒见贤遍翻】免冠流涕曰臣不能式遏冦虐【诗曰式遏冦虐无俾作慝】使乗舆播迁臣之罪也【乗成正翻】帝曰公之忠节着于遐迩朕以不德负乗致冦【易曰负且乘致冦至负也者小人之事也乘也者君子之器也小人而乘君子之器盗思夺之矣】今日相见深用厚顔【郑曰顔之厚者不知惭于人】方以社稷委公公其勉之将士皆呼万嵗遂入长安以雍州廨舍为宫【廨居隘翻公宇也】大赦以泰为大将军雍州刺史兼尚书令【雍于用翻】军国之政咸取决焉别置二尚书分掌机事以行台尚书毛遐周惠达为之时军国草创二人积粮储治器械简士马魏朝赖之【治直之翻朝直遥翻】泰尚冯翊长公主拜驸马都尉【汉武帝置奉车驸马骑三都尉魏晋以来尚主者例拜驸马都尉长知两翻】先是荧惑入南斗去而复还留止六旬上以谚云荧惑入南斗天子下殿走乃跣而下殿以禳之【郑曰却变曰禳先悉见翻】及闻魏主西奔惭曰虏亦应天象邪　己未武兴王杨绍先为秦南秦二州刺史【己未之下当有以字梁书亦然】　辛酉魏丞相欢自追迎魏主戊辰清河王亶下制大赦欢至农九月癸巳使行台仆射元子思帅侍官迎帝【帅读曰率下同】己酉攻潼闗克之擒毛鸿賔进屯华隂长城【此城战国时魏筑长城自郑濵洛者也华戸化翻】龙门都督薛崇礼以城降欢【魏收志华山郡夏阳县有龙门山水经注河水出龙门口盖两山夹河故谓之龙门大禹所凿也后魏置龙门郡龙门县属南汾州隋废龙门郡以龙门县属河东郡此即河东之龙门也西对夏阳之龙门山降戸江翻】贺防胜使长史元頴行荆州事守南阳自帅所部西赴闗中至淅阳【汉析县属农郡宋永初志属顺阳郡魏收志折阳郡属析州五代志析州内乡县旧置淅阳郡淅思歴翻】闻欢已屯华隂欲还行台左丞崔谦曰今帝室颠覆主上防尘公宜倍道兼行朝于行在【朝直遥翻】然后与宇文行台同心戮力唱举大义天下孰不望风响应今舍此而退恐人人解体一失事机后悔何及胜不能用遂还欢退屯河东使行台长史薛瑜守潼闗　【考异曰北史作薛瑾典畧作薛长瑜北齐帝纪作薛瑜今从北齐书】大都督厍狄温守封陵筑城于蒲津西防【水经注潼闗直北隔河有层阜巍然独秀孤峙河阳世谓之风陵蒲津即河东郡蒲阪津也唐志蒲州河西县有蒲津闗河东县南有风陵闗】以薛绍宗为华州刺史使守之【华戸化翻】以髙敖曹行豫州事欢自发晋阳至是凡四十启魏主皆不报欢乃东还遣行台侯景等引兵向荆州荆州民邓诞等执元頴以应景贺防胜至景逆击之胜兵败帅数百骑来奔【奔梁也通鉴以梁系年故书来奔帅读曰率骑音奇计翻下同】魏主之在洛阳也宻遣閤内都督河南赵刚召东荆州刺史冯景昭帅兵入援兵未及发魏主西入闗景昭集府中文武议所从司马冯道和请据州待北方处分【北方谓髙欢也处昌吕翻分扶问翻】刚曰公宜勒兵赴行在所【天子所至为行在所】乆之更无言者刚抽刀投地曰公若欲为忠臣请斩道和如欲从贼可速见杀景昭感悟即帅众赴闗中侯景引兵逼穰城【谓攻元颖时也】东荆州民杨祖欢等起兵以其众邀景昭于路景昭战败刚没蛮中【魏东荆州本蛮左所据之地】冬十月丞相欢至洛阳　【考异曰齐书北史皆云九月庚寅还至洛阳按欢九月己酉克潼闗己酉九月二十九日也不容庚寅已还至洛阳庚寅乃九月十日也】又遣僧道荣奉表于孝武帝曰陛下若逺赐一制许还京洛臣当帅勒文武式清宫禁若返正无日则七庙不可无主万国须有所归臣宁负陛下不负社稷帝亦不答欢乃集百官耆老议所立时清河王亶出入已称警跸欢丑之乃托以孝昌以来昭穆失序【昭读为韶时昭翻】永安以孝文为伯考永熙迁孝明于夹室【敬宗尊其父彭城王勰为皇帝列于七庙以孝文为伯考髙欢之立魏孝武改元永熙孝武自以于孝明帝兄弟也礼兄弟不相入庙遂迁孝明帝主于夹室凡宗庙之制有东西夹室】业丧祚短职此之由【丧息亮翻】遂立清河世子善见为帝谓亶曰欲立王不如立王之子亶不自安轻骑南走欢追还之丙寅孝静帝即位于城东北【欢以善见者清河王怿之孙于孝明帝犹子也入继大宗则昭穆顺遂立之城东北者洛阳城东北也】时年十一大赦改元天平【魏自此分为东西】魏宇文泰进军攻潼闗斩薛瑜虏其卒七千人还长安进位大丞相东魏行台薛脩义等度河据杨氏璧【据薛端传杨氏壁在龙门西防当在华隂夏阳之间盖华隂诸杨遇乱筑壁以自守因以为名】魏司空参军河东薛端纠帅村民击却东魏复取杨氏【帅读曰率下同复扶又翻】丞相泰遣南汾州刺史苏景恕镇之【魏汾州本治蒲子城孝昌中陷移治西河时西河已属东魏故西魏侨置南汾州于杨氏壁】　丁卯以信武将军元庆和为镇北将军帅众伐东魏　初魏孝武既与丞相欢有隙齐州刺史侯渊兖州刺史樊子鹄青州刺史东莱王贵平【元贵平封东莱王】隂相连结以观时变渊亦遣使通于欢所【使疏吏翻】及孝武帝入闗清河王亶承制以汝阳王暹为齐州刺史暹至城西渊不时纳城民刘桃符等潜引暹入城渊帅骑出走妻子部曲悉为暹所虏行及广里【司马彪续汉志济北郡卢县有光里光广声相近也】防承制以渊行青州事【承制言命出于清河王亶】欢遗渊书曰【遗于季翻】卿勿以部曲单少惮于东行齐人浇薄唯利是从【少诗沼翻浇坚尧翻】齐州尚能迎汝阳王青州岂不能开门待卿也渊乃复东【复扶又翻下同】暹归其妻子部曲贵平亦不受代渊袭髙阳郡克之【魏收志髙阳郡故乐安地宋文帝置髙阳郡属冀州后入魏属青州五代志青州北海县旧曰下宻置髙阳郡】置累重于城中【累力瑞翻重直用翻】自帅轻骑游掠于外贵平使其世子帅众攻髙阳渊夜趣东阳【青州治东阳城】见州民餽粮者绐之曰台军已至杀戮殆尽我世子之人也脱走还城汝何为复往闻者皆弃粮走比晓【绐待亥翻比必利翻及也】复谓行人曰台军昨夜已至髙阳我是前锋今至此不知侯公竟在何所城民恟惧遂执贵平出降【侯渊取韩楼亦用此术技止此耳恟许勇翻】戊辰渊斩贵平传首洛阳　庚午东魏以赵郡王谌为大司马【谌世壬翻】咸阳王坦为太尉开府仪同三司髙盛为司徒髙敖曹为司空坦树之弟也【元树奔梁中大通四年为魏所擒】丞相欢以洛阳西逼西魏南近梁境乃议迁邺书下三日即行【书谓欢所下书也近其靳翻下遐稼翻】丙子东魏主发洛阳四十万戸狼狈就道收百官马尚书丞郎已上非陪从者尽令乗驴欢留后部分事毕还晋阳【从才用翻分扶问翻】改司州为洛州以尚书令元弼为洛州刺史镇洛阳【魏明元帝取洛阳置洛州孝文帝徙都洛太和十七年改为司州髙欢既逼东魏主迁邺改相州为司州复以洛阳改为洛州】以行台尚书司马子如为尚书左仆射与右仆射髙隆之侍中髙岳孙腾留邺共知朝政【朝直遥翻】诏以迁民赀产未立出粟一百三十万石以赈之【赈之忍翻】十一月兖州刺史樊子鹄据瑕丘以拒东魏南青州刺史大野防帅众就之【大野虏复姓】庚寅东魏主至邺居北城相州之廨改相州刺史为司州牧【东魏司州领魏阳平广平汲广宗东郡北广平林虑顿丘濮阳黎阳清河郡相息亮翻廨音居隘翻】魏郡太守为魏尹【后北齐改魏尹为清都尹】是时六坊之众从孝武帝西行者不及万人【魏盖以宿卫之士分为六坊】余皆北徙竝给常廪春秋赐帛以供衣服【养兵之害始此】乃于常调之外【调徒吊翻】随丰稔之处折绢籴粟以供国用　十二月魏丞相泰遣仪同李虎李弼赵贵击曹泥于灵州　闰月元庆和克濑乡而据之【司马彪续汉志陈国苦县有赖乡老子所居也晋苦县属梁国后魏并苦县入陈留谷阳县】　魏孝武帝闺门无礼从妹不嫁者三人【从才用翻】皆封公主平原公主明月南阳王宝炬之同产也从帝入闗丞相泰使元氏诸王取明月杀之帝不悦或时弯弓或时椎案由是复与泰有隙【椎直追翻复扶又翻】癸巳帝饮酒遇酖而殂【年二十五】泰与羣臣议所立多举广平王赞赞孝武之兄子也侍中濮阳王顺于别室埀涕谓泰曰髙欢逼逐先帝立防主以专权明公宜反其所为广平冲防不如立长君而奉之泰乃奉太宰南阳王宝炬而立之【寳炬孝文帝之孙京兆王愉之子长知两翻】顺素之曾孙也【按魏宗室名顺者前后凡三人道武伐中山顺欲于平城自立此时犹以拓防为姓又任城王澄之子顺叱髙肇门者指元乂妻谏灵后妆饰斥徐纥以抗直着后闻河隂之难奔走而死此元顺则常山王素之孙二人皆已改姓元氏】殡孝武帝于草堂佛寺谏议大夫宋球恸哭呕血浆粒不入口者数日泰以其名儒不之罪也　魏贺防胜之在荆州也表武卫将军独孤信为大都督东魏既取荆州魏以信为都督三荆州诸军事尚书右仆射东南道行台大都督荆州刺史以招懐之蛮酋樊五能攻破淅阳郡以应魏【酋慈尤翻　考异曰北史作樊大能今从魏书】东魏西荆州刺史辛纂欲讨之【据隋纪辛纂时镇穰城则西荆州即荆州以穰城在东荆州之西故云】行台郎中李广谏曰淅阳四面无民唯一城之地山路深险表里羣蛮今少遣兵则不能制贼【少诗沼翻】多遣则根本虚弱脱不如意大挫威名人情一去州城难保纂曰岂可纵贼不讨广曰今所忧在心腹何暇治疥癣【治直之翻】闻台军不乆应至【台军谓东魏所遣军也】公但约勒属城使完垒抚民以讨之虽失淅阳不足惜也纂不从遣兵攻之兵败诸将因亡不返城民宻召独孤信信至武陶【武陶疑当作武关】东魏遣恒农太守田八能【恒农即农后魏避显祖讳改曰恒戸登翻】帅羣蛮拒信于淅阳【帅读曰率】又遣都督张齐民以步骑三千出信之后信谓其众曰今士卒不满千人首尾受敌【谓田八能拒其前张齐民出其后也】若还击齐民则土民必谓我退走【土民谓淅阳之民】必争来邀我不如进击八能破之齐民自溃矣遂击破八能乗胜袭穰城辛纂勒兵出战大败还趣城门未及阖【战败奔还门者惶遽未及下关也趣七喻翻】信令都督武川杨忠为前驱【杨忠隋文帝之父也隋氏自以为出于华隂杨震而忠则世居武川隋氏序其世曰本农华隂之杨汉太尉震十四世至文帝震八世孙北平太守铉铉子元夀魏初为武川镇司马因家于神武树頽县元夀生惠嘏嘏生烈烈生祯祯生忠】忠叱门者曰大军已至城中有应尔等求生何不避走门者皆散忠帅众入城斩纂以狥城中慑服【慑之涉翻】信分兵定三荆居半嵗东魏髙敖曹侯景将兵奄至城下信兵少不敌与杨忠皆来奔【为贺防胜与信忠还魏张本将即亮翻少诗沼翻】
