<!-- { "loadSidebar": true } -->
　　军贵疑之不往贵欲诱景入营而执之弼止之【李弼之计以为执侯景不能猝兼河南之地徒为东魏去疾故止贵诱音酉】羊鸦仁遣长史邓鸿将兵至汝水弼引兵还长安【东魏之师已退而梁之援兵始来弼若不还师则梁魏之兵必浪战于汝颍之间矣引兵而还则祸集于梁】王思政入据颍川景阳称略地引兵出屯悬瓠【景引兵出颍川以城与魏为王思政守颍川没于东魏张本】景复乞兵于魏【复扶又翻】丞相泰使同轨防主韦法保及都督贺兰愿徳等将兵助之【五代志河南宜阳县后周分置熊耳县同轨郡周齐以宜阳为界以同轨名郡者言将自此出兵以混壹东西使天下车同轨也】大行台左丞蓝田王悦言于泰曰侯景之于髙欢始敦乡党之情终定君臣之契【髙欢侯景皆懐朔镇人少相友善中间同事尔朱欢灭尔朱景遂委质于欢】任居上将位重台司今欢始死景遽外叛盖所图甚大终不为人下故也且彼能背徳于髙氏【将即亮翻背蒲妹翻】岂肯尽节于朝廷今益之以势援之以兵窃恐贻笑将来也【史言西魏多智士宇文泰能善用谋侯景之奸诈不得逞而其祸移于梁矣】泰乃召景入朝【朝直遥翻下同】景隂谋叛魏事计未成厚抚韦法保等冀为已用外示亲宻无猜闲【闲古苋翻】毎往来诸军间侍从至少魏军中名将皆身自造诣【从才用翻少诗沼翻将即亮翻造七到翻】同轨防长史裴寛谓法保曰侯景狡诈必不肯入闗【言其不肯应召而入朝也】欲托欵于公恐未可信若伏兵斩之此亦一时之功也如其不尔即应深为之防不得信其诳诱自贻后悔【诳居况翻诱音酉】法保深然之不敢图景但自为备而已寻辞还所镇【辞景而还同轨也】王思政亦觉其诈宻召贺兰愿徳等还分布诸军据景七州十二镇景果辞不入朝遗丞相泰书曰吾耻与髙澄鴈行安能比肩大弟【记王制父之齿随行兄之齿鴈行鴈行言如鴈并飞而进也景知泰觉其情且知梁之可侮防也故以书絶泰而决意附梁遗丁季翻行户刚翻】泰乃遣行台郎中赵士宪悉召前后所遣诸军援景者景遂决意来降魏将任约以所部千余人降于景【史言西魏诸将唯任约为侯景所诱降户江翻任音壬】泰以所授景使持节太傅大将军兼尚书令河南大行台都督河南诸军事回授王思政思政并让不授频使敦谕【使疏吏翻下同】唯受都督河南诸军事　髙澄将如晋阳以弟洋为京畿大都督留守于邺使黄门侍郎髙徳政佐之徳政颢之子也【髙颢见一百四十七卷天监七年　考异曰北史作徳正今从北齐书】丁丑澄还晋阳始发丧　秋七月魏长乐武烈公若干恵卒【若干恵魏司空乐音洛】　丁酉东魏主为丞相欢举哀服缌缞【纪间缌麻之缞十五升去其半有事其缕无事其布曰缌为于伪翻缞仓回翻】凶礼依汉霍光故事【凶礼犹言防礼也】赠相国齐王备九锡殊礼戊戌以髙澄为使持节大丞相都督中外诸军録尚书事大行台勃海王澄启辞爵位壬寅诏太原公洋摄理军国遣中使敦谕澄　庚申羊鸦仁入悬瓠城甲子诏更以悬瓠为豫州夀春为南豫州改合肥为合州【后汉豫州治谯魏治汝南安成晋治陈国晋氏南度石氏强盛祖约自谯城退屯夀春始侨立豫州于夀春是后庾亮以豫州刺史镇芜湖毛寳治邾城赵治牛渚谢尚镇歴阳又进马头柏冲戌姑孰盖不常厥居也宋武帝欲开拓河南绥定豫土割扬州大江以西悉属豫州豫州基趾因此而立永初二年分淮东为南豫州治歴阳淮西为豫州然犹治夀春也大明以后豫州治悬瓠常珍竒归北悬瓠入魏豫州复治夀阳齐东昏之时裴叔业又以夀阳附魏遂以歴阳为豫州至帝天监中韦叡克合肥以为豫州复以歴阳为南豫州后复夀阳又徙豫州复旧治今得悬瓠复宋之旧为豫州以夀阳为南豫以合肥为合州南北兵争疆场之间一彼一此易置州郡类如是矣】以鸦仁为司豫二州刺史镇悬瓠西阳太守羊思达为殷州刺史镇项城【改东魏之北杨州为殷州】　八月乙丑下诏大举伐东魏遣南豫州刺史贞阳侯渊明南兖州刺史南康王防理分督诸将【将即亮翻】渊明懿之子防理续之子也始上欲以鄱阳王范为元帅朱异取急在外【谓取休假在外舎也帅所类翻异羊至翻】闻之遽入曰鄱阳雄豪盖世得人死力然所至残非吊民之材且陛下昔登北顾亭以望谓江右有反气骨肉为戎首【登北顾亭谓幸京口时也江郢扬南徐之地为江左豫南豫南兖之地为江右朱异告帝以防鄱阳而不知防临贺帝知江右有反气而不料侯景自夀阳举兵天邪人邪】今日之事尤宜详择上黙然曰防理何如对曰陛下得之矣防理懦而无谋所乗襻舆【襻普患翻襻舆者舆防施襻人以肩举之】施版屋冠以牛皮【冠古玩翻】上闻不悦贞阳侯渊明时镇夀阳屡请行上许之防理自以皇孙复为都督【言既以皇孙之贵自髙又以都督之尊自处复扶又翻】自渊明已下殆不对接渊明与诸将宻告朱异追防理还遂以渊明为都督辛未髙澄入朝于邺固辞大丞相【以通鉴书法言之辛未之下当有东魏二字朝直遥翻】诏为大将军如故余如前命甲申虚齐献武王于漳水之西潜凿成安鼓山石窟佛寺之旁为穴【魏收志魏郡临漳县有皷山成安县后齐分临漳置宋白曰成安县本汉斥丘县地春秋时干侯邑也土地斥卤故曰斥丘其地在邺北齐分邺置成安县按临漳县亦分邺县所置】纳其柩而塞之【柩音旧塞悉则翻】杀其羣匠及齐之亡也一匠之子知之发石取金而逃【史言潜之无益】　戊子武州刺史萧防璋攻东魏碛泉吕梁二戍拔之【五代志下邳郡下邳县梁曰归政置武州魏收志彭城郡吕县有吕梁城水经注曰泗水之上有石梁焉故曰吕梁】　或告东魏大将军澄云侯景有北归之志防景将蔡道遵北归言景颇知悔过景母及妻子皆在邺澄乃以书谕之语以阖门无恙若还许以豫州刺史终其身还其宠妻爱子所部文武更不追摄【语牛倨翻摄收也】景使王伟复书曰今已引二邦【二邦谓梁及西魏也】扬旌北讨熊豹齐奋克复中原幸自取之何劳恩赐昔王陵附汉母在不归【事见九卷汉髙帝元年】太上囚楚乞羮自若【事见十卷髙帝四年】矧伊妻子而可介意脱谓诛之有益欲止不能杀之无损徒复阬戮家累在君何闗仆也【复扶又翻累力瑞翻】戊子诏以景録行台尚书事东魏静帝羙容仪旅力过人【旅与膂同脊骨也】能挟石师子逾宫墙射无不中好文学从容沈雅【中竹仲翻好呼到翻从千容翻沈持林翻】时人以为有孝文风烈大将军澄深忌之始献武王自病逐君之丑【谓逐孝武帝使入闗也】事静帝礼甚恭事无大小必以闻可否聴防【言不敢専决也】毎侍晏俯伏上夀帝设法防乗辇行香欢执香炉步从【上时掌翻从才用翻】鞠躬屏气【屏必郢翻】承望顔色故其下奉帝莫敢不恭及澄当国倨慢顿甚使中书黄门郎崔季舒察帝动静大小皆令季舒知之【晋书职官志曹魏黄初初中书既置监令又置通事郎次黄门郎及晋改曰中书侍郎环济要畧汉置中书掌宻诏有令仆丞郎汉旧仪云置中书领尚书事魏黄初中书置监令又置通事郎次黄门郎即中书侍郎之任也按二书皆谓黄门中书通为一官而五代志纪北齐之制黄门侍郎属门下省中书侍郎属中书省分为二官髙澄以崔季舒为中书黄门郎者盖澄欲使季舒伺察静帝以为黄门郎则侍从左右以为中书郎则典掌诏命故兼领二职也】澄与季舒书曰痴人比复何似【比毗至翻复扶又翻】痴势小差未【差楚懈翻本作瘥疾稍愈谓之差】宜用心检校帝常猎于邺东驰逐如飞监卫都督乌那罗受工伐从后呼曰天子勿走马大将军嗔【监工衘翻监衞都督髙氏置此官以监宿衞所以防制其君者也乌那罗虏三字姓呼火故翻嗔昌真翻怒也】澄尝侍饮酒举大觞属帝曰臣澄劝陛下酒【属之欲翻举酒相属如侪軰然无复君臣之义】帝不胜忿曰自古无不亡之国朕亦何用此生为澄怒曰朕朕狗脚朕使崔季舒敺帝三拳奋衣而出明日澄使季舒入劳帝【胜音升敺乌口翻劳力到翻】帝亦谢焉赐季舒绢百匹帝不堪忧辱【徐知训陵侮其主与髙澄异世同辙皆不能保其身诗云人而无礼胡不遄死谅哉】咏谢灵运诗曰韩亡子房奋秦帝仲连耻本自江海人忠义感君子【谢灵运作诗事见一百二十二卷宋文帝元嘉八年】常侍侍讲颍川荀济知帝意【荀济以散骑常侍侍讲】乃与祠部郎中元瑾长秋卿刘思逸华山王大器淮南王宣洪济北王徽等谋诛澄大器鸷之子也【东魏华山王鸷卒于大同六年华户化翻济子礼翻】帝谬为敇问济曰欲以何日开讲乃诈于宫中作土山开地道向北城至千秋门门者觉地下响以告澄澄勒兵入宫见帝不拜而坐曰陛下何意反臣父子功存社稷何负陛下邪此必左右妃嫔軰所为欲杀胡夫人及李嫔帝正色曰自古惟闻臣反君不闻君反臣王自欲反何乃责我我杀王则社稷安不杀则灭亡无日我身且不暇惜况于妃嫔必欲弑逆缓速在王澄乃下牀叩头大啼谢罪【髙澄虽悖逆不能不屈于静帝之言理所在也】于是酣饮夜久乃出居三日幽帝于含章堂【含章堂盖取坤卦含章可贞之义必在邺宫之内殿左右幽者闭帝于内不使出而専杀于外也】壬辰烹济等于市初济少居江东【少诗照翻】博学能文与上有布衣之旧知上有大志然负气不服常谓人曰防于盾鼻上磨墨檄之【言上若有非常之举亦当起兵于盾鼻上磨墨作檄以声其罪】上甚不平及即位或荐之于上上曰人虽有才乱俗好反不可用也济上书諌上崇信佛法为塔寺奢费上大怒欲集朝众斩之【朝众即谓在朝百官好呼到翻朝直遥翻】朱异宻告之济逃奔东魏澄为中书监【大同十年东魏以髙澄领中书监】欲用济为侍读献武王曰我爱济欲全之故不用济济入宫必败澄固请乃许之【史言髙欢识鉴非澄所及】及败侍中杨遵彦谓之曰【杨愔字遵彦】衰暮何苦复尔【复扶又翻】济曰壮气在耳【言年虽衰而气不衰也】因下辨曰【辨狱辞也】自伤年纪摧颓功名不立故欲挟天子诛权臣澄欲宥其死亲问之曰荀公何意反济曰奉诏诛髙澄何谓反有司以济老病鹿车载诣东市并焚之【章懐太子贤曰鹿车小车仅容一鹿也】澄疑谘议温子升【子升盖为大将军府谘议参军】知瑾等谋方使之作献武王碑既成饿于晋阳狱食而死弃尸路隅没其家口【没其家口为官奴婢填晋阳宫】太尉长史宋游道收之澄谓游道曰吾近书与京师诸贵【诸贵谓司马子如孙腾等】论及朝士以卿僻于朋党将为一病今乃知卿真是重故旧尚节义之人天下人代卿怖者是不知吾心也【史言士之狥义者固不计身之死亡亦未必死也怖普布翻】九月辛丑澄还晋阳　上命萧渊明堰泗水于寒山以灌彭城俟得彭城乃进军与侯景犄角【左曰譬如捕鹿晋人角之诸戎犄之角者当其前犄者亢其下犄居绮翻】癸夘渊明军于寒山去彭城十八里断流立堰【断音短】侍中羊侃监作堰再旬而成【监工衘翻】东魏徐州刺史太原王则婴城固守侃劝渊明乗水攻彭城不从诸将与渊明议军事渊明不能对但云临时制宜　冬十一月魏丞相泰从魏主狩于岐阳【岐阳岐山之阳也五代志扶风雍县有岐阳宫】　东魏大将军澄使大都督髙岳救彭城欲以金门郡公潘乐为副【五代志河南郡宜阳县有东魏所置金门郡因金门山以名郡】陈元康曰乐缓于机变不如慕容绍宗且先王之命也【髙欢令澄用慕容绍宗以敌侯景见上卷上年】公但推赤心于斯人景不足忧也时绍宗在外澄欲召见之恐其惊叛元康曰绍宗知元康特防顾待新使人来饷金【近时之事谓之新】元康欲安其意受之而厚荅其书保无异也【言保绍宗必无所违异】乙酉以绍宗为东南道行台与岳乐偕行初景闻韩轨来曰噉猪肠儿何能为【噉吐滥翻】闻髙岳来曰兵精人凡诸将无不为所轻者及闻绍宗来叩鞍有惧色曰谁教鲜卑儿解遣绍宗来【解胡买翻】若然【若然犹今人言若如此也】髙王定未死邪澄以廷尉卿杜弼为军司摄行台左丞临发问以政事之要【杜弼临发从军澄方问以政事之要盖弼在欢府夙有声称故问之也】可为戒者録一二条弼请口陈之曰天下大务莫过赏罚赏一人使天下之人喜罚一人使天下之人惧茍二事不失自然尽羙澄大悦曰言虽不多于理甚要绍宗帅众十万据槖驼岘【帅读曰率岘户典翻】羊侃劝贞阳侯渊明乗其逺来击之不从旦日又劝出战亦不从侃乃帅所领出屯堰上【羊侃知渊明必败故出屯堰上欲全所领而退若以行兵之节制言之则安营次舍皆当聴命于元帅岂有擅移屯之理哉】丙午绍宗至城下引步骑万人攻潼州刺史郭凤营【魏收志梁置潼州武定七年改曰睢州治取虑城领淮阳谷阳睢南南济隂临潼郡五代志下邳郡夏丘县东魏置临潼郡梁置潼州】矢下如雨渊明醉不能起命诸将救之皆不敢出北兖州刺史胡贵孙谓谯州刺史赵伯超曰【魏收志景明中置谯郡于过阳城孝昌中防领南谯汴龙亢蕲城下蔡临涣防郡五代志谯郡山桑县后魏置涡州涡阳郡东魏改曰谯郡】吾属将兵而来【将即亮翻下同】本欲何为今遇敌而不战乎伯超不能对贵孙独帅麾下与东魏战斩首二百级伯超拥众数千不敢救谓其下曰虏盛如此与战必败不如全军早归皆曰善遂遁还初侯景常戒梁人曰逐北不过二里绍宗将战以梁人轻悍【悍侯旰翻又下罕翻】恐其众不支一一引将卒谓之曰我当阳退诱吴儿使前【诱音酉】尔击其背东魏兵实败走梁人不用景言乗胜深入魏将卒以绍宗之言为信争共掩击之梁兵大败贞阳侯渊明及胡贵孙赵伯超等皆为东魏所虏失亡士卒数万人羊侃结陈徐还【陈读曰阵】上方昼寝宦者张僧白朱异启事上骇之【非时启事故骇】遽起升舆至文徳殿阁【文徳殿建康宫前殿也】异曰韩山失律【韩山即寒山】上闻之怳然将坠牀【怳呼广翻】僧扶而就坐【坐徂卧翻】乃叹曰吾得无复为晋家乎【谓为夷狄所取也史言帝危亡将至神不守舎复扶又翻】郭凤退保潼州慕容绍宗进围之十二月甲子朔凤弃城走东魏使军司杜弼作檄移梁朝【朝直遥翻下同】曰皇家垂统光配彼天唯彼吴越独阻声教元首懐止戈之心上宰薄兵车之命【元首谓东魏主上宰谓髙欢】遂解絷南冠【左传楚伐郑郑人军楚师囚郧公钟仪献诸晋晋人囚诸军府晋侯观于军府见钟仪问曰南冠而絷者谁也有司对曰郑人所献楚囚也命税之使归合晋楚之成】喻以好睦【大同三年梁初与东魏通和好呼到翻下同】虽嘉谋长筭爰自我始罢战息民彼获其利侯景竖子自生猜贰逺托闗陇依凭奸伪逆主定君臣之分伪相结兄弟之亲【谓侯景先降西魏也分扶问翻相息亮翻】岂曰无恩终成难养俄而易虑亲寻干戈衅恶盈侧首无托【谓侯景不见容于西魏也】以金陵逋逃之薮江南流寓之地甘辞卑礼进孰图身【此以下皆言侯景归梁之心迹孰古熟字通言进软熟之辞于梁以为容身之图】诡言浮説抑可知矣而伪朝大小幸灾忘义主荒于上臣蔽于下连结奸恶断絶邻好徴兵保境纵盗侵国盖物无定方事无定势或乗利而受害或因得而更失是以吴侵齐境遂得句践之师【左传吴伐齐败齐师于艾陵遂与晋侯防于黄池越子句践乘虚伐吴获其太子遂入吴吴王归及越平其后越遂伐吴灭之句音钩】赵纳韩地终有长平之役【事见五卷周赧王五十三年至五十五年】矧乃鞭挞疲民侵轶徐部筑垒拥川舎舟徼利【轶徒结翻又音逸杜预曰轶突也拥当作壅舎读曰舍徼一遥翻】是以援枹秉麾之将拔距投石之士【师古曰拔距者有人连坐相把据地以为坚而能拔取之投石者以石投人皆言其有勇力也援于元翻枹音肤将即亮翻】含怒作色如赴私讐彼连营拥众依山傍水【傍步浪翻】举螳螂之斧被蛣蜣之甲【螳螂举臂以捍物防有锋利故以谕斧蛣蜣蜣蜋也翼在甲下故以谕甲言梁兵之轻弱也蛣音诘】当穷辙以待轮【古语云螳蜋怒臂以当车辙陆佃曰螳蜋有斧虫也兖人谓之拒斧奋之当辙不避释虫不蟷蠰其子螵蛸舍人云不名蟷蠰今之螳蜋也方言云谭鲁以南谓之蟷蠰三河之域谓之螳蜋燕赵之际谓之食厖齐以东谓之马谷然名其子同云螵蛸也】坐积薪而燎及锋刃才交埃尘且接已亡防弃戈土崩瓦解掬指舟中衿甲鼓下【左传晋荀林父帅师及楚子战于邲楚乗晋师林父不知所为皷于军中曰先济者有赏中军与下军争舟舟中之指可掬也又晋伐齐齐师夜遁晋师从之夙沙衞连大车塞隧以殿殖绰郭最曰子殿齐师国之辱也乃代之殿衞杀马于隘以塞道晋州绰及之射殖绰中肩弛弓而自后缚之其右具丙亦舎兵而缚郭最皆衿甲面缚坐于中军之皷下衿其鸩翻】同宗异姓缧绁相望曲直既殊彊弱不等获一人而失一国【左传宋猛获与南宫万弑其君宋讨之猛获奔衞宋人请之衞人欲弗许石祁子曰天下之恶一也恶于宋而保于我保之何补得一夫而失一国与恶而弃好非谋也衞人归之】见黄雀而忘深穽【穽疾正翻】智者所不为仁者所不向诚既往之难逮犹将来之可追【逮及也此二语以诱梁欲再与讲和以携侯景】侯景以鄙俚之夫遭风云之防位班三事邑启万家揣身量分久当止足而周章向背离披不已【周章怔营貌离披分散不可收束之意揣初委翻量音良分扶问翻背蒲妹翻】夫岂徒然意亦可见彼乃授之以利器诲之以慢藏【老子曰国之利器不可以授人易曰慢藏诲盗藏徂浪翻】使其势得容奸时堪乗便今见南风不竞【左传晋围齐楚乗其间伐郑晋人闻之师旷曰不害吾骤歌南风又歌北风南风不竞多死声楚必无功果如其言】天亡有徴【徴读曰证】老贼奸谋将复作矣然推坚强者难为功【复扶又翻推吐雷翻】摧枯朽者易为力计其虽非孙吴猛将燕赵精兵犹是久涉行陈【将即亮翻燕因肩翻易弋防翻行户刚翻陈读曰阵】曽习军旅岂同剽轻之师【汉张良曰楚兵剽轻剽匹妙翻轻牵正翻】不比危脆之众【脆此芮翻】拒此则作气不足攻彼则为势有余终恐尾大于身踵麤于股倔彊不掉【倔其勿翻彊其两翻】狼戾难驯【狼当作狠】呼之则反速而舋小【舋许觐翻】不徴则叛迟而祸大防应遥望廷尉不肯为臣【用蘓峻事见九十三卷晋成帝咸和二年】自据淮南亦欲称帝【用黥布事见十二卷汉髙帝十一年】但恐楚国亡猨祸延林木城门失火殃及池鱼【池鱼人姓名风俗通有池仲鱼城门失火仲鱼烧死故谚曰城门失火殃及池鱼一曰城门失火汲城下之池水以救之池涸则鱼受其殃】横使江淮士子荆扬人物死亡矢石之下夭折雾露之中【横户孟翻夭于绍翻折而设翻又之舌翻】彼梁主者操行无闻轻险有素射雀论功荡舟称力【国语晋平公射鷃不死使防襄之失公怒将杀之以告叔向叔向曰君必杀之昔先君唐叔射兕于徒林以为大甲以封于晋今君嗣先君唐叔射鷃不死抟之不得是扬吾君之耻者也必杀之君忸怩顔乃赦之鷃扈小鸟即鷃雀也左传齐桓公与蔡姬乗舟于囿荡公杜预注曰荡揺也操七到翻行下孟翻射而亦翻】年既老矣耄又及之政散民流礼崩乐壊加以用舎乖方废立失所【用舎乖方谓免周舍责顾琛而用朱异废立失所谓衘昭明而不立世适孙乃立太子纲也舎读曰舍】矫情动俗饰智惊愚毒螫满懐妄敦戒业躁竞盈胸谬治清净【此数语曲尽帝之心事螫音释躁则到翻治直之翻】灾异降于上怨讟兴于下人人厌苦家家思乱履霜有渐坚冰且至【易坤卦初六爻辞曰履霜坚冰至象曰履霜坚冰隂始凝也驯致其道至坚冰也文言曰臣弑其君子弑其父非一朝一夕之故其所由来者渐矣由辩之不早辩也】险躁之风俗任轻薄之子孙朋党路开兵权在外必将祸生骨肉舋起腹心彊弩冲城长戈指阙徒探雀鷇无救府藏之虚【探雀鷇赵武灵王事见四卷周赧王二十年探吐南翻蔵徂浪翻】空请熊蹯讵延晷刻之命【左传楚世子商臣围其父成王王请食熊蹯而死不许乃缢杜预注曰熊蹯难熟冀久将有外救蹯音烦】外崩中溃今实其时鹬蚌相持我乗其【战国策赵且伐燕蘓代为燕谓恵王曰今者臣来过易水蚌方出曝而鹬啄其肉蚌合而拑其喙鹬曰今日不雨明日不雨必有死蚌蚌亦谓鹬曰今日不出明日不出即有死鹬两者不肯相舎渔父得而并禽之今赵且伐燕燕赵久相支以大众臣恐彊秦之为渔父也】方使骏骑追风精甲辉日四七并列【汉光武用二十八将以定天下后人賛之曰授钺四七】百万为羣以转石之形【孙子曰任势者其战人也如转木石木石之性安则静危则动方则止圆则行故善战人之势如转圆石于千仭之山者势也】为破竹之势【破竹杜预之言见八十一卷晋武帝太康元年】当使钟山渡江青盖入洛荆棘生于建业之宫麋鹿游于姑蘓之馆【青盖入洛事见七十九卷晋武帝泰始八年汉淮南王安隂有邪谋伍被谏曰昔子胥谏吴王吴王不用乃曰臣今见麋鹿游姑蘓之台也今臣亦见宫中将生荆棘露霑衣也】但恐革车之所轥轹【轥力刃翻践也轹来各翻碾也】劎骑之所蹂践梓于焉倾折竹箭以此摧残【杞梓竹箭东南之嘉产也蹂人九翻践息浅翻折而设翻】若吴之王孙蜀之公子【晋左思设为东吴王孙西蜀公子以赋三都弼引用之】归欵军门委命下吏当即授客卿之秩特加骠骑之号凡百君子勉求多福【李斯自楚入秦为客卿孙秀自吴奔晋为骠骑将军弼以此诱南人要亦书檄之常谈耳】其后梁室祸败皆如弼言侯景围谯城不下退攻城父拔之壬申遣其行台左丞王伟等诣建康説上曰【説式芮翻】邺中文武合谋召臣共讨髙澄事泄澄幽元善见于金墉杀诸元六十余人河北物情俱念其主请立元氏一人以从人望如此则陛下有继絶之名臣景有立功之效河之南北为圣朝之邾莒【言为小国以附于大国朝直遥翻】国之男女为大梁之臣妾上以为然【此杜弼所谓进孰图身者也帝早在兵间曽不见此盖天夺其鉴也】乙亥下诏以太子舎人元贞为咸阳王　【考异曰梁纪作戊辰遣贞今从典略】资以兵力使还北主魏须渡江许即位【须待也】仪衞以乗舆之副给之【乗绳证翻】贞树之子也【元树来奔中大通四年为樊子鹄所禽】萧渊明至邺东魏主升阊阖门受俘让而释之送于晋阳大将军澄待之甚厚【为澄因渊明约和以间侯景张本】慕容绍宗引军击侯景景辎重数千两马数千匹士卒四万人退保涡阳【辎重之上当有景字文意乃明重直用翻两音亮涡音戈】绍宗士卒十万旗甲耀日鸣鼓长驱而进景使谓之曰公等为欲送客为欲定雌雄邪绍宗曰欲与公决胜负遂顺风布陈【陈读曰阵】景闭垒俟风止乃出【战不逆风故景俟风止乃出】绍宗曰侯景多诡计好乗人背使备之果如其言景命战士皆被短甲【好呼到翻被皮义翻】执短刀入东魏陈但低视斫人胫马足东魏兵遂败【被短甲执短刀入敌陈力战此必死之兵也绍宗之败不亦宜乎其后景用此以敌陈霸先亦此术耳惟陈坚不可破是以一败不能复振卒以走死】绍宗坠马仪同三司刘丰生被伤显州刺史张遵业为景所擒【魏收志永安中置显州治汾州六壁城领定戎建平真君郡】绍宗丰生俱奔谯城禆将斛律光张恃显尤之【尤之者责过之也将即亮翻】绍宗曰吾战多矣未见如景之难克者也君辈试犯之光等被甲将出绍宗戒之曰勿度涡水二人军于水北光轻骑射之【被皮义翻涡工禾翻射而亦翻下为射迁射同】景临涡水谓光曰尔求勲而来我惧死而去我汝之父友【光父斛律金与景同事尔朱髙欢故自谓父友】何为射我汝岂自解不度水南【解户买翻】慕容绍宗教汝也光无以应景使其徒田迁射光马洞胷光易马隠树又中之【中竹仲翻】退入于军景擒恃显既而舍之光走入谯城绍宗曰今定何如而尤我也光金之子也开府仪同三司叚韶夹涡而军潜于上风纵火景帅骑入水出而却走草湿火不复然【斛律光之勇虽不利段韶之智虽不获逞然东魏之士气未衰也故慕容绍宗乗机而运其巧得以成功观史者若祗以一时胜负论人非有识畧者也帅读曰率复扶又翻】　魏岐州久经丧乱【丧息浪翻】刺史郑穆初到有户三千穆抚循安集数年之间至四万余户考绩为诸州之最丞相防擢穆为京兆尹　侯景与东魏慕容绍宗相持数月景食尽司马世云降于绍宗【至是则侯景溃败之形成矣】
