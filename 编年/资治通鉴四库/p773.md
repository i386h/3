<!-- { "loadSidebar": true } -->
　　【龙】突厥悉发五可汗控之士四十万入长城【沙鉢略可汗第二可汗达头可汗阿波可汗贪汗可汗凡五可汗】　壬戌隋任穆公于翼卒【任古国名谥法布徳执义曰穆中情见貌曰穆任音壬卒子恤翻】　甲子隋更命传国玺曰受命玺【更工衡翻玺斯氏翻】六月甲申隋遣使来吊【使疏吏翻】　乙酉隋上柱国李光败突厥于马邑【李光当作李充马邑朔州治所大业初改马邑县为善阳县】突厥又寇兰州【五代志金城郡开皇初置兰州总管府】凉州摠管贺娄子干败之于可洛峐【山无草木曰峐峐古哀翻】　隋主嫌长安城制度狭小又宫内多妖异【妖于骄翻】纳言苏威劝帝迁都帝以初受命难之夜与威及高颎共议明旦通直散骑庾季才奏曰臣仰观乾象俯察图记必有迁都之事且汉营此城将八百岁【汉高帝五年徙都长安岁在己亥是年岁在壬寅凡八百四岁惠帝元年城长安岁在丁未距是年七百九十六年】水皆咸卤不甚宜人【京都地大人众加以岁乆壅底垫隘秽恶聚而不泄则水多咸卤卤郎古翻】愿陛下协天人之心为迁徙之计帝愕然谓颎威曰是何神也太师李穆亦上表请迁都帝省表曰天道聪明已有征应【上时掌翻省悉景翻征证也】太师人望复抗此请无不可矣【复扶又翻】丙申诏高颎等创造新都于龙首山【三秦记龙首山长六十里首入渭水尾达樊川头高二十丈尾渐下可六七丈色赤旧传有黑龙从南山出饮渭水其行道因行成迹】以太子左庶子宇文恺有巧思领营新都副监【晋志太子庶子四人职比散骑常侍中书监令隋分置门下坊左庶子二人典书坊右庶子二人监者监领营新都事思相吏翻】恺忻之弟也　秋七月辛未大赦　九月丙午设无防大防于太极殿【防与碍同释氏书也】舍身及乗舆御服【乗绳证翻】大赦　丙午以长沙王叔坚为司空将军刺史如故【骠骑将军扬州刺史】　冬十月癸酉隋太子勇屯兵咸阳以备突厥【咸阳在长安西北隔渭水耳屯兵于此以备突厥盖其兵势强盛欲窥长安此亦犹汉霸上棘门细柳之屯耳】　十二月丙子隋命新都曰大兴城　乙酉隋遣沁源公虞庆则屯化以备突厥【沁源县公五代志上党郡有沁源县后魏置化郡治合水开皇六年置庆州沁七鸩翻】行军摠管达奚长儒将兵二千与突厥沙鉢略可汗遇于周槃【据庆则传长儒别道邀贼为虏所围庆则案营不救则周槃亦当在化县界长儒当作长孺】沙鉢略有众十余万军中大惧长儒神色慷慨且战且行为虏所冲散而复聚【复扶又翻】四面抗拒转鬬三日昼夜凡十四战五兵咸尽士卒以拳敺之【敺乌口翻】手皆骨见【见贤遍翻孟子曰尽信书不如无书五兵咸尽士卒奋拳击虏以言死鬬则可若虏以全师四面蹙之安能免乎史但极笔叙长儒力战之绩耳观者不以辞害意可也】杀伤万计虏气稍夺于是解去长儒身被五疮通中者二【被皮义翻中竹仲翻】其战士死者什八九诏以长儒为上柱国余勲囘授一子时柱国冯昱屯乙弗泊【乙弗泊当在鄯州之西】兰州摠管叱列长乂守临洮【五代志后周武帝逐吐谷浑置洮阳郡寻立洮州大业初置临洮郡洮士刀翻】上柱国李崇屯幽州皆为突厥所败【败蒲迈翻】于是突厥纵兵自木硖石门两道入寇武威天水金城上郡化延安六畜咸尽【木峡石门两闗皆在化郡平高县界此由虞庆则按营不战达奚长儒孤军摧衂故沙鉢略纵兵两道而入然五可汗之兵东西齐举西自乙弗泊东至幽州尽隋西北二边无不被冦若武威至延安则达头沙鉢略之兵耳天水上郡皆古郡天水则秦州上郡则敷州也延安郡后魏置东夏州西魏改为延州畜许又翻】沙鉢略更欲南入达头不从引兵而去长孙晟又説沙鉢略之子染干【说输芮翻】诈告沙鉢略曰铁勒等反欲袭其牙【铁勒之先本匈奴苗裔种类最多自西海之东依据山谷往往不絶至北海之南虽姓氏不同总谓之铁勒】沙鉢略惧回兵出塞　隋主既立待遇梁主恩礼弥厚是岁纳梁主女为晋王妃【按隋书萧后传及萧岿传初皆云岿女详考之则后本岿生江南风俗二月生子者不举后以二月生故季父岌收而养之未几岌夫妻俱死转养于舅氏张轲家高祖为晋王选妃于梁徧占诸女皆不吉岿迎后于舅氏占之曰吉遂为王妃】又欲以其子玚尚兰陵公主【防雉杏翻又音畅】由是罢江陵摠管【西魏迁梁主詧于江陵置助防曰防主后遂置总管今罢之】梁主始得专制其国
　　长城公上【讳叔宝字元秀小字黄奴宣帝嫡长子也】
　　至徳元年春正月庚子隋将入新都大赦　壬寅大赦改元　初上病创【创初良翻】不能视事政无大小皆决于长沙王叔坚权倾朝廷叔坚颇骄纵上由是忌之都官尚书山隂孔范【山隂汉古县属防稽郡】中书舍人施文庆皆恶叔坚而有宠于上【恶乌路翻下同】日夕求其短【日夕犹言朝夕也】搆之于上上乃即叔坚骠骑将军本号用三司之仪出为江州刺史以祠部尚书江总为吏部尚书　癸卯立皇子深为始安王　二月己巳朔日有食之　癸酉遣兼散骑常侍贺彻等聘于隋【散悉亶翻骑竒寄翻】　突厥寇隋北边【厥九勿翻】癸巳葬孝宣皇帝于显宁陵庙号高宗　右卫将军兼中书通事舍人司马申既掌机密颇作威福多所譛毁能人主顔色有忤已者必以微言譛之【忤五故翻】附已者因机进之是以朝廷内外皆从风而靡上欲用侍中吏部尚书毛喜为仆射申恶喜彊直言于上曰喜臣之妻兄高宗时称陛下有酒徳【周公戒成王曰无若殷王受之迷乱酗于酒徳哉注云言纣心迷政乱以酗酒为徳】请逐去宫臣【去羌吕翻】陛下宁忘之邪【邪音耶】上乃止上创愈置酒于殿以自庆引吏部尚书江总以下展乐赋诗【展舒而陈之也创初良翻】既醉而命毛喜于时山陵初毕喜见之不怿欲谏则上已醉喜升阶阳为心疾仆于阶下移出省中上醒谓江总曰我悔召毛喜彼实无疾但欲阻我欢宴非我所为耳【言喜以帝所为为非】乃与司马申谋曰此人负气吾欲乞鄱阳兄弟听其报讐可乎【鄱阳兄弟世祖诸子也高宗之簒杀刘师知韩子高到仲举父子以及始兴王伯茂皆毛喜之谋后主怒喜欲以喜乞鄱阳兄弟听其报讐于臣为不君于父为不子乞音气与也】对曰彼终不为官用【陈之臣子率称其君曰官】愿如圣防中书通事舍人北地傅縡争之【称縡少依萧循盖循自阙中归縡与之俱南也縡作代翻】曰不然若许报讐欲置先皇何地上曰当乞一小郡勿令见人事耳乃以喜为永嘉内史【考异曰司马申传云右仆射沈君理卒朝议以毛喜代之按君理卒在太建五年非后主时又毛喜传云时山陵初毕未及逾年按高祖殂过朞乃葬而云未及逾年恐误】　三月丙辰隋迁于新都　【考异曰隋食货志正月帝入新宫今从帝纪】初令民二十一成丁减役者每岁十二畨为二十日役减调绢一匹为二丈【后周之制民年十八成丁今増三岁毎岁十二番则三十日役今减为二十日役及调绢减半调徒吊翻】周末酒坊盐池盐井至是皆罢之【周末官制酒坊收利盐池盐井皆禁百姓采用池盐则河东池盐井盐则蜀中处处有之古岳翻】秘书监牛【隋书牛安定鹑觚人本姓尞氏父允仕魏赐姓牛氏】上表以典籍屡经丧乱【上时掌翻丧息浪翻】率多散逸周氏聚书仅盈万卷平齐所得除其重杂裁益五千兴集之期属膺圣世【重直龙翻裁与才同属之欲翻膺当也】为国之本莫此为先岂可使之流落私家不归王府必须勒之以天威引之以微利则异典必臻观阁斯积【汉东观及天禄石渠等阁皆藏书之所故云观古玩翻】隋主从之丁巳诏购求遗书于天下每献书一卷赉缣一匹【赉洛代翻赐也与也缣绢也説文曰并丝缯】　夏四月庚午吐谷浑寇隋临洮洮州刺史皮子信出战败死汶州摠管梁逺击走之又寇廓州州兵击走之【五代志后周武帝逐吐谷浑置洮阳郡寻立洮州汶山郡后周置汶州宋白曰晋置广阳县于茂州汶山县西北五十里今不详其处所后周又立广阳县于石镜山面六十里至旧广阳即今县也又置汶州于此汶读曰珉隋改防州浇河郡亦周逐吐谷浑以置廓州】　壬申隋以尚书右仆射赵煚兼内史令【煚古迥翻】突厥数为隋寇【厥几勿翻数所角翻】隋主下诏曰往者周齐抗
　　衡分割诸夏【夏戸雅翻】突厥之虏俱通二国周人东虑恐齐好之深【好呼到翻】齐氏西虞惧周交之厚谓虏意轻重国遂安危盖并有大敌之忧思减一边之防也朕以为厚敛兆庶【敛力赡翻】多惠犲狼未尝感恩资而为贼节之以礼不为虚费省徭薄赋国用有余因入贼之物加赐将士【将即亮翻下同】息道路之民务为耕织清边制胜成策在心凶丑愚闇未知深防将大定之日比战国之时乗昔世之骄结今时之恨近者尽其巢窟俱犯北边盖上天所忿驱就齐斧【齐读曰斋言斋戒而授斧钺于将帅一读曰资应劭曰利斧也】诸将今行义兼含育有降者纳【降戸江翻】有违者死使其不敢南望永服威刑何用侍子之朝宁劳渭桥之拜【匈奴遣子入侍及来朝渭桥并见汉宣帝纪朝直遥翻】于是命卫王爽等为行军元帅【帅所类翻】分八道出塞击之爽督摠管李充等四将出朔州道【自马邑出塞也】己卯与沙鉢略可汗遇于白道【白道在长城北有白道岭白道溪】李充言于爽曰突厥狃于骤胜【狙女乆翻】必轻我而无备以精兵袭之可破也诸将多以为疑唯长史李彻賛成之遂与充帅精骑五千掩击突厥大破之【帅读曰率骑竒寄翻并下】沙鉢畧弃所服金甲潜艸中而遁其军中无食粉骨为粮加以疾疫死者甚众幽州摠管隂夀帅歩骑十万出卢龙塞击高宝宁宝宁求救于突厥突厥方御隋师不能救庚辰宝宁弃城奔碛北【碛七迹翻】和龙诸县悉平夀设重赏以购宝宁又遣人离其腹心宝宁奔契丹为其麾下所杀【高宝宁自齐末据和龙至是败灭契欺讫翻又音吃】　己丑郢州城主张子讥遣使请降于隋【郢州治江夏中流之重鎭今欲降隋史言陈之边将已离心使疏吏翻下同降戸江翻】隋主以和好不纳【好呼到翻】　辛夘隋主遣兼散骑常侍薛舒兼散骑常侍王劭来聘劭松年之子也【王松年仕齐为通直散骑侍郎人在下中散悉亶翻骑竒寄翻】　癸巳隋主大雩【隋雩坛在国南十三里启夏门外道左】甲子突厥遣使入见于隋【见贤遍翻】　隋改度支尚书为
