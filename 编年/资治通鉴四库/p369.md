<!-- { "loadSidebar": true } -->







　　资治通鉴卷七十八
<史部,编年类,资治通鉴>
　　钦定四库全书
　　资治通鉴卷七十九　　　宋　司马光　撰
　　胡三省　音注
　　晋纪一【起旃防作噩尽黓执徐凡八年　司马氏河内温县人宣王懿得魏政传景王师至文王昭始封晋公以温县本晋地故以为国号】
　　世祖武皇帝上之上【讳炎字安世姓司马氏宣王懿之孙文王昭之长子文王庙号太祖故帝庙号世祖谥法克定祸乱曰武】
　　泰始元年【是年十二月方受禅改元此犹是魏咸熈二年】春三月吴主使光禄大夫纪陟五官中郎将洪璆【璆渠尤翻】与徐绍孙彧偕来报聘【绍彧聘吴见上卷上年】绍行至濡须有言绍誉中国之美者【誉音余】吴主怒追还杀之　夏四月吴改元甘露【时因蒋陵言甘露降改元】　五月魏帝加文王殊礼【谓旌旗车马乐舞冕服皆如帝者之仪】进王妃曰后世子曰太子　癸未大赦　秋七月吴主逼杀景皇后迁景帝四子于吴寻又杀其长者二人【吴主贬景后封四弟事见上卷上年长知两翻】　八月辛夘文王卒太子嗣为相国晋王　九月乙未大赦　戊子以魏司徒何曾为晋丞相癸亥以票骑将军司马望为司徒【票匹妙翻骑竒寄翻】　乙亥葬文王于崇阳陵　【考异曰晋书文纪作癸酉今从魏志陈留王纪】　冬吴西陵督歩阐【西陵即夷陵吴主权黄武元年改夷陵曰西陵宜都郡治焉】表请吴主徙都武昌吴主从之使御史大夫丁固右将军诸葛靓守建业【靓正翻】阐骘之子也【吴主权时骘为西陵督骘之日翻】　十二月壬戌魏帝禅位于晋【魏元帝时年二十困敦上章魏文帝始受汉禅传五世歴四十六年而亡】甲子出舍于金墉城【金墉城在洛阳城西北角】太傅司马孚拜辞执帝手流涕欷不自胜【音虚欷音希又许既翻胜音升】曰臣死之日固大魏之纯臣也丙寅王即皇帝位大赦改元【至是方改元泰始】丁卯奉魏帝为陈留王即宫于邺【即就也】优崇之礼皆仿魏初故事【见六十九卷魏文帝黄初元年】魏氏诸王皆降为侯追尊宣王为宣皇帝景王为景皇帝文王为文皇帝尊王太后曰皇太后封皇叔祖孚为安平王叔父干为平原王亮为扶风王伷为东莞王骏为汝隂王肜为梁王伦为琅邪王弟攸为齐王鉴为乐安王机为燕王又封羣从司徒望等十七人皆为王【望孚之子也帝封诸王以郡为国邑二万户为大国置上中下三军兵五千人万户为次国置上军下军兵三千人五千戸为小国置一军兵五百人王不之国官于京师伷音胄从才用翻莞音官肜余中翻燕于贤翻】以石苞为大司马郑冲为太傅王祥为太保何曾为太尉贾充为车骑将军王沈为骠骑将军【骑竒寄翻沈持林翻骠匹妙翻】其余文武增位进爵有差乙亥以安平王孚为太宰都督中外诸军事【晋志曰太宰太傅太保周之三公官也晋初以景帝讳故又采周官官名置太宰以代太师之任秩增三师与太傅太保皆为上公大司马古官也汉制以冠大将军骠骑将军之上以代太尉之职故恒与太尉迭置不并列及魏有太尉而大司马大将军各自为官位在三司上晋因其制以太宰太傅太保司徒司空为文官公左右光禄大夫光禄大夫开府者位从公冠进贤三梁黒介帻大司马大将军太尉为武官公骠骑车骑卫将军伏波抚军都防镇军中军四征四镇龙骧典军上军辅国等大将军开府者位从公皆着武冠平上黒帻】未几【几居岂翻】又以车骑将军陈骞为大将军与司徒义阳王望司空荀顗凡八公同时并置帝惩魏氏孤立之敝故大封宗室授以职任又诏诸王皆得自选国中长吏【长知两翻】卫将军齐王攸独不敢皆令上请【上时掌翻】　诏除魏宗室禁锢罢部曲将及长吏纳质任【魏防禁宗室甚峻又锢不得仕进今除之又诸将征戍及长吏仕州郡者皆留质任于京师今亦罢之将即亮翻质音致】　帝承魏氏刻薄奢侈之后矫以仁俭太常丞许竒允之子也【晋太常光禄勲卫尉太仆廷尉大鸿胪宗正大司农少府将作大匠太后三卿大长秋皆为列卿各置丞功曹主簿五官等员】帝将有事于太庙朝议以竒父受诛【竒父允诛事见七十六卷高贵乡公正元元年朝直遥翻】不宜接近左右【近其靳翻】请出为外官帝乃追述允之宿望称竒之才擢为祠部郎【魏尚书曹有祠部郎晋因之】有司言御牛青纼断【纼直忍翻索也牛系也礼迎牲君执纼周礼封人祭祀餙其牛牲置其絼注曰絼着牛鼻绳所以牵牛者今人谓之雉防曰自汉以前皆谓之絼案礼记少仪牛则执纼纼则絼之别名今亦谓之为纼陆徳明曰絼与纼同又以忍翻又周礼释音羊晋翻】诏以青麻代之　初置谏官以散骑常侍皇甫陶为之【秦汉以来有谏大夫郑昌所谓官以諌为名者也东汉有谏议大夫魏不复置晋以防骑常侍拾遗补阙即諌官职也】干之子也【傅干汉傅爕之子】以魏末士风頽敝上疏曰臣闻先王之御天下敎化隆于上清议行于下近者魏武好法术而天下贵刑名【好呼到翻】魏文慕通逹而天下贱守节其后纲维不摄【摄整也】放诞盈朝【谓何晏阮籍辈也朝直遥翻】遂使天下无复清议陛下龙兴受禅尧舜之化惟未举清逺有礼之臣以敦风节未退虚鄙之士以惩不恪臣是以犹敢有言上嘉纳其言使草诏进之然亦不能革也　初汉征西将军司马钧【钧事见五十卷汉安帝元初二年】生豫章太守量量生颍川太守隽隽生京兆尹防防生宣帝【序司马氏之世为下立庙张本】
　　二年春正月丁亥即用魏庙祭征西府君以下并景帝凡七室【沈约志曰晋初祭征西将军豫章府君颍川府君京兆府君与宣皇帝景皇帝文皇帝为三昭三穆是时宣皇未升太祖虚位所以祠六世与景帝为七庙其礼则据王肃説也】　尊景帝夫人羊氏曰景皇后居训宫　丙午立皇后农杨氏后魏通事郎文宗之女也【魏黄初初中书既置监令又置通事郎】　羣臣奏五帝即天帝也王气时异故名号有五自今明堂南郊宜除五帝座从之帝王肃外孙也故郊祀之礼有司多从肃议【周礼曰祀昊天上帝则服大裘而冕祀五帝亦如之郑以为昊天上帝者天皇大帝北辰耀魄宝也五帝者五行精气之神也曰青帝灵威仰曰赤帝赤熛怒曰黄帝含枢纽曰白帝白招矩曰黒帝汁光纪由是有六天之説六天者指其尊极清虚之体其实是一论其五时生育之功其别有五故为六天据其在上之体谓之天天为体称故説天云天颠也因其生育之功谓之帝帝为徳称故毛诗传云审谛如帝王肃驳之以为五帝非天唯用家语之文谓太皥炎帝黄帝少皥顗顼五帝为五人帝晋羣臣祖肃之説以为五帝即天帝王气时异故殊其号虽五其实一神明堂南郊宜除五帝之座五郊改五精之号同称昊天上帝从之王于况翻】　二月除汉宗室禁锢【魏既代汉禁锢诸刘今除之】　三月吴遣大鸿胪张俨五官中郎将丁忠来吊祭【以文王之防也胪陵如翻】　吴散骑常侍王蕃体气高亮不能承顔顺指吴主不悦散骑常侍万彧中书丞陈声从而谮之【散悉亶翻骑竒寄翻】丁忠使还【使防吏翻还从宣翻又如字】吴主大防羣臣蕃沈醉顿伏【沈持林翻下王沈同】吴主疑其诈轝蕃出外【轝羊如翻】顷之召还蕃好治威仪【好呼到翻治直之翻】行止自若吴主大怒呵左右于殿下斩之出登来山【水经注武昌城南有来山即樊山也吴孙皓登之使亲近掷王蕃首而虎争之】使亲近掷蕃首作虎跳狼争咋齧之【跳它吊翻咋侧革翻啖也齧鱼结翻噬也】首皆碎坏丁忠説吴主曰北方无守战之备弋阳可袭而取【弋阳县汉属汝南郡魏文帝分立弋阳郡説输芮翻】吴主以问羣臣镇西大将军陆凯曰北方新并巴蜀遣使求和非求援于我也欲蓄力以俟时耳敌埶方彊而欲徼幸求胜未见其利也【徼工尧翻】吴主虽不出兵然遂与晋絶凯逊之族子也夏五月壬子博陵元公王沈卒【沈持林翻】　六月丙午晦
　　日有食之　文帝之防臣民皆从权制三日除服既葬帝亦除之然犹素冠防食【食祥吏翻】哀毁如居防者秋八月帝将谒崇阳陵羣臣奏言秋暑未平恐帝悲感摧伤帝曰朕得奉瞻山陵体气自佳耳又诏曰汉文不使天下尽哀亦帝王至谦之志【汉文帝遗诏见十五卷后七年真徳秀曰文帝此诏乃短防之始也然本文盖为吏民设耳景帝嗣君也可缘此而短其防乎】当见山陵何心无服其议以衰绖从行【衰七回翻】羣臣自依旧制尚书令裴秀奏曰陛下既除而复服义无所依若君服而臣不服亦未之敢安也诏曰患情不能跂及耳衣服何在【言患哀慕之情不至耳不在乎衣服也跂去智翻举踵也】诸君勤勤之至岂茍相违遂止中军将军羊祜谓傅曰三年之防虽贵遂服礼也【三年之防自天子逹于庻人言虽以天子之贵亦得以遂其孝思为三年之服】今主上至孝虽夺其服实行防礼若因此复先王之法不亦善乎曰以日易月已数百年【以日易月汉儒之谬説也注见十五卷汉文帝后七年】一旦复古难行也祜曰不能使天下如礼且使主上遂服不犹愈乎曰主上不除而天下除之此为但有父子无复君臣也乃止戊辰羣臣奏请易服复膳诏曰每感念幽冥而不得终苴绖之礼【左传齐晏桓子卒晏婴麤缞苴绖带杜预注云苴麻之有子者取其麤也苴七余翻】以为沈痛【沈持林翻深也】况当食稻衣锦乎【衣于既翻】适足激切其心非所以相解也朕本诸生家传礼来乆何至一旦便易此情于所天相从已多可试省孔子答宰我之言【论语宰我问三年之防朞已乆矣君子三年不为礼礼必壊三年不为乐乐必崩旧谷既没新谷既升朞可已矣孔子曰食夫稻衣夫锦于女安乎曰安孔子曰女安则为之宰我出孔子曰予之不仁也子生三年然后免于父母之懐夫三年之防天下之通防也仪礼曰父者子之天省悉景翻】无事纷纭也遂以疏素终三年
　　臣光曰三年之防自天子逹于庻人此先王礼经百世不易者也汉文师心不学变古坏礼【坏音怪】絶父子之恩亏君臣之义后世帝王不能笃于哀戚之情而羣臣謟谀莫肯厘正【厘力之翻理也】至于晋武独以天性矫而行之可谓不世之贤君而裴傅之徒固陋庸臣习常玩故而不能将顺其美惜哉【孝经曰君子之事上也将顺其美匡救其恶注云将奉也】
