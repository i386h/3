<!-- { "loadSidebar": true } -->
　　往依之晋王以承业故皆擢用之承业治家甚严有侄为盗杀贩牛者承业立斩之王亟使救之已不及王以瓘为麟州刺史承业谓瓘曰汝本车度一民与刘开道为贼【刘开道必指刘知俊也知俊为梁开道指挥使又尝镇同州车尺遮翻】惯为不法今若不悛【惯古患翻悛丑缘翻】死无日矣由此瓘所至不敢贪暴　吴越牙内先锋都指挥使钱传珦逆妇于闽自是闽与吴越通好【珦虚亮翻好呼到翻】　闽铸鈆钱与铜钱并行　初燕人苦刘守光残虐军士多归于契丹及守光被围于幽州【事见上卷】其北边士民多为契丹所掠契丹日益彊大契丹王安巴坚自称皇帝国人谓之天皇王以妻舒噜氏为皇后置百官至是改元神册　【考异曰纪年通谱云旧史不记安巴坚建元事今契丹中有厯日通纪百二十年臣景祐三年冬北使幽州得其厯因阅年次以乙亥为首次年始着神防之元其后复有天赞按五代契丹传自耶律德光乃记天显之名疑当时未得其传不然虏人耻安巴坚无号追为之耳保机虏中又号天皇王虏庭杂记太祖一举并吞奚国仍立奚人依旧为奚王命契丹监督兵甲又灭勃海虏其王大諲譔立长子为勃海东丹王号人皇王自号天皇王始立年号曰天赞国称大辽于所居大部落置楼谓之西楼今谓之上京又于其南木叶山置楼谓之南楼又于其东千里置楼谓之东楼又于其北三百里置楼谓之北楼大祖四季常游猎于四楼之间又曰安巴坚变家为国之后始以王族号为横帐姓锡里锡里以汉语误译谓之耶律氏赐后族姓曰萧氏王族惟与后族同昏其诸部若不奉北主之命不得与二部落通昏欧阳史曰安巴坚用其妻舒噜防使人告诸部大人曰我有盐池诸部所食然诸部知食盐之利而不知盐有主人可乎当来犒我诸部以为然共以酒防盐池安巴坚伏兵其旁酒酣伏发尽杀诸部大人遂立不复代安巴坚称皇帝前史不见年月庄宗列传契丹传在庄宗即帝位李存审守范阳后汉高祖实录唐余录皆云安巴坚设防并诸族遂称帝在干宁中刘仁恭镇幽州前薛史在庄宗天祐末按纪元通谱安巴坚神防元年嵗在丙子乃庄宗天祐十三年梁贞明二年似不在天祐末及庄宗即位后编遗录开平二年五月太祖赐安巴坚记事犹呼之为卿及言臣事我朝望国家降使册立必未称帝安得在刘仁恭镇幽州前唐余录全取汉高祖实录契丹事作传最为差错不知其称帝实在何年今因其改年号置于此】舒噜后勇决多权变安巴坚行兵御众舒噜后常预其谋安巴坚尝度碛击党项【党项在碛西碛七迹翻党底朗翻】留舒噜后守其帐黄头锡伯二室韦乘虚合兵掠之【黄头室韦彊部也臭泊室韦以所居地名其部】舒噜后知之勒兵以待其至奋击大破之由是名震诸夷舒噜后有母有姑皆踞榻受其拜曰吾惟拜天不拜人也晋王方经营河北欲结契丹为援常以叔父事安巴坚以叔母事舒噜后【以晋王克用与安巴坚结为兄弟也】刘守光末年衰困遣参军韩延徽求援于契丹　【考异曰汉高祖实录延徽传云天祐中连帅刘守光攻中山不利欲结北戎遣延徽将命入虏刘恕以为刘守光据幽州后未尝攻定州惟唐光化三年汴将张存敬拔瀛莫攻定州刘仁恭遣守光救定州为存敬所败恐是此时仁恭方为幽帅非守光也按刘仁恭父子彊盛之时常陵暴契丹岂肯遣使与之相结干化元年守光攻易定王处直求救于晋故晋王遣周德威伐之其遣延徽结契丹葢在此时然事无显据故但云衰困附于此】契丹主怒其不拜使牧马于野延徽幽州人有智略颇知属文【属之欲翻】舒噜后言于契丹主曰延徽能守节不屈此今之贤者奈何辱以牧圉宜礼而用之契丹主召延徽与语悦之遂以为谋主举动访焉延徽始教契丹建牙开府筑城郭立市里以处汉人【处昌吕翻】使各有配偶垦艺荒田由是汉人各安生业逃亡者益少契丹威服诸国延徽有助焉顷之延徽逃奔晋阳晋王欲置之幕府掌书记王缄疾之延徽不自安求东归省母【自晋阳归幽州自西徂东也省悉景翻】过真定止于乡人王德明家【王德明为赵王镕养子即燕人张文礼也】德明问所之延徽曰今河北皆为晋有当复诣契丹耳德明曰叛而复往得无取死乎【言旣叛契丹归中国今复往诣契丹恐为所杀也复扶又翻下同】延徽曰彼自吾来如防手目【防息浪翻】今往诣之彼手目复完安肯害我旣省母遂复入契丹契丹主闻其至大喜如自天而下拊其背曰向者何往延徽曰思母欲告归恐不听故私归耳契丹主待之益厚及称帝以延徽为相累迁至中书令【欧史四夷附录曰□僄檅以延徽为相号政事令契丹谓之崇文相公】晋王遣使至契丹延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母为托且曰延徽在此契丹必不南牧【贾谊过秦论胡人不敢南下而牧马】故终同光之世契丹不深入为冦延徽之力也【按庄宗之世契丹围周德威救张文礼曷尝不欲深入为冦哉晋之兵力方彊能折其锋耳岂延徽之力邪】三年春正月诏宣武节度使袁象先救颍州旣至吴军引还【去年十一月吴围颖州】　二月甲申晋王攻黎阳刘鄩拒之数日不克而去　晋王之弟威塞军防御使存矩在新州【晋置威塞军于新州后遂为节镇新州领永兴一县薛居正曰唐庄宗同光二年七月升新州为威塞军节度使以妫儒武三州之】骄惰不治【治直之翻】侍婢预政晋王使募山北部落骁勇者及刘守光亡卒以益南讨之军又率其民出马民或鬻十牛易一战马期防迫促边人嗟怨存矩得五百骑自部送之以寿州刺史卢文进为裨将【寿州属吴卢文进遥领刺史耳】行者皆惮逺役存矩复不存恤【复扶又翻下同】甲午至祁沟关小校宫彦璋与士卒谋曰闻晋王与梁人确鬭【确坚也凡战者随兵势而为进退离合至于确鬭则两敌相当用实力而鬬惟坚耐而用长技乃胜耳校户教翻】骑兵死伤不少吾侪捐父母妻子为人客战【侪士皆翻为于伪翻千里行役战于异乡是为客战】千里送死而使长复不矜恤奈何众曰杀使长【防御使为一州之长故曰使长使疏吏翻长知两翻】拥卢将军还新州据城自守其如我何因执兵大噪趣传舍【趣七喻翻传株恋翻】诘朝存矩寝未起就杀之【诘去吉翻】文进不能制抚膺哭其尸曰奴辈旣害郎君使我何面复见晋王因为众所拥还新州守将杨全章拒之又攻武州鴈门以北都知防御兵马使李嗣肱击败之【败补迈翻】周德威亦遣兵追讨文进帅其众奔契丹【帅读曰率】晋王闻存矩不道以致乱杀侍婢及幕僚数人　初幽州北七百里有渝关【渝关入营州界及平州石城县界汉书音义渝音喻今读如榆】下有渝水通海自关东北循海有道道狭处才数尺旁皆乱山高峻不可越比至进牛口【比当作北】旧置八防御军募土兵守之【欧史曰渝关东临海北有兎耳覆舟山山皆斗絶并海东北有路狭仅通车其旁地可耕植唐时置东硖石西硖石渌畴米砖长杨黄花紫白狼城以阨之宋白曰渝关关城下有渝水入大海其关东临海北有兎耳山覆舟山山皆斗峻山下寻海岸东北行狭处才通一轨三面皆海北连陆闗西乱山至进牛栅凡六口栅戍相接此所以天限戎狄者也】田租皆供军食不入于蓟【蓟音计】幽州嵗致缯纩以供战士衣每嵗早获清野坚壁以待契丹契丹至辄闭壁不战俟其去选骁勇据隘邀之【幽州卢龙节度治蓟县缯慈陵翻纩苦谤翻隘乌懈翻】契丹常失利走土兵皆自为田园力战有功则赐勲加赏【勲勲级也】由是契丹不敢轻入冦及周德威为卢龙节度使恃勇不脩边备遂失渝关之险契丹每刍牧于营平之间【金虏节要曰燕山之地易州西北乃金坡关昌平县之西乃居庸关顺州之地乃古北口景州之东北乃松亭关平州之东乃渝关渝关之东即金人来路也此数关皆天造地设以分蕃汉之限一夫守之可以当百本朝复燕之役若得诸关则燕山之境可保然关内之地平栾营三州自后唐陷于安巴坚改平州为辽兴府以营栾二州之号为平州路至石晋之初耶律德光又得燕山檀顺景蓟涿易诸州建燕山为燕京以辖六郡号燕京路而与平州自成两路海上议割地但云燕云两路而已初谓燕山路尽得关内之地殊不知燕山平州尽在关内而异路也破辽之后金人复得平州路据之故斡里雅布后由平州入冦乃当时议燕云不明地理之故又金虏行程云滦州古无之唐末安巴坚攻陷平营刘守光据幽州暴虐民多亡入虏中乃筑此城营州古栁城郡舜所筑也乃殷之孤竹国汉唐辽西地其城外多大山高下皆石不产草木地当营室故以为名自营州东至渝关并无保障沃野千里北限大山重冈复岭中有五关唯渝关居庸可以通饷馈松亭金坡古北口止通人马不可行车其山之南则五谷百果良材美木无所不有出关未数里则地皆瘠卤岂天设此以限华夷乎】德威又忌幽州旧将有名者往往杀之吴主遣使遗契丹主以猛火油曰攻城以此油然火焚楼橹敌以水沃之火愈炽【南蕃志猛火油出占城国蛮人水战用之以焚敌舟遗于季翻】契丹主大喜即选骑三万欲攻幽州舒噜后哂之曰【哂失忍翻】岂有试油而攻一国乎因指帐前树谓契丹主曰此树无皮可以生乎契丹主曰不可舒噜后曰幽州城亦犹是矣吾但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦解体矣契丹主乃止【妇人智识若此丈夫愧之多矣此特安巴坚因其能胜室韦从而张大之以威邻敌耳就使能尔曷为不能止德光之南牧旣内虚其国又不能为根本之计而终有木叶山之囚乎】三月卢文进引契丹兵急攻新州刺史安金全不能守弃城走文进以其部将刘殷为刺史使守之晋王使周徳威合河东镇定之兵攻之旬日不克契丹主帅众三十万救之德威众寡不敌大为契丹所败【帅读曰率败补迈翻】奔归　楚王殷遣其弟存攻吴上高俘获而还【还从宣翻又如字】　契丹乘胜进围幽州声言有众百万氊车毳幕弥漫山泽【毳充芮翻兽毛缛细者为毳】卢文进教之攻城为地道昼夜四面俱进城中宂地然膏以邀之又为土山以临城城中镕铜以洒之日杀千计而攻之不止周德威遣间使诣晋王告急【间古苋翻】王方与梁相持河上欲分兵则兵少欲勿救恐失之谋于诸将独李嗣源李存审阎宝劝王救之王喜曰昔太宗得一李靖犹擒颉利【事见一百九十二卷贞观四年】今吾有猛将三人复何忧哉【褒而期之以作三臣之气复扶又翻】存审宝以为虏无辎重【重直用翻】势不能久俟其野无所掠食尽自还然后踵而击之李嗣源曰周德威社稷之臣今幽州朝夕不保恐变生于中何暇待虏之衰臣请身为前锋以赴之王曰公言是也即日命治兵【治直之翻下同】夏四月晋王命嗣源将兵先进军于涞水【涞水县属易州涞音来宋白曰李嗣源时屯涞水扼祁沟诸关以伺贼势】阎宝以镇定之兵继之　吴升州刺史徐知诰治城市府舍甚盛五月徐温行部至升州【吴以升常宣歙池为徐温巡属行下孟翻】爱其繁富润州司马陈彦谦劝温徙镇海军治所于升州【镇海军本治润州】温从之徙知诰为润州团练使知诰求宣州温不许知诰不乐【乐音洛】宋齐丘密言于知诰曰三郎骄纵败在朝夕润州去广陵隔一水耳此天授也知诰悦即之官三郎谓温长子知训也【为知训死知诰得权张本知训第三】温以陈彦谦为镇海节度判官温但举大纲细务悉委彦谦江淮称治【称治者时人称之耳治直吏翻】彦谦常州人也【为陈彦谦垂死请于徐温立巳子张本】　高季昌与孔勍脩好复通贡献【高季昌为孔勍所败事见上卷太祖干化二年好呼到翻复扶又翻】
