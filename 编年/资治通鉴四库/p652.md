<!-- { "loadSidebar": true } -->


　　资治通鉴卷一百四十五
<史部,编年类,资治通鉴>
　　钦定四库全书
　　资治通鉴卷一百四十六　宋　司马光　撰
　　胡三省　音注
　　梁纪二【起旃防作噩尽彊圉大渊献凡三年】
　　髙祖武皇帝二
　　天监四年春正月癸夘朔诏曰二汉登贤莫非经术服膺雅道名立行成【行下孟翻朱元晦曰服着也膺胷也奉持而着之心胷之间着则略翻】魏晋浮荡儒教沦歇风节罔树【树立也歇许竭翻】抑此之由可置五经博士各一人广开馆宇招内后进于是以贺玚及平原明山賔吴兴沈峻建平严植之补博士各主一馆馆有数百生给其饩廪【玚徒杏翻又音畅饩许既翻郑曰饩廪稍食也稍所教翻】其射防通明者即除为吏【汉书音义曰作简防难问列置案上在试者意投射取而答之谓之射防】朞年之间懐经负笈者云会玚循之孙也【笈其劫翻又楚洽翻书箱也晋氏南渡之初以贺循为儒宗】又选学生往会稽云门山从何受业【时隠云门山今在会稽南三十一里有云门寺会工外翻】命选门徒中经明行修者【行下孟翻】具以名闻分遣博士祭酒巡州郡立学　初谯国夏侯道迁以辅国将军从裴叔业镇夀阳为南谯太守【案魏收地形志晋孝武置南谯郡盖治涡阳又案萧子显齐志武帝永明二年割扬州宣城淮南南豫谯卢江临江六郡置南豫州四年冠军长史沈宪启二豫分置以桑堁子亭为断颍州汝阳在南谯歴阳界悉属西豫庐江居晋熙汝隂之中属南豫求以颍川汝阳属南豫庐江属西豫则齐之南谯盖置于歴阳西界而涡阳已入于魏矣南北建置郡县最为难考者率如此夏戸雅翻守式又翻】与叔业有隙单骑犇魏魏以道迁为骁骑将军【骑奇寄翻骁坚尧翻】从王肃镇夀阳使道迁守合肥肃卒【卒子恤翻下同】道迁弃戍来犇从梁秦二州刺史庄丘黑镇南郑以道迁为长史领汉中太守黑卒诏以都官尚书王珍国为刺史未至道迁隂与军主考城江忱之等谋降魏【降户江翻】先是魏仇池镇将杨灵珍叛魏来犇【事见一百四十一卷齐明帝建武四年先悉荐翻将即亮翻】朝廷以为征虏将军假武都王助戍汉中有部曲六百人道迁惮之上遣左右吴公之等使南郑道迁遂杀使者兵击灵珍父子斩之并使者首送于魏【使疏吏翻】白马戍主尹天宝闻之引兵击道迁败其将厐树【败补迈翻】遂围南郑道迁求救于氐王杨绍先杨集起杨集义皆不应集义弟集朗引兵救道迁击天宝杀之魏以道迁为平南将军豫州刺史丰县侯　【考异曰梁帝纪天监三年二月魏陷梁州而列传皆无其事魏帝纪正始元年闰十二月癸夘朔萧衍行梁州事夏侯道迁据汉中来降道迁具言其事按长厯梁闰二月癸夘即天监四年正月朔也故置于此】又以尚书邢峦为镇西将军都督征梁汉诸军事将兵赴之道迁受平南辞豫州【辞豫州者欲得梁州也】且求公爵魏主不许　辛亥上祀南郊大赦　乙丑魏以骠骑大将军髙阳王雍为司空【骠匹妙翻骑奇寄翻】加尚书令广阳王嘉仪同三司　二月丙子魏以宕昌世子梁弥博为宕昌王【宕徒浪翻】　上谋伐魏壬午遣卫尉卿杨公则将宿卫兵塞洛口【自汉以来卫尉与太常太仆廷尉大鸿胪宗正大司农少府为九卿而职名未带卿字至梁分十二寺始各带卿字水经注洛涧北迳秦虚下注淮谓之洛口塞悉则翻】　壬辰交州刺史李凯据州反长史李畟讨平之【畟初力翻】　魏邢峦至汉中击诸城戍所向摧破晋夀太守王景据石亭【水经注汉水自武兴城北西南流迳阙城北又西迳石亭戍又迳晋夀城西】峦遣统军李义珍击走之魏以峦为梁秦二州刺史巴西太守厐景民据郡不下【厐皮江翻】郡民严思聚众自称巴州刺史附于魏攻景民斩之杨集起集义闻魏克汉中而惧闰月帅羣氐叛魏断汉中粮道【帅读曰率断丁管翻】峦屡遣军击破之　夏四月丁巳以行宕昌王梁弥博为河凉二州刺史宕昌王　冠军将军孔陵等将兵二万戍深杭【冠古玩翻将即亮翻　考异曰梁邓元起传魏将王景孔陵冦东西晋夀并遣告急按魏邢峦曰萧衍晋夀太守王景据石亭又曰萧衍遣其将军孔陵等据深杭然则景陵皆梁将也元起误】鲁方达戍南安【五代志始州普安县旧曰南安始州唐之剑州】任僧褒等戍石同以拒魏【任音壬】邢峦遣统军王足将兵击之所至皆捷遂入剑阁陵等退保梓潼足又进击破之梁州十四郡地东西七百里南北千里皆入于魏【萧子显齐志梁州注籍者二十二郡荒郡不预焉今魏取十四郡】初益州刺史邓元起以母老乞归诏征为右卫将军以西昌侯渊藻代之渊藻懿之子也【懿死于东昏之手】夏侯道迁之叛也尹天宝驰使报元起【使疏吏翻】及魏冦晋夀王景等并遣告急众劝元起急救之元起曰朝廷万里军不猝至若冦贼侵淫【侵淫以痈疽为喻侵毒好肉为淫肉】方须扑讨董督之任非我而谁何事怱怱救之【史言邓元起乞归非由衷之请扑普木翻】诏假元起都督征讨诸军事救汉中而晋夀已陷萧渊藻将至元起营还装粮储器械取之无遗渊藻入城恨之又求其良马元起曰年少郎子何用马为渊藻恚因醉杀之【元起养冦自资而卒不免于死虽渊藻以私忿杀之亦不为无罪也少诗照翻恚于避翻】元起麾下围城哭且问故渊藻曰天子有诏众乃散遂诬以反上疑焉元起故吏广汉罗研诣阙讼之上曰果如我所量也使让渊藻曰元起为汝报讐【谓协力诛东昏报其父讐也量音良为于伪翻下同】汝为讐报讐忠孝之道如何乃贬渊藻号为冠军将军【冠古玩翻　考异曰梁书元起藻以粮储无遗甚怨望之因表元起逗留不忧军事收付州狱自缢死按若止以逗留表元起安敢擅收前刺史付狱杀之必诬以反也今从南史梁书藻本以冠军为益州刺史与南史异】赠元起征西将军諡曰忠侯李延夀论曰元起勤乃胥附【毛苌曰幸下亲上曰胥附】功惟辟土【谓开梁益之土也】劳之不图祸机先陷冠军之贬于罚已轻梁之政刑于斯为失私戚之端自斯而启年之不永不亦宜乎
