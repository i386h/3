<!-- { "loadSidebar": true } -->
　　【史大夫繁延寿】刘表俱待以宾礼钦数见竒于表【数所角翻见贤遍翻下见能同】袭喻之曰吾所以与子俱来者徒欲全身以待时耳岂谓刘牧当为拨乱之主而规长者委身哉【长知两翻】子若见能不已非吾徒也吾与子絶矣钦慨然曰请敬受命及曹操迎天子都许俨谓钦曰曹镇东必能匡济华夏【夏戸雅翻下同】吾知归矣遂还诣操操以俨为朗陵长【朗陵县属汝南郡长知两翻】阳安都尉江夏李通妻伯父犯法【操分汝南二县置阳安都尉】俨収治致之大辟【治直之翻辟毗亦翻】时杀生之柄决于牧守【守式又翻】通妻子号泣以请其命【号戸刀翻】通曰方与曹公戮力义不以私废公嘉俨执宪不阿与为亲交
　　三年春正月曹操还许【攻张绣而还也】三月将复击张绣【复扶又翻】荀攸曰绣与刘表相恃为彊然绣以游军仰食于表【仰牛向翻】表不能供也势必乖离不如缓军以待之可诱而致也【诱音酉】若急之其势必相救操不从围绣于穰　夏四月使谒者仆射裴茂【姓谱伯益之后封防乡因以为氏后徙封解邑乃去邑从衣】诏关中诸将叚煨等讨李傕夷其三族【董卓之党于是尽矣煨乌回翻傕古岳翻】以煨为安南将军封閺乡侯【閺音旻】　初袁绍每得诏书患其有不便于己者欲移天子自近使説曹操以许下埤湿【近其靳翻説输芮翻下同埤皮弭翻又读与卑同】雒阳残破宜徙都鄄城以就全实【鄄音绢】操拒之田丰説绍曰徙都之计既不克从宜早图许奉迎天子动托诏书号令海内此算之上者不尔终为人所禽虽悔无益也绍不从防绍亡卒诣操云田丰劝绍袭许操解穰围而还【还从宣翻又如字】张绣率众追之五月刘表遣兵救绣屯于安众守险以絶军后【水经注梅溪水出南阳宛县北紫山南迳杜衍县东土地垫下湍溪是注古人于安众堨之令游水是潴谓之安众港郡国志南阳郡有安众侯国】操与荀彧书曰吾到安众破绣必矣及到安众操军前后受敌操乃夜凿险伪遁表绣悉军来追操纵竒兵歩骑夹攻大破之它日彧问操前策贼必破何也操曰虏遏吾归师而与吾死地【兵法曰归师勿遏又曰置之死地而后生】吾是以知胜矣绣之追操也贾诩止之曰不可追也追必败绣不听进兵交战大败而还诩登城谓绣曰促更追之更战必胜绣谢曰不用公言以至于此今已败奈何复追【复扶又翻下同】诩曰兵埶有变促追之【言兵埶无常审知其变则因败而为胜】绣素信诩言遂收散卒更追合战果以胜还【此亦小胜耳】乃问诩曰绣以精兵追退军而公曰必败以败卒击胜兵而公曰必克悉如公言何也诩曰此易知耳【易以防翻】将军虽善用兵非曹公敌也曹公军新退必自断后【断丁管翻下同】故知必败曹公攻将军既无失策力未尽而一朝引退必国内有故也【有故谓有变也】已破将军必轻军速进留诸将断后诸将虽勇非将军敌故虽用败兵而战必胜也绣乃服　吕布复与袁术通遣其中郎将高顺及北地太守雁门张辽攻刘备【布以辽遥领北地太守耳】曹操遣将军夏侯惇救之为顺等所败【败补迈曰】秋九月顺等破沛城虏备妻子备单身走曹操欲自击布诸将皆曰刘表张绣在后而远袭吕布其危必也荀攸曰表绣新破埶不敢动布骁猛又恃袁术若从横淮泗间【骁坚尧翻从子容翻】豪杰必应之今乘其初叛众心未一往可破也操曰善比行泰山屯帅臧覇孙观吴敦尹礼昌豨等皆附于布【比心寐翻帅所类翻豨许岂翻又音希史言攸料敌之审姓谱昌姓昌意之后】操与刘备遇于梁进至彭城陈宫谓布宜逆击之以逸待劳无不克也布曰不如待其来蹙着泗水中【着直畧翻】冬十月操屠彭城广陵太守陈登率郡兵为操先驱进至下邳布自将屡与操战皆大败【将即亮翻】还保城不敢出操遗布书为陈祸福【遗于季翻为于伪翻】布惧欲降【降户江翻】陈宫曰曹操远来埶不能乆将军若以歩骑出屯于外宫将余众闭守于内若向将军宫引兵而攻其背若但攻城则将军救于外不过旬月操军食尽击之可破也布然之欲使宫与高顺守城自将骑断操粮道【断丁管翻】布妻谓布曰宫顺素不和将军一出宫顺必不同心共城守也如有蹉跌【蹉昌何翻跌徒结翻】将军当于何自立乎且曹氏待公台如赤子犹舍而归我【陈宫字公台归布事见上卷兴平元年舍读曰舍】今将军厚公台不过曹氏而欲委全城捐妻子孤军远出若一旦有变妾岂得复为将军妻哉【复扶又翻下同】布乃止濳遣其官属许汜王楷求救于袁术【汜音祀】术曰布不与我女理自当败何为复来汜楷曰明上今不救布为自败耳布破明上亦破也【术时僭号故称之为明上】术乃严兵为布作声援布恐术为女不至故不遣救兵以緜纒女身防着马上夜自送女出与操守兵相触格射不得过复还城【为于伪翻着直畧翻射而亦翻】河内太守张杨素与布善欲救之不能乃出兵东市【野王县东市也】遥为之埶十一月杨将杨丑杀杨以应操别将眭固复杀丑【眭息随翻】将其众北合袁绍杨性仁和无威刑下人谋反发觉对之涕泣輙原不问故及于难【难乃旦翻】操掘堑围下邳积久士卒疲敝欲还荀攸郭嘉曰吕布勇而无谋今屡战皆北鋭气衰矣三军以将为主【将即亮翻】主衰则军无奋意陈宫有智而迟今及布气之未复宫谋之未定急攻之布可防也乃引沂泗灌城【泗水东南流过下邳县西沂水南流亦至下邳县西而南入于泗故并引二水以灌城水经注沂水于下邳县北西流分为二水一水于城北西南入泗一水迳城东屈从县南亦注泗谓之小沂水水上有桥张良遇黄石公处也操于此处引沂泗灌城】月余布益困廹　【考异曰范书布传云灌其城三月魏志传亦曰围之三月按操以十月至下邳及杀布共在一季不可言三月今从魏志武纪】临城谓操军士曰卿曹无相困我我当自首于明公【首式救翻】陈宫曰逆贼曹操何等明公今日降之【降戸江翻下同】若卵投石岂可得全也布将侯成亡其名马已而复得之诸将合礼以贺成成分酒肉先入献布布怒曰布禁酒而卿等醖酿为欲因酒共谋布邪成忿惧十二月癸酉成与诸将宋宪魏续等共执陈宫高顺率其众降布与麾下登白门楼【水经注下邳城南门名白门宋武北征记曰下邳城有三重大城周四里吕布所守也魏武禽布于白门大城之门也宋白曰下邳中城南临白楼门】兵围之急布令左右取其首诣操左右不忍乃下降布见操曰今日已往天下定矣操曰何以言之布曰明公之所患不过于布今已服矣若令布将骑明公将歩天下不足定也【将即亮翻骑竒寄翻】顾谓刘备曰德卿为坐上客【坐徂卧翻】我为降虏绳我急独不可一言邪操笑曰虎不得不急乃命缓布刘备曰不可　【考异曰献帝春秋曰太祖意欲活布命使寛主簿王必趋进曰布勍虏也其众近在外不可寛也太祖曰本欲相缓主簿复不听如之何今从范书陈志】明公不见吕布事丁建阳董太师乎【丁原字建阳董卓官至太师布皆杀之事见五十九卷灵帝中平六年及六十卷初平三年】操颔之【颔之者防动頥颔以应之】布目备曰大耳儿最叵信【备顾自见其耳故云然叵普火翻不可也洪迈曰叵为不可此以切脚称也】操谓陈宫曰公台平生自谓智有余今竟何如宫指布曰是子不用宫言以至于此若其见从亦未必为禽也操曰奈卿老母何宫曰宫闻以孝治天下者不害人之亲【治直之翻】老母存否在明公不在宫也操曰奈卿妻子何宫曰宫闻施仁政于天下者不絶人之祀妻子存否在明公不在宫也操未复言宫请就刑遂出不顾操为之泣涕【复扶又翻为于伪翻】幷布顺皆缢杀之传首许市操召陈宫之母养之终其身嫁宫女抚视其家皆厚于初【操厚陈宫之家而不肯存孔融之嗣必陈宫之妻子可保其无能为也】前尚书令陈纪纪子羣在布军中操皆礼用之张辽将其众降拜中郎将臧覇自亡匿操募索得之【索山客翻】使覇招吴敦尹礼孙观等皆诣操降操乃分琅邪东海为城阳利城昌虑郡【城阳西汉王国光武省并入琅邪利城昌虑二县皆属东海此盖因诸屯帅所居而分为郡也虑师古音庐】悉以覇等为守相初操在兖州以徐翕毛晖为将及兖州乱翕晖皆叛兖州既定翕晖亡命投覇操语刘备【语牛倨翻】令覇送二首覇谓备曰覇所以能自立者以不为此也覇受主公生全之恩不敢违命然王覇之君可以义告愿将军为之辞备以覇言白操操叹息谓覇曰此古人之事而君能行之孤之愿也皆以翕晖为郡守【守式又翻】陈登以功加伏波将军　刘表与袁绍深相结约治中邓羲諌表表曰内不失贡职外不背盟主【背蒲妺翻】此天下之逹义也治中独何怪乎羲乃辞疾而退长沙太守张羡性屈强【屈渠勿翻强巨两翻屈强便戾不顺从貎】表不礼焉郡人桓阶説羡举长沙零陵桂阳三郡以拒表遣使附于曹操羡从之【説输芮翻　考异曰魏志桓阶传袁曹相拒官渡而阶説羡按范书刘表传建安三年羡拒表在官渡前也】孙防遣其正议校尉张纮献方物【正议校尉亦孙防私所署置】曹操欲抚纳之表防为讨逆将军【讨逆将军亦创置也】封吴侯【由乌程徙封吴进其封也考异曰江表传曰倍于元年所献其年制书拜讨逆封吴侯按防贡献在二年非元年也又陈志纮传曰建】
