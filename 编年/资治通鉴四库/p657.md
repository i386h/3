<!-- { "loadSidebar": true } -->
　　【而荐之于上】　乙亥以南兖州刺史吕僧珍为领军将军领军掌内外兵要宋孝建以来制局用事与领军分兵权典事以上皆得呈奏领军拱手而已及吴平侯昺在职峻切官曹肃然制局监皆近幸颇不堪命以是不得久留中丙子出为雍州刺史【先用僧珍次日出昺昺音丙雍于用翻】　三月戊子魏皇子昌卒侍御师王显失于疗治【医师侍御左右因以名官后魏之制太医令属太常掌医药而门下省别有尚药局侍御师盖今之御医也此又一王显非御史中尉之王显也治直之翻】时人皆以为承髙肇之意也　夏四月乙夘皇太子纳妃大赦　五月己亥诏复置宗正太仆大匠鸿胪又増太府太舟仍先为十二卿【复扶又翻五代史志曰是年以太常为太常卿加置宗正卿以大司农为司农卿是为春卿加置太府卿以少府为少府卿加置太仆卿是为夏卿以卫尉为卫尉卿廷尉为廷尉卿将作大匠为大匠卿是为秋卿以光禄勲为光禄卿大鸿胪为鸿胪卿都水使者为大舟卿是为冬卿凡十二卿皆置丞及功曹主簿】　癸夘以安成王秀为荆州刺史先是巴陵马营蛮縁江为冦州郡不能讨【先悉荐翻】秀遣防閤文炽帅众燔其林木【梁制上宫东宫置直閤王公置防閤文姓也帅读曰率】蛮失其险州境无冦【蛮无所依阻故不敢为冦】　秋七月甲午魏立髙贵嫔为皇后【嫔毗賔翻】尚书令髙肇益贵重用事肇多变更先朝旧制减削封秩抑黜勲人由是怨声盈路羣臣宗室皆卑下之【更工衡翻朝直遥翻下遐嫁翻】唯度支尚书元匡与肇抗衡先是造棺置聴事欲舆棺诣阙论肇罪恶自杀以切谏肇闻而恶之【度徒洛翻恶乌路翻】会匡与太常刘芳议权量事【魏因议乐并议定权量量力让翻】肇主芳议匡遂与肇喧竞【竞争也】表肇指鹿为马【以肇比赵髙】御史中尉王显奏弹匡诬毁宰相有司处匡死刑【处昌吕翻】诏恕死降为光禄大夫　八月癸丑竟陵壮公曹景宗卒　初魏主为京兆王愉纳于后之妹为妃【为于伪翻】愉不爱爱妾李氏生子宝月于后召李氏入宫捶之【捶止橤翻】愉骄奢贪纵所为多不法帝召愉入禁中推案杖愉五十出为冀州刺史愉自以年长【长知两翻】而势位不及二弟【二弟清河王怿广平王懐】潜懐愧恨又身与妾屡被顿辱髙肇数谮愉兄弟愉不胜忿【被皮义翻数所角翻胜音升】癸亥杀长史羊灵引司马李遵诈称得清河王怿密疏云髙肇弑逆遂为坛于信都之南【魏冀州刺史治信都】即皇帝位大赦改元建平立李氏为皇后法曹参军崔伯骥不从愉杀之在北州镇皆疑魏朝有变【谓州镇在冀州之北者朝直遥翻】定州刺史安乐王诠具以状告之【乐音洛诠且縁翻】州镇乃安乙丑魏以尚书李平为都督北讨诸军行冀州事以讨愉平崇之从父弟也【从才用翻】　丁夘魏大赦改元永平魏京兆王愉遣使説平原太守清河房亮亮斩其使愉遣其将张灵和击之为亮所败【説式芮翻将即亮翻败补迈翻】李平军至经县【经县汉晋属安平国魏收志属钜鹿郡】诸军大集夜有蛮兵数千斫平营矢及平帐平坚卧不动俄而自定【蛮兵盖亦李平所统欲为内变而平不动故自定】九月辛巳朔愉逆战于城南草桥平奋击大破之愉脱身走入城平进围之壬辰安乐王诠破愉兵于城北　癸巳立皇子绩为南康王　魏髙后之立也彭城武宣王勰固谏【勰音协】魏主不聴髙肇由是怨之数谮勰于魏主【数所角翻】魏主不之信勰荐其舅潘僧固为长乐太守京兆王愉之反胁僧固与之同【冀州与长乐郡同治信都故僧固为愉所胁乐音洛】肇因诬勰北与愉通南招蛮贼【伊阙以南接于淮汝江沔皆有蛮左】彭城郎中令魏偃前防閤髙祖珍【髙祖珍前尝为勰防閤时已去官故曰前防閤】希肇提擢构成其事肇令侍中元晖以闻晖不从又令左卫元珍言之帝以问晖晖明勰不然又以问肇肇引魏偃髙祖珍为证帝乃信之戊戌召勰及髙阳王雍广阳王嘉清河王怿广平王懐髙肇俱入宴勰妃李氏方产固辞不赴中使相继召之【使疏吏翻】不得已与妃诀而登车入东掖门度小桥牛不肯进击之良久【良久稍久也或曰甚久也】更有使者责勰来迟乃去牛【去羌吕翻】人挽而进宴于禁中至夜皆醉各就别所消息【令各就便安之处消酒毒而息真气】俄而元珍引武士赍毒酒而至勰曰吾无罪愿一见至尊死无恨元珍曰至尊何可复见【复扶又翻】勰曰至尊圣明不应无事杀我乞与告者一对曲直武士以刀镮筑之勰大言曰寃哉皇天忠而见杀武士又筑之勰乃饮毒酒武士就杀之向晨以褥裹尸载归其第云王因醉而薨李氏号哭大言曰【号户刀翻】髙肇枉理杀人天道有灵汝安得良死魏主举哀于东堂赠官礼皆优厚加等在朝贵贱莫不丧气【朝直遥翻丧息浪翻】行路士女皆流涕曰髙令公枉杀贤王【肇为尚书令故称为令公】由是中外恶之益甚【为髙肇被诛张本恶乌路翻】京兆王愉不能守信都癸夘烧门携李氏及其四子从百余骑突走【骑奇寄翻】李平入信都斩愉所置冀州牧韦超等遣统军叔孙头追执愉置信都以闻羣臣请诛愉魏主不许命锁送洛阳申以家人之训【愉魏主弟也故欲训责之】行至野王髙肇密使人杀之　【考异曰魏书及北史愉皆云愉每宿止亭必携李手尽其私情虽鏁絷之中饮赏自若畧无愧惧之色至野王愉语人曰虽主上慈深不忍杀我吾亦何面见至尊于是歔欷流涕絶气而死或云髙肇令人杀之按愉既败被执犹畧无愧惧安能慙见魏主遽感激絶气而死盖肇潜使人杀愉因以此言绐魏主耳】诸子至洛魏主皆赦之魏主将屠李氏中书令崔光谏曰李氏方姙刑至刳胎乃桀纣所为【武王数纣之罪曰刳剔孕妇】酷而非法请俟产毕然后行刑从之李平捕愉余党千余人将尽杀之録事参军髙颢曰此皆胁从前既许之原免矣宜为表陈【为于伪翻下为国同】平从之皆得免死颢祐之孙也【髙祐允之从祖弟以文学事魏孝文】济州刺史髙植帅州军击愉有功当封【济子礼翻帅读曰率】植不受曰家荷重恩为国致效【致效言致身而效死也荷下可翻】乃其常节何敢求赏植肇之子也加李平散骑常侍【敢悉亶翻骑奇寄翻】髙肇及中尉王显素恶平显弹平在冀州隠截官口【此谓叛党男女合没为官口者恶乌路翻弹徒丹翻】肇奏除平名【除名不得通籍禁门】初显祖之世柔然万余口降魏置之髙平薄骨律二镇【魏世祖太延二年置髙平镇是后肃宗正光五年改置原州又大延二年置薄骨律镇肃宗孝昌中改置灵州宋白曰太和十年改薄骨律镇为沃野镇降戸江翻】及太和之末叛走略尽唯千余戸在太中大夫王通请徙置淮北以絶其叛诏太仆卿杨椿持节往徙之椿上言先朝处之边徼所以招附殊俗且别异华戎也【朝直遥翻处昌吕翻下河处同徼吉吊翻别彼列翻】今新附之戸甚众若旧者见徙新者必不自安是驱之使叛也且此属衣毛食肉乐冬便寒【衣于既翻乐音洛】南土湿热往必殱尽进失归附之心退无藩卫之益置之中夏【殱息防翻夏戸雅翻】或生后患非良防也不从遂徙于济州縁河处之及京兆王愉之乱皆浮河赴愉所在抄掠如椿之言【济子礼翻抄楚交翻】　庚子魏郢州司马彭珍等叛魏潜引梁兵趋义阳三闗戍主侯登等以城来降郢州刺史娄悦婴城自守魏以中山王英都督南征诸军事将步骑三万出汝南以救之【趋七喻翻降戸江翻将即亮翻骑奇寄翻　考异曰田益宗诏曰英统马步七万邢峦统精骑三万盖虚声耳今从魏帝纪】冬十月魏悬瓠军主白早生杀豫州刺史司马悦【瓠户】
