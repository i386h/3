<!-- { "loadSidebar": true } -->
　　磐击吐谷浑别统掘逵于渴浑川大破之虏男女二万三千冬十月掘逵帅其余众降于炽磐【掘其月翻帅读曰率】　吐京胡与离石胡出以眷叛魏【水经注曰吐京即汉西河土军县夷夏俗音讹也后魏真君九年置吐京郡隋为隰州石楼县地】魏主嗣命元城侯屈督防稽公刘絜永安侯魏勤以讨之丁巳出以眷引夏兵邀击絜禽之以献于夏勤战死【防工外翻夏戸雅翻】嗣以屈亡二将【将即亮翻】欲诛之既而赦之使摄并州刺史屈到州纵酒废事嗣积其前后罪恶槛车徴还斩之【魏主嗣之入立也屈子磨浑有功焉屈恃之而骄积其恶而诛之非所以保功臣之门也】　十一月魏主嗣遣使请昏于秦【使疏吏翻】秦王兴许之　是歳以敦煌索邈为梁州刺史【敦徒门翻索昔各翻】苻宣乃还仇池【苻宣入汉中见一百十四卷元年】初邈寓居汉川与别驾姜显有隙凡十五年而邈镇汉川显乃肉袒迎邈无愠色【愠于问翻】待之弥厚退而谓人曰我昔寓此失志多年若讐姜显惧者不少【少诗沼翻】但服之自佳何必逞志于是阖境闻之皆恱【鞠羡之安东莱亦若是而已世人修怨以致祸者由不知此道也】
