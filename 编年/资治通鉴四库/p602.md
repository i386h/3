<!-- { "loadSidebar": true } -->
　　二年春正月丁丑魏太尉源贺以疾罢　二月甲辰魏上皇还平城　三月丁亥魏员外散骑常侍许赤虎来聘　夏五月壬午桂阳王休范反　【考异曰宋书作壬子按长歴此月辛未朔无壬子今从宋畧】掠民船使军队称力请受【军有军主副队有队主副称力请受者称其众力之多少而请船也称尺证翻】付以材板合手装治【合音閤治直之翻】数日即办丙戌休范率众二万骑五百发寻阳【骑竒寄翻】昼夜取道以书与诸执政称杨运长王道隆蛊惑先帝使建安巴陵二王无罪被戮【事见上明帝防始七年蛊音古被皮义翻】望执录二竖以谢寃魂【竖常句翻】庚寅大雷戍主杜道欣驰下告变朝廷惶骇防军褚渊征北将军张永领军刘勔仆射刘秉右卫将军萧道成游击将军戴明宝骁骑将军阮佃夫右军将军王道隆中书舍人孙千龄员外郎杨运长【员外郎即员外散骑侍郎骁坚尧翻骑竒寄翻】集中书省计事莫有言者道成曰昔上流谋逆皆因淹缓致败【谓南郡王义宣晋安王子勋等也】休范必远惩前失轻兵急下乘我无备今应变之术不宜远出若偏师失律则大沮众心【沮在吕翻】宜顿新亭白下坚守宫城东府石头以待贼至千里孤军后无委积【委于伪翻积子智翻周礼遗人凡賔客会同师役掌其道路之委积注云少曰委多曰积又宰夫掌牢礼委积注云委积谓牢米薪刍左传居则具一日之积杜预注云刍米薪】求战不得自然瓦解我请顿新亭以当其锋征北守白下领军屯宣阳门为诸军节度诸贵安坐殿中不须竞出我自破贼必矣因索笔下议众并注同【并注名同道成议也索山客翻】孙千龄隂与休范通谋独曰宜依旧遣军据梁山道成正色曰贼今已近梁山岂可得至新亭既是兵冲所欲以死报国耳常时乃可屈曲相从今不得也坐起【坐徂卧翻】道成顾谓刘勔曰领军已同鄙议不可改易袁粲闻难扶曵入殿【袁粲居防毁瘠故扶曵而入难乃旦翻】即日内外戒严道成将前锋兵出屯新亭【将即亮翻】张永屯白下前南兖州刺史沈怀明戍石头袁粲褚渊入卫殿省时仓猝不暇授甲开南北二武库随将士意所取萧道成至新亭治城垒未毕【将即亮翻下同治直之翻】辛卯休范前军已至新林【新林浦去今建康城二十里】道成方解衣高卧以安众心徐索白虎幡【索山客翻】登西垣使宁朔将军高道庆羽林监陈显逹员外郎王敬则帅舟师与休范战颇有杀获【帅读曰率】壬辰休范自新林舍舟歩上【上时掌翻】其将丁文豪请休范直攻台城休范遣文豪别将兵趣台城【趣七喻翻】自以大众攻新亭垒道成率将士悉力拒战自己至午外势愈盛众皆失色道成曰贼虽多而乱寻当破矣休范白服乘肩舆自登城南临沧观【临沧观在劳山上江寕县南十五里亦曰劳劳亭观古玩翻】以数十人自卫　【考异曰张敬儿传云左右数百人皆散走按休范左右若有数百人黄回敬儿虽勇何敢径徃取之今从休范传】屯骑校尉黄回与越骑校尉张敬儿谋诈降以取之【骑竒寄翻校户教翻降户江翻下同】囘谓敬儿曰卿可取之我誓不杀诸王敬儿以白道成道成曰卿能办事当以本州相赏【敬儿南阳冠军人本州谓雍州也为后敬儿求雍州张本】乃与囘出城南放仗走大呼称降休范喜召至舆侧囘阳致道成密意休范信之以二子徳宣徳嗣付道成为质【呼火故翻质音致】二子至道成即斩之休范置囘敬儿于左右所亲李恒钟爽諌不聴【恒戸登翻】时休范日饮醇酒囘见休范无备目敬儿敬儿夺休范防身刀斩休范首左右皆散走敬儿骑马持首归新亭道成遣队主陈灵宝送休范首还台灵寳道逄休范兵弃首于水【考异曰南齐书云埋首道侧宋畧云弃诸沟中今从宋书】挺身得逹唱云已平而无以为验众莫之信休范将士亦不之知其将杜黒骡攻新亭甚急【将即亮翻骡卢戈翻考异曰宋书南齐书作黒蠡而今从宋畧】萧道成在射堂司空主簿萧惠
