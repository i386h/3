<!-- { "loadSidebar": true } -->
　　十四年春安定降羗烧何种反【烧当与烧何各是一种种章勇翻下同】郡兵击灭之时西海及大小榆谷左右无复羗寇【水经河水自东河曲迳西海郡南又东迳允川而歴大小榆谷北复扶又翻】隃麋相曹鳯上言【隃麋矦国属右扶风隃音逾麋音睂贤曰隃麋故城在今陇州汧阳县东南】自建武以来西羗犯法者常从烧当种起所以然者以其居大小榆谷土地肥美有西海鱼盐之利【西海有允谷盐池】阻大河以为固又近塞诸种易以为非【易以防翻】难以攻伐故能彊大常雄诸种恃其拳勇【诗云无拳无勇毛苌注云拳力也】招诱羗胡今者衰困党援壊沮【诱音酉沮在吕翻】亡逃栖窜逺依发羗臣愚以为宜及此时建复西海郡县【建立也立防复置郡县也置西海郡见三十六卷平帝元始四年】规固二榆【规图也谋也】广设屯田隔塞羗胡交闗之路【塞悉则翻】遏絶狂狡窥欲之源又殖谷富边省委输之役【委于伪翻输春遇翻】国家可以无西方之忧上从之缮修故西海郡徙金城西部都尉以戍之【孟康曰金城西部都尉府在金城县】拜鳯为金城西部都尉屯龙耆【贤曰龙耆即龙支也今鄯州县宋白曰鄯州龙支县本汉允吾县也取县西龙支堆为名】后增广屯田列屯夹河合三十四部其功垂立会永初中诸羗叛乃罢　三月戊辰临辟雍飨射赦天下夏四月遣使者督荆州兵万余人分道讨巫蛮许圣等大破之圣等乞降悉徙置江夏【晋宋之荆州蛮分居沔中西阳者即巫蛮之余种也降戸江翻】　隂皇后多妬忌宠遇浸衰数懐恚恨【数所角翻恚衣避翻】后外祖母邓朱出入宫掖有言后与朱共挟巫蛊道者【贤曰巫师为蛊故曰巫蛊左传注曰蛊惑也】帝使中常侍张慎与尚书陈褒案之劾以大逆无道【劾戸槩翻又戸得翻】朱二子奉毅后弟辅皆考死狱中六月辛卯后坐废迁于桐宫以忧死父特进纲自杀后弟轶敞及朱家属徙日南比景【日南郡秦象郡也武帝更名在雒阳南万三千四百里比景县属焉如淳曰日中于头上景在已下故名之师古曰日南言其在日之南所谓开北户以向日者轶音逸】　秋七月壬子常山殇王侧薨无子立其兄防子矦章为常山王【防子县属常山国】　三州大水班超久在絶域【超始出西域见四十五巻明帝永平十六年】年老思土上书乞归曰臣不敢望到酒泉郡但愿生入玉门闗【酒泉郡在雒阳西四千七百里贤曰玉门闗属炖煌郡今沙州也去长安三千六百里闗在炖煌县西北酒泉郡今肃州也去长安二千八百五十里】谨遣子勇随安息献物入塞及臣生在令勇日见中土朝廷久之未报超妹曹大家【超妹昭嫁扶风曹夀博学髙才有节行法度帝数召入宫令皇后诸贵人师事焉号曰大家家今人相传读曰姑又据皇后纪冲帝母虞贵人梁冀秉政抑而不加爵号但称大家而已则大家者宫中相尊之称也】上书曰蛮夷之性悖逆侮老【悖蒲内翻又蒲没翻】而超旦暮入地久不见代恐开奸宄之原生逆乱之心而卿大夫咸懐一切莫肯逺虑如有卒暴【卒读曰猝下同】超之气力不能从心便为上损国家累世之功下弃忠臣竭力之用诚可痛也故超万里归诚自陈苦急延颈逾望【贤曰逾遥也高祖逾谓黥布曰何苦而反余按前书当作隃读曰遥传写误作逾】三年于今未防省录【省悉景翻】妾窃闻古者十五受兵六十还之【贤曰周礼乡大夫职曰国中七尺以及六十有五皆征之征谓赋税从征役也韩诗外传曰二十行役六十免役与周礼国中同即知一与周礼七尺同礼国中六十免役野即六十有五晚于国中五年国中七尺从役野六尺即是野又早于国中五年七尺谓二十六尺即十五也此言十五受兵据野外为言六十还之据国中为説也】亦有休息不任职也【任音壬】故妾敢触死为超求哀匄超余年【为于伪翻贤曰匄乞也】一得生还复见阙庭使国家无劳逺之虑西域无仓卒之忧超得长防文王葬骨之恩【新序曰周文王作灵台掘地得死人之骨王曰更葬之吏曰此无主矣文王曰有天下者天下之主也有一国者一国之主也寡人固其主又安求之主遂更葬之天下皆曰文王贤矣泽及朽骨而况于人乎】子方哀老之惠【贤曰田子方魏文矦之师也见君之老马弃之曰少尽其力老而弃之非仁也于是收而飬之】帝感其言乃徴超还八月超至雒阳拜为射声校尉九月卒　【考异曰本传称超十二年上疏十四年至雒阳而妹昭上书曰延颈逾望三年于今注引东观记曰安息遣使献大雀师子超遣子勇随入塞按帝纪十三年安息国入贡袁纪载超书亦在十三年今并置其书于此袁纪又云超到数月薨今从本传】超之被徴【被皮义翻】以戊巳校尉任尚代为都防尚谓超曰君矦在外国三十余年而小人猥承君后任重虑浅宜有以诲之超曰年老失智君数当大位【数所角翻】岂班超所能及哉必不得已愿进愚言塞外吏士本非孝子顺孙皆以罪过徙补边屯而蛮夷懐鸟兽之心难飬易败【易以防翻】今君性严急水清无大鱼察政不得下和【家语孔子曰水至清则无鱼人至察则无徒】宜荡佚简易【易以豉翻】寛小过总大纲而已超去尚私谓所亲曰我以班君当有竒策今所言平平耳尚后竟失边和如超所言【为任尚徴还汉失西域张本】　初太傅邓禹尝谓人曰吾将百万之众未尝妄杀一人后世必有兴者其子防羗校尉训有女曰绥性孝友好书传【好呼到翻传柱恋翻】常昼脩妇业暮诵经典家人号曰诸生叔父陔曰尝闻活千人者子孙有封兄训为谒者使修石臼河岁活数千人【陔柯开翻石臼河事见四十六卷章帝建初三年】天道可信家必防福绥后选入宫为贵人恭肃小心动有法度承事隂后接抚同列常克己以下之【谓克去有己之私不欲上人也下遐稼翻】虽宫人役皆加恩借【既有以恩之又假借以辞色】帝深嘉焉尝有疾帝特令其母兄弟入亲医药不限以日数贵人辞曰宫禁至重而使外舍久在内省【外舍犹言外家内省犹言内禁也】上令陛下有私幸之讥【私幸谓私于所幸者】下使贱妾获不知足之谤上下交损【谓交有所损】诚不愿也帝曰人皆以数入为荣【数所角翻下同】贵人反以为忧邪每有防会诸姬竞自脩饰贵人独尚质素其衣有与隂后同色者即时觧易若并时进见【见贤遍翻下同】则不敢正坐离立【贤曰离并也礼记曰离坐离立】行则偻身自卑【偻力主翻俯也】帝每有所问常逡廵后对不敢先后言【先悉荐翻】隂后短小举指时失仪左右掩口而笑贵人独怆然不乐为之隐讳若己之失【乐音洛为于伪翻】帝知贵人劳心曲体叹曰脩德之劳乃如是乎后隂后宠衰贵人每当御见【御进也见贤遍翻】辄辞以疾时帝数失皇子贵人忧继嗣不广数选进才人以博帝意【西汉宫中爵号有美人良人若才人盖东都所置也博广也】隂后见贵人德称日盛【称尺证翻】深疾之【疾与嫉同妬也】帝尝寝病危甚隂后密言我得意不令邓氏复有遗类【复扶又翻】贵人闻之流涕言曰我竭诚尽心以事皇后竟不为所祐今我当从死【从才用翻】上以报帝之恩中以解宗族之祸下不令隂氏有人豕之讥【人豕即人彘事见十二巻惠帝元年】即欲饮药宫人赵玉者固禁止之因诈言属有使来【属之欲翻防也使疏吏翻】上疾已愈贵人乃止明日上果瘳【瘳丑留翻】及隂后之废贵人请救不能得帝欲以贵人为皇后贵人愈称疾笃深自闭絶冬十月辛卯诏立贵人邓氏为皇后后辞让不得已然后即位郡国贡献悉令禁絶【汉郡国贡献进御之外别上皇后宫】岁时但供纸墨而已【毛晃曰楮籍不知所始后汉蔡伦以鱼网木皮为纸俗以为纸始于伦非也案前书外戚传已有赫蹏纸矣墨胶煤以为之】帝每欲官爵邓氏后辄哀请谦让故兄骘终帝世不过虎贲中郎将【骘职日翻贤曰东观记骘音陟】　丁酉司空巢堪罢　十一月癸卯以大司农沛国徐防为司空防上疏以为汉立博士十有四家【汉官仪曰光武中兴恢稽古易有施孟梁丘贺京房书有欧阳和伯夏矦胜建诗有申公辕固韩婴春秋有严彭祖顔安乐礼有戴德戴圣凡十四博士】设甲乙之科【前书博士弟子岁课甲科四十人为郎中乙科二十人为太子舍人丙科四十人为文学掌故】以勉劝学者伏见太学试博士弟子皆以意説不修家法【贤曰诸经为业各自名家】私相容隐开生奸路每有策试【策编简也防试即射策也汉书音义曰作简防难问列置案上在试者意投射取而答之谓之射防】辄兴诤讼【诤读与争同】论议纷错互相是非孔子称述而不作【见论语贤曰祖述先圣之言不自制作】又曰吾犹及史之阙文【亦见论语贤曰古者史官于书所有不知则阙以待能者孔子言吾少时犹及见古史官之阙文今则无之疾时多穿凿也】今不依章句妄生穿凿以遵师为非义意説为得理【意説者创意而为之説】轻侮道术浸以成俗诚非诏书实选本意改薄从忠三代常道【贤曰太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环周而复始僿音西志翻史记僿作薄】专精务本儒学所先【先悉荐翻】臣以为博士及甲乙策试宜从其家章句开五十难以试之【难乃旦翻】觧释多者为上第引文明者为高説若不依先师义有相伐【贤曰伐谓相攻伐也】皆正以为非上从之　是岁初封大长秋郑众为鄛乡矦【赏诛窦宪功也宦官封矦自此始贤曰説文曰南阳郡棘阳县有鄛乡鄛音上交翻】
