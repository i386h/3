<!-- { "loadSidebar": true } -->
　　太清二年春正月己亥慕容绍宗以铁骑五千夹击侯景【承上卷上年绍宗与景相持事故不书东魏】景诳其众曰汝辈家属已为髙澄所杀众信之【盖前乎此时景以此言诳众也诳居况翻】绍宗遥呼曰【呼火故翻】汝軰家属并完若归官勲如旧【归谓复归东魏官者各人先所居之官勲勲阶也】被发向北斗为誓【质北斗为誓以明其言之不欺被皮义翻】景士卒不乐南渡【乐音洛】其将显等各帅所部降于绍宗【显去年春为侯景所执将即亮翻帅读曰率降户江翻】景众大溃争赴涡水【涡音戈】水为之不流【为于伪翻】景与腹心数骑自硖石济淮稍收散卒得步骑八百人【骑竒寄翻】南过小城人登陴诟之曰跛奴【侯景右足偏短故诟为跛奴陴频弥翻诟苦侯翻跛普我翻】欲何为邪景怒破城杀诟者而去昼夜兼行追军不敢逼　【考异曰典略云昼息夜行追军渐逼今从梁书】使谓绍宗曰景若就擒公复何用绍宗乃纵之【人臣茍有才必养寇以自资东魏之世彭乐慕容绍宗同一辙耳复扶又翻】　辛丑以尚书仆射谢举为尚书令守吏部尚书王克为仆射　甲辰豫州刺史羊鸦仁以东魏军渐逼称粮运不继弃悬瓠还义阳殷州刺史羊思达亦弃项城走【去年使羊鸦仁镇悬瓠羊思达镇项城　考异曰典畧在六月今从梁帝纪】东魏人皆据之上怒责让鸦仁鸦仁惧启申后期顿军淮上【不敢归义阳】　侯景既败不知所适时鄱阳王范除南豫州刺史未至【去年遣萧渊明攻彭城以范代镇夀阳时犹未至】马头戍主刘神茂素为监州事韦黯所不容【监工衘翻】闻景至故往之【有意见之为故郑曰古者谓为进孔颖达曰古时谓迎客为进汉时谓迎客为今按经迎客为进则进使者而问故之类是也迎客为则郑注周礼人云迎賔客之来是也】景问曰夀阳去此不逺城池险固欲往投之韦黯其纳我乎神茂曰黯虽据城是监州耳王若驰至近郊彼必出迎因而执之可以集事得城之后徐以启闻朝廷喜王南归必不责也景执其手曰天教也神茂请帅步骑百人先为乡导【帅读曰率乡读曰向】壬子景夜至夀阳城下韦黯以为贼也授甲登陴【陴频弥翻】景遣其徒告曰河南王战败来投此镇愿速开门黯曰既不奉敇不敢闻命景谓神茂曰事不谐矣神茂曰黯懦而寡智可説下也【説式芮翻】乃遣夀阳徐思玉入见黯曰【徐思玉本夀阳人仕于东魏今随侯景北来】河南王朝廷所重君所知也今失利来投何得不受黯曰吾之受命惟知守城河南自败何预吾事思玉曰国家付君以阃外之略今君不肯开城若魏兵来至河南为魏所杀君岂能独存何顔以见朝廷黯然之思玉出报景大悦曰活我者卿也癸丑黯开门纳景景遣其将分守四门诘责黯将斩之【将即亮翻下同诘去吉翻】既而抚手大笑置酒极欢黯叡之子也【合肥之役黯请叡下城避箭其懦闇可知矣然使黯能拒景梁朝亦将敇黯纳之】朝廷闻景败未得审问或云景与将士尽没上下咸以为忧侍中太子詹事何敬容诣东宫太子曰淮北始更有信侯景定得身免不如所敬容曰得景遂死深为朝廷之福太子失色问其故敬容曰景翻覆叛臣终当乱国太子于圃自讲老荘【自萧齐以来东宫有圃昆仑之山三级下曰樊桐二曰圃三曰层城太帝之所居东宫次于帝居故立圃】敬容谓学士吴孜曰【梁秘书省有撰史学士】昔西晋祖尚虚使中原沦于胡羯【事见晋纪】今东宫复尔江南亦将为戎乎【何敬容虽不能优游于文义其识则过于梁朝诸臣矣复扶又翻下景复复敕乃复故复同】甲寅景遣仪同三司于子悦驰以败闻并自求贬削优诏不许景复求资给上以景兵新破未忍移易乙夘即以景为南豫州牧本官如故更以鄱阳王范为合州刺史镇合肥【更工衡翻】光禄大夫萧介上表諌曰窃闻侯景以涡阳败绩只马归命【涡音戈】陛下不悔前祸复敇容纳臣闻凶人之性不移天下之恶一也昔吕布杀丁原以事董卓终诛董而为贼【事见汉灵献二帝纪】刘牢反王恭以归晋还背晋以构妖【事见晋安帝纪妖于骄翻】何者狼子野心终无驯狎之性养虎之喻必见饥噬之祸矣侯景以凶狡之才荷髙欢卵翼之遇【左传楚令尹子西曰胜如卵予翼而长之荷下可翻】位忝台司任居方伯然而髙欢坟土未干【干音干】即还反噬逆力不逮乃复逃死闗西宇文不容故复投身于我陛下前者所以不逆细流【李斯上秦王书曰江海不择细流故能就其深】正欲比属国降胡以讨匈奴【汉邉郡置属国以处降胡使侦伺匈奴降户江翻】冀获一战之效耳今既亡师失地直是境上之匹夫陛下爱匹夫而弃与国【与国谓东魏】若国家犹待其更鸣之晨嵗暮之效臣窃惟侯景必非嵗暮之臣【惟思也】弃乡国如脱屣背君亲如遗芥【背蒲妹翻】岂知逺慕圣徳为江淮之纯臣乎事迹显然无可致惑臣朽老疾侵不应干预朝政【朝直遥翻】但楚囊将死有城郢之忠【左传楚令尹子囊将死遗言子庚必城郢君子谓子囊忠将死不忘衞社稷】衞鱼临亡亦有尸諌之节【孔子家语曰衞大夫蘧伯玉贤灵公不用弥子瑕不肖反任之史鱼骤谏不从将卒命其子曰吾不能进蘧伯玉退弥子瑕是不能正君也生不能正君死无以成礼我死汝置尸牖下于我毕矣其子从之灵公吊焉怪而问之其子以告公曰是寡人之过也命之殡于客位进蘧伯玉退弥子瑕孔子闻之曰古之烈諌者死则己矣未有若史鱼死而尸谏忠感其君者也】臣忝为宗室遗老敢忘刘向之心【刘向事见三十卷汉成帝阳朔二年】上叹息其忠然不能用介思话之孙也【宋元嘉间萧思话歴当方任按新唐书宰相世系表介与帝同十三世祖后汉中山相苞】　己未东魏大将军澄朝于邺【朝直遥翻下同】　魏以开府仪同三司赵贵为司空　魏皇孙生大赦　二月东魏杀其南兖州刺史石长宣讨侯景之党也【石长宣书官者表其以南兖州附侯景也不可以春秋书法观之】其余为景所胁从者皆赦之　东魏既得悬瓠项城悉复旧境大将军澄数遣书移【移谓移檄也数所角翻】复求通好朝廷未之许澄谓贞阳侯渊明曰先王与梁主和好十有余年【复扶又翻好呼到翻下旧好同】闻彼礼佛文云奉为魏主并及先王【为于伪翻言为魏主君臣祈福也】此乃梁主厚意不谓一朝失信致此纷扰知非梁主本心当是侯景扇动耳宜遣使谘论【使疏吏翻下同】若梁主不忘旧好吾亦不敢违先王之意诸人并即遣还侯景家属亦当同遣渊明乃遣省事夏侯僧辩奉启于上称勃海王厚长者若更通好当聴渊明还上得启流涕【此所谓妇人之仁也帝于是堕髙澄数中矣】与朝臣议之右衞将军朱异御史中丞张绾等皆曰静冦息民和实为便司农卿岐独曰髙澄何事须和必是设间【异羊至翻间古苋翻】故命贞阳遣使欲令侯景自疑景意不安必图祸乱若许通好正堕其计中【侯景之反覆何敬容萧介知之髙澄之奸诈傅岐知之梁朝非果无人也武帝不能决择而用之耳】异等固执宜和上亦厌用兵乃从异言赐渊明书曰知髙大将军礼汝不薄省启甚以慰懐当别遣行人重敦邻睦【省悉景翻重直用翻】僧辩还过夀阳侯景窃访知之摄问具服【摄问收録其人而问之也】乃写荅渊明之书陈启于上曰髙氏心懐鸩毒怨盈北土人愿天从欢身殒越【谓人所祝愿天从而杀之】子澄嗣恶计灭待时所以昧此一胜者【谓涡阳之胜也】盖天荡澄心以盈凶毒耳【左传楚武王将死告其夫人邓曼曰余心荡邓曼曰王禄尽乎盈而荡天之道也杜预注曰荡动散也】澄茍行合天心【行下孟翻又如字】腹心无疾又何急急奉璧求和岂不以秦兵扼其喉【秦兵谓西魏之兵西魏据有闗西故曰秦兵】胡骑迫其背【胡骑谓柔然之兵】故甘辞厚币取安大国臣闻一日纵敌数世之患【晋先轸之言】何惜髙澄一竖以弃亿兆之心窃以北魏安彊莫过天监之始钟离之役匹马不归【钟离之战见一百四十六卷天监六年】当其彊也陛下尚伐而取之及其弱也反虑而和之舎已成之功纵垂死之虏使其假命彊梁以遗后世【舎读曰舍遗于季翻】非直愚臣扼腕实亦志士痛心昔伍相奔吴楚邦卒灭【左传楚杀伍奢其子奔吴吴王阖闾用之破楚入郢腕乌贯翻相息亮翻卒子恤翻】陈平去项刘氏用兴【见汉髙帝纪】臣虽才劣古人心同往事诚知髙澄忌贾在翟恶防居秦【左传晋灵公之初贾季奔翟随防奔秦秦人用其谋晋人患之六卿相见于诸浮赵宣子曰随防在秦贾季在翟难日至矣将若之何翟与狄同恶乌路翻】求盟请和冀除其患若臣死有益万殒无辞唯恐千载有秽良史【观景此言其气悖矣】景又致书于朱异饷金三百两异纳金而不通其启【史言朱异昧利而不顾患】己夘上遣使吊澄景又启曰臣与髙氏舋隙已深仰慿威灵期雪讐耻今陛下复与髙氏连和使臣何地自处【此乃侯景由之言使疏吏翻舋许觐翻复扶又翻处昌吕翻】乞申后战宣畅皇威上报之曰朕与公大义已定岂有成而相纳败而相弃乎今髙氏有使求和朕亦更思偃武进退之宜国有常制公但清静自居无劳虑也景又启曰臣今蓄粮聚众秣马潜戈指日计期克清赵魏不容军出无名故愿以陛下为主耳【观景此言亦那可忍】今陛下弃臣遐外南北复通将恐防臣之身不免髙氏之手【景言至此辞意迫切兽穷则搏能无及乎复扶又翻下劳复同】上又报曰朕为万乗之主岂可失信于一物想公深得此心不劳复有启也【既防来章景又生心矣乗绳证翻】景乃诈为邺中书求以贞阳侯易景上将许之舍人傅岐曰【傅岐先兼中书通事舍人累迁太仆司农卿兼舎人如故】侯景以穷归义弃之不祥且百战之余宁肯束手就絷谢举朱异曰景奔败之将一使之力耳【将即亮翻使疏吏翻】上从之复书曰贞阳旦至侯景夕返景谓左右曰我固知吴老公薄心肠【帝之情态于此毕露而帝不自知也呜呼】王伟説景曰今坐聴亦死【言坐而聴梁朝所为亦必至于死説式芮翻】举大事亦死唯王图之于是始为反计属城居民悉召募为军士辄停责市估及田租【市估应商旅之物入市者估其直而收税田租计畆所出常租】百姓子女悉以配将士【景之反谋彰灼如此梁之君臣若防闻知其亡宜矣】　三月癸巳东魏以太尉襄城王旭为大司马【旭吁玉翻】开府仪同三司髙岳为太尉辛亥大将军澄南临黎阳自虎牢济河至洛阳魏同轨防长史裴寛与东魏将彭乐等战为乐所擒澄礼遇甚厚寛得间逃归【将即亮翻间古苋翻】澄由太行返晋阳【行户刚翻】　屈獠洞斩李贲【贲窜屈獠洞见一百五十九卷中大同元年獠鲁皓翻考异曰陈髙祖纪云太清元年盖谓破贲之年今从梁帝纪　按通鉴破贲书于中大同元年】首建康贲兄天寳遁入九真收余兵二万围爱州【五代志九真郡梁置爱州】交州司马陈霸先帅众讨平之【帅读曰率】诏以霸先为西江督防髙要太守督七郡诸军事　夏四月甲子东魏吏部令史张永和等伪假人官事觉纠检首者六万余人【纠检官所纠检而发之者也首自首者也史言防乱之际吏因为奸滥胃者不胜其多首手又翻】　甲戌东魏遣太尉髙岳行台慕容绍宗大都督刘丰生等将步骑十万攻魏王思政于颍川【王思政守颍川事始上卷上年将即亮翻骑竒寄翻】思政命卧皷偃旗若无人者岳恃其众四面陵城思政选骁勇开门出战【骁坚尧切】岳兵败走岳更筑土山昼夜攻之思政随方拒守夺其土山置楼堞以助防守【堞徒协翻守式又翻】　五月魏以丞相泰为太师广陵王欣为太傅李弼为大宗伯赵贵为大司寇于谨为大司空【宇文相魏仿成周之制建官】太师泰奉太子巡抚西境登陇至原州歴北长城【此盖秦所筑长城也】东趣五原至蒲州【自五原还至蒲州也五代志河东郡后魏置秦州后周改曰蒲州因蒲坂为名也趣七喻翻】闻魏主不豫而还【还从宣翻又如字】及至已愈泰还华州【华户化翻】上遣建康令谢挺散骑常侍徐陵等聘于东魏【按梁官制】
