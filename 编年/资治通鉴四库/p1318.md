<!-- { "loadSidebar": true } -->
　　【人各为其主葢兵锋所迫仓皇失措为是言以欵敌耳】太祖皇帝笑而许
　　之【太祖自审智勇足以办皇甫晖故许之】晖整众而出太祖皇帝
　　拥马颈突陈而入【陈读曰阵】大呼曰吾止取皇甫晖
　　它人非吾敌也手剑击晖中脑生擒之【呼火故翻手式】
　　【又翻中竹仲翻】并擒姚鳯遂克滁州后数日宣祖皇帝
　　为马军副都指挥使【宣祖讳殷】引兵夜半至滁州
　　城下传呼开门太祖皇帝曰父子虽至亲城门
　　王事也不敢奉命【史言太祖勇于战谨于守】上遣翰林学士
　　窦仪籍滁州帑藏【帑它朗翻藏徂浪翻下同】太祖皇帝遣亲
　　吏取藏中绢仪曰公初克城时虽倾藏取之无
　　伤也今既籍为官物非有诏书不可得也【窦仪有守】
　　太祖皇帝由是重仪【太祖之识度岂一时将帅所能及哉】诏左金
　　吾卫将军马崇祚知滁州初永兴节度使刘
　　词遗表荐其幕僚蓟人赵普有才可用防滁
　　州平范质荐普为滁州军事判官太祖皇帝
　　与语悦之时获盗百余人皆应死普请先讯
　　鞫然后决所活十七八太祖皇帝益竒之【太祖】
　　【重窦仪竒赵普皆在潜跃之时普自此为佐命元功仪乃为普所忌而不至相位】太祖
　　皇帝威名日盛每临陈必以繁缨饰马铠仗鲜
　　明或曰如此为敌所识【陈读曰阵繁蒲官翻】太祖皇帝曰
　　吾固欲其识之耳唐主遣泗州牙将王知朗赍
　　书抵徐州称唐皇帝奉书大周皇帝请息兵修
　　好愿以兄事帝嵗输货财以助军费【好呼到翻输舂遇翻】甲戌徐州以闻【九域志泗州西北至徐州七百五十里王知朗不敢诣军前而扺徐州恐犯兵锋而死也】帝不答【以唐主犹敢抗礼欲为兄弟之国也】戊寅命前武胜节度使侯章等攻夀州水寨决其壕之西北隅导壕水入于淝太祖皇帝遣使献皇甫晖等晖伤甚见上卧而言曰臣非不忠于所事但士卒勇怯不同耳臣向日屡与契丹战【皇甫晖本魏兵唐庄宗使戍瓦桥拒契丹因而作乱其自谓屡与契丹战葢戍瓦桥时也】未尝见兵精如此因盛称太祖皇帝之勇上释之后数日卒帝诇知扬州无备【诇古永翻又翾正翻】己卯命韩令坤等将兵袭之戒以毋得残民其李氏陵
　　寝遣人与李氏人共守防之唐主兵屡败惧亡
　　乃遣翰林学士户部侍郎钟谟工部侍郎文理院学士李徳明奉表称臣来请平献御服汤药及金器千两银器五千两缯锦二千匹【缯慈陵翻】犒军牛五百头酒二千斛壬午至夀州城下谟徳明素辩口上知其欲游説【犒苦到翻説式芮翻下欲説同】盛陈甲兵而见之曰尔主自谓唐室苗裔【南唐祖唐太宗之子呉王恪】宜知礼义异于他国与朕止隔一水【谓南唐与周以淮为界】未尝遣一介修好【好呼到翻】惟泛海通契丹舍华事夷礼义安在【自徐温执呉政屡泛海使契丹欲与共图中国至唐烈祖及今主皆然】且汝欲説我令罢兵邪我非六国愚主岂汝口舌所能移邪【言六国皆愚主故苏张得行其游説使遇英明之君虽辩如苏张不能移也】可归语汝主【语牛倨翻】亟来见朕再拜谢过则无事矣不然朕欲观金陵城借府库以劳军【劳力到翻】汝君臣得无悔乎谟徳明战栗不敢言　呉越王俶遣兵屯境上以俟周命苏州营田指挥使陈满言于丞相呉程曰周师南征唐举国惊扰常州无备易取也【九域志苏州西北至常州一百八十余里易以防翻】防唐主有诏抚安江隂吏民【江隂县本晋毗陵之暨阳县也江左分置兰陵县梁敬帝时常置江隂郡及江隂县隋废唐置暨州南唐始置江隂军九域志在常州东北九十里】满告程云周诏书已至程为之言于俶【为于伪翻】请亟发兵从其策丞相元徳昭曰唐大国未可轻也若我入唐境而周师不至谁与并力能无危乎请姑俟之程固争以为时不可失俶卒从程议【卒子恤翻】癸未遣程督衢州刺史鲍修让中直都指挥使罗晟趣常州【趣七喻翻】程谓将士曰元丞相不欲出师将士怒流言欲击徳昭【呉越将士狃福州之胜谓唐之可乗也兵骄者破岂虚言哉】俶匿徳昭于府中令捕言者叹曰方出师而士卒欲击丞相不祥甚哉　乙酉韩令坤奄至扬州平旦先遣白延遇以数百骑驰入城城中不之觉令坤继至唐东都营屯使贾崇焚官府民舎弃城南走副留守工部侍郎冯延鲁髠发被僧服匿于佛寺【唐以扬州为东都故置留守髠苦昆翻被皮义翻】军士执之令坤慰抚其民使皆安堵庚寅王逵奏拔鄂州长山寨
　　【长山在鄂州南界唐立寨以备潭朗】执其将陈泽等献之辛卯太祖皇帝奏唐天长制置使耿谦降【唐天宝元年分江都六合髙邮三县地置千秋县七载改名天长九域志天长县在扬州西一百一十里】获刍粮二十余万唐主遣园苑使尹延范如泰州【梁有宫苑使又有内园栽接使唐置园苑使亦犹是也】迁呉让皇之族于润州【晋天福四年唐烈祖自润州迁让皇之族于泰州今以周师攻逼复迁润州】延范以道路艰难恐杨氏为变尽杀其男子六十人还报唐主怒腰斩之　韩令坤等攻泰州拔之【南唐升海陵镇为泰州九域志扬州东至泰州一百一十五里】刺史方讷奔金陵【自泰州南奔泰兴县度江取润州至金陵】　唐主遣人以蜡丸求救于契丹壬辰静安军使何继筠获而献之【去年帝置静安军于李晏口】　以给事中髙防权知泰州　癸巳呉越王俶遣上直都指挥使路彦铢攻宣州罗晟帅战舰屯江隂唐静海制置使姚彦洪帅兵民万人奔呉越【帅读曰率南唐于海陵之东境置静海都镇制置院周取其地置静海军寻升为通州通州南至大江二十四里絶江而南即呉越之苏州界】　潘叔嗣属将士而告之曰吾事令公至矣【属之欲翻集防也王逵兼中书令故称为令公】今乃信防疑怒军还必击我吾不能坐而待死汝辈能与吾俱西乎众愤怒请行叔嗣帅之西袭朗州【九域志岳州西至朗州五百五十里帅读曰率】逵闻之还军追之及于武陵城外【朗州武陵郡】与叔嗣战逵败死　【考异曰湖湘故事云王逵奉诏伐呉有蜜蜂无万数集逵繖葢周行逢内喜潜与潘叔嗣张文表等谋曰我覩王公妖怪入繖他时忽落别人之手我辈处身何地我等若三人同心共保马氏旧基同处富贵岂不是男儿哉叔嗣文表闻行逢之言已防深意遂乃拜受此语各散归营广本逵命行营副使毛立为袁州营统军使潘叔嗣张文表为前锋军次醴陵县吏请具牛酒犒军立不许叔嗣文表因士卒之怒缚立送于行逢以兵叛逵逵大惧乗轻舟奔朗州叔嗣追至朗州杀之湖湘故事逵连夜走归朗州去经数日潘叔嗣始到潭州既闻王逵走归朗州亦以舟楫倍程而趋至朗州杀之今按世宗实録显徳三年二月丙寅朗州王逵言领大军入淮南界庚寅言入鄂州界攻下长山寨癸巳荆南髙保融言进逵自鄂州领兵复归本道又云潘叔嗣为先锋行及鄂州叔嗣囘戈袭武陵进逵闻之倍道先入武陵叔嗣攻其城进逵败走为叔嗣所杀又云三月壬寅进逵差牙将押送淮南将陈泽等葢进逵未败前奏事三月始逵行在与薛史承袭传及湖南传记略同惟湖湘故事及丁璹马氏行事记载逵攻袁州叔嗣叛之丁璹云逵三月至潭州四月叔嗣叛丁璹云五月五日叔嗣杀逵于朗州皆妄也周行逢据湖南仕进尚门防衍屡献文章不得调退居乡里教授及张文表叛辟为幕职事败逃遁防赦乃敢出穷困无以自进采摭故事撰湖湘马氏故事二十卷如京师献之太宗悯其穷且老授将作监丞衍本小人言辞鄙俚非有意著书故叙事颠倒前后自相违背以无为有不可胜数素怨周行逢尤多诬毁不欲行逢不预叔嗣之谋乃妄造此説凡载行逢罪恶之甚者皆出于衍云璹亦国初人疑其説得于衍书皆不可为据今从十国纪年】或劝叔嗣遂据朗州叔嗣曰吾救死耳安敢自尊宜以督府归潭州太尉【时湖湘以朗州为督府潭州太尉谓周行逢也】岂不以武安见处乎【言行逢必将以潭州处已处昌吕翻】乃归岳州使团练判官李简【潘叔嗣为岳州团练使判官其属也】帅朗州将吏迎武安节度使周行逢【帅读曰率下同】众谓行逢必以潭州授叔嗣【谓告也语也】行逢曰叔嗣贼杀主帅罪当族所可恕者得武陵而不有以授吾耳若遽用为节度使天下谓我与之同谋何以自明宜且以为行军司马俟逾年授以节钺可也【观此则周行逢本有奉辞讨潘叔嗣之心以其迎已故不发耳】乃以衡州刺史莫万权知潭州帅众入朗州自称武平武安留后告于朝廷【行逢欲兼有潭朗也】以叔嗣为行军司马叔嗣怒称疾不至行逢曰行军司马吾尝为之【周行逢为武安行军司马见上卷太祖广顺三年】权与节度使相埒耳【埒龙辍翻等也】叔嗣犹不满望更欲图我邪或説行逢授叔嗣武安节钺以诱之【説式芮翻诱以九翻】令至都府受命此乃机上肉耳行逢从之叔嗣将行其所亲止之叔嗣自恃素以兄事行逢相亲善【行逢叔嗣亲善事始见二百九十一卷太祖广顺二年九月】遂行不疑行逢遣使迎候道路相望既至自出郊劳【劳力到翻】相见甚懽叔嗣入谒未至听事【聴读曰防】遣人执之立于庭下责之曰汝为小校无大功【校户教翻】王逵用汝为团练使一旦反杀主帅【帅所类翻】吾以畴昔之情未忍斩汝以为行军司马乃敢违拒吾命而不受乎叔嗣知不免以宗族为请遂斩之


　　资治通鉴卷二百九十二
<史部,编年类,资治通鉴>
　　钦定四库全书
　　资治通鉴卷二百九十三　宋　司马光　撰
　　胡三省　音注
　　后周纪四【起柔兆执徐三月尽彊圉大荒落凡一年有竒】
　　世宗睿文孝武皇帝中
