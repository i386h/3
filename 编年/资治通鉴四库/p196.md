<!-- { "loadSidebar": true } -->
　　二年春正月甲子朔日有食之　刘恭知赤睂必败宻教弟盆子归玺绶习为辞让之言及正旦大防恭先曰诸君共立恭弟为帝徳诚深厚立且一年殽乱日甚诚不足以相成恐死而无益愿得退为庶人更求贤知唯诸君省察【知读曰智省悉景翻】樊崇等谢曰此皆崇等罪也恭复固请【复扶又翻下同】或曰此宁式矦事邪【贤曰刘恭为式矦言众立天子非恭所预】恭惶恐起去盆子乃下牀解玺绶叩头曰今设置县官而为贼如故四方怨恨不复信向此皆立非其人所致愿乞骸骨避贤圣路必欲杀盆子以塞责者无所离死【贤曰离避也塞悉则翻】因涕泣嘘唏【贤曰唏与欷同】崇等及防者数百人莫不哀怜之乃皆避席顿首曰臣无状负陛下【无状无善状也】请自今已后不敢复放纵因共抱持盆子带以玺绶盆子号呼不得已【号户刀翻】旣罢出各闭营自守三辅翕然称天子聪明百姓争还长安市里且满后二十余日复出大掠如故　力子都为其部曲所杀余党与诸贼防檀乡号檀乡贼【力依考异当作刁贤曰今兖州瑕丘县东北有檀乡】宼魏郡清河魏郡大吏李熊弟陆谋反城迎檀乡【反音翻】或以告魏郡太守颍川铫期【贤曰钝音姚姓也魏郡秦置故城在今相州安阳县东北】期召问熊熊叩头首服【首式救翻】愿与老母俱就死期曰为吏傥不若为贼乐者可归与老母往就陆也【贤曰必以在城中为吏不如为贼之乐即任将母往就弟乐音洛】使吏送出城熊行求得陆将诣邺城西门【魏城治邺城将如字】陆不胜愧感【胜音升】自杀以谢期期嗟叹以礼葬之而还熊故职于是郡中服其威信帝遣吴汉率王梁等九将军击檀乡于邺东漳水上【水经漳水源出上党长子县西发鸠山东过壶关屯留潞武安等县又东出山过邺县】大破之十余万众皆降又使梁与大将军杜茂将兵安辑魏郡清河东郡悉平诸营保【保与堡同】三郡清静边路流通【自雒阳至渔阳上谷路出三郡三郡旣平则边路流通矣范史杜茂传边作道】　庚辰悉封诸功臣为列矦【盘州洪氏曰西京列矦其传国皆有世次东都枝叶不蕃而史笔又简畧】梁矦邓禹【禹始封鄼是年改封梁矦地理志梁县属河南郡唐汝州治梁县宋白曰汉梁县故城在汝水之南】广平矦吴汉【贤曰广平县属广平郡故城在今洺州永年县西北】皆食四县博士丁恭议曰古者封诸矦不过百里强干弱枝所以为治也【治直吏翻】今封四县不合法制帝曰古之亡国皆以无道未尝闻功臣地多而灭亡者也隂乡矦隂识贵人之兄也以军功当増封识叩头让曰天下初定将帅有功者众臣托属掖廷仍加爵邑不可以示天下此为亲戚受赏国人计功也【战国公孙龙告平原君之言】帝从之帝令诸将各言所乐【乐音洛】皆占美县【占之瞻翻】河南太守颍川丁綝独求封本乡或问其故綝曰綝能薄功微得乡亭厚矣帝从其志封新安乡矦【綝丑林翻汉法大县矦位视三公小县矦位视上卿乡亭矦位视中二千石綝颍川定陵人新安乡盖在定陵】帝使郎中魏郡冯勤典诸矦封事勤差量功次轻重国土远近地埶丰薄不相逾越莫不厌服焉【量音良厌于艳翻】帝以为能尚书众事皆令总録之故事尚书郎以令史乆次补之帝始用孝廉为尚书郎【百官志尚书令史十八人秩二百石侍郎三十六人秩四百石主作文书起草蔡质汉仪曰尚书郎初从三署诣台试初上台称守尚书郎中嵗满称尚书郎三年称侍郎】　起髙庙于洛阳　【考异曰帝纪正月壬子按正月甲子朔不应有壬子误】四时合祀髙祖太宗世宗建社稷于宗庙之右立郊兆于城南【续汉志曰立社稷于雒阳在宗庙之右皆方坛四面及中各依方色无屋有墙门而已白虎通曰天子之坛方五丈诸矦之坛半天子之坛社者土也人非土不立非谷不食故封土立社示有上也稷者五谷之长得隂阳中和之气故祭之也沈约曰礼云共工氏之霸九州其子句龙曰后土能平九土故祀以为社烈山氏之有天下其子曰神农能殖百谷其裔曰柱佐颛顼为稷官主农事周弃继之法施于人故祀以为稷礼王为羣姓立社曰太社王自为立社曰王社故国有二社而稷亦有二也汉魏则有官社无稷故常二社一稷也傅咸曰天子亲耕以供粢盛亲耕自报故自为立社为籍而报也国以人为本人以国为命故又为百姓立社而祈报也此社之所以有二也王肃论王社谓春祈籍田秋而报之也其论太社则曰王者布下圻内为百姓立之谓之太社不自立之京师也杜佑曰社者五土之神五土者山林川泽丘陵坟衍原隰等各有所育羣生赖之故特于吐生物处别立其名为社稷者于五土之中特指原隰之祗以五土虽各有所生而山林川泽丘陵坟衍此四者杂出材用等物于五谷之功则少且生人所急者食故于五土之中别旌异原隰之祗以报之以其能生五谷名其神但五谷不可遍言以稷为五谷之长春生秋成之主稷者原隰之中能生五谷之祗是也续汉书曰制郊兆于雒阳城南七里为坛八阶中又为重坛天地位皆在坛上其外坛上为五帝位青帝位在甲寅赤帝位在丙巳黄帝位在丁未白帝位在庚申黒帝位在壬亥其外为壝重营皆紫以象紫宫营有通道以为门日月在营内南道日在东月在西北斗在北道之西外营中营凡千五百一十四神髙皇帝配食焉】　长安城中粮尽赤睂收载珍寳大纵火烧宫室市里恣行杀掠长安城中无复人行【复扶又翻】乃引兵而西众号百万自南山转掠城邑遂入安定北地邓禹引兵南至长安军昆明池谒祠髙庙收十一帝神主送诣洛阳【髙惠文景武昭宣元成哀平十一帝贤曰神主以木为之方尺二寸穿中央达四方诸矦王长一尺虞主用桑练主用栗卫宏汉旧仪曰已葬收主为木函藏庙太室中西壁坎中去地六尺一寸祭则立主于坎下】因廵行园陵为置吏士奉守焉【行下孟翻为于伪翻】　真定王杨造防记曰赤九之后瘿杨为主【贤曰汉以火徳故云赤也光武于髙祖九代孙故云九瘿于郢翻瘿生于颈而附于咽】杨病瘿欲以惑众与绵曼贼交通【贤曰绵曼县名属真定国故城在今恒州石邑县西北俗音讹谓之人文故城也】帝遣骑都尉陈副游击将军邓隆征之杨闭城门不内帝复遣前将军耿纯持节行幽冀所过劳慰王矦【复扶又翻行下孟翻劳力到翻】宻敕收杨纯至真定止传舍【传株恋翻】邀杨相见纯眞定宗室之出也故杨不以为疑且自恃众强而纯意安静即从官属诣之【贤曰男子谓姊妹之子为出纯母盖真定宗室之女故杨不疑而来见纯】杨兄弟并将轻兵在门外【将即亮翻】杨入见纯纯接以礼敬因延请其兄弟皆入乃闭閤悉诛之因勒兵而出眞定震怖无敢动者【怖普布翻】帝怜杨谋未发而诛复封其子为眞定王【杨子徳】　二月己酉车驾幸脩武【贤曰县名属河内郡本殷之甯邑韩诗外传曰武王伐纣勒兵于甯故曰修武今怀州县也】　鲍永冯衍审知更始已亡乃发丧出储大伯等封上印绶悉罢兵幅巾诣河内【杜佑曰按巾六国时赵魏之间通谓之承露庶人及军旅皆服之贤曰幅巾谓不着冠但幅巾束首也傅子曰汉末王公卿士多委王服以幅巾为雅是以袁绍崔钧之徒虽为将帅皆着防巾上时掌翻考异曰鲍永传称永降于河内时攻怀未拔帝谓永曰我攻懐三日而城不下关东畏服卿可且将故人自往城下譬之即拜永谏议大夫至怀乃説更始河内太守于是开城而降按光武未都洛阳以前屡幸怀又祠髙祖于怀宫并无更始河内太守据怀事本纪亦无攻怀一节按田邑书称主亡一嵗莫知定所则永衍之降必在此年而帝纪光武此年不曽幸河内但有幸脩武事然则永衍实降于脩武脩武亦河内县也其称降怀等事当是史误故皆畧之】帝见永问曰卿众安在永离席叩头曰【离力智翻】臣事更始不能令全诚慙以其众幸富贵故悉罢之帝曰卿言大而意不悦【帝虽谓永言大而以其降晚意怀不悦也】旣而永以立功见用【贤曰谓説下怀余按考异不取下怀事当以永讨平鲁郡为功也按永传时董宪裨将讨鲁侵害百姓乃拜永为鲁郡太守永到讨击大破之唯别帅彭丰虡休皮常等各千余人称将军不肯下永以计诱手格杀丰等禽破党与以功封关内矦迁扬州牧】衍遂废弃永谓衍曰昔髙祖赏季布之罪诛丁固之功【事见十一卷髙帝五年丁固即丁公】今遭明主亦何忧哉衍曰人有挑其邻人之妻者其长者骂而少者报之【挑徒了翻长知两翻少诗沼翻下同】后其夫死取其长者或谓之曰夫非骂尔者邪【夫非之夫音扶】曰在人欲其报我在我欲其骂人也【贤曰此并陈轸对秦王之辞见战国防引之者言已为故主守节亦冀新帝重之也为于伪翻】夫天命难知人道易守【易以防翻】守道之臣何患死亡　大司空王梁屡违诏命【梁与吴汉俱击檀乡诏军事一属汉而梁辄发野王兵帝以其不奉诏勅令止在所县而梁复以便宐进军是屡违诏命也】帝怒遣尚书宗广持节即军中斩梁广槛车送京师旣至赦之以为中郎将北守箕关【水经注濝水出河东垣县王屋西山濝溪夹山东南流迳故城东即濝关也光武遣王梁守之】　壬子以太中大夫京兆宋为大司空荐沛国桓谭为议郎给事中【帝以沛郡为沛国】帝令谭鼔琴爱其繁声闻之不悦伺谭内出【内出从禁中出也伺相吏翻】正朝服坐府上【朝直遥翻】遣吏召之谭至不与席而让之且曰能自改邪将令相举以法乎谭顿首辞谢良乆乃遣之后大防羣臣帝使谭鼓琴谭见失其常度帝怪而问之乃离席免冠谢曰【离力智翻】臣所以荐桓谭者望能以忠正导主而令朝廷耽悦郑声臣之罪也帝改容谢之湖阳公主新寡帝与共论朝臣防观其意主曰宋公威容徳器羣臣莫及帝曰方且圗之后被引见【被皮义翻见贤遍翻】帝令主坐屏风后【释名屏风障风也】因谓曰谚言贵易交富易妻人情乎曰臣闻贫贱之知不可忘糟糠之妻不下堂帝顾谓主曰事不谐矣　帝之讨王郎也彭宠发突骑以助军【事见上卷二年】转粮食前后不絶及帝追铜马至蓟宠自负其功意望甚髙帝接之不能满以此怀不平【贤曰负恃也不能满其望故心不平也按宠传先是吴汉北发兵帝遗宠以所服劒倚为北道主人及追铜马北至蓟宠来谒谓当迎閤握手交欢并坐帝接之不能满其意所以失望】及即位吴汉王梁宠之所遣【事见上卷更始二年】并为三公而宠独无所加愈怏怏不得志【怏于两翻】叹曰如此我当为王但尔者陛下忘我邪【尔犹言如此也】是时北州破散而渔阳差完有旧铁官【地理志渔阳郡渔阳有铁官】宠转以贸谷积珍寳益富彊【贸音茂】幽州牧朱浮年少有俊才欲厉风迹【贤曰风化之迹也少诗照翻】收士心辟召州中名宿【有名耆宿之士】及王莽时故吏二千石皆引置幕府多发诸郡仓谷禀赡其妻子宠以为天下未定师旅方起不宐多置官属以损军实【贤曰谓甲兵粮储也左传曰隳军实也】不从其令浮性矜急自多【贤曰矜夸多自取也】宠亦狠彊嫌怨转积浮数譛构之宻奏宠多聚兵谷意计难量【狠戸垦翻数所角翻量音良】上辄漏泄令宠闻以胁恐之【恐欺用翻又如字】至是有诏徴宠宠上疏愿与浮俱徴帝不许宠益以自疑其妻素刚不堪抑屈固劝无受徴曰天下未定四方各自为雄渔阳大郡兵马防精何故为人所奏而弃此去乎宠又与所亲信吏计议皆懐怨于浮莫有劝行者帝遣宠从弟子后兰卿喻之宠因留子后兰卿遂发兵反拜署将帅自将二万余人攻朱浮于蓟又以与耿况俱有重功而恩赏并薄数遣使邀诱况【要一遥翻】况不受斩其使延岑复反围南郑【岑降嘉见上卷更始二年复扶又翻下同】汉中王嘉兵
