<!-- { "loadSidebar": true } -->
　　【者引上衣上寤起以其巵上寿是日太后崩防事如礼宋书无之今不取】　孔觊遣其将孙昙瓘等军于晋陵九里【其地在晋陵西北九里因以为名将即亮翻昙徒含翻】部陈甚盛【陈读曰阵下战陈同】沈懐眀至奔牛所领寡弱乃筑垒自固张永至曲阿未知懐眀安否百姓惊扰永退还延陵就巴陵王休若诸将帅咸劝休若退保破冈【帅所类翻】其日大寒风雪甚猛塘埭决壊【壊徒耐翻以土遏水曰埭】众无固心休若宣令敢有言退者斩众小定乃筑垒息甲寻得懐眀书贼定未进军主刘亮又至兵力转盛人情乃安亮懐慎之从孙也【从才用翻】殿中御史呉喜以主书事世祖稍迁河东太守【晋成帝咸康三年庾亮镇荆州以司州侨户立河东郡隋唐之松滋县即其地也】至是请得精兵三百致死于东上假喜建武将军简羽林勇士配之议者以喜刀笔主者未尝为将不可遣【将即亮翻下同】中书舎人巢尚之曰喜昔随沈庆之屡经军旅性既勇决又习战陈若能任之必有成绩诸人纷纭皆是不别才耳【别彼列翻】乃遣之喜先时数奉使东呉【先悉荐翻数所角翻使防吏翻】性寛厚所至人并懐之百姓闻吴河东来皆望风降散【降户江翻】故喜所至克捷永世人徐崇之攻孔景宣斩之喜板崇之领县事喜至国山【国山在阳羡县界晋立义兴郡分阳羡置国山县属焉隋废国山入义兴县】遇东军进击大破之自国山进屯吴城【吴城当在义兴西南九域志所谓防伯城是也】刘延熈遣其将杨等拒战喜兵力甚弱等众盛喜奋击斩之进逼义兴延熈栅断长桥保郡自守【义兴今常州之宜兴也我朝自太平兴国元年避太宗御名改为宜兴此长桥盖在荆溪之上今宜兴县南二十歩有荆溪上承百渎兼受数郡之水刘延熈盖栅断荆溪之桥以自保舆地志曰今常州宜兴县南三十歩有长桥即周处斩蛟之所】喜筑垒与之相持庾业于长塘湖口夹岸筑城有众七千人与延熈遥相应接【庾业叛建康与延熈合见上】沈怀眀张永与晋陵军相持久不决外监朱幼举司徒参军督防任农夫骁勇有胆力【任音壬骁坚尧翻】上以四百人配之使助东讨农夫自延陵出长塘庾业筑城犹未合农夫驰往攻之力战大破之庾业弃城走义兴【走音奏】农夫收其船仗进向义兴助吴喜二月己未朔喜渡水攻郡城【渡荆溪之水也】分兵击诸垒登髙指麾若令四面俱进者义兴人大惧诸垒皆溃延熈赴水死遂克义兴魏丞相太原王乙浑专制朝权【朝直遥翻下同】多所诛杀安
