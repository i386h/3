<!-- { "loadSidebar": true } -->
　　七年春正月齐万年屯梁山有众七万【前汉志扶风好畤县有梁山】梁王肜夏矦骏使周处以五千兵击之处曰军无后继必败不徒亡身为国取耻彤骏不听逼遣之癸丑处与卢播解系攻万年于六陌【六陌在马嵬山西】处军士未食肜促令速进自旦战至暮斩获甚众絶矢尽救兵不至左右劝处退处按劒曰是吾効节致命之日也遂力战而死朝廷虽以尤肜而亦不能罪也【尤过也】　秋七月雍秦二州大旱疾疫米斛万钱　丁丑京陵元公王浑薨九月以尚书右仆射王戎为司徒太子太师何劭为尚书左仆射戎为三公与时浮沈无所匡救委事僚寀【寀此宰翻説文曰同官为僚同地为宷尔雅曰寀僚官】轻出游放性复贪吝园田徧天下每自执牙筹昼夜防计常若不足【复扶又翻防古外翻】家有好李卖之恐人得种【种章勇翻】常鑚其核凡所赏抜专事虚名阮咸之子瞻尝见戎戎问曰圣人贵名敎老庄明自然其防同异瞻曰将无同【程大昌曰不直云同而云将无同者晋人语度自尔也庾亮辟孟嘉为从事正旦大防褚裒问嘉何在亮曰但自覔之裒歴观指嘉曰将无是乎将无者犹言殆是此人也意以为是而未敢自主也阮瞻指孔老为同亦此意】戎咨嗟良久遂辟之时人谓之三语掾【掾于绢翻】是时王衍为尚书令南阳乐广为河南尹皆善清谈宅心事外【宅居也】名重当世朝野之人争慕效之衍与弟澄好题品人物举世以为仪凖【朝直遥翻好呼到翻】衍神情明秀少时山涛见之嗟叹良久曰何物老妪生宁馨儿【少诗照翻杨正衡晋书音义妪纡遇翻馨呼刑翻妪老妇之称今人传读宁如武子之洪迈随笔曰今呉中人语尚多用宁馨字为言犹言若何也刘梦得诗为问中华学道者防人雄猛得宁馨盖得其义以宁字作平声读】然误天下苍生者未必非此人也乐广性冲约与物无竞每谈论以约言析理厌人之心而其所不知黙如也凡论人必先称其所长则所短不言自见【厌于叶翻伏也见贤遍翻】王澄及阮咸咸从子脩泰山胡母辅之【母音无姓谱齐宣王封母弟于母乡其乡本胡国因曰胡母氏汉有太史胡母恭】陈国谢鲲城阳王【晋书作尼案古仁字又音夷王字孝孙或者当读为仁字乎然永嘉三年书河内王尼即此王也晋书曰尼城阳人或云河内人若作尼则当音女夷翻】新蔡毕卓皆以任放为达【帝分汝隂置新蔡郡任者任物之自然放者纵其心而不制】至于醉狂裸体不以为非胡母辅之尝酣饮其子谦之闚而厉声呼其父字曰彦国年老不得为尔辅之欢笑呼入共饮毕卓尝为吏部郎比舍郎酿熟【比毗寐翻近也】卓因醉夜至瓮间盗饮之为掌酒者所缚明旦视之乃毕吏部也乐广闻而笑之曰名敎内自有乐地【乐音洛】何必乃尔初何晏等祖述老庄立论以为天地万物皆以无为本无也者开物成务【易系辞曰夫易开物成务韩康伯注曰言易通万物之志成天下之务张氏曰物凡物也务事也开明之也成处之也事无大小不能明则何由处矣杨万里曰开达物理成就世务余谓何晏之防以为事事物物自无而有无者物之未生事之未形见者也故曰无者开物成务与诸儒説易之防不同】无徃而不存者也隂阳恃以化生贤者恃以成德故无之为用无爵而贵矣王衍之徒皆爱重之由是朝廷士大夫皆以浮诞为美弛废职业裴頠着崇有论以释其蔽曰夫利欲可损而未可絶有也事务可节而未可全无也葢有饰为高谈之具者深列有形之累盛陈空无之美形器之累有徴【累力瑞翻】空无之义难检辩巧之文可悦似象之言足惑众听焉溺其成说虽颇有异此心者辞不获济屈于所习【济通也谓虚无习以成俗崇有者辞不能通其意遂为所屈也】因谓虚无之理诚不可葢【葢掩也】一唱百和【和户卧翻】徃而不反遂薄综世之务贱功利之用高浮游之业卑经实之贤【经实谓有经世之实用者】人情所徇名利从之于是文者衍其辞讷者赞其防立言借于虚无谓之妙处官不亲所职谓之雅逺【处昌吕翻】奉身散其亷操谓之旷达故砥砺之风弥以陵迟【砥砺谓砥节砺行也】放者因斯或悖吉凶之礼【悖蒲内翻】忽容止之表渎长防之序混贵贱之级甚者至于裸裎防慢无所不至【裸裎露体也祼郎果翻裎驰成翻】士行又亏矣【行下孟翻】夫万物之有形者虽生于无然生以有为己分【物之未生则有无未分既生而有则与无为己分矣】则无是有之所遗者也【遗弃也】故养既化之有非无用之所能全也治既有之众非无为之所能脩也【治直之翻】心非事也而制事必由于心然不可谓心为无也匠非器也而制器必须于匠然不可谓匠非有也是以欲收重渊之鳞非偃息之所能获也【重直龙翻】陨高墉之禽非静拱之所能捷也由此而观济有者皆有也虚无奚益于己有之羣生哉然习俗已成頠论亦不能救也　拓跋猗防度漠北廵因西略诸国【既度漠北遂西行略取诸国】积五嵗降附者三十余国【降户江翻】
　　八年春三月壬戍赦天下　秋九月荆豫徐扬冀五州大水　初张鲁在汉中賨人李氏自巴西宕渠徃依之【宕渠县汉属巴郡蜀先主分置宕渠郡晋属巴西郡唐为渠州今渠州流江县东北七十里有古賨国城李氏之先廪君之苗裔也世居巴中秦幷天下以为黔中郡薄赋敛之口嵗出钱四十巴人呼赋为賨因谓之賨人焉又按晋志刘璋分巴郡垫江置巴西郡刘备割巴郡之宕渠宣汉汉昌三县置宕渠郡寻省以县并属巴西郡则宕渠之属巴西葢晋时也賨徂宗翻宕徒浪翻】魏武帝克汉中【事见六十八卷汉献帝建安二十年】李氏将五百余家归之拜为将军迁于畧阳北土号曰巴氐【魏分临渭平襄略阳清水四县置广魏郡晋泰始中更名畧阳郡】其孙特庠流皆有材武善骑射性任侠州党多附之【侠户颊翻】及齐万年反关中荐饥【荐才甸翻尔雅仍饥为荐】略阳天水六郡民流移就谷入汉川者数万家道路有疾病穷乏者特兄弟常营防振救之由是得众心流民至汉中上书求寄食巴蜀朝议不许遣侍御史李苾持节慰劳【朝直遥翻苾蒲必翻又蒲蔑翻劳力到翻】且监察之【监古衔翻】不令入劒阁苾至汉中受流民赂表言流民十万余口非汉中一郡所能振赡蜀有仓储人复丰稔【复扶又翻】宐令就食朝廷从之由是散在梁益不可禁止李特至劒阁太息曰刘禅有如此地面缚于人岂非庸才邪闻者异之【李特事始此　考异曰帝纪元康七年关中饥八年雍州有年而华阳国志三十国晋春秋皆云八年特就谷入蜀今从之】　张华陈准以赵王梁王相继在关中皆雍容骄贵师老无功【雍容和缓自得之貌骄贵以贵而自骄也师久不决坐自困敝为老言二王不任军事】乃荐孟观沈毅有文武才用【沈持林翻】使讨齐万年观身当矢石大战十数皆破之













　　资治通鉴卷八十二
<史部,编年类,资治通鉴>
　　钦定四库全书
　　资治通鉴卷八十三　　　宋　司马光　撰
　　胡三省　音注
　　晋纪五【起屠维协洽尽上章涒滩凡二年】
　　孝惠皇帝上之下
