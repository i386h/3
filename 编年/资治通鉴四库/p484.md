<!-- { "loadSidebar": true } -->
　　七年秦大司农东海公阳贠外散骑侍郎王皮【晋职官志散骑侍郎四人魏初与散骑常侍同置贠外散骑侍郎晋武帝置散悉亶翻骑竒寄翻】尚书郎周虓谋反【虓虚交翻】事觉收下廷尉【下遐稼翻】阳法之子皮猛之子也秦王坚问其反状阳曰臣父哀公死不以罪【法死见一百卷穆帝升平元年】臣为父复讐耳【为于伪翻下尝为同】坚泣曰哀公之死事不在朕卿岂不知之王皮曰臣父丞相有佐命之勲而臣不免贫贱故欲图富贵耳坚曰丞相临终托卿以十具牛为治田之资未尝为卿求官【治直之翻为于伪翻】知子莫若父何其明也周虓曰虓世荷晋恩生为晋臣死为晋鬼复何问乎【荷下可翻复扶又翻下同】先是虓屡谋反叛【先悉荐翻】左右皆请杀之坚曰孟威烈士秉志如此岂惮死乎杀之适足成其名耳皆赦不诛徙阳于凉州之髙昌郡【征诸晋志河西张氏未尝置髙昌郡苻坚之平河西也以髙昌杨干为髙昌太守疑张氏置是郡苻氏因之髙昌即汉车师后部髙昌壁之地注又见后】皮虓于朔方之北虓卒于朔方【卒子恤翻】阳勇力兼人寻复徙鄯善及建元之末秦国大乱【建元十九年坚伐晋而败秦遂以乱二十年坚死是建元十八年也复扶又翻鄯上扇翻】阳刼鄯善之相欲求东归鄯善王杀之【史终言之】　秦王坚徙邺铜駞铜马飞亷翁仲于长安【石虎所置于邺者】　夏四月坚扶风太守王永为幽州刺史【坚下当有以字】永皮之兄也皮凶险无行而永清修好学【行下孟翻好呼到翻】故坚用之以阳平公融为司徒融固辞不受坚方谋伐晋乃以融为征南大将军开府仪同三司五月幽州蝗生广袤千里【广古旷翻】秦王坚使散骑常侍彭城刘兰发幽冀青并民扑除之【扑普卜翻】　秋八月癸卯大赦　秦王坚以谏议大夫裴元略为巴西梓潼二郡太守使密具舟师【欲祖王濬之故智顺流东下而伐晋也】　九月车师前部王弥窴鄯善王休密防【窴堂见翻防堂何翻】入朝于秦【朝直遥翻】请为乡导以伐西域之不服者【乡读曰向】因如汉法置都防以统理之秦王坚以骁骑将军吕光为使持节都督西域征讨诸军事【骁坚尧翻骑竒寄翻下同使疏吏翻】与凌江将军姜飞【凌江将军晋文王所置以授罗宪】轻车将军彭晃将军杜进康盛等【杜进康盛位至将军未有将军号】摠兵十万铁骑五千以伐西域阳平公融諌曰西域荒逺得其氏不可使得其地不可食汉武征之得不补失【谓汉武伐大宛破楼兰姑师田车师也】今劳师万里之外以踵汉氏之过举臣窃惜之不听　桓冲使扬威将军朱绰击秦荆州刺史都贵于襄阳焚践沔北屯田掠六百余户而还【沔弥兖翻】冬十月秦王坚会羣臣于太极殿议曰自吾承业垂三十载【坚以升平元年自立至是凡二十六年惟年之乆长惧于不终尚庶防焉乃欲疲民以逞宜其亡也】四方略定唯东南一隅未霑王化今略计吾士卒可得九十七万吾欲自将以讨之【将即亮翻】何如秘书监朱肜曰陛下恭行天罚必有征无战晋主不衔璧军门则走死江海陛下返中国士民使复其桑梓【谓永嘉之末避乱南渡之子孙也】然后囘舆东巡告成岱宗【杜佑曰岱宗东岳也特谓太山为岱宗者以其处东北居寅丑之间万物终始之地阴阳交代之所为众山之宗故曰岱宗】此千载一时也【载子亥翻】坚喜曰是吾志也尚书左仆射权翼曰昔纣为无道三仁在朝武王犹为之旋师【论语防子去之箕子为之奴比干谏而死孔子曰殷有三仁焉史记武王即位九年东观兵至于盟津诸矦不期而会者八百皆曰纣可伐矣武王曰未可也乃还师居二年纣暴虐滋甚杀王子比干囚箕子防子奔周武王告诸矦曰殷有重罪不可不伐遂灭之朝直遥翻犹为干伪翻】今晋虽防弱未有大恶谢安桓冲皆江表伟人君臣辑睦内外同心以臣观之未可图也坚嘿然良久曰诸君各言其志太子左卫率石越曰今嵗镇守斗福徳在呉【嵗木星镇土星斗牛女呉越扬州分】伐之必有夭殃且彼据长江之险民为之用殆未可伐也坚曰昔武王伐纣逆嵗违卜【荀子曰武王之诛纣也东面而迎太嵗扬倞注曰迎谓逆太嵗也尸子曰武王伐纣鱼辛諌曰嵗在北方不可北征武王不从史记齐世家武王将伐纣卜龟兆不吉风雨暴至羣公尽惧唯太公彊之劝武王武王遂行】天道幽逺未易可知【易以防翻】夫差孙皓皆保据江湖不免于亡今以吾之众投鞭于江足断其流【断丁管翻】又何险之足恃乎对曰三国之君皆淫虐无道【三国之君谓纣夫差孙皓】故敌国取之易于拾遗【易以豉翻】今晋虽无徳未有大罪愿陛下且案兵积谷以待其衅于是羣臣各言利害久之不决坚曰此所谓筑舎道傍无时可成【诗曰如彼筑室于道谋是用不溃于成】吾当内断于心耳【断丁乱翻】羣臣皆出独留阳平公融谓之曰自古定大事者不过一二臣而已今众言纷纷徒乱人意吾当与汝决之对曰今伐晋有三难天道不顺一也晋国无衅二也我数战兵疲【数所角翻】民有畏敌之心三也羣臣言晋不可伐者皆忠臣也愿陛下听之坚作色曰汝亦如此吾复何望【复扶又翻】吾彊兵百万资仗如山吾虽未为令主亦非闇劣【劣弱也】乗累捷之势击垂亡之国何患不克岂可复留此残寇使长为国家之忧哉【汉魏相有言恃国家之大矜人民之众欲见威于敌者谓之骄兵兵骄者灭其苻坚之谓欤复扶又翻下复留同】融泣曰晋未可灭昭然甚明今劳师大举恐无万全之功且臣之所忧不止于此陛下宠育鲜卑羌羯布满畿甸此属皆我之深仇太子独与弱卒数万留守京师臣惧有不虞之变生于腹心肘腋不可悔也臣之顽愚诚不足采王景畧一时英杰陛下常比之诸葛武矦【诸葛亮諡武矦】独不记其临没之言乎【见上卷宁康三年】坚不听于是朝臣进諌者众坚曰以吾击晋校其彊弱之埶犹疾风之扫秋叶而朝廷内外皆言不可诚吾所不解也【朝直遥翻下同解户买翻晓也】太子宏曰今嵗在吴分【分扶问翻】又晋君无罪若大举不捷恐威名外挫财力内竭此羣下所以疑也坚曰昔吾灭燕亦犯嵗而捷天道固难知也秦灭六国六国之君岂皆暴虐乎冠军京兆尹慕容垂【冠军即冠军将军也晋书载记所书率书将军号而不系将军通鉴因之冠古玩翻】言于坚曰弱并于彊小并于大此理势自然非难知也以陛下神武应期威加海外虎旅百万韩白满朝【韩白谓韩信白起言秦多良将也】而蕞尔江南【蕞徂外翻小也】独违王命岂可复留之以遗子孙哉【复扶又翻遗于季翻】诗云谋夫孔多是用不集【诗小旻之辞】陛下断自圣心足矣【断丁乱翻】何必广询朝众晋武平吴所仗者张杜二三臣而已若从朝众之言岂有混壹之功【谓张华杜预也事见八十卷武帝咸宁五年朝直遥翻】坚大悦曰与吾共定天下者独卿而已赐帛五百匹坚鋭意欲取江东寝不能旦阳平公融諌曰知足不辱知止不殆【老子道徳经立戒篇之辞】自古穷兵极武未有不亡者且国家本戎狄也正朔会不归人【防要也言大要中国正朔相传不归夷狄也】江东虽防弱仅存然中华正统天意必不絶之坚曰帝王厯数岂有常邪惟徳之所在耳刘禅岂非汉之苗裔邪终为魏所灭汝所以不如吾者正病此不达变通耳坚素信重沙门道安【道安在襄阳坚破襄阳舆而致之】羣臣使道安乗间进言【间古苋翻】十一月坚与道安同辇游于东苑坚曰朕将与公南游吴越泛长江临沧海不亦乐乎【乐音洛】安曰陛下应天御世居中土而制四维自足比隆尧舜何必栉风沐雨经畧遐方乎且东南卑湿沴气易构【沴音戾五行之气相克胜则为沴气】虞舜游而不归大禹往而不复【虞舜南巡狩崩于苍梧之野禹东巡狩至于防稽而崩】何足以上劳大驾也坚曰天生烝民而树之君使司牧之朕岂敢惮劳使彼一方独不被泽乎【被皮义翻】必如公言是古之帝王皆无征伐也道安曰必不得已陛下宜驻跸洛阳遣使者奉尺书于前诸将摠六师于后彼必稽首入臣不必亲涉江淮也【稽音启】坚不听坚所幸张夫人谏曰妾闻天地之生万物圣王之治天下【治直之翻】皆因其自然而顺之故功无不成是以黄帝服牛乗马因其性也【言因牛马之性故可引重而致逺】禹濬九川障九泽因其势也【言因髙下之势故可涤源而陂泽】后稷播殖百谷因其时也【因天时而播殖则百谷成】汤武帅天下而攻桀纣因其心也【因人心而用兵则天下服帅读曰率】皆有因则成无因则败今朝野之人皆言晋不可伐陛下独决意行之妾不知陛下何所因也书曰天聪明自我民聪明【书臯陶谟之辞】天犹因民而况人乎妾又闻王者出师必上观天道下顺人心今人心既不然矣请验之天道谚云鸡夜鸣者不利行师犬羣嘷者宫室将空【嘷户刀翻】兵动马惊军败不归自秋冬以来众鸡夜鸣羣犬哀嘷厩马多惊武库兵器自动有声此皆非出师之祥也坚曰军旅之事非妇人所当预也坚幼子中山公诜最有宠亦谏曰臣闻国之兴亡系贤人之用舍今阳平公国之谋主而陛下违之晋有谢安桓冲而陛下伐之臣窃惑之坚曰天下大事孺子安知　秦刘兰讨蝗经秋冬不能灭十二月有司奏征兰下廷尉【下遐稼翻】秦王坚曰灾降自天非人力所能除此由朕之失政兰何罪乎是嵗秦大熟上田亩收七十石下者三十石蝗不出幽州之境不食麻豆上田亩收百石下者五十石【物反常为妖蝗之为灾尚矣蝗生而不食五谷妖之大者也农人服田力穑至于有秋自古以来未有亩收百石七十石之理而亩收五十石三十石亦未之闻也使其诚有之又岂非反常之大者乎使其无之则州县相与诬饰以罔上亦不祥之大者也秦亡宜矣】




　　资治通鉴卷一百四
<史部,编年类,资治通鉴>
　　钦定四库全书
　　资治通鉴卷一百五　　　宋　司马光　撰
　　胡三省　音注
　　晋纪二十七【起昭阳恊洽尽阏逢涒滩凡二年】
　　烈宗孝武皇帝上之下
