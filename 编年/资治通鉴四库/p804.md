<!-- { "loadSidebar": true } -->
　　【纪】　帝疎薄骨肉蔡王智积每不自安及病不呼医临终谓所亲曰吾今日始知得保首领没于地矣　张金称郝孝徳孙宣雅髙士达杨公卿等冦掠河北屠陷郡县隋将帅败亡者相继【将即亮翻帅所类翻】唯虎贲中郎将蒲城王辩清河郡丞华隂扬善防数有功【按隋官制无中郎将王辩传辩自鹰扬郎将迁虎贲郎将中字衍隋志蒲城县属冯翊郡数所角翻】善防前后与贼七百余战未尝负败帝遣太仆卿杨义臣讨张金称金称营于平恩东北【隋志平恩县属武安郡】义臣引兵直抵临清之西据永济渠为营【隋志临清县属清河郡刘昫曰临清汉清泉县后魏改为临清永济渠大业初所开】去金称营四十里深沟高垒不与战金称日引兵至义臣营西义臣勒兵擐甲【擐音宦】约与之战既而不出日暮金称还营明旦复来【复扶又翻下同】如是月余义臣竟不出金称以为怯屡逼其营詈辱之【詈力智翻】义臣乃谓金称曰汝明旦来我当必战金称易之不复设备【易以防翻】义臣简精骑二千夜自馆陶济河【隋志馆陶县属武阳郡此河谓清河也】伺金称离营即入击其累重【离力智翻累力瑞翻重直用翻】金称闻之引兵还义臣从后击之金称大败与左右逃于清河之东月余杨善防讨擒之吏立木于市悬其头张其手足令仇家割食之未死间歌讴不辍诏以善防为清河通守【守式又翻】　涿郡通守郭绚【绚许县翻】将兵万余人讨髙士达士达自以才畧不及窦建徳乃进建徳为军司马悉以兵授之建徳请士达守辎重自简精兵七千人拒绚诈为与士达有隙而叛遣人请降于绚【降户江翻】愿为前驱击士达以自効绚信之引兵随建徳至长河【隋志长河县属平原郡旧曰广川仁寿初改名】不复设备建徳袭之杀虏数千人斩绚首献士达张金称余众皆归建徳杨义臣乘胜至平原欲入髙鸡泊讨之建徳谓士达曰歴观隋将【将即亮翻】善用兵者无如义臣今灭张金称而来其锋不可当请引兵避之使其欲战不得坐费嵗月将士疲倦然后乘间击之【间古苋翻】乃可破也不然恐非公之敌士达不从留建徳守营自帅精兵逆击义臣【帅读曰率】战小胜因纵酒髙宴建徳闻之曰东海公未能破敌遽自矜大祸至不乆矣后五日义臣大破士达于陈斩之乘胜逐北趣其营【陈读曰阵趣七喻翻】营中守兵皆溃建徳与百余骑亡去至饶阳【隋志饶阳县属河间郡骑竒寄翻】乘其无备攻陷之收兵得三千余人义臣既杀士达以为建徳不足忧引去建徳还平原收士达散兵收葬死者为士达发防军复大振【为于伪翻　考异曰革命记曰髙士达髙徳政与宗族鸠集离散得五万人捺涡于四根栁树入髙鸡泊中徳政自号东海公以建徳为长史俄而徳政病死即有髙攩脱继立为东海公建徳仍依旧任攩脱领兵刼抄至宴城府为城中兵所射而死贼之异姓皆欲建徳为主高氏一族不欲更立别人遂分为两军各相猜贰然髙氏兵精强建徳恐被屠乃诈分为官军告髙氏并力共击之高氏无疑即合军共闘兵刃才交建徳自后击之高氏兵大乱建徳两军拥掠遣坐简其骁勇及头首千余人杀之遂总统其众建徳自号长乐王冦抄州县即大业十二年二月也今从隋唐书】自称将军先是羣盗得隋官及士族子弟皆杀之【先悉荐翻】独建徳善遇之由是隋官稍以城降之声势日盛胜兵至十余万人【降户江翻下同胜音升】　内史侍郎虞世基以帝恶闻贼盗【恶乌路翻】诸将及郡县有告败求救者【将即亮翻】世基皆抑损表状不以实闻但云防窃狗盗郡县捕逐行当殄尽愿陛下勿以介懐帝良以为然或杖其使者以为妄言由是盗贼徧海内陷没郡县帝皆弗之知也杨义臣破降河北贼数十万列状上闻【所降者皆张金称髙士达之众将即亮翻使疏吏翻上时掌翻】帝叹曰我初不闻贼顿如此义臣降贼何多也世基对曰小窃虽多未足为虑义臣克之拥兵不少【少诗沼翻下同】乆在阃外此最非宜帝曰卿言是也遽追义臣放散其兵贼由是复盛【复扶又翻】治书侍御史韦云起劾奏世基及御史大夫裴蕴职典枢要维持内外四方告变不为奏闻【治直之翻劾户槩翻又户得翻为于伪翻】贼数实多裁减言少陛下既闻贼少发兵不多众寡悬殊往皆不克故使官军失利贼党日滋请付有司结正其罪大理卿郑善果奏云起诋訾名臣【訾将此翻】所言不实非毁朝政妄作威权【朝直遥翻】由是左迁云起为大理司直【唐六典后魏永安三年御史中尉高穆奏置司直十人视五品廷尉位在正监上不置曹事唯覆理御史劾事北齐及隋因之】帝至江都江淮郡官谒见者【见贤遍翻】专问礼饷丰薄丰则超迁丞守薄则率从停解江都郡丞王世充献铜镜屏风迁通守【守式又翻】厯阳郡丞赵元楷献异味迁江都郡丞【帝改和州为厯阳郡赵元楷自小郡丞迁大郡丞】由是郡县竞务刻剥以充贡献民外为盗贼所掠内为郡县所赋生计无遗加之饥馑无食【无谷曰饥无蔬果曰馑】民始采树皮叶或捣藁为末或煑土而食之诸物皆尽乃自相食而官食犹充牣吏皆畏灋莫敢赈救王世充密为帝简阅江淮民间美女献之由是益有宠　河间贼帅格谦拥众十余万据豆子防【帝改瀛州为河间郡姓苑格姓允格之后帅所类翻防各朗翻】自称燕王帝命王世充将兵讨斩之谦将勃海髙开道【帝改沧州为勃海郡燕因肩翻将即亮翻下同】收其余众冦掠燕地军势复振【复扶又翻】　初帝谋伐髙丽【丽力知翻】器械资储皆积于涿郡涿郡人物殷阜屯兵数万又临朔宫多珍宝诸贼竞来侵掠留守官虎贲郎将赵什住等不能拒唯虎贲郎将云阳罗艺独出战【守式又翻贲音奔将即亮翻云阳县属京兆郡】前后破贼甚众威名日重什住等隂忌之艺将作乱先宣言以激其众曰吾辈讨贼数有功【数所角翻】城中仓库山积制在留守之官而莫肯散施以济贫乏【施式豉翻】将何以劝将士众皆愤怨军还郡丞出城候艺艺因执之陈兵而入什住等惧皆来听命乃发库物以赐战士开仓廪以赈贫乏境内咸服杀不同己者勃海太守唐祎等数人【守式又翻】威振燕地栁城懐远并归之艺黜栁城太守杨林甫改郡为营州【隋志栁城县带辽西郡与襄平郡葢皆帝所置改郡为州示复开皇之旧也】以襄平太守邓暠为总管【暠古老翻】艺自称幽州总管　突厥数冦北边【厥九勿翻】诏晋阳留守李渊帅太原道兵与马邑太守王仁恭击之【晋阳留守即太原留守也太原有晋阳宫故亦称晋阳太守帝改朔州为马邑郡帅读曰率下同守式又翻】时突厥方彊两军众不满五千仁恭患之渊选善骑射者二千人使之饮食舍止一如突厥或与突厥遇则伺便击之前后屡防突厥颇惮之【前后屡得小捷耳曰颇惮者未深惮也厥九勿翻骑竒寄翻伺相吏翻】
　　恭皇帝【讳侑封代王元徳太子昭之子炀帝之孙也諡法尊贤让善曰恭】
　　义宁元年【是年十一月李渊克长安方奉代王即位改元通鉴因以系年】春正月右御卫将军陈棱讨杜伏威伏威帅众拒之棱闭壁不战伏威遗以妇人之服谓之陈姥【遗于季翻姥莫补翻】棱怒出战伏威奋击大破之棱仅以身免　【考异曰隋陈棱传云往往克捷唐杜伏威传云棱仅以身免葢棱先破李子通等后为伏威所败也今从唐书】伏威乘胜破髙邮【隋志髙邮县属江都郡】引兵据歴阳自称总管以辅公祏为长史【祏音石长知两翻】分遣诸将徇属县所至輙下【将即亮翻】江淮间小盗争附之伏威常选敢死之士五千人谓之上募宠遇甚厚有攻战輙令上募先击之战罢阅视有伤在背者即杀之以其退而被击故也【被皮义翻】所获资财皆以赏军士有战死者以妻妾徇葬故人自为战所向无敌　丙辰窦建徳为坛于乐寿【隋志乐寿县属河间郡古乐城县仁夀初更名乐音洛下同】自称长乐王置百官改元丁丑　【考异曰许敬宗太宗实录旧唐帝纪皆云武徳元年二月建徳称长乐王按建徳改元丁丑即是今嵗今从隋帝纪及建徳传】　辛巳鲁郡贼徐圆朗攻陷东平分兵略地自琅邪以西北至东平尽有之【炀帝改兖州为鲁郡改郓州为东平郡沂州为琅邪郡邪音耶】胜兵二万余人【胜音升】卢明月转掠河南至于淮北众号四十万自称无上王帝命江都通守王世充讨之世充与战于南阳大破之【隋志南阳郡旧置荆州开皇初改邓州炀帝改为郡守式又翻】斩明月余众皆散　二月壬午朔方鹰扬郎将梁师都【帝改夏州为朔方郡将即亮翻】杀郡丞唐世宗据郡自称大丞相北连突厥　马邑太守王仁恭【炀帝改朔州为马邑郡】多受货赂不能振施【施式豉翻】郡人刘武周骁勇喜任侠【骁坚尧翻喜许记翻】为鹰扬府校尉【炀帝改大都督为校尉校户教翻】仁恭以其土豪甚亲厚之令帅亲兵屯閤下【帅读曰率】武周与仁恭侍儿私通恐事泄谋作乱先宣言曰今百姓饥馑僵尸满道王府君闭仓不赈防岂为民父母之意乎【僵居良翻赈津忍翻下同】众皆愤怒武周称疾卧家豪杰来候问武周椎牛纵酒因大言曰壮士岂能坐待沟壑今仓粟烂积谁能与我共取之豪杰皆许诺己丑仁恭坐听事【听读曰防】武周上谒【上时掌翻】其党张万嵗等随入升阶斩仁恭持其首出徇郡中无敢动者于是开仓以赈饥民驰檄境内属城皆下之收兵得万余人武周自称太守【守式又翻考异曰创业注云二月己丑马邑军人刘武周杀太守王仁恭据其郡自称天子国号定杨按唐书武周据】
