<!-- { "loadSidebar": true } -->













　　资治通鉴卷一百五十三
<史部,编年类,资治通鉴>
　　钦定四库全书
　　资治通鉴卷一百五十四　宋　司马光　撰
　　胡三省　音注
　　梁纪十【上章阉茂一年】
　　髙祖武皇帝十
　　中大通二年春正月己丑魏益州刺史长孙寿梁州刺史元儁等遣将击严始欣斩之萧玩等亦败死【玩援始欣见上卷上年长知两翻将即亮翻】失亡万余人　辛亥魏东徐州城民吕文欣等杀刺史元大賔据城反【魏孝昌昌年置东徐州于下邳】魏遣都官尚书平城樊子鹄讨之二月甲寅斩文欣　万俟丑奴侵扰闗中【万莫北翻俟渠之翻】魏尔朱荣遣武卫将军贺防岳讨之岳私谓其兄胜曰丑奴勍敌也【勍其京翻】今攻之不胜固有罪胜之谗嫉将生胜曰然则奈何岳曰愿得尔朱氏一人为帅而佐之【帅所类翻】胜为之言于荣【为于伪翻】荣悦以尔朱天光为使持节都督二雍二岐诸军事骠骑大将军雍州刺史【后魏雍州治长安北雍州治蕐原县东雍州治郑县岐州治扶风雍县南岐州治河池故道县使疏吏翻雍于用翻骠匹妙翻骑奇寄翻】以岳为左大都督又以征西将军代郡侯莫陈悦为右大都督【侯莫陈其先魏之别部也居库斛真水世为渠帅遂以为氏其后镇代郡武川因家焉】竝为天光之副以讨之天光初行唯配军士千人发洛阳以西路次民马以给之时赤水蜀贼断路【水经注赤水在郑县北即山海经之灌水也北注于渭蜀贼本蜀人之迁闗中者乗乱相聚为贼断丁管翻】诏侍中杨侃先行慰谕并税其马【蕐隂诸杨仕魏奕世贵显闗西所归重故使之先行慰谕也】贼持疑不下军至潼闗天光不敢进岳曰蜀贼防窃公尚迟疑若遇大敌将何以战天光曰今日之事一以相委岳遂进击蜀于渭北破之获马二千匹简其壮徤以充军士又税民马合万余匹以军士尚少【少诗没翻】淹畱未进荣怒遣骑兵参军刘贵乗驿至军中责天光杖之一百以军士二千人益之三月丑奴自将其众围岐州遣其大行台尉迟菩萨【李延寿曰其先魏之别号尉迟部因以为氏尉音欝菩薄胡翻萨桑葛翻】仆射万俟仵自武功南渡渭攻围趣栅【仵疑古翻　考异曰北史作万俟行丑今从周书】天光使贺防岳将千骑救之菩萨等已防栅而还【还从宣翻又如字】岳故杀掠其吏民以挑之菩萨率步骑二万至渭北【挑徒了翻帅读曰率】岳以轻骑数十自渭南与菩萨隔水而语称扬国威菩萨令省事传语【省事葢犹今之通事两敌相向使之往来通言语省悉井翻】岳怒曰我与菩萨语卿何人也射杀之【射而亦翻】明曰复引百余骑隔水与贼语【程扶又翻】稍引而东至水浅可涉之处岳即驰马东出贼以为走乃弃步兵轻骑南渡渭追岳岳依横冈设伏兵以待之贼半度冈东岳还兵击之贼兵败走【岳既还兵击贼伏兵又故败走】岳下令贼下马者勿杀贼悉投马俄获三千人马亦无遗遂擒菩萨仍度渭北降步卒万余竝收其辎重【降戸江翻重直用翻】丑奴闻之弃岐州北走安定【走音奏】置栅于平亭天光方自雍至岐与岳合【平亭在泾州北自雍至岐自雍州至岐州也】夏四月天光至汧渭之间【汧水出汧县西北而入于渭汧口坚翻】停军牧马宣言天时将热未可行师俟秋凉更图进止获丑奴觇者纵遣之【觇丑亷翻又丑艶翻】丑奴信之散众耕于细川【据令狐德棻后周书百里细川在岐州北又据元丰九域志泾州灵台县冇百里镇葢即细川之地细川平亭当亦相近】使其太尉侯伏侯元进将兵五千据险立栅【侯伏侯虏三字姓将即亮翻】其余千人以下为栅者甚众天光知其势分晡时宻严诸军相继俱黎明围元进大栅防之所得俘囚一皆纵遣诸栅闻之皆降【唐末髙仁厚平阡能等亦用此术降戸江翻下同】天光昼夜径进抵安定城下贼泾州刺史侯防长贵以城降【侯几虏复姓魏书官氏志内入诸姓有俟几氏俟侯字相近】丑奴弃平亭走欲趣髙平【九域志镇戎军古髙平地也趣七喻翻】天光遣贺防岳轻骑追之丁卯及于平凉贼未成列直閤代郡侯莫陈崇单骑入贼中于马上生擒丑奴因大呼众皆披靡【呼火故翻披普彼翻】无敢当者后骑益集贼众崩溃遂大破之天光进逼髙平城中执送萧寳寅以降【万俟丑奴胡琛之将也普通六年破魏将崔延伯其众始盛萧寳寅大通元年叛魏至二年败奔丑奴及是皆平】壬申以吐谷浑王佛辅为西秦河二州刺史【吐从暾入声谷音浴】甲戌魏以闗中平大赦万俟丑奴萧寳寅至洛阳置
　　阊阖门外都街之中士女聚观凡三日丹阳王萧赞表请寳寅之命【賛以寳寅为叔父故请其命】吏部尚书李神儁黄门侍郎髙道穆素与寳寅善欲左右之【左右读曰佐佑】言于魏主曰寳寅叛逆事在前朝【朝音直遥翻】防应诏王道习自外至【应诏犹汉之待诏也】帝问道习在外所闻对曰惟闻李尚书髙黄门与萧寳寅周欵【周至也宻也欵爱也】竝居得言之地必能全之且二人谓寳寅叛逆在前朝寳寅为丑奴太傅岂非陛下时邪贼臣不翦法欲安施帝乃赐寳寅死于駞牛署【邪音耶后魏官有駞牛都尉署者其寺舍也五代志太仆寺之属有駞牛署掌饲駞骡驴牛有令丞】斩丑奴于都市　六月丁巳帝复以魏汝南王悦为魏王【复扶又翻考异曰梁帝纪中大通元年正月甲子魏汝南王悦求还本国许之二年六月丁巳遣悦还北为魏主按魏】
