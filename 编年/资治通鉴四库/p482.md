<!-- { "loadSidebar": true } -->
　　三年春二月乙巳作新宫帝移居会稽王邸【防工外翻】秦王坚遣征南大将军都督征讨诸军事守尚书令长乐公丕武卫将军茍苌尚书慕容暐帅步骑七万寇襄阳以荆州刺史杨安帅樊邓之众为前锋征虏将军始平石越帅精骑一万出鲁阳关【南阳郡鲁阳县有鲁阳关乐音洛苌仲良翻帅读曰率下同骑竒寄翻下同】京兆尹慕容垂扬武将军姚苌帅众五万出南乡领军将军茍池右将军毛当强弩将军王显帅众四万出武当会攻襄阳夏四月秦兵至沔北【沔弥兖翻】梁州刺史朱序以秦无舟檝不以为虞【虞防也备也】既而石越帅骑五千浮渡汉水序惶骇固守中城越克其外郭获船百余艘以济余军【艘苏遭翻】长乐公丕督诸将攻中城序母韩氏闻秦兵将至自登城履行【行下孟翻】至西北隅以为不固帅百余婢及城中女丁筑邪城于其内【邪即斜翻】及秦兵至西北隅果溃众移守新城襄阳人谓之夫人城桓冲在上明拥众七万惮秦兵之彊不敢进丕欲急攻襄阳苟苌曰吾众十倍于敌糗粮山积【糗去九翻】但稍迁汉沔之民于许洛塞其运道【塞悉则翻】絶其援兵譬如网中之禽何患不获而多杀将士急求成功哉丕从之慕容垂拔南阳执太守郑裔与丕会襄阳　秋七月新宫成辛巳帝入居之　秦兖州刺史彭超请攻沛郡太守戴于彭城【领沛郡太守戊彭城杨正卫曰古遁字】且曰愿更遣重将攻淮南诸城为征南棊刼之势【征南谓苻丕也时督诸军攻襄阳棊刼者以棊势喻兵势也围棊者攻其右而敌手应之则击其左取之谓之刼】东西并进丹阳不足平也【晋都建康汉丹阳秣陵县地】秦王坚从之使都督东讨诸军事后将军俱难右禁将军毛盛洛州刺史邵保帅步骑七万冦淮阳盱眙【俱姓也秦初以洛州刺史治陜城晋志曰灭燕之后移洛州治丰阳参考前邓羌以洛州刺史镇洛阳则是时洛州刺史犹治洛阳是后北海公重以豫州刺史及平原公晖以豫州牧镇洛阳洛州刺史始移治丰阳淮阳晋书载记作淮阴当从之淮阴盱眙前汉并属临淮郡后汉晋以淮阴属广陵】超越之弟保羌之从弟也【邵羌见一百一卷海西公太和二年从才用翻】八月彭超攻彭城诏右将军毛虎生帅众五万镇姑孰以御秦兵秦梁州刺史韦钟围魏兴太守吉挹于西城【杜佑曰金州西城县南九里吉挹于峻山筑垒今其山曰魏山】　九月秦王坚与羣臣饮酒以秘书监朱肜为正【正酒正也肜余中翻】人以极醉为限秘书侍郎赵整作酒徳之歌曰地列酒泉天垂酒池【九州春秋曰曹公禁酒孔融以书嘲之曰天有酒旗之星地列酒泉之郡天文志曰轩辕右角南二星曰酒旗酒官之旗也此曰天垂酒池既曰垂矣池当作旗】杜康妙识仪狄先知【魏武乐府短歌行云何以解忧唯有杜康注云杜康占之造酒者战国防曰昔帝女仪狄作酒以进于禹禹饮而甘之遂疏仪狄曰后世必有以酒亡国者】纣丧殷邦桀倾夏国由此言之前危后则【纣为酒池肉林长夜之饮以亡殷史曰夏桀淫骄乃放鸣条盖亦以酒也前危后则谓前人之危后人之法则也丧息浪翻夏户雅翻】坚大悦命整书之以为酒戒自是宴羣臣礼饮而已【礼臣侍君宴不过三爵】　秦凉州刺史梁熈遣使入西域扬秦威徳冬十月大宛献汗血马【使疏吏翻宛于元翻】秦王坚曰吾尝慕汉文帝之为人用千里马何为【文帝却千里马见十三卷元年】命羣臣作止马之诗而反之【反则反之何以作诗为哉此亦好名之过也】　巴西人赵寳起兵凉州自称晋西蛮校尉巴郡太守【史言蜀人思晋】　秦豫州刺史北海公重镇洛阳谋反秦王坚曰长史吕光忠正必不与之同即命光收重槛车送长安赦之以公就第重洛之兄也　十二月秦御史中丞李柔劾奏长乐公丕等拥众十万攻围小城日费万金乆而无効请征下廷尉【劾户槩翻又戸得翻下遐稼翻】秦王坚曰丕等广费无成实宜贬戮但师已淹时【淹滞也久留也】不可虚返其特原之令以成功赎罪使黄门侍郎韦华持节切让丕等赐丕劔曰来春不捷汝可自裁勿复持面见吾也　周虓在秦密与桓冲书言秦阴计又逃奔汉中秦人获而赦之【虓虚交翻】四年春正月辛酉大赦　秦长乐公丕等得诏惶恐乃命诸军并力攻襄阳秦王坚欲自将攻襄阳【将即亮翻】诏阳平公融以关东六州之兵会寿春梁熈以河西之兵为后继阳平公融谏曰陛下欲取江南固当博谋熟虑不可仓猝若止取襄阳又岂足亲劳大驾乎未有动天下之众而为一城者【为于伪翻】所谓以随侯之珠弹千仭之雀也【吕氏春秋曰以随矦之珠弹千仭之雀世必笑之所用重所要轻也搜神记曰随矦行见大蛇伤救而治之其后蛇含珠以报之径盈寸纯白而夜光可烛堂故歴世称随珠焉】梁熙谏曰晋主之暴未如孙皓江山险固易守难攻【易以防翻】陛下必欲廓清江表亦不过分命将帅【将即亮翻帅所类翻】引关东之兵南临淮泗下梁益之卒东出巴峡又何必亲屈鸾辂逺幸沮泽乎【沮将豫翻下湿之地曰沮】昔汉光武诛公孙述晋武帝擒孙皓未闻二帝自统六师亲执枹鼓蒙矢石也【光武用岑彭吴汉以灭公孙述晋武帝用王濬王浑以平孙皓苻融梁熙未尝离所镇皆上疏以谏枹音肤】坚乃止诏冠军将军南郡相刘波帅众八千救襄阳波畏秦不敢进朱序屡出战破秦兵引退稍逺序不设备二月襄阳督防李伯防密遣其子送欵于秦请为内应长乐公丕命诸军进攻之戊午克襄阳执朱序送长安秦王坚以序能守节拜度支尚书【曹魏置度支尚书度徙洛翻】以李伯防为不忠斩之秦将军慕容越拔顺阳【晋志曰太康中置顺阳郡唐邓州临湍菊潭二县古顺阳地】执太守谯国丁穆坚欲官之穆固辞不受坚以中垒将军梁成为荆州刺史配兵一万镇襄阳选其才望礼而臣之桓冲以襄阳防没上疏送章节【章印也上时掌翻】请解职不许诏免刘波官俄复以为冠军将军　秦以前将军张蚝为并州刺史【蚝七吏翻】兖州刺史谢帅众万余救彭城【帅读曰率】军于泗口欲遣间使报戴而不可得【间古苋翻】部曲将田请没水潜行趣彭城【趣七喻翻】遣之为秦人所获厚赂之使云南军已败伪许之既而告城中曰南军垂至我单行来报为贼所得勉之秦人杀之彭超置辎重于留城【留县城也自汉以来属彭城郡重直用翻下同】谢扬声遣后军将军何谦向留城超闻之释彭城围引兵还保辎重戴帅彭城之众随谦奔超遂据彭城　【考异曰谢传云何谦进解彭城围又云于是罢彭城下邳二戍帝纪及诸传皆不言此年彭城防没而十六国秦春秋云超据彭城又云超分兵下邳留徐褒守彭城至七月以毛当为徐州刺史镇彭城王显为扬州戍下邳是二城俱防也】留兖州治中徐褒守之南攻盱眙【盱眙音吁怡】俱难克淮阴【南北对境图曰淮阴县距淮五十步北对清河口十里进可以窥山东内则蔽沿江晋宋以为重镇】留邵保戍之　三月壬戌诏以疆埸多虞【埸音亦】年谷不登其供御所须事从俭约九亲供给【九亲即九族】众官廪俸权可减半凡诸役费自非军国事要皆宜停省　癸未使右将军毛虎生帅众三万击巴中以救魏兴【巴中即巴郡】前锋督防赵福等至巴西为秦将张绍等所败【败补迈翻】亡七千余人虎生退屯巴东蜀人李乌聚众二万围成都以应虎生秦王坚使破虏将军吕光击灭之【破虏将军盖苻秦所置】夏四月戊申韦钟拔魏兴吉挹引刀欲自杀左右夺其刀会秦人至执之挹不言不食而死秦王坚叹曰周孟威不屈于前丁彦逺洁已于后吉祖冲闭口而死何晋氏之多忠臣也【周虓字孟威丁穆字彦逺吉挹字祖冲】挹参军史頴得归得挹临终手疏诏赠益州刺史　秦毛当王显帅众二万自襄阳东防俱难彭超攻淮南五月乙丑难超拔盱眙执髙密内史毛璪之【髙密侨国也璪之领内史戍盱眙璪子皓翻】秦兵六万围幽州刺史田洛于三阿【晋侨置幽冀青并四州于江北三阿今宝应军即其地】去广陵百里朝廷大震临江列戍遣征虏将军谢石帅舟师屯涂中【涂读曰除】石安之弟也右卫将军毛安之等帅众四万屯堂邑秦毛当毛盛帅骑二万袭堂邑安之等惊溃兖州刺史谢自广陵救三阿丙子难超战败退保盱眙六月戊子与田洛帅众五万进攻盱眙难超又败退屯淮阴遣何谦等帅舟师乗潮而上夜焚淮桥【秦作桥于淮水以渡兵上时掌翻】邵保战死难超退屯淮北与何谦戴田洛共追之战于君川【今盱眙县北六里有君山此葢君山之川也】复大破之【复扶又翻】难超北走仅以身免谢还广陵诏进号冠军将军加领徐州刺史【冠古玩翻】秦王坚闻之大怒秋七月槛车征超下廷尉【下遐稼翻】超自杀难削爵为民以毛当为徐州刺史镇彭城毛盛为兖州刺史镇湖陆【续汉志湖陆故湖陵章帝更名前汉志曰王莽改曰湖陆今按湖陆县汉属山阳郡晋分属髙平国魏收地形志髙平县有湖陵城当在唐兖州任城县界】王显为扬州刺史戍下邳谢安为宰相秦人屡入寇边兵失利安毎镇之以和静其为政务举大纲不为小察时人比安于王导而谓其文雅过之　八月丁亥以左将军王蕴为尚书仆射顷之迁丹阳尹蕴自以国姻【蕴后父也】不欲在内苦求外出复以为都督浙江东五郡诸军事会稽内史【蕴先督徐州今复督浙东复扶又翻会工外翻】　是嵗秦大饥
