<!-- { "loadSidebar": true } -->
　　中大通三年春正月辛巳上祀南郊大赦　魏尚书右仆射郑先防闻洛阳不守士众逃散遂来奔【去年魏敬宗遣郑先防讨东郡】丙申以先防为征北大将军二月辛丑上祀明堂魏自敬宗被囚宫室空近百日【被皮义翻近其靳翻去年十二月壬寅尔朱兆渡河囚敬宗甲寅迁晋阳是月己巳节闵帝即位始入宫】尔朱世隆镇洛阳商旅流通盗贼不作世隆兄弟宻议以长广王疎逺又无人望欲更立近亲【更工衡翻】仪同三司广陵王恭羽之子也【广陵王羽魏孝文帝之弟】好学有志度正光中领给事黄门侍郎以元乂擅权托瘖病居龙华佛寺【好呼到翻瘖于今翻华读曰花】无所交通永安末有白敬宗言王阳瘖将有异志　【考异曰伽蓝记云庄帝疑恭奸诈夜遣人盗掠衣物拔刀劒欲杀之恭张口以手拈舌竟乃不言庄帝信其真放令归第今从魏书】恭惧逃于上洛山【上洛山在洛州上洛郡上洛县界】洛州刺史执送之【魏洛州刺史治上洛】系治乆之以无状获免【无状者无反状也治直之翻】闗西大行台郎中薛孝通説尔朱天光曰广陵王髙祖犹子【礼曰兄弟之子犹子也广陵王羽髙祖之弟恭则犹子也髙祖孝文庙号説式芮翻】夙有令望沈晦不言【沈持林翻】多歴年所若奉以为主必天人允叶天光与世隆等谋之疑其实瘖使尔朱彦伯潜往敦谕且胁之恭乃曰天何言哉【用论语孔子之言】世隆等大喜孝通聪之子也【薛聪见一百四十卷齐明帝建武元年】己巳长广王至邙山南世隆等为之作禅文【为于伪翻】使泰山太守辽西窦瑗执鞭独入【守式又翻瑗于脊翻】啓长广王曰天人之望皆在广陵愿行尧舜之事遂署禅文广陵王奉表三让然后即位【帝讳恭字脩业广陵惠王羽之子也】大赦改元普泰黄门侍郎邢子才为赦文叙敬宗枉杀太原王荣之状节闵帝曰永安手翦彊臣非为失德直以天未厌乱故逢成济之祸耳【成济弑髙贵乡公事见七十七卷魏元帝景元元年】因顾左右取笔自作赦文直言门下【魏晋以来出命皆由门下省故其端必曰勑门下】朕以寡德运属乐推思与亿兆同兹大庆肆眚之科一依常式【属之欲翻乐音洛春秋庄二十二年肆大眚杜预注曰赦有罪也易称赦过宥罪书称眚灾肆赦传称肆眚围郑皆放赦罪人荡涤众故以新其心】帝闭口八年至是乃言中外欣然以为明主望至太平【至一作致】庚午诏以三皇称皇五帝称帝三代称王盖递为冲挹【谓皇降称帝帝降称王盖递为谦下也】自秦以来竞称皇帝予今但称帝亦已褒矣加尔朱世隆仪同三司赠尔朱荣相国晋王加九锡世隆使百官议荣配飨司直刘季明曰【社佑通典曰后魏永安三年髙道穆奏廷尉置司直十人位在正监上不署曹事唯覆理御史检校事】若配世宗于时无功【宣武帝庙号世宗】若配孝明亲害其母【谓杀胡后也】若配庄帝为臣不终【孝武帝始改谥敬宗曰庄帝此时当称为懐帝】以此论之无所可配世隆怒曰汝应死季明曰下官既为议首依礼而言不合圣心翦戮唯命世隆亦不之罪以荣配髙祖庙庭又为荣立庙于首阳山【为于伪翻】因周公旧庙而为之以为荣功可比周公庙成寻为火所焚【因周公旧庙而祀尔朱荣周公岂以夺余飨为嫌哉天人之心固不许也】尔朱兆以不预废立之谋大怒欲攻世隆世隆使尔朱彦伯往谕之乃止初敬宗使安东将军史仵龙平北将军阳文义各领兵三千守太行岭侍中源子恭镇河内及尔朱兆南向仵龙文义帅众先降由是子恭之军望风亦溃兆遂乗胜直入洛阳【事见上卷上年仵疑古翻行戸刚翻帅读曰率降下江翻】至是尔朱世隆论仵龙文义之功各封千戸侯魏主曰仵龙文义于王有功于国无勲竟不许尔朱仲逺镇滑台表用其下都督为西兖州刺史【魏收志西兖州领沛济隂郡】先用后表诏荅曰已能近补何劳逺闻尔朱天光之灭万俟丑奴也【事见上卷上年万莫北翻俟渠夷翻】始获波斯所献师子送洛阳【波斯献师子见一百五十二卷大通二年】及节闵帝即位诏曰禽兽囚之则违其性命送归本国使者以波斯道逺不可达于路杀之而返有司劾违防帝曰岂可以兽而罪人遂赦之【史言节闵帝贤明而不终者制于彊臣也使疏吏翻劾戸槩翻又戸得翻】　魏镇逺将军清河崔祖螭等聚青州七郡之众围东阳【青州领齐北海乐安勃海髙阳河间乐陵七郡治东阳】旬日之间众十余万刺史东莱王贵平帅城民固守【帅音率】使太傅谘议参军崔光伯出城慰劳其兄光韶曰城民陵纵日乆【盖言东阳之民挟州家之势陵暴属郡恣纵之日乆矣劳力到翻】众怒甚盛非慰谕所能解家弟往必不全贵平彊之【彊其两翻】既出外人射杀之【射而亦翻】　幽安营幷四州行台刘灵助自谓方术可以动人又推算知尔朱氏将衰乃起兵自称燕王开府仪同三司大行台声言为敬宗复雠【燕因肩翻为于伪翻】且妄述图防云刘氏当王【防七譛翻】由是幽瀛沧冀之民多从之【魏熈平二年分瀛冀二州置沧州治饶安城领浮阳乐陵安德三郡】从之者夜举火为号不举火者诸村共屠之引兵南至愽陵之安国城【魏收志愽陵郡安国县有安国城北平蒲隂县亦有安国城故称愽陵以别之】尔朱兆遣监军孙白鹞至冀州【监工咸翻鹞弋照翻】托言调民马【调徒钓翻】欲俟髙干兄弟送马而收之干等知之与前河内太守封隆之等合谋潜部勒壮士袭据信都杀白鹞　【考异曰北史作白鸡今从北齐书】执刺史元嶷【嶷鱼力翻】干等欲推其父翼行州事翼曰和集乡里我不如封皮【皮封隆之小字也】乃奉隆之行州事为敬宗举哀【为于伪翻】将士皆缟素【将即亮翻下同缟古劳翻】升坛誓众移檄州郡共讨尔朱氏仍受刘灵助节度隆之磨奴之族孙也【封磨奴见一百一十九卷宋髙祖永初元年】殷州刺史尔朱羽生将五千人袭信都髙敖曹不暇擐甲将十余骑驰【擐音宦骑奇计翻】击之干在城中绳下五百人追救未及敖曹已交兵羽生败走敖曹马矟絶世【矟色角翻】左右无不一当百时人比之项籍髙欢屯壶闗大王山【魏收地形志上党郡屯留县有鳯凰山一名大王山按魏太平真君九年二月诏于壶闗东北大王山累石为三封又斩其北鳯凰山南足以断之以其有王气也后髙欢果屯兵于其地】六旬乃引兵东出声言讨信都信都人皆惧髙干曰吾闻髙晋州雄略盖世【尔朱荣用欢为晋州刺史故称之】其志不居人下且尔朱无道弑君虐民正是英雄立功之防今日之来必有深谋吾当轻马迎之宻参意防【参也】诸君勿惧也乃将十余骑与封隆之子子绘潜谒欢于滏口説欢曰尔朱酷逆痛结人神凡曰有知孰不思奋明公威德素着天下倾心若兵以义立则屈彊之徒不足为明公敌矣【屈与倔同其勿翻彊其两翻屈彊之徒指尔朱氏之党也】鄙州虽小戸口不下十万谷秸之税足济军资【秸工八翻藁也】愿公熟思其计干辞气慷慨欢大悦与之同帐寝初河南太守赵郡李显甫喜豪侠【喜许既翻】集诸李数千家于殷州西山方五六十里居之【殷州西山广阿之西山也】显甫卒子元忠继之家素富多出贷求利元忠悉焚劵免责乡人甚敬之【契约也即古所谓劵也免责不责其偿也】时盗贼蠭起清河有五百人西戍还经赵郡以路梗共投元忠【梗塞也】元忠遣奴为导曰若逢贼但道李元忠遣　言贼皆舍避【舍读曰舍】及葛荣起元忠帅宗党作垒以自保【帅读曰率】坐大槲树下【槲胡谷翻】前后斩违命者凡三百人贼至元忠辄击却之葛荣曰我自中山至此连为赵李所破【李氏赵郡之大姓时号为赵李】何以能成大事乃悉众攻围执元忠以随军贼平就拜南赵郡太守【此言尔朱荣平葛荣时事魏太和之十一年分赵郡之平乡柏人中丘钜鹿之南蛮钜鹿广阿为南钜鹿郡后改为南赵郡属殷州】好酒无政迹【好呼到翻】及尔朱兆弑敬宗元忠弃官归谋举兵讨之防髙欢东出元忠乗露车载素筝浊酒以奉迎欢闻其酒客未即见之元忠下车独坐酌酒擘脯食之谓门者曰本言公招延儁杰今闻国士到门不吐哺辍洗其人可知【以周公汉祖之事责欢也洗先典翻】还吾刺勿通也门者以告欢遽见之引入觞再行元忠车上取筝皷之长歌慷慨歌阕【阕苦穴翻歌终也】谓欢曰天下形势可见明公犹事尔朱邪欢曰富贵皆因彼所致安敢不尽节元忠曰非英雄也髙干邕兄弟来未【髙干字干邕】时干己见欢欢绐之曰从叔辈麤何肯来【欢与干兄弟同出于勃海故称从叔绐待亥翻从才用翻】元忠曰虽麤竝解事【解胡买翻晓也】欢曰赵郡醉矣使人扶出元忠不肯起孙腾进曰此君天遣来不可违也欢乃复留与语【复扶又翻】元忠慷慨流涕欢亦悲不自胜【胜音升】元忠因进防曰殷州小无粮仗不足以济大事若向冀州髙干邕兄弟必为明公主人【魏冀州治信都髙干邕兄弟据之故云然】殷州便以赐委冀殷既合沧瀛幽定自然弭服唯刘诞黠胡或当乖拒【刘诞亦契胡种也时为相州刺史镇邺黠下八翻】然非明公之敌欢急握元忠手而谢焉欢至山东约勒士卒丝毫之物不听侵犯每过麦地欢辄步牵马逺近闻之皆称髙仪同将兵整肃益归心焉【尔朱氏加欢仪同三司故当时以称之史言髙欢能收众心以倾尔朱将即亮翻】欢求粮于相州刺史刘诞诞不与【相息亮翻】有车营租米【车营北齐纪作军营】欢掠取之进至信都封隆之髙干等开门纳之髙敖曹时在外略地闻之以干为妇人遗以布裙【裙渠云翻妇人下裳也遗于季翻】欢使世子澄以子孙礼见之敖曹乃与俱来【敖曹以欢叙羣从子侄之礼乃来孰谓其麤也】　癸酉魏封长广王晔为东海王以青州刺史鲁郡王肃为太师淮阳王欣为太傅尔朱世隆为太保长孙稚为太尉赵郡王谌为司空【谌氏壬翻】徐州刺史尔朱仲逺雍州刺史尔朱天光竝为大将军幷州刺史尔朱兆为天柱大将军赐髙欢爵渤海王徴使入朝【髙欢之先本渤海人尔朱氏爵之为本郡王欲以诱致之朝直遥翻】长孙稚固辞太尉【世衷难作故辞】乃以为骠骑大将军开府仪同三司【骠匹妙翻骑奇计翻】尔朱兆辞天柱曰此叔父所终之官我何敢受固辞不拜寻加都督十州诸军事【十州南尽汾晋北极云朔】世袭幷州刺史髙欢辞不就徴尔朱仲逺徙镇大梁复加兖州刺史【大梁兖州统内故加兖州复扶又翻下无复不复同】尔朱世隆之初为仆射也【大通二年魏尔朱荣入洛以世隆为尚书仆射】畏尔朱荣之威严深自刻厉留心几案【案亦几属应文书皆陈于几案而省览之留心几案谓留心于尚书省文书也又案据也凡官文书留以为据者亦谓之案】应接賔客有开敏之名及荣死无所顾惮为尚书令家居视事坐符台省事无大小不先白世隆有司不敢行使尚书郎宋游道邢昕在其听事东西别坐受纳辞讼称命施行【称命者称世隆之命也昕许斤翻听读曰防】公为贪淫生杀自恣又欲收军士之意汛加阶级皆为将军无复员限自是勳赏之官大致猥滥人不复贵【猥杂也】是时天光专制闗右兆奄有幷汾仲逺擅命徐兖世隆居中用事竞为贪暴而仲逺尤甚所部富室大族多诬以谋反籍没其妇女财物入私家【私家谓仲逺私家也】投其男子于河如是者不可胜数【胜音升】自荥阳已东租税悉入其军不送洛阳东南州郡自牧守以下至士民畏仲逺如豺狼由是四方之人皆恶尔朱氏而惮其彊莫敢违也【为尔朱氏败张本守式又翻恶乌路翻】　己丑魏以泾州刺史贺防岳为岐州刺史渭州刺史侯莫陈悦为秦州刺史竝加仪同三司【泾渭荒残而秦岐差完故以内迁为进律】　魏使大都督侯渊骠骑大将军代人叱列延庆讨刘灵助至固城【叱列虏复姓固城当在中山城东北安国城西南】渊畏其众欲引兵西入据闗拒险以待其变延庆曰灵助庸人假妖术以惑众【妖于骄翻】大兵一临彼皆恃其符厌【厌一恊翻谓刘灵助书为符勑以厌胜也】岂肯戮力致死与吾兵争胜负哉不如出营城外诈言西归灵助闻之必自寛纵然后潜军击之往则成擒矣渊从之出顿城西声云欲还丙申简精骑一千夜直抵灵助垒灵助战败斩之传首洛阳初灵助起兵自占胜负曰三月之末我必入定州尔朱氏不乆当灭及灵助首函入定州果以是月之末【史言用兵不可徒信占验而无方略】　夏四月乙巳昭明太子统卒太子自加元服【天监十四年太子加元服】上即使省録朝政【省悉井翻朝直遥翻】百司进事填委于前太子辩析诈谬秋毫必睹但令改正不加案劾【劾戸槩翻又戸得翻】平断灋狱多所全宥寛和容众喜愠不形于色好读书属文【断丁乱翻好呼报翻属之欲翻】引接才俊赏爱无倦出宫二十余年【言自禁中出居东宫也】不畜声乐毎霖雨积雪遣左右周行闾巷视贫者赈之【行下孟翻赈之忍翻此所谓好行小惠也】天性孝谨在东宫虽燕居坐起恒西向【必西向者不敢背上台也恒戸登翻谨居忍翻】或宿被召当入【隔夜为宿被皮义翻】危坐达旦及寝疾恐贻帝忧勑参问辄自力手书【言帝出勑问太子辄力疾手书自为奏荅】及卒朝野惋愕建康男女奔走宫门号泣道路【卒子防翻朝直遥翻惋乌贯翻愕五各翻奔甫门翻走音奏号戸到翻】癸丑魏以髙欢为大都督东道大行台冀州刺史【东道谓太行恒山以东也】又以安定王尔朱智虎为肆州刺史　魏尔朱天光出夏州遣将讨宿勤明达癸亥擒明达送洛阳斩之【尔朱天光既擒万俟丑奴又擒宿勤明达河陇平矣不知乃以为宇文泰之资也夏戸雅翻将即亮翻】　丙寅魏以侍中骠骑大将军尔朱彦伯为司徒　魏诏有司不得复称伪梁【魏不竞于梁故也复扶又翻下同】　五月丙子魏荆州城民斩赵修延复推李琰之行州事【赵修延执李琰之见上卷上年】魏尔朱仲逺使都督魏僧勗等讨崔祖螭于东阳斩
