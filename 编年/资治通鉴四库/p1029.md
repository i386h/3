<!-- { "loadSidebar": true } -->
　　兴元元年二月戊申诏赠叚秀实太尉諡曰忠烈厚恤其家【叚秀实死节事见二百二十八卷建中四年諡神至翻】时贾隐林已卒赠左仆射赏其能直言也【卒子恤翻射寅谢翻直言事见上卷上年】　李希烈将兵五万围宁陵引水灌之濮州刺史刘昌以三千人守之【将即亮翻又音如字濮博木翻李希烈自建中四年改宁陵】滑州刺史李澄宻遣使请降【李澄降贼见上卷上年使疏吏翻降戸江翻】上许以澄为汴滑节度使澄犹外事希烈希烈疑之遣养子六百人戍白马【汴皮变翻白马滑州治所】召澄共攻宁陵澄至石柱使其众阳惊烧营而遁又讽养子令剽掠【令力丁翻剽匹妙翻下同】澄悉收斩之以白希烈希烈无以罪也刘昌守宁陵凡四十五日不释甲韩滉遣其将王栖曜将兵助刘洽拒希烈栖曜以彊弩数千游汴水夜入宁陵城【滉呼广翻将即亮翻将兵之将音同上　考异曰新书柏良器传曰良器为武卫中郎将以兵浙西希烈围宁陵遏水灌之亲令军中明日拔城良器以救兵至择弩手善游者防河渠夜入及旦伏弩乘城者皆死疑韩滉遣栖曜及良器同救宁陵旧栖曜传曰将强弩数千夜入宁陵与此共是一事今参取之】明日从城上射希烈【射而亦翻】及其坐幄【坐才卧翻】希烈惊曰宣润弩手至矣遂解围去　朱泚自奉天败归【事见上卷建中四年泚且礼翻又音此】李晟谋取长安刘徳信与晟俱屯东渭桥【刘徳信屯东渭桥事始见二百二十八卷建中四年晟成正翻】不受晟节制晟因徳信至营中数以沪涧之败及所过剽掠之罪斩之【数所具翻又所主翻沪俟古翻剽匹妙翻沪涧之败见二百二十八卷建中四年是年十一月既加李晟神防行营节度刘徳信可得而不受节制乎况又有败军及剽掠之罪斩之宜矣】因以数骑驰入徳信军劳其众【劳力到翻骑竒寄翻】无敢动者遂并将之军势益振【将即亮翻又音如字】李怀光既胁朝廷逐卢等【事见上卷上年朝直遥翻】内不自安遂有异志又恶李晟独当一面【恶乌路翻下同】恐其成功奏请与晟合军诏许之晟与怀光防于咸阳西陈涛斜筑垒未毕【垒鲁水翻】泚众大至晟谓怀光曰贼若固守宫苑【宫苑谓宫城及苑城也】或旷日持久未易攻取【易以豉翻】今去其巢穴敢出求战此天以贼赐明公不可失也怀光曰军适至马未秣士未饭【饭扶晩翻】岂可遽战邪【邪音耶】晟不得已乃就壁晟毎与怀光同出军怀光军士多掠人牛马晟军秋豪不犯怀光军士恶其异已分所获与之晟军终不敢受怀光屯咸阳累月逗留不进【逗音豆　考异曰实録云怀光坚壁自守凡八十余日按怀光以十一月癸巳解奉天围李晟以二月戊申徙东渭桥其间才七十六日实録所言谓怀光奔河中以前耳今但云累月】上屡遣中使趣之【使疏吏翻趣读曰促】辞以士卒疲弊且当休息观衅诸将数劝之攻长安【将即亮翻数所角翻下同】怀光不从宻与朱泚通谋李晟屡奏恐其有变为所并请移军东渭桥【泚且礼翻又音此晟成正翻李怀光既有异谋李晟与之连营于咸阳有不能一息安者其奏请移军当也然必归东渭桥者晟之本规也盖朱泚拥泾卒而据长安其败也必当西奔晟以师自东逼之所以开其走路耳兵法围城为之阙此其近之】上犹冀怀光革心收其力用寝晟奏不下【下户嫁翻】怀光欲缓战期且激怒诸军奏言诸军粮赐薄神防独厚厚薄不均难以进战上以财用方窘【窘巨陨翻】若粮赐皆比神防则无以给之不然又逆怀光意恐诸军觖望【觖古穴翻怨望也】乃遣陆防诣怀光营宣慰因召李晟参议其事怀光意欲晟自乞减损使失士心沮败其功【沮在吕翻败补迈翻】乃曰将士战鬭同而粮赐异何以使之恊力【将即亮翻】贽未有言数顾晟晟曰公为元帅得专号令晟将一军受指踪而已【数所角翻帅所类翻将即亮翻又音如字】至于增减衣食公当裁之怀光黙然又不欲自减之遂止【李晟之答怀光气和而辞正故能伐其谋】时上遣崔汉衡诣吐蕃兵【见上巻本年正月吐从暾入声】吐蕃相尚结赞【相息亮翻】言蕃法兵以主兵大臣为信今制书无怀光署名故不敢进上命陆贽谕怀光怀光固执以为不可曰若克京城吐蕃必纵兵焚掠谁能遏之此一害也前有勑防募士卒克城者人赏百缗彼兵五万若援敕求赏五百万缗何从可得此二害也虏骑虽来必不先进勒兵自固观我兵势胜则从而分功败则从而图变谲诈多端不可亲信此三害也【李怀光虽欲飬冦以自资然其陈用吐蕃三害其言亦各有理缗眉巾翻骑竒寄翻谲古穴翻】竟不肯署敕尚结赞亦不进军陆贽自咸阳还上言贼泚稽诛保聚宫苑【上时掌翻还从宣翻又音如字泚且礼翻又音此朱泚自据长安居白华殿重兵多在苑中故言保聚宫苑】势穷援絶引日偷生怀光总仗顺之师乘制胜之气【谓醴泉之胜也】鼓行芟翦易若摧枯【芟所衔翻易以豉翻】而乃冦奔不追师老不用诸帅毎欲进取怀光輙沮其谋【诸帅谓李晟杨惠元等帅所类翻沮在吕翻】据兹事情殊不可解【解户买翻晓也】陛下意在全防委曲听从观其所为亦未知感若不别务规略渐思制持惟以姑息求安终恐变故难测此诚事机危迫之秋也固不可以寻常容易处之【易弋防翻处昌吕翻】今李晟奏请移军适遇臣衔命宣慰【晟成正翻衔户缄翻】怀光偶论此事臣遂泛问所宜怀光乃云李晟既欲别行某亦都不要借【要者须其用借者借其力当时诸镇有要借官所以名官之意亦如此】臣犹虑有飜覆因美其军盛彊怀光大自矜夸转有轻晟之意臣又从容问云【从千容翻】囘日或圣防顾问事之可否决定何如怀光已肆轻言不可中变遂云恩命许去事亦无妨【言上已许李晟去咸阳则其移军于事体无妨也】要约再三【要一遥翻】非不详审虽欲追悔固难为辞伏望即以李晟表出付中书敕下依奏【敕下李晟依其所奏也下户嫁翻】别赐怀光手诏示以移军事由【事由犹言事因也】其手诏大意云昨得李晟奏请移军城东以分贼势【东渭桥在京城东故云然晟成正翻】朕本欲委卿商量适防陆防囘奏云见卿语及于此仍言许去事亦无妨遂勑本军允其所请如此则词婉而直理顺而明虽蓄异端何由起怨上从之晟自咸阳结陈而行【结陈而行以防李怀光追掩陈读曰阵】归东渭桥时鄜坊节度使李建徽神防行营节度使杨惠元犹与怀光聨营陆防复上奏曰怀光当管师徒【鄜音虏使疏吏翻复扶又翻上时掌翻当管犹言见管也】足以独制凶冦逗留未进抑有它由所患太彊不资傍助比者又遣李晟李建徽杨惠元三节度之众附丽其营【比毘至翻近也】无益成功祗足生事何则四军接垒羣帅异心【李晟李建徽杨惠元之军及李怀光之军为四军帅所类翻】论势力则悬絶高卑【言怀光之军最彊怀光之官最高相去悬絶】据职名则不相统属【言怀光晟建徽惠元四人并为节度使各总一军不相统属】怀光轻晟等兵防位下而忿其制不从心晟等疑怀光养冦蓄奸而怨其事多陵已端居则互防飞谤欲战则递恐分功龃龉不和【龃壮所翻龉偶许翻】嫌衅遂构俾之同处必不两全【处昌吕翻】彊者恶积而后亡弱者势危而先覆【陆防言李怀光李建徽杨惠元之祸败如烛照龟卜】覆亡之祸翘足可期【人立而翘一足则不能久翘足可期者言祸来之速也】旧冦未平新患方起忧叹所切实堪疚心【疚病也】太上消慝于未萌【太上犹言极上也慝恶也】其次救失于始兆况乎事情已露祸难垂成【难乃旦翻】委而不谋何以宁乱李晟见机虑变先请移军建徽惠元势转孤弱为其吞噬理在必然【晟成正翻噬时制翻防也】它日虽有良图亦恐不能自防拯其危急唯在此时【拯救也】今因李晟愿行便遣合军同往托言晟兵素少【少诗沼翻】虑为贼泚所邀借此两军迭为犄角【泚且礼翻犄居蚁翻】仍先谕防密使促装诏书至营即日进路怀光意虽不欲然亦计无所施是谓先人有夺人之心【左传赵宣子之言先悉荐翻】疾雷不及掩耳者也【淮南子之言】解鬭不可以不离救焚不可以不疾理尽于此惟陛下图之上曰卿所料极善然李晟移军怀光不免怅望【怅丑亮翻怨也】若更遣建徽惠元就东【谓自咸阳东就李晟也】恐因此生辞【生辞犹今人言生言语也】转难调息【调息犹今人言调停也】且更俟旬时【旬时犹言旬日也】　辛酉加王武俊同平章事兼幽州卢龙节度使【欲使之讨朱滔也使疏吏翻】　李晟以为怀光反状已明缓急宜有备蜀汉之路不可壅【此指汉蜀郡汉中郡二郡大界而言】请以禆将赵光铣等为洋利剑三州刺史【三州皆当入蜀之道之要禆賔弥翻将即亮翻洋音】祥各将兵五百以防未然【将音同上又音如字】上疑未决欲亲总禁兵幸咸阳以慰抚为名趣诸将进讨【趣读曰促】或谓怀光曰此汉祖游云梦之防也【游云梦事见十一卷汉高祖六年】怀光大惧反谋益甚上垂欲行怀光辞益不逊上犹疑谗人间之【间古苋翻】甲子加怀光太尉增实食赐铁劵【实食食实封也】遣神防右兵马使李卞等往谕防【使疏吏翻下同　考异曰邠志曰十六日诏加怀光太尉按实録甲子二十三日邠志误幸奉天録旧传李卞作李升今从奉天録】怀光对使者投铁劵于地曰圣人疑怀光邪【唐之臣子率称君父为圣人邪音耶】人臣反赐铁劵怀光不反今赐铁劵是使之反也辞气甚悖【悖蒲妺翻又蒲没翻】朔方左兵马使张名振当军门大呼曰【呼火故翻】太尉视贼不许击待天使不敬【使疏吏翻朝廷所遣谓之天使盖谓君天也君之所遣犹天之所遣也】果欲反邪功高太山一旦弃之自取族灭富贵它人何益哉【言怀光反是自取族灭它人平其乱以为功而得富贵是富贵它人也】我今日必以死争之怀光闻之谓曰我不反以贼方彊故须蓄鋭俟时耳怀光又言天子所居必有城隍【有水曰池无水曰隍】乃卒城咸阳未几移军据之【几居岂翻】张名振曰乃者言不反【乃者犹言昨者也】今日拔军此来何也何不攻长安杀朱泚取富贵引军还邠邪【泚且礼翻又音此还从宣翻又音如字邠卑旻翻怀光所统朔方军本屯邠州】怀光曰名振病心矣命左右引去拉杀之【拉落合翻】右武锋兵马使石演芬本西域胡人怀光养以为子怀光潜与朱泚通谋演芬遣其客郜成义诣行在告之【泚且礼翻又音此演以浅翻郜古到翻史炤曰郜姓也出自周文王子封郜国国在济隂晋有尚书高昌郜久】请罢其都统之权成义至奉天告怀光子璀【统他综翻俗音从上声璀七罪翻】璀宻白其父怀光召演芬责之曰我以尔为子柰何欲破我家今日负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎演芬胡人不能异心惟知事一人【一人谓天子也】茍免贼名而死死甘心矣怀光使左右脔食之皆曰义士也可令快死以刀断其喉而去【脔力兖翻令力丁翻断音短　考异曰邠志曰怀光投铁劵于地使者惧焉名振呼于军门又曰二月二十一日怀光拔其军居咸阳又曰三月三日怀光廵咸阳城名振曰昨日言不反今悉军此来何也又曰怀光既杀名振召演芬责之按名振云昨日言不反今何此来则是呼军门之明日怀光即移军咸阳若至咸阳已十三日因廵城而名振言之何得云昨日又何得云悉军此来又名振与演芬同日死按旧传云郜成义至奉天乃反其言告怀光子璀璀宻告其父怀光若三月三日则车驾已幸梁洋不在奉天且是时反状已彰灼如此岂能尚欺人云不反邪今从幸奉天録悉因投铁劵言之】李卞等还言怀光骄慢之状【还从宣翻又音如字】于是行在始严门禁【严门闗出入之禁以防不虞】从臣皆宻装以待【史炤曰宻具装束所以备行从才用翻】乙丑加李晟河中同绛节度使上犹以为薄【徳宗当患难之时进人若将加诸当事定之后退人若将坠诸渊晟成正翻使疏吏翻】丙寅又加同平章事上将幸梁州【梁州古汉中】山南节度使盐亭严震闻之【盐亭汉广汉县地梁置盐亭县唐属梓州以产盐名县】遣使诣奉天奉迎又遣大将张用诚将兵五千至厔以来迎卫【至厔以来者言若迎卫之兵至厔而乘舆未至则当防道渐进来前以迎乗舆不指定一处也厔音舟窒将即亮翻诚将音同上又音如字】用诚为怀光所诱隂与之通谋【诱音酉】上闻而患之防震继遣牙将马勋奉表上语之故【勋许云翻语牛倨翻】勋请亟诣梁州取严震符召用诚还府若不受召臣请杀之上喜曰卿何时复至此【还从宣翻又音如字复扶又翻又音如字】勋刻日时而去既得震符请壮士五人与之俱出骆谷用诚不知事泄以数百骑迎之【汉中取鳯翔之路南谷曰褒北谷曰骆骑竒寄翻】勋与之俱入驿时天寒勋多然藁火于驿外【然与燃同藁禾秆也】军士皆往附火勋乃从容出怀中符以示用诚曰大夫召君用诚错愕起走【从于容翻错愕猝然惊也】壮士自后执其手擒之用诚子在勋后斫伤勋首壮士格杀其子仆用诚于地跨其腹以刀拟其喉曰出声则死勋入其营士卒已擐甲执兵矣【仆方遇翻顿也擐户惯翻】勋大言曰汝曹父母妻子皆在汉中一朝弃之与张用诚同反于汝曹何利乎大夫令我取用诚不问汝曹无自取族灭众皆詟服【令力丁翻詟之渉翻失气也】勋送用诚诣梁州震杖杀之命副将领其众【将即亮翻】勋裹其首复命于行在愆期半日【愆期过期也】李怀光夜遣人袭夺李建徽杨惠元军建徽走免惠元将奔奉天怀光遣兵追杀之怀光又宣言曰吾今与朱泚连和车驾且当逺避怀光以韩游瓌朔方将也【泚且礼翻又音此韩游瓌初事郭子仪李怀光东征游瓌为邠宁留后瓌古囘翻将即亮翻】掌兵在奉天与游瓌书约使为变游瓌密奏之明日又以书趣之【怀光又以书趣游瓌游瓌盖又奏之也若据考异则后书为浑瑊所获通鉴疑而不取趣读曰促】上称其忠义因问防安出对曰怀光总诸道兵故敢恃众为乱今邠宁有张昕灵武有寗景璿【邠卑旻翻昕许斤翻璿似宣翻】河中有吕鸣岳振武有杜从政潼闗有唐朝臣渭北有窦觎【潼音同朝直遥翻觎音俞】皆守将也【言此诸将各守其地也】陛下各以其地及其众授之尊怀光之官罢其权则行营诸将各受本府指麾矣【罢怀光兵权则诸路兵虽在行营将不肯禀命于怀光而各禀本府之命】怀光独立安能为乱上曰罢怀光兵权若朱泚何【言罢怀光恐无以制朱泚】对曰陛下既许将士以克城殊赏将士奉天子之命以讨贼取富贵谁不愿之邠府兵以万数借使臣得而将之【将即亮翻又音如字】足以诛泚况诸道必有杖义之臣泚不足忧也上然之丁邜怀光遣其将赵升鸾入奉天约其夕使别将逹奚小俊烧干陵　【考异曰邠志作逹奚小进今从实録】令升鸾为内应以惊胁乘舆【令力丁翻乘绳证翻】升鸾诣浑瑊自言瑊遽以闻且请决幸梁州【军户昆翻又户本翻瑊古衔翻　考异曰邠志二十六日怀光又使持书趣游瓌浑公获而奏之且使其卒物色我军游瓌不知不得以闻又怒瑊之虞已也慢骂于途上疑其变即日幸梁州今从实録奉天记曰上初防奉天而车驾至冝夀县渭水之阳谓侍臣曰朕之此行莫同永嘉之势因然流涕浑瑊对曰临大难无忧惧者圣人之勇也言讫济河按新传李惟简追及上于厔西然后浑瑊继至则上至渭阳时瑊犹未来今不取】上命瑊戒严瑊出部勒未毕上已出城西命戴休顔守奉天朝臣将士狼狈扈从【朝直遥翻将即亮翻从才用翻】戴休顔狥于军中曰怀光已反遂乘城拒守朱泚之称帝也【朱泚称帝见二百二十八巻建中四年泚且礼翻又音此】兵部侍郎刘廼卧病在家泚召之不起使蒋镇自往説之【説式芮翻】凡再往知不可诱胁【诱音酉】乃叹曰镇亦忝列曹不能舍生以至于此【蒋镇仕唐为工部侍郎故云亦忝列曹为泚所得不能死而受泚官自愧不能舍生取义】岂可复以己之腥臊汚漫贤者乎【复扶又翻臊苏遭翻汚乌故翻漫谟官翻涂也】歔欷而返【歔音虚欷音希又许既翻】廼闻帝幸山南膺大呼【呼火故翻】自投于牀不食数日而卒【梁州在长安南山之南刘廼以乘舆播迁浸以益逺故自絶于衾衽之间】太子少师乔琳从上至厔称老疾不堪山险削髪为僧匿于仙游寺泚闻之召至长安以为吏部尚书于是朝士之窜匿者多出仕泚矣【刘廼以乘舆不能复还而自絶义不臣贼也乔琳等以乘舆不能复还出仕于泚茍性命而贪禄利也唐于此时亦云殆矣少始照翻厔音舟窒尚辰羊翻】怀光遣其将孟保【考异曰邠志作孟廷宝今从实録】惠静寿孙福逹将精骑趣南山邀车
