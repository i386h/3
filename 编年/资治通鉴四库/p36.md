<!-- { "loadSidebar": true } -->
　　【者伏羲以木德王木生火故神农以火德王火生土故黄帝以土德王土生金故少昊以金德王金生水故颛顼以水德王水生木故帝喾又以木德王木又生火故帝尧以火德王火又生土故帝舜以土德王土又生金故夏以金德王金又生水故商以水德王水又生木故周以木德王此五德之终而复始也邹衍以为周得火徳葢以火流王屋为周受命之符且服色尚赤故也就衍之説以为终始秦当以土为行今始皇以水胜火自以水为行所谓推五胜也汉初以土为行葢亦祖行之説也】及始皇并天下齐人奏之始皇采用其説以为周得火德秦代周从所不胜为水德始改年朝贺皆自十月朔衣服旌旄节旗皆尚黑数以六为纪【改年句断夏以建寅之月为岁首殷以建丑之月为岁首周以建子之月为岁首今始皇以建亥之月为岁首是改年也自此纪年皆以十月为岁首朝贺以十月朔以水为行故色尚黒水成数六故以六为纪】　丞相绾言燕齐荆地逺【避庄襄王讳故以楚为荆索隠曰丞相绾姓王】不为置王无以镇之请立诸子始皇下其议【下遐嫁翻凡自上而下之下皆同音】廷尉斯曰【班书百官表廷尉秦官应劭曰听狱必质诸朝廷与众共之兵狱同制故称廷尉师古曰廷平也冶狱贵平故以为号】周文武所封子弟同姓甚众然后属疏逺相攻击如仇讐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制【易以豉翻史记正义音以职翻非也】天下无异意则安宁之术也置诸侯不便始皇曰天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是分天下为三十六郡郡置守尉监【裴骃曰三川河东南阳南郡九江鄣郡防稽颍川砀郡泗水薛郡东郡琅邪齐郡上谷渔阳右北平辽西辽东代郡钜鹿邯郸上党太原云中九原雁门上郡陇西北地汉中巴郡蜀郡黔中长沙凡三十五郡与内史为三十六郡班书百官表郡守掌治其郡郡尉掌佐守典武职甲卒监御史掌监郡守始究翻监去声康又居衔切余谓守尉监官名也当从去声若监郡之监则从平声记王制天子使其大夫为三监监于方伯之国陆德明释文监古暂翻监于古衔翻可以知矣】收天下兵聚咸阳销以为钟鐻【鐻与虡同音巨虡者所以悬钟横曰笋植曰虞】金人十二重各千石置宫庭中【史记正义曰汉书五行志时大人见临洮长五丈足履六尺皆夷狄服凡十二人故销兵器铸而象之所谓金狄也】一法度衡石丈尺徙天下豪桀于咸阳十二万户诸庙及章台上林皆在渭南【上林在汉长安县西南秦始起上林苑至汉武帝又増而广之】毎破诸侯写放其宫室作之咸阳北阪上【程大昌雍录曰咸阳北阪汉武帝别名渭城阪即九嵕诸山麓也】南临渭自雍门以东至泾渭殿屋复道周阁相属【徐广曰雍门在髙陵县史记正义曰在今岐州雍县东余按班志髙陵县属左冯翊左辅都尉治焉雍县属右扶风二説相去何逹也三辅黄图曰长安城西出北头第一门曰雍门木名西城门但长安本秦离宫秦之咸阳则汉扶风之渭城也渭城与长安相去虽不逺然秦时长安未有十二门也岂作史者因汉之雍门而书之与泾渭言泾渭之交也复与复同音方目翻复道阁道也上下有道故谓之复】所得诸侯美人钟鼓以充入之
　　二十七年始皇巡陇西北地至鸡头山过回中焉【范史隗嚣王孟塞鸡头道贤注曰在原州髙平县西括地志成州上禄县东北二十里有鸡头山应劭曰回中在安定髙平孟康曰回中在北地贤曰回中在汧括地志回中宫在雍西四十里史记正义曰言始皇西巡出陇右向西北出宁州西南行至成州出鸡头山东还过岐州之回中宫也余谓上书巡陇西北地则先至原州之鸡头山而还过回中道里为顺若出成州之鸡头则须先过回中而后至鸡头以书法之前后观之居然可见】作信宫渭南已更命曰极庙【作宫已成而更名也索隠曰言为宫庙象天极故曰极庙天官书中宫曰天极是也】自极庙道通骊山作甘泉前殿筑甬道自咸阳属之治驰道于天下【三辅黄图曰甘泉宫一名云阳宫闗辅记曰林光宫一曰甘泉宫始皇造在今池阳县西故甘泉山宫周匝十余里汉武帝广之周十九里又黄图曰咸阳北至九嵕甘泉南至鄠杜东至河西至汧渭之交东西八百里南北四百里离宫别馆聨望相属甬道唐夹城之类也应劭曰筑垣墙如街巷甬余陇翻贾山曰秦为驰道于天下东穷燕齐南极呉楚江湖之上濒海之观毕至道广五十步三丈而树厚筑其外隠以金椎树以青松应劭曰驰道天子所行道也若今之中道孔颖达曰驰道如今御路也是君驰走车马之处故曰驰道属之欲翻】
　　二十八年始皇东行郡县上邹峄山立石颂功业【班志鲁国邹县峄山在北应劭曰邾文公迁于绎即此括地志邹峄山在兖州邹县南二十二里峄音亦】于是召集鲁儒生七十人【孔颖达曰儒之言优也柔也能安人能服人又儒者濡也以先王之道能濡其身】至泰山下议封禅诸儒或曰古者封禅为蒲车恶伤山之土石草木扫地而祭席用葅稭议各乖异始皇以其难施用由此绌儒生【括地志泰山在兖州博城县西北三十里一曰岱宗服防曰封者増山之髙禅广地也张晏曰天髙不可及于泰山上立封禅以祭之冀近神灵也项威曰封泰山告太平升中和之气于天祭土为封谓负土于泰山为坛而祭也除地为墠后改墠为禅晋太康地记曰为坛于泰山以祭天示増髙也为墠于梁父以祭地示广也白虎通曰王者易姓而起必升封于泰山之上者何因髙告髙顺其类故升封者増髙也下禅梁父之基广厚也刻石纪号者着已之功迹以自劝也増太山之髙以报天附梁父之基以报地恶乌路翻师古曰蒲车以蒲裹轮葅稭班志作苴稭如淳曰苴读如租稭读曰戛晋灼曰苴借也师古曰茅借也苴本作葅假借用应劭曰稭藁本去皮以为席绌与黜同黜退也】而遂除车道上自太山阳至颠立石颂德从隂道下禅于梁父【师古曰山南曰阳山北曰隂班志泰山郡有梁父县师古注曰以山名县括地志梁父山在兖州泗水县北八十里父音甫】其礼颇采太祝之祀雍上帝所用【班表奉常之属有雍太祝令丞葢汉仍秦制也秦作畤于雍以祀上帝今采其礼以为封禅礼】而封藏皆秘之世不得而记也于是始皇遂东游海上行礼祠名山大川及八神【封禅书八神一曰天主祠天齐渊水二曰地主祠太山梁父三曰兵主祠蚩尤四曰隂主祠三山五曰阳主祠之罘山六曰月主祠之莱山七曰日主祠成山八曰四时主祠琅邪或曰八神齐自太公以来祠之】始皇南登琅邪大乐之留三月作琅邪台立石颂德明得意【班志琅邪郡有琅邪县山海经琅邪台在渤海间琅邪之东郭璞曰琅邪临海边有山曰琅邪台越王句践徙琅邪作观台以望东海史记曰始皇徙三万家于台下是其所作因越之旧也括地志琅邪山在密州诸城县东南百四十里始皇立层台于山上谓之琅邪台邪音耶大乐之乐琅邪之风景也乐音洛】初燕人宋毋忌羡门子髙之徒称有僊道形解【解佳买翻】销化之术燕齐迂怪之士皆争传习之【道经月中仙人宋毋忌白凙图云火之精曰宋毋忌葢其人火仙也张曰羡门子髙仙人居碣石山上服防曰形解尸解也张晏曰人老而解去故骨如变化也今山中有龙骨世谓之龙解骨化去迂羽俱翻又忧俱翻】自齐威王宣王燕昭王皆信其言使人入海求蓬莱方丈瀛洲云此三神山在渤海中去人不逺患且至则风引船去尝有至者诸僊人及不死之药皆在焉及始皇至海上诸方士齐人徐市等争上书言之【太史公曰嬴姓分封者为徐氏姓谱曰皋陶子伯益佐禹有功封其子若木于徐】请得齐戒与童男女求之【齐戒之齐读曰齐】于是遣徐市发童男女数千人入海求之船交海中皆以风为解【师古曰自解説云为风不得而至自解犹今言分疏】曰未能至望见之焉始皇还过彭城【班志楚国冇彭城县古彭祖国】齐戒祷祠欲出周鼎泗水【水经泗水出鲁国卞县北山东南过彭城县又东过下邳县入淮时人相传以为宋太丘社亡而周鼎没于泗水中故祠泗水欲出周鼎】使千人没水求之弗得乃西南渡淮水【水经淮水出南阳郡平氏县桐柏山东南至淮陵入海行三千余里】之衡山南郡【班志衡山在长沙国湘南县之东南括地志衡山一名岣嵝山在衡州湘潭县西四十一里汉衡山国在江北秦拔楚郢置南郡唐为荆州江陵府之往也】浮江至湘山祠逢大风几不能渡【几居依翻】上问博士曰湘君何神对曰闻之尧女舜之妻此【班志湘水出零陵郡零陵县阳朔山北至入江括地志黄陵庙在岳州湘隂县北五十七里舜二妃之神二妃冢在湘隂县一百六十里青草山上盛之荆州记青草湖南有青草山湖因山而名舜陟方死于苍梧二妃死于江湘之间因葬焉博士以儒学为官汉成帝诏曰儒林之官四海渊源宜皆明于古今温故知新通达国体故谓之博士】始皇大怒使刑徒三千人皆伐湘山树赭其山【赭音者赤也】遂自南郡由武闗归　初韩人张良其父祖以上五世相韩【张良大父开地相韩昭侯宣恵王襄哀王父平相厘王悼惠王凡五世】及韩亡良散千金之产欲为韩报仇【为于伪翻】
　　二十九年始皇东防至阳武博浪沙中【班志阳武县属河南郡有博浪沙索隠曰今浚仪西北四十里有博浪城史记正义曰郑州阳武县有博浪沙当官道师古曰狼音浪史记作浪正义音狼】张良令力士操铁椎狙击始皇误中副车【狙玃属狙之伺物必伏乗其便而击之狙击者谓伏其旁而狙伺以击之也狙千恕翻又千余翻索隠曰汉官仪天子有属车即副车奉车郎御而从后余谓副贰也汉有五时副车又在属车之外】始皇惊求弗得令天下大索十日【索山客翻】始皇遂登之罘【班志之罘山在东莱腄县括地志之罘山在莱州文登县东北一百八十里罘音浮】刻石旋之琅邪道上党入【旋即还字之往也】
　　三十一年使黔首自实田【二十六年更名民曰黔首孔颖达曰黔黒也凡民以黑巾覆头故谓之黔首】
　　三十二年始皇之碣石【班志大碣石山在右北平郡骊成县西南文颖曰碣石在辽西郡絫县郦道元曰濡水至絫县碣石山今于此枕海有石如埇道数十里当山顶有大石如柱形往往而见立于钜海之中名天桥柱碣音桀】使燕人卢生求羡门【姓谱姜姓之后封于卢以国为氏】刻碣石门坏城郭决通隄坊【坏音怪坊读曰防】始皇巡北边从上郡入卢生使入海还因奏录图书曰亡秦者胡也【录图书如后世识纬之书郑曰胡胡亥秦二世名也秦见图书而不知此为人名反备此胡】始皇乃遣将军防恬发兵三十万人北伐匈奴
