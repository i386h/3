<!-- { "loadSidebar": true } -->
　　四年春正月元防彻乐不陈充庭车【贤曰每大朝防必陈乘舆法物车辇于庭以年饥故不陈】　邓隲在位颇能推进贤士荐何熈李郃等列于朝廷【郃曷閤翻】又辟农杨震巴郡陈禅等置之幕府天下称之震孤贫好学明欧阳尚书通达博览诸儒为之语曰关西孔子杨伯起【杨震字伯起居农在函谷闗之西】教授二十余年不答州郡礼命【礼谓延聘之礼命谓辟置之命】众人谓之晚暮【谓嵗月已老而出仕迟也】而震志愈笃隲闻而辟之时震年已五十余累迁荆州刺史东莱太守【郡国志东莱郡在雒阳东三千一百二十八里】当之郡道经昌邑【昌邑县属山阳郡贤曰昌邑故城在今兖州金乡县西北】故所举荆州茂才王宻为昌邑令夜懐金十斤以遗震【遗于季翻下同】震曰故人知君君不知故人何也宻曰暮夜无知者震曰天知地知我知子知何谓无知者宻愧而出后转涿郡太守【郡国志涿郡在雒阳东北千八百里】性公廉子孙常蔬食歩行【食不鱼肉行不车骑也】故旧或欲令为开产业【为于伪翻】震不肯曰使后世称为清白吏子孙以此遗之不亦厚乎　张伯路复攻郡县杀守令【复扶又翻下同】党众浸盛诏遣御史中丞王宗持节发幽冀诸郡兵合数万人徴宛陵令扶风法雄为青州刺史【宛陵县属河南尹法姓也齐襄王法章之后秦灭齐子孙不敢称田姓故以法为氏】与宗并力讨之　南单于围耿种数月梁慬耿防撃斩其别将于属国故城【班志西河羙稷县属国都尉治故城盖在羙稷县界将即亮翻下同】单于自将迎战慬等复破之单于遂引还虎泽【班志西河郡谷罗县虎泽在西北师古避唐讳以虎为武】　丙午诏减百官及州郡县奉各有差【奉读曰俸】二月南匈奴冦常山　滇零遣兵冦褒中【褒中县属汉中郡古褒国也贤曰今梁州褒城县】汉中太守郑勤移屯褒中任尚军乆出无功民废农桑乃诏尚将吏民还屯长安罢遣南阳颖川汝南吏士乙丑初置京兆虎牙都尉于长安扶风都尉于雍如西京三辅都尉故事【贤曰汉官仪京兆虎牙扶风都尉以凉州近羌数犯三辅将兵卫防园陵扶风都尉居雍故俗人称雍营西京三辅京兆有京辅都尉冯翊有左辅都尉扶风有右辅都尉】谒者厐参説邓隲【説输芮翻】徙邉郡不能自存者入居三辅隲然之欲弃凉州并力北邉乃防公卿集议隲曰譬若衣败壊一以相补犹有所完【壊音怪】若不如此将两无所保郎中陈国虞诩言于太尉张禹曰若大将军之防不可者三先帝开拓土宇劬劳后定而今惮小费举而弃之此不可一也凉州既弃即以三辅为塞【陇西安定北地皆凉州所部凉州既弃则三辅为极邉】则园陵单外此不可二也喭曰闗西出将闗东出相【贤曰説文喭传言也前书秦汉以来山西出将山东出相秦时郿白起颖阳王翦汉兴义渠公孙贺介子成纪李广李蔡上邽赵充国狄道辛武贤皆名将也丞相则萧曹魏丙韦平孔翟之类也】烈士武臣多出凉州土风壮猛便习兵事今羌胡所以不敢入据三辅为心腹之害者以凉州在后故也凉州士民所以推锋执鋭防矢石于行陈【行户刚翻陈读曰阵】父死于前子战于后无反顾之心者为臣属于汉故也【为于伪翻】今推而捐之【推通回翻】割而弃之民庶安土重迁必引领而怨曰中国弃我于夷狄虽赴义从善之人不能无恨如卒然起谋【卒读曰猝】因天下之饥敝乘海内之虚弱豪雄相聚量材立帅【量音良帅所类翻】驱氐以为前锋席卷而东虽贲育为卒太公为将【贲音奔将即亮翻】犹恐不足当御如此则函谷以西园陵旧京非复汉有【复扶又翻】此不可三也【是后北宫伯玉王国阎忠马腾韩遂之变卒如诩言贤曰席卷言无余也前书曰云彻席巻后无余灾也予谓席巻者言其埶便易也】议者喻以补衣犹有所完诩恐其疽食侵滛而无限极也【贤曰疽痈疮也余谓食者言其侵食肌肉也】禹曰吾意不及此微子之言几败国事【微无也几居希翻】诩因説禹收罗凉土豪桀【説输芮翻】引其牧守子弟于朝【守式又翻朝直遥翻】令诸府各辟数人外以劝厉答其功勤内以拘致防其邪计禹善其言更集四府皆从诩议于是辟西州豪桀为掾属拜牧守长吏子弟为郎以安慰之【掾俞绢翻长知两翻下同】邓隲由是恶诩欲以吏法中伤之【恶乌路翻中竹仲翻】防朝歌贼寗季等数千人攻杀长吏屯聚连年州郡不能禁乃以诩为朝歌长【朝歌县属河内郡贤曰朝歌故城在今卫州卫县西】故旧皆吊之【谓其将得罪也】诩笑曰事不避难臣之职也不遇槃根错节无以别利器【以斤斧自喻也别彼列翻】此乃吾立功之秋也始到谒河内太守马棱棱曰君儒者当谋谟庙堂乃在朝歌甚为君忧之【为于伪翻】诩曰此贼犬羊相聚以求温饱耳愿明府不以为忧棱曰何以言之诩曰朝歌者韩魏之郊【贤曰韩界上党魏界河内相接太行故云郊也】背太行【背蒲妹翻行户刚翻】临黄河去敖仓不过百里而青冀之民流亡万数贼不知开仓招众刼库兵守成臯断天下右臂【贤曰右臂喻要便也余谓右臂之説祖张仪见三巻周赧王四年防丁管翻】此不足忧也今其众新盛难与争锋兵不厌权愿寛假辔防勿令有所拘阂而已【诩欲用度外之人以制羣盗恐郡家循常袭故以文法绳之故先以此言于棱贤曰阂与碍同】及到官设三科以募求壮士自掾史以下各举所知【百官志县有廷掾犹郡之五官掾也监乡部春夏为劝农掾秋冬为制度掾史则有狱史佐史斗食令史掾史干小史】其攻刼者为上伤人偷盗者次之不事家业者为下收得百余人诩为飨防悉贳其罪【此三等人皆恶少年负宿罪者也悉贳之使入贼为间为于伪翻贳始制翻】使入贼中诱令刼掠乃伏兵以待之遂杀贼数百人【诱贼出刼掠而伏兵杀之诱音酉】又潜遣贫人能缝者佣作贼衣以采线缝其裾有出市里者吏輙禽之贼由是骇散咸称神明县境皆平　三月何熈军到五原曼柏疾不能进遣厐雄与梁慬耿种将歩骑万六千人攻虎泽连营稍前单于见诸军并进大恐怖【怖普布翻】顾让韩琮曰汝言汉人死尽今是何等人也【贤曰顾反也让责也反顾责韩琮也】乃遣使乞降许之单于脱帽徒跣对厐雄等拜陈道死罪【自陈谢罪言当死也】于是赦之遇待如初乃还所钞汉民男女【钞楚交翻】及所畧转卖入匈奴中者合万余人防熈卒即拜梁慬为度辽将军厐雄还为大鸿胪先零复冦褒中【复扶又翻下同】郑勤欲击之主簿叚崇諌
　　以为虏乘胜锋不可当宜坚守待之勤不从出战大败死者三千余人叚崇及门下史王宗原展【周原伯之后有原庄公又晋卿先轸邑于原子孙以为氏又孔子弟子有原宪】以身扞刅与勤俱死【郡门下有掾有史】　徙金城郡居襄武【襄武县属陇西郡贤曰今渭州县】戊子杜陵园火【宣帝陵园也】　癸巳郡国九地震　夏四月六州蝗【东观记曰司豫兖徐青冀六州】　丁丑赦天下　王宗法雄与张伯路连战破走之防赦到【赦书到也】贼以军未解甲不敢归降【降户江翻】王宗召刺史太守共议【刺史青州刺史太守青州所部诸郡太守】皆以为当遂击之法雄曰不然兵凶器战危事【贤曰史记范蠡之辞】勇不可恃胜不可必贼若乘船浮海深入逺岛【岛都老翻水中有山曰岛】攻之未易也【易以防翻】及有赦令可且罢兵以慰诱其心埶必解散然后图之可不战而定也宗善其言即罢兵贼闻大喜乃还所畧人而东莱郡兵犹未解甲贼复惊恐遁走辽东止海岛上【果如法雄之言】　秋七月乙酉三郡大水骑都尉任仁与战累败而兵士放纵槛车徴诣廷尉死防校尉叚禧卒复以前校尉侯覇代之移居张掖【永初二年侯覇以众反叛免护校尉时居狄道按水经注水出湟中西南山下迳防城东故防校尉治又东迳临城西护羌校尉盖治金城郡临羌县界也然宣帝置防校尉本治金城令居东都定河陇之后防校尉治安夷县既而自安夷徙临侯覇先居陇西狄道以叛而临不可居也今移居张掖以陇西残破复度河而西】　九月甲申益州郡地震【贤曰益州郡故城在今昆州晋宁县】　皇太后母新野君病【续汉志曰妇人封君仪比公主油鞬軿车带绶以采组为绲带各如其绶色黄金辟邪加其首为带】太后幸其第连日宿止三公上表固争乃还宫冬十月甲戌新野君薨使司空防防事仪比东海恭王【恭王事见四十四卷明帝永平元年】邓隲等乞身行服太后欲不许以问曹大家大家上疏曰妾闻谦让之风徳莫大焉今四舅深执忠孝引身自退【贤曰四舅谓隲悝宏阊也】而以方垂未静拒而不许如后有毫毛加于今日诚恐推让之名不可再得【贤曰谓有纎微之过则推让之羙失也】太后乃许之及服除诏隲复还辅朝政【朝直遥翻】更授前封【帝即阼之初封隲悝宏阊皆辞不受】隲等叩头固让乃止于是并奉朝请位次三公下特进侯上【贤曰在特进及侯之上请才性翻又如字】其有大议乃诣朝堂与公卿叅谋　太后诏隂后家属皆归故郡【隂后家南徙事见上卷和帝永元十四年归故郡归南阳也】还其资财五百余万
　　五年春正月庚辰朔日有食之　丙戌郡国十地震己丑太尉张禹免甲申以光禄勲颍川李修为太尉先零羗冦河东至河内【零音怜】百姓相惊多南奔度河使北军中候朱宠将五营士屯孟津【北军中候掌监屯骑越骑歩兵长水射声五营续汉志曰旧有中垒校尉领北军营垒之事中兴省中垒但置中候以监五营洪氏释曰按祝睦后碑书为北军军中候则知此亦省文耳】诏魏郡赵国常山中山缮作坞候六百一十六所【郡国四皆属冀州惧自河东河内北入冀州界故作坞候以备之】既转盛而縁邉二千石令长多内郡人并无守战意皆争上徙郡县以避冦难【长知两翻上时掌翻】三月诏陇西徙襄武【陇西郡本治狄道　考异曰上云金城徙襄武此又云陇西徙襄武纪传皆然或者二郡皆寄治于襄武欤】安定徙羙阳北地徙池阳上郡治衙【贤曰安定郡今泾州也羙阳故城在今武功县北北地郡今寜州池阳县故城在今泾阳县北上郡今绥州也衙县故城在今同州白水县东北左秦晋战于彭衙即此也予按郡国志羙阳县属扶风池阳衙二县属冯翊衙音牙】百姓恋土不乐去旧【乐音洛】遂乃刈其禾稼发撤室屋夷营壁破积聚【积子赐翻聚慈喻翻】时连旱蝗饥荒而驱防刼掠流离分散随道死亡或弃捐老弱或为人仆妾防其太半【防与蹙同防息浪翻】复以任尚为侍御史击羌于上党羊头山破之【贤曰羊头山在上党郡谷逺县复扶又翻下同】乃罢孟津屯　夫余王冦乐浪【夫余为冦始此夫音扶乐浪音洛琅】　髙句骊王宫与濊貊冦莵【句如字又音驹骊力知翻濊音秽貊莫百翻莵同都翻】　夏闰四月丁酉赦凉州河西四郡　海贼张伯路复冦东莱青州刺史法雄击破之贼逃还辽东辽东人李乆等共斩之【张伯路永初三年作乱至是始平】于是州界清静秋九月汉阳人杜及弟季贡同郡王信等与通
　　谋聚众据上邽城冬十二月汉阳太守赵博遣客杜习刺杀琦【刺七亦翻】封习讨姧侯杜季贡王信等将其众据樗泉营　是嵗九州蝗郡国八雨水
