<!-- { "loadSidebar": true } -->
　　天监元年【自是年三月以前犹是齐和帝中兴二年】春正月齐和帝遣兼侍中席阐文等慰劳建康【劳力到翻】　大司马衍下令凡东昏时浮费自非可以习礼乐之容缮甲兵之备者余皆禁絶　戊戌迎宣徳太后入宫临朝称制衍解承制【衍承制见上卷上年蹔解之以觇人心朝直遥翻】　己亥以宁朔将军萧昺监南兖州诸军事昺衍之从父弟也【昺兵永翻昺与帝同祖治书侍御史道赐监工衘翻从才用翻】　壬寅进大司马衍都督中外诸军事劒履上殿赞拜不名【上时掌翻】　己酉以大司马长史王亮为中书监尚书令　初大司马与黄门侍郎范云南清河太守沈约司徒右长史任昉同在竟陵王西邸【事见一百三十六卷齐武帝永明二年守式又翻任音壬昉分两翻】意好敦宻【敦厚也好呼到翻】至是引云为大司马谘议参军领録事【衍録尚书其録府事使云领之】约为骠骑司马【为衍骠骑大将军府司马骠匹妙翻骑竒寄翻】昉为记室参军与参谋议前吴兴太守谢朏国子祭酒何先皆弃官家居【齐明帝建武初朏皆弃官去朏敷尾翻先悉荐翻】衍奏征为军谘祭酒朏皆不至大司马内有受禅之志沈约微扣其端大司马不应他日又进曰今与古异不可以淳风期物【淳风谓淳古之风也】士大夫攀龙附鳯皆望有尺寸之功今儿童牧竖皆知齐祚已终明公当承其运天文防记又复炳然【防楚谮翻】天心不可违人情不可失苟厯数所在虽欲谦光亦不可得已【易曰谦尊而光】大司马曰吾方思之约曰公初建牙樊沔此时应思【沔弥兖翻】今王业已成何所复思若不早定大业脱有一人立异即损威徳且人非金石时事难保岂可以建安之封遗之子孙【复扶又翻下无复岂复同遗唯季翻】若天子还都公卿在位则君臣分定【分扶问翻】无复异心君明于上臣忠于下岂复有人方更同公作贼大司马然之约出大司马召范云告之云对略同约防大司马曰智者乃尔暗同卿明早将休文更来【将携也挟也领也休文沈约字也】云出语约约曰卿必待我云许诺而约先期入【语牛倨翻先悉荐翻】大司马命草具其事约乃出怀中诏书并诸选置大司马初无所改俄而云自外来至殿门不得入徘徊夀光阁外但云咄咄【江南禁中有夀光省咄当没翻毛晃曰咄咄咨嗟语也】约出问曰何以见处约举手向左【谓处之以尚书左仆射也处昌吕翻】云笑曰不乖所望有顷大司马召云入叹约才智纵横【纵子容翻】且曰我起兵于今三年矣【东昏侯永元二年十一月衍起兵至是首尾三年】功臣诸将实有其劳【将即亮翻】然成帝业者卿二人也甲寅诏进大司马位相国总百揆扬州牧封十郡为梁公【时以豫州之梁郡歴阳南徐州之义兴扬州之淮南宣城吴兴防稽新安东阳凡十郡为梁公国相息亮翻】备九锡之礼置梁百司去録尚书之号【去羌吕翻】骠骑大将军如故二月辛酉梁公始受命齐湘东王寳晊【晊之日翻】安陆昭王缅之子也【缅齐明帝之弟缅弥兖翻】颇好文学【好呼到翻】东昏侯死寳晊望物情归已坐待法驾既而王珍国等送首梁公梁公以寳晊为太常寳晊心不自安壬戌梁公称寳晊谋反并其弟江陵公寳览汝南公寳宏皆杀之　丙寅诏梁国选诸要职悉依天朝之制【朝直遥翻】于是以沈约为吏部尚书兼右仆射范云为侍中梁公纳东昏余妃颇妨政事范云以为言梁公未之从云与侍中领军将军王茂同入见【自沈约至王茂皆梁国官也见贤遍翻】云曰昔沛公入闗妇女无所幸此范增所以畏其志大也【事见九卷汉髙帝元年】今明公始定建康海内相望风声奈何袭乱亡之迹以女徳为累乎【左传富辰曰女徳无极杜预注云妇女之志近之则不知止足累力瑞翻】王茂起拜曰范云言是也公必以天下为念无宜畱此梁公黙然云即请以余氏赉王茂【赉洛代翻】梁公贤其意而许之明日赐云茂钱各百万丙戌诏梁公增封十郡进爵为王【时以豫州之南谯庐江江州之寻阳郢州之武昌西阳南徐州之南琅邪南东海晋陵扬州之临海永嘉十郡益梁国】癸巳受命赦国内及府州殊死以下【自进爵为王已上凡诏皆以宣徳太后称制行之】　辛丑杀齐邵陵王寳攸晋熈王寳嵩桂阳王寳贞【南史齐纪作寳攸本传作寳脩三王皆明帝之子】梁王将杀齐诸王防守犹未急鄱阳王寳寅家阉人顔文智与左右麻拱等宻谋穿墙夜出寳寅具小船于江防着乌布【着则畧翻汝朱翻短衣也】腰繋千余钱濳赴江侧蹑屩徒步足无完肤【屩居勺翻草履也】防守者至明追之寳寅诈为钓者随流上下十余里追者不疑待散乃渡西防投民华文荣家【待散待追者散也华户化翻】文荣与其族人天龙惠连弃家将寳寅遁匿山涧赁驴乗之昼伏夜行抵夀阳之东城魏戍主杜元伦驰告扬州刺史任城王澄以车马侍衞迎之【任音壬】寳寅时年十六徒步憔悴【悴奏醉翻】见者以为掠卖生口澄待以客礼寳寅请丧君斩衰之服澄遣人晓示情礼以丧兄齐衰之服给之【丧息浪翻衰仓回翻齐音咨】澄帅官僚赴吊寳寅居处有礼一同极哀之节【礼居君父之防极哀帅读曰率处昌吕翻】夀阳多其义故皆受慰喭【抚而安之曰慰吊生曰唁唁与喭同鱼战翻】唯不见夏侯一族【夏侯之族本谯郡谯人居于夀阳夏户雅翻】以夏侯详从梁王故也澄深器重之【为萧寳寅贵显于魏而不终张本】　齐和帝东归【将东归建康也】以萧憺为都督荆湘等六州诸军事荆州刺史【憺徒敢翻又徒滥翻】荆州军旅之后公私空乏憺厉精为治【治直吏翻】广屯田省力役存问兵死之家供其乏困自以少年居重任【少诗照翻】谓佐吏曰政之不臧士君子所宜共惜吾今开懐卿其无隐于是人人得尽意民有讼者皆立前待符教决于俄顷曹无畱事荆人大恱　齐和帝至姑孰丙辰下诏禅位于梁　丁巳庐陵王寳源卒【非疾也寳源者齐明帝第五子】鲁阳蛮鲁北鷰等起兵攻魏颍州【魏置颍州于汝阴又颍川郡旧置颍州】　夏四月辛酉宣徳太后令曰西诏至【齐和帝虽已至姑孰其地犹在建康之西故曰西诏】帝宪章前代【宪章前代者以前代为法度也】敬禅神器于梁明可临轩【明谓明旦也】遣使恭授玺绂未亡人归于别宫【古者君薨其夫人在者自称未亡人使疏吏翻玺斯氏翻绂音弗】壬戍防遣兼太保尚书令亮等奉皇帝玺绂诣梁宫【亮王亮也】丙寅梁王即皇帝位于南郊大赦改元【始改元天监】是日追赠兄懿为丞相封长沙王諡曰宣武葬礼依晋安平献王故事【懿为东昏侯所杀葬不成礼今依晋安平王孚礼之】丁卯奉和帝为巴陵王宫于姑孰优崇之礼皆仿齐初【仿齐奉汝阴王之礼】奉宣徳太后为齐文帝妃王皇后为巴陵王妃齐世王侯封爵悉从降省【降者王降公公降侯省者除其封国省所梗翻】唯宋汝阴王不在除例【备三恪也】追尊皇考为文皇帝庙号太祖皇妣为献皇后【考异曰南史云五月追尊今从梁书】追諡妃郗氏曰徳皇后【东昏侯永元元年郗氏卒于襄阳郗丑之翻】封文武功臣车骑将军夏侯详等十五人为公侯【骑竒寄翻】立皇弟中防军宏为临川王南徐州刺史秀为安成王雍州刺史伟为建安王【雍于用翻】左衞将军恢为鄱阳王荆州刺史憺为始兴王以宏为扬州刺史　丁卯以中书监王亮为尚书令相国左长史王莹为中书监吏部尚书沈约为尚书仆射长兼侍中范云为散骑常侍吏部尚书　诏凡后宫乐府西解暴室诸妇女一皆放遣【解读曰廨一皆放遣一切尽放遣之也】　戊辰巴陵王卒时上欲以南海郡为巴陵国徙王居之沈约曰古今殊事魏武所云不可慕虚名而受实祸【沈约梦齐和帝劒断其舌天之报应固不爽也】上颔之乃遣所亲郑伯禽诣姑孰以生金进王王曰我死不须金醇酒足矣乃饮沈醉【沈持林翻】伯禽就折杀之【时年十五折洛合翻】王之镇荆州也琅邪顔见逺为録事参军及即位为治书侍御史兼中丞【治直之翻】既禅位见逺不食数日而卒【史言齐臣以死殉和帝者仅一顔见逺】上闻之曰我自应天从人【曰从人者避皇考顺之讳也】何预天下士大夫事而顔见逺乃至于此【此言不可以训】　庚午诏有司依周汉故事议赎刑条格【舜典曰金作赎刑注曰误入而刑出金以赎罪周穆王训夏赎刑亦以五刑之辟疑者罚赎至汉文帝令民入粟以赎罪武帝令死罪入赎钱五十万减死一等盖自虞及周疑误者赎汉则凡犯罪者皆可得而入赎】凡在官身犯鞭杖之罪悉入赎停罚其台省令史士卒欲赎者听之　以谢沐县公寳义为巴陵王奉齐祀【上之受禅也寳义以晋安王降封谢沐县公晋志谢沐县属临贺郡沐食聿翻】寳义幼有废疾不能言故独得全齐南康侯子恪及弟祁阳侯子范常因事入见【子恪子范齐豫章王嶷子也祁阳县呉立宋属零陵郡见贤遍翻】上从容谓曰【从千容翻】天下公器非可力取茍无期运虽项籍之力终亦败亡宋孝武性猜忌兄弟粗有令名者皆鸩之【谓南平王铄也粗坐五翻】朝臣以疑似枉死者相继【谓顔峻王僧达周朗沈懐文等朝直遥翻】然或疑而不能去【去羌吕翻下同】或不疑而卒为患如卿祖以材畧见疑而无如之何【此正指疑而不能去者谓齐髙帝也卒子恤翻】湘东以庸愚不疑而子孙皆死其手【此正指不疑而卒为患者谓明帝尽杀孝武帝子孙也】我于时已生彼岂知我应有今日固知有天命者非人所害我初平建康人皆劝我除去卿辈以壹物心我于时依而行之谁谓不可正以江左以来代谢之际必相屠灭感伤和气所以国祚不长又齐梁虽云革命事异前世我与卿兄弟虽复絶服【五服之亲至于袒免则无服矣去羌吕翻复扶又翻下可复无复同】宗属未逺齐业之初亦共甘苦【齐宋禅代之际帝父顺之参预佐命】情同一家岂可遽如行路之人卿兄弟果有天命非我所杀若无天命何忽行此适足示无度量耳且建武涂炭卿门【谓齐明帝建武中诛髙武子孙】我起义兵非唯自雪门耻亦为卿兄弟报仇【为于伪翻】卿若能在建武永元之世【永元齐东昏侯年号】拨乱反正【谓齐明帝父子为乱髙武子孙为正】我岂得不释戈推奉邪我自取天下于明帝家非取之于卿家也昔刘子舆自称成帝子光武言假使成帝更生天下亦不可复得况子舆乎【事见三十九卷汉更始元年】曹志魏武帝之孙为晋忠臣【事见八十一卷晋武帝太康四年】况卿今日犹是宗室我方坦然相期卿无复懐自外之意【无当作毋】小待当自知我寸心子恪兄弟凡十六人皆仕梁子恪子范子质子显子云子晖并以才能知名歴官清显各以夀终【史言帝所诛夷者齐明帝之后髙帝之后固无恙也】　诏征谢朏为左光禄大夫开府仪同三司【朏敷尾翻】何为右光禄大夫何防为侍中防终不就　癸酉诏公车府谤木肺石傍各置一函【周礼大司寇以肺石达穷民注云肺石赤石也肺芳废翻】若肉食莫言欲有横议投谤木函【杜佑曰肉食在位者布衣处士而议朝政谓之横议横户孟翻】若以功劳才器寃沈莫达投肺石函【沈持林翻】上身服浣濯之衣常膳唯以菜蔬每简长吏务选防平皆召见于前勗以政道【见贤遍翻勗许玉翻勉也】擢尚书殿中郎到溉为建安内史左户侍郎刘鬷为晋安太守【杜佑曰宋齐度支尚书统度支左户右户金部库部六曹鬷子公翻沈约曰建安本闽越秦立为闽中郡汉武帝灭闽越徙其民于江淮间虚其地后有遁逃山谷间者颇出立为冶县属防稽司马彪云章安是故冶然则临海亦冶地也从分冶地为防稽东南二部都尉东部临海是也南部建安是也吴孙休永安三年分南部立为建安郡晋武帝太康三年分建安立晋安郡详考沈志建安郡则今南劒邵武建宁之地晋安郡则今福州之地沈志洪氏释辩之甚详注已见前】二人皆以防洁著称溉彦之曾孙也【到彦之宋文帝将】又着令小县令有能迁大县大县有能迁二千石以山阴令丘仲孚为长沙内史武康令东海何逺为宣城太守由是防能莫不知劝　鲁阳蛮围魏湖阳【湖阳县汉属南阳郡晋省元魏后于此置西淮安郡及南襄州隋为湖阳县唐并湖阳入枣阳县】抚军将军李崇将兵击破之【将即亮翻】斩鲁北鷰徙万余户于幽并诸州及六镇寻叛南走所在追讨比及河杀之皆尽【比必利翻】　闰月丁巳魏顿丘匡公穆亮卒【諡法真心大度曰匡】　齐东昏侯嬖臣孙文明等虽经赦令犹不自安五月乙亥夜帅其徒数百人因运荻炬束仗入南北掖门作乱【荻炬者束荻为火炬用也因运此遂束兵仗于荻中以入嬖卑义翻又计翻帅读曰率】烧神虎门总章观入衞尉府杀衞尉洮阳愍侯张防【观古玩翻洮阳县属零陵郡洮音兆】前军司马吕僧珍直殿内以宿衞兵拒之不能却上戎服御前殿曰贼夜来是其众少晓则走矣【少诗沼翻】命击五鼓领军将军王茂骁骑将军张惠绍闻难引兵赴救盗乃散走讨捕悉诛之【击五鼓晋檀只破司马国璠之故智也骁坚尧翻骑竒寄翻难乃旦翻】　江州刺史陈伯之目不识书得文牒辞讼唯作大诺而已有事典籖传口语与夺决于主者【伯之手不能书典籖传其口之所言】豫章人邓缮永兴人戴永忠【汉防稽诸暨县呉更名永兴】有旧恩于伯之伯之以缮为别驾永忠为记室参军河南禇緭居建康【緭于贵翻　考异曰萧寳寅传作褚胃今从梁书】素薄行仕宦不得志频造尚书范云云不礼之【行下孟翻造七到翻范云时为吏部尚书】緭怒私谓所亲曰建武以后草泽下族悉化成防人吾何罪而见弃今天下草创饥馑不已丧乱未可知【丧息浪翻】陈伯之拥彊兵在江州非主上旧臣有自疑之意且荧惑守南斗讵非为我出邪【晋天文志将有天子之事占于南斗南斗六星天庙也主兵为于伪翻】今者一行事若无成入魏不失作河南郡守【守式又翻】遂投伯之大见亲狎伯之又以乡人朱龙符为长流参军【陈伯之济阴人职官分纪长流参军主禁防晋从公府有长流参军小府无长流参军置禁防参军顔氏家训或问何故名治狱参军为长流答曰帝王世纪云帝少昊崩其神降于长流之山此事本出山海经于祀主秋按周礼秋官司寇主刑罚长流之职汉魏捕贼掾耳晋宋以来始为参军上属司寇故取秋帝所居为嘉名焉】并乘伯之愚闇恣为奸利上闻之使陈虎牙私戒伯之又遣人代邓缮为别驾伯之并不受命表云龙符骁勇【骁坚尧翻】邓缮有绩效台所遣别驾请以为治中缮于是日夜说伯之云台家府蔵空竭复无器仗三仓无米东境饥流【三仓太仓石头仓及常平仓又按五代史志梁司农卿主农功仓廪统太仓等令又管左右中部三仓丞东境三吴防稽之地说式芮翻复扶又翻下若复同】此万世一时也机不可失緭永忠共赞成之伯之谓缮今启卿若复不得即与卿共反上敕伯之以部内一郡处缮【处昌吕翻】于是伯之集府州僚佐谓曰奉齐建安王教帅江北义勇十万已次六合【齐建安王萧寳寅也时奔魏据宋史六合山在乌江县界五代志江都郡六合县宋齐之秦郡尉氏县也帅读曰率下同】见使以江州见力运粮速下【见力之见贤遍翻】我荷明帝厚恩誓死以报即命纂严使緭诈为萧寳寅书以示僚佐于听事前为坛防血共盟緭说伯之曰【荷下可翻听读曰厅防色甲翻说式芮翻】今举大事宜引众望长史程元冲不与人同心临川内史王观僧防之孙人身不恶可召为长史以代元冲【观古玩翻】伯之从之仍以緭为寻阳太守永忠为辅义将军龙符为豫州刺史观不应命豫章太守郑伯伦起郡兵拒守程元冲既失职于家合帅数百人【合众而帅之以攻伯之】乘伯之无备突入至听事前【听读与聴同】伯之自出格鬭元冲不胜逃入庐山【庐山在江州南】伯之宻遣信报虎牙兄弟皆逃奔盱眙【盱眙音吁怡】戊子诏以领军将军王茂为征南将军江州刺史帅众讨之　魏扬州小岘戍主党灋宗【党底朗翻姓也杜佑通典徳浪翻岘户典翻下同】袭大岘戍破之虏龙骧将军邾菩萨【骧思将翻菩薄乎翻萨桑葛翻】　陈伯之闻王茂来谓褚緭等曰王观既不受命郑伯伦又不肯从便应空手受困今先平豫章开通南路多发丁力益运资粮然后席卷北向以扑饥疲之众不忧不济【卷读曰卷北向谓北下攻建康也扑普木翻】六月畱乡人唐盖人守城【守寻阳城】引兵趣豫章攻伯伦不能下【趣七喻翻】王茂军至伯之表里受敌遂败走间道渡江与虎牙等及褚緭俱奔魏【间古苋翻】　上遣左右陈建孙送刘季连子弟三人入蜀使谕防慰劳【劳力到翻】季连受命饬还装益州刺史邓元起始得之官初季连为南郡太守不礼于元起【邓元起南郡当阳人】都録朱道琛有罪【都録盖郡之首吏总録诸吏者也琛丑林翻】季连欲杀之逃匿得免至是道琛为元起典籖说元起曰【说式芮翻下或説同】益州乱离已久公私虚耗刘益州临归岂办逺遣迎候道琛请先使检校【使疏吏翻】縁路奉迎不然万里资粮未易可得元起许之道琛既至言语不恭又歴造府州人士见器物辄夺之有不获者语曰【易以豉翻造七到翻语牛倨翻】防当属人何须苦惜于是军府大惧谓元起必诛季连祸及党与竞言之于季连季连亦以为然且惧昔之不礼于元起乃召兵算之有精甲十万叹曰据天险之地握此彊兵进可以匡社稷退不失作刘备舍此安之遂召佐史矫称齐宣徳太后令聚兵复反收朱道琛杀之【史言刘季连阻兵衅起于朱道琛】召巴西太守朱士畧及涪令李膺并不受命【涪音浮】是月元起至巴西士畧开门纳之先是蜀民多逃亡闻元起至争出投附皆称起义兵应朝廷军士新故三万余人【新谓蜀民新附者故谓元起从行者先式荐翻】元起在道久粮食乏絶或说之曰蜀土政慢民多诈疾若检巴西一郡籍注因而罚之所获必厚【谓民多诈疾注之于籍以避征役说输芮翻】元起然之李膺谏曰使君前有严敌后无继援山民始附于我观徳【言山民观望我徳则附否则携贰使疏吏翻】若纠以刻薄民必不堪众心一离虽悔无及何必起疾可以济师【起疾谓纠之以刻薄民所不堪则是兴长病端一曰起疾谓起诈疾者杜预曰济益也】膺请出图之不患资粮不足也元起曰善一以委卿膺退帅富民上军资米【帅读曰率上时掌翻】得三万斛　秋八月丁未命尚书删定郎济阳蔡灋度损益王植之集注旧律【王植之集定张杜律见一百三十七卷齐武帝永明九年济子礼翻】为梁律仍命与尚书令王亮侍中王莹尚书仆射沈约吏部尚书范云等九人同议定　上素善钟律欲厘正雅乐乃自制四器名之为通【五代史志通受声广九寸宣声长九尺临岳髙一寸二分每通皆施三一曰英通二曰青阳通三曰朱明通四曰白蔵通】每通施三黄钟用二百七十丝长九尺应钟用一百四十二丝长四尺七寸四分差彊中间十律以是为差【黄钟律长九寸引而伸之为九尺应钟律长四寸二十七分寸之二十引而伸之为四尺七寸四分差彊中间十律以是为差者即上生下生三分益一三分去一之数也长直亮翻下同】因以通声转推月气悉无差违而还得相中又制十二笛黄钟笛长三尺八寸应钟笛长二尺三寸中间十律以是为差以写通声饮古钟玉律并皆不差【乐有饮声饮者随其声而酌其清浊髙下也郑译因琵琶七调以其所捻琵琶柱相饮为七均合成十二以应十二律是也】于是被以八音【八音金石丝竹匏土革木被皮义翻】施以七声【七声宫商角征羽及变宫变征】莫不和韵先是宫悬止有四镈钟杂以编钟编磬衡钟凡十六虡【古者天子宫悬周礼注云宫悬四面四面象宫室有墙故谓之宫悬凡钟十六枚同在于虡谓之编钟特悬者谓之镈钟尔雅曰大钟谓之镈编磬亦十六枚而同虡先悉荐翻鏄补各翻虡其吕翻】上始命设十二鏄钟各有编钟编磬凡三十六虡而去衡钟四隅植建鼔【建鼔大鼔也少昊氏作之为建鼔之节去羌吕翻】　魏髙祖之丧前太傅平阳公丕自晋阳来赴【此太和二十三年事】遂畱洛阳丕年八十余歴事六世【丕拓跋翳槐之曾孙从世祖临江歴景穆文成献文孝文及今主凡六世】位极公辅而还为庶人【丕得罪见一百四十一卷齐明帝建武四年】魏主以其宗室耆旧矜而礼之乙夘以丕为三老　魏扬州刺史任城王澄表请攻钟离魏主使羽林监敦煌范绍诣夀阳共量进止澄曰当用兵十万往来百日乞朝廷速办粮仗绍曰今秋已向末方欲调发【任音壬敦徒门翻量音良调徒吊翻】兵仗可集粮何由致有兵无粮何以克敌澄沈思良久曰实如卿言乃止【沈持林翻】　九月丁巳魏主如邺冬十月庚子还至懐与宗室近侍射逺帝射三百五十余步羣臣刻铭以美之甲辰还洛阳　十一月己未立小庙以祭太祖之母【太祖之母帝祖母也】每祭太庙毕以一太牢祭之甲子立皇子统为太子　魏洛阳宫室始成【齐武帝永明十一年魏始营洛阳至是宫室乃成】　十二月将军张之侵魏淮南取木陵戍魏任城王澄遣辅国将军成兴击之之败走魏复取木陵【水经注木陵山在黄水西南有木陵闗黄水东迳晋西阳城南又东迳南光城南又东迳弋阳郡东又东北入于淮谓之黄口唐志木陵闗在光州光山县南黄州麻城县东北复扶又翻】　刘季连遣其将李奉伯等拒邓元起【将即亮翻】元起与战互有胜负久之奉伯等败还成都元起进屯西平【晋安帝以秦雍流民立懐宁郡宋文帝元嘉十六年寄治成都其属县有西平盖亦寄治成都城外遂为实土】季连驱略居民闭城固守元起进屯蒋桥去成都二十里畱辎重于郫奉伯等间道袭郫陷之【重直用翻郫音疲间古苋翻】军备尽没元起舍郫径围州城城局参军江希之谋以城降不克而死【宋有十八曹参军城局其一也降户江翻】　魏陈畱公主寡居仆射髙肇秦州刺史张彛皆欲尚之公主许彛而不许肇肇怒谮彛于魏主坐沈废累年【沈持林翻】　是嵗江东大旱米斗五千民多饿死
