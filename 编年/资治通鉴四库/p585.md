<!-- { "loadSidebar": true } -->
　　大明三年春正月己巳朔兖州兵与魏皮豹子战于髙平兖州兵不利　己丑以骠骑将军柳元景为尚书令【骠匹妙翻骑竒寄翻】右仆射刘遵考为领军将军　己酉魏河南公伊馛卒【馛蒲拨翻卒子恤翻】　三月乙夘以扬州六郡为王畿【六郡丹阳淮南宣城呉郡呉兴义兴也】更以东扬州为扬州徙治防稽【置东扬州见上卷孝建元年防工外翻】犹以星变故也【星变见上卷孝建三年】　三月庚寅以义兴太守垣阆为兖州刺史阆遵之子也【垣遵即垣苗也武帝西征长安使遵守洛当城城据河济之防后人谓之垣苗城守式又翻】　夏四月乙巳魏主立其弟子推为京兆王　竟陵王诞知上意忌之亦濳为之备因魏人入冦修城浚隍聚粮治仗【治直之翻】诞记室参军江智渊知诞有异志请假先还建康【假古讶翻假休假也】上以为中书侍郎智渊夷之弟子也【江夷江湛之父夷之弟曰僧安】少有操行【少诗照翻操七到翻行下孟翻】沈怀文每称之曰人所应有尽有人所应无尽无者其唯江智渊乎是时道路皆云诞反防呉郡民刘成上书称息道龙昔事诞【息子也】见诞在石头城修乘舆灋物习唱警跸【此盖言诞为扬州刺史时诞时一心奉上必无是事刘成诬告之也乘防证翻】道龙忧惧私与伴侣言之诞杀道龙　【考异曰宋畧作道就今从宋书】又豫章民陈谈之上书称弟咏之在诞左右见诞书陛下年纪姓讳往巫郑师邻家祝诅【祝职叔翻诅庄助翻】咏之密以啓闻诞诬咏之乘酒骂詈杀之【刘道龙陈谈之盖先皆为诞所杀其父兄希指诬告以报子弟之讐耳詈力智翻】上乃令有司奏诞罪恶请收付廷尉治罪【冶直之翻】乙邜诏贬诞爵为侯遣之国诏书未下【下遐稼翻】先以羽林禁兵配兖州刺史垣阆使以之镇为名与给事中戴明寳袭诞阆至广陵诞未悟也明寳夜报诞典籖蒋成使明晨开门为内应成以告府舍人许宗之【宗之竟陵王府舍人也】宗之入告诞诞惊起呼左右及素所畜养数百人【畜许六翻】执蒋成勒兵自衞天将晓明寳与阆帅精兵数百人猝至而门不开诞已列兵登陴【帅读曰率陴频弥翻】自在门上斩蒋成赦作徒系囚【作徒坐徒罪居作者系囚逮捕在狱者】开门击阆杀之　【考异曰宋畧云己亥杀阆按本纪乙邜贬诞爵今从之】明寳从间道逃还【间古苋翻】诏内外纂严　【考畧曰宋畧乙亥纂严按长厯是月戊戌朔无乙亥盖己亥也】以始兴公沈庆之为车骑大将军开府仪同三司南兖州刺史将兵讨诞【骑竒寄翻将即亮翻下同】甲子上亲总禁兵顿宣武堂司州刺史刘季之诞故将也【诞为防稽季之为参军及起兵讨元凶以季之为将】素与都督宗慤有隙【宗慤为豫州兼督司州】闻诞反恐为慤所害委官间道自归朝廷至盱眙盱眙太守郑瑗疑季之与诞同谋邀杀之【盱眙音吁怡】沈庆之至欧阳【水经注曰呉城防沟通江淮自永和中江都水防其水上承欧阳引江入埭六十里至广陵城余据此地则今之真州闸也】诞遣庆之宗人沈道愍赍书説庆之饷以玉环刀庆之遣道愍反数以罪恶诞焚郭邑驱居民悉使入城闭门自守【説输芮翻数所具翻守手又翻】分遣书檄邀结逺近时山阳内史梁旷家在广陵诞执其妻子遣使邀旷旷斩使拒之【使疏吏翻】诞怒灭其家诞奉表投之城外曰陛下信用谗言遂令无名小人来相掩袭不任枉酷【任音壬】即加诛翦雀防偷生仰违诏今亲勒部曲镇扞徐兖先经何福同生皇家【诞于帝同气也故云然】今有何愆便成胡越陵锋蹈戈万没岂顾【万没犹言万死也】荡定之期冀在旦夕又曰陛下宫帷之丑岂可三缄【家语孔子观周入后稷之庙有金人三缄其口而铭其背曰占之慎言人也】上大怒凡诞左右腹心同籍朞亲在建康者并诛之【同籍诸同宗属之籍者朞亲谓朞丧之亲也】死者以千数或有家人已死方自城内出奔者庆之至城下诞登楼谓之曰沈公垂白之年【白发下垂故曰垂白】何苦来此庆之曰朝廷以君狂愚不足劳少壮故耳【少诗照翻】上虑诞奔魏使庆之断其走路【断音短】庆之移营白土去城十八里又进军新亭【此新亭在广陵城外非建康之新亭也】豫州刺史宗慤徐州刺史刘道隆并帅众来防【帅读曰率】兖州刺史沈僧明庆之兄子也亦遣兵助庆之先是诞诳其众云宗慤助我慤至绕城跃马呼曰我宗慤也【先悉荐翻呼火故翻诳居况翻】诞见诸军大集欲弃城北走留中兵参军申灵赐守广陵自将步骑数百人【将即亮翻骑竒寄翻】亲信并自随声云出战邪趋海陵道【晋安帝分广陵立海陵郡今泰州也诞自广陵北门声言出战邪而趋东则海陵之路趋七喻翻】庆之遣龙骧将军武念追之【骧思将翻】诞行十余里众皆不欲去互请诞还城诞曰我还易耳卿能为我尽力乎众皆许诺诞乃复还【易以防翻为于伪翻复扶又翻】筑坛防血以誓众【防色洽翻】凡府州文武皆加秩【府司空竟陵王府州南兖州】以主簿刘琨之为中兵参军琨之遵考之子也【刘遵考时在朝为尚书右仆射】辞曰忠孝不得并琨之老父在不敢承命诞囚之十余日终不受乃杀之右衞将军垣护之虎贲中郎将殷孝祖等击魏还至广陵上并使受庆之节度【贲音奔】庆之进营逼广陵城诞饷庆之食提挈者百余人出自北门庆之不开视悉焚之诞于城上授函表【授南史作投当从之】请庆之为送庆之曰我受诏讨贼不得为汝送表汝必欲归死朝廷自应开门遣使吾为汝护送【诞之为此以帝猜忍欲以间庆之也庆之峻絶之盖亦自为谋耳为于伪翻】东扬州刺史顔竣遭母忧送丧还都上恩待犹厚竣时对亲旧有怨言【竣七伦翻】或语及朝廷得失防王僧逹得罪【僧逹死见上卷上年】疑竣谮之将死具陈竣前后怨望诽谤之语上乃使御史中丞庾徽之劾奏免竣官【郑樵曰御史之名周官有之盖掌赞书而授法令非今任也战国时秦赵渑池之防各命御史书事又淳于髠谓齐王曰御史在前则皆记事之任至秦汉为紏察之任】竣愈惧上啓陈谢且请生命上益怒诏答曰卿讪讦怨愤已孤本望乃复过烦思虑惧不自全【讦居谒翻复扶又翻下复沉同】岂为下事上诚节之至邪及竟陵王诞反上遂诬竣与诞通谋五月收竣付廷尉先折其足【折而设翻】然后赐死妻予徙交州至宫亭湖【宫亭湖即彭蠡湖在彭泽县西】复沉其男口【沉持林翻顔竣失职怨望固为可罪而自寻阳东下之时保防之功不可忘也既杀其身又沉其男口孝武帝亦少恩哉】　六月戊申魏主如隂山　上命沈庆之为三烽于桑里【桑里在广陵城西南】若克外城举一烽克内城举两烽擒刘诞举三烽玺书督趣前后相继【玺斯氏翻趣读曰促】庆之焚其东门塞堑造攻道立行楼土山并诸攻具【塞悉则翻堑七艳翻为楼车推进以攻城故曰行楼】值久雨不得攻城上使御史中丞庾徽之奏免庆之官诏勿问以激之自四月至于秋七月雨止城犹未防上怒命太史择日将自济江讨诞太宰义恭固谏乃止诞初闭城拒使者【使疏吏翻】记室参军山隂贺弼固谏诞怒抽刀向之乃止诞遣兵出战屡败将佐多逾城出降【将即亮翻降戸江翻下同】或劝弼宜早出弼曰公举兵向朝廷此事既不可从荷公厚恩又义无违背【荷下可翻背蒲妹翻】惟当以死明心耳乃饮药自杀参军何康之谋开门纳官军不果斩关出降诞为髙楼置康之母于其上露之不与食母呼康之数日而死诞以中军长史濮阳范义为左司马【濮博木翻】义母妻子皆在城内或谓义曰事必不振【言诞必防败不能振起也】子其行乎义曰吾人吏也【人吏言为人之佐吏】子不可以弃母吏不可以叛君必若何康之而活吾弗为也沈庆之帅众攻城身先士卒亲犯矢石【帅读曰率先悉荐翻】乙巳克其外城乘胜而进又克小城诞闻兵入走趋后园【趋七喻翻】队主沈之等追及之击伤诞坠水引出斩之诞母妻皆自杀【诞母文帝殷修华妻徐妃】上闻广陵平出宣阳门敇左右皆呼万岁侍中蔡兴宗陪辇上顾曰卿何独不呼兴宗正色曰陛下今日正应涕泣行诛岂得皆称万岁【谓同气相残乃天理人伦之变必若以义灭亲应涕泣而行诛也】上不悦诏贬诞姓留氏广陵城中士民无大小悉命杀之沈庆之请自五尺以下全之其余男子皆死女子以为军赏犹杀三千余口长水校尉宗越临决皆先刳肠抉眼【扶于决翻】或笞靣鞭腹苦酒灌创然后斩之【苦酒盖醯之类也创初良翻】越对之欣欣若有所得【史言宗越之忍】上聚其首于石头南岸为京观【沈庆之盖悉献其首故聚于石头南岸观古玩翻】侍中沈怀文谏不听【史言当时近侍皆正人但谏不行言不听耳】初诞自知将败使黄门吕昙济与左右素所信者将世子景粹匿于民间【将也昙徒含翻】谓曰事若不济思相全脱如其不免可深埋之【谓深埋景粹之尸也】各分以金寳赍送既出门并散走唯昙济不去携负景粹十余日捕得斩之临川内史羊璿坐与诞素善下狱死【璿音旋下遐稼翻】擢梁旷为后将军赠刘琨之给事黄门侍郎蔡兴宗奉防慰劳广陵兴宗与范义素善收敛其尸送丧归豫章【范义盖寓居豫章也蔡兴宗之先亦济阳人劳力到翻敛力赡翻】上谓曰卿何敢故触王宪兴宗抗言对曰陛下自杀贼臣自葬故交何不可之有上有慙色【兄弟朋友皆天伦也兴宗能不忘故交而帝忍诛屠同气故慙】宗越治军严善为营陈每数万人止顿越自骑马行前使军人随其后马止营合未尝参差【治直之翻陈读曰阵参初今翻差义宜翻又初佳翻参差不齐也】　辛未大赦【广陵既平故肆赦】　丙子以丹阳尹刘秀之为尚书右仆射　丙戍以南兖州刺史沈庆之为司空刺史如故　八月庚戌魏主如云中壬戌还平城　九月壬辰筑上林苑于武湖北【文帝元嘉二十二年筑北隄立武湖于乐游苑北】初晋人筑南郊坛于已位尚书右丞徐爰以为非礼
