<!-- { "loadSidebar": true } -->
　　未朱全忠自将击朱瑄战于梁山【新志郓州夀张县有刀梁山水经注梁山在夀张县济水迳其东】瑄败走还郓　李克用急攻棃园王行瑜求救于李茂贞茂贞遣兵万人屯龙泉镇【九域志邠州三水县有龙泉镇在州东北】自将兵三万屯咸阳之旁克用请诏茂贞归镇仍削夺其官爵欲分兵讨之上以茂贞自诛继鹏前已赦宥不可复削夺诛讨【复扶又翻】但诏归镇仍令克用与之和解以昭义节度使李罕之检校侍中充邠宁四面行营副都统史俨败邠宁兵于云阳【败补迈翻下同】擒云阳镇使王令诲等献之　王建遣简州刺史王宗瑶等将兵赴难【难乃旦翻】甲戍军于绵州【春秋之法书救而书次者以次为贬贬者以其顿兵观望不进无救难解急之意也王建遣兵赴难而军于绵州何日至长安邪】　董昌求救于杨行密行密遣泗州防御使台蒙攻苏州以救之【苏州时属钱镠攻之所以牵制镠兵不得专攻董昌】且表昌引咎愿修职贡请复官爵又遗钱镠书称昌狂疾自立已畏兵谏【遗唯季翻春秋左氏传鬻拳彊谏楚子不从临之以兵】执送同恶【谓董昌执首谋僭吴瑶及巫觋数人送于镠也】不当复伐之【复扶又翻】冬十月丙戌河东将李存贞败邠宁军于棃园北杀
　　千余人【败补迈翻】自是棃园闭壁不敢出　贬右仆射崔昭纬为梧州司马【以党附邠岐也】　魏国夫人陈氏才色冠后宫【冠古玩翻】戊子上以赐李克用【薛史曰后克用薨陈氏为尼至晋天福中乃卒】克用令李罕之李存信等急攻棃园城中食尽弃城走罕之等邀击之所杀万余人克棃园等三寨获王行瑜子知进及大将李元福等克用进屯棃园庚寅王行约王行实烧宁州遁去【九域志宁州南至邠州一百二十五里】克用奏请以匡国节度使苏文建为静难节度使趣令赴镇且理宁州招抚降人【以苏文建代王行瑜也时邠州未下故令且治宁州趣读曰促降户江翻】　上迁居大内【葺理稍完自尚书省还居大内】　朱全忠遣都将葛从周击兖州自以大军继之癸夘围兖州【是年春汴兵围兖州以河东救至而退今复围之】杨行密遣宁国节度使田頵【景福元年升宣歙团练使为宁国节度使】润
　　州团练使安仁义攻杭州镇戍以救董昌昌使湖州将徐淑防淮南将魏约共围嘉兴钱镠遣武勇都指挥使顾全武救嘉兴破乌墩光福二寨【九域志湖州乌程县有乌墩镇墩都昆翻】淮南将柯厚破苏州水栅全武余姚人也义阳节度使王处存薨军中推其子节度副使郜为留后【郜古到翻】　以京兆尹武邑孙偓为兵部侍郎同平章事　王行瑜以精甲五千守龙泉寨李克用攻之李茂贞以兵五千救之营于镇西【镇西龙泉镇之西也】李罕之击鳯翔兵走之十一月丁巳拔龙泉寨行瑜走入邠州遣使请降于李克用齐州刺史朱琼举州降于朱全忠【为朱瑾诱斩琼张本考异曰薛居正五代史梁纪琼降及死皆在十月按编遗录十一月丁巳琼遗军将王自新奉檄归义壬申琼自来辛巳死今从之】琼瑾之从父兄也【从才用翻】　衢州刺史陈儒卒弟岌代之　李克用引兵逼邠州王行瑜登城号哭【号户刀翻】谓克用曰行瑜无罪迫胁乘舆皆李茂贞及李继鹏所为请移兵问鳯翔行瑜愿束身归朝【乘绳证翻朝直遥翻】克用曰王尚父何恭之甚【王行瑜赐号尚父时已削夺克用称之以戏之】仆受诏讨三贼臣【谓王行瑜李茂贞韩建也】公预其一束身归朝非仆所得专也丁夘行瑜挈族弃城走克用入邠州封府库抚居人命指挥使髙爽权巡抚军城奏趣苏文建赴镇【趣读曰促】行瑜走至庆州境部下斩行瑜传首【光啓三年王行瑜得静难节至是而诛】　朱瑄遣其将贺瓌栁存及河东将薛懐寳将兵万余人袭曹州【曹州降汴见二百五十八卷大顺二年】以解兖州之围瓌濮阳人也【濮博木翻】丁夘全忠自中都引兵夜追之比明至钜野南及之【比必利翻中都汉平陆县天寳元年改曰中都钜野汉古县唐并属郓州九域志中都县在州东南六十里钜野县在州南百八十里】屠杀殆尽生擒瓌存懐寳俘士卒三千余人是日晡后大风沙尘晦防全忠曰此杀人未足耳下令所得之俘尽杀之庚午防瓌等徇于兖州城下谓朱瑾曰卿兄已败何不早降　丁丑雅州刺史王宗侃攻拔利州执刺史李继颙斩之【王宗侃西川将李继颙鳯翔将】　朱瑾伪遣使请降于朱全忠【因其诱降而行诈】全忠自就延夀门下与瑾语【延夀门葢兖州城门也】瑾曰欲送符印愿使兄琼来领之辛巳全忠使琼徃瑾立马桥上伏骁果董懐进于桥下琼至懐进突出擒之以入须防掷首城外全忠乃引兵还【全忠知瑾无降心攻之未易猝下故还】以琼弟玭为齐州防御使【玭蒲田翻】杀栁存懐寳闻贺瓌名释而用之【贺瓖自此遂为朱氏用】　李克用旋军渭北【自邠宁回屯渭北】　加静难节度使苏文建同平章事　蒋勋求为邵州刺史刘建锋不许【干宁二年蒋勋弃回龙闗以开刘建锋之取长沙故邀之以求邵州】勋乃与邓继崇起兵连飞山梅山蛮冦湘潭【飞山蛮在邵州西北界今其山在靖州北十五里比诸山为最髙峻四面絶壁千仭梅山蛮在潭州界宋朝开为安化县在州西三百二十里湘潭后汉湘南县地吴分湘南置衡阳县天寳八年移治于洛口因改名湘潭县属潭州九域志在州南一百六十里】据邵州使其将申徳昌屯定胜镇【定胜镇在邵州东北界】以扼潭人　十二月甲申阆州防御使李继雍蓬州刺史费存【费父沸翻】渠州刺史陈璠各帅所部兵奔王建【三人皆鳯翔将帅读曰率】　乙酉李克用军于云阳王建奏东川节度使顾彦晖不发兵赴难而掠夺辎
　　重遣泸州刺史马敬儒防峡路请兴兵讨之【难乃旦翻重直用翻观此则去年王宗瑶赴难之军非真有勤王之心特借此以开东川兵端耳防音短】戊子华洪大破东川兵于楸林俘斩数万拔楸林寨【楸七由翻】　乙未进李克用爵晋王【自陇西郡王进爵晋王】加李罕之兼侍中以河东大将盖寓领容管观察使【葢古盍翻领遥领也】自余克用将佐子孙并进官爵克用性严急左右小有过辄死无敢违忤惟葢寓敏慧能揣其意【忤五故翻揣初委翻】婉辞禆益无不从者克用或以非罪怒将吏寓必阳助之怒克用常释之有所谏诤必徴近事为喻由是克用爱信之境内无不依附权与克用侔朝廷及邻道遣使至河东其赏赐赂遗先入克用次及寓家朱全忠数遣人间之【遗于季翻数所角翻间古苋翻】及扬言云葢寓已代克用而克用待之益厚【自古英雄之争天下必倚勇智之士以为用而出入左右伺候顔色者亦有敏慧软媚之人若葢寓之于李克用是也】丙申王建攻东川别将王宗弼为东川兵所擒【路振九国志曰王宗弼掠地飞乌为顾彦晖所获】顾彦晖畜以为子【畜吁玉翻】戊戌通州刺史李彦昭将所部兵二千降于建【通州今之达州李彦昭亦鳯翔将】李克用遣掌书记李袭吉入谢防【景鳯元年行军府置掌书记开元以后诸节镇皆置之掌朝觐聘慰荐祭祀祈祝之文与号令升绌之事】密言于上曰比年以来【比毗至翻】闗辅不宁【闗谓蒲潼陇蜀蓝田诸闗辅谓三辅闗内即汉三辅之地】乘此胜势遂取鳯翔一劳永逸时不可失臣屯军渭北専俟进止上谋于贵近或曰茂贞复灭【复扶又翻下同】则沙陁太盛朝廷危矣上乃赐克用诏褒其忠款【款诚也】而言不臣之状行瑜为甚自朕出幸以来茂贞韩建自知其罪不忘国恩职贡相继且当休兵息民克用奉诏而止既而私于诏使曰观朝廷之意似疑克用有异心也然不去茂贞【去羌吕翻】闗中无安宁之日【其浚李茂贞再犯京师克用亦不能救矣】又诏免克用入朝将佐或言今密迩阙庭岂可不入见天子【见贤遍翻】克用犹豫未决葢寓言于克用曰向者王行瑜辈纵兵狂悖【悖蒲妹翻又蒲没翻】致銮舆播越百姓奔散今天子还未安席人心尚危大王若引兵度渭窃恐复惊骇都邑【葢寓言李克用既不可释兵入朝若以众入是复邠岐华三帅之事耳】人臣尽忠在于勤王不在入觐愿熟图之克用笑曰葢寓尚不欲吾入朝况天下之人乎乃表称臣总帅大军【帅读曰率】不敢径入朝觐且惧部落士卒侵扰渭北居人辛亥引兵东归表至京师上下始安诏赐河东士卒钱三十万缗克用既去李茂贞骄横如故【横下孟翻】河西州县多为茂贞所据【河西谓凉沙肃诸州】以其将胡敬璋为河西节度使　朱全忠之去兖州也【朱琼死而全忠还】留葛从周将兵守之朱瑾闭城不复出从周将还乃扬言天平河东救兵至引兵西北邀之夜半潜归故寨瑾以从周精兵悉出果出兵攻寨从周突出奋击杀千余人擒其都将孙汉筠而还　加镇海节度使钱镠兼侍中　彰义节度使张鐇薨以其子琏权知留后【琏力展翻】　朱瑄朱瑾屡为朱全忠所攻民失耕稼财力俱告急于河东李克用遣大将史俨李承嗣将数千骑假道于魏以救之【史俨李承嗣自此遂与朱瑾入淮南矣】　安州防御使家晟【姓苑家姓周大夫家父之后又鲁公族有子家氏】与朱全忠亲吏蒋晖有隙恐及祸与指挥使刘士政兵马监押陈可璠将兵三千袭桂州杀经略使周元静而代之【自安州逺袭桂州而克之者江湘城邑荒残守兵单弱道无邀截之患桂人不意其至遂杀其帅而代之璠孚袁翻】晟醉侮可璠可璠手刃之推士政知军府事可璠自为副使诏即以士政为经略使晖吴人也【为刘陈又为马殷所并张本】
