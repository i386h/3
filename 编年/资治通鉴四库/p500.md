<!-- { "loadSidebar": true } -->
　　太元十七年春正月己巳朔大赦　秦主登立昭仪陇西李氏为皇后　二月壬寅燕主垂自鲁口如河间勃海平原翟钊遣其将翟都侵舘陶屯苏康垒【苏康人姓名舘陶县汉属魏郡晋属阳平郡将即亮翻下同】三月垂引兵南击钊　秦骠骑将军没奕干帅众降于后秦【骠匹妙翻骑竒寄翻帅读曰率降户江翻】后秦以为车骑将军封髙平公　后秦主苌寝疾命姚硕德镇李润尹纬守长安召太子兴诣行营【苌时屯安定苌音长】征南将军姚方成言于兴曰今冦敌未灭上复寝疾【复扶又翻】王统等皆有部曲终为人患宜尽除之兴从之杀王统王广苻徐成毛盛【皆苻氏旧臣也】苌怒曰王统兄弟吾之州里实无他志徐成等皆前朝名将【朝直遥翻】吾方用之奈何辄杀之【使苌果以杀统等为非罪当按诛始造谋者但怒而已岂真怒邪】燕主垂进逼苏康垒夏四月翟都南走滑台【走音奏】翟钊求救于西燕西燕主永谋于羣臣尚书郎勃海鲍遵曰使两冦相弊吾承其后此卞庄子之策也中书侍郎太原张腾曰垂彊钊弱何弊之承不如速救之以成鼎足之势今我引兵趋中山【趋七喻翻下趣同】昼多疑兵夜多火炬垂必惧而自救我冲其前钊蹑其后此天授之机不可失也永不从【翟钊败则西燕之亡形成矣】　燕大赦　五月丁卯朔日有食之　六月燕主垂军黎阳临河欲济翟钊列兵南岸以拒之辛亥垂徙营就西津去黎阳西四十里为牛皮船百余艘伪列兵仗泝流而上【艘苏遭翻上时掌翻】钊亟引兵趣西津【趣七喻翻】垂潜遣中垒将军桂林王镇等自黎阳津夜济营于河南比明而营成【比必寐翻及也】钊闻之亟还攻镇等营垂命镇等坚壁勿战钊兵往来疲暍【暍于歇翻伤暑也】攻营不能防将引去镇等引兵出战骠骑将军农自西津济与镇等夹击大破之【燕主垂用兵于河上者再温详则引兵径济而取之翟钊则张疑兵于西而潜军东渡亦以决胜视敌之坚脆何如也骠匹妙翻骑竒寄翻农燕之骠骑大将军此逸大字】钊走还滑台将妻子收遗众北济河登白鹿山【水经注河内脩武县北有白鹿山】慿险自守燕兵不得进农曰钊无粮不能久居山中乃引兵还留骑之钊果下山还兵掩击尽获其众钊单骑犇长子西燕主永以钊为车骑大将军兖州牧封东郡王歳余钊谋反永杀之初郝晷崔逞及清河崔宏新兴张卓辽东防腾【防姓也石赵之臣有防安】阳平路纂皆仕于秦避秦乱来犇诏以为冀州诸郡各将部曲营于河南【将即亮翻】既而受翟氏官爵翟氏败皆降于燕【降户江翻】燕主垂各随其材而用之钊所统七郡三万余户皆按堵如故以章武王宙为兖豫二州刺史镇滑台徙徐州民七千余户于黎阳以彭城王脱为徐州刺史镇黎阳【徐州之民葢为翟钊所掠者】脱垂之弟子也垂以崔防为宙司马初陈留王绍为镇南将军太原王楷为征西将军乐浪王温为征东将军【乐浪音洛琅】垂皆以防为之佐防才干明敏强正善规谏四王皆严惮之所至简刑法轻赋役流民归之户口滋息秋七月垂如邺以太原王楷为冀州牧右光禄大夫余蔚为左仆射【蔚纡勿翻】　秦主登闻后秦主苌疾病大喜【疾甚曰病】告祠世祖神主【苻坚庙号世祖】大赦百官进位二等秣马厉兵进逼安定去城九十余里八月苌疾小瘳出拒之登引兵出营将逆战苌遣安南将军姚熈隆别攻秦营登惧而还【还从宣翻又如字】苌夜引兵旁出以蹑其后旦而骑告曰【骑竒寄翻】贼诸营已空不知所向登惊曰彼为何人去令我不知来令我不觉谓其将死忽然复来【复扶又翻】朕与此羌同世何其厄哉【苻登屡为姚苌所挫故有惧苌之心葢至于是登气衰矣】登遂还雍【雍于用翻下同】苌亦还安定　三河王光遣其弟右将军寳等攻金城王干归寳及将士死者万余人又遣其子虎贲中郎将纂击南羌彭奚念纂亦败归光自将击奚念于枹罕克之奚念奔甘松【甘松郡乞伏国仁所置及将即亮翻下同贲音奔枹音肤】　冬十月辛亥荆州刺史王忱卒【忱是壬翻】　雍州刺史朱序以老病求解职诏以太子右衞率郗恢为雍州刺史代序镇襄阳恢昙之子也【郗昙见一百卷穆帝升平三年率所律翻郗丑之翻昙徒含翻】　巴蜀人在关中者皆叛后秦据农以附秦秦主登以窦冲为左丞相冲徙屯华隂【华户化翻】郗恢遣将军赵睦守金墉河南太守杨佺期帅众军湖城【帅读曰率】击冲走之　十一月癸酉以黄门郎殷仲堪为都督荆益宁三州诸军事荆州刺史镇江陵仲堪虽有英誉资望犹浅议者不以为允到官好行小惠【好呼到翻】纲目不举南郡公桓负其才地以雄豪自处【负其才与其门地也处昌吕翻】朝廷疑而不用年二十三始拜太子洗马【洗悉荐翻】尝诣琅邪王道子值其酣醉【酣戸甘翻】张目谓众客曰桓温晩涂欲作贼云何伏地流汗不能起由是益不自安常切齿于道子后出补义兴太守【守式又翻】郁郁不得志叹曰父为九州伯儿为五湖长【虞翻曰太湖有五湖隔湖洮湖射湖贵湖及太湖为五湖并太湖之小支俱连太湖故太湖兼得五湖之名韦昭曰胥湖蠡湖洮湖隔湖就太湖而五郦善长谓长塘湖射湖贵湖隔湖与太湖而五吴中志谓贡湖游湖胥湖梅梁湖金鼎湖为五也长知两翻】遂弃官归国【袭封南郡公】上疏自讼曰先臣勤王匡复之勲朝廷遗之臣不复计【上时掌翻复扶又翻下同】至于先帝龙飞陛下继明【谓桓温废海西立简文帝而帝继统也易曰明两作离大人以继明照四方】请问谈者谁之由耶防寝不报在江陵仲堪甚敬惮之桓氏累世临荆州复豪横【横户孟翻】士民畏之过于仲堪尝于仲堪聴事前戏马以矟拟仲堪【聴读曰防矟色角翻通俗文长丈八者谓之矟拟者举矟向之若将刺之也】仲堪中兵参军彭城刘迈谓曰【元帝谓江东置参军十三曹有中兵外兵骑兵】马矟有余精理不足不悦仲堪为之失色【为于伪翻】出仲堪谓迈曰卿狂人也夜遣杀卿我岂能相救邪使迈下都避之【都谓建康】使人追之迈仅而获免征虏将军豫章胡藩过江陵见仲堪説之曰【説输芮翻】桓志趣不常每怏怏于失职【怏于两翻】节下崇待太过恐非将来之计也仲堪不悦藩内弟罗企生为仲堪功曹藩退谓企生曰殷侯倒戈以授人必及于祸君不早图去就后悔无及矣【为后桓杀企生仲堪张本企区智翻】　庚寅立皇子德文为琅邪王徙琅邪王道子为防稽王【防王外翻】　十二月燕主垂还中山以辽西王农为都督兖豫荆徐雍五州诸军事镇邺【雍于用翻】休官权千成据显亲自称秦州牧【休官杂夷部落之名显亲县汉光武】
　　【置属汉阳郡晋改显亲为显新复汉阳为天水郡晋书姚兴载记权千成作权干成略阳豪族也】　清河人李辽上表请敕兖州脩孔子庙【孔子庙在鲁鲁郡前汉属徐州后汉晋属豫州江表始分属兖州】给户洒扫【洒所卖翻扫素报翻又各如字】仍立庠序收教学者曰事有如賖而寔急者【此寔义与虚实之实同】此之谓也表不见省【省悉景翻】
　　十八年春正月燕阳平孝王柔卒　权千成为秦所逼请降于金城王干归【降户江翻】干归以为东秦州刺史休官大都统显亲公　夏四月庚子燕主垂加太子寳大单于以安定王库傉官伟为太尉【单音蝉傉奴沃翻】范阳王德为司徒太原王楷为司空陈留王绍为尚书右仆射五月立子熈为河间王朗为勃海王鉴为博陵王　秦右丞相窦冲矜才尚人【尚人者陵人而出其上】自请封天水王秦主登不许六月冲自称秦王改元元光　金城王干归立其子炽磐为太子【炽昌志翻】炽磐勇略明决过于其父　秋七月秦主登攻窦冲于野人堡冲求救于后秦尹纬言于后秦主苌曰太子仁厚之称【纬于贵翻称尺证翻名称也】着于逺近而英略未着请使击苻登以着之苌从之太子兴将兵攻胡空堡登解冲围以赴之兴因袭平凉大获而归【苻登自大界之败以平凉为根本】苌使兴还镇长安　魏王珪以薛干太悉伏不送刘勃勃【事见上卷十六年】八月袭其城屠之太悉伏犇秦　氐帅杨佛嵩叛犇后秦【帅所类翻】杨佺期赵睦追之【佺且縁翻】九月丙戌败佛嵩于潼闗后秦将姚崇救佛嵩败晋兵【败补迈翻】赵睦死　冬十月后秦王苌疾甚还长安燕主垂议伐西燕诸将皆曰永未有衅我连年征讨士卒疲弊未可也范阳王德曰永既国之枝叶又僣举位号惑民视聴宜先除之以壹民心士卒虽疲庸得已乎垂曰司徒意正与吾同吾比老叩囊底智足以取之【比必寐翻及也】终不复留此贼以累子孙也【垂不欲留慕容永以累子孙而不知拓防珪已窥于代北矣是以有国有家者不恃无敌国外患恃吾所以传国承家者足以待之耳累力瑞翻复扶又翻】遂戒严十一月垂发中山步骑七万遣镇西将军丹杨王纉【纉当作瓉】龙骧将军张崇出井陉【骧思将翻陉音刑】攻西燕武乡公友于晋阳征东将军平规攻镇东将军段平于沙亭【沙亭在邺西南】西燕主永遣其尚书令刁云车骑将军慕容钟帅众五万守潞川【帅读曰率】友永之弟也十二月垂至邺　己亥后秦主苌召太尉姚旻仆射尹纬姚晃将军姚大目尚书狄伯支入禁中受遗诏辅政苌谓太子兴曰有毁此诸公者慎勿受之汝抚骨肉以恩接大臣以礼待物以信遇民以仁四者不失吾无忧矣【姚苌所以诏其子者胜于苻徤】姚晃垂涕问取苻登之防苌曰今大业垂成兴才智足办奚所复问【复扶又翻】庚子苌卒【年六十四】兴秘不发防以其叔父绪镇安定硕德镇隂宻弟崇守长安或谓硕德曰公威名素重部曲最彊今易世之际必为朝廷所疑不如且犇秦州【硕德本起兵陇上据冀城】观望事势硕德曰太子志度寛明必无他虑今苻登未灭而骨肉相攻是自亡也吾有死而已终不为也遂往见兴兴优礼而遣之兴自称大将军以尹纬为长史狄伯支为司马帅众伐秦【帅读曰率】
