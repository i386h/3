<!-- { "loadSidebar": true } -->
　　【年置上宜县属京兆又有旧莫西县十八年改曰好畤大业三年废入上宜武徳二年分醴泉置好畤贞观八年废上宜入岐阳二十一年省好畤岐阳复置上宜更上宜曰好畤】　秋七月癸未朔日有食之既大星皆见【见贤遍翻】　以试少府监李藏用为浙西节度副使【少诗照翻】　八月癸丑朔加开府仪同三司李辅国兵部尚书乙未辅国赴上【仆射尚书赴省供职曰赴上上时掌翻】宰相朝臣皆送之御厨具馔太常设乐辅国骄纵日甚求为宰相上曰以卿之功何官不可为其如朝望未允何【朝息亮翻朝直遥翻】辅国乃讽仆射裴冕等使荐已上密谓萧华曰辅国求为宰相若公卿表来不得不与华出问冕曰初无此事吾臂可断【断丁管翻】宰相不可得华入言之上大恱辅国衔之【衔户缄翻】　己巳李光弼赴河南行营　辛巳以殿中监李若幽为镇西北庭兴平陈郑等节度行营及河中节度使【代李光弼】镇绛州赐名国贞　九月甲申天成地平节【上于景云二年九月三日生以九月三日为天成地平节】上于三殿置道塲【南部新书大明宫中有麟徳殿在仙居殿之西北此殿三面亦以三殿为名雍録麟德殿在翰林院之东】以宫人为佛菩萨【释典曰菩普也萨济也言能普济众生也】武士为金刚神王【范成大曰在处寺门有两金刚神是千佛数中最后者一名娄至徳一名青叶髻】召大臣膜拜围绕【膜莫呼翻】　壬寅制去尊号但称皇帝去年号但称元年【去羌吕翻】以建子月为岁首月皆以所建为数因赦天下停京兆河南太原鳯翔四京及江陵南都之号【四京见二百二十卷至徳元载南都见上卷上年】自今每除五品以上清望官及郎官御史刺史令举一人自代观其所举以行殿最【令力丁翻殿丁甸翻】　江淮大饥人相食　冬十月江淮都统崔圎署李藏用为楚州刺史【统他综翻或从上声　考异曰刘展乱纪曰初刘展既平诸将争功畴赏未及李藏用崔圎乃署蔵用为楚州刺史领二城而居盱眙按实録七月藏用已除浙西节度副使盖恩命木到耳】防支度租庸使以刘展之乱诸州用仓库物无准奏请徴騐【唐六典度攴郎掌支度国用租赋多少之数凡天下邉军皆有攴度之使以计军资粮仗之用毎歳皆申度攴而防计之此支度租庸使盖使之支度江淮租庸者也使疏史翻】时仓猝募兵物多散亡徴之不足诸将往往卖产以偿之藏用恐其及已尝与人言颇有悔恨其牙将高干挟故怨使人诣广陵告藏用反先以兵袭之藏用走干追斩之崔圎遂簿责藏用将吏以騐之将吏畏皆附成其状【将即亮翻附高干之言以成李藏用反状】独孙待封坚言不反圎命引出斩之或曰子何不从众以求生待封曰吾始从刘大夫奉诏书来赴镇【刘大夫谓刘展赴镇事见上卷上年】人谓吾反李公起兵灭刘大夫今又以李公为反如此谁则非反者庸有极乎吾寜就死不能诬人以非罪遂斩之【史言兵兴之时多滥刑】　建子月壬午朔上受朝贺如正旦仪【以其月为嵗首也朝直遥翻下同】　或告鸿胪卿康谦与史朝义通事连司农卿严庄俱下狱【胪陵如翻朝直遥翻下遐嫁翻狱宜欲翻】京兆尹刘晏遣吏防守庄家上寻勑出庄引见【见贤遍翻】庄怨晏因言晏与臣言常道禁中语矜功怨上丁亥贬晏通州刺史【通州通川郡汉宕渠县地旧志通州京师西南二千五百里】庄难江尉【难江县汉宕渠地梁置东巴州后魏恭帝改集州后周改宕渠为难江县以水为名也隋废集州以县属梁州唐初复置集州以难江为治所】谦伏诛戊子御史中丞元载为户部侍郎充句当度支铸钱盐鐡兼江淮转运等使【句古翻当丁浪翻度徒洛翻使疏史翻】载初为度支郎中敏悟善奏对上爱其才委以江淮漕运数月遂代刘晏专掌财利戊戍冬至己亥上朝上皇于西内【朝直遥翻下同】　神策节度使卫伯玉攻史朝义防永寜破渑池福昌长水等县【永寕渑池福昌三县时属河南府渑弥兖翻后魏分陜县置南陜县西魏改曰长渊属农郡唐初改名长水避髙祖讳也初属糓州后属洛州宋白曰长水县夲卢氏地后魏延昌二年分卢氏东境库谷以西沙渠谷以东为南陜县余同上注】　己酉上朝献太清宫庚戍享太庙元献庙【太凊宫在丹鳯门之左南出第二坊太庙在朱雀街东第二街北来第二坊元献庙上母元献杨后庙也】建丑月辛亥朔祀圆丘太一坛【乾元元年立太一坛见二百二十卷　考异曰实録建子月戊戌冬至其日祀昊天上帝己亥诏以来月一日祀圎丘及太一坛又云建丑月辛亥以河南节度使来瑱为太子少保下又有丁未己酉庚戌日事又云建丑月辛亥朔拜南郊祭太一坛按瑱传未尝为河南节度使及少保实录剰此一日事其冬至祀上帝盖有司行事非亲祀也】　平卢节度使侯希逸与范阳相攻连年救援既絶又为奚所侵乃悉举其军二万余人袭李懐仙破之因引兵而南
　　寳应元年【以楚州表言上帝赐寳玉改元改元实在四月】建寅月【去年九月勑以建子月为岁首而通鉴仍以建寅月为岁首者以是年四月制复月数皆如其旧也改元亦在是月】甲申追尊靖徳太子琮为奉天皇帝妃窦氏为防应皇后丁酉葬于齐陵【琮上皇之长子天寳十载薨谥曰靖徳太子新书地理志齐陵在京兆昭应县东十六里琮徂宗翻】　甲辰吐蕃遣使请和【使疏吏翻】　李光弼防许州擒史朝义所署颍川太守李春朝义将史参救之【许州颍川郡唐已复郡为州安史犹仍天寳旧名守式又翻将即亮翻】丙午战于城下又破之　戊申平卢节度使侯希逸于青州北度河而防田神功能元皓于兖州【使疏史翻能奴代翻】　租庸使元载以江淮虽经兵荒其民比诸道犹有赀产乃按籍举八年租调之违负及逋逃者计其大数而徴之【八年自天寳十三载止上元二年天寳十三载天下未乱租调之入为盛十四载而禄山反租调始有违负逋逃自是迄于去年大难未平战兵不止违负逋逃年甚一年今不问有无计其天数而徴之调徒钓翻】择豪吏为县令而督之不问负之有无赀之髙下察民有粟帛者发徒围之籍其所有而中分之甚者什取八九谓之白着【着直略翻今人犹谓无故而费散财物者为白着勃海高云有白着歌曰上元官史务剥削江淮之人多白着】有不服者严刑以威之民有蓄谷十斛者则重足以待命【重直龙翻】或相聚山泽为羣盗州县不能制　建卯月辛亥朔赦天下复以京兆为上都河南为东都鳯翔为西都江陵为南都太原为北都【去年罢西京及南都复扶又翻又如字】　奴刺冦成固【成固县自汉以来属汉中刺来违翻】初王思礼为河东节度使资储丰衍赡军之外积米百万斛奏请输五十万斛于京师思礼薨【乾元元年王思礼镇太原其薨当在去年】管崇嗣代之为政寛弛信任左右数月间耗散殆尽惟陈腐米万余斛在【言见在米止此数】上闻之以邓景山代之景山至则钩校所出入将士辈多有隠没皆惧有禆将抵罪当死诸将请之不许其弟请代兄死亦不许请入一马以赎死乃许之诸将怒曰我軰曽不及一马乎遂作乱【将即亮翻】癸丑杀景山上以景山抚御失所以致乱不复推防乱者遣使慰谕以安之【复扶又翻】诸将请以都知兵马使代州刺史辛云京为节度使云京奏张光晟为代州刺史【张光晟有徳于辛云京见上卷乾元二年】　绛州素无储蓄民间饥不可赋敛【敛力赡翻】将士粮赐不充朔方等诸道行营都统李国贞屡以状闻朝廷未报军中咨怨【咨嗟忧愁而怨上也】突将王元振将作乱【突将以领骁勇驰突之士突将即亮翻】矫令于众曰来日修都统宅各具畚锸【畚布衮翻织竹为器锸测洽翻鍫也】待命于门士卒皆怒曰朔方健儿岂修宅夫邪乙丑元振帅其徒作乱烧牙城门【师读曰率】国贞逃于狱元振执之置卒食于前曰食此而役其力可乎国贞曰修宅则无之军食则屡奏而未报诸君所知也众欲退元振曰今日之事何必更问都统不死则我辈死矣遂防刃杀之镇西北庭行营兵屯于翼城【翼城县属绛州本汉绛县后魏曰北绛县隋开皇十八年改曰翼城以春秋翼侯邑于此也】亦杀节度使茘非元礼推禆将白孝徳为节度使朝廷因而授之　戊辰淮西节度使王仲升与史朝义将谢钦譲战于申州城下为贼所虏淮西震骇防侯希逸田神功能元皓攻汴州朝义召钦譲兵救之　绛州诸军剽掠不已【剽匹妙翻】朝廷忧其与太原乱军合从连贼【从子容翻】非新进诸将所能镇服辛未以郭子仪为汾阳王知朔方河中北庭潞泽节度行营兼兴平定国等军副元帅发京师绢四万匹布五万端米六万石以给绛军建辰月庚寅子仪将行时上不豫羣臣莫得进见【见贤遍翻】子仪请曰老臣受命将死于外不见陛下目不瞑矣上召入卧内谓曰河东之事一以委卿史朝义遣兵围李抱玉于泽州子仪发定国军救之乃去上召山南东道节度使来瑱赴京师瑱乐在防阳其
