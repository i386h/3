<!-- { "loadSidebar": true } -->
　　高贵乡公上【讳髦字彦士文帝孙东海定王霖子也正始五年封高贵乡公高贵乡属郯县】
　　正元元年【是年嘉平六年也冬十月高贵乡公方改元正元通鉴以是年系之高贵乡公因书正元元年】春二月杀中书令李丰初丰年十七八已有清名海内翕然称之其父太仆恢不愿其然敕使闭门断客【断读曰短】曹爽专政司马懿称不出【事见上卷邵陵厉公正始八年九年】丰为尚书仆射依违二公间故不与爽同诛丰子韬以选尚齐长公主【帝之姊妹曰长公主齐主盖明帝女长知两翻】司马师秉政以丰为中书令是时太常夏侯有天下重名以曹爽亲不得在埶任居常怏怏【邵陵厉公嘉平元年自关右召诣京师埶任权埶之任也怏于两翻】张缉以后父去郡家居【缉自东莞召见上卷嘉平四年】亦不得意丰皆与之亲善师虽擢用丰丰私心常在丰在中书二岁帝数召丰与语【数所角翻】不知所説师知其议已请丰相见以诘丰【诘去吉翻】丰不以实告师怒以刀镮筑杀之【镮户关翻刀把上有镮筑捣也】送尸付廷尉遂収丰子韬及夏侯张缉等皆下廷尉【下遐稼翻下及下同】钟毓案治云丰与黄门监苏铄永宁署令乐敦【汉有黄门令宦者为之黄门监盖魏置也永宁宫魏太后宫名永宁署令太后宫官也亦宦者为之治直之翻】冗从仆射刘贤等【汉制中宫冗从仆射宦者为之主黄门冗从秩六百石沈约志曰汉东京有中黄门冗从仆射魏世因其名而置冗从仆射冗而陇翻散也】谋曰拜贵人日诸营兵皆屯门【屯宫城门也】陛下临轩【檐宇之末曰轩促御坐前临殿陛曰临轩】因此同奉陛下将羣僚人兵就诛大将军【下将即亮翻】陛下傥不从人便当刼将去耳又云谋以为大将军缉为车骑将军辑皆知其谋【此上皆狱辞也】庚戍诛韬缉铄敦贤皆夷三族夏侯霸之入蜀也【见上卷嘉平元年】邀欲与之俱不从及司马懿薨中领军高阳许允谓曰无复忧矣【复扶又翻】叹曰士宗卿何不见事乎【许允字士宗不见事犹今人言不晓事也】此人犹能以通家年少遇我【少诗照翻】子元子上不吾容也【司马师字子元司马昭字子上】及下狱不肯下辞钟毓自临治之【治直之翻】正色责毓曰吾当何罪卿为令史责人也【自汉以来公府有令史廷尉则有狱史耳盖责毓以身为九卿乃承公府指自临治我是为公府令史而责人也】卿便为吾作【为于伪翻下同】毓以名士节高不可屈而狱当竟【竟结竟也】夜为作辞令与事相附【为作狱辞使与所案之事相附合也】流涕以示视颔之而已及就东市顔色不变举动自若李丰弟翼为兖州刺史司马师遣使収之翼妻荀氏谓翼曰中书事发可及诏书未至赴吴何为坐取死亡左右可同赴水火者为谁【赴水火者入必焦没自非誓同生死安肯相从故以为言】翼思未答妻曰君在大州不知可与同生死者虽去亦不免翼曰二儿小吾不去今但从坐身死耳【谓从兄坐罪止一身若奔吴不逹祸及妻子也】二儿必免乃止死初李恢与尚书仆射杜畿及东安太守郭智善【东安县前汉属城阳国后汉属琅邪国魏分为郡沈约曰晋惠帝分东莞为东安郡盖魏既分而又省并既省并而晋又分属东莞又自东莞分为郡也】智子冲有内实而无外观州里弗称也冲尝与李丰俱见畿既退畿叹曰孝懿无子非徒无子殆将无家君谋为不死也其子足继其业【李恢字孝懿郭智字君谋】时人皆以畿为误及丰死冲为代郡太守卒继父业【卒子恤翻】正始中夏侯何晏邓飏俱有盛名欲交尚书郎嘏嘏不受嘏友人荀粲怪而问之嘏曰太初志大其量能合虚声而无实才【夏侯字太初】何平叔言远而情近好辩而无诚所谓利口覆邦国之人也【论语孔子曰恶利口之覆邦家者何晏字平叔好呼到翻】邓茂有为而无终外要名利内无关钥贵同恶异多言而妬前多言多衅妬前无亲【邓飏字茂要一遥翻妬前者忌前也人忌胜已则无亲之者要一遥翻恶乌路翻】以吾观此三人者皆将败家远之犹恐祸及【败补迈翻远于愿翻】况昵之乎【昵尼质翻近也比也】嘏又与李丰不善谓同志曰丰饰伪而多疑矜小智而昧于权利若任机事其死必矣辛亥大赦　三月废皇后张氏【曹操杀汉后伏氏而司马师杀魏后张氏】
　　【此不惟天道亦操之有以教之也】夏四月立皇后王氏奉车都尉防之之女也　狄道长李简宻书请降于汉【长知两翻降戸江翻】六月姜维冦陇西　中领军许允素与李丰夏侯善秋允为镇北将军假节都督河北诸军事【晋志假节都督者与四征镇加大将军不开府为都督者同四征鎭安平加大将军不开府持节都督者品秩第二】帝以允当出诏会羣臣帝特引允以自近【近其靳翻】允当与帝别涕泣歔欷【君臣不密遂竝蹈失臣失身之祸歔音虚欷音希又许既翻】允未发有司奏允前放散官物収付廷尉徙乐浪【乐浪音洛琅】未至道死　吴孙峻骄矜淫暴国人侧目司马桓虑谋杀峻立太子登之子吴侯英不克皆死　帝以李丰之死意殊不平安东将军司马昭鎭许昌诏召之使击姜维九月昭领兵入见帝幸平乐观以临军过【见贤遍翻乐音洛观古玩翻】左右劝帝因昭辞杀之勒兵以退大将军已书诏于前帝惧不敢发昭引兵入城大将军师乃谋废帝【平乐观在洛阳城西昭已过军复引入城帝事去矣】甲戍师以皇太后令召羣臣会议【矫太后令以召羣臣】以帝荒淫无度防近倡优【倡齿良翻倡优女乐也近其靳翻】不可以承天绪羣臣皆莫敢违乃奏収帝玺绶归藩于齐【玺斯氏翻绶音受】使郭芝入白太后太后方与帝对坐芝谓帝曰大将军欲废陛下立彭城王据【彭城王据文帝子此何等语芝太后之从父也故使之入胁太后】帝乃起去太后不悦芝曰太后有子不能教今大将军意已成又勒兵于外以备非常但当顺防将复何言【复扶又翻】太后曰我欲见大将军口有所説芝曰何可见邪但当速取玺绶【王莽簒汉遣王舜求玺于元后其辞气何至如此】太后意折【折屈也音之列翻】乃遣傍侍御取玺绶着坐侧【太后侍御非止一人傍侍御谓当时侍御之在傍侧者着直畧翻坐徂卧翻】芝出报师师甚喜【王莽司马师萧鸾同是心也国之奸贼必有羽翼有天下者其戒之哉】又遣使者授帝齐王印绶出就西宫帝与太后涕而别遂乘王车从太极殿南出【王车诸王所乘青盖车也】羣臣送者数十人司马孚悲不自胜【胜音升】余多流涕【废帝时年二十一】师又使使者请玺绶于太后太后曰彭城王我之季叔也今来立我当何之【之往也】且明皇帝当永绝嗣乎高贵乡公文帝之长孙明皇帝之弟子【太后谓明帝绝嗣盖谓以据为后则兄死弟及又礼兄弟不得相入庙也文帝黄初三年初制封王之庶子为乡公嗣王之庶子为侯公侯之庶子为亭伯】于礼小宗有后大宗之义其详议之【出嫡为大宗支子之子各宗其父为小宗礼王后无嗣择建支子以继大宗】丁丑师更召羣臣以太后令示之乃定迎高贵乡公髦于元城【定迎者议始定而迎之也元城县汉属魏郡魏属阳平郡时魏王公皆録置邺故出髦而就元城迎之】髦者东海定王霖之子也时年十四使太常王肃持节迎之师又使请玺绶太后曰我见高贵乡公小时识之【太后欲立高贵乡公必见其小时意气异于诸王子故欲立之岂知禄去帝室而终无益乎】我自欲以玺绶手授之冬十月癸丑高贵乡公至武舘【郦道元曰魏氏立武舘于芒垂盖馆在芒山之尾其地直洛城北】羣臣奏请舎前殿【武馆之前殿也】公以先帝旧处避止西厢羣臣又请以灋驾迎公不听庚寅公入于洛阳羣臣迎拜西掖门南公下舆答拜傧者请曰仪不拜【傧必刃翻赞导者也仪不拜者谓于仪不当答拜也】公曰吾人臣也遂答拜至止车门下舆左右曰旧乘舆入公曰吾被皇太后徴未知所为【言唯天子可乘舆入止车门吾方被徴未知何如不可以天子自居也以余观高贵乡公盖小慧而知书故能为此若以为习于礼则余以为犹鲁昭公也被皮义翻】遂歩至太极东堂见太后其日即皇帝位于太极前殿百僚陪位者皆欣欣焉【谓公之足与有为也而卒死于权臣之手呜呼余观汉文帝入立之后夜拜宋昌为卫将军领南北军张武为郎中令行殿中周勃陈平朱虚东牟虽有大功其权去矣夫然后能自固魏朝百官皆欣欣者果何所见邪】大赦改元【自此方是正元元年】为齐王筑宫于河内【为于伪翻】汉姜维自狄道进拔河间临洮【河间当作河关河关县前汉属金城郡后汉属陇西郡以地里考之河关临洮在狄道西姜维自狄道西拔河关临洮意欲収魏之邉县以自广耳】将军徐质与战杀其荡冦将军张嶷【沈约志四十号将军荡冦第二十二嶷鱼力翻】汉兵乃还　初扬州刺史文钦骁果绝人曹爽以其乡里故爱之【钦爽邑人也骁坚尧翻】钦恃爽埶多所陵傲及爽诛【爽诛见上卷嘉平元年】又好增虏级以邀功赏【好呼到翻】司马师常抑之由是怨望鎭东将军毋丘俭素与夏侯李丰善等死俭亦不自安乃以计厚待钦俭子治书侍御史甸谓俭曰大人居方岳重任【古者天子廵狩四方其方之诸侯各会朝于方岳之下尧舜有四岳之官孔安国曰尧命羲和四子分掌四方之诸侯故曰四岳魏晋之时征鎭安平总督诸军任专方靣时因谓之方岳重任】国家倾覆而晏然自守将受四海之责矣俭然之
