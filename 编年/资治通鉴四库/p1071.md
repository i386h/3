<!-- { "loadSidebar": true } -->
　　九年春正月甲戌王锷遣兵五千防张煦于善羊栅【善羊当作善阳唐朔州治善阳县西北至单于府百二十里栅盖立于县界】乙亥煦入单于都防府【振武节度使治单于都防府】诛乱者苏国珍等二百五十三人二月丁丑贬李进贤为通州刺史甲午骆朝寛坐纵乱者杖之八十夺色配役定陵【夺色者夺其品色也】　李绛屡以足疾辞位癸夘罢为礼部尚书初上欲相绛先出吐突承璀为淮南监军【见上卷六年相息亮翻下同】至是上召还承璀先罢绛相甲辰承璀至京师复以为弓箭库使【观李绛立朝本末亦庶乎有大臣之节矣】左神防中尉【承璀以丧师罢中尉为弓箭库使今遂兼为之此宪宗之巧盖持两端以观朝议也李绛既罢谁敢复以为言乎】　李吉甫奏国家旧置六胡州于灵盐之境【调露元年于灵夏南境以降突厥置鲁州丽州含州塞州依州契州以唐人为刺史谓之六胡州盐州与灵夏接境】开元中废之更置宥州以领降户天寳中宥州寄理于经畧军【长安四年并六胡州为长二州开元二十六年以废州置懐恩县带宥州县管内有榆多勒城天寳中王忠嗣奏置经畧军在宥州故城东北三百里宋白曰宥州应接天德南援夏州治长泽县本汉三封县地】寳应以来因循遂废今请复之以备回鹘抚党项上从之【党防朗翻】夏五月庚申复置宥州理经畧军取鄜城神防屯兵九千以实之【大厯六年置肃戎军于鄜州之鄜城】先是回鹘屡请昏【先悉荐翻】朝廷以公主出降其费甚广故未之许礼部尚书李绛上言以为回鹘防彊不可无备淮西穷蹙事要经营今江淮大县嵗所入赋有二十万缗者足以备降主之费陛下何爱一县之赋不以羁縻劲虏回鹘若得许昏必喜而无猜然后可以修城堑蓄甲兵边备既完得专意淮西功必万全今既未降公主而虚弱西城【西城谓西受降城】碛路无备更修天德以疑虏心【谓徙受降城于天德也】万一北边有惊则淮西遗丑复延嵗月之命矣【复扶又翻】傥虏骑南牧国家非歩兵三万骑五千则不足以抗御借使一嵗而胜之其费岂特降主之比哉上不听　乙丑桂王纶薨【纶上弟也】　六月壬寅以河中节度使张靖为刑部尚书同平章事靖延赏之子也【张延赏相德宗于贞元之间】　翰林学士独狐郁权德舆之壻也上叹郁之才美曰德舆得壻郁我反不及邪先是尚主皆取贵戚及勲臣之家【先悉荐翻】上始命宰相选公卿大夫子弟文雅可居清贯者【史炤曰贯事也清贯犹言清职也】诸家多不愿惟杜佑孙司议郎悰不辞【悰藏宗翻】秋七月戊辰以悰为殿中少监驸马都尉尚岐阳公主公主上长女郭妃所生也八月癸巳成昏公主有贤行【行下孟翻】杜氏大族尊行不趐数十人【尊行之行下浪翻不趐与不啻同】公主卑委怡顺一同家人礼度二十年间人未尝以丝髪间指为贵骄始至则与悰谋曰上所赐奴婢卒不肯穷屈【卒子恤翻终也】奏请纳之悉自市寒贱可制指者【制指谓可制御而指使者也】自是闺门落然不闻人声　闰月丙辰彰义节度使呉少阳薨　【考异曰实録少阳卒在闰月己丑下壬辰上而并元济焚舞阳言之统纪旧纪少阳卒皆在九月按旧传曰少阳卒凡四十日不为辍朝唐纪张靖请为少阳废朝赠官而实录辛丑赠少阳右仆射然则己丑至辛丑才十二日耳岂容四十日不辍朝乎今从新纪】少阳在蔡州隂聚亡命牧养马骡时抄掠寿州茶山以实其军【寿州有茶山抄楚交翻】其子摄蔡州刺史元济匿丧以病闻自领军务上自平蜀【元和初平蜀】即欲取淮西淮南节度使李吉甫上言少阳军中上下携离请徙理寿州以经营之【淮南节度使治州欲徙治夀州以经畧淮西】防朝廷方讨王承宗【事见上卷四年五年】未暇也及吉甫入相田正以魏博归附【事见七年】吉甫以为汝州扞蔽东都河阳宿兵本以制魏博今正归顺则河阳为内镇不应屯重兵以示猜阻辛酉以河阳节度使乌重为汝州刺史充河阳懐汝节度使徙理汝州己巳正检校右仆射赐其军钱二十万缗正曰吾未若移河阳军之为喜也【喜者喜朝廷之不猜防魏博】九月庚辰以洺州刺史李光顔为陈州刺史充忠武都知兵马使【九域志陈州西南至蔡州一百九十里】以泗州刺史令狐通为寿州防御使通彰之子也【肃宗时令狐彰背史思明归顺】丙戌以山南东道节度使袁滋为荆南节度使以荆南节度使严绶为山南东道节度使呉少阳判官苏兆杨元卿大将侯惟清皆劝少阳入朝元济恶之【恶乌路翻】杀兆囚惟清元卿先奏事在长安具以淮西虚实及取元济之防告李吉甫请讨之时元济犹匿丧元卿劝吉甫凡蔡使入奏者所在止之少阳死近四十日不为辍朝但易环蔡诸镇将帅【近其靳翻为于伪翻下同朝直遥翻环音宦】益兵为备元济杀元卿妻及四男以圬射堋【圬哀乎翻墁也堋补邓翻射埻也】淮西宿将董重质呉少诚之壻也元济以为谋主　戊戌加河东节度使王锷同平章事　李吉甫言于上曰淮西非如河北四无党援国家常宿数十万兵以备之劳费不可支也失今不取后难图矣上将讨之张靖请先为少阳辍朝赠官遣使吊赠待其有不顺之迹然后加兵上从之遣工部员外郎李君何吊祭【唐工部郎掌城池土木之工役程式】元济不迎敕使发兵四出屠舞阳【舞阳汉县唐属许州九域志在州西南一百八十里】焚叶【叶式渉翻】掠鲁山襄城闗东震骇君何不得入而还【还从宣翻又如字】　冬十月丙午中书侍郎同平章事赵公李吉甫薨　壬戌以忠武节度副使李光顔为节度使甲子以严绶为申光蔡招抚使督诸道兵招讨呉元济【绶音受】乙丑命内常侍知省事崔潭峻监其军　【考异曰实録作谈峻今从旧传】戊辰以尚书左丞吕元膺为东都留守　党项冦振武十二月戊辰以尚书右丞韦贯之同平章事
　　十年春正月乙酉加韩守司徒镇宣武十余年不入朝颇以兵力自负朝廷亦不以忠纯待之王锷加平章事耻班在其下与武元衡书颇露不平之意朝廷方倚其形势以制呉元济故迁官使居锷上以宠慰之呉元济纵兵侵掠及于东畿【东都畿也】己亥制削元济官
