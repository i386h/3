<!-- { "loadSidebar": true } -->
　　十三年春正月司徒赵温辟曹操子丕操表温辟臣子弟选举故不以实防免之【操以温辟其子怒而免之驾言选举不以实耳　考异曰献帝起居注在十五年范书帝纪在十三年按是年罢三公官温不至十五年也】　曹操还邺作武池以肄舟师【邺城有武苑操凿池其中肄以四翻习也】　初巴郡甘寜将僮客八百人归刘表【宁走荆州事见六十一巻兴平元年】表儒人不习军事宁观表事埶终必无成恐一朝众散并受其祸【聚而不用其祸必至】欲东入吴黄祖在夏口【应劭曰沔水自江夏别至南郡华容为夏水过江夏郡而入于江盖指夏水入江之地为夏口庾仲雍曰夏口一曰沔口或曰鲁口水经注曰沔水南至江夏沙羡县北南入于江然则曰夏口以夏水得名曰沔口以沔水得名曰鲁口以鲁山得名实一处也其地在江北自孙权置夏口督屯江南今鄂州治是也故何尚之云夏口在荆江之中正对沔口贤注亦谓夏口戍在今鄂州于是相承以鄂州为夏口而江北之夏口晦矣】军不得过乃留依祖三年祖以凡人畜之【畜许六翻养也】孙权击祖祖军败走权校尉凌操将兵急追之【姓谱卫康叔支子为周凌人子孙以为氏】宁善射将兵在后射杀操【射杀之射而亦翻】祖由是得免军罢还营待宁如初祖都督苏飞数荐宁【数所角翻】祖不用宁欲去恐不免飞乃白祖以宁为邾长【邾县属江夏郡地道记曰楚灭邾徙其君于此贤曰邾故城在今复州竟陵县东飞盖开其奔吴之路也长知两翻宋白曰黄州汉邾县也】宁遂亡奔孙权　【考异曰吴志孙权传建安八年十二年皆尝讨黄祖凌统传父操死时统年十五摄父兵后击麻保屯刺杀陈勤按周瑜孙瑜传以十一年击麻保屯则操死似在八年然后五年宁乃奔权似晚今无年月可据追言之】周瑜吕防共荐达之权礼异同于旧臣宁献防于权曰今汉祚日防曹操终为簒盗南荆之地山川形便诚国之西埶也【谓在吴之西据上流之形埶】宁观刘表虑既不逺儿子又劣【言又弱于表也】非能承业传基者也至尊当早图之不可后操【言若不先圆刘表必为操所图也后户遘翻】图之之计宜先取黄祖祖今昏耄已甚财谷并乏左右贪纵吏士心怨舟船战具顿废不修【顿壊也左传甲兵不顿顿读曰钝】怠于耕农军无法伍至尊今往其破可必一破祖军鼓行而西据楚闗【楚关扞关也蜀伐楚楚为扞闗以拒之故曰楚关】大埶弥广即可渐规巴蜀矣权深纳之张昭时在坐难曰今吴下业业【坐徂卧翻难乃旦翻业业危惧之意】若军果行恐必致乱宁谓昭曰国家以萧何之任付君君居首而忧乱奚以希慕古人乎【言固有攸当者张昭不得以彊辞距也守式又翻】权举酒属宁曰兴霸【甘宁字兴霸属之欲翻】今年行讨如此酒矣决以付卿卿但当勉建方畧令必克祖则卿之功何嫌张长史之言乎【昭为权长史权之此言既以奬甘宁之气又以全张昭之体不有居者谁守社稷不有行者谁扞牧圉长知两翻】权遂西击黄祖祖横两防冲【释名曰船狭而长曰防冲以冲突敌船】挟守沔口以栟闾大绁系石为矴【栟闾椶榈也郭璞曰落获也中作器索栟卑盈翻绁音薛长绳也矴丁定翻锤舟石】上有千人以弩交射飞矢雨下军不得前偏将军董袭与别部司马凌统俱为前部各将敢死百人人被两铠乗大舸【将即亮翻被皮义翻方言南楚江湘凡船大者谓之舸小者谓之艖舸嘉我翻】突入防冲里袭身以刀断两绁【断丁管翻】防冲乃横流大兵遂进祖令都督陈就以水军逆战平北都尉吕防【防自别部司马以功为平北都尉】勒前锋亲枭就首【枭坚尧翻】于是将士乗胜水陆并进其城【傅读曰附】尽鋭攻之遂屠其城祖挺身走追斩之【挺拔也】虏其男女数万口权先作两函欲以盛祖及苏飞首【盛时征翻】权为诸将置酒甘宁下席叩头血涕交流为权言飞畴昔旧恩【旧恩谓荐而不用又开之使奔吴也为于伪翻下同】宁不值飞固已捐骸于沟壑不得致命于麾下今飞罪当夷戮特从将军乞其首领权感其言谓曰今为君置之若走去何宁曰飞免分裂之祸受更生之恩逐之尚必不走岂当图亡哉【亡谓亡走】若尔【尔犹言如此也】宁头当代入函权乃赦之凌统怨宁杀其父操常欲杀宁权命统不得讐之令宁将兵屯于它所　夏六月罢三公官复置丞相御史大夫【汉初以丞相御史大夫太尉为三公哀帝元夀二年以大司马大司徒大司空为三公中兴以来以太尉司徒司空为三公今复置丞相御史而操自为丞相事权出于一矣】癸巳以曹操为丞相操以冀州别驾从事崔琰为丞相西曹掾司空东曹掾陈留毛玠为丞相东曹掾元城令河内司马朗为主簿弟懿为文学掾冀州主簿卢为法曹议令史【别驾从事州牧行部则奉引录众事汉制公府西曹掾主府史署用东曹掾主二千石长吏迁除及军吏黄阁主簿录省众事文学掾汉郡曹有之操于公府创置也法曹主邮驿科程事时公府诸曹皆置议令史元城县属魏郡】毓植之子也琰玠并典选举其所举用皆清正之士虽于时有盛名而行不由本者终莫得进拔敦实斥华伪进冲逊抑阿党【行下孟翻冲谦虚也和也】由是天下之士莫不以亷节自励虽贵宠之臣舆服不敢过度至乃长吏还者垢面羸衣独乗柴车军吏入府朝服徒行【长知两翻朝直遥翻】吏洁于上俗移于下操闻之叹曰用人如此使天下人自治吾复何为哉【复扶又翻】司马懿少聪达多大略【少诗沼翻】崔琰谓其兄朗曰君弟聪亮明允刚断英特【断丁乱翻】非子所及也操闻而辟之懿辞以风痹【痹必至翻湿病也】操怒欲收之懿惧就职【司马懿始此】　操使张辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以惊动人耳乃令军中其不反者安坐辽将亲兵数十人中陈而立【将即亮翻陈读曰阵】有顷皆定即得首谋者杀之辽在长社于禁屯颍隂乐进屯阳翟三将任气多共不恊【共相与也】操使司空主簿赵俨并参三军每事训谕遂相亲睦　初前将军马腾与镇西将军韩遂结为异姓兄弟【晋职官志曰四镇通于柔逺盖汉末始置也】后以部曲相侵更为讐敌朝廷使司校尉钟繇凉州刺史韦端和解之征腾入屯槐里曹操将征荆州使张既説腾令释部曲还朝【説输芮翻】腾许之已而更犹豫既恐其为变乃移诸县促储偫【偫直里翻】二千石郊迎腾不得已发东【发而东入朝也】操表腾为卫尉　【考异曰典畧曰建安十五年徴腾为卫尉按张既传曹公将征荆州今既説腾入朝盖三字误为五耳】以其子超为偏将军统其众悉徙其家属诣邺【为后十七年族腾张本】　秋七月曹操南击刘表　八月丁未以光禄勲山阳郗虑为御史大夫【郗丑脂翻姓谱郗为髙平望姓】　壬子太中大夫孔融弃市融恃其才望数戏侮曹操【数所角翻】发辞偏宕【贤曰偏邪跌宕不拘正理予谓此偏非邪之谓言其论议抑扬有所偏重也宕徒浪翻过也】多致乖忤【忤五故翻】操以融名重天下外相容忍而内甚嫌之融又上书宜准古王畿之制千里寰内不以封建诸侯操疑融所论建渐广益惮之【周礼方千里曰国畿其外方五百里曰侯畿郑曰畿限也千里寰内不以封建则操不可以居邺矣故惮之】融与郗虑有隙虑承操风防构成其罪令丞相军谋祭酒路粹【军师祭酒军谋祭酒皆操所置】奏融昔在北海【建安初融为北海相】见王室不静而招合徒众欲规不轨及与孙权使语谤讪朝廷【使疏吏翻】又前与白衣祢衡跌荡放言【贤曰跌荡无仪检也故纵也祢乃礼翻】更相赞扬【更工衡翻】衡谓融曰仲尼不死融答颜回复生【复扶又翻】大逆不道宜极重诛操遂收融并其妻子皆杀之初京兆脂习与融善【脂姓也魏畧脂习字元升后为中大夫】每戒融刚直太过必罹世患及融死许下莫敢收者习往抚尸曰文举舎我死【孔融字文举舎读曰舍】吾何用生为操收习欲杀之既而赦之　初刘表二子琦琮【琦居宜翻琮徂宗翻】表为琮娶其后妻蔡氏之侄蔡氏遂爱琮而恶琦【为于伪翻恶乌路翻】表妻弟蔡瑁【瑁莫报翻】外甥张允并得幸于表日相与毁琦而誉琮【誉音余】琦不自宁与诸葛亮谋自安之术亮不对后乃共升髙楼因令去梯【去羌吕翻】谓亮曰今日上不至天下不至地言出子口而入吾耳可以言未亮曰君不见申生在内而危重耳居外而安乎【申生晋献公之太子为骊姬所譛自缢而死重耳申生之弟惧骊姬之谗出奔献公卒后重耳入是为文公遂为覇主重直龙翻】琦意感悟隂规出计防黄祖死琦求代其任表乃以琦为江夏太守【夏户雅翻】表病甚琦归省疾【省悉景翻】瑁允恐其见表而父子相感更有托后之意乃谓琦曰将军命君抚临江夏其任至重今释众擅来必见遣怒伤亲之欢重増其疾【重直用翻】非孝敬之道也遂遏于户外使不得见琦流涕而去表卒瑁允等遂以琮为嗣琮以侯印授琦琦怒投之地将因犇丧作难【难乃旦翻】会曹操军至琦犇江南【按刘备败于当阳济沔与琦防然后俱到夏口琦奔江南在刘琮降后史究其终言之】章陵太守蒯越【四亲园庙在章陵时以为郡置守】及东曹掾防等劝刘琮降操【降户江翻下同】曰逆顺有大体强弱有定埶以人臣而拒人主逆道也以新造之楚而御中国必危也以刘备而敌曹公不当也【当如字言不敌也】三者皆短将何以待敌且将军自料何如刘备若备不足御曹公则虽全楚不能以自存也若足御曹公则备不为将军下也琮从之　【考异曰范书陈志表传皆云韩嵩亦説琮降按嵩时被囚必不预谋】九月操至新野琮遂举州降以节迎操【节汉节也琮父表受之于汉】诸将皆疑其诈娄圭曰天下扰扰各贪王命以自重今以节来是必至诚操遂进兵时刘备屯樊【樊城在襄阳东北临汉水周大夫樊仲山甫之邑也唐为襄州安养县】琮不敢告备备乆之乃觉遣所亲问琮琮令官属宋忠诣备宣防时曹操已在宛备乃大惊骇谓忠曰卿诸人作事如此不早相语【语牛倨翻】今祸至方告我不亦太剧乎【剧甚也】引刀向忠曰今断卿头【断丁管翻】不足以解忿亦耻丈夫临别复杀卿辈【复扶又翻】遣忠去乃呼部曲共议或劝备攻琮荆州可得备曰刘荆州临亡托我以孤遗【无父曰孤遗弃也言父母弃之而去故曰孤遗今人谓孤独无所依仰者为孤遗】背信自济【背蒲妹翻】吾所不为死何面目以见刘荆州乎备将其众去过襄阳【将即亮翻过工禾翻下同】驻马呼琮琮惧不能起琮左右及荆州人多归备备过辞表墓涕泣而去比到当阳【比必寐翻当阳县属南郡】众十余万人辎重数千两【重直用翻两音亮】日行十余里别遣闗羽乗船数百艘【艘苏刀翻】使防江陵或谓备曰宜速行保江陵【江陵南郡治所】今虽拥大众被甲者少【被皮义翻少诗沼翻】若曹公兵至何以拒之备曰夫济大事必以人为本今人归吾吾何忍弃去
　　习凿齿论曰刘徳虽颠沛险难而信义愈明【难乃旦翻】埶偪事危而言不失道追景升之顾则情感三军恋赴义之士则甘与同败终济大业不亦宜乎
