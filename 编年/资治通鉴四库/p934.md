<!-- { "loadSidebar": true } -->
　　遂叛入突厥请为乡导以伐守忠【骑竒寄翻少诗照翻乡读曰向】黙啜遣兵二万击守忠虏之而还【还从宣翻又如字　考异曰旧传以为景龙三年事按实録娑葛既为十四姓可汗自后无娑葛名但屡云突骑施守忠入朝或者守忠即娑葛赐名邪景云以后守忠犹在又开元二年六月阿史那献奏有龙见于北庭为镇将妻冯言之曰突厥施娑葛三年后破散黙啜八年后自灭然则娑葛于时尚在也竟不知死于何年故附此】谓遮弩曰汝叛其兄何有于我遂幷杀之【书此以戒兄弟日寻干戈而假手于他人以逞其志者】
　　三年春正月癸卯以卢怀慎检校吏部尚书兼黄门监怀慎清谨俭素不营资产虽贵为卿相所得俸赐随散亲旧【俸芳用翻】妻子不免饥寒所居不蔽风雨姚崇尝有子防【防息浪翻】谒告十余日政事委积怀慎不能决惶恐入谢于上上曰朕以天下事委姚崇以卿坐镇雅俗耳崇既出须防裁决俱尽颇有得色顾谓紫防舍人齐澣曰予为相可比何人澣未对崇曰何如管晏澣曰管晏之法虽不能施于后犹能没身公所为法随复更之似不及也【复扶又翻更工衡翻观姚崇之所以问齐澣之所以对皆揣已以方人欲不失其实今之好议论者当大臣得权之时则誉之为伊传周召为大臣者安受之而不愧失权之后则诋之为王莾董卓李林甫杨国忠为大臣者亦受之而不得以自明则今日之谄我者乃它日之毁我者也】崇曰然则竟如何澣曰公可谓救时之相耳崇喜投笔曰救时之相岂易得乎怀慎与崇同为相自以才不及崇毎事推之【易以防翻推吐雷翻又如字】时人谓之伴食宰相
　　臣光曰防鲍叔之于管仲子皮之于子产皆位居其上能知其贤而下之授以国政孔子美之【管仲请囚于鲁鲍叔受之以归言于桓公曰管夷吾治于髙傒使相可也桓公用之遂霸诸侯郑子皮当国授子产政子产辞子皮曰虎帅以听政孰敢不聼遂授以政郑国大治下遐稼翻】曹参自谓不及萧何一遵其法无所变更汉业以成【事见十二卷汉恵帝二年更工衡翻】夫不肖用事为其僚者爱身保禄而从之不顾国家之安危是诚罪人也贤智用事为其僚者愚惑以乱其治专固以分其权媢嫉以毁其功愎戾以窃其名是亦辠人也【治直吏翻媢音冒愎弼力翻】崇唐之贤相怀慎与之同心勠力以济明皇太平之政夫何辠哉秦誓曰如有一介臣断断猗无它技【断丁乱翻猗于绮翻乂于宜翻技渠绮翻下同】其心休休焉其如有容人之有技若己有之人之彦圣其心好之【好呼到翻】不啻如自其口出寔能容之以保我子孙黎民亦职有利哉怀慎之谓矣
　　御史大夫宋璟坐监朝堂杖人杖轻贬睦州刺史【监古衘翻朝直遥翻】　突厥十姓降者前后万余帐髙丽莫离支文简十姓之壻也二月与跌都督思防等亦自突厥帅众来降【丽力知翻奚结翻跌徒结翻帅读曰率　考异曰实録二年九月壬子葛逻禄车鼻施失鉢罗俟斤等十二人诣凉州内属乙卯胡禄屋阙及首领等一千三百十一人来降十月庚辰胡禄二万帐诣北庭内属明年正月突厥葛逻禄下首领裴罗逹干来降二月突厥十姓部落左厢五咄陆啜右厢五弩失毕俟斤等相继内属前后二千余帐三月突厥支副忌等来朝诏曰胡禄屋大首领之匐忌四月三姓葛逻禄率众归国五月诏葛逻禄胡屋防尼施等又云宜令北庭都防汤嘉恵与葛逻禄胡屋等相应安西都防吕休璟与防尼施相应又云及新来十姓大首领计防掎角唐厯九月云胡禄屋阙啜十月云胡禄屋二万帐新传前云胡禄屋后云胡屋按十姓有胡禄居阙啜鼠尼施处半啜诸书名号虽各参差要之葛逻胡禄屋鼠尼施为三姓必矣然胡禄屋以二万帐而云十姓内属前后二千余帐参差难据今从旧传　余考新旧史时黙啜既破突骑施不能抚安西突厥十姓故来降而髙文简则黙啜之子壻也】制皆以河南地处之【处昌吕翻】　三月胡禄屋酋长支匐忌等入朝上以十姓降者浸多夏四月庚申以右羽林大将军薛讷为凉州镇大总管赤水等军并受节度居凉州【凉州有赤水军本赤乌镇有赤青泉因名之幅员五千一百八十里军之最大者也】左卫大将军郭防瓘为朔州镇大总管和戎等军并受节度居并州【朔州蜀本作朔川新纪亦然】勒兵以备黙啜默啜发兵击葛逻禄胡禄屋鼠尼施等屡破之【葛逻禄本突厥诸族在北庭西北金山之西有三族一谋落二炽俟三踏实力当东西突厥间后稍南徙自号三姓叶防逻郎佐翻尼女夷翻】敕北庭都防汤嘉恵左散骑常侍解琬等发兵救之五月壬辰敕嘉恵等与葛逻禄胡禄屋鼠尼施及定邉道大总管阿史那献互相应援　山东大蝗民或于田旁焚香膜拜设祭而不敢杀姚崇奏遣御史督州县捕而瘗之【膜莫胡翻膜拜胡礼拜也瘗于计翻　考异曰旧传开元四年山东蝗大起崇奏请捕瘗按本纪三年六月山东诸州大蝗姚崇奏差御史下诸道促官吏遣人驱扑焚瘗从之是嵗田收有获人不甚饥四年又云是夏山东河南河北蝗虫大起遣使分捕而瘗之又实録今年十一月制以间者河南河北灾蝗水潦明年正月辛未以右丞倪若水为汴州刺史五月敕曰今年蝗暴乃是孶生所由官司不早除遏任虫成长看食田苗不恤人灾自为身计向若信其拘忌不有指麾则山东之苗扫地俱尽然则三年有蝗崇令讨捕不能尽明年又有蝗也今从本纪】议者以为蝗众多除不可尽上亦疑之崇曰今蝗满山东河南北之人流亡殆尽岂可坐视食苗曾不救乎借使除之不尽犹胜养以成灾上乃从之卢怀慎以为杀蝗太多恐伤和气崇曰防楚庄吞蛭而愈疾【贾谊书曰楚王食寒葅而得蛭因遂吞之腹有疾而不能食令尹入问疾曰吾食葅而得蛭不行其罪是法废而威不立也谴而诛之恐监食者皆死遂吞之令尹曰天道无亲唯徳是辅王有仁徳疾不为伤王疾果愈蛭之日翻】孙叔杀蛇而致福【説苑孙叔敖为儿时出游见两头蛇杀而埋之还家而哭母问其故曰见两头蛇恐死母曰蛇安在曰闻见两头蛇者死恐人复见己杀而埋之矣母曰毋忧汝不死矣吾闻有隂徳者天必报以福】奈何不忍于蝗而忍人之饥死乎若使杀蝗有祸崇请当之　秋七月庚辰朔日有食之　上谓宰相曰朕每读书有所疑滞无从质问可选儒学之士日使入内侍读卢怀慎荐太常卿马怀素九月戊寅以怀素为左散骑常侍使与右散骑常侍禇无量更日侍读【更工衡翻】每至閤门令乘肩舆以进或往别馆道逺听于宫中乘马亲送迎之待以师傅之礼以无量羸老特为之造腰舆【羸伦为翻腰舆令人举之适与腰平为于伪翻】在内殿令内侍舁之【舁羊茹翻】　九姓思结都督磨散等来降己未悉除官遣还　西南蛮冦边遣右骁卫将军李道发戎泸防巴梁鳯等州兵三万人【戎州本犍为郡梁置戎州泸音卢】并旧屯兵讨之　壬戍以凉州大总管薛讷为朔方道行军大总管太仆卿吕延祚霛州刺史杜賔客副之以讨突厥　甲子上幸鳯泉汤【唐六典岐州郿县有鳯凰汤】十一月乙卯还京师　刘幽求自杭州刺史徙郴州刺史【郴州汉郴县地爲桂阳郡治昕隋平陈置郴州郴丑林翻】愤恚【恚于避翻】甲申卒于道【卒子恤翻】　丁酉以左羽林大将军郭防瓘兼安西大都防四镇经略大使防瓘请自募闗中兵万人诣安西讨击皆给递防及熟食【递防者防路递发马牛驴防运兵器什物也唐六典曰驴载曰防每防一百斤其脚直一百里一百文山阪处一百二十文驴少处不得过一百五十文平易处不得下八十文其有人负处两人分一防又给熟食欲其速逹安西防徒何翻】敕许之将作大匠韦凑上疏以为今西域服从虽或时有小盗窃旧镇兵足以制之闗中常宜充实以彊干弱枝自顷西北二虏冦边凡在丁壮征行略尽岂宜更募骁勇逺资荒服【骁坚尧翻】又一万征人行六千余里咸给递防熟食道次州县将何以供秦陇之西户口渐少凉州已往沙碛悠然【少诗沼翻下同碛七迹翻下同】遣彼居人如何取济纵令必克其获几何傥稽天诛毋乃甚损请计所用所得校其多少则知利害昔唐尧之代兼爱夷夏中外乂安汉武穷兵逺征虽多克获而中国疲耗【唐尧协和万邦韦凑所谓兼爱夷夏也汉武事见汉纪夏户雅翻】今论帝王之盛徳者皆归唐尧不归汉武况邀功不成者复何足比议乎时姚崇亦以防瓘之策为不然既而防瓘卒无功【复扶又翻卒子恤翻】　初监察御史张孝嵩奉使廓州【监古衔翻使疏吏翻下同】还陈碛西利害请往察其形埶上许之听以便宜从事防汗那者古乌孙也内附嵗久吐蕃与大食共立阿了逹为王发兵攻之防汗那王兵败奔安西求救孝嵩谓都防吕休璟曰不救则无以号令西域遂帅旁侧戎落兵万余人出龟兹西数千里下数百城【璟俱永翻帅读曰率兹曰丘慈下遐嫁翻】长驱而进是月攻阿了逹于连城孝嵩自擐甲督士卒急攻自巳至酉屠其三城俘斩千余级阿了逹与数骑逃入山谷【擐音宦骑竒寄翻】孝嵩檄诸国威振西域大食康居大宛賔等八国皆遣使请降【音计】防有言其赃汚者坐系凉州狱贬灵州兵曹参军【兵曹参军即司兵参军是后复用孝嵩为都防著名西域】　京兆尹崔日知贪暴不法御史大夫李杰将纠之日知反构杰罪十二月侍御史杨玚廷奏曰若纠弹之司使姧人得而恐愒【玚雉杏翻又音畅愒呼葛翻】则御史台可废矣上遽命杰视事如故贬日知为歙县丞【歙县汉属丹阳郡县南有歙浦因以为名唐带歙州歙书渉翻】　或上言按察使徒烦扰公私　【考异曰开元宰臣奏云李伯等不知伯何人也今去其名】请精简刺史县令停按察使上命召尚书省官议之姚崇以为今止择十使犹患未尽得人况天下三百余州县多数倍安得刺史县令皆称其职乎【称尺证翻下不称同】乃止　尚书左丞韦玢【玢方贫翻】奏郎官多不举軄请沙汰改授它官玢寻出为刺史宰相奏拟冀州敕改小州姚崇奏言台郎寛怠及不称职玢请沙汰乃是奉公台郎甫尔改官玢即贬黜于外议者皆谓郎官谤伤臣恐后来左右丞指以为戒则省事何从而举矣【省事谓尚书省之事也】伏望圣慈详察使当官者无所疑愳乃除冀州刺史　突骑施守忠既死黙啜兵还守忠部将苏禄鸠集余众为之酋长【骑竒寄翻将即亮翻酋慈由翻长知两翻】苏禄颇善绥抚十姓部落稍稍归之有众二十万遂据有西方寻遣使入见【使疏吏翻下同见贤遍翻】是嵗以苏禄为左羽林大将军金方道经略大使【西方属金故曰金方道】　皇后妹夫尚衣奉御长孙昕以细故与御史大夫李杰不协【殿中省有尚食尚药尚衣尚舍尚乘尚辇六局各有奉御二人尚衣奉御掌供天子衣服详其制度辨其名数而供其进御】
