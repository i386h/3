<!-- { "loadSidebar": true } -->
　　吴改元宝鼎【以所在得大鼎改元】　吴主以陆凯为左丞相万彧为右丞相吴主恶人视已羣臣侍见莫敢举目【恶音乌路翻见音贤遍翻】陆凯曰君臣无不相识之道若猝有不虞不知所赴吴主乃听凯自视而它人如故【唯凯得视之它人仍旧不得视也】吴主居武昌扬州之民泝流供给甚苦之【吴武昌属荆州而丹阳宣城毗陵吴吴兴防稽东阳新都临海建安豫章临川鄱阳庐陵皆属扬州故苦于西上泝流以供给】又奢侈无度公私穷匮凯上疏曰今四邉无事当务养民丰财而更穷奢极欲无灾而民命尽无为而国财空臣窃忧之昔汉室既衰三家鼎立今曹刘失道皆为晋有此目前之明验也臣愚但为陛下惜国家耳武昌土地危险塉确【塉秦昔翻土薄也确音克角翻山多大石也】非王者之都且童谣云寜饮建业水不食武昌鱼宁还建业死不止武昌居【此苦于泝流供给而为是谣也】以此观之足明人心与天意矣今国无一年之蓄【礼记王制国无六年之蓄曰急无三年之蓄曰国非其国也况无一年之蓄乎】民有离散之怨国有露根之渐【以木为喻也本之所以能生殖者以有根本也根渐露则其本将拨】而官吏务为苛急莫之或恤大帝时后宫列女及诸织络数不满百景帝以来乃有千数此耗财之甚也又左右之臣率非其人羣党相扶害忠隐贤此皆蠧政病民者也臣愿陛下省息百役罢去苛扰料出宫女【去吕翻料音聊】清选百官则天悦民附国家永安矣吴主虽不悦以其宿望特优容之　【考异曰陈夀曰予连从荆扬来者得凯所諌皓二十事博问吴人多云不闻凯有此表又按其文殊甚切直恐非皓之所能容忍也或以为凯藏之箧笥未敢宣行病困皓遣董朝省问欲言因以付之虚实难明故不着于篇然爱其指擿皓事足为后戒故钞列于凯传左今不取】　九月诏自今虽诏有所欲及已奏得可而于事不便者皆不可隐情【既不可希指迎合又不可以遂事而不谏也】　戊戍有司奏大晋受禅于魏宜一用前代正朔服色如虞遵唐故事从之【家语季康子问于孔子曰唐虞二帝其所尚何色孔子曰尧以火徳王色尚黄舜以土徳王色尚青董仲舒防引孔子曰无为而治者其舜乎改正朔易服色以顺天命而已其余尽循尧道何更为哉如二説则舜之承尧固改正朔易服色矣然考之古文尚书尧命羲和厯象日月星辰敬授人时舜正月上日受终于文祖协时用正日而已不言改正朔也易大传曰黄帝尧舜埀衣裳而天下治书益稷帝曰予欲观古人之象以五采彰施于五色作服而已不言易服色也汉兴六厯有黄帝厯颛顼厯夏厯殷厯周厯鲁厯无尧舜厯岂尧舜时用颛顼厯邪孔頴逹以为古之真厯至战国及秦而亡汉初所存六厯后人托而为之此固无从考正也】　冬十月丙午朔日有食之　【考异曰宋书志无此食今从晋书】　永安山贼施但【吴録曰永安今武康县也沈约曰吴分乌程余杭立永安县晋武帝太康元年更名武康属吴兴郡宋白曰永安县本汉乌程县之余不乡】因民劳怨聚众数千人刼吴主庻弟永安侯谦作乱北至建业众万余人未至三十里住择吉日入城遣使以谦命召丁固诸葛靓固靓斩其使发兵逆战于牛屯【据吴厯牛屯去建业城二十一里靓正翻】但兵皆无甲胄即时败散谦独坐车中生获之固不敢杀以状白吴主吴主并其母及弟俊皆杀之初望气者云荆州有王气当破扬州【王于况翻】故吴主徙都武昌及但反自以为得计遣数百人鼓噪入建业杀但妻子云天子使荆州兵来破扬州贼　十一月初并圆丘方丘之祀于南北郊【郑氏注礼记为高必因丘陵谓冬至祭天于圆丘之上为下必因川泽谓夏至祭地于方泽之中而四郊之祭又在圆丘方泽之外魏景初元年始营洛阳南委粟山为圆丘以冬至祭皇皇帝天于圆丘夏至祭皇皇后地于方丘而天郊所祭曰皇天之神地郊所祭曰皇地之祗今以二至之祀合于二郊是后圆丘方泽不别立】罢山阳国督军除其禁制【魏奉汉献帝为山阳公国于河内山阳县之浊鹿城】
　　【置督军以防卫之至晋时帝孙康嗣立人心去汉乆矣故罢其卫兵除其禁制】　十二月吴主还都建业　【考异曰吴志陆凯传或曰宝鼎元年十二月凯与丁奉丁固谋因皓谒庙欲废皓立孙休子时左将军留平领兵先驱故密语平平拒而不许誓以不泄是以不果按凯尽忠执义必不为此事况皓残酷猜忌留平庸人若闻凯谋必不能不泄殆虚语耳今不取】使后父卫将军录尚书事滕牧留镇武昌朝士以牧尊戚颇推令谏争【争读曰诤】滕后之宠由是渐衰更遣牧居苍梧虽爵位不夺其实迁也在道以忧死何太后常保佑滕后太史又言中宫不可易吴主信巫觋【在女曰巫在男曰觋觋刑狄翻】故得不废常供养升平宫【皓尊其母何太后宫曰升平宫供居用翻养羊尚翻】不复进见【见贤遍翻】诸姬佩皇后玺绂者甚众滕后受朝贺表防而已【玺斯氏翻绂音弗朝直遥翻】吴主使黄门徧行州郡料取将吏家女【行户孟翻料音聊】其二千石大臣子女歳歳言名年十五六一简阅简阅不中乃得出嫁【中竹仲翻】后宫以千数而采择无已
　　三年春正月丁卯立子衷为皇太子【为惠帝亡晋张本】诏以近世每立太子必有赦【汉高帝为汉王立太子赦有罪文景武立太子赐民爵至宣帝立太子始大赦天下元帝立太子复赐民爵光武立太子彊赦天下其后立太子阳及明章立太子皆不赦魏文明率病笃然后立太子寻而践阼有赦故革之】今世运将平当示之以好恶【好呼到翻恶乌路翻】使百姓絶多幸之望曲惠小人朕无取焉遂不赦　司校尉上党李憙【憙许记翻又读曰憙】劾故立进令刘友前尚书山涛中山王睦尚书仆射武陔各占官稻田【劾户槩翻又户得翻陔柯开翻占之赡翻】请免涛睦等官陔已亡请贬其谥诏曰友侵剥百姓以缪惑朝士其考竟以惩邪佞涛等不贰其过皆勿有所问憙亢志在公当官而行【憙与喜同又音憙亢与抗同口浪翻】可谓邦之司直矣【诗郑国风羔裘之辞】光武有云贵戚且敛手以避二鲍【事见四十二卷建武十一年】其申敕羣僚各慎所司寛宥之恩不可数遇也【数所角翻】睦宣帝之弟子也
　　臣光曰政之大本在于刑赏刑赏不明政何以成晋武帝赦山涛而褒李憙其于刑赏两失之使憙所言为是则涛不可赦所言为非则憙不足褒褒之使言言而不用怨结于下威玩于上将安用之且四臣同罪刘友伏诛而涛等不问避贵施贱可谓政乎创业之初而政本不立将以垂统后世不亦难乎
　　帝以李憙为太子太傅徴犍为李密为太子洗马【犍居言翻洗马自汉以来有之晋职官志太子洗马职为谒者秘书掌图书释奠讲经则掌其事出则直者前驱导威仪洗汉书作先如淳曰先前驱也国语越王句践亲为夫差先马先一作洗音悉荐翻】密以祖母老固辞许之【密所以辞者以旁无兼侍祖母与孙相依为命故也】密与人交每公议其得失而切责之常言吾独立于世顾影无俦然而不惧者以无彼此于人故也　吴大赦以右丞相万彧镇巴丘　夏六月吴主作昭明宫【晋太康地记曰昭明宫方五百丈吴厯曰昭明宫在太初宫之东】二千石以下皆自入山督伐木大开苑囿起土山楼观穷极伎巧【观古玩翻伎渠绮翻】功役之费以亿万计陆凯谏不听中书丞华覈上防曰【华户化翻覈户革翻上时掌翻】汉文之世九州晏然贾谊独以为如抱火厝于积薪之下而寝其上【事见十四卷汉文帝六年】今大敌据九州之地有大半之众欲与国家为相吞之计非徒汉之淮南济北而已也【济子礼翻】比于贾谊之世孰为缓急今仓库空匮编户失业而北方积谷养民専心东向【自洛进师而造江滨自蜀下兵而临荆楚皆东向也】又交趾沦没岭表动揺【事见上卷魏元帝咸熈元年】胷背有嫌首尾多难乃国朝之厄会也若舍此急务尽力功作卒有风尘不虞之变【难乃旦翻舍读曰舍卒读曰猝】当委版筑而应烽燧驱怨民而赴白刃此乃大敌所因以为资者也时吴俗奢侈覈又上防曰今事多而役繁民贫而俗奢百工作无用之器妇人为绮靡之饰转相仿效耻独无有兵民之家犹复逐俗【言下至兵民之家亦随俗好而事奢侈也复扶又翻】内无甔石之储【应劭曰齐人名小瓮曰甔受二斛晋灼曰石斗石也师古曰甔音都滥翻】而出有绫绮之服上无尊卑等级之差下有耗财费力之损求其富给庸可得乎吴主皆不听　秋七月王祥以睢陵公罢【睢音虽】　九月甲申诏増吏俸【俸扶用翻】　以何曾为太保义阳王望为太尉荀顗为司徒【顗鱼岂翻】　禁星气防纬之学【星为星者气望气者东汉以来有防纬之学】　吴主以孟仁守丞相奉法驾东迎其父文帝神于明陵【明陵在吴兴乌程县沈约曰孙皓改葬其父于乌程西山曰明陵】中使相继奉问起居巫觋言见文帝被服顔色如平生【觋刑狄翻被皮义翻】吴主悲喜迎拜于东门之外【建业城东门也】既入庙比七日三祭设诸倡伎昼夜娱乐【比毗寐翻倡音昌乐音洛】　是歳遣鲜卑拓防沙漠汗归其国【沙漠汗入质见七十七卷魏元帝景元二年汗音寒】
