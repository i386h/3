<!-- { "loadSidebar": true } -->
　　【流嶲州许敬宗惧其甥赵持满作难遂杀持满是诠流嶲州在前今从之】　八月壬子以普州刺史李义府兼吏部尚书同中书门下三品义府既贵自言本出赵郡与诸李叙昭穆【昭市招翻】无頼之徒借其权势拜伏爲兄叔者甚众给事中李崇德初与同谱及义府出爲普州即除之义府闻而衔之及复爲相【复扶又翻】使人诬构其罪下狱自杀【下遐稼翻】　乙卯长孙氏柳氏縁无忌奭贬降者十三人高履行贬永州刺史【永州旧零陵郡隋平陈置永州在京师南三千二百七十四里至东都三千六百六十五里】于志寜贬荣州刺史于氏贬者九人自是政归中宫矣　九月诏以石米史大安小安曹拔汗那悒怛疎勒朱驹半等国置州县府百二十七【米国或曰弥末或曰弭秣贺北百里距康国其王治鉢息徳城大安一曰布豁又曰捕喝元魏谓忸宻者东北至小安四百里西濒乌浒河治河谧城即康居小君长罽王故地小安一曰东安曰喝汗在那宻水之阳东距河二百里许治喝汗城曹亦有东西中国东曹居波悉山之阴汉贰师城地也北至石西至康东北寜逺皆四百里西曹者隋时曹国也南接史及波览治瑟底痕城中曹治迦底眞城抜汗那即宁逺或曰防汗元魏所谓破洛那去京师八千里居西鞬城在真珠河之北后分爲二一治呼闷城一治遏塞城悒怛国汉大月氏之种大月氏为乌孙所夺西过大宛击大夏臣之大夏即吐火罗也嚈哒王姓也后世以姓为国讹为悒怛杜佑曰嚈哒或云高车之别种或云大月氏之别种悒怛亦大月氏别种如佑所云则嚈哒悒怛似是两国疎勒一名佉沙距长安九千里而赢悒音邑怛当割翻】　冬十月丙午太子加元服赦天下【太子加元服其仪备见于新书礼志】　初太宗疾山东士人自矜门地昏姻多责资财命修氏族志例降一等王妃主壻皆取勲臣家不议山东之族而魏征房龄李勣家皆盛与爲昏常左右之【左右读曰佐佑】由是旧望不减或一姓之中更分某房某眷高下悬隔李义府爲其子求昏不获恨之【爲丁伪翻】故以先帝之防劝上矫其弊壬戌诏后魏陇西李寳太原王琼荣阳郑温范阳卢子迁卢浑卢辅清河崔宗伯崔元孙前燕博陵崔懿晋赵郡李楷等子孙不得自爲昏姻【燕因肩翻】仍定天下嫁女受财之数毋得受陪门财【陪门财者女家门望素高而议姻之家非耦令其纳财以陪门望】然族望爲时所尚终不能禁或载女窃送夫家或女老不嫁终不与异姓爲昏其衰宗落谱昭穆所不齿者往往反自称禁昏家益增厚价【厚取陪门之财也昭市招翻】　闰月戊寅上发京师令太子监国太子思慕不已【人少则慕父母】上闻之遽召赴行在戊戌车驾至东都【监古衔翻】　十一月丙午以许圉师爲散骑常侍检校侍中【散悉亶翻骑奇寄翻】　戊午侍中兼左庶子辛茂将薨　思结俟斤都曼帅疎勒朱俱波谒般陁三国反【新书作喝盘陀或曰汉陀曰渇馆檀亦谓渇罗陀由疎勒西南入劒末谷不忍岭六百里则其国也距瓜州四千五百里直朱俱波西南距悬度山俟渠之翻帅读曰率】击破于阗癸亥以左骁衞大将军苏定方爲安抚大使以讨之【骁坚尧翻使疏吏翻】　以卢承庆同中书门下三品　右领军中郎将薛仁贵等与高丽将温沙门战于横山破之【将即亮翻丽力知翻】　苏定方军至业叶水【自庭州轮台县西行三百许里至业叶河】思结保马头川定方选精兵万人骑三千匹驰往袭之一日一夜行三百里诘旦至城下【骑奇寄翻诘去吉翻】都曼大惊战于城外都曼败退保其城及暮诸军继至遂围之都曼惧而出降【降戸江翻】
　　五年春正月定方献俘于干阳殿【干阳殿在洛阳宫】法司请诛都曼定方请曰臣许以不死故都曼出降愿匄其余生【匄古太翻】上曰朕屈法以全卿之信乃免之　甲子上发东都二月辛巳至并州【东都至并州八百八里】三月丙午皇后宴亲戚故旧邻里于朝堂妇人于内殿班赐有差【武后并州文水县人天子行幸所至皆有朝堂太宗伐高丽张受降幕于朝堂之侧是也皇后所居爲内殿朝直遥翻】诏并州妇人年八十以上皆版授郡君【郡君有正四品从四品正五品之差】百济恃高丽之援数侵新罗【数所角翻】新罗王春秋上表求救辛亥以左武衞大将军苏定方爲神丘道行军大总管【新书作神兵道】帅左骁卫将军刘伯英等【帅读曰率骁坚尧翻】水陆十万以伐百济　【考异曰旧书定方传新罗传皆云定方爲熊津道大总管实录定方传亦同今从此年实録新唐书本纪又旧本纪唐厯皆云四年十二月癸亥以定方爲神丘道大总管刘伯英为嵎夷道行军总管按定方时讨都曼未为神丘道总管旧书唐厯皆误今从实録】以春秋爲嵎夷道行军总管【因尧典宅嵎夷曰旸谷而命之】将新罗之众与之合势【将即亮翻】夏四月丙寅上发并州癸巳至东都五月作合璧宫
　　【时改八关宫爲合璧宫在东都苑内】壬戌上幸合璧宫　戊辰以定襄都督阿史德枢賔左武将军延陁梯眞【梯眞薛延陁之种故以为姓】居延州都督李合珠并爲冷岍道行军总管【岍与同即令径山奚与契丹依阻此山以自固其地在潢水之南黄龙之北】各将所部兵以讨叛奚仍命尚书右丞崔余庆充使总防三处兵奚寻遣使降【将即亮翻下同使疏吏翻降戸江翻】更以枢賔等爲沙砖道行军总管以讨契丹擒契丹松漠都督阿卜固送东都【砖职縁翻】　六月庚午朔日有食之　甲午车驾还洛阳宫　房州刺史梁王忠年浸长颇不自安或私衣妇人服以备刺客【长知两翻衣于既翻】又数自占吉凶【数所角翻】或告其事秋七月乙巳废忠爲庶人徙黔州囚于承干故宅【太宗贞观十七年徙太子承干于黔州黔音琴】丁卯度支尚书同中书门下三品卢承庆坐科调失
　　所免官【度支尚书凡徭赋职贡之方经费赒给之算藏货赢缩之准悉以咨之今科调不得其所为不任其职故免所居官调徒吊翻】　八月吐蕃禄东賛遣其子起政将兵击吐谷浑以吐谷浑内附故也【吐从暾入声谷音浴】　苏定方引兵自成山济海百济据熊津江口以拒之定方进击破之百济死者数千人余皆溃走定方水陆齐进直趣其都城【北史百济都俱抜城亦曰固麻城其外更有五方中方曰古沙城东方曰得安城南方曰久知下城西方曰刀先城北方曰熊津城趣七喻翻】未至二十余里百济倾国来战大破之杀万余人追奔入其郭百济王义慈及太子隆逃于北境定方进围其城义慈次子泰自立爲王帅众固守隆子文思曰王与太子皆在而叔遽拥兵自王【帅读曰率下同王于况翻】借使能却唐兵我父子必不全矣遂帅左右逾城来降百姓皆从之泰不能止定方命军士登城立帜泰窘迫开门请命于是义慈隆及诸城主皆降【降戸江翻帜昌志翻】百济故有五部分统三十七郡二百城七十六万戸诏以其地置熊津五都督府【熊津马韩东明金连徳安五都督府】以其酋长爲都督刺史【酋慈由翻长知两翻】　壬午左武衞大将军郑仁泰将兵讨思结抜也固仆骨同罗四部【拔也固即拔野古仆骨即仆固将即亮翻】三战皆防追奔百余里斩其酋长而还　冬十月上初苦风头重目不能视百司奏事上或使皇后决之后性明敏涉猎文史处事皆称防由是始委以政事权与人主侔矣【史言后移唐祚至是而势成处昌吕翻称尺证翻】　十一月戊戌朔上御则天门楼【唐六典东都宫城南面三门中曰应天后以武后号则天遂更曰应天也】受百济俘自其王义慈以下皆释之苏定方前后灭三国皆生擒其主【谓贺鲁都曼义慈也】赦天下　甲寅上幸许州十二月辛未畋于长社【长社汉古县属頴川郡隋改长社曰頴川唐复旧带许州】己卯还东都　壬午以左骁衞大将军契苾何力爲浿江道行军大总管【浿水在高丽国中骁坚尧翻契欺讫翻浿普盖翻】左武衞大将军苏定方爲辽东道行军大总管左骁衞将军刘伯英爲平壤道行军大总管蒲州刺史程名振爲镂方道总管将兵分道击高丽青州刺史刘仁轨坐督海运覆船以白衣从军自効　【考异曰旧传云监统水军征辽以后期坐免官按仁轨从军乃在百济非征辽也今从张鷟朝野佥载】
　　龙朔元年春正月乙卯募河南北淮南六十七州兵得四万四千余人诣平壤镂方行营戊午以鸿胪卿萧嗣业爲扶余道行军总管帅回纥等诸部兵诣平壤【胪陵如翻帅读曰率纥下没翻】　二月乙未晦改元　三月丙申朔上与羣臣及外夷宴于洛城门【唐六典洛阳宫城西北出曰洛城西门其内曰德昌殿德昌殿南出曰延庆门又南曰韶晖门西南曰洛城南门其内曰洛城殿】观屯营新教之舞谓之一戎大定乐【取一戎衣天下大定之义舞者百四十人被五采甲持槊而舞刘昫曰大定乐出自破陈乐自破陈舞以下皆雷大鼓杂以兹之乐声振百里动荡山谷大定乐加金钲象平辽东而边隅大定也杜佑曰大定乐歌云八纮同轨乐】时上欲亲征高丽以象用武之势也　初苏定方既平百济留郎将刘仁愿镇守百济府城又以左衞中郎将王文度爲熊津都督抚其余众文度济海而卒【卒子恤翻】百济僧道琛故将福信聚众据周留城【将即亮翻】迎故王子丰于倭国而立之【倭乌禾翻】引兵围仁愿于府城诏起刘仁轨检校带方州刺史【带方州置于百济界因古地名以名州　考异曰佥载云刘仁愿以仁轨检校带方州刺史今从本传】将王文度之众便道发新罗兵以救仁愿【将即亮翻】仁轨喜曰天将富贵此翁矣于州司请唐厯及庙讳以行【按刘仁轨自青州刺史白衣从军此盖于青州州司请之也】曰吾欲扫平东夷颁大唐正朔于海表仁轨御军严整转鬬而前所向皆下百济立两栅于熊津江口仁轨与新罗兵合击破之杀溺死者万余人【溺奴狄翻】道琛乃释府城之围退保任存城【任存城在百济西部任存山　考异曰实録或作任孝城未知孰是今从其多者】新罗粮尽引还道琛自称领军将军福信自称霜岑将军招集徒众其势益张【张知亮翻】仁轨众少与仁愿合军休息士卒【少诗沼翻】上诏新罗出兵新罗王春秋奉诏遣其将金钦将兵救仁轨等至古泗福信邀击败之【将即亮翻败补迈翻】钦自葛岭道遁还新罗不敢复出【复扶又翻】福信寻杀道琛专总国兵　夏四月丁卯上幸合璧宫庚辰以任雅相爲浿江道行军总管契苾何力爲辽
