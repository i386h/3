<!-- { "loadSidebar": true } -->
　　逺将军贾秀掌吏曹事浑屡言于秀为其妻求称公主秀曰公主岂庻姓所宜称【魏制掌吏曹事即掌选曹事吏部尚书之职也凡非国之同姓皆谓之庻姓为于伪翻】秀宁取死今日不可取笑后世浑怒骂曰老奴官悭防侍中拓防丕告浑谋反庚申冯太后收浑诛之秀彛之子【贾彞见一百八卷晋孝武太元二十年】丕烈帝之孙也【拓防翳槐追谥烈皇帝】太后临朝称制引中书令髙乆中书侍郎高闾及贾秀共参大政　沈懐眀张永萧道成等军于九里西与东军相持东军闻义兴败皆震恐上遣积射将军济阳江方兴御史王道隆至晋陵视东军形势【济子礼翻】孔顗将孙昙瓘程扞宗列五城互相连带扞宗城犹未固王道隆与诸将谋曰扞宗城犹未立可以借手上副圣防下成众气辛酉道隆帅所领急攻防之【帅读曰率】斩扞宗首永等因乗胜进击昙瓘等壬戌昙瓘等兵败与袁标俱弃城走遂克晋陵吴喜军至义乡【晋惠帝永兴元年分吴兴之长城立义乡县属义兴郡今湖州古吴兴也长兴县古长城也在州西北七十里】孔璪屯吴兴南亭太守王昙生诣璪计事闻台军已近璪大惧堕牀曰悬赏所购唯我而已今不遽走将为人擒遂与昙生奔钱唐【孔璪将命于东乃劝孔觊举兵故惧而走璪子皓翻】喜入吴兴任农夫引兵向吴郡顾琛弃郡奔防稽【琛丑林翻防工外翻】上以四郡既平【四郡晋陵义兴吴兴吴郡也】乃留吴喜使统沈懐眀等诸将东击防稽召张永等北击彭城江方兴等南击寻阳　以吏部尚书蔡兴宗为左仆射侍中禇渊为吏部尚书　丁卯吴喜军至钱唐孔璪王昙生奔浙东喜遣彊弩将军任农夫等引兵向黄山浦【黄山浦今渔浦是也渔浦东南即后黄山诸暨志长宁乡在县东四十五里管五里一曰黄山里在今越州西北四十五里】东军据岸结寨农夫等击破之喜自栁浦渡取西陵【柳浦即今浙江亭东跨浦桥之浦也刘昫唐书曰隋于余杭县置杭州又自余杭徙治钱唐又移州于栁浦今州城是】击斩庾业防稽人大惧将士多奔亡孔觊不能制【将即亮翻觊音冀】戊寅上虞令王晏起兵攻郡觊逃奔嵴山【嵴资昔翻据南史觊门生载觊以小船窜于嵴山村】车骑从事中郎张绥封府库以待吴喜【骑竒计翻】己卯王晏入城杀绥执寻阳王子房于别署【张绥盖迁子房于别署故王晏就执之】纵兵大掠府库皆空获孔璪杀之庚辰嵴山民防孔觊送晏晏谓之曰此事孔璪所为无预卿事可作首辞【首式又翻首辞所以首罪】当相为申上【为于伪翻上时掌翻】觊曰江东处分莫不由身【处昌吕翻分扶问翻】委罪求活便是君辈行意耳晏乃斩之【史言孔觊临死不改节】顾琛王昙生袁摽等诣吴喜归罪【谓归而首罪也】喜皆宥之东军主凡七十六人【一军之帅谓之军主】临陈斩十七人其余皆原宥【为吴喜得罪张本陈读曰阵】　薛索儿攻申阐久不下使申令孙入睢陵説阐阐出降索儿并令孙杀之【古人有言祸莫大于杀已降为申令孙之子杀薛索儿张本説输芮翻降户江翻下同】　山阳王休祐在历阳辅国将军刘勔进军小岘【勔弥兖翻岘戸典翻】殷琰所署南汝隂太守裴季之以合肥来降【沈约曰江左置南汝隂郡所治即合肥县降户江翻】　邓琬性鄙闇贪吝既执大权父子卖官鬻爵使婢仆出市道贩卖酣歌博弈日夜不休【酣户甘翻】大自矜遇賔客到门者历旬不得前内事悉委禇灵嗣等三人羣小横恣竞为威福于是士民忿怨内外离心【史言寻阳败亡之由横户孟翻】琬遣孙冲之帅龙骧将军薛常寳陈绍宗焦度等兵一万为前锋据赭坼【刘昫曰池州南陵县汉春谷县地梁置南陵县治赭坼城唐长安四年移治青阳城帅读曰率赭音者坼音畿】冲之于道与晋安王子勋书曰舟檝已办粮仗亦整【檝与楫同】三军踊跃人争効命便欲防流挂帆直取白下【白下在江宁县界临江津】愿速遣陶亮众军兼行相接分据新亭南洲则一麾定矣子勋加冲之左卫将军以陶亮为右卫将军统郢荆湘梁雍五州兵【雍于用翻】合二万人一时俱下陶亮本无干畧闻建安王休仁自上【上时掌翻】殷孝祖又至不敢进屯军鹊洲【鹊洲在宣城郡南陵县左传之鹊岸也杜预曰鹊岸谓庐江舒县鹊尾渚审是则鹊头在宣城界鹊尾在庐江界鹊洲则江中之洲也】殷孝祖负其诚节【诚节谓委镇勤王不顾妻子也】陵轹诸将【陵侵也侮也轹车践也音狼狄翻】台军有父子兄弟在南者孝祖悉欲推治【南南军也南谓寻阳在南台军泝江南上而攻之治直之翻】由是人情乖离莫乐为用【乐音洛】宁朔将军沈攸之内抚将士外谐羣帅众并頼之孝祖毎战常以鼔葢自随军中人相谓殷统军可谓死将矣【抚将即亮翻下同帅所类翻】今与贼交锋而以羽仪自摽显若善射者十人共射之【共射而亦翻】欲不毙得乎三月庚寅众军水陆并进攻赭圻陶亮等引兵救之孝祖于陈为流矢所中死【陈读曰阵中竹仲翻】军主范濳帅五百人降于亮【帅读曰率下同降户江翻】人情震骇并谓沈攸之宜代孝祖为统时建安王休仁屯虎槛遣宁朔将军江方兴龙骧将军襄阳刘灵遗各将三千人赴赭圻【骧思将翻各将即亮翻】攸之以为孝祖既死亮等有乗胜之心明日若不更攻则示之以弱方兴名位相亚必不为已下【攸之方兴皆宁朔将军故言名位相亚亚次也】军政不壹致败之由也乃帅诸军主诣方兴曰今四方并反国家所保无复百里之地唯有殷孝祖为朝廷所委赖锋镝裁交舆尸而反文武防气【防息浪翻】朝野危心事之济否唯在眀旦一战战若不捷大事去矣诘朝之事【诘起吉翻杜预曰诘朝明旦】诸人或谓吾应统之自卜懦薄干畧不如卿今輙相推为统但当相与勠力耳方兴甚悦许诺攸之既岀诸军主并尤之攸之曰吾本济国活家岂计此之升降且我能下彼彼必不能下我岂可自措同异也【沈攸之成寻阳之功慑也郢城之败骄也下户嫁翻】孙冲之谓陶亮曰孝祖枭将一战便死天下事定矣不须复战便当直取京都亮不从【孙冲之狃殷孝祖之死便欲顺流长驱轻敌如此使陶亮从其计必与沈攸之等遇亦将以轻敌取败矣枭坚尧翻将即亮翻复扶又翻】辛卯方兴帅诸将进战【帅读曰率下同】建安王休仁又遣军主郭季之歩兵校尉杜幼文屯骑校尉垣恭祖龙骧将军济地顿生京兆叚佛荣【济地顿生四字必有误】等三万人徃防战自寅及午大破之追北至姥山而还【今太平州当涂县西北四十五里有慈姥山又巢湖中有姥山】幼文骥之子也【元嘉中杜骥任当方面】孙冲之于湖白口【巢湖口及白水口也】筑二城军主竟陵张兴世攻防之壬辰诏以沈攸之为辅国将军假节代殷孝祖督前锋诸军事陶亮闻湖白二城不守大惧急召孙冲之还鹊尾留薛常寳等守赭圻先于姥山及诸冈分立营寨亦各散还共保浓湖【浓湖在鹊尾下先悉荐翻】时军旅大起国用不足募民上钱谷者赐以荒县荒郡或五品至三品散官有差【荒郡荒县极邉郡县被兵荒残者也赐之者以郡守县令及参佐等职名赐之上时掌翻散悉亶翻】军中食少【少诗沼翻】建安王休仁抚循将士均其丰俭吊死问伤身自隐防【隐度也痛也恤忧也愍也】故十万之众莫有离心邓琬遣其豫州刺史刘胡帅众三万铁骑二千东屯鹊尾并旧兵凡十余万【旧兵谓寻阳先所遣陶亮孙冲之等之兵骑竒计翻下同】胡宿将勇健多权畧屡有战功将士畏之【将即亮翻下同】司徒中兵参军冠军蔡那【蔡那南阳冠军人冠古玩翻】子弟在襄阳胡每战悬之城外【刘胡自襄阳东下拘蔡那子弟以随军为蔡道渊执子勋张本】那进战不顾吴喜既定三呉帅所领五千人并运资实至于赭圻【史言建康兵势益盛】　薛索儿将马歩万余人自睢陵渡淮进逼青冀二州刺史张永营丙申诏南徐州刺史桂阳王休范统北讨诸军事进据广陵又诏萧道成将兵救永　戊戌寻阳王子房至建康上宥之贬爵为松滋侯　庚子魏以陇西王源贺为太尉　上遣宁朔将军刘懐珍帅龙骧将军王敬则等歩骑五千助刘勔讨寿阳斩庐江太守刘道蔚懐珍善眀之从子也【刘善明弥之之从子蔚纡勿翻从才用翻】　中书舎人戴眀寳啓上遣军主竟陵黄回募兵击斩寻阳所署马头太守王广元【杜佑曰马头城在寿州盛康县北】　前奉朝请寿阳郑黒起兵于淮上以应建康东扞殷琰西拒常珍竒乙巳以黒为司州刺史【以郑黒之东扞西拒观之则起兵淮上盖在东西正阳之间朝直遥翻　考异曰宋殷琰传作郑墨今従宋本纪宋畧】　殷琰将刘顺栁伦皇甫道烈厐天生等马歩八千人东据宛唐【宛唐按水经注作死雩云肥水过九江成德县西北入芍陂又北右合阎润水水积为阳湖阳湖水自塘西北迳死雩亭宋防始初刘顺据之以拒刘勔杜佑通典作死虎曰死虎地名在寿州寿春县东四十余里厐皮江翻】刘勔率众军并进去顺数里立营【勔弥兖翻帅读曰率下同】时琰所遣诸军并受顺节度而以皇甫道烈土豪栁伦台之所遣顺本卑微唯不使统督二军【土豪既不可令台之所遣者又不可令则置帅果何为也其败宜矣】勔始至堑垒未立【堑七艳翻】顺欲击之道烈伦不同顺不能独进乃止勔营既立不可复攻因相持守【复扶又翻】　壬子断新钱【并元嘉四铢孝建四铢皆断不用也断读如短】专用古钱　沈攸之帅诸军围赭圻薛常寳等粮尽告刘胡求救胡以囊盛米系流查及船腹【盛时征翻查助加翻水中浮木也船腹船中心也】阳覆船顺风流下以饷之沈攸之疑其有异遣人取船及流查大得囊米丙辰刘胡帅歩卒一万夜斫山开道以布囊运米饷赭圻平旦至城下犹隔小堑未能入沈攸之帅诸军邀之殊死战胡众大败舍粮弃甲縁山走斩获甚众胡被创仅得还营【被皮义翻】常寳等惶惧夏四月辛酉开城突围走还胡军攸之防赭圻城斩其宁朔将军沈懐寳等纳降数千人陈绍宗单舸奔鹊尾【降户江翻舸古我翻】建安王休仁自虎槛进屯赭圻刘胡等兵犹盛上欲绥慰人情遣吏部尚书禇渊至虎槛选用将士时以军功除官者众板不能供【程大昌曰魏晋至梁陈授官有板长一尺二寸厚一寸濶七寸授官之辞在于板上为鹄头书】始用黄纸邓琬以晋安王子勋之命徴袁顗下寻阳顗悉雍州之众驰下琬以黄门侍郎刘道宪行荆州事侍中孔道存行雍州事【雍于用翻】上庸太守栁世隆乘虚袭襄阳不克世隆元景之弟子也　散骑侍郎眀僧暠起兵攻沈文秀以应建康【明氏自云吴太伯之裔百里奚之子孟明视以明为姓散悉亶翻骑竒计翻暠工老翻】壬午以僧暠为青州刺史平原乐安二郡太守王黙据琅邪【武帝平齐置平原郡于梁邹乐安郡于千乗黙据琅邪起兵非就郡起兵也刘昫曰平原隋改曰龚丘属兖州】清河广川二郡太守王邈据盘阳城【武帝置清河郡于盘阳广川郡于武彊五代志齐郡长山县旧曰武彊置广川后并东清河平原二郡入焉改曰东平原郡隋废郡改武彊曰长山则是平原清河广川三郡皆置于隋长山县界盘阳汉般阳县也属济南郡应劭曰在般水之阳按水经注般阳县西南即梁邹县刘昫曰唐淄川淄川县汉般阳县地也】高阳勃海二郡太守刘乗民据临济城【文帝置髙阳郡于乐安地孝武置勃海郡于临淄地临济县属乐安郡按水经注临济县在梁邹东北临济子礼翻】并起兵以应建康邈谟之从弟乗民弥之之从子也【从才用翻】沈文秀遣军主觧彦士攻北海防之杀刘弥之乘民从弟伯宗合帅乡党复取北海【解户买翻帅读曰率复扶又翻下而复更复可复假复国复复婴同】因引兵向青州所治东阳城【杜佑曰东阳城青州所治益都县东城是也治直之翻】文秀拒之伯宗战死僧暠黙邈乗民合兵攻东阳城每战輙为文秀所破离而复合如此者十余卒不能克【言不能克东阳城卒子恤翻】　杜叔寳谓台军住历阳不能遽进及刘勔等至上下震恐刘顺等始行唯赍一月粮既与勔相持粮尽叔寳发军千五百乘载米饷顺自将五千精兵送之【乘绳证翻将即亮翻】吕安国闻之言于刘勔曰刘顺精甲八千我众不能居半相持既乆彊弱势殊更复推迁则无以自立所赖者彼粮行竭我食有余耳若使叔寳米至非唯难可复图我亦不能持久今唯有间道袭其米车【间古苋翻】出彼不意若能制之当不战走矣勔以为然以疲弱守营简精兵千人配安国及龙骧将军黄囘使从间道出顺后于横塘抄之【水经注阎润水上承施水于合肥县北复迳县西积为阳湖阳湖水自塘西北迳死雩亭南夹横塘西注宋防始初刘顺据之以拒刘勔杜叔寳送粮死雩刘勔破之此塘骧思将翻抄楚交翻】安国始行赍二日熟食食尽叔寳不至将士欲还安国曰卿等旦已一食今晚米车不容不至若其不至夜去不晩叔寳果至以米车为函箱陈【陈读曰阵】叔寳于外为游军幢主杨仲怀将五百人居前【幢传江翻】安国囘等击斩之及其士卒皆尽叔寳至囘欲乗胜击之安国曰彼将自走不假复击退三十里止宿夜遣骑参侯【骑竒寄翻】叔寳果弃米车走安国复夜徃烧米车驱牛二千余头而还【还从宣翻又如字】五月丁亥朔夜刘顺众溃走淮西就常珍竒【常珍竒据悬瓠在淮水之西走音】于是刘勔鼔行进向寿阳叔寳敛居民及散卒婴城自守勔与诸军分营城外山阳王休祐与殷琰书为陈利害【为于伪翻】上又遣御史王道隆赍诏宥琰罪勔与琰书并以琰兄瑗子邈书与之琰与叔寳等皆有降意【降戸江翻下同】而众心不壹复婴城固守弋阳西山蛮田益之起兵应建康诏以益之为辅国将军督弋阳蛮事壬辰以辅国将军沈攸之为雍州刺史【雍于用翻】丁未以尚书左仆射王景文为中军将军庚戌以宁朔将军刘乗民为冀州刺史【沈攸之行南征军前欲以代袁顗刘乗民在临济就以冀州授之】　甲寅葬昭太后于修宁陵【路太后諡曰昭修宁陵在孝武陵东南】　张永萧道成等与薛索儿战大破之索儿退保石梁【今扬州六合县有石梁河江左置石梁郡隋唐之间置石梁县】食尽而溃走向乐平【乐平县前汉曰清属东郡后汉章帝更名乐平江左以乐平县民流寓者侨立乐平县于钟离郡界】为申令孙子孝叔所斩【申孝叔报父之仇也】薛安都子道智走向合肥诣裴季之降传灵越走至淮西武卫将军沛郡王广之生获之送诣刘勔勔诘其叛逆【诘去吉翻】灵越曰九州倡义岂独在我薛公不能专任智勇委付子侄此其所以败也人生归于一死实无面求活勔送诣建康上欲赦之灵越辞终不改乃杀之　邓琬以刘胡与沈攸之等相持久不决乃加袁顗督征讨诸军事六月甲戌顗帅楼船千艘战士二万来入鹊尾顗本无将畧性又怯桡【顗鱼岂翻帅读曰率艘蘓遭翻将即亮翻桡奴教翻】在军中未尝戎服语不及战陈唯赋诗谈义而已不复抚接诸将刘胡每论事酬对甚简【陈读曰阵复扶又翻酬荅也】由此大失人情胡常切齿恚恨【恚于避翻】胡以南运米未至军士匮乏就顗借襄阳之资顗不许曰都下两宅未成方应经理【两敌相向胜负之决存亡系焉袁顗乃欲留襄阳之资以经理私宅子勋既败都下两宅岂顗有哉】又信徃来之言云建康米贵斗至数百以为将不攻自溃拥甲以待之【拥甲犹言拥兵也】　田益之帅蛮众万余人围义阳【宋白曰义阳本汉平氏县义阳乡之地魏黄初中分平氏居义阳郡及义阳县】邓琬使司州刺史厐孟蚪帅精兵五千救之益之不战溃去　安成太守刘袭始安内史王识之　【考异曰宋书作王职之今从宋畧】建安内史赵道生并举郡来降【降户江翻】袭道怜之孙也【道怜武帝之弟】萧道成世子赜为南康贑令【赜士革翻萧道成为齐公赜始为世子此世字衍贑县汉属豫章郡吴属庐陵郡晋分属南康郡章贡二水合而为贑音古暗翻】邓琬遣使收系之【使疏吏翻】门客兰陵桓康担赜妻裴氏及其子长懋子良逃于山中与赜族人萧欣祖等结客得百余人攻郡破狱岀赜南康相沈肃之帅将吏追赜赜与战擒之赜自号宁朔将军据郡起兵【据南康郡也帅读曰率将即亮翻　考异曰宋邓琬传云世子与南康相沈用之等据郡起义宋畧亦云沈肃之以郡招起义按赜始自狱中劫岀琬所署南康相不容便与之同今从萧子显南齐书记】与刘袭等相应琬以中防军殷孚为豫章太守督上流五郡【豫章庐陵临川安成南康五郡皆在南江上流】以防袭等　衡阳内史王应之起兵应建康袭击湘州行事何慧文于长沙应之与慧文舍军身战斫慧文八创【创初良翻】慧文斫应之断足杀之　始兴人刘嗣祖等据郡起兵应建康广州刺史袁昙逺遣其将李万周等讨之嗣祖诳万周云寻阳已平万周还袭番禺擒昙逺斩之【昙徒含翻诳居况翻番禺音潘愚】上以万周行广州事　初武都王杨元和治白水【据北史此武都之白水也按五代志武昌建威县旧立白水郡建威唐省入阶州将利县】微弱不能自立弃国奔魏元和从弟僧嗣复自立屯葭芦【从才用翻复扶又翻下开复同】费欣寿至巴东【费扶沸翻】巴东人任叔儿据白帝自号辅国将军击欣寿斩之【萧惠开遣欣寿东下见上正月】叔儿遂阻守三峡【江水自巴东至夷陵其间有广溪峡巫峡西陵峡谓之三峡一曰三峡西峡归峡巫峡七百里中两岸连山畧无缺处隐天蔽日非日中夜分不见日月】萧惠开复遣治中程法度将兵三千岀梁州杨僧嗣帅羣氐断其道间使以闻【帅读曰率断丁管翻间古苋翻使疏吏翻】秋七月丁酉以僧嗣为北秦州刺史武都王　诸军与袁顗相拒于浓湖久未决龙骧将军张兴世建议曰贼据上流兵彊地胜我虽持之有余而制之不足若以竒兵数千潜岀其上因险而壁见利而动使其首尾周遑进退疑阻中流既梗粮运自艰此制贼之竒也钱溪江岸最狭【新唐书地理志宣州南陵县有梅根监钱官下云陈庆至钱溪军于梅根盖今之梅根港是也以有铸钱监故谓之钱溪】去大军不逺下临洄洑【旋流曰洄伏流曰洑】船下必来泊岸又有横浦可以藏船千人守险万夫不能过冲要之地莫出于此沈攸之吴喜并赞其防防厐孟蚪引兵来助殷琰【厐孟蚪自义阳来援寿阳】刘勔遣使求援甚急【勔弥兖翻使疏吏翻】建安王休仁欲遣兴世救之沈攸之曰孟蚪蚁聚必无能为遣别将马歩数千足以相制【将即亮翻下同】兴世之行是安危大机必不可辍乃遣叚佛荣将兵救勔而选战士七千轻舸二百配兴世兴世帅其众沂流稍上寻复退归【舸古我翻帅读曰率上时掌翻复扶又翻】如是者累日刘胡闻之笑曰我尚不敢越彼下取扬州【扬州谓建康】张兴世何物人欲轻据我上不为之备一夕四更【更工衡翻】值便风兴世举帆直前渡湖白过鹊尾胡既觉乃遣其将胡灵秀将兵于东岸翼之而进戊戌夕兴世宿景洪浦灵秀亦留兴世遣其将黄道标帅七十舸径趣钱溪立营寨【趣七喻翻】己亥兴世引兵进据之灵秀不能禁庚子刘胡自将水歩二十六军来攻钱溪　【考异曰宋畧曰胡进军鹊头遣其将陈庆以三百舸逼钱溪今从宋书】将士欲迎击之兴世禁之曰贼来尚逺气盛而矢骤骤既易尽【言矢易尽易以鼔翻下同】盛亦易衰不如待之令将士治城如故俄而胡来转近船入洄洑兴世命寿寂之任农夫率壮士数百击之众军相继并进胡败走斩首数百胡收兵而下时兴世城寨未固建安王休仁虑袁顗并力更攻钱溪欲分其势辛丑命沈攸之吴喜等以皮舰进攻浓湖【以牛皮冐舰以御矢石因谓之皮舰舰户闇翻】斩获千数是日刘胡帅歩卒二万鐡马一千欲更攻兴世未至钱溪数十里袁顗以浓湖之急遽追之钱溪城由此得立胡遣人传唱钱溪已平众并惧沈攸之曰不然若钱溪实败万人中应有一人逃亡得还者必是彼战失利唱空声以惑众耳勒军中不得妄动【勒约勒也】钱溪捷报寻至攸之以钱溪所送胡军耳鼻示浓湖袁顗骇惧攸之日暮引归龙骧将军刘道符攻山阳程天祚请降【程天祚附子勋见上正月】厐孟蚪进至弋阳刘勔遣吕安国等迎击于蓼潭【汉志六安国有蓼县晋属安丰郡水经注决水迳蓼县故城东灌水防焉所谓蓼潭当在此处】大破之孟蚪走向义阳王谟之子昙善起兵据义阳以应建康【昙徒含翻】孟蚪走死蛮中　刘胡遣辅国将军薛道标袭合肥杀汝隂太守裴季之【裴季之以合肥降刘勔见上二月】刘勔遣辅国将军垣闳击之闳阆之弟【垣阆见一百二十九卷孝武帝大明三年】道标安都之子也　淮西人郑叔举起兵击常珍竒以应郑黒辛亥以叔举为北豫州刺史　崔道固为土人所攻闭门自守【崔道固以歴城应寻阳见上正月】上遣使宣慰道固请降【降户江翻下同】甲寅复以道固为徐州刺史【道固本刺冀州复扶又翻下不复足复同】　八月皇甫道烈等闻厐孟蚪败并开门岀降【死虎师溃皇甫道烈盖奔还寿阳】　张兴世既据钱溪浓湖军乏食邓琬大送资粮畏兴世不敢进刘胡率轻舸四百由鹊头内路欲攻钱溪【鹊洲在江中江水分流故有内路外路舸古我翻】既而谓长史王念叔曰吾少习歩战未闲水鬭【少诗照翻闲亦习也】若歩战恒在数万人中水战在一舸之上舸舸各进不复相关【恒户登翻复扶又翻】正在三十人中此非万全之计吾不为也乃托疟疾住鹊头不进【疟逆约翻疾而寒热送作为疟】遣龙骧将军陈庆将三百舸向钱溪戒庆不须战张兴世吾之所悉自当走耳陈庆至钱溪军于梅根胡遣别将王起将百舸攻兴世兴世击起大破之胡率其余舸驰还谓顗曰兴世营寨已立不可猝攻昨日小战未足为损陈庆已与南陵大雷诸军共遏其上大军在此鹊头诸将又断其下流【断丁管翻】已堕围中不足复虑顗怒胡不战谓曰粮运鲠塞当如此何【鲠塞言若鱼骨之鲠塞咽防然塞悉则翻】胡曰彼尚得泝流越我而上【上时掌翻】此运何以不得防流越彼而下邪乃遣安北府司马沈仲玉将千人歩趣南陵迎粮【趣七喻翻下同】仲玉至南陵载米三十万斛钱布数十舫竪榜为城【舫南妄翻竪臣庾翻立也榜补曩翻木片也】规欲突过行至贵口不敢进【水经注江水自石城东入为贵口今池州贵池县之池口即贵口也张舜民曰自铜陵舟六十许里至梅根港又五十许里至贵池口】遣间信报胡【间古苋翻】令遣重军援接张兴世遣寿寂之任农夫等将三千人至贵口击之仲玉走还顗营悉虏其资实胡众骇惧胡将张喜来降【将即亮翻降户江翻下同】镇东中兵参军刘亮进兵逼胡营胡不能制袁顗惧曰贼入人肝肺里何由得活胡隂谋遁去己卯诳顗云欲更帅歩骑二万【诳居况翻帅读曰率骑竒寄翻】上取钱溪兼下大雷余运令顗悉选马配之其日胡委顗去径趣梅根先令薛常寳办船悉南陵诸军烧大雷诸城而走至夜顗方知之大怒骂曰今乃为小子所误呼取常所乘善马飞鷰谓其众曰我当自追之因亦走庚辰建安王休仁勒兵入顗营纳降卒十万遣沈攸之等追顗顗走至鹊头与戍主薛伯珍并所领数千人偕去欲向寻阳夜止山间杀马以劳将士【劳力到翻将即亮翻】顾谓伯珍曰我非不能死且欲一至寻阳谢罪主上然后自刎耳因慷慨叱左右索节无复应者及旦伯珍请屏人言事【刎扶粉翻索山客翻复扶又翻屏必郢翻】遂斩顗首【南史顗走至青林山见杀】诣钱溪军主襄阳俞湛之湛之因斩伯珍并送首以为已功刘胡帅二万人向寻阳诈晋安王子勋云袁顗已降军皆散唯已帅所领独返宜速处分为一战之资【帅读曰率处昌吕翻分扶问翻】当停据湓城誓死不贰乃于江外夜趣沔口【江中洲屿节节有之舟行附南岸者谓之内路附北岸者谓之外路】邓琬闻胡去忧惶无计呼中书舎人禇灵嗣等谋之并不知所岀张悦诈称疾呼琬计事令左右伏甲帐后戒之若闻索酒便出【索山客翻】琬既至悦曰卿首倡此谋今事已急计将安出琬曰正当斩晋安王封府库以谢罪耳悦曰今日宁可卖殿下求活邪因呼酒子洵提刀出斩琬【洵悦子也】中书舎人潘欣之闻琬死勒兵而至悦使人语之曰【语牛倨翻】邓琬谋反今已枭戮【枭坚尧翻】欣之乃还取琬子并杀之悦因单舸赍琬首驰下诣建安王休仁降【舸古我翻降户江翻】寻阳乱【无主故乱】蔡那之子道渊在寻阳被系作部【作部主作噐仗在寻阳城外】脱鎻入城执子勋囚之沈攸之诸军至寻阳斩晋安王子勋传首建康时年十一【晋安举兵实义举也邓琬不足道若袁顗孔觊岂可谓不得其死哉世毋以成败论之】初邓琬遣临川内史张淹自鄱阳峤道入三吴军于上饶【晋太康地志鄱阳郡有上饶县而晋书无之当是吴立今为信州有路通鄱阳宋白曰信州上饶县本秦番县界汉为番阳县今州古城遗迹开皇中所废古上饶也所谓上饶者以其旁下饶州之故也九域志番阳东南至上饶五百四十里】闻刘胡败军副鄱阳太守费晔斩淹以降淹畅之子也【张畅元嘉之季从世祖为徐州长史费父沸翻】废帝之世衣冠惧祸咸欲逺出至是流离外难【难乃旦翻】百不一存众乃服蔡兴宗之先见【先见事见上卷元年】九月壬辰以山阳王休祐为荆州刺史癸巳觧严大赦庚子司徒休仁至寻阳遣吴喜张兴世向荆州沈懐明向郢州刘亮及宁朔将军南阳张敬儿向雍州【雍于用翻】孙超之向湘州沈思仁任农夫向豫章平定余冦刘胡逃至石城【此竟陵之石城今郢州长寿县是也】捕得斩之郢州行事张沈变形为沙门走追获杀之【沈持林翻】荆州行事刘道宪闻浓湖平散兵遣使归罪【使疏吏翻】荆州治中宗景等勒兵入城杀道宪执临海王子顼以降孔道存知寻阳已平遣使请降寻闻栁世隆刘亮当至道存及三子皆自杀【孔道存时为雍州行事】上以何慧文才兼将吏【有将才又有吏才也将即亮翻】使吴喜宣防赦之慧文曰既防逆节手害忠义【谓杀王应之也】何靣见天下之士遂自杀【史言何慧文不肯茍活】安陆王子绥临海王子顼邵陵王子元并赐死刘顺及余党在荆州者皆伏诛【刘顺自死虎奔淮西又自淮西奔荆州】诏追赠诸死节之臣及封赏有功者各有差　己酉魏初立郡学置博士助敎生员从中书令高允相州刺史李防之请也【古者家有塾党有庠术有序国有学秦虽焚书坑儒齐鲁学者未尝废业汉文翁守蜀起立学官学者比齐鲁武帝令天下郡国皆立学校官则学官之立尚矣此书魏初立郡学置官及生员者盖悲五胡兵争不暇立学魏起北荒数世之后始及此既悲之犹幸斯文之坠地而复振也相息亮翻防许斤翻】防崇之子也【此别一李崇非顿丘之李崇也】　上既诛晋安王子勋等待世祖诸子犹如平日司徒休仁还自寻阳言于上曰松滋侯兄弟尚在将来非社稷计宜早为之所冬十月乙卯松滋侯子房永嘉王子仁始安王子真淮南王子孟南平王子产庐陵王子舆子趋子期东平王子嗣子悦并赐死及镇北谘议参军路休之司徒从事中郎路茂之【二路皆昭太后子侄】兖州刺史刘祗中书舎人严龙皆坐诛世祖二十八子于此尽矣【休仁尚书下省之祸自取之也上使去其兄子上手滑矣其视诸弟何有哉萧齐易姓刘氏殱焉骨肉相残祸至此极有国有家者其鉴于兹】祗义欣之子也　刘勔围寿阳垣闳攻合肥俱未下勔患之召诸将防议马队主王广之曰得将军所乗马判能平合肥【判断也决也】幢主皇甫肃怒曰广之敢夺节下马可斩勔笑曰观其意必能立功即推鞌下马与之【幢传江翻推吐雷翻】广之徃攻合肥三日克之薛道标突围奔淮西归常珍竒勔擢广之为军主广之谓肃曰节下若从卿言何以平贼卿不赏才乃至于此肃有学术及勔卒【卒子恤翻】更依广之广之荐于齐世祖为东海太守【史竟其事以言王广之能以防易怨】　沈灵寳自庐江引兵攻晋熈【晋安帝分庐江立晋熈郡今舒州即其地也晋熈先附寻阳故攻之】晋熈太守阎湛之弃城走　徐州刺史薛安都益州刺史萧惠开梁州刺史栁元怙　【考异曰宋畧作元哲今从宋书】兖州刺史毕众敬　【考异曰宋畧作毕榛后魏书云小名防今从本传】豫章太守殷孚汝南太守常珍竒并遣使乞降【寻阳已平故并乞降使疏吏翻降户江翻】上以南方已平欲示威淮北乙亥命镇军将军张永中领军沈攸之将甲士五万迎薛安都【将甲即亮翻　考异曰后魏纪安都与常珍竒降皆在九月而宋本纪宋畧遣张永等北岀皆在十月今从之】蔡兴宗曰安都归顺此诚非虚正须单使尺书【使疏吏翻】今以重兵迎之势必疑惧或能招引北虏为患方深若以叛臣罪重不可不诛则向之所宥亦已多矣况安都外据大镇密迩边陲地险兵彊攻围难克考之国计尤宜驯养【驯松伦翻】如其外叛将为朝廷旰食之忧上不从【为上愧蔡兴宗张本旰苦汗翻】谓征北司马行南徐州事萧道成曰吾今因此北讨卿意以为何如对曰安都狡猾有余今以兵逼之恐非国之利上曰诸军猛锐何徃不克卿勿多言【蔡兴宗萧道成人地虽殊所见不异盖识时逹变唯智者者能之文武无二道也】都闻大兵北上【地势西北高东南下济泗沂之水皆南流迳彭城而注于淮故谓南兵北向为北上上时掌翻】惧遣使乞降于魏常珍竒亦以悬瓠降魏　【考异曰宋畧十二月甲寅珍竒复以郡叛盖于时宋朝始闻之耳】皆请兵自救　戊寅立王子昱为太子　薛安都以其子为质于魏【质音致】魏遣镇东大将军代人尉元镇东将军魏郡孔伯恭等帅骑一万出东道救彭城镇西大将军西河公石都督荆豫南雍州诸军事张穷竒出西道救悬弧【尉纡勿翻帅读曰率骑竒寄翻雍于用翻魏无南雍州下又书安都都督徐雍五州诸军事盖一时创置寻省并也西河公石魏之宗室】以安都为都督徐雍等五州诸军事镇南大将军徐州刺史河东公常珍竒为平南将军豫州刺史河内公兖州刺史申纂诈降于魏尉元受之而隂为之偹魏师至无盐纂闭门拒守【为魏攻杀申纂张本】薛安都之召魏兵也毕众敬不与之同遣使来请降【是年春毕众敬叛建康从薛安都及安都降魏乃不与之同耳】上以众敬为兖州刺史众敬子元賔在建康先坐它罪诛　【考异曰后魏书众敬传云元賔有它罪彧独不舍之宋畧云榛与安都已诛矣今从之】众敬闻之怒防刀斫柱曰吾皓首唯一子不能全安用独生十一月壬子魏师至瑖丘众敬请降于魏尉元遣部将先据其城【将即亮翻】众敬悔恨数日不食元长驱而进十二月己未军于秺【秺县汉属济隂郡后汉省其地当在唐曹州界孟康曰秺音妬】西河公石至上蔡常珍竒帅文武出迎石欲顿军汝北未即入城【悬弧城在汝水南】中书博士郑羲曰今珍竒虽来意未可量【量音良】不如直入其城夺其管籥【管键也籥闗牡也】据有府库制其腹心防之全者也石遂防马入城因置酒嬉戯羲曰观珍竒之色甚不平不可不为之备乃严兵设备其夕珍竒使人烧府屋欲为变以石有备而止羲谿之曽孙也淮西七郡民多不愿属魏连营南奔【淮西七郡汝南新蔡汝阳汝隂陈郡南顿颍川】魏遣建安王陆馛宣慰新附民有防军为奴婢者馛悉免之【馛蒲拨翻】新民乃悦　乙丑诏坐依附寻阳削官爵禁锢者皆从原籍随才铨用刘勔围寿阳自首春至于末冬内攻外御战无不捷
