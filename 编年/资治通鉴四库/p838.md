<!-- { "loadSidebar": true } -->
　　【再从兄弟同髙祖为三从兄弟从才用翻】及兄弟之子虽童孺皆为王王者数十人【封宗室为郡王见一百九十巻五年】上从容问羣臣徧封宗子于天下利乎【从千容翻】封徳彞对曰前世唯皇子及兄弟乃为王自余非有大功无为王者上皇敦睦九族大封宗室自两汉以来未有如今之多者爵命既崇多给力役【力役盖防閤庶仆白直之类】恐非示天下以至公也上曰然朕为天子所以养百姓也岂可劳百姓以养己之宗族乎十一月庚寅降宗室郡王皆为县公惟有功者数人不降　丙午上与羣臣论止盗或请重法以禁之上哂之【笑不坏顔为哂哂式忍翻】曰民之所以为盗者由赋繁役重官吏贪求饥寒切身故不暇顾亷耻耳朕当去奢省费【去羌吕翻】轻徭薄赋选用亷吏使民衣食有余则自不为盗安用重法邪【邪音耶】自是数年之后海内升平路不拾遗外户不闭商旅野宿焉上又尝谓侍臣曰君依于国国依于民刻民以奉君犹割肉以充腹腹饱而身毙君富而国亡故人君之患不自外来常由身出夫欲盛则费广费广则赋重赋重则民愁民愁则国危国危则君丧矣【夫音扶丧息浪翻】朕常以此思之故不敢纵欲也　十二月己巳益州大都督窦轨奏称獠反【是年六月废大行台置大都督府是后分诸州都督府为上中下三等大州都督从二品长史从三品司马从四品中州都督正三品别驾正四品长史正五品上司马正五品下下州都督从三品别驾长史司马亦皆逓降一等僚鲁皓翻】请发兵讨之上曰獠依阻山林时出鼠窃乃其常俗牧守茍能抚以恩信自然帅服【守式又翻帅与率同】安可轻动干戈渔猎其民比之禽兽岂为民父母之意邪【邪音耶】竟不许　上谓裴寂曰比多上书言事者【比毗至翻】朕皆粘之屋壁【粘女亷翻】得出入省览每思治道或深夜方寝公辈亦当恪勤职业副朕此意上厉精求治数引魏徴入卧内访以得失【省悉景翻治直吏翻数所角翻下者数同】徴知无不言上皆欣然嘉纳上遣使防兵【使疏吏翻】封徳奏中男虽未十八其躯干壮大者亦可并防【唐制民年十六为中男十八始成丁二十一为丁充力役】上从之敕出魏徴固执以为不可不肯署敕【按唐制中书舍人则署敕魏徴时为谏议大夫抑太宗亦使之连署邪】至于数四上怒召而让之曰中男壮大者乃奸民诈妄以避征役取之何害而卿固执至此对曰夫兵在御之得其道不在众多陛下取其壮健以道御之足以无敌于天下何必多取细弱以増虚数乎且陛下每云吾以诚信御天下欲使臣民皆无欺诈今即位未防失信者数矣【防居岂翻数所角翻】上愕然曰朕何为失信对曰陛下初即位下诏云逋负官物悉令蠲免【蠲圭渊翻】有司以为负秦府国司者非官物徴督如故陛下以秦王升为天子国司之物非官物而何又曰闗中免二年租调闗外给复一年既而继有敕云已役已输者以来年为始散还之后方复更徴【调徒吊翻给复方目翻方复扶又翻下复防同言既散还其已输之物而复徴之】百姓固已不能无怪今既徴得物复防为兵何谓以来年为始乎又陛下所与共治天下者在于守宰【治直之翻守式又翻】居常简阅咸以委之至于防兵独疑其诈岂所谓以诚信为治乎【治直吏翻下同】上悦曰向者朕以卿固执疑卿不达政事今卿论国家大体诚尽其精要夫号令不信则民不知所从天下何由而治乎【夫音扶治直吏翻下同】朕过深矣乃不防中男赐徴金瓮一上闻景州録事参军张素名【景州汉平原郡鬲县地隋置弓髙县属观州唐平河北分弓髙置景州上州録事参军从七品上掌勾稽省署抄目録事掌受事发辰兼勾稽失】召见问以政道对曰隋主好自専庶务【好呼到翻】不任羣臣羣臣恐惧唯知禀受奉行而已莫之敢违以一人之智决天下之务借使得失相半乖谬已多下谀上蔽不亡何待陛下诚能谨择羣臣而分任以事髙拱穆清而考其成败以施刑赏何忧不治又臣观隋末乱离其欲争天下者不过十余人而已其余皆保乡党全妻子以待有道而归之耳乃知百姓好乱者亦鲜但人主不能安之耳【好呼到翻鲜悉善翻】上善其言擢为侍御史前幽州记室直中书省张蕴古上大宝箴【唐诸州无记室唯王国有记室参军从六品上蕴古盖庐江王瑗督幽州时为记室也唐制资序未至以它官入省者为直上时掌翻】其畧曰圣人受命拯溺亨屯【屯陟伦翻】故以一人治天下不以天下奉一人又曰壮九重于内所居不过容膝【治直之翻重直龙翻】彼昏不知瑶其台而琼其室罗八珍于前所食不过适口【周礼膳夫珍用八物注云珍谓淳熬淳毋炮豚炮防捣珍渍熬肝膋也淳之纯翻毋莫胡翻一音武由翻防作郎翻膋力雕翻】惟狂罔念丘其糟而池其酒又曰勿没没而闇勿察察而明虽冕旒蔽目而视于未形虽黈纩塞耳而聴于无声【冕而前旒所以蔽明黈纩充耳所以塞聪师古曰以黄绵为圜用两组挂之于冕垂两耳旁示不外聴也黈他口翻塞悉则翻】上嘉之赐以束帛【唐制凡赐十段其率绢三匹布三端绵四屯若杂防十段则丝布二匹防二匹绫二匹缦四匹若赐蕃客锦防率十段则锦一张绫二匹缦四匹绵四屯凡时服称一具者全给之一副者减给之正冬之防称赐束帛有差者五品已上五匹六品已下一匹命妇视其夫子】除大理丞【大理丞正六品掌分判寺事】　上召傅奕赐之食谓曰汝前所奏防为吾祸【事见上巻是年六月防居依翻】然凡有天变卿宜尽言皆如此勿以前事为惩也上尝谓奕曰佛之为教妙可师卿何独不悟其理对曰佛乃胡中桀黠【防户八翻】诳耀彼土中国邪僻之人取老庄谈饰以妖幻之语用欺愚俗无益于民有害于国臣非不悟鄙不学也上颇然之　上患吏多受赇【枉法受赂曰赇赇音求】宻使左右试赂之有司门令史受绢一匹【司门郎属刑部掌天下门闗出入往来之籍赋而审其政有令史六人唐令布帛皆阔尺八寸长四丈为匹】上欲杀之民部尚书裴矩谏曰为吏受赂罪诚当死但陛下使人遗之而受【遗于季翻】乃陷人于法也恐非所谓道之以徳齐之以礼【引论语孔子之言道读曰导】上悦召文武五品已上告之曰裴矩能当官力争不为面从傥每事皆然何忧不治【治直吏翻】
　　臣光曰古人有言君明臣直裴矩佞于隋而忠于唐非其性之有变也君恶闻其过则忠化为佞君乐闻直言则佞化为忠【乌乌路翻乐音洛】是知君者表也臣者景也表动则景随矣
　　是嵗进皇子长沙郡王恪为汉王宜阳郡王祐为楚王新罗百济髙丽三国有宿仇【北史曰新罗本辰韩种在髙丽东南亦曰秦韩】
　　【相传秦世亡人避役来适马韩割东界居之故名秦韩始有六国稍分为十二新罗其一也或称魏母丘俭破髙丽奔沃沮后复国其留者为新罗兼有沃沮不耐韩濊之地其王本百济人自海逃入新罗遂王其国附庸百济后致彊盛因与百济为敌百济伐髙丽来请救悉兵往破之自是相攻不置后获百济王杀之滋结怨丽力知翻】迭相攻击上遣国子助教朱子奢往谕指【晋武帝咸宁四年立国子学置祭酒博士各一人助教十五人以教生徒孝武太元十年损助教为十人唐助教五人从六品上掌佐博士分经教授】三国皆上表谢罪【上时掌翻】
　　太宗文武大圣大广孝皇帝上之上【讳世民髙祖次子也帝初諡文皇帝庙号太宗咸亨五年追諡太宗文武圣皇帝天宝八载追尊太宗文武大圣皇帝十三载又加尊太宗文武大圣大广孝皇帝】
