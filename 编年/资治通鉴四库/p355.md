<!-- { "loadSidebar": true } -->
　　三年春正月王基州泰击吴兵皆破之降者数千口二月以尚书令司马孚为司空　夏四月甲申以王昶为征南大将军【以破吴兵进位也】　壬辰大赦太尉王凌闻吴人塞涂水【即前所作堂邑涂塘也杨正衡曰涂音滁据今滁河自滁州至真州塞悉则翻】欲因此发兵大严诸军表求讨贼诏报不听凌遣将军杨以废立事告兖州刺史黄华华连名以白司马懿懿将中军乗水道讨凌先下赦赦凌罪又为书谕凌已而大军掩至百尺【水经注沙水东南过陈县又东南流注于颍谓之交口水次有大堰即古百尺堰司马宣王讨王凌大军掩至百尺即此地杜佑曰百尺在陈州宛丘县不意其至而至曰掩至掩者掩其不备也我朝析汝隂之百尺镇置万夀县】凌自知埶穷乃乗船单出迎懿遣掾王彧谢罪送印绶节钺【掾俞绢翻】懿军到丘头【水经颍水过南顿县又东迳丘头丘头南枕水魏书郡国志曰王凌面于此故号武丘杜佑曰即今颍川沈丘县】凌面水次懿承诏遣主簿解其凌既防赦加恃旧好不复自疑【好呼到翻复扶又翻】径乗小船欲趋懿【趋逡遇翻】懿使人逆止之住船淮中【水经注颍水自丘头东南至慎县又东南入于淮懿盖进军已近淮】相去十余丈凌知见外【凌与懿同为公初以为防赦而欲趋懿懿逆拒之乃知以罪而见外】乃遥谓懿曰卿直以折简召我我当敢不至邪而乃引军来乎懿曰以卿非肯逐折简者故也【古者简长二尺四寸短者半之汉制简长二尺短者半之盖单执一札谓之简折简者折半之简言其礼轻也又按南史孔闿为孔珪草表珪以示谢朓朓嗟吟良久手自折简写之】凌曰卿负我懿曰我宁负卿不负国家遂遣步骑六百送凌西诣京师【自颍河泝流而西诣洛阳】凌试索棺钉以观懿意懿命给之【给棺钉者示之以必死索山客翻钉音丁】五月甲寅凌行到项遂饮药死懿进至夀春张式等皆自首【首式救翻】懿穷治其事【治直之翻】诸相连者悉夷三族发凌愚冢剖棺暴尸于所近市三日【近其靳翻】烧其印绶章服亲土埋之【孟子曰比化者毋使土亲肤亲土者臝葬也绶音受】初令狐愚为白衣时常有髙志众人谓愚必兴令狐氏【令力呈翻】族父农太守邵独以为愚性倜傥【倜他歴翻倜傥卓异也】不脩德而愿大必灭我宗愚闻之心甚不平及邵为虎贲中郎将而愚仕进已多所更歴【更工衡翻】所在有名称【称昌孕翻凡名号谓之称孟子题辞曰子者男子之通称】愚从容谓邵曰【从千容翻】先时闻大人谓愚为不继【先悉荐翻】今竟云何邪邵熟视而不答私谓妻子曰公治性度犹如故也【令狐愚字公治】以吾观之终当败灭但不知我乆当坐之不邪【不读曰否】将逮汝曹耳邵没后十余年而愚族灭【此晋人作魏史所书云尔】愚在兖州辟山阳单固为别驾【单音善】与治中杨康并为愚腹心及愚卒康应司徒辟至洛阳露愚隂事愚由是败懿至夀春见单固问曰令狐反乎曰无有杨康白事事与固连【康所白愚隂事事与固连也】遂收捕固及家属皆系廷尉考实数十固固云无有【上固其名下固固执也】懿録杨康【録收也】与固对相诘【诘去吉翻】固辞穷乃骂康曰老佣【佣雇也奴仆受雇者曰佣老佣犹言老奴也】既负使君乂灭我族【使君谓令狐愚也】顾汝当活邪康初自冀封侯后以辞颇参错【言狱辞与单固参杂也】亦并斩之临刑俱出狱固又骂康曰老奴汝死自分耳【分扶问翻】若令死者有知汝何面目以行地下乎诏以杨州刺史诸葛诞为镇东将军都督扬州诸军事【王凌死而用诸葛诞诞亦终于为魏以司马懿之明达岂不知诞之乃心魏氏哉大敌在境帅难其才也】　吴主立潘夫人为皇后大赦改元太元　六月赐楚王彪死尽録诸王公置邺使有司察之不得与人交闗【虑复如楚王彪为变也】　秋七月壬戌皇后甄氏殂【甄之人翻】　辛未以司马孚为太尉　八月戊寅舞阳宣文侯司马懿卒【史记懿死为王凌之祟信乎傥其果能然固忠勇之鬼也通鉴不语怪今着之以示为人臣者】诏以其子卫将军师为抚军大将军録尚书事【魏晋之制骠骑车骑卫将军伏波抚军都防镇军中军四征四镇龙骧典军上军辅国等大将军位皆从公至録尚书事则専制朝政矣】　初南匈奴自谓其先本汉室之甥因冐姓刘氏太祖留单于呼厨泉于邺分其众为五部居并州境内【事见六十七卷汉献帝建安二十一年】左贤王豹单于于扶罗之子也为左部帅部族最强【帅所类翻】城阳太守邓艾【前汉置城阳国后汉省入琅邪国魏武帝平青州复置城阳郡】上言单于在内羌夷失统合散无主今单于之尊日疏而外土之威日重【谓南单于留邺虽有尊名日与部落疏而左贤王豹居外部族最强其威日重也】则胡虏不可不深备也闻刘豹部有叛胡可因叛割为二国以分其埶去卑功显前朝【谓去卑侍卫汉献帝东还也事见六十一卷兴平元年朝直遥翻】而子不继业宜加其子显号使居雁门离国弱冦【离国者离匈奴刘豹之国为二也】追録旧勲此御边长计也又陈羌胡与民同处者【处昌吕翻】宜以渐出之使居民表【表外也使居编民之外也】以崇亷耻之教塞奸宄之路【塞悉则翻】司马师皆从之【邓艾所陈先于徙戎论司马师既从之矣然卒不能料其乱华之渐抑所谓渐出之者行之而不究邪岂天将启胡羯氐羌非人之所能为也】　吴立节中郎将陆抗屯柴桑诣建业治病病差【差楚懈翻病瘳也】当还吴主涕泣与别谓曰吾前听用谗言与汝父大义不笃以此负汝前后所问一焚灭之莫令人见也【一焚灭之言一切悉焚灭之也责问陆逊事见上卷正始六年】是时吴主颇寤太子和之无罪冬十一月吴主祀南郊还得风疾欲召和还全公主及侍中孙峻中书令孙固争之【争者恐和复立为已患也】乃止吴主以太子亮幼少议所付托孙峻荐大将军诸葛恪可付大事【此时通吴国上下皆以恪为才而峻荐之峻本无杀恪之心也恪死于峻手其罪在恪峻既窃权授之弟綝以乱吴国其罪在峻读史者其审诸】吴主嫌恪刚狠自用【狠户恳翻】峻曰当今朝臣之才无及恪者乃召恪于武昌恪将行上大将军吕岱戒之曰世方多难【难乃旦翻】子每事必十思恪曰昔季文子三思而后行夫子曰再思可矣【见论语季文子鲁大夫季孙行父也】今君令恪十思明恪之劣也岱无以答时咸谓之失言
　　虞喜论曰夫托以天下至重也以人臣行主威至难也兼二至而管万机能胜之者鲜矣【胜音升鲜息浅翻】吕侯国之元耆【元耆犹言元老也】志度经逺甫以十思戒之而便以示劣见拒此元逊之疏机神不俱者也【诸葛恪字元逊疏读曰疎机者逢事防而发神者人之灵明逢事防而灵明无以应之则为不俱矣】若因十思之义广谘当世之务闻善速于雷动从谏急于风移岂得陨身殿堂死于凶竖之刃【谓恪后为孙峻所杀也】世人竒其英辩造次可观【造七到翻】而哂吕侯无对为陋【哂矢忍翻】不思安危终始之虑是乐春藻之繁华【乐音洛】忘秋实之甘口也昔魏人伐蜀蜀人御之精严垂发而费祎方与来敏对棊意无厌倦敏以为必能办贼【事见上卷正始五年】言其明略内定貌无忧色也况长宁以为君子临事而惧好谋而成【临事而惧好谋而成论语记孔子之言而所谓长宁者未知其为谁也】蜀为蕞尔之国【蕞祖外翻】而方向大敌所规所图唯守与战何可矜已有余晏然无戚斯乃祎性之寛简不防细微卒为降人郭循所害【循当作脩注见后卒子恤翻】岂非兆见于彼而祸成于此哉【见贤遍翻】往闻长宁之甄文伟【甄别也】今覩元逊之逆吕侯二事体同皆足以为世鉴也
　　恪至建业见吴主于卧内受诏牀下以大将军领太子太傅孙领少傅诏有司诸事一统于恪惟杀生大事然后以闻为制羣官百司拜揖之仪各有品序【诸葛恪本盛气者也吴主既任之又为制百司拜揖之仪品是其气愈盛矣使无东闗之捷合肥之败恪亦不能济吴之国事也为于伪翻】又以防稽太守北海滕为太常吴主壻也【为恪皆败张本防古外翻】　十二月以光禄勲荥阳郑冲为司空汉费祎还成都【费父沸翻】望气者云都邑无宰相位乃复
　　北屯汉夀【以祎之才识乃复信望气者之说邪葭萌县汉属广汉郡蜀先主改曰汉夀县属梓潼郡】是嵗汉尚书令吕乂卒以侍中陈只守尚书令【只为尚书】
　　【令黄皓自此愈用事矣】
