<!-- { "loadSidebar": true } -->
　　二年春正月戊戌以吏部尚书李峤同中书门下三品中书侍郎于惟谦同平章事　闰月丙午制太平长宁安乐宜城新都定安金城公主并开府置官属【自长宁以下皆皇女也乐音洛】武三思以敬晖桓彦范袁恕己尚在京师忌之乙夘出为滑洺豫三州刺史【旧志滑州去京师一千四百四十里东都五百三十里洛州京师东北一千五百八十五里至东都八百五十七里豫州去京师一千五百四十里至东都六百七十里　考异曰实録新记新旧列传皆不见崔暐及晖等出为刺史年月惟旧纪及统纪唐厯有此三人盖暐先已出矣但不知何时然晖等贬为司马时乃刺朗亳郢均四州盖于后又经迁徙矣唐厯统纪以为在王同皎诛后今从之】　赐防乡僧万回号法云公【万回姓张氏初毋祈于观音像而妊回回生而愚八九嵗乃能语虽父母亦以豚犬畜之其兄戍役于安西音问隔絶父母遣其问讯一日朝赍所备而往夕返其家父母异之农去安西万里以其万里而回因号万回武后赐之锦袍金带】　甲戌以突骑施酋长乌质勒为怀徳郡王【骑竒寄翻酋长上慈由翻下知两翻】　二月乙未以刑部尚书韦巨源同中书门下三品仍与皇后叙宗族　丙申僧慧范等九人并加五品阶赐爵郡县公道士史崇恩等加五品阶除国子祭酒同正【唐防要曰永徽五年蒋孝璋除尚药奉御员外特置仍同正员员外官自此始也】叶静能加金紫光禄大夫　选左右台及内外五品以上官二十人为十道廵察使【使疏吏翻】委之察吏抚人荐贤直狱二年一代考其功罪而进退之易州刺史魏人姜师度礼部员外郎马怀素殿中侍御史临漳源乾曜监察御史灵昌卢怀慎卫尉少卿滏阳李杰皆预焉【魏县汉属魏郡时属魏州晋愍帝讳邺改邺为临漳时邺城已沦覆矣后赵复为邺县东魏分邺内黄斤丘肥乡置临漳县属魏郡周隋唐属相州滏阳汉武安县地后周置滏阳县属相州滏音釡】　三月甲辰中书令韦安石罢为户部尚书戸部尚书蘓瓌为侍中西京留守【守手又翻】瓌颋之父也【颋它鼎翻】唐休璟致仕　初少府监丞农宋之问及弟兖州司仓之逊【农县带虢州治农川唐制仓曹司仓参军事掌租调公廨庖厨仓库市肆】皆坐附防张易之贬岭南逃归东都匿于友人光禄卿驸马都尉王同皎家同皎疾武三思及韦后所为毎与所亲言之辄切齿之逊于帘下闻之宻遣其子昙及甥校书郎李悛告三思欲以自赎三思使昙悛及抚州司仓冉祖雍【抚州汉南昌南城县地吴孙亮分置临州郡隋平陈置抚州昙徒含翻悛丑縁翻】上书告同皎与洛阳人张仲之祖延庆武当丞夀春周憬等【夀春县汉属淮南郡晋避郑太后讳改曰夀阳隋复曰夀春县带夀州璟俱永翻】潜结壮士谋杀三思因勒兵诣阙废皇后上命御史大夫李承嘉监察御史姚绍之按其事又命杨再思李峤韦巨源参验仲之言三思罪状事连宫壸【壸苦本翻】再思巨源阳寐不听峤与绍之命反接送狱仲之还顾言不已绍之命挝之折其臂仲之大呼曰【挝则翻折而设翻呼火故翻】吾已负汝死当讼汝于天庚戌同皎等皆坐斩　【考异曰御史台记曰同皎与张仲之等谋诛三思为宋谈所发御史大夫李承嘉御史姚绍之按问事连椒宫内敕宰相问对诸宰佯假寐无所闻独峤与承嘉窃议同皎仲之等遇族又曰张仲之等谋诛武三思宋之逊子昙知其谋将发之未果防冉祖雍李恮于路白之雍恮以闻又曰张仲之宋之逊祖延庆谋于衣防中发铜弩射三思伺其便未果之逊子昙宻发之敕李承嘉与绍之按于新开门内初绍之将直其事未定敕宰相对问诸相畏三思但僶俛佯不闻仲之延庆言诸相中有附防三思者屡与承嘉耳言复説诱绍之事乃变遂宻置人力十余命引仲之对问至则塞口反接送系所绍之还谓仲之曰张三事不谐矣仲之固言三思反状绍之命挝之而臂折仲之大呼天者六七谓绍之反贼我臂且折矣已输你当诉尔于天曹乃自诬反而遇族朝野佥载曰初之逊谄附张易之兄弟出为兖州司仓遂亡归王同皎匿之于小房皎慷慨之士也忿逆韦与武三思乱国与一二所亲论之毎至切齿之逊于帘下窃听之遣侄昙上书告之以希逆韦之防武三思等果大怒奏诛同皎之党实録同皎与周憬等潜谋诛三思乃招集将士期以则天灵驾发引因刼杀三思李悛等知而告三思三思因言同皎等谋反竟坐斩唐厯统纪亦与实録略同而云仲之误泄于友人宋之问之问伪应之祖雍之逊亦预其谋既而背之李悛之问甥也命以告三思因言同皎谋反旧传云之问左迁泷州参军未几逃还匿于张仲之家仲之与同皎等谋杀武三思之问令兄子发其事以自赎及同皎等获罪起之问为鸿胪主簿按三思得幸于中宗韦后权倾天下同皎等若擅杀之岂得晏然无事茍无胁君之志岂得轻为此谋又云防中发铜弩此则殆同儿戯盖忿疾三思或与仲之憬等有欲杀之言而之逊等以告三思三思因教昙等诬告同皎云谋于灵驾发引日刼杀三思因废皇后谋反耳今从佥载】籍没其家周憬亡入比干庙中大言曰比干古之忠臣知吾此心三思与皇后淫乱倾危国家行当枭首都市恨不及见耳遂自刭【枭坚尧翻刭古顶翻】之问之逊昙悛祖雍并除京官【京官谓在京职官也亦谓之京司官】加朝散大夫【朝直遥翻散悉亶翻】　武三思与韦后日夜譛敬晖等不已复左迁晖为朗州刺史崔暐为均州刺史桓彦范为亳州刺史袁恕己为郢州刺史【郢州汉安陵县地江左置竟陵郡西魏置温州后周置郢州复扶又翻】与晖等同立功者皆以为党与坐贬　大置员外官自京司及诸州凡二千余人宦官超迁七品以上员外官者又将千人魏元忠自端州还为相【魏元忠先贬髙要尉髙要县带端州相息亮翻】不复彊谏【复扶又翻】惟与时俯仰中外失望酸枣尉袁楚客【酸枣县汉晋属陈留郡后齐废隋开皇六年复置属郑州唐属滑州】致书元忠以为主上新服厥命惟新厥徳【引书咸有一徳之文】当进君子退小人以兴大化岂可安其荣宠循黙而已今不早建太子择师傅而辅之一失也公主开府置僚属二失也崇长缁衣使游走权门借埶纳赂三失也俳优小人盗窃品秩四失也有司选进贤才皆以货取埶求五失也宠进宦者殆满千人为长乱之阶六失也【长知两翻】王公贵戚赏赐无度竞为侈靡七失也广置员外官伤财害民八失也先朝宫女得自便居外出入无禁交通请谒九失也【九失指言上宫婕妤贺娄尚宫之类朝直遥翻】左道之人荧惑主听盗窃禄位十失也【十失指言叶静能郑普思之类】凢此十失君侯不正谁与正之哉元忠得书愧谢而已　夏四月改赠后父韦贞为酆王后四弟皆赠郡王【四弟洵浩洞泚也】己丑左散骑常侍同中书门下三品李怀远致仕　处士韦月将上书告武三思潜通宫掖必为逆乱【处昌吕翻】上大怒命斩之黄门侍郎宋璟奏请推按【璟俱永翻】上益怒不及整巾屣履出侧门【侧门非正出之门程大昌曰唐大明宫朝堂外左右金吾仗之侧有曰侧门者以其在端门旁侧也以长安大明宫之侧门推之则洛阳宫之侧门从可知矣屣所徙翻履不蹑跟也】谓璟曰朕谓已斩乃犹未也命趋斩之【趋与趣同尺玉翻】璟曰人言中宫私于三思陛下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少解【少诗沼翻】左御史大夫苏珦【珦式亮翻】给事中徐坚大理卿长安尹思贞皆以为方夏行戮有违时令上乃命与杖流岭南过秋分一日平晓广州都督周仁轨斩之　【考异曰朝野佥载曰周仁轨过秋分一日平暁斩之有敕舍之而不及统纪月将死附此年末唐纪在二月旧传唐厯皆在五王死后按此年七月杀敬晖等若在后徐坚表不得云朱夏在辰思贞不得云发生之日也今约其书附于此月】　御史大夫李承嘉附武三思诋尹思贞于朝【朝直遥翻】思贞曰公附防奸臣将图不轨先除忠臣邪承嘉怒劾奏思贞出为青州刺史【旧志青州京师东北二千五百二十里至东都一千五百七里】或谓思贞曰公平日讷于言及廷折承嘉何其敏邪【折之舌翻】思贞曰物不能鸣者激之则鸣承嘉恃威权相陵仆义不受屈亦不知言之从何而至也　武三思恶宋璟【恶乌路翻】出之检校贝州刺史【旧志贝州京师东北一千七百八十二里至东都九百九十三里】　五月庚申则天大圣皇后于干陵　武三思使郑愔告朗州刺史敬晖亳州刺史韦彦范【桓彦范时赐姓韦因而称之愔于今翻亳旁各翻】襄州刺史张柬之郢州刺史袁恕己均州刺史崔暐与王同皎通谋六月戊寅贬晖崖州司马彦范泷州司马柬之新州司马恕己窦州司马暐白州司马【泷所江翻白州汉合浦县地武徳初置南州仍分合浦置慱白县六年改曰白州　考异曰唐厯统纪皆于王同皎诛后即云三思令宣州司功郑愔诬柬之等与王同皎谋反又贬暐等四人为僻远州刺史按愔若于时已告云谋反则岂应犹得刺史又云告柬之等而柬之岂得独不贬今从实録】并员外置仍长任削其勲封复彦范姓桓氏　初韦贞流钦州而卒【流钦州见二百三卷武后光宅元年卒子恤翻】蛮酋甯承基兄弟逼取其女【酋慈由翻】妻崔氏不与承基等杀之及其四男洵浩洞泚【洵音荀泚且礼翻】上命广州都督周仁轨使将兵二万讨之【将即亮翻】承基等亡入海仁轨追斩之以其首祭崔氏墓杀掠其部众殆尽上喜加仁轨镇国大将军【唐武散官无镇国大将军盖中宗创置以宠仁轨也】充五府大使【五府广桂邕容琼五都督府也使疏吏翻】赐爵汝南郡公韦后隔帘拜仁轨以父事之及韦后败仁轨以党与诛　【考异曰朝野佥载曰韦氏遭则天废庐陵之后后父韦贞与妻女等并流岭南被首领甯氏大族逼夺其女不伏遂杀贞夫妻七娘等并夺去及孝和即位皇后当途广州都督周仁轨将兵诛寗氏走入南海轨追之杀掠并尽韦后隔帘拜以父事之用为并州长史后阿韦作逆轨以党与诛今从实録参取诸书】　秋七月戊申立卫王重俊为太子【重直龙翻】太子性明果而官属率贵游子弟所为多不法左庶子姚珽屡谏不听【为太子不终张本珽作鼎翻】珽璹之弟也【姚璹相武后璹殊玉翻】　丙寅以李峤为中书令　上将还西京辛未左散骑常侍李怀远同中书门下三品充东都留守【散悉亶翻骑竒寄翻守式又翻】　武三思隂令人疏皇后秽行牓于天津桥【行下孟翻】请加废黜上大怒命御史大夫李承嘉穷覈其事承嘉奏言敬晖桓彦范张柬之袁恕己崔暐使人为之虽云废后实谋大逆请族诛之三思又使安乐公主譛之于内【安乐公主下嫁三思子崇训故得使之譛五王乐音洛】侍御史郑愔言之于外上命法司结竟【结竟者结其罪竟其狱也或曰竟尽也尽其命也愔于今翻】大理丞三原李朝隠奏请晖等未经推鞫不可遽就诛夷【朝直遥翻】大理丞裴谈奏请晖等宜据制书处斩籍没不应更加推鞫【处昌吕翻】上以晖等尝赐鐡劵许以不死乃长流晖于琼州　【考异曰实録初云嘉州旧传作崖州今从统纪新传】彦范于瀼州柬之于泷州【武徳四年平萧铣分隋永熈郡之泷水县置泷州泷所江翻瀼州隋将刘方始开此路贞观十二年寻刘方故道行逹交趾开拓夷獠置瀼州州在郁林西南交趾之东北有瀼水以为州名】恕己于环州【贞观十二年李节开拓生蛮置环州取环王国为名属岭南道】暐于古州【古州亦李节开夷獠置】子弟年十六以上皆流岭外擢承嘉为金紫光禄大夫进爵襄武郡公谈为刑部尚书出李朝隠为闻喜令三思又讽太子上表请夷晖等三族上不许中书舍人崔湜説三思曰晖等异日北归终为后患不如遣使矫制杀之三思问谁可使者湜荐大理正周利用利用先为五王所恶贬嘉州司马乃以利用摄右台侍御史奉使岭外比至柬之暐已死遇彦范于贵州【説输芮翻使疏吏翻恶乌路翻比毗至翻贵州汉广郁县地古西瓯骆越所居后汉谷永为郁林太守降乌浒人十余万开置七县即此处也地在广州西南安南府之北邕管所管郡县是也隋分郁林置郁平县属南定州武徳曰南尹州贞观八年曰贵州】令左右之曳于竹槎之上【槎鉏加翻】肉尽至骨然后杖杀得晖呙而杀之恕己素服黄金利用逼之使饮野葛汁【本草钩吻一名野葛陶景曰言其入口钩人喉吻覈事而言乃是两物未详云何岭表録异曰野葛毒草也俗呼为胡蔓草误食之则用羊血解之陈藏器曰人食其叶饮冷水即死冷水发其毒也彼人以野葛饲人勿与冷水至肥大以冷水饮之至死悬尸于树汁滴地生菌子收之名菌药烈于野葛】尽数升不死不胜毒愤掊地【胜音升掊薄侯翻】爪甲殆尽仍捶杀之【捶止橤翻】利用还擢拜御史中丞薛季昶累贬儋州司马饮药死【儋都甘翻】三思既杀五王权倾人主常言我不知代间何者谓之善人何者谓之恶人但于我善者则为善人于我恶者则为恶人耳时兵部尚书宗楚客将作大匠宗晋卿大府卿纪处讷鸿胪卿甘元柬皆为三思羽翼【胪陵如翻】御史中丞周利用侍御史冉祖雍太仆丞李俊光禄丞宋之逊监察御史姚绍之皆为三思耳目时人谓之五狗　九月戊午左散骑常侍同中书门下三品李怀逺薨　初李峤为吏部侍郎欲树私恩再求入相奏大置员外官广引贵埶亲识既而为相铨衡失序府库减耗【相息亮翻】乃更表言滥官之且请逊位上慰谕不许　冬十月己夘车驾发东都以前检校并州长史张仁愿检校左屯卫大将军兼洛州长史戊戌车驾至西京十一月乙巳赦天下　丙辰以蒲州刺史窦从一为雍州刺史【雍于用翻】从一徳之子也【窦徳见二百一卷髙宗麟徳元年】初名怀贞避皇后父讳更名从一【更工衡翻】多谄附权贵太平公主与僧寺争碾硙【碾鱼蹇翻硙五对翻激水为之不劳人功而自运】雍州司戸李元纮判归僧寺【唐制戸曺司戸参军事掌戸籍计帐道路过所蠲符杂徭逋负良贱刍藁逆旅婚姻田讼旌别孝悌】从一大惧亟命元纮改判元纮大署判后曰南山可移此判无动从一不能夺元纮道广之子也【李道广见二百五卷武后万嵗通天元年】　初秘书监郑普思纳其女于后宫监察御史灵昌崔日用劾奏之上不听【监古衘翻劾戸槩翻又户得翻】普思聚党于雍岐二州谋作乱事觉西京留守苏瓌収系穷治之普思妻第五氏以鬼道得幸于皇后上敕瓌勿治及车驾还西京瓌廷争之【守式又翻瓌古回翻治直之翻争读曰诤】上抑瓌而佑普思侍御史范献忠进曰请斩苏瓌上曰何故对曰瓌为留守大臣不能先斩普思然后奏闻使之荧惑圣听其罪大矣且普思反状明白而陛下曲为申理臣闻王者不死殆谓是乎臣愿先赐死不能北面事普思魏元忠曰苏瓌长者用刑不枉普思法当死上不得已戊午流普思于儋州【儋都甘翻】余党皆伏诛　十二月己夘突厥黙啜寇鸣沙【灵州有鸣沙府武徳二年以鸣沙县置防州贞观六年州废更置环州以大河环曲为名九年州废以县还属灵州是年为黙啜所寇移治故丰安城宋白曰鸣沙本汉富平县地后周于此置防州寻立鸣沙镇隋立环州以大河环曲为名此地人马行沙有声异于余沙故曰鸣沙】灵武军大总管沙咤忠义与战军败死者六千余人【咤初交翻】丁巳突厥进寇原防等州【武徳二年以平凉郡防宁镇置西防州贞观八年更名防州】掠陇右牧马万余匹而去免忠义官　安西大都防郭元振请突骑施乌质勒牙帐议军事【骑竒寄翻】天大风雪元振立于帐前与乌质勒语久之雪深元振不移足乌质勒老不胜寒【胜音升】防罢而卒【卒子恤翻】其子娑葛勒兵将攻元振【娑素何翻】副使御史中丞解琬知之【使疏吏翻觧户买翻姓也】劝元振夜逃去元振曰吾以诚心待人何所疑愳且深在寇庭逃将安适安卧不动明旦入哭甚哀娑葛感其义待元振如初戊戌以娑葛袭嗢鹿州都督懐徳王【髙宗顕庆元年以突骑施索葛莫贺部置嗢鹿州都督府嗢乌没翻】　安乐公主恃宠骄恣卖官鬻狱埶倾朝野【朝直遥翻】或自为制敕掩其文令上署之上笑而从之竟不视也自请为皇太女上虽不从亦不谴责　【考异曰统纪云安乐公主私请废太子而立己为皇太女帝以问魏元忠元忠曰皇太子国之储君生人之本今既无罪岂得辄有动摇欲以公主为皇太女驸马复若为名号天下必甚怪愕恐非公主自安之道公主知之乃奏曰元忠山东木强田舍汉岂足与论国家权宜盛事仪注好恶阿母子尚自为天子况儿是公主作皇太女有何不可按中宗虽愚岂不知立皇太女为不可何必待元忠之言今从旧传】景龙元年【是年九月方改元】春正月庚戌制以突厥黙啜寇边命内外官各进平突厥之防右补阙卢俌上疏【俌方矩翻】以为郤縠説礼乐敦诗书为晋元帅【左传晋文公搜于被庐作三军谋元帅赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也君其试之乃使郤縠将中军帅所类翻】杜预射不穿扎建平吴之勲【见八十一卷晋武帝太康元年】是知中权制谋不取一夫之勇【左传曰中权后劲注曰中军制谋】如沙咤忠义骁将之材本不足以当大任又鸣沙之役王将先逃【鸣沙之败亦指言沙咤忠义骁坚尧翻将即亮翻】宜正邦宪赏罚既明敌无不服又边州刺史宜精择其人使之搜卒乘积资粮【乘防证翻】来则御之去则备之去嵗四方旱灾未易兴师【易以豉翻】当理内以及外绥近以来远俟仓廪实士卒练然后大举以讨之上善之二月丙戌上遣武攸暨武三思诣干陵祈雨既而雨降上喜制复武氏崇恩庙及昊陵顺陵【帝既复辟改武氏崇尊庙为崇恩庙太后崩废崇恩庙昊陵顺陵见二百四卷天授二年考异曰旧本纪正月己巳遣武攸暨武三思往干陵祈雨于则天皇后新本纪甲午褒徳荣先陵置令丞按长厯正月庚子朔无己巳二月庚午朔无甲午今从实録】因名酆王庙曰褒徳陵曰荣先【去年追封后父韦贞为酆王】又诏崇恩庙斋郎取五品子充太常博士杨孚曰太庙皆取七品以下子为斋郎今崇恩庙取五品子未知太庙当如何上命太庙亦凖崇恩庙孚曰以臣凖君犹为僣逆况以君凖臣乎上乃止庚寅敕改诸州中兴寺观为龙兴【唐防要神龙元年敕天下诸州各置大唐中兴寺观观古玩翻】自今奏事不得言中兴【示袭武氏后不改其政也】右补阙权若讷上疏以为天地日月等字【改制字见二百四卷武后天授元年】皆则天能事贼臣敬晖等轻紊前规今削之无益于淳化存之有光于孝理又神龙元年制书一事以上并依贞观故事岂可近舍母仪远尊祖徳疏奏手制褒美【史言中宗无是非之心】　三月庚子吐蕃遣其大臣悉薫热入贡【吐从暾入声】　夏四月辛巳以上所养雍王守礼女金城公主妻吐蕃赞普【雍于用翻妻七细翻】　五月戊戌以左屯卫大将军张仁愿为朔方道大总管以备突厥上以嵗旱谷贵召太府卿纪处讷谋之明日武三思使知太史事迦叶志忠奏是夜摄提入太防宫【姓谱迦叶天竺姓迦居伽翻晋天文志摄提六星直斗杓之南主建时节伺禨祥三思特使志忠传防以献防耳】至帝座【太防宫中有太帝之座】主大臣宴见纳忠于天子上以为然【史言帝愚暗为下所罔见贤遍翻】敕称处讷忠诚彻于象赐衣一袭帛六十段　六月丁夘朔日有食之　姚巂道讨击使监察御史晋昌唐九徴击姚州叛蛮破之【晋昌汉敦煌郡防安县地河西张氏置晋昌郡隋置州改防安为常乐县武徳四年复改常乐为晋昌县巂音髓使疏吏翻监古衘翻】斩获三千余人　皇后以太子重俊非其所生恶之【重俊后宫所生史失其姓氏恶乌路翻】特进徳静王武三思尤忌太子上官婕妤以三思故每下制敕推尊武氏安乐公主与驸马左卫将军武崇训常陵侮太子或呼为奴【婕妤音接予乐音洛】崇训又教公主言于上请废太子立己为皇太女太子积不能平秋七月辛丑太子与左羽林大将军李多祚将军李思冲李承况独孤祎沙咤忠义等【椲吁韦翻咤初切翻】矫制发羽林千骑兵三百余人【骑竒寄翻】杀三思崇训于其第并亲党十余人又使左金吾大将军成王千里及其子天水王禧分兵守宫城诸门太子与多祚引兵自肃章门斩闗而入叩閤索上官婕妤【索山客翻下同　考异曰旧纪作庚子今从实録实録云斩闗而入索韦氏所在旧重俊传亦云求韦庶人及安乐公主所在今从旧后妃传】婕妤大言曰观其意欲先索婉儿【婉儿上官倢伃名也】次索皇后次及大家上乃与韦后安乐公主上官倢伃登武门楼以避兵锋使右羽林大将军刘景仁帅飞骑百余人屯于楼下以自卫杨再思苏瓌李峤与兵部尚书宗楚客左卫将军纪讷拥兵二千余人屯太极殿前闭门自守多祚先至武楼下欲升楼宿卫拒之多祚与太子狐疑按兵不战冀上问之宫闱令石城杨思朂在上侧【唐制宫闱局令从七品下属内侍省掌侍奉宫闱出入管籥石城县属罗州汉合浦县地刘昫曰宋将檀道济于绫罗江口筑石城后因置罗州唐置石城县欧阳修曰以石城水为名】请击之多祚壻羽林中郎将野呼利为前锋总管【将即亮翻下同】思朂挺刅斩之【挺防也】多祚军夺气上据槛俯谓多祚所将千骑曰汝軰皆朕宿卫之士何为从多祚反茍能斩反者勿患不富贵于是千骑斩多祚承况祎之忠义余众皆溃成王千里天水王禧攻右延明门【阁本太极宫圗太极殿之左曰左延明门右曰右延明门】将杀宗楚客纪处讷不克而死太子以百骑走终南山至鄠西能属者才数人【走音奏鄠音户属之欲翻】憩于林下为左右所杀上以其首献太庙反祭三思崇训之柩然后枭之朝堂【柩音旧枭坚尧翻朝直遥翻】更成王千里姓曰蝮氏同党皆伏诛东宫僚属无敢近太子尸者【更工衡翻蝮芳福翻近其靳翻】唯永和县丞甯嘉朂觧衣裹太子首号哭贬兴平丞【永和汉狐讘县地后周置临河县又临河郡隋废郡改县曰永和唐属隰州讘之渉翻兴平新书作平兴平兴汉髙兴县地宋置平兴县带宋熈郡隋废郡以平兴县属端州岐州有兴平畿内也永和外县嘉朂若自外县丞得畿县丞则非贬矣此必贬岭外之兴平也当从新书号户髙翻】太子兵所经诸门守者皆坐流韦氏之党奏请悉诛之上更命法司推断大理卿宋城郑惟忠曰大狱始决人心未安若复有改推则反仄者众矣上乃止【守手又翻更工衡翻断丁乱翻复扶又翻】以杨思朂为银青光禄大夫行内常侍【唐内常侍正五品下汉世之中常侍也六典内侍省内侍四人内常侍六人内侍之职掌在内侍奉出入宫掖宣传诏令总掖庭宫闱奚官内仆内府五局之官属内常侍为之贰】癸夘赦天下赠武三思太尉梁宣王武崇训开府仪同三思鲁忠王安乐公主请用永泰公主故事以崇训墓为陵给事中卢粲駮之以为永泰事出特恩【永泰主死见上卷元年帝复辟以主礼改特恩号墓为陵亦非礼也駮北角翻】今鲁王主壻不可为比上手敕曰安乐与永泰无异同穴之义今古不殊粲又奏陛下以膝下之爱施及其夫【施以豉翻】岂可使上下无辨君臣一贯哉上乃从之公主怒出粲为陈州刺史【旧志陈州京师一千五百二十里东都七百一十七里】襄邑尉襄阳席豫【襄邑县汉晋属陈留郡后魏属阳夏郡后齐废隋开皇十六年复置属宋州襄阳县带襄州】闻安乐公主求为太女叹曰梅福讥切王氏【梅福事见三十一卷汉成帝永始三年】独何人哉乃上书请立太子言甚深切太平公主欲表为谏官豫耻之逃去　八月戊寅皇后及王公已下表上尊号曰应天神龙皇帝改武门为神武门楼为制胜楼宗楚客又帅百官表请加皇后尊号曰顺天翊圣皇后【帅读曰率】上并许之　初右台大夫苏珦治太子重俊之党囚有引相王者珦宻为之申理【珦许亮翻治直之翻重直龙翻相息亮翻为于伪翻】上乃不问自是安乐公主及兵部尚书宗楚客日夜谋譛相王【乐音洛尚辰羊翻】使侍御史冉祖雍诬奏相王及太平公主云与重俊通谋请收付制狱上召吏部侍郎兼御史中丞萧至忠使鞫之至忠泣曰陛下富有四海不能容一弟一妹而使人罗织害之乎相王昔为皇嗣固请于则天以天下让陛下【事见二百六卷武后圣厯元年嗣祥吏翻】累日不食此海内所知奈何以祖雍一言而疑之上素友爱遂寝其事右补阙浚仪吴兢闻祖雍之谋【浚仪古大梁也自汉以来属陈留郡竹书纪年梁恵王为大沟以行圃田之水县北有浚水像而仪之故曰浚仪】上疏以为自文明以来国之祚不絶如线【上时掌翻疏所去翻线私箭翻】陛下龙兴恩及九族求之瘴海升之阙庭【事见上龙神元年】况相王同气至亲六合无贰而贼臣日夜连谋乃欲防之极法祸乱之根将由此始夫任以权则虽踈必重夺其势则虽亲必轻【夫音扶】自古委信异姓猜忌骨肉以覆国亡家者几何人矣况国家枝叶无几陛下登极未久而一子以防兵受诛一子以愆违远窜【受诛谓重俊逺窜谓重福】惟余一弟朝夕左右尺布斗粟之讥不可不慎【尺布斗粟见十四卷汉文帝七年】青蝇之诗良可畏也【青蝇之诗周人刺幽王信谗也　考异曰实録载此事于今年八月而兢疏云陛下登极于今四稔则是明年所上也盖至忠所对在今年而实録因载兢疏耳】相王寛厚恭谨安恬好让故经武韦之世竟免于难【好呼到翻难乃旦翻】　初右仆射中书令魏元忠以武三思擅权意常愤郁及太子重俊起兵遇元忠子太仆少卿升于永安门【唐六典太极宫城南面三门中曰承天东曰长乐西曰永安】胁以自随太子死升为乱兵所杀元忠扬言曰元恶已死虽鼎镬何伤但惜太子陨没耳上以其有功且为髙宗武后所重故释不问兵部尚书宗楚客太府卿纪处讷等共证元忠云与太子通谋请夷其三族制不许元忠惧表请解官爵以散秩还第【散悉亶翻】丙戌上手敕听解仆射以特进齐公致仕　【考异曰实録元忠致仕在九月今从旧本纪】仍朝朔望【朝直遥翻】　九月丁夘以吏部侍郎萧至忠为黄门侍郎兵部尚书宗楚客为左卫将军兼太府卿纪处讷为太府卿并同中书门下三品中书侍郎同中书门下三品于惟谦罢为国子祭酒　庚子赦天下改元【改元景龙】宗楚客等引右卫郎将姚廷筠为御史中丞使劾奏魏元忠【劾户槩翻又户得翻】以为侯君集社稷元勋及其谋反太宗就羣臣乞其命而不得竟流涕斩之【见一百九十七卷太宗贞观十七年】其后房遗爱薛万彻齐王祐等为逆虽复懿亲皆从国法【齐王祐见一百九十六卷贞观十七年房薛见一百九十九卷髙宗永徽四年复扶又翻下一复同】元忠功不逮君集身又非国戚与李多祚等谋反男入逆徒是宜赤族汚宫但有朋党饰辞营救以惑圣听陛下仁恩欲掩其过臣所以犯龙鳞忤圣意者【忤五故翻】正以事闗宗社耳上颇然之元忠坐系大理贬渠州司马【渠州汉宕渠县地后魏置流江县及流江郡梁置渠州后周又为北宕渠郡隋复置渠州旧志渠州京师西南二千二百七十里至东都三千一百九十里】宗楚客令给事中冉祖雍奏言元忠既犯大逆不应出佐渠州杨再思李峤亦赞之上谓再思等曰元忠驱使日久朕特矜容制命已行岂容数改【数所角翻】轻重之权应自朕出卿等频奏殊非朕意再思等惶惧拜谢监察御史袁守一复表弹元忠曰重俊乃陛下之子犹加昭宪元忠非勲非戚焉得独漏严刑甲辰又贬元忠务川尉【务川汉西阳县地隋开皇末招慰蛰獠置务川县属巴东郡唐置思州监古衔翻下同浑徒丹翻重直龙翻焉于防翻】顷之楚客又令袁守一奏言【令力丁翻】则天昔在三阳宫不豫狄仁杰奏请陛下监国元忠宻奏以为不可此则元忠怀逆日乆请加严诛上谓杨再思等曰以朕思之人臣事主必在一心岂有主上小疾遽请太子知事此乃仁杰欲树私恩未见元忠有失守一欲借前事以陷元忠其可乎楚客乃止元忠行至涪陵而卒【涪音浮卒子恤翻】银青光禄大夫上庸公圣善中天西明三寺主慧范于东都作圣善寺【圣善寺盖为武后资福取母氏圣善之义唐防要圣善寺在长安城中章善坊神龙二年中宗为武后追福西明寺在延康坊本隋越国公杨素宅贞观初赐濮长泰泰死乃立为寺】长乐坡作大像【长乐坡在长安城东亦谓之浐坡乐音洛】府库为之虚耗【为于伪翻】上及韦后皆重之势倾内外无敢指目者戊申侍御史魏传弓发其奸赃四十余万请寘极法上欲宥之传弓曰刑赏国之大事陛下赏已妄加岂宜刑所不及上乃削黜慧范放于家宦官左监门大将军薛简等有宠于安乐公主【监古衔翻乐音洛】纵暴不法传弓奏请诛之御史大夫窦从一惧固止之时宦官用事从一为雍州刺史及御史大夫【雍于用翻】误见讼者无须必曲加承接【意以为宦官而然须与须同】　以杨再思为中书令韦巨源纪处讷并为侍中　【考异曰新表九月辛亥蘓瓌罢为行吏部尚书按二年坏请察正员官殿负者择员外官代之三年面折祝钦明请皇后亚献于时更为侍中表云今年罢误也】　壬戍改左右羽林千骑为万骑【骑竒寄翻】　冬十月丁丑命左屯卫将军张仁愿充朔方道大总管以击突厥【左屯卫之下逸大字】比至虏已退【比必利翻】追击大破之　习艺舘内教蘓安恒【习艺舘本名内文学舘选官人有文学者一人为学士教习宫人武后改为习艺舘又改为翰林内教坊以地在禁中故也新书曰掌教习宫人书筭众艺恒戸登翻】矜髙好竒【好呼到翻】太子重俊之诛武三思也安恒自言此我之谋太子败或告之戊寅伏诛　十二月乙丑朔日有食之　是嵗上遣使者分道诣江淮赎生【帝以江淮之人采捕鱼鼈为伤生分道遣使以钱物赎之使疏吏翻】中书舍人房子李乂【房子县汉属常山郡晋后魏属赵郡隋唐属赵州】上疏諌曰江南乡人【乡人犹言乡民避太宗讳改民曰人上时掌翻疏所去翻】采捕为业鱼鼈之利黎元所资虽云雨之私有霑于末利而生成之惠未洽于平人何则江湖之饶生育无限府库之用支供易殚【易以豉翻】费之若少则所济何成【少诗沼翻】用之傥多则常支有阙在其拯物岂若忧人且鬻生之徒惟利是视钱刀日至【古有金刀钱布故曰钱刀】网罟年滋施之一朝营之百倍【施式豉翻】未若回救赎之钱物减贫无之徭赋活国爱人其福胜彼
