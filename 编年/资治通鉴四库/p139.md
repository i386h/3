<!-- { "loadSidebar": true } -->
　　上令房上弟子晓知考功课吏事者欲试用之房上中郎任良姚平愿以为刺史试考功法臣得通籍殿中为奏事以防壅塞石显五鹿充宗皆疾房欲逺之【上时掌翻为于伪翻塞悉则翻逺于愿翻师古曰欲出之令逺去】建言宜试以房为郡守【师古曰立议云然也】帝于是以房为魏郡太守得以考功法治郡【治直之翻】房自请嵗竟乗传奏事【嵗竟嵗终也传知恋翻下同】天子许焉房自知数以议论为大臣所非【数所角翻】与石显等有隙不欲逺离左右【离力智翻】乃上封事曰臣出之后恐为用事所蔽身死而功不成故愿嵗尽乗传奏事蒙哀见许【言蒙帝哀怜而许之】乃辛巳蒙气复乗卦太阳侵色【张晏曰晋卦解卦也太阳侵色谓大壮也原父曰防气起而太阳侵色则太阳指日也大壮解卦可云太阳而非所侵色也京房易传曰防如尘云臣私禄及亲兹谓罔辟厥异防大臣厌小臣兹谓蔽防微日不明若解不解晋书天文志曰凡连隂十日昼不见日夜不见月乱风四起欲雨而无雨名曰防复扶又翻下同】此上大夫覆阳而上意疑也【据孟康注房以消息卦为辟辟君也息卦曰太阴消卦曰太阳其余卦曰少隂少阳谓臣下也上大夫覆阳盖以是之师古曰覆掩蔽也音敷救翻】己卯庚辰之间必有欲隔絶臣令不得乗传奏事者【以辛巳防气占己卯庚辰二日也】房未发上令阳平侯王凤承制诏房止无乗传奏事【凤阳平侯王禁之子】房意愈恐秋房去至新丰因邮上封事【师古曰邮行书者也若今传送文书矣邮音尤】曰臣前以六月中言遯卦不效法曰道人始去寒涌水为灾【法者房占之法着之于书者也师古曰道人有道术之人也天气寒又有水涌出也】至其七月涌水出臣弟子姚平谓臣曰房可谓知道未可谓信道也房言灾异未尝不中【中竹仲翻】涌水已出道人当逐死尚复何言臣曰陛下至仁于臣尤厚虽言而死臣犹言也【师古曰自云不避死也】平又曰房可谓小忠未可谓大忠也【小忠谓以谏杀身而无益于国大忠谓谏行言聴而身与国同休也】昔秦时赵高用事有正先者非刺高而死【孟康曰姓正名先秦博士也姓谱正姓宋上卿正考父之后】高威自此成故秦之乱正先趣之【师古曰趣读曰促】今臣得出守郡自诡効功恐未効而死惟陛下毋使臣塞涌水之异【师古曰塞当也】当正先之死为姚平所笑房至陕【陕县属农郡周召二伯东西分治以陕为界即此地也陕音式冉翻】复上封事曰臣前白愿出任良试考功臣得居内议者知如此于身不利臣不可蔽故云使弟子不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂听之此乃蒙气所以不解太阳无色者也臣去稍逺太阳侵色益甚愿陛下毋难还臣而易逆天意【师古曰易轻也音弋豉翻】邪説虽安于人天气必变【言人君虽安其邪説而不之觉天气必为之变而失其常】故人可欺天不可欺也愿陛下察焉房去月余竟征下狱初淮阳宪王舅张博倾巧无行【淮阳宪王钦宣帝张偼伃之子帝弟也下遐稼翻行下孟翻】多从王求金钱欲为王求入朝博从京房学以女妻房房每朝见退辄为博道其语【师古曰所与天子言者皆具説之为于伪翻妻七细翻】博因记房所説宻语令房为王作求朝奏草【师古曰草谓为文之藁草也论语孔子曰为命禆谌草创之】皆持东与王以为信验【淮阳国在闗东】石显知之告房与张博通谋非谤政治归恶天子诖误诸侯王【治直吏翻诖古卖翻】皆下狱弃市　【考异曰元纪及荀纪京房死皆在此年末按房传二月末上封事去月余征下狱百官表八月癸亥匡衡为御史大夫房死必不在嵗末也纪不知月日故系之嵗末耳】妻子徙边郑坐与房善免为庶人【免御史大夫也】　御史中丞陈咸数毁石显【数所角翻下同】乆之坐与槐里令朱云善漏泄省中语【时丞相韦成言云暴虐无状陈咸在前闻之以语云云上书自讼显以此奏咸漏泄省中语高帝三年改废丘为槐里属右扶风】石显微伺知之与云皆下狱髠为城旦石显威权日甚公卿以下畏显重足一迹【师古曰言极恐惧不敢自寛纵也重足龙翻重足累足也累足而立故一迹】显与中书仆射牢梁少府五鹿充宗结为党友【姓谱牢姓孔子弟子琴牢之后】诸附倚者皆得宠位民歌之曰牢邪石邪五鹿客邪印何累累绶若若邪【师古曰累累重积也若若长貌累音力追翻】显内自知擅权事柄在掌握恐天子一旦纳用左右耳目以间已【间音工苋翻】乃时归诚取一信以为验显尝使至诸官有所征发【使疏吏翻将命曰使诸官诸官府也】显先自白恐后漏尽宫门闭请使诏吏开门上许之显故投夜还称诏开门入后果有上书告显颛命矫诏开宫门天子闻之笑以其书示显显因泣曰陛下过私小臣属任以事【师古曰过犹误也属委也属音之欲翻】羣下无不嫉妬欲防害臣者事类如此非一唯独明主知之愚臣微贱诚不能以一躯称快万众【称音尺孕翻】任天下之怨【师古曰任犹当也任音壬】臣愿归枢机职受后宫扫除之役死无所恨唯陛下哀怜财幸【师古曰财与裁同】以此全活小臣天子以为然而怜之数劳勉显加厚赏赐【数所角翻劳力到翻】赏赐及赂遗訾一万万【遗于季翻师古曰赂遗谓百官羣下所遗也訾读与赀同】初显闻众人匈匈言已杀前将军萧望之【事见上卷初元二年】恐天下学士讪已【师古曰讪谤也音所谏翻】以谏大夫贡禹明经着节乃使人致意深自结纳因荐禹天子歴位九卿礼事之甚备议者于是或称显以为不妬譛望之矣【荐贡禹事当在譛杀京房防陈咸之前故以初字发语】显之设变诈以自解免取信人主者皆此类也
　　荀悦曰夫佞臣之惑君主也甚矣故孔子曰逺佞人【论语孔子告顔渊之言逺于愿翻下同】非但不用而已乃逺而絶之隔塞其源【塞悉则翻】戒之极也孔子曰政者正也【论语孔子答季康子之言】夫要道之本正已而已矣平直真实者正之主也故德必核其真然后授其位能必核其真然后授其事功必核其真然后授其赏罪必核其真然后授其刑行必核其真然后贵之言必核其真然后信之物必核其真然后用之事必核其真然后修之【核与覈同谓精确得其实也行下孟翻】故众正积于上万事实于下先王之道如斯而已矣
