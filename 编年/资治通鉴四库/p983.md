<!-- { "loadSidebar": true } -->
　　乾元元年【是年二月改元】春正月戊寅上皇御宣政殿授册加上尊号　【考异曰实録戊寅宗御宣政殿授上传国寳礼毕册上加尊号上上言让曰伏奉圣防防臣典册曰光天文武大圣孝感皇帝授传国寳符受命寳符各一按去年十二月癸亥上已授国玺告太清宫甲子宗御宣政殿授上传国玺于殿下涕泣拜受今又云授寳事似复重唐厯綂纪年代记旧记皆云去年十二月授传国玺此年五月戊寅册尊号今从之】上固辞大圣之号上皇不许上尊上皇曰太上至道圣皇天帝【冦逆未平九庙未复而父子之间迭加徽称此何为者也】先是官军既克京城【先悉荐翻】宗庙之器及府库资财多散在民间遣使检括颇有烦扰乙酉敕尽停之乃命京兆尹李岘安抚坊市　二月癸卯朔以殿中监李辅国兼太仆卿辅国依附张淑妃判元帅府行军司马势倾朝野【为辅国得权与淑妃交恶张本朝直遥翻】　安庆绪所署北海节度使能元皓举所部来降【能奴代翻降户江翻】以为鸿胪卿充河北招讨使　丁未上御明鳯门【唐防要曰至德三载改丹鳯门曰明鳯门通化门为逹礼门安上门为先天门凡坊名有安者悉改寻却如旧】赦天下改元【改元乾元】尽免百姓今载租庸复以载为年【改年为载自上皇天寳三载始复扶又翻】　庚午以安东副大都防王志为营州刺史充平卢节度使　三月甲戍徙楚王俶为成王　戊寅立张淑妃为皇后　镇西北庭行营节度使李嗣业屯河内【行营节度使始此】癸巳北庭兵马使王惟良谋作乱嗣业与禆将荔非元礼讨诛之【荔非虏复姓姓谱荔非西羌种隋有荔非雄泾州人】　安庆绪之北走也其平原太守王□【□古限翻】清河太守宇文寛皆杀其使者来降庆绪使其将蔡希徳安太清攻防之生擒以归冎于邺市凡有谋归者【冎古瓦翻归字下当有国字】诛及种族【胡人种诛之华人族诛之种章勇翻】乃至部曲州县官属连坐死者甚众又与其羣臣歃血盟于邺南而人心益离庆绪闻李嗣业在河内夏四月与蔡希徳崔干祐将步骑二万涉沁水攻之【沁水出沁州沁源县东南出山而东流过河内县北庆绪自邺屯河内须度沁水沁七鸩翻】不胜而还【还从宣翻又如字】　癸卯以太子少师虢王巨为河南尹充东京留守　辛卯【辛卯当作辛亥传写误也新书肃宗纪作四月辛亥此又逸四月二字】新主入太庙【奉栗主自长乐殿入太庙】甲寅上享太庙遂祀昊天上帝乙卯御明鳯门赦天下　五月壬午制停采访使改黜陟使为观察使【观察使始此贞观初遣大使十人廵省天下诸州水旱则有廵察安抚存抚之名神龙二年以五品以上二十人为十道廵察使按举州县再周而代景云二年置都督二十四人察刺史以下善恶当时以为权重难制罢之置十道按察使开元二年曰十道按察采访处置使四年罢八年复置按察使秋冬廵视州县二十年曰采访处置使分十五道天寳末又兼黜陟使是年改曰观察处置使】　张镐性简澹不事中要【中要谓中人居权要者如李辅国之类】闻史思明请降上言思明凶险因乱窃位力强则众附势夺则人离彼虽人靣心如野兽难以徳懐愿勿假以威权又言滑州防御使许叔冀狡猾多诈临难必变请徴入宿卫【思明叔冀后皆如镐言滑州灵昌郡使疏吏翻难乃旦翻】时上以宠纳思明【以当作已唐人多通用以已二字但于此作以文意不通】防中使自范阳及白马来皆言思明叔冀忠恳可信【思明在范阳滑州治白马县汉古县也许叔冀屯马】上以镐为不切事机戊子罢为荆州防御使以礼部尚书崔光逺为河南节度使【尚辰羊翻】　张后生兴王佋【佋音韶】才数岁欲以为嗣上疑未决从容谓考功郎中知制诰李揆曰【嗣祥吏翻从千容翻】成王长且有功【长知两翻】朕欲立为太子卿意何如揆再拜贺曰此社稷之福臣不胜大庆【胜音升】上喜曰朕意决矣庚寅立成王俶为皇太子揆道之孙也【俶昌六翻李道武徳中为天策府学士】　乙未以崔圆为太子少师李麟为少傅皆罢政事上颇好鬼神【少始照翻好呼到翻】太常少卿王璵【璵音余】专依鬼神以求媚每议礼仪多杂以巫祝俚俗上恱之以璵为中书侍郎同平章事【俚音里　考异曰旧传云三年七月今从实録】　赠故常山太守顔杲卿太子太保諡曰忠节以其子威明为太仆丞杲卿之死也【顔杲郷死事见二百十七卷至德元载守式又翻】杨国忠用张通幽之譛竟无褒赠上在鳯翔顔真卿为御史大夫泣诉于上上乃出通幽为普安太守【劒州普安郡】具奏其状于上皇上皇杖杀通幽杲卿子泉明为王承业所留因寓居夀阳【晋置夀阳县属乐平郡后魏废乐平郡以夀阳县属太原郡九域志在太原府东一百八十里然本朝太原府已移治阳曲宋白曰夀阳县本汉榆次县地后魏风土记晋末山戎内侵太原之民来向山东戎即居之真君十年出徙夀阳之户于太陵城南置夀阳县隋开皇改夀阳为文水县又于夀阳故城置夀阳县即今县是也】为史思明所虏【去年史思明攻太原因虏泉明】裹以牛革送于范阳防安庆绪初立有赦得免思明降乃得归求其父尸于东京得之遂并袁履谦尸棺敛以归【棺古玩翻敛力赡翻】杲卿姊妹女及泉明之子皆流落河北真卿时为蒲州刺史使泉明往求之泉明号泣求访哀感路人久乃得之泉明诣亲故乞索【号户髙翻索山客翻】随所得多少赎之先姑姊妹而后其子姑女为贼所掠泉明有钱二百缗欲赎己女闵其姑愁悴【先悉荐翻后户遘翻悴奏醉翻】先赎姑女比更得钱【比必利翻及也】求其女已失所在遇羣从姊妹【从才用翻】及父时将吏袁履谦等妻子流落者皆与之归凡五十余家三百余口均减资粮【资粮则均分之其或有不足则减常数而均之】一如亲戚至蒲州真卿悉加赡给久之随其所适而资送之袁履谦妻疑履谦衣衾俭薄发棺视之与杲卿无异乃始慙服【顔杲卿之忠节固照映千古而其子之孝义亦非人所及也】　六月己酉立太一坛于南郊之东【汉武帝始祀太一至唐复祀之盖参用九宫贵神之説项安世曰中宫天极一星其神太一列宿之中最尊所临之方则嘉应洊臻汉武帝始祠之】从王璵之请也上尝不豫卜云山川为祟【祟虽遂翻神祸也】璵请遣中使与女巫乘驿分祷天下名山大川巫恃势所过烦扰州县干求受赃黄州有巫盛年羙色从无頼少年数十为蠧尤甚【使疏吏翻少始照翻】至黄州宿于驿舍刺史左震晨至驿门扃鏁不可启【扃古营翻鏁苏果翻】震怒破鏁而入曵巫于堦下斩之所从少年悉毙之籍其赃数十万具以状闻且请以其赃代贫民租遣中使还京师上无以罪也　以开府仪同三司李嗣业为懐州刺史充镇西北庭行营节度使【李嗣业以镇西北庭兵屯懐州就用为刺史征调以给军嗣祥吏翻】　山人韩頴改造新厯丁巳初行頴厯【时韩頴上言大衍厯或误帝疑之以頴直司天台损益其术毎节增二日更名至德厯】　戊午敕两京陷贼官三司推防未毕者皆释之贬降者续处分【去年十二月始命三司推究陷贼官处昌吕翻分扶问翻】太子少师房琯既失职【谓罢相也】颇怏怏多称疾不朝【怏于】
　　【两翻朝直遥翻】而賔客朝夕盈门其党为之扬言于朝云琯有文武才宜大用上闻而恶之下制数琯罪贬州刺史【为于伪翻恶乌路翻数所具翻又所主翻】前祭酒刘秩贬阆州刺史京兆尹严武贬巴州刺史皆琯党也【阆州阆中郡巴州清化郡汉巴郡宕渠县地阆音浪】初史思明以列将事平卢军使乌知义　【考异曰旧传知义为节】
　　【度使按安禄山始为平卢节度使旧传误也】知义善待之知义子承恩为信都太守以郡降思明【事见上卷至德元载】思明思旧恩而全之及安庆绪败承恩劝思明降唐【去年十二月事】李光弼以思明终当叛乱而承恩为思明所亲信阴使圗之又劝上以承恩为范阳节度副使赐阿史那承庆铁劵令共圗思明上从之承恩多以私财募部曲又数衣妇人服诣诸将营说诱之【数所角翻衣于既翻説输芮翻诱音酉】诸将以白思明思明疑未察会承恩入京师上使内侍李思敬与之俱至范阳宣慰承恩既宣防思明留承恩馆于府中【按经典释文馆古玩翻】帷其床伏二人于床下承恩少子在范阳思明使省其父【少诗照翻省悉景翻思明虽伏二人以察承恩然不使其子与父共处则谋无自而露奸雄之智数固非人所及也】夜中承恩密谓其子曰吾受命除此逆胡当以吾为节度使二人于牀下大呼而出【呼火故翻】思明乃执承恩索其装囊【凡行者之装盛以囊槖故曰装囊有底曰囊无底曰槖索山客翻】得铁劵及光弼牒牒云承庆事成则付鐡劵不然不可付也又得簿书数百纸皆先从思明反者将士名【乌承恩持鉄劵入不测之虏使阿史那承庆之事不成承恩其能奉鉄劵以还天子乎使思明果授首则宜宥其同恶而先籍其姓名果能悉诛之乎余谓李光弼之明智必不为此盖思明因承恩言伪为此牒抗表以罪状光弼又伪为簿书籍将士姓名以激怒之使与已同反而无他志】思明责之曰我何负于汝而为此承恩谢曰死罪此皆李光弼之谋也思明乃集将佐吏民西向大哭曰臣以十三万众降朝廷何负陛下而欲杀臣遂榜杀承恩父子【榜音彭　考异曰唐厯旧传皆云四月杀承恩今据河洛春秋四月始为节度副使六月死】连坐死者二百余人承恩弟承玼走免【玼音此又且礼翻】思明囚思敬表上其状【上时掌翻】上遣中使慰谕思明曰此非朝廷与光弼之意皆承恩所为杀之甚善会三司议陷贼官罪状至范阳思明谓诸将曰陈希烈辈皆朝廷大臣上皇自弃之幸蜀今犹不免于死况吾属本从安禄山反乎【思明又以此激怒其将士】诸将请思明表求诛光弼思明从之命判官耿仁智与其僚张不矜为表云陛下不为臣诛光弼【不为于伪翻】臣当自引兵就太原诛之不矜草表以示思明及将入函【用表皆函封】仁智悉削去之写表者以白思明思明命执二人斩之仁智事思明久思明怜欲活之复召入【去羌吕翻复扶又翻】谓曰我任使汝垂三十年今日非我负汝仁智大呼曰人生会有一死得尽忠义死之善者也今从大夫反不过延岁月岂若速死之愈乎思明怒乱捶之脑流于地【史言耿仁智去逆从顺以死全节呼火故翻】乌承玼奔太原李光弼表为昌化郡王充石岭军使【石岭军在忻州秀容县】　秋七月丙戌初铸当十大钱文曰乾元重宝【乾元钱径一寸毎缗重十斤与开元通寳并行】从御史中丞第五琦之谋也丁亥册命回纥可汗曰英武威逺毗伽阙可汗以上
