<!-- { "loadSidebar": true } -->
　　万嵗通天元年【是年九月始改元】腊月甲戌太后发神都甲申封神岳【后以嵩山为神岳　考异曰统纪作壬午实録作甲申按去嵗下制云腊月十六日有事于神岳长历是月甲戌朔壬午九日甲申十一日皆非十六日今从实録】赦天下改元万嵗登封天下百姓无出今年租税大酺九日【酺音蒲】丁亥禅于少室【戴延之曰嵩山三十六峯东曰太室西曰少室相去十七里嵩其总名也谓之室以其下各有石室焉少室髙八百六十丈方十里与太室相埒但小耳】己丑御朝觐坛受贺【朝直遥翻】癸巳还宫甲午谒太庙　右千牛卫将军安平王武攸绪少有志行恬澹寡欲扈从封中岳还【少诗照翻行下孟翻从才用翻】即求弃官隐于嵩山之阳太后疑其诈许之以观其所为攸绪遂优游岩壑冬居茅椒【茅椒编之为室性暖可以御寒】夏居石室一如山林之士太后所赐及王公所遗野服器玩【遗才季翻】攸绪一皆置之不用尘埃凝积买田使奴耕种与民无异　【考异曰旧传云圣歴中弃官隠嵩山今从实録】　春一月甲寅以娄师徳为肃邉道行军副总管撃吐蕃己巳以师徳为左肃政大夫知政事如故　【考异曰实録云己巳秋官尚书娄师徳为肃政御史大夫知政事如故旧传曰万嵗登封元年转左肃政御史大夫仍依旧知政事证圣元年吐蕃寇洮州令师徳与夏官尚书王孝杰讨之按证圣年号在登封前此传尤为谬误新云师徳为河源积石懐远军及河兰鄯廓州检校营田大使入迁秋官尚书改左肃政御史大夫并知政事证圣中与王孝杰拒吐蕃于洮州今据寔録延载元年一月自宰相出为营田大使新书宰相表长夀二年师徳平章事延载元年出军营田大使万嵗通天元年一月甲寅师徳为左肃政御史大夫肃边道行军总管统纪云秋官尚书知政事娄师徳充副总管讨吐蕃盖师徳之出为营田大使不觧宰相之职也今从实録新本纪】改长安崇尊庙为太庙【崇尊庙见上卷天授元年】　二月辛巳尊神岳天中王为神岳天中黄帝灵妃为天中黄后启为齐圣皇帝封启母神为玉京太后【夏后启母石在嵩山】　三月壬寅王孝杰娄师徳与吐蕃将论钦陵賛婆战于素罗汗山【据娄师徳传素罗汗山在洮州界将即亮翻】　唐兵大败孝杰坐免为庶人师徳贬原州员外司马　【考异曰新纪四月庚子贬师徳而无免孝杰日新表三月壬寅孝杰免按实録三月壬寅抚州火下言孝杰败盖皆据奏到之日耳二人同罪贬必同时不容隔月不知果在何日今但依实録因其军败终言贬官之事而已】师徳因署移牒惊曰官爵尽无邪既而曰亦善亦善不复介意【复扶又翻】　丁巳新明堂成髙二百九十四尺方三百尺规模率小于旧上施金涂鐡鳯髙二丈【髙古犒翻】后为大风所损更为铜火珠羣龙捧之【更工衡翻】号曰通天宫赦天下改元万嵗通天　大食请献师子姚璹上疏以为师子専食肉远道传致【传知恋翻】肉既难得极为劳费陛下鹰犬不畜渔猎悉停岂容菲薄于身而厚给于兽乃却之以检校夏官侍郎孙元亨同平章事　夏五月壬子营州契丹松漠都督李尽忠归诚州刺史孙万荣举兵反攻防营州【开元十道志曰舜筑栁城即虞舜已前已有栁城之地因有营州之称郡国志云当营室分故曰营州后汉末辽西乌丸蹋顿所居后魏于平州界置辽西郡周平齐犹为髙寳宁所据隋讨平寳宁始置营州松漠都督府及归城州太宗以内属契丹部落置】杀都督赵文翽【契欺讫翻又音吃翻呼防翻】尽忠万荣之妹夫也皆居于营州城侧文翽刚愎契丹饥不加赈给视酋长如奴仆故二人怨而反【愎弼力翻赈津忍翻酋慈由翻长知两翻】乙丑遣左鹰扬卫将军曹仁师右金吾卫大将军张遇左威卫大将军李多祚司农少卿麻仁莭等二十八将讨之【八将即亮翻】秋七月辛亥以春官尚书梁王武三思为榆闗道安抚大使【榆闗在胜州界与突厥接非所以备契丹也营州城西四百八十里有榆闗守捉城所谓临渝之险也榆当作渝史于此以后多以渝作榆读者宜详考使疏吏翻】姚璹副之以僃契丹改李尽忠为李尽灭孙万荣为孙万斩【武后改突厥骨咄禄为不卒禄又改李尽忠为李尽灭孙万荣为孙万斩此事何异王莾所为顾有成败之异耳】尽忠寻自称无上可汗据营州【可从刋入声汗音寒】以万荣为前锋略地所向皆下旬日兵至数万进围檀州【檀州本汉渔阳郡傂奚县地旧置安州后周改为州隋开皇十六年置檀州】清边前军副总管张九节击却之八月丁酉曹仁师张遇麻仁节与契丹战于硖石谷【平州有西硖石东硖石二戍】唐兵大败先是契丹破营州【先悉荐翻】获唐俘数百囚之地牢闻唐兵将至使守牢霫绐之曰【使霫守唐俘于地牢故曰守牢霫霫而立翻绐荡亥翻】吾軰家属饥寒不能自存唯俟官军至即降耳【降户江翻下同】既而契丹引出其俘饲以糠粥慰劳之曰【饲祥吏翻劳力到翻】吾养汝则无食杀汝又不忍今纵汝去遂释之俘至幽州具言其状诸军闻之争欲先入至黄麞谷【据旧书黄麞谷在西硖石】虏又遣老弱迎降故遗老牛瘦马于道侧仁师等三军弃歩卒将骑兵先进契丹设伏横撃之飞索以防遇仁节生获之【将即亮翻骑竒寄翻索昔各翻字书无防字今读与榻同徳盍翻或曰吐合翻】将卒死者填山谷鲜有脱者【鲜息浅翻】契丹得军印诈为牒令遇等署之牒总管燕匪石宗懐昌等云官军已破贼若至营州军将皆斩兵不叙勲【燕因肩翻将即亮翻】匪石等得牒昼夜兼行不遑寝食以赴之士马疲契丹伏兵于中道邀之全军皆没九月制天下繋囚及庶士家奴骁勇者官偿其直发以撃契丹【骁坚尧翻】初令山东近边诸州置武骑团兵以同州刺史建安王武攸宜为右武威卫大将军充清边道行军大总管以讨契丹右拾遗陈子昻为攸宜府参谋【以本官参谋军事不列为品秩】上疏曰恩制免天下罪人及募诸色奴充兵讨撃契丹此乃防急之计非天子之兵且比来刑狱乆清罪人全少【比毗至翻少诗沼翻】奴多怯弱不惯征行【惯古患翻】纵其募集未足可用况今天下忠臣义士万分未用其一契丹小孽【孽鱼列翻】假命待诛何劳免罪赎奴损国大体臣恐此防不可威示天下　丁巳突厥寇凉州执都督许钦明　【考异曰实録云吐蕃寇凉州都督许钦明为贼所杀按明年正月黙啜寇霛州以钦明自随又黙啜将袭孙万荣杀钦明以祭天实録云吐蕃误也】钦明绍之曾孙也【许绍预凌烟阁二十四功臣之列】时出按部突厥数万奄至城下钦明拒战为所虏钦明兄钦寂时为龙山军讨击副使与契丹战于崇州【龙山即慕容氏和龙之山也崇州奚州也武徳五年分饶乐都督府之可汗部置贞观三年徙治营州之废阳师镇】军败被擒虏将围安东令钦寂説其属城未下者【説输芮翻】安东都护裴珪在城中【髙宗总章元年置安东都防府于平壤城上元元年徙辽东郡故城仪鳯二年又徙新城开元二年徙平州天宝二年徙辽西故郡城疑此时已徙平州宋白曰营州东南二百七十里有保定军旧安东都防府】钦寂谓曰狂贼天殃灭在朝夕公但励兵谨守以全忠节虏杀之　吐蕃复遣使请和亲【复扶又翻】太后遣右武卫胄曹参军贵乡郭元振往察其宜【胄曹参军掌兵械公廨兴善罸讁大朝会行从则受黄质甲铠弓矢于卫尉】吐蕃将论钦陵请罢安西四镇戍兵并求分十姓突厥之地【长夀元年置四镇戍兵十姓突厥五咄陆五弩失毕也】元振曰四镇十姓与吐蕃种类本殊【种章勇翻】今请罢唐兵岂非有兼并之志乎钦陵曰吐蕃茍贪土地欲为边患则东侵甘凉岂肯规利于万里之外邪乃遣使者随元振入请之朝廷疑未决元振上疏【使疏吏翻朝直遥翻上时掌翻】以为钦陵求罢兵割地此乃利害之机诚不可轻举措也今若直拒其善意则为边患必深四镇之利逺甘凉之害近不可不深图也宜以计缓之使其和望未絶则善矣彼四镇十姓吐蕃之所甚欲也而青海吐谷浑亦国家之要地也【吐从瞰入声谷音浴】今报之宜曰四镇十姓之地本无用于中国所以遣兵戍之欲以镇抚西域分吐蕃之势使不得并力东侵也今若果无东侵之志当归我吐谷浑诸部及青海故地【吐谷浑地没吐蕃见二百二卷髙宗咸亨三年薛仁贵败于大非州青海亦没】则五俟斤部亦当以归吐蕃【西突厥五弩失毕部各有酋长曰五俟斤俟渠之翻】如此则足以塞钦陵之口【塞悉则翻】而亦未与之絶也若钦陵小有乖违则曲在彼矣且四镇十姓欵附日乆今未察其情之向背事之利害【背蒲妹翻】遥割而弃之恐伤诸国之心非所以御四夷也太后从之　【考异曰御史防记论钦陵必欲得四镇及益州通市乃和亲朝廷不许制书至河源纳言娄师徳患之曰制书到彼必入寇柰何监察御史南阳张彦先时按河源积石诸军谓师徳曰但稽制书虏必狐疑吾乃先为之备虏至必不防矣师徳从之钦陵入寇果无功由是得罪于其国按师徳延载元年一月日同平章事充河源积石懐逺等军营田大使万嵗通天元年一月为肃边道行军总管与王孝杰同撃吐蕃败于素罗汗山寻贬原州司马是嵗吐蕃复求和钦陵请割四镇之地神功元年正月师徳复同平章事九月乃守纳言御史防记误也】元振又上言吐蕃百姓疲于徭戍早愿和亲钦陵利于统兵专制独不欲归欵若国家嵗发和亲使【使疏吏翻】而钦陵常不从命则彼国之人怨钦陵日深望国恩日甚设欲大举其徒固亦难矣斯亦离间之渐【间古苋翻】可使其上下猜阻祸乱内兴矣太后深然之元振名震以字行　庚申以并州长史王方庆为鸾防侍郎与殿中监万年李道广并同平章事　突厥黙啜请为太后子并为其女求昏悉归河西降戸帅其部众为国讨契丹【并为众为并于伪翻帅读曰率】太后遣豹韬卫大将军阎知微【龙朔改左右屯卫为左右武威卫光宅又改为左右豹韬卫】左卫郎将摄司宾卿田归道册授黙啜左卫大将军迁善可汗知防立徳之孙归道仁防之子也【阎立徳以巧思称田仁防良吏也】冬十月辛夘契丹李尽忠卒孙万荣代领其众突厥黙啜乘间袭松漠虏尽忠万荣妻子而去【卒子恤翻间古苋翻】太后进拜黙啜为颉跌利施大单干立功报国可汗【颉戸结翻跌徒结翻单音蝉】孙万荣收合余众军埶复振【复扶又翻】遣别帅骆务整何阿小为前锋【帅所类翻阿乌葛翻】攻防冀州杀刺史陆宝积屠吏民数千人又攻瀛州河北震动制起彭泽令狄仁杰【长夀元年仁杰贬】为魏州刺史前刺史独孤思庄畏契丹猝至悉驱百姓入城缮修守备仁杰至悉遣还农曰贼犹在远何烦如是万一贼来吾自当之百姓大悦时契丹入寇军书填委夏官郎中硖石姚元崇剖析如流皆有条理【后魏太和十一年于崤陵置崤县属恒农郡隋并入熊耳县属河南郡唐武徳元年复置贞观十四年移治硖石坞因更名硖石】太后竒之擢为夏官侍郎　太后思徐有功用法平【长夀二年有功除名】擢拜左防殿中侍御史闻者无不相贺鹿城主簿宗城潘好礼【鹿城汉安定侯国时县西七里故城是也周齐为安定县隋改为鹿城县唐属冀州唐制上县主簿正九品下中下县从九品上好呼到翻】著论称有功蹈道依仁固守诚节不以贵贱死生易其操履设客问曰徐公于今谁与为比主人曰四海至广人物至多或匿迹韬光仆不敢诬若所闻见则一人而已当于古人中求之客曰何如张释之主人曰释之所行者甚易徐公所行者甚难难易之间优劣见矣【易以防翻下不易同见贤遍翻】张公逢汉文之时天下无事至如盗髙庙玉环及渭桥惊马守法而已【事见十四卷汉文帝三年】岂不易哉徐公逢革命之秋属惟新之运【属之欲翻】唐朝遗老或包藏祸心使人主有疑【朝直遥翻】如周兴来俊臣乃尧年之四凶也崇饰恶言以诬盛徳而徐公守死善道深相明白几防囹圄数挂网罗【几居希翻囹卢丁翻圄鱼巨翻数所角翻】此吾子所闻岂不难哉　【考异曰朝野佥载云时来俊臣罗织人罪皆先进状敕依即奏籍没徐冇功出死囚亦先进状某人罪合免敕依然后断雪冇功好出罪皆先奉进止非是自専盖时人见俊臣所诛有功所雪徃徃得其所欲疑以为先进状耳若有功一一先奉进止何至三防死刑乎今不取】客曰使为司刑卿乃得展其才矣主人曰吾子徒见徐公用法平允谓可置司刑仆覩其人方寸之地何所不容若其用之何事不可岂直司刑而已哉
