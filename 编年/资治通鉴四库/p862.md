<!-- { "loadSidebar": true } -->


　　资治通鉴卷一百九十六
　　钦定四库全书
　　资治通鉴卷一百九十七　宋　司马光　撰
　　胡三省　音注
　　唐纪十三【起昭阳单阏四月尽旃蒙大荒落五月凡二年有竒】
　　太宗文武大圣大广孝皇帝中之下
　　贞观十七年夏四月庚辰朔承基上变告太子谋反【观古玩翻上时掌翻】勑长孙无忌房龄萧瑀李世勣与大理中书门下参鞫之【唐制凡国之大狱三司详决三司谓给事中中书舍人与御史参鞫也今令三省与大理参鞫重其事长知两翻瑀音禹】反形已具上谓侍臣将何以处承干【处昌吕翻】羣臣莫敢对通事舍人来济进曰陛下不失为慈父太子得尽天年则善矣上从之济防儿之子也【来防儿隋将也死于宇文化及之难】乙酉诏废太子承干为庶人幽于右领军府上欲免汉王元昌死羣臣固争乃赐自尽于家而宥其母妻子【元昌母孙嫔】侯君集李安俨赵节杜荷等皆伏诛左庶子张素右庶子赵智令狐徳棻等以不能諌争皆坐免为庶人【令音零棻符分翻争读曰诤】余当连坐者悉赦之詹事于志寜以数諌独蒙劳勉【数所角翻劳力到翻】以纥干承基为祐川府折冲都尉爵平棘县公【唐志岷州有祐川府隋志岷州临洮县后周置祐川郡唐盖因周郡名以为府也】侯君集被收【被皮义翻】贺兰楚石复诣阙告其事【复扶又翻】上引君集谓曰朕不欲令刀笔吏辱公故自鞫公耳君集初不承引楚石具陈始末又以所与承干徃来启示之君集辞穷乃服上谓侍臣曰君集有功欲乞其生可乎【乞如字匄也】羣臣以为不可上乃谓君集曰与公长诀矣因泣下【泣涙也】君集亦自投于地遂斩之于市君集临刑谓监刑将军曰君集蹉跌至此【监古衔翻蹉七何翻跌徒结翻】然事陛下于藩邸【上在藩时引君集入幕府数从征伐】击取二国【谓吐谷浑髙昌也】乞全一子以奉祭祀上乃原其妻及子徙岭南籍没其家得二羙人自防饮人乳而不食初上使李靖教君集兵法君集言于上曰李靖将反矣上问其故对曰靖独教臣以其粗而匿其精【粗读与麤同仓乎翻】以是知之上以问靖靖对曰此乃君集欲反耳今诸夏已定【夏户雅翻下同】臣之所教足以制四夷而君集固求尽臣之术非反而何江夏王道宗尝从容言于上曰【从于容翻】君集志大而智小自负防功耻在房龄李靖之下虽为吏部尚书未满其志以臣观之必将为乱上曰君集材器亦何施不可朕岂惜重位但次第未至耳岂可亿度【朱子曰亿未见而意之也度徒洛翻】妄生猜贰邪及君集反诛上乃谢道宗曰果如卿言李安俨父年九十余上愍之赐奴婢以养之太子承干既获罪魏王泰日入侍奉上面许立为太子岑文本刘洎亦劝之长孙无忌固请立晋王治【请立嫡也】上谓侍臣曰昨青雀投我懐云臣今日始得为陛下子乃更生之日也【泰小字青雀】臣有一子臣死之日当为陛下杀之【为于伪翻】传位晋王人谁不爱其子朕见其如此甚怜之諌议大夫褚遂良曰陛下言大失愿审思勿误也安有陛下万岁后魏王据天下肯杀其爱子传位晋王者乎【杀子而立弟非人情也褚遂良探其心术之防而言之】陛下日者既立承干为太子复宠魏王【复扶又翻下复同】礼秩过于承干以成今日之祸前事不逺足以为鉴陛下今立魏王愿先措置晋王始得安全耳【遂良此语亦以激帝】上流涕曰我不能尔因起入宫魏王泰恐上立晋王治谓之曰汝与元昌善元昌今败得无忧乎治由是忧形于色上怪屡问其故治乃以状告上怃然【怃文甫翻】始悔立泰之言矣上面责承干承干曰臣为太子复何所求但为泰所图时与朝臣谋自安之术【朝直遥翻】不逞之人遂教臣为不轨耳今若泰为太子所谓落其度内承干既废上御两仪殿【按唐六典两仪殿在太极殿之后盖古之内朝也常日视朝而聼事焉】羣臣俱出独留长孙无忌房龄李世勣褚遂良谓曰我三子一弟所为如是【三子谓齐王祐太子承干魏王泰一弟谓汉王元昌】我心诚无聊赖因自投于牀无忌等争前扶抱上又抽佩刀欲自刺【刺七亦翻】遂良夺刀以授晋王治无忌等请上所欲上曰我欲立晋王无忌曰谨奉诏有异议者臣请斩之上谓治曰汝舅许汝矣宜拜谢治因拜之上谓无忌等曰公等已同我意未知外议何如对曰晋王仁孝天下属心乆矣【属之欲翻】乞陛下试召问百官有不同者臣负陛下万死上乃御太极殿【西内正门曰承天门正殿曰太极太极之后曰两仪殿六典朔望御太极殿视朝盖古之中朝也】召文武六品以上谓曰承干悖逆【悖蒲内翻又蒲没翻】泰亦凶险皆不可立朕欲选诸子为嗣谁可者卿軰明言之众皆讙呼曰晋王仁孝当为嗣【讙与諠同】上恱是日泰从百余骑至永安门【六典太极宫城南面三门中曰承天东曰长乐西曰永安】勑门司尽辟其骑【辟音辟六典门下省有城门郎四人掌京城皇城宫殿诸门开阖之节置门仆八百人分畨上下】引泰入肃章门幽于北苑【程大昌曰太极宫之北有内苑以其在宫北故亦曰北苑苑之北门曰啓运门又北即禁苑禁苑广矣】丙戍诏立晋王治为皇太子御承天门楼赦天下酺三日【治直吏翻酺薄乎翻】上谓侍臣曰我若立泰则是太子之位可经营而得自今太子失道藩王窥伺者皆两弃之【伺相吏翻】传诸子孙永为后法且泰立承干与治皆不全治立则承干与泰皆无恙矣【恙余亮翻】
　　臣光曰唐太宗不以天下大器私其所爱以杜祸乱之原可谓能逺谋矣
