<!-- { "loadSidebar": true } -->
　　四年春正月甲申以尚书右仆射魏舒为左仆射下邳王晃为右仆射晃孚之子也　戊午新沓康伯山涛薨【魏明帝景初三年以辽东东沓县吏民过海居齐郡界者立为新沓县】　帝命太常议崇锡齐王之物博士庾旉太叔广刘暾【旉读曰敷太叔复姓郑庄公之弟段封于京谓之京城太叔其后以为氏又卫有太叔仪暾他昆翻】缪蔚郭頥秦秀傅珍上表曰【缪靡防翻又莫六翻姓也蔚纡勿翻】昔周选建明德以左右王室周公康叔耼季皆入为三公【左传卫大祝子鱼曰武王之母弟八人周公为太宰康叔为司寇季为司空左右读如佐佑乃甘翻】明股肱之任重守地之位轻也汉诸矦王位在丞相三公上其入赞朝政者乃有兼官其出之国亦不复假台司虚名为隆宠也【汉诸矦王讃朝政者惟东平王苍耳】今使齐王贤邪则不宐以母弟之亲尊居鲁卫之常职不贤邪不宐大启土宇表见东海也古礼三公无职坐而论道不闻以方任婴之【婴萦也】惟宣王救急朝夕然后命召穆公征淮夷故其诗曰徐方不回王曰旋归【见诗江汉常武篇】宰相不得久在外也今天下已定六合为家将数延三事与论太平之基【数色角翻】而更出之去王城二千里违旧章矣【司马彪郡国志齐国在洛阳东千八百里】旉纯之子暾毅之子也旉既具草先以呈纯纯不禁事过太常郑黙博士祭酒曹志【续汉志博士祭酒一人本仆射中兴转为祭酒胡广曰官名祭酒皆一位之元长也】志怆然叹曰安有如此之才如此之亲不得树本助化而逺出海隅晋室之隆其殆矣乎乃奏议曰古之夹辅王室同姓则周公异姓则太公皆身居朝廷五世反【礼记檀弓曰太公封于营邱比及五世皆反于周古人曰狐死正邱首仁也】及其衰也虽有五霸代兴岂与周召之治同日而论哉【言五霸代兴以尊周室不可与周召夹辅之治同日而论也治直吏翻】自羲皇以来岂一姓所能独有当推至公之心与天下共其利害乃能享国久长是以秦魏欲独擅其权而才得没身周汉能分其利而亲疎为用此前事之明验也志以为当如博士等议帝览之大怒曰曹志尚不明吾心况四海乎【谓曹志本魏陈思王植之子植于魏文帝兄弟也文帝之禁制植者为何如今尚不能明吾之心乎】且谓博士不答所问而答所不问【所问者崇锡齐王礼物而已不问齐王当出与不当出也】横造异论下有司策免郑黙【横下孟翻下户嫁翻】于是尚书朱整褚防奏志等侵官离局【防离灼翻离力智翻】迷罔朝廷崇饰恶言假托无讳请收志等付廷尉科罪诏免志官以公还第【志在魏嗣爵陈王晋受禅降为鄄城县公】其余皆付廷尉科罪庾纯诣廷尉自首旉以议草见示愚浅听之诏免纯罪【首式又翻】廷尉刘颂奏旉等大不敬当弃市尚书奏请报听廷尉行刑尚书夏矦骏曰官立八座正为此时【六曹尚书并令仆为八座为于伪翻】乃独为駮议【駮北角翻】左仆射下邳王晃亦从骏议奏留中七日乃诏曰旉是议主应为戮首但旉家人自首宐并广等七人皆丐其死命【丐贷也】并除名二月诏以济南郡益齐国【济子礼翻】己丑立齐王攸子长乐亭矦寔为北海王【乐音洛】命攸备物典防设轩县之乐【乐天子宫县诸矦轩县轩县者缺其一面县读曰悬】六佾之舞黄钺朝车乗舆之副从焉【朝直遥翻乗绳证翻】　三月辛丑朔日有食之齐献王攸愤怒发病乞守先后陵【先后谓文明皇后也】帝不许
　　遣御医诊视【诊止忍翻候脉也】诸医希防皆言无疾河南尹向雄谏曰陛下子弟虽多然有德望者少齐王卧居京邑所益实深不可不思也帝不纳雄愤恚而卒【恚于避翻】攸疾转笃帝犹催上道【上时掌翻】攸自强入辞素持容仪疾虽困尚自整厉举止如常帝益疑其无疾辞出数日欧血而薨帝徃临防攸子冏号踊【号户刀翻】诉父病为医所诬诏即诛医以冏为嗣【冏俱永翻】初帝爱攸甚笃为荀朂冯紞等所搆欲为身后之虑故出之及薨帝哀恸不已冯紞侍侧曰齐王名过其实天下归之今自薨殒社稷之福也陛下何哀之过帝收泪而止诏攸防礼依安平献王故事【事见七十九卷泰始八年】攸举动以礼鲜有过事虽帝亦敬惮之每引之同处必择言而后发【鲜息善翻处昌吕翻】　夏五月己亥琅邪武王伷薨　冬十一月以尚书左仆射魏舒为司徒河南及荆杨等六州大水【荆强也言其气躁强亦曰警也言南蛮数为寇逆其】
　　【人有道后服无道先强当警备也又云取荆山以名州统江夏南郡襄阳南阳顺阳义阳新城魏兴上庸建平宐都南平武陵天门长沙衡阳湘东零陵邵陵桂阳武昌安成】　归命矦孙皓卒　是嵗鲜卑慕容涉归卒弟删簒立　【考异曰载记删作耐今从燕书】将杀涉归子廆廆亡匿于辽东徐郁家【廆户贿翻又五罪翻载记曰廆字奕洛瓖杜佑曰本名若洛廆】
　　五年春正月己亥有青龙二见武库井中【见贤遍翻考异曰五行志作癸卯今从帝纪】帝观之有喜色百官将贺尚书左仆射刘毅表曰昔龙降夏庭卒为周祸【国语曰夏之衰也褒人之神化为二龙以伺于夏庭夏后卜杀之与去之与止之莫吉卜请其漦而藏之吉乃布币而防告之龙亡而漦在椟而藏之及殷周莫之发也及厉王之末发而观之漦流于庭不可除也王使妇人不帏而噪之化为蚖以入于王府府之童妾未筓乱而遭之既笄而孕当宣王而生不夫而育故惧而弃之鬻弧服者取之以逃于褒褒人有狱以入于幽王王遂嬖之使为后生伯服欲杀太子以成伯服太子奔申申矦与犬戎伐王杀之骊山下夏户雅翻卒子恤翻】易称潜龙勿用阳在下也【易干之初九爻辞】寻案旧典无贺龙之礼帝从之　初陈羣以吏部不能审覈天下之士故令郡国各置中正州置大中正皆取本土之人任朝廷官德充才盛者为之使铨次等级以为九品【事见六十九卷魏文帝黄初元年】有言行脩着则升之【行下孟翻】道义亏缺则降之吏部凭之以补授百官行之浸久中正或非其人奸敝日滋刘毅上疏曰今立中正定九品高下任意荣辱在手操人主之威福夺天朝之权埶【操千高翻朝直遥翻】公无考校之负私无告讦之忌【谓铨次高下或有不当而在公不以考校失实谓罪负发人隐慝无所不至而在私不以告讦为避忌】用心百态营求万端亷譲之风灭争讼之俗成臣窃为圣朝耻之【为于伪翻】盖中正之设于损政之道有八高下逐彊弱是非随兴衰一人之身旬日异状上品无寒门下品无埶族一也置州都者【州都谓中正】本取州里清议咸所归服将以镇异同一言议也今重其任而轻其人使驳违之论横于州里【驳北角翻横户孟翻】嫌讐之隙结于大臣二也本立格之体为九品者谓才德有优劣伦辈有首尾也今乃使优劣易地首尾倒错三也【错千故翻】陛下赏善罚恶无不裁之以法独置中正委以一国之重曽无赏罚之防又禁人不得诉讼使之纵横任意【纵子容翻】无所顾惮诸受枉者抱怨积直不获上闻四也一国之士多者千数或流徙异邦或取给殊方【谓衣食有不给者客于殊方以取给也】面犹不识况尽其才而中正知与不知皆当品状采誉于台府【誉音余】纳毁于流言任已则有不识之蔽听受则有彼此之偏五也凡求人才欲以治民也【治直之翻】今当官着効者或附卑品在官无绩者更获高叙是为抑功实而隆空名长浮华而废考绩六也【长知两翻】凡官不同人事不同能今不状其才之所宐而但第为九品以品取人或非才能之所长以状取人则为本品之所限徒结白论【白素也释素餐者以为空餐白论犹空言也】而品状相妨七也九品所下不彰其罪所上不列其善各任爱憎以植其私天下之人焉得不懈德行而鋭人事八也【焉于防翻懈古隘翻】由此论之职名中正实为奸府事名九品而有八损古今之失莫大于此愚臣以为宐罢中正除九品弃魏氏之敝法更立一代之美制太尉汝南王亮司空卫瓘亦上疏曰魏氏承防乱之后【防息浪翻】人士流移考详无地故立九品之制粗且为一时选用之本耳【粗坐五翻】今九域同规大化方始臣等以为宐皆荡除末法咸用土断【以土著为断也断丁乱翻】自公卿以下以所居为正无复县客【县读曰悬】逺属异土尽除中正九品之制使举善进才各由乡论则华竞自息各求于已矣始平王文学江夏李重上疏【自魏以来王国置师友文学各一人夏户雅翻上时掌翻】以为九品既除宐先开移徙听相并就则土断之实行矣帝虽善其言而终不能改也冬十二月庚午大赦　闰月当阳成矦杜预卒　是嵗塞外匈奴胡太阿厚帅部落二万九千三百人来降【帅读曰率降户江翻】帝处之塞内西河【处昌吕翻】　罢宁州入益州置南夷校尉以防之【置宁州见七十九卷泰始七年　考异曰地理志太康三年废宁州置南夷校尉今从华阳国志】
　　六年春正月尚书左仆射刘毅致仕寻卒　【考异曰晋春秋在七年十月今从本传】　戊辰以王浑为尚书左仆射浑子济为侍中浑主者处事不当【尚书主者也处昌吕翻当丁浪翻】济明法绳之【侍中管门下诸事故得防以法】济从兄佑素与济不协【从才容翻】因毁济不能容其父帝由是疎济后坐事免官济性豪侈帝谓侍中和峤曰我将骂济而后官之如何峤曰济俊爽恐不可屈帝召济切譲之既而曰颇知愧不【不读曰否】济曰尺布斗粟之謡常为陛下愧之【谓帝不能容齐王攸也为于伪翻】他人能令亲者疎臣不能令亲者亲【谓諌而不听也】以此愧陛下耳帝黙然峤洽之孙也【和洽见六十六卷汉献帝建安十四年】青梁幽冀州旱　秋八月丙戌朔日有食之　冬十二月庚子襄阳武矦王濬卒　是嵗慕容删为其下所杀部众复迎涉归子廆而立之涉归与宇文部素有隙【宇文部亦鲜卑种其先有大人曰普回因狩得玉玺三纽文曰皇帝玺普回以为天授其俗谓天子曰宇文故国号宇文并以为氏何氏姓苑曰宇文氏出自炎帝其后以甞草之功鲜卑呼草为俟汾遂号为俟汾氏后世通称俟汾盖音讹也代为鲜卑单于】廆请讨之朝廷弗许廆怒入宼辽西杀略甚众帝遣幽州军讨廆战于肥如【肥如县属辽西郡应劭曰肥子奔燕燕封于此贤曰肥如今平州】廆众大败自是每嵗犯邉又东击扶余扶余王依虑自杀【虑音闾】子弟走保沃沮【沮千余翻】廆夷其国城驱万余人而归七年春正月甲寅朔日有食之魏舒称疾固请逊位以剧阳子罢舒所为必先行而后言逊位之际莫有知者【考异曰舒逊位纪传皆无年月本传曰以灾异逊位帝不听后因正旦朝罢还第表送章绶按本传又曰逊】
