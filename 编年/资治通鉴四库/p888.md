<!-- { "loadSidebar": true } -->
　　咸亨二年春正月甲子上幸东都　【考异曰旧本纪及太子传正月乙巳幸东都留太子于京师监国明年十月己未又云皇太子监国新本纪唐歴统纪皆连歳言太子监国按离长安时已留太子监国及自东都将还岂得又令监国按实録此月无监国事唯明年十月有之今从之】夏四月甲申以西突厥阿史那都支为左骁衞大将军兼匐延都督【显庆二年平贺鲁以处本昆部为匐延都督府厥九勿翻骁坚尧翻匐蒲北翻】以安集五咄陆之众【咄当没翻】　初武元庆等既死【事见上巻干封元年】皇后奏以其姊子贺兰敏之为士彠之嗣【彠一虢翻】袭爵周公改姓武氏累迁文馆学士左散骑常侍【大宗在藩于秦府置文学馆学士其后文崇文二馆皆有学士散悉亶翻骑奇寄翻】魏国夫人之死也【亦见干封元年】上见敏之悲泣曰向吾出视朝犹无恙朝已不救何仓猝如此【朝直遥翻】敏之号哭不对后闻之曰此儿疑我由是恶之敏之貌美蒸于太原王妃及居妃丧释衰绖奏妓【号户髙翻恶乌路翻衰仓冋翻妓渠绮翻】司卫少卿杨思俭女有殊色上及后自选以为太子妃昏有日矣敏之逼而淫之后于是表言敏之前后辠恶请加窜逐六月丙子敕流雷州复其本姓至韶州以马缰绞死【雷州汉徐闻县地梁置南合州隋曰合州仍置海康县大业废州唐武德五年复置贞观八年改曰雷州韶州汉南野县地呉孙皓甘露元年分立始兴郡唐武德初置番州贞观元年改韶州旧志雷州至京师六十五百四十七里至东都五千八百三十六里韶州至京师四千九百三十二里至东都四千一百四十二里缰居良翻】朝士坐与敏之交游流岭南者甚众【朝直遥翻】　秋七月乙未朔髙侃破髙丽余众于安市城【丽力知翻】　九月丙申潞州长史徐王元礼薨　冬十一月甲午朔日有食之　车驾自东都幸许汝十二月癸酉校猎于叶县【旧志东都至许州四百里至汝州百八十里叶县旧属南阳郡后并省后齐置襄州后周废州置南襄城郡隋废郡为叶县属许州叶式涉翻】丙戌还东都
　　三年春正月辛丑以太子左卫副率梁积夀为姚州道行军摠管【太子十率府各有副率位四品率所律翻】将兵讨叛蛮【将即亮翻】　庚戌昆明蛮十四姓二万三千户内附置殷敦总三州【防蛮西有昆明蛮一曰昆弥蛮以西洱河为境即叶榆河也去长安九千里殷州居戎州西北总州居西南敦州居南逺不过五百余里近三百里】　二月庚午徙吐谷浑于鄯州浩亹水南【汉书地理志浩亹水东至允吾入湟允吾唐为鄯州龙支县水经注浩亹河出允吾西北塞外东迳浩亹县故城南又东流注于湟水俗呼为閤门河吐从暾入声谷音浴鄯时战翻浩音诰亹音门】吐谷浑畏吐蕃之彊不安其居又鄯州地狭寻徙灵州以其部落置安乐州【时以灵州鸣沙县地置安乐州乐音洛】以可汗诺曷鉢为刺史【可从刋入声汗音寒】吐谷浑故地皆入于吐蕃　己卯侍中永安郡公姜恪薨　夏四月庚午上幸合璧宫　吐蕃遣其大臣仲琮入贡上问以吐蕃风俗对曰吐蕃地薄气寒风俗朴鲁然法令严整上下一心议事常自下而起因人所利而行之斯所以能持久也上诘以吞灭吐谷浑【见上巻龙朔三年诰去吉翻】败薛仁贵【见上巻咸亨元年败蒲迈翻】冦逼凉州事【吐蕃既灭吐谷浑又破西域则冦逼凉州矣】对曰臣受命贡献而已军旅之事非所闻也上厚赐而遣之癸未遣都水使者黄仁素使于吐蕃【使防吏翻】　秋八月壬午特进髙阳郡公许敬宗卒【卒子恤翻】太常博士袁思古议敬宗弃长子于荒徼【徼吉吊翻】嫁少女于夷貊【少诗照翻貊莫白翻】案諡法名与实爽曰缪请諡为缪【缪靡幼翻】敬宗孙太子舍人彦伯讼思古与许氏有怨请改諡太常博士王福畤议【畤音止】以为得失一朝荣辱千载【大常博士拟谥皆迹其功行为之褒贬大行大名之小行小名之载于亥翻】若嫌隙有实当据法推绳如其不然义不可夺户部尚书戴至德谓福畤曰髙阳公任遇如是何以谥之为缪对曰防晋司空何曾既忠且孝徒以日食万钱秦秀谥之为缪【见八十巻晋武帝咸宁四年】许敬宗忠孝不逮于曾而饮食男女之累过之【累力瑞翻】諡之曰缪无负许氏矣诏集五品已上更议礼部尚书阳思敬议按諡法既过能改曰恭请諡曰恭诏从之敬宗尝奏流其子昂于岭南又以女嫁蛮酋冯盎之子多纳其货【酋慈由翻】故思古议及之福畤勃之父也【王勃见二百巻龙朔元年】　九月癸卯徙沛王贤为雍王【雍于用翻】冬十月己未诏太子监国【监古衘翻】　壬戌车驾发东都十一月戊子朔日有食之　甲辰车驾至京师　十二月髙侃与髙丽余众战于白水山破之新罗遣兵救髙丽侃击破之　癸卯以左庶子刘仁轨同中书门下三品　太子罕接宫臣典膳丞全椒邢文伟輙减所供膳【东宫典膳局郎正六品上丞正八品上掌进膳尝食全椒县时属滁州】并上书谏太子太子复书谢以多疾及入侍少暇嘉纳其意【上时掌翻】顷之右史缺上曰邢文伟事吾子能撤膳进谏此直士也擢为右史【起居舍人从六品上属中书省掌修记言之史録天子之制诰德音如记言之制以纪时政之损益季终则授之于国史龙朔改曰右史】太子因宴集命宫臣掷倒【唐散乐有舞伎舞轮伎长蹻伎跳铃伎掷倒伎跳劒伎吞劒伎皆梁之遗伎也】次至左奉裕率王及善【隋置太子内率府拟上台千牛卫掌东宫千牛备身侍奉之事龙朔改为左右奉裕率率所律翻】及善曰掷倒自有伶官【伶卢经翻】臣若奉令恐非所以羽翼殿下也太子谢之上闻之赐及善缣百匹寻迁左千牛卫将军【千牛刀即人主防身刀也取庄子庖丁言解千牛而芒刃不减之义后魏有千牛备身掌宿卫侍从隋帝置备身府唐改千牛府】
　　四年春正月丙辰绛州刺史郑惠王元懿薨　三月丙申诏刘仁轨等改修国史以许敬宗等所记多不实故也　夏四月丙子车驾幸九成宫　闰五月燕山道摠管右领军大将军李谨行大破髙丽叛者于瓠芦河之西【胡峤曰黒车子之北有牛蹄突厥人身牛足其地有寒水曰瓠河夏秋水厚二尺秋冬氷彻底常烧器销氷乃得饮余按唐书刘仁轨传此瓠芦河当在髙丽南界新罗七里城之北燕因肩翻下同】俘获数千人余众皆犇新罗时谨行妻刘氏留伐奴城髙丽引靺鞨攻之刘氏檈甲帅众守城久之虏退【靺鞨音末曷檈音宦帅读曰率】上嘉其功封燕国夫人谨行靺鞨人突地稽之子也【突地稽见一百八十九巻髙祖武德四年】武力絶人为众夷所惮　秋七月婺州大水溺死者五千人【婺亡遇翻溺奴狄翻】　八月辛丑上以疟疾令太子于延福殿受诸司啓事【疟迸约翻】　冬十月壬午中书令阎立本薨　乙巳车驾还京师　十二月丙午弓月疎勒二王来降【降户江翻下同】西突厥兴防亡可汗之世诸部离散弓月及阿悉吉皆叛【阿悉吉即阿悉结弩失毕五俟斤之一也】苏定方之西讨也【见二百巻显庆二年】擒阿悉吉以归弓月南结吐蕃北招咽麪【咽麫亦铁勒种居得嶷海咽于甸翻麫眡见翻】共攻疎勒降之上遣鸿胪卿萧嗣业发兵讨之嗣业兵未至弓月惧与踈勒皆入朝上赦其辠遣归国【胪陵如翻朝直遥翻】
　　上元元年【是年八月方改元】春正月壬午以左庶子同中书门下三品刘仁轨为鸡林道大摠管【帝以新罗国为鸡林州】卫尉卿李弼右领军大将军李谨行副之发兵讨新罗时新罗王法敏既纳髙丽叛众又据百济故地使人守之上大怒诏削法敏官爵其弟右骁卫贠外大将军临海郡公仁问在京师【骁坚尧翻】立以为新罗王使归国　三月辛亥朔日有食之　贺兰敏之既得辠皇后奏召武元爽之子承嗣于岭南【干封元年元爽流振州】袭爵周公拜尚衣奉御【尚衣奉御属殿中省掌衣服详其制度辩其名数】夏四月辛卯迁宗正卿　秋八月壬辰追尊宣简公为宣皇帝妣张氏为宣庄皇后懿王为光皇帝妣贾氏为光懿皇后【后魏金门镇将熙太祖虎之祖也谥宣简公魏憧主天赐太祖虎之父也谥懿王】太武皇帝为神尧皇帝太穆皇后为太穆神皇后文皇帝为太宗文武圣皇帝文德皇后为文德圣皇后皇帝称天皇皇后称天后以避先帝先后之称【实欲自尊而以避先帝先后之称为言武后之意也之称尺证翻】改元赦天下戊戌敕文武官三品以上服紫金玉帯四品服深绯
　　金帯五品服浅绯金带六品服深緑七品服浅緑并银带八品服深青九品服浅青并防石带【鍮石似金而非金鍮托侯翻】庶人服黄铜铁带自非庶人不听服黄【非庶人谓工商杂户】　九月癸丑诏追复长孙晟长孙无忌官爵以无忌曾孙翼袭爵赵公听无忌丧归陪葬昭陵【无忌削官爵而死见二百巻显庆四年】甲寅上御翔鸾阁【据旧书郝处俊传翔鸾阁在含元殿东唐六典含元殿翼以二阁左】
　　【曰翔鸾右曰栖鳯二阁之下为东西朝堂】观大酺【酺薄胡翻】分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推棃让枣【梁元帝遗武陵王书有是言乐音洛少诗沼翻推吐雷翻】相亲如一今分二朋递相夸竞俳优小人言辞无度恐其交争胜负讥诮失礼非所以崇礼义劝敦睦也上瞿然曰【诮才笑翻瞿九遇翻惊视貌】卿逺识非众人所及也遽止之是日卫尉卿李弼暴卒于宴所为之废酺一日【为于伪翻】　冬十一月丙午朔车驾发京师己酉校猎华山之曲武原【华山在华州华隂县南曲武原在华山下华户化翻】戊辰至东都箕州録事参军张君澈等诬告刺史蒋王恽及其子汝南郡王炜谋反【恽于粉翻炜于鬼翻】敕通事舍人薛思贞驰传往按之【传张恋翻】十二月癸未恽惶惧自缢死【缢于计翻】上知其非罪深痛惜之斩君澈等四人　戊子于阗王伏阇雄来朝【阗徒贤翻阇视遮翻朝直遥翻下同】　辛卯波斯王卑路斯来朝　壬寅天后上表以为国家圣绪出自元皇帝【老子姓李名耳唐祖之干封元年尊为元皇帝上时掌翻下同】请令王公以下皆习老子每歳明经凖孝经论语策试又请自今父在为母服齐衰三年【古礼父在为母服朞为于伪翻齐音咨衰仓回翻】又京官八品以上宜量加俸禄【京官在京官也量音良】及其余便宜合十二条诏书褒美皆行之　是歳有刘晓者上防论选【选须绢翻下同考异曰防要作刘峣今从统纪】以为今选曹以检勘为公道【检勘者谓考其功过察其假名承伪隐冐升降】书判为得人殊不知考其德行才能况书判借人者众矣又礼部取士专用文章为甲乙故天下之士皆舍德行而趋文艺有朝登甲科而夕陷刑辟者虽日诵万言何闗理体【理体即治道行下孟翻趋七喻翻下同辟毗亦翻】文成七步未足化人况尽心卉木之间极笔烟霞之际以斯成俗岂非大谬夫人之慕名如水趋下上有所好下必甚焉陛下若取士以德行为先文艺为末则多士雷奔四方风动矣【趋七喻翻好呼到翻下隣好同】
