<!-- { "loadSidebar": true } -->
　　建攻东川连兵累嵗不聴诏命【王建岂特攻东川哉李茂贞山南巡属诸州建取之亦多矣力不能制欲挟天子之令以临之】甲寅贬建南州刺史【新志武徳三年开黔南蛮置南州宋白曰南州战国时为巴国界秦则巴郡之地汉为江州之境唐武徳三年割渝州之东界置南州】乙卯以茂贞为西川节度使以覃王嗣周为鳯翔节度使癸亥王建克梓州南寨执其将李继宁丙寅宣谕使李洵至梓州【四月李洵受命而使六月始至】己巳见建于张杷砦建指执旗者曰战士之情不可夺也　覃王赴镇李茂贞不受代【李茂贞之狡悍岂肯以鳯翔授人涉险而争蜀邪】围覃王于奉天　置宁逺军于容州以李克用大将葢寓领节度使【李克用之平王行瑜也葢寓以功领容管观察使今升领节度使】　秋七月加荆南节度使成汭兼侍中　韩建移书李茂贞茂贞解奉天之围覃王归华州　以天雄节度使李继徽为静难节度使【李继徽自秦州徙邠州邠宁亦为李茂贞有矣难乃旦翻】　庚戍钱镠还杭州【自越还杭】遣顾全武取苏州乙未拔松江【松江在苏州南四十里淮南立寨以守之】戊戌拔无锡【无锡汉县唐属常州九域志在州东九十一里】辛丑拔常熟华亭【宋白曰常熟县后汉至吴为司盐都尉晋置南沙县梁置常熟县今昆山县东一百三十里常熟故城是也九域志在苏州北七十五里天寳十载分嘉兴置华亭县属苏州在州西南今属秀州】　初李克用取幽州【见二百五十九卷干宁元年】表刘仁恭为节度使留戌兵及腹心将十人典其机要租赋供军之外悉输晋阳及上幸华州克用徴兵于仁恭又遗成徳节度使王镕义武节度使王郜书【遗唯季翻郜音告】欲与之共定闗中奉天子还长安仁恭辞以契丹入寇【洪遵曰契丹之读如吃惟新唐书有音今从欺讫翻】须兵扞御请俟虏退然后承命克用屡趣之【趣读日促】使者相继数月兵不出克用移书责之仁恭抵书于地慢骂囚其使者欲杀河东戍将戍将遁逃获免【克用留兵戍幽州见上卷干宁二年】克用大怒八月自将击仁恭【为克用计者先举河东之甲以勤王事定之后然后移兵临燕以问罪刘仁恭安所逃其死乎不知出此遽兴忿兵其败宜矣】　上欲幸奉天亲讨李茂贞令宰相议之宰相切谏乃止【议者率谓昭宗忿不思难然亦可悲矣】延王戒丕还自晋阳【戒丕使晋阳见上卷上年】韩建奏自陛下即
　　位以来与近辅交恶【近辅邠岐同华也】皆因诸王典兵凶徒乐祸【乐音洛】致銮舆不安比者臣奏罢兵权【比毗至翻近也】实虑不测之变今闻延王覃王尚苞隂计愿陛下圣防不疑【防丁乱翻】制于未乱【周书云制治于未乱建奏引之李巨川之辞也】则社稷之福【韩建欲杀诸王久矣惮李克用故未敢发延王既还知克用之兵不能至故决请杀之】上曰何至于是数日不报建乃与知枢密刘季述矫制发兵围十六宅诸王被髪或缘垣或升屋呼曰宅家救儿【被皮义翻呼火故翻唐末宫中率称天子曰宅家】建拥通沂睦济韶彭韩陈覃延丹十一王至石隄谷尽杀之【石隄谷在华州西欧阳脩集古录云殽阬君祠今谓之五部神庙其象有石隄西戍树谷五楼先生东台御史王剪将军莫晓其义其碑云石隄树谷南通商雒又云前世通利吏民兴贵有御史大夫将军牧伯故为立祠以报其功乃知五部之号自汉有之如此则石隄者石隄谷之神五部神之一也唐韩建杀诸王于石隄谷葢此谷也殽阬神祠在华州郑县　考异曰旧纪是日通覃以下十一王并其侍者皆为建兵所拥至石隄谷无长少皆杀之唐补纪曰六宅诸王准前商量请置殿后都韩建怨怒进状争论与诸王互説短长上乃缚韩王克良已下十人送韩建府建以棘刺围于大防经宿不与相见军吏谏遂请诸王归宫散却殿后都新纪八月韩建杀通王滋沂王湮韶王彭王嗣韩王嗣陈王嗣覃王嗣周嗣延王戒丕嗣丹王允按旧纪韩建奏睦王济王韶王通王彭王韩王仪王陈王八人新宗室传初帝遣嗣延王戒丕嗣丹王允徃见李克用又有覃王嗣周则是十一人新纪传仪作沂按昭宗子禋封沂王不应更封宗室旧纪仪禋恐可据】以谋反闻　贬礼部尚书孙偓为南州司马秘书监朱朴先贬夔州司马再贬郴州司户　【考异曰实录朴贬郴州司户薛廷珪鳯阁书词有朴自秘书监责除蜀王傅分司东都制云苞藏莫顾于朝纲进见不由于相府复云犹希顾问之间来挠澄清之化又贬渠州司马制云争臣条奏宪府极言指陈负固之谋忿嫉崇奸之计与此稍异今从实录】朴之为相何迎骤迁至右諌议大夫至是亦贬湖州司马【何迎荐朱朴见上卷上年】　钟传欲讨吉州刺史襄阳周琲琲帅其众奔广陵【琲部凂翻又蒲昧翻帅读曰率】　王建与顾彦晖五十余战九月癸酉朔围梓州蜀州刺史周徳权言于建曰公与彦晖争东川三年士卒疲于矢石百姓困于输挽【挽音晩】东川羣盗多据州县彦晖懦而无谋欲为偷安之计皆啗以厚利【啗徒监翻】恃其救援故坚守不下今若遣人谕贼帅以祸福【帅所类翻】来者赏之以官不服者威之以兵则彼之所恃反为我用矣建从之彦晖势益孤徳权许州人也　丁丑李克用至安塞军【安塞军在蔚州之东妫州之西新志幽州丁零川西南有安塞军】辛巳攻之幽州将单可及引骑兵至【单上演翻姓也又都寒翻亦姓也元魏孝文帝改代北内入诸渇单氏为单氏】克用方饮酒前锋白贼至矣克用醉曰仁恭何在对曰但见可及辈克用瞠目曰【瞠昌真翻】可及辈何足为敌亟命撃之是日大雾不辨人物幽州将杨师侃伏兵于木涧【据新书木涧亦在蔚州界】河东兵大败失亡大半【史言李克用轻敌又不得天时故败】防大风雨震电幽州兵解去【史言克用败而得免者亦天也】克用醒而后知败责大将李存信等曰吾以醉废事汝曹何不力争【邢州之叛莘县之溃木涧之败皆李存信之罪也克用终亲任之可谓失刑矣】　湖州刺史李彦徽欲以州附于杨行密【去年杨行密表彦徽知湖州故欲附之】其众不从彦徽奔广陵都指挥使沈攸以州归钱镠【钱镠自此遂有湖州】　以彰义节度使张琏为鳯翔西北行营招讨使以讨李茂贞复以王建为西川节度使同平章事加义武节度使
