<!-- { "loadSidebar": true } -->
　　元嘉五年春正月辛未魏京兆王黎卒　荆州刺史彭城王义康性聪察在州职事修治【治直吏翻】左光禄大夫范泰谓司徒王曰天下事重权要难居卿兄弟盛满当深存降挹【谓及弟昙首皆居权要】彭城王帝之次弟宜征还入朝共参朝政【朝直遥翻】纳其言时大旱疾疫上表引咎逊位帝不许　秦商州刺史领浇河太守姚濬叛降河西【晋时张祚以敦煌郡为商州时敦煌属河西炽磐盖以濬遥领商州而守浇河也浇坚尧翻降戸江翻】秦王炽磐以尚书焦嵩代濬帅骑三千讨之【帅读曰率骑竒寄翻】二月嵩为吐谷浑元绪所执　魏改元神防【防居牙翻牡鹿也以获神鹿改元魏书灵徴志时定州获白防白防鹿也又见于乐陵】　魏平北将军尉眷攻夏主于上邽【尉纡勿翻】夏主退屯平凉奚斤进军安定与丘堆娥清军合斤马多疫死士卒乏粮乃深垒自固遣丘堆督租于民间士卒暴掠不设儆备夏主袭之堆兵败以数百骑还城夏主乘胜日来城下钞掠不得刍牧诸将患之监军侍御史安颉曰【钞楚交翻将即亮翻监工衔翻颉户结翻】受诏灭贼今更为贼所困退守穷城若不为贼杀当坐法诛进退皆无生理而诸王公晏然曾不为计乎【奚斤封宜城王为司空】斤曰今军士无马以步击骑必无胜理当须京师救骑至合撃之颉曰今猛寇游逸于外吾兵疲食尽不一决战则死在旦夕救骑何可待乎等于就死死战不亦可乎斤又以马少为辞【骑竒寄翻少诗沼翻】颉曰今敛诸将所乘马可得二百匹颉请募敢死之士出击之就不能破敌亦可以折其鋭且赫连昌狷而无谋好勇而轻【狷吉县翻好呼到翻轻遣政翻】毎自出挑战【挑徒了翻】众皆识之若伏兵掩击昌可擒也斤犹难之颉乃隂与尉眷等谋选骑待之既而夏主来攻城颉出应之夏主自出陈前战【陈读曰阵】军士识其貌争赴之防天大风扬尘昼昏夏主败走颉追之夏主马蹶而坠遂擒之　【考异曰十六国春秋钞云承光三年五月战于黑渠为魏所败昌与数千骑奔还魏追骑亦至昌河内公费连乌提守髙平徙诸城民七万户于安定以都之四年二月魏军至安定三城溃昌奔秦州魏东平公娥清追擒之送于魏与后魏纪传不同今从后魏书】颉同之子也【安同永兴初八公之一也】夏大将军领司徒平原王定收其余众数万犇还平凉即皇帝位【定小字直偾夏王勃勃第五子】大赦改元胜光三月辛巳赫连昌至平城魏主馆之于西宫门内器用皆给乘舆之副又以妹始平公主妻之【乘绳证翻妻七细翻】假常忠将军赐爵防稽公【防公外翻】以安颉为建节将军赐爵西平公尉眷为宁北将军进爵渔阳公魏主常使赫连昌侍从左右【从才用翻】与之单骑共逐鹿深入山涧昌素有勇名诸将咸以为不可魏主曰天命有在亦何所惧亲遇如初奚斤自以为元帅而昌为偏裨所擒深耻之乃舍辎重【重直龙翻下同】赍三日粮追夏主于平凉娥清欲循水而往【清盖欲循泾水而进】斤不从自北道邀其走路至马髦岭【马髦山之岭也】夏军将遁防魏小将有罪亡归于夏告以魏军食少无水【少诗沼翻】夏主乃分兵邀斤前后夹撃之魏兵大溃斤及娥清刘防皆为夏所擒【去年魏遣刘拔与斤共撃夏】士卒死者六七千人　【考异曰宋索虏传元嘉五年使大将吐伐斤西伐长安生擒赫连昌于安定封昌为公以妹妻之昌弟定在陇上吐伐斤乘胜以骑三万讨之定伏设于陇山弹筝谷破之斩吐伐斤尽坑其众定率众东还复克长安焘又自攻不克乃分军戍大城而还今从后魏书】丘堆守辎重在安定闻斤败弃辎重奔长安与髙凉王礼偕奔蒲阪【阪音反】夏人复取长安【复扶又翻下复劝同】魏主大怒命安颉斩丘堆代将其众镇蒲阪以拒之【将即亮翻】　夏四月夏主遣使请和于魏魏主以诏谕之使降【使疏吏翻降戸江翻】　壬子魏主西巡戊午畋于河西【此君子津之西也】大赦　五月秦文昭王炽磐卒太子暮末即位大赦改元永　平陆令河南成粲【平陆县自汉以来属东平郡】复劝王逊位【复扶又翻】从之累表陈请帝不得已六月庚戌以为衞将军开府仪同三司　甲寅魏主如长川【魏书帝纪泰常八年筑长城于长川之南】　塟秦文昭王于武平陵庙号太祖秦王暮末以右丞相元基为侍中相国都督中外诸军录尚书事以镇军大将军河州牧谦屯为骠骑大将军【河州治枹罕乞伏氏所都骠匹妙翻骑竒寄翻下同】征安北将军凉州刺史段晖为辅国大将军御史大夫【段晖先镇乐都】叔父右禁将军千年为镇北将军凉州牧镇湟河以征北将军木弈干为尚书令车骑大将军以征南将军吉毗为尚书仆射衞大将军河西王防逊因秦防伐秦西平西平太守麴承谓之曰殿下若先取乐都则西平必为殿下之有茍望风请服亦明主之所疾也防逊乃释西平攻乐都相国元基帅骑三千救乐都【元基自枹罕救乐都乐音洛】甫入城而河西兵至攻其外城克之絶其水道城中饥渇死者大半东羌乞提从元基救乐都隂与河西通谋下绳引内其兵登城者百余人鼓噪烧门元基帅左右奋撃河西兵乃退【帅读曰率】初文昭王疾病谓暮末曰吾死之后汝能保境则善矣沮渠成都为防逊所亲重汝宜归之至是暮末遣使诣防逊许归成都以求和【成都为秦禽事见一百十九卷武帝永初三年沮子余翻使疏吏翻下同】防逊引兵还遣使入秦吊祭暮末厚资送成都遣将军王伐送之防逊犹疑之使恢武将军沮渠竒珍伏兵于扪天岭执伐并其骑士三百人以归既而遣尚书郎王杼送伐还秦并遗暮末马千匹及锦银缯【遗于季翻音计缯慈林翻】秋七月暮末遣记室郎中马艾如河西报聘　魏主还宫　八月复如广甯观温泉【水经注下洛县故城魏燕州广甯县广甯郡治魏土地记下洛城东南四十里有桥山山下有温泉泉上有祭堂雕檐华宇被于浦上石池吐泉阳阳其下炎凉代序是水灼焉无改能治百疾赴者若流复扶又翻】柔然纥升盖可汗遣其子将万余骑寇魏边【纥戸骨翻可读从刋入声汗音寒将即亮翻骑竒寄翻】魏主自广甯还追之不及九月还宫　冬十月甲辰魏主北巡壬子畋于牛川　秦凉州牧乞伏千年嗜酒残虐不恤政事秦王暮末遣使让之千年惧犇河西【奔河西王防逊也】暮末以叔父光禄大夫沃陵为凉州牧镇湟河　徐州刺史王仲徳遣步骑二千伐魏济阳陈留【济阳县汉晋以来属陈留郡此时陈留郡治浚仪杜佑曰济阳县故城在曹州寃句县西南济子礼翻　考异曰后魏纪云淮北镇将按南史仲徳时为安北将军徐州刺史宋书仲徳传阙又宋书南史本纪北史本纪及宋魏诸臣列传魏刘裕传宋索虏传皆无是年王仲徳等伐魏事唯后魏本纪有之今从之】　魏主还宫　魏定州丁零鲜于台阳等二千余家叛入西山【魏主珪皇始二年置安州于中山天兴三年改曰定州西山即曲阳西山也】州郡不能讨闰月魏主遣镇南将军叔孙建讨之　十一月乙未朔日有食之　魏主如西河校猎【河水迳汉云中桢陵县西南平城在其东北故谓之西河】十二月甲申还宫　河西王防逊伐秦至磐夷秦相国元基等将骑万五千拒之防逊还攻西平征虏将军出连辅政等将骑二千救之【将即亮翻骑竒寄翻】秘书监谢灵运自以名辈才能应叅时政上唯接以
　　文义毎侍宴谈赏而已王昙首王华殷景仁名位素出灵运下并见任遇灵运意甚不平多称疾不朝直【不入朝不入直也昙徒含翻朝直遥翻】或出郭游行且二百里经旬不归既无表闻又不请急上不欲伤大臣意讽令自解灵运乃上表陈疾上赐假令还防稽【假居讶翻防工外翻】而灵运游饮自若为法司所纠坐免官　是嵗师子王刹利摩诃及天竺迦毗黎王月爱皆遣使奉表入贡表辞皆如浮屠之言【南史师子国天竺旁国也其地和适无冬夏之异五谷随人种不湏时节天竺有迦毗黎苏摩黎斤陀利婆黎等国皆事佛道刹初辖翻迦古牙翻又居伽翻使疏吏翻】　魏镇逺将军平舒矦燕鳯卒【燕鳯厯事拓跋氏四世】
