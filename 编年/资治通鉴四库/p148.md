<!-- { "loadSidebar": true } -->
　　三年夏四月赦天下　大旱　王氏五侯争以奢侈相尚成都侯商尝病欲避暑従上借明光宫【师古曰黄图云明光宫在城内近桂宫】后又穿长安城引内沣水【地理志沣水出鄠县东南北流过上林苑入渭】注第中大陂以行船立羽盖【羽盖编羽为之】张周帷【周帷船之四周皆张帷】楫棹越歌【师古曰楫棹皆所以行船也令执楫棹人为越歌也楫谓棹之短者也今吴越之人谓之挠音饶越歌为越之歌】上幸商第见穿城引水意恨内衘之未言后防行出过曲阳侯第又见园中土山渐台象白虎殿【起土山渐台又为室屋象白虎殿也】于是上怒以让车骑将军音商根兄弟欲自黥劓以谢太后【劓鱼器翻又牛倨翻】上闻之大怒乃使尚书责问司校尉京兆尹知成都侯商等奢僣不轨藏匿奸猾皆阿縦不举奏正灋二人顿首省户下【司校尉察三辅京兆尹治京邑而阿縦不举奏故责之省户禁门也】又赐车骑将军音防书曰外家何甘乐祸败【师古曰言此罪过并身自为之余谓言商等奢侈必将得罪何乃甘心为之以为乐也乐音洛】而欲自黥劓相戮辱于太后前伤慈母之心以危乱国家外家宗族彊上一身寖弱日乆今将一施之【师古曰行刑罪】君其召诸侯令待府舎【诸侯指商根等师古曰令摠集音舍待诏命】是日诏尚书奏文帝诛将军薄昭故事【见十四卷文帝前十年】车骑将军音借稾请罪【师古曰自坐稾上言待刑戮也】商立根皆负斧质谢良乆乃已上特欲恐之实无意诛也　秋八月乙卯孝景庙北阙灾　初许皇后与斑偼伃皆有宠于上上尝游后庭欲与倢伃同辇载【偼伃音接于下同】偼伃辞曰观古圗画贤圣之君皆名臣在侧三代末主乃有嬖妾今欲同辇得无近似之乎【师古曰嬖爱也音必计翻又卑义翻近音巨靳翻】上善其言而止太后闻之喜曰古有樊姬【张晏曰楚王好田樊姬为不食禽兽之肉按樊姬事楚荘王】今有斑偼伃斑偼伃进侍者李平得幸亦为偼伃赐姓曰衞其后上防行过阳阿主家【师古曰阳阿平原之县也应劭曰平原漯隂东南五十里有阳阿乡故县也　考异曰五行志作河阳主伶赵后外传及荀纪亦作河阳外戚传顔师古注曰阳阿平原之县也今俗书阿字作河或为河阳皆后人所妄改耳今従之】悦歌舞者赵飞燕【师古曰以其体轻故曰飞燕】召入宫大幸有女弟复召入【复扶又翻】姿性尤醲粹左右见之皆啧啧嗟赏【啧啧众口称羡而作声也音侧革翻】有宣帝时披香博士淖方城在帝后【披香博士后宫女职也淖音女教翻姓也】唾曰此祸水也灭火必矣姊弟俱为偼伃贵倾后宫许皇后斑偼伃皆失宠于是赵飞燕譛告许皇后斑偼伃挟媚道【妇人挟媚道者蛊诅他人求已亲媚】祝诅后宫詈及主上【祝职救翻诅荘助翻詈力智翻】冬十一月甲寅许后废处昭台宫【师古曰宫在上林中处昌吕翻】后姊谒皆诛死亲属归故郡【后姊谒为平安刚侯夫人许氏本山阳人也】考问斑偼伃偼伃对曰妾闻死生有命富贵在天【论语载子夏答司马牛之言】修正尚未防福为邪欲以何望使鬼神有知不受不臣之愬【师古曰祝诅主上是不臣也】如其无知愬之何益故不为也上善其对赦之赐黄金百斤赵氏姊弟骄妬偼伃恐乆见危乃求共养太后于长信宫【师古曰共音居用翻养音弋向翻宫阁记长信殿在长乐宫太后常居之】上许焉　广汉男子郑躬等六十余人攻官寺簒囚徒盗库兵自称山君【广汉郡髙帝分蜀郡置属益州师古曰逆取曰簒风俗通寺司也诸官府所止皆曰寺】四年秋勃海清河信都河水湓溢【勃海唐沧景州清河唐贝州信都唐冀州师古曰湓涌也音普顿翻】灌县邑三十一败官亭民舍四万余所【败补迈翻】平陵李寻奏言议者常欲求索九河故迹而穿之今因其自决可且勿塞以观水埶【索山客翻塞悉则翻下同】河欲居之当稍自成川跳出沙土然后顺天心而圗之必有成功而用财力寡于是遂止不塞朝臣数言百姓可哀上遣使者处业振赡之【师古曰防业谓安处之使得居业数所角翻处昌吕翻】广汉郑躬党与濅广犯歴四县众且万人州郡不能制冬以河东都尉赵防为广汉太守发郡中及蜀郡合三万人击之或相捕斩除罪【师古曰贼党相捕斩赦其本罪】旬月平迁防为执金吾赐黄金百斤　是嵗平阿安侯王谭薨上悔废谭使不辅政而薨也乃复进成都侯商【复扶又翻】以特进领城门兵置幕府得举吏如将军【汉制列将军置幕府得举吏】魏郡杜邺时为郎素善车骑将军音见音前与平阿侯有隙即説音曰夫戚而不见殊孰能无怨【师古曰戚近也殊谓异于疏也説输芮翻】昔秦伯有千乗之国而不能容其母弟【师古曰秦景公母弟公子鍼有宠于其父桓公景公立鍼惧而奔晋事在昭元年故经书秦伯之弟鍼出奔晋传曰称弟罪秦伯也】春秋讥焉周召则不然【师古曰言周公召公无私怨也余谓不然者不为秦伯之为也召读曰邵】忠以相辅义以相匡同己之亲等已之尊不以圣徳独兼国宠又不为长専受荣任分职于陕并为弼凝【师古曰分职于陕谓自陕以东周公主之自陕以西召公主之陕即今陕州县也音式冉翻而説者妄云分陕是颍川郏县谬矣弼凝谓左辅右弼前凝后丞也今按字书陕従两入郏従两人人自不考耳为于伪翻长知两翻】故内无感恨之隙【师古曰感音胡闇翻】外无侵侮之羞俱享天祐两荷髙名者盖以此也【荷下可翻】窃见成都侯以特进领城门兵复有诏得举吏如五府【丞相御史及车骑左右将军府也复扶又翻】此明诏所欲必宠也将军宜承顺圣意加异徃时每事凡议必与及之发于至诚则孰不説谕【师古曰言皆出于至诚彼必和説无忧乖异也説读曰悦】音甚嘉其言由是与成都侯商亲宻二人皆重邺永始元年春正月癸丑太官凌室火【师古曰凌室藏氷之室凌音力证翻又音陵】戊午戾后园南阙火　【考异曰五行志及荀纪二火皆作灾今従汉书】上欲立赵偼伃为皇后皇太后嫌其所出防甚难之太后姊子淳于长为侍中数徃来通语东宫【数所角翻】嵗余乃得太后指许之夏四月乙亥上先封偼伃父临为成阳侯【恩泽侯表成阳侯食邑于汝南新息】諌大夫河间刘辅上书【汉书刘辅河间宗室】言昔武王周公承顺天地以飨鱼乌之瑞然犹君臣祗惧动色相戒【今文尚书防誓曰白鱼入于王舟有火复于王屋流为乌周公曰复哉复哉】况于季世不防继嗣之福屡受威怒之异者虖【威怒谓皇天降威震怒也虖古乎字】虽夙夜自责改过易行【行下孟翻】畏天命念祖业妙选有徳之世考卜窈窕之女【郑曰考犹稽也师古曰窈窕幽闲也】以承宗庙顺神祗心塞天下望【塞悉则翻】子孙之祥犹恐晚暮今乃触情縦欲倾于卑贱之女欲以母天下不畏于天不愧于人惑莫大焉里语曰腐木不可以为柱人婢不可以为主　【考异曰刘辅传云腐木不可以为柱卑人不可以为主荀纪柱作珪卑人作人婢今柱従汉书人婢従荀纪】天人之所不予必有祸而无福市道皆共知之【师古曰市道市中之道也一曰市人及行于道路者也予读曰与】朝廷莫肯壹言臣窃伤心不敢不尽死书奏上使侍御史收缚辅系掖庭秘狱【师古曰汉旧仪掖庭诏狱令丞宦者为之主理妇人女宫也】羣臣莫知其故于是左将军辛庆忌右将军亷褒光禄勲琅邪师丹太中大夫谷永【四人皆中朝官】俱上书曰窃见刘辅前以县令求见擢为諌大夫【辅以襄贲令上书言得失召见擢谏大夫襄贲东海县也贲音肥】此其言必有卓诡切至当圣心者故得拔至于此旬月之间收下秘狱【下遐稼翻】臣等愚以为辅幸得托公族之亲在谏臣之列新従下土来未知朝廷体独触忌讳不足深过【过犹罪也】小罪宜隠忍而已如有大恶宜暴治理官与众共之【理官谓廷尉也师古曰令众人知其罪抶而罚之暴显示也显示其罪使理官治之】今天心未豫【张晏曰豫悦豫也】灾异屡降水旱迭臻方当隆寛广问褒直尽下之时也而行惨急之诛于谏争之臣【争读曰诤】震惊羣下失忠直心假令辅不坐直言所坐不着【师古曰着明也】天下不可户晓【师古曰言不可家家晓谕之也】同姓近臣本以言显其于治亲养忠之义【治直之翻】诚不宜幽囚于掖庭狱公卿以下见陛下进用辅亟而折伤之暴人有惧心精鋭销耎【师古曰人人皆惧也苏林曰耎弱也师古曰耎音乃乱翻又乳兖翻】莫敢尽节正言非所以昭有虞之聴【师古曰舜有敢谏之鼓故言有虞之聴也一曰谓达四聪也】广徳美之风臣等窃深伤之惟陛下留神省察【省悉井翻】上乃徙辅系共工狱【苏林曰考工也师古曰少府之属官亦有诏狱共读与龚同】减死罪一等论为鬼薪【应劭曰取薪给宗庙为鬼薪三嵗刑也】　初太后兄弟八人独弟曼早死不侯【凤嗣父爵阳平侯崇安成侯庶弟五人同日封谓之五侯八人之中独曼不侯】太后怜之曼寡妇渠供养东宫【供古用翻养余亮翻】子莽幼孤不及等比【师古曰比音必寐翻余谓当音毗至翻】其羣兄弟皆将军五侯子乗时侈靡【师古曰乗因也因富贵之时】以舆马声色佚游相髙【师古曰佚与逸同】莽因折节为恭俭勤身博学【折而设翻】被服如儒生【师古曰被音皮义翻】事母及寡嫂养孤兄子行甚敕备【莽兄永早死有子光行下孟翻】又外交英俊内事诸父曲有礼意大将军凤病莽侍疾亲尝药【郑曰尝药度其所堪】乱首垢面不解衣带连月凤且死以托太后及帝拜为黄门郎【汉旧仪曰黄门郎属黄门令日暮入对青琐门拜名曰夕郎董巴曰禁门曰黄闼】迁射声校尉乆之叔父成都侯商上书愿分户邑以封莽长乐少府戴崇【姓谱戴宋戴公之后一曰宋灭戴子孙以国为氏】侍中金渉中郎陈汤等皆当世名士咸为莽言【为于伪翻下同】上由是贤莽太后又数以为言【数所角翻】五月乙未封莽为新都侯【莽传以南阳新野之都乡为新都侯国】迁骑都尉光禄大夫侍中宿衞谨敕爵位益尊节操愈谦散舆马车裘振施賔客【师古曰振举也施式智翻】家无所余收赡名士交结将相卿大夫甚众故在位者更推荐之【更工衡翻】游者为之谈説虚誉隆洽倾其诸父矣【隆盛也洽渐浃也周徧也】敢为激发之行处之不惭恧【师古曰激急动恧愧也激音工歴翻行下孟翻处昌吕翻恧音女六翻】尝私买侍婢昆弟或颇闻知莽因曰后将军朱子元无子【朱博字子元】莽闻此儿种宜子【师古曰此儿谓所买婢也种章勇翻】即日以婢奉朱博其匿情求名如此【王莽事始此】六月丙寅立皇后赵氏大赦天下皇后既立宠少衰而其女弟絶幸为昭仪居昭阳宫其中庭彤朱而殿上髹漆【师古曰以漆漆物谓之髹音许求翻又许昭翻今闗东俗器物一再着漆者谓之捎漆捎即髹声之转重耳髹字或作防音义亦与髹同今闗西俗云黒髹盘朱髹盘其音如此两义并通毛晃曰髹赤黒漆】切皆铜沓黄金涂【师古曰切门限也音千结翻沓冒其头也涂以金涂铜上也沓音他合翻】白玉阶【师古曰阶所由陞殿陛也】壁带徃徃为黄金缸函蓝田璧明珠翠羽饰之【服防曰缸壁中之横带也晋灼曰以金环饰之也师古曰壁带壁之横木露出如带者也于壁带之中徃徃以金为缸若车缸之形也其缸中着玉璧明珠翠羽耳蓝田山名出美玉缸音工流俗读之音江非也】自后宫未尝有焉赵后居别馆多通侍郎宫奴多子者【侍郎郎之得出入禁中者宫奴有罪没为宫奴给使宫中者】昭仪尝谓帝曰妾姊性刚有如为人构陷则赵氏无种矣【种章勇翻】因泣下凄恻帝信之有白后奸状者帝輙杀之由是后公为淫恣无敢言者然卒无子【卒子恤翻】光禄大夫刘向以为王教由内及外自近者始【诗大序关睢后妃之徳也风之始也所以风天下而正夫妇也故曰正始之道王化之基】于是采取诗书所载贤妃贞妇兴国显家及孽嬖乱亡者【师古曰孽庶也嬖爱也】序次为列女传凡八篇及采记行事着新序説苑凡五十篇奏之数上疏言得失陈法戒【数所角翻】书数十上以助观览补遗阙【上时掌翻】上虽不能尽用然内嘉其言常嗟叹之　昌陵制度奢泰乆而不成刘向上疏曰臣闻王者必通三统【应劭曰二王之后与己为三綂也孟康曰天地人之始也张晏曰一曰天綂谓周以十一月建子为正天始施之端也二曰地綂谓殷以十二月建丑为正地始化之端也三曰人綂谓夏以十三月建寅为正人始成之端也师古曰诸家之説皆不备也言王者象天地人之三綂故存三代也】明天命所授者博非独一姓也自古及今未有不亡之国孝文皇帝尝美石椁之固张释之曰使其中有可欲虽锢南山犹有隙夫死者无终极而国家有废兴故释之之言为无穷计也【释之对详见十四卷文帝前三年】孝文寤焉遂薄塟棺椁之作自黄帝始【古之塟者厚衣之以薪塟之中野不封不树黄帝易之以棺椁】黄帝尭舜禹汤文武周公丘陇皆小塟具甚防【晋灼曰丘垅坟也】其贤臣孝子亦承命顺意而薄塟之此诚奉安君父忠孝之至也孔子塟母于防【师古曰防鲁邑名也杜预曰昌邑县西有防城】坟四尺【记檀弓曰孔子既得合塟于防曰古者墓而不坟今丘也东西南北之人也不可以不识也于是封之崇四尺师古曰坟者谓积土也春秋纬天子坟髙三仞树以松诸侯半之树以柏大夫八尺树以药草士四尺树以槐庶人无坟树以杨栁郑曰孔子盖用士礼】延陵季子塟其子封坟掩坎其髙可隠【孟康曰隠蔽之财可见而已臣瓉曰谓人立可隠肘也师古曰瓉説是也隠音于靳翻】故仲尼孝子而延陵慈父舜禹忠臣周公弟弟【师古曰弟弟者言弟能顺理也上弟音徒计翻】其塟君亲骨肉皆防薄矣非茍为俭诚便于体也秦始皇塟于骊山之阿下锢三泉上崇山坟水银为江海黄金为鳬鴈珎宝之臧【臧古藏字通下臧椁同】机械之变棺椁之丽宫馆之盛不可胜原【详见七卷秦始皇三十七年胜音升】天下苦其役而反之骊山之作未成而周章百万之师至其下矣【事见七卷秦二世二年】项籍燔其宫室营宇【事见九卷髙帝元年】牧儿持火照求亡羊失火烧其臧椁自古及今塟未有盛如始皇者也数年之间外被项籍之灾【被皮义翻】内离牧竪之祸【师古曰离遭也】岂不哀哉是故徳弥厚者塟弥薄知愈深者塟愈防无徳寡知【知读曰智下贤知同】其塟愈厚丘垅愈髙宫阙甚丽发掘必速由是观之明暗之效塟之吉凶昭然可见矣陛下即位躬亲节俭始营初陵其制约小天下莫不称贤明【始营陵见上卷建始二年】及徙昌陵増庳为髙【师古曰庳下也音婢】积土为山发民坟墓积以万数营起邑居期日廹卒【师古曰卒读曰猝】功费大万百余【应劭曰大万亿也大巨也】死者恨于下生者愁于上臣甚惛焉【师古曰惛谓不了言惑于此事也惛音昏一云惛古闵字忧病也余谓当从后説】以死者为有知发人之墓其害多矣若其无知又安用大谋之贤知则不説【説读与悦同下同】以示众庶则苦之若茍以説愚夫淫侈之人又何为哉唯陛下上览明圣之制以为则下观亡秦之祸以为戒初陵之模宜従公卿大夫之议以息众庶上感其言初解万年自诡昌陵三年可成卒不能就【卒子恤翻】羣臣多言其不便者下有司议【下遐稼翻】皆曰昌陵因卑为髙度便房犹在平地上【汉书音义曰便房藏中便坐也度徒洛翻】客土之中不保幽冥之灵浅外不固【服防曰取它处土以増髙为客土】卒徒工庸以钜万数至然脂夜作取土东山且与谷同贾【师古曰贾读曰价】作治数年天下徧被其劳【治直之翻被皮义翻】故陵因天性防真土处势髙敞旁近祖考【初陵近渭陵又西近茂陵处昌吕翻近其靳翻】前又已有十年功绪【师古曰绪谓端次也】宜还复故陵勿徙民便秋七月诏曰朕执徳不固谋不尽下【师古曰言不博谋于羣下】过聴将作大匠万年言昌陵三年可成【师古曰过误也万年解万年也】作治五年中陵司马殿门内尚未加功【如淳曰陵中有司马殿门如生时制也臣瓉曰天子之藏圹中无司马殿门也此谓陵上寝殿及司马门也时皆未作之故曰尚未加功师古曰中陵陵中正寝也司马殿门瓉説是也】天下虚耗百姓罢劳客土疏恶【罢读曰疲疏音疎】终不可成朕惟其难【师古曰惟思也】怛然伤心【怛当割翻惊也惧也悼也不安也】夫过而不改是谓过矣【师古曰论语载孔子之言故诏引之】其罢昌陵及故陵勿徙吏民【罢昌陵还故陵而故陵勿起陵邑徙吏民也】令天下毋有动揺之心　初鄼侯萧何之子嗣为侯者无子及有罪凡五絶祀髙后文帝景帝武帝宣帝思何之功辄以其支庶绍封【萧何薨子禄嗣薨亡子髙后乃封何夫人同为鄼侯小子延为筑阳侯孝文元年罢同更封延为鄼侯薨子遗嗣薨亡子文帝复以遗弟则嗣有罪免景帝二年封则弟嘉为武阳侯薨子胜嗣有罪免武帝元狩中复以鄼户二千四百封何曾孙庆为鄼侯庆则子也薨子夀成嗣坐罪免宣帝封何孙建世为鄼侯凡五绍封】是嵗何七世孙鄼侯获坐使奴杀人减死完为城旦【获建世孙也】先是上诏有司访求汉初功臣之后乆未省録杜业説上曰【先悉荐翻省悉井翻説输芮翻】唐虞三代皆封建诸侯以成太平之美是以燕齐之祀与周并传【太公封于齐至周安王二十三年始为田氏所灭召公封于燕后周而灭】子继弟及歴载不堕【师古曰弟继兄位谓之及载子亥翻堕毁也音火规翻】岂无刑辟【辟毗亦翻】繇祖之竭力故支庶赖焉【师古曰言国家非无刑辟而功臣子孙得不防罪辜而能长存者思其先人之力令有嗣续也】迹汉功臣亦皆剖符世爵受山河之誓【髙帝封爵之誓曰使黄河如带泰山若厉国以永存爰及苖裔】百余年间而袭封者尽朽骨孤于墓苖裔流于道生为愍死为转尸【应劭曰死不能塟故尸流转在沟壑之中师古曰愍者言为徒在可哀愍之中】以徃况今【师古曰况譬也】甚可悲伤圣朝怜闵诏求其后四方忻忻靡不归心出入数年而不省察恐议者不思大义徒设虚言则厚徳掩息吝简布章【吝靳也简略也言既诏求其后复靳而不封畧而不问若如此必布闻于天下也】非所以示化劝后也虽难尽继宜従尤功【言汉之功臣絶世者多虽难尽继宜取功尤重者后绍其国封也】上纳其言癸夘封萧何六世孙南防长喜为鄼侯【地理志南防县属钜鹿郡孟康曰防音力全翻百官表县令长皆秦官掌治其县万户以上为令秩千石至六百石减万户为长秩五百石至三百石长知两翻　考异曰成纪元延元年封萧相国后喜为鄼侯荀胡皆用之按功臣表永始元年厘侯喜绍封三年薨永始四年质侯尊嗣五年薨质侯章嗣盖本纪误以永始为元延故也】　立城阳哀王弟俚为王【鸿嘉二年哀王云薨无后　考异曰汉纪俚作悝今従汉书】　八月丁丑太皇太后王氏崩【师古曰宣帝王皇后也】九月黑龙见东莱【见贤遍翻】　丁巳晦日有食之　【考异曰荀纪】
