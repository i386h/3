<!-- { "loadSidebar": true } -->
　　建安十一年春正月有星孛于北斗【晋天文志北斗七星在太防北一曰天枢二曰璇三曰玑四曰权五曰玉衡六曰开阳七曰摇光一至四为魁五至七为杓孛蒲内翻】　曹操自将击髙干【将即亮翻】留其世子丕守邺使别驾从事崔琰之操围壶闗三月壶闗降【降户江翻】髙干自入匈奴求救单于不受干独与数骑亡欲南犇荆州【骑奇寄翻欲奔刘表也】上洛都尉王琰捕斩之【上洛县前汉属农后汉属京兆峣闗在县西北故置都尉刘昫曰言县在洛水之上故以为名】并州悉平曹操使陈郡梁习以别部司马领并州刺史时荒乱之余胡狄雄张【张知亮翻】吏民亡叛入其部落【南匈奴部落皆在并州界】兵家拥众各为寇害【谓诸豪右拥众自保者】习到官诱喻招纳【诱音酉】皆礼召其豪右稍稍荐举使诣幕府豪右已尽次发诸丁彊以为义从【言其以义从军也从才用翻】又因大军出征令诸将分请以为勇力吏兵已去之后稍移其家前后送邺凡数万口其不从命者兴兵致讨斩首千数降附者万计单于恭顺名王稽颡【名王即匈奴诸部王也降户江翻稽音启】服事供軄同于编户【编聫次也编于民籍故曰编户】边境肃清百姓布野勤劝农桑令行禁止【令之则行禁之则止】长老称咏以为自所闻识刺史未有如习者【长知两翻】习乃贡达名士避地州界者河内常林杨俊王象荀纬及太原王凌之徒操悉以为县长【纬于贵翻长知两翻】后皆显名于世初山阳仲长统游学至并州过髙干【仲长复姓过工禾翻】干善遇之访以世事统谓干曰君有雄志而无雄材好士而不能择人【好呼到翻】所以为君深戒也干雅自多【自以为多才也】不悦统言统遂去之干死荀彧举统为尚书郎【百官志尚书侍郎三十六人四百石一曹六人主作文书起草蔡质汉仪曰尚书郎初从三署诣台试初上台称守尚书郎中歳满称尚书郎三年称侍郎】著论曰昌言【孔安国曰昌当也当理之言】其言治乱略曰豪杰之当天命者未始有天下之分者也【治直吏翻分扶问翻】无天下之分故战争者竞起焉角智者皆穷角力者皆负【角竞也校也】形不堪复伉【复扶又翻伉口浪翻敌也】埶不足复校乃始羁首系颈就我之御绁耳【贤曰衔勒也绁羁也绁息列翻】及继体之时豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神周孔数千无所复角其圣贲育百万无所复奋其勇矣【贲音奔】彼后嗣之愚主见天下莫敢与之违自谓若天地之不可亡也乃奔其私嗜骋其邪欲君臣宣淫【左传泄冶曰公卿宣淫民无効焉杜预曰宣示也】上下同恶荒废庶政弃忘人物信任亲爱者尽佞谄容説之人也【説读作悦】宠贵隆丰者尽后妃姬妾之家也遂至熬天下之脂膏斵生民之骨髓怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之寇讐也至于运徙埶去犹不觉悟者岂非富贵生不仁沈溺致愚疾邪【沈持林翻】存亡以之迭代治乱从此周复【左传美恶周必复天之道也】天道常然之大数也　秋七月武威太守张猛杀雍州刺史邯郸商【兴平元年分凉州河西四郡置雍州雍于用翻】州兵讨诛之猛奂之子也　八月曹操东讨海贼管承至淳于【淳于县属北海国贤曰故城在今宻州安邱县东北】遣将乐进李典击破之承走入海岛　昌豨复叛操遣于禁讨斩之【豨许岂翻又音希豨降见上卷建安六年复扶又翻】是歳立故琅邪王容子熙为琅邪王齐北海阜陵下邳常山甘陵济隂平原八国皆除【容光武子琅邪孝王京之云孙也容薨国絶今复立其子齐光武兄武王縯之后北海縯少子靖王兴之后阜陵光武子质王延之后下邳明帝子惠王衍之后常山明帝子顷王昞之后甘陵章帝子清河孝王庆之后济隂明帝子悼王长薨而无子国除久矣据范史当是济北章帝子惠王寿之后亦以是年国除平原和帝子懐王胜始封薨而无子以河间王开子翼继之翼废为蠡吾侯子志立为桓帝复以帝兄硕为平原王奉翼后至是国亦除八国皆除而独立熙继琅邪者容先遣弟邈至长安贡献操时在东郡邈盛称其忠诚操以此徳容故为容立后除八国者渐以弱汉宗室也济子礼翻】　乌桓乗天下乱畧有汉民十余万户袁绍皆立其酋豪为单于【酋慈由翻】以家人子为己女妻焉【妻七细翻】辽西乌桓蹋顿尤彊【蹋徒腊翻】为绍所厚故尚兄弟归之数入塞为寇【数所角翻】欲助尚复故地曹操将击之凿平虏渠泉州渠以通运【操纪云凿渠自呼沱入水名平虏渠又从泃河口凿入潞河名泉州渠以通海音孤泃音句贤曰呼沱河旧在饶阳南至曹操因饶河故渎决令北注新沟水所以今在饶阳县北説文水出雁门葰人戍夫山东北入海水经注泃水出右北平无终县西山西北流过平谷县而东南流又南流入于潞河又东合泉州渠口曹操所凿也渠东至海阳县乐安亭南与濡水合而入于海泉州平谷二县皆属渔阳郡贤曰泉州故城在今幽州雍奴县南海阳县属辽西郡葰相维翻】　孙权击山贼麻保二屯平之【水经注江水过陆口而东左得麻屯口南直蒲圻洲水北入百有余里吴所屯也】十二年春二月曹操自淳于还邺丁酉操奏封大功臣二十余人皆为列侯因表万歳亭侯荀彧功状【九域志郑州有万歳亭彧所封也】三月増封彧千户又欲授以三公彧使荀攸深自陈让至于十数乃止　曹操将击乌桓诸将皆曰袁尚亡虏耳夷狄贪而无亲岂能为尚用今深入征之刘备必説刘表以袭许【説输芮翻】万一为变事不可悔郭嘉曰公虽威震天下胡恃其逺必不设备因其无备卒然击之可破灭也【卒读曰猝】且袁绍有恩于民夷而尚兄弟生存今四州之民徒以威附徳施未加【施式豉翻】舎而南征【舎读曰舍】尚因乌桓之资招其死主之臣【言欲为其主致死而留滞不得逞者】胡人一动民夷俱应以生蹋顿之心成觊觎之计【觊音冀觎音俞】恐青冀非己之有也表坐谈客耳自知才不足以御备重任之则恐不能制轻任之则备不为用虽虚国逺征公无忧矣操从之行至易【易县前汉属涿郡后汉省宋白曰汉易县故城在今涿州归义县东南十五里大易故城是】郭嘉曰兵贵神速今千里袭人辎重多难以趋利【重直用翻下同趋七喻翻】且彼闻之必为备不如留辎重轻兵兼道以出掩其不意初袁绍数遣使召田畴于无终【畴保无终见六十巻初元四年数所角翻】又即授将军印使安辑所统畴皆拒之及曹操定冀州河间邢颙谓畴曰黄巾起来二十余年海内鼎沸百姓流离今闻曹公法令严民厌乱矣乱极则平请以身先遂装还乡里【颙鱼容翻颙从畤游积五年乃归先悉荐翻】畴曰邢颙天民之先觉者也【伊尹曰予天民之先觉者也此以道自任者也若邢颙之先觉特几见耳】操以颙为冀州从事畴忿乌桓多杀其本郡冠盖【谓郡中名胜之士】意欲讨之而力未能操遣使辟畴畴戒其门下趣治严【趣读曰促严即装也自东都避明帝讳改装曰严后遂因之】门人皆曰袁公慕君礼命五至君义不屈今曹公使一来而君若恐弗及者何也【使疏吏翻下同】畴笑曰此非君所识也遂随使者到军拜为蓚令【蓚县前汉属信都后汉属勃海顔师古曰蓚音条】随军次无终时方夏水雨而濵海洿下【洿汪胡翻】泞滞不通虏亦遮守蹊要【蹊径路也蹊要径路要处也泞乃定翻】军不得进操患之以问田畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙达于栁城【前汉右北平郡治平冈县后汉省平冈县改治土垠县垠音银贤曰土垠故城在今平州西南水经注曰自无终东出卢龙塞又东越青陉至凡城二百许里自几城东北出趣平冈可百八十里向黄龙则五百里故田畴引军出卢龙塞堑山堙谷五百余里迳白檀厯平冈登白狼山望栁城也】自建武以来陷壊断絶垂二百载【载子亥翻】而尚有防迳可从今虏将以大军当由无终不得进而退懈弛无备若嘿回军从卢龙口越白檀之险出空虚之地路近而便掩其不备蹋顿可不战而禽也操曰善乃引军还而署大木表于水侧路傍曰方今夏暑道路不通且俟秋冬乃复进军【复扶又翻】虏骑见之诚以为大军去也【骑奇寄翻】操令畴将其众为乡导【将即亮翻乡读曰向】上徐无山【史记正义徐无山在右北平徐无县西北徐无山即田畴所保聚处】堑山堙谷五百余里经白檀厯平岗涉鲜卑庭【白檀县属右北平郡宋白曰白檀故城在檀州燕乐县界此时鲜卑庭已在右北平郡界盖慕容廆之先也堑七艳翻】东指栁城未至二百里虏乃知之尚熙与蹋顿及辽西单于楼班【楼班丘力居之子也】右北平单于能臣抵之等【右北平单于曰乌延能臣抵之或者乌延之异名欤】将数万骑迎军八月操登白狼山【水经注白狼山在右北平石城县西乌丸传逆战于凡城则白狼山盖在凡城】卒与虏遇【卒读曰猝】众甚盛操车重在后【车重即辎重重直用翻】被甲者少左右皆惧【被皮义翻少诗沼翻】操登髙望虏阵不整乃纵兵击之使张辽为前锋虏众大崩斩蹋顿及名王已下胡汉降者二十余万口【降户江翻】辽东单于速仆丸【速仆丸即苏仆延语有轻重耳】与尚熙奔辽东太守公孙康其众尚有数千骑或劝操遂击之操曰吾方使康斩送尚熈首不烦兵矣九月操引兵自栁城还公孙康欲取尚熙以为功乃先置精勇于廏中然后请尚熙入未及坐康叱伏兵禽之遂斩尚熙并速仆丸首送之诸将或问操公还而康斩尚熙何也操曰彼素畏尚熙吾急之则并力缓之则自相图其埶然也操枭尚首【枭古尧翻】令三军敢有哭之者斩牵招独设祭悲哭【牵招先为袁氏从事故祭哭之】操义之举为茂才时天寒且旱二百里无水军又乏食杀马数千匹以为粮凿地入三十余丈方得水既还科问前諌者【科条也问前谏者科具其姓名也】众莫知其故人人皆惧操皆厚赏之曰孤前行乗危以徼幸【徼坚尧翻】虽得之天所佐也顾不可以为常诸君之谏万安之计是以相赏后勿难言之　冬十月辛夘有星孛于鹑尾【蔡邕曰自张十二度至轸六度谓之鹑尾之次陈卓曰自张十七度至轸十一度谓之鹑尾于辰在巳】　乙巳黄巾杀济南王赟【贤曰赟河间孝王开五代孙灵帝立其父康为济南王以奉孝仁皇祀济子理翻赟于伦翻】　十一月曹操至易水乌桓单于代郡普富卢上郡那楼皆来贺师还论功行赏【还从宣翻又如字】以五百户封田畴为亭侯畴曰吾始为刘公报仇率众遁逃【事见六十卷初平四年为于伪翻】志义不立反以为利非本志也固让不受操知其至心许而不夺【不夺其志也孔子曰匹夫不可夺志】操之北伐也刘备説刘表袭许【説输芮翻】表不能用及闻操还表谓备曰不用君言故为失此大会【犹言大机会也】备曰今天下分裂日寻干戈事防之来岂有终极乎若能应之于后者则此未足为恨也【豪杰之言故自与常人不同】　是歳孙权西击黄祖虏其人民而还　权母吴氏疾笃引见张昭等属以后事而卒【属之欲翻卒子恤翻】　初琅邪诸葛亮寓居襄阳隆中【亮从父为豫章太守将亮之官防汉朝以朱皓代与亮往依刘表汉晋春秋曰亮家于南阳之邓县在襄阳城西二十里号曰隆中按东坡诗万山西北古隆中也故其万山诗云回头望西北隐隐背起传云古隆中万树桑柘美】每自比管仲乐毅时人莫之许也惟颍川徐庶与崔州平谓为信然州平烈之子也【崔烈事灵帝以入钱为公】刘备在荆州访士于襄阳司马徽徽曰儒生俗士岂识时务识时务者在乎俊杰此间自有伏龙凤雏备问为谁曰诸葛孔明厐士元也【诸葛亮字孔明厐统字士元厐皮江翻】徐庶见备于新野备器之【物之有用者谓之器器之者器重之也重其才之足以用世也】庶谓备曰诸葛孔明卧龙也将军岂愿见之乎备曰君与俱来庶曰此人可就见不可屈致也将军宜枉驾顾之备由是诣亮【备以枭雄之才闻徐庶一言三枉驾以见孔明此必庶之材器有以取重于备备遂信之也庶自辞备归操之后寂无所闻今观其舍旧从新之言质天地而无愧则其人从可知矣】凡三往乃见因屏人曰汉室倾頽奸臣窃命孤不度徳量力欲信大义于天下【屏必郢翻度徒洛翻量音良信读曰申】而智术浅短遂用猖蹶【猖披猖蹶颠蹶】至于今日然志犹未已君谓计将安出亮曰今曹操已拥百万之众挟天子而令诸侯此诚不可与争锋孙权据有江东已厯三世国险而民附贤能为之用此可与为援而不可图也荆州北据汉沔利尽南海【谓自桂阳苍梧跨有交州则利尽南海也】东连吴防【吴防者言吴为东南一都防也】西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存恤智能之士思得明君【张松法正之徒虽未与亮交际亮固逆知之也】将军既帝室之胄【胄裔也】信义着于四海若跨有荆益保其岩阻抚和戎越结好孙权【好呼到翻下同】内修政治外观时变则覇业可成汉室可兴矣【所谓俊杰者量时审势规画定于胷中傥非其人未易与之言也治直吏翻】备曰善于是与亮情好日宻【好呼到翻】闗羽张飞不悦备解之曰孤之有孔明犹鱼之有水也【鱼有水则生无水则死】愿诸君勿复言【复扶又翻】羽飞乃止司马徽清雅有知人之鉴同县厐徳公素有重名徽兄事之诸葛亮每至徳公家独拜牀下徳公初不令止【观孔明独拜徳公于牀下孔明所以事徳公者为何如邪徳公初不令止徳公所以自居者为何如邪徳公于是不可及矣】徳公从子统少时朴钝未有识者【从才用翻少诗沼翻】惟徳公与徽重之徳公尝谓孔明为卧龙士元为凤雏徳操为水鉴故徳操与刘备语而称之【司马徽字徳操】
