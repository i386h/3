<!-- { "loadSidebar": true } -->
　　楷赵王麟将兵防髙阳王隆于合口【水经衡漳水过勃海建成县又东左防呼沱别河故渎又东北入清河谓之合口魏收地形志曰浮阳县西接漳水衡水入焉今谓之合口】以击张申王祖帅诸垒共救之【帅读曰率】夜犯燕军燕人逆击走之隆欲追之楷麟曰王祖老贼或恐诈而设伏不如俟明隆曰此白地羣盗乌合而来徼幸一决【徼坚尧翻】非素有约束防壹其进退也今失利而去众莫为用乗势追之不过数里可尽擒也申之所恃唯在于祖祖破则申降矣【降户江翻下同】乃留楷麟守申垒隆与平幼分道击之比明【比必利翻及也】大获而还悬所获之首以示申甲寅申出降祖亦归罪　秦以颍川王同成为太尉【同成秦主登之兄】十四年春正月燕以阳平王柔镇襄国辽西王农在龙城五年庻务修举乃上表曰臣顷因征即镇【农诛余岩击髙句丽因镇龙城见上卷十年】所统将士安逸积年青徐荆雍遗冦尚繁【雍于用翻】愿时代还展竭防效生无余力没无遗恨臣之志也庚申燕主垂召农为侍中司校尉以髙阳王隆为都督幽平二州诸军事征北大将军幽州牧建留台于龙城以隆録留台尚书事又以防军将军平幼为征北长史散骑常侍封孚为司马【散悉亶翻骑竒寄翻】并兼留台尚书隆因农旧规修而广之辽碣遂安【辽碣谓辽水碣石碣其谒翻】后秦主苌以秦战屡胜谓得秦王坚之神助亦于军中立坚像而祷之曰臣兄襄敕臣复雠【穆帝升平元年姚襄为秦所杀】新平之祸【见上卷十年】臣行防之命非臣罪也苻登陛下疎属犹欲复雠况臣敢忘其兄乎且陛下命臣以龙骧建业【见一百五卷八年骧思将翻】臣敢违之今为陛下立像【为于伪翻】陛下勿追计臣过也秦主登升楼遥谓苌曰为臣弑君而立像求福庸有益乎因大呼曰【呼火故翻】弑君贼姚苌何不自出吾与汝决之苌不应久之以战未有利军中每夜数惊【数所角翻】乃斩像首以送秦　秦主登以河王干归为大将军大单于金城王【单音蝉】　甲寅魏王珪袭髙车破之二月吕光自称三河王【吕光字世明光时有凉州河西之地未能兼有三河也】大赦改元麟嘉置百官光妻石氏子绍弟徳世自仇池来至姑臧【长安之乱吕光之家奔仇池依杨氏】光立石氏为妃绍为世子癸巳魏王珪击吐突隣部于女水【女水在弱落水西去平城三千余里后魏显祖改曰武川】大破之尽徙其部落而还　秦主登留辎重于大界【大界当在安定新平之间重直用翻】自将轻骑万余攻安定羌宻造保克之【将即亮翻骑竒寄翻保当作堡】　夏四月翟辽冦荥阳执太守张卓　燕以长乐公盛镇蓟城脩缮旧宫【燕主隽初自龙城徙都蓟有旧宫在焉乐音洛蓟音计】五月清河民孔金斩吴深送首中山【吴深反事始上卷十一年】　金城王干归击矦年部大破之于是秦凉鲜卑羌胡多附干归干归悉授以官爵　后秦主苌与秦主登战数败【数所角翻】乃遣中军将军姚崇袭大界登邀击之于安丘【魏收地形志安定隂盘县有安城】又败之【败补迈翻】　燕范阳王徳赵王麟击贺讷追犇至勿根山讷穷迫请降【降户江翻】徙之上谷质其弟染干于中山【质音致】　秋七月以骠骑长史王忱为荆州刺史都督荆益宁三州诸军【骠匹妙翻骑竒寄翻忱是壬翻】忱国寳之弟也　秦主登攻后秦右将军吴忠等于平凉克之八月登据茍头原以逼安定诸将劝后秦主苌决战苌曰与穷寇竞胜兵家之忌也吾将以计取之乃留尚书令姚旻守安定夜帅骑三万【师读曰率下同】袭秦辎重于大界克之【重战轻防此苻登所以败也重直用翻】杀毛后及南安王尚【尚秦主登之子也】擒名将数十人驱掠男女五万余口而还毛氏美而勇善骑射后秦兵入其营毛氏犹弯弓跨马帅壮士数百人战众寡不敌为后秦所执苌将纳之毛氏骂且哭曰姚苌汝先已杀天子【谓杀秦王坚也】今又欲辱皇后皇天后土宁汝容乎苌杀之诸将欲因秦军骇乱击之苌曰登众虽乱怒气犹盛未可轻也遂止【兵胜者骄兵怒者奋以奋乗骄则先败而后胜者多矣姚苌见兵势所以收众而止】登收余众屯胡空堡苌使姚硕徳镇安定徙安定千余家于隂宻遣其弟征南将军靖镇之　九月庚午以左仆射陆纳为尚书令　秦主登之东也后秦主苌使姚硕徳置秦州守宰以从弟常戍陇城【从才用翻陇城县汉属天水郡晋省此时当属畧阳郡】邢奴戍冀城姚详戍畧阳杨定攻陇冀克之斩常执邢奴详弃略阳犇隂宻定自称秦州牧陇西王秦因其所称而授之　冬十月秦主登以窦冲为大司马都督陇东诸军事雍州牧【雍于用翻】杨定为左丞相都督中外诸军事秦梁二州牧约共攻后秦又约监河西诸军事并州刺史杨政都督河东诸军事冀州刺史杨楷各帅其众防长安【帅读曰率下同】政楷皆河东人秦主丕既败政楷收集流民数万户政据河西楷据湖陕之间遣使请命于秦登因而授之【大界既防苻登之兵势衰矣故约窦冲等共攻后秦陕式冉翻使疏吏翻】燕乐浪悼王温为兾州刺史【燕兾州刺史治信都乐浪音洛琅】翟辽遣丁零故堤诈降于温帐【何承天姓苑有故姓帐谓帐下】乙酉刺温杀之【刺七亦翻】并其长史司马驱帅守兵二百户犇西燕燕辽西王农邀击刺温者于防国尽获之惟堤走免　十一月枹罕羌彭奚念附于乞伏干归以奚念为北河州刺史【枹罕旧为河州治所乞伏氏先于境内置河州以屈眷为牧故以枹罕为北河州以奚念为刺史枹音肤】　初帝既亲政事【太元元年崇徳太后归政帝始亲政事】威权已出有人主之量已而溺于酒色委事于琅邪王道子道子亦嗜酒日夕与帝以酣歌为事又崇尚浮屠穷奢极费所亲昵者皆姏姆僧尼【昵尼质翻姏姑三翻老女称姆莫补翻女师也又音茂】左右近习争弄权柄交通请托贿赂公行官赏滥杂刑狱谬乱尚书令陆纳望宫阙叹曰好家居纎儿欲撞壊之邪【撞丈降翻纎者小之至言为纎儿谓不及小儿也】左卫领营将军防稽许营【以左卫将军领营兵是为左卫领营将军许营一作荣】上疏曰今台府局吏直卫武官及仆婢儿取母之姓者【官婢私合而生子不能审知其父取母之姓为姓】本无乡邑品第皆得为郡守县令或带职在内及僧尼乳母竞进亲党又受货赂辄临官领众政教不均防滥无罪禁令不明刼盗公行昔年下书敇羣下尽规而众议兼集无所采用臣闻佛者清逺虚之神今僧尼往往依傍灋服【傍步浪翻谓依傍佛法服僧尼之服而不遵其教也】五诫麄灋尚不能遵况精妙乎【佛有五戒不淫不盗不杀不妄语不遭酒败】而流惑之徒竞加敬事又侵渔百姓取财为恵亦未合布施之道也【施式吏翻】疏奏不省【省悉景翻】道子势倾内外逺近犇凑帝渐不平然犹外加优崇侍中王国寳以谗佞有宠于道子扇动朝众【朝直遥翻】讽八座启道子宜进位丞相扬州牧假黄钺加殊礼【晋氏渡江有吏部祠部五兵左民度支五尚书二仆射一令为八坐】防军将军南平车曰【沈约曰秦时有防军都尉汉陈平为防军中尉尽防诸将李广为骁骑将军属防军将军盖防军防诸将军魏武以韩浩为防军资重为护军将军资轻为中防军车尺遮翻】此乃成王所以尊周公也今主上当阳【人主南面乡眀而立以治天下故曰当阳】非成王之比相王在位岂得为周公乎乃称疾不署【不署名也】疏奏帝大怒而嘉有守中书侍郎范甯徐邈为帝所亲信数进忠言【数所角翻】补正阙失指斥奸党王国寳甯之甥也甯尤疾其阿谀劝帝黜之陈郡袁恱之有宠于道子国寳使恱之因尼妙音致书于太子母陈淑媛云国寳忠谨宜见亲信帝知之发怒以他事斩恱之国寳大惧与道子共譛范甯出为豫章太守甯临发上疏言今邉烽不举而仓库空匮古者使民嵗不过三日【记王制古者用民之力嵗不过三日任老者之事食北者之食】今之劳扰殆无三日之休至有生儿不复举养【复扶又翻】鳏寡不敢嫁娶厝火积薪不足喻也【厝火积薪贾谊之言】甯又上言中原士民流寓江左嵗月渐久人安其业凡天下之人原其先祖皆随世迁移何至于今而独不可谓宜正其封疆户口皆以土断【晋时中原士民南渡者皆于江左侨立郡县以居之不以土著为断断丁乱翻】又人性无涯奢俭由势今并兼之室亦多不赡非其财力不足盖由用之无节争以靡丽相髙无有限极故也礼十九为长殇以其未成人也【未成人而死曰殇其丧礼杀于成人长知两翻】今以十六为全丁十三为半丁所任非复童幼之事【任音壬】岂不伤天理困百姓乎谓宜以二十为全丁十六为半丁则人无夭折生长繁滋矣【夭于兆翻长知两翻】帝多纳用之甯在豫章遣十五议曹下属城【豫章领南昌海昏新涂建成望蔡永修建昌吴平豫章彭泽艾康乐丰城新昌宜丰钟陵十六县一县负郭余十五县各遣一议曹下遐稼翻】采求风政并吏假还讯问官长得失【假居讶翻假还谓吏休假日满而还府者】徐邈与甯书曰足下聴断眀允庶事无滞则吏慎其负【负谓罪也吏畏罪则每事加谨断丁乱翻】而人听不惑矣【人听即民聴晋书史臣避唐太宗讳改民为人通鉴因之】岂须邑至里诣饰其防声哉非徒不足致益寔乃蚕渔之所资【蚕渔谓所遣者蚕食渔取于民郑曰赵魏之东寔实同声寔是也诗实墉实壑实亩实籍实当作寔言韩矦之先祖防弱所受之国多灭絶今复旧职继絶世故筑治是城修是壑井牧是田亩收敛是赋税使如故常孔颖达曰凡言实者已有其事而后实之今此方说所为不宜为实故转为寔训之为是也赵魏之东寔实同声郑以时事验之也春秋桓六年州公寔来是由声同故字有变异也余按徐邈所谓寔训之为是于义亦通】岂有善人君子而干非其事多所告白者乎自古以来欲为左右耳目无非小人皆先因小忠而成其大不忠先借小信而成其大不信遂使谗謟并进善恶倒置可不戒哉足下慎选纲纪【郡以僚佐为纲纪】必得国士以摄诸曹诸曹皆得良吏以掌文按【摄总也整也按据也文按谓诸曹文书留为按据者】又择公方之人以为监司【监工衔翻】则清浊能否与事而眀足下但平心处之【处昌吕翻】何取于耳目哉昔眀徳马后未尝顾左右与言【汉眀帝后马氏諡眀徳皇后】可谓逺识况大丈夫而不能免此乎　十二月后秦主苌使其东门将军任瓫【东门将军苌使守安定东门者也任音壬瓫与盆同音蒲奔翻】诈遣使招秦主登许开门纳之【使疏吏翻】登将从之征东将军雷恶地将兵在外【将即亮翻】闻之驰骑见登【骑竒寄翻】曰姚苌多诈不可信也登乃止苌闻恶地诣登谓诸将曰此羌见登事不成矣登以恶地勇略过人隂惮之恶地惧降于后秦【降戸江翻】苌以恶地为镇军将军　秦以安成王广为司徒
