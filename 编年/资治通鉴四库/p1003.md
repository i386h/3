<!-- { "loadSidebar": true } -->
　　吊祭使【散昔亶翻骑奇计翻昕许斤翻使疎吏翻】回纥庭诘昕曰我于唐有大功唐奈何失信市我马不时归其直昕曰回纥之功唐已报之矣仆固懐恩之叛回纥助之与吐蕃连兵入冦逼我郊畿【诘去吉翻】及懐恩死吐蕃走然后回纥惧而请和我唐不防前功加惠而纵之【事见上卷永泰元年】不然匹马不归矣乃回纥负约岂唐失信邪回纥慙厚礼而归之丙戍内出盂兰盆赐章敬寺【释氏防兰盆经目连比丘见其亡母在饿鬼中目连白佛言七月望日当为七代父母及父母在阨难中者具百味五果以着盆中供养十方佛然后受食梦华録曰中元买冥器防衣以竹牀三脚如灯窝状谓之盂兰盆挂防财衣服在上焚之释氏要覧曰梵云盂兰此云救倒悬盆陆防曰俗以七月望日具素馔享先织竹作盆盎贮纸钱盛以一竹焚之谓之防兰盆呜呼代宗为此以七庙神灵为安在邪】设七庙神座书尊号于旛上百官迎谒于光顺门【阁本大明宫圗光顺门在紫宸门之西光顺门内则明义殿承欢殿】自是岁以为常　八月壬戍吐蕃十万众冦灵武丁卯吐蕃尚赞摩二万众冦邠州京师戒严邠寜节度使马璘击破之【吐从暾入声邠卑旻翻使疏利翻璘离珍翻】　庚午河东节度使同平章事辛云京薨以王缙领河东节度使余如故　九月壬申命郭子仪将兵五万屯奉天以备吐蕃【将即亮翻又如字】　丁丑济王环薨【环宣宗子也济子礼翻】　壬午朔方骑将白元光击吐蕃破之壬辰元光又破吐蕃二万众于灵武【骑奇计翻考异曰实録戊戌郭子仪奏灵州破吐蕃六万余众百僚入贺京师解严盖即壬辰白元光所破也子仪合前后所破而奏之耳】鳯翔节度使李抱玉使右军都将临洮李晟将兵五千击吐蕃晟曰以力则五千不足用以谋则太多乃将千人出大震闗至临洮屠吐蕃定秦堡【临洮洮州吐蕃志吞秦土故筑堡于洮州以定秦为名洮徒刀翻晟承正翻】焚其积聚虏堡帅慕容谷种而还【帅所类翻还从宣翻又音如字】吐蕃闻之释灵州之围而去戊戍京师解严　頴州刺史李岵以事忤滑亳节度使令狐彰【岵侯古翻忤五故翻】彰使节度判官姚奭按行頴州【行下孟翻】因代岵领州事且曰岵不受代即杀之岵知之因激怒将士使杀奭与奭同死者百余人岵走依河南节度使田神功于汴州【汴皮面翻】冬十月乙巳彰表言其状岵亦上表自理上命给事中贺若察往按之【亦上时两翻　考异曰实録十月乙巳颍州刺史李岵杀本道节度判官姚奭及奭之弟岵弃州奔汴州本道节度使令狐彰以闻岵亦抗表上闻初岵以公务为彰所怒因遣奭廵按境内便留知颍州事岵闻之遂与亲吏潜谋诈为奭书将为变使将士遗于路中颍州守将得之惧乃与岵同谋杀奭诏给事中贺若察使于颍按覆唐厯曰十月颍州将士怒杀亳州判官魏奭初令狐彰怒颍州刺史李岵遣奭代之且告之曰若岵不受替即杀之岵觉之以告将吏怒而杀奭并弟统纪作滑亳州判官姚奭又曰彰表先至遣给事中贺若察往滑州宣诏决李岵配流夷州寻赐自尽今姓名从实録统纪事则参取诸书】　丁卯郭子仪自奉天入朝【朝直遥翻】　十一月丁亥以幽州留后朱希彩为节度使【使疏吏翻】　郭子仪还河中【自奉天入朝回还河中还从宣翻又音如字】元载以吐蕃连岁入冦马璘以四镇兵屯邠寜力不能拒【载徂亥翻又如字吐从暾入声璘离珍翻邠音卑旻翻】而郭子仪以朔方重兵镇河中深居腹中无事之地乃与子仪及诸将议徙璘镇泾州而使子仪以朔方兵鎭邠州曰若以边土荒残军费不给则以内地租税及运金帛以助之诸将皆以为然十二月己酉徙马璘爲泾原节度使以邠寜庆三州朔方【将即亮翻朔方兵分屯邠蒲始此考异曰实录己酉以吐蕃嵗犯西疆増修镇守乃以邠寜节度马璘镇泾州仍为泾原节度使以邠寜庆等州朔方汾阳家传四年五月诏集兵于邠郊六月公自河中遣一万兵二十八日公如邠州旧子仪传时以西蕃侵冦京师不安马璘虽在邠州力不能拒乃以子仪兼邠寜庆节度自河中移镇邠州徙马璘泾原节度使邠志初吐蕃既退诸侯入觐是时马镇西以四镇兼邠寜李公军泽潞以防秋军厔丞相元公载使人讽诸将使责已曰今四郊多垒中外未寜公执国柄有年矣安危大计一无所闻如之何载曰非所及也他日又言且曰得非旷职乎载莞然曰安危系于大臣非独宰臣也先王作兵置之四境所以御戎狄也今内地无虞朔方兵在河中泽潞军在厔逰军伺冦不远京室王畿之外岂假是邪必令损益湏自此始故曰非所及也郭李曰宰臣但圗之载曰今若徙四镇于泾朔方于邠泽潞于岐则内地无虞三邉有备三贤之意何如三公曰惟所指挥既而相谓曰我曹既为所册得无行乎十二月诏马公兼领泾原寻以郑颍资之李公兼领山南犹以泽潞资之郭公兼领邠寜亦以河中资之三将皆如诏朔方军自此大徙于邠郭公虽连统数道军之精甲悉聚邠府其它子弟分居蒲灵各置守将以专其令蒲之余卒稍迁于邠十年之间无遗甲矣叚公别传曰马公朝于京师以公掌留事马公恳奏请以邠寜庆三州让副帅子仪令以朔方河中之军镇之自帅四镇北庭之众迁赴泾州将以拓西境代宗壮而许之十二月二日朝廷以马公为泾原节度使盖三年立此议至四年子仪始迁邠今参取诸书】璘先往城泾州以都虞叚秀实知邠州留后【璘离珍翻邠卑旻翻】初四鎭北庭兵逺赴中原之难【事见二百十九卷至徳元载难乃旦翻】久羁旅数迁徙【数所角翻】四镇厯汴虢鳯翔北庭厯懐绛鄜然后至邠颇积劳弊【汴皮面翻鄜音夫】及徙泾州众皆怨诽刀斧兵马使王童之谋作乱【诽敷尾翻刀斧兵马使领羣刀斧】期以辛酉旦警严而发【旦警严者将旦严鼔以警众也周礼谓之晌今人谓之攅防】前夕有告之者秀实阳召掌漏者怒之以其失节令每更来白【掌漏者谓守漏之卒也令力丁翻更工行翻】辄延之数刻遂四更而曙童之不果发秀实欲讨之而乱迹未露恐军中疑其寃告者又云今夕欲焚马坊草因救火谋作乱中夕火果起秀实命军中行者皆止坐者勿起各整部伍严守要害童之白请救火不许及旦捕童之及其党八人皆斩之下令曰后徙者族流言者刑遂徙于泾【史言叚秀实能弭乱令力丁翻】　癸亥西川破吐蕃万余众【吐从暾入声】　平卢行军司马许杲　【考异曰旧传作许果今从韩愈顺宗实录】将卒三千人驻濠州不去有窥淮南意【将即亮翻又如字濠州治钟离汉当涂县地隋改濠州因濠水而名】淮南节度使崔圎令副使元城张万福摄濠州刺史杲闻即提卒去止当涂【此当涂县宋属太平州本汉丹阳县地按汉书地理志当涂属九江郡晋成帝时以江北之当涂县流人过江者立当涂侨县遂为实土】是岁上召万福以为和州刺史行营防御使讨杲万福至州杲惧移军上元【按上元楚之金陵秦之秣陵呉之建业江左之建康晋分秣陵置临江县太康初又改为江寜至肃宗上元二年更今名属升州使疏吏翻】又北至楚州大掠【许果既去濠州南渡江而屯当涂及张万福至厯阳逼之又移上元又自上元渡江而北掠楚州也】淮南节度使韦元甫命万福追讨之未至淮隂杲为其将康自劝所逐【使疏吏翻将即亮翻】自劝拥兵继掠循淮而东万福倍道追而杀之免者什二三元甫将厚赏将士万福曰官健常虗费衣粮无所事【兵农既分县官费衣粮以养军谓之官健犹言官所养健儿也按唐六典卫士之外天下诸军有健儿旧健儿在军皆有年限更来往颇为劳弊开元十五年勑以天下无虞宜与人休息自今已后诸军镇量闲剧利害置兵防健儿于诸色征行人内及客户中召募取丁壮情愿充健儿长住邉军者每年加常例给赐兼给永年优复其家口情愿同者聴至军州各给田地屋宅人頼其利中外获安永无徴之役此当时言兵农已分之利而养兵之害卒不可救以至于今】今方立小功不足过赏请用三分之一
