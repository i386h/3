<!-- { "loadSidebar": true } -->
　　六年春二月大将军青出定襄击匈奴【杜占曰汉定襄郡在今马邑北三百余里后魏置云中郡】以合骑侯公孙敖为中将军太仆公孙贺为左将军翕侯赵信为前将军【功臣表翕侯国在魏郡内黄界】卫尉苏建为右将军郎中令李广为后将军左内史李沮为彊弩将军【师古曰沮音爼】咸属大将军斩首数千级而还【贤曰秦法斩首一赐爵一级故因谓斩首为级】休士马于定襄云中雁门　赦天下夏四月卫青复将六将军出定襄击匈奴【复扶又翻】斩首虏万余人右将军建前将军信并军三千余骑独逢单于兵与战一日余汉兵且尽信故胡小王降汉汉封为翕侯【信元光四年十月壬午受封】及败匈奴诱之遂将其余骑可八百降匈奴【诱音酉将即亮翻降户江翻】建尽亡其军脱身亡自归大将军议郎周覇曰【班表议郎属郎中令秩比六百石】自大将军出未尝斩裨将今建弃军可斩以眀将军之威军正闳长史安曰不然【凡军行置军正掌举军法以正军中军法曰正无属将军将军有罪以闻刘昭志大将军长史秩千石如淳曰律都军官长史一人】兵法小敌之坚大敌之禽也【孙子之言言大小不敌小虽坚于战终必为大所禽】今建以数千当单于数万力战一日余士尽不敢有二心自归而斩之是示后无反意也不当斩大将军曰青幸得以肺腑待罪行间不患无威而覇説我以眀威甚失臣意【言失为臣之意也行户刚翻説式芮翻】且使臣职虽当斩将【将即亮翻】以臣之尊宠而不敢擅诛于境外而具归天子天子自裁之于以见为人臣不敢専权不亦可乎军吏皆曰善遂囚建诣行在所【蔡邕独断曰天子以四海为家故谓所居为行在所】初平阳县吏霍仲孺给事平阳侯家与青姊卫少儿私通生霍去病【霍姓以国为氏】去病年十八为侍中善骑射再从大将军击匈奴为票姚校尉【服防曰票姚音飘揺师古曰票匹妙翻姚羊召翻票姚劲疾之貌茍悦汉纪作票鹞字去病后为票骑将军尚取票姚之字耳今读者音飘揺则不当其义也】与轻勇骑八百直弃大军数百里赴利斩捕首虏过当【师古曰计其所将人数则捕斩首为多过于所当一曰汉军失亡者少而杀获匈奴数多故曰过当也】于是天子曰票姚校尉去病斩首虏二千余级得相国当户斩单于大父行借若侯产生捕季父罗姑【匈奴左右大当户在左右大都尉之下左右骨都侯之上大父行单于祖行也张晏曰借若胡侯也产其名也师古曰此人单于祖父之行也季父亦单于季父也罗姑其名行户郎翻】比再冠军【师古曰比频也比毗至翻冠古玩翻】封去病为冠军侯【帝以去病功冠诸军以南阳穰县卢阳郷宛县临駣聚为冠军侯国駣音桃】上谷太守郝贤四从大将军捕斩首虏二千余级封贤为众利侯【姓谱殷帝乙有子期封太原郝郷后因氏焉功臣表众利侯食邑于琅邪郡姑幕县】是嵗失两将军亡翕侯军功不多故大将军不益封止赐千金右将军建至天子不诛赎为庶人单于既得翕侯以为自次王【师古曰自次者尊重次于单于】用其姊妻之【妻七细翻】与谋汉信教单于益北絶幕【师古曰直度曰絶幕与漠同隂山以北皆大漠不生草木】以诱罢汉兵徼极而取之【师古曰罢读曰疲徼要也诱令疲徼其困极然后取之徼一遥翻】无近塞单于从其计【近其靳翻】是时汉比嵗发十余万众击胡【比毗至翻】斩捕首虏之士受赐黄金二十余万斤而汉军士马死者十余万兵甲转漕之费不与焉【与读曰预】于是大司农经用竭不足以奉战士六月诏令民得买爵及赎禁锢免臧罪置赏官名曰武功爵级十七万凡直三十余万金诸买武功爵至千夫者得先除为吏【禁锢重击也臣瓉曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰政戾庶长十一级曰军卫此武帝所制以宠军功师古曰下云级十七万凡直三十余万金今瓒引茂陵中书説之不尽也贡父曰直三十余万金其价之差殊不可详也或説七当作一与茂陵书合矣予谓卖爵当级级稍増其价岂可例云级十七万若每级十七万比至三十余万金当一万七千余级又非也然则误衍此万字盖武功爵其级十七参考顔刘注皆因求其説而不得遂疑茂陵书所谓十一级为不足又疑史之正文万字为衍皆未为允也盖级十七万者卖爵一级为钱十七万至二级则三十四万矣自此以上乌得不每级而増乎王莽时黄金一斤直钱万以此推之则三十万金为钱三十余万万矣此当时鬻武功爵所直之数也夫民入钱买爵随其钱之多少为爵级之髙下爵之髙下有定直而民钱之多少无定数若比而同之其失弥逺矣史记作直八十万金索隠曰一金万钱初一级十七万自此以上每级加二万至十七级合成三十四万也】吏道杂而多端官职耗废矣【师古曰耗乱也音莫报翻】
