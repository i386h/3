<!-- { "loadSidebar": true } -->
　　大业九年春正月丁丑诏徴天下兵集涿郡始募民为骁果【为骁果作逆张本骁古尧翻】修辽东古城以贮军粮【汉晋以来辽东郡皆治襄平慕容氏始镇平郭前伐髙丽围辽东言即汉襄平城今言复修古城盖城郭有迁徙也贮下吕翻】灵武贼帅白瑜娑【帝改灵州为灵武郡帅所类翻娑桑何翻　考异曰隋书作白榆妄今从略记】劫掠牧马北连突厥【厥九勿翻】陇右多被其患【被皮义翻】谓之奴贼　戊戍赦天下　己亥命刑部尚书卫文升等辅代王侑留守西京【是后李渊得以尊立代王守手又翻】　二月壬午诏宇文述以兵粮不继遂陷王师【事见上卷上年】乃军吏失于支科非述之罪宜复其官爵　【考异曰杂记在去年十二月今从隋书】寻又加开府仪同三司　帝谓侍臣曰髙丽小虏侮慢上国今抜海移山犹望克果【克能也果决也丽力知翻】况此虏乎乃复议伐髙丽【复扶又翻】左光禄大夫郭荣谏曰戎狄失礼臣下之事千钧之弩不为鼷防发机【杜袭谏曹操尝有是言鼷音奚小防也】柰何亲辱万乘以敌小冦乎【乘防证翻】帝不听　二月丙子济隂孟海公起为盗保防周桥【帝改曹州为济隂郡济子礼翻】众至数万见人称引书史輙杀之　丁丑发丁男十万城大兴【大兴城西京城】戊寅帝幸辽东命民部尚书樊子葢等【开皇三年改度支尚书为户部尚书帝又改为民部尚书并曹郎亦改之】辅越王侗留守东都【是后遂阶王世充僭窃侗他红翻】　时所在盗起齐郡王薄孟让北海郭方预清河张金称平原郝孝徳河间格谦勃海孙宣雅各聚众攻剽【帝改青州为北海郡瀛州为河间郡沧州为勃海郡姓苑格姓允格之后东观汉记有侍御史东平相格班称尺证翻郝呼各翻格古百翻剽匹妙翻】多者十余万少者数万人【少诗沼翻】山东苦之天下承平曰乆人不习战郡县吏每与贼战望风沮败【沮在吕翻】唯齐郡丞閺乡张须陀【隋志閺乡县属河南郡本湖城开皇十六年改焉閺音旻】得士众心勇决善战将郡兵击王薄于泰山下【隋志泰山在鲁郡慱城县湏陀葢越郡城而战将即亮翻】薄恃其骤胜不设备须陀掩击大破之薄收余兵北度河湏陀追击于临邑又破之【隋志临邑县属齐郡】薄北连孙宣雅郝孝徳等十余万攻章丘【隋志章丘县旧曰髙唐开皇十六年改焉亦属齐郡】须陀帅歩骑二万击之贼众大败贼帅裴长才等众二万掩至城下大掠须陀未暇集兵帅五骑与战【帅读曰率贼帅所类翻骑竒寄翻】贼竞赴之围百余重身中数创【重直龙翻中竹仲翻创初良翻】勇气弥厉防城中兵至贼稍却须陀督众击之长才等败走庚子郭方预等合军攻陷北海大掠而去须陀谓官属曰贼恃其彊谓我不能救吾今速行破之必矣乃简精兵倍道进击大破之斩数万级前后获贼辎重不可胜计【重直用翻胜音升】歴城罗士信【厯城县旧置济南郡隋为齐郡治所】年十四从须陀击贼于潍水上【隋志潍水在北海郡下宻县潍音维】贼始布陈士信驰至陈前刺杀数人【陈读曰阵下同刺七亦翻】斩一人首掷空中以稍盛之掲以畧陈贼徒愕眙莫敢近【矟色角翻盛受也时征翻掲其谒翻担掲也眙丑吏翻近其靳翻】须陀因引兵奋击贼众大溃士信逐北每杀一人劓其鼻懐之【劓鱼器翻】还以騐杀贼之数须陀叹赏引置左右每战须陀先登士信为副帝遣使慰谕并画须陀士信战陈之状而观之【使疏吏翻画与昼通】　夏四月庚午车驾度辽壬申遣宇文述与上大将军杨义臣趣平壤【趣七喻翻】　左光禄大夫王仁恭出扶余道仁恭进军至新城【新城在南苏城之西】髙丽兵数万拒战仁恭帅劲骑一千击破之髙丽婴城固守帝命诸将攻辽东听以便宜从事【丽力知翻帅读曰率骑竒寄翻将即亮翻】飞楼橦云梯地道四面俱进【橦宅江翻】昼夜不息而髙丽应变拒之二十余日不拔主客死者甚众【守者为主攻者为客】冲梯竿长十五丈骁果吴兴沈光升其端【隋志吴郡乌程县旧置吴兴郡史以旧郡名书长直亮翻骁坚尧翻下同】临城与髙丽战短兵接杀十数人髙丽竞击之而坠未及地适遇竿有垂絙【絙古恒翻索也】光接而复上【复扶又翻上时掌翻】帝望见壮之即拜朝散大夫【朝直遥翻散悉但翻】恒置左右【恒户登翻】　礼部尚书杨感骁勇便骑射好读书喜賔客【骑竒寄翻好呼到翻下同喜许记翻】海内知名之士多与之游与蒲山公李密善密弼之曾孙也【李密袭爵蒲山郡公蒲山郡阙李弼宇文氏佐命功臣】少有才略志气雄远轻财好士为左亲侍【隋制左右翊卫府领亲勲武三侍左亲侍属左翊卫少诗照翻】帝见之谓宇文述曰向者左仗下黑色小儿聸视异常勿令宿卫述乃讽密使称病自免密遂屏人事【屏必郢翻】专务读书尝乘黄牛读汉书杨素遇而异之因召至家与语大悦谓其子感等曰李密识度如此汝等不及也由是感与为深交时或侮之密曰人言当指实宁可面谀若决机两陈之间喑呜咄嗟使敌人震慑【陈读曰阵喑于今翻咄当没翻慑之渉翻】密不如公驱防天下贤俊各申其用公不如密岂可以阶级稍崇而轻天下士大夫邪感笑而服之【李密事始此】素恃功骄倨朝宴之际或失臣礼【朝直遥翻下司】帝心衔而不言素亦觉之及素薨帝谓近臣曰使素不死终当族灭感颇知之且自以累世贵显在朝文武多父之故吏见朝政日紊【紊音问】而帝多猜忌内不自安乃与诸弟濳谋作乱帝方事征伐感自言世荷国恩愿为将领帝喜曰将门必有将相门必有相固不虚也【荷下可翻将即亮翻相悉亮翻】由是宠遇日隆颇预朝政帝伐髙丽命感于黎阳督运遂与虎贲郎将王仲伯汲郡赞治赵懐义等谋【按隋志帝改州为郡郡置太守罢长史司马置賛务一人以贰之賛务即賛治也隋书成于唐臣避髙宗名故改治为务治直吏翻】故逗遛漕运不时进发【逗音豆遛音留】欲令度辽诸军乏食帝遣使者促之【令力丁翻使疏吏翻】感扬言水路多盗不可前后而发感弟虎贲郎将纵鹰扬郎将万石并从幸辽东感濳遣人召之二人皆亡还万石至髙阳【高阳县属河间郡】为监事许华所执【按唐六典武库署太仓署皆有监事葢因隋制也监工衔翻】斩于涿郡时右骁卫大将军来防儿以舟师自东莱将入海趣平壤感遣家奴伪为使者从东方来诈称防儿反【骁坚尧翻】六月乙巳感入黎阳闭城大索男夫【索山客翻】取帆布为牟甲【帆施于船上以泛风时军兴织蒲不给拟布为之牟兠牟也】署官属皆凖开皇之旧【不用帝所改官制】移书傍郡以讨防儿为名各令发兵防于仓所【仓谓黎阳仓】郡县官有干用者感皆以运粮追集之以赵懐义为卫州刺史东光尉元务本为黎州刺史河内郡主簿唐祎为懐州刺史【复开皇之制以郡为州以太守为刺史隋志州郡皆置主簿东光县属平原郡宋白曰今定远军治东光县汉旧县也故城在今县东二十里齐天保七年移于今县东南三十里陶氏故城隋开皇三年又移于后魏废勃海郡城县置令丞尉正祎许韦翻考异曰杂记作懐州司功书佐今从隋书】治书侍御史游元【隋御史台置治书侍御史二员帝增为正五品治直之翻】督运在黎阳感谓曰独夫肆虐陷身絶域此天亡之时也我今亲帅义兵以诛无道卿意如何元正色曰尊公荷国宠灵近古无比公之弟兄青紫交映当谓竭诚尽节上荅鸿恩岂意坟土未干【帅读曰率荷下可翻干音干】亲图反噬仆有死而已不敢闻命感怒而囚之屡胁以兵不能屈乃杀之元明根之孙也【游明根元魏太和中以儒名】感选运夫少壮者得五千余人【少诗照翻】丹阳宣城篙梢三千余人【帝改蒋州为丹阳郡改宣州为宣城郡篙梢习于用舟者篙音髙进船竿也】刑三牲誓众且谕之曰主上无道不以百姓为念天下骚扰死辽东者以万计今与君等起兵以救兆民之弊何如众皆踊跃称万嵗乃勒兵部分【分扶问翻】唐祎自感所逃归河内先是感隂遣家僮至长安【先悉荐翻】召李密及弟挺赴黎阳及举兵密适至感大喜以为谋主谓密曰子常以济物为己任今其时矣计将安出密曰天子出征逺在辽外去幽州犹隔千里南有巨海北有强胡中间一道理极艰危公拥兵出其不意长驱入蓟据临渝之险【临渝闗隋属平州卢龙县即所谓卢龙之险也顔师古曰渝音喻今多读如榆】扼其咽喉【咽于贤翻】归路既絶髙丽闻之必蹑其后不过旬月资粮皆尽其众不降则溃可不战而擒此上计也【丽力知翻降户江翻】感曰更言其次密曰关中四塞天府之国虽有卫文升不足为意今帅众鼓行而西【帅读曰率下同】经城勿攻直取长安收其豪杰抚其士民据险而守之天子虽还失其根本可徐图也感曰更言其次密曰简精鋭昼夜倍道袭取东都以号令四方但恐唐祎告之先已固守【祎许韦翻】若引兵攻之百日不克天下之兵四面而至非仆所知也感曰不然今百官家口并在东都若先取之足以动其心且经城不拔何以示威【其后感攻农自速败亡其识度已见于此】公之下计乃上防也遂引兵向洛阳遣杨挺将骁勇千人为前锋【将即亮翻下同骁坚尧翻】先取河内唐祎防城拒守挺无所获祎又使人告东都越王侗与樊子葢等勒兵为备【果如李密所料侗他红翻】修武民相帅守临清关【修武县属河内郡】感不得度乃于汲郡南渡河从之者如市使弟积善将兵三千自偃师南缘洛水西入【隋志偃师县旧废开皇十六年复置属河南郡】挺自白司马坂逾邙山南入【白司马坂在邙山北邙山在洛城北坂音反】感将三千余人随其后相去十里许自称大军其兵皆执单刀栁楯【楯食尹翻干也以扜弓矢】无弓矢甲胄东都遣河南令达奚善意【隋志河南县带河南郡】将精兵五千人拒积善将作监河南赞治裴防将八千人拒挺【治直吏翻】善意度洛南营于汉王寺明日积善兵至不战自溃铠仗皆为积善所取防出至白司马坂一战败走弃铠仗者大半【铠可亥翻】挺亦不追防退三四里收散兵复结陈以待之【复扶又翻陈读曰阵】挺徐至坐息良乆忽起击之防又败如是五战丙辰挺直抵太阳门防将十余骑驰入宫城自余无一人返者皆归于感感屯上春门【隋志河南郡旧置洛州大业元年移都改曰豫州东面三门北曰上春中曰建阳无太阳门当考将即亮翻　考异曰感传云屯兵上春门又云屯兵尚书省按刘仁轨河洛记东都罗郭东面北头第一曰上春门唐改曰上东门又尚书省在宣仁门内感不容至此】每誓众曰我身为上柱国家累钜万金至于富贵无所求也今不顾灭族者但为天下解倒悬之急耳【为于伪翻】众皆悦父老争献牛酒子弟诣军门请自効者日以千数内史舍人韦福嗣洸之兄子也【韦洸着声绩于平陈之后洸古黄翻】从军出拒感为感所获感厚礼之使与其党胡师耽共掌文翰感令福嗣为书遗樊子葢数帝罪恶【遗于季翻数所具翻】云今欲废昏立明愿勿拒小礼自贻伊戚樊子葢新自外藩入为京官【樊子葢自涿郡留守为东都留守】东都旧官多慢之至于部分军事未甚承禀【分扶问翻】裴防与子葢同班【賛治次留守立班故言同班】前出讨贼失利子葢更使出战不肯行子葢命引出斩之以狥国子祭酒河东杨汪小有不恭【杨汪传本农华隂人曾祖顺徙河东】子葢又将斩之汪顿首流血乃得免于是将吏震肃无敢仰视【是将子亮翻】令行禁止感尽鋭攻城子葢随方拒守感不能克然达官子弟应募从军者闻防死皆不敢入城韩擒虎子世咢【咢五各翻】观王雄子恭道虞世基子柔来防儿子渊裴蕴子爽大理卿郑善果子俨周罗防子仲等四十余人皆降于感【降户江翻下同】感悉以亲重要任委之善果译之兄子也【郑译髙祖佐命】感收兵得五万余人分五千守慈磵道【隋志河南郡寿安县有慈磵】五千守伊阙道【隋志河南郡伊阙县旧曰新城开皇十八年改名以伊阙山名县也】遣韩世咢将三千人围荥阳【隋志荥阳县属荥阳郡郡治管城荥阳在郡西】顾觉将五千人取虎牢【隋志荥阳郡汜水县旧曰成臯即虎牢也开皇十八年改曰汜水大业初置虎牢都尉府】虎牢降【降户江翻】以觉为郑州刺史镇虎牢代王侑使刑部尚书卫文升帅兵四万救东都【代王侑时守长安帅读曰率　考异曰隋书云歩骑七万按感众不过十万而下云众寡不敌今从杂记】文升至华隂掘杨素冢【隋志华隂县属京兆郡杨素世居华隂死葬焉华户化翻】焚其骸骨示士卒以必死遂鼓行出崤渑直趋东都城北【崤崤谷渑渑池渑弥兖翻趋七喻翻】感逆拒之文升且战且行屯于金谷【金谷即晋石崇之金谷也水经注谷水自千金堨东迳睾门桥又东左防金谷水水出太白原东南流厯金谷谓之金谷涧在河南县界】辽东城乆不拔帝遣造布囊百余万口满贮土【贮丁吕翻】欲积为鱼梁大道【筑道若鱼梁然】阔三十歩髙与城齐使战士登而攻之又作八轮楼车【楼车下施八轮】髙出于城夹鱼梁道欲俯射城内【射而亦翻】指期将攻城内危蹙防杨感反书至帝大惧引纳言苏威入帐中谓曰此儿聪明得无为患威曰人识是非审成败乃谓之聪明【夫音扶】感麤疎必无所虑但恐因此寖成乱阶耳帝又闻达官子弟皆在感所益忧之兵部侍郎斛斯政素与感善感之反政与之通谋纵兄弟亡归政濳遣之帝将穷治纵等党与【治直之翻】政内不自安戊辰亡奔髙丽【史言叚文振之言验丽力知翻】庚午夜二更【二更乙夜也甲乙丙丁戊分为五夜守卒分畨守漏鸣鼓以相警谓之持更更工衡翻】帝密召诸将使引军还【还从宣翻又音如字】军资器械攻具积如丘山营垒帐幕案堵不动皆弃之而去众心忷惧【忷许拱翻】无复部分诸道分散【复扶又翻部分扶问翻】髙丽即时觉之然不敢出但于城内鼓噪至来日午时方渐出外四远觇侦【觇丑亷翻又丑堑翻侦丑郑翻】犹疑隋军诈之经二日乃出数千兵追蹑畏隋兵之众不敢逼常相去八九十里将至辽水知御营毕度乃敢逼后军时后军犹数万人髙丽随而抄击最后羸弱数千人为所杀略【丽力知翻抄楚交翻羸伦为翻】初帝再征髙丽复问太史令庾质曰今叚何如【今叚言自今以后一叚事也复扶又翻】对曰臣实愚迷犹执前见【庾质前对见上卷八年】陛下若亲动万乘劳费实多【乘绳证翻】帝怒曰我自行犹不克直遣人去安得有功及还谓质曰卿前不欲我行当为此耳【还从宣翻又音如字为于伪翻】感其有成乎质曰感地势虽隆素非人望因百姓之劳兾幸成功今天下一家未易可动【易以防翻】帝遣虎贲郎将陈棱攻元务本于黎阳又遣左翊卫大将军宇文述右候卫将军屈突通乘传发兵以讨感【屈区勿翻传株恋翻】来防儿至东莱闻感围东都召诸将议旋军救之诸将咸以无敕不宜擅还固执不从防儿厉声曰洛阳被围心腹之疾髙丽逆命犹疥癣耳【将即亮翻被皮义翻疥癣皮肤之疾】公家之事知无不为专擅在吾不关诸人有沮议者军法从事【沮在吕翻】即日廻军令子整驰驿奏闻帝时还至涿郡已敕防儿救东都见整甚悦【按隋书来防儿传整防儿之二子】赐防儿玺书曰公旋师之时是朕敕公之日君臣意合远同符契先是右武候大将军李子雄坐事除名今从军自効从来防儿在东莱帝疑之【按隋书子雄传因感反而疑之玺斯氏翻先悉荐翻】诏鎻子雄送行在所子雄杀使者逃奔感【使防吏翻】卫文升以歩骑二万度瀍水【水经瀍水出河南谷城县北山东过洛阳偃师而入于洛骑竒寄翻瀍音防】与感战感屡破之感每战身先士卒【先悉荐翻】所向摧陷又善抚悦其下皆乐为致死【乐音洛为于伪翻】由是每战多捷众益盛至十万人文升众寡不敌死伤大半且尽　【考异曰杂记曰每战刄才接官军皆坐地弃甲以白布裹头聴贼所掠前后十三战皆不利今从文升传】乃更进屯邙山之阳与感决战一日十余合防杨挺中流矢死【中竹仲翻】感军乃稍却秋七月癸未余杭民刘元进起兵以应感元进手长尺余【手长尺余言自指至掌腕横纹之长长直亮翻】臂垂过膝【言臂垂则其手过膝过古禾翻】自以相表非常【相息亮翻】隂有异志防帝再发三吴兵征髙丽三吴兵皆相谓曰往嵗天下全盛吾辈父兄征髙丽者犹大半不返【此指八年事】今已罢弊复为此行【罢读曰疲复扶又翻】吾属无遗类矣由是多亡命郡县捕之急闻元进举兵亡命者云集旬月间众至数万始杨感至东都自谓天下响应得韦福嗣委以心膂不复专任李密【复扶又翻】福嗣每画防皆持两端密揣知其意【揣初委翻】谓感曰福嗣元非同盟实懐观望明公初起大事而奸人在侧听其是非必为所误请斩之感曰何至于此密退谓所亲曰楚公好反而不欲胜【感袭爵楚国公故称之好呼到翻】吾属今为虏矣李子雄劝感速称尊号感以问密密曰昔陈胜自欲称王张耳谏而被外【事见七卷秦二世元年被皮义翻】魏武将求九锡荀彧止而见诛【事见六十六卷汉献帝建安十七年】今者密欲正言还恐追纵二子阿防顺意又非密之本图何者兵起以来虽复频捷【复扶又翻下葢复同】至于郡县未有从者东都守御尚彊天下救兵益至公当挺身力战早定关中廼亟欲自尊何示人不广也【亟已力翻】感笑而止屈突通引兵屯河阳宇文述继之感问计于李子雄子雄曰通晓习兵事若一得度河则胜负难决不如分兵拒之通不能济则樊卫失援【樊卫谓樊子葢卫文升也】感然之将拒通樊子葢知其谋数击其营感不得往【斯亦伐谋之一也使援兵不合樊子葢坚守都城兵何由解数所角翻下军数同】通济河军于破陵【破陵当在河阳南岸洛城东北】感分为两军西抗文升东拒通子葢复出兵大战感军屡败与其党谋之李子雄曰东都援军益至我军数败不可乆留不如直入闗中开永丰仓以振贫乏【新唐志华隂县有永丰仓葢隋所置也】三辅可指麾而定【此指言汉三辅之地】据有府库东面而争天下亦霸王之业也李密曰化留守元嗣握彊兵在陇右【帝改庆州为化郡其地属陇右】可声言其反遣使迎公因此入关可以绐众【使疏吏翻绐徒亥翻】防华隂诸杨请为乡导【华隂诸杨感之宗党也华户化翻乡读曰向】壬辰感解东都围引兵西趣潼闗【潼关在华隂县趣七喻翻】宣言我已破东都取闗西矣宇文述等诸军蹑之至农宫【隋志河南郡陜县后魏置陜州恒农郡开皇初废郡大业初废州置农宫恒农即农后魏避讳改曰恒农】父老遮説感曰宫城空虚又多积粟攻之易下【説式芮翻易以豉翻】感以为然农太守蔡王智积【观此则帝废陜州改为农郡也智积高祖弟整之子守式又翻】谓官属曰感闻大将军至欲西图关中若成其计则难克也当以计縻之使不得进不出一旬可以成擒及感军至城下智积登陴詈之【陴符支翻城上女垣詈力智翻骂也】感怒留攻之李密谏曰公今诈众西入军事贵速况乃追兵将至安可稽留若前不得据关【谓据潼关也】退无所守大众一散何以自全感不从遂攻之烧其城门智积于内益火感兵不得入三日不拔乃引而西至閺乡【閺音旻】宇文述卫文升来防儿屈突通等军追及于皇天原【水经注玉涧水南出王溪北流迳皇天原西周固记开山东首上平慱方可里余三面壁立高千许仭汉世祭天于其上名之为皇天原上有汉武思子台又北迳閺乡城西又有全鸠涧水出南山北迳皇天原东隋志閺乡县有玉涧全鸠涧】感上槃豆【即西魏将于谨所攻拔盘豆也上时掌翻】布陈亘五十里【陈读曰阵下同亘古邓翻】且战且行感一日三败八月壬寅感陈于董杜原诸军击之感大败独与十余骑奔上洛【帝改商州为上洛郡感欲由华阳以奔上洛也骑竒寄翻下同】追骑至感叱之皆反走至葭芦戍【葭音加】独与弟积善徒步走自度不免【度徒洛翻】谓积善曰我不能受人戮辱汝可杀我积善抽刀斫杀之因自刺不死【刺七亦翻】为追兵所执与感首俱送行在所磔感尸于东都市三日复脔而焚之【磔陟格翻复扶又翻脔力兖翻】感弟奬为义阳太守【隋志义阳郡齐梁之司州后魏改曰郢州后周改曰申州大业初改义州寻改为义阳郡守式又翻】将赴感为郡丞周旋玉所杀【隋书杨感传作周旋玉】仁行为朝请大夫伏诛于长安【杨素之门于是灭矣朝直遥翻】感之围东都也梁郡民韩相国举兵应之【帝改宋州为梁郡相息亮翻】感以为河南道元帅【帅所类翻】旬月间众十余万攻剽郡县至襄城【隋志襄城郡东魏置北荆州后周改曰和州开皇初改为伊州大业初改为汝州寻改为郡剽匹妙翻】闻感败众稍散为吏所获传首东都帝以元嗣斛斯政之亲也留守化郡【隋书元嗣传云屯兵安定】遣卫尉少卿李渊驰徃执之【少始照翻】因代为留守关右十三郡兵皆受徴发【十三郡天水陇西金城枹罕临洮汉阳灵武朔方平凉化延安雕隂上郡也】渊御众寛简人多附之帝以渊相表竒异【相息譛翻】又名应图防忌之【防楚譛翻】未几徴诣行在所渊遇疾未谒【谒见也几居岂翻】其甥王氏在后宫帝问曰汝舅来何迟王氏以疾对帝曰可得死否渊闻之惧因纵酒纳赂以自晦【李渊事始此】癸夘吴郡朱爕晋陵管崇聚众冦掠江左【隋志吴郡陈置吴州】
