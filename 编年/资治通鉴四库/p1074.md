<!-- { "loadSidebar": true } -->
　　元和十二年春正月甲申贬袁滋为抚州刺史李愬至唐州军中承丧败之余【丧息浪翻严绶慈丘之败山南东道未分为二帅也既分为二帅而髙霞寓败于铁城袁滋代之又败】士卒皆惮战愬知之有出迓者愬谓之曰天子知愬柔懦能忍耻故使来拊循尔曹至于战攻进取非吾事也众信而安之愬亲行视士卒【行下孟翻】伤病者存恤之不事威严或以军政不肃为言愬曰吾非不知也袁尚书专以恩惠懐贼贼易之【易弋豉翻轻易也】闻吾至必増备吾故示之以不肃彼必以吾为懦而懈惰然后可图也【懈古隘翻】淮西人自以尝败髙袁二帅【败补迈翻帅所类翻】轻愬名位素微遂不为备【为愬乗虚取蔡张本　考异曰旧传曰愬沈勇长筭推诚待士故能用其卑弱之势出贼不意居半嵗知人可用乃谋袭蔡表请济师诏以河中鄜坊骑兵二千人益之郑澥平蔡録曰正月二十四日甲申公至所部先是士卒经万胜萧陂铁城之败人心皆惴恐不敢言战公佯曰战争非吾所能既而隂召大将计其事是时公以表请径袭元济人皆笑其説乃使观察判官王拟请师阙下诏征义成河中鄜坊马歩共二千以补其阙据此则是始至便请益兵又二月即擒丁士良降呉秀珠是不待半嵗然后知人可用旧传恐误然愬宻谋袭蔡岂可先泄之而云以表请袭元济人皆笑其説则是人人知之恐非也今不取】　遣盐铁副使程异督财赋于江淮　回鹘屡请尚公主有司计其费近五百万缗【近其靳翻】时中原方用兵故上未之许二月辛夘朔遣回鹘摩尼僧等归国【摩尼来见二百三十七卷元年史照曰元和初回鹘再朝献始以摩尼至摩尼至京师嵗往来西市商贾颇与囊槖为奸至是遣归国也】命宗正少卿李诚使回鹘谕意以缓其期　李愬谋袭蔡州表请益兵诏以昭义河中鄜坊歩骑二千给之丁酉愬遣十将马少良将十余骑廵逻【十将军中小校也逻郎佐翻】遇呉元济捉生虞候丁士良与战擒之士良元济骁将常为东边患【言唐邓之东边也】众请刳其心愬许之既而召诘之士良无惧色愬曰真丈夫也命释其缚士良乃自言本非淮西士贞元中安州与呉氏战为其所擒自分死矣【分扶问翻】呉氏释我而用之我因呉氏而再生故为呉氏父子竭力【为于伪翻】昨日力屈复为公所擒【复扶又翻】亦分死矣今公又生之请尽死以报德愬乃给其衣服器械署为捉生将　己亥淮西行营奏克蔡州古葛伯城【汉书陈留宁陵县孟康注曰古葛伯国今葛乡是此必韩奏防也】　丁士良言于李愬曰呉秀琳拥三千之众据文城栅【文城栅在蔡州西南一百二十里按续通典栅在呉房县界】为贼左臂官军不敢近者【近其靳翻】有陈光洽为之主谋也光洽勇而轻【轻牵正翻】好自出战请为公先擒光洽【好呼到翻为于伪翻下同】则秀琳自降矣【降户江翻】戊申士良擒光洽以归　鄂岳观察使李道古引兵出穆陵闗【黄州麻城县西北有穆陵闗在穆陵山上】甲寅攻申州克其外郭进攻子城城中守将夜出兵击之道古之众惊乱死者甚众道古臯之子也【曹成王臯厯江西山南等镇着功名】　淮西被兵数年【被皮义翻】竭仓廪以奉战士民多无食采菱芡鱼鼈鸟兽食之亦尽【芡巨险翻今谓之鸡头】相帅归官军者前后五千余户【帅读曰率】贼亦患其耗粮食不复禁【复扶又翻】庚申敕置行县以处之【未能得其县故权置行县以处来归之民处昌吕翻】为择县令使之抚养并置兵以卫之三月乙丑李愬自唐州徙屯宜阳栅　郗士美败于
