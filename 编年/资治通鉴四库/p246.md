<!-- { "loadSidebar": true } -->
　　三年春正月班勇至楼兰以鄯善归附特加三绶【三绶疑当作王绶绶音受】而龟兹王白英犹自疑未下【龟兹音邱慈】勇开以恩信白英乃率姑墨温宿自缚诣勇因发其兵歩骑万余人到车师前王庭击走匈奴伊蠡王于伊和谷【蠡音黎】収得前部五千余人于是前部始复开通【复扶又翻】还屯田栁中　二月丙子车驾东廵辛夘幸泰山三月戊戌幸鲁还幸东平至东郡歴魏郡河内而还【还从宣翻又如字】　初樊丰周广谢恽等见杨震连諌不从无所顾忌遂诈作诏书调发司农钱谷大匠见徒材木【调徒吊翻见贤遍翻】各起冢舍园池庐观役费无数【观古玩翻】震复上疏曰臣备台辅不能调和隂阳去年十二月四日京师地动其日戊辰三者皆土位在中官【贤曰戊干辰支皆土也并地动故言三者　考异曰震作十一月四日按下文其日戊辰十一月丙申朔戊辰乃十二月四日也】此中臣近官持权用事之象也臣伏惟陛下以边境未宁躬自菲薄宫殿垣屋倾倚枝拄而已【贤曰倚邪也拄音竹柱翻】而亲近幸臣未崇断金【贤曰易系辞曰二人同心其利防金言邪佞之人不与上同心近其靳翻防丁乱翻王肃丁管翻】骄溢逾法多请徒士盛修第舎卖弄威福道路讙哗地动之变殆为此发【讙许元翻为于伪翻下同】又冬无宿雪春节未雨百僚焦心而缮修不止诚致旱之徴也惟陛下奋干刚之徳弃骄奢之臣以承皇天之戒震前后所言转切帝既不平之而樊丰等皆侧目愤怨以其名儒未敢加害防河间男子赵腾上书指陈得失帝发怒遂收考诏狱结以罔上不道【结者结定其罪】震上疏救之曰臣闻殷周哲王小人怨詈则还自敬徳【贤曰尚书无逸之辞还反也敬徳加谨以増修其徳也】今赵腾所坐激讦谤语为罪与手刃犯法有差乞为亏除全腾之命【亏减也讦居楬翻】以诱刍荛舆人之言【贤曰舆众也诗曰询于刍荛左氏曰聼舆人之谋也诱音酉】帝不聼腾竟伏尸都市及帝东廵樊丰等因乗舆在外竞修第宅【乘绳证翻】太尉部掾高舒召大匠令史考校之【汉公府诸曹掾各有分部贤曰史谓府史也余按汉诸官府各有令史】得丰等所诈下诏书具奏须行还上之【须待也待车驾行还上言其事下遐稼翻上时掌翻】丰等惶怖【怖普布翻】防太史言星变逆行遂共譛震云自赵腾死后深用怨怼【贤曰怼怨怒也音直类翻】且邓氏故吏有恚恨之心【贤曰震初邓隲辟之故曰故吏恚于避翻下同】壬戌车驾还京师便时太学【贤曰且于太学待吉时而后入也故曰便时前书便时上林延夀门杜佑曰便时取日时之便】夜遣使者防收震太尉印绶震于是柴门絶賔客【柴塞其门也】丰等复恶之【复扶又翻恶乌路翻下同】令大鸿胪耿寳奏震大臣不服罪懐恚望有诏遣归本郡【震农华隂人】震行至城西几阳亭【雒阳城西也】乃慷慨谓其诸子门人曰【贤曰慷慨悲叹余谓慷慨不得意而见于辞色也】死者士之常分【分扶问翻】吾防恩居上司疾奸臣狡猾而不能诛恶嬖女倾乱而不能禁【嬖卑义翻又必计翻】何靣目复见日月【复扶又翻下同】身死之日以杂木为捾布单被裁足盖形勿归冡次勿设祭祀因饮酖而卒农太守移良【风俗通曰齐公子雍食邑于移其后氏焉】承樊丰等防遣吏于陜县留停震防露棺道侧讁震诸子代邮行书【説文曰邮境上行书舎也广雅曰邮驿也此言使震诸子代驿吏行文书也陜失冉翻】道路皆为陨涕【为于伪翻】太仆征羌侯来歴曰【征羌侯国属汝南郡光武以歴曾祖歙有平羌陇之功改汝南当乡县为征羌国以封之贤曰征羌故城在今豫州郾城县东南】耿寳托元舅之亲荣宠过厚不念报国恩而倾侧奸臣伤害忠良其天祸亦将至矣歴歙之曾孙也【歙许及翻】　夏四月乙丑车驾入宫　戊辰以光禄勲冯石为太尉　南单于檀死弟防立为乌稽侯尸逐鞮单于【鞮于奚翻】时鲜卑数冦边【数所角翻下同】度辽将军耿防与温禹犊王呼尤徽将新降者连年出塞击之还使屯列冲要【冲要者当敌之冲边之要地也贤曰还令新降者屯列冲要降户江翻】耿防徴发烦剧新降者皆怨恨大人阿族等遂反【阿族者新降一部之大人也】胁呼尤徽欲与俱去呼尤徽曰我老矣受汉家恩宁死不能相随众欲杀之有救者得免阿族等遂将其众亡去中郎将马翼与胡骑追击破之斩获殆尽【贤曰殆近也欲死尽所余无几】　日南徼外蛮夷内属【徼吉吊翻】　六月鲜卑冦菟　庚午阆中山崩【阆中县属巴郡贤曰临阆中水因以为名今隆州县宋白曰阆水纡曲经其三面县居其中取以名之】　秋七月辛巳以大鸿胪耿寳为大将军　王圣江京樊丰等譛太子乳母王男厨监邴吉等杀之【厨监主饮食】家属徙比景太子思男吉数为叹息【为于伪翻】京丰惧有后害乃与阎后妄造虚无搆谗太子及东宫官属帝怒召公卿以下议废太子耿寳等承防皆以为当废太仆来歴与太常桓焉廷尉犍为张皓议曰【犍居言翻】经説年未满十五过恶不在其身且男吉之谋太子容有不知宜选忠良保傅辅以礼义废置事重此诚圣恩所宜宿留【贤曰宿留犹停留也音秀溜】帝不从焉郁之子也【郁桓荣之子】张皓退复上书曰昔贼臣江充造构谗逆倾覆戾园孝武乆乃觉寤虽追前失悔之何及【事见二十三卷武帝征和二年三年】今皇太子方十嵗未习保傅之教可遽责乎书奏不省【省悉景翻】九月丁酉废皇太子保为济隂王居于徳阳殿西钟下【汉官仪曰崇门徳阳殿也按帝纪徳阳殿在北宫掖庭中蔡质汉仪曰正月旦天子幸徳阳殿临轩公卿将大夫百官各陪朝贺蛮貊胡羌朝贡毕见属郡计吏皆觐宗室诸刘杂防又曰徳阳殿周旋容万人陛高二丈皆文石作坛激沼水于殿下天子正旦节防朝百僚于此殿济子礼翻】来歴乃要结光禄勲祋讽宗正刘玮将作大匠薛皓侍中闾邱宏【闾邱姓左齐有闾邱婴】陈光赵代施延太中大夫九江朱伥等十余人【要一遥翻祋丁外翻又丁活翻伥丑羊翻】俱诣鸿都门证太子无过帝与左右患之【左石近习也】乃使中常侍奉诏胁羣臣曰父子一体天性自然【孟子曰父子之道天性也】以义割恩为天下也【为于伪翻】歴讽等不识大典而与羣小共为讙哗外见忠直【见贤遍翻】而内希后福饰邪违义岂事君之礼朝廷广开言路故且一切假贷若懐迷不反当显明刑书谏者莫不失色薛皓先顿首曰固宜如明诏歴怫然【贤曰字林怫欝也音扶勿翻余谓怫然愤欝之见于色者】廷诘皓曰属通谏何言而今复背之【贤曰属近也通犹共也近者共谏何乃相背也属之欲翻复扶又翻背蒲妹翻】大臣乘朝车处国事固得辗转若此乎【贤曰辗转不定也诗曰辗转反侧处昌吕翻辗音展】乃各稍自引起歴独守阙连日不肯去帝大怒尚书令陈忠与诸尚书遂共劾奏歴等帝乃免歴兄弟官削国租【削其征羌国租也劾户槩翻又户得翻】黜歴母武安公主不得防见【武安公主显宗女也武安县属魏郡见贤遍翻】　陇西郡始还狄道【永初五年陇西徙襄武】　烧当羌豪麻奴死弟犀苦立　庚申晦日有食之　冬十月上行幸长安十一月乙丑还雒阳　是嵗京师及诸郡国二十三地震三十六大水雨雹【雨于具翻】




　　资治通鉴卷五十
<史部,编年类,资治通鉴>
　　钦定四库全书
　　资治通鉴卷五十一　　　宋　司马光　撰
　　胡三省　音注
　　汉纪四十三【起旃防赤奋若尽昭阳作噩凡九年】
　　孝安皇帝下
