<!-- { "loadSidebar": true } -->
　　太元元年春正月壬寅朔帝加元服皇太后下诏归政【太后摄政见上卷上年】复称崇徳太后甲辰大赦改元丙午帝始临朝【朝直遥翻】以会稽内史郗愔为镇军大将军都督浙江东五郡诸军事【浙江东五郡会稽东阳临海永嘉新安也防工外翻郗丑之翻愔挹淫翻】徐州刺史桓冲为车骑将军都督豫江二州之六郡诸军事【豫州之歴阳淮南庐江安丰襄城及江州之寻阳共六郡骑竒寄翻】自京口徙镇姑孰谢安欲以王蕴为方伯故先解冲徐州乙夘加谢安中书监録尚书事　二月辛夘秦王坚下诏曰朕闻王者劳于求贤逸于得士【齐桓公用管仲之言】斯言何其验也往得丞相常谓帝王易为【易以防翻】自丞相违世须发中白【丞相谓王猛中半也中丁仲翻】毎一念之不觉酸恸今天下既无丞相或政教沦替【替废也】可分遣侍臣周巡郡县问民疾苦　三月秦兵寇南乡拔之山蛮三万户降秦【自春秋之时伊洛以南巴巫汉沔以北大山长谷皆蛮居之文公十六年庸人率羣蛮以叛楚庸则汉之上庸县也哀公四年楚人袭梁及霍以围蛮氏执蛮子赤梁则汉河南之梁县霍则梁县南之霍阳山也汉髙帝用巴渝蛮以定三秦则板楯蛮也后汉祭遵攻新城蛮柏华蛮破霍阳聚则春秋蛮氏之聚落也其后又有巫蛮南郡蛮江夏蛮襄阳以西中庐宜城之西山皆蛮居之所谓山蛮也宋齐以后谓之雍州蛮降户江翻】　夏五月甲寅大赦初张天锡之杀张邕也刘肃及安定梁景皆有功【事见一百一卷穆帝升平五年】二人由是有宠赐姓张氏以为己子使预政事天锡荒于酒色不亲庶务黜世子大懐而立嬖妾之子大豫【嬖卑义翻又博计翻】以焦氏为左夫人人情愤怨从弟从事中郎宪舆榇切谏不听【从才用翻榇初觐翻】秦王坚下诏曰张天锡虽称藩受位然臣道未纯可遣使持节武卫将军茍苌左将军毛盛中书今梁熙歩兵校尉姚苌等将兵临西河【河水过敦煌酒泉张掖郡南武威郡东北为西河使疏吏翻苌仲良翻将即亮翻】尚书郎阎负梁殊奉诏徴天锡入朝【朝直遥翻】若有违王命即进师扑讨【扑普卜翻】是时秦步骑十三万军司段铿谓周虓曰以此众战谁能敌之【用左传齐桓公之言铿丘耕翻虓虚交翻】虓曰戎狄以来未之有也【周虓拘执于秦其尊本朝之心虽造次不忘也　考异曰虓传曰吕光征西域坚出饯之戎士二十万旌旗数百里问虓曰朕众力何如虓曰戎夷以来未之有也按建元十八年二月虓谋反徙朔方十九年正月吕光发长安故知在伐凉州时今从十六国春秋】坚又命秦州刺史茍池河州刺史李辩凉州刺史王统帅三州之众为茍苌后继【帅读曰率】秋七月阎负梁殊至姑臧张天锡会官属谋之曰今入朝必不返如其不从秦兵必至将若之何禁中録事席仂曰【禁中録事张氏所置使摠録禁中事也仂与力同又音勒】以爱子为质【质音致】赂以重寳以退其师然后徐为之计此屈伸之术也众皆怒曰吾世事晋朝【朝直遥翻】忠节着于海内今一旦委身贼庭辱及祖宗丑莫大焉且河西天险百年无虞若悉境内精兵右招西域北引匈奴以拒之何遽知其不捷也天锡攘袂大言曰孤计决矣言降者斩【降户江翻下同】使谓阎负梁殊曰君欲生归乎死归乎殊等辞气不屈天锡怒防之军门命军士交射之曰射而不中【射而亦翻中竹仲翻】不与我同心者也其母严氏泣曰秦主以一州之地横制天下东平鲜卑南取巴蜀兵不留行汝若降之犹可延数年之命今以蕞尔一隅抗衡大国【蕞徂外翻】又杀其使者亡无日矣天锡使龙骧将军马建帅众二万拒秦【骧思将翻帅读曰率】秦人闻天锡杀阎负梁殊八月梁熈姚苌王统李辩济自清石津攻凉骁烈将军梁济于河会城降之【骁烈将军盖张氏置五代志允吾县有青岩山水经注湟河至允吾与大河防意者清石津在青岩山之下河防城在二河之会欤骁坚尧翻】甲申茍苌济自石城津【阚骃曰石城津在金城西北】与梁熈会攻纒缩城拔之马建惧自杨非退屯清塞【水经注逆水出允吾县之参街谷东南流迳街亭城南又东南迳杨非亭北又东南迳广武城西据载记杨非在支阳东北三百余里】天锡又遣征东将军掌据帅众三万军于洪池【洪池岭名在姑臧南掌据晋书作常据当从之】天锡自将余众五万军于金昌城【金昌城在赤岸西北】安西将军敦煌宋皓言于天锡曰【敦徒门翻】臣昼察人事夜观天文秦兵不可敌也不如降之天锡怒贬皓为宣威防军广武太守辛章曰【张寔分金城之令居枝阳置广武郡宋白曰兰州广武县本汉枝阳县地张骏分晋兴置广武郡】马建出于行陈【行户刚翻陈读曰阵】必不为国家用茍苌使姚苌帅甲士三千为前驱庚寅马建帅万人迎降余兵皆散走辛夘茍苌及常据战于洪池据兵败马为乱兵所杀其属董儒授之以马据曰吾三督诸军再秉节钺八将禁旅十摠禁兵宠任极矣【天锡之攻李俨也常据首破其兵盖河西推为良将故其言如此】今卒困于此【卒子恤翻】此吾之死地也尚安之乎乃就帐免胄西向稽首伏劔而死【稽音启】秦兵杀军司席仂癸巳秦兵入清塞天锡遣司兵赵充哲帅众拒之【河西张氏置官僚拟于王者而防异其名司兵盖晋五兵尚书之职也】秦兵与充哲战于赤岸大破之【水经注河水自左南而东迳赤岸北亦谓之河夹岸秦州记曰枹罕有河夹岸】俘斩三万八千级充哲死天锡出城自战城内又叛天锡与数千骑奔还姑臧甲午秦兵至姑臧天锡素车白马面缚舆榇降于军门茍苌释缚焚榇送于长安【惠帝永寜元年张轨为凉州刺史遂有凉土共九主七十五年而亡榇初觐翻】凉州郡县悉降于秦九月秦王坚以梁熈为凉州刺史镇姑臧徙豪右七千余户于关中余皆按堵如故封天锡为归义矦拜北部尚书【秦置北部尚书以掌北蕃】初秦兵之出也先为天锡筑第于长安【为于伪翻】至则居之以天锡晋兴太守陇西彭和正为黄门侍郎【张轨分西平界置晋兴郡】治中从事武兴苏膺【张轨以秦雍移人于姑臧西北置武兴郡】敦煌太守张烈为尚书郎【敦徒门翻】西平太守金城赵凝为金城太守髙昌杨干为髙昌太守【髙昌汉车师之髙昌壁也张氏始置郡后为髙昌国唐以其地置西州】余皆随才擢叙梁熈清俭爱民河右安之【为梁熈为吕光所杀张本】以天锡武威太守敦煌索泮为别驾【索昔各翻】宋皓为主簿西平郭防起兵攻秦熙以皓为折冲将军讨平之桓冲闻秦攻凉州遣兖州刺史朱序江州刺史桓石秀与荆州督防桓罴游军沔汉为凉州声援【沔弥兖翻】又遣豫州刺史桓伊帅众向寿阳【帅读曰率下同】淮南太守刘波泛舟淮泗欲桡秦以救凉【桡奴敎翻】闻凉州败没皆罢兵　初哀帝减田租亩收二升【见一百一卷隆和元年】乙巳除度田收租之制【度徒洛翻】王公以下口税米三斛蠲在役之身　冬十月移淮北民于淮南【畏秦也】　刘卫辰为代所逼求救于秦秦王坚以幽州刺史行唐公洛为北讨大都督帅幽冀兵十万击代【帅读曰率】使并州刺史俱难镇军将军邓羌尚书赵迁李柔前将军朱肜前禁将军张蚝【蚝七吏翻】右禁将军郭庆帅步骑二十万东出和龙西出上郡皆与洛会以卫辰为乡导洛菁之弟也【秦主健之入关菁有功焉健之垂没也菁以逆诛乡读曰向】茍苌之伐凉州也遣扬武将军马晖建武将军杜周帅八千骑西出恩宿邀张天锡走路期会姑臧晖等行泽中值水失期于法应斩有司奏征下狱【下遐稼翻】秦王坚曰水春冬耗竭秋夏盛涨此乃茍苌量事失宜【量音良】非晖等罪今天下方有事宜宥过责功命晖等回赴北军击索虏以自赎【代本鲜卑索头种故谓之索虏索昔各翻】众咸以为万里召将非所以应速【将即亮翻下同】坚曰晖等喜于免死不可以常事疑也晖等果倍道疾驱遂及东军【晖等自西方囘故谓伐代之军为东军】十一月己巳朔日有食之　代王什翼犍使白部独孤部南御秦兵皆不胜【鲜卑有白部后汉时鲜卑居白山者最为强盛后因曰白部令狐徳棻曰魏氏之初三十六部其先伏留屯者与魏俱起为部落大人遂为独孤部犍居言翻】又使南部大人刘库仁将十万骑御之库仁者卫辰之族什翼犍之甥也与秦兵战于石子岭【石子岭当云中盛乐西南新唐书曰自夏州北渡乌水一百二十里至可朱浑水源又百余里至石子岭】库仁大败什翼犍病不能自将乃帅诸部奔阴山之北髙车杂种尽叛【李延夀曰髙车盖赤狄之余种也北方以为髙车丁零或云其先匈奴甥也其迁徙随水草衣皮食肉牛羊畜产并与柔然同唯车轮髙大辐数至多因以为号种章勇翻】四面寇钞【钞楚交翻】不得刍牧什翼犍复度漠南【复扶又翻】闻秦兵稍退十二月什翼犍还云中初什翼犍分国之半以授弟孤【事见九十六卷成帝咸康四年】孤卒子斤失职怨望【不复得国之半故自以为失职而怨卒子恤翻】世子寔及弟翰早卒【寔卒见上卷简文帝咸安元年】寔子珪尚幼慕容妃之子阏婆寿鸠纥根地干力真窟咄皆长【阏于葛翻纥下没翻窟苦骨翻咄当没翻长知两翻下同慕容妃燕女也什翼犍娶燕女为妃见九十七卷康帝建元二年】继嗣未定时秦兵尚在君子津【水经河水南入云中桢陵县西北又南过赤城东又南过定襄桐过县西河水于二县之间济有君子之名郦道元注曰昔汉桓帝西幸榆中东行代地洛阳大贾赍金货随帝后行夜迷失道徃投津长曰子封送之度河贾人卒死津长埋之其子寻求父丧发冢举尸资货一无所损其子悉以金与之津长不受事闻于帝曰君子也即名其津为君子济在云中城西南二百余里】诸子每夜执兵警卫斤因説什翼犍之庶长子寔君曰【説输芮翻】王将立慕容妃之子欲先杀汝故顷来诸子毎夜戎服以兵绕庐帐【北狄之长居大毡帐环设兵卫毡帐汉人谓之穹庐因曰庐帐】伺便将发耳【伺相吏翻】寔君信之遂杀诸弟并弑什翼犍是夜诸子妇及部人奔告秦军秦李柔张蚝勒兵趋云中【趋七喻翻】部众逃溃国中大乱珪母贺氏以珪走依贺讷讷野干之子也【贺野干见上卷简文帝咸安元年】秦王坚召代长史燕鳯问其所以乱故凤具以状对坚曰天下之恶一也【左传载石祁子之言】乃执寔君及斤至长安车裂之坚欲迁珪于长安凤固请曰代王初亡羣下叛散遗孙冲幼莫相统摄其别部大人刘库仁勇而有智铁弗卫辰狡猾多变【刘卫辰本匈奴铁弗种李延寿曰铁弗南单于苗裔卫辰者左贤王去卑之孙北人谓父为鲜卑母为铁弗因以为姓】皆不可独任宜分诸部为二令此两人统之两人素有深讐其势莫敢先发俟其孙稍长引而立之是陛下有存亡继絶之徳于代使其子子孙孙永为不侵不叛之臣【用左传戎子驹支之言】此安边之良防也坚从之分代民为二部自河以东属库仁自河以西属卫辰各拜官爵使统其众贺氏以珪归独孤部与南部大人长孙嵩【拓跋郁律生二子长曰沙莫雄次曰什翼犍沙莫雄为南部大人后改名仁号为拔拔氏生嵩道武以嵩宗室之长改为长孙氏此言长孙所出与前注略不同】元佗等皆依库仁行唐公洛以什翼犍子窟咄年长【长知两翻】迁之长安坚使窟咄入太学读书下诏曰张天锡承祖父之资借百年之业擅命河右叛换偏隅【郑康成曰叛换犹跋扈也韩诗曰叛换武强也】索头世跨朔北中分区域东賔秽貊【秽当作濊】西引乌孙控百万虎视云中爰命两师【两师谓茍苌伐河西之师行唐公洛伐代之师也】分讨黠虏【黠下八翻】役不淹嵗穷殄二凶俘降百万【降户江翻】辟土九千五帝之所未賔周汉之所未至莫不重译来王【重直龙翻】怀风率职有司可速班功受爵【杜预曰班次也受当作授】戎士悉复之五嵗【复方目翻】赐爵三级于是加行唐公洛征西将军以邓羌为并州刺史阳平国常侍慕容绍私谓其兄楷曰秦恃其彊大务胜不休北戍云中南守蜀汉转运万里道殣相望【左传之言诗云行有死人尚或殣之毛氏曰殣路冢也殣音觐説文曰道中死人人所覆也又饿殍为殣】兵疲于外民困于内危亡近矣冠军叔仁智度英拔必能恢复燕祚【秦以慕容垂为冠军将军楷绍之叔父也叔仁当作叔父冠古玩翻】吾属但当爱身以待时耳【史言鲜卑窥秦有乗衅报复之志】初秦人既克凉州议讨西障氐羌【西障西边也】秦王坚曰彼种落杂居【种章勇翻】不相统壹不能为中国大患宜先抚谕征其租税若不从命然后讨之乃使殿中将军张旬前行宣慰庭中将军魏曷飞帅骑二万七千随之【庭中将军秦所置盖立仗殿庭中者也帅读曰率骑竒寄翻】曷飞忿其恃险不服纵兵击之大掠而归坚怒其违命鞭之二百斩前锋督防储安以谢氐羌氐羌大悦降附贡献者八万三千余落【降户江翻】雍州士族先因乱流寓河西者皆听还本【雍于用翻】刘库仁招抚离散恩信甚着奉事拓拔珪恩勤周备不以废兴易意常谓诸子曰此儿有髙天下之志必能恢隆祖业汝曹当谨遇之【天下之英雄虽在童穉中固不与羣儿同也】秦王坚赏其功加广武将军给幢麾鼔盖【幢直江翻】刘卫辰耻在库仁之下怒杀秦五原太守而叛【五原汉郡也魏晋省弃其地于荒外秦复置郡隋唐为丰盐二州】库仁击卫辰破之追至阴山西北千余里获其妻子又西击库狄部徙其部落置之桑干川【桑干县汉属代郡晋省孟康曰干音干拓跋魏后置桑干郡唐属朔州善阳县界魏收志拓跋力防时次南诸部有库狄部后改为狄氏】乆之坚以卫辰为西单于督摄河西杂类屯代来城【代来城在北河西盖秦筑以居卫辰言自代来者居此城也单音蝉】　是嵗乞伏司繁卒子国仁立【为乞伏国仁乗秦乱据陇西张本】
