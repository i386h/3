<!-- { "loadSidebar": true } -->
　　九年春正月辛丑上祀南郊　丁卯魏主始听政于皇信东室【自居冯太后之防至是始听政皇信东室葢皇信堂之东室也】　诏太庙四时之祭荐宣皇帝起麪饼鸭【起麪饼今北人能为之其饼浮软以卷肉噉之亦谓之卷饼程大昌曰起麪饼入教麪中令松松然也教俗书作酵麪莫甸翻孟诜曰音郝肉羮也】孝皇后笋鸭卵高皇帝肉脍葅羮昭皇后茗粣炙鱼【茗茶也本草曰茗苦茶郭璞曰早采者为茶晩采者为茗粣类篇云色责翻糁也又侧革翻粽也南史虞悰作扁米粣葢即今之馓子是也可以供茶炙之石翻】皆所嗜也上梦太祖谓已宋氏诸帝常在太庙从我求食可别为吾致祠【为于伪翻】乃命豫章王妃庾氏四时祠二帝二后于清溪故宅【杜佑曰萧齐之世有清溪宫后改为华林苑据卞彬清溪在台城东宫又在清溪之东建康志曰吴大帝凿通城北堑以泄武湖水源于钟山接于秦淮谓之清溪】牲牢服章皆用家人礼
　　臣光曰昔屈到嗜芰屈建去之以为不可以私欲干国之典【屈九勿翻芰竒寄翻菱也去羌吕翻屈建屈到子也国语屈到嗜芰有疾召宗老而属之曰祭我必以芰及祥宗老将荐芰屈建命去之曰祭典有之国君有牛享大夫有羊馈士有豚犬之奠庻人有鱼炙之荐笾豆脯醢则上下共之不羞珍异不陈庶侈夫子不以其私欲干国之典遂不用】况子为天子而以庶人之礼祭其父违礼甚矣卫成公欲祀相寗武子犹非之【左传僖三十一年狄围卫卫迁于帝丘卫成公梦康叔谓己曰相夺予享公命祀相寗武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命相息亮翻】而况降祀祖考于私室使庶妇尸之乎【豫章王嶷与帝同母帝为嫡故通鉴以嶷妃为庶妇尸主也】
　　初魏主召吐谷浑王伏连筹入朝伏连筹辞疾不至辄修洮阳泥和二城置戌兵焉【后周武帝逐吐谷浑置洮阳郡唐洮州及临潭县所治即洮阳城也泥和即水经注所谓迷和城洮水迳其南又在洮阳城东宋白曰洮州临洮郡郡城本名洮阳在洮水之北乃吐谷浑所筑南临洮水极峻险今谓之洪和城吐从暾入声谷音浴洮音七刀翻】二月乙亥魏枹罕镇将长孙百年请击二戍【魏枹罕镇将带河州刺史枹音肤将音即两翻长音知两翻】魏主许之　散骑常侍裴昭明散骑侍郎谢竣如魏吊【散音悉亶翻骑音竒寄翻竣音七伦翻又丑缘翻】欲以朝服行事【朝音直遥翻下同】魏主客曰吊有常礼何得以朱衣入凶庭昭眀等曰受命本朝不敢辄易往返数四昭眀等固执不可魏主命尚书李冲选学识之士与之言冲奏遣著作郎上谷成淹昭明等曰魏朝不听使者朝服出何典礼淹曰吉凶不相厌【厌于叶翻】羔裘冠不以吊【论语记孔子容止有是言】此童稚所知也【稚直利翻】昔季孙如晋求遭防之礼以行【左传文六年季文子将聘于晋使求遭防之礼以行其人曰将焉用之文子曰备豫不虞古之善教也求而无之实难过求何害】今卿自江南远来吊魏方问出何典礼行人得失何其逺哉昭明曰二国之礼应相凖望【凖揆平之物又其义拟也仿也对看为望月有望后汉律厯志分天之中相与为衡谓之望谓月望日月正相对其平如衡凖望之言义取诸此】齐髙皇帝之防魏遣李彪来吊初不素服齐朝亦不以为疑【帝即位之初魏遣彪来聘非吊也昭明欲以是抗止淹耳】何至今日独见要逼【要读曰邀】淹曰齐不能行亮隂之礼逾月即吉彪奉使之日齐之君臣鸣玉盈庭貂珰曜目【汉制侍中常侍之冠加黄金珰貂尾以饰之晋宋以后王公皆冠貂蝉使疏吏翻】彪不得主人之命敢独以素服厠其间乎皇帝仁孝侔于有虞执亲之防居庐食粥岂得以此方彼乎昭明曰三王不同礼孰能知其得失淹曰然则虞舜髙宗皆非邪昭明竣相顾而笑曰非孝者无亲【孝经之言】何可当也乃曰使人之来唯赍袴褶此既戎服不可以吊【晋志曰袴褶之制未详所起近世凡车驾亲戎中外戒严服之服无定色使疏吏翻褶音习】唯主人裁其吊服然违本朝之命返必获罪淹曰使彼有君子卿将命得宜且有厚赏若无君子卿出而光国得罪何伤自当有良史书之乃以衣幍给昭明等【幍苦洽翻】使服以致命己丑引昭明等入见文武皆哭尽哀魏主嘉淹之敏迁侍郎　【考异曰扬松圿谈薮作朱淹又云自著作郎迁着佐郎今从魏书】赐绢百匹昭明骃之子也【裴骃松之之子注史记行于世骃音因】始兴简王鉴卒　三月甲辰魏主谒永固陵夏四月癸亥朔设荐于太和庙【太和庙据北史作太和殿水经注太和殿在太极殿东堂之东魏书帝纪太和元年起太和安昌二殿】魏主始进蔬食追感哀哭终日不饭侍中冯诞等谏经宿乃饭甲子罢朝夕哭【葢亦不能及朞矣饭扶晩翻】乙五复谒永固陵【复扶又翻】魏自正月不雨至于癸酉有司请祈百神帝曰成汤遭旱以至诚致雨【谓汤以六事自责也】固不在曲祷山川今普天防恃【防息浪翻】幽显同哀何宜四气未周【谓一朞而四时之气始周】遽行祀事唯当责躬以待天谴【谴去战翻】甲戌魏员外散骑常侍李彪等来聘为之置燕设乐
