<!-- { "loadSidebar": true } -->
　　肃宗明皇帝上【讳绍字道畿元帝长子也諡法思虑果逺曰明】
　　大寜元年春正月成李骧任囘冦台登【台登县属越嶲郡九州要记曰台登县有奴诺川鹦鹉山黒水之间若水出其下黄帝子昌意降居若水即此】将军司马玫战死越嶲太守李钊汉嘉太守王载【汉嘉本前汉青衣县属蜀郡后汉顺帝阳嘉二年更名汉嘉蜀分为汉嘉郡钊音昭】皆以郡降于成【降戸江翻】　二月庚戍葬元帝于建平陵　三月戊寅朔改元　饶安东光安陵三县灾【三县皆属渤海郡惟东光汉旧县饶安县前汉之千童县也后汉灵帝改曰饶安安陵县晋置时皆为后赵之地】烧七千余家死者万五千人　后赵冦彭城下邳徐州刺史卞敦与征北将军王邃退保盱眙【盱眙音吁怡】敦壸之从父兄也【壸苦本翻从才用翻】　王敦谋簒位讽朝廷徴已帝手诏徴之夏四月加敦黄钺班劒【刘良文选注曰班劒请执劒而从行者也吕向曰班列也言使勇士行列持劒以为仪仗也李周翰曰班劒木劒无刃假作劒形画之以文故曰班也晋志文武官公给虎贲二十人持班劒】奏事不名入朝不趋劒履上殿【朝直遥翻上时掌翻】敦移镇姑孰屯于湖【姑孰前汉丹阳春谷县地今太平州当涂县即姑孰之地县南二里有姑孰溪西入大江于湖县本吴督农校尉治武帝太康二年分丹阳县立于湖县杜佑曰宣州当涂县城即晋姑孰城于湖故城在县南张舜民曰今太平州跨姑孰溪陆游曰姑孰城在当涂北今州城正据姑孰溪溪东南数峯如黛葢青山也自姑孰溪行夹中三十里至大信口出口泝江过大小褐山矶又过蟂矶芜湖即于湖并大江有王敦城气象宏敞并歩浪翻考异曰晋春秋及后魏书僭晋传云屯芜湖晋书明帝纪云下屯于湖今从之】以司空导为司徒敦自领扬州牧敦欲为逆王彬諌之甚苦敦变色目左右将收之彬正色曰君昔嵗杀兄今又杀弟耶【晋书王彬传以为彬从兄棱爲敦所害故云然余据杀棱者王如虽出于敦之意犹假手于如也且棱于敦为从弟此言杀兄葢以敦杀王澄也事见八十卷怀帝永嘉六年】敦乃止以彬为豫章太守　后赵王勒遣使结好于慕容廆廆执送建康【好呼到翻】　成李骧等进攻寜州刺史褒中壮公王逊使将军姚岳等拒之战于螗蜋【据水经注螗蜋即堂琅县也前汉属犍为郡后汉省郡国志犍为属国朱提县有堂狼山山多毒草盛夏之月飞鸟过之不能得去蜀置朱提郡堂狼县属焉】成兵大败岳追至泸水成兵争济溺死者千余人岳以道逺不敢济而还【溺奴狄翻还从宣翻又如字】逊以岳不穷追大怒鞭之怒甚冠裂而卒逊在州十四年【怀帝永嘉四年逊至寜州至是适十四年】威行殊俗州人立其子坚行州府事【州寜州府南夷校尉府也】诏除坚寜州刺史　广州刺史陶侃遣兵救交州未至梁硕抜龙编夺刺史王谅节谅不与硕断其右臂谅曰死且不避断臂何为【断丁管翻】逾旬而卒六月壬子立妃庾氏为皇后以后兄中领军亮为中
