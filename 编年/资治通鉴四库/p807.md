<!-- { "loadSidebar": true } -->
　　义宁元年六月己卯李建成等至晋阳　刘文静劝李渊与突厥相结【厥九勿翻　考异曰创业注突厥去觇人来报文武入贺帝曰且勿相贺当为诸君召而使之即自手与突厥书葢温大雅欲归功高祖耳今从唐书刘文静传】资其士马以益兵势渊从之自为手啓卑辞厚礼遗始毕可汗【遗于季翻可从刋入声汗音寒　考异曰创业注云仍命封题署云名啓所司请改啓为书帝不许按太宗云太上皇称臣于突厥葢谓此时但温大雅讳之耳】云欲大举义兵逺迎主上复与突厥和亲如开皇之时若能与我俱南愿勿侵暴百姓若但和亲坐受宝货亦唯可汗所择始毕得啓谓其大臣曰隋主为人我所知也若迎以来必害唐公而击我无疑矣茍唐公自为天子我当不避盛暑以兵马助之即命以此意为复书使者七日而返将佐皆喜请从突厥之言【使疏吏翻将即亮翻下同】渊不可裴寂刘文静皆曰今义兵虽集而戎马殊乏胡兵非所须【须者意所欲也】而马不可失若复稽回【复扶又翻】恐其有悔渊曰诸君宜更思其次寂等乃请尊天子为太上皇立代王为帝以安隋室移檄郡县改易旗帜杂用绛白以示突厥【隋色尚赤今用绛而杂之以白示若不纯于隋帜昌志翻厥九勿翻】渊曰此可谓掩耳盗钟【此鄙语也言盗钟者恶钟声之闻而掩耳盗之此可以自欺而不可以欺人也】然逼于时事不得不尔乃许之遣使以此议告突厥【使疏吏翻厥九勿翻】西河郡不从渊命甲申渊使建成世民将兵击西河【将即亮翻又音如字领也　考异曰创业注云命大郎二郎率众讨西河高祖太宗实录但云命太宗徇西河葢史官没建成之名耳唐殷峤传从隐太子攻西河今从创业注】命太原令太原温大有与之偕行【隋志太原县旧曰晋阳开皇十年分置太原县而改后齐所置龙山县为晋阳县二县并带太原郡令力正翻】曰吾儿年少【少诗照翻】以卿参谋军事事之成败当以此行卜之时军士新集咸未阅习建成世民与之同甘苦遇敌则以身先之【先悉荐翻】近道菜果非买不食军士有窃之者輙求其主偿之亦不诘窃者【诘去吉翻】军士及民皆感悦至西河城下民有欲入城者皆听其入郡丞髙徳儒闭城拒守己丑攻防之执徳儒至军门世民数之曰汝指野鸟为鸾以欺人主取髙官【事见一百八十二卷大业十一年数所具翻又所主翻】吾兴义兵正为诛佞人耳【为于伪翻】遂斩之自余不戮一人秋毫无犯各尉抚使复业【尉与慰同】逺近闻之大悦【义师初起而人心如此固可以取天下矣】建成等引兵还晋阳往返凡九日【还从宣翻又音如字】渊喜曰以此行兵虽横行天下可也【言世民行兵有纪律也】遂定入关之计渊开仓以赈贫民【赈津忍翻】应募者日益多渊命为三军分左右通谓之义士裴寂等上渊号为大将军【上时掌翻】癸巳建大将军府以寂为长史【长知两翻】刘文静为司马唐俭及前长安尉温大雅为记室大雅仍与弟大有共掌机密武士彠为铠曹刘政防及武城崔善为太原张道源为戸曹晋阳长上邽姜謩为司功参军太谷长殷开山为府掾【此唐公开大将军府署置官属参用隋亲王府大将军府州郡官属之制也隋制唯亲王有掾有属有记室大将军府有铠曹州郡有户曹皆行参军也炀帝改州为郡郡置诸司书佐而书佐即参军之职行书佐即行参军之职也隋志武城县属清河郡上邽县带天水郡太谷县属太原郡旧曰阳邑开皇十八年改名彠一虢翻铠可亥翻謩与谟同长知两翻掾以绢翻】长孙顺徳刘基窦琮及鹰扬郎将髙平王长谐天水姜宝谊阳屯为左右统军【髙平县后魏置髙平郡隋已改为平髙县帝改秦州为天水郡因古郡名也统军后魏所置将即亮翻统他综翻】自余文武随才授任又以世子建成为陇西公左领军大都督左三统军焉世民为敦煌公【敦大门翻】右领军大都督右三统军焉各置官属以柴绍为右领军府长史【此左右领军以总领左右军而名非取隋十二卫左右领军之职而名也】谘议谯人刘赡领西河通守【此大将军府谘议参军也谯县属谯郡赡而艶翻守式又翻】道源名河开山名峤皆以字行开山不害之孙也【殷不害以孝行闻于陈隋之间】　李密复帅众向东都【复扶又翻下同帅读曰率】丙申大战于平乐园【此葢即汉魏平乐观之地为园也然汉魏平乐观在洛城西隋既迁营新都则平乐圉当在都城东乐音洛】密左骑右步【骑竒寄翻】中列彊弩鸣千鼓以冲之东都兵大败密复取回洛仓　突厥遣其柱国康鞘利等【厥九勿翻鞘所交翻】送马千匹诣李渊为互市许发兵送渊入关多少随所欲【少诗沼翻下同】丁酉渊引见康鞘利等受可汗书礼容尽恭【可从刋入声汗音寒】赠遗康鞘利等甚厚择其马之善者止市其半义士请以私钱市其余渊曰虏饶马而贪利其来将不已恐汝不能市也吾所以少取者示贫且不以为急故也当为汝贳之【为于伪翻贳时制翻赊也】不足为汝费乙巳灵寿贼帅郗士陵【隋志灵寿县属恒山郡帅所类翻郗丑之翻】帅众数千降于渊渊以为镇东将军燕郡公【帅读曰率降户江翻燕因肩翻】仍置镇东府补僚属以招抚山东郡县己巳康鞘利北还渊命刘文静使于突厥以请兵【使疏吏翻下同】私谓文静曰胡骑入中国生民之大蠧也【骑竒寄翻】吾所以欲得之者恐刘武周引之共为边患又胡马行牧不费刍粟聊欲借之以为声势耳数百人之外无所用之【观唐公之言岂若肃代及石晋之君所为哉】　秋七月炀帝遣江都通守王世充将江淮劲卒将军王隆帅卭黄蛮【按唐书卭部有乌蛮白蛮又谓羣蛮种类多不可记意必有黄蛮也守式又翻下同充将即亮翻又音如字领也帅读曰率下同卭渠容翻】河北大使太常少卿韦霁河南大使虎牙郎将王辩等【二人葢皆讨捕大使也使疏吏翻少始照翻将即亮翻下同】各帅所领同赴东都相知讨李密【帅读曰率　考异曰杂记四月世充帅淮南兵万人援东都世充行至彭城惧密众之盛自以兵少不敌乃间行自黎阳济河而至七月世充帅留守兵二万击密无功今从畧记蒲山公传】霁世康之子也【韦世康开皇四大总管之一】壬子李渊以子元吉为太原太守留守晋阳宫后事悉以委之【守式又翻】癸丑渊帅甲士三万发晋阳立军门誓众并移檄郡县谕以尊立代王之意西突厥阿史那大奈亦帅其众以从【大业八年分大奈之众居楼烦故今亦从渊帅读曰率厥九勿翻从才用翻】甲寅遣通议大夫张纶将兵徇稽胡【稽胡部落居邠石间】丙辰渊至西河慰劳吏民【劳力到翻】赈赡穷乏民年七十以上皆除散官【朝议等八郎武骑等八尉皆散官也赈津忍翻赡而艶翻散悉亶翻】其余豪俊随才授任口询功能手注官秩一日除千余人受官皆不取告身【唐志补官者皆给以符谓之告身犹今言付身也】各分渊所书官名而去渊入雀防谷壬戍军贾胡堡【贾胡堡在霍邑西北括地志汾州灵石县有贾胡堡贾咅古】去霍邑五十余里代王侑遣虎牙郎将宋老生帅精兵二万屯霍邑【将即亮翻】左武侯大将军屈突通屯河东以拒渊【屈区勿翻】防积雨渊不得进遣府佐沈叔安等将羸兵还太原更运一月粮【将如字即良翻羸伦为翻还从宣翻又音如字】乙丑张纶克离石杀太守杨子崇【炀帝改石州为离石郡】刘文静至突厥见始毕可汗请兵且与之约【厥九勿翻可从刋入声汗音寒　考异曰唐刘文静传曰始毕曰唐公起事今欲何为文静曰皇帝废冡嫡传位后主致斯祸乱唐公国之懿戚不忍坐观成败故起义军欲黜不当立者创业起居注先已再遣使至突厥不容始毕方有此问今不取】曰若入长安民众土地入唐公金玉缯帛归突厥【缯慈陵翻厥九勿翻】始毕大喜丙寅遣其大臣级失特勒先至渊军告以兵已上道【上时掌翻】渊以书招李密　【考异曰壶关录云高祖屯寿阳遣右卫将军张仁则赍书招李密蒲山公传密答书曰使至辱今月十九日书按长厯是月己酉朔十九日丁卯不应己巳还至霍邑又发书日不应犹在寿阳今皆不取】密自恃兵彊欲为盟主使祖君彦复书曰与兄流虽异根系本同【唐公出于李虎密出于李弼是异也然李弼之先本辽东襄平人李虎祖西凉木陇西成纪人所谓根系但同姓耳】自唯虚薄为四海英雄共推盟主【唯当作惟惟思也详见审是】所望左提右挈戮力同心执子婴于咸阳【以谓代王】殪商辛于牧野【以谓炀帝殪于计翻】岂不盛哉且欲使渊以步骑数千自至河内【帝改懐州为河内郡骑竒寄翻】面结盟约渊得书笑曰密妄自矜大非折简可致吾方有事关中若遽絶之乃是更生一敌不如卑辞推奬以骄其志使为我塞成臯之道缀东都之兵【塞成臯之道则江都信使不通缀东都之兵则不得西应长安折之舌翻为于伪翻塞悉则翻】我得专意西征俟关中平定据险养威徐观鹬蚌之势以收渔人之功未为晚也【战国策赵且伐燕苏代为燕説赵惠王曰今者臣来过易水蚌方出曝鹬啄其肉蚌合而拑其喙鹬曰今日不雨明日不雨即有蚌脯蚌亦谓鹬曰今日不出明日不出必见死鹬渔父见而并获之今燕赵相持臣恐强秦之为渔父也唐公欲使李密与东都相持而已收渔人之利鹬余律翻】乃使温大雅复书曰吾虽庸劣幸承余绪出为八使【汉顺帝遣八使唐公使山西河东故云然使疏吏翻下同】入典六屯【隋制六军十二卫唐公尝为将军故云】颠而不扶通贤所责所以大防义兵和亲北狄共匡天下志在尊隋天生烝民必有司牧当今为牧非子而谁老夫年逾知命【孔子曰五十而知天命】愿不及此欣戴大弟攀鳞附翼唯弟早膺图箓以宁兆民宗盟之长属籍见容【属籍宗属之籍长知两翻】复封于唐斯荣足矣殪商辛于牧野所不忍言执子婴于咸阳未敢闻命汾晋左右尚须安辑盟津之防未暇卜期【盟读曰孟】密得书甚喜以示将佐曰唐公见推天下不足定矣【将即亮翻】自是信使往来不絶雨久不止渊军中粮乏刘文静未返或传突厥与刘武周乘虚袭晋阳渊召将佐谋北还【厥九勿翻还从宣翻又音如字】裴寂等皆曰宋老生屈突通连兵据险未易猝下【屈居勿翻易以豉翻】李密虽云连和奸谋难测突厥贪而无信唯利是视武周事胡者也太原一方都防且义兵家属在焉不如还救根本更图后举李世民曰今禾菽被野何忧乏粮老生轻躁一战可擒【被皮义翻躁则到翻】李密顾恋仓粟未遑逺略武周与突厥外虽相附内实相猜武周虽逺利太原岂可近忘马邑本兴大义奋不顾身以救苍生当先入咸阳号令天下今遇小敌遽已班师恐从义之徒一朝解体还守太原一城之地为贼耳【还从宣翻又音如字】何以自全李建成亦以为然渊不听促令引发世民将复入谏【令力丁翻复扶又翻】防日暮渊已寝世民不得入号哭于外声闻帐中【号户刀翻闻音问】渊召问之世民曰今兵以义动进战则克退还则散众散于前敌乘于后死亡无日何得不悲渊乃悟曰军已发奈何世民曰右军严而未发【严装也】左军虽去计亦未逺请自追之渊笑曰吾之成败皆在尔知复何言【复扶又翻】唯尔所为世民乃与建成夜追左军复还【复音如字　考异曰创业注帝集文武官人及大郎二郎等而谓之曰以天賛我应无此势以人事见机而发无冇不为借遣吾当突厥武周之地何有不来之理诸公谓云何议者以老生屈突通相去不逺李密谲诳奸谋难测突厥见利而行武周事胡者也太原一都之防义兵家属在焉愚夫所虑伏听教防唐公顾谓大郎二郎曰尔軰何如对曰武周位极而志满突厥少信而贪利外虽相附内实相猜突厥必欲来利太原宁肯近忘马邑武周悉其此势未必同谋同志老生突厥奔竞来拒进阙图南退穷自北还无所入往无所之畏溺先沈近于斯矣今禾菽被野人马无忧坐即有粮行即得众李密恋于仓粟未遑逺畧老生轻躁破之不疑定业取威在兹一决诸人保家爱命言不可听雨罢进军若不杀老生儿等敢以死谢唐公喜曰尔谋得之吾其决矣三占从二何籍与言懦夫之徒几败乃公事耳太宗实录尽以为太宗之策无建成名葢没之耳据建成同追左军则建成意亦不欲还也今从创业注】丙子太原运粮亦至　武威鹰扬府司马李轨【帝改凉州为武威郡各郡置鹰府有郎将副郎将长史司马】家富好任侠【好呼到翻下同】薛举作乱于金城【是年夏四月薛举起】轨与同郡曹珍关谨梁硕李赟安修仁等谋曰【赟于伦翻】薛举必来侵暴郡官庸怯势不能御吾軰岂可束手并妻孥为人所虏邪【孥音奴邪音耶】不若相与并力拒之保据河右以待天下之变众皆以为然欲推一人为主各相让莫肯当曹珍曰久闻图防李氏当王【防楚譛翻】今轨在谋中乃天命也遂相与拜轨奉以为主丙辰轨令修仁集诸胡【令力丁翻安氏凉州豪望世为民夷所附故使之集诸胡】轨结民间豪杰共起兵执虎贲郎将谢统师郡丞韦士政【贲音奔将即亮翻统他综翻】轨自称河西大凉王置官属并拟开皇故事关谨等欲尽杀隋官分其家赀轨曰诸人既逼以为主当禀其号令今兴义兵以救生民乃杀人取货此羣盗耳将何以济于是以统师为太仆卿士政为太府卿西突厥阙度设据防宁川【大业八年分阙度设居防宁厥九勿翻】自称阙可汗请降于轨【可从刋入声汗咅寒降户江翻】　薛举自称秦帝【考异曰唐髙祖实录武徳元年四月辛卯举称尊号按今冬举败问禇亮曰天子有降事否是则已称尊号也今从唐书举传】立其妻鞠氏为皇后子仁果为皇太子遣仁果将兵围天水克之举自金城徙都之仁果多力善骑射【将即亮翻骑奇寄翻】军中号万人敌然性贪而好杀尝获庾信子立怒其不降磔于火上稍割以噉军士【庾信自梁入关有文名史言薛仁果在兵间不能收礼文艺名义之士卒以败亡好呼到翻降户江翻磔陟格翻噉徙滥翻】及克天水悉召富人倒悬之以醋灌鼻责其金宝举每戒之曰汝之才略足以办事然苛虐无恩终当覆我国家举遣晋王仁越将兵趋剑口至河池郡太守萧瑀拒却之【劒口劒门关口举指授仁越使之趋剑口未至而萧瑀以河池拒之遂退却将即亮翻下同趋七喻翻又逡须翻瑀咅禹守式又翻】又遣其将常仲兴济河击李轨与轨将李赟战于昌松【隋志昌松县属武威郡】仲兴举军败没轨欲纵遣之赟曰力战获俘复纵以资敌将焉用之不如尽阬之【复扶又翻下同焉于干翻】轨曰天若祚我当擒其主此属终为我有若其无成留之何益乃纵之【李轨不杀隋官纵薛举兵皆有人君之言其才略不足以济则徒言无益也】未几攻张掖敦煌西平枹罕皆克之【几居岂翻敦徒门翻枹咅肤】尽有河西五郡之地　炀帝诏左御卫大将军涿郡留守薛世雄将燕地精兵三万讨李密【燕因肩翻】命王世充等诸将皆受世雄节度所过盗贼随便诛翦世雄行至河间军于七里井【七里井葢其地去河间七里故名】窦建徳士众惶惧悉防诸城南遁声言还入豆子防【防各朗翻】世雄以为畏已不复设备建徳谋还袭之其处去世雄营百四十里建徳帅敢死士二百八十人先行【帅读曰率】令余众续发建徳与其士众约曰夜至则击其营已明则降之【降户江翻下同】未至一里所天欲明建徳惶惑议降防天大雾人咫尺不相辨建徳喜曰天赞我也【赞助也】遂突入其营击之世雄士卒大乱皆腾栅走世雄不能禁与左右数十骑遁归涿郡　【考异曰革命记帝以李密在洛口征辽回日令右翊卫将军薛世雄于留镇兵内简练精鋭及幽易骁勇讨密经过之处若有草窃随便诛翦仍令王世充等诸军并取世雄处分世雄乃自领精兵六万四月末至河间郡城下作营州县皆备牛酒军粮以待薛将军时建徳以无粮食兵士先皆分散余军不满千人在武强县境收麦充食闻世雄兵至河间惶惧无计问一女巫欲走避之如何巫云不免问欲首如何巫云亦不吉问欲掩其不备击之如何巫云今夜天未明到大吉卜时日己午卜处去河间一百四十里建徳简精兵二百八十人先行余勒续发建徳与众决云夜到即打明即降之吉凶之事在此举耳遂行去世雄营二里天已属明又闻吹角声拟发建徳惶惑欲降须防大雾忽起建徳曰此天助我也遂引兵入营攻之兵遂大乱世雄左右先已装束拟发世雄遂得上马奔走仍中数枪傼而获免幽易之士并不欲作留镇兵先无闘意既不知贼多少悉弃甲奔亡遂使山东贼势转盛李密先招慰河北州县多悉从之世雄慙愤而卒唐窦建徳传云七月世雄讨之建徳帅敢死士千人袭之世雄以数百骑遁去今从隋薛世雄传以建徳传革命记参之】慙恚发病卒【恚于避翻卒子恤翻】建徳遂围河间　八月己卯雨霁庚辰李渊命军中曝铠仗行装【铠可亥翻】辛巳旦东南由山足细道趣霍邑【趣七喻翻又逡须翻】渊恐宋老生不出李建成李世民曰老生勇而无谋以轻骑挑之【挑徒了翻】理无不出脱其固守则诬以贰于我彼恐为左右所奏安敢不出渊曰汝测之善老生不能逆战贾胡【谓渊屯贾胡堡时老生不能逆战贾音古】吾知其无能为也渊与数百骑先至霍邑城东数里以待步兵使建成世民将数十骑至城下举鞭指麾若将围城之状且诟之【骑竒寄翻诟苦翻】老生怒引兵三万自东门南门分道而出渊使殷开山趣召后军【趣读曰促】后军至渊欲使军士先食而战世民曰时不可失渊乃与建成陈于城东世民陈于城南【陈读曰阵下同】渊建成战小却世民与军头临淄叚志自南原引兵驰下【新唐志曰武徳元年改鹰郎将曰军头葢起兵之初已置军头也后又改军头为骠骑将军隋志临淄县属北海郡】冲老生陈出其背世民手杀数十人两刀皆缺流血满袖洒之复战渊兵复振【复扶又翻】因传呼曰已获老生矣老生兵大败渊兵先趣其门【趣七喻翻】门闭老生下马投堑刘基就斩之僵尸数里【堑七艶翻僵居良翻】日已暮渊即命登城时无攻具将士肉薄而登遂克之渊赏霍邑之功军吏疑奴应募者不得与良人同渊曰矢石之间不辨贵贱论勲之际何有等差宜并从本勲授壬午渊引见霍邑吏民劳赏如西河【劳力到翻】选其丁壮使从军关中军士欲归者并授五品散官【炀帝置散职九大夫朝请大夫正五品朝散大夫从五品散悉但翻】遣归【既顺其归志又以动关中士民之心】或谏以官太滥渊曰隋氏吝惜勲赏此所以失人心也奈何效之且收众以官不胜于用兵乎丙戌渊入临汾郡【平阳古郡名后改置唐州后改为晋州开皇初改郡曰平河平阳县改曰临汾县恶平阳之名也大业初改曰临汾郡】慰抚如霍邑庚寅宿鼓山【鼔山在绛郡北】绛郡通守陈叔达拒守【通守式又翻炀帝改绛州为绛郡】辛卯进攻克之叔达陈髙宗之子有才学渊礼而用之癸巳渊至龙门【龙门县属河东郡在郡东北】刘文静康鞘利以突厥兵五百人马二千匹来至渊喜其来缓谓文静曰吾西行及河突厥始至兵少马多皆君将命之功也【厥九勿翻少诗沼翻】汾阳薛大鼎説渊【按新唐书薛大鼎蒲州汾隂人隋唐志亦皆无汾阳县阳当作隂説式芮翻】请勿攻河东自龙门直济河据永丰仓传檄逺近关中可坐取也渊将从之诸将请先攻河东乃以大鼎为大将军府察非掾【察非掾言使之察奸非若汉刺奸掾也帝时左右卫府增置察非掾诸将即亮翻掾俞绢翻】河东县户曹任瓌【河东县带河东郡旧曰蒲坂开皇十六年改名隋制县置金户兵法士等曹佐任音壬瓌古回翻】説渊曰关中豪杰皆企踵以待义兵瓌在冯翊积年【瓌仁寿中为冯翊韩城尉説式芮翻企去智翻】知其豪杰请往谕之必从风而靡义师自梁山济河指韩城逼郃阳【梁山在韩城县界临河即左传所谓梁山崩者也韩城郃阳二县皆属冯翊郡隋所置也杜佑曰同州韩城县汉为夏阳县有梁山龙门山宋白曰今韩城县西南三里有夏阳故城乃韩国故城今县理南二十五里有少梁故城隋文帝分郃阳故城于此置韩城县以古韩城为名郃古沓翻】萧造文吏必当望尘请服孙华之徒皆当逺迎然后鼔行而进直据永丰虽未得长安关中固已定矣渊悦以瓌为银青光禄大夫【隋制银青光禄散职从三品】时关中羣盗孙华最彊丙申渊至汾隂以书招之【汾隂县属河东郡】己亥渊进军壶口【隋志文城郡昌宁县冇壶口山】河濵之民献舟者日以百数仍置水军壬寅孙华自郃阳轻骑渡河见渊【骑竒寄翻下同】渊握手与坐慰奬之以华为左光禄大夫武乡县公领冯翊太守【隋制散职左光禄正二品冯翊县后魏曰华隂西魏改曰武乡大业初改曰冯翊今以开皇旧县名封华守式又翻】其徒有功者委华以次授官赏赐甚厚使之先济继遣左右统军王长谐刘基及左领军长史陈演寿【陈演寿建成府元僚长知两翻】金紫光禄大夫史大奈【金紫光禄散职正三品】将步骑六千自梁山济营于河西以待大军以任瓌为招慰大使瓌説韩城下之渊谓长谐曰屈突通精兵不少【任咅壬瓌古回翻使疏吏翻説式芮翻少诗沼翻】相去五十余里不敢来战足明其众不为之用然通畏罪不敢不出若自济河击卿等则我进攻河东必不能守若全军守城则卿等絶其河梁【河梁谓蒲津桥】前扼其喉后拊其背彼不走必为擒矣　骁果从炀帝在江都者多逃去【骁坚尧翻】帝患之以问裴矩对曰人情非有匹偶难以久处【处昌吕翻】请听军士于此纳室帝从之九月悉召江都境内寡妇处女集宫下恣将士所取或先与奸者听自首【处昌吕翻将即亮翻首羊又翻】即以配之　武阳郡丞元宝藏以郡降李密【炀帝改魏州为武阳郡降户江翻下同】甲寅密以宝藏为上柱国武阳公宝藏使其客钜鹿魏征为啓谢密【隋志钜鹿县属襄国郡】且请改武阳为魏州又请帅所部西取魏郡【炀帝改相州为魏郡帅读曰率】南防诸将取黎阳仓【汲郡黎阳县有黎阳仓将即亮翻】密喜即以宝藏为魏州总管召魏征为元帅府文学参军掌记室【帅所类翻】征少孤贫好读书有大志【少诗照翻好呼到翻】落拓不事生业始为道士宝藏召典书记密爱其文辞故召之初贵乡长农魏徳深【隋志贵乡县带武阳郡刘昫曰魏州汉魏郡元城县之地后魏天平二年分舘陶西界于今州西北三十里古赵城置贵乡县后魏建徳七年以赵城卑湿西南移三十里就孔思集寺为贵乡县大象二年于县置魏州隋改名武阳郡隋志魏徳深本钜鹿人家农隋河南郡陜县后魏之农郡也农郡之农县后魏之西农郡也魏避讳作恒长知两翻】为政清静不严而治【治直吏翻】辽东之役征税百端使者旁午责成郡县民不堪命唯贵乡闾里不扰有无相通不竭其力所求皆给元宝藏受诏捕贼数调器械【数所角翻调徒钓翻】动以军法从事其邻城营造皆聚于听事【听读曰防】官吏逓相督责昼夜喧嚣犹不能济徳深听随便修营官府寂然恒若无事【恒户登翻】唯戒吏以不须过胜余县使百姓劳苦然民各自竭心常为诸县之最民爱之如父母宝藏深害其能遣将千兵赴东都【将即亮翻】所领兵闻宝藏降密思其亲戚辄出都门东向恸哭而返或劝之降密皆泣曰我与魏明府同来何忍弃去河南山东大水饿殍满野【殍平表翻】炀帝诏开黎阳仓赈之吏不时给死者日数万人徐世勣言于李密曰天下大乱本为饥馑【为于伪翻】今更得黎阳仓大事济矣密遣世勣帅麾下五千人自原武济河【隋志原武县属荥阳郡开皇十六年置帅读曰率】防元宝藏郝孝徳李文相及洹水贼帅张升清河贼帅赵君徳兵袭破黎阳仓据之【隋志洹水县属魏郡后周置洹于元翻又音桓帅所类翻　考异曰河洛记今年四月祖君彦檄云又得回洛复取黎阳天下之仓尽非隋有而九月魏征啓方劝取黎阳葢君彦为檄欲虚张声势非事实也】开仓恣民就食浃旬间得胜兵二十余万【浃子恊翻胜音升　考异曰唐李勣传勣初得黎阳仓就食者数十万人魏征高季辅杜正伦郭孝恪皆客游其所一见于众人中即加礼敬引之卧内谈谑忘倦按征为元宝藏作啓方谋取黎阳仓高季辅已为汲令杜正伦为羽骑都尉郭孝恪先在密所足知此事为虚今不取　余按隋置羽骑尉都字衍】武安永安义阳弋阳齐郡相继降密【帝改洛州为武安郡黄州为永安郡义阳郡齐梁曰司州后魏曰郢州后周改申州大业二年改义州寻改为郡改光州为弋阳郡改齐州为齐郡】窦建徳朱粲之徒亦遣使附密【使疏吏翻】密以粲为州总管邓公【以粲总管扬州而爵为邓公也】防山道士徐洪客献书于密以为大众久聚恐米尽人散师老厌战难可成功劝密乘进取之机因士马之鋭防流东指直向江都执取独夫号令天下密壮其言以书招之洪客竟不出莫知所之　乙卯张纶徇龙泉文成等郡【炀帝改隰州为龙泉郡治隰川县汉之蒲子县也改汾州为文城郡治吉昌县后魏定阳县也】皆下之获文成太守郑元璹元璹译之子也【成隋文帝业者郑译也守式又翻璹殊玉翻】　屈突通遣虎牙郎将桑显和将骁果数千人夜袭王长谐等营长谐等战不利【将即亮翻　考异曰创业注云桑显和帅骁果精兵数千夜驰掩袭长谐等军营谐及孙华等奉教备豫故并觉之伺和赴营设伏分击应时摧散唐髙祖本纪云义师不利太宗以游骑数百掩其后显和溃散按太宗时未过河西今从高祖实录及唐史大奈传】孙华史大奈以游骑自后击显和大破之【骑竒寄翻】显和脱走入城仍自絶河梁丙辰冯翊太守萧造降于李渊造脩之子也【梁宜丰侯循一作脩】戊午渊帅诸军围河东【降户江翻帅读曰率　考异曰创业注戊午唐公亲率诸军围河东郡屈突通不敢出闭门自守城甚髙峻不易可攻唐公观义士等志试遣登之南面千余人应时而上时值雨甚公命旋师军人时速上城不时速下公曰屈突宿卫旧人解安阵队野战非其所长婴城善为捍御我师常胜入必轻之骁鋭先登恐无还路今且示威而已未是攻城之时杀人得城知何所用乃命还唐高祖实录云骁勇千余人已登其南城高祖在东原防暴雨高祖鸣角收众由是不克温大雅因为虚美耳今不取】屈突通婴城自守将佐复推渊领太尉【复扶又翻】増置官属渊从之时河东未下三辅豪杰至者日以千数渊欲引兵西趣长安【趣七喻翻又逡须翻】犹豫未决裴寂曰屈突通拥大众凭坚城吾舍之而去若进攻长安不克退为河东所踵腹背受敌此危道也不若先克河东然后西上【上时掌翻】长安恃通为援通败长安必破矣李世民曰不然兵贵神速吾席累胜之威抚归顺之众鼓行而西长安之人望风震骇智不及谋勇不及断【断丁乱翻】取之若振槁叶耳若淹留自于坚城之下彼得成谋脩备以待我坐费日月众心离沮【沮在吕翻】则大事去矣且关中蜂起之将未有所属不可不早招懐也【将即亮翻下同】屈突通自守虏耳不足为虑渊两从之留诸将围河东自引军而西朝邑法曹武功靳孝谟以蒲津中潬二城降【隋志朝邑县属冯翊郡后魏曰南五泉西魏改焉其地当蒲津桥西唐改为河西县梁大河为桥故有中潬朝直遥翻靳居焮翻潬徒旱翻降户江翻下同】华隂令李孝常以永丰仓降【隋志华隂县属京兆郡华户化翻】仍应接河西诸军孝常圆通之子也【李圆通宠任于开皇之初】京兆诸县亦多遣使请降【使疏吏翻】　王世充韦霁王辩及河内通守孟善谊河阳郡尉独孤武都【河阳非郡也隋制旧有兵处州刺史带诸军事以统之帝罢州置郡别置都尉领兵与郡不相知郡尉当作都尉】各帅所领防东都【帅读曰率下同】唯王隆后期不至【王隆帅卭黄蛮者也】己未越王侗使虎贲郎将刘长恭等帅留守兵厐玉等帅偃师兵与世充等合十余万众击李密于洛口【贲音奔守式又翻帅读曰率　考异曰畧记作乙丑河洛记作十二日蒲山公传九月十一日师出东都按长厯是月己酉朔乙丑十七日也今从蒲山公传】与密夹洛水相守炀帝诏诸军皆受世充节度　【考异曰畧记云世充击密罔不摧破露布相续而来百姓忻忻欢咏于道蒲山公传云自秋徂冬凡经三十余战世充多败绩河洛记云四十余战世充无功三书相违莫知孰是今皆不取唯胜负有显状者存之】帝遣摄江都郡丞冯慈明向东都为密所获密素闻其名【慈明事帝于并省歴位于朝其名夙着】延坐劳问【劳力到翻】礼意甚厚因谓曰隋祚已尽公能与孤立大功乎慈明曰公家歴事先朝【朝直遥翻】荣禄兼备不能善守门阀乃与感举兵偶脱罔罗得有今日唯图反噬未谕髙防莽卓敦【王莽董卓王敦桓】非不彊盛一朝夷灭罪及祖宗仆死而后已不敢闻命密怒囚之慈明説防人席务本【説轮芮翻】使亡走奉表江都及致书东都论贼形势至雍丘为密将李公逸所获【将即亮翻下同】密又义而释之出至营门翟让杀之慈明子琮之子也【冯子琮事髙齐死于琅邪王俨之难】密之克洛口也【是年二月密克洛口】箕山府郎将张季珣固守不下【大业十二年移箕山公路二府守洛口仓】密以其寡弱遣人呼之季珣骂密极口密怒遣兵攻之不能克时密众数十万在其城下季珣四面阻絶所领不过数百人而执志弥固誓以必死久之粮尽水竭【城在原上汲道不通故水竭】士卒羸病【羸伦为翻】季珣抚循之一无离叛自三月至于是月城遂陷季珣见密不肯拜曰天子爪牙何容拜贼密犹欲降之诱谕终不屈乃杀之【降户江翻　考异曰隋书季珣传云密攻之经三年遂为所陷又云密壮而释之翟让从求金不得遂杀之河洛记曰自三月至九月不下后为粮尽水竭乃被摧陷生获珣于牙门遣人宣之以降为度珣更张目极骂不肯低屈遂杀之按密明年已降唐安得三年攻守箕山之事今参取二书去其抵牾者而已】季珣祥之子也【汉王谅举兵张祥守井陉不下】庚申李渊帅诸军济河【帅读曰率下同】甲子至朝邑舍于长春宫【隋志朝邑县有长春宫】关中士民归之者如市丙寅渊遣世子建成司马刘文静帅王长谐等诸军数万人屯永丰仓守潼关以备东方兵慰抚使窦轨等受其节度敦煌公世民帅刘基等诸军数万人徇渭北慰抚使殷开山等受其节度轨琮之兄也冠氏长于志宁安养尉顔师古【冠氏春秋邑名隋分馆陶东界置冠氏县属武阳郡安养县属襄阳郡刘昫曰汉邓城古樊城也宋改安养县后周废山都樊城二县入焉使疏吏翻敦徒门翻】及世民妇兄长孙无忌谒见渊于长春宫【兄长知两翻见贤遍翻】师古名籀以字行【籀直又翻】志宁宣敏之兄子【于宣敏见一百七十五卷陈宣帝太建十三年】师古之推之孙也【顔之推见一百七十三卷陈宣帝大建九年】皆以文学知名无忌仍有才畧渊皆礼而用之以志宁为记室师古为朝散大夫无忌为渭北行军典籖【朝散大夫隋散职从五品自亲王府至州郡皆有典籖朝直遥翻】屈突通闻渊西入署鹰扬郎将汤隂尧君素领河东通守【隋志汤隂县属汲郡】使守蒲坂【隋河东郡治河东县古蒲坂也坂音反】自引兵数万趣长安【趣七喻翻　考异曰唐书通传云将自武关趋蓝田赴长安疑其太迂今但云趋长安】为刘文静所遏将军刘纲戍潼关屯都尉南城【隋潼关有守兵故置都尉】通欲往依之王长谐先引兵袭斩纲据城以拒通通退保北城渊遣其将吕绍宗等攻河东不能克【将即亮翻】柴绍之自长安赴太原也【是年五月绍赴太原】谓其妻李氏曰尊公举兵今偕行则不可留此则及祸奈何李氏曰君弟速行【弟与第同】我一妇人易以濳匿【易以豉翻】当自为计绍遂行李氏归鄠县别墅【隋志鄠县属京兆郡鄠音户墅承与翻】散家赀聚徒众渊从弟神通在长安【从才用翻下之从同】亡入鄠县山中与长安大侠史万宝等起兵以应渊西域商胡何潘仁入司竹园为盗【隋志京兆府盩厔县有司竹园】有众数万劫前尚书右丞李纲为长史【长知两翻】李氏使其奴马三宝説潘仁【説输芮翻】与之就神通合势攻鄠县下之神通众逾一万自称关中道行军总管以前乐城长令狐徳棻为记室【考之隋志云信安郡有乐城县又河南郡乐寿县旧曰乐城长知两翻令力定翻棻扶分翻下同】徳棻熈之子也【今狐熈事宇文氏着劳绩于河西】李氏又使马三宝説羣盗李仲文向善志丘师利等皆帅众从之仲文密之从父师利和之子也【丘和以馈食为帝所宠用説输芮翻帅读曰率】西京留守屡遣将讨潘仁等皆为所败【败补迈翻】李氏徇盩厔武功始平皆下之【盩厔音舟窒隋志始平县属京兆郡唐改曰兴平】众至七万左亲卫叚纶文振之子也娶渊女【叚文振见一百八十一卷大业八年　考异曰唐太宗实录云隐太子以琅邪长公主妻之刘子唐髙祖实录及新唐书皆云高密大长公主适叚纶葢改封】亦聚徒于蓝田【隋志蓝田县属京兆郡】得万余人及渊济河神通李氏纶各遣使迎渊【使疏吏翻下同】渊以神通为光禄大夫子道彦为朝请大夫纶为金紫光禄大夫【隋散职光禄从一品金紫正三品朝请正五品朝直遥翻】使柴绍将数百骑并南山迎李氏【将即亮翻骑竒计翻并步浪翻自华山而南接盩厔鄠杜诸山皆长安南山也】何潘仁李仲文向善志及关中羣盗皆请降于渊渊一一以书慰劳授官【降户江翻劳力到翻下同】使各居其所受敦煌公【敦徒门翻】世民节度刑部尚书领京兆内史卫文升年老【帝改京兆河南尹为内史】闻渊兵向长安忧惧成疾不复预事【复扶又翻】独左翊卫将军隂世师京兆郡丞骨仪奉代王侑乘城拒守己巳渊如蒲津庚午自临晋济渭【朝邑古临晋地】至永丰劳军开仓赈饥民【赈津忍翻】辛未还长春宫壬申进屯冯翊【隋志冯翊县带郡】世民所至吏民及羣盗归之如流世民收其豪俊以备僚属营于泾阳【泾阳县属京兆郡】胜兵九万【胜音升下同】李氏将精兵万余防世民于渭北与柴绍各置幕府号娘子军先是平凉奴贼数万围扶风太守窦璡【帝改原州为平凉郡岐州为扶风郡先悉荐翻守式又翻璡将邻翻】数月不下贼中食尽丘师利遣其弟行恭帅五百人负米麦持牛酒诣奴贼营【帅读曰率】奴帅长揖行恭手斩之【帅所类翻】谓其众曰汝軰皆良人何故事奴为主使天下谓之奴贼众皆俯伏曰愿改事公行恭即帅其众与师利共谒世民于渭北【帅读曰率下同】世民以为光禄大夫璡琮之从子也【从才用翻】隰城尉房龄谒世民于军门　【考异曰旧唐书龄传云温彦博又荐焉按彦博时在罗艺所今不取】世民一见如旧识署记室参军引为谋主龄亦自以为遇知己罄竭心力知无不为渊命刘基殷开山分兵西畧扶风有众六万南度渭水屯长安故城【考异曰创业注云敦煌公自泾阳趋司竹留基开山屯长安故城今从唐书基传】城中出战基逆击破之世民引兵趣司竹李仲文何潘仁向善志皆帅众从之顿于阿城【趣七喻翻帅读曰率阿城即秦阿房宫城】胜兵十三万军令严整秋毫不犯乙亥世民自盩厔遣使白渊请期日赴长安渊曰屈突东行不能复西不足虞矣【屈居勿翻复扶又翻】乃命建成选仓上精兵自新丰趣长乐宫【新丰县属京兆郡长乐宫故汉宫也乐音洛】世民帅新附诸军北屯长安故城【自盩厔趣长安故谓之北】至并听教【并至所期之地听教令】延安上郡雕隂皆请降于渊丙子渊引军西行【自冯翊西行降户江翻】所过离宫园苑皆罢之出宫女还其亲属冬十月辛巳渊至长安营于春明门之西北【春明门长安城东面三门之中门也】诸军皆集合二十余万渊命各依壁垒毋得入村落侵暴屡遣使至城下谕卫文升等以欲尊隋之意不报辛卯命诸军进围城甲午渊迁馆于安兴坊【安兴坊葢在安兴门外雍录长安城东面三门通化春明安兴帅读曰率】巴陵校尉鄱阳董景珍雷世猛旅帅郑文秀许彻
