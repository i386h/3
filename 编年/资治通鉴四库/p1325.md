<!-- { "loadSidebar": true } -->
　　六年春正月癸丑审琦醉熟寝妾取审琦所枕劒【枕职任翻】授友进而杀之仍尽杀侍婢在帐下者以灭口后数日其子守忠始知之执友进等冎之【冎古瓦翻】　初有司将立正仗宿设乐县于殿庭【前一夕设之谓之宿设县读曰悬下同】帝观之见钟磬有设而不击者问乐工皆不能对乃命窦俨讨论古今考正雅乐王朴素晓音律帝以乐事询之朴上疏以为礼以检形乐以治心【治直之翻】形顺于外心和于内然而天下不治者未之有也是以礼乐修于上万国化于下圣人之教不肃而成其政不严而治【孝经所载孔子之言治直之翻】用此道也夫乐生于人心而声成于物物声既成复能感人之心【复扶又翻】昔黄帝吹九寸之管得黄钟正声半之为清声倍之为缓声三分损益之以生十二律【三分其一而损益之上生下生而十二律备矣】十二律旋相为宫以生七调为一均凡十二均八十四调而大备遭秦灭学厯代治乐者罕能用之【朴之言曰自秦而下旋宫声废逮东汉虽有太子丞鲍邺兴之亦人亡而音息汉至隋垂十代凡数百年所有者黄钟之宫一调而已十二律中唯用七声其余五律谓之哑钟葢不用故也】唐太宗之世祖孝孙张文收考正大乐备八十四调【见一百九十二卷贞观元年调徒钓翻下同】安史之乱器与工什亡八九至于黄巢荡尽无遗时有太常博士殷盈孙按考工记铸镈钟十二编钟二百四十【大钟谓之镈小钟十六枚同在一虡谓之编钟镈补各翻】处士萧承训校定石磬今之在县者是也虽有钟磬之状殊无相应之和其镈钟不问音律但循环而击编钟编磬徒悬而已丝竹匏土仅有七声名为黄钟之宫其存者九曲考之三曲协律六曲参涉诸调葢乐之废缺无甚于今陛下武功既着垂意礼乐以臣尝学律吕宣示古今乐録命臣讨论臣谨如古法以秬黍定尺长九寸径三分为黄钟之管【匏蒲爻翻论卢昆翻秬音巨黒黍也长直亮翻】与今黄钟之声相应因而推之得十二律以为众管互吹用声不便乃作律凖十有三其长九尺【律凖葢梁武帝之遗法而梁武帝又本之京房】皆应黄钟之声以次设柱为十一律及黄钟清声旋用七律以为一均为均之主者宫也徴商羽角变宫变徴次焉【徴陟里翻】发其均主之声归于本音之律迭应不乱乃成其调凡八十四调【朴之言曰奉诏遂依周法以秬黍校定尺度长九寸虚径三分为黄钟之管与见在黄钟之声相应以上下相生之法推之得十二律管以为众管互吹用声不便乃作律凖十三宣声长九尺张各如黄钟之声以第八六尺设柱为林钟第三八尺设柱为太簇第十弦五尺三寸四分设柱为南吕第五弦七尺一寸三分设柱为姑洗第十三弦四尺七寸五分设柱为应钟第七六尺三寸三分设柱为蕤賔第三八尺四寸四分设柱为大吕第九五尺六寸三分设柱为夷则第四七尺五寸一分设柱为夹钟第十一弦五尺一分设柱为无射第六六尺六寸八分设柱为中吕第十三四尺五寸设柱为黄钟清声十二声中旋用七声为均为均之主者唯宫徴商羽角变宫变徴次焉发其均主之声归乎本音之律七声迭应而不乱乃成其调均有七调声有十二均合八十四调歌奏之曲出焉旋宫之声久絶一日而补出臣独见通鉴撮其要今偹载之】此法久絶出臣独见乞集百官校其得失诏从之百官皆以为然乃行之【时兵部尚书张昭等议曰昔帝鸿氏之作乐也候八节之风声测四时之正气气之清浊不可以笔授声之善否不可以口传故鳬氏铸钟伶伦截竹为律吕相生之筭宫商正和之音乃播之于管弦宣之于钟石然后覆载之情防合隂阳之气和同八风从律而不奸五色成文而不乱空桑孤竹之韵足以礼神云门大夏之容无亏观徳然月律有旋宫之法备于太师之职经秦灭学雅道陵夷汉初制氏所调唯存鼔舞旋宫十二均更用之法世莫得闻汉元帝时京房善易别音探求古义以周宫均法每月更用五音乃至凖调旋相为宫成六十调又以日法析为三百六十传于乐府而编悬复旧律吕无差遭汉中微雅音沦缺京房律凖屡有言者事终不成钱乐空记其名沈重但条其説六十律法寂寥不嗣梁武帝素精音律自造四通十二笛以叙八音又引古五正二变之音旋相为宫得八十四调与律凖所调音同数异侯景之乱其音又絶隋朝初定雅乐羣党沮议厯载不成而沛公郑译因兹琵琶七音以饮月律五正二变七调克谐旋相为宫复为八十四调工人万宝常又减其丝数稍令古淡隋髙祖不重雅乐令羣臣集议博士何妥驳奏其郑万所奏八十四调并废隋代郊庙所奏惟黄钟一均与五郊迎气杂用蕤賔但七调而已其余五钟悬而不作三朝宴乐用缦乐九部迄于革命未能改更唐太宗爰命旧工祖孝孙张文收整比郑译宝常所均七音八十四调方得丝管并施钟石俱奏七始之音复振四厢之韵皆调自安史乱离咸秦荡覆崇牙树羽之器扫地无余戞击搏拊之工穷年不嗣郊庙所奏何异南箕波荡不还知音殆絶臣等窃以音之所起出自人心防旷不能长存人事不能常泰人亡则音息世乱则乐崩若不得知礼乐之情安明制作之本臣等据枢密使王朴条奏采京房之凖法练梁武之通音考郑译宝常之七均校孝孙文收之九变积黍累以审其度聴声诗以测其情依权衡嘉量之前文得备数和声之大防施于钟虡足洽箫韶臣等今月十九日于太常寺集命太乐令贾峻奏王朴新法黄钟调七均音律和谐不相凌越其余十一管诸调望依新法教习以备礼寺施用其五郊天地宗庙社稷三庙大礼合用十二管诸调并载唐史开元礼近代常行广顺中太常卿边蔚奉勅定前件祠祭朝会舞名乐曲歌词寺司合有簿籍伏恐所定与新法曲调声韵不叶请下太常寺检详校试若或乖舛请本寺依新法声调别撰乐章舞曲令歌者诵习从之】　唐宋齐丘至九华山唐主命鎻其第穴墙给饮食齐丘叹曰吾昔献谋幽让皇帝族于泰州【事见二百八十一卷晋天福二年】宜其及此乃缢而死　【考异曰江表志齐丘至青阳絶食数日家人亦菜色中使云令公捐馆方始供食家人以絮塞口而卒今从江南録纪年】諡曰丑缪【缪靡切翻】初翰林学士常梦锡知宣政院参预机政深疾齐丘之党数言于唐主曰【数所角翻】不去此属【去羌吕翻】国必危亡与冯延己魏岑之徒日有争论久之罢宣政院梦锡郁郁不得志不复预事纵酒成疾而卒【通鉴二百八十五卷晋齐王开运三年已书常梦锡纵酒事去年又书梦锡笑冯延己之党事葢縦酒已非一日久乃成疾而卒】及齐丘死唐主曰常梦锡平生欲杀齐丘恨不使见之赠梦锡左仆射　二月丙子朔命王朴如河隂按行河隄【行下孟翻】立斗门于汴口壬午命侍卫都指挥使韩通宣徽南院使呉廷祚【廷祚当作延祚】发徐宿宋单等州丁夫数万【单音善】浚汴水甲申命马军都指挥使韩令坤自大梁城东导汴水入于蔡水【魏收地形志曰汴水在大梁城东分为蔡渠九域志曰浚仪县之琵琶沟即蔡河也朝防要曰惠民河与蔡河一水即闵河也建隆元年始命陈承昭督丁夫导闵河自新郑与蔡水合贯京师南厯陈颍达寿春以通淮右舟楫相继商贾毕至都下利之于是以西南为闵河东南为蔡河至开宝六年始改闵河为惠民河】以通陈颍之漕命步军都指挥使袁彦浚五文渠东过曹济梁山泊以通青郓之漕发畿内及滑亳丁夫数千以供其役　丁亥开封府奏田税旧一十万二千余顷今按行得羡苗四万二千余顷敇减三万八千顷诸州行苗使还所奏羡苗减之仿此【行下孟翻羡弋战翻使疏吏翻还从宣翻又如字】　淮南饥【大兵之后必有凶年】上命以米贷之或曰民贫恐不能偿上曰民吾子也安有子倒悬而父不为之解哉【为于伪翻】安在责其必偿也　庚申枢密使王朴卒上临其丧以玉钺卓地恸哭数四不能自止朴性刚而鋭敏智略过人上以是惜之　甲子诏以北鄙未复将幸沧州【九域志大梁至沧州一千二百里】命义武节度使孙行友扞西山路【扞定州西山路以防北汉救契丹也】以宣徽南院使呉廷祚【廷当作延】权东京留守判开封府事三司使张美权大内都部署丁卯命侍卫亲军都虞候韩通等将水陆军先发甲戌上发大梁夏四月庚寅韩通奏自沧州治水道入契丹境栅于干寕军南【时置干寕军于沧州永安县九域志在沧州西一百里宋白曰干寕军本古卢台军地治直之翻】补坏防开游口三十六遂通瀛莫【游口者于水不至处开之以备涨溢而泄游水也瀛莫相去一百一十里】辛卯上至沧州即日帅步骑数万发沧州直趋契丹之境【帅读曰率趋七喻翻自沧州西行九十八里即契丹瀛州界正北行五百七十五里直抵幽州】河北州县非车驾所过【过音戈】民间皆不之知壬辰上至干寕军契丹寕州刺史王洪举城降【契丹葢置寕州于干寕军】乙未大治水军【治直之翻】分命诸将水陆俱下以韩通为陆路都部署太祖皇帝为水路都部署丁酉上御龙舟防流而北舳舻相连数十里己亥至独流口【九域志独流口在干寕军北一百二十里金人疆域图涿州管下固安县有独流村】泝流而西辛丑至益津闗【益津闗在莫州文安县九域志在干寕军西北一百六十里宋白曰益津闗本幽州防昌县唐天宝中改永清县】契丹守将终廷辉以城降自是以西水路渐隘不能胜巨舰【隘乌懈翻胜音升】乃舍之壬寅上登陆而西宿于野次侍卫之士不及一旅从官皆恐惧【五百人为一旅从才用翻】胡骑连羣出其左右不敢逼癸卯太祖皇帝先至瓦桥闗【瓦桥闗在涿州归义县九域志在益津闗东八十里宋白曰瓦子济桥在涿州南易州东当九河之末】契丹守将姚内斌举城降【斌音彬】上入瓦桥闗内斌平州人也甲辰契丹莫州刺史刘楚信举城降五月乙巳朔侍卫亲军都指挥使天平节度使李重进等始引兵继至契丹瀛州刺史髙彦晖举城降彦晖蓟州人也【蓟音计】于是闗南悉平【闗南谓瓦桥闗以南】丙午宴诸将于行宫议取幽州诸将以为陛下离京四十二日【离力智翻甲戍至丙午四十三日除宴日不数】兵不血刃取燕南之地此不世之功也今虏骑皆聚幽州之北未宜深入上不悦是日趣先锋都指挥使刘重进先发据固安【固安汉县名唐属涿州今治所乃汉方城县地匈奴须知固安县西北至燕京一百二十里宋白曰隋开皇九年自今易州涞水县移固安县于汉方城县地取汉故安县为名其汉故安县故城自在易州易县东南七百步趣读曰促】上自至安阳水命作桥防日暮还宿瓦桥是日上不豫而止契丹主遣使者日驰七百里诣晋阳命北汉主发兵挠周边【挠奴巧翻又火髙翻】闻上南归乃罢兵戊申孙行友奏抜易州擒契丹刺史李在钦献之斩于军市【军中有市听军人各以土物自相贸易】己酉以瓦桥闗为雄州【九域志雄州治归义容城二县葢皆置于郭下金人疆域图雄州西北至燕京三百二十里】割容城归义二县之【宋白曰容城汉县唐武徳中改为酋县天宝中改容城县归义县本涿州属邑今移于瓦桥而涿州之归义自治汉易县故城属契丹界归义县宋朝避太宗濳藩旧名改为归信县】以益津闗为覇州【金人疆域图覇州至燕京三百五十五里】割文安大城二县之【九域志大城县在益津闗东南一百五里五代之时所置也宋白曰文安汉旧县晋置章武国在古文安城隋大业征辽途经河口当三河合流处置丰利县唐贞观二年以丰利文安二县相逼移文安县就丰利城周世宗置覇州治焉大城本汉东平舒县晋于此置章武郡北齐废郡为平舒县五季改大城县】发濵棣丁夫数千城覇州命韩通董其役【帝置賔州领勃海招安二县九域志在沧州东南三百七卜五里濵棣二州濒海无军行供亿之扰故发其丁夫筑城按薛史濵州本赡国军周显徳三年升为州割棣州之勃海蒲台两县属焉棣州乐安郡秦齐郡地宋为乐陵郡隋开皇十年于郡置厌次县十七年又于阳信县置棣州贞观十七年自阳信移理厌次】庚戌命李重进将兵出土门击北汉辛亥以侍卫马步都指挥使韩令坤为覇州都部署义成节度留后陈思让为雄州都部署各将部兵以戍之壬子上自雄州南还【九域志雄州至大梁一千二百里还从宣翻又如字】己巳李重进奏败北汉兵于百井【败补迈翻】斩首二千余级甲戌帝至大梁　六月乙亥朔昭义节度使李筠奏击北汉抜辽州获其刺史张丕　丙子郑州奏河决原武【原武县属郑州九域志在州北六十里】命宣徽南院使呉延祚发近县二万余夫塞之【塞悉则翻】唐清源节度使留从効遣使入贡请置进奏院于京师直中朝【中朝谓中国留从効以唐国势削弱不欲复臣事之】诏报以江南近服方务绥怀卿久奉金陵【晋开运二年留从効以泉州附唐】未可改图若置邸上都与彼抗衡【与唐比肩事周是抗衡也】受而有之罪在于朕卿远修职贡足表忠勤勉事旧君且宜如故如此则于卿笃始终之义于朕尽柔逺之宜惟乃通方谅达予意【乃犹汝也谅想也】唐主遣其子纪公从善与钟谟俱入贡上问谟曰江南亦治兵修守备乎【治直之翻】对曰既臣事大国不敢复尔【复扶又翻尔犹言如此也】上曰不然向时则为仇敌今日则为一家吾与汝国大义已定保无他虞然人生难期至于后世则事不可知归语汝主【语牛倨翻】可及吾时完城郭缮甲兵据守要害为子孙计谟归以告唐主唐主乃城金陵凡诸州城之不完者葺之戍兵少者益之
