<!-- { "loadSidebar": true } -->
　　围有断处顾谓左右曰吾见其不整而不刑则堕军法【堕读曰隳】刑之则是吾登髙临下以求人之过也乃托以道险引辔入谷以避之乙巳还宫　刑部以反逆縁坐律兄弟没官为轻请改从死敕八座议之议者皆以为秦汉魏晋之法反者皆夷三族今宜如刑部请为是给事中崔仁师驳曰古者父子兄弟罪不相及奈何以亡秦酷法变隆周中典【周礼秋官刑平国用中典父子兄弟罪不相及周法也驳北角翻】且诛其父子足累其心【累力瑞翻】此而不顾何爱兄弟上从之上问侍臣曰自古或君乱而臣治或君治而臣乱二
　　者孰愈魏徴对曰君治则善恶赏罚当【治直吏翻下同当丁浪翻】臣安得而乱之茍为不治纵暴愎諌【愎弼力翻】虽有良臣将安所施上曰齐文宣得杨遵彦非君乱而臣治乎对曰彼才能救亡耳【事见一百六十六卷梁敬帝大平元年】乌足为治哉
