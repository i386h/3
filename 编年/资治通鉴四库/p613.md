<!-- { "loadSidebar": true } -->
　　四年春正月壬戌诏置学生二百人以中书令张绪为国子祭酒【晋武帝咸寜四年初立国子学置国子祭酒】　甲戌魏大赦　三月庚申上召司徒褚渊尚书左仆射王俭受遗诏辅太子壬戌殂于临光殿【年五十六】太子即位大赦高帝沉深有大量博学能文性清俭主衣中有玉介导【主衣主供御衣服禁中有主衣库】上敇中书曰留此正是兴长病源【长丁丈翻今知两翻】即命击碎仍检按有何异物皆随此例每曰使我治天下十年【治直之翻】当使黄金与土同价　乙丑以褚渊录尚书事王俭为侍中尚书令车骑将军张敬儿开府仪同三司丁卯以前将军王奂为尚书左仆射庚午以豫章王嶷为太尉【骑竒寄翻嶷鱼力翻】　庚辰魏主临虎圈【圏求远翻】诏曰虎狼猛暴取捕之日每多伤害既无所益损费良多从今勿复捕贡【复扶又翻】　夏四月庚寅上大行諡曰高皇帝庙号太祖丙午葬泰安陵【在晋陵武进县上考承之先葬于此所谓武进陵也】　辛卯追尊穆妃为皇后【建元二年太子妃裴氏卒諡曰穆】六月甲申朔立南郡王长懋为皇太子丙申立太子妃王氏妃琅邪人也【妃王韶之之孙】封皇子闻喜公子良为竟陵王临汝公子卿为庐陵王应城公子敬为安陆王【临汝县属汝南郡萧子显齐志应城县属安陆郡】江陵公子懋为晋安王枝江公子隆为随郡王子真为建安王皇孙昭业为南郡王　司徒褚渊寝疾自表逊位世祖不许【书新君庙号以别大行】渊固请恳切癸卯以渊为司空领骠骑将军侍中录尚书如故【骠匹妙翻骑竒寄翻】　秋七月魏发州郡五万人治灵丘道【灵丘道自代郡灵丘南越大山至中山即古之飞狐道也治直之翻】　吏部尚书济阳江谧【济子礼翻】性谄躁【躁则到翻】太祖殂谧恨不豫顾命上即位谧又不迁官以此怨望诽谤防上不豫谧诣豫章王嶷请间曰【嶷鱼力翻】至尊非起疾东宫又非才公今欲作何计上知之使御史中丞沈冲奏谧前后罪恶庚寅赐谧死【沈攸之之反江谧建假黄钺之议以此位通显既以谄躁徼幸则以谄躁致祸亦宜也】　癸卯南康文简公褚渊卒世子侍中贲耻其父失节服除遂不仕以爵让其弟蓁屏居墓下终身【慕侧诜翻屛必郢翻】　九月丁巳以国哀罢国子学　氐王杨文卒诸子皆防乃以兄子后起为嗣九月辛酉魏以后起为武都王文子集始为白水太守【五代史志武都郡建威县魏置白水郡唐贞观初省建威入将利县】既而集始自立为王后起击破之　魏以荆州巴氐扰乱【魏世祖泰延五年置荆州于上洛领上洛上庸魏兴等郡巴与氐各是一种】以镇西大将军李崇为荆州刺史崇显祖之舅子也将之镇勑发陜秦二州兵送之【魏收地形志太和十一年置陜州是年太和七年也当考陜失冉翻】崇辞曰邉人失和本怨刺史今奉诏代之自然安靖但湏一诏而已不烦发兵自防使之懐惧也魏朝从之崇遂轻将数十骑驰至上洛【朝直遥翻将即亮翻骑竒寄翻】宣诏慰谕民夷帖然崇命边戍掠得齐人者悉还之由是齐人亦还其生口二百许人二境交和无复烽燧之警【复扶又翻】久之徙兖州刺史兖土旧多劫盗崇命村置一楼楼皆悬鼓盗发之处乱击之旁村始闻者以一击为节次二次三俄顷之间声布百里皆发人守险要由是盗发无不擒获其后诸州皆效之自崇始也　辛未以征南将军王僧防为左光禄大夫开府仪同三司以尚书右仆射王奂为湘州刺史　宋故建平王景素主簿何昌防记室王摛及所举秀才刘璡【摛抽知翻璡资辛翻】前后上书陈景素徳美为之讼寃【景素死见一百三十四卷宋苍梧王元徽四年为于伪翻】冬十月辛丑诏听以士礼还葬旧茔璡瓛之弟也【瓛胡官翻】　十一月魏髙祖将亲祠七庙命有司具仪法依古制备牲牢器服及乐章自是四时常祀皆举之
　　世祖武皇帝上之上【讳赜字宣逺髙帝长子也】
　　永明元年春正月辛亥上祀南郊大赦改元　诏以边境寜晏治民之官普复旧秩【宋文帝元嘉二十七年有魏师以军兴减百官奉禄淮南太守诸葛阐求减俸禄比内百官于是诸州郡县丞尉并悉同减至明帝时军旅不息府藏空虚内外百官并断奉禄治直之翻下同】　以太尉豫章王嶷领太子太傅嶷不参朝务而常密献谋画上多从之【嶷鱼力翻朝直遥翻】　壬戌立皇弟锐为南平王铿为宜都王皇子子明为武昌王子罕为南海王　二月辛巳以征虏将军杨炅为沙州刺史隂平王【炅杨广香之子也炅古迥翻又古惠翻】　辛丑以宕昌王梁弥机为河凉二州刺史【宕徒浪翻】邓至王像舒为西凉州刺史宋末以治民之官六年过久乃以三年为断【断丁乱翻下专】
　　【断同】谓之小满而迁换去来又不能依三年之制三月癸丑诏自今一以小满为限有司以天文失度请禳之【禳而羊翻】上曰应天以实不以文我克己求治思隆恵政若灾在我【治直吏翻眚所景翻】禳之何益　夏四月壬午诏袁粲刘秉沈攸之虽末节不终而始诚可录皆命以礼改葬【三人死见一百三十四卷宋顺帝升明三年】　上之为太子也自以年长【长知两翻】与太祖同创大业【晋安王子勋之乱帝亦起兵沈攸之反帝据湓城为众军节度】朝事大小率皆专断【朝直遥翻断丁乱翻】多违制度信任左右张景真景真骄侈被服什物僭拟乘舆【被皮义翻乘绳证翻】内外畏之莫敢言者司空谘议荀伯玉素为太祖所亲厚【谘议即谘议参军】叹曰太子所为官终不知岂得畏死蔽官耳目我不啓闻谁当啓者因太子拜陵【拜永安泰安陵也皆在武进】密以啓太祖太祖怒命检校东宫太子拜陵还至方山晩将泊舟【建康城东北有方山埭直渎所经也据沈瑀方山埭在湖熟县界杜佑曰东晋至陈西有石头津东有方山津各置津主一人贼曹一人直水五人以检察禁物宋白曰丹阳记云秦始皇凿金陵方山断处为渎则今淮水经城中入大江是曰秦淮】豫章王嶷自东府乘飞鷰东迎太子【飞鷰名马也】告以上怒之意太子夜归入宫太祖亦停门籥待之明日太祖使南郡王长懋闻喜公子良宣敇诘责【诘去吉翻】并示以景真罪状使以太子令收景真杀之太子忧惧称疾月余太祖怒不解昼卧太阳殿王敬则直入叩头启太祖曰官有天下日浅太子无事被责【被皮义翻】人情恐惧愿官徃东宫解释之太祖无言敬则因大声宣防装束往东宫又勑大官设馔【馔雏恋翻又雏晚翻】呼左右索舆【索山客翻】太祖了无动意敬则索衣被太祖仍牵强登舆【被皮义翻强其两翻】太祖不得已至东宫召诸王宴于圃长沙王晃捉华葢【捉亦执也】临川王映执雉尾扇【雉尾扇编雉尾为之以障乘舆】闻喜公子良持酒鎗【鎗楚庚翻盛酒之器按太平御覧鎗即铛字但铛非可持者】南郡王长懋行酒太子及豫章王嶷王敬则自捧酒馔至暮尽醉乃还【还从宣翻又如字】太祖嘉伯玉忠荩愈见亲信军国密事多委使之权动朝右【朝直遥翻】遭母忧去宅二里许冠葢已塞路左率萧景先侍中王晏共吊之【塞悉则翻左率左卫率也率所律翻】自旦至暮始得前比出饥乏气息惙然【比必寐翻惙积雪翻疲乏也】愤悒形于声貌【悒乙及翻】明日言于太祖曰臣等所见二宫门庭比荀伯玉宅可张雀罗矣【门外可设雀罗用汉书语师古注曰言其寂静无人行也】晏敬之从子也【王敬见用于元嘉中从才用翻】骁骑将军陈叔先亦白景真及太子得失而语太子皆云伯玉以闻【骁坚尧翻骑竒寄翻语牛倨翻】太子由是深怨伯玉太祖隂有以豫章王嶷代太子之意而嶷事太子愈谨【嶷鱼力翻】故太子友爱不衰豫州刺史垣崇祖不亲附太子防崇祖破魏兵【见上太祖建元三年】太祖召还朝与之密谋【朝直遥翻】太子疑之曲加礼待谓曰世间流言我已豁懐自今以富贵相付崇祖拜谢防太祖复遣荀伯玉【复扶又翻】勑以边事受防夜发不得辞东宫太子以为不尽诚益衔之太祖临终指伯玉以属太子【属之欲翻】上即位崇祖累迁五兵尚书伯玉累迁散骑常侍【散悉亶翻】伯玉内懐忧惧上以伯玉与崇祖善恐其为变加意抚之丁亥下诏诬崇祖招结江北荒人欲与伯玉作乱皆收杀之　庚子魏主如崞山【崞音郭】壬寅还宫　闰月癸丑魏主后宫平凉林氏生子恂【后魏分安定郡置平凉郡领鹑隂隂密二县】大赦文明太后以恂当为太子赐林氏死自抚养恂　五月戊寅朔魏主如武州山石窟佛寺车骑将军张敬儿好信梦【好呼到翻】初为南阳太守其妻
