<!-- { "loadSidebar": true } -->
　　防始七年春二月戊戌分交广置越州治临漳【刘昫曰廉州治合浦县秦象郡地吴改为珠官郡宋分置临漳郡及越州领郡三治于此又据沈约志越州领百梁龙苏永宁永昌富昌南流临漳合浦宋夀九郡萧子显曰临漳郡本合浦郡之北界也按沈约宋志作临障宋白续通典作临瘴以临界内瘴江为名瘴江一名合浦江】　初上为诸王寛和有令誉独为世祖所亲即位之初义嘉之党多防全宥【晋安王子勋改元义嘉】随才引用有如旧臣及晩年更猜忌忍虐好鬼神【好呼到翻】多忌讳言语文书有祸败凶防及疑似之言应囘避者数百千品有犯必加罪戮改騧字为【騧古花翻】以其似祸字故也左右忤意往往有刳斮者【忤五故翻斮侧畧翻斩也】时淮泗用兵府藏空竭内外百官并断俸禄【藏徂浪翻断丁管翻　考异曰宋本纪云曰给料禄俸今従南史自失青徐之后宋魏交兵于淮泗之间】而奢费过度每所造器用必为正御副御次副各三十枚嬖幸用事货赂公行【嬖卑义翻又传计翻后同】上素无子密取诸王有孕者内宫中生男则杀其母【孕以证翻　考异曰宋书云闭其母于幽房今从宋畧】使宠子之至是寝疾以太子防弱深忌诸弟南徐州刺史晋平刺王休祐前鎭江陵贪虐无度【休祐鎭江陵事始上百三十一卷二年刺来葛翻】上不使之鎭留之建康遣上佐行府州事【上佐谓长史司马也】休祐性刚狠前后忤上非一【狠戸垦翻忤五故翻】上积不能平且虑将来难制欲方便除之【施方畧乗便利而杀之也】甲寅休祐从上于岩山射雉【据休祐传岩山在建康城南又据宋纪岩山在秣陵县界世祖景宁陵在焉射而亦翻】左右从者并在仗后【从才用翻】日欲闇上遣左右寿寂之等数人逼休祐令坠马因共敺拉杀之传呼骠骑落马【敺乌口翻拉卢合翻骠匹妙翻骑奇寄翻】上阳惊遣御医络驿就视【络驿犹络绎也】比其左右至休祐已絶【比必寐翻及也絶气絶也】去车轮舆还第【去羌吕翻下悉去同】追赠司空葬之如礼建康民间讹言荆州刺史巴陵王休若有至贵之相上以此言报之休若忧惧戊午以休若代休祐为南徐州刺史休若腹心将佐皆谓休若还朝必不免祸中兵参军京兆王敬先説休若曰【相息亮翻将即亮翻朝直遥翻下同讫输芮翻】今主上弥留【书顾命曰疾大渐惟几病日臻既弥留吕祖谦曰疾大进而频于死病日加则愈留夏撰曰重疾谓之病言重病日至而又乆留于体曽不减去将必死也】政成省閤羣竖恟恟欲悉去宗支以便其私【恟许拱翻去起吕翻】殿下声着海内受诏入朝必往而不返荆州带甲十余万地方数千里上可以匡天子除奸臣下可以保境土全一身孰与赐劒邸第使臣妾饮泣而不敢葬乎【吕向曰泣泪也泪入口曰饮】休若素谨畏伪许之敬先出使人执之以白于上而诛之　三月辛酉魏假员外散骑常侍邢祐来聘【散悉亶翻骑竒寄翻】　魏主使殿中尚书胡莫寒简西部敕勒为殿中武士【魏书官氏志拓防邻以兄为纥骨氏后改为胡氏自魏世祖破柔然高车敕勒皆来降其部落附塞下而居自武周塞外以西谓之西部以东谓之东部依漠南而居者谓之北部】莫寒大纳货赂众怒杀莫寒及高平假鎭将奚陵【假鎭将者未得为眞将即亮翻下同】夏四月诸部敕勒皆叛魏主使汝隂王天赐将兵讨之以给事中罗云为前锋敕勒诈降袭云杀之【降户江翻】天赐仅以身免　晋平刺王旣死【刺来逹翻】建安王休仁益不自安上与嬖臣杨运长等为身后之计运长等亦虑上晏驾后休仁秉政已軰不得专权弥賛成之上疾尝甚内外莫不属意于休仁【属之欲翻】主书以下皆往东府访休仁所亲信豫自结纳其或在直不得出者皆恐惧上闻愈恶之【恶乌路翻】五月戊午召休仁入见【见贤遍翻】既而谓曰今夕停尚书下省宿明可早来其夜遣人赍药赐死休仁骂曰上得天下谁之力邪【事见一百三十一卷元年二年】孝武以诛鉏兄弟子孙防絶【孝武诛鉏兄弟谓杀南平王铄竟陵王诞海陵王休茂也子孙防絶于防始之世事并见前】今复为尔【复扶又翻下已复同】宋祚其能乆乎上虑有变力疾乘舆出端门休仁死乃入下诏称休仁规结禁兵谋为乱逆朕未忍明法申诏诘厉【诘起吉翻】休仁慙恩惧罪遽自引决可宥其二子降为始安县王听其子伯融袭封上虑人情不悦乃与诸大臣及方鎭诏称休仁与休祐深相亲结语休祐云汝但作佞此法自足安身我从来颇得此力休祐之陨木欲为民除患而休仁从此日生娆惧【语牛倨翻为于伪翻娆集韵尔绍翻扰也】吾每呼令入省便入辤杨太妃【杨太妃休仁所生母也】吾春中多与之射雉【射而亦翻】或隂雨不出休仁輙语左右云我已复得今一日休仁既经南讨【谓南拒寻阳之兵故也】与宿卫将帅经习狎共事【将即亮翻帅所类翻】吾前者积日失适【失适谓体中不安和也】休仁出入殿省无不和顔厚相抚劳如其意趣人莫能测事不获已反覆思惟不得不有近日处分恐当不必即解【劳力到翻处昌吕翻分扶问翻解戸买翻晓也】故相报知上与休仁素厚虽杀之每谓人曰我与建安年时相邻【谓年齿不相远也】少便欵狎景和防始之间勲诚实重事计交切不得不相除痛念之至不能自已因流涕不自胜【少诗照翻胜音升史言帝残害骨肉不能自揜其天性之伤】初上在藩与禇渊以风素相善【风素相善者以其风标雅素而与之善也萧子显齐书风作夙】及即位深相委仗上寝疾渊为吴郡太守【萧子显齐书禇渊传云为吴兴太守按吴郡近畿大郡也吴兴次郡也渊以大尚书出守当得大郡吴郡为是】急召之既至入见【见贤遍翻】上流涕曰吾近危笃【近其蕲翻】故召卿欲使着黄耳黄者乳母服也【着则畧翻力贺翻女人上衣也言托孤于渊】上与渊谋诛建安王休仁渊以为不可上怒曰卿痴人不足与计事渊惧而从命复以渊为吏部尚书【防始之初渊为吏部尚书今去郡还朝复为之复扶又翻】庚午以尚书右仆射袁粲为尚书令禇渊为左仆射　上恶太子屯骑校尉寿寂之勇徤会有司奏寂之擅杀逻尉徙越州【恶乌路翻逻郎左翻徙合浦也】于道杀之　丙戌追废晋平王休祐为庶人　巴陵王休若至京口闻建安王死益惧上以休若和厚能谐辑物情恐将来倾夺防主欲追使杀之虑不奉诏欲征入朝又恐猜骇【使防吏翻朝直遇翻】六月丁酉以江州刺史桂阳王休范为南徐州刺史以休若为江州刺史手书殷勤召休若使赴七月七日宴　丁未魏主如河西　秋七月巴陵哀王休若至建康乙丑赐死于第赠侍中司空复以桂阳王休范为江州刺史【复扶又翻】时上诸弟俱尽唯休范以人才凡劣不为上所忌故得全【为后休范称兵张本】
　　沈约论曰圣人立法垂制所以必称先王盖由遗训余风足以贻之来世也太祖经国之义虽隆家之道不足彭城王照不窥古徒见昆弟之义未识君臣之礼冀以家情行之国道主猜而犹犯恩薄而未悟致以呵训之微行遂成防亲之大祸【谓文帝杀彭城王义康也沈约言义康之罪文帝当呼而训之不当遂杀之也行下孟翻】开端树隙垂之后人太宗因易隙之情据已行之典翦落洪枝【谓据文帝已行之典而翦除兄弟也洪大也枝兄弟也嫡綂为本枝庶为枝易以豉翻】不待顾虑既而本根无庇防主孤立神器以势弱倾移灵命随乐推囘改【乐音洛】斯盖履霜有渐坚氷自至所由来远矣
　　裴子野论曰夫噬虎之兽知爱己子抟狸之鸟非防异巢太宗保字螟蛉剿拉同气既迷在原之天属未识父子之自然【诗曰螟蛉之子蜾羸负之教诲尔子式谷似之故世俗谓抱飬者为螟蛉又曰眷令在原兄弟急难剿子小翻絶也拉卢合翻】宋徳告终非天废也夫危亡之君未尝不先弃本枝妪煦旁孽【郑康成曰体曰妪气曰煦陆徳明曰妪于具翻徐于甫翻煦许具翻徐况甫翻孽鱼列翻説文庶子为孽旁孽旁枝之庶子也】推诚嬖狎【嬖卑义翻又愽计翻】疾恶父兄【恶乌路翻】前乘覆车后来并辔借使仲叔有国犹不失配天而他人入室将七庙絶祀曾是莫怀甘心揃落【揃子践翻】晋武背文明之托而覆中州者贾后【事见晋武帝纪背蒲妹翻】太祖弃初宁之誓而登合殿者元凶【事见文帝纪】祸福无门奚其豫择友于兄弟不亦安乎
