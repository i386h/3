<!-- { "loadSidebar": true } -->
　　者愈众及伍人相坐没入为官奴婢其男子槛车女子歩以铁琅当其颈传诣钟官以十万数【师古曰琅当长也钟官主铸钱之官也】到者易其夫妇【师古曰改相配匹不依其旧也】愁苦死者什六七　上谷储夏自请说瓜田仪降之【储夏人姓名战国时齐有储子】仪未出而死莽求其尸之为起冢祠室谥曰瓜宁殇男【此殇非未成人之殇强死者也楚辞所谓国殇者】　闰月丙辰大赦　郎阳成脩献符命【姓阳成名脩而官为郎也】言继立民母又曰黄帝以百二十女致神僊【汉儒言天子三夫人九嫔二十七世妇八十一御妻则亦百二十女】莽于是遣中散大夫谒者各四十五人【百官志中散大夫秩六百石时属司中】分行天下【行下孟翻】博采乡里所髙有淑女者上名【上时掌翻】　莽恶汉髙庙神灵【恶乌路翻】遣虎贲武士入髙庙四面提击【师古曰谓梦见谴责提掷也音徒计翻】斧坏户牖【师古曰以斧斫壊之壊音怪】桃汤赭鞭鞭洒屋壁【师古曰桃汤洒之赭鞭鞭之也赭赤也】令轻车校尉居其中【汉以虎贲校尉主轻车此轻车校尉莽所置也】　是岁南郡秦丰聚众且万人平原女子遟昭平亦聚数千人在河阻中【姓谱遟姓也樊遟之后以王父字为氏一曰古贤人遟任之后】莽召问羣臣禽贼方畧皆曰此天囚行尸命在漏刻【言其得罪于天死在须防其猖狂为盗特尸行耳】故左将军公孙禄徴来与议【师古曰与读曰豫】禄曰太史令宗宣【宗姓晋伯宗之后伯宗本出于宋桓公】典星歴候气变以凶为吉乱天文误朝廷太傅平化矦尊饰虚伪以媮名位贼夫人之子【夫音扶】国师嘉信公秀【信当作新】颠倒五经毁师灋令学士疑惑明学男张邯地理矦孙阳造井田使民弃土业【邯下甘翻】羲和鲁匡设六筦以穷工商说符矦崔发阿防取容令下情不上通宜诛此数子以慰天下又言匈奴不可攻当与和亲臣恐新室忧不在匈奴而在封域之中也莽怒使虎贲扶禄出【禄之言则直矣然以汉旧臣而与莽朝之议出处语黙于义得乎事君若龚胜者可也】然颇采其言左迁鲁匡为五原卒正以百姓怨诽故也六筦非匡所独造莽厌众意而出之【师古曰厌满也音一艶翻】初四方皆以饥寒穷愁起为盗贼稍羣聚常思岁熟得归乡里众虽万数不敢略有城邑日阕而已【师古曰阕尽也随口而尽也此言羣盗攻剽所得日给口体而已阕空穴翻】诸长吏牧守皆自乱鬬中兵而死【师古曰中伤也音竹仲翻】贼非敢欲杀之也而莽终不谕其故【师古曰不晓此意也】是岁荆州牧发犇命二万人讨緑林贼贼帅王匡等相率迎击于云杜【贤曰云杜县名属江夏郡故城在今复州沔阳县西北杜佑曰安州应城县汉云杜县地】大破牧军杀数千人尽获辎重【重直用翻】牧欲北归马武等复遮击之【复扶又翻】钩牧军屏泥【屏泥缇油饰之在轼前】刺杀其骖乘【刺七亦翻乗绳证翻】然终不敢杀牧贼遂攻防竟陵【贤曰竟陵县名属江夏郡故城在郢州长夀县南】转撃云杜安陆【贤曰安陆县属江夏郡今安州县】多略妇女还入緑林中至有五万余口州郡不能制又大司马士按章豫州【师古曰有上章相告者就而按治之豫州部頴州汝南沛郡梁国鲁国】为贼所获贼送付县士还上书具言状【还从宣翻又如字】莽大怒以为诬防因下书责七公曰【七公谓四辅三公】夫吏者理也宣徳明恩以牧养民仁之道也抑彊督奸【师古曰督谓察视也】捕诛盗贼义之节也今则不然盗发不輙得至成羣党遮畧乗传宰士【传知恋翻】士得脱者又妄自言我责数贼何为如是【数所具翻】贼曰以贫穷故耳贼防出我今俗人议者率多若此惟贫困饥寒犯灋为非大者羣盗小者偷宂【师古曰宂谓穿墙为盗也】不过二科今乃结谋连党以千百数是逆乱之大者岂饥寒之谓邪七公其严敕卿大夫卒正连率庻尹谨牧养善民急捕殄盗贼有不同心并力疾恶黠贼【恶乌路翻黠下八翻】而妄曰饥寒所为輙捕系请其罪【请治其罪也】于是羣下愈恐莫敢言贼情者州郡又不得擅发兵贼由是遂不制【言不可制也】唯翼平连率田况素果敢发民年十八以上四万余人授以库兵与刻石为约樊崇等闻之不敢入界况自劾奏【劾户槩翻】莽让况未赐虎符而擅发兵此弄兵也厥罪乏兴【师古曰擅发之罪与乏军兴同科也】以况自诡必禽灭贼故且勿治【治直之翻下同】后况自请出界击贼所向皆破莽以玺书令况领青徐二州牧事【玺斯氏翻】况上言盗贼始发其原甚微部吏伍人所能禽也【部吏部盗贼之吏郡贼曹县游徼郷亭长之类是也师古曰伍人同伍之人若今伍保者也】咎在长吏不为意县欺其郡郡欺朝廷实百言十实千言百朝廷忽畧不輙督责遂至延蔓连州【师古曰延音亦战翻】乃遣将帅多使者传相监趣【传知恋翻监古衘翻师古曰趣读曰促】郡县力事上官应塞诘对【师古曰力勤也塞当也塞悉则翻诘去吉翻】共酒食具资用以救断斩【师古曰交惧斩死之刑也共读曰供断丁管翻又丁乱翻】不暇复忧盗贼治官事【复扶又翻治直之翻】将帅又不能躬率吏士战则为贼所破吏气浸伤徒费百姓前幸蒙赦令贼欲解散或反遮击恐入山谷转相告语【语牛倨翻】故郡县降贼皆更惊骇恐见诈灭因饥馑易动【降户江翻易以豉翻】旬日之间更十余万人此盗贼所以多之故也今洛阳以东米石二千窃见诏书欲遣太师更始将军二人爪牙重臣多从人众道上空竭【言牢禀不给也】少则无以威示逺方宜急选牧尹以下明其赏罚收合离乡小国无城郭者【小国诸列矦国也】徙其老弱置大城中积臧谷食【臧读曰藏】并力固守贼来攻城则不能下所过无食埶不得羣聚如此招之必降击之则灭今空复多出将帅【复扶又翻】郡县苦之反甚于贼宜尽徴还乗传诸使者【传知恋翻】以休息郡县委任臣况以二州盗贼必平定之莽畏恶况【畏恶其能也恶乌路翻】隂为发代【为于伪翻】遣使者赐况玺书使者至见况因令代监其兵【监古衘翻】遣况西诣长安拜为师尉大夫况去齐地遂败
