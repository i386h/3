<!-- { "loadSidebar": true } -->
　　兵还救莫州承嗣自请留守莫州【说式芮翻守式又翻】朝义从之选精骑五千自北门犯围而出朝义既去承嗣即以城降送朝义母妻子于官军于是仆固玚侯希逸薛兼训等帅众三万追之及于归义【归义汉易县地属涿郡北齐省入郑县武徳五年置归义及北义州贞观元年州县皆省八年复置归义县属幽州按宋白续通典唐归义县在瓦桥闗北】与战朝义败走时朝义范阳节度使李懐仙已因中使骆奉仙请降遣兵马使李抱忠将兵三千镇范阳县【范阳县汉涿县也为涿郡治所曹魏文帝改涿郡为范阳郡隋废范阳郡复置涿郡于蓟县以涿县属焉武徳七年改涿县为范阳县仍属幽州天寳元年改幽州涿郡为范阳郡故蓟城亦曰范阳史以县字别之其地在蓟南宋白曰南至莫州一百六十里】朝义至范阳不得入官军将至朝义遣人谕抱忠以大军留莫州轻骑来发兵救援之意因责以君臣之义抱忠对曰天不祚燕唐室复兴【复扶又翻】今既归唐矣岂可更为反覆独不愧三军邪大丈夫耻以诡计相圗愿早择去就以谋自全且田承嗣必已叛矣不然官军何以得至此朝义大惧曰吾朝来未食独不能以一餐相饷乎抱忠乃令人设食于城东于是范阳人在朝义麾下者并拜辞而去朝义涕泣而已独与胡骑数百既食而去东奔广阳【饷式亮翻令力丁翻朝直遥翻骑奇计翻檀州燕乐县后魏置广阳郡后齐废郡而旧郡名犹存】广阳不受欲北入奚契丹至温泉栅【据新旧书懐恩传温泉栅在平州界石城县东北契欺纥翻又音吃栅测革翻】李懐仙遣兵追及之朝义穷蹙缢于林中懐仙取其首以献仆固懐恩与诸军皆还甲辰朝义首至京师【缢于赐翻又于计翻还音旋又如字　考异曰河洛春秋曰朝义东投广阳郡不受北取潞县渔阳拟投两蕃至榆闗李懐仙使使招回却至渔阳过从潞县至幽州城东阿婆门外于巫闾神庙中兄弟同被绞缢而死乃授首与骆奉仙经一日诸军方知归莫州城下旧仆固懐恩传曰寳应二年三月朝义至平州石城县温泉栅穷蹙走入长林自缢懐仙使妻弟徐有济传其首以献史朝义传二年正月李懐仙于莫州生擒之送欵来降枭首至阙下实录寳应元年十一月己亥仆固懐恩上言幽州平河北州县尽平史朝义为乱兵所戮传首上都旧纪寳应二年十月河北州郡悉平李懐仙以幽州降田承嗣以魏州降沈既济建中实录二年正月贼将李懐仙擒朝义以降山东平唐厯正月甲辰李懐仙擒史朝义枭首献至阙下尽以所管来降年代记寳应元年十二月己亥仆固懐恩上言史朝义为乱兵所杀传首上都二年正月甲申朝义枭首至阙新纪广徳元年正月甲申朝义自杀其将李懐仙以幽州降按诸军围朝义于莫州已在去年十一月末而河洛春秋云围城四十日懐恩旧传亦云攻守月余日然则朝义之死必在今年正月明矣诸书皆云朝义此年正月被杀而实录在元年十一月旧记因之又脱十一月字懐恩传误以正月为三月甲申正月十日甲辰三十日也新本纪盖据年代记但年代记元年冬十一月己亥朝义死亦与实录同若正月被杀不应十月首级已至长安疑甲申自杀甲辰传首至阙新纪正用年代记甲辰至阙为自杀日未知何所据今从唐厯以甲辰传首至京师】　闰月己酉夜有回纥十五人犯含光门突入鸿胪寺【纥下没翻唐太极宫南面三门中曰朱雀门东曰安上门西曰含光门按朱雀门太极宫端门也雍录曰承天门之南朱雀门之北宗庙社稷百僚廨舍列乎其间六省九寺一台两监十八卫以坊里准之此两门内外南北各占两坊不为民居自朱雀门南即市井邑厔各立坊巷以此观之则朱雀街西两坊百司庶府居之其门曰含光门朱雀街东两坊亦百司庶府居之其门曰安上门也胪陵如翻】门司不敢遏　癸亥以史朝义降将薛嵩为相卫邢洺贝磁六州节度使【宋白曰磁州本汉广平县地周武帝于此置阳县及成安郡隋开皇十年废郡置磁州唐武徳元年分相州置磁州贞观元年州废薛嵩既得节复表以相州之阳洺州之邯郸武安置磁州磁墙之翻相息亮翻】田承嗣为魏博徳沧瀛五州都防御使【魏州汉魏郡之地博州汉为东郡聊城县徳州汉平原郡地隋置徳州因安徳县名之】李懐仙仍故地为幽州卢龙节度使【改范阳节度使为幽州节度使时平卢已防又兼卢龙节度使】时河北诸州皆已降嵩等迎仆固懐恩拜于马首乞行间自効【降户江翻行户刚翻】懐恩亦恐贼平宠衰故奏留嵩等及李寳臣分帅河北自为党援【帅所类翻下同】朝廷亦厌苦兵革茍冀无事因而授之【河北藩镇自此强傲不可制矣】回纥登里可汗归国其部众所过抄掠【纥下没翻可从刋入声汗】
　　【音寒抄楚交翻】廪给小不如意辄杀人无所忌惮陈郑泽潞节度使李抱玉欲遣官属置顿人人辞惮【使疏吏翻】赵城尉马燧独请行【隋义寜元年分霍邑置赵城县属晋州】比回纥将至【比必利翻及也】燧先遣人赂其渠帅约毋暴掠【师所类翻下同】帅遗之旗曰【遗惟季翻】有犯令者君自戮之燧取死囚为左右小有违令立斩之回纥相顾失色涉其境者皆拱手遵约束抱玉奇之燧因说抱玉曰燧与回纥言颇得其情仆固懐恩恃功骄蹇其子玚好勇而轻【说式芮翻好呼到翻玚音畅又雉杏翻轻区正翻】今内树四帅【四帅谓田承嗣李寳臣李怀仙薛嵩】外交回纥必有窥河东泽潞之志宜深备之抱玉然之　初长安人梁崇义以羽林射生从来瑱镇防阳累迁右兵马使崇义有勇力能卷铁舒钩沈毅寡言【瑱他甸翻卷读曰卷沈持林翻】得众心瑱之入朝也命诸将分戍诸州【朝直遥翻将即亮翻】瑱死戍者皆奔归防阳行军司马庞充将兵二千赴河南【盖先是来瑱使厐充赴河南行营防讨史朝义】至汝州闻瑱死引兵还袭襄州左兵马使李昭拒之充奔房州崇义自邓州引戍兵归与昭及副使薛南阳相譲为长【长知两翻】久之不决众皆曰兵非梁卿主之不可遂推崇义为帅崇义寻杀昭及南阳以其状闻上不能讨三月甲辰以崇义为襄州刺史山南东道节度留后【唐藩镇命帅未授旌节者先以为节度留后为梁崇义以防阳拒命而死张本】崇义奏改葬瑱为之立祠不居瑱听事及正堂【为于伪翻听读曰防】　辛酉葬至道大圣大明孝皇帝于泰陵【泰陵在同州奉先县东北二十里金粟山】庙号宗庚午文明武徳大圣大宣孝皇帝于建陵【建陵在京兆醴泉县东北十八里武将山】庙号肃宗夏四月庚辰李光弼奏擒袁晁浙东皆平时晁聚众近二十万【近其靳翻】转攻州县光弼使部将张伯仪将兵讨平之伯仪魏州人也　郭子仪数上言吐蕃党项不可忽宜早为之备【不能用郭子仪之言为二虏入京师张夲数所角翻上时掌翻下同】　辛丑遣兼御史大夫李之芳等使于吐蕃为虏所留二年乃得归【史防言之】　羣臣三上表请立太子五月癸卯诏许俟秋成议之　丁卯制分河北诸州以幽莫妫檀平蓟为幽州管恒定赵深易为成徳军管相贝邢洺为相州管魏博徳为魏州管沧棣冀瀛为青淄管懐卫河阳为泽潞管【自田承嗣李灵耀相继叛乱诸镇所管不复守此制】　六月癸酉礼部侍郎华隂杨绾上疏以为古之选士必取行实【行下孟翻下行着同】近世专尚文辞自隋炀帝始置进士科犹试策而已至高宗时考功贠外郎刘思立始奏进士加杂文明经加帖从此积弊转而成俗朝之公卿以此待士【朝直遥翻】家之长老以此训子【长知两翻】其明经则诵帖括以求侥幸【帖括者举人因试帖遂括取稡防为一书相传习诵之以应试谓之帖括】又举人皆令投牒自应如此欲其返淳朴崇亷譲何可得也请令县令察孝亷取行着乡闾学知经术者荐之于州【行下孟翻】刺史考试升之于省任各占一经【占之赡翻】朝廷择儒学之士问经义二十条对策三道上第即注官中第得出身下第罢归又道举亦非理国【置道举见二百十四卷开元二十五年】望与明经进士并停上命诸司通议给事中李栖筠左丞贾至京兆尹严武并与绾同至议以为今试学者以帖字为精通考文者以声病为是非【声病谓以平上去入四声缉而成文音从文顺谓之声反是则谓之病】风流颓敝诚当厘改然自东晋以来人多侨寓士居乡土百无一二请兼广学校保桑梓者乡里举焉在流寓者庠序推焉勑礼部具条目以闻绾又请置五经秀才科　庚寅以魏博都防御使田承嗣为节度使承嗣举管内户口壮者皆籍为兵惟使老弱者耕稼数年间有众十万又选其骁徤者万人自卫谓之牙兵【魏牙兵始此迄于梁唐魏以之强亦以之亡】　同华节度使李懐让为程元振所譛恐惧自杀【乾元元年置陜虢华节度使上元元年改陜西节度使分河中之同州与华州为同华节度使华户化翻】














　　资治通鉴卷二百二十二
<史部,编年类,资治通鉴>
　　钦定四库全书
　　资治通鉴卷二百二十三　宋　司马光　撰
　　胡三省　音注
　　唐纪三十九【始癸卯七月终乙巳十月凡二年零四月起昭阳单阏七月尽旃防大荒落十月凡二年有奇】
　　代宗睿文孝武皇帝上之下
