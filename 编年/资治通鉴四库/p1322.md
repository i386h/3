<!-- { "loadSidebar": true } -->
　　见役徒有削柹为匕瓦中噉饭者【柹方废翻木札也匕卑履翻噉徒滥翻】大怒斩延希于市　帝之克秦凤也【事见上卷二年】以蜀兵数千人为怀恩军乙亥遣怀恩指挥使萧知逺等将士八百余人西还【既以示中国威徳又欲使之言已克平淮南数千里之地以恐动蜀人】　壬午李谷扶疾入见【见贤遍翻】帝命不拜坐于御坐之侧【御坐徂卧翻】谷恳辞禄位不许　甲申分江南降卒为六军三十指挥号怀徳军　乙酉诏疏汴水北入五丈河【河自都城厯曹济及郓其广五丈旧名五丈河宋开宝六年诏改名广济河薛史曰浚五丈河东流于定陶入于济以通齐鲁运路】由是齐鲁舟楫皆达于大梁五月丁酉以太祖皇帝领义成节度使　诏以律令文古难知格敇烦杂不壹命御史知杂事张湜等【唐制御史台有侍御史六人以久次者一人知杂事谓之杂端杜佑通典曰知杂事谓之南床殿中监察不得坐凡侍御史之例不出累月迁登南省故谓之南床百官察其行止出入揖让去就殿中以下皆禀而随之湜丞职翻】训释详定为刑统【刑统一书终宋之世行之】　唐郭廷谓将水军防涡口浮梁又袭败武寕节度使武行徳于定逺【防音短败补迈翻】行徳仅以身免唐主以廷谓为滁州团练使充上淮水陆应援使【上淮谓淮水之上游也】　蜀人多言左右卫圣马步都指挥使保寕节度使同平章事李廷珪为将败覆【败覆谓败军而秦凤阶成四州之地覆没】不应复典兵【应于陵翻不应犹言不当也复扶又翻】廷珪亦自请罢去六月乙丑蜀主加廷珪检校太尉罢军职李太后以典兵者多非其人谓蜀主曰吾昔见庄宗跨河与梁战及先帝在太原平二蜀诸将非有大功无得典兵故士卒畏服【李太后本唐庄宗后宫庄宗以赐蜀髙祖故能言二主时事】今王昭逺出于厮养【王昭逺成都人年十三事东郭禅师智諲为童子蜀髙祖尝饭僧于府昭逺执巾履随智諲以入髙祖爱其慧黠时后主方就学令昭逺给事左右由是见亲狎厮音斯养余亮翻】伊审徴韩保贞赵崇韬皆膏粱乳臭子【按路振九国志赵崇韬者廷隐之子】素不习兵徒以旧恩寘于人上平时谁敢言者一旦疆场有事安能御大敌乎以吾观之惟髙彦俦太原旧人终不负汝自余无足任者蜀主不能从【及孟氏之亡仅髙彦俦一人能以死殉国至蜀主之死其母亦不食而卒妇人志节如此丈夫多有愧焉者】　丁丑以前华州刺史王祚为颍州团练使祚溥之父也溥为宰相祚有賔客溥常朝服侍立【华户化翻朝直遥翻】客坐不安席祚曰防犬不足为起【防与豚同足为于伪翻】　秋七月丁亥上治定逺军及夀春城南之败【定逺县名属濠州军字衍定逺之败见上五月夀春城南之败见去年六月】以武寕节度使兼中书令武行徳为左卫上将军河阳节度使李继勲为右卫大将军　北汉主初立七庙【北汉主自以承髙祖隐帝之后与僭窃者不同然地狭国贫日困于兵今始能立七庙以仿天子之制】　司空兼门下侍郎同平章事李谷卧疾二年凡九表辞位八月乙亥罢守本官令每月肩舆一诣便殿议政事　以枢密副使户部侍郎王朴检校太保充枢密使　怀恩军至成都【是年四月遣怀恩军西还今方至成都】蜀主遣梓州别驾胡立等八十人东还【胡立为蜀所禽见上卷二年还从宣翻】且致书为谢请通好【好呼到翻】癸未立等至大梁帝以蜀主抗礼不之答蜀主闻之怒曰朕为天子郊祀天地时尔犹作贼何敢如是　九月中书舎人窦俨上疏请令有司讨论古今礼仪作大周通礼考正钟律作大周正乐又以为为政之本莫大择人择人之重莫先宰相自有唐之末轻用名器始为辅弼即兼三公仆射之官故其未得之也则以趋竞为心既得之也则以容黙为事但思解密勿之务守崇重之官逍遥林亭保安宗族乞今即日宰相于南宫三品两省给舎以上各举所知【即日宰相谓见在相位者南宫谓尚书省也三品谓六部尚书也两省谓中书门下省也给舎谓给事中中书舎人也】若陛下素知其贤自可登庸【庸用也】若其未也且令以本官权知政事期嵗之间察其职业若果能堪称【堪称堪其任称其职也称尺证翻下不称同】其官已髙则除平章事未髙则稍更迁官权知如故若有不称则罢其政事责其举者又班行之中【行户刚翻】有员无职者太半【如诸卫将军东宫官属内诸使之类】乞量其才器【量音良】授以外任试之于事还以旧官登叙考其治状【治直吏翻】能者进之否者黜之又请令盗贼自相纠告以其所告赀产之半赏之或亲戚为之首则论其徒侣而赦其所首者如此则盗不能聚矣【言或亲戚相与为盗其中有能自首者则赦之其徒侣则论其罪也首式又翻】又新郑乡村团为义营各立将佐一户为盗累其一村【将即亮翻下同累力瑞翻】一户被盗罪其一将每有盗发则鸣鼓举火丁壮云集盗少民多无能脱者由是邻县充斥而一境独清【充斥独清皆言盗也】请令它县皆效之亦止盗之一术也又累朝已来屡下诏书听民多种广耕上输旧税【朝直遥翻输舂遇翻】及其既种则有司履畆而増之故民皆疑惧而田不加辟夫为政之先莫如敦信信茍着矣则田无不广田广则谷多谷多则藏之民犹藏之官也又言陛下南征江淮一举而得八州【八州谓光黄舒蕲和杨滁泰皆取之】再驾而平夀春【事见上三月】威灵所加前无彊敌今以众击寡以治伐乱势无不克【治直吏翻】但行之贵速则彼民免俘馘之灾此民息转输之困矣帝览而善之俨仪之弟也　冬十月戊午设贤良方正直言极谏经学优深可为师法详闲吏理达于教化等科【此所谓制举也时诏应天下诸色人中不限前资见任职官黄衣草泽并许应诏其逐处州府依每年贡举人式例差官考试解送尚书吏部仍量试策论三道共三千字已上当日取文理俱优人物爽秀方得解送取来年十月集上都其登朝官亦许上表自举】　癸亥北汉麟州刺史杨重训举城降【太祖广顺二年杨重训以麟州归欵中间必又附北汉也】以为麟州防御使己巳以王朴为东京留守听以便宜从事以三司使张美充大内都防检壬申帝发大梁十一月丙戌至镇淮军是夜五鼓济淮丁亥至濠州城西濠州东北十八里有滩唐人栅于其上环水自固【环音宦】谓周兵必不能涉戊子帝自攻之命内殿直康保裔帅甲士数百乗槖驼涉水【帅读曰率下同】太祖皇帝帅骑兵继之遂抜之李重进破濠州南闗城癸巳帝自攻濠州王审琦抜其水寨唐人屯战船数百于城北植巨木于淮水以限周兵帝命水军攻之抜其木焚战船七十余艘【艘苏遭翻下同】斩首二千余级又攻抜其羊马城城中震恐丙申夜唐濠州团练使郭廷谓上表言臣家在江南今若遽降恐为唐所种族【种章勇翻】请先遣使诣金陵禀命然后出降帝许之辛丑帝闻唐有战船数百艘在涣水东【涣水迳宿亳之间东南至巉石山西而南入淮】欲救濠州自将兵夜发水陆击之癸卯大破唐兵于洞口【今濠州东九十里有浮山山下有穴名浮山洞夏潦不能及而冬不加髙故人疑其山为浮洞口窃意即浮山洞口】斩首五千余级降卒二千余人因鼓行而东所至皆下乙巳至泗州城下太祖皇帝先攻其南因焚城门破水寨及月城【月城者临水筑城两头抱水形如却月】帝居于月城楼督将士攻城　北汉主自即位以来【显徳元年冬十一月北汉主即位】方安集境内未遑外略是月契丹遣其大同节度使侍中崔勲将兵来会北汉欲同入冦北汉主遣其忠武节度使同平章事李存瓌将兵会之南侵潞州至其城下而还【忠武军许州属周李存瓌遥领耳还从宣翻又如字】北汉主知契丹不足恃而不敢遽与之絶赠送勲甚厚【犹欲倚之以为声援】十二月乙卯唐泗州守将范再遇举城降以再遇为宿州团练使上自至泗州城下禁军中刍荛者毋得犯民田【荛如招翻】民皆感悦争献刍粟既克泗州无一卒敢擅入城者帝闻唐战船数百艘泊洞口遣骑诇之唐兵退保清口【诇古永翻又翾正翻清口即清河口也】　戊午上自将亲军自淮北进命太祖皇帝将步骑自淮南进诸将以水军自中流进共追唐兵时淮濵久无行人葭苇如织多泥淖沟堑【淖奴教翻堑七艶翻】士卒乗胜气苃涉争进皆忘其劳【苃蒲拨翻草行为苃水行为涉】庚申追及唐兵且战且行金鼓声闻数十里【闻音问】辛酉至楚州西北大破之【九域志泗州西至濠州一百七十五里东北至楚州二百二十里】唐兵有防淮东下者帝自追之太祖皇帝为前锋行六十里擒其保义节度使濠泗楚海都应援使陈承昭以归【保义军陜州属周陈承昭遥领耳】所获战船烧沉之余【沉持林翻】得三百余艘士卒杀溺之余得七千余人唐之战船在淮上者于是尽矣　郭廷谓使者自金陵还【还从宣翻又如字】知唐不能救命録事参军鄱阳李延邹草降表延邹责以忠义廷谓以兵临之延邹掷笔曰大丈夫终不负国为叛臣作降表【为于伪翻史言李延邹忠壮】廷谓斩之举濠州降得兵万人粮数万斛唐主赏李延邹之子以官壬戌帝济淮至楚州营于城西北乙丑唐雄武军使知涟水县事崔万迪降丙寅以郭廷谓为亳州防御使戊辰帝攻楚州克其月城庚午郭廷谓见于行宫【见贤遍翻】帝曰朕南征以来江南诸将败亡相继独卿能断涡口浮梁破定逺寨【事见上五月】所以报国足矣濠州小城使李璟自守能守之乎【璟居永翻】使将濠州兵攻天长帝遣鐡骑左厢都指挥使武守琦将骑数百趋扬州至髙邮【九域志髙邮东南至扬州一百里趋七喻翻】唐人悉焚扬州官府民居驱其人南渡江【九域志扬州南至江四十五里】后数日周兵至城中余癃病十余人而已【癃良中翻疲病也】癸酉守琦以闻帝闻泰州无备遣兵袭之丁丑抜泰州　南汉中书侍郎同平章事卢膺卒　南汉主闻唐屡败忧形于色遣使入贡于周为湖南所闭【闭塞也塞其道不得通也】乃治战舰修武备既而纵酒酣饮曰吾身得免幸矣何暇虑后世哉【此所谓坐而待亡者也又古语云民主偷必死南汉主将死之徴也治直之翻舰户黯翻】　唐使者陈处尧在契丹白契丹主请南游太原北汉主厚礼之留数日北还竟卒于契丹【去年唐主遣陈处尧如契丹乞师】












　　资治通鉴卷二百九十三
　　钦定四库全书
　　资治通鉴卷二百九十四　宋　司马光　撰
　　胡三省　音注
　　后周纪五【起着雍敦牂尽屠维栛洽凡二年】
　　世宗睿文孝武皇帝下
