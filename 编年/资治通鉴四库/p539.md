<!-- { "loadSidebar": true } -->
　　【彬降戸江翻下同复扶又翻】魏主嗣遣骁骑将军延普渡濡水击斌斩之【水经濡水从塞外来过辽西令支县北又东南过海阳县西南入于海骁坚尧翻骑奇寄翻魏书官氏志神元时余部诸姓内入者可地延氏孝文时改为延氏濡乃官翻】遂攻燕幽州刺史库傉官昌征北将军库傉官提皆斩之　秦阳城荥阳二城皆降晋兵进至成臯秦征南将军陈留公洸镇洛阳【洸姑黄翻】遣使求救于长安秦主遣越骑校尉阎生帅骑三千救之【使疏吏翻帅读曰率】武卫将军姚益男将步卒一万助守洛阳又遣并州牧姚懿南屯陜津【陜县在大河之南攷之水经则陜县故城在大河之北二城之间谓之陜津左传秦伯伐晋自茅津济封殽尸而还茅津即陜津也姚秦并冀二州治蒲阪陜式冉翻】为之声援宁朔将军赵言于洸曰今晋宼益深人情骇动众寡不敌若出战不捷则大事去矣宜摄诸戍之兵固守金墉以待西师之救金墉不下晋必不敢越我而西是我不战而坐收其弊也司马姚禹隂与檀道济通主簿阎恢杨防皆禹之党也共嫉言于洸曰殿下以英武之畧受任方面今婴城示弱得无为朝廷所责乎洸以为然乃遣赵将兵千余南守柏谷坞【水经注洛水东迳偃师县南又东迳百谷坞北戴延之西征记曰坞在川南因高为坞髙一十余丈杜佑曰柏谷坞在缑氏县东北】广武将军石无讳东戍巩城泣谓洸曰受三帝重恩所守正有死耳【苌兴为三帝】但明公不用忠臣之言为奸人所误后必悔之既而成臯虎牢皆来降【降戸江翻下同】檀道济等长驱而进无讳至石关犇还【自洛城东至偃师四十五里偃师西山有汉广野君郦食其庙庙东有二石阙】龙骧司马荥阳毛徳祖与战于栢谷兵败被十余创据地大呼【骧思将翻被皮义翻创初良翻呼火故翻】司马蹇鉴冒刃抱而泣曰吾创已重【创初良翻】君宜速去鉴曰将军不济鉴去安之与之皆死姚禹逾城犇道济甲子道济进逼洛阳丙寅洸出降道济获秦人四千余人议者欲尽阬之以为京观【杜预曰积尸封土其上谓之京观观古乱翻】道济曰伐罪吊民正在今日皆释而遣之于是夷夏感悦归之者甚众【夏戸雅翻】阎生姚益男未至闻洛阳已没不敢进己丑诏遣兼司空髙宻王恢之修谒五陵置守卫【彭城王纮之子俊嗣髙宻王畧国恢之其孙也五陵宣帝陵在河隂曰髙原景帝陵曰峻平文帝陵曰崇阳武帝陵曰峻阳惠帝陵曰太阳】太尉裕以冠军将军毛脩之为河南河内二郡太守行司州事戍洛阳【冠古玩翻】　西秦王炽磐使秦州刺史王松夀镇马头以逼秦之上邽【丁度曰嶓冢山在古上邽县西有神马山】　十一月甲戌魏主嗣还平城太尉裕遣左长史王还建康讽朝廷求九锡时刘穆之掌留任而防从北来穆之由是愧惧发病【刘穆之辅刘裕岂惟才智不及荀或而识又不及焉】珣之子也【王珣始见重于桓温后为孝武所亲任】十二月壬申诏以裕为相国总百揆扬州牧封十郡为宋公备九锡之礼位在诸侯王上领征西将军司豫北徐雍四州刺史如故【雍于用翻】裕辞不受　西秦王炽磐遣使诣太尉裕【使疏吏翻下同】求击秦以自効裕拜炽磐平西将军河南公　秦姚懿司马孙畅説懿使袭长安【説输芮翻】诛东平公绍废秦主而代之懿以为然乃散谷以赐河北夷夏【河北县自汉以来属河东郡在蒲阪东时夷夏之民错居之懿至陜津因散谷以赐焉夏戸雅翻】欲树私恩左常侍张敞侍郎左雅谏曰【左常侍侍郎皆懿国官】殿下以母弟居方面安危休戚与国同之今呉寇内侵四州倾没【秦徐州镇项城兖州镇仓垣豫州镇洛阳荆州当镇上洛时悉为晋所取】西虏扰边秦凉覆败【谓赫连勃勃克上邽沮渠蒙逊入姑臧】朝廷之危有如累卵谷者国之本也而殿下无故散之虚损国储将若之何懿怒笞杀之闻之召东平公绍宻与之谋绍曰懿性识鄙浅从物推移造此谋者必孙畅也但驰使徴畅遣抚军将军赞据陜城臣向潼关为诸军节度若畅奉诏而至臣当遣懿帅河东见兵共御晋师【帅读曰率见贤遍翻】若不受诏命便当声其罪而讨之曰叔父之言社稷之计也乃遣姚讃及冠军将军司马国璠建义将军虵屯陜津【冠古玩翻璠孚袁翻虵以者翻又如字】武卫将军姚驴屯潼闗懿遂举兵称帝传檄州郡欲运匈奴堡谷以给镇人【匈奴堡在平阳镇人懿镇蒲阪所领之众也】宁东将军姚成都拒之懿卑辞诱之送佩刀为誓成都不従【诱音酉】懿遣骁骑将军王国帅甲士数百攻成都成都击禽之遣使让懿曰明公以至亲当重任国危不能救而更图非望三祖之灵其肯佑明公乎【姚弋仲庙号始祖苌庙号太祖兴庙号髙祖所谓三祖也】成都将纠合义兵往见明公于河上耳【蒲阪临河故曰河上】于是传檄诸城谕以逆顺徴兵调食以讨懿【调徒钓翻】懿亦发诸城兵莫有应者惟临晋数千戸应懿成都引兵济河击临晋叛者破之镇人安定郭纯等起兵围懿东平公绍入蒲阪执懿诛孙畅等　是歳魏卫将军安城孝元王叔孙俊卒魏主嗣甚惜之谓其妻桓氏曰生同其荣能没同其戚乎桓氏乃缢而祔焉【嗣之立也叔孙俟有功事见一百一十五卷四年】　丁零翟猛雀驱掠吏民入白涧山为乱【白涧山当在汉河东濩泽县西水经注濩泽水出濩泽城西白涧岭东迳濩泽濩泽唐泽州阳城县即其地师古曰濩音乌虢翻】魏内都大官河内张蒲与冀州刺史长孙道生讨之道生嵩之从子也【长知两翻从才用翻】道生欲进兵击猛雀蒲曰吏民非乐为乱为猛雀所迫胁耳今不分别并击之【乐音洛别彼列翻】虽欲返善其道无由必同心协力据险以拒官军未易猝平也【易以防翻】不如先遣使谕之以不与猛雀同谋者皆不坐则必喜而离散矣【使疏吏翻】道生从之降者数千家使复旧业猛雀与其党百余人出走蒲等追斩猛雀首左部尚书周防穷讨余党悉诛之















　　资治通鉴卷一百十七
<史部,编年类,资治通鉴>
　　钦定四库全书
　　资治通鉴卷一百十八
　　宋　司马光　撰
　　胡三省　音注
　　晋纪四十【起强圉大荒落尽屠维协洽凡三年】
　　安皇帝癸
