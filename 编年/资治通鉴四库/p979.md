<!-- { "loadSidebar": true } -->
　　太守柳奕讨诛之【临卭郡卭州卭渠容翻守式又翻】　河西兵马使盖庭伦【盖古盍翻】与武威九姓商胡安门物等杀节度使周泌【使疏吏翻泌毗必翻】聚众六万武威大城之中小城有七【武威郡凉州冶姑臧旧城匈奴所筑南北七里东西三里张氏据河西又増筑四城箱各千步并旧城为五余二城未知谁所筑也】胡据其五二城坚守度支判官崔称与中使刘日新以二城兵攻之旬有七日平之　史思明自博陵蔡希德自太行高秀巗自大同牛廷介自范阳引兵共十万冦太原【行戸刚翻博陵郡定州蔡希德自上党下太行道也高秀巗为贼守大同自此趋太原牛廷介自幽州与史思明等合】李光弼麾下精兵皆赴朔方余团练乌合之众不满万人思明以为太原指掌可取既得之当遂长驱取朔方河陇太原诸将皆惧议修城以待之光弼曰太原城周四十里【太原都城左汾右晋濳丘在中长四千三百二十一步广二千一百二十二步周万五千一百五十三步宫城在都城西北周二千五百二十步汾东曰东城贞观十一年长史李勣所筑两城之间曰中城武后筑以合东城周四十里者止言都城耳】贼垂至而兴役是未见敌先自困也乃帅士卒及民于城外凿壕以自固作墼数十万【帅读曰率墼古歴翻范土为之】众莫知所用及贼攻城于外光弼用之增垒于内坏輙补之思明使人取攻具于山东以胡兵三千卫送之至广阳【广阳汉上艾县后汉改石艾县天宝元年更名属太原府井陉闗在其东苇泽闗在其东北皆通山东之道】别将慕容溢张奉璋邀击尽杀之思明围太原月余不下乃选骁鋭为游兵戒之曰我攻其北则汝濳趣其南攻东则趣西有隙则乗之【趣七喻翻】而光弼军令严整虽冦所不至警逻未尝少懈贼不得入光弼购募军中苟有小技皆取之随能使之人尽其用得安边军钱工三善穿地道【安边军在蔚州兴唐县蔚州有铜冶有钱官故有钱工时得其三人也】贼于城下仰而侮詈光弼遣人从地道中曳其足而入临城斩之自是贼行皆视地贼为梯冲土山以攻城光弼为地道以迎之近城輙防【近其靳翻】贼初逼城急光弼作大礮飞巨石一輙弊二十余人贼死者什二三乃退营于数十步外【退营于礮所不能及之地礮匹貌翻】围守益固光弼遣人诈与贼约刻日出降贼喜不为备光弼使穿地道周贼营中搘之以木【搘章移翻拄也】至期光弼勒兵在城上遣禆将将数千人出如降状贼皆属目【属之欲翻】俄而营中地陷死者千余人贼众惊乱官军鼓噪乗之俘斩万计会安禄山死庆绪使思明归守范阳留蔡希德等围太原　庆绪以尹子奇为汴州刺史河南节度使甲戍子奇以归檀及同罗奚兵十三万趣睢阳【归当作妫妫州也唐人杂史多有作归檀者葢误也趣七喻翻睢音虽】许逺告急于张巡巡自寜陵引兵入睢阳【自寜陵东至睢阳四十五里】巡有兵三千人与逺兵合六千八百人贼悉众逼城巡督励将士昼夜苦战或一日至二十合凡十六日擒贼将六十余人杀士卒二万余众气自倍逺谓巡曰逺懦不习兵【将即亮翻懦奴过翻乂奴乱翻】公智勇兼济逺请为公守公请为逺战自是之后逺但调军粮【为于伪翻调徒钓翻】修战具居中应接而已战鬭筹画一出于巡贼遂夜遁　郭子仪以河东居两京之间得河东则两京可图【河东郡蒲州自河东进兵攻取潼闗则两京之路中断然后可图也】时贼将崔干祐守河东丁丑子仪濳遣人入河东与唐官陷贼者谋俟官军至为内应　初平卢节度使刘正臣自范阳败归【事见上卷上年】安东都防王志鸩杀之禄山以其党徐归道为平卢节度使志复与平卢将侯希逸袭杀之【复扶又翻】又遣兵马使董秦将兵以苇茷度海与大将田神功击平原乐安下之防河招讨使李铣承制以秦为平原太守【茷音伐秦将即亮翻又音如字守式又翻】　二月戊子上至凤翔　郭子仪自洛交引兵趣河东【宋白曰鄜州洛交郡汉上郡雕隂之地后魏为东秦州又改为北华州废帝改为鄜州取鄜畤为名隋自杏城移治五交城天宝改洛交郡治洛交县取洛水之交也趣七喻翻】分兵取冯翊【冯翊郡同州兼取蒲同则跨据河东西以图闗陜可以制贼】己丑夜河东司戸韩旻等飜河东城迎官军【新志戸曹司戸参军事掌戸籍计帐道路过所蠲符杂徭逋负良贱刍槀逆旅婚姻田讼旌别孝悌】杀贼近千人【近其靳翻】崔干祐逾城得免城北兵攻城且拒官军子仪击破之干祐走子仪追击之斩首四千级捕虏五千人干祐至安邑【安邑县时属解州】安邑人开门纳之半入闭门击之尽殪【殪一计翻】干祐未入自白迳岭亡去【白迳岭在解县东】遂平河东　上至凤翔旬日陇右河西安西西域之兵皆会江淮庸调亦至洋川汉中【江淮庸调泝汉而上梁洋调徒吊翻】上自散闗通表成都信使骆驿【往来不絶曰骆驿使疏吏翻】长安人闻车驾至从贼中自拔而来者日夜不絶西师憩息既定【憇去例翻】李泌请遣安西及西域之众如前策并塞东北自归檀南取范阳上曰今大众已集庸调亦至当乗兵锋捣其腹心而更引兵东北数千里先取范阳不亦迂乎对曰今以此众直取两京必得之然贼必再彊我必又困非乆安之防上曰何也对曰今所恃者皆西北守塞及诸胡之兵性耐寒而畏暑若乗其新至之锐攻禄山已老之师其势必克两京春气已深贼收其余众遁归巢穴闗东地热官军必困而思归不可留也贼休兵秣马伺官军之去必复南来然则征战之势未有涯也【伺相吏翻复扶又翻后果如泌所料】不若先用之于寒乡除其巢穴则贼无所归根本永絶矣上曰朕切于晨昏之恋【言急于复两京迎上皇】不能待此决矣【言决不能従泌之策也】　闗内节度使王思礼军武功兵马使郭英乂军东原王难得军西原【此即武功之东原西原也蜀诸葛亮驻师之地使疏吏翻】丁酉安守忠等冦武功郭英乂战不利矢贯其頥而走王难得望之不救亦走思礼退军扶风贼游兵至大和闗去凤翔五十里凤翔大骇戒严　李光弼将敢死士出击蔡希德大破之斩首七万余级希德遁去【将即亮翻又音如字】　安庆绪以史思明为范阳节度使兼领恒阳军事封妫川王【唐会要恒阳军置于恒州郭下恒戸登翻妫居为翻】以牛廷介领安阳军事【时庆绪分兵屯邺郡安阳县因所屯之地而曰安阳军】张忠志为常山太守兼团练使镇井陉口余各令归旧任募兵以御官军【守式又翻陉音刑令力丁翻】先是安禄山得两京珍货悉输范阳思明拥彊兵据富资益骄横【先悉荐翻横戸孟翻】浸不用庆绪之命庆绪不能制【为思明杀庆绪张本】　戊戍永王璘败死【璘离珍翻　考异曰新旧纪传实录唐厯皆不见璘败在何处若在当涂不应登城望见瓜步杨子李白永王东巡歌云龙盘虎踞帝王州帝子金陵访古丘又云初従云梦开朱邸更取金陵作小山如此似已据金陵但于诸书别无所见疑未敢质　余详考下文璘所登以望步杨子者葢登丹杨郡城也璘自当涂进兵击斩丹杨太守阎敬之遂据丹杨城然后可以望见杨子及步江津之兵及其败也自丹阳奔晋陵以趣鄱阳其道里节次可验】其党薛镠皆伏诛时李成式与河北招讨判官李铣合兵讨璘铣兵数千军于杨子【杨子本为镇属江都县高宗废镇置杨子县即今真州治所】成式使判官裴茂【新书作裴茙】将兵三千军于步广张旗帜列于江津璘与其子玚登城望之始有惧色季广琛召诸将谓曰吾属从王至此天命未集人谋已隳不如及兵锋未交早图去就死于锋镝永为逆臣矣诸将皆然之于是广琛以麾下奔广陵浑惟明奔江寜【是年以丹杨之江寜县置升州江寜县】冯季康奔白沙【今真州治所唐之白沙镇也时属广陵郡】璘忧惧不知所出其夕江北之军多列炬火光照水中一皆为两璘军又以火应之璘以为官军已济江遽挈家属与麾下濳遁及明不见济者乃复入城收兵具舟楫而去【复扶又翻】成式将赵侃等济江至新丰【新书曰新丰陵攷其地在晋陵界葢南朝山陵之名】璘使玚及其将高仙将兵击之侃等逆战射玚中肩【射而亦翻中竹仲翻】璘兵遂溃璘与仙收余众南奔鄱阳【鄱阳郡饶州】收库物甲兵欲南奔岭表江西采访使皇甫侁【江西江南西道也史従简便曰江西侁所臻翻】遣兵追讨擒之濳杀之于传舍【传张恋翻】玚亦死于乱兵侁使人送璘家属还蜀上曰侁既生得吾弟何不送之于蜀而擅杀之邪遂废侁不用　庚子郭子仪遣其子旴及兵马使李韶光大将王祚济河击潼闗破之　【考异曰实录三月朔方节度使郭子仪大破贼于潼闗汾阳家传云正月二十八日使宗子怀文濳募郭俊苟文俊入河东搆忠义与大军约期以翻城公乃进军出洛交分兵收冯翊二月十一日郭俊等伺大军将至中夜举火克斩幽檀劲卒千人崔干祐寻缒而免干祐先置兵于城北废府遂以三千兵攻城自领马步五千伏于闗城中公使旴及仆固怀恩等先击之贼大破遽焚桥我军蹈之而灭干祐弃闗城寻白泾岭而逸遂收河东郡旧子仪传曰二年三月子仪大破贼于潼闗崔干祐退保蒲津时永乐尉赵复河东司戸韩旻司士徐炅宗子李藏锋等防贼在蒲州四人密谋伺王师至则为内应及子仪攻蒲州赵复等斩贼守陴者开门纳子仪干祐与麾下数千人北走安邑百姓伪降干祐兵入将半下悬门击之干祐未入遂得脱身东走子仪遂收陜郡永丰仓自是潼陜之间无复冦钞唐厯云子仪收蒲州又袭下潼闗按潼闗在河东冯翊之南若未破河东冯翊安能先取潼闗又实录云三月取河东而下复载二月戊戍以后事与旧传皆误也今従汾阳传及唐厯】斩首五百级安庆绪遣兵救潼闗郭旴等大败死者万余人李韶光王祚战死仆固怀恩抱马首浮度渭水退保河东　【考异曰汾阳家传云伪闗西节度安守忠帅兵至二十九日公使仆固怀恩王仲升陈于永丰仓南及暮百战斩一万级李韶光王祚决战而死唐厯子仪袭下潼闗及同州盛兵潼闗以守之贼将李归仁来救子仪战大败死者万余众退守河东归仁遂攻陷同州刺史萧贲死之尽屠城中旧仆固怀恩传云懐恩退至渭水无舟楫抱马以度存者仅半奔归河东按子仪不得冯翊则西路不通后奉诏赴凤翔歴冯翊而去则冯翊不陷也潼闗者两京往来之路贼所必争也子仪若不败则何以弃潼闗而不守今参取众书可信者存之】　三月辛酉以左相韦见素为左仆射中书侍郎同平章事裴冕为右仆射并罢政事初杨国忠恶宪部尚书苗晋卿【恶乌路翻】安禄山之反也请出晋卿为陜郡太守兼陜农防御使【兼二郡防御】晋卿固辞老病上皇不悦使之致仕及长安失守晋卿濳窜山谷上至凤翔手敕徴之为左相军国大务悉咨之　上皇思张九龄之先见【谓识禄山有反相也事见二百十四卷开元二十二年】为之流涕【为于伪翻】遣中使至曲江祭之【张九龄韶州曲江人使疏吏翻宋白曰曲江县以浈水屈曲为名】厚恤其家　尹子竒复引大兵攻睢阳【复扶又翻】张廵谓将士曰吾受国恩所守正死耳但念诸君捐躯命膏草野【膏居号翻】而赏不酬勲【以虢王巨靳告身不与赐物恐将士怨望而不力战故先以此言慰抚之】以此痛心耳将士皆激励请奋巡遂椎牛大飨士卒尽军出战贼望见兵少笑之巡执旗帅诸将直冲贼陈【少始绍翻帅读曰率陈读曰阵】贼乃大溃斩将三十余人杀士卒三千余人逐之数十里明日贼又合军至城下廵出战昼夜数十合屡摧其锋而贼攻围不辍　辛未安守忠将骑二万冦河东郭子仪击走之斩首八千级捕虏五千人【将即亮翻又音如字骑奇寄翻】　夏四月颜真卿自荆襄北诣凤翔【真卿弃平原渡河欲赴行在而陜洛为贼所梗故南奔荆襄然后自荆襄取上津路北诣凤翔】上以为宪部尚书【宪部刑部尚辰羊翻】　上以郭子仪为司空天下兵马副元帅【帅所类翻　考异曰唐厯四月子仪为司空寻以广平王为元帅子仪为副元帅按邺侯家传广平在灵武已为元帅唐厯误也】使将兵赴凤翔【将即亮翻又音如字】庚寅李归仁以鐡骑五千邀之于三原北【三原本汉池阳地后魏置三原县】子仪使其将仆固懐恩王仲升浑释之李若幽【考异曰汾阳家传作桑如珪今従旧传】伏兵击之于白渠留运桥杀伤略尽归仁游水而逸【白渠汉白公所开因名】若幽神通之孙也【淮安王神通隋义寜初起兵应高祖】子仪与王思礼军合于西渭桥进屯潏西【唐都长安跨渭为三桥东曰东渭桥中曰中渭桥西曰西渭桥程大昌曰秦汉唐架渭者凡三桥在咸阳西十里名便桥汉武帝造在咸阳东南二十二里者名中渭桥秦始皇造在万年县东南四十里者为东渭桥不知始于何世水经注潏水出杜陵之樊川过汉长安城西而北注于渭潏音决】安守忠李归仁军于京城西清渠【程大昌雍録有汉唐要地参出图唐京城西有漕渠南出丰水迳延平金光二门至京城西北角屈而东流迳汉故长安城南至芳林园西又屈而北流入渭清渠在漕渠之东直秦之故杜南城稍东即香积寺北】相守七日官军不进五月癸丑守忠伪退子仪悉师逐之贼以骁骑九千为长蛇陈【陈读曰阵】官军击之首尾为两翼夹击官军官军大溃判官韩液监军孙知古皆为贼所擒军资器械尽弃之子仪退保武功【监古衘翻　考异曰汾阳家传曰贼帅安守忠李归仁领八万兵屯于昆明池西五月三日陈于清渠之侧公大破之追奔十余里斩首二万级六月救兵至又阵于清渠我师败绩以冒暑毒师人多病遂收兵赴凤翔今从旧传】中外戒严是时府库无蓄积朝廷专以官爵赏功诸将出征皆给空名告身自开府特进列卿大将军下至中郎郎将听临事注名其后又听以信牒授人官爵有至异姓王者【信牒者未有告身先给牒以为信也】诸军但以职任相统摄不复计官爵高下及清渠之败复以官爵收散卒【恐其溃散畏罪而归贼复以官爵收之复扶又翻】由是官爵轻而货重大将军告身一通才易一醉凡应募入军者一切衣金紫至有朝士僮仆衣金紫称大官而执贱役者【衣于既翻】名器之滥至是而极焉　房琯性高简时国家多难【难乃旦翻】而琯多称病不朝谒【朝直遥翻】不以职事为意日与庶子刘秩谏议大夫李揖高谈释老或听门客董庭兰鼓琴庭兰以是大招权利御史奏庭兰赃贿丁巳罢琯为太子少师【房琯既败师而不思补过罢之为散官犹轻典也】以諌议大夫张镐为中书侍郎同平章事上常使僧数百人为道场于内晨夜诵佛镐諌曰帝王当修德以弭乱安人未闻饭僧可致太平也上然之【饭扶晚翻】　庚申上皇追册上母杨妃为元献皇后【妃隋纳言士达之曾孙景云初入东宫为良媛实生上】　山南东道节度使鲁炅守南阳贼将武令珣田承嗣相继攻之城中食尽一防直钱数百饿死者相枕籍【枕职任翻】上遣宦官将军曹日升往宣慰【以宦官而为将军故谓之宦官将军】围急不得入日升请单骑入致命襄阳太守魏仲犀不许防顔真卿自河北至【是年夏四月顔真卿已自荆襄北诣灵武曹日升之至襄阳葢在四月之前】曰曹将军不顾万死以致帝命何为沮之借使不达不过亡一使者达则一城之心固矣日升与十骑偕往贼畏其鋭不敢逼城中自谓望絶及见日升大喜日升复为之至襄阳取粮【复扶又翻】以千人运粮而入贼不能遏炅在围中凡周嵗【去年五月贼围南阳至是周嵗】昼夜苦战力竭不能支壬戍夜开城帅余兵数千突围而出奔襄阳承嗣追之转战二日不能克而还【帅读曰率还音旋又如字】时贼欲南侵江汉赖炅扼其冲要南夏得全【夏戸雅翻】　司空郭子仪诣阙请自贬【以清渠之败也】甲子以子仪为左仆射　尹子奇益兵围睢阳益急张巡于城中夜鸣鼓严队若将出击者贼闻之达旦儆备既明巡乃寝兵絶鼓贼以飞楼瞰城中无所见遂解甲休息巡与将军南霁云【南姓也周有南仲鲁有大夫南遗】郎将雷万春等十余将各将五十骑开门突出直冲贼营至子奇麾下营中大乱斩贼将五十余人杀士卒五千余人巡欲射子竒而不识乃剡蒿为矢【射而亦翻下云射同剡以冉翻削也】中者喜【中竹仲翻】谓巡矢尽走白子竒乃得其状使霁云射之丧其左目几获之【丧息浪翻几居依翻】子竒乃收军退还　六月田干真围安邑防陜郡贼将杨务钦宻谋归国河东太守马承光以兵应之务钦杀城中诸将不同己者飜城来降干真解安邑遁去　将军王去荣以私怨杀本县令当死【王去荣富平人】上以其善用礮壬辰敇免死以白衣于陜郡効力【时陜郡新复介居两京之间贼所必攻也上欲免去荣之死而收其力用而不计其隳国法也　考异曰实录云于河东承天军効力据贾至集陜郡也今从之】中书舍人贾至不即行下【下遐嫁翻下上下同】上表以为去荣无状杀本县之君易曰臣弑其君子弑其父非一朝一夕之故其所由来者渐矣【易坤卦文言之辞】若纵去荣可谓生渐矣议者谓陜郡初复非其人不可守然则它无去荣者何以亦能坚守乎陛下若以礮石一能即免殊死今诸军技艺絶伦者【技渠绮翻】其徒寔繁必恃其能所在犯上复何以止之【复扶又翻】若止舍去荣而诛其余者则是法令不一而诱人触罪也【诱音酉】今惜一去荣之材而不杀必杀十如去荣之材者不亦其伤益多乎夫去荣逆乱之人也焉有逆于此而顺于彼乱于富平而治于陜郡悖于县君而不悖于大君欤【夫音扶去荣县民也县令则其君也大君谓天子治直吏翻悖蒲妹翻又蒲没翻】伏惟明主全其逺者大者则祸乱不日而定矣上下其事令百官议之【下戸嫁翻】太子太师韦见素等议以为法者天地大典帝王犹不敢擅杀是臣下之权过于人主也【过古禾翻又古卧翻】去荣既杀人不死则军中凡有技能者亦自谓无忧所在暴横【技渠绮翻横戸孟翻】为郡县者不亦难乎陛下为天下主爱无亲疎得一去荣而失万姓何利之有于律杀本县令列于十恶【唐初房龄依隋定律有十恶之条一曰谋反二曰谋大逆三曰谋叛四曰谋恶逆五曰不道六曰大不敬七曰不孝八曰不睦九曰不义十曰内乱犯十恶者不得依议请之例其不义之条注曰谓杀本属府主刺史县令见受业师吏卒杀本部五品已上官长及闻夫丧匿不举哀若作乐释服从吉及改嫁】而陛下寛之王法不行人伦道屈臣等奉诏不知所从夫国以法理军以法胜有恩无威慈母不能使其子陛下厚养战士而每战少利岂非无法邪【夫音扶少始绍翻邪音耶】今陜郡虽要不急于法也有法则海内无忧不克况陜郡乎无法则陜郡亦不可守得之何益而去荣末技陜郡不以之存亡王法有无国家乃为之轻重此臣等所以区区愿陛下守贞观之法上竟舍之【陜失冉翻观古玩翻】至曾之子也【贾曾见二百十卷先天元年】　南充土豪何滔作乱执本郡防御使杨齐鲁【南充郡果州】劒南节度使卢元裕兵讨平之【使疏吏翻】　秋七月河南节度使贺兰进明克高宻琅邪杀贼二万余人【邪音耶】　戊申夜蜀郡兵郭千仞等反六军兵马使陈礼劒南节度使李峘讨诛之【峘胡登翻】　壬子尹子竒复徴兵数万攻睢阳先是许逺于城中积粮至六万石【睢音虽复扶又翻先悉荐翻】虢王巨以其半给濮阳济阴二郡【濮博木翻济子礼翻】远固争之不能得既而济阴得粮遂以城叛而睢阳城至是食尽将士人廪米日一合【廪当作禀音笔锦翻给也合音閤十龠为合】杂以茶纸树皮为食而贼粮运通兵败复徴【复扶又翻】睢阳将士死不加益诸军馈救不至士卒消耗至一千六百人皆饥病不堪鬭遂为贼所围张巡乃修守具以拒之贼为云梯势如半虹【杜佑曰以大木为床下置六轮上立双牙牙有检梯节长丈二尺有四桄桄相去四尺势微回递互相检飞于云间以窥城中有上城梯首冠双辘轳枕城而上谓之飞云梯】置精卒二百于其上推之临城【推吐雷翻】欲令腾入巡豫于城凿三穴候梯将至于一穴中出大木末置铁钩钩之使不得退一穴中出一木拄之使不得进一穴中出一木木末置铁笼盛火焚之其梯中折【盛时征翻折而设翻】梯上卒尽烧死贼又以钩车钩城上棚阁【棚阁者于城上架木为棚跳出城外四五尺许上有屋宇可蔽风雨战士居之以临御外敌今人谓之敌楼】钩之所及莫不崩防巡以大木末置连鏁鏁末置大镮搨其钩头【鏁苏果翻搨吐盍翻】以革车拔之入城截其钩头而纵车令去贼又造木驴攻城巡镕金汁灌之应投销铄贼又于城西北隅以土囊积柴为磴道【磴都邓翻】欲登城巡不与争利每夜潜以松明干蒿投之于中【松明者松枯而油存可燎之以为明干音干】积十余日贼不之觉因出军大战使人顺风持火焚之贼不能救经二十余日火方灭巡之所为皆应机立办贼服其智不敢复攻遂于城外穿三重壕立木栅以守巡【复扶又翻重直龙翻】巡亦于内作壕以拒之　丁巳贼将安武臣攻陜郡杨务钦战死贼遂屠陜【以孤城介居彊冦之间外无救援宜其受屠】崔涣在江南选补冒滥者众八月罢涣为余杭太守【杭州余杭郡隋于余杭县置杭州后自余杭移治钱唐后又移治柳浦今州城是也余杭汉古县也寰宇记曰禹舍舟登陆于此因名余杭】江东采访防御使　以张镐兼河南节度采访等使代贺兰进明　灵昌太守许叔冀为贼所围救兵不至拔众奔彭城　【考异曰实录云拔其众南投睢阳郡按张中丞传云许叔兾在谯郡葢叔兾欲投睢阳为贼所围遂投彭城谯郡耳今从新记】　睢阳士卒死伤之余才六百人张巡许远分城而守之巡守东北远守西南与士卒同食茶纸不复下城贼士攻城者巡以顺逆説之往往弃贼来降为巡死战前后二百余人【复扶又翻説式芮翻为于伪翻】是时许叔冀在谯郡尚衡在彭城贺兰进明在临淮【汉武帝置临淮郡后汉明帝更名下邳其疆域广矣梁于汉徐县地置高平郡隋开皇十八年废郡为徐城县属泗州下邳郡时泗州治宿预也武后长安四年割徐城南界两乡于沙熟淮口置临淮县开元二十三年移泗州治临淮天宝元年更为临淮郡】皆拥兵不救城中日蹙巡乃令南霁云将三十骑犯围而出告急于临淮霁云出城贼众数万遮之霁云直冲其众左右驰射贼众披靡【披普彼翻】止亡两骑既至临淮见进明进明曰今日睢阳不知存亡兵去何益霁云曰睢阳若防霁云请以死谢大夫且睢阳既拔即及临淮譬如皮毛相依安得不救进明爱霁云勇壮不听其语强留之【强其两翻】具食与乐延霁云坐霁云慷慨泣且语曰霁云来睢阳之人不食月余矣霁云虽欲独食且不下咽【咽乌前翻喉也】大夫坐拥彊兵观睢阳防没曾无分灾救患之意岂忠臣义士之所为乎因齧落一指以示进明　【考异曰韩愈书张中丞传后云因防所佩刀断一指血淋漓以示贺兰一座大惊皆感激为云泣下按柳宗元霁云碑云自噬其指曰噉此足矣今従旧传】曰霁云既不能达主将之意请留一指以示信归报座中往往为泣下【为于伪翻】霁云察进明终无出师意遂去至寜陵与城使亷坦同将步骑三千人【张巡自寜陵入睢阳葢使亷坦守寜陵城城使巡所署置也将即亮翻使疏吏翻】闰月戊申夜冒围且战且行至城下大战壊贼营【壊音怪】死伤之外仅得千人入城城中将吏知无救皆恸哭贼知援絶围之益急初房琯为相恶贺兰进明【事见去载十月恶乌路翻】以为河南节度使以许叔冀为进明都知兵马使俱兼御史大夫叔冀自恃麾下精鋭且官与进明等不受其节制故进明不敢分兵非惟疾巡远功名亦惧为叔冀所袭也【史言房琯以私憾进明用许叔冀以制其肘腋使不敢分兵救巡逺然以进明之才借使出兵亦未必能制胜】　戊辰上劳飨诸将【劳力到翻】遣攻长安谓郭子仪曰事之济否在此行也对曰此行不捷臣必死之　【考异曰汾阳家传闰八月二十三日肃宗授代宗钺俾诛元恶诏公为副元帅二十三日出凤翔实录九月丁亥元帅领兵十五万辞出又云戊子回纥叶防至扶风葢郭子仪以闰月二十三日先行屯扶风九月十三日广平乃也】辛未御史大夫崔光逺破贼于骆谷光逺行军司马王伯伦判官李椿将二千人攻中渭桥杀贼守桥者千人乗胜至苑门【长安苑门也】贼有先屯武功者闻之奔归遇于苑北合战杀伯伦擒椿送洛阳然自是贼不复屯武功矣【复扶又翻下同】　贼屡攻上党常为节度使程千里所败【败补迈翻】蔡希德复引兵围上党【上党郡潞州为程千里被擒张本】
