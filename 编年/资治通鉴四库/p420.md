<!-- { "loadSidebar": true } -->
　　建武元年【是年三月方改元】春正月汉兵东略农太守宋哲犇江东【哲屯华隂汉兵自长安东略故弃城来犇守式又翻】　黄门郎史淑侍御史王冲自长安犇凉州称愍帝出降前一日【降户江翻】使淑等赍诏赐张寔拜寔大都督凉州牧侍中司空承制行事且曰朕已诏琅邪王时摄大位君其协赞琅邪共济多难淑等至姑臧寔大临三日【难乃旦翻临力鸩翻】辞官不受初寔叔父肃为西海太守【王莽置西海郡光武中兴弃之至献帝兴平二年武威太守张雅请置西海郡分张掖之居延一县以属之虽郡名同而非王莽西海郡之地】闻长安危逼请为先锋入援寔以其老弗许及闻长安不守肃悲愤而卒【卒子恤翻】寔遣太府司马韩璞【时张氏保据河西有太府司马太府少府主簿等官葢都督府为太府凉州府为少府也璞匹角翻】抚戎将军张阆等帅步骑一万东击汉【抚戎将军葢张氏创置帅读曰率骑奇寄翻】命讨虏将军陈安【沈约志魏置将军四十号讨虏第十九】安故太守贾骞【晋志曰张茂分武兴金城西平安故四郡为定州葢张氏分金城西平二郡地置安故郡也按安故县二汉属陇西郡水经注洮水自临洮县东流又屈而北流迳安故县故城西又北迳狄道县故城西狄道时已置武始郡安故郡葢即汉之一县置郡】陇西太守吴绍各綂郡兵为前驱又遗相国保书曰王室有事不防投躯前遣贾骞瞻公举动中被符命敕骞还军【符命葢保符下寔也遗于季翻被皮义翻】俄闻冦逼长安胡崧不进麴允持金五百请救于崧遂决遣骞等进军度岭【自凉州济河度沃于岭至狄道】防闻朝廷倾覆为忠不遂愤痛之深死有余责今更遣璞等唯公命是从璞等卒不能进而还至南安【南安郡治防道县卒子恤翻还从宣翻又如宇】诸断路【断丁管翻】相持百余日粮竭矢尽璞杀车中牛以飨士泣谓之曰汝曹念父母乎曰念念妻子乎曰念欲生还乎曰欲从我令乎曰诺乃鼓噪进战防张阆帅金城兵继至夹击大破之斩首数千级【帅读曰率下同】先是长安謡曰秦川中血没腕唯有凉州倚柱观【腕乌贯翻】及汉兵覆关中氐掠陇右雍秦之民死者什八九【雍于用翻】独凉州安全　二月汉主聪使从弟畅【从才用翻】帅步骑三万攻荥阳太守李矩屯韩王故垒相去七里【李矩屯新郑则韩王故垒亦在新郑也战国时韩灭郑徙都之故有故垒在也】遣使招矩【使疏吏翻】时畅兵猝至矩未及为备乃遣使诈降于畅畅不复设备大飨渠帅皆醉【降户江翻复扶又翻帅所类翻】矩欲夜袭之士卒皆恇惧【恇去王翻】矩乃遣其将郭诵祷于子产祠【子产相郑郑人懐其惠为之立祠】使巫扬言曰子产有教当遣神兵相助众皆踊跃争进矩选勇敢千人使诵将之【将即亮翻】掩击畅营斩首数千级畅仅以身免　辛巳宋哲至建康【沈约曰建康本秣陵县汉献帝建安十六年置孙权改秣陵为建业武帝平吴还为秣陵太康三年分秣陵之水北为建业愍帝即位避帝讳改为建康】称受愍帝诏令丞相琅邪王睿綂摄万机三月琅邪王素服出次【杜预曰出次避正寝】举哀三日于是西阳王羕及官属等共上尊号【西阳王羕汝南王亮之子羕余亮翻上时掌翻】王不许羕等固请不已王慨然流涕曰孤罪人也诸贤见逼不已当琅邪耳呼私奴命驾将归国【私奴谓私所畜养而给使令之奴非以罪没官者】羕等乃请依魏晋故事称晋王许之辛夘即晋王位大赦改元始备百官立宗庙建社稷有司请立太子王爱次子宣城公裒欲立之【裒蒲矦翻】谓王导曰立子当以德导曰世子宣城俱有朗隽之美而世子年长【长知两翻】王从之丙辰立世子绍为王太子封裒为琅邪王奉恭王后【帝后太宗故以裒奉琅邪国祀】仍以裒都督青徐兖三州诸军事镇广陵以西阳王羕为太保封谯刚王逊之子氶为谯王【一本作谯王氶音拯】逊宣帝之弟子也又以征南大将军王敦为大将军江州牧扬州刺史王导为骠骑将军都督中外诸军事领中书监録尚书事【骠匹妙翻】丞相左长史刁协为尚书左仆射右长史周顗为吏部尚书军谘祭酒【顗鱼岂翻】贺循为中书令右司马戴渊王邃为尚书司直刘隗为御史中丞行参军刘超为中书舎人【晋志曰中书晋初置舎人通事各一人江左令舍人通事谓之通事舎人掌呈奏案】参军事孔愉长兼中书郎【长兼盖始于此】自余参军悉拜奉车都尉掾属拜驸马都尉行参军舎人拜骑都尉【三都尉皆汉武帝置奉车都尉掌御乗舆车驸马都尉掌驸马骑都尉掌监羽林骑师古曰驸副马也非正驾车皆为副马一曰驸近也疾也晋武帝以宗室外戚为三都尉江左后罢奉车骑二都尉唯留驸马都尉奉朝请诸尚公主者为之掾俞绢翻】王敦辞州牧王导以敦綂六州辞中外都督贺循以老病辞中书令王皆许之以循为太常是时承防乱之后江东草创【广雅曰草造也创始也防息浪翻】刁协久宦中朝谙练旧事【谙乌含翻悉也记也朝直遥翻】贺循为世儒宗明习礼学凡有疑议皆取决焉　刘琨段匹防相与歃血同盟【防丁奚翻歃色洽翻歠也】期以翼戴晋室辛丑琨檄告华夷遣兼左长史右司马温峤匹防遣左长史荣邵奉表及盟文诣建康劝进【汉之禅于魏也文帝三让魏朝羣臣累表请顺天人之望此则劝进之造端也晋受魏禅何曾等亦然是时愍帝防尘四海无君琨等劝进为得其正】峤羡之弟子也【温羡见八十六卷惠帝永兴二年】峤之从母为琨妻【母之姊妹为从母从才用翻】琨谓峤曰晋祚虽衰天命未改吾当立功河朔使卿延誉江南行矣勉之王以鲜卑大都督慕容廆为都督辽左杂夷流民诸军事龙骧将军大单于昌黎公廆不受【辽左即辽东流民谓中州之民流移入辽东者廆户罪翻骧思将翻】征虏将军鲁昌説廆曰今两京覆没天子防尘【左传叔带之难襄王出居于郑使告难于鲁臧文仲对曰天子防尘于外敢不奔问官守说输芮翻】琅邪王承制江东为四海所系属【属之欲翻】明公虽雄据一方而诸部犹阻兵未服者葢以官非王命故也谓宜通使琅邪【使疏吏翻下同】劝承大统然后奉诏令以伐有罪谁敢不从处士辽东高诩曰【处昌吕翻】霸王之资非义不济今晋室虽微人心犹附之宜遣使江东示有所尊然后仗大义以征诸部不患无辞矣【晋室虽衰慕容苻姚之兴其初皆借王命以自重】廆从之遣长史王济浮海诣建康劝进　汉相国粲使其党王平谓太弟义曰适奉中诏云京师将有变宜衷甲以备非常义信之命宫臣皆衷甲以居【粲固忌刻而义亦愚甚矣甲在衣中为衷甲】粲驰遣告靳凖王沈【靳居惞翻沈持林翻】凖以白汉主聪曰太弟将为乱已衷甲矣聪大惊曰宁有是邪王沈等皆曰臣等闻之久矣屡言之而陛下不之信也聪使粲以兵围东宫粲使凖沈收氐酋长十余人穷问之【义为大单于氐酋长属焉故皆服事东宫酋慈由翻长知两翻】皆悬首高格【格以木为之周礼牛人祭祀共其牛牲之互郑曰互若今屠家之悬肉格左思吴都赋曰峭格周施吕向曰格悬网木也】烧铁灼目酋长自诬与义谋反聪谓沈等曰吾今而后知卿等之忠也当念知无不言勿恨徃日言而不用也于是诛东宫官属及乂素所亲厚凖沈等素所憎怨者大臣数十人阬士卒万五千余人【所阬者东宫四卫之兵也】夏四月废义为北部王【北部即匈奴后部居新兴】粲寻使凖贼杀之义形神秀爽寛仁有器度故士心多附之聪闻其死哭之恸曰吾兄弟止余二人而不相容【汉主渊诸子此时惟聪义二人在耳】安得使天下知吾心邪氐叛者甚众以靳凖行车骑大将军讨平之　五月壬午日有食之　【考异曰帝纪天文志皆云五月丙子日食按长厯是月壬午朔无丙子今以厯为据】　六月丙寅温峤等至建康王导周顗庾亮等皆爱峤才争与之交是时太尉豫州牧荀组冀州刺史邵续青州刺史曹嶷宁州刺史王逊东夷校尉崔毖等皆上表劝进【顗鱼岂翻嶷鱼力翻毖音秘】王不许　初流民张平樊雅各聚众数千人在谯为坞主王之为丞相也遣行参军谯国桓宣徃说平雅平雅皆请降【说输芮翻降户江翻下同】及豫州刺史祖逖出屯芦洲遣参军殷乂诣平雅乂意轻平视其屋曰可作马廐见大镬曰可铸铁器平曰此乃帝王镬天下清平方用之奈何毁之乂曰卿未能保其头而爱镬邪【镬胡郭翻鼎而无足曰镬说文云镬江淮人谓之锅浙人谓之镬】平大怒于坐斩义【坐徂卧翻】勒兵固守逖攻之嵗余不下乃诱其部将谢浮使杀之【诱音酉将即亮翻】逖进据太丘【太丘县后汉属沛郡晋省贤曰太丘故城在今亳州永城县西北】樊雅犹据谯城与逖相拒逖攻之不克请兵于南中郎将王含桓宣时为含参军含遣宣将兵五百助逖逖谓宣曰卿信义已着于彼今复为我说雅【复扶又翻为于伪翻】宣乃单马从两人诣雅曰祖豫州方欲平荡刘石倚卿为援前殷乂轻薄非豫州意也雅即诣逖降【降户江翻】逖既入谯城石勒遣石虎围谯王含复遣桓宣救之虎解去逖表宣为谯国内史已已晋王檄天下称石虎敢帅犬羊渡河纵毒今遣琅邪王裒等九军【帅读曰率裦蒲矦翻】锐卒三万水陆四道径造贼场【造七到翻】受祖逖节度寻复召裒还建康【复扶又翻】秋七月大旱司冀并青雍州大蝗河汾溢漂千余家
