<!-- { "loadSidebar": true } -->
　　【师尚父封于营丘陵亦丘也臣瓉曰营丘即临淄营陵春秋谓之縁陵师古曰临菑营陵皆故营丘地括地志营陵故城在青州北海县南三十里】泽者髙祖从祖昆弟也【从才用翻下后从同】齐人田生为之説大谒者张卿曰【张卿即前大谒者张释也説式芮翻】诸吕之王也诸大臣未大服今营陵侯泽诸刘最长今卿言太后王之【长知两翻王于况翻】吕氏王益固矣张卿入言太后太后然之乃割齐之琅邪郡封泽为琅邪王【秦灭齐以濒海之地置琅邪郡汉因之　考异曰史记世家汉书列传皆云田生先説张卿令风大臣立吕产为吕王然后説令王泽按太后自以吕王嘉骄恣废之以产代为吕王非始封于吕又诸吕之王已久何必待田生之谋以此不取】赵王恢之徙赵心懐不乐【乐音洛】太后以吕产女为王后王后从官皆诸吕擅权微伺赵王【从才用翻】赵王不得自恣王有所爱姬王后使人酖杀之六月王不胜悲愤自杀【胜音升】太后闻之以为王用妇人弃宗庙礼【诸侯王有国所以奉宗庙也今恢以爱姬之故至于自杀故以弃宗庙礼罪之】废其嗣是时诸吕擅权用事朱虚侯章年二十有气力忿刘氏不得职尝入侍太后燕饮太后令章为酒吏章自请曰臣将种也【将即亮翻种章勇翻下其种同】请得以军法行酒太后曰可酒酣章请为耕田歌太后许之章曰深耕穊种立苗欲疏非其种者锄而去之【师古曰穊稠也穊种言多生子孙也疏立者四散置之令为藩辅也非其种者锄而去之以斥诸吕也穊音冀去羌吕翻】太后黙然顷之诸吕有一人醉亡酒章追拔劒斩之而还报曰有亡酒一人臣谨行法斩之【师古曰亡酒避酒而逃亡也】太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊【为于伪翻下因为同】陈平患诸吕力不能制恐祸及己尝燕居深念【师古曰以国家不安故静居独虑其方防】陆贾往直入坐而陈丞相不见【师古曰言不因门人将命而径自入座平方深思不觉其至坐徂卧翻】陆生曰何念之深也陈平曰生揣我何念【揣初委翻度也】陆生曰足下极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士豫附【师古曰豫素也余谓豫顺也】天下虽有变权不分为社稷计在两君掌握耳臣尝欲谓太尉绛侯绛侯与我戏易吾言【谓告语也言绛侯素与之戏狎轻易其言也周勃封绛侯班志绛县属河东郡晋之旧都】君何不交驩太尉深相结因为陈平画吕氏数事陈平用其计乃以五百金为绛侯夀厚具乐饮【师古曰厚为其具而与太尉乐饮乐音洛】太尉报亦如之两人深相结吕氏谋益衰陈平以奴婢百人车马五十乗钱五百万遗陆生为饮食费【遗于季翻】太后使使吿代王【髙祖七年立子恒为代王】欲徙王赵【王于况翻】代王谢之愿守代边太后乃立兄子吕禄为赵王追尊禄父建成康侯释之为赵昭王　九月燕灵王建薨有美人子太后使人杀之国除【髙祖初封卢绾于燕绾入匈奴乃立建为燕王美人子美人所生之子也】遣隆虑侯周灶将兵击南越【班志隆虑县属河内郡至后汉避殇帝讳改曰林虑虑音闾】
