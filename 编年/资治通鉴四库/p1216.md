<!-- { "loadSidebar": true } -->
　　兵屡破之秋七月蜀主西还留御营使昌王宗鐬屯利州【鐬火外翻】　辛丑帝避暑于张宗奭第【开平元年张全义赐名宗奭见上卷按薛史张宗奭私第在洛阳防节坊】乱其妇女殆徧宗奭子继祚不胜愤耻【胜音升】欲弑之宗奭止之曰吾家顷在河阳为李罕之所围【见二百五十七卷唐僖宗文徳元年】啗木屑以度朝夕【啗徒滥翻】赖其救我得有今日此恩不可忘也乃止甲辰还宫　赵王镕以杨师厚在邢州甚惧【九域志邢州北至赵州一百四十四里耳兵临其境故甚惧】防晋王于承天军晋王谓镕父友也事之甚恭【镕先与晋王克用比肩事唐且通好】镕以梁冦为忧晋王曰朱温之恶极矣天将诛之虽有师厚辈不能救也脱有侵轶【轶徒结翻】仆自帅众当之【帅读曰率】叔父勿以为忧镕捧巵为寿谓晋王为四十六舅【晋王第四十六】镕幼子昭诲从行晋王断衿为盟许妻以女【断都管翻衿音今妻七细翻】由是晋赵之交遂固　八月庚申蜀主至成都【自利州还】　燕王守光将称帝将佐多窃议以为不可守光乃置斧质于庭【质椹也】曰敢谏者斩孙鹤曰沧州之破鹤分当死防王生全【事见上卷开平四年分扶问翻刘守光囚父杀兄幽沧之人义不与共戴天可也孙鹤受刘守文委任不能以死殉之乃衔守光生全之恩忠谏而死是可以死而不能死可以无死而死也】以至今日今日敢爱死而忘恩乎窃以为今日之帝未可也守光怒伏诸质上令军士冎而噉之【冎古瓦翻噉徒滥翻】鹤呼曰不出百日大兵当至守光命以土窒其口寸斩之【呼火故翻】甲子守光即皇帝位国号大燕改元应天以梁使王瞳为左相卢龙判官齐涉为右相史彦羣为御史大夫　【考异曰编遗录云御史台副使今从庄宗实录】受册之日契丹陷平州燕人惊扰【宋白曰平州舜十二州为营州之境周官职方在幽州之地春秋为山戎孤竹白狄肥子二国地汉为肥如石城之地唐武德初置平州于卢龙】　岐王使刘知俊李继崇将兵击蜀乙亥王宗侃王宗贺唐道袭王宗绍与之战于青泥岭【青泥岭在兴州长举县西北五十里悬崖万仭上多云雨行者多逢泥淖】蜀兵大败马步使王宗浩奔兴州溺死于江【嘉陵江也】道袭奔兴元先是步军都指挥使王宗绾城西县号安逺军【九域志西县在兴元府西一百里】宗侃宗贺等收散兵走保之知俊继崇追围之众议欲弃兴元道袭曰无兴元则无安逺利州遂为敌境矣【九域志兴元西至西县百里西县抵利州界四十五里自界首至利州二百六十四里】吾必以死守之蜀主以昌王宗鐬为应援招讨使定戎团练使王宗播为四招讨马步都指挥使【蜀主先已遣三招讨使伐岐今又以王宗鐬为应援招讨使是为四招讨】将兵救安逺军壁于廉让之间【廉水出大巴山北谷中让水其源起于廉水漑田之余东南流至古廉水城之侧二水在南郑县东南杜佑曰绵州昌明县有廉水让水宋白续通典县有清廉乡让水乡】与唐道袭合击岐兵大破之于明珠曲明日又战于鳬口斩其成州刺史李彦琛　九月帝疾稍愈闻晋赵谋入冦自将拒之戊戌以张宗奭为西都留守庚子帝发洛阳甲辰至卫州方食军前奏晋军已出井陉【陉音刑】帝遽命辇北趣邢洺昼夜倍道兼行丙午至相州【九域志卫州北至相州一百二十五里自相州又北则趣邢洺趣七喻翻】闻晋兵不出乃止相州刺史李思安不意帝猝至落然无具坐削官爵　湖州刺史钱镖酗酒杀人【镖甫招翻酗呼匈翻】恐吴越王镠罪之冬十月辛亥朔杀都监潘长推官钟安德奔于吴　晋王闻燕王守光称帝大笑曰俟彼卜年吾当问其鼎矣【以周成王卜年楚子问鼎之事戏笑守光】张承业请遣使致贺以骄之【使疏吏翻下通使之使同】晋王遣太原少尹李承勲往承勲至幽州用邻藩通使之礼燕之典客者曰吾王帝矣公当称臣庭见【见贤遍翻】承勲曰吾受命于唐朝为太原少尹【朝直遥翻】燕王自可臣其境内岂可臣它国之使乎守光怒囚之数日出而问之曰臣我乎承勲曰燕王能臣我王则我请为臣不然有死而已守光竟不能屈　蜀主如利州【闻王宗侃为岐所败故复如利州以为继援】命太子监国决云军虞候王琮败岐兵【败补迈翻】执其将李彦太俘斩三千级王宗侃遣裨将林思谔自中巴间行至泥溪【巴州在三巴之中谓之中巴兴元之南有大行路迳孤云两角过米仓山则至巴州按后唐伐蜀还魏王继岌与李绍琛军行次舍泥溪当在劒州北利州界】见蜀主告急蜀主命开道都指挥使王宗弼将兵救安逺及刘知俊战于斜谷破之【斜余遮翻谷余玉翻】　甲寅夜帝发相州乙卯至洹水是夜边吏言晋赵兵南下帝即时进军丙辰至魏县【洹水在魏州之西成安县界九域志魏州成安县有洹水镇成安县在州西三十五里魏县在魏州西三十五里】或告云沙陀至矣士卒恟惧多逃亡严刑不能禁旣而复告云无冦上下始定【败兵之气没世不复此之谓也而复扶又翻】戊午贝州奏晋兵冦东武寻引去帝以夹寨柏乡屡失利【夹寨之败见二百六十六卷开平二年柏乡之败见上卷本年】故力疾北巡思一雪其耻意郁郁多躁忿功臣宿将往往以小过被诛众心益惧【薛史本纪帝至相州左龙骧都教练使邓季筠魏博马军都指挥使何令稠右厢马军都指挥使陈令勲以部下马瘦并腰斩于军门次魏县先锋指挥使黄文靖伏诛】旣而晋赵兵竟不出【帝以忿兵轻行求雪再败之耻使其果与晋赵遇亦必败矣】十一月壬午帝南还　燕主守光集将吏谋攻易定幽州参军景城冯道以为未可【景城县属瀛州汉旧县名】守光怒系狱或救之得免道亡奔晋张承业荐于晋王以为掌书记【冯道自此歴事唐晋汉周位极人臣不闻谏争岂惩谏守光之祸邪】丁亥王处直告难于晋【难乃旦翻】　怀州刺史开封段明逺妹为美人戊子帝至获嘉【九域志获嘉县在懐州东北一百五十里】明逺馈献丰备帝悦【段明逺后改名凝阶此宠任位为上将梁遂以亡】　庚寅保塞节度使高万兴奏遣都指挥使高万金将兵攻盐州刺史高行存降【按考异曰实录开平三年六月丁未灵武韩逊奏收复盐州擒伪刺史李继直已下六十二人至此年降高行存下云盐州与吐蕃党项犬牙相接为二境咽喉之地又乌池盐醝之利戎羌意未尝息唐建中初为吐蕃所陷砥其墉而去由是银夏宁延洎于灵武嵗以河南山东淮南青徐江浙等道兵士不啻四万分护其地谓之防秋贞元九年朝政稍暇乃命副元帅浑瑊总兵三万复取其地建百雉焉自是虏尘乃息边患遂止唐代革命又复失之今才动偏师遽牧襟要国之右臂疮疣其息哉李茂贞养子多连继字开平三年所收似属鳯翔今又收复云唐革命失之前后必一误或者开平旣得又失之也】　壬辰帝至洛阳疾复作【复扶又翻】　蜀王宗弼败岐兵于金牛【败补迈翻下同】拔十六寨俘斩六千余级擒其将郭存等丙申王宗鐬王宗播败岐兵于黄牛川擒其将苏厚等丁酉蜀主自利州如兴元援军旣集安逺军望其旗【旗谓蜀主之旗也】王宗侃等鼓噪而出与援军夹攻岐兵大破之拔二十一寨斩其将李廷志等己亥岐兵解围遁去【解安逺之围而遁】唐道袭先伏兵于斜谷邀击又破之庚子蜀主西还【岐兵旣败走遂还】岐王左右石简颙谗刘知俊于岐王【颙鱼鱼翻】王夺其兵李继崇言于王曰知俊壮士穷来归我不宜以谗废之王为之诛简颙以安之【为于伪翻】继崇召知俊举族居于秦州【李继崇时镇秦州继崇寻不能守秦州刘知俊由此亦降于蜀】　戊申燕主守光将兵二万冦易定攻容城【容城汉县名唐属易州宋属雄州】王处直告急于晋十二月乙卯以朗州留后马賨为永顺节度使同平章事【賨徂宗翻马殷之弟也】　镇南留后卢延昌游猎无度百胜军指挥使黎球杀之自立将杀谭全播全播称疾请老乃免丙辰以球为虔州防御使未几球卒【几居岂翻】牙将李彦图代知州事全播愈称疾笃刘岩闻全播病发兵攻韶州破之刺史廖爽奔楚【唐天复二年虔人取韶州至是复为刘氏廖力救翻】楚王殷表为永州刺史　丁巳蜀主至成都【自兴元还至成都】　戊午以静海留后曲美为节度使　癸亥以静江行军司马姚彦章为宁逺节度副使权知容州从楚王殷之请也刘岩遣兵攻容州殷遣都指挥使许德勲以桂州兵救之彦章不能守乃迁容州士民及其府藏奔长沙岩遂取容管及高州【藏徂浪翻开平四年楚取容管及高州至是弃之】　甲子晋王遣蕃汉马步摠管周德威将兵三万攻燕以救易定是嵗蜀主以内枢密使潘炕为武泰节度使【唐置武泰军于】
