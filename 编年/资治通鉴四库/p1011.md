<!-- { "loadSidebar": true } -->
　　十三年春正月辛酉勑毁白渠支流碾硙以漑田【碾尼展翻硙五对翻磨也公输班作硙后人又激水为之不烦人力引水激轮使自旋转谓之水磨史炤曰碾磨也硙防也】升平公主有二硙入见于上请存之【见贤遍翻】上曰吾欲以利苍生汝识吾意当为众先公主即日毁之　戊辰回纥冦太原河东押牙泗水李自良曰【纥下没翻唐节度使置都押牙牙前重职也即今制置使司帐前都提举之职泗水县属兖州汉之卞县也隋时分西界为汶阳县于卞县古城置泗水县】回纥精鋭逺来求鬬难与争锋不如筑二垒于归路以兵戍之虏至坚壁勿与战彼师老自归乃出军乗之二垒抗其前大军蹙其后无不捷矣留后鲍防不从遣大将焦伯瑜等逆战癸酉遇虏于阳曲【将即亮翻宋白曰阳曲汉旧县后汉末移于太原北四十五里后魏南移于阳曲故城隋改曰阳直又移于汾阳故城改曰汾阳县因汉汾阳县名也帝又改阳直移理木井城今县是也】大败而还死者万余人回纥纵兵大掠二月代州都督张光晟击破之于羊武谷【还从宣翻又音如字纥下没翻晟成正翻九域志代州崞县有阳武寨】乃引去上亦不问回纥入冦之故待之如初　己亥吐蕃遣其将马重英帅众四万冦灵州【吐从暾入声帅读曰率】夺填汉御史尚书三渠水口以弊屯田【史炤曰三渠谓填汉渠御史渠尚书渠也填读曰镇】　三月甲戌回纥使还过河中朔方军士掠其辎重【朔方军士之留屯河中者使疎吏翻过古禾翻又古卧翻辎庄持翻重直用翻】因大掠坊市　夏四月甲辰吐蕃冦灵州朔方留后常谦光击破之　六月戊戌陇右节度使朱泚献猫防同乳不相害者以为瑞【泚且礼翻又音此乳如住翻】常衮帅百官称贺【帅读曰率】中书舍人崔祐甫独不贺曰物反常为妖猫捕防乃其职也今同乳妖也【妖于骄翻】何乃贺为宜戒法吏之不察姧边吏之不御冦者以承天意上嘉之祐甫沔之子也【崔沔开元名臣沔弥兖翻】秋七月以祐甫知吏部选事祐甫数以公事与常衮争由是恶之【为衮奏贬祐甫张本选须绢翻数所角翻恶乌路翻】　戊午郭子仪奏以回纥犹在塞上边人恐惧请遣邠州刺史浑瑊将兵镇振武军【邠卑旻翻瑊古咸翻将即亮翻又音如字振武军在单于都护府城内秦汉之云中郡城也宋白曰振武军即汉定襄郡之盛乐县也在隂山之阳黄河之北】从之回纥始去　辛未吐蕃将马重英二万众冦盐庆二州【重直龙翻】郭子仪遣朔方都虞候李怀光击却之　八月乙亥成徳节度使李宝臣请复姓张许之【宝臣赐姓见二百二十二卷宝应元年使疏吏翻】　吐蕃二万众冦银麟州略党项杂畜【吐从暾入声银州汉西河郡圁隂县地麟州汉新秦中之地党底朗翻畜许救翻】郭子仪遣李怀光击破之　上悼念贞懿皇后不已【贞懿皇后独孤妃也十年薨】殡于内殿累年不忍丁酉始葬于庄陵【庄陵在京兆三原县西北五里】　九月庚午吐蕃万骑下青石岭逼泾州【青石岭在泾州保定县西宋白曰临泾城直泾州西北九十里其界有青石岭骑竒寄翻】诏郭子仪朱泚与叚秀实共却之　冬十二月丙戌以吏部尚书转运盐铁等使刘晏为左仆射知三铨及使职如故【尚辰羊翻射寅谢翻欧阳修曰凢选有文武文选吏部主之武选兵部主之皆为三铨尚书侍郎分主之尚书掌其一侍郎分其二】　郭子仪入朝命判官京兆杜黄裳主留务李怀光隂谋代子仪矫为诏书欲诛大将温儒雅等黄裳察其诈以诘怀光【朝直遥翻将即亮翻诘去吉翻】怀光流汗服罪于是诸将之难制者黄裳矫子仪之命皆出之于外军府乃安　以给事中杜亚为江西观察使上召江西判官李泌入见【泌毗必翻李泌出佐江西见上卷五年见贤遍翻】语以元载事曰与卿别八年乃能诛此贼赖太子其隂谋【此归功于太子耳语牛倨翻】不然几不见卿对曰臣昔日固尝言之陛下知羣臣有不善则去之【几居依翻去吕翻】含容太过故至于此上曰事亦应十全不可轻上因言朕面属卿于路嗣恭【属之欲翻】而嗣恭取载意奏卿为防州别驾嗣恭初平岭南献琉璃盘径九寸朕以为至宝及破载家得嗣恭所遗载琉璃盘径尺【遗于季翻程大昌曰汉西域传罽賔国有琥珀流离师古注曰魏略云大秦国出赤白黑黄青緑缥绀红紫十种流离此盖自然之物采泽光润逾于众玉今俗所用皆消冶石汁加以众药灌而为之虚脆不耐实非眞物案流离今书附玉旁为琉璃字师古之记是矣亦未得其详也穆天子传天子东征有采石之山凡好石之器于是出升山取采石铸以成器注云采石文采之石也则铸石为器古有之矣顔氏谓为自然之物恐不详也北史大月氏传魏太武时月氏人商贩京师自云能铸石为五色琉璃于是采矿于山中即京师铸之既成光泽乃美于西方来者自是琉璃遂贱由此言推之则虽西域琉璃亦用石铸无自然生成者兼外国竒产中国未始无之独不闻有所谓眞琉璃也然中国所铸有与西域异者铸之中国色甚光鲜而质则轻脆沃以热酒随手破裂其来自海舶者制差钝朴而色亦防暗其可异者虽百沸汤注之与磁银无异了不复动是名蕃琉璃也蕃琉璃之异于中国其别盖如此而未尝闻以石琢之也余谓路嗣恭所献者盖师古所谓大秦琉璃自然之物否则代宗何以谓之至宝哉程大昌考之不详耳】俟其至当与卿议之泌曰嗣恭为人小心善事人畏权势精勤吏事而不知大体昔为县令有能名【路嗣恭始名剑客为萧闗令连徙神乌姑臧二县考绩为天下最宗以为可嗣汉鲁恭因赐名】陛下未暇知之而为载所用故为之尽力陛下诚知而用之彼亦为陛下尽力矣【为之亦为于伪翻】防州别驾臣自欲之非其罪也且嗣恭新立大功【即谓平岭南之功】陛下岂得以一琉璃盘罪之邪上意乃解以嗣恭为兵部尚书【邪音耶尚辰羊翻】　郭子仪以朔方节度副使张昙性刚率谓其以武人轻已衔之【昙徒含翻衔户缄翻】孔目官吴曜为子仪所任【诸镇州皆有孔目官以综理众事吏职也言一孔一目皆所综理也】因而搆之子仪怒诬奏昙扇动军众诛之掌书记高郢力争之子仪不听奏贬郢猗氏丞【猗氏县属河中府宋白曰本郇国地猗顿于此起富故曰猗氏】既而僚佐多以病求去子仪悔之悉荐之于朝曰吴曜误我遂逐之【史言郭子仪过而能改朝直遥翻】　常衮言于上曰陛下久欲用李泌【泌毘必翻】昔汉宣帝欲用人为公卿必先试理人请且以为刺史使周知人间利病俟报政而用之【太公治齐五月而报政伯禽治鲁三年而报政常衮用此语也】
　　十四年春正月壬戍以李泌为澧州刺史【澧音礼】　二月癸未魏博节度使田承嗣薨【使疏吏翻嗣祥吏翻】有子十一人以其侄中军兵马使悦为才使知军事而诸子佐之甲申以悦为魏博留后【为田绪杀悦张本】　淮西节度使李忠臣贪残好色将吏妻女美者多逼淫之悉以军政委妺壻节度副使张惠光惠光挟势暴横军州苦之忠臣复以惠光子为牙将暴横甚于其父【好呼到翻横户孟翻复扶又翻将即亮翻】左厢都虞候李希烈忠臣之族子也为众所服希烈因众心怨怒三月丁未与大将丁暠等【暠古老翻】杀惠光父子而逐忠臣忠臣单骑奔京师【骑竒寄翻】上以其有功【吐蕃冦京师忠臣先诸镇赴援又有平李灵曜之功】使以检校司空同平章事留京师以希烈为蔡州刺史淮西留后【为李希烈以淮蔡畔援张本】以永平节度使李勉兼汴州刺史增领汴颍二州徙镇汴州【永平军本治滑州汴皮变翻】　辛酉以容管经略使王翃为河中少尹知府事河东副元帅留后部将凌正暴横翃抑之【使疏吏翻翃户萌翻少始照翻帅所类翻将即亮翻横户孟翻】正与其徒乗夜作乱翃知之故缩漏水数刻以差其期贼惊溃走擒正诛之军府乃安　成徳节度使张宝臣既请复姓【去年宝臣请复姓张】又不自安更请赐姓夏四月癸未复赐姓李【复扶又翻】　五月癸卯上始有疾辛酉制皇太子监国【监古衔翻】是夕上崩于紫宸之内殿【上年五十二紫宸殿在东内宣政殿之北蓬莱殿之南】遗诏以郭子仪摄冢宰癸亥徳宗即位在谅隂中动遵礼法尝召韩王迥食【迥徳宗弟也】食马齿羹不设盐酪【马齿苋也酪音洛乳酪也】　常衮性刚急为政苛细不合众心时羣臣朝夕临【临力鸩翻哭也】衮哭委顿从吏或扶之【从才用翻】中书舍人崔祐甫指以示众曰臣哭君前有扶礼乎衮闻益恨之防议羣臣防服衮以为礼臣为君斩衰三年【为于伪翻衰仓回翻】汉文权制犹三十六日【事见十五卷前汉文帝后七年】高宗以来皆遵汉制及宗肃宗之防始服二十七日今遗诏云天下吏人三日释服古者卿大夫从君而服皇帝二十七日而除在朝羣臣亦当如之祐甫以为遗诏无朝臣庶人之别【朝直遥翻下同别彼列翻】朝野内外莫非天下凡百执事孰非吏人皆应释服相与力争声色陵厉衮不能堪乃奏祐甫率情变礼请贬潮州刺史上以为太重闰月壬申贬祐甫为河南少尹初肃宗之世天下务殷宰相常有数人更直决事【更工衡翻】或休沐各归私第诏直事者代署其名而奏之自是踵为故事时郭子仪朱泚虽以军功为宰相皆不预朝政衮独居政事堂【唐初政事堂在门下省裴炎自侍中迁中书令乃徙政事堂于中书省三省长官议事于此】代二人署名奏祐甫祐甫既贬二人表言其非罪上问卿向言可贬今云非罪何也二人对初不知上初即位以衮为欺罔大骇甲辰百官衰绖序立于月华门【程大昌日按六典宣政殿前有两庑两庑各自有门其东曰日华日华之东则门下省也西廊有门曰月华月华之西则中书省也衰仓回翻】有制贬衮为潮州刺史【潮州去京师五千许里】以祐甫为门下侍郎同平章事闻者震悚祐甫至昭应而还【昭应县本新丰县垂拱二年改曰应山神龙元年复故名宗更名昭应隋新丰治古新丰城北天宝昭应县治昭应宫北还从宣翻又音如字】既而羣臣防服竟用衮议上时居谅隂庶政皆委于祐甫所言无不允初至徳以后天下用兵诸将竞论功赏故官爵不能无滥及永泰以来天下稍平而元载王缙秉政四方以贿求官者相属于门【将即亮翻论鲁昆翻载祖亥翻又音如字缙音晋属之欲翻】大者出于载缙小者出于卓英倩等皆如所欲而去及常衮为相思革其弊杜絶侥幸四方奏请一切不与而无所甄别贤愚同滞【相息亮翻侥坚尧翻甄稽延翻察也别彼列翻】崔祐甫代之欲收时望推荐引防常无虚日作相未二百日除官八百人　【考异曰旧纪云祐甫作相未逾年凡除吏几八百员多称允当今从建中实録】前后相矫终不得其适上尝谓祐甫曰人或谤卿所用多渉亲故何也对曰臣为陛下选择百官【为于伪翻】不敢不详慎茍平生未之识何以谙其才行而用之【谙乌含翻行下孟翻下同】上以为然
　　臣光曰臣闻用人者无亲疎新故之殊惟贤不肖之为察其人未必贤也以亲故而取之固非公也茍贤矣以亲故而舍之亦非公也夫天下之贤固非一人所能尽也若必待素识熟其才行而用之所遗亦多矣【夫音扶行下孟翻】古之为相者则不然举之以众取之以公众曰贤矣己虽不知其详姑用之待其无功然后退之有功则进之所举得其人则赏之非其人则罚之进退赏罚皆众人所共然也己不置豪髪之私于其间茍推是心以行之又何遗贤旷官之足病哉
