<!-- { "loadSidebar": true } -->
　　四年春正月丙申册拜右武卫将军阿史那怀道为西突厥十姓可汗怀道斛瑟罗之子也【厥九勿翻可从刋入声汗音寒】丁未毁三阳宫以其材作兴泰宫于万安山【万安山在洛州夀安县西南四十里】二宫皆武三思建议为之请太后每嵗临幸功费甚广百姓苦之左拾遗卢藏用上疏以为左右近臣多以顺意为忠朝廷具僚皆以犯忤为戒【上时掌翻疏所去翻朝直遥翻忤五故翻】致陛下不知百姓失业伤陛下之仁陛下诚能以劳人为辞发制罢之则天下皆知陛下苦已而爱人也不从藏用承庆之弟孙也【卢承庆见二百卷顕庆二年】　壬子以天官侍郎韦嗣立为鳯阁侍郎同平章事【天官吏部嗣祥吏翻】夏官侍郎同鳯阁鸾台三品李迥秀颇受贿赂监察御史马怀素劾奏之【夏官兵部鳯阁鸾台中书门下迥户顷翻监古衘翻劾户槩翻又戸得翻】二月癸亥迥秀贬庐州刺史【隋改梁周之合州为庐州唐因之旧志庐州京师东南二千三百八十七里至东都一千五百六十九里】　壬申正谏大夫同平章事朱敬则以老疾致仕敬则为相【相悉亮翻】以用人为先自余细务不之视　太后尝与宰相议及刺史县令三月己丑李峤唐休璟等奏窃见朝廷物议远近人情莫不重内官轻外职每除授牧伯皆再三披诉比来所遣外任多是贬累之人【比毗至翻累力瑞翻罪累也】风俗不澄实由于此望于台阁寺监妙简贤良分典大州共康庶绩臣等请辍近侍率先具僚太后命书名探之【探吐南翻】得韦嗣立及御史大夫杨再思等二十人癸巳制各以本官检校刺史嗣立为汴州刺史【旧志汴州京师东一千三百五十里东都四百一里】其后政绩可称者唯常州刺史薛谦光徐州刺史司马锽而已【锽户萌翻又音皇常州京师东南二千八百四十三里至东都一千九百八十三里徐州京师东二千六百四里东都东一千二百五十七里】　丁丑徙平恩王重福为谯王【重直龙翻】　以夏官侍郎宗楚客同平章事　鳯阁侍郎同鳯阁鸾台三品苏味道谒归葬其父制州县供事【味道赵州栾城县人】味道因之侵毁乡人墓田役使过度监察御史萧至忠劾奏之左迁坊州刺史【唐之先元皇帝周天和中为敷州刺史于中部县置马坊髙祖武徳二年因分鄜州之中部鄜城置坊州】至忠引之孙也【萧引见一百七十卷陈宣帝太建二年监古衘翻劾户槩翻又戸得翻】　夏四月壬戌同鳯阁鸾台三品韦安石知纳言李峤知内史事　太后幸兴泰宫　太后复税天下僧尼作大像于白司马阪【复扶又翻洛城北邛山有白司马阪】令春官尚书武攸宁检校糜费巨亿李峤上疏以为天下编户贫弱者众造像钱见有一十七万余缗若将散施【见贤遍翻下见在同散如字施式豉翻】人与一千济得一十七万余户拯饥寒之省劳役之勤顺诸佛慈悲之心霑圣君亭育之意人神胥悦功徳无穷方作过后因縁岂如见在果报监察御史张廷珪上疏谏曰臣以时政论之则宜先边境蓄府库养人力以释教论之则宜救苦厄灭诸相【先悉荐翻相息亮翻】崇无为伏愿陛下察臣之愚行佛之意务以理为上不以人废言太后为之罢役【为于伪翻】仍召见廷珪【见贤遍翻】深赏慰之　鳯阁侍郎同鳯阁鸾台三品姚元崇以母老固请归侍六月辛酉以元崇行相王府长史秩位并同三品　乙丑以天官侍郎崔暐同平章事召鳯阁侍郎同平章事检校汴州刺史韦嗣立赴兴
　　泰宫　丁丑以李峤同鳯阁鸾台二品峤自请觧内史壬午以相王府长史姚元崇兼知夏官尚书同鳯阁
　　鸾台三品　秋七月丙戌以神都副留守杨再思为内史【守手又翻】再思为相专以谄媚取容司礼少卿张同休易之之兄也尝召公卿宴集酒酣戯再思曰杨内史面似髙丽再思欣然即翦纸帖巾反披紫袍为髙丽舞【唐十部乐有髙丽伎舞者四人杨思盖仿之为此舞】举坐大笑【坐徂卧翻】时人或誉张昌宗之羙【誉音余】曰六郎面似莲花再思独曰不然昌宗问其故再思曰乃莲花似六郎耳　甲午太后还宫　乙未司礼少卿张同休汴州刺史张昌期尚方少监张昌仪皆坐赃下狱【下遐嫁翻】命左右台共鞫之丙申敕张易之张昌宗作威作福亦命同鞫辛丑司刑正贾敬言奏张昌宗强市人田【光宅改大理正为司刑正从五品掌参议刑辟详正科条之事】应徴铜二十斤制可乙巳御史大夫李承嘉中丞桓彦范奏张同休兄弟赃共四千余缗张昌宗法应免官昌宗奏臣有功于国所犯不至免官太后问诸宰相昌宗有功乎杨再思曰昌宗合神丹【合音阁】圣躬服之有验此莫大之功太后悦赦昌宗罪复其官左补阙戴令言作两脚狐赋以讥再思【言再思妖媚如狐特两脚耳】再思出令言为长社令丙午夏官侍郎同平章事宗楚客有罪左迁原州都督充灵武道行军大总管　癸丑张同休贬岐山丞【后魏分扶风雍县置平秦郡西魏改为岐山郡隋废郡为县属岐州】张昌仪贬博望丞鸾台侍郎知纳言事同鳯阁鸾台三品韦安石举奏张易之等罪敕付安石及右庶子同鳯阁鸾台三品唐休璟鞫之未竟而事变八月甲寅以安石兼检校扬州刺史【考异曰唐厯云五日戊午今从实録】庚申以休璟兼幽营都督安东都防休璟将行宻言于太子曰二张恃宠不臣必将为乱殿下宜备之　相王府长史兼知夏官尚书事同鳯阁鸾台三品姚元崇上言臣事相王不宜典兵马【夏官即兵部也故云然相息亮翻】臣不敢爱死恐不益于王辛酉改春官尚书余如故元崇字元之时突厥叱列元崇反太后命元崇以字行突厥黙啜既和亲戊寅始遣淮阳王武延秀还【武延秀被拘见上卷圣歴元年】九月壬子以姚元之充灵武道行军大总管辛酉以元之为灵武道安抚大使【使疏吏翻】元之将行太后令举外司堪为宰相者【外司谓外朝诸司官】对曰张柬之沈厚有谋能断大事【沈持林翻断丁乱翻】且其人已老惟陛下急用之冬十月甲戌以秋官侍郎张柬之同平章事时年且八十矣乙亥以韦嗣立检校魏州刺史余如故　壬午以怀
　　州长史河南房融同平章事　太后命宰相各举堪为员外郎者韦嗣立荐广武令岑羲曰但恨其伯父长倩为累【长倩死见二百四卷天授二年累力瑞翻下同】太后曰茍或有才此何所累遂拜天官员外郎【唐六典曰周官太宰之属官有上士盖今员外郎之任也宋百官阶次有员外郎羙迁为尚书郎隋文帝开皇六年尚书二十四曹各置员外郎一人品从第六谓曹郎本员之外复置郎也焬帝大业三年又废二十四司员外郎毎司减一员置承务郎一人同开皇员外郎之职曰选部承务郎唐尚书诸曹各置员外郎吏部置二人天官即吏部】由是诸縁坐者始得进用十一月丁亥以天官侍郎韦承庆为鳯阁侍郎同平章
