<!-- { "loadSidebar": true } -->
　　干宁四年春正月甲申韩建奏防城将张行思等【张行思华州防城将也将即亮翻】告睦济韶通彭韩仪陈八王【皆嗣王也睦韶韩代宗之后彭肃宗之后陈文宗之后史皆逸其名及其世系】谋杀臣刼车驾幸河中建恶诸王典兵【恶乌路翻】故使行思等告之上大惊召建谕之建称疾不入令诸王诣建自陈建表称诸王忽诣臣理所不测事端【建言诸王为变事出不测也】臣详酌事体不应与诸王相见又称诸王当自避嫌疑不可轻为举措陛下若以友爱含容请依旧制令归十六宅妙选师傅教以诗书不令典兵预政【援开元天实旧制不令诸王出闾】且曰乞散彼乌合之兵用光麟趾之化【诗序曰闗雎之化行虽衰世之公子皆信厚如麟趾之时】建虑上不从引麾下精兵围行宫【以兵脇君】表疏连上【上时掌翻】上不得已是夕诏诸王所领军士并纵归田里诸王勒归十六宅其甲兵并委韩建収掌建又奏陛下选贤任能足清祸乱何必别置殿后四军【四军即安圣捧宸保宁宣化也置见上卷上年】显有厚薄之恩乖无偏无党之道【书曰无编无党王道荡荡韩建安识书语李巨川教之耳宜其不免于诛也一本厚下更有有字】且所聚皆坊市无赖姧猾之徒平居犹思祸变临难必不为用【难乃旦翻】而使之张弓挟刅密迩皇舆臣窃寒心乞皆罢诏亦从之于是殿后四军二万余人悉散天子之亲军尽矣捧日都头李筠石门扈从功第一【石门扈从事见上卷二年从才用翻】建复奏斩于大云桥【复扶又翻大云桥在华州大云寺前武后时令天下诸州各置大云寺以藏大云经皆受命之符也】建又奏宗之末永王璘暂出江南遽谋不轨【事见肃宗纪至徳元载二载】代宗时吐蕃入寇光啓中朱玫乱常皆援立宗支以系人望【谓吐蕃立广武王承宏朱玫立襄王煴也事各见前纪援于元翻】今诸王衔命四方者乞皆召还【指言延王戒丕等】又奏诸方士出入禁庭惑圣聪宜皆禁止无得入宫【指言许岩士等】诏悉从之建既幽诸王于别第知上意不悦乃奏请立徳王为太子欲以解之丁亥诏立徳王祐为皇太子仍更名裕【更工衡翻　考异曰勤王录曰公以储副之设国之大本上表云云敕宜从允时正月十一日也当四日之间而储君奉冢祀宗室归藩邸蓬头突鬓之士不入于禁门文成五利之徒不陈其左道君父开悟遐迩咏歌人不震惊市无易肆公之力也李巨川著书矫诬善恶乃至于此今从实录】　厐师古葛从周并兵攻郓州朱瑄兵少食尽不复出战但引水为深壕以自固辛卯师古等营于水西南命为浮梁癸巳潜决濠水丙申浮梁成师古夜以中军先济瑄闻之弃城奔中都【按九域志中都县在郓州东南六十里】葛从周逐之野人执瑄及妻子以献【僖宗中和二年朱瑄得郓州至是而亡　考异曰薛居正五代史梁太祖纪辛卯营于济水之次厐师古令诸将撤木为桥乙未夜师古以中军先济朱瑄弃壁夜走葛从周擒瑄并妻男以献按济水自王莽时大旱不复能絶河而南自是河南无济水编遗录曰五月遣骑于郓州军前追从周径徃洹水董师以代矦言师古留攻郓梁太祖实录四年正月复以洹水之师大举伐郓十五日辛卯营其西南河外厐师古命诸将撤木为桥以图宵济癸巳前军以心膂百人盗决河口甲午浮桥集水次乙未夜师古中军先济声振壁内朱瑄闻之弃壁走编遗录四年正月己卯朱瑄兵少粮尽不敢出战然深沟高垒难越也从周师古乃取清河内小舟采野葛草茅索之以为巨缆乃于其墙南建浮桥丙申功就我师渡桥朱瑄奔遁皆不云济水师古去年三月已败郓兵于马颊追至西门据故洛亭子为寨乙未夜先济葢郓城下清河水疑朱瑄引之以环城固守故师古等为浮桥以济师河既可决明非自然之水也旧纪癸未厐师古陷郓州朱瑄与妻荣氏溃围走瑄至中都为野人所杀荣氏俘于军新纪丙申全忠陷郓州实录二月丙午朔陷郓州瑄至中都为乱兵所杀妻荣至汴为尼据薛史辛卯营于济水则癸未郓未破也新纪云丙申陷郓实录二月葢约奏到今从编遗录新纪】　己亥罢孙偓鳯翔四面行营节度等使【赦李茂贞故罢鳯翔西面行营】以副都统李思谏为宁塞节度使【按方镇表光化元年更延州保塞节度为宁塞节度】　钱镠使行军司马杜棱救婺州安仁义移兵攻睦州不克而还【安仁义攻婺州见上卷上年还从宣翻又如字】　朱全忠入郓州以厐师古为天平留后　【考异曰旧纪梁大祖实录薛居正五代史师古传皆云师古为郓州留后编遗录薛史梁纪皆云友裕按编遗录三月丙子以友裕为郓州留后师古为徐州留后葢初以师古守郓州后以友裕代之而徙师古于徐州也】朱瑾留大将康懐贞守兖州与河东将史俨李承嗣掠徐州之境以给军食【九域志兖州南一百一十里即徐州界】全忠闻之遣葛从周将兵袭兖州懐贞闻郓州已失守汴兵奄至遂降二月戊申从周入兖州获瑾妻子朱瑾还无所归帅其众趋沂州刺史尹处賔不纳走保海州【降户江翻帅读曰率趋七喻翻九域志兖州三百四十五里东至沂州沂古琅邪也沂州东至海州一百八十里】为汴兵所逼与史俨李承嗣拥州民度淮奔杨行密【光啓二年朱瑾取兖州至是而败】行密逆之于髙邮表瑾领武宁节度使【领遥领也】全忠纳瑾之妻引兵还张夫人逆于封丘【九域志封丘县在汴州北六十里】全忠以得瑾妻告之夫人请见之瑾妻拜夫人答拜且泣曰兖郓与司空同姓约为兄弟以小故恨望起兵相攻使吾姒辱于此它日汴州失守吾亦如吾姒之今日乎【姒详里翻长妇曰姒又兄弟之妻相呼曰姒互相尊称之辞也】全忠乃送瑾妻于佛寺为尼斩朱瑄于汴桥于是郓齐曹棣兖沂密徐宿陈许郑滑濮皆入于全忠【郓齐曹棣天平军兖沂密泰宁军徐宿感化军陈许忠武军郑滑濮宣义军此五镇之地也】惟王师范保淄青一道亦服于全忠李存信在魏州闻兖郓皆陷引兵还淮南旧善水战不知骑射及得河东兖郓兵军声大振史俨李承嗣皆河东骁将李克用深惜之遣使间道诣杨行密请之【间古苋翻】行密许之亦遣使诣克用修好【好呼到翻】戊午王建遣卭州刺史华洪彭州刺史王宗祐将兵五万攻东川【卭渠容翻华户化翻】以戎州刺史王宗谨为鳯翔西面行营先锋使败鳯翔将李继徽等于武【武汉氐道县晋改曰武唐初属益州时属梓州宋朝改曰中江在梓州西九十里败蒲迈翻】继徽本姓杨名崇本茂贞之假子也　己未赦天下　【考异曰实录降徳音曲赦天下云徳音即非赦既云曲赦即不及天下实录误也】　上飨行庙【时驻跸华州太常礼院请权立行庙以备告飨】　庚申王建以决云都知兵马使王宗侃为应援开峡都指挥使将兵八千趋渝州决胜都知兵马使王宗阮为开江防送进奉使将兵七千趋泸州辛酉宗侃取渝州降刺史牟崇厚癸酉宗阮拔泸州斩刺史马敬儒峡路始通【渝泸皆东川巡属王建志在广地假通峡路进奉以为名耳趋七喻翻】鳯翔将李继昭救梓州留偏将守劔门西川将王宗播撃擒之乙亥门下侍郎同平章事孙偓罢守本官中书侍郎
　　同平章事朱朴罢为袐书监朴既秉政所言皆不效【朱朴自诡月余可致太平见上卷上年】外议沸腾太子詹事马道殷以天文将作监许岩士以毉得幸于上韩建诬二人以罪而杀之且言偓朴与二人交通故罢相【马道殷许岩士在上左右二相因之以白事此必有之】　诏以杨行密为江南诸道行营都统以讨武昌节度使杜洪【按新书洪传洪附朱全忠絶东南贡献路命杨行密讨之者以此】　张佶克邵州擒蒋勋【潭兵攻蒋勋事始上卷三年正月佶巨乙翻】　三月丙子朱全忠表曹州刺史葛从周为泰宁留后朱友裕为天平留后厐师古为武宁留后【朱全忠表以三镇授三将以树党此时葢复改感化为武宁】　保义节度使王珙攻防国节度使王珂珂求援于李克用珙求援于朱全忠宣武将张存敬杨师厚败河中兵于猗氏南河东将李嗣昭败陜兵于猗氏又败之于张店遂解河中之围【败补迈翻陜失冉翻】师厚斤沟人【九域志颖州万夀县有斤沟镇万夀唐汝隂县之百口镇也宋朝开寳六年置县】嗣昭克用弟克柔之假子也　更名感义军曰昭武【更工衡翻】治利州以前静难节度使苏文建为节度使【难乃旦翻】　夏四月以同州防御使李继瑭为匡国节度使　【考异曰实录赐同州号匡国军以防御使李继塘为匡国节度使按新方镇表干宁二年赐同州号匡国军王行约已尝为匡国节度使葢行约死继瑭但为防御使今始复旧名耳】继瑭茂贞之养子也　以右谏议大夫李洵为两川宣谕使和解王建及顾彦晖　辛亥钱镠遣顾全武等将兵三千自海道救嘉兴己未至城下击淮南兵大破之【淮南围嘉兴始上卷二年】　杜洪为杨行密所攻求救于朱全忠全忠遣其将聂金掠泗州【聂尼辄翻姓也】朱友恭攻黄州行密遣右黒云都指挥使马珣等救黄州黄州刺史瞿章闻友恭至弃城拥众南保武昌寨【武昌汉古县唐属鄂州九域志在州东北一百八十里今置夀昌军】　癸亥两浙将顾全武等破淮南十八营虏淮南将士魏约等三千人淮南将田頵屯驿亭埭【埭徒耐翻】两浙兵乘胜逐之甲戌頵自湖州奔还【自嘉兴退军取道湖州还宣州】两浙兵追败之【败补迈翻】頵众死者千余人　韩建恶刑部尚书张祎等数人皆诬奏贬之【恶乌路翻祎吁韦翻考异曰实录贬刑部尚书张祎赵崇苏循等为衡州司马韩建恶之诬奏贬焉祎等必不皆为刑部尚书皆贬衡州司马实录误也】　五月加奉国节度使崔洪同平章事　辛巳朱友恭为浮梁于樊港【武昌西三里有樊山山下有樊溪注于江谓之樊口朱友恭葢跨江为浮梁抵樊口以攻武昌也】进攻武昌寨壬午拔之执瞿章遂取黄州　【考异曰薛居正五代史梁纪五月丁丑朱友恭遣使上言大破淮冦于昌収复黄鄂二州新纪壬午全忠陷黄州刺史瞿章死之朱友恭传云瞿章十国纪年作瞿章吴录云执刺史瞿章当可据】马珣等皆败走　丙戍王建以节度副使张琳守成都【张琳王建之腹心建之攻陈敬瑄也亦使之守卭州】自将兵五万攻东川更华洪姓名曰王宗涤【华洪累战有功王建于是养以为子以収其力用然杀洪之心葢已萌于此时矣华户化翻】六月己酉钱镠如越州受镇东节　李茂贞表王
