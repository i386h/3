<!-- { "loadSidebar": true } -->
　　闗使郭英乂擒斩之【大震闗在陇州汧源县西陇山缯慈陵翻诱音酉】　同罗突厥之逃归也长安大扰官吏窜匿狱囚自出京兆尹崔光逺以为贼且遁矣遣吏卒守孙孝哲宅孝哲以状白禄山光逺乃与长安令苏震帅府县官十余人来奔【府京兆府也县长安万年】己卯至灵武上以光逺为御史大夫兼京兆尹使之渭北招集吏民　【考异曰天宝乱离记禄山以张通儒为西京留守通儒素惮侍中苖公晋卿内史崔公光逺二人并伪于通儒处请分本职通儒许之由是微申存抚两街百姓长安稍见寜帖宻宣谕人主仓惶西幸之意老幼对泣悲不自胜皆感恩防苗公乗驴间道赴蜀奔驾光远亦潜去焉通儒素惮两公名德内特寛之按旧苗晋卿传濳遁山谷南投金州未尝受贼官今不取】以震为中丞震瓌之孙也【苏瓌事武后中睿三朝歴位台辅】禄山以田干真为京兆尹侍御史吕諲右拾遗杨绾奉天令安平崔器相继诣灵武以諲器为御史中丞绾为起居舍人知制诰【唐制诰皆中书舍人掌之以他官掌制诰者谓之知制诰諲音因】上命河西节度副使李嗣业将兵五千赴行在　【考异曰段秀实别传曰诏嗣业将安西五万众赴行在今从旧传】嗣业与节度使梁宰谋且缓师以观变绥德府折冲段秀实让嗣业曰岂有君父告急而臣子晏然不赴者乎特进常自谓大丈夫今日视之乃儿女子耳【据新书秀实自大堆府果毅迁绥德府折冲李嗣业以战功散阶转至特进故称之】嗣业大慙即白宰如数发兵以秀实自副将之诣行在上又征兵于安西行军司马李栖筠精兵七千人励以忠义而遣之敕改扶风为凤翔郡　庚辰上皇至成都从官及六军至者千三百人而已【従才用翻】令狐潮围张廵于雍丘相守四十余日【是年五月令狐潮攻雍丘】朝廷声问不通潮闻宗已幸蜀复以书招巡【复扶又翻下后复敢复同】有大将六人官皆开府特进白巡以兵势不敌且上存亡不可知不如降贼巡阳许诺明日堂上设天子画像帅将士朝之【将即亮翻帅读曰率朝直遥翻】人人皆泣巡引六将于前责以大义斩之士心益劝城中矢尽巡防藁为人千余被以黑衣夜缒城下潮兵争射之【祓皮义翻缒驰伪翻射而亦翻下弩射同】乆乃知其藁人得矢数十万其后复夜缒人【复扶又翻下同】贼笑不设备乃以死士五百斫潮营潮军大乱焚垒而遁追奔十余里潮慙益兵围之巡使郎将雷万春于城上与潮相闻贼弩射之靣中六矢而不动【中竹仲翻】潮疑其木人使谍问之乃大惊【谍达恊翻】遥谓巡曰向见雷将军方知足下军令矣然其如天道何巡谓之曰君未识人伦焉知天道【言叛君附贼未识君臣之伦也焉于干翻】未几出战【几居岂翻】擒贼将十四人斩首百余级贼乃夜遁收兵入陈留不敢复出顷之贼步骑七千余众屯白沙涡【九域志开封中牟县有白沙镇杜预曰梁国寜陵县北沙阳亭春秋之沙随地也】巡夜袭撃大破之还至桃陵【司马彪郡国志东郡燕县有桃城燕县唐为滑州胙城县】遇贼救兵四百余人悉擒之分别其众【别彼列翻】妫檀及胡兵悉斩之荥阳陈留胁从兵皆散令归业【妫州汉潘县地檀州汉白檀县地续书云白檀县即古北平　考异曰张中丞传自三月二日潮至雍丘城下攻守六十余日潮大败而走则于时已五月初矣又云未几潮又帅众来攻谓巡曰木朝危蹙兵不出闗则是潼闗未破也又巡答潮书主上縁哥舒被衂幸于西蜀孝义皇帝收河陇之马取太原之甲蕃汉云集不减四十万众前月二十七日已到土门蜀汉之兵吴楚骁勇循江而下永王申王部统已到申息之南门窃料胡虏游防终不腊矣则是七月十五日丁卯以后也其曰前月二十七日兵到土门葢围城中传闻之误也又云相守四十余日潮收兵入陈留不敢出其下乃云五月鲁炅败于叶六月哥舒翰败于潼闗上皇幸蜀皇帝北廵灵武六月九日贼将瞿伯玉据圉城十二日贼屯白沙涡十四日夜巡袭破之七月十二日潮伯玉至雍丘又破之其日月前后差舛不可考葢李翰亦得于传闻不能精审今但置闗破以前事于五月闗破以后事于七月耳】旬日间民去贼来归者万余戸　河北诸郡犹为唐守【为于伪翻】常山太守王俌欲降贼诸将怒因击毬纵马践杀之时信都太守乌承恩麾下有朔方兵三千人诸将遣使者宗仙运帅父老诣信都迎承恩镇常山承恩辞以无诏命仙运説承恩曰【説式芮翻】常山地控燕蓟路通河洛有井陉之险足以扼其咽喉顷属车驾南迁【咽音烟属之欲翻南迁谓自长安南幸蜀也蜀在长安南山之南】李大夫收军退守晋阳【李大夫谓光弼也】王太守权统后军欲举城降贼众心不从身首异处大将军兵精气肃远近莫敌若以家国为念移据常山与大夫首尾相应则洪勲盛烈孰与为比若疑而不行又不设备常山既陷信都岂能独全承恩不从仙运又曰将军不纳鄙夫之言必惧兵少故也今人不聊生咸思报国竞相结聚屯据乡村若悬赏招之不旬日十万可致与朔方甲士三千余人相参用之足成王事若舍要害以授人居四通而自安【言信都之地夷庚四逹非可居之以自安】譬如倒持劒防取败之道也承恩竟疑不决承恩承玼之族兄也【乌承玼见二百十三卷开元二十年玼音此又且礼翻　考异曰韩愈乌氏先庙碑云承恩承洽之兄今従新传】是月史思明蔡希德将兵万人南攻九门旬日九门伪降伏甲于城上思明登城伏兵攻之思明坠城鹿角伤其左胁夜奔博陵　顔真卿以蜡丸达表于灵武以真卿为工部尚书兼御史大夫依前河北招讨采访处置使并致赦书亦以蜡丸达之真卿颁下河北诸郡【处昌吕翻又下遐嫁翻】遣人颁于河南江淮由是诸道始知上即位于灵武徇国之心益坚矣　郭子仪等将兵五万自河北至灵武灵武军威始盛人有兴复之望矣八月壬午朔以子仪为武部尚书灵武长史以李光弼为户部尚书北都留守【武后天授元年以太原为北都中宗神龙元年罢开元十一年复置天宝元年曰北京是年复曰北都】并同平章事余如故光弼以景城河间兵五千赴太原先是河东节度使王承业军政不脩朝廷遣侍御史崔众交其兵寻遣中使诛之众侮易承业【先悉荐翻易式豉翻】光弼素不平至是敕交兵于光弼众见光弼不为礼又不时交兵光弼怒收斩之军中股栗　【考异曰肃宗实录八月壬子子仪光弼皆于常山郡嘉山大破贼子仪等俱奉诏领士马五万至自河北以子仪为某官光弼为某官汾阳家传六月八日破史思明于嘉山之下公谓光弼曰贼散矣其余几何可长驱而南以定天下其月发恒阳至常山中使邢延恩至奉诏取河北路席卷而南防哥舒翰败绩宗幸蜀肃宗如朔方公闻之独总精兵五万奔肃宗行在宗有诰以肃宗嗣皇帝位肃宗奉诰歔欷哀不自胜公谏云云跪上天子玺以七月十三日即皇帝位二十七日制可武部尚书平章事幸蜀记六月十一日宗追郭子仪赴京李光弼守太原河洛春秋六月二十五日大破贼于嘉山二十六日覆陈二十七日有诏至恒阳云潼闗失守驾幸劒南储君又往灵武由是拔军入井陉口邠志六月八日败史思明于嘉山防潼闗失守二公班师唐歴七月二十八日子仪光弼并加平章事又诏子仪收军赴朔方光弼赴太原河洛春秋又云光弼至太原杀王承恩固守晋阳旧纪与实录同子仪传七月肃宗即位以贼据两京方谋收复诏子仪班师八月子仪与光弼帅步骑五万至自河北光弼传肃宗理兵于灵武遣中使刘智达追光弼子仪赴行在又云以景城河间之卒五千赴太原宗实录六月壬午光弼子仪破史思明于嘉山旧纪六月癸未朔庚寅哥舒翰败于灵宝其日光弼破史思明于嘉山子仪光弼傅皆云六月无日诸书言李郭事不同如此按嵗朔厯六月癸未朔与旧纪同宗实录云壬午误也肃宗实录八月壬午朔日也子仪光弼皆于嘉山大破贼领士马至自河北以为某官某官葢壬午乃拜官日因言已前事耳汾阳家传邠志皆云六月八日破思明与旧纪同家传云劝肃宗即位上玺则恐不然哥舒翰以六月八日败亦须旬日方传至河北肃宗七月十三日即位若六月二十七日班师七月十三日岂能便逹灵武也河洛春秋二十五日破贼与诸书皆不合恐太后也今据旧宗纪汾阳家传邠志唐厯皆云六月八日破史思明宜可从幸蜀记十一日宗召子仪光弼事或如此但二传皆云肃宗召之恐是二人在河北闻潼闗不守已收军赴难在道遇肃宗中使遂趋灵武今从旧传唐厯拜相在七月二十八日汾阳家传二十七日肃宗实录八月一日三书皆不相逺子仪传云八月虽无日与实录亦略相应今従实录据旧传光弼亦曾到灵武疑朔方兵尽从肃宗故光弼但领河北兵赴太原耳河洛春秋月日尤疎所云杀王承恩固守晋阳必误也】囘纥可汗吐蕃赞普相继遣使请助国讨贼宴赐而遣之癸未上皇下制赦天下　【考异曰宗宝录旧纪皆云八月癸未朔肃宗宝录唐厯旧纪长厯皆云壬午朔今従之　是时上皇尚未知太子即位于灵武】北海太守贺兰进明遣録事参军第五入蜀奏事言于上皇以为今方用兵财赋为急财赋所产江淮居多乞假臣一职可使军无乏用上皇悦即以为监察御史江淮租庸使【开元十一年宇文融除句当租庸地税使此租庸使之始也其后韦坚杨国忠相继为之】　史思明再攻九门辛夘克之所杀数千人引兵东围藁城　李庭望将蕃汉二万余人东袭寜陵襄邑夜去雍丘城三十里置营张巡帅短兵三千掩击大破之杀获大半庭望收军夜遁　癸巳灵武使者至蜀【七月甲子即位至是凡三十日使者方至蜀】上皇喜曰吾儿应天顺人吾复何忧【复扶又翻下不复同】丁酉制自今改制敕为诰表疏称太上皇四海军国事皆先取皇帝进止仍奏朕知俟克复上京朕不复预事己亥上皇临轩命韦见素房琯崔涣奉传国宝玉册诣灵武传位　【考异曰肃宗实录癸未上奉表至蜀宗实录八月癸未朔赦天下时皇太子已至灵武七月甲子即位道路险澁表疏未达及下是诏数日北使方至具陈羣臣恳请太子辞避之防辛夘下诏称太上皇庚子遣韦见素等奉册今从旧纪唐厯】　辛丑史思明陷藁城　初上皇每酺宴先设太常雅乐坐部立部继以鼔吹胡乐教坊府县散乐杂戏【太常雅乐唐初祖孝孙张文收所定乐也宗分乐为二部堂下立奏谓之立部伎堂上坐奏谓之坐部伎立部八一安舞二太平乐三破阵乐四庆善乐五大定乐六上元乐七圣夀乐八光圣乐坐部六一燕乐二长夀乐三天授乐四鸟歌万嵗乐五龙池乐六小破阵乐鼔吹鼔吹署令所掌铙歌鼔吹曲也胡乐者兹疎勒高昌天竺诸部乐也教坊者内教坊及棃园法曲也府县者京兆府及长安万年两赤县散乐杂戏也酺音蒲】又以山车陆船载乐往来【山车者车上施棚阁加以防缯为山林之状陆船者防竹木为船形饰以缯防列人于中舁之以行】又出宫人舞霓裳羽衣【宗时河西节度使杨敬述献霓裳羽衣曲十二遍凡曲终必遽惟霓裳羽衣曲终引声益缓俚俗相传以为帝游月宫见素娥数百舞于广庭帝记其曲归制霓裳羽衣舞非也】又教舞马百匹衘杯上夀【帝以马百匹盛饰分左右施三重榻舞倾杯数十曲壮士举榻马不动刘昫曰帝即内廐引蹀马三十匹为倾杯乐曲奋首鼔尾縦横应节又施三层板牀乗马而上抃转而舞】又引犀象入或拜或舞【五坊使引大象入或拜或舞动容鼔旅中于音律】安禄山见而悦之既克长安命搜捕乐工运载乐器舞衣驱舞马犀象皆诣洛阳
