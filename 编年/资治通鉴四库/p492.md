<!-- { "loadSidebar": true } -->
　　城出聚众以应麟兖临城数之曰【数所角翻】卿是秦民吾是卿君卿起兵应贼自号义兵何名实之相违也古人求忠臣必于孝子之门【后汉韦彪之言】卿母在城弃而不顾吾何有焉今人取卿一切之功则可矣宁能忘卿不忠不孝之事乎不意中州礼义之邦乃有如卿者也十二月麟拔博陵执兖及苻鉴杀之昌黎太守宋敞帅乌桓索头之众救兖不及而还【帅读曰率索昔各翻还从宣翻又如字】秦主丕以敞为平州刺史【敞时从王永在壶闗】　燕王垂北如中山谓诸将曰乐浪王招流离实仓廪外给军粮内营宫室虽萧何之功何以加之【乐浪王温之功详见上汉髙祖与项羽相拒萧何镇抚闗中为之根本】丙申垂始定都中山【杜佑曰后燕都中山今博陵郡唐昌县】　秦苻定据信都以拒燕燕王垂以从弟北地王精为冀州刺史将兵攻之【从才用翻将即亮翻】　拓跋珪从曽祖纥罗与其弟建及诸部大人共请贺讷推珪为主【从才用翻】
　　十一年春正月戊申拓跋珪大防于牛川【自武周塞西行至牛川牛川以北皆大漠也据魏纪窟咄之来寇也珪乞师于燕自弩山至牛川屯于延水南出代谷以防燕师又据水经注于延水出长川城南则长川即牛川也班志于延水出代郡且如塞外则牛川亦当在且如塞外也又明元帝大狝于牛川登釡山括地志釡山在妫州懐戎县北三里且如之且音子如翻】即代王位【珪什翼犍之嫡孙世子寔之子拓跋氏自此兴矣】改元登国以长孙嵩为南部大人叔孙普洛为北部大人分治其众【魏书曰魏初自北荒南迁置四部大人坐王庭决辞讼以言语约束刻契记事无囹圄考讯之法诸犯罪者皆临时决遣治直之翻下同】以上谷张衮为左长史许谦为右司马广寗王建代人和跋叔孙建庾岳为外朝大人【魏书官氏志拓拔邻命叔父之曰乙旃氏后改叔孙氏朝直遥翻】奚牧为治民长【长知两翻】皆掌宿卫及参军国谋议长孙道生贺毗等侍从左右【从才用翻】出纳教命王建娶代王什翼犍之女岳和辰之弟道生嵩之从子也【庾和辰奉珪母贺氏以奔珪长孙嵩帅部众归珪事并见上从才用翻】　燕王垂即皇帝位【垂字道明燕主皝之第五子】　后秦王苌如安定　南安秘宜【秘姓也前汉书功臣表有戴矦秘彭时秘氏为南安豪族】帅羌胡五万余人攻乞伏国仁国仁将兵五千逆击大破之【帅读曰率将即亮翻】奔还南安　鲜于乞之杀翟真也【翟真见杀见上年四月】翟辽奔黎阳黎阳太守滕恬之甚爱信之恬之喜畋猎【喜许记翻】不爱士卒辽潜施奸恵以収众心恬之南攻鹿鸣城【黎阳在河北鹿鸣城在河南郦道元曰案竹书纪年梁恵成王十三年取郑鹿即是城也今城内有台尚谓之鹿鸣台又谓之鹿鸣城】辽于后闭门拒之恬之东奔鄄城【鄄吉掾翻】辽追执之遂据黎阳豫州刺史朱序遣将军秦膺童斌与淮泗诸郡共讨之【斌音彬】秦益州牧王广自陇右引兵攻河州牧毛兴于枹罕兴遣建节将军卫平帅其宗人一千七百夜袭广大破之【帅读曰率】二月秦州牧王统遣兵助广攻兴兴婴城自守【去年王广自成都依统】　燕大赦改元建兴置公卿尚书百官缮宗庙社稷　西燕主冲乐在长安【乐音洛】且畏燕主垂之彊不敢东归课农筑室为久安之计鲜卑咸怨之【鲜卑思东归而冲安于长安故怨传曰以欲从人则可以人从欲鲜济其是之谓欤】左将军韩延因众心不悦攻冲杀之立冲将叚随为燕王改元昌平　初张天锡之南奔也【见上卷太元八年】秦长水校尉王穆匿其世子大豫与俱奔河西依秃髪思复鞬【思复鞬乌孤之父也鞬居言翻】思复鞬送魏安【五代志武威郡昌松县后魏置昌松郡后周废郡以揖次县入焉又有后魏魏安郡后亦废载记言焦松等迎大豫于揖次则魏安盖后魏所置郡晋书成于唐唐史臣以后魏郡名书之耳孟康曰揖音子如翻次音恣】魏安人焦松齐肃张济等聚兵数千人迎大豫为主攻吕光昌松郡拔之【昌松即汉仓松县地本属武威郡盖河西张氏分置郡也吕光后以郭黁言改昌松为东张掖郡】执太守王世强光使辅国将军杜进击之进兵败大豫进逼姑臧王穆谏曰光粮丰城固甲兵精鋭逼之非利不如席卷岭西【卷读曰卷】砺兵积粟然后东向与之争不及朞年光可取也大豫不从自号抚军将军凉州牧改元凤凰以王穆为长史传檄郡县使穆説谕岭西诸郡【自西郡至张掖酒泉建康晋昌其地皆岭西也説愉芮翻】建康太守李隰祁连都尉严纯皆起兵应之【建康郡张骏置属凉州新唐书地理志甘州张掖县西北百九十里有祁连山北有建康军盖张氏置郡地也晋书地理志永兴中张祚置汉阳县以守牧地张靓改为祁连郡】有众三万保据杨坞【杨坞在姑臧城西】　代王珪徙居定襄之盛乐【按盛乐前汉书作成乐属定襄后汉书作盛乐属云中疑定襄之盛乐即云中之盛乐也然魏书帝纪什翼犍立三年移都于云中之盛乐明年筑盛乐城于故城南八里则已非后汉之盛乐城疑定襄之盛乐乃前汉之成乐城也葢建武之初匈奴侵寇塞下之民悉内徙其后南单于内附北单于势屈复归内徙之民于塞下郡县城郭扫地更为必有非其故处者攷宋白续通典唐振武军汉定襄郡之盛乐也在隂山之阳黄河之北后魏所都盛乐是也在唐朔州北三百余里后魏孝文迁洛之后于定襄故城置朔州领盛乐广牧二郡唐初平突厥置云中都督府于盛乐贞观八年移云州云中郡及定襄县于今云州而云中都督府后又改单于都护府又改安北都护府由是云中定襄地名混乱不可考而盛乐则一也】务农息民国人悦之【史言拓跋珪所以兴】　三月大赦　泰山太守张愿以郡叛降翟辽【降户江翻】初谢欲使朱序屯梁国自屯彭城以北固河上西援洛阳朝议以征役既久欲令置戍而还防翟辽张愿继叛北方骚动谢罪乞解职诏慰谕令还淮隂　燕主垂追尊母兰氏为文昭皇后欲迁文明叚后以兰氏配享太祖【叚氏燕王皝之元妃兰氏皝之侧室也皝庙号太祖諡文明皇帝】诏百官议之皆以为当然【顺垂指也】博士刘详董谧以为尧母为帝喾妃位第三不以贵陵姜嫄【帝王纪曰帝喾有四妃元妃有邰氏女曰姜嫄生后稷次妃有娀氏女曰简狄生卨次妃陈丰氏女曰庆都生放勋次妃娵訾氏女曰常义生挚喾苦沃翻】明圣之道以至公为先文昭后宜立别庙垂怒逼之详谧曰上所欲为无问于臣臣案经奉礼不敢有贰垂乃不复问诸儒卒迁叚后以兰后代之【复扶又翻卒子戍翻】又以景昭可足浑后倾覆社稷追废之尊烈祖昭仪叚氏为景徳皇后配享烈祖【可足浑氏燕主隽之元妃也倾覆事见一百二卷海西公太和四年叚氏隽之侧室也隽庙号烈祖諡景昭皇帝】崔鸿曰齐桓公命诸侯无以妾为妻【孟子曰齐桓公葵丘之防初命曰诛不孝无易树子无以妾为妻】夫之于妻犹不可以妾代之况子而易其母乎春秋所称母以子贵者君母既没得以妾母为小君也【春秋公羊传曰桓幼而贵隠长而卑隠长又贤诸大夫扳隠而立之隠之立为桓立也隠长又贤何以不宜立立适以长不以贤立子以贵不以长桓何以贵母贵也母贵则子何以贵子以母贵母以子贵左氏传曰恵公元妃孟子孟子卒继室以声子生隠公宋武公生仲子为鲁夫人生桓公而恵公薨是以隠公立而奉之】至于享祀宗庙则成风终不得配庄公也【鲁荘公夫人姜氏成风者荘公之妾僖公之母也姜氏通于共仲弑闵公而欲立共仲不克遂孙于邾齐桓公杀之僖公既立请其丧以夫人之礼之】君父之所为臣子必习而效之犹形声之于影响也寳之逼杀其母【事见后一百八卷太元二十一年】由垂为之渐也尧舜之让犹为之哙之祸【事见二卷周愼靓王五年】况违礼而纵私者乎昔文姜得罪于桓公春秋不之废【鲁桓公之夫人曰文姜通于齐襄公桓公谪之夫人以告襄公遂杀桓公至荘公二十一年春秋书夫人姜氏薨二十二年书葬我小君文姜是不之废也】可足浑氏虽有罪于前朝【朝直遥翻】然小君之礼成矣垂以私憾废之【私憾谓譛杀垂妃叚氏又譛垂而逐之奔秦也】又立兄妾之无子者皆非礼也
