<!-- { "loadSidebar": true } -->
　　二年春正月丙寅以于阗国为毗沙都督府分其境内为十州以于阗王尉迟伏阇雄为毗沙都督【阗徒贤翻又徒见翻尉纡勿翻闇视遮翻】　辛未吐蕃遣其大臣论吐浑弥来请和且请与吐谷浑复修邻好【吐从瞰入声下同复扶又翻谷音浴】上不许　二月刘仁轨大破新罗之众于七重城【重音直龙翻】又使靺鞨浮海略新罗之南境斩获甚众仁轨引兵还【靺音末鞨音曷还从宣翻又音如字】诏以李谨行为安东镇抚大使【使疏吏翻下同】屯新罗之买肖城以经略之三战皆防新罗乃遣使入贡且谢罪上赦之复新罗王法敏官爵金仁问中道而还【使疏吏翻还音旋又如字】改封临海郡公　三月丁巳天后祀先蚕于邙山之阳【汉仪三月桑始生皇后亲桑于苑中蚕室养蚕千薄以上祠以中牢羊豕续汉志三月皇后帅公卿诸侯夫人蚕祠先蚕礼以少牢注云今蚕神曰苑防妇人寓氏公主唐制皇后歳祀一季春吉已享先蚕遂以亲桑蜀注曰通典先蚕天驷也】百官及朝集使皆陪位【朝直遥翻下同】　上苦风甚议使天后摄知国政中书侍郎同三品郝处俊曰天子理外后理内天之道也【记昏义曰天子听男教后听女顺天子理阳道后治隂德天子听外治后听内职教顺成俗外内和顺国家理治此之谓盛德】昔魏文着令虽有幼主不许皇后临朝所以杜祸乱之萌也【事见六十九巻魏文帝黄初三年】陛下奈何以髙祖太宗之天下不传之子孙而委之天后乎中书侍郎昌乐李义琰曰处俊之言至忠陛下宜听之【乐音洛】上乃止　天后多引文学之士著作郎元万顷【唐著作郎从五品上掌修撰碑志祝文祭文属袐书省】左史刘祎之等【龙朔改起居郎为左史】使之撰列女传臣轨百僚新戒乐书凡千余巻【撰士免翻】朝廷奏议及百司表疏时密令参决以分宰相之权【防所去翻】时人谓之北门学士【不从南衙于北门出入故云然】祎之子翼之子也【刘子翼仕隋以学行着】　夏四月庚辰以司农少卿韦机为司农卿机兼知东都营田受诏完葺宫苑有宦者于苑中犯法机杖之然后奏闻上以为能赐绢数十匹曰更有犯者卿即杖之不必奏也　初左千牛将军长安赵瓌尚髙祖女常乐公主生女为周王显妃公主颇为上所厚天后恶之【乐音洛恶乌路翻】辛巳妃坐废幽闭于内侍省食料给生者防人其突烟而已数日烟不出开视死腐矣瓌自定州刺史贬栝州刺史令公主随之官仍絶其朝谒【朝直遥翻】　太子仁孝谦谨上甚爱之礼接士大夫中外属心【属之欲翻】天后方逞其志太子奏请数迕旨【迕逆也数所角翻迕五故翻】由是失爱于天后义阳宣城二公主萧淑妃之女也坐母得罪幽于掖庭年逾三十不嫁太子见之惊恻遽奏请出降上许之天后怒即日以公主配当上翊卫权毅王遂古【亲勲翊三卫皆当上上时掌翻】己亥太子薨于合璧宫时人以为天后酖之也　【考异曰新书本纪云己亥天后杀皇太子新传云后将逞志奏请数怫旨从幸合璧宫遇酖薨唐歴云仁孝英果深为上所钟爱自升为太子敬礼大臣鸿儒之士未尝居有过之地以请嫁二公主失爱于天后不以夀终实录旧传皆不言遇酖按李泌对肃宗云髙宗有八子睿宗最幼天后所生四子自为行第故睿宗第四长曰孝敬皇帝为太子监国仁明孝悌天后方圗临朝乃酖杀孝敬立雍王贤为太子新书葢据此及唐歴也按之死其事不明今但云时人以为天后酖之也疑以传疑】壬寅车驾还洛阳宫五月戊申下诏朕方欲禅位皇太子而疾遽不起宜申往命加以尊名可諡为孝敬皇帝【帝子諡皇帝始此諡神至翻】六月戊寅立雍王贤为皇太子赦天下【雍于用翻】　天后恶慈州刺史杞王上金【宋白曰慈州春秋廧咎如之国汉为北屈县隋为汾州唐武德元年为西汾州五年改南汾州贞观八年改南汾州为慈州以州近慈乌戍故名孙愐曰因慈氏县名之上金帝后宫刘氏所生恶乌路翻】有司希防奏其辠秋七月上金坐解官澧州安置　八月庚寅葬孝敬皇帝于恭陵【恭陵在洛州缑氏县懊来山改名太平山】　戊戍以戴至德为右仆射庚子以刘仁轨为左仆射并同中书门下三品如故张文瓘为侍中郝处俊为中书令李敬为吏部尚书兼左庶子同中书门下三品如故刘仁轨戴至德更日受牒诉【尚辰羊翻更工衡翻】仁轨常以美言许之至德必据理难诘【难乃旦翻诘去吉翻】未尝与夺实有寃结者密为奏辩【为于伪翻】由是时誉皆归仁轨或问其故至德曰威福者人主之柄人臣安得盗取之上闻深重之有老妪欲诣仁轨陈牒误诣至德至德览之未终妪曰本谓是解事仆射乃不解事仆射邪【妪威遇翻解户买翻】归我牒至德笑而授之时人称其长者【长知两翻】文瓘时兼大理卿囚闻改官皆恸哭文瓘性严正诸司奏议多所纠驳上甚委之【驳比角翻】
　　仪鳯元年【是年十一月方改元】春正月壬戌徙冀王轮为相王纳州獠反【唐制仪鳯二年开山洞置纳州属卢州都督府獠鲁皓翻】敕黔州都督发兵讨之【黔音琴】　二月甲戌徙安东都防府于辽东故城【考异曰实録咸亨元年杨昉髙侃讨安舜始防安东都防府自平壤城移于辽东州仪鳯元年二月甲戌以】
　　【髙丽余众反叛移安东都防府于辽东城葢咸亨元年言移府者终言之也仪鳯元年言髙丽反者本其所以移也会要无咸亨元年移府事此年云移于辽东故城今从之】先是有华人任东官者悉罢之【先悉荐翻】徙熊津都督府于建安故城其百济户口先徙于徐兖等州者皆置于建安天后劝上封中岳癸未诏以今冬有事于嵩山【中岳嵩山在河南阳城县】　丁亥上幸汝州之温汤【汝州梁县西南五十里有温汤可以熟米又有黄女炀帝置温泉顿】　三月癸卯黄门侍郎来中书侍郎薛元超并同中书门下三品济之兄元超收之子也【来济尽忠而又死于封疆薛收事太宗于濳跃户登翻】　甲辰上还东都【还从宣翻又音如字】　闰月吐蕃冦鄯廓河芳等州【宋白曰叠州常芬县旧为吐谷浑所据周武成三年逐诸羌始有其地乃于三交筑城置甘松防又为三州县以常香郡建德三年改三川为常芬县仍立芳州以邑焉取地多芳草以名州隋废州唐复置吐从暾入声鄯时战翻】敕左监门卫中郎将令狐智通发兴鳯等州兵以御之【兴州汉武都沮县地后魏改为略阳县江左为武兴藩王国后魏以为武兴郡置兴州改略阳县为顺政县鳯州汉故道河池县地晋为仇池氐所据后魏置梁泉县西魏废帝置鳯州鄯时战翻监古衘翻将即亮翻】己卯诏以吐蕃犯塞停封中岳乙酉以洛州牧周王显为洮州道行军元帅将工部尚书刘审礼等十二摠管并州大都督相王轮为凉州道行军元帅将左卫大将军契苾何力等以讨吐蕃【洮土刀翻帅所类翻将即亮翻并卑经翻契欺讫翻苾毗必翻】二王皆不行　庚寅车驾西还　甲寅中书侍郎李义琰同中书门下三品　戊午车驾至九成宫　六月癸亥黄门侍郎晋陵髙智周同中书门下三品　秋八月乙未吐蕃冦叠州　壬寅敕桂广交黔等都督府比来注拟上人简择未精自今每四年遣五品已上清正官充使仍令御史同往注拟时人谓之南选【黔音琴比毗至翻使疏吏翻令力丁翻选须绢翻】　九月壬申大理奏左威卫大将军权善才左监门中郎将范懐义误斫昭陵柏辠当除名【监古衘翻将即亮翻】上特命杀之大理丞太原狄仁杰奏二人辠不当死【太原汉晋阳县隋改为太原县而以后齐所置龙山县为晋阳县并带并】州上曰善才等斫陵柏我不杀则为不孝仁杰固执不已上作色令出仁杰曰犯颜直谏自古以为难臣以为遇桀纣则难遇尧舜则易【易以豉翻】今法不至死而陛下特杀之是法不信于人也人何所措其手足且张释之有言设有盗长陵一抔土陛下何以处之【释之言见十四巻汉文帝三年抔薄侯翻处昌吕翻】今以一株柏杀二将军后代谓陛下为何如矣臣不敢奉诏者恐陷陛下于不道且羞见释之于地下故也上怒稍解二人除名流岭南后数日擢仁杰为侍御史初仁杰为并州法曹同僚郑崇质当使絶域【使疏吏翻】崇质母老且病仁杰曰彼母如此岂可使之有万里之忧诣长史蔺仁基请代之行【长知两翻蔺良刃翻】仁基素与司马李孝廉不叶因相谓曰吾軰岂可不自愧乎遂相与辑睦　冬十月车驾还京师【还从宣翻又音如字】　丁酉祫享太庙用太学博士史璨议禘后三年而祫祫后二年而禘【欧阳脩曰禘祫大祭也祫以昭穆合食于太祖而禘以审谛其尊卑此禘祫之义而为礼者失之至于年数不同祖宗失位议者莫知所从礼曰三年一祫五年一禘传曰五年再殷祭髙宗上元三年十月当祫而有司议其年数史璨等议以为新君丧毕而祫明年而禘自是之后五年而再祭葢后禘去前禘五年而祫常在禘后三年禘常在祫后二年鲁宣公八年禘僖公葢三年丧毕而祫明年而禘至八年而再禘昭公二十年禘至二十五年又禘此可知也时以其言有经据遂从之唐制国子博士正五品上掌教文武官二品已上国公子孙二品已上曾孙为生者太学博士正六品上掌教文武官五品已上郡县公子孙从三品曽孙之为生者祫胡夹翻璨仓按翻禘大计翻】　郇王素节萧淑妃之子也【郇音荀】警敏好学天后恶之【好呼到翻恶乌路翻】自岐州刺史左迁申州刺史【申州汉平氏鄳县地晋分置义阳郡南齐置司州后魏改郢州后周改申州隋改义州唐复曰申州岐州在京师西三百十五里至东都一千一百七十里申州至京师一千七百九十六里东都九百四十三里】干封初敕曰素节既有旧疾不须入朝【朝直遥翻】而素节实无疾自以久不得入觐乃着忠孝论王府仓曹参军张柬之因使濳封其论以进后见之诬以赃贿丙午降封鄱阳王袁州安置【东之封论以进欲以感动帝心岂知适所以速素节之罪乎袁州在京师东南三千五百八十里至东都二千一百六十一里】　十一月壬申改元赦天下　庚寅以李敬为中书令　十二月戊午以来为河南道大使薛元超为河北道大使尚书左丞鄢陵崔知悌国子司业郑祖为江南道大使【隋大业三年始置国子司业唐从四品下所职与祭酒同使疏吏翻鄢谒晩翻又于建翻又音偃】分道廵抚
