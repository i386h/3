<!-- { "loadSidebar": true } -->
　　安侯田蚡为太尉上雅向儒术婴蚡俱好儒推毂代赵绾为御史大夫兰陵王臧为郎中令【谓荐进贤者若推车毂然主于进也推吐雷翻毂古禄翻班志代县属代郡兰陵县属东海郡】绾请立明堂以朝诸侯【王者之堂所以正四时出教化自秦灭先王之礼其制不存朝直遥翻下同】且荐其师申公秋天子使使束帛加璧安车驷马以迎申公【古者髙车立乗安车坐乗据申公传安车以蒲裹轮孔頴达曰安车若今小车者古者乗四马之车立乗既老故乗一马小车坐乗也余按孔氏所谓小车乃古之大夫致事者适四方所乗私车也今加礼申公迎以驷马安车非小车也】既至见天子天子问治乱之事申公年八十余对曰为治者不在多言顾力行何如耳【治直吏翻】是时天子方好文词见申公对黙然然己招致则以为太中大夫舍鲁邸议明堂巡狩改歴服色事【汉制郡国皆立邸于京师申公鲁人故舍鲁邸】　是嵗内史成抵罪髠钳
　　二年冬十月淮南王安来朝上以安属为诸父而材髙甚尊重之【安淮南王长之子长于文帝为弟安于景帝为从弟于帝为诸父行】每宴见谈语昏暮然后罢【见贤遍翻】安雅善武安侯田蚡【雅素也】其入朝武安侯迎之覇上与语曰上无太子王亲髙皇帝孙行仁义天下莫不闻宫车一日晏驾非王尚谁立者安大喜厚遗蚡金钱财物【遗于季翻】　太皇窦太后好黄老言不悦儒术赵绾请毋奏事东宫【汉长乐宫在东太后居之故谓之东宫亦谓之东朝】窦太后大怒曰此欲复为新垣平邪【事见十五卷文帝十六年复扶又翻】隂求得赵绾王臧奸利事以让上上因废明堂事诸所兴为皆废下绾臧吏皆自杀【下遐嫁翻】丞相婴太尉蚡免申公亦以疾免归初景帝以太子太傅石奋及四子皆二千石乃集其门号奋为万石君【石姓卫大夫石碏之后师古曰集合也凡最计也摠合其一门之计五人为二千石故号万石君】万石君无文学而恭谨无与比子孙为小吏来归谒万石君必朝服见之不名【朝直遥翻】子孙有过失不责让为便坐【师古曰便坐于便侧之处非正室也坐徂卧翻】对案不食然后诸子相责因长老肉袒谢罪改之乃许子孙胜冠者在侧【胜音升】虽燕居必冠其执丧哀戚甚悼子孙遵教皆以孝谨闻乎郡国【闻音问】及赵绾王臧以文学获罪窦太后以为儒者文多质少【少诗沼翻】今万石君家不言而躬行乃以其长子建为郎中令少子庆为内史建在上侧事有可言屏人恣言极切至廷见如不能言者【谓事有当谏正者廷见谓于百官正朝毕集之时屛必郢翻见贤遍翻】上以是亲之庆尝为太仆御出【为上御车而出　考异曰按百官公卿表庆不为太仆盖尝摄职也】上问车中防马庆以防数马毕举手曰六马庆于诸子中最为简易矣【易以豉翻】窦婴田蚡既免以侯家居蚡虽不任职以王太后故亲幸数言事多效【谓言事多见听用数所角翻】士吏趋势利者【趋七喻翻】皆去婴而归蚡蚡日益横【为婴蚡交愬张本横户孟翻】春二月丙戌朔日有食之　三月乙未以太常栢至侯许昌为丞相【昌髙祖功臣许盎之孙栢至地阙】　初堂邑侯陈午尚帝姑馆陶公主嫖帝之为太子公主有力焉【班志堂邑县属临淮郡陈午髙祖功臣陈婴之孙馆陶县属魏郡公主援上为太子事见上卷景帝前七年】以其女为太子妃及即位妃为皇后窦太主恃功求请无厌【厌于盐翻】上患之皇后骄妬擅宠而无子与医钱凡九千万欲以求子然卒无之【卒子恤翻】后宠浸衰皇太后谓上曰汝新即位大臣未服先为明堂太皇太后已怒今又忤长主【忤五故翻长知两翻】必重得罪【重直用翻】妇人性易悦耳【易以豉翻】宜深慎之上乃于长主皇后复稍加恩礼【复扶又翻】上袚覇上【孟康曰袚除也于霸水上自袚除今之上已袚禊也袚音废又音拂】还过上姊平阳公主【班志平阳县属河东郡公主景帝女降平阳侯曹夀】悦讴者卫子夫【师古曰齐歌曰讴一侯翻】子夫母卫媪平阳公主家僮也【师古曰僮者婢妾之总称媪者年老之号非当时所呼也卫者举夫家姓媪乌皓翻】主因奉送子夫乃入宫恩宠日隆陈皇后闻之恚几死者数矣【恚于避翻愠怒也几居衣翻数所角翻】上愈怒子夫同母弟卫青其父郑季本平阳县吏给事侯家【师古曰县遣于侯家供事也】与卫媪私通而生青冒姓卫氏【冒姓者青本郑氏子而冒衞姓也】青长为侯家骑奴大长公主执囚青【大长公主即馆陶公主也长知两翻骑竒寄翻下同】欲杀之其友骑郎公孙敖与壮士簒取之【郎之骑从者郎中有车户骑三将逆取曰簒】上闻乃召青为建章监侍中【建章宫监据史太初元年起建章宫盖因旧宫而大起也青时为建章监而兼侍中】赏赐数日间累千金既而以子夫为夫人青为太中大夫　夏四月有星如日夜出　初置茂陵邑【班志茂陵邑属扶风黄图曰本槐里之茂乡武帝起陵邑在长安西北八十里】　时大臣议者多寃鼂错之防【鼂错事见上卷景帝前三年】务摧抑诸侯王数奏暴其过恶吹毛求疵【谓暴露其过恶数所角翻疵才斯翻病也瑕也】笞服其臣使证其君诸侯王莫不悲怨
