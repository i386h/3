<!-- { "loadSidebar": true } -->
　　【五年置麟州以处生羗属松州都督府十六年开山洞置溱州属黔州都督府旧志溱州至京师三千四百八十里东都四千二百里溱侧诜翻】味道贬集州元方贬绥州刺史【旧志集州京师西南一千四百二十五里至东都二千六百里绥州京师东北一千里至东都一千八百一十九里】初明堂既成太后命僧懐义作夹纻大像【纻直吕翻檾属今人谓之纻麻夹纻者以纻布夹缝为大像后所谓麻主是也】其小指中犹容数十人于明堂北构天堂以贮之【贮丁吕翻】堂始构为风所摧更构之日役万人采木江岭数年之间所费以万亿计府藏为之耗竭【藏徂浪翻为于伪翻】懐义用财如粪土太后一听之无所问每作无遮防用钱万缗士女云集又散钱十车使之争拾相蹈践有死者【践息浅翻】所在公私田宅多为僧有懐义颇厌入宫多居白马寺所度力士为僧者满千人侍御史周矩疑有奸谋固请按之太后曰卿姑退朕即令往矩至台懐义亦至乗马就阶而下坦腹于床矩召吏将按之遽跃马而去矩具奏其状太后曰此道人病风不足诘所度僧惟卿所处【诘去吉翻处昌吕翻】悉流远州迁矩天官员外郎乙未作无遮防于明堂凿地为阬深五丈【深式浸翻】结防为宫殿佛像皆于阬中引出之云自地涌出又杀牛取血画大像首髙二百尺云懐义刺膝血为之【髙居傲翻刺七亦翻】丙申张像于天津桥南设斋时御医沈南璆【唐六典尚药局属殿中省冇侍御医四人从六品上璆音求】亦得幸于太后懐义心愠【温于问翻】是夕宻烧天堂延及明堂火照城中如昼比明皆尽【比必利翻】暴风裂血像为数百叚太后耻而讳之但云内作工徒误烧麻主遂渉明堂时方酺宴左拾遗刘承庆请辍朝停酺以荅天谴【酺音蒲朝直遥翻】太后将从之姚璹曰防成周宣榭卜代愈隆汉武建章盛徳弥永【左传宣十五年夏成周宣榭火班书曰榭所以藏乐噐宣其名也汉武时柏梁台灾乃大营建章姚璹引二事傅以已説以逢君之恶】今明堂布政之所非宗庙也不应自贬损太后乃御端门观酺如平日命更造明堂天堂仍以懐义充使【使疏吏翻】又铸铜为九州鼎【神都鼎曰豫州髙一丈八尺受千八百石兾州鼎曰武兴雍州鼎曰长安兖州鼎曰日观青州鼎曰少阳徐州鼎曰车源扬州鼎曰江都荆州鼎曰江陵梁州鼎曰咸都八州鼎髙一丈四尺各受千二百石　考异曰旧传云懐义帅人作号头安置之按天册万嵗元年二月懐义死神功元年九鼎始成旧传误也或懐义死时方铸耳】及十二神【十二神子属鼠丑属牛寅属虎夘属兎辰属龙巳属蛇午属马未属羊申属猴酉属鸡戌属狗亥属猪】　皆髙一丈【髙古犒翻】各置其方先是河内老尼昼食一麻一米夜则烹宰宴乐畜弟子百余人滛秽靡所不为武什方自言能合长年药【先悉荐翻乐音洛畜吁玉翻合音阁】太后遣乗驿于岭南采药及明堂火尼入唁太后【唁鱼变翻】太后怒叱之曰汝常言能前知何以不言明堂火因斥还河内弟子及老胡等皆逃散又有发其奸者太后乃复召尼还麟趾寺弟子毕集敕给使掩捕尽获之【复扶又翻唐六典北齐内职有散给使五十人唐因之置内给使无常员属宫闱局凡宦人无官品者称内给使又冇小给使学生五十人】皆没为官婢什方还至偃师【偃师县属河南府在洛城东六十里】闻事露自绞死庚子以明堂火告庙下制求直言刘承庆上疏以为火发既从麻主后及总章所营佛舍恐劳无益请罢之又明堂所以统和天人【统他综翻】一旦焚毁臣下何心犹为酺宴忧喜相争伤于情性又陛下垂制愽访许陈至理而左史张鼎以为今旣火流王屋弥显大周之祥【武王代纣既渡河有火至于王屋流为乌马融曰王屋王所居屋】通事舍人逢敏奏称弥勒成道时有天魔烧宫七宝台须防散壊【魔莫婆翻考异曰佥载以七寳台散壊为姚璹之语今从实録】斯实謟妄之邪言非君臣之正论伏愿陛下干干翼翼【易曰君子终日干干夕惕若诗曰小心翼翼】无戾天人之心而兴不急之役则兆人防頼福禄无穷获嘉主簿彭城刘知几【获嘉县本汲县之新史乡汉武帝行幸过此闻获吕嘉因置获嘉县属河内郡后周置修武郡隋置殷州寻废州为获嘉县唐属懐州彭城县帯徐州几居希翻】表陈四事其一以为皇业权舆【尔雅权舆始也】天地开辟嗣君即位黎元更始【更工衡翻】时则借非常之庆以申再造之恩今六合清晏而赦令不息近则一年再降远则每嵗无遗至于违法悖礼之徒【悖蒲内翻下同】无頼不仁之軰编戸则寇攘为业当官则赃贿是求而元日之朝指期天泽重阳之莭伫降皇恩【重直龙翻】如其忖度咸果释免或有名垂结正罪将防决【度徒洛翻断丁乱翻】窃行货贿方便规求故致稽延毕霑寛宥用使俗多顽悖时罕防隅为善者不预恩光作恶者独承徼幸【徼古尧翻】古语曰小人之幸君子之不幸【太宗亦尝引是言】斯之谓也望陛下而今而后颇节于赦使黎氓知禁奸宄肃清其二以为海内具僚九品以上每嵗逢赦必赐阶勋【唐制文散阶二十九武散阶亦二十九勲级十有二转】至于朝野宴集公私聚防绯服众于青衣【上元敕四品服深绯五品服浅绯九品服深青朝直遥翻下同】象板多于木笏【唐制五品以上笏用象九品以上用木】皆荣非徳举位罕才升不知何者为妍蚩何者为羙恶臣望自今以后稍息私恩使有善者逾效忠勤无才者咸知勉励其三以为陛下临朝践极取士大广六品以下軄事清官遂乃方之土芥比之沙砾【砾音歴】若遂不加沙汰臣恐有秽皇风其四以为今之牧伯迁代太速倐来忽往蓬转萍流既懐茍且之谋何暇循良之政望自今刺史非三嵗以上不可迁官仍明察功过尤甄赏罚疏奏太后颇嘉之【甄稽延翻别也疏所去翻】是时官爵易得而法网严峻【易以防翻】故人竞为趋进而多防刑戮知几乃着思慎赋以刺时见志焉　丙午以王孝杰为朔方道行军摠管撃突厥　春二月己酉朔日有食之　僧懐义益骄恣太后恶之【恶乌路翻】既焚明堂心不自安言多不顺太后宻选宫人有力者百余人以防之壬子执之于瑶光殿前树下使建昌王武攸寜帅壮士敺杀之【帅读曰率敺乌口翻　考异曰旧传云又有发其隂谋者太平公主乳母张夫人令壮士防而缢杀之送尸白马寺其侍者僧徒皆流窜远恶处李啇隠宜都内人传云武后簒既久颇放纵耽内习不敬宗庙四方日有叛逆防豫不暇时宜都内人以唾壶进思有以諌者后坐帷下倚檀几与语问四方事宜内人曰大家知女卑于男邪后曰知内人曰古有女娲亦不正是天子佐伏羲理九州耳后世娘姥冇越出房閤断天下事皆不得其正多是辅昏主不然抱小儿独大家改夫姓改去钗钏袭服冠冕符瑞日至大臣不敢动真天子也然今内之弄臣狎人朝夕进御者乆未屏去妾疑此未当天意后曰何内人曰女隂也男阳也阳尊而隂卑虽大家以隂事主天然宜体取刚亢明烈以销群阳阳销然后隂得志也今狎防日至处大家夫宫尊位其势隂求阳也阳胜而隂亦防不可久也大家始今日能屛去男妾独立天下则阳之刚亢明烈可有矣如是过万万世男子益削女子益专妾之愿在此后虽不能尽用然即日下令诛作明堂者此盖文士寓言今从实録】送尸白马寺焚之以造塔　甲子太后去慈氏越古之号【去羗吕翻】　三月丙辰鳯阁侍郎同平章事周允元薨　夏四月天枢成【天枢其制若柱】髙一百五尺【髙占犒翻】径十二尺八面各径五尺下为鐡山周百七十尺以铜为蟠龙麒麟萦绕之上为腾云承露盘径三丈四龙人立捧火珠髙一丈工人毛婆罗造模武三思为文刻百官及四夷酋长名【髙古犒翻酋慈由翻长知两翻】太后自书其榜曰大周万国颂徳天枢　秋七月辛酉吐蕃寇临洮【临洮洮州洮土刀翻】以王孝杰为肃邉道行军大摠管以讨之　九月甲寅太后合祭天地于南郊加号天册金轮大圣皇帝赦天下改元【改元天册万嵗】　冬十月突厥黙啜遣使请降【使疏吏翻降戸江翻】太后喜册授左卫大将军归国公
