<!-- { "loadSidebar": true } -->
　　【位之际人莫知者若今年正旦日食逊位至它年正旦乃送章绶不得云人无知者盖止因今者正旦朝罢遂以灾异逊位不复起耳】卫瓘与舒书曰每与足下共论此事日日未果【瓘言亦欲逊位与共论此事日复一日未果如言】可谓瞻之在前忽焉在后矣【用论语顔渊之言】　夏慕容廆寇辽东故扶余王依虑子依罗求帅见人还复旧国请援于东夷校尉何龛【帅读曰率下同见贤遍翻见人谓见存之人也龛口含翻晋志曰武帝置南蛮校尉于襄阳西戎校尉于长安南夷校尉于宁州东夷校尉盖亦帝所置治辽东】龛遣督防贾沈将兵送之【魏晋之间方镇各置督防领兵之官也沈持林翻】廆遣其将孙丁帅骑邀之于路【骑奇寄翻】沈力战斩丁遂复扶余　秋匈奴胡都大博及萎莎胡各帅种落十万余口诣雍州降【杨正衡曰莎素和翻帅读曰率据晋书萎莎胡北狄种盖亦匈奴类也杜佑曰晋史云北狄各以部落为类其入居塞内者有屠各萎莎羌渠贺頼等种种章勇翻雍于用翻】　九月戊寅扶风武王骏薨冬十一月壬子以陇西王泰都督关中诸军事泰宣帝弟馗之子也【馗渠翻】是嵗鲜卑拓跋悉鹿卒【鹿一作禄】弟绰立【自泰始以来鲜卑慕容拓跋二】
　　【部日以彊盛故史着其世】
　　八年春正月戊申朔日有食之　太庙殿防九月改营太庙作者六万人　是嵗匈奴都督大豆得一育鞠等复帅众落万一千五百口来降【魏既分塞内匈奴为五部矣自去年来匈奴帅种落来降者十有余万口史不言所以处之之地此必自塞外来北匈奴之种落也复扶又翻】
　　九年春正月壬申朔日有食之【比三年正旦日食帝寻晏驾晋以大乱天之示戒盖昭昭矣】　夏六月庚子朔日有食之　郡国三十二大旱　秋八月壬子星陨如雨　地震




　　资治通鉴卷八十一
　　钦定四库全书
　　资治通鉴卷八十二　　　宋　司马光　撰
　　胡三省　音注
　　晋纪四【起屠维作噩尽着雍敦牂凡十年】
　　世祖武皇帝下
　　太康十年夏四月太庙成乙巳祫祭【祫大合祭也公羊传曰大祫者何合祭也其合祭奈何毁庙之主陈于太祖未毁庙之主皆升合食于太祖祫胡夹翻】大赦　慕容廆遣使请降【降户江翻】五月诏拜廆鲜卑都督廆谒见何龛以士大夫礼巾衣到门【魏晋间士大夫谒见尊贵以巾褠为礼褠单衣也龛口含翻】龛严兵以见之廆乃改服戎衣而入人问其故廆曰主人不以礼待客客何为哉龛闻之甚慙深敬异之【受降如受敌居邉之帅严兵以见四夷之客未为过也何必以为慙乎】时鲜卑宇文氏段氏方彊【段氏东部鲜卑也杜佑曰宇文莫槐出于辽东塞外代为鲜卑东部大人徒河叚疾六眷出辽西因乱被卖为渔阳乌桓大人厍傉家奴厍傉以其健使将人众诣辽西逐食遂招诱亡叛以至彊盛余按晋书王浚段疾六眷务勿尘之世子段氏自务勿尘以来强盛久矣疾六眷因乱被掠容或有之务勿尘既能为部落之帅恐不待其子招诱而后能彊盛也】数侵掠廆廆卑辞厚币以事之段国单于阶以女妻廆生皝仁昭【慕容段氏遂为婚姻之国数所角翻单音蝉妻七细翻】廆以辽东僻逺徙居徒河之青山【徒河县前汉属辽西后汉属辽东属国魏晋省并入昌黎郡界后慕容氏复置徒河县拓跋魏太武真君八年并徒河入昌黎郡广兴县杜佑曰徒河青山在营州郡城东百九十里】　冬十月复明堂及南郊五帝位【明堂南郊除五帝座见七十九卷泰始二年】　十一月丙辰尚书令济北成矦荀朂卒【济子礼翻】朂有才思【思相吏翻】善伺人主意【伺相吏翻】以是能固其宠久在中书专管机事及迁尚书甚罔怅【罔与惘同惘失志之貌怅亦恨望失志之貌】人有贺之者朂曰夺我凤皇池诸君何贺邪　帝极意声色遂至成疾杨骏忌汝南王亮排出之甲申以亮为侍中大司马假黄钺大都督督豫州诸军事治许昌徙南阳王东为秦王都督闗中诸军事始平王玮为楚王都督荆州诸军事濮阳王允为淮南王都督扬江二州诸军事【按惠帝元康元年有司奏荆扬二州疆土旷逺统理尤难于是割扬州之豫章鄱阳庐陵临川南康建安晋安荆州之桂阳安成武昌合十郡置江州则此时未有江州也疑江二二字衍更俟博考濮博木翻】并假节之国【晋制都督诸军事有使持节有持节有假节使持节得杀二千石以下持节杀无官位人若军事与使持节同假节惟军事得杀犯军令者】立皇子乂为长沙王頴为成都王晏为呉王炽为豫章王演为代王皇孙遹为广陵王【炽昌志翻遹以律翻】又封淮南王子迪为汉王楚王子仪为毗陵王徙扶风王畅为顺阳王畅弟歆为新野公畅骏之子也【畅嗣骏爵而不居关中之任故徙封】琅邪王觐弟澹为东武公繇为东安公觐伷之子也【晋制宗室封郡公者制度如小国王澹徒览翻又徒滥翻伷音胄】初帝以才人谢玖赐太子【才人位次美人李延寿曰晋武帝采汉魏之制三夫人九嫔之下有美人才人中才人爵视千石以下玖举有翻】生皇孙遹宫中尝夜失火帝登楼望之遹年五嵗牵帝裾入闇中曰暮夜仓猝宐备非常不可令照见人主帝由是奇之尝对羣臣称遹似宣帝故天下咸归仰之帝知太子不才然恃遹明慧故无废立之心复用王佑之谋【佑王济从兄也与羊祜等并事文帝帝宠任之复扶又翻下复以同】以太子母弟柬玮允分镇要害【要害谓雍荆扬之地】又恐杨氏之偪复以佑为北军中候典禁兵帝为皇孙遹高选僚佐【为干伪翻】以散骑常侍刘寔志行清素命为广陵王傅【自魏以来王国置师友晋避景帝讳改师为傅行下孟翻】寔以时俗喜进趣【喜许记翻趣读曰趋】少亷譲【少诗沼翻】欲令初除官通谢章者必推贤让能乃得通之一官缺则择为人所让最多者用之以为人情争则欲毁已所不如譲则竞推于胜已故世争则优劣难分时让则贤智显出当此时也能退身脩已则譲之者多矣虽欲守贫贱不可得也驰骛进趋而欲人见譲犹却行而求前也淮南相刘颂【王国置相汉制也晋后改为内史】上疏曰陛下以法禁寛纵积之有素未可一旦以直绳御下此诚时宐也然至于矫世救弊自宐渐就清肃譬犹行舟虽不横截迅流然当渐靡而徃稍向所趋然后得济也【此引济川为譬也济大川者虽不横絶大川乱流而渡然必因水势渐靡而行舟向其所趋以登陆之路然后汔济否则为水势所使不能制舟以向所趋不得登岸矣】自泰始以来将三十年【帝受禅改元泰始至是二十五年】凡诸事业不茂既徃【言立事造业不加茂于徃时也】以陛下明圣犹未反叔世之敝以成始初之隆传之后世不无虑乎使夫异时大业或有不安其忧责犹在陛下也臣闻为社稷计莫若封建亲贤然宐审量事埶可使诸矦率义而动者其力足以维带京邑若包藏祸心其埶不足独以有为其齐此甚难陛下宐与达古今之士深共筹之【帝之使诸王分镇而内不足以齐之此刘颂所为深虑也】周之诸矦有罪诛放其身而国祚不泯【如周烹齐哀公而立其弟静宣王诛鲁矦伯御而立孝公之类】汉之诸矦有罪或无子者国随以亡【见前后汉纪】今宐反汉之敝循周之旧则下固而上安矣【余谓晋之所以待藩王者其宐不在此也】天下至大万事至众人君至少【少始绍翻】同于天日是以圣王之化执要于已委务于下非恶劳而好逸【好呼到翻】诚以政体宐然也夫居事始以别能否甚难察也【别彼列翻】因成败以分功罪甚易识也【易以豉翻下居易同】今陛下每精于造始而怠于考终此政功所以未善也人主诚能居易执要论功罪于成败之后则羣下无所逃其诛赏矣古者六卿分职冡宰为师【周礼天官冡宰地官司徒春官宗伯夏官司马秋官司寇冬官司空是为六卿而冡宰总之】秦汉已来九列执事丞相都总【此西都以前制也】今尚书制断诸卿奉成【自汉光武以来以吏事责尚书事归台阁诸卿奉成而已断丁乱翻】于古制为太重可出众事付外寺【外寺谓诸卿寺】使得专之尚书统领大纲若丞相之为嵗终课功校簿赏罚而已斯亦可矣今动皆受成于上上之所失不得复以罪下【复扶又翻】嵗终事功不建不知所责也夫细过谬妄人情之所必有而悉纠以法则朝野无立人矣近世以来为监司者类大纲不振而微过必举【御史台官及诸州刺史皆监司也朝直遥翻监工衔翻】盖由畏避豪强而又惧职事之旷则谨宻网以罗微罪使奏劾相接状似尽公而挠法在其中矣【劾户槩翻又户得翻挠奴教翻】是以圣王不善碎宻之案必责凶猾之奏则害政之奸自然禽矣夫创业之勲在于立教定制使遗风系人心余烈匡防弱后世凭之虽昏犹明虽愚若智乃足尚也【言法制脩明虽后嗣昏愚有所据依则其冶犹若明智之为也此言盖指太子不能克隆堂构而帝又无典则以贻子孙也然茍非其人道不虚行以刘禅之庸而辅之以诸葛亮则昭烈虽死犹不死也孔明死则孔明治蜀之法制虽存禅不能守之矣】至夫脩饰官署凡诸作役恒伤太过【恒户登翻】不患不举此将来所不须于陛下而自能者也今勤所不须以伤所凭窃以为过矣帝皆不能用　诏以刘渊为匈奴北部都尉【时改匈奴五部帅为五部都尉】渊轻财好施【好呼到翻施式智翻】倾心接物五部豪桀幽冀名儒多徃归之【为刘渊得众以移晋祚张本】奚轲男女十万口来降【奚轲亦夷种也】
　　孝惠皇帝上之上【讳衷字正度武帝第二子也谥法柔质慈民曰惠】
