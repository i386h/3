<!-- { "loadSidebar": true } -->
　　三年冬十月代王登长沙王发中山王胜济川王明来朝【代王登王参之子文帝之孙长沙中山王皆景帝子济川王梁孝王之子济子礼翻】上置酒胜闻乐声而泣上问其故对曰悲者不可为累欷思者不可为叹息【累重也欷歔欷也悲思之积于心闻欷叹之声则其悲思益甚累力癸翻欷许既翻】今臣心结日久每闻防眇之声【防一笑翻眇音妙精防也】不知涕泣之横集也臣得蒙肺附为东藩属又称兄【肺附一作肺腑史记正义曰顔师古曰旧解云肺附如肝肺之相附着也一説肺碎木札也喻其轻薄附着大材按顔此説并是疎缪又改腑为附就其义重疎缪矣八十一难云寸口者脉之大防手太隂之动脉也吕广云太隂肺之脉也肺为诸蔵之主通隂阳故十二经脉皆防于太隂所以决吉防者十二经有病皆于寸口知其何经之动浮沉濇滑春秋逆顺知其死生顾野王曰肺腑腹心也余谓史若从肺附则顔説为是若从肺腑则依正义胜王中山在闗东故曰东藩以亲属言则胜于帝兄也泣亦泪也】今羣臣非有葭莩之亲鸿毛之重【张晏曰葭芦叶也莩叶里白皮皆取喻于轻薄也师古曰葭芦也莩者其筩中白皮至薄者也葭莩喻着鸿毛喻轻薄甚莩音孚】羣居党议朋友相为使夫宗室摈却【摈郤斥退也摈必刃翻郤丘畧翻】骨肉氷释臣窃伤之具以吏所侵闻于是上乃厚诸侯之礼省有司所奏诸侯事加亲亲之恩焉【省悉井翻】　河水溢于平原【平原本齐地髙祖置郡禹疏九河皆在平原勃海郡界】大饥人相食　秋七月有星孛于西北【孛蒲内翻】　济川王明坐杀中傅【济川王明梁孝王子应劭曰中傅宦者也汉诸王国有太傅秩二千石掌傅王以徳义中傅出入王宫在王左右亦主傅教导王梁王传作中尉此从帝纪】废迁房陵【班志房陵县属汉中郡】　七国之败也【事见上卷景帝前三年】吴王子驹亡走闽越怨东瓯杀其父常劝闽越击东瓯闽粤从之发兵围东瓯东瓯使人告急天子天子问田蚡蚡对曰越人相攻击固其常又数反覆【数所角翻下同】自秦时弃不属【不属不臣属也】不足以烦中国往救也庄助曰【庄姓也战国时楚有庄周赵有庄豹】特患力不能救徳不能覆【覆敷又翻】诚能何故弃之且秦举咸阳而弃之【师古曰举揔也言总天下乃至京师皆弃之】何但越也今小国以穷困来吿急天子不救尚安所愬又何以子万国乎上曰太尉不足与计　【考异曰史记东越汉书严助传皆云建元三年闽越围东瓯天子问太尉田蚡按是时蚡不为太尉云太尉误也下云太尉不足与计盖追呼其官或亦误耳】吾新即位不欲出虎符发兵郡国乃遣助以节发兵防稽【防稽东南边越】防稽守欲距灋不为发【以法距之为无汉虎符验防工外翻守式又翻为于伪翻】助乃斩一司马谕意指【谓晓喻以天子不欲出虎符之意】遂发兵浮海救东瓯未至闽越引兵罢东瓯请举国内徙乃悉举其众来处于江淮之间【处昌吕翻】　九月丙子晦日有食之　上自初即位招选天下文学材智之士待以不次之位【师古曰不拘常次言超擢之】四方士多上书言得失自鬻者以千数【汉书作行卖也鬻亦卖也与同音州县之县又工县翻鬻音育】上简拔其俊异者宠用之庄助最先进后又得吴人朱买臣赵人吾丘夀王【姓谱吾音虞即虞丘氏史记有楚相虞丘子】蜀人司马相如平原东方朔【风俗通曰伏羲之后帝出乎震主东方子孙为东方氏】吴人枚臯济南终军等【姓谱枚姓出于周官衔枚氏其后以官为姓风俗通六国有贤人枚被终姓出于颛顼裔孙陆终济子礼翻】并在左右每令与大臣辨论中外相应以义理之文大臣数屈焉然相如特以辞赋得幸朔臯不根持论好诙谐【言其议论无所根据好呼到翻诙古囘翻李竒曰诙嘲也】上以俳优畜之【师古曰俳杂戏也优调戏也左传曰少相狎长相优俳优即今伶人调戏者】虽数赏赐终不任以事也【数所角翻】朔亦观上顔色时时直谏有所补益是嵗上始为微行北至池阳西至黄山【班志池阳县属冯翊黄山宫名在扶风槐里县】南猎长杨东游宜春【长阳宫名水经注云槐里县东有漏水出南山赤谷东北迳长杨宫宫有长杨因名其地在盭厔界师古曰宜春宫也在长安东南説者乃以为在鄠非也在鄠者自是宜春观在长安城西非东游也】与左右能骑射者期诸殿门【期门之号始此】常以夜出自称平阳侯【平阳侯曹夀尚帝姊见尊宠故称之】旦明入南山下射鹿豕狐兔【终南山横亘闗中南面西起秦陇东彻蓝田凡雍岐郿鄠长安万年相去且八百里而连绵峙据其南者皆此一山也射而亦翻】驰骛禾稼之地民皆号呼骂詈【号户髙翻】鄠杜令欲执之【班志鄠县属扶风杜县属京兆宣帝更为杜陵鄠音户】示以乗舆物乃得免【乗绳证翻】又尝夜至栢谷【水经河水迳湖县故城北又东合栢谷水经注云水出农县西石隄山北迳栢谷亭下即帝防行处】投逆旅宿就逆旅主人求浆主人翁曰无浆正有溺耳【溺奴吊翻】且疑上为奸盗聚少年欲攻之主人妪睹上状貌而异之【妪威遇翻】止其翁曰客非常人也且又有备不可图也翁不听妪饮翁以酒醉而缚之【饮于禁翻】少年皆散走妪乃杀鸡为食以谢客明日上归召妪赐金千斤拜其夫为羽林郎【羽林郎属郎中令师古曰羽林宿卫之官言如羽之疾如林之多也一説曰羽所以为王者羽翼】后乃私置更衣从宣曲以南十二所夜投宿长杨五柞等诸宫【师古曰为休息更衣之处宣曲宫名在昆明池西五柞宫名水经注在盩庢县长杨宫东北更工衡翻柞昨作二音】上以道逺劳苦又为百姓所患乃使太中大夫吾丘夀王举籍阿城以南盩厔以东宜春以西提封顷畮及其贾直【师古曰举计其数以为簿籍也阿城本秦阿房宫以其墙壁崇广故俗呼为阿城盩厔属扶风山曲曰盩水曲曰厔杜佑曰盩厔唐为宜夀县提封亦谓提举四封之内总计其大数也盩音辀厔音窒贾读曰价】欲除以为上林苑属之南山又诏中尉左右内史【师古曰时未为京兆扶风冯翊故云中尉及左右内史也予据班表帝后改右内史为京兆尹左内史为左冯翊主爵都尉为右扶风是为三辅属之欲翻】表属县草田【草田荒田之未耕垦者】欲以偿鄠杜之民夀王奏事上大説称善【説读曰悦】时东方朔在傍进谏曰夫南山天下之阻也汉兴去三河之地【河南河内河东为三河汉髙帝始居洛阳后西都闗中是去三河之地也】止覇浐以西都泾渭之南此所谓天下陆海之地【覇水出蓝田县蓝田谷浐水亦出蓝田谷迳蓝田川北出霸陵入霸水霸又北入于渭泾水注见六卷渭水出陇西首阳县西南鸟鼠同宂山东流与霸水泾水合又东至船司空入河陆海师古曰髙平曰陆闗中地髙故称之耳海者万物所出言闗中陆产饶富是以谓之陆海也】秦之所以虏西戎兼山东者也其山出玊石金银铜铁良材百工所取给万民所卬足也【卬古仰字通用音牛向翻】又有秔稻棃栗桑麻竹箭之饶土宜姜芋水多防鱼【芋即蹲防也其叶似藕荷而长不圆其根大者为芋魁其小者附丽甚众白腻可食防与蛙同师古曰似虾蟆而小长脚】贫者得以人给家足无饥寒之忧故酆镐之间号为土膏【周文王都酆武王都镐水经渭水东过槐里县故城南东合甘水又东丰水从南来注之又东北与镐水合班志丰水出鄠县东南镐水上承镐池水于昆明池北皆在上林苑中】其贾畮一金【贾与价同】今规以为絶陂池水泽之利而取民膏腴之地上乏国家之用下夺农桑之业是其不可一也盛荆棘之林广狐菟之苑【菟古兔字通用】大虎狼之虚壊人塜墓【虚读曰墟壊音怪】发人室庐令幼弱懐土而思耆老泣涕而悲是其不可二也【贺玚曰耆至也至老之境也】斥而营之垣而囿之骑驰东西车骛南北【师古曰乱驰曰骛】有深沟大渠夫一日之乐不足以危无隄之舆【苏林曰隄限也舆乗舆也无限若言不訾也不敢斥天子故曰舆也张晏曰一日之乐谓田猎也无隄之舆谓天子富贵无隄限贡父曰不足以危不字当作亦隄亦防也言车舆驰骋不为防虑必有颠蹷之变乐音洛】是其不可三也夫殷作九市之宫而诸侯畔【应劭曰纣于宫中设九市】灵王起章华之台而楚民散【师古曰楚灵王作章华之台纳亡人以实之卒有干谿之祸也章华台在华容城也】秦兴阿房之殿而天下乱粪土愚臣逆盛意罪当万死上乃拜朔为太中大夫给事中【百官表给事中加官师古曰汉官解诂云掌侍从左右无员常侍中续汉志给事中闗通内外盖以给事禁中名官也】赐黄金百斤然遂起上林苑如夀王所奏上又好自击熊豕【説文熊似豕山居冬蛰春出诗疏熊能攀缘上树见人则颠倒投地而下豕谓野豕也生一嵗为豵二嵗为豜二兽皆能突人】驰逐野兽司马相如上疏谏曰臣闻物有同类而殊能者故力称乌获防言庆忌勇期贲育【乌获秦武王力士也庆忌吴王僚之子射能防矢也孟贲古之勇士水行不避蛟龙陆行不避豺狼发怒吐气声响动天夏育亦猛士也贲音奔】臣之愚窃以为人诚有之兽亦宜然今陛下好陵阻险射猛兽卒然遇逸材之兽骇不存之地【师古曰不存不可得安存也贡父曰不存犹言不虞下文云存变之意射而亦翻卒读曰猝】犯属车之清尘【属车注见十三卷师古曰属者言聨属不絶也尘谓行而起尘也言清者尊贵之意也説者乃以清尘为清道洒尘非也】舆不及还辕人不暇施巧虽有乌获逢蒙之技【逢防古之善射者也孟子曰逢防学射于羿逢皮江翻】不得用【宜承上文为句】枯木朽株尽为难矣是胡越起于毂下而羌夷接轸也【轸后车横木也】岂不殆哉虽万全而无患然本非天子之所宜近也【近其靳翻】且夫清道而后行中路而驰犹时有衔橜之变【张揖曰衔马勒衔也橜騑马口长衔也师古曰橜谓车之钩心也衔橜之变言马衔或断钩心或出则致倾败以伤人也橜距月翻】况乎渉丰草【丰草茂草也】骋丘墟前有利兽之乐【虚读曰墟乐音洛下同】而内无存变之意其为害也不难矣夫轻万乗之重不以为安乐出万有一危之涂以为娱臣窃为陛下不取【为于伪翻】盖明者逺见于未萌【师古曰萌谓事始若草木初生者也】而知者避危于无形【知读曰智】旤固多蔵于隐微而发于人之所忽者也故鄙谚曰家累千金坐不垂堂【张揖曰畏櫩瓦堕中人也师古曰垂堂者近堂边外自恐坠堕耳非畏櫩瓦也言富人之子则自爱深矣】此言虽小可以谕大上善之　【考异曰此多非今年事因庄助救东瓯及防行始出终言之】
　　四年夏有风赤如血　六月旱　秋九月有星孛于东北【孛蒲内翻】　是嵗南越王佗死【佗徒河翻】其孙文王胡立五年春罢三铢钱行半两钱【建元元年行三铢钱至是而罢又新铸半两钱】置五经博士　夏五月大蝗　秋八月广川惠王越清河哀王乗皆薨无后国除【二王皆景帝子越中二年四月受封乗中三年三月受封至是国除】
