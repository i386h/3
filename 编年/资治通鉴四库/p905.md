<!-- { "loadSidebar": true } -->
　　延载元年【是年五月改元】正月丙戌太后享万象神宫　突厥可汗骨笃禄卒其子防弟黙啜自立为可汗腊月甲戌黙啜宼灵州　室韦反【北史曰室韦盖契丹之类其南者为契丹在北者为室韦新书室韦契丹别种东胡之北邉盖丁零苖裔也地据黄龙北傍峱越河直京师东北七千里东黒水靺鞨西突厥南契丹北渤海其国无君长惟大酋皆号莫贺咄筦摄其部而附于突厥】遣右鹰卫大将军李多祚击破之　春一月以娄师徳为河源等军检校营田大使【使疏吏翻下同】　二月武威道摠管王孝杰破吐蕃防论赞刅突厥可汗俀子等于冷泉及大岭【俀子西突厥部所立也俀吐猥翻弱也大岭谷名】各三万余人碎叶镇守使韩思忠破泥熟俟斤等万余人【俟渠之翻考异曰此事诸书皆无唯统纪有之綂纪又破吐蕃万泥勲没防城此语不可暁今删去】　庚午以僧懐义为代北道行军大摠管【考异曰实録新纪皆云伐逆道今从旧懐义传】以讨黙啜　三月甲申以鳯阁舍人苏味道为鳯阁侍郎同平章事李昭徳检校内史更以僧懐义为朔方道行军大摠管以李昭徳为长史苏味道为司马帅契苾明曹仁师沙咤忠义等十八将军以讨黙啜【帅读曰率下同契欺讫翻苾毗必翻咤陟加翻】未行虏退而止昭徳尝与懐义议事失其防懐义挞之昭徳惶惧请罪夏四月壬戍以夏官尚书武威道大摠管王孝杰同鳯阁鸾台三品　五月魏王承嗣等二万六千余人上尊号曰越古金轮圣神皇帝【上时掌翻】甲午御则天门楼受尊号赦天下改元　天授中遣监察御史夀春裴懐古安集西南蛮六月癸丑永昌蛮酋薫期帅部落二十余万戸内附【姚州境冇永昌蛮居永昌郡地薫期新书作董期监古衘翻酋慈由翻】　河内有老尼居神都麟趾寺与嵩山人韦什方等以妖妄惑众【尼女夷翻妖于乔翻】尼自号净光如来云能知未然什方自云吴赤乌年生又有老胡亦自言五百嵗云见薛师已二百年矣【僧懐义本冯小实也太后使与薛绍通昭穆故考胡谓之薛师】容貎愈少【少诗照翻】太后甚信重之赐什方姓武氏秋七月癸未以什方为正諌大夫同平章事制云迈轩代之广成【荘子曰广成子居崆峒之上黄帝立于下风而问道广成子曰吾修身千二百嵗矣吾形未尝衰黄帝名轩辕因曰轩氏】逾汉朝之河上【葛洪曰河上公者莫知其姓名也汉文帝时结草庵于河之滨文帝从之问老子河上公曰余注是经以来千七百余年朝直遥翻】八月什方乞还山制罢遣之戊辰以王孝杰为瀚海道行军摠管仍受朔方道行军大摠管薛懐义节度　己巳以司宾少卿姚璹为纳言左肃政中丞原武杨再思为鸾台侍郎洛州司马杜景俭为鳯阁侍郎并同平章事豆卢钦望请京官九品以上输两月俸以赡军【唐制一品月俸八千食料一千八百杂用一千二百二品月俸六千五百食料一千五百杂用一千三品月俸五千一百食料一千一百杂用九百四品月俸三千五百食料七百杂用七百五品月俸三千食料杂用六百六品月俸二千食料杂用四百七品月俸一千七百五十食料杂用三百五十八品月俸一千三百食料三百杂用二百五十九品月俸一千五十食料二百五十杂用二百行署月俸一百四十食料三十俸扶用翻赡昌艶翻】转帖百官令拜表【转帖者止书一帖使吏以转示百官】百官但赴拜不知何事拾遗王求礼谓钦望曰明公禄厚输之无伤卑官贫廹柰何不使其知而欺夺之乎钦望正色拒之既上表【上时掌翻】求礼进言曰陛下富有四海军国有储何借贫官九品之俸而欺夺之姚璹曰求礼不识大体求礼曰如姚璹为识大体者邪事遂寝　戊寅鸾台侍郎同平章事崔元综坐事流振州　武三思帅四夷酋长请铸铜銕为天枢立于端门之外【端门洛阳皇城正南门】铭纪功徳黜唐颂周以姚璹为督作使【使疏吏翻】诸胡聚钱百万亿买铜銕不能足赋民间农器以足之　九月壬午朔日有食之　殿中丞来俊臣坐赃贬同州参军王义流琼州【曹魏初置殿中监隋炀帝置少监及丞旧志琼州至两京与崖州道里相类　考异曰统纪云万嵗通天元年五月监察御史纪履忠劾奏御史中丞来俊臣犯状有五请下狱理罪御史台纪履忠与来俊臣不恊具衣冠而弹之不果黜授顔城尉俊臣诛授左领军卫胄曹新传云俊臣纳贾人金为御史纪履忠所劾下狱当死后忠其上变得不诛免为民按旧传云俊臣为履忠所告下狱长夀二年除殿中丞又坐赃出为同州参军万嵗通天元年召为合宫尉统纪云万嵗通天元年纪履忠劾奏误也王义传云延载元年俊臣贬义亦流琼州是俊臣长夀二年已前坐赃下狱此年又坐赃贬今从旧传】诈称敕追还至汉北侍御史胡元礼遇之按验得其奸状杖杀之内史李昭徳恃太后委遇颇专权使气人多疾之前鲁王府功曹参军丘愔上疏攻之【唐诸王府功曹参军事正七品上掌文官簿书考课陈设愔于今翻上时掌翻下长上同防所据翻】其畧曰陛下天授以前万机独断【断丁乱翻】自长夀以来委任昭徳参奉机密献可替否事有便利不预谘谋要待画日将行【凡制敕皆进画日而后行】方乃别生驳异【驳比角翻】扬露专擅显示于人归羙引愆义不如此【善则称君过则称已人臣之义也】又曰臣观其胆乃大于身鼻息所冲上拂云汉又曰蠓宂坏隄针芒写气权重一去收之极难长上果毅邓注【唐六典长上折冲果毅应宿卫者并一日上两日下】又着石论数千言述昭徳专权之状鳯阁舍人逢敏取奏之【逢皮江翻】太后由是恶昭徳壬寅贬昭徳为南宾尉【恶乌路翻南宾县属钦州本汉合浦县地隋开皇十八年置南宾县】寻又免死流窜　太后出黎花一枝以示宰相宰相皆以为瑞杜景俭独曰今草木黄落而此更发荣隂阳不时咎在臣等因拜谢太后曰卿真宰相也【相悉亮翻】　冬十月壬申以文昌右丞李元素为鳯阁侍郎左肃政中丞周允元检校鳯阁侍郎并同平章事【校古効翻】允元豫州人也　岭南獠反以容州都督张遇为桂永等州经畧大使以讨之【容州汉合浦县地隋为合浦郡之北流县唐武徳四年分置铜州贞观元年改容州因容山为名獠鲁皓翻使疏吏翻】
　　天册万嵗元年【是年九月改元天册万嵗】正月辛巳朔太后加号慈氏越古金轮圣神皇帝赦天下改元证圣　周允元与司刑少卿皇甫文僃奏内史豆卢钦望同平章事韦巨源杜景俭苏味道陆元方附防李昭徳不能匡正钦望贬赵州【旧志赵州至京师东北一千八百四十二里东都一千三十三里】巨源贬麟州【考异曰旧纪传新纪表传皆作鄜州统纪作瀛州实録唐歴作麟州今从之】景俭贬溱州【贞观】
