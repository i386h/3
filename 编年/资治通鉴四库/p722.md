<!-- { "loadSidebar": true } -->
　　为征东将军尚书令胡僧祐等皆进位号使引兵东下陆法和请还既至谓绎曰侯景自然平矣蜀贼将至请守险以待之【法和知武陵王纪必东下】乃引兵屯峡口【巫峡之口也】庚申王僧辩至汉口先攻鲁山擒支化仁送江陵辛酉攻郢州克其罗城斩首千级宋子仙退据金城僧辩四面起土山攻之豫州刺史荀朗自巢湖出濡须邀景破其后军【荀朗起兵据巢湖帝密诏授豫州刺史使讨景】景奔归船前后相失太子船入枞阳浦【枞七容翻】船中腹心皆劝太子因此入北太子曰自国家防败志不图生主上蒙尘宁忍违离左右【防息浪翻离力智翻】吾今若去是乃叛父非避贼也因涕泗呜咽即命前进【毛诗注自目曰涕自鼻曰泗史言哀太子之孝】甲子宋子仙等困蹙乞输郢城身还就景王僧辩伪许之命给船百艘以安其意【艘苏刀翻】子仙谓为信然浮舟将僧辩命杜龛帅精勇千人攀堞而上【龛苦含翻帅读曰率下同堞达协翻上时掌翻】鼔噪奄进水军主宋遥帅楼船暗江云合【言楼船四合如云江为之暗】子仙且战且走至自杨浦【白杨浦葢去郢城未逺】大破之周铁虎生擒子仙及丁和送江陵杀之　庚午齐主以司马子如高祖之旧复以为太尉【是年三月齐主免子如官复扶又翻】　江安侯圆正为西阳太守【宋白曰江安县本汉江阳县地】寛和好施【好呼到翻施式智翻】归附者众有兵一万湘东王绎欲图之署为平南将军及至弗见使南平王恪与之饮醉因囚之内省分其部曲使人告其罪荆益之舋自此起矣【圎正武陵王纪第二子也为纪东下攻绎张本舋许觐翻】　陈霸先引兵发南康灨石旧有二十四滩会水暴涨数丈三百里间巨石皆没霸先进顿西昌【章贡图经曰东江源于汀州界之新乐山经雩都而防于章水西江导源于南安大庾县之聂都山与贡水合防于赣水二水合而为赣在州治后北流一百八十里至万安县界由万安而上为滩十有八怪石如精鐡突兀亷厉错峙波靣自赣水而上信丰寕都俱有石碛险阻视十八滩故俚俗以为上下三百里赣石吴立西昌县属庐陵郡今在吉州太和县界】铁勒将伐柔然突厥酋长土门邀击破之尽降其众
　　五万余落【厥九勿翻酋慈秋翻长知两翻降户江翻】土门恃其彊盛求婚于柔然柔然头兵可汗大怒使人詈辱之曰尔我之锻奴也【突厥本柔然铁工故云然可从刋入声汗音寒詈力智翻】何敢发是言土门亦怒杀其使者遂与之絶而求婚于魏魏丞相泰以长乐公主妻之【使防吏翻乐音洛妻七细翻】　秋七月乙亥湘东王绎以长沙王韶监郢州事【监工衘翻】丁亥侯景还至建康　【考异曰典略作六月壬戌太清纪作七月二十日今从梁帝纪】于庆自鄱阳还豫章侯瑱闭门拒之庆走江州据郭黙城【走音奏晋将郭黙反时所筑城也瑱它甸反又音镇】绎以瑱为兖州刺史【据瑱授南兖州刺史】景悉杀瑱子弟【侯景留瑱子弟为质见上卷上年】辛丑王僧辩乘胜下湓城【下遐嫁翻】陈霸先帅所部三万人将会之屯于巴丘【此吴所置巴丘县也属庐陵郡界帅读曰率】西军乏食【王僧辩之军自荆州来故谓之西军】霸先有粮五十万石分三十万石以资之八月壬寅朔王僧辩前军袭于庆庆弃郭黙城走范希荣亦弃寻阳城走晋熙王僧振等起兵围郡城僧辩遣沙州刺史丁道贵助之【魏收志梁武帝置沙州治白沙闗城领建宁齐安郡当在黄州黄冈县界】任延和等弃城走【任音壬】湘东王绎命僧辩且顿寻阳以待诸军之集初景既克建康常言吴儿怯弱易以掩取【易弋豉翻】当须拓定中原然后为帝景尚帝女溧阳公主嬖之妨于政事【溧音栗嬖卑义翻又博计翻】王伟屡谏景景以告主主有恶言伟恐为所谗因说景除帝【说式芮翻】及景自巴陵败归猛将多死【谓宋子仙之属将即亮翻】自恐不能久存欲早登大位王伟曰自古移鼎【武王克商迁九鼎于洛邑故后之夺人之国者率谓之移鼎】必须废立既示我威权且絶彼民望景从之使前寿光殿学士谢昊为诏书以为弟侄争立【弟谓湘东王绎武陵王纪侄谓河东王誉岳阳王詧】星辰失次皆由朕非正绪召乱致灾宜禅位于豫章王栋使吕季略赍入逼帝书之栋欢之子也【华容公欢昭明太子之子】戊午景遣卫尉卿彭隽等帅兵入殿废帝为晋安王幽于永福省悉撤内外侍卫使突骑左右守之墙垣悉布枳棘【枳似橘而多刺棘似枣而多刺帅读曰率骑奇寄翻枳诸氏翻】庚申下诏迎豫章王栋栋时幽拘廪饩甚薄【饩许气翻】仰蔬茹为食方与妃张氏鉏葵【葵菜也】法驾奄至栋惊不知所为泣而升辇景杀哀太子大器寻阳王大心西阳王大钧建平王大球义安王大昕及王矦在建康者二十余人太子神明端嶷【嶷鱼力翻】于景党未尝屈意所亲窃问之太子曰贼若于事义未须见杀【事义犹言事宜也】吾虽陵慢呵叱终不敢言若见杀时至虽一日百拜亦无所益又曰殿下今居困阨而神貌怡然不贬平日何也【贬损也】太子曰吾自度死日必在贼前【度徒洛翻】若诸叔能灭贼贼必先见杀然后就死若其不然贼亦杀我以取富贵安能以必死之命为无益之愁乎及难【难乃旦翻】太子顔色不变徐曰久知此事嗟其晩耳刑者将以衣带绞之太子曰此不能见杀命取帐绳绞之而絶壬戌栋即帝位　【考异曰典略作壬辰误今从太清纪】大赦改元天正太尉郭元建闻之自秦郡驰还谓景曰主上先帝太子既无愆失何得废之景曰王伟劝吾云早除民望吾故从之以安天下元建曰吾挟天子令诸侯犹惧不济无故废之乃所以自危何安之有景欲迎帝复位以栋为太孙王伟曰废立大事岂可数改邪乃止【数所角翻】乙丑景又使杀南海王大临于吴郡南郡王大连于姑孰　【考异曰太清纪云于九江今从梁书】安陆王大春于会稽高唐王大壮于京口【大临时为吴郡太守大连时为江州刺史在姑孰大春时为东扬州刺史姚思亷梁书大壮作大庄始封高唐郡公后进封新兴王时为南徐州刺史皆就杀之会工外翻】以太子妃赐郭元建元建曰岂有皇太子妃乃为人妾乎竟不与相见听使入道丙寅追尊昭明太子为昭明皇帝豫章安王为安皇帝【华容公欢进封豫章王薨諡曰安】金华敬妃为敬太皇太后【昭明太子妃蔡氏昭明既薨武帝为妃别立金华宫供侍一同常仪薨諡曰敬按敬妃已薨只当追諡皇后以从夫曰太皇太后非也】豫章太妃王氏为皇太后妃张氏为皇后以刘神茂为司空　九月癸巳齐主如赵定二州【五代志赵郡大陆县旧曰广同置殷州及南钜鹿郡后改为南赵郡改殷州为定州治中山】遂如晋阳己亥湘东王绎以尚书令王僧辩为江州刺史江州刺史陈霸先为东扬州刺史　王伟説侯景弑太宗以絶众心【侯景尊帝庙号曰高宗元帝追諡曰简文皇帝庙号太宗说式芮翻】景从之冬十月壬寅夜伟与左卫将军彭隽王修纂进酒于太宗曰丞相以陛下幽忧既久使臣等来上寿【上时掌翻】太宗笑曰已禅帝位何得言陛下此寿酒将不尽此乎【言夀将尽于此酒】于是隽等赍曲项琵琶【杜佑曰傅琵琶赋云汉遣公主嫁乌孙念其行道思慕故使工人裁筝筑为马上之乐今观其器中虚外实天地象也盘圆柄直除阳叙也柱十有二配律吕也四法四时也以方俗语之曰琵琶取其易于外国也风俗通云以手琵琶因以为名释名曰推手前曰秘引手却曰把杜絷曰秦人苦长城之役鼗而鼔之并未详孰是今清乐奏琵琶俗谓之秦汉子圎头修颈而小疑是鼗之遗制傅云体圆柄直柱十有二其他皆兊上锐下曲项形制稍大本出胡中俗是汉制兼用两制者谓之秦汉据此事则南朝似无曲项琵琶刘昫曰琵琶四曲项琵琶五出胡中】与太宗极饮太宗知将见杀因尽醉曰不圗为乐之至于斯也【乐音洛】既醉而寝伟乃出隽进土囊修纂坐其上而殂【年四十九】伟撤门扉为棺迁殡于城北酒库中太宗自幽絷之后无复侍者及纸【复扶又翻】乃书壁及板障【柱间不为壁以板为障施以丹漆因谓之板障】为诗及文数百篇辞甚凄怆【怆丑亮翻】景諡曰明皇帝庙号高宗　侯景之逼江陵也湘东王绎求援于魏命梁秦二州刺史宜丰侯循以南郑与魏【晋志豫章郡有宜丰县】召循还江陵循以无故输城非忠臣之节【考异曰南史宜丰侯修今从梁书】报曰请待改命魏太师泰遣大将军达奚武将兵三万取汉中【将即亮翻】又遣大将军王雄出子午谷攻上津【五代志西城郡丰利县梁置南上洛郡西魏改郡曰丰利后周省郡入上津郡唐以上津为县属商州】循遣记室参军沛人刘璠求援于武陵王纪【璠孚袁翻】纪遣潼州刺史杨干运救之循恢之子也【鄱阳王恢武帝之弟】王僧辩等闻太宗殂丙辰啓湘东王绎请上尊号【上时掌翻下复上同考异曰典略作乙卯今从太清纪】绎弗许　司空东道行台刘神茂闻侯景自巴丘败还隂谋叛景吴中士大夫咸劝之乃与仪同三司尹思合刘归义王曅云麾将军元頵等据东阳以应江陵【頵居筠翻又纡纶翻】遣頵及别将李占下据建德江口【五代志东阳郡金华县隋废建徳县入焉唐武徳四年复置建徳县分为睦州治所今东阳江新安江合于州城南十里将即亮翻】张彪攻永嘉克之新安民程灵洗起兵据郡以应神茂于是浙江以东皆附江陵湘东王绎以灵洗为谯州刺史领新安太守【程灵洗字涤洗读如字湘东以刺史宠灵洗实领新安太守职】　十一月乙亥王僧辩等复上表劝进【复扶又翻】湘东王绎不许戊寅绎以湘州刺史安南侯方矩为中卫将军以自副　【考异曰梁书在八月辛亥今从太清纪】方矩方诸之弟也以南平王恪为湘州刺史侯景以赵伯超为东道行台据钱塘以田迁为军司据富春以李庆绪为中军都督谢答仁为右厢都督李遵为左厢都督以讨刘神茂己卯加侯景九锡汉国置丞相以下官己丑豫章王
