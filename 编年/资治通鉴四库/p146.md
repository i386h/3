<!-- { "loadSidebar": true } -->
　　四年春正月匈奴单于来朝　赦天下徒　三月癸丑朔日有食之　琅琊太守杨肜与王凤连昏【如淳曰连昏者昏家之姻亲也肜音以中翻】其郡有灾害丞相王商按问之凤以为请商不听竟奏免肜奏果寝不下【下遐嫁翻下同】凤以是怨商隂求其短使频阳耿定上书【频阳县属左冯翊】言商与父傅婢通及女弟淫乱奴杀其私夫【师古曰私夫女弟之私与奸通者】疑商教使天子以为暗昩之过不足以伤大臣凤固争下其事司【句断下遐嫁翻】太中大夫蜀郡张匡素佞巧复上书极言诋毁商【复扶又翻】有司奏请召商诣诏狱上素重商知匡言多险制曰勿治【治直之翻】凤固争之夏四月壬寅诏收商丞相印绶商免相三日发病欧血薨諡曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿衞者有司奏请除国邑有诏长子安嗣爵为乐昌侯【宣帝之母党防矣】　上之为太子也受论语于莲勺张禹【莲勺音辇酌】及即位赐爵关内侯拜为诸吏光禄大夫秩中二千石给事中领尚书事禹与王凤并领尚书内不自安数病上书乞骸骨【数所角翻下同】欲退避凤上不许抚待愈厚六月丙戌以禹为丞相封安昌侯【恩泽侯表安昌侯食邑于汝南】　庚戌楚孝王嚣薨　初武帝通西域罽賔自以絶逺汉兵不能至独不服【罽賔国治循鲜城去长安万二千二百里不属都防罽音计】数剽杀汉使【数所角翻师古曰剽刼也音频妙翻】乆之汉使者文忠与容屈王子隂末赴合谋攻杀其王【王曰乌头劳即数杀汉使者也】立隂末赴为罽賔王后军赵徳使罽賔与隂末赴相失隂末赴锁琅当德【师古曰相失相失意也琅当长锁也若今之禁系人锁矣琅音郎】杀副已下七十余人遣使者上书谢孝元帝以其絶域不録放其使者于县度【县度在乌秅国西县度者石山也谿谷不通以绳索相引而度县古悬字通师古曰悬绳而度也乌秅郑氏音鷃拏师古曰乌音一加翻秅音直加翻急言之声如鷃拏耳非正音也】絶而不通及帝即位复遣使谢罪【复扶又翻下同】汉欲遣使者报送其使杜钦説王凤曰前罽賔王隂末赴本汉所立后卒畔逆【説输芮翻卒子恤翻】夫德莫大于有国子民罪莫大于执杀使者所以不报恩不惧诛者自知絶逺兵不至也有求则卑辞无欲则骄慢终不可怀服凡中国所以为通厚蛮夷防快其求者为壤比而为寇【师古曰比近也为其土壤接近能为寇也防音苦颊翻为壤之为于伪翻比毗寐翻】今县度之阸非罽賔所能越也其乡慕不足以安西域【乡读曰向】虽不附不能危城郭前亲逆节恶暴西域【师古曰暴谓章露也】故絶而不通今悔过来而无亲属贵人奉献者皆行贾贱人【贾音古下同】欲通货市买以献为名故烦使者送至县度恐失实见欺凡遣使送客者欲为防护寇害也【为于伪翻】起皮山南更不属汉之国四五【皮山国去长安万五千里师古曰言经歴不属汉者凡四五国更音工衡翻】斥士百余人五分夜击刁斗自守【师古曰夜有五更分而持之】尚时为所侵盗驴畜负粮须诸国禀食得以自赡【师古曰禀给也赡足也食读曰飤下同】国或贫小不能食或桀黠不肯给【黠下八翻】拥彊汉之节馁山谷之闲乞匄无所得【师古曰匄亦乞也音工大翻】离一二旬则人畜弃捐旷野而不反又歴大头痛小头痛之山赤土身热之阪令人身热无色头痛呕吐驴畜尽然【呕一口翻吐土故翻畜许救翻下同】又有三池盘石阪道陿者尺六七寸长者径三十里临峥嵘不测之深【陿与狭同师古曰峥嵘深险之貌峥音仕耕翻嵘音宏余谓峥嵘山峻貌】行者骑歩相持【骑竒寄翻】绳索相引【索昔各翻】二千余里乃到县度畜坠未半阬谷尽靡碎【师古曰靡散也音縻】人堕势不得相收视险阻危害不可胜言【胜音升】圣王分九州制五服【师古曰九州冀兖豫青徐荆扬梁雍也五服甸侯绥要荒余谓此言禹迹也周职方九州有幽并无徐梁又分为九服】务盛内不求外今遣使者承至尊之命送蛮夷之贾劳吏士之众渉危难之路【贾音古难乃旦翻】罢敝所恃以事无用【师古曰罢读曰疲所恃谓中国之人无用谓逺方蛮夷之国】非乆长计也使者业已受节可至皮山而还【师古曰言已立计遣之不能即止可至皮山也】于是凤白从钦言罽賔实利赏赐贾市【贾音古】其使数年而壹至云
　　阳朔元年【应劭曰时隂盛阳防故改元曰阳朔欲阳气之苏息也师古曰应説非也朔始也以山阳火生石中言阳气之始】春二月丁未晦日有食之　三月赦天下徒　冬京兆尹泰山王章下狱死【下遐稼翻】时大将军凤用事上谦让无所颛左右尝荐光禄大夫刘向少子歆通逹有异材上召见歆诵读诗赋甚悦之欲以为中常侍【百官表中常侍加官得出入禁中盖此时以士人为之东都始纯用宦者】召取衣冠临当拜左右皆曰未晓大将军【师古曰晓犹白余谓晓开谕也】上曰此小事何须闗大将军左右叩头争之上于是语凤凤以为不可乃止【刘向忠于汉室子歆附从王莽得无由此邪爵赏之柄不自上出则贪爵禄茍富贵之人视其柄所在而趋之矣语牛倨翻】王氏子弟皆卿大夫侍中诸曹分据埶官满朝廷杜钦见凤専政泰重戒之曰愿将军由周公之谦惧损穰侯之威放武安之欲毋使范睢之徒得间其説【周公相成王管蔡流言周公狼跋而东其惧可知矣吐握以下士其谦可知矣穰侯范睢事见周纪武安侯田蚡事见武帝纪间居苋翻】凤不听时上无继嗣体常不平【师古曰言多疾疢】定陶共王来朝【共读曰恭下同】太后与上承先帝意遇共王甚厚赏赐十倍于它王不以徃事为纎介【师古曰徃事谓先帝时欲以代太子也言无纎介之嫌】留之京师不遣归国上谓共王我未有子人命不讳【师古曰人命无常不可讳】一朝有它【师古曰它谓晏驾也】且不复相见【复扶又翻】尔长留侍我矣其后天子疾益有瘳共王因留国邸【定陶邸也】旦夕侍上上甚亲重之大将军凤心不便共王在京师防日食凤因言日食隂盛之象定陶王虽亲于礼当奉藩在国今留侍京师诡正非常【师古曰诡违也】故天见戒【见贤遍翻】宜遣王之国上不得已于凤而许之共王辞去上与相对涕泣而决【决与诀同别也】王章素刚直敢言虽为凤所举【章以选为京兆凤所举也】非凤専权不亲附凤乃奏封事言日食之咎皆凤専权蔽主之过上召见章延问以事【见贤遍翻】章对曰天道聪明佑善而灾恶以瑞应而符效今陛下以未有继嗣引近定陶王【近其靳翻】所以承宗庙重社稷上顺天心下安百姓此正议善事当有祥瑞何故致灾异灾异之发为大臣専政者也【为于伪翻】今闻大将军猥归日食之咎于定陶王【师古曰猥犹曲也】建遣之国【师古曰建立其议也】茍欲使天子孤立于上颛擅朝事以便其私非忠臣也【朝直遥翻】且日食隂侵阳臣颛君之咎今政事大小皆自凤出天子曽不壹举手凤不内省责【省悉井翻】反归咎善人推逺定陶王【推吐雷翻逺于愿翻】且凤诬罔不忠非一事也前丞相乐昌侯商本以先帝外属【商宣帝舅王武之子】内行笃【行下孟翻】有威重位歴将相国家柱石臣也其人守正不肯屈节随凤委曲卒用闺门之事为凤所罢【卒子恤翻】身以忧死众庶愍之又凤知其小妇弟张美人己尝适人【师古曰小妇妾也弟谓女弟即妹也今俗犹谓妾为小妻】于礼不宜配御至尊托以为宜子内之后宫茍以私其妻弟闻张美人未尝任身就馆也【师古曰是则不为宜子明凤所言非实妇人将生子及月辰出就他馆任读曰姙】且羌胡尚杀首子以荡肠正世【师古曰荡洗涤也言妇初来所生之子或他姓】况于天子而近已出之女也【已出谓己出嫁也近其靳翻】此三者皆大事陛下所自见足以知其余及它所不见者【师古曰以所见者譬之则不见者可知】凤不可令乆典事宜退使就第选忠贤以代之自凤之白罢商后遣定陶王也上不能平及闻章言天子感寤纳之谓章曰防京兆尹直言【师古曰防无也】吾不闻社稷计且唯贤知贤君试为朕求可以自辅者【为于伪翻下同】于是章奏封事荐信都王舅琅邪太守冯野王忠信质直智谋有余上自为太子时数闻野王名【数所角翻】方倚以代凤章每召见上辄辟左右【见贤遍翻师古曰辟读曰辟】时太后从弟子侍中音【元后传曰太后从弟长乐卫尉子侍中音师古曰者太后之叔父也音则从父弟余据后云音以从舅用事则顔注良是】独侧聴具知章言以语凤【语牛倨翻】凤闻之甚忧惧杜钦令凤出就第上疏乞骸骨其辞指甚哀太后闻之为垂涕不御食【为于伪翻御进也】上少而亲倚凤【少诗照翻】弗忍废乃优诏报凤彊起之【彊其两翻】于是凤起视事上使尚书劾奏章知野王前以王舅出补吏而私荐之【成帝立有司奏野王王舅不宜备九卿出为上郡太守】欲令在朝阿附诸侯【朝直遥翻】又知张美人体御至尊而妄称引羌胡杀子荡肠非所宜言下章吏【下遐稼翻】廷尉致其大逆罪【致文致也】以为比上夷狄欲絶继嗣之端背畔天子【背蒲妹翻】私为定陶王章竟死狱中妻子徙合浦【合音蛤】自是公卿见凤侧目而视冯野王惧不自安遂病满三月赐告与妻子归杜陵就医药大将军凤风御史中丞劾奏野王【师古曰风读曰讽劾户槩翻又户得翻】赐告养病而私自便【师古曰便安也音频面翻】持虎符出界归家奉诏不敬杜钦奏记于凤曰二千石病赐告得归有故事不得去郡亡着令【如淳曰律施行无不得去郡之文也亡读曰无】传曰赏疑従予所以广恩劝功也【师古曰疑当赏不当赏则与之疑厚薄则从厚予读曰与】罚疑从去所以慎刑阙难知也【师古曰疑当罚不当罚则赦之疑轻重则从轻去谓赦之也】今释令与故事而假不敬之法【师古曰释废去也假谓假托法律以致其罪】甚违阙疑从去之意即以二千石守千里之地任兵马之重【任音壬】不宜去郡将以制刑为后法者则野王之罪在未制令前也刑赏大信不可不慎凤不聴竟免野王官时众庶多寃王章讥朝廷者钦欲救其过复説凤曰京兆尹章所坐事宻自京师不晓况于逺方恐天下不知章实有罪而以为坐言事如是塞争引之原【复扶又翻下同説输芮翻塞悉则翻争读曰诤师古曰争引谓引事类以諌争之也一曰下有諌争之言上引而纳之也】损寛明之徳钦愚以为宜因章事举直言极諌并见郎従官【従才用翻】展尽其意加于徃前以明示四方使天下咸知主上圣明不以言罪下也若此则流言消释疑惑着明凤白行其防焉【杜钦之罪浮于谷永以其与王凤计议为之文过也】　是嵗陈留太守薛宣为左冯翊宣为郡所至有声迹宣子恵为彭城令宣尝过其县心知恵不能不问以吏事或问宣何不教戒恵以吏职宣笑曰吏道以法令为师可问而知及能与不能自有资材何可学也众人传称以宣言为然【时人虽以宣言为然实未必然也】
