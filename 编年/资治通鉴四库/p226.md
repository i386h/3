<!-- { "loadSidebar": true } -->
　　【朔望不合也】上命治厯编防李梵等综校其状【治直之翻防音欣梵扶中翻】作四分厯　【考异曰按王莽初已废太初用三统厯今云太初失天益逺盖光武中兴废莽厯复用太初也续汉志又云自太初元年始用三统厯按三统厯刘歆所造云太初元年始用误也】二月甲寅始施行之　帝之为太子也受尚书于东郡太守汝南张酺【续汉志东郡去雒阳八百余里酺薄乎翻】丙辰帝东廵幸东郡引酺及门生并郡县掾史并会庭中【东郡庭也掾俞绢翻】帝先备弟子之仪使酺讲尚书一篇然后脩君臣之礼赏赐殊特莫不沾洽行过任城幸郑均舍赐尚书禄以终其身时人号为白衣尚书【先是均事帝为尚书数纳忠言帝敬重之谢病归任城今禄以尚书任音壬】　乙丑帝耕于定陶辛未幸泰山柴告岱宗【书舜典至于岱宗柴孔安国注曰泰山为四岳所宗燔柴祭天告至】进幸奉髙壬申宗祀五帝于汶上明堂【汶上明堂武帝所作在奉高县西南四里汶音问】丙子赦天下进幸济南【济南国在雒阳东千八百里贤曰济南故城在淄州长山县西北济子礼翻】三月己丑幸鲁庚寅祀孔子于阙里【续汉志鲁县古曲阜有阙里孔子所居】及七十二弟子【自顔回以下七十余人】作六代之乐【黄帝曰云门尧曰咸池舜曰大韶禹曰大夏汤曰大濩周曰大武】大会孔氏男子二十以上者六十二人帝谓孔僖曰今日之会宁于卿宗有光荣乎对曰臣闻明王圣主莫不尊师贵道今陛下亲屈万乗辱临敝里此乃崇礼先师增煇圣德【先师谓孔子】至于光荣非所敢承帝大笑曰非圣者子孙焉有斯言乎【焉于防翻】拜僖郎中　壬辰帝幸东平追念献王谓其诸子曰思其人至其乡其处在其人亡因泣下沾襟遂幸献王陵【贤曰陵在今郓州峗山南峗音鱼委翻】祠以太牢亲拜祠坐【坐徂卧翻】哭泣尽哀献王之归国也【事见四十二卷明帝永平四年】骠骑府吏丁牧周栩以献王爱贤下士不忍去之遂为王家大夫数十年事祖及孙【献王及子懐王忠及今王敞栩况羽翻下遐稼翻】帝闻之皆引见【见贤遍翻】既愍其淹滞且欲献王德美即皆擢为议郎乙未幸东阿北登太行山至天井闗【行戸刚翻】夏四月乙卯还宫庚申假于祖祢【虞书一歳廵四岳归格于艺祖孔安国注曰廵狩四岳然后归告至文祖之庙贤曰假至也音格祢父庙】　五月徙江陵王恭为六安王【恭封六安王以庐江郡为国在雒阳东一千七百里】秋七月庚子诏曰春秋重三正慎三微【贤曰三正谓天地人之正所以有三者由有三微之月王者所当奉而成之礼记曰正朔三而改文质再而复三微者三正之始万物皆微物色不同故王者取法焉十一月时阳气始施于黄泉之下色皆赤赤者阳气故周为天正色尚赤十二月万物始芽而色白白者隂气故殷为地正色尚白十三月万物莩甲而出其色皆黑人得加功展业故夏为人正色尚黑尚书大传曰夏以十三月为正平旦为朔殷以十二月为正鸡鸣为朔周以十一月为正夜半为朔必以三微之月为正者当尔之时物皆尚微王者受命当扶微理弱奉承之义也】其定律无以十一月十二月报囚止用冬初十月而巳　冬南单于遣兵与北虏温禺犊王战于涿邪山斩获而还武威太守孟云上言北虏以前既和亲而南部复徃抄掠【复扶又翻】北单于谓汉欺之谋欲犯塞谓宜还南所掠生口以慰安其意诏百官议于朝堂【朝直遥翻】太尉郑司空第五伦以为不可许司徒桓虞及太仆袁安以为当与之因大言激厉虞曰诸言当还生口者皆为不忠虞廷叱之伦及大鸿胪韦彪皆作色变容【胪陵如翻】司校尉举奏等等皆上印绶谢诏报曰久议沈滞【沈持林翻】各有所志盖事以议从策由众定訚訚衎衎得礼之容【贤曰訚訚忠正貎衎衎和乐貎訚鱼巾翻衎音侃又苦旦翻】寑嘿抑心更非朝廷之福【寑息也】君何尤而深谢其各冠履帝乃下诏曰江海所以长百川者以其下之也【老子曰江海所以为百谷王者以其善下也长知两翻下遐稼翻】少加屈下尚何足病况今与匈奴君臣分定【少诗沼翻分扶问翻】辞顺约明贡献累至岂宜违信自受其曲其敕度辽及领中郎将厐奋倍雇南部所得生口以还北虏【领中郎将领防匈奴中郎将也贤曰雇赏报也】其南部斩首获生计功受赏如常科
　　三年春正月丙申帝北廵辛丑耕于懐二月乙丑敇侍御史司空曰方春所过毋得有所伐杀车可以引避引避之騑马可辍解辍解之【侍御史掌举劾司空掌土功车驾行幸则侍御史掌举劾道路之不如法司空帅工徒治道路修桥梁故皆敕之贤曰夹辕为服马服马外为騑马孔頴达曰车有一辕而四马驾之中央两马夹辕者名服马两边名騑马亦曰骖马騑音非】戊辰进幸中山出长城【贤曰史记蒙恬为秦筑长城西自临洮东至海余谓此非秦长城盖赵所筑长城也】癸酉还幸元氏三月己卯进幸赵【赵国在雒阳北一千一百里】辛卯还宫太尉郑数陈侍中窦宪权势太盛【数所角翻】言甚苦切宪疾之会奏宪党尚书张林雒阳令杨光在官贪残书奏吏与光故旧因以告之光报宪宪奏大臣漏泄密事帝诘让【诘去吉翻】夏四月丙寅收印绶自诣廷尉诏敇出之因乞骸骨归未许病笃上书陈谢曰窦宪奸恶贯天达地海内疑惑贤愚疾恶【恶乌路翻】谓宪何术以迷主上近日王氏之祸昞然可见【谓王氏以戚属而成簒国之祸昞音炳】陛下处天子之尊【处昌吕翻】保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以猒人鬼愤结之望【猒一艳翻满也　考异曰袁纪云为尚书仆射乌孙王遣子入侍上问当答其使否对曰乌孙前为大单于所攻陛下使小单于徃救之尚未赏今如答之小单于不当怨乎上以议问侍中窦宪对曰礼有徃来章句诸生不达国体上遂答乌孙小单于忿恚攻金城郡杀太守任昌上谓曰朕前不从君议果如此对曰窦宪奸臣也有少正卯之行未被两观之诛陛下前何为用其议按肃宗时无小单于寇金城事今不取】帝省章遣医视病比至已薨【省悉景翻比必寐翻】　以大司农宋由为太尉　司空第五伦以老病乞身【委身以事君则身非我有故于其老而乞退也谓之乞身犹言乞骸骨也】五月丙子赐策罢以二千石俸终其身伦奉公尽节言事无所依违【若依若违两可不决之论也】性质慤少文采【少诗沼翻】在位以贞白称或问伦曰公有私乎对曰昔人有与吾千里马者吾虽不受每三公有所选举心不能忘亦终不用也若是者岂可谓无私乎　以太仆袁安为司空　秋八月乙丑帝幸安邑观盐池【安邑县属河东郡盐池在县西南杨佺期洛阳记曰河东盐池长七十里广七里水气紫色许慎曰河东盐池袤五十一里广七里周百一十六里郦道元曰安邑盐池上承盐水水出东南薄山西北流迳巫咸山北又迳安邑故城南又西流注于盐池水出石盐自然即成朝取夕复终无减损唯山暴雨澍甘泽潢潦奔逸则盐池用耗故公私共堨水迳防其滛滥故谓之盐水亦为堨水也池西又有一池谓之女盐泽东西二十五里南北二十里在猗氏故城南土人乡俗引水裂沃麻分灌川野畦水耗竭土自成盐即所谓咸醝也而味苦贤曰在今蒲州虞乡县西】九月还宫　烧当羗迷吾复与弟号吾及诸种反【复扶又翻种章勇翻】号吾先轻入寇陇西界督掾季章追之【督掾郡掾之督燧者】生得号吾将诣郡号吾曰独杀我无损于羗诚得生归必悉罢兵不复犯塞陇西太守张纡放遣之羌即为解散【为于伪翻】各归故地迷吾退居河北归义城【河北逢留大河之北也归义城本汉所筑以招来诸羗之归义者】　疏勒王忠从康居王借兵还据损中【忠叛见上卷元年贤曰损中未详东观记作顿中续汉书及华峤书并作损中本或作桢未知孰是余按西域传灵帝建宁三年凉州刺史孟佗遣兵讨疏勒攻桢中城桢中是也】遣使诈降于班超超知其奸而伪许之忠从轻骑诣超超斩之因击破其众南道遂通楚许太后薨【楚王英之徙也许太后留楚宫】诏改葬楚王英追爵諡曰楚厉矦【諡法杀戮无辜曰厉】　帝以颍川郭躬为廷尉决狱断刑【断丁乱翻】多依矜恕条诸重文可从轻者四十一奏之事皆施行　博士鲁国曹褒上疏以为宜定文制着成汉礼太常巢堪【巢姓有巢氏之后春秋有巢牛臣】以为一世大典非褒所定【言非褒所能定】不可许帝知诸儒拘挛【挛吕贠翻】难与图始【贤曰拘挛由拘束也】朝廷礼宪宜以时立乃拜褒侍中武司马班固以为宜广集诸儒共议得失【百官志武司马主南宫武门秩比千石】帝曰谚言作舍道边三年不成会礼之家名为聚讼【会礼言会而议礼贤曰聚讼言相争不定也】互生疑异笔不得下昔尧作大章一防足矣【尧作乐曰大章记曰大章章之也贤曰防尧乐官吕氏春秋曰鲁哀公问于孔子曰乐正防一足矣皇侃曰章明也民乐尧德大明故名乐曰大章】
