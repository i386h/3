<!-- { "loadSidebar": true } -->
　　未东谢酋长谢元深南谢酋长谢强来朝诸谢皆南蛮别种在黔州之西【东谢蛮在西爨之南居黔州之西三百里南谢蛮在隋牂柯郡地南百里有桂领闗酋慈由翻长知两翻朝直遥翻下同种章勇翻黔音琴】诏以东谢为应州南谢为庄州黔州都督【宋白曰黔州黔中郡秦置汉通谓五溪之地又为武陵郡之酉阳县地武帝于此置涪陵县蜀先主立黔安郡后周建德三年置黔州贞观四年移州治于涪陵江东彭水之东】是时逺方诸国来朝贡者甚众服装诡异中书侍郎顔师古请图写以示后作王防图从之　【考异曰实录新旧传皆云正防图按汲冢周书有王防篇栁宗元铙鼔歌吕述黠戛斯朝贡图皆作王防今从之】乙丑牂柯酋长谢能羽及充州蛮入贡【牂音臧柯音哥】诏以牂柯为牂州【昆明东九百里即牂柯蛮国其王号鬼主其别帅曰罗殿王东距辰州二千四百里其南一千五百里即交州也牂州之北一百五十里有别部曰充州蛮牂柯音臧哥】党项酋长细封步赖来降以其地为轨州各以其酋长为刺史党项地亘三千里姓别为部不相统壹细封氏费听氏往利氏颇超氏野辞氏旁当氏米擒氏拓跋氏皆大姓也步赖既为唐所礼余部相继来降以其地为崌奉岩逺四州【党项汉西羌别种魏晋后微甚周灭宕昌邓至而党项始强其地古析支也东距松州西叶防南春桑述桑等羌北吐谷浑山谷﨑岖大抵三千里拓跋氏之后为西夏李继迁党底朗翻酋慈由翻长知两翻降戸江翻】　是岁戸部奏中国人自塞外归及四夷前后降附者男女一百二十余万口　房龄王珪掌内外官考【唐考法凡百司之长岁校其属功过差以九等流内之官叙以四善一曰德义有闻二曰清慎明着三曰公平可称四曰恪勤匪懈善状之外有二十七最一曰献可替否拾遗补阙为近侍之最二曰铨衡人物擢尽才良为选司之最三曰扬清激浊褒贬必当为考校之最四曰礼制仪式动合经典为礼官之最五曰音律克谐不失节奏为乐官之最六曰决断不滞与夺合理为判事之最七曰部统有方警守无失为宿衞之最八曰兵士调习戎装充备为督领之最九曰推鞫得情处断平允为法官之最十曰讐校精审明于刋定为校正之最十一曰承旨敷奏吐纳明敏为宣纳之最十二曰训导有方生徒充业为学官之最十三曰赏罚严明攻战必胜为军将之最十四曰礼义兴行肃清所部为政教之最十五曰详录典正词理兼举为文史之最十六曰访察精审弹举必当为纠正之最十七曰明于勘覆稽失无隠为句检之最十八曰职事修理供承彊济为监察之最十九曰功课皆充丁匠无怨为役使之最二十曰耕耨以时收获成课为屯官之最二十一曰谨于盖藏明于出纳为仓库之最二十二曰推步盈虚究理精宻为厯官之最二十三曰占候医卜效验多着为方术之最二十四曰检察有方行旅无壅为关津之最二十五曰市防弗扰奸滥不行为市司之最二十六曰牧养肥殖蕃息滋多为牧官之最二十七曰边境清肃城隍修理为镇防之最一最四善为上上一最三善为上中一最二善为上下无最而有二善为中上无最而有一善为中中职事粗理善最不闻为中下爱憎任情处断乖理为下上背公向私职事废阙为下中居官谄诈贪浊有状为下下凡定考皆集于尚书省唱第然后奏】治书侍御史万年权万纪奏其不平【治直之翻】上命侯君集推之魏征谏曰龄珪皆朝廷旧臣素以忠直为陛下所委所考既多其间能无一二人不当【当丁浪翻】察其情终非阿私若推得其事则皆不可信岂得复当重任且万纪比来恒在考堂曾无駮正【复扶又翻比毗至翻恒戸登翻】及身不得考乃始陈论此正欲激陛下之怒非竭诚徇国也使推之得实未足裨益朝廷若其本虚徒失陛下委任大臣之意臣所爱者治体【治直吏翻】非敢茍私二臣上乃释不问　濮州刺史厐相寿坐贪汚解任【濮博木翻厐薄江翻】自陈尝在秦王幕府上怜之欲听还旧任魏征谏曰秦王左右中外甚多恐人人皆恃恩私足使为善者惧上欣然纳之谓相寿曰我昔为秦王乃一府之主今居大位乃四海之主不得独私故人大臣所执如是朕何敢违赐帛遣之相寿流涕而去四年春正月李靖帅骁骑三千自马邑进屯恶阳岭【恶阳岭在定襄古城南善阳岭在白道川南帅读曰率骁坚尧翻骑竒寄翻】夜袭定襄破之【旧志朔州马邑郡治善阳县汉定襄县地有秦时马邑城武周塞后魏置桑干郡隋置善阳县又隋志云州定襄郡治大利城即文帝所筑以处突厥启民可汗者也李靖所袭破者当是此城唐谓之北定襄城又旧志曰云州隋马邑郡之云内县恒安镇也贞观十四年自朔州北定襄城移云州及定襄县置于此即后魏所都平城也开元二十年改定襄为云中县而武德四年已分忻州之秀容为定襄县今见于九域志者忻州之定襄而北定襄自石晋割地入于北国其名晦矣宋祁曰古定襄城其地南大河北白道畜牧广衍龙荒之最壤宋白曰朔州北三百余里定襄故城后魏初之云中也】突厥颉利可汗不意靖猝至【厥九勿翻颉奚结翻可从刋入声汗音寒】大惊曰唐不倾国而来靖何敢孤军至此其众一日数惊乃徙牙于碛石【大碛之口也碛七迹翻】靖复遣谍离其心腹【复扶又翻谍达协翻】颉利所亲康苏宻以隋萧后及炀帝之孙政道来降【萧后入突厥见一百八十八卷髙祖武德二年降戸江翻下同】乙亥至京师先是有降胡言中国人或潜通书启于萧后者【先悉荐翻】至是中书舍人杨文瓘请鞫之上曰天下未定突厥方彊愚民无知或有斯事今天下已安既往之罪何须问也李世勣出云中与突厥战于白道大破之【汉地理志云中郡治云中县郦道元曰云中城东八十里有成乐城今云中郡治一名石卢城又有后魏云中宫在云中故城东四十里虞氏记云赵武侯自五原河曲筑长城东至阴山又于河西造一大城其一箱崩不就乃改卜隂山河曲而祷焉画见羣鹄游于云中徘徊经日见大光在其下武侯曰此为我乎乃即其处筑城今云中故城是也又有芒于水出塞外南迳阴山东西千余里芒于水又西南迳白道南谷口有城在右策带长城背山面泽谓之白道自北出有髙阪谓之白道岭芒于水又南西迳云中城北新志云州云中县有隂山道青坡道皆出兵路宋白曰汉云中郡在唐胜州东北四十里榆林县界云中故城是也赵武侯所筑汉五原故城亦在今胜州榆林县界】　二月己亥上幸骊山温汤【骊力知翻】　甲辰李靖破突厥颉利可汗于阴山【厥九勿翻颉奚结翻可从刋入声汗音寒】先是颉利既败窜于鐡山【鐡山盖在阴山北先悉荐翻】余众尚数万遣执失思力入见谢罪请举国内附身自入朝【见贤遍翻朝直遥翻】上遣鸿胪卿唐俭等慰抚之又诏李靖将兵迎颉利【胪陵如翻将即亮翻】颉利外为卑辞内实犹豫欲俟草青马肥亡入漠北靖引兵与李世勣防白道相与谋曰　【考异曰旧书靖传以为谋出于靖勣传以为谋出于勣盖相与谋耳】颉利虽败其众犹盛若走度碛北保依九姓【新书囘鹘传有九姓曰药罗葛曰胡咄葛曰啒罗勿曰貃歌息讫曰阿勿嘀曰葛萨曰斛嗢素曰药勿葛曰奚邪勿此囘纥后来彊盛所服九姓是时所谓九姓即谓拔野古延陁囘纥之属】道阻且逺追之难及今诏使至彼【使疏吏翻】虏必自寛若选精骑一万赍二十日粮往袭之不战可擒矣【骑竒寄翻】以其谋告张公谨公谨曰诏书已许其降【降戸江翻】使者在彼柰何击之靖曰此韩信所以破齐也【谓汉遣郦食其说下齐韩信乘其无备袭破之使疏吏翻】唐俭辈何足惜遂勒兵夜发世勣继之军至阴山遇突厥千余帐俘以随军颉利见使者大喜意自安靖使武邑苏定方帅二百骑为前锋【武邑县前汉属信都后汉属安平晋属武邑郡后齐废隋开皇六年复置属冀州帅读曰率下同】乘雾而行去牙帐七里虏乃觉之颉利乘千里马先走靖军至虏众遂溃　【考异曰旧书靖传曰靖军逼其牙帐十五里虏始觉定方传曰靖使定方为前锋乘雾而行去贼一里许忽然雾歇望见其牙帐掩击杀数十百人颉利畏威先走今从唐厯】唐俭脱身得归靖斩首万余级俘男女十余万获杂畜数十万【畜许救翻】杀隋义成公主擒其子叠罗施颉利帅万余人欲度碛李世勣军于碛口颉利至不得度其大酋长皆帅众降【颉奚结翻帅读曰率碛七迹翻】世勣虏五万余口而还【还从宣翻又如字】斥地自阴山北至大漠【此后方尽有隋恒安定襄之地】露布以闻　丙午上还宫　甲寅以克突厥赦天下【厥九勿翻】以御史大夫温彦博为中书令守侍中王珪为侍中守戸部尚书戴胄为戸部尚书参预朝政太常少卿萧瑀为御史大夫与宰臣参议朝政【朝直遥翻少诗照翻瑀音禹】　三月戊辰以突厥夹毕特勒阿史那思摩为右武候大将军四夷君长诣阙请上为天可汗【长知两翻下同可从刋入声汗音寒】上曰我为大唐天子又下行可汗事乎羣臣及四夷皆称万岁是后以玺书赐西北君长皆称天可汗【玺斯氏翻】庚午突厥思结俟斤帅众四万来降【俟渠之翻】丙子以突利可汗为右卫大将军北平郡王初始毕可汗以启民母弟苏尼失为沙鉢罗设督部落五万家牙直灵州西北及颉利政乱苏尼失所部独不携贰【尼女夷翻】突利之来奔也【见去年十二月】颉利立之为小可汗及颉利败走往依之将奔吐谷浑【吐从暾入声谷音浴】大同道行军总管任城王道宗引兵逼之【新志曰黄河东濡有古大同城今大同城永济栅也比迳大泊十七里至金河任音壬】使苏尼失执送颉利颉利以数骑夜走匿于荒谷【颉奚结翻骑竒寄翻】苏尼失惧驰追获之庚辰行军副总管张宝相帅众奄至沙鉢罗营俘颉利送京师苏尼失举众来降【帅读曰率　考异曰太宗实录云苏尼失举众归国因以颉利属于军吏旧传云苏尼失令子忠擒颉利以献盖宝相逼之而苏尼失使忠献之也】漠南之地遂空　蔡成公杜如晦疾笃【杜如晦先封蔡国公薨后徙封莱国公贺琛諡法佐相克终曰成民和臣福曰成】上遣太子问疾又自临视之甲申薨上毎得佳物辄思如晦遣使赐其家【使疏吏翻】久之语及如晦必流涕谓房龄曰公与如晦同佐朕今独见公不见如晦矣　突厥颉利可汗至长安【厥九勿翻】夏四月戊戌上御顺天楼【旧书帝纪曰御顺天门唐六典皇城南门中曰承天门隋开皇二年作初曰广阳门仁寿元年改曰昭阳门武德元年改曰顺天门神龙元年改曰承天门若元正冬至大陈设燕防赦过宥罪除旧布新受万国之朝贡四夷之宾客则御承天门以听政盖古之外朝也顺天楼即顺天门楼】盛陈文物引见颉利数之曰汝借父兄之业纵淫虐以取亡罪一也数与我盟而背之二也恃彊好战暴骨如莽三也蹂我稼穑掠我子女四也我宥汝罪存汝社稷而迁延不来五也然自便桥以来不复大入为寇【便桥事见一百九十一卷髙祖武德九年见贤遍翻数所具翻又所主翻数与所角翻背蒲妹翻好呼报翻暴步卜翻复扶又翻下复何同蹂人九翻】以是得不死耳颉利哭谢而退诏馆于太仆厚廪食之【馆古换翻食读曰飤】上皇闻擒颉利叹曰汉髙祖困白登不能报今我子能灭突厥吾托付得人复何忧哉【复扶又翻】上皇召上与贵臣十余人及诸王妃主置酒凌烟阁【阁本太极宫图两仪殿之北为延嘉殿延嘉殿之东为功臣阁功臣阁之东为凌烟阁】酒酣上皇自弹琵琶上起舞公卿迭起为夀逮夜而罢突厥既亡【厥九勿翻】其部落或北附薛延陁或西奔西域其降唐者尚十万口诏羣臣议区处之宜【降戸江翻下同处昌吕翻】朝士多言北狄自古为中国患今幸而破亡宜悉徙之河南兖豫之间【此兖豫言禹迹九州大界也朝直遥翻】分其种落【种章勇翻下种类同】散居州县教之耕织可以化胡虏为农民永空塞北之地中书侍郎顔师古以为突厥鐡勒皆上古所不能臣陛下既得而臣之请皆寘之河北【河北谓北河之北】分立酋长领其部落则永永无患矣【酋慈由翻长知两翻下同】礼部侍郎李百药以为突厥虽云一国然其种类区分各有酋帅【帅所类翻】今宜因其离散各即本部署为君长【长知两翻】不相臣属纵欲存立阿史那氏唯可使存其本族而已国分则弱而易制势敌则难相吞灭各自保全必不能抗衡中国仍请于定襄置都防府为其节度此安边之长策也【酋慈秋翻长知两翻易以豉翻下未易易为同】夏州都督窦静【夏戸雅翻】以为戎狄之性有如禽兽不可以刑法威不可以仁义教况彼首丘之情未易忘也【首式又翻记曰狐死正丘首】置之中国有损无益恐一旦变生犯我王畧莫若因其破亡之余施以望外之恩假之王侯之号妻以宗室之女【妻七细翻】分其土地析其部落使其权弱势分易为羁制可使常为藩臣永保边塞【易以防翻】温彦博以为徙于兖豫之间则乖违物性非所以存养之也请准汉建武故事置降匈奴于塞下全其部落顺其土俗以实空虚之地使为中国扞蔽策之善者也魏征以为突厥世为寇盗百姓之雠也【厥九勿翻】今幸而破亡陛下以其降附不忍尽杀宜纵之使还故土不可留之中国夫戎狄人面兽心弱则请服彊则叛乱固其常性【降戸江翻】今降者众近十万数年之后蕃息倍多【近其靳翻蕃扶元翻】必为腹心之疾不可悔也晋初诸胡与民杂居中国郭钦江统皆劝武帝驱出塞外以絶乱阶【郭钦论见八十一卷晋武帝太康元年江统论见八十三卷惠帝永熈九年】武帝不从后二十余年伊洛之间遂为氊裘之域此前事之明鉴也彦博曰王者之于万物天覆地载靡有所遗【覆敷救翻】今突厥穷来归我柰何弃之而不受乎孔子曰有教无类若救其死亡授以生业教之礼义数年之后悉为吾民选其酋长使入宿衞【酋慈由翻长知两翻】畏威懐德何后患之有上卒用彦博策处突厥降众【卒子恤翻处昌吕翻】东自幽州西至灵州分突利故所统之地置顺祐化长四州都督府又分颉利之地为六州左置定襄都督府右置云中都督府以统其众【定襄都督府侨治宁朔云中都督府侨治朔方之境按宁朔县亦属朔方郡旧书温彦博传曰帝从彦博议处降人于朔方之地则二都督府侨治朔方明矣】五月辛未以突利为顺州都督使帅部落之官【顺州侨治营州南之五栁戍帅读曰率】上戒之曰尔祖启民挺身奔隋隋立以为大可汗奄有北荒【事见一百七十八卷隋文帝开皇十九年可从刋入声汗音寒】尔父始毕反为隋患【事见一百八十二卷炀帝大业十一年】天道不容故使尔今日乱亡如此我所以不立尔为可汗者惩启民前事故也今命尔为都督尔宜善守国法勿相侵掠非徒欲中国久安亦使尔宗族永全也壬申以阿史那苏尼失为怀德郡王阿史那思摩为怀化郡王颉利之亡也【颉奚结翻】诸部落酋长皆弃颉利来降【酋慈由翻长知两翻降戸江翻】独思摩随之竟与颉利俱擒上嘉其忠拜右武候大将军寻以为北开州都督使统颉利旧众　【考异曰旧传云为化州都督按化州乃突利故地安得云统颉利部落也】丁丑以右武衞大将军史大柰为丰州都督【隋以五原郡置丰州大业初废唐初张长逊降复置丰州寻废是年复以突厥降戸置丰州九原郡】其余酋长至者皆拜将军中郎将布列朝廷【将即亮翻朝直遥翻】五品已上百余人殆与朝士相半因而入居长安者近万家【近其靳翻】辛巳诏自今讼者有经尚书省判不服听于东宫上启委太子裁决【上时掌翻】若仍不伏然后闻奏　丁亥御史大夫萧瑀劾奏李靖破颉利牙帐御军无法突厥珍物虏掠俱尽请付法司推科【瑀音禹劾戸槩翻又戸得翻下同颉奚结翻厥九勿翻　考异曰旧传御史大夫温彦博害其功谮靖军无纲纪致令虏中竒宝散于乱兵之手据实录彦博二月已为中书令三月始禽颉利今从实录】上特敕勿劾及靖入见【见贤遍翻】上大加责让靖顿首谢久之上乃曰隋史万岁破达头可汗有功不赏以罪致戮【可从刋入声汗音寒事见一百七十九卷隋文帝开皇二十年】朕则不然录公之功赦公之罪加靖左光禄大夫赐绢千匹加真食邑通前五百戸未几上谓靖曰前有人谗公今朕意已寤公勿以为怀复赐绢二千匹【几居岂翻复扶又翻】　林邑献火珠【唐书婆利东有罗刹国其人极陋朱发黒身兽牙鹰爪与林邑人作市以夜而来自掩其面其国出火珠状如水精日午时以珠承日影以艾承之则火出】有司以其表辞不顺请讨之上曰好战者亡【好呼到翻】隋炀帝颉利可汗皆耳目所亲见也小国胜之不武况未可必乎语言之间何足介意　六月丁酉以阿史那苏尼失为北宁州都督以中郎将史善应为北抚州都督【尼女夷翻将即亮翻】壬寅以右骁衞将军康苏为北安州都督【此三州与祐化长北开四州后皆省史善应亦阿史那种史单书其姓耳骁坚尧翻】　乙卯发卒修洛阳宫以备巡幸给事中张素上书谏【上时掌翻】以为洛阳未有巡幸之期而预修宫室非今日之急务昔汉髙祖纳娄敬之说自洛阳迁长安【事见十一卷汉髙帝五年】岂非洛阳之地不及关中之形胜邪【邪音耶】景帝用晁错之言而七国构祸【事见十六卷汉景帝三年晁直遥翻错七故翻】陛下今处突厥于中国【处昌吕翻厥九勿翻】突厥之亲何如七国岂得不先为忧而宫室可遽兴乘舆可轻动哉【乘绳证翻】臣见隋氏初营宫室近山无大木皆致之逺方二千人曳一柱以木为轮则戛摩火出乃铸鐡为毂行一二里鐡毂辄破别使数百人赍鐡毂随而易之【毂古禄翻】尽日不过行二三十里计一柱之费已用数十万功则其余可知矣陛下初平洛阳凡隋氏宫室之宏侈者皆令毁之【见一百八十九卷髙祖武德四年令力丁翻】曾未十年复加营缮何前日恶之而今日效之也【复扶又翻恶乌路翻】且以今日财力何如隋世陛下役疮痍之人袭亡隋之弊恐又甚于炀帝矣上谓素曰卿谓我不如炀帝何如桀纣对曰若此役不息亦同归于乱耳上叹曰吾思之不熟乃至于是顾谓房龄曰朕以洛阳土中朝贡道均意欲便民故使营之今素所言诚有理宜即为之罢役【为于伪翻】后日或以事至洛阳虽露居亦无伤也仍赐素防二百匹　秋七月甲子朔日有食之　乙丑上问房龄萧瑀曰隋文帝何如主也对曰文帝勤于为治毎临朝或至日昃五品已上引坐论事衞士传飱而食【侍衞未得下牙不皇坐食故立驻传餐而食也治直吏翻下同朝直遥翻飱千安翻】虽性非仁厚亦励精之主也上曰公得其一未知其二文帝不明而喜察不明则照有不通喜察则多疑于物事皆自决不任羣臣天下至广一日万机虽复劳神苦形岂能一一中理羣臣既知主意唯取决受成虽有愆违莫敢谏争此所以二世而亡也【喜许记翻复扶又翻中竹仲翻争读曰诤】朕则不然择天下贤才寘之百官使思天下之事闗由宰相审熟便安然后奏闻有功则赏有罪则刑谁敢不竭心力以修职业何忧天下之不治乎因敕百司自今诏勑行下有未便者皆应执奏毋得阿从不尽己意　癸酉以前太子少保李纲为太子少师以兼御史大夫萧瑀为太子少傅【唐东宫三少并正二品掌教谕太子少始照翻瑀音禹】李纲有足疾上赐以步舆【步舆即步挽舆也】使之乘至阁下数引入禁中问以政事【数所角翻】毎至东宫太子亲拜之太子毎视事上令纲与房龄侍坐【坐徂卧翻】先是萧瑀与宰相参议朝政【先悉荐翻朝直遥翻】瑀气刚而辞辩房龄等皆不能抗上多不用其言　【考异曰旧传云龄等心知其是不用其言按龄若用心如此安得为贤相且事之用舍在太宗非由龄今不取】龄魏征温彦博尝有微过瑀劾奏之【劾戸槩翻又戸得翻】上竟不问瑀由此怏怏自失【瑀音禹怏于两翻】遂罢御史大夫为太子少傅不复预闻朝政【复扶又翻朝直遥翻】西突厥种落散在伊吾【伊吾即汉伊吾卢之地在大碛外东至阳闗二千七百三十里是年置伊吾县及伊州伊吾郡于其地厥九勿翻种章勇翻】诏以凉州都督李大亮为西北道安抚大使于碛口贮粮【此碛即伊吾东之碛使疏吏翻碛七迹翻贮丁吕翻】来者赈给使者招慰相望于道【赈津忍翻使疏吏翻】大亮上言【上时掌翻】欲怀逺者必先安近中国如本根四夷如枝叶疲中国以奉四夷犹拔本根以益枝叶也臣逺考秦汉近观隋室外事戎狄皆致疲今招致西突厥但见劳费未见其益况河西州县萧条【北凉瓜沙肃等州皆河西也】突厥微弱以来始得耕获今又供亿此役民将不堪不若且罢招慰为便伊吾之地率皆沙碛其人或自立君长求称臣内属者羁縻受之使居塞外为中国藩蔽此乃施虚惠而収实利也上从之　八月丙午诏以常服未有差等自今三品以上服紫四品五品服绯六品七品服绿八品服青妇人从其夫色【自四品以下绯绿青有深浅之异九品则服浅青】　甲寅诏以兵部尚书李靖为右仆射靖性沈厚【沈持林翻】每与时宰参议恂恂如不能言　突厥既亡营州都督薛万淑遣契丹酋长贪没折说谕东北诸夷奚霫室韦等十余部皆内附【说输芮翻下同霫而立翻】万淑万均之兄也　戊午突厥欲谷设来降【厥九勿翻降戸江翻】欲谷设突利之弟也颉利败欲谷设奔髙昌闻突利为唐所礼遂来降　九月戊辰伊吾城主入朝【朝直遥翻】隋末伊吾内属置伊吾郡隋乱臣于突厥颉利既灭举其属七城来降【颉奚结翻降戸江翻】因以其地置西伊州【西伊州六年改曰伊州】　思结部落饥贫朔州刺史新丰张俭招集之其不来者仍居碛北【碛七迹翻】亲属私相往还俭亦不禁及俭徙胜州都督州司奏思结将叛诏俭往察之俭单骑入其部落说谕徙之代州即以俭检校代州都督思结卒无叛者【骑竒寄翻说式芮翻卒子恤翻】俭因劝之营田岁大稔俭恐虏蓄积多有异志奏请和籴以充边储部落喜营田转力而边备实焉丙子开南蛮地置费州夷州【二州皆汉牂柯郡之地武德四年以思州宁夷】
