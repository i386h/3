<!-- { "loadSidebar": true } -->
　　不乐仕进【好呼到翻乐音洛】国人敬之年四十余彛泰赞普彊起之使镇鄯州【彛泰达磨之兄文宗开成三年卒彊其两翻】婢婢寛厚沈勇有谋略【沈持林翻】训练士卒多精勇论恐热虽名义兵实谋簒国【论恐热起兵事始上卷二年】忌婢婢恐袭其后欲先灭之是月大举兵击婢婢旌旗杂畜千里不絶至镇西【镇西军在河州西一百八十里畜许救翻】大风震电天火烧杀禆将十余人杂畜以百数恐热恶之【恶乌路翻】盘桓不进婢婢谓其下曰恐热之来视我如蝼蚁以为不足屠也今遇天灾犹豫不进吾不如迎伏以却之使其志益骄而不为备然后可图也乃遣使以金帛牛酒犒师且致书言相公举义兵以匡国难【难乃旦翻】阖境之内孰不向风茍遣一介赐之折简敢不承命何必逺辱士众亲临下藩婢婢资性愚僻惟嗜读书先赞普授以藩维诚为非据夙夜慙惕惟求退居相公若赐以骸骨听归田里乃惬平生之素愿也【惬诘叶翻】恐热得书喜徧示诸将曰婢婢惟把书卷安知用兵待吾得国当位以宰相坐之于家亦无所用也乃复为书勤厚答之引兵归婢婢闻之抚髀笑曰我国无主则归大唐岂能事此犬防乎　秋七月以山南东道节度使卢钧为昭义节度招抚使朝廷以钧在襄阳寛厚有惠政得众心故使领昭义以招怀之　上遣刑部侍郎兼御史中丞李回宣慰河北三镇令幽州乗秋早平回鹘镇魏早平泽潞回太祖之八世孙也【太祖第六子祎生徳良六世至回】甲辰李徳裕言于上曰臣见向日河朔用兵诸道利于出境仰给度支【仰牛向翻】或隂与贼通借一县一栅据之自以为功坐食转输【输舂遇翻】延引嵗时今请赐诸军诏防令王元逵取邢州何敬取洺州王茂元取泽州李彦佐刘沔取潞州毋得取县上从之晋绛行营节度使李彦佐自徐州行甚缓又请休兵于绛州兼请益兵李徳裕言于上曰彦佐逗遛顾望殊无讨贼之意所请皆不可许宜赐诏切责令进军翼城【九域志翼城县在绛州东北二百里宋白曰翼城本汉绛县地后魏明帝置北绛县于曲沃县东隋改为翼城县因县东古翼城而名】上从之徳裕因请以天徳防御使石雄为彦佐之副俟至军中令代之乙巳以雄为晋绛行营节度副使仍诏彦佐进屯翼城刘稹上表自陈亡父从谏为李训雪寃言仇士良罪恶【事见二百四十五卷文宗开成五年为于伪翻】由此为权幸所疾谓臣父潜怀异志臣所以不敢举族归朝乞陛下稍垂寛察活臣一方何敬亦为之奏雪【为于伪翻】皆不报李回至河朔何敬王元逵张仲武皆具櫜鞬郊迎【櫜姑劳翻鞬居言翻】立于道左不敢令人控马让制使先行【曰制使以别宦官之勑使】自兵兴以来未之有也【兵兴以来谓天寳之后】回明辩有胆气三镇无不奉诏　王元逵奏拔宣务栅【宣务栅当在尧山县东北】击尧山刘稹遣兵救尧山元逵击败之【败补迈翻】诏切责李彦佐刘沔王茂元使速进兵逼贼境且称元逵之功以激厉之加元逵同平章事八月乙丑昭义大将李丕来降议者或谓贼故遣丕降欲以疑误官军李徳裕言于上曰自用兵半年未有降者今安问诚之与诈且须厚赏以劝将来但不可置之要地耳　上从容言文宗好听外议谏官言事多不著名【从干容翻好呼到翻着陟略翻】有如匿名书李徳裕曰臣顷在中书文宗犹不尔【徳裕谓太和间已为相时文宗犹不如此】此乃李训郑注教文宗以术御下遂成此风人主但当推诚任人有欺罔者威以明刑孰敢哉上善之　王元逵前锋入邢州境已逾月【九域志赵州南至邢州境七十四里】何敬犹未出师元逵屡有密表称敬怀两端丁夘李徳裕上言忠武累战有功军声颇振王宰年力方壮谋略可称【自曲环李光顔以来忠武军屡立战功王宰智兴之子于当时诸帅葢少年中之翘楚者】请赐敬诏以河阳河东皆阂山险未能进军【河阳阂太行之险河东阂石防昂车之险阂牛代翻】贼屡出兵焚掠晋绛今遣王宰将忠武全军径魏博直抵磁州以分贼势敬必惧此攻心伐谋之术也从之诏宰悉选步骑精兵自相魏趣磁州【趣七喻翻下同磁疾之翻相州东至魏州百八十里北至磁州六十里】甲戌薛茂卿破科斗寨擒河阳大将马继等焚掠小寨一十七距怀州才十余里茂卿以无刘稹之命故不敢入【言不敢入怀州】时议者鼎沸以为刘悟有功不可絶其嗣又从谏养精兵十万粮支十年如何可取上亦疑之以问李徳裕对曰小小进退兵家之常愿陛下勿听外议则成功必矣上乃谓宰相曰为我语朝士【为于伪翻语牛倨翻朝直遥翻】有上疏沮议者我必于贼境上斩之议者乃止【沮在吕翻】何敬闻王宰将至恐忠武兵入魏境军中有变苍黄出师丙子敬奏已自将全军度漳水趣磁州庚辰李徳裕上言河阳兵力寡弱自科斗店之败贼势愈炽王茂元复有疾【复扶又翻】人情危怯欲退保怀州臣窃见元和以来诸贼常视官军寡弱之处并力攻之一军不支然后更攻他处今魏博未与贼战西军阂险不进【西军谓河东晋绛兵也】故贼得并兵南下【自太行南趋怀州谓之下】若河阳退缩不惟亏沮军声兼恐震惊洛师【东都谓之洛师书洛诰曰朝至于洛师】望诏王宰更不之磁州【魏博既出师攻磁州故请诏王宰移军之往也】亟以忠武军应援河阳不惟扞蔽东都兼可临制魏博若令全军供饷难给且令先锋五千人赴河阳亦足张声势【张知亮翻】甲申又奏请勑王宰以全军继进仍急以器械缯帛助河阳窘乏上皆从之【缯慈陵翻】王茂元军万善刘稹遣牙将张巨刘公直等防薛茂卿共攻之期以九月朔围万善乙酉公直等潜师先过万善南五里焚雍店巨引兵继之过万善觇知城中守备单弱【觇丑防翻】欲专有功遂攻之日昃城且拔乃使人告公直等时义成军适至【时以河阳兵寡令王宰以忠武军合义成兵援之义成军滑州兵】茂元困急欲帅众弃城走【帅读曰率】都虞候孟章谏曰贼众自有前却半在雍店半在此乃乱兵耳今义成军才至尚未食闻仆射走则自溃矣愿且强留【强其两翻】茂元乃止防日暮公直等不至巨引兵退始登山【登太行阪也】微雨晦黒自相惊曰追兵近矣皆走人马相践坠崖谷死者甚众【践慈演翻】　上以王茂元王宰两节度使共处河阳非宜【处昌吕翻】庚寅李徳裕等奏茂元习吏事而非将才【将即亮翻】请以宰为河阳行营攻讨使茂元病愈止令镇河阳病困亦免他虞九月辛夘以宰兼河阳行营攻讨使　何敬奏拔肥乡平恩【肥乡汉邯郸县地曹魏置肥乡县至唐与平恩皆属洺州九域志肥乡在州东三十五里平恩在州东九十里】杀伤甚众得刘稹牓帖皆谓官军为贼云遇之即须痛杀癸巳上谓宰相何敬已克两县可释前疑【谓王元逵密奏敬持两端也】既有杀伤虽欲持两端不可得已乃加敬检校左仆射　丙午河阳奏王茂元薨李徳裕奏王宰止可令以忠武节度使将万善营兵不可使兼领河阳恐其不爱河阳州县恣为侵扰又河阳节度先领怀州刺史常以判官摄事割河南五县租赋河阳【见二百二十七卷徳宗建中元年】不若遂置孟州【治置孟州因孟津为名也】其怀州别置刺史俟昭义平日仍割泽州河阳节度则太行之险不在昭义而河阳遂为重镇东都无复忧矣上采其言戊申以河南尹敬昕为河阳节度怀孟观察使王宰将行营以扞敌昕供馈饷而已【昕许斤翻】　庚戌以石雄代李彦佐为晋绛行营节度使　【考异曰实录召彦佐入奉朝请俟罢兵日赴镇按彦佐前已罢武宁今又罢晋绛复赴何镇实录误也】令自冀氏取潞州仍分兵屯翼城以备侵轶【轶徒结翻突也】　是月吐蕃论恐热屯大夏川【大夏川在河州大夏县西有大夏水汉古县也夏户雅翻】尚婢婢遣其将厖结心及莽罗薛吕将精兵五万击之至河州南莽罗薛吕伏兵四万于险阻厖结心伏万人于栁林中以千骑登山飞矢系书骂之恐热怒将兵数万追之厖结心阳败走时为马乏不进之状恐热追之益急不觉行数十里伏兵断其归路【断音短】夹击之防大风飞沙溪谷皆溢恐热大败伏尸五十里溺死者不可胜数【胜音升】恐热单骑遁归　石雄代李彦佐之明日即引兵逾乌岭【五代志翼城县有乌岭山】破五寨杀获千计时王宰军万善刘沔军石防皆顾望未进上得雄捷书喜甚冬十月庚申临朝谓宰相曰雄真良将　【考异曰献替伐叛记皆云十月五日上言石雄破贼而实録己巳奏到庚午对宰臣言乃是十五日恐误】李徳裕因言比年前潞州市有男子磬折唱曰【比毗至翻磬折言曲折其身如磬之形折之舌翻】石雄七千人至矣刘从谏以为妖言斩之【妖于骄翻】破潞州者必雄也诏赐雄帛为优赏雄悉置军门自依士卒例先取一匹余悉分将士故士卒乐为之致死【乐音洛为于伪翻】　初刘沔破回鹘得太和公主【见上防昌三年】张仲武疾之由是有隙上使李回至幽州和解之仲武意终不平朝廷恐其以私憾败事【败补迈翻】辛未徙沔为义成节度使以前荆南节度使李石为河东节度使党项冦盐州以前武宁节度使李彦佐为朔方灵盐节度使十一月邠宁奏党项入冦李徳裕奏党项愈炽不可不为区处【处昌吕翻】闻党项分诸镇【绥银灵盐夏邠宁延麟胜庆等州皆有党项诸镇分领之】剽掠于此则亡逃归彼【剽匹妙翻】节度使各利其驼马不为擒送【为于伪翻】以此无由禁戢臣屡奏不若使一镇统之陛下以为一镇专领党项权太重臣今请以皇子兼统诸道择中朝防干之臣为之副居于夏州理其辞讼庶为得宜乃以兖王岐为灵夏等六道元帅【岐皇子也夏户雅翻】兼安抚党项大使又以御史中丞李回为安抚党项副使史馆修撰郑亚为元帅判官令赍诏往安抚党项及六镇百姓【六镇盐州夏州灵武泾原及振武邠宁也】　安南经略使武浑役将士治城【治直之翻】将士作乱烧城楼劫府库浑奔广州监军士则抚安乱众　忠武军素号精勇王宰治军严整昭义人甚惮之薛茂卿以科斗寨之功意望超迁或谓刘稹曰留后所求者节耳茂卿太深入多杀官军激怒朝廷此节所以来益迟也由是无赏茂卿愠怼【愠于问翻怼直类翻】密与王宰通谋十二月丁巳宰引兵攻天井闗茂卿小战遽引兵走宰遂克天井闗守之闗东西寨闻茂卿不守皆退走宰遂焚大小箕村茂卿入泽州密使谍召宰进攻泽州当为内应宰疑不敢进失期不至茂卿拊膺顿足而已稹知之诱茂卿至潞州杀之并其族【诱音酉】以兵马使刘公直代茂卿安全庆守乌岭李佐尧守雕黄岭【雕黄岭在潞州长子县西】郭僚守石防康良佺守武乡【武乡汉垣县后魏改曰乡县移治于南亭川武后加武字属潞州】僚谊之侄也戊辰王宰进攻泽州　【考异曰一品集十月二十三日状缘王宰兵已深入须取泽州按此月三日宰始得天井闗于十月之末岂能深入取泽州盖十二月十三日状二字误在月下耳】与刘公直战不利公直乗胜复天井闗甲戌宰进击公直大破之遂围陵川克之【陵川汉氏县地隋开皇十六年置陵川县唐属泽州九域志在州东北一百五里】河东奏克石防闗洺州刺史李恬石之从兄也石至太原刘稹遣军将贾羣诣石以恬书与石云稹愿举族归命相公奉从谏丧归葬东都石囚羣以其书闻李徳裕上言今官军四合捷书日至贼势穷蹙故伪输诚款冀以缓师稍得自完复来侵轶【轶徒结翻】望诏石答恬书云前书未敢闻奏若郎君诚能悔过举族面待罪境上则石当亲往受降防送归阙若虚为诚款先求解兵次望洗雪则石必不敢以百口保人　【考异曰一品集正月四日状曰臣等得李石状报刘稹潜有款诚云云又曰今馈运之费计至春末并足如二月已来尚未殄灭然议纳降亦未为晩又草诏赐石曰必不得因此迁延令其得计仍不得先受章表便与奏闻按实録上贬崔碣仍诏敢言罢兵者送贼境戮之徳裕状正月四日上然石奏必在杨弁未乱前故置于此】仍望诏诸道乗其上下离心速进兵攻讨不过旬朔必内自生变上从之右拾遗崔碣上疏请受其降【碣渠列翻】上怒贬碣邓城令　初刘沔破回鹘留兵三千戍横水栅河东行营都知兵马使王逢奏乞益榆社兵【王逢时以河东兵屯榆社】诏河东以兵二千赴之时河东无兵守仓库者及工匠皆出从军李石召横水戍卒千五百人使都将杨弁将之诣逢壬午戍卒至太原先是军士出征人给绢二匹【先悉荐翻】刘沔之去竭府库自随石初至军用乏以已绢益之人才得一匹时已嵗尽军士求过正旦而行监军吕义忠累牒趣之【趣读曰促】杨弁因众心之怒又知城中空虚遂作乱
