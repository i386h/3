<!-- { "loadSidebar": true } -->
　　二年冬赐淮南王几杖毋朝【朝直遥翻　考异曰汉书武纪曰赐淮南菑川王几杖毋朝顔师古曰淮南王安菑川王志皆武帝诸父列也故赐几杖按诸侯表菑川王志在位三十五年以元光五年薨齐悼惠王世家髙五王传皆同此云菑川王志误也】主父偃説上曰古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合从以逆京师【説式芮翻易以豉翻从子容翻】以法割削之则逆节萌起【师古曰萌谓事之始生如艸木之萌芽也】前日鼂错是也【事见十六卷景帝前二年鼂直遥翻错干故翻】今诸侯子弟或十数而适嗣代立【适读曰嫡】余虽骨肉无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以德施实分其国不削而稍弱矣上从之春正月诏曰诸侯王或欲推私恩分子弟邑者令各条上【上时掌翻】朕且临定其号名于是藩国始分而子弟毕侯矣　匈奴入上谷渔阳杀略吏民千余人遣卫青李息出云中以西至陇西击胡之楼烦白羊王于河南得胡首虏数千牛羊百余万走白羊楼烦王遂取河南地诏封青为长平侯【班志长平侯国属汝南郡】青校尉苏建张次公皆有功封建为平陵侯次公为岸头侯【据功臣表平陵侯食邑于南阳郡武当县界晋灼曰河东皮氏县有岸头亭校户教翻】主父偃言河南地肥饶外阻河防恬城之以逐匈奴内省转输戍漕广中国灭胡之本也上下公卿议皆言不便【下遐嫁翻】上竟用偃计立朔方郡使苏建兴十余万人筑朔方城【括地志夏州朔方县北什贲故城按是苏建筑什贲之号盖出蕃语也宋白曰汉朔方郡治三封县今长泽县冇三封故城什贲故城今为徳静县治】复缮故秦时防恬所为塞因河为固转漕甚逺自山东咸被其劳【被皮义翻】费数十百钜万府库并虚汉亦弃上谷之斗辟县造阳地以予胡【孟康曰县斗僻曲近胡师古曰斗絶也县之斗曲入匈奴界者其中造阳地也杜佑曰造阳在今妫川郡之北辟读口僻予读曰与】　三月乙亥晦日有食之　夏募民徙朔方十万口　主父偃説上曰茂陵初立【初立　建元二年】天下豪杰并兼之家乱众之民皆可徙茂陵内实京师外销奸猾此所谓不诛而害除上从之徙郡国豪杰及訾三百万以上于茂陵【訾与赀同】轵人郭解【班志轵县属河南郡音止】闗东大侠也亦在徙中卫将军为言郭解家贫不中徙【为于伪翻言其贫不当在见徙之数中音竹仲翻】上曰解布衣权至使将军为言【师古曰将军为之言是为其所使也】此其家不贫卒徙解家【卒子恤翻】解平生睚眦杀人甚众【师古曰睚音厓举眼也眦即皆字谓目匡也言举眼相忤者即杀之也一説睚五懈翻眦士懈翻睚眦瞠目貌二説并通】上闻之下吏捕治解【下遐嫁翻】所杀皆在赦前轵有儒生侍使者坐客誉郭解【誉音余】生曰解専以姧犯公法何谓贤解客闻杀此生断其舌【断丁管翻】吏以此责解解实不知杀者杀者亦絶莫知为谁吏奏解无罪公孙议曰解布衣为任侠行权以睚眦杀人解虽弗知此罪甚于解杀之当大逆无道【当谓处断其罪盖以大逆无道之罪坐郭解也】遂族郭解　【考异曰荀纪以郭解事着于建元二年按武纪建元二年初置茂陵邑三年赐徙茂陵者钱当是时卫青公孙皆未贵又元朔二年徙郡国豪杰于茂陵此乃徙解之时也】
　　班固曰古者天子建国诸侯立家自卿大夫以至于庶人各有等差是以民服事其上而下无觊觎【师古曰觊幸也觎欲也幸得其所欲也觊音冀觎音俞又音喻】周室既防礼乐征伐自诸侯出桓文之后大夫世权陪臣执命【师古曰陪重也大夫世权晋六卿鲁三桓齐田氏是也陪臣执命阳虎之类是也诸侯之臣于天子为陪臣大夫之家臣于诸侯为陪臣】陵夷至于战国合从连衡【从子容翻衡读曰横】繇是列国公子魏有信陵赵有平原齐有孟尝楚有春申皆借王公之埶竞为游侠鸡鸣狗盗【事见三卷赧王十七年】无不宾礼而赵相虞卿弃国捐君以周穷交魏齐之厄【事见五卷周赧王五十六年】信陵无忌窃符矫命戮将専师以赴平原之急【事见五卷赧王五十七年将即亮翻】皆以取重诸侯显名天下搤腕而游谈者以四豪为称首【师古曰搤捉持也音戹腕乌贯翻四豪即魏信陵以下也】于是背公死党之议成守职奉上之义废矣【背蒲妹翻】及至汉兴禁网防濶未知匡改也是故代相陈豨从车千乘而吴濞淮南皆招宾客以千数【从才用翻濞普懿翻】外戚大臣魏其武安之属竞逐于京师布衣游侠剧孟郭解之徒驰骛于闾阎权行州域力折公侯众庶荣其名迹觊而慕之虽其陷于刑辟【辟毗亦翻】自与杀身成名若季路仇牧死而不悔【季路死于卫侯辄之难仇牧死于宋闵公之难事并见左传】故曽子曰上失其道民散久矣【见论语】非眀主在上示之以好恶【好呼到翻恶乌路翻】齐之以礼法民曷由知禁而反正乎古之正法五伯三王之罪人也而六国五伯之罪人也【伯读曰覇】夫四豪者又六国之罪人也况于郭解之伦以匹夫之细窃杀生之权其罪已不容于诛矣观其温良泛爱振穷周急谦不伐亦皆有絶异之姿惜乎不入于道德茍放纵于末流杀身亡宗非不幸也
　　荀悦论曰世有三游德之贼也一曰游侠二曰游説三曰游行【説式芮翻行下孟翻】立气埶作威福结私交以立强于世者谓之游侠饰辩辞设诈谋驰逐于天下以要时埶者谓之游説【要一遥翻】色取仁以合时好【好呼到翻】连党类立虚誉以为权利者谓之游行此三者乱之所由生也伤道害德败法惑世【败补迈翻】先王之所慎也国有四民各修其业不由四民之业者谓之姧民【四民士农工商也】姧民不生王道乃成凡此三游之作生于季世周秦之末尤甚焉上不眀下不正制度不立纲纪弛废以毁誉为荣辱不核其真【誉音余下同一】以爱憎为利害不论其实以喜怒为赏罸不察其理上下相冒万事乖错是以言论者计薄厚而吐辞选举者度亲疎而举笔【度徒洛翻】善恶谬于众声功罪乱于王法然则利不可以义求害不可以道避也是以君子犯礼小人犯法犇走驰骋越职僣度饰华废实竞趣时利【趣七喻翻】简父兄之尊而崇宾客之礼薄骨肉之恩而笃朋友之爱忘修身之道而求众人之誉割衣食之业以供飨宴之好【好呼到翻】苞苴盈于门庭聘问交于道路【裹曰苞借曰苴诗笺以果实相遗者苞苴之又曰苞苴裹鱼肉或以苇或以茅在传注云聘执玉帛以相存问】书记繁于公文私务众于官事于是流俗成而正道壊矣是以圣王在上经国序民正其制度善恶要于功罪而不淫于毁誉【要一遥翻】听其言而责其事举其名而指其实故实不应其声者谓之虚情不覆其貌者谓之伪【覆敷又翻】毁誉失其真者谓之诬言事失其类者谓之罔虚伪之行不得设【行下孟翻】诬罔之辞不得行有罪恶者无侥幸无罪过者不忧惧请谒无所行【请求也谒告也】货赂无所用息华文去浮辞【去羌吕翻】禁伪辩絶淫智放百家之纷乱壹圣人之至道养之以仁惠文之以礼乐则风俗定而大化成矣
　　燕王定国与父康王姬姧夺弟妻为姬杀肥如令郢人【肥如燕之属县燕国除入汉属辽西郡应劭曰肥子奔燕燕封于此】郢人兄弟上书告之主父偃从中发其事公卿请诛定国上许之定国自杀国除【文帝初王泽始封于燕子康王嘉文帝九年嘉薨定国嗣盖立四十二年矣】齐厉王次昌亦与其姊纪翁主通【齐孝王将闾文帝十六年受封子懿王夀夀传次昌】主父偃欲纳其女于齐王齐纪太后不许偃因言于上曰齐临菑十万户市租千金人众殷冨钜于长安非天子亲弟爱子不得王此【王于况翻】今齐王于亲属益疏【防与疎同】又闻与其姊乱请治之于是帝拜偃为齐相且正其事偃至齐急治王后宫宦者辞及王王惧饮药自杀偃少时游齐及燕赵【少诗照翻】及贵连败燕齐【败补迈翻】赵王彭祖惧【彭祖景帝子前二年封广川五年徙赵】上书告主父偃受诸侯金以故诸侯子弟多以得封者及齐王自杀上闻大怒以为偃刼其王令自杀乃征下吏【下遐嫁翻】偃服受诸侯金实不刼王令自杀上欲勿诛公孙曰齐王自杀无后国除为郡入汉主父偃本首恶陛下不诛偃无以谢天下乃遂族主父偃　张欧免上欲以蓼侯孔臧为御史大夫【班志蓼县属衡山国春秋之蓼国也音了康曰音六未知其何据蓼侯孔聚髙祖功臣臧其子也臧自言世修经学盖谓孔子后也安国为从弟安国孔子十三世孙】臧辞曰臣世以经学为业乞为太常典臣家业与从弟侍中安国【百官表侍中加官得出入禁中应劭曰入侍天子故曰侍中续汉书曰侍中比二千石无员汉官仪曰侍中左蝉右貂本秦丞相史往来殿内故谓之侍中分掌乗舆服物下至亵器虎子之属武帝时孔安国为侍中以其儒者特听掌御座唾壶朝廷荣之从才用翻】纲纪古训使永垂来嗣上乃以臧为太常其礼赐如三公
