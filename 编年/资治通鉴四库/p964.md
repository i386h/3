<!-- { "loadSidebar": true } -->
　　十一载春正月丁亥上还宫　二月庚午命有司出粟帛及库钱数十万缗于两市易恶钱　【考异曰旧纪唐防皆作癸酉今従实録】先是江淮多恶钱贵戚大商往往以良钱一易恶钱五载入长安市井不胜其【先悉荐翻胜音升】故李林甫奏请禁之官为易取期一月不输官者罪之于是商贾嚣然不以为便【贾音古嚣许骄翻又五刀翻】众共遮杨国忠马自言国忠为之言于上乃更命非鈆锡所铸及穿穴者皆听用之如故【为于伪翻更工衡翻】　三月安禄山发蕃汉歩骑二十万击契丹欲以雪去秋之耻初突厥阿布思来降【事见上卷元年降戸江翻】上厚礼之赐姓名李献忠累迁朔方节度副使赐爵奉信王献忠有才略不为安禄山下禄山恨之至是奏请献忠帅同罗数万骑与俱击契丹【帅读曰率下同】献忠恐为禄山所害白留后张暐请奏留不行暐不许【安禄山领河东而张暐为留后暐知附禄山而已岂肯从阿布思请哉】献忠乃率所部大掠仓库叛归漠北禄山遂顿兵不进　乙巳改吏部为文部兵部为武部刑部为宪部　戸部侍郎兼御史大夫京兆尹王鉷权宠日盛领二十余使宅旁为使院文案盈积吏求署一字累日不得前中使赐赉不絶于门【使疏吏翻赉来代翻】虽李林甫亦畏避之林甫子岫为将作监鉷子凖为卫尉少卿俱供奉禁中凖陵侮岫岫常下之【下遐嫁翻】然鉷事林甫谨林甫虽忌其宠不忍害也凖尝帅其徒过驸马都尉王繇【王繇同皎之子也帅读曰率过工禾翻】繇望尘拜伏凖挟弹命中于繇冠折其玉簮以为戏笑【弹徒旦翻命中者先命其处而后中之中竹仲翻折而设翻】既而繇延凖置酒繇所尚永穆公主上之爱女也【黄琮曰皇女有美名公主或以德或以容或以福寿设名最多又有郡公主小国中国等】为凖亲执刀【刀匕宰夫之职记杜蒉曰蒉也宰夫也惟刀匕是共为于伪翻下同】凖去或谓繇曰防虽挟其父势【称之为鼠微之也】君乃使公主为之具食【为于伪翻】有如上闻无乃非宜繇曰上虽怒无害至于七郎【王鉷第七】死生所系不敢不尔鉷弟戸部郎中焊凶险不法【焊何旦翻】召术士任海川【任音壬姓也】问我有王者之相否【相悉亮翻】海川惧亡匿鉷恐事泄捕得托以它事杖杀之王府司马韦防定安公主之子王繇之同产也【定安公主中宗女下嫁王司徒生繇又嫁韦濯生防】话之私庭鉷使长安尉贾季邻收防系狱缢杀之【缢于计翻】繇不敢言焊所善邢縡【縡作代翻】与龙武万骑谋杀龙武将军以其兵作乱杀李林甫陈希烈杨国忠前期二日有告之者夏四月乙酉上临朝【朝直遥翻】以告状面授鉷使捕之鉷意焊在縡所先使人召之日晏乃命贾季邻等捕縡縡居金城坊【金城坊朱雀街西第四街之北来第二坊汉顾成庙传望苑戾园皆在焉】季邻等至门縡帅其党数十人持弓刀格鬭突出【帅读曰率】鉷与杨国忠引兵继至縡党曰勿伤大夫人【言勿伤鉷所部人也大夫称鉷之官】国忠之傔密谓国忠曰贼有号不可战也【今人谓私记为号言贼私为记号以相识别傔苦念翻】縡鬭且走至皇城西南隅【京城之内有皇城皇城之内有宫城】防高力士引飞龙禁军四百至【飞龙禁军乗飞龙廐马者也武后置仗内六闲一曰飞龙以中官为内飞龙使】击斩縡捕其党皆擒之国忠以状白上曰鉷必预谋上以鉷任遇深不应与同逆李林甫亦为之辩解【为于伪翻】上乃特命原焊不问然意欲鉷表请罪之使国忠讽之鉷不忍上怒防陈希烈极言鉷大逆当诛戊子敕希烈与国忠鞫之仍以国忠兼京兆尹于是任海川韦防等事皆发狱具鉷赐自尽焊杖死于朝堂【朝直遥翻】鉷子凖偁流岭南【偁齿绳翻】寻杀之有司籍其第舍数日不能徧鉷宾佐莫敢窥其门独采访判官裴冕收其尸葬之【王鉷葢兼京畿采访使】　初李林甫以陈希烈易制引为相【事见上卷五载易以防翻】政事常随林甫左右晩节遂与林甫为敌林甫惧防李献忠叛林甫乃请解朔方节制且荐河西节度使安思顺自代庚子以思顺为朔方节度使【使疏吏翻】　五月戊申庆王琮薨赠靖德太子【琮徂宗翻赠字之下逸谥字既曰赠矣无谥字亦可】　丙辰京兆尹杨国忠加御史大夫京畿闗内采访等使凡王鉷所绾使务悉归国忠【鉷戸公翻使疏吏翻】初李林甫以国忠微才且贵妃之族故善遇之国忠与王鉷俱为中丞鉷用林甫荐为大夫故国忠不恱遂深探邢縡狱【探吐南翻縡作代翻】令引林甫交私鉷兄弟及阿布思事状【令力丁翻】陈希烈哥舒翰从而证之上由是疎林甫国忠贵震天下始与林甫为仇敌矣　六月甲子杨国忠奏吐蕃兵六十万救南诏【吐従暾入声】劒南兵击破之于云南克故隰州等三城　【考异曰实录兵部侍郎兼御史中丞劒南节度使杨国忠破吐蕃于云南拔故隰州等三城献俘于朝唐厯国忠上言破吐蕃于云南拔故洪州等三城按国忠时在长安葢劒南破吐蕃以国忠领节制故使之上表献俘耳时国忠已为大夫云中丞误也隰州从实录】捕虏六千三百以道远简壮者千余人及酋长降者献之【酋慈由翻长知两翻降戸江翻】　秋八月乙丑上复幸左藏赐羣臣帛【蜀本作己丑当从之八载已尝幸左藏赐群臣帛矣故此书复复扶又翻藏音徂浪翻】癸巳杨国忠奏有凤皇见左藏库屋出纳判官魏仲犀言凤集库西通训门【左藏旧有令丞而已出纳判官葢帝置也是时分立诸使旧来司存之官备员莫得举其职杨国忠方承恩遇领使最多葢兼领左藏出纳使而以魏仲犀为判官也宋白曰天宝二年始命张瑄充太府出纳使阁本太极宫西左藏库之西则通明门见贤遍翻】九月阿布思入寇围永清栅【永清栅亦曰永济栅在中受降城之西二百里大同川】栅使张元轨拒却之【使疏吏翻】　冬十月戊寅上幸华清宫　己亥改通训门曰凤集门魏仲犀迁殿中侍御史杨国忠属吏率以凤皇优得调【调徒钓翻】　南诏数寇边蜀人请杨国忠赴镇【去年杨国忠领劒南蜀人困于兵故请之数所角翻】左仆射兼右相李林甫奏遣之国忠将行泣辞上言必为林甫所害贵妃亦为之请上谓国忠曰卿蹔到蜀区处军事朕屈指待卿还当入相【屈指计日以待之亦为于伪翻处昌吕翻相息亮翻】林甫时已有疾忧懑不知所为【懑莫困翻又莫缓翻中烦也】巫言一见上可小愈上欲就视之左右固諌上乃令林甫出庭中【林甫时葢卧疾昭应私第】上登降圣阁遥望【天宝七载十二月以元皇帝见于朝元阁改为降圣阁在华清宫中】以红巾招之【今富贵之家帨巾率以胭脂染之为真红色唐之遗俗也】林甫不能拜使人代拜国忠比至蜀【比必利翻及也】上遣中使召还【中使疏吏翻】至昭应谒林甫拜于牀下林甫流涕谓曰林甫死矣公必为相以后事累公【累力瑞翻】国忠谢不敢当汗出覆面【国忠素惮林甫故然覆敷又翻】十一月丁卯林甫薨上晩年自恃承平以为天下无复可忧【复扶又翻】遂深居禁中专以声色自娱悉委政事于林甫林甫媚事左右迎合上意以固其宠杜絶言路掩蔽聪明以成其奸妬贤疾能排抑胜己以保其位屡起大狱诛逐贵臣以张其埶【张知亮翻】自皇太子以下畏之侧足凡在相位十九年【开元二十二年始相林甫至是年凡十九年】养成天下之乱而上不之寤也　庚申以杨国忠为右相兼文部尚书【右相即中书令文部即吏部】其判使并如故【判如判度支之类使谓诸使使疏吏翻】国忠为人彊辩而轻躁无威仪既为相以天下为己任裁决机务果敢不疑居朝廷攘袂扼腕【躁则到翻相息亮翻朝直遥翻腕乌贯翻】公卿以下頥指气使莫不震慴【慴之涉翻】自侍御史至为相【杨国忠兼侍御史在六载七载之间】凡领四十余使【杨国忠为度支郎领十五余使至宰相凡领四十余使新旧唐史皆不详载其职案其拜相制前衘云御史大夫判度支权知太府卿事兼蜀郡长史劒南节度支度营田等副大使本道兼山南西道采访处置使两京太府司农出纳监仓祀祭木炭宫市长春九成宫等使闗内道及京畿采访处置使拜右相兼吏部尚书集贤殿崇馆学士修国史太清太微宫使自余所领又有管当租庸铸钱等使以是观之概可见】台省官有才行时名【行下孟翻】不为己用者皆出之或劝陜郡进士张彖谒国忠【陜郡本陜州农郡天宝元年更郡名陜失冉翻】曰见之富贵立可图彖曰君辈倚杨右相如泰山吾以为冰山耳若皎日既出君辈得无失所恃乎遂隠居嵩山国忠以司勲贠外郎崔圎为劒南留后徴魏郡太守吉温为御史中丞充京畿闗内采访等使【魏郡魏州京畿闗内先置两采访使今令温兼充】温诣范阳辞安禄山【魏郡属河北道采访使时禄山兼采访使故温往辞】禄山令其子庆绪送至境为温控马出驿数十步【为于伪翻】温至长安凡朝廷动静辄报禄山信宿而达　十二月杨国忠欲收人望建议文部选人无问贤不肖选深者留之依资据阙注官【选须绢翻　考异曰唐厯此敕在十月二十七日统纪在七月旧纪十二月甲戌国忠奏请两京选人铨日便定留放无长名按国忠作相始兼文部尚书七月未也今从旧纪】滞淹者翕然称之国忠凡所施置皆曲尽人所欲故颇得众誉　甲申以平卢兵马使史思明兼北平太守充卢龙军使【使疏吏翻】丁亥上还宫【还自华清宫　考异曰本纪唐厯皆云己亥还京今从实录】　丁酉以安西行军司马封常清为安西四鎭节度使【唐制行军司马位节度副使之上天宝以后节鎭以为储帅】　哥舒翰素与安禄山安思顺不协上常和解之使为兄弟是冬三人俱入朝【朝直遥翻】上使高力士宴之于城东禄山谓翰曰我父胡母突厥公父突厥母胡族类颇同何得不相亲翰曰古人云狐向窟嘷不祥为其忘本故也【厥九勿翻窟苦骨翻嘷戸刀翻为于伪翻】兄苟见亲翰敢不尽心禄山以为讥其胡也大怒骂翰曰突厥敢尔翰欲应之力士目翰翰乃止阳醉而散自是为怨愈深　棣王琰有二孺人争宠【曲礼大夫之妻曰孺人注孺之言属正义曰孺属也言其为亲属唐制亲王有孺人二人视正五品孺而树翻】其一使巫书符置琰履中以求媚琰与监院宦者有隙【时诸皇子列宿禁城之北宦者监之监古衘翻】宦者知之宻奏琰祝诅上上使人掩其履而获之大怒琰顿首谢臣实不知有符上使鞫之果孺人所为上犹疑琰知之囚于鹰狗坊【鹰狗坊属闲廏使】絶朝请【朝有遥翻】忧愤而薨故事兵吏部尚书知政事者【知政事即宰相之职】选事悉委侍
