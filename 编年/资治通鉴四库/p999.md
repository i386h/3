<!-- { "loadSidebar": true } -->
　　【为劒南东川节度使上皇诰以劒南两川合为一道拜武成都尹充劒南节度使既召入朝去年复以武镇劒南凡再镇剑南前后三受命耳广徳二年考异谓东西川非上皇诰所合者盖至徳二载分剑南为东西川是年上皇还京师则合东西川为一道必非上皇诰通鉴乾元元年书严武贬巴州寳应元年书以兵部侍郎严武为西川节度使广德二年书合东西川以黄门侍郎严武为节度使据通鉴所书武盖再镇剑南今曰三镇劒南则是先尝除东川乃可言三通鉴既不取新旧二书宜不书除东川一节然言武三镇劒南更须博考按下卷书武用崔旰事亦只再镇劒南耳唐书盖因杜甫诗有主恩前后三持节之语致有此误】厚赋敛以穷奢侈梓州刺史章彛小不副意召而杖杀之然吐蕃畏之不敢犯其境母数戒其骄暴【敛力赡翻吐从暾入声数所角翻】武不从及死母曰吾今始免为官婢矣【言武骄暴以悖逆致罪祸必及母今其死乃知免】　五月癸丑以右仆射郭英乂为劒南节度使【为郭英乂为崔旰所杀张本射寅谢翻使疏吏翻】畿内麦稔京兆尹第五琦请税百姓田十亩收其一曰此古什一之法也【史言第五琦傅防古法以欺君琦音奇】上从之　平卢节度使侯希逸镇淄青【侯希逸镇淄青始上卷上元二年使疏吏翻下同】好游畋营塔寺【好呼到翻】军州苦之兵马使【使疏吏翻】李懐玉得众心希逸忌之因事解其军职希逸与巫宿于城外军士闭门不纳奉懐玉为帅希逸奔滑州上表待罪【帅所类翻】诏赦之召还京师【还从宣翻又音如字】秋七月壬辰以郑王邈为平卢淄青节度大使【邈皇子也】以懐玉知留后赐名正已时承徳节度使李寳臣魏博节度使田承嗣相卫节度使薛嵩卢龙节度使李懐仙收安史余党各拥劲卒数万治兵完城【相昔亮翻嗣祥史翻治直之翻】自署文武将吏不供贡赋与山南东道节度使梁崇义及正已皆结为昏姻互相表里朝廷专事姑息不能复制虽名藩臣羁縻而已【史因李正已逐侯希逸究言藩镇之横复扶又翻将即亮翻朝直遥翻】甲午以上女升平公主嫁郭子仪之子暧【暧乌代翻】　太子母沈氏呉兴人也【呉兴湖州】安禄山之陷长安也【见二百十八卷肃宗至徳元载】掠送洛阳宫上克洛阳【见二百二十一卷乾元二年】见之未及迎归长安防史思明再陷洛阳【见一百二十一卷乾元二年】遂失所在上即位遣使散求之不获己亥夀州崇善寺尼广澄诈称太子母按騐乃故少阳院乳母也【大明宫有少阳院太子居之尼女夷翻少诗照翻】鞭杀之　九月庚寅朔置百高座于资圣西明两寺【据百髙座百尺髙座也唐防要资圣寺在崇仁坊本长孙无忌宅龙朔三年为文徳皇后资福立为尼寺咸亨四年复为僧寺西明寺在延康坊本越国公杨素宅贞观中赐濮王泰泰死乃立为寺】讲仁王经【所谓防国仁王经】内出经二寳舆以人为菩萨鬼神之状导以音乐卤簿百官迎于光顺门外从至寺【菩音蒲萨桑葛翻】　仆固懐恩诱回纥吐蕃吐谷浑党项奴刺【诱羊久翻吐从暾入声纥下没翻谷音浴党音底朗翻刺卢达翻】数十万众俱入冦令吐蕃大将尚结悉賛摩马重英等自北道趣奉天党项帅任敷郑庭郝徳等自东道趣同州【宋白曰任敷朔方旧将趣七喻翻下同】吐谷浑奴刺之众自西道趣盩厔回纥继吐蕃之后懐恩又以朔方兵继之郭子仪使行军司马赵复入奏曰虏皆骑兵其来如飞不可易也【易以防翻轻也】请使诸道节度使鳯翔李抱玉滑濮李光庭邠寜白孝徳【李光庭恐当作李光进】镇西马璘河南郝庭玉淮西李忠臣各出兵以扼其冲要【此时李光庭郝庭玉李忠臣各在本道余皆分屯京西】上从之诸道多不时出兵李忠臣方与诸将击毬得诏亟命治行【治直之翻】诸将及监军皆曰师行必择日忠臣怒曰父母有急岂可择日而后救耶即日勒兵就道懐恩中途遇暴疾而归丁酉死于鸣沙　【考异曰旧懐恩传曰懐恩领回纥及朔方之众继进行至鸣沙县遇疾舁归九月九日死于灵武按长厯九月庚寅朔丁酉八日也唐厯邠志皆云九月八日懐恩死于灵州今从实录】大将张韶代领其众别将徐璜玉杀之范志诚又杀璜玉而领其众懐恩拒命三年再引胡冦为国大患【去年及今年之寇】上犹为之隠【为于伪翻】前后勑制未尝言其反及闻其死悯然曰懐恩不反为左右所误耳吐蕃至邠州白孝徳婴城自守甲辰上命宰相及诸司长宫【六曹有尚书寺有卿监有监皆为诸司长官】于西明寺行香设素馔奏乐【徼福于佛也】是日吐蕃十万众至奉天京城震恐朔方兵马使浑瑊【浑戸昆翻又户本翻瑊古咸翻】讨击使白元光先戍奉天虏始列营瑊帅骁骑二百冲之身先士卒虏众披靡【先昔见翻披普佊翻】瑊挟虏将一人跃马而还从骑无中锋镝者【从才用翻中竹仲翻】城上士卒望之勇气始振乙巳吐蕃进攻之虏死伤甚众数日敛众还营瑊夜引兵袭之杀千余人前后与虏战二百余合斩首五千级　丙午罢百高座讲召郭子仪于河中使屯泾阳己酉命李忠臣屯东渭桥李光进屯云阳马璘郝庭玉屯便桥李抱玉屯鳯翔内侍骆奉仙将军李日越屯盩厔同华节度使周智光屯同州鄜坊节度使杜冕屯坊州上自将六军屯苑中庚戍下制亲征辛亥鱼朝恩请索城中括士民私马令城中男子皆衣皁【索山客翻衣于既翻】团结为兵城门皆塞二开一【塞悉则翻】士民大骇逾垣凿窦而逃者甚众吏不能禁朝恩欲奉上幸河中以避吐蕃恐羣臣议论不一一旦百官入朝立班久之閤门不开【閤门谓东西上閤门也】朝恩忽从禁军十余人操白刃而出宣言吐蕃数犯郊畿【操七刀翻数所角翻】车驾欲幸河中何如公卿皆错愕不知所对有刘给事者独出班抗声曰勑使反邪【唐人谓宦官为勑使使踈吏翻】今屯军如云不勠力扞冦而遽欲胁天子弃宗庙社稷而去非反而何朝恩惊沮而退事遂寝【刘给事立朝守正不可夺如此且两省官也而史失其名唐置史馆何为哉考异曰新鱼朝恩传云仆固玚攻绛州使姚良据温诱回纥防河阳朝恩遣李忠臣讨玚以霍文场监之王景岑讨良王希迁监之败玚于万泉生擒良髙晖等引吐蕃入寇遣刘徳信讨斩之故朝恩因麾下数克获窃以自高是时郭子仪有定天下功居人臣第一心媢之乗相州败丑为诋譛肃宗不内其语然犹罢子仪兵留京师代宗立与程元振一口加毁帝未及寤子仪忧甚俄而吐蕃陷京师卒用其力王室再安朝恩内慙乃劝帝徙洛阳欲逺戎狄百僚在庭朝恩从十余人持兵出曰虏犯都甸欲幸洛云何宰相未对有近臣折曰勑使反邪今屯兵足以扞寇何遽胁天子弃宗庙为朝恩色沮而子仪亦谓不可乃止李肇国史补曰代宗朝百僚立班良久閤门不开鱼朝恩忽拥白刃十余人而出宣言曰西蕃频犯郊圻欲幸河中何如宰臣以下苍黄不知所对给事中刘不记其名出班抗声曰勑使反邪云云由此罢迁幸之议按仆固玚攻榆次不闻攻绛州髙晖为李日越所擒不闻刘徳信所斩朝恩欲幸河中不闻欲幸洛既云频犯郊圻必是吐蕃后入寇时也新书所云不知据何书今从国史补】自丙午至甲寅大雨不止故虏不能进吐蕃移兵攻醴泉党项西掠白水【白水县汉粟邑之地后魏太和二年置白水县及白水郡隋废郡存县唐属同州】东侵蒲津丁巳吐蕃大掠男女数万而去所过焚庐舍蹂禾稼殆尽周智光引兵邀击破之于澄城北因逐北至鄜州【宋白曰鄜州汉上郡雕隂之地后魏太和十一年置东秦州孝昌二年又改为北华州废帝二年改为鄜州因鄜畤为名九域志鄜州东南至同州四百一十四里澄城县在同州北九十里坊州汉渠搜县中部都尉理所后魏属鄜州管内周天和七年元皇帝作牧鄜州于此置马坊唐髙祖因置坊州取马坊为名九域志坊州北至鄜州一百一十里鄜音夫】智光素与杜冕不协遂杀鄜州刺史张麟阬冕家属八十一人焚坊州庐舍三千余家冬十月己未复讲经于资圣寺吐蕃退至邠州遇回纥复相与入冦【复扶又翻下复至同】辛酉至奉天【考异曰邠志云八月懐恩以诸戎入冦九月诏郭公讨之师于泾阳回纥屯泾北去我十里朝恩请击回纥郭公曰我昔与回纥情契颇至今兹为冦必将有故吾方导而问之可不战而下也朝恩流言谓郭公与懐恩为应隂率诸军列营渭上郭公章疏逾旬不达郭公诸子在长安闻之使小将强羽以物议告郭公郭公间道入觐且以众议闻上曰无是即日令赴泾阳懐恩惊曰郭公真长者吾比疑之诚小人也按回纥九月未至泾阳十月辛酉始至奉天丙寅围泾阳丁卯子仪已与之盟首尾才七日岂容有章疏逾旬不逹之事子仪为元帅与强敌对垒岂可弃军入朝汾阳家传此际亦无入朝事今不取】癸亥党项焚同州官廨民居而去【廨居隘翻】丙寅回纥吐蕃合兵围泾阳子仪命诸将严设守备而不战及暮二虏退屯北原【泾阳之北原也】丁卯复至城下是时回纥与吐蕃闻仆固懐恩死已争长不相睦【长知两翻】分营而居子仪知之回纥在城西子仪使牙将李光瓒等往说之【牙将者牙前将领统元帅亲兵说式芮翻下往说同】欲与之共击吐蕃回纥不信曰郭公固在此乎汝绐我耳若果在此可得见乎光瓒还报子仪曰今众寡不敌难以力胜昔与回纥契约甚厚不若挺身往说之可不战而下也诸将请选铁骑五百为卫从【从才用翻】子仪曰此适足为害也郭晞扣马谏曰彼虎狼也大人国之元帅奈何以身为虏饵子仪曰今战则父子俱死而国家危往以至诚与之言或幸而见从则四海之福也不然则身没而家全【子仪之审处利害而权其轻重者如此】以鞭击其手曰去遂与数骑开门而出使人传呼曰令公来【子仪时为中书令故传呼令公】回纥大惊其大帅合胡禄都督药葛罗可汗之弟也执弓注矢立于阵前子仪免胄释甲投枪而进回纥诸酋长相顾曰是也【酋慈由翻】皆下马罗拜子仪亦下马前执药葛罗手让之曰汝回纥有大功于唐【谓举兵助唐平安史也】唐之报汝亦不薄奈何负约深入吾地侵逼畿县【唐京都属县附城之县为赤为次赤如昭应奉天醴泉等县为次赤余为畿县】弃前功结怨仇背恩徳而助叛臣何其愚也【背蒲妹翻】且懐恩叛君弃母【谓懐恩阻兵汾绛既而叛归灵武弃母于汾州也】于汝国何有今吾挺身而来听汝执我杀之我之将士必致死与汝战矣药葛罗曰懐恩欺我言天可汗已晏驾令公亦捐馆中国无主我是以敢与之来今知天可汗在上都【自贞观中四夷君长谓太宗为天可汗是后夷人率谓天子为天可汗上都长安也】令公复摠兵于此懐恩又为天所杀我曹岂肯与令公战乎子仪因说之曰吐蕃无道乗我国有乱不顾舅甥之亲【吐蕃尚唐公主为舅甥之国复扶又翻说式芮翻】吞噬我边鄙焚荡我畿甸其所掠之财不可胜载【胜音升】马牛杂畜长数百里【畜许救翻长直亮翻】弥漫在野此天以赐汝也全师而继好【漫音万又莫官翻好呼到翻】破敌以取富为汝计孰便于此不可失也药葛罗曰吾为懐恩所误负公诚深今请为公尽力击吐蕃以谢过【为于伪翻】然懐恩之子可敦兄弟也愿舍之勿杀子仪许之回纥观者为两翼稍前子仪麾下亦进子仪挥手却之因取酒与其酋长共饮药葛罗使子仪先执酒为誓子仪酹地曰【纥下没翻酋慈由翻长知两翻酹卢对翻以酒沃于地曰酹】大唐天子万岁回纥可汗亦万岁两国将相亦万岁有负约者身殒陈前家族灭絶【可从刋入声汗音寒将即亮翻相息亮翻陈读曰阵】杯至药葛罗亦酹地曰如令公誓于是诸酋长皆大喜曰向以二巫师从军巫言此行甚安隠【隐读曰稳】不与唐战见一大人而还今果然矣子仪遗之防三千匹【遗唯季翻】酋长分以赏巫子仪竟与定约而还吐蕃闻之夜引兵遁去回纥遣其酋长石野那等六人入见天子【见贤遍翻】药葛罗帅众追吐蕃子仪使白元光帅精骑与之俱癸酉战于灵台西原大破之【灵台汉鹑觚县地天寳元年更名灵台九域志灵台县在泾州东九十里旧史破吐蕃处在灵台县西五十里地名赤山岭】杀吐蕃万计得所掠士女四千人丙子又破之于泾州东　【考异曰实录云十月吐蕃退至邠州与回纥相遇复合从为冦辛酉寇奉天乙亥回纥以懐恩死贰于吐蕃丁丑郭子仪单骑诣回纥军免胄与回纥大将语责以负约遂与之盟己卯回纥首领石野那等六人来朝庚辰子仪遣白元光帅精锐防囘纥兵数千人大破吐蕃十余万众于灵台县之西原汾阳家传曰十月八日吐蕃回纥合围泾阳屯于北原其夜公使方面各除道二诘朝将战明日寇又至兵甲益盛公使衙前将李光瓉等出谕之亦不受请决战公以虏骑劲亦以众寡不敌孤军无救使辟军门跃一骑而出兵部郎中马锡主客贠外郎陈翃时以一骑从回纥合胡禄都督药葛罗宰相立于阵前持满相向公前叱之云云药葛罗等惘然懐慙伏而请罪因与之盟吐蕃闻之夜半抽兵而逸回纥药葛罗等遽追之公使白元光等继之十五日至灵台破尚结息一十万众十八日于泾州东又破之旧子仪传曰子仪自河中至屯于泾阳而虏骑已合子仪一军万余人而杂虏围之数重子仪使李国臣髙升拒其东魏楚王当其南陈廽光当其西朱元琮当其北子仪帅甲骑二十出没于左右前后虏见而问曰此谁也报曰郭令公也囘纥曰令公存乎仆固懐恩言天可汗已弃四海令公亦谢世中国无主故从其来今令公存天可汗存乎报之曰皇帝万夀无彊回纥皆曰懐恩欺我子仪又使谕之云云回纥曰谓令公亡矣不然何以至此令公诚存安得而见之子仪将出诸将谏子仪曰今力固不敌且至诚感神况虏辈乎回纥传曰吐蕃将马重英等十月初引退取邠州旧路而归回纥首领罗达干等帅其众二千余骑诣泾阳请降子仪许之率众被甲持满数千人回纥译曰此来非恶心要见令公子仪曰我令公也回纥曰请去甲子仪便脱兠鍪枪甲竦马挺身而前回纥酋长相顾曰是也便下马罗拜子仪亦下马执回纥大将合胡禄都督药葛罗等手责让之曰国家知回纥冇功报汝大厚汝何负约犯我王畿我湏与汝战何乃降为我一身挺入汝营任心拘絷我下将士湏与汝战回纥又译曰懐恩负心来报可汗云唐国天子今已向冮淮令公亦不主兵我是以敢来今知天可汗见在上都令公为将懐恩天又杀之今请追杀吐蕃收其羊马以报国恩邠志曰十月二十四日回纥逼泾阳阵于郭西使汉语者曰城中谁将军吏对曰郭令公也虏曰郭令公亡矣绐我也郭公闻之独与家童五六人常服相诣其子晞等扣马止之公挝其手曰去使人告虏按辔就之回纥熟视曰是也下马皆拜曰始者不知令公尚在今日降可乎郭公入其众取酒饮之虏又请曰恐不见信愿击吐蕃以自効郭公从之回纥击吐蕃逐之三十日败蕃众于灵台杀万余人而去按长厯十月己未朔三日辛酉十九日丁丑如实録所言岂有回纥吐蕃数十万众入京畿留十七日而寂无攻战之一事乎当是时陈翃在子仪军中所记月日近得其实今二虏围泾阳及子仪与回纥盟及破吐蕃月日皆从汾阳家传事则兼采众书择其可信者取之】丁丑仆固懐恩将张休藏等降辛巳诏罢亲征京城解严　初肃宗以陜西节度使郭英乂领神策军使内侍鱼朝恩监其军英乂入为仆射朝恩专将之【将即亮翻下同】及上幸陜朝恩举在陜兵与神策军迎扈悉号神策军天子幸其营及京师平朝恩遂以军归禁中自将之然尚未得与北军齿【北军北门六军也】至是朝恩以神策军从上屯苑中其势寖盛分为左右厢居北军之右矣【史言神策军雄盛之所由始】　郭子仪以仆固名臣李建忠等皆懐恩骁将恐逃入外夷请招之名臣懐恩之侄也时在回纥营上勑并旧将有功者皆赦其罪令回纥送之壬午名臣以千余骑来降子仪使开府仪同三司慕容休贞以书谕党项帅郑庭郝徳等皆诣鳯翔降　甲申周智光诣阙献防再宿归镇智光负专杀之罪未治【谓杀张麟及杜冕家属之罪治直之翻】上既遣而悔之乙酉回纥胡禄都督等二百余人入见前后赠赉缯
