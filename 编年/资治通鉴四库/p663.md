<!-- { "loadSidebar": true } -->
　　十五年春正月戊辰朔魏大赦改元熙平　魏崔亮攻硖石未下与李崇约水陆俱进崇屡违期不至【李崇时镇夀阳】胡太后以诸将不壹乃以吏部尚书李平为使持节镇军大将军兼尚书右仆射将步骑二千赴夀阳别为行台节度诸军【将即亮翻使疏吏翻骑奇寄翻】如有乖异以军法从事萧宝寅遣轻车将军刘智文等渡淮攻破三垒二月乙巳又败将军垣孟孙等于淮北【败补迈翻】李平至硖石督李崇崔亮等水陆进攻无敢乖互【乖异也互差也】战屡有功上使左卫将军昌义之将兵救浮山未至康绚已击魏兵却之【绚许县翻　考异曰绚十二月魏遣李昙定督众军来战按魏帝纪此年正月乃遣李平节度诸军绚误也昙定即平字也】上使义之与直閤王神念泝淮救硖石【泝苏故翻考异曰李崇衍遣赵祖悦袭据西硖石又遣义之神念帅水军泝淮而上规取夀春按义之绚破魏军】
