<!-- { "loadSidebar": true } -->
　　九年春正月曹操济河遏淇水入白沟以通粮道【袁尚在邺操将攻之故通粮道班志曰淇水至黎阳入河曹操于水口下大枋木以成堰遏淇水东入白沟水经注曰淇水东过内黄县南为白沟】二月袁尚复攻袁谭于平原【复扶又翻】留其将审配苏由守邺曹操进军至洹水【水经洹水出上党氏县东过隆虑县北又东北出山径邺县南洹于元翻又音桓】苏由欲为内应谋泄出犇操操进至邺为土山地道以攻之尚武安长尹楷屯毛城以通上党粮道【武安县属魏郡唐洛州地长知两翻下同】夏四月操留曹洪攻邺自将击楷破之而还又击尚将沮鹄于邯郸拔之【裴松之曰沮音葅河朔间今犹有此姓鹄沮授子也沮子余翻邯郸音寒丹】易阳令韩范涉长梁岐皆举县降【易阳县属赵国涉县葢汉末分土党之潞县置魏后置广平郡二县皆属焉北齐废涉县入刈陵县隋唐复置涉县宋白曰涉县因县南涉河为名磁州昭义县理故涉城永泰元年改名昭义】徐晃言于操曰二袁未破诸城未下者倾耳而聴宜旌赏二县以示诸城操从之范岐皆赐爵闗内侯黑山贼帅张燕遣使求助操拜平北将军【晋志曰四平止于防乱时以河北未平授以此号及晋以后征镇安平以次进号帅所类翻】五月操毁土山地道凿堑围城周回四十里【土山地道急攻也知非急攻可拔故凿堑围城絶其内外以久困之堑七艳翻】初令浅示若可越配望见笑之不出争利操一夜濬之广深二丈【广古旷翻深悉禁翻度之广深也后放此】引漳水以灌之【水经注漳水过邺县西魏武堨以围邺】城中饿死者过半秋七月尚将兵万余人还救邺未到欲令审配知外动止先使主簿钜鹿李孚入城孚斫问事杖系着马边【问事卒也主行杖犹伍伯之类问事杖问事所执杖也着直略翻】自着平上帻【帻有顔题其顔却摞施巾连题却覆之平上帻者其上平也晋志引汉注曰冠惠文者宜短耳今平上帻也冠进贤者宜长耳今介帻也文吏服介帻武吏服平上帻着涉略翻】将三骑投暮诣邺下自称都督厯北围循表而东【表围城所立标表也骑奇寄翻】步步呵责守围将士随轻重行其罚遂厯操营前至南围当章门【邺城有七门正南曰章门亦曰中阳门】复责怒守围者收之因开其围驰到城下呼城上人城上人以绳引孚得入【不先经操营前则守围者必疑不可得而收围亦不可开矣孚之来也其定计固指从章门入也复扶又翻下同】配等见孚悲喜鼓噪称万歳守围者以状闻操笑曰此非徒得入也方且复出【操知其复出非不欲严为之防也审孚所以得入之由服其多智有不可得而防之也】孚知外围益急不可复冒乃请配悉出城中老弱以省谷夜间别数千人皆使持白幡从三门并出降【邺城南面三门曰凤阳门中阳门广阳门简别彼列翻降戸江翻下同】孚复将三骑作降人服随辈夜出突围得去尚兵既至诸将皆以为此归师人自为战不如避之【兵法曰归师勿遏】操曰尚从大道来当避之若循西山来者此成禽耳【从大道来则人懐救根本不顾胜败有必死之志循山而来则其战可前可却人有依险自全之心无同力致命之意操所以料尚者如此兵法所谓观敌之动者也】尚果循西山来东至阳平亭去邺十七里临滏水为营【郡国志邺有滏水左思魏都赋曰北临漳滏则冬夏异沼注云邺北有滏水水热故名滏口】夜举火以示城中城中亦举火相应配出兵城北欲与尚对决围操逆击之败还尚亦破走依曲漳为营【贤曰漳水之曲也】操遂围之未合尚愳遣使求降操不聴围之益急尚夜遁保祁山【陈寿魏武纪作祁山袁绍传作滥口范史袁绍传作蓝口贤注曰相州安阳县界有蓝嵯山与邺相近盖蓝山之口　考异曰魏志绍传还走滥口范书作蓝口今从魏武纪】操复进围之【复扶又翻】尚将马延张顗等临陈降众大溃尚奔中山尽收其辎重【陈读曰阵重直用翻】得尚印绶节钺及衣物以示城中城中崩沮【沮在吕翻】审配令士卒曰坚守死战操军疲矣幽州方至【幽州谓袁熙也】何忧无主【配以此安众心可谓忠勇矣】操出行围【巡行长围也行下更翻】配伏弩射之几中【射而亦翻几居希翻中竹仲翻】配兄子荣为东门校尉【邺城东门口建春门七门之名盖皆石氏所命也】八月戊寅荣夜开门内操兵【内读曰纳】配拒战城中操兵生获之辛评家系邺狱辛毗驰往欲解之已悉为配所杀操兵配诣帐下毗逆以马鞭击其头骂之曰奴汝今日真死矣配顾曰狗辈正由汝曹破我冀州恨不得杀汝也且汝今日能杀生我邪【言杀生由曹操不由辛毗】有顷操引见谓配曰曩日孤之行围何弩之多也配曰犹恨其少【谓射操不中也少诗沼翻】操曰卿忠于袁氏亦自不得不尔意欲活之配意气壮烈终无桡辞【桡奴教翻曲也】而辛毗等号哭不已【号戸刀翻】遂斩之冀州人张子谦先降素与配不善笑谓配曰正南【审配字正南】卿竟何如我配厉声曰汝为降虏审配为忠臣虽死岂羡汝生邪临行刑叱持兵者令北向曰我君在北也【袁绍下士能尽死以效节者审配一人而已我君在北谓袁尚已奔北也】操乃临祀绍墓哭之流涕慰劳绍妻还其家人寳物赐襍缯絮禀食之【劳力到翻缯慈陵翻食读曰飤】初袁绍与操共起兵绍问操曰若事不辑则方面何所可据【辑犹集也集成也观绍此言则起兵之时固无勤王之心而有割据之志矣】操曰足下意以为何如绍曰吾南据河北阻燕代兼戎狄之众南向以争天下庶可以济乎操曰吾任天下之智力以道御之无所不可九月诏以操领冀州牧操让还兖州【当时政自操出领则真领而让非真让也】初袁尚遣从事安平牵招至上党督军粮【牵姓招名】未还尚走中山招説髙干以并州迎尚并力观变【説输芮翻】干不从招乃东诣曹操操复以为冀州从事又辟崔琰为别驾操谓琰曰昨案戸籍可得三十万众故为大州也琰对曰今九州幅裂二袁兄弟亲寻干戈【左传子产曰昔高辛氏有二子伯曰阏伯季曰实沉居于旷林不相能也日寻干戈以相征讨杜预注曰寻用也】冀方蒸庶暴骨原野未闻王师存问风俗救其涂炭而校计甲兵唯此为先斯岂鄙州士女所望于明公哉操改容谢之【此操之所以重崔琰而亦不能不害崔琰也】许攸恃功骄嫚【乌巢之捷计出于攸故恃其功】尝于众坐呼操小字曰某甲【裴松之曰操一名吉利小字阿瞒曰某甲者史隐其辞坐徂卧翻】卿非我不得冀州也操笑曰汝言是也然内不乐【乐音洛】后竟杀之　冬十月有星孛于东井【晋天文志南方东井八星天之南门黄道所经天之亭主水衡事法令所取平也孛蒲内翻】　高干以并州降操复以干为并州刺史【为干复叛张本降户江翻复扶又翻】　曹操之围邺也袁谭复背之【复扶又翻下同】略取甘陵安平勃海河间攻袁尚于中山尚败走故安【故安县属涿郡贤曰故城在今易州易县南】从袁熙谭悉收其众还屯龙凑操与谭书责以负约与之絶婚女还然后进讨【袁尚破走操于是始讨谭】十二月操军其门谭拔平原走保南皮临清河而屯【水经清河过南皮县西】操入平原略定诸县　曹操表公孙度为武威将军封永宁乡侯度曰我王辽东何永寕也【王于况翻】藏印绶于武库【辽东郡之武库也】是歳度卒子康嗣位以永宁乡侯封其弟恭操以牵招尝为袁氏领乌桓【牵姓招名袁绍先尝辟招为督军从事兼领乌桓突骑】遣诣栁城抚慰乌桓值峭王严五千骑欲助袁谭又公孙康遣使韩忠假峭王单于印绶峭王大会羣长【乌桓部落各有君长峭七笑翻使疏吏翻长知两翻】忠亦在坐【坐才卧翻下同】峭王问招昔袁公言受天子之命假我为单于今曹公复言当更白天子假我真单于辽东复持印绶来【复扶又翻】如此谁当为正招答曰昔袁公承制得有所拜假中间违错天子命【违异也背也错乖也】曹公代之言当白天子更假真单于辽东下郡何得擅称拜假也忠曰我辽东在沧海之东拥兵百余万又有扶余濊貊之用【濊音秽貊莫百翻】当今之埶彊者为右曹操何得独为是也招呵忠曰曹公允恭明哲【孔安国尚书注曰允信也】翼戴天子伐叛柔服宁静四海汝君臣顽嚚【嚚鱼巾翻左传曰不道忠信之言为嚚】今恃险逺背违王命【背蒲妹翻】欲擅拜假侮防神器【威福帝王之神器】方当屠勠何敢慢易咎毁大人【大人谓曹公易音以防翻】便捉忠头顿筑拔刀欲斩之峭王惊怖【怖普布翻】徒跣抱招以救请忠左右失色招乃还坐为峭王等説成败之效祸福所归皆下席跪伏敬受敕教【敕戒也为于伪翻】便辞辽东之使罢所严骑丹阳大都督妫览郡丞戴员杀太守孙翊将军孙河
