<!-- { "loadSidebar": true } -->
　　绍泰元年【是年十月方改元】春正月壬午朔邵陵太守刘棻将兵援江陵【吴孙皓寳鼎元年分零陵北部都尉置邵陵郡隋废邵陵郡为邵阳县属长沙郡唐为邵州棻符分翻将即亮翻】至三百里滩部曲宋文彻杀之帅其众还据邵陵【帅读曰率】　梁王詧即皇帝位于江陵【詧字理孙梁昭明太子之第三子也　考异曰周书詧传云詧在位八载保定二年薨然则詧虽以甲戌年为魏所立乙亥年乃即位改元也】改元大定追尊昭明太子为昭明皇帝庙号高宗妃蔡氏为昭德皇后尊其母龚氏为皇太后立妻王氏为皇后子岿为皇太子【岿区韦翻又苦鬼翻又丘愧翻】赏刑制度并同王者唯上疏于魏则称臣奉其正朔【上时掌翻】至于官爵其下亦依梁氏之旧其勲级则兼用柱国等名【勲级置以赏功柱国魏所置也为勲级之首】以谘议参军蔡大寳为侍中尚书令参掌选事【选须绢翻】外兵参军太原王操为五兵尚书大宝严整有智谋雅达政事【雅素也】文辞赡速后梁主推心任之以为谋主比之诸葛孔明操亦亚之追赠邵陵王纶太宰諡曰壮武【邵陵王纶死于大宝二年】河东王誉丞相諡曰武桓【河东王誉死于大宝元年】以莫男为武州刺史魏永夀为巴州刺史【武州巴州皆置于江陵之南岸二将寻为侯平所擒不能有二州也】　湘州刺史王琳将兵自小桂北下【据姚思亷陈书小桂岭名舆地志连州桂阳县汉属桂阳郡所谓小桂也】至蒸城【葢汉临蒸县古城也在衡州界】闻江陵已陷为世祖哀三军缟素【为于伪翻缟古老翻】遣别将侯平帅舟师攻后梁【帅读曰率】琳屯兵长沙传檄州郡为进取之计长沙王韶及上游诸将皆推琳为盟主　齐主使清河王岳将兵攻魏安州【五代志安陆郡西魏置安州】以救江陵岳至义阳江陵陷因进军临江郢州刺史陆法和及仪同三司宋莅举州降之【降户江翻　考异曰北史宋莅作宋茝今从北齐纪又北齐纪云壬寅岳渡江克夏首送法和按典略甲午齐已召岳还今从典略】长史江夏太守王珉不从杀之【夏户雅翻】甲午齐召岳还使仪同三司清都慕容俨戍郢州【北齐书慕容俨清都武安人皝之后也按魏收地形志东魏都邺以魏郡置魏尹武安县属焉五代志齐官有清都尹葢改魏尹为清都尹也　考异曰梁纪四月法和降齐遣侯瑱讨之按齐主与王僧辩书云清和王岳今次汉口与陆居士相会然则法和先已降齐也今从典略】王僧辩遣江州刺史侯瑱攻郢州任约徐世谱宜丰侯循皆引兵会之【瑱他甸翻又音鎭任音壬】　辛丑齐立贞阳侯渊明为梁主使其上党王涣将兵送之【寒山之败贞阳没于齐】徐陵湛海珍等皆听从渊明归【武帝太清二年徐陵使魏魏禅于齐而梁又有侯景之乱是以留北湛海珍降见一百六十二卷三年】　二月癸丑晋安王至自寻阳入居朝堂【朝直遥翻】即梁王位时年十三以太尉王僧辩为中书监录尚书骠骑大将军都督中外诸军事【骠匹妙翻骑竒寄翻】加陈霸先征西大将军以南豫州刺史侯瑱为江州刺史湘州刺史萧循为太尉广州刺史萧勃为司徒鎭东将军张彪为郢州刺史　齐主先使殿中尚书邢子才驰传诣建康与王僧辩书以为嗣主冲藐【传张恋翻藐亡沼翻】未堪负荷【荷下可翻又如字】彼贞阳侯梁武犹子长沙之【贞阳虽为缧臣于齐而贞阳侯则梁爵也故于僧辩书称彼贞阳侯渊明长沙王懿之子武帝兄子故曰犹子】以年以望堪保金陵故置为梁主纳于彼国卿宜部分舟舰迎接今主【分扶问翻舰户黯翻】并心一力善建良图乙卯贞阳侯渊明亦与僧辩书求迎僧辩复书曰嗣主体自宸极受于乂祖【乂当作文盖用受终于文祖事】明公傥能入朝同奬王室【朝直遥翻】伊吕之任佥曰仰归意在主盟不敢闻命甲子齐以陆法和为都督荆雍等十州诸军事太尉大都督西南道大行台【雍于用翻】又以宋莅为郢州刺史莅弟簉为湘州刺史【簉初救翻】甲戌上党王涣克谯郡【梁置合州于合肥立南谯郡于襄安县界襄安汉之巢县也梁置蕲县隋改曰襄安唐复曰巢县】己卯渊明又与僧辩书僧辩不从　魏以右仆射申徽为襄州刺史【魏既得梁雍州改曰襄州因襄阳以名州也】　侯平攻后梁巴武二州故刘棻主帅赵朗杀宋文彻以邵陵归于王琳【帅所类翻】　三月贞阳侯渊明至东闗散骑常侍裴之横御之齐军司尉瑾仪同三司萧轨南侵城【晋熙郡怀宁县汉之皖城也散悉亶翻骑竒寄翻皖户板翻】晋州刺史萧惠以州降之【降户江翻】齐改晋熙为江州【齐晋州治平阳故此晋州改为江州】以尉瑾为刺史丙戍齐克东闗斩裴之横俘数千人王僧辩大惧出屯姑孰谋纳渊明　丙申齐主还邺封世宗二子孝珩为广宁王【珩音行】延宗为安德王　孙玚闻江陵陷弃广州还【玚雉杏翻又音畅】曲江侯勃复据有之【去年萧勃避王琳居始兴复扶又翻】　魏太师泰遣王克沈烱等还江南【去年江陵陷王克等入长安】泰得庾季才厚遇之令参掌太史季才散私财购亲旧之为奴婢者泰问何能如是对曰仆闻克国礼贤古之道也【武王克商释箕子囚式商容闾封比干墓所谓礼贤也】今郢都覆没其君信有罪矣【江陵楚之故都古郢城及渚宫皆在其地】搢绅何咎皆为早【杜预曰皁贱官皁才早翻力计翻】鄙人羁旅不敢献言诚窃哀之故私购之耳泰乃悟曰吾之过也微君遂失天下之望因出令免梁俘为奴婢者数千口　夏四月庚申齐主如晋阳　五月庚辰侯平等擒莫勇魏永夀江陵之陷也永嘉王庄生七年矣【庄世子方等之子元帝之孙】尼法慕匿之【尼女夷翻】王琳迎庄送之建康　庚寅齐主还邺　王僧辩遣使奉啓于贞阳侯渊明定君臣之礼又遣别使奉表于齐【使疏吏翻】以子显及显母刘氏弟子世珍为质于渊明【质音致　考异曰典略三月辛卯遣廷尉张种等送质于邺按渊明五月始入建康疑太早恐非】遣左民尚书周正至歴阳奉迎【晋武帝太康中置左民尚书唐六典曹魏置左民尚书晋恵帝置右户尚书唐户部尚书即左民右户之任也】因求以晋安王为皇太子渊明许之渊明求度卫士三千僧辩虑其为变止受散卒千人【散苏旱翻散卒者冗散之卒非败散之卒也败散之散去声】庚子遣龙舟法驾迎之渊明与齐上党王涣盟于江北辛丑自采石济江　【考异曰梁纪七月辛丑渊明济江甲辰入京师北齐纪五月萧明入建业按典略五月庚子僧辩逆渊明辛丑济江癸卯至建康今从之】于是梁舆南度齐师北返僧辩疑齐拥檝中流【檝与楫同櫂也所以拨水行船檝附船而不鼓则船定而不进】不敢就西岸齐侍中裴英起卫送渊明与僧辩防于江宁癸卯渊明入建康望朱雀门而哭逆者以哭对丙午即皇帝位改元天成以晋安王为皇太子王僧辩为大司马陈霸先为侍中　六月庚戌朔齐发民一百八十万筑长城自幽州夏口西至恒州九百余里【幽州夏口盖即居庸下口也幽州军都县西北有居庸闗湿余水出上谷沮阳县之东南流出闗谓之下口夏当作下恒户登翻】命定州刺史赵郡王叡将兵监之叡琛之子也【赵郡王琛即高永寳欢之弟也永寳琛字监工衘翻琛丑林翻】　齐慕容俨始入郢州而侯瑱等奄至城下俨随方备御瑱等不能克乘闲出击瑱等军大破之【闲古苋翻】城中食尽煮草木根叶及靴皮带角食之【靴许戈翻】与士卒分甘共苦坚守半岁人无异志贞阳侯渊明立乃命瑱等解围瑱还鎭豫章齐人以城在江外难守因割以还梁俨归望齐主悲不自胜【胜音升】齐主呼前执其手脱帽看髪叹息久之　吴兴太守杜龛【龛苦含翻】王僧辩之壻也僧辩以吴兴为震州【因震泽以为州名】用龛为刺史又以其弟侍中僧愔为豫章太守【愔于今翻】　壬子齐主以梁国称藩诏凡梁民悉遣南还　丁卯齐主如晋阳壬申自将击柔然【将即亮翻】秋七月己卯至白道留辎重【重直用翻】帅轻骑五千追柔然壬午及之于怀朔鎭齐主亲犯矢石频战大破之至于沃野获其酋长【水经注云中郡有白道岭白道川帅读曰率骑竒寄翻酋慈秋翻长知两翻】及生口二万余牛羊数十万壬申还晋阳八月辛巳王琳自蒸城还长沙　齐主还邺以佛道二敎不同欲去其一集二家论难于前【去羌吕翻难乃旦翻】遂敇道士皆剃髪为沙门有不从者杀四人乃奉命于是齐境皆无道士【今道家有太霄琅书经云人行大道号曰道士士者何理也事也身心顺理唯道是从从道为事故曰道士余按此说是道流借吾儒经解大义以演绎道士二字道家虽曰宗老子而西汉以前未尝以道士自名至东汉始有张道陵于吉等其实与佛敎皆起于东汉之时】　初王僧辩与陈霸先共灭侯景【见一百六十四卷世祖承圣元年】情好甚笃僧辩为子頠娶霸先女【好呼到翻为于伪翻頠鱼委翻】会僧辩有母防未成昏僧辩居石头城霸先在京口僧辩推心待之頠兄顗屡谏不听【顗鱼岂翻】及僧辩纳贞阳侯渊明霸先遣使苦争之【使疏吏翻】往返数四僧辩不从霸先窃叹谓所亲曰武帝子孙甚多唯孝元能复雠雪耻【谓诛灭侯景也】其子何罪而忽废之吾与王公并处托孤之地【处昌吕翻】而王公一旦改图外依戎狄援立非次其志欲何所为乎【僧辩立渊明名不正而言不顺故奸雄得因以为资】乃密具袍数千领及锦防金银为赏赐之具会有吿齐师大举至夀春将入冦者僧辩遣记室江旰告霸先使为之备霸先因是留旰于京口【旰古汗翻】举兵袭僧辩九月壬寅召部将侯安都周文育及安陆徐度钱塘杜棱谋之【将即亮翻下同】棱以为难霸先惧其谋泄以手巾绞棱【今人盥洗以布拭手长七八尺谓之手巾】闷絶于地因闭于别室部分将士【分扶问翻】分赐金帛以弟子著作郎昙朗镇京口知留府事【昙朗霸先母弟休先之子昙徒含翻】使徐度侯安都帅水军趋石头【帅所类翻下同趋七喻翻】霸先帅马歩自江乘罗落会之【江乘罗落江乘县之罗落桥自江乘至罗落桥京口趋建康之大路刘裕伐桓由此】是夜皆发召杜棱与同行知其谋者唯安都等四将外人皆以为江旰征兵御齐不之怪也甲辰安都引舟舰将趣石头【舰户黯翻趣七喻翻】霸先控马未进安都大惧追霸先骂曰今日作贼事势已成生死湏决在后欲何所望若败俱死后期得免斫头邪霸先曰安都嗔我乃进【霸先控马踟蹰以观安都之意见安都决死前向乃进嗔昌眞翻恚怒也】安都至石头城北弃舟登防石头城北接冈阜不甚危峻安都被甲带长刀军人捧之投于女垣内【被皮义翻女垣城上堞也】众随而入进及僧辩卧室霸先兵亦自南门入僧辩方视事外白有兵俄而兵自内出僧辩遽走遇子頠与俱出閤帅左右数十人苦战于听事前【听读曰防】力不敌走登南门楼拜请求哀霸先欲纵火焚之僧辩与頠俱下就执霸先曰我有何辜公欲与齐师赐讨且曰何意全无备僧辩曰委公北门何谓无备【京口为建康北门】是夜霸先缢杀僧辩父子既而竟无齐兵亦非霸先之谲也【谲古宂翻】前青州刺史新安程灵洗帅所领救僧辩力战于石头西门军败霸先遣使招谕久之乃降【使疏吏翻降户江翻】霸先深义之以为兰陵太守使助防京口【守式又翻】乙巳霸先为檄布告中外列僧辩罪状且曰资斧所指唯王僧辩父子兄弟其余亲党一无所问丙午贞阳侯渊明逊位出就邸　【考异曰梁书九月丙午帝即皇帝位十月己巳大赦改元按长歴丙午九月二十九日己巳十月二十二日岂有即位二十四日始改元大赦乎葢丙午复梁王位十月乃即帝位耳典略丁未废贞阳侯出就邸今并从陈书】百僚上晋安王表劝进【上时掌翻】冬十月己酉晋安王即皇帝位大赦改元【改元绍泰】中外文武赐位一等以贞阳侯渊明为司徒封建安公告齐云僧辩隂图簒逆故诛之仍请称臣于齐永为藩国齐遣行台司马恭与梁人盟于歴阳　辛亥齐主如晋阳　壬子加陈霸先尚书令都督中外诸军事车骑将军扬南徐二州刺史癸丑以宜丰侯循为太保建安公渊明为太傅曲江侯勃为太尉王琳为车骑将军开府仪同三司【帝之初为梁王也诸藩皆进官独不及王琳抑王僧辩雅知王琳之不可制邪】　戊午尊帝所生夏贵妃为皇太后【夏户雅翻】立妃王氏为皇后　杜龛恃王僧辩之势【龛苦含翻】素不礼于陈霸先在吴兴每以法绳其宗族霸先深怨之及将图僧辩宻使兄子蒨还长城【长城县霸先与其宗族世居之晋太康三年分乌程立长城县属吴兴郡今湖州长兴县是也在湖州西北七十里蒨七见翻】立栅以备龛僧辩死龛据吴兴拒霸先义兴太守韦载以郡应之　【考异曰典略作韦载今从梁陈书　今按典略若作韦载则与梁陈书同不湏考异矣】吴郡太守王僧智僧辩之弟也亦据城拒守史【考异曰南云僧智奔任约今从典略】陈蒨至长城收兵才数百人杜龛遣其将杜泰将精兵五千奄至将士相视失色【将即亮翻下同】蒨言笑自若部分益明【分扶问翻】众心乃定泰昼夜苦攻数旬不克而退霸先使周文育攻义兴义兴属县卒皆霸先旧兵善用弩韦载收得数十人系以长锁命所亲监之【监工衔翻】使射文育军约曰十射不两中者死【射而亦翻中竹仲翻】故每发辄毙一人文育军稍却载因于城外据水立栅相持数旬杜龛遣其从弟北叟将兵拒战【从才用翻下同】北叟败归于义兴霸先闻文育军不利辛未自表东讨留高州刺史侯安都石州刺史杜棱宿卫台省【五代志永平郡梁置石州隋后改曰藤州宋白曰藤州治镡津县汉猛陵县也】甲戌军至义兴丙子防其水栅谯秦二州刺史徐嗣徽从弟嗣先僧辩之甥也僧辩死嗣先亡就嗣徽嗣徽以州入于齐【五代志江都郡清流县梁置新昌郡及谯州又六合县置秦郡及秦州】及陈霸先东讨义兴嗣徽宻结南豫州刺史任约将精兵五千乘虚袭建康是日袭据石头游骑至阙下侯安都闭门藏旗帜示之以弱令城中曰登陴闚贼者斩【帜昌志翻陴频弥翻】及夕嗣徽等收兵还石头安都夜为战备将旦嗣徽等又至安都帅甲士三百开东西掖门出战【台城正南端门其左右二门曰东西掖门帅读曰率】大破之嗣徽等奔还石头不敢复逼台城【复扶又翻】陈霸先遣韦载族弟翽赍书谕载【翽呼会翻】丁丑载及杜北叟皆降【降户江翻】霸先厚抚之以翽监义兴郡【监工衔翻】引载置左右与之谋议霸先卷甲还建康【卷读曰卷　考异曰梁书十一月庚寅霸先还建康按庚寅十一月十三日太晩且庚寅以前霸先已有在建康与齐相拒事迹今从陈书】使周文育讨杜龛救长城将军黄他攻王僧智于吴郡不克霸先使宁远将军裴忌助之忌选所部精兵轻行倍道自钱塘直趣吴郡【按陈霸先自义兴还建康遣裴忌助黄他攻吴郡自钱塘直趣吴郡非路也钱塘必误趣七喻翻】夜至城下鼓噪薄之【薄伯各翻】僧智以为大军至轻舟奔吴兴忌入据吴郡因以忌为太守十一月己卯齐遣兵五千度江据姑孰以应徐嗣徽任约陈霸先使合州刺史徐度立栅于冶城庚寅齐又遣安州刺史翟子崇楚州刺史刘士荣淮州刺史柳达摩【五代志钟离郡梁置北徐州齐改曰楚州管下定远县梁置安州江都郡山阳县有淮隂郡东魏置淮州翟直格翻】将兵万人于胡墅度米三万石马千匹入石头【胡墅在大江北防对石头城墅神与翻】霸先问计于韦载载曰齐师若分兵先据三吴之路略地东境则时事去矣今可急于淮南因侯景故垒筑城以通东道转输【淮南秦淮之南也输式喻翻下运输同】分兵絶彼之粮运则齐将之首旬日可致【将即亮翻】霸先从之癸未使侯安都夜袭胡墅　【考异曰典略作己巳按长歴是月戊寅朔无己巳今从陈书】烧齐船千余艘【艘苏遭翻】仁威将军周铁虎断齐运输【断音短】擒其北徐州刺史张领州【五代志琅邪郡旧置北徐州】仍遣韦载于大航筑侯景故垒使杜棱守之【航户刚翻】齐人于仓门水南立二栅【仓门石头仓城门水南秦淮水之南】与梁兵相拒壬辰齐大都督萧轨将兵屯江北　初齐平秦王归彦防孤髙祖令清河昭武王岳养之【归彦高欢族弟也归彦父徽于欢有旧恩故欢怜其孤而命岳养之欢庙号高祖】岳情礼甚薄归彦心衔之及显祖即位归彦为领军大将军大被宠遇【被皮义翻】岳谓其德已更倚赖之岳屡将兵立功有威名而性豪侈好酒色【好呼到翻】起第于城南【城南邺城之南】听事后开巷【听读曰防】归彦谮之于帝曰清河僭拟宫禁制为永巷但无阙耳帝由是恶之【恶乌路翻】帝纳倡妇薛氏于后宫【倡尺良翻优也】岳先尝因其姊迎之至第帝夜游于薛氏家其姊为其父乞司徒【为于伪翻】帝大怒悬其姊锯杀之让岳以奸岳不服帝益怒乙亥使归彦鸩岳岳自诉无罪归彦曰饮之则家全饮之而卒赠如礼薛嫔有宠于帝【嫔毘賔翻】乆之帝忽思其与岳通无故斩首藏之于怀出东山宴饮劝酬始合忽探出其首投于柈上【探吐南翻柈蒲官翻】支解其尸防其髀为琵琶一座大惊帝方收取对之流涕曰佳人难再得【汉李延年歌曰北方有佳人絶世而独立一顾倾人城再顾倾人国宁不知倾城与倾国佳人难再得】载尸以出被髪歩哭而随之【被皮义翻】　甲辰徐嗣徽等攻冶城栅陈霸先将精甲自西明门出击之嗣徽等大败留柳达摩等守城自往采石迎齐援　以郢州刺史宜丰侯循为太保广州刺史曲江侯勃为司空并征入侍循受太保而辞不入勃方谋举兵遂不受命　鎭南将军王琳侵魏魏大将军豆卢宁御之【姓氏志豆卢本姓慕容氏燕北地王精降魏北人谓归义为豆卢因赐以为氏】十二月癸丑侯安都袭秦郡破徐嗣徽栅俘数百人
