<!-- { "loadSidebar": true } -->
　　光和元年【是年三月改元】春正月合浦交趾乌浒蛮反【浒呼古翻】招引九真日南民攻没郡县　太尉孟罢　二月辛亥朔日有食之　癸丑以光禄勲陈国袁滂为司徒　己未地震　置鸿都门学其诸生皆敇州郡三公举用辟召或出为刺史太守入为尚书侍中有封侯赐爵者【赐爵闗内侯以下也】士君子皆耻与为列焉　三月辛丑赦天下改元　以太常常山张颢为太尉颢中常侍奉之弟也夏四月丙辰地震　侍中寺雌鸡化为雄　司空陈耽免以太常来艳为司空　六月丁丑有黒气堕帝所御温德殿东庭中长十余丈似龙【长直亮翻】　秋七月壬子青虹见玉堂后殿庭中【洛阳宫殿名南宫有玉堂前后殿见贤遍翻】诏召光禄大夫杨赐等诣金商门【洛阳记曰南宫有崇德殿太极殿殿西有金商门】问以灾异及消复之术【消复者消变而复其常也】赐对曰春秋防曰天投蜺天下怨海内乱【春秋演孔图曰霓者斗之乱精也失度投蜺见郭璞注尔雅曰双出色鲜盛者为雄曰虹闇者为雌曰蜺】加四百之期亦复垂及【春秋演孔图曰刘四百岁之际褒汉王辅皇王以期有名不就宋均注曰虽褒族人为汉王以自辅以当有应期名见摄録者故名不就也复扶又翻】今妾媵阉尹之徒共专国朝【媵以证翻朝直遥翻】欺罔日月又鸿都门下招防羣小造作赋説见宠于时更相荐説【更工衡翻】旬月之间竝各防擢乐松处常伯任芝居纳言【常伯侍中纳言尚书处昌吕翻】郤俭梁鹄各受丰爵不次之宠【姓谱郤晋卿郤氏之后】而令搢绅之徒委伏畎畮【畮古亩字】口诵尧舜之言身蹈絶俗之行【行下孟翻】弃捐沟壑不见逮及冠履倒易陵谷代处幸頼皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身【此逸书也】唯陛下斥逺佞巧之臣【逺于愿翻】速征鹤鸣之士【易曰鹤鸣在隂其子和之我有好爵吾与尔縻之系辞曰君子居室言善则千里之外应之鹤鸣之士言士之修身践言为时所称者也】断絶尺一【断丁管翻】抑止槃游冀上天还威众变可弭议郎蔡邕对曰臣伏思诸异皆亡国之怪也天于大汉殷勤不已故屡出祅变以当谴责【祅与妖同于骄翻】欲令人君感悟改危即安今蜺堕鸡化皆妇人干政之所致也前者乳母赵娆贵重天下【娆奴鸟翻】谗谀骄溢续以永乐门史霍玉【永乐门史董太后宫官乐音洛】依阻城社又为奸邪今道路纷纷复云有程大人者【宫中耆宿皆称中大人复扶又翻】察其风声将为国患宜髙为隄防明设禁令深惟赵霍以为至戒今太尉张颢为王所进光禄勲伟璋有名贪浊【伟姓璋名】又长水校尉赵玹【玹音】屯骑校尉盖升【盖古合翻】竝叨时幸荣富优足宜念小人在位之咎退思引身避贤之福伏见廷尉郭禧纯厚老成光禄大夫桥聪达方直故太尉刘宠忠实守正竝宜为谋主数见访问【数所角翻】夫宰相大臣君之四体委任责成优劣已分不宜听纳小吏雕琢大臣也【贤曰雕琢谓防削以成其罪也】又尚方工技之作【续汉志尚方掌上手工作御刀劔诸好器物技巨绮翻】鸿都篇赋之文可且消息以示惟忧【惟思也】宰府孝亷士之髙选近者以辟召不慎切责三公而今竝以小文超取选举开请托之门违明王之典众心不厌【贤曰厌伏也音一叶翻】莫之敢言臣愿陛下忍而絶之思惟万机以答天望圣朝既自约厉左右近臣亦宜从化人自抑损以塞咎戒【塞悉则翻】则天道亏满鬼神福谦矣【易曰天道亏盈而益谦鬼神害盈而福谦以盈为满者避惠帝讳也】夫君臣不密上有漏言之戒下有失身之祸【易曰君不密则失臣臣不密则失身】愿寝臣表无使尽忠之吏受怨奸仇章奏帝览而叹息因起更衣【更工衡翻】曹节于后窃视之悉宣语左右【语牛倨翻】事遂漏露其为邕所裁黜者侧目思报初邕与大鸿胪刘郃素不相平【胪陵如翻郃古合翻又曷阁翻】叔父卫尉质又与将作大匠阳球有隙球即中常侍程璜女夫也璜遂使人飞章言邕质数以私事请托于郃郃不听邕含隐切志欲相中【贤曰中伤也郃古合翻数所角翻中竹仲翻】于是诏下尚书召邕诘状【下遐稼翻下是下同诘去吉翻】邕上书曰臣实愚戆【戆陟降翻】不顾后害陛下不念忠臣直言宜加掩蔽诽谤卒至【卒读曰猝】便用疑怪臣年四十有六孤特一身得托名忠臣死有余荣恐陛下于此不复闻至言矣【复扶又翻】于是下邕质于雒阳狱劾以仇怨奉公议害大臣大不敬弃市【诬邕以请托不听志欲中伤为仇怨奉公之吏三公九卿皆大臣也劾户槩翻又户得翻】事奏中常侍河南吕强愍邕无罪力为伸请【为于伪翻】帝亦更思其章有诏减死一等与家属髠钳徙朔方不得以赦令除阳球使客追路刺邕【刺七亦翻】客感其义皆莫为用球又赂其部主【部主州牧郡守也】使加毒害所赂者反以其情戒邕由是得免　八月有星孛于天市【孛蒲内翻】　九月太尉张颢罢以太常陈球为太尉　司空来艳薨　【考异曰袁纪云艳以久病罢今从范书】　冬十月以屯骑校尉袁逢为司空　宋皇后无宠后宫幸姬众共谮毁渤海王悝妃宋氏即后之姑也中常侍王甫恐后怨之【悝被诛事见上熹平元年悝苦回翻】因谮后挟左道祝诅【祝职救翻诅庄助翻】帝信之遂策收玺绶【玺斯氏翻绶音受】后自致暴室以忧死父不其乡侯酆及兄弟竝被诛【不其县前汉属琅邪郡后汉并省为乡贤曰故城在今莱州即墨县西南葢其县之乡也其音基被皮义翻下同】　丙子晦日有食之尚书卢植上言凡诸党锢多非其罪可加赦恕申宥回枉又宋后家属竝以无辜委骸横尸不得敛葬【敛力赡翻】宜敇收拾以安游魂又郡守刺史一月数迁宜依黜陟以章能否纵不九载可满三岁【贤曰书曰三载考绩三考黜陟幽明孔安国注曰三年考功三考九年能否幽明有别升进其明者黜退其幽者此皆唐尧之法也载子亥翻】又请谒希求一宜禁塞【塞悉则翻】选举之事责成主者又天子之体理无私积宜大务蠲略细微帝不省【省悉井翻】　十一月太尉陈球免　十二月丁巳以光禄大夫桥为太尉　鲜卑冦酒泉种众日多【种章勇翻】縁边莫不被毒【被皮义翻】　诏中尚方【即尚方也属少府】为鸿都文学乐松江览等三十二人图象立赞以劝学者【为于伪翻】尚书令阳球谏曰臣案松览等皆出于微蔑【蔑者微之甚几于无也】斗筲小人【筲竹器容斗二升音所交翻】依慿世戚附托权豪俛眉承睫【睫即涉翻目毛也】徼进明时【徼一遥翻】或献赋一篇或鸟盈简【贤曰八体书有鸟象形以为字也】而位升郎中形图丹青亦有笔不牍辞不辨心假手请字妖伪百品莫不蒙被殊恩蝉蜕滓浊【贤曰説文曰蜕蝉蛇所解皮也音式鋭翻或音他外翻】是以有识掩口【谓掩口而笑也】天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观【东观在南宫观古玩翻】足以宣明圣化愿罢鸿都之选以销天下之谤书奏不省【省悉井翻】　是岁初开西邸卖官【开邸舍于西园因谓之西邸】入钱各有差二千石二千万四百石四百万其以德次应选者半之或三分之一于西园立库以贮之【贮丁吕翻】或诣阙上书占令长随县好丑丰约有贾【占章瞻翻长知两翻贾读曰价】富者则先入钱贫者到官然后倍输又私令左右卖公卿公千万卿五百万初帝为侯时常苦贫及即位每叹桓帝不能作家居【居积也】曾无私钱故卖官聚钱以为私藏【藏徂浪翻】帝尝问侍中杨竒曰朕何如桓帝对曰陛下之于桓帝亦犹虞舜比德唐尧帝不悦曰卿强项【贤曰强项言不低屈也】直杨震子孙死后必复致大鸟矣【大鸟事见五十一卷安帝延光四年复扶又翻】竒震之曾孙也　南匈奴屠特若尸逐就单于死子呼征立
