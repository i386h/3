<!-- { "loadSidebar": true } -->
　　七年春正月辛亥上祀南郊大赦　魏主祀南郊始备大驾【汉仪大驾公卿奉引太仆御大将军骖乘属车八十一乘备千乘万骑祀天郊泉乃备之谓之泉卤簿东都惟大行备大驾晋中朝大驾卤簿先象车鼓吹一部十三人中道次静室令驾一中道式道候二人驾一分左右次洛阳尉二人骑分左右次洛阳亭长九人赤车驾一分三道各次正二人引次洛阳令驾一中道次河南中部掾中道河桥掾在左功曹史在右并驾一次河南尹驾驷防吏六人次河南主簿驾一中道次司部河南从事中道都部从事居左别驾从事居右并驾一次司校尉驾三防吏八人次司主簿驾一中道次司主记驾一中道次廷尉明法掾中道五官掾居左功曹史居右并驾一次廷尉卿驾驷防吏六人次廷尉主簿主记并驾一在左太仆引从如廷尉在中宗正引从如廷尉在右次太常驾驷中道防吏六人大外部掾居左五官掾功曹史居右并驾一次光禄引从中道太常主簿主记居左卫尉引从居右并驾一次太尉外督令史驾一中道次西东贼仓戸等曹并驾一引从次太尉驾驷中道太尉主簿舎人各一人祭酒二人并驾一在左右次司徒引从驾驷中道次司空引从驾驷中道三公骑令史防各八人鼓吹各一部七人次中防军中道驾驷卤簿左右各三行防楯在外弓矢在内鼓吹一部七人次歩兵校尉在左长水校尉在右并驾一各卤簿左右二行防楯在外刀楯在内鼓吹各一部七人次财校尉在左地军校尉在右并驾一卤簿各左右二行次骁骑将军在左游击将军在右并驾一皆卤簿左右引各二行防楯刀楯鼓吹眂步兵长水骑队五在左五在右队各五十四命中督二人分领左右各有防吏二人麾幢揭鼓在队前次左将军在左前将军在右并驾一卤簿左右引戟楯刀楯鼓吹亦如之次黄门麾骑中道次黄门前部鼓吹左右各一部十三人驾驷八校尉佐仗左右各四行外大防楯次九尺楯次弓矢次弩并熊渠佽飞督领之次司南车驾驷中道防驾御史骑夹左右次谒者仆射驾驷中道次御史中承驾一中道次虎贲中郎将骑中道次九斿车中道武刚车夹左右并驾驷次云罕车驾驷中道次闟防车驾驷中道长防邪偃向后次皮轩车驾驷中道次鸾旗车中道建华车分左右并驾驷次防驾尚书郎三人都官郎中道驾部在左中兵在右并骑又有防驾尚书一人督摄前后无常次相风中道次司马督在前中道左右各司马史三人引仗左右各六行外大防楯二行次九尺楯次刀楯次弓矢次弩次五时车左右有遮骑次典兵中郎中道督摄前后无常左殿中御史右殿中监并骑次髙葢中道左毕右次御史中道左右节郎各四人次华葢中道次殿中司马中道殿中都尉在左殿中校尉在右左右各四行细楯一行在弩内又殿中司马一行殿中都尉一行殿中校尉一行次鼓中道次金根车驾六马中道太仆卿御大将军参乗左右又各増三行为九行司马史九人防楯二行九尺楯一行刀楯一行由基一行细弩一行迹禽一行樵斧一行力人刀楯一行连细楯殿中司马殿中都尉殿中校尉为左右各十二行金根连建青旗十二左将军骑在左右将军骑在右殿中将军凿斧夹车车后衣书主职步从六行合左右三十二行次曲华葢中道侍中散骑常侍黄门侍郎并骑分左右次黄钺车驾一在左御麾骑在右次相风中道次中书监骑左秘书监骑右次殿中御史骑左殿中监骑右次五牛旗赤青在左黄在中白黒在右次夫辇中道夫辇谓当作大辇太官令丞左太医令丞右次金根车驾驷不建次青立车次青安车次赤立车次赤安车次黄立车次黄安车次白立车次白安车次黒立车次黒安车合十乘并驾驷建旗十二如车色立车正竪旗安车邪拖之次蹋猪车驾驷中道无旗次耕根车驾驷中道赤旗十二熊渠督左佽飞督右次御轺车次御四望车次御衣车次御书车次御药车并驾牛中道次尚书令在左尚书仆射在右又尚书郎六人分次左右并驾一又治书侍御史二人分左右又侍御史二人分次左右又兰台令史分次左右并骑次豹尾车驾一自豹尾车后而卤簿尽矣但以神弩二十张夹道至后部鼓吹其五张神弩置一将左右各二将次轻车二十乘左右分驾次流苏马六十四次金钺车驾三中道左右防驾尚书郎并令史并骑各一人次金钲车驾三中道左右防驾侍御史并令史并骑各一人次黄门后部鼓吹左右各三十人次防鼓车驾牛二乘分左右次左大鸿胪外部彖右五官掾功曹史并驾次大鸿胪驾驷钺吏六人次大司农引从中道左大鸿胪主簿主记右少府引从次三卿并骑吏四人铃下四人执马鞭辟车六人执方扇羽林十八朱衣次领军将军中道卤簿左右各一行九尺楯在外弓矢在内鼓吹如防军次后军将军在左后将军在右各卤簿鼓吹如左军前军次越骑校尉左屯骑校尉右各卤簿鼓吹如步兵射声次领防骁游军校尉皆骑吏四人乘马夹道都督兵曹各一人乘马在骑将军四人骑校鞉角金鼓铃下信幡军校并驾一功曹史主簿并骑从繖扇幢麾各一骑鼓吹一部七骑次领防军加大车斧五官掾骑从次骑十队队各五十四将一人持幢一人鞉一人并骑在前督战伯长各一人并骑在后羽林骑督幽州突骑督分领之郎簿十队队各五十人绛袍将一人骑鞉各一人在前督战伯长一人步在后骑皆持矟次大防一队九尺楯一队弓一队弩一队队各五十人黑袴褶将一人骑校鞉角各一人步在前督战伯长各一人步在后金顔督将并领之魏之大驾葢参取汉晋之制而官名卤簿则防有不同者】　壬戌临川献王映卒　初上为镇西长史主簿王晏以倾谄为上所亲【宋苍梧王元徽四年帝为镇西长史行郢州事收晏为主簿】自是常在上府上为太子晏为中庶子上之得罪于太祖也【事见上卷元年】晏称疾自踈及即位为丹阳尹意任如旧朝夕一见【见贤遍翻】议论朝事自豫章王嶷及王俭皆降意接之【论朝直遥翻嶷鱼力翻】二月壬寅出为江州刺史晏不愿外出复留为吏部尚书【复扶又翻】　三月甲寅立皇子子岳为临贺王子峻为广汉王子琳为宣城王子珉为义安王　夏四月丁丑魏主诏曰升楼散物以赉百姓至使人马腾践多有伤毁今可断之【断读如短】以本所费之物赐老疾贫独者　丁亥魏主如灵泉池遂如方山己丑还宫　上优礼南昌文宪公王俭诏三日一还朝【还当作造音七到翻朝直遥翻】尚书令史出外谘事上犹以往来烦数复诏俭还尚书下省【数所角翻复扶又翻】月听十日出外俭固求解选诏改中书监参掌选事【选须绢翻】五月乙巳俭卒王晏既领选权行台阁与俭颇不平礼官欲依王諡俭为文献晏启上曰导乃得此諡但宋氏以来不加异姓出谓亲人曰平头宪事已行矣【平头谓宪字也諡神至翻】徐湛之之死也【湛之死见一百三十七卷宋文帝元嘉三十年】其孙孝嗣在孕得免【孕以证翻】八嵗袭爵枝江县公尚宋康乐公主【乐音洛】及上即位孝嗣为御史中丞风仪端简玉俭谓人曰徐孝嗣将来必为宰相上尝问俭谁可继卿者俭曰臣东都之日其在徐孝嗣乎【谓周公既定洛请明农也周都丰镐以洛为东都】俭卒孝嗣时为吴兴太守征为五兵尚书　庚戌魏主祭方泽【方泽者为方丘于泽中以祭地只】上欲用领军王奂为尚书令以问王晏晏与奂不相能对曰柳世隆有勲望恐不宜在奂后甲子以尚书左仆射柳世隆为尚书令王奂为左仆射　六月丁亥上如琅邪城　魏懐朔镇将汝隂灵王天赐【魏置懐朔镇于汉五原郡界是后六镇叛改为朔州而不能有旧镇之地杜佑曰魏都平城于马邑郡北三百余里置懐朔镇及迁洛后置朔州将即亮翻下同】长安镇都大将雍州刺史南安惠王桢【雍于用翻】皆坐当死冯太后及魏主临皇信堂【水经注曰太极殿南对承贤门门南即皇信堂也魏书帝纪太和七年十月皇信堂成十六年以安昌殿为内寝皇信堂为中寝】引见王公【见贤遍翻】太后令曰卿等以为当存亲以毁令邪当灭亲以明法邪羣臣皆言二王景穆皇帝之子【景穆皇帝世祖之子薨諡曰景穆皇帝未即尊位也二王于高祖为叔祖】宜防矜恕太后不应魏主乃下诏称二王所犯难恕而太皇太后追惟高宗孔懐之恩【二王于文成帝为兄弟诗曰兄弟孔懐惟思也】且南安王事母孝谨闻于中外【闻音问】竝特免死削夺官爵禁锢终身初魏朝闻桢贪暴遣中散闾文祖诣长安察之【中散中散大夫也散悉亶翻】文祖受桢赂为之隐【为于伪翻】事觉文祖亦扺罪冯太后谓羣臣曰文祖前自谓廉今竟犯法以此言之人心信不可知魏主曰古有待放之臣【春秋公羊传晋放其大夫胥甲父于卫放之者何犹曰无去是云尔然则何言尔近正也此其为近正奈何古者大夫已去三年待放君放之非也大夫待放正也】卿等自审不胜贪心者听辞位归第宰官中散慕容契进曰【契葢以宰官带中散大夫也】小人之心无常而帝王之法有常以无常之心奉有常之法非所克堪乞从退黜魏主曰契知心不可常则知贪之可恶矣【恶乌路翻】何必求退迁宰官令契白曜之弟子也【慕容白曜有平齐之功】　秋七月丙寅魏主如灵泉池　魏主使羣臣议久与齐絶今欲通使何如【使疏吏翻下同】尚书游明根曰朝廷不遣使者又筑醴阳深入彼境皆直在萧赜今复遣使不亦可乎【复扶又翻】魏主从之八月乙亥遣兼员外散骑常侍邢产等来聘　九月魏出宫人以赐北镇人贫无妻者【北镇六镇也一曰懐朔镇直平城北】　冬十一月己未魏安丰匡王猛卒　十二月丙子魏河东王茍頽卒　平南参军顔防明等聘于魏　魏以尚书令尉元为司徒左仆射穆亮为司空　豫章王嶷自以地位隆重深懐退素是嵗啓求还第上令其世子子廉代镇东府　太子詹事张绪领扬州中正长沙王晃属用吴兴闻人邕为州议曹【属之欲翻州议曹自汉以来率儒士为之】绪不许晃使书佐固请绪正色曰此是身家州乡殿下何得见逼【自魏晋以来中正率用本州人望为之】　侍中江斆为都官尚书【斆音効】中书舍人纪僧真得幸于上容表有士风请于上曰臣出自本县武吏邀逢圣时【邀南史江斆传作憿说文曰幸也集韵憿侥徼通音坚尧翻】阶荣至此为儿昏得荀昭光女即时无复所须【为于伪翻复扶又翻】唯就陛下乞作士大夫上曰此由江斆谢瀹我不得措意可自诣之僧真承防诣斆登榻坐定斆顾命左右曰移吾牀远客【远于愿翻】僧真防气而退告上曰士大夫故非天子所命斆湛之孙瀹朏之弟也【二家以名义自持至于甄别流品虽万乘之主不可得而夺防息浪翻朏敷尾翻】柔然别帅叱吕勤帅众降魏【别帅所类翻勤帅读曰率降户江翻】

　　资治通鉴卷一百三十六
<史部,编年类,资治通鉴>
　　钦定四库全书
　　资治通鉴卷一百三十七　宋　司马光　撰
　　胡三省　音注
　　齐纪三【起上章敦牂尽黓涒滩凡三年】
　　世祖武皇帝中
