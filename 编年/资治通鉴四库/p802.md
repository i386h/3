<!-- { "loadSidebar": true } -->
　　【击之王师败绩安贵死百司震惧七月帝幸鴈门先至天池值雨山谷泥深二尺从官狼狈帐幕多不至一夜并露坐雨中至晓多死宫人无食贷糒于卫士今从隋书】初裴矩以突厥始毕可汗部众渐盛【厥九勿翻可从刋入声汗音寒】献策分其势欲以宗女嫁其弟叱吉设拜为南面可汗叱吉不敢受始毕闻而渐怨突厥之臣史蜀胡悉多谋略为始毕所宠任矩诈与为互市诱至马邑下杀之【帝改朔州为马邑郡诱音酉】遣使诏始毕曰史蜀胡悉叛可汗来降我已相为斩之【使疏吏翻降户江翻为于伪翻】始毕知其状由是不朝戊辰始毕帅骑数十万谋袭乘舆【朝直遥翻帅读曰率骑竒寄翻下同乘绳证翻下同】义成公主先遣使者告变壬申车驾驰入鴈门【隋志鴈门郡后周置肆州开皇五年改为代州帝改鴈门郡】齐王以后军保崞县【崞汉县后魏置石城县开皇十年改曰平冦大业初改为崞县属鴈门郡古限翻崞音郭】癸酉突厥围鴈门上下惶怖【怖普布翻】撤民屋为守御之具城中兵民十五万口食仅可支二旬鴈门四十一城突厥克其三十九唯鴈门崞不下突厥急攻鴈门矢及御前上大惧抱赵王杲而泣目尽肿左卫大将军宇文述劝帝简精鋭数千骑溃围而出纳言苏威曰城守则我有余力轻骑乃彼之所长陛下万乘之主岂宜轻动【乘绳证翻】民部尚书樊子葢曰陛下乘危徼幸【徼坚尧翻徼幸觊非望也】一朝狼狈悔之何及不若据坚城以挫其鋭坐徴四方兵使入援陛下亲抚循士卒谕以不复征辽【复扶又翻】厚为勲格必人人自奋何忧不济内史侍郎萧瑀以为突厥之俗可贺敦预知军谋【突厥可汗之妻为可贺敦可从刋入声】且义成公主以帝女嫁外夷必恃大国之援若使一介告之借使无益庸有何损又将士之意恐陛下既免突厥之患还事髙丽【丽力知翻】若发明诏谕以赦髙丽专讨突厥则众心皆安人自为战矣瑀皇后之弟也虞世基亦劝帝重为赏格下诏停辽东之役帝从之帝亲廵将士谓之曰努力击贼【将即亮翻下将士同】茍能保全凡在行陈【行户刚翻陈读曰阵并下同】勿忧富贵必不使有司弄刀笔破汝勲劳乃下令守城有功者无官直除六品赐物百段有官以次增益使者慰劳相望于道【使疏吏翻劳力到翻】于是众皆踊跃昼夜拒战死伤甚众甲申诏天下募兵守令竞来赴难【守式又翻难乃旦翻】李渊之子世民年十六应募屯卫将军云定兴説定兴多赍旗鼓为疑兵【説式苪翻】曰始毕敢举兵围天子必谓我仓猝不能赴援故也宜昼则引旌旗数十里不絶夜则钲鼓相应虏必谓救兵大至望风遁去不然彼众我寡若悉军来战必不能支定兴从之帝遣间使求救于义成公主【间古苋翻使疏吏翻下同】公主遣使告始毕云北边有急东都及诸郡援兵亦至忻口【九域志忻州秀容县有忻口寨隋志秀容属楼烦郡杜佑曰隋置忻州因忻口为名】九月甲辰始毕解围去帝使人出侦山谷皆空无胡马【侦丑郑翻】乃遣二千骑追蹑至马邑得突厥老弱二千余人而还丁未车驾还至太原【帝改并州为太原郡骑竒寄翻还从宣翻又如字】苏威言于帝曰今盗贼不息士马疲弊愿陛下亟还西京深根固本为社稷计帝初然之宇文述曰从官妻子多在东都【亟纪力翻从才用翻】宜便道向洛阳自潼关而入帝从之冬十月壬戌帝至东都　【考异曰畧记九月辛未帝入东都今从隋帝记】顾盻街衢【盻莫甸翻斜视】谓侍臣曰犹大有人在意谓向日平杨感杀人尚少故也【少诗沼翻】苏威追论勲格太重宜加斟酌樊子葢固请以为不宜失信帝曰公欲收物情邪【邪音耶】子葢惧不敢对帝性吝官赏初平杨感应授勲者多乃更置戎秩建节尉为正六品次奋武宣惠绥徳懐仁秉义奉诚立信等尉递降一阶将士守鴈门者万七千人得勲者才千五百人皆凖平感勲一战得第一勲者进一阶其先无戎秩者止得立信尉三战得第一勲者至秉义尉其在行陈而无勲者四战进一阶亦无赐防仍议伐髙丽由是将士无不愤怨【行户刚翻陈读曰阵丽力知翻将即亮翻】初萧瑀以外戚有才行【行下孟翻】尝事帝于东宫累迁至内史侍郎委以机务瑀性刚鲠数言事忤防【数所角翻忤五故翻】帝渐疎之及鴈门围解帝谓羣臣曰突厥狂悖【厥九勿翻悖蒲妹翻又蒲没翻】势何能为少时未散【少诗沼翻】萧瑀遽相恐动情不可恕出为河池郡守【隋志河池郡后魏置南岐州后周改曰鳯州帝改河池郡守式又翻】即日遣之候卫将军杨子崇从帝在汾阳宫知突厥必为冦屡请早还京师帝怒曰子崇怯懦惊动众心【懦乃卧翻又乃乱翻】不可居爪牙之官出为离石郡守子崇髙祖之族弟也　杨感之乱龙舟水殿皆为所焚诏江都更造凡数千艘【艘苏遭翻】制度仍大于旧者　壬申卢明月帅众十万冦陈汝【陈州淮扬郡汝州襄城郡帅读曰率】东海李子通有勇力先依长白山贼帅左才相【帅所类翻】
　　【相息亮翻】羣盗皆残忍而子通独寛仁由是人多归之未半嵗有众万人才相忌之子通引去度淮与杜伏威合伏威选军中壮士养为假子凡三十余人济隂王雄诞临济阚棱为之冠【隋志济隂郡后魏置西兖州后周改曰曹州帝改济隂郡阚姓也左传齐有大夫阚止济子礼翻冠古玩翻】既而李子通谋杀伏威遣兵袭之伏威被重创坠马【被皮义翻创初良翻】雄诞负之逃葭苇中收散兵复振将军来整击伏威破之其将西门君仪之妻王氏勇而多力负伏威以逃雄诞帅壮士十余人卫之【将即亮翻帅读曰率下同】与隋兵力战由是得免来整又击李子通破之子通帅其余众奔海陵复收兵得二万人自称将军　城父朱粲【隋志城父县属谯郡父音甫】始为县佐史【隋郡县皆有佐史】从军遂亡命聚众为盗谓之可达寒贼自称迦楼罗王【迦音加】众至十余万引兵转掠荆沔【荆州南郡沔州沔阳郡沔弥兖翻】及山南郡县【山南者长安南山之南】所过噍类无遗【噍才笑翻】　十二月庚寅诏民部尚书樊子葢发关中兵数万击绛贼敬盘陀等【绛贼绛郡贼也风俗通敬姓陈敬仲之后姓苑黄帝孙敬康之后】子葢不分臧否【否音鄙】自汾水之北村坞尽焚之贼有降者皆阬之百姓怨愤益相聚为盗诏以李渊代之有降者渊引置左右由是贼众多降前后数万人余党散入他郡【降户江翻】


　　资治通鉴卷一百八十二
　　钦定四库全书
　　资治通鉴卷一百八十三　宋　司马光　撰
　　胡三省　音注
　　隋纪七【起柔兆困敦尽彊圉赤奋若五月凡一年有竒】
　　炀皇帝下
