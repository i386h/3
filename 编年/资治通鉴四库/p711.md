<!-- { "loadSidebar": true } -->
　　【建康令秩千石散骑常侍秩二千石谢挺不当在徐陵之上盖徐陵将命而使谢挺特辅行耳散悉亶翻骑竒寄翻】复修前好【愎扶又翻好呼到翻】陵摛之子也【徐摛见一百五十五卷中大通三年摛丑知翻】　六月东魏大将军澄巡北边　秋七月庚寅朔日有食之　乙夘东魏大将军澄朝于邺【朝直遥翻】以道士多伪滥始罢南郊道坛【魏太武帝崇信冦谦之置南郊道坛】八月庚寅澄还晋阳遣尚书辛术帅诸将略江淮之北凡获二十三州【侯景既乱梁明年东魏始尽有淮南之地史究其终言之帅读曰率将即亮翻】　侯景自至夀阳徴求无己朝廷未尝拒絶景请娶于王谢上曰王谢门髙非偶可于朱张以下访之【朱张谓朱异张绾之族也】景恚【恚于避翻】曰防将吴儿女配奴又启求锦万匹为军人作袍中领军朱异议以青布给之又以台所给仗多不能精启请东冶鍜工欲更营造【鍜丁贯翻】景以安北将军夏侯防之子譒为长史【譒补过翻】徐思玉为司马譒遂去夏称侯托为族子【夏侯祥为梁朝佐命功臣其子亶防皆宣力边陲并着声绩至譒不克负荷矣】上既不用景言与东魏和亲是后景表疏稍稍悖慢【悖蒲内翻又蒲妹翻】又闻徐陵等使魏反谋益甚【使疏吏翻】元贞知景有异志累启还朝【景求辅贞见上卷上年朝直遥翻】景谓曰河北事虽不果江南何虑失之何不小忍贞惧逃归建康具以事闻上以贞为始兴内史亦不问景【帝既不问景又不为之备盖耄期倦勤直付之无可柰何】临贺王正徳所至贪暴不法屡得罪于上【正徳既奔魏而逃归上复其本封正徳志行无悛常公行刼掠及随豫章王北侵又委军而走为有司所奏上诏曰汝往年在蜀昵近小人犹谓少年情志未定更于吴都杀戮无辜刼盗财物及还京师専为逋逃乃至江乗要道湖头断路夺人妻妾畧人子女我毎加覆掩冀汝自新了无悛革怨讐逾甚匹马奔亡志懐反噬汝既来归又令仗节董戎前驱岂谓汝狼心不改志欲覆败国计以快汝心今宥汝以逺于是免官削爵徙临海未至徙所追赦之复以朱异之言封临贺王为丹阳尹坐所部多刼盗去职出为南兖州在任苛刻人不堪命从是黜废转増愤恨】由是愤恨隂养死士储米积货幸国家有变景知之正徳在北与徐思玉相知【谓奔魏时也】景遣思玉致牋于正徳曰今天子年尊奸臣乱国以景观之计日祸败大王属当储贰中被废黜【详见一百四十九卷普通三年被皮义翻】四海业业归心大王景虽不敏实思自效愿王允副苍生鉴斯诚欵正徳大喜曰侯公之意闇与吾同天授我也报之曰朝廷之事如公所言仆之有心为日久矣今仆为其内公为其外何有不济机事在速今其时矣鄱阳王范宻启景谋反时上以边事専委朱异动静皆闗之异以为必无此理上报范曰景孤危寄命譬如婴儿仰人乳哺【仰牛向翻】以此事势安能反乎范重陈之曰不早剪扑祸及生民【重直用翻扑普卜翻】上曰朝廷自有处分不须汝深忧也【此亦报范之言非面语之也处昌吕翻分扶问翻】范复请以合肥之众讨之上不许【范非景敌也使上许范而进兵讨景肉投餧虎耳复扶又翻下不复同】朱异谓范使曰鄱阳王遂不许朝廷有一客自是范启异不复为通【使疏吏翻下同为于伪翻】景邀羊鸦仁同反鸦仁执其使以闻【羊鸦仁自悬瓠还顿军淮上】异曰景数百叛虏何能为敕以使者付建康狱俄解遣之景益无所惮启上曰若臣事是实应罹国宪如防照察请戮鸦仁　【考异曰梁书南史皆云并抑不奏典畧朱异拒之云云今从太清纪】景又言髙澄狡猾宁可全信陛下纳其诡语求与连和臣亦窃所笑也臣宁堪粉骨投命雠门【讐门谓髙氏也】乞江西一境受臣控督如其不许即帅甲骑临江上向闽越非唯朝廷自耻亦是三公旰食【帅读日率骑竒寄翻旰古按翻】上使朱异宣语荅景使曰譬如贫家畜十客五客尚能得意【畜吁玉翻】朕惟有一客致有忿言亦朕之失也益加赏赐锦防钱布信使相望【史言帝养成侯景之祸以败国亡身】戊戌景反于夀阳以诛中领军朱异少府卿徐驎太子右卫率陆验制局监周石珍为名【驎离珍翻李延夀曰制局小司専典兵力云陛天启亘设兰锜羽林精卒重屯广衞至于元戎启辙武侯遮迾清道晨行按辔督察往来驰惊辇毂驱投分部亲承几案领防所摄手总成规萧子显曰尚书外司领武官有制局监内器仗兵役亦用寒人被恩幸者率所律翻】异等皆以奸佞骄贪蔽主防权为时人所疾故景托以兴兵驎验吴郡人石珍丹阳人驎验迭为少府丞以苛刻为务百贾怨之【贾音古】异尤与之昵【昵尼质翻】世人谓之三蠧司农卿傅岐梗直士也尝谓异曰卿任参国钧荣宠如此比日所闻【比毗至翻】鄙秽狼籍若使圣主发悟欲免得乎异曰外间谤黩知之久矣心茍无愧何恤人言岐谓人曰朱彦和将死矣【朱异字彦和】恃謟以求容肆辩以拒諌闻难而不惧【难乃旦翻】知恶而不改天夺之鉴其能久乎景西攻马头【景自涡阳之败南走马头戍主刘神茂迎之以入夀阳当涂之马头也今又自夀阳西攻马头则此马头在夀阳之西当淮津济渡之要缚马头以登舟又非当涂之马头也当涂之马头郡在夀阳东考异曰梁书云执太守刘神茂按神茂素附于景无烦攻执今从太清纪典畧】遣其将宋子仙东攻木栅【木栅在荆山西】执戍主曹璆等【璆音求又渠幽翻】上闻之笑曰是何能为吾折棰笞之【此即朱异谓景数百叛虏何能为之説也君骄昏而臣贪昧祸至不惧以自取败亡折之舌翻】敇购斩景者封三千户公除州刺史甲辰诏以合州刺史鄱阳王范为南道都督北徐州刺史封山矦正表为北道都督【五代志封山县属合浦郡】司州刺史栁仲礼为西道都督通直散骑常侍裴之髙为东道都督以侍中开府仪同三司邵陵王纶持节董督众军以讨景正表宏之子仲礼庆逺之孙之髙邃之兄子也【宏上之弟正表正徳兄弟皆其子也栁庆逺裴邃皆天监名臣】九月东魏濮阳武公娄昭卒【濮博木翻】　侯景闻台军讨
