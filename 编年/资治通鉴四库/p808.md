<!-- { "loadSidebar": true } -->
　　万瓒徐徳基郭华沔阳张绣等谋据郡叛隋【隋志巴陵郡梁置巴州平陈改曰岳州大业初改曰罗州寻改为郡炀帝改大都督为校尉帅都督为旅帅沔阳郡后置复州大业初改曰沔州寻改为郡校户教翻帅所类翻下同瓒藏旱翻沔弥兖翻】推景珍为主景珍曰吾素寒贱不为众所服罗川令萧铣梁室之后【按隋书帝纪罗川县即巴陵郡之罗县铣梁宣帝曽孙岩之孙】寛仁大度请奉之以从众望乃遣使报铣【使疏吏翻】铣喜从之声言讨贼召募得数千人铣岩之孙也【萧岩奔陈见开皇八年见杀见九年】防颍川贼帅沈柳生冦罗川【炀帝改许州为颍川郡】铣与战不利因谓其众曰今天下皆叛隋政不行巴陵豪杰起兵欲奉吾为主若从其请以号令江南可以中兴梁祚以此召柳生亦当从吾矣众皆悦听命乃自称梁公改隋服色旗帜皆如梁旧柳生即帅众归之以柳生为车骑大将军起兵五日逺近归附者至数万人遂帅众向巴陵景珍遣徐徳基帅郡中豪杰数百人出迎【帜昌志翻帅读曰率骑竒寄翻】未及见铣柳生与其党谋曰我先奉梁公勲居第一今巴陵诸将皆位高兵多我若入城返出其下不如杀徳基质其首领【将即亮翻质音致】独挟梁公进取郡城则无出我右者矣遂杀徳基入白铣铣大惊曰今欲拨乱反正忽自相杀吾不能为若主矣因步出军门柳生大惧伏地请罪铣责而赦之陈兵入城景珍言于铣曰徐徳基建义功臣而柳生无故擅杀之此而不诛何以为政且柳生为盗日久今虽从义凶悖不移【悖蒲妹翻又蒲没翻】共处一城【处昌吕翻】势必为变失今不取后悔无及铣又从之景珍收柳生斩之其徒皆溃去丙申铣筑坛燔燎自称梁王改元鸣鳯　壬寅王世充夜度洛水营于黑石明日分兵守营自将精兵陈于洛北李密闻之引兵度洛逆战密兵大败柴孝和溺死密帅麾下精骑度洛南【将即亮翻陈读曰阵帅读曰率】余众东走月城【月城葢临洛水筑偃月城与仓城相应】世充追围之密自洛南策马直趣黑石【趣七喻翻】营中惧连举六烽世充释月城之围狼狈自救密还与战大破之斩首三千余级　甲辰李渊命诸军攻城约毋得犯七庙及代王宗室违者夷三族孙华中流矢卒【中竹仲翻】十一月丙辰军头雷永吉先登　【考异曰唐髙祖实录作雷绍今从创业注】遂克长安代王在东宫左右奔散唯侍读姚思防侍侧军士将登殿思防厉声诃之曰唐公举义兵匡帝室卿等毋得无礼众皆愕然布立庭下【诃虎何翻愕五各翻】渊迎王于东宫迁居大兴殿后【大兴殿隋宫正殿也未即尊位故居殿后】听思防扶王至顺阳閤下泣拜而去思防察之子也【姚察事陈以文义称】渊还舍于长乐宫【乐音洛】与民约法十二条悉除隋苛禁渊之起兵也留守官发其坟墓毁其五庙【隋制诸公立五庙】至是卫文升已卒戊午执隂世师骨仪等数以贪婪苛酷且拒义师俱斩之【卒子恤翻数所具翻又所主翻按隋书称隂世师少有节槩性忠厚多武艺骨仪性刚鲠有不可夺之志于时朝政浸乱浊货公行天下士大夫莫不变节仪独厉志守常介然独立如此则皆隋之良也唐公特以其发坟墓毁家庙拒守不下而诛之数以贪婪苛酷非其罪也观通鉴所书可谓微而显矣婪卢含翻　考异曰隋书北史卫传皆曰城陷归于家义宁中卒按文升与二人俱为留守官不容独免今从唐本纪】死者十余人余无所问马邑郡丞三原李靖素与渊有隙【隋志三原县属京兆郡炀帝改朔州为马邑郡　考异曰柳芳唐厯及唐书靖传云高祖击突厥于塞外靖察高祖知有四方之志因自鎻上变将诣江都至长安道塞不通而止按太宗谋起兵高祖尚未知知之犹不从当击突厥之时未有异志靖何从察知之又上变当乘驿取疾何为自鎻也今依靖行状云昔在隋朝曽经忤防及兹城防高祖追责旧言公忼慨直论特蒙宥释但行状题云魏征撰非也按征以贞观十七年卒靖三十三年乃卒葢后人为之托征名又叙靖事极怪诞无取唯此可为据耳】渊入城将斩之靖大呼曰【呼火故翻】公兴义兵欲平暴乱乃以私怨杀壮士乎世民为之固请【为于伪翻】乃舍之世民因召置幕府靖少负志气有文武才畧其舅韩擒虎每抚之曰可与言将帅之畧者独此子耳【少诗照翻将即亮翻帅所类翻】　王世充自洛北之败坚壁不出越王侗遣使劳之【侗他红翻又音同使疏吏翻劳力到翻】世充慙惧请战于密丙辰世充与密夹石子河而陈密布陈南北十余里【陈读曰阵】翟让先与世充战不利而退世充逐之王伯当裴仁基从旁横断其后密勒中军击之世充大败西走　【考异曰前已有丙辰戊午欲各叙西京东都事使不相乱故重出按通鉴下文书戊午杀翟让考异于此兼言之】翟让司马王儒信劝让自为大冡宰总领众务以夺密权让不从让兄柱国荣阳公【考异曰河洛记作洪今从蒲山公传】粗愚人也谓让曰天子汝当自为奈何与人汝不为者我当为之让但大笑不以为意密闻而恶之【恶乃路翻】总管崔世枢自鄢陵初附于密【鄢陵县隋属颍川郡鄢谒晚翻又于建翻又音偃】让囚之私府责其货世枢营求未办遽欲加刑让召元帅府记室邢义期博逡巡未就杖之八十【帅所类翻逡七旬翻】让谓左长史房彦藻曰君前破汝南【长知两翻帝改蔡州为汝南郡】大得宝货独与魏公全不与我魏公我之所立事未可知彦藻惧以状告密因与左司马郑颋共説密曰让贪愎不仁【颋他鼎翻説式芮翻愎符逼翻】有无君之心宜早图之密曰今安危未定遽相诛杀何以示逺颋曰毒虵螫手壮士解腕【螫音释腕乌贯翻】所全者大故也彼先得志悔无所及密乃从之置酒召让戊午让与兄及兄子司徒府长史摩侯同诣密密与让裴仁基郝孝徳共坐单雄信等皆立侍【长知两翻郝呼各翻单慈浅翻　考异曰河洛记云密让让兄子摩侯王儒信同榻而坐今从蒲山公传】房彦藻郑颋往来检校密曰今日与达官饮不须多人【达官犹言显官也】左右止留给使而已密左右皆引去让左右犹在彦藻白密曰今方为乐【乐音洛】天时甚寒司徒左右请给酒食密曰听司徒进止让曰甚佳乃引让左右尽出独密下壮士蔡建徳持刀立侍食未进密出良弓与让习射让方引满建徳自后斫之踣于牀前【踣蒲北翻】声若牛吼并摩侯儒信皆杀之徐世勣走出门者斫之伤颈王伯当遥诃止之单雄信叩头请命密释之左右惊扰莫知所为密大言曰与君等同起义兵本除暴乱司徒专行暴虐陵辱羣僚无复上下今所诛止其一家诸君无预也命扶徐世勣置幕下亲为傅疮【为于伪翻】让麾下欲散密使单雄信前往宣慰密寻独骑入其营【独骑犹言单骑也骑竒寄翻】歴加抚谕令世勣雄信伯当分领其众中外遂定让残忍摩侯猜忌儒信贪纵故死之日所部无哀之者然密之将佐始有自疑之心矣始王世充知让与密必不久睦冀其相图得从而乘之及闻让死大失望叹曰李密天资明决为龙为虵固不可测也　壬戌李渊备灋驾迎代王即皇帝位于天兴殿【天兴殿当作大兴殿】时年十三大赦改元【改元义宁】遥尊炀帝为太上皇甲子渊自长乐宫入长安以渊为假黄钺使持节大都督内外诸军事尚书令大丞相进封唐王【乐音洛使疏吏翻令力定翻相息亮翻】以武徳殿为丞相府改教称令日于防化门视事【防化门在大兴殿前东偏】乙丑榆林灵武平凉安定诸郡皆遣使请命【使疏吏翻】丙寅诏军国机务事无大小文武设官位无贵贱宪章赏罚咸归相府唯郊祀天地四时禘祫奏闻【祫户夹翻】置丞相府官属　【考异曰唐帝纪在十二月癸未今从创业注】以裴寂为长史刘文静为司马何潘仁使李纲入见【长知两翻见贤遍翻】渊留之以为丞相府司录【录者总录一府之事隋自文帝受禅后不复有丞相府亦无官属唐公辅政位絶羣后凡官属皆复特置之】专掌选事【选宣恋翻】又以前考功郎中窦威为司录参军使定礼仪威炽之子也【窦炽隋初三公】渊倾府库以赐勲人国用不足右光禄大夫刘世龙献策【隋散职左右光禄从二品】以为今义师数万并在京师樵苏贵而布帛贱请伐六街及苑中树为樵【长安城中六街苑城包汉故都抵渭水】以易布帛可得数十万匹渊从之己巳以李建成为唐世子李世民为京兆尹秦公李元吉为齐公　河南诸郡尽附李密唯荥阳太守杨汪尚为隋守【庆河间王之子高祖从祖弟也帝改宋州为梁郡郇音荀为于伪翻下同】密以书招庆为陈利害且曰王之家世本住山东本姓郭氏乃非杨族芝焚蕙叹事不同此初庆祖父元孙早孤随母郭氏养于舅族及武元帝从周文起兵关中【杨忠谥武元皇帝】元孙在邺恐为髙氏所诛【北齐髙氏】冒姓郭氏故密云然庆得书惶恐即以郡降密【降户江翻下同】复姓郭氏　十二月癸未追谥唐王渊大父襄公为景王考仁公为元王夫人窦氏为穆妃【襄公虎仁公昞窦氏毅之女是为太穆皇后谥神至翻】　薛举遣其子仁果冦扶风唐弼据汧源拒之【汧源县隋属扶风郡汧苦坚翻】举遣使招弼弼乃杀李芝请降于举【唐弼立李芝见一百八十二卷大业十年使疏吏翻降户江翻】仁果乘其无备袭破之悉并其众弼以数百骑走诣扶风请降扶风太守窦璡杀之举势益张【守式又翻张知亮翻】众号三十万谋取长安闻丞相渊已定长安遂围扶风渊使李世民将兵击之【将即亮翻】又使姜謩窦轨俱出散关【大散关在扶风郡陈仓县西南散悉亶翻】安抚陇右左光禄大夫李孝恭招慰山南府户曹张道源招慰山东【道源丞相府户曹也】孝恭渊之从父兄子也【从才用翻】癸巳世民击薛仁果于扶风大破之追奔至垅坻而还【坻丁礼翻又丁计翻还从宣翻又如字】薛举大惧问其羣臣曰自古天子有降事乎黄门侍郎钱唐禇亮曰【隋志钱唐县属余杭郡降户江翻下同】赵佗归汉【事见汉高祖文帝纪佗徒何翻】刘禅仕晋【事见魏纪晋纪】近世萧琮至今犹贵【谓萧氏子弟也】转祸为福自古有之卫尉卿郝瑗趋进曰陛下失问禇亮之言又何悖也【郝呼各翻瑗于眷翻悖蒲妹翻】昔汉高祖屡经奔败【见本纪】蜀先主亟亡妻子【见汉献帝纪亟去吏翻】卒成大业【卒子恤翻】陛下奈何以一战不利遽为亡国之计乎举亦悔之曰聊以此试君等耳乃厚赏瑗引为谋主　乙未平凉留守张隆丁酉河池太守萧瑀及扶风汉阳郡相继来降【帝改成州为汉阳郡武都仇池之地也守式又翻降户江翻】以窦璡为工部尚书燕国公【璡则邻翻燕因肩翻】萧瑀为礼部尚书宋国公【瑀音禹】　姜謩窦轨进至长道【元魏分上禄置长道县隋属汉阳郡】为薛举所败引还【败补迈翻还从宣翻】渊使通议大夫醴泉刘世让安集唐弼余党【通议大夫隋散职从四品隋志醴泉县属京兆郡后魏之宁夷县开皇十八年改名】与举相遇战败为举所虏　李孝恭击破朱粲诸将请尽杀其俘【将即亮翻】孝恭曰不可自是以往谁复肯降矣【复扶又翻】于是自金川出巴蜀檄书所至降附者三十余州【隋志金川县带西城郡汉西城县地梁初曰上防后曰吉阳西魏改曰吉安后周以西城入焉大业三年改曰金川以其地产金也自金川出巴中自巴中则至蜀矣】　屈突通与刘文静相持月余通复使桑显和夜袭其营【屈居勿翻复扶又翻】文静与左光禄大夫叚志悉力苦战显和败走尽俘其众通势益蹙或説通降通泣曰吾歴事两主【两主谓文帝帝説式芮翻降户江翻下同】恩顾甚厚食人之禄而违其难【难乃旦翻】吾不为也每自摩其颈曰要当为国家受一刀劳勉将士未尝不流涕【为于伪翻劳力到翻将即亮翻】人亦以此懐之丞相渊遣其家僮召之通立斩之及闻长安不守家属悉为渊所虏乃留显和镇潼关引兵东出将趣洛阳【趣七喻翻又逡须翻】通适去显和即以城降文静【降户江翻】文静遣窦琮等将轻骑与显和追之及于稠桑【虢州湖城县有稠桑驿琮徂宗翻将即亮翻又音如字领也骑竒寄翻】通结陈自固【陈读曰阵】窦琮遣通子寿往谕之通骂曰此贼何来昔与汝为父子今与汝为仇雠命左右射之【射而亦翻】显和谓其众曰今京城巳陷汝軰皆关中人去欲何之众皆释仗而降通知不免下马东南向再拜号哭曰【号户刀翻】臣力屈至此非敢负国天地神只实知之【只其支翻】军人执通送长安　【考异曰革命记高祖令诸将击通通走出潼关仍令通子寿随军唤父至稠桑追及之夀告通云天下今既丧亡相王举义兵平定祸乱大人须转祸为福以自保全单马轻身将欲何往通叱夀云此贼何由可耐引弓射之夀招唤通兵士并悉放仗来降夀乃驰走抱通请大人屈节归义通遂回首东南向泣号哭口称至尊臣力屈以至于此非臣敢亏名节违背国恩然始收涙赴军以见唐王今从唐书唐裴矩传屈突通败问至江都帝问矩方畧矩曰太原有变京畿不静遥为处分恐失事机唯銮舆早还方可平定按隋失天下皆因矩谄谀所致岂敢辄劝帝西还葢矩经事唐朝其子孙及史官附益此语欲盖其恶耳今所不取】渊以为兵部尚书赐爵蒋公【蒋古国名】兼秦公元帅府长史【长知两翻】渊遣通至河东城下招谕尧君素君素见通歔欷不自胜【歔音虚欷音希又许既翻胜音升】通亦泣下霑衿因谓君素曰吾军已败义旗所指莫不响应事势如此卿宜早降君素曰公为国大臣主上委公以关中代王付公以社稷奈何负国生降乃更为人作説客邪【降户江翻为于伪翻説输芮翻邪音耶】公所乘马即代王所赐也公何面目乘之哉通曰吁君素我力屈而来君素曰方今力犹未屈何用多言通慙而退　东都米斗三钱人饿死者什二三庚子王世充军士有亡降李密者密问世充军中何
