<!-- { "loadSidebar": true } -->
　　频加之疫疠死者什四五百姓嗟怨秘书监孙盛【汉桓帝置秘书监晋武帝以秘书并中书省惠帝复置秘书监其属有丞有郎并统著作省】作晋春秋直书时事大司马温见之怒谓盛子曰枋头诚为失利何至乃如尊君所言【晋人于人子之前称其父为尊君尊公】若此史遂行自是关君门戸事【言欲灭其门也】其子遽拜谢请改之时盛年老家居性方严有轨度子孙虽斑白待之愈峻至是诸子乃共号泣稽颡请为百口切计【稽音启】盛大怒不许诸子遂私改之盛先已写别本传之外国及孝武帝购求异书得之于辽东人与见本不同【见贤遍翻】遂两存之【史言桓温唯以威逼改孙盛之书终不能没其实】　五年春正月己亥袁真以梁国内史沛郡朱宪及弟汝南内史斌阴通大司马温杀之【斌音彬】　秦王猛遗燕荆州刺史武威王筑书【遗于季翻燕荆州治洛阳筑张六翻】曰国家今已塞成皋之险【塞悉则翻】杜盟津之路【盟读曰孟】大驾虎旅百万自轵关取邺都金墉穷戌外无救援城下之师将军所监【监视也犹言目所见也】岂三百弊卒所能支也筑惧以洛阳降【降户江翻】猛陈师受之燕卫大将军乐安王臧城新乐破秦兵于石门【石门在荥阳新乐亦当在荥阳界宋白曰卫州新乡县治古新乐城新乐城十六国时燕将乐安王臧所筑】执秦将杨猛王猛之发长安也请慕容令参其军事以为乡导将行造慕容垂饮酒从容谓垂曰【乡读曰向造七到翻从干容翻】今当逺别何以赠我使我覩物思人垂脱佩刀赠之猛至洛阳赂垂所亲金熙使诈为垂使者谓令曰吾父子来此以逃死也今王猛疾人如讐谗毁日深秦王虽外相厚善其心难知丈夫逃死而卒不免【卒子恤翻】将为天下笑吾闻东朝比来始更悔悟【朝直遥翻比毗至翻】主后相尤【主后谓燕主暐及可足浑后也相尤言相责过】吾今还东故遣告汝吾已行矣便可速发令疑之踌躇终日【踌直留翻躇陈如翻犹豫住足之意】又不可审覆乃将旧骑【旧骑自燕奔秦所从者骑竒寄翻下同】诈为出猎遂奔乐安王臧于石门猛表令叛状垂惧而出走及蓝田为追骑所获秦王坚引见东堂劳之曰【劳力到翻】卿家国失和委身投朕贤子心不忘本犹懐首丘【礼记檀弓曰太公封于齐五世皆反葬于周君子曰乐乐其所自生礼不忘其本古之人有言曰狐死正丘首仁也首式又翻】亦各其志不足深咎然燕之将亡非令所能存惜其徒入虎口耳且父子兄弟罪不相及【晋臼季荐冀缺于晋文公公曰其父有罪可乎对曰舜之罪也殛鲧其举也兴禹康诰曰父不慈子不只兄不友弟不共不相及也】卿何为过惧而狼狈如是乎【狼进则跋其胡退则疐其尾狈狼属也生子欠一足二者相附而后能行故世谓进退不可而不能行者为狼狈】待之如旧燕人以令叛而复还其父为秦所厚疑令为反间【复扶又翻间古苋翻】徙之沙城在龙都东北六百里【沙城在沙野龙都即龙城】
　　臣光曰昔周得微子而革商命【殷纣暴虐日甚微子抱祭器而奔周武王乃告诸侯曰殷有重罪不可不伐遂伐纣杀之而革殷命】秦得由余而霸西戎【史记戎使由余使于秦缪公留由余而遗戎王以女乐戎王受而説之缪公乃归由余由余数谏不聴缪公使人间要由余由余遂降秦缪公问以伐戎之形并国十二开地千里遂霸西戎】呉得伍贠而克彊楚【楚杀伍奢其子贠奔吴吴王阖闾用其谋而伐楚破楚入郢】汉得陈平而诛项籍【事见九卷汉髙帝二年至四年】魏得许攸而破袁绍【事见六十三卷汉献帝建安五年】彼敌国之材臣来为已用进取之良资也王猛知慕容垂之心乆而难信独不念燕尚未垂以材髙功盛无罪见疑穷困归秦未有异心遽以猜忌杀之是助燕为无道而塞来者之门也【塞悉则翻】如何其可哉故秦王坚礼之以收燕望亲之以尽燕情宠之以倾燕众信之以结燕心未为过矣猛何汲汲于杀垂乃为市井鬻卖之行【行下孟翻】有如嫉其宠而谗之者岂雅徳君子所宜为哉
