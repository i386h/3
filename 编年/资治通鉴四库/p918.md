<!-- { "loadSidebar": true } -->
　　事　癸夘成均祭酒同鳯阁鸾台三品李峤罢为地官尚书　十二月甲寅敕大足已来新置官并停　丙辰鳯阁侍郎同平章事韦嗣立罢为成均祭酒检校魏州刺史如故以兄承庆入相故也【相息亮翻】　太后寝疾居长生院【长生院即长生殿明年五王诛二张进至太后所寝长生殿同此处也盖唐寑殿皆谓之长生殿此武后寑疾之长生殿洛阳宫寑殿也肃宗大渐越王系授甲长生殿长安大明宫之寑殿也白居易长恨歌所谓七月七日长生殿夜半无人私语时华清宫之长生殿也】宰相不得见者累月惟张易之昌宗侍侧疾少间【间如字】崔暐奏言皇太子相王仁明孝友足恃汤药【相息亮翻】宫禁事重伏愿不令异姓出入太后曰徳卿厚意易之昌宗见太后疾笃恐祸及已引用党援隂为之备屡有人为飞书及牓其书于通衢云易之兄弟谋反太后皆不问辛未许州人杨元嗣告昌宗尝召术士李泰占相泰言昌宗有天子相【相息亮翻】劝于定州造佛寺则天下归心　【考异曰实録云长安四年秋元嗣告之太后令鳯阁侍郎韦承庆推鞫按十一月丁亥承庆始为鳯阁侍郎今从唐厯】太后命韦承庆及司刑卿崔神庆御史中丞宋璟鞫之神庆神基之弟也承庆神庆奏言昌宗欵称泰之语寻已奏闻凖法首原【法自首者原其罪承庆神庆欲凖此条以脱昌宗之罪首式又翻】泰妖言请收行法【妖于乔翻下同】璟与大理丞封全祯奏昌宗宠荣如是复召术士占相【复扶又翻】志欲何求泰称筮得纯干天子之卦昌宗傥以泰为妖妄何不执送有司虽云奏闻终是包藏祸心法当处斩破家【处昌吕翻】请收付狱穷理其罪太后久之不应璟又曰傥不即收系恐其揺动众心太后曰卿且停推【停其事且莫推究】俟更检详文状璟退左拾遗江都李邕进曰【江都县带杨州】向观宋璟所奏志安社稷非为身谋愿陛下可其奏太后不听寻敕璟扬州推按又敕璟按幽州都督屈突仲翔赃汚【屈九勿翻】又敕璟副李峤安抚陇蜀璟皆不肯行奏曰故事州县官有罪品髙则侍御史卑则监察御史按之中丞非军国大事不当出使【监古衘翻使疏吏翻】今陇蜀无变不识陛下遣臣出外何也臣皆不敢奉制　【考异曰御史台记云易之昌宗冀璟使后当列状诛璟按易之等若果可以列状诛璟则何必待其出使然后为之此盖璟方奏请収禁昌宗故太后欲遣璟出以散其事耳璟必欲收禁故辞不肯行大后自省理屈故不迫遣耳不然璟若无事不行太后岂不能以拒违制命罪之邪又云时璟家礼防易之等伺其夕以刺之有宻告暻者乘库车于它所而免按若实有其迹璟安得不自陈于太后若无其迹则人妄言耳今不取】司刑少卿桓彦范上疏以为昌宗无功荷宠【荷下可翻】而包藏祸心自招其咎此乃皇天降怒陛下不忍加诛则违天不祥且昌宗既云奏讫则不当更与泰往还使之求福禳灾是则初无悔心所以奏者拟事发则云先已奏陈不发则俟时为逆此乃奸臣诡计若云可舍谁为可刑况事已再发陛下皆释不问使昌宗益自负得计天下亦以为天命不死此乃陛下养成其乱也茍逆臣不诛社稷亡矣请付鸾台鳯阁三司考竟其罪【三司谓尚书刑部大理寺御史台也唐制大狱则召大三司考竟又诏中书门下同鞫之】疏奏不报崔暐亦屡以为言太后令法司议其罪暐弟司刑少卿昪处以大辟【昪皮变翻处昌吕翻辟毗亦翻】宋璟复奏収昌宗下狱【复抉又翻下遐嫁翻】太后曰昌宗已自奏闻对曰昌宗为飞书所逼穷而自陈埶非得已且谋反大逆无容首免【首式又翻】若昌宗不伏大刑安用国法太后温言解之璟声色逾厉曰昌宗分外承恩【分扶问翻】臣知言出祸从然义激于心虽死不恨杨再思恐其忤防遽宣敕令出【忤五故翻】璟曰圣主在此不烦宰相擅宣敕命太后乃可其奏遣昌宗诣台璟庭立而按之事未毕太后遣中使召昌宗特敕赦之【使疏吏翻】璟叹曰不先击小子脑裂负此恨矣太后乃使昌宗诣璟谢璟拒不见传【考异曰御史台记唐厯旧并云収按易之等按璟止鞫昌宗占相事耳无縁及易之今所不取旧张易之传云宋璟请按易之则天阳许寻敕宋璟使幽州按都督屈突仲翔令司礼卿崔神庆希防雪昌宗兄弟唐厯云桓彦范上疏不报璟登时出使按璟传云特敕原易之仍令诣璟谢则是昌宗敕免时璟在都不出使也实録云令韦承庆崔神庆与璟推鞫当时璟执正其罪而神庆寛之耳非璟出使后神庆始鞫之也旧宋璟易之传自相违今从御史台记】左台中丞桓彦范右台中丞东光袁恕己共荐詹事司直阳峤为御史【光宅分御史左右台各置大夫中丞侍御史东光县汉属勃海郡唐属沧州詹事司直正九品上掌弹劾宫僚纠举职事】杨再思曰峤不乐搏击之任如何彦范曰为官择人岂必待其所欲所不欲者尤须与之所以长难进之风抑躁求之路【乐音洛为于伪翻长知两翻躁则到翻】乃擢为右防侍御史峤休之之孙也【阳休之仕髙齐贵顕】先是李峤崔暐奏往属革命之时人多逆节遂致刻薄之吏恣行酷法其周兴等所劾破家者并请雪免司刑少卿桓彦范又奏陈之表疏前后十上【先悉荐翻属之欲翻劾戸槩翻又户得翻上时掌翻】太后乃从之
　　中宗大和大圣大昭孝皇帝上
　　【讳顕髙宗第七子也中更名哲已而复旧名景云元年諡孝和皇帝庙号中宗天宝八年追尊大和大圣皇帝十三载追尊大和大圣大昭孝皇帝】
　　神龙元年春正月壬午朔赦天下改元　【考异曰新纪长安五年正月壬午大赦甲子太子监国改元按则天实録神龙元年正月壬午朔大赦改元旧纪唐厯统纪防要皆同纪年通谱亦以神龙为武后年号中宗因之新纪误也】自文明以来得罪者非扬豫博三州及诸反逆魁首咸赦除之　太后疾甚麟台监张易之春官侍郎张昌宗居中用事张东之崔暐与中台右丞敬晖【光宅元年改尚书左右丞为文昌左右丞长安三年又改为中台左右丞】司刑少卿桓彦范相王府司马袁怒己谋诛之柬之谓右羽林卫大将军李多祚曰将军今日富贵谁所致也多祚泣曰大帝也柬之曰今大帝之子为二竖所危将军不思报大帝之徳乎多祚曰茍利国家惟相公处分【处昌吕翻分扶问翻】不敢顾身及妻子因指天地以自誓遂与定谋初柬之与荆府长史閺乡杨元琰相代【荆州都督府长史故曰荆府閺乡在汉农湖县界隋分置县属洛州唐属虢州二人相代当在久视元年閺音旻】同泛江至中流语及太后革命事元琰慨然有匡复之志及柬之为相引元琰为右羽林将军谓曰君颇记江中之言乎今日非轻授也柬之又用彦范晖及右散骑侍郎李湛【魏晋置散骑常侍侍郎与侍中黄门共平尚书奏事其后用人或杂江左不重此官或省或置隋初省侍郎置常侍从三品掌陪从朝直炀帝又省之武徳初以为加官贞观初置常侍二人属门下省为职事官顕庆二年又置二员属中书省始冇左右之号并金蝉珥貂左常侍与侍中左貂右常侍与中书令右貂谓之八貂唐末尝置散骑侍郎也据旧书湛时为右散骑常侍当从之散悉亶翻骑竒寄翻】皆为左右羽林将军委以禁兵易之等疑惧乃更以其党武攸宜为右羽林大将军易之等乃安俄而姚元之自灵武至柬之彦范相谓曰事济矣遂以其谋告之彦范以事白其母母曰忠孝不两全先国后家可也【先悉荐翻后户遘翻】时太子于北门起居【洛阳宫北门亦曰武门不从端门入而从北门入问起居取便近也】彦范晖谒见【见贤遍翻】宻陈其防太子许之癸夘柬之暐彦范与左威卫将军薛思行等帅左右羽林兵五百余人至武门【帅读曰率】遣多祚湛及内直郎驸马都尉安阳王同皎【唐东宫内直局有内直郎二人从六品下掌符玺扇繖几案衣服之事安阳汉侯国属魏郡其故城在汤隂曹魏时废安阳并入邺后周移邺置县于安阳故城仍为邺县隋又改为安阳县为魏州治所汉魏郡城在县西北七里】诣东宫迎太子太子疑不出同皎曰先帝以神器付殿下横遭幽废【横户孟翻】人神同愤二十三年矣【按光宅元年废太子庐陵王至是三十二年】今天诱其衷【诱音酉】北门南牙同心协力以诛凶竖复李氏社稷【南牙谓宰相北门谓羽林诸将】愿陛下蹔至武门以副众望【蹔与暂同】太子曰凶竖诚当夷灭然上体不安得无惊怛【怛当割翻】诸公更为后圗李湛曰诸将相不顾家族以狥社稷殿下奈何欲纳之鼎镬乎请殿下自出止之【考异曰旧李湛传曰湛与右羽林大将军李多祚等诣东宫迎皇太子拒而不时出湛进启曰逆竪反道乱】
