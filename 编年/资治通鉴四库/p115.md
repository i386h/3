<!-- { "loadSidebar": true } -->
　　六年春二月诏有司问郡国所举贤良文学民所疾苦教化之要皆对愿罢盐铁酒均输官【盐铁事始见十九卷武帝元狩四年均输事始见二十卷元鼎三年酒事始见上卷天汉三年古岳翻】毋与天下争利示以俭节然后教化可兴桑羊难以为此国家大业所以制四夷安邉足用之本不可废也【难乃旦翻】于是盐铁之议起焉【师古曰议罢盐铁之官百姓皆得鬻盐铸钱因摠论政治得失也据班史艺文志有盐铁论十篇今行于世】初苏武既徙北海上【事见二十一卷天汉元年】禀食不至【禀给也】掘野防去草实而食之【苏林曰掘野防所去草实而食之张晏曰取防及草实并而食之师古曰苏说是去谓藏之也贡父曰今北方野防甚多皆可食也武掘野防得即食之其草实乃颇去藏耳去丘吕翻】杖汉节牧羊卧起操持节旄尽落【操千髙翻】武在汉与李陵俱为侍中陵降匈奴不敢求武久之【降匈奴事见二十一卷天汉二年降户江翻下同】单于使陵至海上为武置酒设乐【为于伪翻下同】因谓武曰单于闻陵与子卿素厚【子卿苏武字】故使来说足下虚心欲相待终不得归汉空自苦亡人之地【说式芮翻亡古无字通】信义安所见乎【见贤遍反】足下兄弟二人前皆坐事自杀来时太夫人已不幸【不幸谓死也】子卿妇年少【少诗照翻】闻已更嫁矣独有女弟二人两女一男今复十余年【更工衡翻复扶又翻下同】存亡不可知人生如朝露【师古曰朝露见日则晞干人命短促亦如之】何久自苦如此陵始降时忽忽如狂自痛负汉加以老母系保宫【班表少府属官有居室武帝太初元年更名保宫】子卿不欲降何以过陵且陛下春秋髙法令无常大臣无罪夷灭者数十家安危不可知子卿尚复谁为乎武曰武父子无功徳皆为陛下所成就位列将爵通侯兄弟亲近【皆为如字将即亮翻近其靳翻】常愿肝脑涂地今得杀身自效虽斧钺汤镬诚甘乐之【师古曰鼎大而无足曰镬乐音洛】臣事君犹子事父也子为父死无所恨愿勿复再言陵与武饮数日复曰子卿壹听陵言武曰自分已死久矣【分扶问翻】王必欲降武【匈奴封李陵为右校王故称之】请毕今日之驩効死于前陵见其至诚喟然叹曰嗟乎义士陵与卫律之罪上通于天因泣下霑衿与武决去【师古曰决别也】赐武牛羊数十头后陵复至北海上语武以武帝崩武南郷号哭欧血旦夕临数月【语牛倨翻郷读曰向号户髙翻临哭也力禁翻】及壶衍鞮单于立母阏氏不正【阏氏音烟支】国内乖离常恐汉兵袭之于是卫律为单于谋与汉和亲汉使至求蘓武等匈奴诡言武死后汉使复至匈奴常惠私见汉使教使者谓单于【谓告语也】言天子射上林中得鴈足有系帛书言武等在某泽中使者大喜如惠语以让单于单于视左右而惊谢汉使曰武等实在乃归武及马宏等马宏者前副光禄大夫王忠使西国【西国谓西域诸国使疏吏翻】为匈奴所遮忠战死马宏生得亦不肯降故匈奴归此二人欲以通善意于是李陵置酒贺武曰今足下还归【还音旋又如字】扬名于匈奴功显于汉室虽古竹帛所载丹青所画何以过子卿陵虽驽怯令汉贳陵罪【驽音奴贳寛也贳时夜翻】全其老母使得奋大辱之积志庻几乎曹柯之盟【李竒曰言欲刼单于如曹刿劫齐桓公柯盟之时几居衣翻】此陵宿昔之所不忘也收族陵家为世大戮【事见上卷天汉三年】陵尚复何所顾乎已矣令子卿知吾心耳陵泣下数行【行戸刚翻】因与武决单于召防武官属前已降及物故凡随武还者九人既至京师诏武奉一太牢谒武帝园庙【程大昌演繁露曰牛羊豕具为太牢有羊豕而无牛则为少牢今人独以太牢名牛失之矣】拜为典属国秩中二千石【班表典属国本秦官掌归义蛮夷汉因之今以命武以武久在匈奴中习外夷事故使为是官其后省并大鸿胪】赐钱二百万公田二顷宅一区武留匈奴凡十九岁始以彊壮出及还须髪尽白【须与须同】霍光上官桀与李陵素善遣陵故人陇西任立政等三人俱至匈奴招之陵曰归易耳【易以防翻】丈夫不能再辱遂死于匈奴【陵意谓降匈奴已辱矣今若归汉汉将使刀笔吏簿责其防师降匈奴之罪是谓再辱也故遂不归】　夏旱　秋七月罢酤官从贤良文学之议也【酤古护翻】武帝之末海内虚耗户口减半霍光知时务之要轻徭薄赋与民休息至是匈奴和亲百姓充实稍复文景之业焉　诏以钩町侯毋波【钩町西南夷种武帝开为县属牂柯郡虽置官吏而仍以其君长为钩町矦使主其种类钩音劬町音梃母波汉书作亡波亡古无字也】率其邑君长人民击反者有功【长如两翻】立以为钩町王赐田广明爵关内侯
　　元凤元年【应劭曰三年中凤凰比下东海海西乐郡故以冠元】春武都氐人反【武都郡属凉州氐人即白马氐也鱼豢魏畧曰其人分窜山谷或号青氐或号白氐氐丁奚翻】遣执金吾马适建龙頟侯韩増大鸿胪田广明将三辅太常徒皆免刑击之【师古曰姓马适名建也据班书功臣表弓髙侯韩頽当之孙说以击匈奴功封龙頟侯坐酎金失侯复以破东越功封按道侯后为卫太子所杀子兴嗣侯坐巫蛊诛后元元年复以増嗣龙頟侯増兴弟也班志龙頟侯国属平原郡頟音洛作额者非崔浩曰今有龙頟村苏林曰是时太常主诸陵县治民也余谓此刑徒输作三辅及太常者也】　夏六月赦天下　秋七月乙亥晦日有食之既　八月改元　上官桀父子既尊盛徳长公主欲为丁外人求封侯霍光不许又为外人求光禄大夫欲令得召见又不许盖主大以是怨光而桀安数为外人求官爵弗能得亦慙【长知两翻为于伪翻数所角翻】又桀妻父幸充国为太医监【充国史失其姓大医监属少府】防入殿中【阑妄也汉制诸入宫殿门皆着籍无借而妄人谓之防入】下狱当死冬月且尽【汉论上囚不过冬月下遐嫁翻】盖主为充国入马二十匹赎罪乃得减死论于是桀安父子深怨光而重徳盖主自先帝时桀已为九卿位在光右【武帝时桀为太仆位九卿秩中二千石光为奉车太尉光禄大夫秩比二千石是桀之位在光右也右上也】及父子并为将军【桀为左将军安为车骑将军】皇后亲安女光乃其外祖而顾专制朝事【师古曰顾犹反也朝直遥翻】由是与光争权燕王旦自以帝兄不得立常懐怨望及御史大夫桑羊建造酒盐铁为国兴利伐其功【伐矜也古岳翻为于伪翻下同】欲为子弟得官亦怨恨光于是盖主桀安羊皆与旦通谋旦遣孙纵之等前后十余辈多赍金宝走马赂遗盖主桀羊等【师占曰走马马之善走者也遗于季翻】桀等又诈令人为燕王上书言光出都肄郎羽林【孟康曰都试也肄习也张晏曰都肄郎羽材也师古曰都大也大防试之汉光禄勲令诸当试者不防都所免之都肄谓緫阅试习武偹也肄羊至翻】道上称防【天子出称防以清道止行人防与跸同】太官先置【师古曰供饮食之具太官属少府主膳食凡车驾所幸太官先徃其处供置】又引苏武使匈奴二十年不降乃为典属国【实十九年而言二十者欲久其事以见寃屈故言多也使防史翻降户江翻】大将军长史敞无功为搜粟都尉又擅调益莫府校尉【师古曰调选也莫府大将军府也调音徒钓翻】光专权自姿疑有非常臣旦愿归符玺人宿卫察奸臣变【玺斯氏翻】候司光出沐日奏之桀欲从中下其事【伺光出沐不在禁中桀欲自从禁中下其事也司读曰伺师古曰下谓下有司也下音胡稼翻下同】羊当与诸大臣共执退光【当者以之自任也】书奏帝不肻下明旦光闻之止画室中不入【如淳曰近臣调计画之室或曰雕画之室师古曰雕画是也】上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠【师古曰令复着冠也】朕知是书诈也将军无罪光曰陛下何以知之上曰将军之广明都郎近耳【师古曰之徃也广明亭名今据广明亭在长安城东东都门外水经注京兆奉明县广成郷有广明苑史皇孙及王夫人葬于郭北宣帝移于北以为悼园在东都门外】调校尉以来未能十日燕王何以得知之且将军为非不须校尉【文頴曰帝云将军欲反不由一校尉】是时帝年十四尚书左右皆惊【班表少府属官有尚书等十二官令丞又有中书谒者等七官令丞续汉志尚书令千石本注曰承秦所置武帝用宦者更为中书谒者令成帝用士人复故掌凡选署及奏下尚书曹文书众事余据表则尚书中书为两官据续志则合为一官此时既有尚书则与中书谒者为两官明矣沈约曰秦世少府遣吏四人在殿中主发书故谓之尚书尚犹主也汉初有尚冠尚衣尚席尚浴尚食尚书故谓之六尚秦时尚书有令有仆射有丞至汉并少府武帝使左右曹诸吏分平尚书事昭帝即位霍光领尚书约又曰汉武游后庭始使宦者典尚书事谓之中书谒者置令仆射成帝改中书谒者令为中谒者令罢谒者东京省中谒者令而有中宫谒者令非其职也沈约亦以尚书中书为两官明矣】而上书者果亡捕之甚急桀等惧白上小事不足遂【师古曰遂犹竟也言不须穷竟也】上不听后桀党与有譛光者上輙怒曰大将军忠臣先帝所属以辅朕身敢有毁者坐之自是桀等不敢复言【属之欲翻复扶又翻】
　　李徳裕论曰人君之徳莫大于至明明以照奸则百邪不能蔽矣汉昭帝是也周成王有慙徳矣髙祖文景俱不如也成王闻管蔡流言遂使周公狼防而东汉髙闻陈平去魏背楚欲舍腹心臣【背蒲妹翻】汉文惑季布使酒难近罢归股肱郡疑贾生擅权纷乱复踈贤士景帝信诛晁错兵解遂戮三公【武王崩周公相成王管叔蔡叔流言于国曰公将不利于孺子周公于是东征成王不知周公之志公乃为防鸮之诗周大夫亦为赋狼防之诗曰狼跋其胡载疐其尾毛氏注云防躐也疐跲也老狼有胡进则躐其胡退则跲其尾进退有难然而不失其猛疏曰李廵曰防前行曰躐跲却顿曰疐也说文云防蹎丁千翻跲踬竹二翻踬即疐也然则防与疐皆是顚倒之类以防为躐者谓防其胡而倒耳老狼有胡谓颔垂胡近则躐其胡谓躐胡而前倒也退则跲其尾谓却顿而倒于尾上也髙祖疑陈平事见九卷二年文帝罢季布事见十四卷前四年疎贾生事同上景帝诛晁错事见十六卷前三年】所谓执狐疑之心来谗贼之口【刘向之言】使昭帝得伊吕之佐则成康不足侔矣
