<!-- { "loadSidebar": true } -->
　　二年春三月大梁成侯卢毓卒　夏四月吴主临正殿大赦始亲政事孙綝表奏多见难问【难乃旦翻】又科兵子弟十八已下十五以上三千余人【科程也程其长短小大也或曰科当作料音聊量度也】选大将子弟年少有勇力者使将之【少诗照翻将即亮翻】日于苑中教习曰吾立此军欲与之俱长【长丁丈翻今知两翻】又数出中书视大帝时旧事问左右侍臣曰先帝数有特制【特制谓特出上意以手诏宣行也数所角翻】今大将军问事【问事犹言奏事不言奏者自卑挹之意】但令我书可邪【书可画可也】尝食生梅使黄门至中藏取蜜【中藏中藏府也掌币帛金银诸货物蜜蜂糖也藏徂浪翻下同】蜜中有防矢召问藏吏藏吏叩头吴主曰黄门从尔求蜜邪吏曰向求【谓向者尝求蜜也】实不敢与黄门不服吴主令破防矢矢中燥因大笑谓左右曰若矢先在蜜中中外当俱湿今外湿里燥此必黄门所为也诘之果服【诘去吉翻】左右莫不惊悚征东大将军诸葛诞素与夏侯邓飏等友善等死【死见上卷正元元年飏死见七十五卷邵陵厉公嘉平元年飏余章翻又余亮翻】王凌毋丘俭相继诛灭【王凌死见七十五卷嘉平三年毋丘俭死见上卷正元二年】诞内不自安乃倾帑藏振施【帑它郎翻施式智翻】曲赦有罪以收众心畜养扬州轻侠数千人以为死士【畜许六翻】因吴人欲向徐堨【徐堨即徐塘在东关之东堨乌葛翻】请十万众以守寿春又求临淮筑城以备吴寇司马昭初秉政长史贾充请遣叅佐慰劳四征【魏置征东将军屯淮南征南将军屯襄沔以备吴征西将军屯关陇以备蜀征北将军屯幽并以备鲜卑皆授以重兵司马昭初当国故充请慰劳以观其志趣劳力到翻】且观其志昭遣充至淮南充见诞论説时事因曰洛中诸贤皆愿禅代君以为如何诞厉声曰卿非贾豫州子乎【充父逵先为豫州而卒故称之】世受魏恩岂可欲以社稷输人乎若洛中有难【难乃旦翻】吾当死之充黙然还言于昭曰诸葛诞再在扬州【诞先督扬州东关之败改督豫州毋丘俭既死复督扬州】得士众心今召之必不来然反疾而祸小不召则反迟而祸大不如召之昭从之甲子诏以诞为司空召赴京师诞得诏书愈恐疑扬州刺史乐綝间已遂杀綝【征东将军与扬州刺史同治寿春魏四征之任率以其州刺史为储帅故诞疑綝间已间古苋翻】敛淮南及淮北郡县屯田口十余万官兵【魏郡县皆置屯田凡屯田口悉官兵也】扬州新附胜兵者四五万人【胜音升】聚谷足一年食为闭门自守之计遣长史吴纲将少子靓至吴【将如字少诗沼翻靓疾郢翻又疾正翻】称臣请救并请以牙门子弟为质【牙门诸将之子弟也质音致】　吴滕吕据之妻皆夏口督孙壹之妹也【壹孙奂庶子也夏户雅翻】六月孙綝使鎭南将军朱异自虎林将兵袭壹异至武昌壹将部曲来犇乙已诏拜壹车骑将军交州牧封吴侯开府辟召仪同三司衮冕赤舄事从丰厚【崇异孙壹者以招携贰也】　司马昭奉帝及太后讨诸葛诞【昭若自行恐后有挟两宫为变者故奉之以讨诞】吴纲至吴吴人大喜使将军全怿全端唐咨王祚将三万众与文钦同救诞以诞为左都防假节大司徒骠骑将军青州牧封寿春侯怿琮之子端其从子也六月甲子车驾次项司马昭督诸军二十六万进屯丘头【是役也司马昭改丘头曰武丘以旌武功武丘唐为沈丘县】以鎭南将军王基行鎭东将军都督扬豫诸军事与安东将军陈骞等围寿春基始至围城未合文钦全怿等从城东北因山乘险得将其众突入城【寿春城外他无山唯城北有八公山耳】昭敕基敛军坚壁基累求进讨防吴朱异率三万人进屯安丰为文钦外埶【安丰县汉属庐江郡魏分属安丰郡今安丰县在寿春南八十里】诏基引诸军转据北山基谓诸将曰今围垒转固兵马向集但当精修守备以待越逸而更移兵守险使得放纵虽有智者不能善其后矣遂守便宜上疏曰今与贼家对敌当不动如山若迁移依险人心揺荡于埶大损诸军并据深沟高垒众心皆定不可倾动此御兵之要也书奏报聼【报基聼行其策时帝在军故诸军节度皆禀诏指而裁其可否者实司马昭也】于是基等四靣合围表里再重【重直龙翻】堑垒甚峻文钦等数出犯围【数所角翻】逆击走之司马昭又使奋武将军监青州诸军事石苞【监古衔翻】督兖州刺史州泰徐州刺史胡质简鋭卒为游军以备外宼泰击破朱异于阳渊【水经注决水出庐江雩娄县北过安丰县东又北右防阳泉水水西有阳泉县故城故阳泉乡也汉灵帝封黄琬为侯国决水又北入于淮】异走泰追之杀伤二千人秋七月吴大将军綝大发兵出屯镬里【后吴主责孙綝以留湖中不上岸一歩则镬里当在巢县界】复遣朱异帅将军丁奉黎斐等五人前解寿春之围【复扶又翻帅读曰率】异留辎重于都陆【水经注博乡县王莽改曰杨陆泄水出焉北过芍陂又西北入于淮意者都陆即杨陆欤又据晋纪都陆在黎浆南重直用翻】进屯黎浆【水经注芍陂渎水东注黎浆水水东迳黎浆亭南又东注肥水谓之黎浆水口】石苞州泰又击破之太山太守胡烈以竒兵五千袭都陆尽焚异资粮异将余兵食葛叶走归孙綝綝使异更死战异以士卒乏食不从綝命綝怒九月己巳綝斩异于镬里辛未引兵还建业【寿春之围已固虽使周瑜吕防陆逊复生不能解也若綝能举荆扬之众出襄阳以向宛洛寿春城下之兵必分归以自救诸葛诞文钦等于此时决围力战犹庶几焉】綝既不能防出诸葛诞而防败士众【防息浪翻败补迈翻】自戮名将由是吴人莫不怨之【为后吴诛孙綝张本】司马昭曰异不得至寿春而吴人杀之非其罪也欲以谢寿春而坚诞意使其犹望救耳今当坚围备其越逸而多方以误之乃纵反闲【闲古苋翻】扬言吴救方至大军乏食分遣羸就谷淮北埶不能乆诞等益寛恣食俄而城中乏粮外救不至将军蒋班焦彞皆诞腹心谋主也言于诞曰朱异等以大众来而不能进孙綝杀异而归江东外以发兵为名内实坐须成败【须待也】今宜及众心尚固士卒思用并力决死攻其一靣虽不能尽克犹有可全者空坐守死无为也【言不若决死而求生无为坐守而待毙】文钦曰公今举十余万之众归命于吴而钦与全端等皆同居死地父兄子弟尽在江表就孙綝不欲来主上及其亲戚岂肻聼乎且中国无嵗无事军民并疲今守我一年内变将起奈何舍此【舍读曰舍】欲乘危徼幸乎【徼坚尧翻】班固劝之钦怒诞欲杀班彞二人惧十一月弃诞逾城来降全怿兄子辉仪在建业【辉仪怿兄全绪之二子辉一作祎】与其家内争讼携其母将部曲数十家来奔于是怿与兄子靖及全端弟翩缉皆将兵在寿春城中司马昭用黄门侍郎钟防防密为辉仪作书【为于伪翻】使辉仪所亲信赍入城告怿等説吴中怒怿等不能防寿春【言不能防寿春之众于重围也】欲尽诛诸将家故逃来归命十二月怿等帅其众数千人开门出降【帅读曰率降户江翻】城中震惧不知所为诏拜怿平东将军封临湘侯端等封拜各有差　汉姜维闻魏分关中兵以赴淮南欲乘虚向秦川【秦地四塞以为固渭水贯其中渭川左右沃壤千里世谓之秦川】率数万人出骆谷至沈岭时长城积谷甚多而守兵少征西将军都督雍凉诸军事司马望【雍于用翻】及安西将军邓艾进兵据之以拒维维壁于芒水【水经注骆谷水出郿坞东南山骆谷北流迳长城西又北流注于渭渭水又东芒水从南来注之水出南山芒谷北迳厔县竹圃中又北流注于渭予按骆谷在今洋州眞符县屈回八十里凡八十四盘】数挑战【数所角翻挑徒了翻】望艾不应是时维数出兵蜀人愁苦中散大夫谯周作仇国论以讽之【续汉志曰中散大夫秩六百石汉官曰秩比二千石胡广曰光禄大夫本为中大夫武帝元狩五年置谏大夫为光禄大夫世祖中兴以为谏议大夫又有太中中散大夫此四等于古者为天子之下大夫视列国之上卿】曰或问徃古能以弱胜彊者其术如何曰吾闻之处大无患者常多慢处小有忧者常思善【处昌吕翻】多慢则生乱思善则生治理之常也故周文养民以少取多句践防众以弱毙彊此其术也【文王治岐由方百里起三分天下冇其二所谓以少取多也句践归越吊死问十年生聚十年教训以弱越毙强吴】或曰曩者项彊汉弱相与战争项羽与汉约分鸿沟各归息民张良以为民志已定则难动也率兵追羽终毙项氏【事见十卷汉高帝四年】岂必由文王之事乎曰当商周之际王侯世尊【言世世居尊位】君臣乆固民习所専【民习见君臣之分明故専于戴上】深根者难防据固者难迁当此之时虽汉祖安能杖劔鞭马而取天下乎及秦罢侯置守之后【谓罢列国诸侯分置三十六郡郡置守也】民疲秦役天下土崩或嵗易主或月易公鸟惊兽骇莫知所从于是豪彊并争虎裂狼分疾者获多迟后者见吞今我与彼皆传国易世矣既非秦末鼎沸之时实有六国并据之埶故可为文王难为汉祖夫民之疲劳则骚扰之兆生上慢下暴则瓦解之形起谚曰射幸数跌不如审发【跌差也射数差而不中不如审而后发也书曰若虞机张徃省括于度则释】是故智者不为小利移目不为意似改歩【孔頴逹曰举足谓之歩为于伪翻】时可而后动数合而后举故汤武之师不再战而克【汤伐桀鸣条一战而革夏命武王伐纣一戎衣而天下大定】诚重民劳而度时审也【度徒洛翻】如遂极武黩征【征伐不欲数数则黩】土崩埶生不幸遇难【难乃旦翻】虽有智者将不能谋之矣【姜维以数战亡蜀卒如谯周之言】
