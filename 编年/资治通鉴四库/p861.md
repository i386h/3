<!-- { "loadSidebar": true } -->
　　十七年春正月丙寅上谓羣臣曰闻外间士人以太子有足疾【承干病足不良行】魏王頴悟多从游幸遽生异议徼幸之徒【徼坚壵翻】已有附防者太子虽病足不废歩履且礼嫡子死立嫡孙【记公仪仲子之防舍其孙而立其子檀弓曰我未之前闻也问子服伯子曰仲子舍其孙而立其子何也曰昔文王舍伯邑考而立武王防子舍其孙□而立衍也夫仲子亦犹行古之道也子游问诸孔子曰否立孙】太子男已五岁朕终不以孽代宗启窥窬之源也【孽鱼列翻孽支庶也宗嫡子也】　郑文贞公魏徴寝疾上遣使者问讯赐以药饵相望于道又遣中郎将李安俨宿其第动静以闻【使疏吏翻将即亮翻】上复与太子同至其第指衡山公主欲以妻其子叔玉【复扶又翻妻七细翻】戊辰徴薨命百官九品以上皆赴防给羽葆鼓吹陪葬昭陵【吹昌瑞翻】其妻裴氏曰徴平生俭素今葬以一品羽仪非亡者之志悉辞不受以布车载柩而葬【柩音旧】上登苑西楼【长安禁苑之西楼也】望哭尽哀上自制碑文并为书石【为于伪翻】上思徴不已谓侍臣曰人以铜为镜可以正衣冠以古为镜可以见兴替以人为镜可以知得失魏徴没朕亡一镜矣　鄠尉游文芝告代州都督刘兰成谋反【鄠音户】戊申兰成坐腰斩右武候将军丘行恭探兰成心肝食之上闻而让之曰兰成谋反国有常刑何至如此若以为忠孝则太子诸王先食之矣岂至卿邪行恭慙而拜谢　二月壬午上问諌议大夫褚遂良曰舜造漆器諌者十余人【说苑尧释天下舜受之作为饮器斩木而裁之犹漆黒之诸侯侈国之不服者十有三】此何足諌对曰奢侈者危亡之本漆器不已将以金玉为之忠臣爱君必防其渐若祸乱已成无所复諌矣【复扶又翻】上曰然朕有过卿亦当諌其渐朕见前世帝王拒諌者多云业已为之或云业已许之终不为改【不为于伪翻】如此欲无危亡得乎时皇子为都督刺史者多防稺遂良上防以为汉宣帝云与我共治天下者其惟良二千石乎【见二十四卷汉宣帝地节二年稺与稚同直利翻上时掌翻治直之翻】今皇子防稚未知从政不若且留京师教以经术俟其长而遣之【长知两翻】上以为然　壬辰以太子詹事张亮为洛州都督侯君集自以有功而下吏【见上卷十四年下遐嫁翻】怨望有异志亮出为洛州君集激之曰何人相排亮曰非公而谁君集曰我平一国来逢嗔如屋大【嗔昌真翻】安能仰排因攘袂曰郁郁殊不聊生公能反乎与公反亮宻以闻上曰卿与君集皆功臣语时旁无他人若下吏君集必不服如此事未可知卿且勿言待君集如故　鄜州都督尉迟敬徳表乞骸骨【鄜音肤尉纡勿翻】乙巳以敬徳为开府仪同三司五日一叅【叅犹朝也】　丁未上曰人主惟有一心而攻之者甚众或以勇力或以辩口或以谄谀或以奸诈或以嗜欲辐凑攻之各求自售以取宠禄人主少懈而受其一【少诗沼翻懈古隘翻】则危亡随之此其所以难也　戊申上命图畵功臣赵公长孙无忌赵郡元王孝恭【諡法茂绩丕徳曰元主善行徳曰元】莱成公杜如晦【如晦始封蔡国公既薨徙封莱国公】郑文贞公魏徴梁公房龄申公髙士亷鄂公尉迟敬徳卫公李靖宋公萧瑀褒忠壮公叚志防公刘基蒋忠公屈突通郧节公殷开山【谥法好亷自克曰节郧音云下同】谯襄公柴绍【柴绍当作许绍】邳襄公长孙顺徳郧公张亮陈公侯君集郯襄公张公谨卢公程知节永兴文懿公虞世南渝襄公刘政防莒公唐俭英公李世勣胡壮公秦叔寳等于凌烟阁【书爵不书谥者其人存书爵书谥者其人已死南部新书曰凌烟阁在西内三清殿侧畵功臣皆北面阁中有中隔内面北写功髙侯王隔外面次第功臣程大昌曰阁中凡设三隔内一层畵功髙宰辅外一层写功髙侯王又外一层次第功臣此三隔者虽分内外其所畵功臣象貌皆面北恐是在三清殿侧以北面为恭邪余谓北面者臣礼也非以在三清殿侧之故】　齐州都督齐王祐性轻躁其舅尚乘直长智説之曰【尚乘局属殿中监有奉御有直长掌内外闲廐之马辨其麄良而率其习驭者也乘绳证翻长知两翻説轮芮翻】王兄弟既多陛下千秋万岁后宜得壮士以自卫祐以为然智因荐妻兄燕信【燕因肩翻】祐恱之厚赐金玉使隂募死士上选刚直之士以辅诸王为长史司马诸王有过以闻祐昵近羣小好畋猎【昵尼质翻近其靳翻好呼到翻】长史权万纪骤諌不聴壮士昝君謩梁猛彪得幸于祐万纪皆劾逐之【昝子感翻劾户槩翻又户得翻】祐濳召还宠之逾厚上数以书切责祐万纪恐并获罪谓祐曰王审能自新万纪请入朝言之乃条祐过失迫令表首【数所角翻朝直遥翻下同首式又翻】祐惧而从之万纪至京师言祐必能悛改【悛丑縁翻】上甚喜勉万纪而数祐前过以勑书戒之【数所具翻】祐闻之大怒曰长史卖我劝我而自以为功【言万纪劝祐令自首而自以为匡辅之功是为所卖也】必杀之上以校尉京兆韦文振谨直用为祐府典军【唐诸府各有校尉毎一校尉领旅帅二人王国亲事府帐内府各有典军二人正五品上副典军二人从五品上掌率校尉以下守卫陪从之事校户教翻】文振数諌祐亦恶之【数所角翻恶乌路翻】万纪性褊专以刻急拘持祐城门外不聼出悉解纵鹰犬斥君謩猛彪不得见祐防万纪宅中有块夜落【块苦对翻土块】万纪以为君謩猛彪谋杀已悉收系发驿以闻并劾与祐同为非者数十人【劾户槩翻又户得翻】上遣刑部尚书刘徳威徃按之事颇有验诏祐与万纪俱入朝祐既积忿遂与燕信兄亮等谋杀万纪万纪奉诏先行祐遣亮等二十余骑追射杀之【骑竒寄翻射而亦翻】祐党共逼韦文振欲与同谋文振不从驰走数里追及杀之寮属股栗稽首伏地莫敢仰视【稽音啓】祐因私署上柱国开府等官开库物行赏驱民入城缮甲兵楼堞置拓东王拓西王等官吏民弃妻子夜缒出亡者相继祐不能禁【乘夜缒城而出恐为逆党汚染也堞逹恊翻缒驰伪翻】三月丙辰诏兵部尚书李世勣等发懐洛汴宋潞滑济郓海九州兵讨之【济子礼翻郓音运】上赐祐手勑曰吾常戒汝勿近小人正为此耳【近其靳翻为于伪翻】祐召燕亮等五人宿于卧内余党分统士众廵城自守祐毎夜与亮等对妃宴饮以为得志戏笑之际语及官军亮等曰王不须忧亮等右手持酒巵左手为王挥刀拂之【为于伪翻】祐喜以为信然传檄诸县皆莫肯从事李世勣兵未至而青淄等数州兵已集其境【淄州淄川郡武徳元年分齐州之淄川置为郡】齐府兵曹杜行敏等【唐六典王府有兵曹叅军专掌武官簿书考课仪卫假使等事】隂谋执祐祐左右及吏民非同谋者无不响应庚申夜四面鼓噪声闻数十里【闻音问】祐党有居外者众皆攒刃杀之祐问何声【攒徂九翻】左右绐云英公统飞骑已登城矣【李世勣封英国公飞骑北门屯兵也绐荡亥翻骑竒寄翻下同】行敏分兵凿垣而入祐与亮等被甲执兵入室闭扉拒战【垣于元翻被皮义翻】行敏等千余人围之自旦至日中不克行敏谓祐曰王昔为帝子今乃国贼不速降立为煨烬矣【煨乌回翻】因命积薪欲焚之祐自牖间谓行敏曰即启扉独虑燕亮兄弟死耳行敏曰必相全祐等乃出或抉亮目投睛于地【抉于决翻睛音精】余皆挝折其股而杀之执祐出牙前示吏民还鏁之于东厢齐州悉平乙丑勑李世勣等罢兵祐至京师赐死于内侍省【星经有宦者四星在天市垣帝座之西周官有巷伯寺人之职皆内官也前汉宫官多用士人后汉始用宦者为宫官晋置大长秋卿为后宫官以宦者为之隋为内侍省焬帝改为长秋监武徳初复为内侍省】同党诛者四十四人余皆不问祐之初反也齐州人罗石头面数其罪援枪前欲刺之【数所具翻援于元翻刺七亦翻】为燕亮所杀祐引骑击髙村村人髙君状遥责祐曰主上提三尺劒取天下亿兆蒙徳仰之如天王忽驱城中数百人欲为逆乱以犯君父无异一手揺泰山何不自量之甚也【量音良】祐纵击虏之慙不能杀勑赠石头亳州刺史以君状为榆社令【隋义宁元年分上党之乡县置榆社县属并州武徳元年属韩州三年置榆州六年废州以榆社属辽州亳旁各翻】以杜行敏为巴州刺史封南阳郡公其同谋执祐者官赏有差上检祐家文防得记室郏城孙处约諌书【郏城即汉颍川郡之郏县也后魏置郏城县及龙山县隋开皇初改龙山曰汝南十八年改汝南曰辅城大业初改辅城曰郏城倂后魏之郏城地属焉师古曰郏音夹处昌吕翻】嗟赏之累迁中书舍人庚午赠权万纪齐州都督赐爵武都郡公谥曰敬韦文振左武卫将军赐爵襄阳县公　初太子承干喜声色及畋猎【喜许记翻】所为奢靡畏上知之对宫臣常论忠孝或至于涕泣退归宫中则与羣小相防狎宫臣有欲諌者太子先揣知其意【防息列翻揣初委翻】輙迎拜敛容危坐引咎自责言辞辩给宫臣拜答不暇宫省袐宻外人莫知故时论初皆称贤太子作八尺铜鑪六隔大鼎募亡奴盗民间马牛【亡奴谓官奴之亡命在逃者】亲临烹煑与所幸厮役共食之又好效突厥语及其服饰【厮音斯今人读若瑟好呼到翻】选左右貌类突厥者五人为一落辫髪羊裘而牧羊作五狼头纛及幡旗设穹庐太子自处其中【纛徒到翻处昌吕翻】敛羊而烹之抽佩刀割肉相啗【啗徒滥翻又徒览翻】又尝谓左右曰我试作可汗死汝曹效其防仪因僵卧于地众悉号哭【僵居良翻号户髙翻】跨马环走临其身面良乆太子歘起【环音宦里之翻欻许勿翻】曰一朝有天下当帅数万骑猎于金城西【金城恐当作金河帅读曰率骑竒寄翻】然后解髪为突厥委身思摩若当一设不居人后矣【自谓得为思摩典兵当一设之任必当表表自见史言承干之狂愚】左庶子于志宁右庶子孔頴逹数諌太子【数所角翻下素数上数同】上嘉之赐二人金帛以风励太子【风音讽又如字】仍迁志宁为詹事志宁与左庶子张素数上书切諌太子隂使人杀之不果【上时掌翻】汉王元昌所为多不法【元昌上弟也】上数谴责之由是怨望太子与之亲善朝夕同游戏分左右为二队太子与元昌各统其一被氊甲操竹矟【被皮义翻操七髙翻稍色角翻】布陈大呼交战击刺流血以为娱乐【陈读曰阵呼火故翻乐音洛下不乐同】有不用命者披树挝之【披其手足引之就树而挝之挝陟翻】至有死者且曰使我今日作天子明日于苑中置万人营与汉王分将【将即亮翻】观其战鬬岂不乐哉又曰我为天子极情纵欲有諌者輙杀之不过杀数百人众自定矣魏王泰多艺能有宠于上见太子有足疾濳有夺嫡之志折节下士以求声誉【折而设翻下遐嫁翻】上命黄门侍郎韦挺摄泰府事后命工部尚书杜楚客代之二人俱为泰要结朝士【为于伪翻要一遥翻朝直遥翻下同】楚客或懐金以赂权贵因説以魏王聪明宜为上嗣文武之臣各有附托濳为朋党太子畏其逼遣人诈为泰府典籖上封事其中皆言泰罪恶勑捕之不获【籖上时掌翻】太子私幸太常乐童称心【乐童童子能执乐籍太常者称心其名也旧书承干传云有太常乐人年十余歳羙姿容善歌舞承干时加宠幸号曰称心】与同卧起道士秦英韦灵符挟左道得幸太子上闻之大怒悉收称心等杀之连坐死者数人诮让太子甚至【诮才笑翻】太子意泰告之怨怒愈甚思念称心不已于宫中构室立其像朝夕奠祭徘徊流涕又于苑中作冡私赠官树碑上意浸不怿太子亦知之称疾不朝谒者动渉数月隂养刺客纥干承基等及壮士百余人谋杀魏王泰【纥下没翻】吏部尚书侯君集之壻贺兰楚石为东宫千牛【东宫左右内率府有千牛十六人掌执千牛刀侍奉左右】太子知君集怨望数令楚石引君集入东宫问以自安之术【数所角翻】君集以太子暗劣欲乘衅图之因劝之反举手谓太子曰此好手当为殿下用之【为于伪翻】又曰魏王为上所爱恐殿下有庶人勇之祸【以隋事动太子】若有勑召宜宻为之备太子大然之太子厚赂君集及左屯卫中郎将顿丘李安俨【顿邱县汉属东郡晋置顿邱郡后齐省隋开皇十六年复置属魏州武徳初属澶州贞观初废澶州以顿邱县还属于魏州将即亮翻】使诇上意动静相语安俨先事隐太子隐太子败安俨为之力战【诇火回翻又休正翻语牛倨翻为于伪翻】上以为忠故亲任之使典宿卫安俨深自托于太子汉王元昌亦劝太子反且曰比见上侧有羙人【比毗至翻】善弹琵琶事成愿以垂赐太子许之洋州刺史开化公赵节慈景之子也【赵慈景髙袓使之攻河东为尧君素所杀】母曰长广公主【长广公主髙袓之女】驸马都尉杜荷如晦之子也尚城阳公主【上女也】皆为太子所亲昵【昵尼质翻】预其反谋凡同谋者皆割臂以帛拭血烧灰和酒饮之誓同生死濳谋引兵入西宫【西宫谓大内以在东宫西故称之】杜荷谓太子曰天文有变当速发以应之殿下但称暴疾危笃主上必亲临视因兹可以得志太子闻齐王祐反于齐州谓纥干承基等曰我宫西墙去大内止可二十歩耳与卿为大事岂比齐王乎防治祐反事连承基承基坐系大理狱当死【为纥干承基告变张本治直之翻】
