<!-- { "loadSidebar": true } -->
　　绥和元年春正月大赦天下　上召丞相翟方进御史大夫孔光右将军亷褒后将军朱博入禁中【票骑将军王根先劝帝立定陶王为嗣汉书孔光传先书根劝立定陶王事下即书召方进光褒博入禁中通鉴因之亦不言根今但以下文观之根亦召入禁中也】议中山定陶王谁宜为嗣者方进根褒博皆以为定陶王帝弟之子礼曰昆弟之子犹子也为其后者为之子也【昆弟之子视犹子也以弟之子为兄后则为兄之子矣公羊春秋成十五年仲婴齐卒此公孙婴齐也曷为谓之仲婴齐为兄后也为兄后则曷为谓之仲婴齐为人后者为之子也为其子则其称仲何孙以王父字为氏也】定陶王宜为嗣光独以为礼立嗣以亲【谓兄弟同父之亲子其亲亲于兄弟之子】以尚书盘庚殷之及王为比兄终弟及【兄终弟及殷法也殷自外丙仲壬至于盘庚率多兄弟代立而尚书无文光所引盖今文尚书也师古曰比音必寐翻余谓当如字读】中山王先帝之子帝亲弟宜为嗣上以中山王不材又礼兄弟不得相入庙【父为昭子为穆则兄弟不得相入庙也】不従光议二月癸丑诏立定陶王欣为皇太子封中山王舅谏议大夫冯参为宜乡侯益中山国三万户以慰其意【师古曰以不得继统为帝之后恐其怨恨】使执金吾任宏守大鸿胪持节征定陶王【大鸿胪掌诸侯故任宏守大鸿胪之官以征定陶王守者权守也任音壬胪陵如翻】定陶王谢曰臣材质不足以假充太子之宫【师古曰谦不言为太子故云假充若元非正余谓王谢意盖以将有皇嗣今为太子特假充耳】臣愿且得留国邸旦夕奉问起居【谓昏定晨省记曰文王之为世子也朝于王季日三鸡初鸣而衣服至于寝门外问内竪之御者曰今日安否如何内竪曰安文王乃喜及日中又至亦如之及暮再至亦如之其有不安节则内竪以告文王文王色忧行不能正履此旦夕问起居之礼也国邸谓定陶国邸也】俟有圣嗣归国守藩书奏天子报闻【报闻报已览其书而不従其请也】戊午孔光以议不合意左迁廷尉何武为御史大夫【光左迁廷尉而何武自廷尉为御史大夫】　初诏求殷后分散为十余姓【殷子姓也其后为宋为孔为华为戴为桓为向为乐等姓】推求其嫡不能得匡衡梅福皆以为宜封孔子世为汤后【匡衡议以为王者存三王后所以尊其先王而通三綂也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其綂而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡乆逺不可得虽得其嫡嫡之先已絶不当得立礼孔子曰丘殷人也先师所传宜以孔子世为汤后此元帝时议也是时梅福复言之】上従之封孔结为殷绍嘉侯【恩泽侯表殷绍嘉侯国于沛】三月与周承休侯皆进爵为公地各百里上行幸雍祠五畤　初何武之为廷尉也【公卿表元延三年何武自沛郡太守为廷尉是年三月戊午为御史大夫】建言末俗之敝政事烦多宰相之材不能及古而丞相独兼三公之事所以乆废而不治也【废谓废事也】宜建三公官上従之夏四月赐曲阳侯根大司马印绶置官属罢票骑将军官【武帝初置大司马以冠将军之号宣帝地节三年置大司马不冠将军亦无印绶官属今赐大司马金印紫绶置官属而大司马为专官故根不复领票骑将军】以御史大夫何武为大司空封汜乡侯【武封汜乡侯在琅邪不其县后改食南阳博望乡师古曰汜音凡其音基】皆増奉如丞相【如淳曰律大司马大将军与丞相奉月钱六万御史大夫奉月四万也奉读曰俸】以备三公焉　秋八月庚戌中山孝王兴薨　匈奴车牙单于死弟囊知牙斯立为乌珠留若鞮单于乌珠留单于立以弟乐为左贤王舆为右贤王【乐呼韩邪单于大阏氏之子舆弟五阏氏之子】汉遣中郎将夏侯藩副校尉韩容使匈奴或説王根曰【説输芮翻】匈奴有斗入汉地直张掖郡【师古曰斗絶也地之斗曲入汉界者也直当也】生竒材箭竿鹫羽【师古曰鹫大雕也黄头赤目其羽可为箭竿音工旱翻鹫音就余按鹫羽可为箭翎也山海经曰景山多鹫黑色多力所谓皂雕是也】如得之于邉甚饶国家有广地之实将军显功垂于无穷根为上言其利【言得此地为中国利也为于伪翻下同】上直欲従单于求之【师古曰直犹正也余谓直径直也】为有不得伤命损威【师古曰诏命不行为伤命余谓天子之命不行于夷狄为损中国之威】根即但以上指晓藩令従藩所説而求之【师古曰自以藩意説单于而求之説输芮翻下同】藩至匈奴以语次説单于曰【语次交语之次也】窃见匈奴斗入汉地直张掖郡汉三都尉居塞上士卒数百人寒苦望乆劳【张掖两都尉一治日勒泽索谷一治居延又有农都尉治畨和是为三都尉师古曰泽音铎索音先各翻如淳曰畨音盘】单于宜上书献此地直断割之【谓従直割地以其斗入者与汉也断下管翻上时掌翻下同】省两都尉士卒数百人以复天子厚恩【师古曰复亦报也】其报必大【师古曰汉得此地必厚报单于】单于曰此天子诏语邪【邪音耶疑未定之辞】将従使者所求也藩曰诏指也然藩亦为单于画善计耳【为于伪翻】单于曰此温偶駼王所居地也【师古曰偶音五口翻駼音涂下同余按后汉书匈奴有温禺犊王班固燕然铭曰斩温禺以衅鼓血尸遂以染锷意温偶即温禺也后人妄加禺旁従人耳当读曰禺】未晓其形状所生请遣使问之【形状谓地形之夷险可割与不可割之状也师古曰所生谓山之所生草木鸟兽为用者】藩容归汉后复使匈奴【复扶又翻】至则求地单于曰父兄传五世【呼韩邪传其长子复株絫复株絫传其弟搜谐搜谐又传其弟车牙车牙传之囊知牙斯是为五世】汉不求此地至知独求何也【单于名囊知牙斯王莽専政讽其慕中国不二名始名知史従简便因以单名书于此】已问温偶駼王匈奴西邉诸侯作穹庐及车皆仰此山材木【师古曰谓诸小王为诸侯效中国之言耳仰音牛向翻】且先父地不敢失也【先父谓呼韩邪】藩还迁太原太守单于遣使上书以藩求地状闻【守式又翻使疏吏翻】诏报单于藩擅称诏従单于求地法当死更大赦二【余按是年后至明年哀帝即位大赦又明年改元赦诏云更大赦二以此知夏侯藩再使匈奴必在建平初师古曰更经也音工衡翻】今徙藩为济南太守不令当匈奴【济子礼翻】　冬十月甲寅王根病免上以太子既奉大宗后不得顾私亲【按礼祖父以上正嫡相传为大】
