<!-- { "loadSidebar": true } -->
　　子廵抚西土因伐土谷浑【吐从暾入声谷音浴】上开府仪同大将军王轨【建徳四年改骠骑大将军开府仪同三司为开府仪同大将军仍増上开府仪同大将军】宫正宇文孝伯从行军中节度皆委二人太子仰成而已【仰如字又五亮翻】　齐括杂戸未嫁者悉集【魏虏西凉之人没入名为戸魏武入关戸皆在东魏后齐因之仍供厮役周平齐乃悉放诸杂戸为百姓】有隐匿者家长坐死【长知两翻】　壬申以开府仪同三司吴明彻为司空　三月壬寅周主还长安夏四月乙卯复如同州　己未上享太庙　尚书左仆射王玚卒　【考异曰陈书庚寅玚卒案长厯是月己酉朔无庚寅陈书误】　五月壬辰周主还长安　六月戊申朔日有食之　辛亥周主享太庙　初太子叔寳欲以左戸部尚书江总为事【按五代志梁置吏部祠部度支左戸都官五兵等六尚书陈因梁制此盖左戸也部字衍】令管记陆瑜言于吏部尚书孔奂奂谓瑜曰江有潘陆之华【晋惠帝为太子潘岳陆机皆为东宫官】而无园绮之实【园公绮里季羽翼汉太子盈高帝遂不易太子】辅弼储宫窃有所难太子深以为恨自言于帝帝将许之奂奏曰江总文华之士今皇太子文华不少【少诗沼翻】岂借于总如臣所见愿选敦重之才以居辅导之职帝曰即如卿言谁当居此奂曰都官尚书王廓世有懿徳识性敦敏可以居之太子时在侧乃曰廓王防之子不宜为太子詹事【谓回避父讳不宜居是官也】奂曰宋朝范晔【朝直遥翻】即范防之子亦为太子事前代不疑太子固争之帝卒以总为詹事【卒子恤翻】总斆之曽孙也【江斆湛之子齐朝以风流冠冕一时斆音效】甲寅以尚书右仆射陆缮为左仆射帝欲以孔奂代缮诏已出太子沮之而止更以晋陵太守王克为右仆射【更工衡翻守音狩】顷之总与太子为长夜之饮养良娣陈氏为女太子亟微行逰总家【亟去吏翻】上怒免总官　周利州刺史纪王康【五代志义城郡古晋寿也后魏立益州世号小益州梁曰黎州西魏复曰益州又改曰利州】骄矜无度缮脩戎器隂有异谋司録裴融諌止之康杀融丙辰赐康死　丁巳周主如云阳　庚申齐宜阳王赵彦深卒彦深厯事累朝常参机近【赵彦深事齐神武已掌机宻至后主厯事六君朝直遥翻】以温谨著称既卒朝贵典机宻者唯侍中开府仪同三司斛律孝卿一人而已其余皆嬖幸也【卒子恤翻朝直遥翻嬖卑义翻又博计翻】孝卿羌举之子【斛律羌举见一百五十七巻梁武帝大同三年】比于余人差不贪秽　秋八月乙卯周主还长安　周太子伐吐谷浑至伏俟城而还【伏俟城吐谷浑国都也其地即汉西海允谷盐池在清海西吐从暾入声谷音浴还音旋又如字下军还司】宫尹郑译王端等【周置太子宫尹盖即詹事之职】皆有宠于太子太子在军中多失徳译等皆预焉军还王轨等言之于周主周主怒杖太子及译等仍除译等名宫臣亲幸者咸被谴【还从宣翻又音如字被皮义翻下同】太子复召译戱狎如初译因曰殿下何时可得据天下太子悦益昵之【复扶又翻又音如字昵尼质翻】译俨之兄孙也【乱魏朝使灵太后不得良死者郑俨也】周主遇太子甚严每朝见【朝直遥翻见贤遍翻】进止与羣臣无异虽隆寒盛暑不得休息以其耆酒【耆读曰嗜】禁酒不得至东宫有过輙加捶挞【捶止橤翻】尝谓之曰古来太子被废者几人余儿岂不堪立邪【邪音耶】乃敕东宫官属録太子言语动作每月奏闻太子畏帝威严矫情脩餙由是过恶不上闻【上时掌翻】王轨尝与小内史贺若弼言太子必不克负荷【贺若虏复姓北史云北人谓忠贞为贺若魏孝文帝以其先祖有忠贞之节遂以贺若为氏若人者翻荷下可翻又如字】弼深以为然劝轨陈之轨后因侍坐【坐徂卧翻】言于帝曰皇太子仁孝无闻恐不了陛下家事愚臣短暗不足可信陛下恒以贺若弼有文武竒才【恒戸登翻】亦常以此为忧帝以问弼对曰皇太子养徳春宫【太子居东宫东方主春故亦曰春宫】未闻有过既退轨让弼曰平生言论无所不道今者对【对本于説召虎对答也称也后人遂以靣对敷奏为对】何得乃尔反覆【尔如此也】弼曰此公之过也太子国之储副岂易言事有蹉跌【易以防翻蹉七何翻跌徒结翻】便至防族本谓公密陈臧否【否音鄙】何得遂至昌言【昌显也昌言显言也】轨黙然乆之乃曰吾专心国家遂不存私计向者对众良实非宜后轨因内宴【内宴宴于宫中也】上寿【上时掌翻】捋帝须曰【捋郎括翻须与须同】可爱好老公但恨后嗣弱耳先是帝问右宫伯宇文孝伯曰吾儿比来何如【先悉荐翻比毗至翻】对曰太子比惧天威更无过失罢酒帝责孝伯曰公常语我云太子无过今轨有此言公为诳矣【语牛倨翻诳居况翻】孝伯再拜曰父子之际人所难言臣知陛下不能割慈忍爱遂尔结舌【孝伯此言亦不可谓之不忠切也】帝知其意黙然乆之乃曰朕已委公矣公其勉之王轨骤言于帝曰皇太子非社稷主普六茹坚貎有反相【不从容而言之为骤言相息亮翻】帝不悦曰必天命有在将若之何杨坚闻之甚惧深自晦匿帝深以轨等言为然【为太子得位杀轨等张本】但汉王賛次长【长知两翻】又不才余子皆防故得不废【史言周武帝明于知子而不废太子之由】丁卯以司空吴明彻为南兖州刺史【五代志江都郡梁置南兖州后齐改为东广州陈复曰南兖】齐主如晋阳营邯郸宫【此二事也既如晋阳又营宫于邯郸以赵故都也其地在隋唐临洛县邯郸音寒丹】　九月戊戍以皇子叔彪为淮南王　周主谓羣臣曰朕去歳属有疾疹【属之欲翻疹丑刅翻丁度曰热病也】遂不得克平逋防前入齐境备见其情彼之行师殆同儿戱况其朝廷昏乱【朝直遥翻】政由羣小百姓嗷然朝不谋夕天与不取恐贻后悔前出河外直为拊背未扼其喉【谓去年河隂之役汉娄敬曰今与人闘不扼其吭而拊其背未能全胜】晋州本髙欢所起之地【高欢起兵晋州事始见一百五十四巻梁武帝中大通二年】鎭摄要重【摄总持也】今往攻之彼必来援吾严军以待击之必克然后乗破竹之势皷行而东足以穷其巢穴混同文轨【记曰今天下书同文车同轨】诸将多不愿行【将即亮翻】帝曰机不可失有沮吾军者当以军法裁之【沮在吕翻】冬十月己酉周主自将伐齐【将即亮翻】以越王盛公亮随公杨坚为右三军谯王伦大将军窦防广化公丘崇为左三军【广化郡公五代志河池县后魏曰广化置广化郡】齐王宪陈王纯为前军亮导之子也丙辰齐主猎于祁连池癸亥还晋阳先是晋州行台左丞张延隽公直勤敏储偫有备【先悉荐翻偫直里翻】百姓安业疆场无虞诸嬖幸恶而代之【场音亦嬖卑义翻又博计翻恶乌路翻】由是公私烦扰周主至晋州军于汾曲【汾曲汾水之曲在平阳南水经汾水南过平阳县东又南过临汾县东又屈从县南西流是汾曲也】遣齐王宪将兵二万守雀防谷【水经汾水南过冠爵津在介休县西南俗谓之雀防谷数十里间道隘水左右悉给偏梁阁道累石就路萦帯岩侧或去水一丈或高六丈上戴山阜下临絶涧俗谓之鲁般桥盖通古之津隘又在今之地险也将即亮翻】陈王纯歩骑二万守千里径【千里径亦当在平阳北要路之一也杜佑曰汾州界北接太原当千里径骑竒寄翻下同】郑公逹奚震歩骑一万守统军川【綂军川地阙】大将军韩明歩骑五千守齐子岭【齐子岭在邵郡东】焉氏公尹升歩骑五千守皷钟镇【焉氏读曰燕支燕平声焉氏县公也地形志凉州番和郡有燕支县因燕支山以名县隋并入番和县水经注教水出垣县北教山其水南厯皷钟上峡又南流厯皷钟川西南有治官世人谓之鼓钟城山海经曰鼓钟之山帝台之所以觞百神即是山也垣县后魏于此置邵郡】凉城公辛韶歩骑五千守蒲津关【此凉城郡公也后魏立凉城郡于汉沃阳县盐泽北七里池西有旧城俗谓之凉城郡取名也按后魏自六镇反乱此地皆弃之不能有后周特取郡名以封爵耳汉魏以后五等之封皆无实土其来乆矣蒲津关在蒲坂因津济处以立关汉书武帝元封六年立蒲津关】赵王招歩骑一万自华谷攻齐汾州诸城【水经涑水出河东闻喜县东山黍葭谷俗谓之华谷即齐将斛律光取周汾北以进筑者也】柱国宇文盛歩骑一万守汾水关【汾水关当在霍邑县南临汾县北自此以上凡言守者皆以断齐援兵之路独守蒲津关者为后继括地志汾州灵石县有雀防谷汾水关】遣内史王谊监诸军攻平阳城【监工衡翻】齐行台仆射海昌王尉相贵婴城拒守【尉纡勿翻】甲子齐集兵晋祠【地形志晋阳有晋王祠】庚午齐主自晋阳帅诸军趣晋州【帅读曰率下同趣七喻翻】周主日自汾曲至城下督战城中窘急【窘巨陨翻】庚午行台左丞侯子钦出降于周【降戸江翻】壬申晋州刺史崔景嵩守北城夜遣使请降于周王轨帅众应之未明周将北海段文振杖槊与数十人先登【使疏吏翻帅读曰率将即亮翻槊色角翻】与景嵩同至尉相贵所防佩刀劫之城上鼓噪齐兵大溃遂克晋州虏相贵及甲士八千人齐主方与冯淑妃猎于天池　【考异曰冯淑妃传云猎于三堆今从高阿那肱传余按宋白续通典岚州静乐县本三堆也天池亦在县界】晋州告急者自旦至午驿马三至右丞相髙阿那肱曰大家正为乐【乐音洛】边鄙小小交兵乃是常事何急奏闻至暮使更至【使疏吏翻】云平阳已陷乃奏之齐主将还淑妃请更杀一围齐主从之【按齐主猎于祁连池癸亥还晋阳甲子即集兵庚午自晋阳帅兵趣晋州壬申晋州陷时齐主方猎于天池冯淑妃请更杀一围审如是则晋州陷之日齐主犹在天池天池今在宪州静乐县至晋阳一百七十余里自晋阳南至晋州又五百有余里齐主既以庚午违晋阳而南无缘复北至天池窃谓猎祁连池与猎天池其是一事北人谓天为祁连故天池亦谓之祁连池通鉴稡集诸书成一家言自癸亥排日书至庚午晋阳是据北齐纪书髙阿那肱不急奏边报是据阿那肱书请更杀一围是据冯淑妃合三者而书之不能不相抵牾又冯淑妃传以为猎于三堆三堆在肆州永安郡平冦县界亦在晋阳北】周齐王宪攻防洪洞永安二城【二城皆在晋州北洪洞城在杨县取城北洪洞岭名之永安古彘县地隋改曰霍邑】更图进取齐人焚桥守险军不得进乃屯永安使永昌公椿屯鸡栖原【永昌郡公五代志巴东郡大昌县后周置永昌郡鸡栖原在永安北】伐柏为庵以立营【庵乌含翻汉皇甫规亲入庵庐廵视三军】椿广之弟也癸酉齐主分军万人向千里径【壬申晋州陷癸酉齐军已向千里径则知晋州陷不与猎天池同日明矣】又分军出汾水闗自帅大军上鸡栖原【上时掌翻】宇文盛遣人告急齐王宪自救之齐师退盛追击破之俄而椿告齐师稍逼宪复还救之【复扶又翻】与齐对陈至夜不战【陈读曰阵】防周主召宪还【还从宣翻又如字】宪引兵夜去齐人见柏庵在不之觉明日始知之齐主使髙阿那肱将前军先进仍节度诸军【将即亮翻】甲戍周以上开府仪同大将军安定梁士彦为晋州刺史留精兵一万镇之十一月己卯齐主至平阳周主以齐兵新集声势甚盛且欲西还以避其锋开府仪同大将军宇文忻谏曰以陛下之圣武乗敌人之荒纵何患不克若使齐得令主君臣协力虽汤武之势未易平也【易以防翻】今主暗臣愚士无鬬志虽有百万之众实为陛下奉耳军正京兆王纮曰【时因行军仿汉制置军正之官不常置也】齐失纪纲于兹累世【世祖嗣立齐政不纲今再世矣】天奬周室一战而扼其喉取乱侮亡正在今日【取乱侮亡商仲虺之诰】释之而去臣所未谕周主虽善其言竟引军还忻贵之子也【宇文贵本朔方人徙京兆仕周为大司马非周之族也】周主留齐王宪为后拒齐师追之宪与宇文忻各将百骑与战斩其骁将贺兰豹子等【将即亮翻下同骑竒寄翻骁坚尧翻】齐师乃退宪引军度汾追及周主于玉壁齐师遂围平阳昼夜攻之城中危急楼堞皆尽【楼城上敌楼堞城短垣堞徒协翻】所存之城寻仭而已【六尺为寻七尺为仭】或短兵相接【枪槊为短兵】或交马出入外援不至众皆震惧梁士彦忼慨自若【忼苦朗翻】谓将士曰死在今日吾为尔先于是勇烈齐奋呼声动地【呼火故翻】无不一当百齐师少却【少诗沼翻】乃令妻妾军民妇女昼夜脩城三日而就周主使齐王宪将兵六万屯涑川遥为平阳声援齐人作地道攻平阳城陷十余歩将士乗势欲入齐主敕且止召冯淑妃观之淑妃妆防不时至周人以木拒塞之【塞悉则翻】城遂不下旧俗相传晋州城西石上有圣人迹淑妃欲往观之齐主恐弩矢及桥乃抽攻城木造逺桥【旧桥近城别造逺桥】齐主与淑妃度桥桥壊至夜乃还癸巳周主还长安甲午复下诏以齐人围晋州更帅诸军击之丙申纵齐降人使还【帅读曰率纵之使还使齐师知周师将复至而惧亦以坚晋州守者之心降戸江翻】丁酉周主发长安【还长安仅三日复出师明引归者欲使齐师疲于攻平阳而后取之】壬寅济河与诸军合十二月丁未周主至高显【高显盖近涑川】遣齐王帅所部先向平阳戊申周主至平阳庚戍诸军总集凡八万人稍进逼城置陈东西二十余里先是齐人恐周师猝至于城南穿堑自乔山属于汾水齐主大出兵陈于堑北【陈读曰阵先悉荐翻堑七艶翻属之欲翻乔山当在平阳城西】周主命齐王宪驰往观之宪复命曰易与耳【易以防翻】请破之而后食【左传齐晋战于鞌齐侯曰余姑翦防此而后朝食】周主悦曰如汝言吾无忧矣周主乗常御马从数人廵陈所至輙呼主帅姓名慰勉之【帅所类翻】将士喜于见知咸思自奋将战有司请换马周主曰朕独乗良马欲何之周主欲薄齐师碍堑而止自旦至中相持不决齐主谓髙阿那肱曰战是邪不战是邪【邪音耶】阿那肱曰吾兵虽多堪战不过十万病伤及绕城樵防者复三分居一【复扶又翻】昔攻玉壁援军来即退【攻玉壁事见一百五十九巻梁武帝中大同元年】今日将士岂胜神武时邪【髙欢諡神武皇帝】不如勿战却守髙梁桥【地形志晋州平阳县有高梁城水经注汾水迳高梁故城西故高梁之墟也晋文公害懐公于此汾水又南过平阳县东新唐志晋州临汾县东北十里有高梁堰】安吐根曰一撮许贼马上刺取掷着汶水中耳【一撮言其少也撮仓括翻刺七亦翻着直畧翻不知兵势而轻敌大言未有不败者也】齐主意未决诸内参曰彼亦天子我亦天子彼尚能逺来我何为守堑示弱齐主曰此言是也于是填堑南引周主大喜勒诸军击之兵才合齐主与冯淑妃并骑观战东偏少却淑妃怖曰军败矣【骑竒寄翻少诗沼翻怖普故翻惶惧也】録尚书事城阳王穆提婆曰大家去大家去齐主即以淑妃奔髙梁桥开府仪同三司奚长諌曰半进半退战之常体今兵众全整未有亏伤陛下舍此安之马足一动人情骇乱不可复振愿速还安慰之【复扶又翻还从宣翻又音如字下同】武卫张常山自后至【武卫属左右武卫将军】亦曰军寻收讫甚完整围城兵亦不动至尊宜囘不信臣言乞将内参往视【将领也与也偕也携也挟也】齐主将从之穆提婆引齐主肘曰此言难信齐主遂以淑妃北走齐师大溃死者万余人军资噐械数百里间委弃山积【齐人所弃皆为稽胡所取后周人由此讨稽胡】安徳王延宗独全军而还【延宗在乱能整未易才也惜大厦将颠非一木所支耳】齐主至洪洞淑妃方以粉镜自玩【施粉添妆临镜自玩也】后声乱唱贼至于是复走【复扶又翻】先是齐主以淑妃为有功勲将立为左皇后遣内参诣晋阳取皇后服御袆翟等【五代志梁制皇后谒庙服袿防大衣葢嫁服也皁上皁下亲蚕则青上缥下齐制皇后助祭朝防以袆衣祠郊禖以防狄小宴以阙狄亲蚕以鞠衣礼见皇帝以展衣宴居以緑衣六服俱有蔽织成绲帯周制皇后翟衣六祠郊禖朝享则翚衣素质五色祭隂社朝命妇则衣青质五色祭羣小祀受献玺则鷩衣赤色采桑则鸨衣黄色从皇帝见賔客听女教则衣白色食命妇归寕则衣色隋制皇后袆衣深青织成为之为翚翟之形素质五色十二等先悉荐翻袆许韦翻袿涓畦翻释名妇人上服曰袿具下垂者防未欲翻缥匹小翻褕音遥展与襢同陟战翻沈将辇翻绲古本翻与褕同音鷩必列翻赤雉也鸨补抱翻勑角翻雉名直质翻】至是遇于中涂齐主为按辔【为于伪翻】命淑妃着之然后去【史言齐师之败皆由冯小怜以妇人从军国之祸也齐主既败而宠其所嬖以速亡着职畧翻】辛亥周主入平阳梁士彦见周主持周主须而泣曰臣几不见陛下周主亦为之流涕【史叙后周君臣相与之情须与须同几居依翻为于伪翻上主为下善为同】周主以将士疲欲引还【将息亮翻还从宣翻又音如字】士彦叩马谏曰今齐师遁散众心皆动因其惧而攻之其势必举周主从之执其手曰余得晋州为平齐之基若不固守则大事不成朕无前忧唯虑后变汝善为我守之【用兵而能虑后患者善师者也】遂帅诸将追齐师【帅读曰率】诸将固请西还周主曰纵敌患生卿等若疑朕将独往诸将乃不敢言癸丑至汾水关齐主入晋阳忧惧不知所之甲寅齐大赦齐主问计于朝臣皆曰宜省赋息役以慰民心收遗兵背城死战以安社稷【朝直遥翻背蒲妹翻】齐主欲留安徳王延宗广寕王孝珩守晋阳【珩音行】自向北朔州【魏孝昌中改懐朔鎭为朔州本汉五原郡地寻即防没而朔州寄治并州界后齐置朔州于古马邑城于西河郡置南朔州故谓马邑为北朔州新唐志曰朔州本治善阳建中中马遂徙治马邑大元以朔州置顺义节度领鄯阳窟谷二县而以马邑县置固州】若晋阳不守则奔突厥【厥九勿翻】羣臣皆以为不可帝不从开府仪同三司贺拔伏恩等宿卫近臣三十余人西奔周军周主封赏各有差髙阿那肱所部兵尚一万守髙壁【高壁岭名在雀防谷南括地志汾州灵石县有髙壁岭杜佑曰在县东南宋白曰灵石县东南有髙壁岭雀防谷汾水关皆汾西险固之所】余众保洛女砦【砦与寨同柴夬翻下同】周主引军向高壁阿那肱望风退走齐王宪攻洛女砦防之有军士告阿那肱招引西军齐主令侍中斛律孝卿检校孝卿以为妄还至晋阳阿那肱腹心复告阿那肱谋反【复扶又翻】又以为妄斩之乙卯齐主诏安徳王延宗广寜王孝珩募兵延宗入见【珩音行见贤遍翻】齐主告以欲向北朔州【后魏太和中置朔州于定防故城髙齐天保于马邑西南置朔州相去三百八十里故定防古城之朔州有北朔州之称】延宗泣谏不从密遣左右先送皇太后太子于北朔州丙辰周主与齐王宪防于介休【介休县属西河郡】齐开府仪同三司韩建业举城降以为上柱国封郇公【降戸江翻郇音荀郇古国名】是夜齐主欲遁去诸将不从【将即亮翻】丁巳周师至晋阳齐主复大赦【复扶又翻】改元隆化以安徳王延宗为相国并州刺史总山西兵【并卑经翻邺都谓并州之地为山西】谓曰并州兄自取之儿今去矣延宗曰陛下为社稷勿动臣为陛下出死力战必能破之【为于伪翻】穆提婆曰至尊计已成王不得輙沮【沮在吕翻】齐主乃夜斩五龙门而出欲奔突厥从官多防【厥九勿翻从才用翻下同】领军梅胜郎叩马谏乃囘向邺时唯髙阿那肱等十余骑从【骑竒寄翻】广宁王孝珩襄城王彦道继至得数十人与俱穆提婆西奔周军陆令萱自杀家属皆诛没周主以提婆为柱国宜州刺史【五代志京兆郡华原县后魏置北雍州西魏改为宜州】下诏谕齐羣臣曰若妙尽人谋深逹天命官荣爵赏各有加隆或我之将卒逃逸彼朝【将即亮翻朝直遥翻】无问贵贱皆从荡涤自是齐臣降者相继【降戸江翻】初齐高祖为魏丞相【齐尊髙欢庙号曰髙祖相息亮翻】以唐邕典外兵曹太原白建典骑兵曹【骑竒寄翻】皆以善书计工簿帐受委任及齐受禅诸司咸归尚书唯二曹不废更名二省【更工衡翻】邕官至録尚书事建官至中书令常典二省世称唐白邕兼领度支与髙阿那肱有隙阿那肱谮之齐主敕侍中斛律孝卿总知骑兵度支【度徒洛翻】孝卿事多专决不复询禀【复扶又翻】邕自以宿习旧事为孝卿所轻意甚【者受抑而气不得舒也】及齐主还邺邕遂留晋阳并州将帅请于安徳王延宗曰王不为天子诸人实不能为王出死力【将即亮翻帅所类翻为于伪翻】延宗不得已戊午即皇帝位下诏曰武平孱弱【曰武平者称齐主年号孱士顔翻又士眼翻】政由宫竖斩闗夜遁莫知所之王公卿士猥见推逼【猥遝也】今祗承寳位大赦改元徳昌以晋昌王唐邕为宰相齐昌王莫多娄敬显沭阳右卫大将军段畅开府仪同三司韩骨胡等为将帅敬显贷文之子也【此皆齐所封郡王也五代志西城郡石泉县旧置晋昌郡蕲春郡蕲春县后齐置齐昌郡东海郡沭阳县东魏置沭阳郡莫多娄贷文战死事见一百五十八巻梁武帝大同四年沭音术】众闻之不召而至者前后相属延宗发府藏及后宫美女以赐将士【属之欲翻藏徂浪翻将即亮翻】籍没内参十余家齐主闻之谓近臣曰我宁使周得并州不欲安徳得之左右曰理然延宗见士卒皆亲执手称名流涕呜咽众争为死【为于伪翻】童儿女子亦乗屋攘袂投甎石以御敌【乗登也】己未周主至晋阳　【考异曰周书武帝纪丁巳大军次并州又云己未军次并州盖丁巳前军至己未帝乃至也】庚申齐主入邺周师围晋阳四合如黒云【周戎衣及旗帜皆黒且兵多故如黒云】安徳王延宗命莫多娄敬显韩骨胡拒城南和阿干子段畅拒城东自帅众拒齐王宪于城北【帅读曰率】延宗素肥前如偃后如伏人常笑之至是奋大矟往来督战【矟所角翻】劲防若飞所向无前和阿干子段畅以千骑奔周军【骑竒寄翻】周主攻东门际昏遂入之进焚佛寺延宗敬显自门入夹击之周师大乱争门相填压塞路不得进齐人从后斫刺死者二千余人【塞悉则翻刺七亦翻】周主左右略尽自防无路承御上士张寿牵马首【承御上士盖侍卫左右之官】贺防伏恩以鞭拂其后　【考异曰北齐书安徳王延宗作佛恩今从周齐帝纪】﨑岖得出【﨑丘竒翻岖音区】齐人奋击几中之【几居依翻又巨希翻近也中竹仲翻】城东道阨曲【阨与阸同乌懈翻】伏恩及降者皮子信导之仅得免【降戸江翻】时已四更【夜分五更四更丁夜也更工衡翻】延宗谓周主为乱兵所杀使于积尸中求长鬛者不得【鬛良渉翻须也】时齐人既防入坊饮酒尽醉卧延宗不复能整【复扶又翻】周主出城饥甚欲遁去诸将亦多劝之还【将即亮翻还从宣翻又音如字】宇文忻勃然进曰陛下自克晋州乗胜至此今伪主奔波关东响震自古行兵未有若斯之盛昨日破城将士轻敌防有不利何足为懐丈夫当死中求生败中取胜今破竹之势已成柰何弃之而去齐王宪柱国王谊亦以为去必不免段畅等又盛言城内空虚周主乃驻马鸣角收兵俄顷复振【防兵复聚则摧沮之势振迅而起复扶又翻又音如字】辛酉旦还攻东门克之【还复也】延宗战力屈走至城北周人擒之周主下马执其手延宗辞曰死人手何敢廹至尊周主曰两国天子非有怨恶直为百姓来耳【言为救民而来为于伪翻】终不相害勿怖也【怖蒲故翻】使复衣帽而礼之【五代志防自天子下及士人通冠之盖常服也然亦有白纱乌纱之异又有缯皂杂纱为之者】唐邕等皆降于周【降戸江翻】独莫多娄敬显奔邺齐主以为司徒延宗初称尊号遣使脩启于瀛州刺史任城王湝【后魏置瀛州于河间使疏吏翻下同任音壬湝戸皆翻又音皆】曰至尊出奔宗庙事重群公劝廹权主号令事宁终归叔父湝曰我人臣何容受此启执使者送邺壬戍周主大赦削除齐制收礼文武之士邺伊娄谦聘于齐【周遣伊娄谦聘齐事见去年二月此上不应有邺字葢初字之误也】其参军髙遵以情输于齐【言周将伐齐使谦来观舋】齐人拘之于晋阳周主既克晋阳召谦劳之【劳力到翻下亲劳同】执遵付谦任其报复谦顿首请赦之周主曰卿可聚众唾靣使其知愧谦曰以遵之罪又非唾面可责【唾汤卧翻】帝善其言而止谦待遵如初
