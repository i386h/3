<!-- { "loadSidebar": true } -->
　　圣歴元年正月甲子朔冬至太后享通天宫　【考异曰实録云正月壬戍享通天宫按长歴此年一月壬戍朔实録误也今从唐歴统纪新本纪】赦天下改元夏官侍郎宗楚客罢政事　春二月乙未文昌右相同鳯阁鸾防三品豆卢钦望罢为太子宾客　武承嗣三思营求为太子数使人説太后曰自古天子未有以异姓为嗣者太后意未决狄仁杰毎从容言于太后曰文皇帝栉风沐雨亲冒锋以定天下传之子孙【数所角翻説轮芮翻从千容翻太宗谥文皇帝】大帝以二子托陛下【髙宗谥天皇大帝二子谓庐陵王及皇嗣也】陛下今乃欲移之他族无乃非天意乎且姑侄之与母子孰亲【太后之于承嗣三思姑侄也于庐陵王皇嗣母子也】陛下立子则千秋万嵗后配食太庙承继无穷立侄则未闻侄为天子而祔姑于庙者也太后曰此朕家事卿勿预知仁杰曰王者以四海为家四海之内孰非臣妾何者不为陛下家事君为元首臣为股肱义同一体况臣备位宰相岂得不预知乎又劝太后召还庐陵王【庐陵王光宅元年迁均州垂拱元年迁房州】王方庆王及善亦劝之太后意稍寤它日又谓仁杰曰朕梦大鹦鹉两翼皆折何也【折而设翻】对曰武者陛下之姓两翼二子也陛下起二子则两翼振矣太后由是无立承嗣三思之意孙万荣之围幽州也移檄朝廷曰何不归我庐陵王吉顼与张易之昌宗皆为控鹤监供奉【是年置拱鹤监以处近幸】易之兄弟亲狎之顼从容説二人曰公兄弟贵宠如此非以徳业取之也天下侧目切齿多矣不有大功于天下何以自全窃为公忧之【为于伪翻下屡为复为同】二人惧流涕问计顼曰天下士庶未忘唐徳咸复思庐陵王【复扶又翻】主上春秋髙大业须有所付武氏诸王非所属意【属之欲翻】公何不从容劝上立庐陵王以繋苍生之望如此非徒免祸亦可以长保富贵矣二人以为然承间屡为太后言之【间古苋翻】太后知谋出于顼乃召问之顼复为太后具陈利害太后意乃定　【考异曰世有狄梁公传云李邕撰其辞鄙诞殆非邕所为其言曰后纳诸武之议将移宗社拟立武三思为储副迁庐陵于房陵诸武隂计日夜献谋曰陛下姓武合立武氏未冇天子而取别姓将为后者也天后既已许礼问羣臣曰朕年齿将衰国无储主今欲择善谁可当之朕虽得人终在群议诸宰臣多闻计定言皆希防仁杰独立无一言天后问曰卿独无言当有异见公曰有之臣上观乾象无易主之文中察人心实未厌唐徳天后曰卿何以知之公曰顷者匈奴犯邉陛下使梁王三思于都市召募一月之外不满千人后庐陵王踵之未经二旬数盈五万以此观之人心未去陛下将欲继统非庐陵王余实非臣所知天后震怒命左右扶而去之按庐陵王为河北元帅在立为太子后且当是时睿宗为皇嗣若仁杰请以庐陵王继统则是劝太后废立也此固未可信或者仁杰以庐陵母子至亲而幽囚房陵劝召还左右则有之矣谈宾録曰圣厯二年腊月张易之兄弟贵宠逾分惧不全请计于天官侍郎吉顼顼曰公兄弟承恩深矣非有大功于天下自古罕冇全者唯有一防苟能行之岂止全家亦当享茅土之封耳除此之外非顼所谋易之兄弟泣请之顼曰天下思唐徳乆矣主上春秋髙武氏诸王殊非所属意公何不从容请立庐陵以繋生人之望易之乃乘间屡言之则天意乃易既知顼首谋乃召问顼顼曰庐陵相王皆陛下之子髙宗切托于陛下唯陛下裁之则天意乃定御史防记曰则天置控鹤府顼与易之昌宗同于府供奉与昌宗亲狎昌宗自以贵宠逾分惧不全问计于顼顼云云如谈宾録盖太后宠信诸武诛鉏李氏虽己子庐陵亦废徙房陵故仁杰劝召还左右以强李氏抑诸武耳张吉之能为唐社稷谋也欲求己利耳若仍立皇嗣则己有何功故劝太后立庐陵为太子而太后从之然则欲召还庐陵者仁杰之志也立为太子张吉之谋也谈宾言圣厯二年及以顼为天官侍郎防记谓睿宗为相王则皆误也新狄仁杰传云张易之尝从容问自安计仁杰曰唯劝迎庐陵王可以免祸计仁杰亦安肯与易之深言此事狄梁公传又云后经旬召公入曰朕昨夜梦与人双陆频不见胜何也对曰双陆不胜盖为宫中无子此是上天之意假此以示陛下安可久虚储位哉天后曰是朕家事断在胸中卿岂合预焉仁杰对曰臣闻王者以天下为家四海之内悉为臣妾何者不为陛下家事君为元首臣为股肱臣安得不预焉又命扶出竟不纳按于时王嗣在宫中不得言无子及久虚储位也朝野佥载云则天曽梦一鹦鹉羽毛甚伟两翅俱折以问宰臣群公黙然内史狄仁杰曰鹉者陛下姓也两翅折者陛下二子庐陵相王也陛下起此二子两翅全也魏王承嗣武三思连顷皆赤后契丹围幽州檄朝廷曰还我庐陵相王来则天乃忆狄公之言谓之曰卿曽为我占梦今乃应矣朕欲立太子何者为得仁杰曰陛下内有贤子外有贤侄取舍详择断在宸衷则天曰我自有圣子承嗣三思是何疥癣承嗣等惧掩耳而走即降敕追庐陵河内王等奏不许入城龙门安置贼徒转盛防没冀州则天急乃立庐陵王为太子充元帅初募兵无有应者闻太子行比邙山头兵满无容人处贼自退散按是时睿宗未为相王又仁杰若言内有贤子外有贤侄乃是懐两端也今采众説之可信者存之】三月己巳托言庐陵王有疾遣职方员外郎瑕丘徐彦伯【瑕丘故春秋鲁之瑕邑晋宋置兖州于此隋开皇十三年置瑕丘县带兖州】召庐陵王及其妃诸子诣行在疗疾戊子庐陵王至神都　【考异曰统纪云癸丑遣职方员外郎徐彦伯徃房州召庐陵王男女入都医疗狄梁公传曰后潜发内人十人至房州宣敕云我儿在此令内人就防州县长吏仰数出数入无令混杂隂令内人一人以代庐陵王令庐陵王衣内人衣服以旧数还州县不悟数日逹京朝廷百僚一无知者旧传曰庐陵王自房陵还宫太后匿之帐中又召狄仁杰以庐陵为言仁杰慷慨敷奏言发涕流遽出庐陵谓仁杰曰还卿储君仁杰降阶泣贺既已奏曰太子还宫人无知者物议安审是非则天以为然乃复置中宗于龙门具礼迎归人情感悦狄梁公传曰天后御一小殿垂帘于后左右隠蔽外不能知乃命公坐于阶下曰前者所议事实非小寤寐反覆思卿所言弥觉理非甚乖朕意忠臣事主岂在多违今日之间须易前见以天下之位在卿一言可朕意即两全逆朕心即俱毙公从容言曰陛下所言天子之位可得专之以臣所知是太宗文武皇帝之位陛下岂得而自有也太宗身防锋镝经纶四海所以不告劳者盖为子孙岂为武三思邪陛下身是大帝皇后大帝寝疾权使陛下监国大帝崩后合归冡嫡陛下遂奄有神器十有余年今议纉承岂可更易且姑与母孰亲子与侄孰近云云太后于是歔欷流涕命左右褰帘手抚公背大呌曰卿非朕之臣是唐社稷之臣回谓庐陵王曰拜国老今日国老与尔天子公免冠顿首涕血洒地左右扶防久不能起天后曰即具所言宣付中外择日礼册公挥涕而言曰自古以来岂有偷人作天子庐陵王留在房州天下所悉知今日在内臣亦不知臣欲奉诏若同卫太子之变陛下何以明臣天后曰安可却向房陵只于石像驿安置具法驾陈百僚就迎之于是大呼万嵗储位乃定按武后若宻召庐陵王宫人十人既知其谋洛阳至房陵往来道路甚远岂得外人都不知乎又实録岂能搆虚立徐彦伯徃迎之事及冇庐陵王至自房州之日又于时若储位已定岂可自三月来九月始立为太子盖庐陵既至太后以长防之次欲立之皇嗣亦以此逊位故迁延半载今皆取实録为正】　夏四月庚寅朔太后祀太庙　辛丑以娄师徳充陇右诸军大使仍检校营田事【使疏吏翻】　六月甲午命淮阳王武延秀入突厥纳黙啜女为妃豹韬卫大将军阎知防摄春官尚书右武卫郎将杨齐庄摄司宾卿【考异曰实録作杨鸾庄今从佥载旧传】赍金帛巨亿以送之延秀承嗣之
　　子也鳯阁舍人襄阳张柬之谏曰自古未有中国亲王娶夷狄女者由是忤防【忤五故翻】出为合州刺史【襄阳县汉属南郡献帝建安十三年置襄阳郡晋为荆州治所宋齐梁为雍州西魏为襄州合州汉垫江县地南齐置东宕渠郡西魏改垫江郡置石镜县寻置合州隋改涪州唐复为合州旧志合州京师南二千四百五十里至东三千三百】秋七月鳯阁侍郎同平章事杜景俭罢为秋官尚书
