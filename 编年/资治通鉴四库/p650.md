<!-- { "loadSidebar": true } -->
　　众所疾【散悉亶翻骑竒寄翻轹郎击翻】魏主为脩治第舎拟于诸王【为于伪翻治直之翻】邻居献地者或超补大郡脩请告归葬其父凡财役所须并从官给脩在道淫纵【脩自洛归赵郡在道淫纵】左右乘其出外颇发其罪恶及还旧宠小衰髙肇宻构成其罪侍中领御史中尉甄琛黄门郎李凭廷尉卿阳平王显素皆谄附于脩至是惧相连及【惧以党附连坐及祸甄之人翻琛丑林翻】争助肇攻之帝命尚书元绍检讯下诏暴其奸恶免死鞭一百徙敦煌为兵【敦徒门翻】而脩愚疎初不之知方在领军于劲第樗蒱羽林数人称诏呼之送诣领军府甄琛王显监罸先具问事有力者五人迭鞭之【监工衔翻问事行杖者也】欲令必死脩素肥壮堪忍楚毒宻加鞭至三百不死即召驿马促之上道出城不自胜【上时掌翻胜音升】举缚置鞍中【举擎也脩困极不能自胜乘骑两人对举而置之马上着鞍中】急驱之行八十里乃死帝闻之责元绍不重闻【重直用翻闻奏也】绍曰脩之佞幸为国深蠧臣不因衅除之【衅隙也衅许觐翻】恐陛下受万世之谤帝以其言正不罪也绍出广平王懐拜之曰翁之直过于汲黯绍曰但恨戮之稍晩以为愧耳绍素之孙也【常山玉素见一百二十二卷宋文帝元嘉十一年广平王懐孝文之子以族属长幼之次呼绍为翁】明日甄琛李凭以脩党皆坐免官左右与脩连坐死黜者二十余人散骑常侍髙聪与脩素亲狎而又以宗人谄事髙肇故独得免
