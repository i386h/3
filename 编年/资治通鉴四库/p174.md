<!-- { "loadSidebar": true } -->
　　以长乐少府平晏为大司徒　太后与羣臣议立嗣时元帝世絶而宣帝曾孙有见王五人【王之见在者五人淮阳王縯中山王成都楚王纡信都王景东平王开明也见贤遍翻】列侯四十八人【广戚侯显阳兴侯寄陵阳侯嘉高乐侯修平邑侯闵平纂侯况合昌侯辅伊乡侯开就乡侯不害胶乡侯武宜乡侯恢昌城侯丰乐安侯禹陶乡侯恢厘乡侯褒昌乡侯且新乡侯鲤郚乡侯光新城侯武宜陵侯封堂乡侯防成陵侯由成阳侯众复昌侯休安陆侯平梧安侯誉朝乡侯充扶乡侯普方城侯宣当阳侯益广城侯疌春城侯允吕乡侯尚李乡侯殷宛乡侯隆夀泉侯承杏山侯遵严乡侯信武平侯璜陵乡侯曾武安侯防富阳侯萌西阳侯偃桃乡侯立栗乡侯成金乡侯不害平通侯且西安侯汉湖乡侯开重乡侯少柏凡五十人而广戚侯显孺子之父栗乡侯成先已免侯止四十八人耳师古曰疌音竹二翻防音受】莽恶其长大【恶音乌路翻长音知两翻下同】曰兄弟不得相为后乃悉征宣帝孙选立之是月前煇光谢嚣奏武功长孟通浚井得白石【武功县本属扶风莽分属前煇光师古曰浚抒治之也嚣音许骄翻浚音峻抒音直吕翻】上圆下方有丹书着石【师古曰着音直略翻】文曰告安汉公莽为皇帝符命之起自此始矣莽使羣公以白太后太后曰此诬罔天下不可施行太保舜谓太后曰事已如此无可奈何沮之力不能止【沮慈吕翻】又莽非敢有它但欲称摄以重其权填服天下耳【师古曰填音竹刃翻】太后心不以为可然力不能制乃听许舜等即共令太后下诏曰孝平皇帝短命而崩已使有司征孝宣皇帝孙二十三人差度宜者【师古曰差度谓择也度音大各翻】以嗣孝平皇帝之后孙年在襁褓不得至徳君子孰能安之安汉公莽辅政三世与周公异世同符今前煇光嚣武功长通上言丹石之符朕深思厥意云为皇帝者乃摄行皇帝之事也其令安汉公居摄践祚如周公故事【祚位也】具礼仪奏于是羣臣奏言太后圣徳昭然深见天意诏令安汉公居摄臣请安汉公践祚服天子韨冕背斧依立于戸牖之间【背蒲妹翻郑氏曰斧依为斧文屏风师古曰依读曰扆音于岂翻】南面朝羣臣听政事【朝直遥翻下同】车服出入警跸民臣称臣妾皆如天子之制郊祀天地宗祀明堂共祀宗庙享祭羣神赞曰假皇帝【师古曰赞者谓祭祝之辞共音恭予谓此赞固主于祭祝若朝会亦有赞者所谓赞拜赞谒是也】民臣谓之摄皇帝自称曰予平决朝事【朝直遥翻】常以皇帝之诏称制以奉顺皇天之心辅翼汉室保安孝平皇帝之幼嗣遂寄托之义【寄托谓寄以天下托以孤幼也师古曰遂成也】隆治平之化【治直吏翻】其朝见太皇太后帝皇后皆复臣节【见贤遍翻帝皇后谓平帝后也复如字反也还也】自施政教于宫家国采【宫者谓以安汉公第为宫也家者谓其家也国者谓其所封新都国也采谓以武功县为采地名曰汉光邑也师古曰采官也以官受地故谓之采采音七在翻又音七代翻】如诸侯礼仪故事太后诏曰可
　　王莽上【字巨君孝元皇后之弟子也莽父曼祖禁禁武帝绣衣御史贺之子也】
　　居摄元年【莽既摄政遂改元为居摄】春正月王莽祀上帝于南郊又行迎春大射养老之礼【上无天子通鉴不得不以王莽系年不书假皇帝而直书王莽者不与其摄也及其既簒也书莽不与其簒也吕后武后书太后其义亦然】　三月己丑立宣帝孙婴为皇太子号曰孺子【亦因周公辅成王二叔流言曰公将不利于孺子而为此号】婴广戚侯显之子也【楚孝王子勲封广戚侯显则勲之子也地理志沛郡有广戚侯国】年二岁托以卜相最吉立之【相息亮翻】尊皇后曰皇太后　以王舜为太傅左辅甄丰为太阿右拂【师古曰拂读曰弼】甄邯为太保后承又置四少秩皆二千石【四少少师少傅少阿少保也少诗照翻】　四月安众侯刘崇【师古曰安众康侯丹长沙定王子崇即丹孙之子也见王子侯表地理志安众侯国属南阳郡故宛西乡也】与相张绍谋曰安汉公莽必危刘氏天下非之莫敢先举此乃宗室之耻也吾帅宗族为先海内必和【帅读曰率和戸卧翻】绍等从者百余人遂进攻宛【宛南阳郡治所宛于元翻】不得入而败绍从弟竦与崇族父嘉诣阙自归莽赦弗罪【从才用翻】竦因为嘉作奏【为于伪翻】称莽徳美罪状刘崇愿为宗室倡始【师古曰倡先向翻】父子兄弟负笼荷锸【师古曰笼所以盛土锸鍫也荷下可翻又音何】驰之南阳猪崇宫室令如古制【古者畔逆之国既伏其罪则猪其宫室以为污池师古曰猪谓畜水也】及崇社宜如亳社以赐诸侯用永监戒【武王胜殷分亳社以班诸侯四墙其社覆上栈下使不得通隂阳之气所以着亡国之戒也】于是莽大説【説读曰悦】封嘉为率礼侯嘉子七人皆赐爵闗内侯后又封竦为淑徳侯长安为之语曰欲求封过张伯松【师古曰伯松张竦之字】力战鬭不如巧为奏自后谋反皆污池云【师古曰污下也音乌】羣臣复白刘崇等谋逆者以莽权轻也【复扶又翻】宜尊重以填海内【填竹刃翻】五月甲辰太后诏莽朝见太后称假皇帝【朝直遥翻见贤遍翻】冬十月丙辰朔日有食之　十二月羣臣奏请以安汉公庐为摄省府为摄殿第为摄宫奏可【庐殿中止宿之舍府治事之所第所居也】　是岁西羌厐恬傅幡等【师古曰幡音敷元翻】怨莽夺其地反攻西海太守程永永犇走莽诛永遣防羌校尉窦况击之
　　二年春窦况等击破西　五月更造货【更工衡翻】错刀一直五千契刀一直五百大钱一直五十【食货志错刀以黄金错其文曰一刀直五千契刀其环如大钱身形如刀长二寸文曰契刀五百大钱径寸二分重十二铢文曰大钱五十张晏曰按今所见契刀错刀形质如大钱而肉好轮厚异于此大钱形如大刀环矣契刀身形圆不长二寸也其文左曰契右曰刀无五百字也错刀则刻之作字也以黄金填其文上曰一下曰刀二刀泉甚不与志相应也似相传差错文字磨灭故耳师古曰张説非也王莽钱刀今并尚在形质及文与志相合无差错也索隠曰钱本名泉以货之流布如泉布者言货流布刀以其利于人也】与五铢钱并行民多盗铸者禁列侯以下不得挟黄金输御府受直【百官表少府有御府令丞师古曰御府主天子衣服】然卒不与直【卒子恤翻】　东郡太守翟义方进之子也【翟直格翻】与姊子上蔡陈丰谋曰【地理志上蔡县属汝南郡】新都侯摄天子位号令天下故择宗室幼稚者以为孺子【故意为之曰故雅直利翻】依托周公辅成王之义且以观望【师古曰言渐试天下人心】必代汉家其渐可见方今宗室衰弱外无彊蕃天下倾首服从莫能亢扞国难【亢口浪翻御也扞尸榦翻难乃旦翻】吾幸得备宰相子身守大郡父子受汉厚恩义当为国讨贼以安社稷【为于伪翻】欲举兵西诛不当摄者选宗室子孙辅而立之设令时命不成死国埋名【师古曰埋名谓身埋而名立】犹可以不慙于先帝今欲发之汝肯从我乎丰年十八勇壮许诺义遂与东郡都尉刘宇严乡侯刘信信弟武平侯刘璜结谋【信璜皆东平炀王云子严乡武平二国盖皆在东郡璜胡光翻】以九月都试日斩观令【地理志观县属东郡本曰畔观应劭曰夏有观扈世祖改为卫公国以封周后师古曰观音工唤翻】因勒其车骑材官士募郡中勇敢部署将帅信子匡时为东平王乃并东平兵立信为天子义自号大司马柱天大将军移檄郡国言莽鸩杀孝平皇帝摄天子位欲絶汉室今天子已立共行天罚【师古曰共读曰恭】郡国皆震比至山阳众十余万【比必寐翻】莽闻之惶惧不能食太皇太后谓左右曰人心不相逺也【师古曰言所见者同】我虽妇人亦知莽必以此自危莽乃拜其党亲【孙建刘宏窦况莽之党也王邑王骏王况王昌莽之亲也】轻车将军成武侯孙建为奋武将军光禄勲成都侯王邑为虎牙将军明义侯王骏为彊弩将军春王城门校尉王况为震威将军【师古曰春王长安城东出北头第一门也本名宣平门莽改名焉予按汉城门校尉掌十二城门观此则莽改官名十二城门各置城门校尉】宗伯忠孝侯刘宏为奋冲将军【平帝元始四年莽更名宗正为宗伯】中少府建威侯王昌为中坚将军【莽更少府曰共工此中少府盖长乐少府也以职在宫中故曰中少府】中郎将震羌侯窦况为奋威将军凡七人自择除闗西人为校尉军吏将闗东甲卒发奔命以击义焉【校户教翻将即亮翻】复以太仆武让为积弩将军屯函谷闗【复扶又翻下同】将作大匠蒙乡侯逯并为横壄将军屯武闗【师古曰逯姓也并名也逯音録又音鹿今东郡有逯姓二音并得书本逯字或作逮今河朔有逮姓自呼音徒戴翻其义两通】羲和红休侯刘秀为扬武将军屯宛【宛于元翻】三辅闻翟义起自茂陵以西至汧【地理志汧县属右扶风音口坚翻贤曰汧故城在陇州汧源县南】二十三县盗贼并发槐里男子赵朋霍鸿等自称将军攻烧官寺杀右辅都尉及斄令【地理志右辅都尉治郿郿与斄县皆属扶风斄周后稷所封邑也师古曰斄与邰同音胎】相与谋曰诸将精兵悉东京师空可攻长安众稍多至十余万火见未央宫前殿【见贤遍翻】莽复拜卫尉王级为虎贲将军【贲音奔】大鸿胪望乡侯阎迁为折冲将军西击朋等以常乡侯王恽为车骑将军屯平乐馆【乐音洛】骑都尉王晏为建威将军屯城北城门校尉赵恢为城门将军皆勒兵自备以太保后承承阳侯甄邯为大将军【承阳之承音烝】受钺高庙领天下兵左杖节右把钺屯城外王舜甄丰昼夜循行殿中【行下孟翻】莽日抱孺子祷郊庙会羣臣称曰昔成王幼周公摄政而管蔡挟禄父以畔【师古曰禄父纣子也父读曰甫】今翟义亦挟刘信而作乱自古大圣犹惧此况臣莽之斗筲【师古曰斗筲喻材器小也】羣臣皆曰不遭此变不章圣徳冬十月甲子莽依周书作大诰【师古曰武王崩周公相成王而三监及淮夷叛周公作大诰莽自比周公故依仿其事】曰粤其闻日【孟康曰翟义反书上闻日也师古曰粤发语辞】宗室之儁有四百人【孟康曰诸刘见在者】民献仪九万夫【孟康曰民之表仪谓贤者也】予敬以终于此谋继嗣图功【师古曰我用此宗室之儁及献仪者共图谋国事终成其功】遣大夫桓谭等班行谕告天下以当反位孺子之意诸将东至陈畱菑【孟康曰菑故戴国在梁后属陈畱今曰考城陈畱风俗传曰菑县秦之谷县也遭汉兵起邑多菑年故改曰菑县章帝东巡过县诏曰陈畱菑县其名不善其改曰考城】与翟义会战破之斩刘璜首莽大喜复下诏先封车骑都尉孙贤等五十五人皆为列侯即军中拜授因大赦天下于是吏士精鋭遂攻围义于圉城十二月大破之义与刘信弃军亡至固始界中捕得义尸磔陈都市卒不得信【地理志圉固始陈三县皆属淮阳国贤曰圉故城在今汴州雍丘县东南卒子恤翻】
