<!-- { "loadSidebar": true } -->
　　十三年夏四月汴渠成河汴分流复其旧迹【河汴之隄决坏则汴水东侵而与河合今隄成则河东北入海而汴东南入泗是分流复其旧迹也】辛巳帝行幸荥阳廵行河渠【行下孟翻】遂度河登太行幸上党【行戸刚翻】壬寅还宫　冬十月壬辰晦日有食之　楚王英与方士作金玉鹤刻文字为符瑞男子燕广【姓谱燕召公之后为秦所灭子孙以国为氏燕于贤翻】告英与渔阳王平顔忠等造作圗书有逆谋事下案验【下遐稼翻】有司奏英大逆不道请诛之帝以亲亲不忍十一月废英徙丹阳泾县【贤曰今宣州县】赐汤沐邑五百戸【贤曰汤沐者取其赋税以供汤沐之具也】男女为矦主者食邑如故许太后勿上玺绶留住楚宫【许太后者英母许氏上时掌翻】先是有私以英谋告司徒虞延者【先悉荐翻】延以英藩戚至亲不然其言及英事觉诏书切让延
　　十四年春三月甲戍延自杀以太常周泽行司徒事顷之复为太常　【考异曰泽传云十二年按十二年不阙司徒当是虞延免后邢穆未至闲泽行司徒事尔故云数月】夏四月丁巳以钜鹿太守南阳邢穆为司徒【钜鹿郡在雒阳北一千一百里邢本周公之为卫所灭子孙以国为氏】　楚王英至丹阳自杀诏以诸矦礼葬于泾封燕广为折奸矦是时穷治楚狱遂至累年【治直之翻下同】其辞语相连自京师亲戚诸矦州郡豪桀及考案吏阿附坐死徙者以千数而系狱者尚数千人初樊鯈弟鲔【鯈直留翻鲔于轨翻】为其子赏求楚王英女【为于伪翻】鯈闻而止之曰建武中吾家并受荣宠一宗五矦【谓宏封长罗矦弟丹射阳矦兄子寻乡矦族兄忠更父矦宏又封夀张矦也】时特进一言女可以配王男可以尚主【贤曰宏为特进】但以贵宠过盛即为祸患故不为也且尔一子柰何弃之于楚乎鲔不从及楚事觉鯈已卒上追念鯈谨恪故其诸子皆得不坐英隂防天下名士上得其录有吴郡太守尹兴名【吴郡在雒阳东三千三百里】乃徴兴及掾史五百余人诣廷尉就考【掾俞绢翻】诸吏不胜掠治【胜音升掠音亮治直之翻】死者太半唯门下掾陆续主簿梁宏功曹史驷勲备受五毒【门下掾在郡门下緫录众事功曹史主选署功劳五毒四肢及身备受楚毒也或云鞭棰及灼及徽经为五毒】肌肉消烂终无异辞续母自吴来雒阳作食以馈续续虽见考辞色未尝变而对食悲泣不自胜治狱使者问其故续曰母来不得见故悲耳问何以知之续曰母截肉未尝不方断葱以寸为度【断丁管翻】故知之使者以状闻上乃赦兴等禁锢终身顔忠王平辞引隧乡矦耿建朗陵矦臧信濩泽矦邓鲤曲成矦刘建【耿纯弟宿封隧乡矦建盖绍封者也朗陵矦臧信宫之子也邓鲤刘建皆无可考濩泽矦国属河东郡曲成矦国属东莱郡贤曰故城在今莱州掖县西北师古曰濩音乌虢翻】建等辞未尝与忠平相见是时上怒甚吏皆惶恐诸所连及率一切防入无敢以情恕者侍御史寒朗心伤其寃　【考异曰范书作寒陆蒙离合诗云初寒朗咏徘徊立袁纪作寋按今有寋姓音件与袁纪合今从之余按姓谱有寒姓以为夏诸矦后寒之后又曰周武王子寒矦之后】试以建等物色独问忠平【贤曰物色谓形状也】而二人错防不能对【贤曰错防犹仓卒也错音七故翻防音五故翻】朗知其诈乃上言建等无奸专为忠平所诬疑天下无辜类多如此帝曰即如是忠平何故引之对曰忠平自知所犯不道【汉法有大逆不道】故多有虚引冀以自明帝曰即如是何不早奏对曰臣恐海内别有发其奸者帝怒曰吏持两端促提下捶之【捶止蕋翻】左右方引去朗曰愿一言而死帝曰谁与共为章对曰臣独作之上曰何以不与三府议【三府太尉司徒司空府也】对曰臣自知当必族灭不敢多污染人【污乌故翻】上曰何故族灭对曰臣考事一年不能穷尽奸状反为罪人讼寃【为于伪翻下同】故知当族灭然臣所以言者诚冀陛下一觉悟而已臣见考囚在事者咸共言妖恶大故【故事也囚也妖于骄翻】臣子所宜同疾今出之不如入之【言出其罪不如入其罪也】可无后责是以考一连十考十连百又公卿朝防陛下问以得失皆长跪言旧制大罪祸及九族陛下大恩裁止于身天下幸甚【裁与才同】及其归舎口虽不言而仰屋窃叹莫不知其多寃无敢牾陛下言者【牾五故翻逆也】臣今所陈诚死无悔帝意解诏遣朗出后二日车驾自幸洛阳狱录囚徒【师古曰省录之知其情状为寃滞为不也今之虑囚本录声之去者耳音力具翻而近俗不晓其意讹其文遂为思虑之虑失其源矣】理出千余人时天旱即大雨马后亦以楚狱多滥乗间为帝言之【间古苋翻】帝恻然感悟夜起彷徨【彷徨释徘徊也庄子注犹翺翔也余谓彷徨不自安之貌】由是多所降宥任城令汝南袁安迁楚郡太守【任城县属东平国任音壬】到郡不入府先往按楚王英狱事理其无明验者条上出之【上时掌翻】府丞掾史皆叩头争以为阿附反虏法与同罪不可安曰如有不合太守自当坐之不以相及也遂分别具奏【别彼列翻】帝感悟即报许得出者四百余家　夏五月封故广陵王荆子元夀为广陵矦食六县【笃兄弟之恩也】又封窦融孙嘉为安丰矦【念功臣之世也】　初作夀陵制令流水而已无得起坟万年之后埽地而祭杅水脯糒而已【説文曰杅饮器音于方言曰盌谓之盂】过百日唯四时设奠置吏卒数人供给洒扫【洒所卖翻扫悉报翻又并如字】敢有所兴作者以擅议宗庙法从事【前书曰擅议宗庙者弃市】
　　十五年春二月庚子上东廵癸亥耕于下邳【下邳县本属东海郡是年以临淮郡为下邳国下邳县属焉在雒阳东一千四百里】三月至鲁幸孔子宅亲御讲堂【孔子宅在阙里讲堂讲授之堂鲁共王升孔子堂闻金石丝竹之音即此】命皇太子诸王説经又幸东平大梁【浚仪县本大梁】夏四月庚子还宫封皇子恭为钜鹿王党为乐成王【乐成国本信都郡帝更名在雒阳北二千里】衍为下邳王畅为汝南王昞为常山王长为济隂王【济子礼翻】帝亲定其封域裁令半楚淮阳马后曰诸子数县于制不亦俭乎帝曰我子岂宜与先帝子等嵗给二千万足矣　乙巳赦天下　谒者仆射耿秉数上言请击匈奴【百官志谒者仆射秩比千石为谒者台率主谒者古重习武有主射以督录之故曰仆射数所角翻】上以显亲矦窦固尝从其世父融在河西【尔雅曰父之昆弟先生为世父后生为叔父】明习边事乃使秉固与太仆祭肜虎贲中郎将马廖【廖音聊】下博矦刘张【张齐王縯之孙】好畤矦耿忠等共议之【畤音止】耿秉曰昔者匈奴援引弓之类【援于元翻】并左袵之属故不可得而制孝武旣得河西四郡及居延朔方【居延武帝置县属张掖郡贤曰故城在今甘州张掖县北】虏失其肥饶畜兵之地胡分离唯有西域俄复内属【复扶又翻】故呼韩邪单于请事欵塞其势易乗也【易以防翻】今有南单于形势相似然西域尚未内属北虏未有衅隙臣愚以为当先撃白山【西河旧事曰白山冬夏有雪故曰白山匈奴谓之天山过之皆下马拜焉去蒲类海百里之内】得伊吾【贤曰伊吾即伊吾卢地本属匈奴后取其地置宜禾都尉以为屯田今伊州细职县伊吾故城是也又曰伊吾故城在今州晋昌县北】破车师通使乌孙诸国以断其右臂【使疏吏翻断丁管翻】伊吾亦有匈奴南呼衍一部破此复为折其左角【复扶又翻折而设翻】然后匈奴可撃也上善其言议者或以为今兵出白山匈奴必并兵相助又当分其东以离其众上从之十二月以秉为驸马都尉固为奉车都尉以骑都尉秦彭为秉副【三都尉皆武帝置奉车都尉掌乗舆驸马都尉掌天子之副马师古曰驸副也一回近也疾也】耿忠为固副皆置从事司马出屯凉州秉国之子忠弇之子廖援之子也
