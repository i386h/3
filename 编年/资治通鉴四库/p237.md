<!-- { "loadSidebar": true } -->
　　虽保龟兹而道路隔塞【塞悉则翻】檄书不通公卿议者以为西域阻逺数有背叛【数所角翻背蒲妹翻】吏士屯田其费无已六月壬戌罢西域都防【和帝永元三年复置西域都防今罢】遣骑都尉王宏发关中兵迎禧及梁慬赵博伊吾卢栁中屯田吏士而还　初烧当豪东号之子麻奴随父来降【东号降见四十七巻和帝永元元年降户江翻】居于安定时诸降羌布在郡县皆为吏民豪右所徭役【徭使也】积以愁怨及王宏西迎叚禧发金城陇西汉阳羌数百千骑与俱郡县廹促发遣羣羌惧逺屯不还行到酒泉颇有散叛诸郡各发兵邀遮或覆其庐落于是勒姐当煎大豪东岸等愈惊遂同时犇溃【姐音紫且翻又音紫】麻奴兄弟因此与种人俱西出塞滇零与钟诸种大为冦掠断陇道【零音怜续汉书曰钟九千余户在陇西临洮谷陇道陇坁之道也种章勇翻防丁管翻】时归附既乆无复器甲或持竹竿木枝以代戈矛或负板案以为楯【楯食尹翻】或执铜镜以象兵【铜镜映日人遥望之以为兵也】郡县畏懦不能制丁夘赦除诸相连结谋叛逆者罪　秋九月庚午太尉徐防以灾异冦贼策免三公以灾异免自防始辛未司空尹勤以水雨漂流防免　仲长统昌言曰【仲姓也商汤左相仲虺周冇仲山甫舜十六相有仲堪仲熊周八士有仲突仲忽】光武皇帝愠数世之失权忿彊臣之窃命【贤曰昌当也愠犹恨也数世谓元成哀平彊臣谓王莽】矫枉过直政不任下虽置三公事归台阁【贤曰台阁谓尚书余谓三公失职非至光武时始然也自武帝游宴后庭用宦者处枢机至于宣帝専任恭显而丞相御史取充位事归台阁其所由来者渐也】自此以来三公之职备员而已然政有不治犹加谴责而权移外戚之家宠被近习之竖【被皮义翻】亲其党类用其私人内充京师外布州郡颠倒贤愚贸易选举【贸音茂】疲驽守境【驽音奴驽骀马之下乘以喻不才之吏】贪残牧民挠扰百姓【挠音火髙翻】忿怒四夷招致乖叛乱离斯瘼【用诗语贤曰瘼病也】怨气并作隂阳失和三光亏缺怪异数至【数所角翻】虫螟食稼水旱为灾此皆戚宦之臣所致然也反以防让三公至于死免乃足为呌呼苍天号咷泣血者矣【放声而哭曰号咷号户刀翻咷徒刀翻】又中世之选三公也务于清慤谨慎循常习故者是以妇女之检柙【贤曰检柙犹规矩也子曰蠢廸检柙注云检柙犹隠栝也毛晃曰检柙检束也辅也俗作捡押非】乡曲之常人耳恶足以居斯位邪【恶音乌下同】埶既如彼选又如此而欲望三公勲立于国家绩加于生民不亦逺乎昔文帝之于邓通可谓至爱而犹展申徒嘉之志【事见十四巻文帝后二年】夫见任如此则何患于左右小臣哉至于近世外戚宦竖请托不行意气不满立能陷人于不测之祸恶可得弹正者哉曩者任之重而责之轻今者任之轻而责之重光武夺三公之重至今而加甚不假后党以权数世而不行葢亲疏之埶异也【贤曰言光武夺三公重任今夺更甚光武不假后党威权数代遂不遵行此为三公疏后党亲故也】今人主诚専委三公分任责成而在位病民【病民谓百姓受其害也】举用失贤百姓不安争讼不息天地多变人物多妖【妖于骄翻】然后可以分此罪矣　壬午诏太仆少府减黄门鼔吹以补羽林士【汉官仪曰黄门鼔吹百四十五人羽林左监主羽林八百人右监主九百人杜佑曰汉代有黄门鼔吹享宴食举乐十三曲与魏代鼔吹长箫伎録并云丝竹合作执节者歌又建初録云务成黄爵云逺期皆骑吹曲非鼔吹曲此则列于殿庭者为鼔吹今之从行者为骑吹二曲异也孙权观魏武军作鼔吹而还应是此鼔吹魏晋代给鼓吹甚轻牙门督将五校悉有鼔吹齐梁至陈则重矣今代短箫铙歌亦谓之鼓吹蔡邕曰鼔吹军乐也黄帝岐伯所作以威武劝士讽敌也雍门周説孟尝君鼔吹于不测之渊説者云鼔自一物吹自竽之属非箫鼔合奏别为一乐之名也然则短箫铙歌此时未名鼔吹矣宋白曰鼔吹据崔豹古今注张骞使西域得摩诃兠勒一曲李延年増之分为二十八曲梁置清商鼓吹令二人唐又有揺鼔金钲大鼓长鸣歌箫笳笛合为鼓吹十二案大享防则设于悬外】廐马非乗舆常所御者皆减半食【贤曰乘舆所乘车舆也不敢斥言尊者故称乘舆见蔡邕独防乘绳证翻】诸所造作非供宗庙园陵之用皆且止　庚寅以太傅张禹为太尉太常周章为司空大长秋郑众中常侍蔡伦等皆秉势豫政周章数进直言【数所角翻】太后不能用初太后以平原王胜有痼疾而贪殇帝孩抱飬为己子故立焉及殇帝崩羣臣以胜疾非痼意咸归之大后以前不立胜恐后为怨乃迎帝而立之周章以众心不附宻谋闭宫门诛邓隲兄弟及郑众蔡伦刼尚书废太后于南宫封帝为逺国王而立平原王事觉冬十一月丁亥章自杀　戊子敕司校尉冀幷二州刺史民讹言相惊弃捐旧居老弱相携穷困道路其各敇所部长吏躬亲晓喻【长知两翻】若欲归本郡在所为封长檄不欲勿彊【为于伪翻贤曰封谓印封之也长檄犹今长牒也欲归者皆给以长牒为验彊音其两翻】　十二月乙夘以頴川太守张敏为司空诏车骑将军邓隲征西校尉任尚将五营及诸郡兵五万人【五营北军五校营也】屯汉阳以备　【考异曰帝纪在六月今从西传】　是嵗郡国十八地震四十一大水二十八大风雨雹　鲜卑大人燕荔阳诣阙朝贺太后赐燕荔阳王印绶赤车参驾【赤车者帷裳衡轭皆赤驾者驾二马燕于贤翻荔力计翻】令止乌桓校尉所居寗城下【寗城属上谷郡】通胡市因筑南北两部质馆【贤曰筑馆以受降质质音致下同】鲜卑邑落百二十部各遣入质
