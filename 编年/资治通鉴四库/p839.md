<!-- { "loadSidebar": true } -->
　　贞观元年春正月乙酉改元【观古玩翻】　丁亥上宴羣臣奏秦王破陈乐【陈读曰阵新志太宗为秦王破刘武周军中相与作秦王破陈乐曲】上曰朕昔受委专征民间遂有此曲虽非文徳之雍容然功业由兹而成不敢忘本封徳彞曰陛下以神武平海内岂文徳之足比上曰戡乱以武守成以文文武之用各随其时卿谓文不及武斯言过矣徳顿首谢　己亥制自今中书门下及三品以上入閤议事皆命谏官随之有失辄谏【程大昌曰唐西内太极殿即朔望受朝之所盖正殿也太极之北有两仪殿即常日视朝之所太极殿两庑有东西二上閤则是两閤皆有门可入已又可转北而入两仪也此太宗时入閤之制也至髙宗以后多居东内御宣政前殿则谓之衙衙有仗御紫宸便殿则谓之入閤其不御宣政前殿而御紫宸也乃自正衙唤仗由閤门而入百官朝于衙者因随而入见谓之入閤】　上命吏部尚书长孙无忌等与学士法官更议定律令【长知两翻】寛绞刑五十条为断右趾【断丁管翻】上犹嫌其惨曰肉刑废已久宜有以易之蜀王法曹参军裴献【唐制诸王有功仓户兵骑法士等七曹参军正七品上】请改为加役流徙三千里居作三年诏从之　【考异曰新旧刑法志皆云居作二年今从王溥防要】　上以兵部郎中戴胄忠清公直【兵部郎中掌判帐及天下武官之阶品衞府之名数】擢为大理少卿【少始照翻】上以选人多诈冒资防敕令自首不首者死【选息绢翻下同首手又翻】未防有诈冒事觉者【防居岂翻】上欲杀之胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之而既知其不可复断之以法【断丁乱翻】此乃忍小忿而存大信也上曰卿能执法朕复何忧【复扶又翻下不复朕复何复同】胄前后犯顔执法言如涌泉上皆从之天下无寃狱　上令封徳彞举贤久无所举上诘之【诘去吉翻】对曰非不尽心但于今未有竒才耳上曰君子用人如器各取所长古之致治者岂借才于异代乎【治直吏翻】正患己不能知安可诬一世之人徳慙而退御史大夫杜淹奏诸司文案恐有稽失请令御史就司检校上以问封徳对曰设官分职各有所司果有愆违御史自应纠举若徧厯诸司搜摘疵纇【摘他狄翻纇卢对翻】太为烦碎淹黙然上问淹何故不复论执对曰天下之务当尽至公善则从之徳所言真得大体臣诚心服不敢遂非上悦曰公等各能如是朕复何忧　右骁衞大将军长孙顺徳受人餽绢事觉【长知两翻骁坚尧翻】上曰顺徳果能有益国家朕与之共有府库耳何至贪冒如是乎【冒莫北翻】犹惜其有功不之罪但于殿庭赐绢数十匹大理少卿胡演曰顺徳枉法受财罪不可赦柰何复赐之绢上曰彼有人性得绢之辱甚于受刑如不知愧一禽兽耳杀之何益　辛丑天节将军燕郡王李艺据泾州反【宜州道为天节军置将军一人燕因肩翻】艺之初入朝也【武徳五年艺引兵与太子建成防讨刘黑闼遂入朝朝直遥翻】恃功骄倨秦王左右至其营艺无故敺之【敺乌口翻】上皇怒收艺系狱既而释之上即位艺内不自安曹州妖巫李五戒【妖于骄翻】谓艺曰王贵色已发劝之反艺乃诈称奉宻敕勒兵入朝遂引兵至豳州豳州治中赵慈皓驰出谒之【诸州治中即别驾】艺入据豳州诏吏部尚书长孙无忌等为行军总管以讨之【长知两翻】赵慈皓闻官军将至宻与统军杨岌图之【岌鱼及翻】事泄艺囚慈皓岌在城外觉变勒兵攻之艺众溃弃妻子将奔突厥至乌氏【厥九勿翻汉乌氏县属安定郡故城在弹筝峡东氏音支】左右斩之传首长安弟夀为利州都督亦坐诛　初隋末丧乱【丧息浪翻】豪杰并起拥众据地自相雄长唐兴相帅来归上皇为之割置州县以宠禄之【帅读曰率长知两翻为于伪翻】由是州县之数倍于开皇大业之间上以民少吏多思革其弊【少诗沼翻】二月命大加并省因山川形便分为十道一曰闗内二曰河南三曰河东四曰河北五曰山南六曰陇右七曰淮南八曰江南九曰劒南十曰岭南【京兆同华商岐邠陇泾原宁庆鄜坊丹延灵防盐夏绥银丰胜为闗内道洛汝陜虢郑滑许颍陈蔡汴宋亳徐濠宿郓齐曹濮青淄登莱棣兖海近宻为河南道蒲晋绛汾湿并南汾辽沁岚石忻代朔蔚泽潞为河东道怀孟魏博相衞澶贝邢洺磁恒冀深赵沧景徳易定幽涿瀛莫燕檀营平为河北道荆峡归防澧朗忠涪万襄唐随邓均房郢复金梁洋利凤兴成扶文壁巴蓬通开隆果渠为山南道秦渭河鄯兰阶洮岷廓叠宕凉沙甘肃为陇右道杨楚滁和夀庐舒光蕲黄安申为淮南道润常苏湖杭睦越衢婺括台福建泉宣歙池洪江鄂岳饶信防吉袁橅潭衡永道郴邵黔辰夷思僰为江南道益嘉眉邛简资巂雅南防翼维松姚恭戎梓遂绵劒合龙普渝陵荣泸为劒南道广番循潮南康泷端新封南宕春罗南石髙南合崖振邕南方南简淳钦南尹象藤桂梧贺连南昆静乐南恭融容牢南林南扶南越南义交陆峯爱南徳为岭南道】　三月癸巳皇后帅内外命妇亲蚕【内命妇宫内女官自贵妃至侍巾亦分九品外命妇有六王嗣王郡王之母妻为妃一品之国公母妻为国夫人三品以上母妻为郡夫人四品母妻为郡君五品母妻为县君勲官四品有封者母妻为乡君凡外命妇朝参视夫子之品唐制皇后以季春吉已享先蚕遂以亲桑舆服志皇后亲蚕服鞠衣黄罗为之帅读曰率】　闰月癸丑朔日有食之　壬申上谓太子少师萧瑀曰朕少好弓矢【少诗照翻瑀音禹好呼到翻】得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始悟向者辩之未精也朕以弓矢定四方识之犹未能尽况天下之务其能徧知乎乃令京官五品以上【京官即在京职事官也】更宿中书内省【更工衡翻】数延见问以民间疾苦政事得失【数所角翻下数与同】　凉州都督长乐王幼良性麤暴【乐音洛】左右百余人皆无赖子弟侵暴百姓又与羌胡互市或告幼良有异志上遣中书令宇文士及驰驿代之并按其事左右惧谋劫幼良入北虏又欲杀士及据有河西复有告其谋者【复扶又翻下汗复复与同】夏四月癸巳赐幼良死　五月苑君璋帅众来降【帅读曰率降户江翻下同】初君璋引突厥陷马邑杀髙满政【事见一百九十巻髙祖武徳六年厥九勿翻】退保恒安【隋朔州云内县之恒安镇即后魏所都之平城也唐后置云州及云中县恒户登翻】其众皆中国人多弃君璋来降君璋惧亦降请捍北边以赎罪上皇许之君璋请约契上皇使鴈门人元普赐之金券【鴈门县带代州汉广武县地】颉利可汗复遣人招之【颉奚结翻可从刋入声汗音寒】君璋犹豫未决恒安人郭子威説君璋以恒安地险城坚【説输芮翻】突厥方彊且当倚之以观变未可束手于人君璋乃执元普送突厥复与之合数与突厥入寇【数所角翻】至是见颉利政乱知其不足恃遂帅众来降【苑君璋与刘武周同起至是始降】上以君璋为隰州都督芮国公【芮古国名】　有上书请去佞臣者【上时掌翻去羌吕翻】上问佞臣为谁对曰臣居草泽不能的知其人愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之【治直之翻好呼到翻谲古穴翻】卿策虽善朕不取也六月辛巳右仆射宻明公封徳薨【諡法思虑果逺曰明注云自任】
　　【近乎专】　壬辰复以太子少师萧瑀为左仆射【萧瑀去年免官复扶又翻下第复同少始照翻瑀音禹】　戊申上与侍臣论周秦修短萧瑀对曰纣为不道武王征之周及六国无罪始皇灭之得天下虽同人心则异上曰公知其一未知其二周得天下増修仁义秦得天下益尚诈力此修短之所以殊也盖取之或可以逆得守之不可以不顺故也瑀谢不及山东大旱诏所在赈恤无出今年租赋【赈津忍翻】　秋七
