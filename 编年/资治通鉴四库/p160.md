<!-- { "loadSidebar": true } -->
　　建平元年春正月陨石于北地十六　赦天下　司校尉解光奏言臣闻许美人及故中宫史曹宫【史女史也中宫皇后宫也赵皇后传宫属中宫为学事史通诗授皇后】皆御幸孝成皇帝产子子隠不见【见贤遍翻】臣遣吏验问皆得其状元延元年宫有身其十月宫乳掖庭牛官令舎【师古曰乳产也音而具翻下皆类此】中黄门田客【续汉志中黄门比百石掌给事禁中以宦者为之】持诏记与掖庭狱丞籍武令收置暴室狱【掖庭令属少府有左右丞暴室丞各一人皆宦者为之暴室丞主中妇人疾病者就此室其皇后贵人有罪亦就此室籍姓晋大夫籍氏之后其先有孙伯黡司晋之典籍以为大政故曰籍氏】母问儿男女谁儿也宫曰善臧我儿胞【臧古藏字通师古曰胞谓胎之衣也音苞】丞知是何等儿也【师古曰意言是天子儿耳】后三日客持诏记与武问儿死未武对未死客曰上与昭仪大怒【赵昭仪也】奈何不杀武叩头啼曰不杀儿自知当死杀之亦死【不杀则为违诏命故知当死杀之则后人以害皇子之罪加之故知亦死】即因客奏封事曰陛下未有继嗣子无贵贱唯留意奏入客复持诏记取儿付中黄门王舜舜受诏内儿殿中为择乳母【复扶又翻为于伪翻】吿善飬儿且有赏毋令漏泄舜择官婢张弃为乳母【官婢盖以罪没入掖庭男为官奴女为官婢郑曰古者従坐男女没入县官为奴其少才知以为奚今之侍史官婢或谓之奚官女】后三日客复持诏记并药以饮宫【师古曰饮音于禁翻】宫曰果也欲姊弟擅天下我儿男也頟上有壮髪类孝元皇帝【师古曰壮髪当頟前侵下而生今俗呼为圭头者是也頟鄂格翻】今儿安在危杀之矣【师古曰危险也犹今人言险不杀耳】奈何令长信得闻之【师古曰长信谓太后】遂饮药死弃所飬儿【师古曰弃谓张弃也】十一月宫长李南以诏书取儿去【晋灼曰汉仪注有女长御比侍中宫长岂此邪余谓宫长者盖老于宫中诸女御因称之为宫长犹三署诸郎谓乆次者为郎署长也前持诏记此以诏书书之与记有以异乎曰有诏记手记也后世谓之手记光武所谓诏书手记不可数得手记出于上手诏书则下为之以玺为信长知两翻】不知所置【师古曰终竟不知置何所也】许美人元延二年怀子十一月乳【乳如注翻防乳也】昭仪谓帝曰常绐我言従中宫来即従中宫来许美人儿何従生中许氏竟当复立邪【晋灼曰昭仪前要帝不得立许美人以为皇后而今有子中许氏竟当复立为皇后邪此前约之言也师古曰此説非也言美人在内中何従得儿而生也故言何従生中次此下乃始言约耳】怼以手自捣【师古曰怼怨怒也捣筑也怼音直类翻】以头击壁户柱従牀上自投地啼泣不肯食曰今当安置我我欲归耳帝曰今故告之反怒为【师古曰故以许美人生子告汝何为反怒】殊不可晓也【殊异甚也】帝亦不食昭仪曰陛下自知是不食何为陛下甞自言约不负女【师古曰女读曰汝】今美人有子竟负约谓何帝曰约以赵氏故不立许氏使天下无出赵氏上者毋忧也后诏使中黄门靳严従许美人取儿去盛以苇箧【靳居翻盛时征翻苇葭类也织以为箧也】置饰室帘南去【饰室室之以金玉为饰者昭阳舎是也师古曰帘户帘也音亷】帝与昭仪坐使御者于客子解箧缄未巳【御者侍者也师古曰缄束箧之绳音古咸翻】帝使客子及御者皆出自闭户独与昭仪在须防开户嘑客子【嘑古呼字】使缄封箧及诏记令中黄门吴恭持以与籍武曰告武箧中有死儿埋屏处【屏处有遮蔽处人所不见者屏必郢翻】勿令人知武穿狱楼垣下为坎埋其中【狱掖庭狱也】其它饮药伤墯者无数事皆在四月丙辰赦令前　【考异曰赵后传作丙辰按哀帝纪四月丙午即位赦天下盖传误也或者即位后十日赦也】臣谨案永光三年男子忠等发长陵傅夫人冡事更大赦【更工衡翻】孝元皇帝下诏曰此朕所不当得赦也穷治尽伏辜天下以为当【当丁浪翻】赵昭仪倾乱圣朝亲灭继嗣家属当伏天诛而同产亲属皆在尊贵之位廹近帷幄【近其靳翻】天下寒心请事穷竟【谓穷治其狱而竟其情】丞相以下议正法【令外朝大议以正其罪】帝于是免新成侯赵钦钦兄子成阳侯防皆为庶人【防临之子也】将家属徙辽西郡议郎耿育上防言臣闻继嗣失统废适立庶【师古曰适读曰嫡下同】圣人法禁古今至戒然太伯见歴知适【师古曰歴谓王季即文王之父也知适谓知其当为适嗣也适丁歴翻】逡循固让委身吴粤【谓太伯逃之吴粤以避季歴】权变所设不计常法致位王季以崇圣嗣【圣嗣谓文王】卒有天下【师古曰卒终也卒子恤翻】子孙承业七八百载【载子亥翻年也尔雅曰唐虞曰载取物终更始】功冠三王【冠古玩翻】道徳最备是以尊号追及太王【太王古公亶父也武王克商有天下追王太王王季】故世必有非常之变然后乃有非常之谋孝成皇帝自知继嗣不以时立念虽未有皇子万嵗之后末能持国【师古曰末晚暮也万嵗言晏驾也余谓人之生也以死为讳故常人以死后为百年之后天子曰千秋万嵗后】权柄之重制于女主女主骄盛则耆欲无极【如武帝为钩弋夫人虑者是也师古曰耆读曰嗜】少主幼弱则大臣不使【师古曰不使不可使従命也】世无周公抱负之辅恐危社稷倾乱天下知陛下有贤圣通明之徳仁孝子爱之恩怀独见之明内断于身【断丁乱翻】故废后宫就馆之渐絶防嗣祸乱之根【师古曰防嗣者谓幼主也】乃欲致位陛下以安宗庙愚臣既不能深援安危定金柜之计【师古曰愚臣谓解光等也金匮言长乆之法可藏于金匮石室者援音爰】又不知推演圣徳【师古曰演广也音弋善翻】述先帝之志乃反覆校省内暴露私燕【师古曰私燕谓成帝闲燕之私也覆音方目翻余谓私燕袵席之私所谓専房燕即此燕也】诬污先帝倾惑之过【污乌故翻】成结宠妾妬媢之诛【媢莫报翻】甚失圣贤逺见之明逆负先帝忧国之意夫论大徳不拘俗立大功不合众【用卫鞅语意】此乃孝成皇帝至思所以万万于众臣陛下圣徳盛茂所以符合于皇天也岂当世庸庸斗筲之臣所能及哉【筲竹噐也容斗二升音所交翻】且褒广将顺君父之美匡救销灭既徃之过古今通义也事不当时固争防祸于未然各随指阿従以求容媚晏驾之后尊号已定万事已讫乃探追不及之事讦扬幽昩之过此臣所深痛也【耿育之言是也春秋为尊者讳义正如此探吐南翻师古曰讦音居谒翻】愿下有司议【下遐稼翻】即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮【闻音问】近布海内甚非先帝托后之意也盖孝者善述父之志善成人之事唯陛下省察【省悉井翻】帝亦以为太子颇得赵太后力【事见上卷成帝元延四年】遂不竟其事傅太后恩赵太后【师古曰恩谓以厚恩接遇之一曰恩谓衔其立哀帝为嗣之恩也余谓一説是】赵太后亦归心故太皇太后及王氏皆怨之【为赵后自杀张本】　丁酉光禄大夫傅喜为大司马封髙武侯【恩泽侯表髙武侯国于南阳杜衍县考异曰公卿表绥和二年十一月庚午师丹为大司马四月徙建平元年四月丁酉傅喜为大司马喜传云明年正月徙师丹为大司空而拜喜为大司马荀纪亦在正月按长歴此年四月癸亥朔无丁酉今従喜传汉纪】　秋九月甲辰陨石于虞二【地理志虞县属梁国】　郎中令泠襃【师古曰泠音零古者乐工谓之泠人因以为氏周有泠州鸠原父曰按此时无郎中令余谓令字衍】黄门郎叚犹等复奏言定陶共王太后共皇后皆不宜复引定陶藩国之名以冠大号【复扶又翻共读曰恭冠古玩翻】车马衣服宜皆称皇之意【师古曰皇者至尊之号其服御宜皆副称之也称音尺孕翻】置吏二千石以下各供厥职【师古曰谓詹事太仆少府等众官也】又宜为共皇立庙京师【为于伪翻下故为同】上复下其议【复扶又翻下遐稼翻】羣下多顺指言母以子贵宜立尊号以厚孝道唯丞相光大司马喜大司空丹以为不可丹曰圣王制礼取法于天地尊卑者所以正天地之位不可乱也【易系辞曰天尊地卑君臣定矣卑髙以陈贵贱位矣又履卦大象曰上天下泽履君子以辩上下定民志履者礼也】今定陶共皇太后共皇后以定陶共为号者母従子妻従夫之义也【共皇太后之号为母従子共皇后之号为妻従夫】欲立官置吏车服与太皇太后并非所以明尊无二上之义定陶共皇号諡已前定义不得复改【复扶又翻】礼父为士子为天子祭以天子其尸服以士服子无爵父之义尊父母也【引礼记丧服小记之言古者祭祀必有尸服以生时之服事亡如事存也郑曰祭以天子飬以子道也尸服士服父本无爵不敢以已爵加之嫌于卑之】为人后者为之子故为所后服斩衰三年【斩衰用麤布其下斩之不缏衰音七雷翻】而降其父母期明尊本祖而重正统也【本祖所后之祖】孝成皇帝圣恩深逺故为共王立后【事见上卷成帝绥和元年】奉承祭祀令共皇长为一国太祖【前称共王后称共皇随其时之所称而称之也诸侯之国以始封之君为国太祖】万世不毁恩义已备陛下既继体先帝持重大宗承宗庙天地社稷之祀义不可复奉定陶共皇祭入其庙【复扶又翻下同】今欲立庙于京师使臣下祭之是无主也又亲尽当毁【礼太祖以下亲庙四亲尽而迭毁匡衡曰孝莫大于严父故父之所尊子不敢不承父之所异子不敢同礼公子不得为母信为后则于子祭于孙止李竒曰不得信尊其父也公子去其所而为大宗后尚得私祭其母为孙则止不得祭公子母也明继祖不复顾其私祖母此皆亲尽当毁之义也师古曰信读曰申】空去一国太祖不堕之祀而就无主当毁不正之义【共皇立庙于定陶则为一国太祖之庙万世不毁立庙于京师则其祭莫适为主又亲尽当毁而于礼又为不正也堕读曰隳】非所以尊厚共皇也丹由是浸不合上意防有上书言古者以龟贝为货今以钱易之【贝博盖翻海介虫也居陆名贆在水名蜬古者货贝而寳龟周有泉至秦废贝而行钱其后王莽以龟贝为货盖祖此説也埤雅兽为友贝二为朋贝中肉如科斗而有首尾贝之字従目従八言贝目之所背也盐铁论曰教与俗改敝与世易夏后氏以贝殷人以紫石孔頴达曰尔雅贝居陆猋在水蜬大者□小者鰿今之细贝亦有紫色者出日南贝胎贝黒色者余蚳黄白文余泉白黄文白质黄文也诗成贝锦则紫贝也紫贝以紫为质黒为文防也蚆博而頯中广两头鋭蜠大而俭小而惰惰狭而长贆音标蜬音含□音况鰿音积蚳音治蚆音葩頯匡轨翻蜠音囷】民以故贫宜可改币上以问丹丹对言可改章下有司议【下遐稼翻下同】皆以为行钱以来乆难卒变易【师古曰卒读曰猝】丹老人忘其前语【年老神识衰减则健忘忘音巫放翻】复従公卿议又丹使吏书奏吏私写其草丁傅子弟闻之使人上书告丹上封事【上时掌翻】行道人徧持其书上以问将军中朝臣【朝直遥翻】皆对曰忠臣不显谏大臣奏事不宜漏泄宜下廷尉治【下遐稼翻】事下廷尉劾丹大不敬【承丁傅风防也劾户槩翻】事未决给事中博士申咸炔钦上书【苏林曰炔音桂姓也】言丹经行无比【行下孟翻师古曰比音必寐翻余谓读如字义自通】自近世大臣能若丹者少发愤懑奏封事【懑音满又莫困翻】不及深思逺虑使主簿书【汉三公府皆有主簿録省众事簿文籍也以板书之】漏泄之过不在丹以此贬黜恐不厌众心【师古曰厌音一赡翻】上贬咸钦秩各二等【博士秩比六百石贬二等则比四百石】遂防免丹曰朕惟君位尊任重怀谖迷国【师古曰谖诈也音虚爰翻】进退违命反覆异言甚为君耻之【为于伪翻下为贤同】以君甞托傅位【谓甞傅上于东宫也】未忍考于理【理理官也谓廷尉也言未召致廷尉而考问之也】其上大司空髙乐侯印绶罢扫【上时掌翻下同】尚书令唐林上疏曰窃见免大司空丹防书泰深痛切君子作文为贤者讳【春秋之义为贤者讳】丹经为世儒宗【言经学为当世儒者所宗也】徳为国黄耉【师古曰黄耉老人之称也黄谓白髪落尽更生黄者也耉老人面色不浄如垢也】亲傅圣躬位在三公所坐者防海内未见其大过事既以徃【丹以作已】免爵太重京师识者咸以为宜复丹爵邑使奉朝请【朝直遥翻师古曰识者谓有识之人也请音材性翻成帝尊礼张禹使奉朝请后遂以为官名沈约曰奉朝防请召而已请读如字】唯陛下裁览众心有以尉复师傅之臣【尉与慰同安也复报也】上従林言下诏赐丹爵关侯【自萧望之以谗间免官赐爵关内侯其后周堪等皆用此比虽曰以恩师傅其实倚阁之使之优闲耳】上用杜业之言召见朱博起家复为光禄大夫【朱博免官见上卷成帝绥和元年按杜业帝初即位业上书言王氏世权日乆薛宣张禹惑乱朝廷而荐朱博见贤遍翻】迁京兆尹冬十月壬午以博为大司空　中山王箕子幼有眚病【箕子中山王兴之子孟康曰灾眚之眚谓妖病也服防曰身尽眚也苏林曰名为肝厥发时唇口手足十指甲皆眚师古曰下云梼祠解舎孟説是也音所领翻字不作眚服説误矣】祖母冯太后自飬视数祷祠解【数所角翻师古曰解音懈余按韵书解音懈者释除也祷祠以除灾也但顔注上云祷祠解舎则以解为廨舎之廨其説拘矣贾公彦曰求福曰祷祷礼轻得求曰祠祠礼重】上遣中郎谒者张由将医治之【续汉志常侍谒者主殿上时节威仪比六百石给事谒者四百石灌谒者郎中比三百石掌賔賛受事及上章报问中郎谒者盖即灌谒者郎中也治直之翻下同】由素有狂易病【师古曰狂易者狂而变易常性也】病发怒去西归长安尚书簿责由擅去状【师古曰簿责以文簿一一责问也】由恐因诬言中山太后祝诅上及傅太后【中山太后冯太后也即元帝冯昭仪祝职救翻诅荘助翻】傅太后与冯太后并事元帝追怨之因是遣御史丁案验数十日无所得更使中谒者令史立治之【师古曰官为中谒者令姓史名立续汉志中官谒者令主报中章宦者为之更工衡翻】立受傅太后指冀得封侯治冯太后女弟习及弟妇君之【据冯昭仪传君之寡弟妇也】死者数十人诬奏云祝诅谋弑上立中山王责问冯太后无服辞立曰熊之上殿何其勇今何怯也【当熊事见二十九卷元帝建昭元年之上时掌翻】太后还谓左右此乃中语【师古曰中语谓宫中之言语也】吏何用知之欲防我效也【师古曰效徴验也】乃饮药自杀宜乡侯参君之习及夫子【按冯昭仪传习夫及子也】当相坐者或自杀或伏法【伏法谓受刑而死】凡死者十七人众莫不怜之司孙寳奏请覆治冯氏狱傅太后大怒曰帝置司主使察我冯氏反事明白故欲擿抉以扬我恶【师古曰剔抉谓挑发之也擿音他歴翻抉音一决翻挑音他聊翻】我当坐之上乃顺指下寳狱【下遐稼翻】尚书仆射唐林争之上以林朋党比周【比毗至翻】左迁炖煌鱼泽障侯【师古曰炖煌效谷县本鱼泽障也】大司马傅喜光禄大夫龚胜固争上为言太后出寳复官【为于伪翻】张由以先告赐爵关内侯史立迁中大仆【张由史立以此受赏岂知乃以此贾祸邪】
