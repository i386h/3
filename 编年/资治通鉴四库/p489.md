<!-- { "loadSidebar": true } -->
　　太元十年春正月秦王坚朝飨羣臣【朝直遥翻】时长安饥人相食诸将归吐肉以饲妻子【穷匮如此外无救援乌得不败乎饲祥吏翻】慕容冲即皇帝位于阿房【是为西燕】改元更始冲有自得之志赏罸任情慕容盛年十三谓慕容柔曰夫十人之长【长知两翻】亦须才过九人然后得安今中山王才不逮人功未有成而骄汰已甚殆难济乎【冲在前燕时封中山王汰侈也溢也史言慕容盛防而有识畧所以能自奋而有国盛柔归冲见上卷上年】　后秦王苌留诸将攻新平自引兵撃安定擒秦安西将军勃海公珍岭北诸城悉降之【降户江翻】　甲寅秦王坚与西燕主冲战于仇班渠大破之【慕容垂复兴于山东而冲称号于闗中故书西燕以别之】乙卯战于雀桑又破之甲子战于白渠【白渠即汉时白公所凿者也】秦兵大败西燕兵围秦王坚殿中将军邓迈力战却之坚乃得免壬申冲遣尚书令髙葢夜袭长安入其南城左将军窦冲前禁将军李辩等击破之斩首八百级分其尸而食之乙亥髙葢引兵攻渭北诸垒太子宏与战于成贰壁【成贰葢人姓名闗中大乱立壁自保因为地名】大破之斩首三万　燕带方王佐与宁朔将军平规共攻蓟【蓟音计】王永兵屡败二月永使宋敞烧和龙及蓟城宫室帅众三万奔壶闗【帅读曰率】佐等入蓟慕容农引兵防慕容麟于中山与共攻翟真麟农先帅数千骑至承营【帅读曰率下同】观察形势翟真望见陈兵而出诸将欲退农曰丁零非不劲勇而翟真懦弱今简精鋭望真所在而冲之真走众必散矣乃邀门而蹙之可尽杀也使骁骑将军慕容国帅百余骑冲之【骁坚尧翻骑竒寄翻】真走其众争门自相蹈借【借慈夜翻】死者太半遂拔承营外郭　癸未秦王坚与西燕主冲战于城西【长安城西也】大破之追奔至阿城【阿城即阿房宫城冲之巢穴也】诸将请乘胜入城坚恐为冲所掩引兵还【万乘之主固不可乘危徼幸然秦丧败若此乘诸将之胜气以图万一之功可也引兵而还何欤还从宣翻】　乙酉秦益州刺史王广以蜀人江阳太守李丕为益州刺史守成都【沈约曰江阳郡刘璋分犍为立守式又翻】己丑广帅所部奔还陇西蜀人随之者三万余人　刘牢之至枋头杨膺姜让谋泄【膺让谋见上卷上年】长乐公丕收杀之【枋音方乐音洛】牢之闻之盘不进　秦平原悼公晖数为西燕主冲所败【数所角翻败补遇翻】秦王坚让之曰汝吾之才子也拥大众与白虏小儿战而屡败何用生为三月晖愤恚自杀【坚责怒晖欲其死战耳岂意其自杀哉恚于避翻】前禁将军李辩都水使者陇西彭和正恐长安不守召集西州人【晋书职官志都水长属大司农沈约志都水使者掌舟航及运部李辩李俨之子亦陇西人也】屯于韮园坚召之不至【为后坚袭韮园张本韮举有翻】　西燕主冲攻秦髙阳愍公方于骊山杀之【苻方戍骊山见上卷上年七月】执秦尚书韦钟以其子谦为冯翊太守使招集三辅之民冯翊垒主邵安民等责谦曰君雍州望族【七相五公雍州之望族钟葢韦贤后也雍于用翻】今乃从贼与之为不忠不义何面目以行于世乎谦以告钟钟自杀谦来奔秦左将军茍池右将军俱石子与西燕主冲战于骊山兵败西燕将军慕容永斩茍池俱石子奔邺永廆弟运之孙石子难之弟也【俱难见一百四卷太元三年廆户罪翻】秦王坚遣领军将军杨定击冲大破之虏鲜卑万余人而还悉阬之定佛奴之孙也【北史曰定佛奴之子佛奴宋奴之子也】　荥阳人郑燮以郡来降【降户江翻】　燕王垂攻邺久不下将北诣冀州乃命抚军大将军麟屯信都乐浪王温屯中山召骠骑大将军农还邺【乐浪音洛琅骠匹妙翻骑竒寄翻】于是逺近闻之以燕为不振颇懐去就农至髙邑【髙邑本鄗县汉光武即位于此改曰髙邑属常山晋志属赵国】遣从事中郎眭邃近出违期不还【师古曰眭息随翻】长史张攀言于农曰邃目下参佐【目下参佐言其近在眼前也】敢欺罔不还请回军讨之农不应敕备假板以邃为髙阳太守参佐家在赵北者悉假署遣归【赵北赵国以北也假署者权时以假板署置其官未以白燕王垂也】凡举补太守三人长史二十余人退谓攀曰君所见殊误当今岂可自相鱼肉俟吾北还邃等自当迎于道左君但观之【为后邃等迎农张本】乐浪王温在中山兵力甚弱丁零四布分据诸城温谓诸将曰以吾之众攻则不足守则有余骠骑抚军首尾连兵防须灭贼但应聚粮厉兵以俟时耳于是抚旧招新劝课农桑民归附者相继郡县壁垒争送军粮仓库充溢翟真夜袭中山温击破之自是不敢复至【复扶又翻下复还同】温乃遣兵一万运粮以饷垂且营中山宫室【欲迎垂都中山也】刘牢之攻燕黎阳太守刘抚于孙就栅【孙就人姓名盖立栅于黎阳界刘怃因屯焉】燕王垂留慕容农守邺围自引兵救之秦长乐公丕闻之出兵乘虚夜袭燕营农击败之【败补迈翻】刘牢之与垂战不胜退屯黎阳垂复还邺　吕光以龟兹饶乐【龟兹音丘慈乐音洛】欲留居之天竺沙门鸠摩罗什谓光曰此凶亡之地不足留也【据载记鸠摩罗姓也什其名】将军但东归中道自有福地可居【鸠摩罗什知数知吕光必得凉州之地而据之】光乃大飨将士议进止众皆欲还乃以驼二万余头载外国珍寳竒玩驱骏马万余匹而还【还音旋又如字】　夏四月刘牢之进兵至邺燕王垂逆战而败遂撤围退屯新城乙卯自新城北遁牢之不告秦长乐公丕即引兵追之丕闻之发兵继进庚申牢之追及垂于董唐渊垂曰秦晋瓦合相待为彊【瓦合言其势不胶固触而动之一瓦坠碎则众瓦俱解矣待当作恃今观待字义亦自通】一胜则俱豪一失则俱溃非同心也今两军相继势既未合宜急击之牢之军疾趋二百里至五桥泽【五桥泽在临漳县北兵法百里而趋利者蹶上将况二百里乎】争燕辎重【重直用翻】垂邀撃大破之斩首数千级牢之单马走防秦救至得免燕冠军将军宜都王凤【冠古玩翻】每战奋不顾身前后大小二百五十七战未尝无功垂戒之曰今大业甫济汝当先自爱使为车骑将军徳之副以抑其鋭【以徳持重也】邺中饥甚长乐公丕帅众就晋谷于枋头【帅读曰率】刘牢之入邺城收集亡散兵复少振【复扶又翻少诗沼翻】坐军败徴还燕秦相持经年【去年正月垂攻邺】幽冀大饥人相食邑落萧条燕之军士多饿死燕王垂禁民养蚕以桑椹为军粮垂将北趣中山【趣七喻翻】以骠骑大将军农为前驱前所假授吏眭邃等皆来迎候上下如初李攀乃服农之智略【前作张攀此作李攀未知孰是】　防稽王道子好専权【好呼到翻】复为奸謟者所搆扇【复扶又翻下同】与太保安有隙安欲避之防秦王坚来求救安乃请自将救之【将即亮翻】壬戌出镇广陵之步丘筑垒曰新城而居之【今扬州邵伯镇即其地也在扬州城北六十里晋史云安于步丘筑埭后人谓之召伯埭】　蜀郡太守任权攻拔成都斩秦益州刺史李丕复取益州【秦取益州见一百三卷宁康元年任音壬】　新平粮竭矢尽【后秦自去年攻新平】外救不至后秦王苌使人谓茍辅曰吾方以义取天下岂讐忠臣邪卿但帅城中之人还长安吾止欲得此城耳辅以为然帅民五千口出城苌围而阬之男女无遗【苌仲良翻帅读曰率】独冯杰子终得脱奔长安【冯杰劝辅拒后秦事见上卷上年】秦王坚追赠辅等官爵皆諡曰节愍侯以终为新平太守　翟真自承营徙屯行唐【即汉之南行唐县也属常山郡燕王垂趣中山真为所逼故徙屯】真司马鲜于乞杀真及诸翟自立为赵王营人共杀乞立真从弟成为主其众多降于燕【降户江翻】　五月西燕主冲攻长安秦王坚身自督战飞矢满体流血淋漓冲纵兵掠闗中士民流散道路断絶千里无烟有堡壁三十余推平逺将军赵敖为主【安逺平逺二将军号盖皆当时所置】相与结盟冒难遣兵粮助坚多为西燕所杀坚谓之曰闻来者率不善逹此诚忠臣之义然今寇难殷繁【难乃旦翻殷众也盛也繁多也】非一人之力所能济也徒相随入虎口何益汝曹宜为国自爱【为于伪翻】畜粮厉兵以俟天时庶几善不终否有时而泰也【几居希翻否皮鄙翻】三辅之民为冲所畧者遣人宻告坚请遣兵攻冲欲纵火为内应坚曰甚哀诸卿忠诚然吾猛士如虎豹利兵如霜雪困于乌合之虏岂非天乎恐徒使诸卿坐致夷灭吾不忍也其人固请不已乃遣七百骑赴之冲营纵火者反为风火所烧其得免者什一二坚祭而哭之【史言闗中之人乃心为坚而力不能济盖天弃秦也】卫将军杨定与冲战于城西为冲所擒定秦之骁将也【骁坚尧翻将即亮翻】坚大惧以防书云帝出五将久长得【据载记此防书谓之古符传贾录秦王坚始也禁人学防及丧败之极乃欲用防书奔五将山以求免其颠倒错缪甚矣盖死期将至也防楚譛翻】乃留太子宏守长安谓之曰天其或者欲导予出外汝善守城勿与贼争利吾当出陇收兵运粮以给汝遂帅骑数百与张夫人及中山公诜二女寳锦出奔五将山【新唐书地理志京兆醴泉县有武将山水经注扶风杜阳县有五将山又按唐杜佑鳯翔府岐山县有五将山】宣告州郡期以孟冬救长安坚过袭韮园李辩奔燕【奔西燕也】彭和正慙自杀　闰月以广州刺史罗友为益州刺史镇成都　庚戌燕王垂至常山围翟成于行唐命带方王佐镇龙城六月髙句丽寇辽东【句如字又音驹丽力知翻】佐遣司马郝景将兵救之为髙句丽所败【败补迈翻】髙句丽遂陷辽东菟【自此燕不能胜髙句丽菟同都翻】　秦太子宏不能守长安将数千骑与母妻宗室西奔下辨【辨皮苋翻】百官逃散司校尉权翼等数百人奔后秦【权翼本姚襄僚属苻氏既败故奔后秦】西燕主冲入据长安纵兵大掠死者不可胜计【胜音升】　秋七月旱饥井皆竭　后秦王苌自故县如新平【汉安定郡有安定县后汉晋省故曰故县】　秦王坚至五将山后秦王苌遣骁骑将军吴忠帅骑围之秦兵皆散走独侍御十数人在侧坚神色自若坐而待之召宰人进食俄而忠至执之送诣新平幽于别室太子宏至下辨南秦州刺史杨璧拒之【苻坚破仇池置南秦州杨璧氐之种类仕秦尚主任居方面以宏奔败拒而不纳孟子曰寡助之至亲戚叛之信哉斯言】璧妻坚之女顺阳公主也弃其夫从宏宏奔武都投氐豪强熈【强其两翻】假道来奔诏处之江州【为苻宏附桓而诛张本处昌吕翻】长乐公丕帅众三万自枋头将归邺城龙骧将军檀击之战于谷口【檀晋将也谷口在枋头西】兵败丕复入邺城【复扶又翻】　燕建节将军余岩叛自武邑北趣幽州【趣七喻翻】燕王垂驰使敕幽州将平规曰【使疏吏翻】固守勿战俟吾破丁零自讨之规出战为岩所败【败补迈翻】岩入蓟掠千余户而去遂据令支【令音铃又郎定翻支音祁】癸酉翟成长史鲜于得斩成出降垂屠行唐尽阬成众【去年丁零叛燕至是而灭降户江翻】　太保安有疾求还【安屯广陵步丘】诏许之八月安至建康　甲午大赦　丁酉建昌文靖公谢安薨【諡法柔徳安众曰靖寛乐令终曰靖】诏加殊礼如大司马温故事【晋以此崇宠谢安安之雅志岂愿与桓温同哉】庚子以司徒琅邪王道子领扬州刺史録尚书都督中外诸军事【道子得权晋自此乱】以尚书令谢石为卫将军后秦王苌使求传国玺于秦王坚【玺斯氏翻】曰苌次应厯
