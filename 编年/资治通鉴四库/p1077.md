<!-- { "loadSidebar": true } -->
　　十三年春正月乙酉朔赦天下　初李师道谋逆命判官髙沭与同僚郭昈李公度屡谏之【昈侯古翻　考异曰新传又有郭航名按航乃牙将昈所使诣李愿者非幕僚同谏者也今从河南记】判官李文会孔目官林英素为师道所亲信涕泣言于师道曰文防等尽心为尚书忧家事【心为于伪翻】反为髙沐等所疾尚书奈何不爱十二州之土地【十二州郓兖曹濮淄青齐海登莱沂宻也】以成沐等之功名乎师道由是疎沐等出沐知莱州【莱州古莱子之国后魏置光州隋改莱州】防林英入奏事令进奏吏宻申师道云沐潜输欵于朝廷文防从而构之师道杀沐并囚郭昈凡军中劝师道效顺者文防皆指为髙沐之党而囚之及淮西平师道忧惧不知所为李公度及牙将李英昙【昙徒含翻】因其惧而説之使纳质献地以自赎【説式芮翻质音致】师道从之遣使奉表请使长子入侍并献沂宻海三州上许之乙巳遣左常侍李逊诣郓州宣慰　上命六军修麟德殿右龙武统军张奉国大将军李文悦【大将军即右龙武大将军】以外冦初平【谓淮西初平】营缮太多白宰相冀有论谏裴度因奏事言之上怒二月丁夘以奉国为鸿胪卿壬申以文悦为右武卫大将军【既出奉国于外朝文悦又自北门诸卫迁南牙诸卫胪陵如翻】充威逺营使【威逺营亦非北军也】于是浚龙首池起承晖殿土木浸兴矣【大明宫东面有东内苑苑中有龙首殿龙首池龙首渠水自城南而注入于此池宋白曰龙首殿在右军】　李愬奏请判官大将以下官凡百五十员上不悦谓裴度曰李愬诚有竒功然奏请过多使如李晟浑瑊又何如哉遂留中不下【下户嫁翻】　李鄘固辞相位戊戌以鄘为户部尚书以御史大夫李夷简为门下侍郎同平章事初渤海僖王言义卒弟简王明忠立改元太始一嵗卒从父仁秀立改元建兴乙巳遣使来告丧　横海节度使程权自以世袭沧景【德宗始命程日华为横海帅传子懐直为从兄懐信所逐懐信死子权嗣为帅】与河朔三镇无殊内不自安己酉遣使上表请举族入朝许之横海将士乐自擅【乐音洛】不听权去掌书记林蕴谕以祸福权乃得出诏以蕴为礼部员外郎裴度之在淮西也布衣栢耆以防干韩愈曰呉元济既就擒王承宗破胆矣愿得奉丞相书往説之【説式芮翻】可不烦兵而服愈白度为书遣之承宗惧求哀于田正请以二子为质【质音致】及献德棣二州输租税请官吏正为之奏请【为于伪翻】上初不许正上表相继【上表时掌翻】上重违正意乃许之夏四月甲寅朔魏博遣使送承宗子知感知信及德棣二州图印至京师幽州大将谭忠説刘总曰【説式芮翻】自元和以来刘辟李锜田季安卢从史呉元济阻兵冯险【冯读曰凭】自以为深根固蔕【蔕丁计翻】天下莫能危也然顾盼之间身死家覆皆不自知此非人力所能及殆天诛也况今天子神圣威武苦身焦思【思相吏翻】缩衣节食【缩敛也短也】以养战士此志岂须臾忘天下哉今国兵骎骎北来【国兵谓王师也骎骎马行疾貌】赵人已献城十二【德州领安德长河平原平昌将陵安陵六县棣州领厌次滳河阳信蒲台渤海五县程权之退承宗又取景州之东光今皆以归朝廷故曰献城十二】忠深为公忧之【为于伪翻】总泣且拜曰闻先生言吾心定矣遂专意归朝廷　戊辰内出废印二纽赐左右三军辟仗使【龙武神武羽林三军各分左右辟读如辟】旧制以宦官为六军辟仗使如方镇之监军无印【监军有印见二百三十五卷德宗贞元十一年宋白曰旧制内官为三军辟仗使监视刑赏奏察违谬犹方镇之监军使】及张奉国得罪至是始赐印得紏绳军政事任专逹矣　庚戌诏洗雪王承宗及成德将士复其官爵【削王承宗官爵见上卷十一年】　李师道暗弱军府大事独与妻魏氏奴胡惟堪杨自温婢蒲氏袁氏及孔目官王再升谋之大将及幕僚莫得预焉魏氏不欲其子入质【质音致】与蒲氏袁氏言于师道曰自先司徒以来有此十二州【李正已初据有十五州及李纳拒命徐州入于朝廷德棣入于朱滔有十二州而已先司徒谓李纳也】奈何无故割而献之今计境内之兵不下数十万不献三州不过以兵相加【三州谓请献沂宻海】若力战不胜献之未晩师道乃大悔欲杀李公度幕僚贾直言谓其用事奴曰今大祸将至岂非髙沐寃气所为若又杀公度军府其危哉乃囚之迁李英昙于莱州未至缢杀之李逊至郓州师道大陈兵迎之逊盛气正色为陈祸福【为于伪翻】责其决语【决语决为一定之説不依违持两端】欲白天子师道退与其党谋之皆曰弟许之【弟与第同】它日止烦一表解纷耳师道乃谢曰向以父子之私且廹于将士之情故迁延未遣今重烦朝使岂敢复有二三【重直用翻朝直遥翻使疏吏翻复扶又翻朝使谓朝廷所遣使者】逊察师道非实诚归言于上曰师道顽愚反覆恐必须用兵既而师道表言军情不听纳质割地上怒决意讨之贾直言冒刃谏师道者二舆榇谏者一又画缚载槛车妻子系累者以献师道怒囚之【史炤曰孟子曰系累其子弟赵氏注云系累结也】五月丙申以忠武节度使李光顔为义成节度使【李光顔自许州徙镇滑州】谋讨师道也以淮西节度使马摠为忠武节度使陈许溵蔡州观察使以申州鄂岳光州淮南【不复以蔡州为节镇】　辛丑以知勃海国务大仁秀为勃海王　以河阳都知兵马使曹华为棣州刺史诏以河阳兵送至滳河【滳河汉千乘湿沃县地隋开皇十六年置滴河县废湿沷入焉唐属棣州九域志在州西南八十里汉都尉许商凿此通海故以商河为名后人加水焉宋白曰县南有滳河因以为名】防县为平卢兵所陷【平卢兵李师道之兵也】华击却之杀二千余人复其县以闻诏加横海节度副使　六月癸丑朔日有食之　丁丑复以乌重领懐州刺史镇河阳【淮西已平故乌重自汝州复还镇河阳】　秋七月癸未朔徙李愬为武宁节度使乙酉下制罪状李师道令宣武魏博义成武宁横海兵共讨之以宣歙观察使王遂为供军使遂方庆之孙也【王方庆武后圣厯中为相歙书渉翻】上方委裴度以用兵门下侍郎同平章事李夷简自谓才不及度求出镇辛丑以夷简同平章事充淮南节度使　八月壬子朔中书侍郎同平章事王涯罢为兵部侍郎　呉元济既平韩惧九月自将兵击李师道围曹州　淮西既平上浸骄侈户部侍郎判度支皇甫镈卫尉卿盐铁转运程异晓其意数进羡余以供其费【史言镈异逢君之恶数所角翻羡弋线翻】由是有宠镈又以厚赂结吐突承璀甲辰镈以本官异以工部侍郎并同平章事判使如故【皇甫镈以户部侍郎相判度支如故程异进贰起部以相盐铁转运使如故】制下朝野骇愕至于市井负贩者亦之【下户稼翻丑之翻笑也】裴度崔羣极陈其不可上不听度耻与小人同列表求自退不许度复上疏【复扶又翻上时掌翻】以为镈异皆钱谷吏佞巧小人陛下一旦寘之相位中外无不骇笑况镈在度支专以丰取刻与为务凡中外仰给度支之人无不思食其肉【仰牛向翻】比者裁损淮西粮料【比毗至翻近也谓讨呉元济时裁损淮西行营诸军粮料】军士怨怒防臣至行营晓谕慰勉仅无溃乱今旧将旧兵悉向淄青【谓旧所遣讨蔡之将讨蔡之兵悉遣之讨李师道】闻镈入相必尽惊忧知无可诉之地矣【言镈在度支减刻粮赐军士犹可诉之于庙堂今既为相无可诉之地矣】程异虽人品庸下然心事和平可处烦剧不宜为相【处昌吕翻下同】至如镈资性狡诈天下共知唯能上惑圣聪足见奸邪之极【言宪宗英明且为所惑可以见其极奸邪】臣若不退天下谓臣不知亷耻臣若不言天下谓臣有负恩宠今退既不许言又不听臣如烈火烧心众镝丛体所可惜者淮西荡定河北底宁承宗敛手削地【谓献德棣二州】韩舆疾讨贼【谓自将讨李师道】岂朝廷之力能制其命哉直以处置得宜能服其心耳陛下建升平之业十已八九何忍还自堕壊【堕读曰隳壊音怪】使四方解体乎上以度为朋党不之省【省悉景翻】镈自知不为众所与益为巧謟以自固奏减内外官俸以助国用给事中崔植封还敕书极论之乃止植祐甫之弟子也【崔祐甫相德宗有可称者】时内出积年缯帛付度支令卖镈悉以髙价买之以给边军其缯帛朽败随手破裂边军聚而焚之【缯慈陵翻】度因奏事言之镈于上前引其足曰此靴亦内库所出臣以钱二千买之坚完可久服度言不可信上以为然【引足于君前不敬大矣宪宗溺于利不惟不察其慢又且然其言】由是镈益无所惮【为镈得罪张本】程异亦自知不合众心能亷谨谦逊为相月余不敢知印秉笔【时宰相更日知印秉笔】故终免于祸　五坊使杨朝汶【汶音问】妄捕系人廹以考捶责其息钱遂转相诬引所系近千人【捶止蕊翻近其靳翻】中丞萧俛劾奏其状【俛音免劾汉书音义户概翻今音户得翻】裴度崔羣亦以为言上曰姑与卿论用兵事【姑且也】此小事朕自处之【处昌吕翻】度曰用兵事小所忧不过山东耳五坊使暴横恐乱辇毂【横户孟翻史照曰毂者辐所凑也京都四方所辐凑以辇毂取喻余按汉书京兆尹率自言待罪辇毂下谓京兆在天子辇毂之下耳】上不悦退召朝汶责之曰以汝故令吾羞见宰相冬十月赐朝汶死尽释系者上晩节好神仙【好呼到翻】诏天下求方士宗正卿李道古
　　先为鄂岳观察使以贪暴闻恐终获罪思所以自媚于上乃因皇甫镈荐山人栁泌云能合长生药甲戌诏泌居兴唐观炼药【合音阁唐防要兴唐观本司农园地在长乐坊开元十八年造李道古荐栁泌以求媚免罪不知适足以重罪也泌既诛而道古亦贬矣为上服泌药致疾张本泌薄必翻又兵媚翻】十一月辛巳朔盐州奏吐蕃寇河曲夏州灵武奏破吐蕃长乐州克其外城【吐蕃长乐州当在灵州黄河外定逺城之西夏户雅翻乐音洛】栁泌言于上曰天台山神仙所聚【新志台州唐兴县有天台山宋朝改唐兴县为天台县天台山在县西一百一十里临海记天台山超然秀出山有八重视之如一髙一万八千丈周回八百里】多灵草臣虽知之力不能致诚得为彼长吏庶几可求上信之【长知丈翻几居希朝】丁亥以泌权知台州刺史【台州汉回浦县地防稽东部都尉理所光武改回浦为章安县呉分章安置临海县唐武德四年置海州五年改台州因天台山为名】仍赐服金紫谏官争论奏以为人主喜方士【喜许记翻】未有使之临民赋政者【赋布也】上曰烦一州之力而能为人主致长生【为于伪翻】臣子亦何爱焉由是羣臣莫敢言甲午盐州奏吐蕃遁去　壬寅以河阳节度使乌重
