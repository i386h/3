<!-- { "loadSidebar": true } -->
　　十三年春正月壬寅吐蕃遣使请和亲上以吐蕃数负约【数所角翻】不许　上以方渠合道木波皆吐蕃要路欲城之【九域志环州治通逺县唐方渠县地有木波马岭石昌合道四镇】使问邠宁节度使杨朝晟须几何兵对曰邠宁兵足以城之不烦他道上复使问之曰向城盐州【城盐州见上卷九年复扶又翻】用兵七万仅能集事今三城尤逼虏境兵当倍之事更相反何也对曰城盐州之众虏皆知之今本镇兵不旬日至塞下出其不意而城之虏谓吾众亦不减七万其众未集不敢轻来犯我不过三旬吾城已毕留兵戍之虏虽至无能为也【此后周韦孝寛城汾石之故智也】城旁草尽不能久留虏退则运刍粮以实之此万全之防也若大集诸道兵逾月始至虏亦集众而来与我争战胜负未可知何暇筑城哉上从之二月朝晟分军为三各筑一城军吏曰方渠无井不可屯军判官孟子周曰方渠承平之时居人成市无井何以聚人乎命浚眢井【眢井废井也眢乌欢翻】果得甘泉【方渠县咸河从土桥归徳川同家谷三处源来咸苦不可食甜河在城西从蕃部鼻家族北界来供人饮食】三月三城成　【考异曰实录先是邠宁杨朝晟奏方渠合道木波皆贼路也请城其地以备之诏问须几何人邠志曰十三年春诏问杨公曰方渠合道木波皆贼路也城之可乎若以为可更要几兵二月十一日起复除本官十四日制书到军十八日军二十六日军次石堂谷二十八日功就三城今从邠志而不取其日】夏四月庚申杨朝晟军还至马岭【唐马岭县属庆州刘昫曰马岭隋县治天家堡贞观八年移理新城以县西有马岭坂宋白曰盐州治五原即汉马岭县地今州南抵庆州马岭县北界杜佑马岭县汉旧牧地川形似马岭】吐蕃始出兵追之相拒数日而去朝晟遂城马岭而还开地三百里皆如其素【皆如其素所虑之期也建中间朔方兵破李纳军朝晟为之也葢其智畧诚有足称者还从宣翻又如字】　庚午义成节度使李复薨庚辰以陜虢观察使姚南仲为义成节度使监军薛盈珍方大会闻之言曰姚大夫书生岂将才也【将即亮翻】判官卢坦私谓人曰姚大夫外虽柔中甚刚监军侵之必不受军府之祸自此始矣吾恐为所留遂自它道潜去南仲果以牒请之不遇得免既而盈珍与南仲有隙幕府多以罪贬有死者【事见后十六年史言卢坦庶乎见几】　吐蕃賛普乞立賛卒子足之煎立　六月壬午韦臯奏吐蕃入寇嶲州刺史曹高仕破之于台登城下【台登汉县唐属嶲州由清溪闗西南至台登五百五十里】　光禄少卿同正张茂宗【员外置同正员起于高宗之时】茂昭之弟也【茂昭时为义武节度使】许尚义章公主【义章公主上女也义章县名属彬州宋白曰汉彬县地隋末萧铣分彬县立】未成昏茂宗母卒遗表请终嘉礼上许之秋八月癸酉起复茂宗左卫将军同正左拾遗义兴蒋乂上疏諌　【考异曰实录作蒋武按旧传乂本名武】以为兵革之急古有墨衰从事者【衰仓回翻左传晋文公卒未葬秦穆公伐郑晋襄公墨衰绖以败秦师于殽】未闻驸马起复尚主也上遣中使谕之不止乃特召对于延英【唐中世以后召对宰辅乃开延英今蒋乂特以拾遗召对】谓曰人间多借吉成昏者卿何执此之坚对曰昏姻丧纪人之大伦吉凶不可凟也委巷之家不知礼教【委巷曲巷也言其屈曲僻陋】其女孤贫无恃【言贫而丧其亲也】或有借吉从人未闻男子借吉娶妇者也太常博士韦彤裴堪复上防諌【复扶又翻】上不悦命趣下嫁之期【趣读曰促】辛巳成婚　九月己丑中书侍郎同平章事卢迈以病罢为太子宾客　冬十月淮西节度使呉少诚擅开刀沟入汝【刀沟新旧书皆作司洧水】上遣中使谕止之不从命兵部郎中卢羣往诘之【诘去吉翻】少诚曰开此水大利于人羣曰君令臣行虽利人臣敢专乎公承天子之令而不从何以使下吏从公之令乎少诚遽为之罢役【为于伪翻史言杖大义者犷悍不能不为之革面】　十二月徐州节度使张建封入朝先是宫中市外间物令官吏主之随给其直【先悉荐翻】比嵗以宦者为使【比毗至翻近也】谓之宫市抑买人物稍不如本估【估者价也】其后不复行文书【复扶又翻下同】置白望数百人于两市【白望者言使人于市中左右望白取其物不还本价也两市长安城中东市西市也隋名东市曰都会西市曰利人】及要閙坊曲阅人所卖物但称宫市则敛手付与真伪不复可□无敢问所从来及论价之高下者率用直百钱物买人直数千物多以红紫染故衣败缯【缯慈陵翻】尺寸裂而给之仍索进奉门户及脚价钱【索山客翻进奉门户者言进奉所经由门户皆有费用如汉灵帝时所谓导行费也脚价谓僦人负荷进奉物入内有雇脚之费】人将物诣市【将赍持也】至有空手而归者名为宫市其实夺之商贾有良货皆深匿之【贾音古】每敕使出虽沽浆卖饼者皆撤业闭门尝有农夫以驴负柴宦者称宫市取之与绢数尺又就索门户【索山客翻】仍邀驴送柴至内农夫啼泣以所得绢与之不肻受曰须得尔驴【须者意所欲也】农夫曰我有父母妻子待此然后食【言待此驴负物贸易然后可以给食】今以柴与汝不取直而归汝尚不肻我有死而已遂敺宦者街吏擒以闻　【乌口翻街吏即金吾左右街使之属吏】诏黜宦者赐农夫绢十匹然宫市亦不为之改諌官御史数諌不听【为于伪翻数所角翻】建封入朝具奏之上颇嘉纳以问户部侍郎判度支苏弁弁希宦者意对曰京师游手万家无土著生业【着直畧翻】仰宫市取给【仰牛向翻】上信之故凡言宫市者皆不听
　　十四年春二月乙亥名申光蔡军曰彰义【呉少诚时据淮西有申光蔡三州】　夏闰五月庚申以神防行营节度使韩全义为夏绥银宥节度使全义时屯长武城诏帅其众赴镇【帅读曰率】士卒以夏州碛卤【碛沙碛卤醎卤碛卤之地五谷不生碛七迹翻】又盛夏不乐徙居【乐音洛】辛酉军乱杀大将王栖岩全义逾城走【史言韩全义驽怯无御众之略徒以慿结宦官致节钺】都虞候高崇文诛首乱者众然后定崇文幽州人也丙子以崇文为长武城都知兵马使不降敕令中使口宣授之【口宣圣旨而授之官使掌兵史言徳宗重宦臣而轻诏命】　秋七月壬申给事中同平章事赵宗儒罢为右庶子以工部侍郎郑余庆为中书侍郎同平章事　八月初置左右神防统军【观此则知神防在六军之外】时禁军戍边禀赐优厚【禀给也】诸将多请遥隶神防军称行营皆统于中尉其军遂至十五万人　京兆尹呉凑屡言宫市之弊宦者言凑屡奏宫市皆右金吾都知赵洽田秀嵓之谋也丙午洽秀嵓坐流天徳军【都知金吾府吏右职也】　九月丙申以陜虢观察使于頔为山南东道节度使【頔音迪】　丁夘王倕薨【倕肃宗子倕音垂】　彰武节度使呉少诚遣兵掠寿州霍山【彰武当作彰义霍山本汉庐江之灊城县梁置霍州隋置霍山县唐属寿州开元二十七年改霍山曰盛唐天寳初析盛唐别置霍山县其地属今寿州六安县界】杀镇遏使谢详【宋白曰贞元六年初置蓝田渭桥等镇遏使】侵地五十余里置兵镇守　太学生薛约师事司业阳城坐言事徙连州城送之郊外上以城党罪人己巳左迁城道州刺史　【考异曰实录新旧传无年月栁宗元阳公遗爱碣曰四年五月皇帝以银印赤绂即隠所起阳公为谏议大夫后七年廷诤恳至帝尤嘉异迁国子司业又四年九月己巳出拜道州刺史太学鲁郡季偿庐江何蕃等百六十人投业奔走稽首阙下呌阍显天愿乞复旧朝廷重更其事如己巳诏今从之】城治民如治家州之赋税不登观察使数加诮让【治直之翻数所角翻诮才笑翻】城自署其考曰抚字心劳征科政拙考下下观察使遣判官督其赋至州城先自囚于狱判官大惊驰入谒城于狱曰使君何罪某奉命来候安否耳留一二日未去城不复归【复扶又翻】馆门外有故门扇横地城书夜坐卧其上判官不自安辞去其后又遣他判官往按之他判官载妻子中道逸去【阳城之名徳人知敬之彼不之知而使按之者果何人也】　冬十月丁酉通王谌薨【谌上子也音氏壬翻】　庚子夏州节度使韩全义奏破吐蕃于盐州西北　明州镇将栗锽【姓谱栗姓栗陆氏之后汉长安有富室栗氏】杀刺史卢云诱山越作乱攻防浙东州县【明州山越今慈溪鄞县南界奉化县西北界山民也锽户盲翻又音皇诱音酉】
