<!-- { "loadSidebar": true } -->
　　防昌四年闰月壬戌以中书侍郎同平章事李绅同平章事充淮南节度使　李徳裕奏镇州奏事官髙迪【方镇遣牙职入奏事因谓之奏事官】密陈意见二事其一以为贼中好为偷兵术【好呼到翻】潜抽诸处兵聚于一处官军多就廹逐以致失利经一两月又偷兵诣它处官军须知此情自非来攻城栅慎勿与战彼淹留不过三日须散归旧屯如此数四空归自然丧气【丧息浪翻】官军密遣谍者诇其抽兵之处乗虚袭之无不捷矣【诇翾正翻又火迥翻】其二镇魏屯兵虽多终不能分贼势何则下营不离故处【离力智翻】每两三月一深入烧掠而去贼但固守城栅城外百姓贼亦不惜宜令进营据其要害以渐逼之若止如今日贼中殊不以为惧望诏诸将各使知之刘稹腹心将髙文端降言贼中乏食令妇人挼穗舂之以给军【挼奴禾翻两手相切摩也】徳裕访文端破贼之防文端以为官军今直攻泽州恐多杀士卒城未易得【易以豉翻】泽州兵约万五千人贼常分兵大半潜伏山谷伺官军攻城疲弊则四集救之官军必失利【伺相吏翻】今请令陈许军过干河立寨【干音干】自寨城连延筑为夹城环绕泽州【环音宦】日遣大军布陈于外以扞救兵【陈读曰阵】贼见围城将合必出大战待其败北然后乗势可取徳裕奏请诏示王宰文端又言固镇寨四崖悬絶势不可攻【九域志磁州武安县有固镇镇武安西北至辽州三百余里】然寨中无水皆饮涧水在寨东约一里许宜令王逢进兵逼之絶其水道不过三日贼必弃寨遁去官军即可追蹑前十五里至青龙寨亦四崖悬絶水在寨外可以前法取也其东十五里则沁州城【沁州治沁源县汉上党谷逺县地沁七鸩翻】徳裕奏请诏示王逢文端又言都头王钊将万兵戍洺州刘稹既族薛茂卿又诛邢洺救援兵马使谈朝义兄弟三人钊自是疑惧稹遣使召之钊不肯入士卒皆哗噪钊必不为稹用但钊及士卒家属皆在潞州又士卒恐己降为官军所杀招之必不肯来惟有谕意于钊使引兵入潞州取稹事成之日许除别道节度使仍厚有赐与庶几肯从【几居依翻】徳裕奏请诏何敬潜遣人谕以此意刘稹年少懦弱【少诗照翻】押牙王协宅内兵马使李士贵用事专聚货财府库充溢而将士有功无赏由是人心离怨刘从谏妻裴氏冕之支孙也【裴冕相肃代两朝】忧稹将败其弟问典兵在山东欲召之使掌军政士贵恐问至夺已权且泄其姧状乃曰山东之事仰成于五舅【仰牛向翻裴问第五】若召之是无三州也乃止【三州邢洺磁】王协荐王钊为洺州都知兵马使钊得众心而多不遵使府约束同列髙元武安玉言其有贰心稹召之钊辞以到洺州未立少功实所慙恨乞留数月然后诣府许之王协请税商人每州遣军将一人主之名为税商实籍编户家赀【编户犹言编民也将即亮翻】至于什器无所遗皆估为绢匹十分取其二率髙其估民竭浮财及糗粮输之不能充皆忷忷不安【民财非地着转易以致利者为浮财糗去乆翻忷许拱翻】军将刘溪尤贪残刘从諌弃不用溪厚赂王协协以邢州富商最多命溪主之裴问所将兵号夜飞多富商子弟溪至悉拘其父兄军士诉于问问为之请【为于伪翻】溪不许以不逊语答之问怒密与麾下谋杀溪归国并告刺史崔嘏嘏从之丙子嘏问闭城斩城中大将四人请降于王元逵时髙元武在党山闻之亦降【党山恐当作尧山】先是使府赐洺州军士布人一端寻有帖以折冬赐【先悉荐翻以前所赐布折充冬赐折之舌翻】防税商军将至洺州王钊因人不安谓军士曰留后年少【少诗照翻】政非已出今仓库充实足支十年岂可不少散之【少诗沼翻】以慰劳苦之士使帖不可用也乃擅开仓库给士卒人绢一匹谷十二石士卒大喜钊遂闭城请降于何敬安玉在磁州闻二州降亦降于敬尧山都知兵马使魏元谈等降于王元逵元逵以其乆不下皆杀之八月辛夘镇魏奏邢洺磁三州降宰相入贺李徳裕曰昭义根本尽在山东三州降则上党不日有变矣上曰郭谊必枭刘稹以自赎徳裕曰诚如圣料上曰于今所宜先处者何事【处昌吕翻】徳裕请以卢止为三州留后　【考异曰旧纪传皆作正实录新纪传皆作止今从之】曰万一镇魏请占三州【占之赡翻】朝廷难于可否上从之诏山南东道兼昭义节度使卢钧乗驿赴镇潞人闻三州降大惧郭谊王协谋杀刘稹以自赎稹再从兄中军使匡周兼押牙【再从兄同曽祖从才用翻】谊患之言于稹曰十三郎在牙院【刘匡周第十三牙院押牙治事之所】诸将皆莫敢言事恐为十三郎所疑而获罪以此失山东今诚得十三郎不入则诸将始敢尽言采于众人必获长防稹召匡周谕之使称疾不入匡周怒曰我在院中故诸将不敢有异图我出院家必灭矣稹固请之匡周不得已弹指而出谊令稹所亲董可武说稹曰【说式芮翻】山东之叛事由五舅城中人人谁敢相保留后今欲何如【五舅谓裴问刘稹自为留后故称之】稹曰今城中尚有五万人且当闭门坚守耳可武曰非良防也留后不若束身归朝如张元益【元益事见二百四十六卷文宗开成三年】不失作刺史且以郭谊为留后俟得节之日徐奉太夫人及室家金帛归之东都不亦善乎【太夫人谓从谏妻裴氏】稹曰谊安肯如是可武曰可武已与之重誓必不负也乃引谊入稹与之密约既定乃白其母母曰归朝诚为佳事但恨已晩吾有弟不能保【谓裴问以邢州降也】安能保郭谊汝自图之稹乃素服出门以母命署谊都知兵马使王协已戒诸将列于外防谊拜谢稹己【巳犹毕也】出见诸将稹治装于内防【治直之翻】李士贵闻之帅后院兵数千攻谊【帅读曰率】谊叱之曰何不自取赏物乃欲与李士贵同死乎军士乃退共杀士贵谊易置将吏部署军士一夕俱定明日使董可武入谒稹曰请议公事稹曰何不言之可武曰恐惊太夫人乃引稹步出牙门至北宅【北宅昭义节度使别宅也在使宅之北故曰北宅】置酒作乐酒酣乃言今日之事欲全太尉一家【刘悟赠太尉】须留后自图去就则朝廷必垂矜闵稹曰如所言稹之心也可武遂前执其手崔度自后斩之因收稹宗族匡周以下至襁褓中子皆杀之【襁举两翻褓音保穆宗长庆初刘悟始帅昭义三世二十六年而灭】又杀刘从谏父子所厚善者张谷陈庭李仲京郭台王羽韩茂章茂实王渥贾庠等凡十二家并其子侄甥壻无遗仲京训之兄台行余之子羽涯之从孙茂章茂实约之子渥璠之子庠餗之子也甘露之乱仲京等亡归从谏从谏抚养之【李仲京等仅脱甘露之祸卒与刘从谏之族俱屠盖天聚而殱之也】凡军中有小嫌者谊日有所诛流血成泥乃函稹首遣使奉表及书降于王宰首过泽州刘公直举营恸哭亦降于宰乙未宰以状闻丙申宰相入贺李徳裕奏今不须复置邢洺磁留后【复扶又翻下同】但遣卢止宣慰三州及成徳魏博两道上曰郭谊宜如何处之徳裕曰刘稹騃孺子耳【处昌吕翻騃五骇翻痴也】阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃诏石雄将七千人入潞州以应謡言【謡言见上卷三年】杜悰以馈运不给谓谊等可赦上熟视不应徳裕曰今春泽潞未平太原复扰自非圣断坚定【断丁乱翻】二寇何由可平外议以为若在先朝赦之乆矣上曰卿不知文宗心地不与卿合安能议乎罢卢钧山南东道专为昭义节度使戊戌刘稹传首至京师诏昭义五州给复一年【复方目翻除其赋役也】军行所过州县免今年秋税昭义自刘从谏以来横増赋敛【横户孟翻敛力赡翻】悉从蠲免所籍土团并纵遣归农诸道将士有功者等级加赏郭谊既杀刘稹日望旌节既乆不闻问乃曰必移他镇于是阅鞍马治行装【治直之翻】及闻石雄将至惧失色雄至谊等参贺毕敕使张仲清曰郭都知告身来日当至【郭谊为昭义都知兵马使故称之】诸髙班告身在此晩牙来受之【诸髙班谓诸将凡方镇及州县率早晩两牙将校吏卒皆集】乃以河中兵环毬【河中兵石雄所统入潞州者环读如宦】晩牙谊等至唱名引入凡诸将桀拒官军者【下八翻】悉执送京师加何敬同平章事丁未诏刘从谏尸暴于潞州市三日石雄取其尸置毬斩剉之戊申加李徳裕太尉赵国公徳裕固辞上曰恨无官赏卿耳卿若不应得朕必不与卿初李徳裕以韩全义以来【徳宗遣韩全义讨呉少诚败于溵水】将帅出征屡败其弊有三一者诏令下军前日有三四【下户嫁翻】宰相多不与闻二者监军各以意见指挥军事将帅不得专进退三者毎军各有宦者为监使悉选军中骁勇数百为牙队其在阵战鬭者皆怯弱之士每战监使自有信旗【信旗者别为一旗军中视之以为进退监古衔翻使疏吏翻】乗髙立马以牙队自卫视军势小却辄引旗先走陈从而溃【陈读曰阵】徳裕乃与枢密使杨钦义刘行深议约敕监军不得预军政每兵千人听监使取十人自卫有功随例霑赏二枢密皆以为然白上行之自御回鹘至泽潞罢兵皆守此制自非中书进诏意更无它诏自中出者号令既简将帅得以施其谋略故所向有功【史因李徳裕之事而叙之以见唐中世之所以败武宗之所以胜】自用兵以来河北三镇每遣使者至京师李徳裕常面谕之曰河朔兵力虽彊不能自立须借朝廷官爵威命以安军情归语汝使【语牛倨翻使疏吏翻】与其使大将邀宣慰敕使以求官爵何如自奋忠义立功立事结知明主使恩出朝廷不亦荣乎且以耳目所及者言之李载义在幽州为国家尽忠平沧景【为于伪翻】及为军中所逐不失作节度使后镇太原位至宰相杨志诚遣大将遮敕使马求官及为军中所逐朝廷竟不赦其罪【事并见前纪】此二人祸福足以观矣徳裕复以其言白上【复扶又翻】上曰要当如此明告之由是三镇不敢有异志　九月诏以泽州河阳节度【用李徳裕三年之议也】　丁巳卢钧入潞州钧素寛厚爱人刘稹未平钧已领昭义节度【事见上卷三年】襄州士卒在行营者与潞人战常对陈钧之美【陈读曰阵】及赴镇入天井闗昭义散卒归之者钧皆厚抚之人情大洽昭义遂安刘稹将郭谊王协刘公直安全庆李道徳李佐尧刘武徳董可武等至京师皆斩之
　　臣光曰董重质之在淮西【事见宪宗纪】郭谊之在昭义呉元济刘稹如木偶人在伎儿之手耳【伎渠绮翻】彼二人始则劝人为乱终则卖主规利其死固有余罪然宪宗用之于前武宗诛之于后臣愚以为皆失之何则赏奸非义也杀降非信也失义与信何以为国昔汉光武待王郎刘盆子止于不死知其非力竭则不降故也樊崇徐宣王元牛邯之徒岂非助乱之人乎而光武不杀【事并见光武纪】盖以既受其降则不可复诛故也若既赦而复逃亡叛乱【复扶又翻下司】则其死固无辞矣如谊等免死流之逺方没齿不还可矣杀之非也
