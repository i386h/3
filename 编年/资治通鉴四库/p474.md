<!-- { "loadSidebar": true } -->
　　乐安王臧进屯荥阳王猛遣建威将军梁成洛州刺史邓羌击走之留羌镇金墉以辅国司马桓寅为农太守【猛为辅国将军以寅为司马】代羌戌陜城而还【秦初以洛州刺史镇陜今邓羌既进屯金墉故以桓寅代戌陜陜失冉翻】秦王坚以王猛为司徒録尚书事封平阳郡侯猛固辞曰今燕呉未平戎车方驾而始得一城即受三事之赏【三事三公也】若克殄二寇将何以加之坚曰茍不蹔抑朕心何以显卿谦光之美已诏有司权聴所守封爵酬庸【庸功也】其勉从朕命　二月癸酉袁真卒陈郡太守朱辅立真子瑾为建威将军豫州刺史以保寿春遣其子干之及司马爨亮如邺请命燕人以瑾为扬州刺史辅为荆州刺史【瑾渠吝翻】　三月秦王坚以吏部尚书权翼为尚书右仆射夏四月复以王猛为司徒録尚书事【复扶又翻下同】猛固辞乃止　燕秦皆遣兵助袁瑾大司马温遣督防竺瑶等御之燕兵先至瑶等与战于武丘破之【武丘即丘头文王平诸葛诞改曰武丘以旌武功杜佑曰丘头即颍州沈丘县】南顿太守桓石防克其南城【惠帝分汝南立南顿郡南城寿春南城也】石防温之弟子也　秦王坚复遣王猛督镇南将军杨安等十将步骑六万以伐燕　慕容令自度终不得免【度徒洛翻】密谋起兵沙城中讁戍士数千人令皆厚抚之【讁陟革翻】五月庚午令杀牙门孟妫城大涉圭惧请自效【姓谱涉姓也左传晋有大夫涉佗妫居为翻】令信之引置左右遂帅讁戌士东袭威徳城【威徳城即宇文涉夜于所居城也燕王皝改曰威徳城】杀城郎慕容仓据城部署遣人招东西诸戍翕然皆应之镇东将军勃海王亮镇龙城令将袭之其弟麟以告亮亮闭城拒守癸酉涉圭因侍直击令【令引涉圭置左右故得因侍直而击之】令单马走其党皆溃涉圭追令至薛黎泽擒而杀之诣龙城白亮亮为诛涉圭【为于伪翻】收令尸而葬之　六月乙夘秦王坚送王猛于灞上曰今委卿以关东之任当先破壶关平上党【魏收曰秦置上党郡治壶关城前汉治长子城董卓治壶关城慕容氏治安民城后迁壶关城】长驱取邺所谓疾雷不及掩耳【淮南子之言】吾当亲督万众继卿星发【星谓戴星而发行也】舟车粮运水陆俱进卿勿以为后虑也猛曰臣杖威灵奉成筭荡平残胡【荡徒朗翻】如风扫叶愿不烦銮舆亲犯尘雾但愿速敇所司部置鲜卑之所【言预为治舍以待其至】坚大悦　秋七月癸酉朔日有食之　秦王猛攻壶关杨安攻晋阳八月燕主暐命太傅上庸王评将中外精兵三十万以拒秦　【考异曰载记云四十万今从晋春秋】暐以秦寇为忧召散骑侍郎李凤【散悉亶翻骑竒寄翻下同】黄门侍郎梁琛中书侍郎乐嵩问曰秦兵众寡何如今大军既出秦能战乎凤曰秦国小兵弱非王师之敌景略常才又非太傅之比不足忧也【王猛字景略】琛嵩曰胜败在谋不在众寡秦远来为寇安肯不战且吾当用谋以求胜岂可冀其不战而已乎暐不悦王猛克壶关执上党太守南安王越所过郡县皆望风降附【降戸江翻】燕人大震黄门侍郎封孚问司徒长史申曰事将何如叹曰邺必亡矣吾属今兹将为秦虏然越得嵗而呉伐之卒受其祸【左传昭三十二年呉伐越史墨曰不及四十年越其有呉乎越得嵗而呉伐之必受其凶杜预注曰此年嵗在星纪星纪呉越之分也嵗星所在其国有福呉先用兵故反受其殃卒子恤翻】今福徳在燕【福徳在燕亦谓嵗星在燕分也后苻坚所谓昔吾燕亦犯嵗而防是也】秦虽得志而燕之复建不过一纪耳【为后燕复兴张本复扶又翻又如字】　大司马温自广陵帅众二万讨袁瑾以襄城太守刘波为淮南内史将五千人镇石头波隗之孙也【元帝之末刘隗避王敦之乱因北奔于后赵帅读曰率将即亮翻下同】癸丑温败瑾于寿春【败补迈翻】遂围之燕左卫将军孟髙将骑兵救瑾至淮北未渡防秦伐燕燕召髙还【还从宣翻又如字】　广汉妖贼李诈称汉归义侯势之子聚众万余人自称圣王年号凤凰【妖于骄翻】陇西人李髙诈称成主雄之子攻破涪城【涪音浮】逐梁州刺史杨亮九月益州刺史周楚遣子琼讨髙又使琼子梓潼太守虓讨皆平之【虓虚交翻】　秦杨安攻晋阳晋阳兵多粮足乆之未下王猛留屯骑校尉茍长戍壶关【茍长当作茍苌】引兵助安攻晋阳为地道使虎牙将军张蚝帅壮士数百潜入城中大呼斩关纳秦兵【呼绂处翻】辛巳猛安入晋阳执燕并州刺史东海王庄太傅评畏猛不敢进屯于潞川【水经注潞川在上党潞县北阚骃曰潞水即漳水也为冀州浸】冬十月辛亥猛留将军武都毛当戍晋阳进兵潞川与慕容评相持壬戍猛遣将军徐成觇燕军形要【形者见于外要者有诸中觇见其形未足以决胜负觇见其要则胜负之机决矣觇丑亷翻又丑艳翻】期以日中及昏而返猛怒将斩之邓羌请之曰今贼众我寡诘朝将战【杜预曰诘朝平旦也诘去吉翻朝如字】成大将也宜且宥之猛曰若不杀成军法不立羌固请曰成羌之郡将也【成葢为羌本郡太守将即亮翻下同】虽违期应斩羌愿与成効战以赎之【効战谓効力决战也】猛弗许羌怒还营严鼓勒兵将攻猛猛问其故羌曰受诏讨逺贼今有近贼自相杀欲先除之猛谓羌义而有勇使语之曰将军止吾今赦之成既免羌诣猛谢猛执其手曰吾试将军耳将军于郡将尚尔况国家乎吾不复忧贼矣【语牛倨翻复扶又翻】太傅评以猛悬军深入欲以持乆制之评为人贪鄙鄣固山泉鬻樵及水【山者樵之所仰泉者汲之所仰障固山泉使军士不得樵汲而鬻薪水以牟利】积钱帛如丘陵【贾公彦曰髙曰丘大阜曰陵】士卒怨愤莫有鬬志猛闻之笑曰慕容评真奴才虽亿兆之众不足畏况数十万乎吾今兹破之必矣乃遣游击将军郭庆帅骑五千夜从间道出评营后烧评辎重火见邺中【闲古苋翻重直用翻见贤遍翻潞川地形髙而近邺且火盛故邺中望而见之】燕主暐惧遣侍中兰伊让评曰王髙祖之子也【慕容廆庙号髙祖】当以宗庙社稷为忧奈何不抚战士而榷卖樵水专以货殖为心乎【榷古岳翻】府库之积朕与王共之何忧于贫若贼兵遂进家国丧亡【丧息浪翻】王持钱帛欲安所置之乃命悉以其钱帛散之军士【郦道元曰评鬻水与军人绢匹与水二石】且趋使战【趋读曰趣音趋玉翻】评大惧遣使请战于猛【使疏吏翻】甲子猛陈于渭源而誓之【按渭水不出潞县水经注有涅水出潞县西覆甑山或者渭字其涅字之误乎又按温公稽古録书王猛破评于清原杜预曰河东闻喜县北有清原其地又与潞川相逺姑存疑以待知者杜佑通典作潞源阵读曰阵下同】曰王景略受国厚恩任兼内外今与诸君深入贼地当竭力致死有进无退共立大功以报国家受爵明君之朝称觞父母之室不亦美乎【受爵明君之朝谓有功而受赏于朝也称觞父母之室谓受赏而归举酒为父母寿也朝直遥翻】众皆踊跃破釡弃粮大呼竞进【呼火故翻】猛望燕兵之众谓邓羌曰今日之事非将军不能破勍敌【勍渠京翻】成败之机在兹一举将军勉之羌曰若能以司见与者公勿以为忧猛曰此非吾所及也必以安定太守万户侯相处【秦雍州刺史治安定安定在秦中为大郡处昌吕翻】羌不悦而退俄而兵交猛召羌羌寝不应猛驰就许之羌乃大饮帐中与张蚝徐成等跨马运矛驰赴燕陈出入数四旁若无人所杀伤数百及日中燕兵大败俘斩五万余人乘胜追击所杀及降者又十万余人【降戸江翻】评单骑走还邺
　　崔鸿曰邓羌请郡将以挠法徇私也【挠奴教翻又女巧翻】勒兵欲攻王猛无上也临战豫求司邀君也有此三者罪孰大焉猛能容其所短收其所长若驯猛虎驭悍马以成大功诗曰采葑采菲无以下体【诗谷风之辞毛氏曰葑须也菲芴也下体根茎也郑氏曰此二菜者蔓菁与葍之类也皆上下可食然而其根有美时有恶时采之者不可以根恶时并弃其叶陆玑草木疏曰葑芜菁也菲蒠菜郭璞曰葑菘菜也江南有菘江北有蔓菁相似而异菲芴土瓜也蒠菜似芜菁华紫赤色可食葍大叶白华根如指色白可食葍方六翻】猛之谓矣
