<!-- { "loadSidebar": true } -->
　　五年春正月乙夘以尚书左仆射萧渊藻为中衞将军丹阳尹何敬容为尚书令吏部尚书张纉为仆射纉策之子也【张策帝舅也佐帝创业】自晋宋以来宰相皆以文义自逸敬容独勤簿领日旰不休为时俗所嗤鄙【旰古按翻嗤丑之翻】自徐勉周舍既卒【普通五年周舍卒大同元年徐勉卒卒子恤翻】当权要者外朝则何敬容内省则朱异【三公卿监尚书为外朝官门下省为内省朝直遥翻异羊至翻】敬容质慤无文以纲维为己任异善伺人主意为阿防用事三十年广纳货赂欺罔视聴逺近莫不忿疾园宅玩好饮膳声色穷一时之盛毎休下【休沐之日自省中出还私第为休下伺相吏翻好呼到翻下遐嫁翻】车马填门唯王承王稚及褚翔不往承稚之子【王暕俭之子帝用之官至侍中尚书仆射】翔渊之曽孙也【禇渊萧齐佐命】　丁巳御史中丞参礼仪事贺琛奏南北二郊及籍田往还并宜御辇不复乗辂诏从之祀宗庙仍乗玉辇【驾马为辂驾人为辇】琛玚之弟子也【贺玚以儒学进玚雉杏翻又音畅】　辛酉东魏以尚书令孙腾为司徒　辛未上祀南郊　魏丞相泰于行台置学取丞郎府佐徳行明敏者充学生【行下孟翻】悉令旦治公务晚就讲习【时就学者茍能以其所治之事质之于经有所感发此其所学之进又岂萤窻雪案搜经摘者所能及邪治直之翻】　东魏丞相欢【欢以沙苑之败求自贬既复其官史复以丞相书之】以徐州刺史房谟广平太守羊敦广宗太守窦瑗【广宗县汉属钜鹿郡后属安平国后魏太和二十一年立广宗郡东魏属司州瑗于眷反】平原太守许惇有政绩清能与诸刺史书褒称谟等以劝之　夏五月甲戍东魏立丞相欢女为皇后乙亥大赦　魏以开府仪同三司李弼为司空　秋七月以扶风王孚为太尉　九月甲子东魏发畿内十万人城邺四十日罢冬十月癸亥以新宫成大赦改元兴和魏置纸笔于阳武门外以求得失　十一月乙亥东
　　魏使散骑常侍王元景魏收来聘　东魏人以正光厯浸差【魏行正光厯见一百四十九卷普通三年】命校书郎李业兴更加脩正【杜佑曰汉之兰台及后汉东观皆藏书之室当时文学之士使讐校于其中故有校书之职盖有校书之任而未为官也故以郎居其任则谓之校书郎以郎中居其任则谓之校书郎中至后魏始置秘书校书郎】以甲子为元号曰兴光厯既成行之　散骑常侍朱异奏顷来置州稍广而小大不伦请分为五品其位秩髙卑参僚多少皆以是为差【参僚即参佐】诏从之于是上品二十州次品十州次品八州次品二十三州下品二十一州时上方事征伐恢拓境宇北逾淮汝东距彭城西开牂牁【牂牁音臧哥】南平俚洞【交广界表俚人依阻深险各自为洞俚音里】纷纶甚众故异请分之其下品皆异国之人徒有州名而无土地或因荒徼之民所居村落置州及郡县刺史守令皆用彼人为之【就彼土以土人为之徼吉吊翻】尚书不能悉领山川险逺职贡罕通五品之外又有二十余州不知处所凡一百七州又以边境镇戌虽领民不多欲重其将帅皆建为郡或一人领二三郡太守州郡虽多而户口日耗矣【务广地者荒贪人有者残信哉将即亮翻帅所类翻】　魏自西迁以来礼乐散逸丞相泰命左仆射周恵达吏部郎中北海唐瑾损益旧章至是稍备【瑾渠吝翻】
　　六年春正月壬申东魏以广平公库狄干为太保　丁丑东魏主入新宫【东魏作新宫于邺见上卷大同元年】大赦　魏扶风王孚卒　二月己亥上耕籍田　魏铸五铢钱　东魏大行台侯景出三鵶【杜佑曰三鵶在今汝州鲁阳县西南十九里有平髙城周以御齐髙齐于县东北十七里置鲁城以御周】将复荆州【三年西魏乗沙苑之败取荆州】魏丞相泰遣李弼独孤信各将五千骑出武闗景乃还【将即亮翻骑竒寄翻】魏文后既为尼居别宫【大通四年魏废文后为尼尼女夷翻】悼后犹忌之乃以其子武都王戊为秦州刺史使文后随之官魏主虽限以大计【谓以国事废乙弗而立柔然女也】而恩好不忘【好呼到反】宻令养发有追还之意【养羊尚翻】防柔然举国渡河南侵【渡河南侵灵夏】时颇有言柔然以悼后故兴师者帝曰岂有兴百万之众为一女子邪【为于伪翻】虽然致人此言朕亦何顔以见将师【将即亮翻帅所类翻】乃遣中常侍曹宠赍手敕赐文后自尽文后泣谓宠曰愿至尊千万嵗天下康宁死无恨也遂自杀凿麦积崖而之号曰寂陵夏丞相泰召诸军屯沙苑以备柔然右仆射周恵达发士马守京城堑诸街巷召雍州刺史王罴议之【堑七艶翻雍于用翻】罴不应召谓使者曰若蠕蠕至渭北者王罴自帅乡里破之【王罴京兆人使所吏翻蠕人兖翻帅读曰率】不烦国家兵马何为天子城中作如此惊扰由周家小儿恇怯致此【恇去王翻】柔然至夏州而退未防悼后遇疾殂【防居岂翻】　五月乙酉魏行台宫延和陕州刺史宫延庆降于东魏【陕式冉翻降户江翻】东魏以河北马场为义州以处之【按杜佑通典卫州汲郡古牧野之地魏孝文帝太和十七年徙代畜于石济之西故有河北马场魏收志是时置义州治汲郡陈城领五城义宁新安渑池恒农宜阳金门郡五代志汲郡汲县东魏置义州侨置七郡二十八县则七郡皆侨置于汲县界又据朱元旭时分河内汲郡二郡界扶风之地立义州以置闗西归正之民后周武帝灭齐改义州为衞州治汲处昌吕翻】　东魏阳州武公髙永乐卒【据北齐书髙永乐封阳州县公】　閠月丁丑朔日有食之　己丑东魏封皇兄景植为宜阳王皇弟威为清河王谦为颍川王　六月壬子东魏华山王鸷卒【二年东魏以鸷为大司马华户化翻】秋七月丁亥东魏使兼散骑常侍李象等来聘　八月戊午大赦　戊戌司空表昻卒遗疏不受赠諡敕诸子勿上行状及立铭志【行状状其平生之行实上之于朝以请諡铭志立碑于墓以后洪适曰东汉自路都尉始建墓阙盖表阡碑铭之滥觞也有文而于今则自谒者景君墓表始君以安帝元初元年卒齐穆妃议立石志王俭以为非礼经所出元嘉中顔延之軰为之遂相祖述尔任昉作文章縁起又云墓碑自晋始予考郦氏水经所载汉刻已不少后魏与齐梁时相先后也岂碑碣多在北方南人未之见乎然郭林宗云林宗既同志者立碑蔡邕为其文谓卢植曰吾为碑铭多矣唯郭有道无愧色史称王俭晋宋以来故事该忆无遗范书所载岂不知之今汉人旧刻犹存数十百碑云始于晋宋非也行下孟翻上时掌翻】上不许赠本官諡穆正公　冬十一月魏太师念贤卒　吐谷浑自莫折念生之乱不通于魏伏连筹卒子夸吕立始称可汗居伏俟城【五代志隋破吐谷浑以伏俟城置西海郡其地有西王母石窟青海盐池即在汉金城郡临羗县西北塞外王莽受卑和羗所献地置西海郡者也北史伏俟城在青海西十五里吐从暾入声谷音浴可从刋入声汗音寒】其地东西三千里南北千余里官有王公仆射尚书郎中将军之号是嵗始遣使假道柔然聘于东魏【使疏吏反】
　　七年春正月辛巳上祀南郊大赦辛丑祀明堂　宕昌王梁仚定为其下所杀弟弥定立【宕徒浪翻仚许延翻考异曰梁帝纪作弥泰今从典略】二月乙巳以弥定为河梁二州刺史宕昌王辛亥上耕籍田【籍秦昔翻】　魏幽州刺史顺阳王仲景坐事赐死【西魏无幽州意豳州也】　三月魏夏州刺史刘平伏据上郡反【魏收志上郡属东夏州领石门因城县隋志延安郡有因城县夏户雅翻】大都督于谨讨禽之　夏五月遣兼散骑常侍明少遐等聘于东魏秋七月己夘东魏宜阳王景植卒　魏以侍中宇文测为大都督行汾州事【五代志龙泉郡后周置汾州隋改隰州治隰川县】测深之兄也为政简恵得士民心地接东魏【隰川东接东魏晋州界】东魏人数来冦抄测禽获之命解缚引与相见为设酒殽待以客礼【数所角翻抄楚交翻为于伪翻】并给粮饩【饩许气翻】衞送出境东魏人大慙不复为冦【复扶又翻】汾晋之间遂通庆吊时论称之或告测交通境外者丞相泰怒曰测为我安边我知其志何得间我骨肉【间古苋翻】命斩之　魏丞相泰欲革易时政为彊国富民之灋大行台度支尚书兼司农卿苏绰尽其智能賛成其事减官员置二长【度徒洛翻长知两翻下令长同】并置屯田以资军国又为六条诏书九月始奏行之一曰清心二曰敦教化三曰尽地利四曰擢贤良五曰恤狱讼六曰均赋役泰甚重之尝置诸坐右【坐徂卧翻】又令百司习诵之其牧守令长非通六条及计帐不得居官【守式又翻计帐见上卷大同元年】　东魏诏羣官于麟趾阁议定灋制谓之麟趾格冬十月甲寅颁行之　乙巳东魏发夫五万筑漳濵堰三十五日罢　十一月丙戍东魏以彭城王韶为大尉度支尚书胡僧敬为司空僧敬名防以字行国珍之兄孙东魏主之舅也【胡国珍灵后之父】　十二月东魏遣兼散骑常侍李骞来聘交趾李贲世为豪右仕不得志有并韶者富于词藻诣选求官吏部尚书蔡撙以并姓无前贤除广阳门郎【广阳门建康城西面南头苐一门姓谱并府盈翻撙祖本翻】韶耻之贲与韶还乡里防交州刺史武林侯谘以刻暴失众心【沈约志永平郡有武林县宋文帝立永平晋穆帝升平五年分苍梧立】时贲监徳州【五代志日南郡梁置徳州监工衘翻】因连结数州豪杰俱反谘输贿于贲奔还广州上遣谘与髙州刺史孙冏新州刺史卢子雄将兵击之【五代志梁大通中割畨州合浦县立髙州在隋海康县界端州新兴县梁立新州将即亮翻】谘恢之子也【鄱阳王恢上之弟也】　是嵗魏又益新制十二条【宇文泰前已行二十四条今又益十二条故曰新制】　东魏丞相欢以诸州调绢不依旧式【调徒钓翻谓尺度不依旧式也】民甚苦之奏令悉以四十尺为匹魏自丧乱以来【谓孝昌以来也丧息浪翻】农商失业六镇之民相帅内徙就食齐晋欢因之以成霸业【事见一百五十五卷中大通三年四年齐晋直谓春秋列国大界帅读曰率】东西分裂连年战争河南州郡鞠为茂草【小弁之诗曰踧踧周道鞠为茂革注云鞠穷也】公私困竭民多饿死欢命诸州濵河及津梁【凡江河济渡之处皆曰津横絶水为桥以通往来曰梁】皆置仓积谷以相转漕供军旅备饥馑又于幽瀛沧青四州傍海煑盐军国之费【傍步浪翻】粗得周赡【粗坐五翻赡而艶翻】至是东方连嵗大稔谷斛至九钱山东之民稍复苏息矣【史言髙欢于兵荒之余能纾民力复扶又翻又如字】　东魏尚书令髙澄尚静帝妹冯翊长公主生子孝琬朝贵贺之【长知两翻朝直遥翻】澄曰此至尊之甥先贺至尊三日帝幸其第赐锦防布绢万匹于是诸贵竞致礼遗【遗于季反】货满十室　东魏临淮王孝友表曰令制百家为族二十五家为闾五家为比百家之内有帅二十五徴发皆免苦乐不均羊少狼多复有蚕食【使狼将羊羊虽众终为狼所噬况羊少而狼多乎喻族帅并縁侵渔闾帅闾帅又侵渔比帅比帅又浸渔其所领四家也比毘至翻帅所类翻乐音洛少诗沼翻复扶又翻】此之为久矣京邑诸坊或七八百家唯一里正二史庻事无阙而况外州乎请依旧置三正之名不改【三正即李冲建议所置三长】而毎闾止为二比计族省十一丁赀绢畨兵所益甚多事下尚书寝不行【赀绢谓讨赀输绢畨兵谓畨代为兵下遐嫁翻】　安成望族刘敬躬以妖术惑众人多信之【妖于骄翻　考异曰南史作敬官今从梁书】
