<!-- { "loadSidebar": true } -->
　　辅国有杀张后之功不欲显诛之壬戍夜盗入其第窃辅国之首及一臂而去　【考异曰旧传云盗杀李辅国擕首臂而去统纪曰辅国悖于明皇上在东宫闻而颇怒及践阼辅国又立功难于显戮密令人刺之断其首弃之圂中又断其右臂驰祭泰陵中外莫测后杭州刺史杜济话于人曰尝识一武人为牙门将曰某即害尚父者今从旧传】勑有司捕盗遣中使存问其家为刻木首葬之【为于伪翻】仍赠太傅【太三公】　丙寅上命仆固懐恩与母妻俱诣行营【时登里与懐恩之女俱来故使懐恩母妻诣行营以亲结之】雍王适至陜州回纥可汗屯于河北【雍于用翻适古活翻陜失冉翻纥下没翻可从刋入声汗音寒陜州之河北也括地志曰陜州河北县本汉大阳县天寳元年太守李齐物开三门以利漕运得古刃有篆文曰平陆因更名平陆县】适与僚属从数十骑往见之可汗责适不拜舞药子昻对以礼不当然回纥将军车鼻曰唐天子与可汗约为兄弟可汗与雍王叔父也何得不拜舞子昂曰雍王天子长子今为元帅【骑奇计翻长知两翻帅所类翻】安有中国储君向外国可汗拜舞乎且两宫在殡【两宫谓上皇先帝时皆未葬】不应舞蹈力争久之车鼻遂引子昂魏琚韦少华李进各鞭一百以适年少未谙事遣归营【应于陵翻少诗照翻谙乌含翻考异曰代宗实录云雍王恭行诏命辞色不屈虏亦不敢失礼时人难之时官军合围将诛无礼王以东略之故止之又曰防中数万人骇愕失色雍王正色叱之可汗遂退建中实录曰上坚立不屈此盖史官虗美耳今从旧回纥传】琚少华一夕而死戊辰诸军发陜州仆固懐恩与回纥左杀为前锋陜西节度使郭英乂【方镇表上元元年改陜虢华节度为陜西节度使使疏吏翻】神策观军容使鱼朝恩为殿【殿丁练翻】自渑池入【渑弥兖翻】潞泽节度使李抱玉自河阳入河南等道副元帅李光弼自陈留入【分道并入以攻洛阳】雍王留陜州　【考异曰代宗实录戊辰元帅雍王帅仆固懐恩等诸军及回纥兵马进陜州东讨留英乂朝恩为后殿是日又诏河东道节度使自泽州路入今从唐厯及旧朝义传】辛未懐恩等军于同轨【河南永寜县后周之同轨县地有同轨城】史朝义闻官军将至谋于诸将阿史那承庆曰唐若独与汉兵来宜悉众与战若与回纥俱来其锋不可当宜退守河阳以避之朝义不从【朝直遥翻诸将即亮翻纥下没翻】壬申官军至洛阳北郊分兵取懐州癸酉防之【去年邙山之败河阳懐州皆陷于贼洛阳北郊在邙山外】乙亥官军陈于横水【按旧书横水在洛阳北郊金人疆域圗孟津县有横水店陈读曰阵下恩陈陈于贼陈陈亦同】贼众数万立栅自固懐恩陈于西原以当之遣骁骑及回纥并南山出栅东北【骁坚尧翻骑奇计翻并步浪翻栅测革翻】表里合击大破之朝义悉其精兵十万救之陈于昭觉寺官军骤击之杀伤甚众而贼陈不动鱼朝恩遣射生五百人力战贼虽多死者陈亦如初镇西节度使马璘曰事急矣【犯陈而不能陷引退必败故曰事急使疏吏翻璘离珍翻】遂单骑奋击夺贼两牌【牌古谓之楯晋宋之间谓之彭排南方以皮编竹为之以捍敌北人以木为之左传乐祁以扬楯贾祸盖北方之用木也尚矣】突入万众中贼左右披靡【披普彼翻】大军乘之而入贼众大败转战于石榴园老君庙贼又败人马相蹂践填尚书谷【蹂人九翻尚辰羊翻】斩首六万级捕虏二万人朝义将轻骑数百东走【将即亮翻又音如字下等将同】懐恩进克东京及河阳城获其中书令许叔冀王伷等【伷音胄】承制释之懐恩留回纥可汗营于河阳使其子右厢兵马使玚及朔方兵马使髙辅成帅步骑万余乗胜逐朝义【纥下没翻可从刋入声汗音寒使疏吏翻玚音畅又雉杏翻帅读曰率下同骑奇计翻朝直遥翻】至郑州再战皆防朝义至汴州其陈留节度使张献诚闭门拒之朝义奔濮州献城开门出降【汴皮面翻濮博木翻降户刚翻下同】回纥入东京肆行杀略死者万计火累旬不灭朔方神策军亦以东京郑汴汝州皆为贼境所过虏掠三月乃已【使郭李为帅安有是祸邪】比屋荡尽士民皆衣纸【比毗必翻又毗至翻衣于既翻】回纥悉置所掠寳货于河阳留其将安恪守之十一月丁丑露布至京师朝义自濮州北度河懐恩进攻滑州防之追败朝义于衞州【将即亮翻败补迈翻】朝义睢阳节度使田承嗣等将兵四万余人与朝义合复来拒战【睢音虽嗣祥吏翻复扶又翻】仆固玚击破之长驱至昌乐东朝义帅魏州兵来战又败走【昌乐汉古县属魏州后唐避讳改为南乐乐音洛帅读曰率】于是邺郡节度使薛嵩以相卫洺邢四州降于陈郑泽潞节度使李抱玉恒阳节度使张忠志以赵恒深定易五州降于河东节度使辛云京【洺音名恒户登翻　考异曰旧懐恩传云嵩以相卫洺邢赵州降于李抱玉李寳臣以深恒定易四州降于云京代宗实录曰张忠志以赵定深恒易五州归顺又曰史思明授忠志恒赵节度使今从旧王武俊传】嵩楚玉之子也【楚玉薛讷之弟】抱玉等已进军入其营按其部伍嵩等皆受代居无何仆固懐恩皆令复位由是抱玉云京疑懐恩有贰心各表言之朝廷密为之备懐恩亦上疏自理上慰勉之【令力丁翻朝直遥翻上时掌翻疏所去翻】辛巳制东京及河南北受伪官者一切不问【为青冀魏幽各据所有州县以传世张本】　己丑以户部侍郎刘晏兼河南道水陆转运都使【睿宗先天二年以李杰为陜州刺史充水陆运使水陆运使自此始也至开元二年间以杰除河南少尹充水陆运使天寳十二载陜郡太守崔无诐充使杨国忠充使水陆转运都使始此】丁酉以张忠志为成徳军节度使统恒赵深定易五州赐姓李名寳臣初辛云京引兵将出井陉常山禆将王武俊说寳臣曰今河东兵精锐出境逺闘不可敌也且吾以寡当众以曲遇直战则必离守则必溃公其圗之寳臣乃撤守备举五州来降及复为节度使以武俊之策为善【说式芮翻复扶又翻】擢为先锋兵马使武俊本契丹也初名没诺干【为王武俊夷张氏得成徳张本契欺讫翻又音吃】郭子仪以仆固懐恩有平河朔功请以副元帅让之己亥以懐恩为河北副元帅加左仆射兼中书令单于镇北大都防朔方节度使史朝义走至贝州与其大将薛忠义等两节度合仆固玚追之至临清【临清汉清渊县后魏改曰临清唐属贝州九域志在魏州北一百五十里】朝义自衡水引兵三万还攻之玚设伏击走之回纥又至官军益振遂逐之大战于下博东南【下博汉县时属深州】贼大败积尸拥流而下朝义奔莫州　【考异曰河洛春秋曰朝义战败走归范阳途经衡水仆固玚领蕃汉兵一十五万追及朝义接战败之是夏涉秋苦雨陂湖流注河东兵马使李竭诚成德军将李令崇咸统精兵亦革靣来王竞为犄角其漳河及诸津渡船悉是虏获朝义遣人致命竟不应续令散雇舟船并皆掠尽四路俱絶诸将或请战或请降朝义不恱田承嗣上疏与朝义曰臣闻兵势两均成败由将众寡不敌全灭在权昔刘主破于白帝曹公败于赤壁陆逊黄盖皆以权道取之今部统之师皆自疲顿主客势倍劳逸力殊若驱而令战未见其利请用车五十乗于古夏康王城北作三个车营车上皆设棚排倒戈为御毎车甲士二人持兵而伏随军子女罗于帐中每营辎重分列其次营后选二万人布偃月阵凡敌众我寡则设此阵左右有险亦设此阵左右奇军亦设此阵各令猛将主之左者东南行右者西南行令去车营十里余营前选精卒五千人雁行阵使之接战不胜则退于偃月阵后前军既却敌必至车营爱其珍玩必将攻取候其兵縦阵势已分然后桴鼔齐鸣前后俱至貔貅奋勇卤楯争先左军西行右军东迈皆取古城之南令首尾相属伏兵之料敌必惊后军之来自然断絶前后既不相救中军又遇精兵服色相乱不败何待令文景义主左军逹干义感主右军足下自主中军若其不捷老臣请以弱卒五千为足下吞之朝义覧疏大恱因用其计官军败绩防师三千余级仆固玚大震退师数十里由是朝义得达莫州朝义既败官军威声复振凡所追集人莫已违鸠集舟舫并连牌栰先济辎重兼及老弱方以军南行若有攻击仆固玚令吏士各顾所部以抗其锋朝义乃整师徒一时北济仆固玚亦连船舰宵济趋之今从旧懐恩传】懐恩都知兵马使薛兼训兵马使郝庭玉与田神功辛云京防于下博进围朝义于莫州青淄节度使侯希逸继至　十二月庚申初以太祖配天地【高祖武徳元年制每歳圎丘方丘之祀以太祖景皇帝配髙宗干封二年以高祖太宗并配是时太常卿杜鸿渐等议以神尧为受命之主非始封之君不得为太祖以配天也太祖景皇帝始受封于唐即殷之契周之后稷也请以郊配天地从之】
　　代宗睿文孝武皇帝上之上
　　【初名俶后改名豫肃宗长子也登遐之后议上庙号曰世宗避太宗讳改曰代宗】
　　广德元年【是年七月方改元事见下卷】春正月己卯追諡吴太后曰章敬皇后【呉太后上生母也】　癸未以国子祭酒刘晏为吏部尚书同平章事度支等使如故　初来瑱在襄阳程元振有所请托不从及为相【去年加来瑱同平章事】元振譛瑱言涉不顺王仲升在贼中以屈服得全贼平得归与元振善奏瑱与贼合谋致仲升陷贼壬寅瑱坐削官爵流播州赐死于路由是藩镇皆切齿于元振【为诸镇忌程元振不敢勤王张本】史朝义屡出战皆败田承嗣说朝义令亲往幽州发
