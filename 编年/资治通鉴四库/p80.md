<!-- { "loadSidebar": true } -->
　　建元元年【自古帝王未有年号始起于此贡父曰封禅书云其后三年有司言元宜以天瑞命不宜以一二推所谓其后三年者盖尽元狩六年至元鼎三年也然元鼎四年方得寳鼎又无縁先三年称之以此而言自元鼎以前之年皆有司所追命其实年号之起在元鼎故元封改元则始有诏书也】冬十月诏举贤良方正直言极谏之士上亲防问以古今治道对者百余人广川董仲舒对曰道者所繇适于治之路也【师古曰繇从也适往也治直吏翻繇古由字】仁义礼乐皆其具也故圣王已没而子孙长久安宁数百嵗此皆礼乐教化之功也夫人君莫不欲安存而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补敝明文武之功业周道粲然复兴【复扶又翻】此夙夜不懈行善之所致也孔子曰人能道非道人【师古曰论语载孔子之言也言明智之人则能行道内无其质非道所化】故治乱废兴在于己非天降命不可得反其所操持誖谬失其统也【操千髙翻下同】为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者【奸音干犯也】是以隂阳调而风雨时羣生和而万民殖诸福之物可致之祥莫不毕至而王道终矣孔子曰鳯鸟不至河不出图吾己矣夫【论语载孔子之言】自悲可致此物而身卑贱不得致也【师古曰鳯鸟河图皆王者之瑞仲尼自叹有徳无位故不至也】今陛下贵为天子富有四海居得致之位操可致之势又有能致之资行髙而恩厚知明而意美爱民而好士可谓谊主矣【行下孟翻知读曰智好呼到翻】然而天地未应而美祥莫至者何也凡以教化不立而万民不正也夫万民之从利也如水之走下【走音奏】不以教化隄防之不能止也古之王者明于此故南面而治天下【治直之翻】莫不以教化为大务立太学以教于国设庠序以化于邑【学记曰古之教者家有塾党有庠遂有序国有学也】渐民以仁摩民以义【渐音沾谓浸润之也摩谓砥厉之也】节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之【去羌吕翻】复脩教化而崇起之【复扶又翻】教化己明习俗己成子孙循之【师古曰循顺也顺而行之】行五六百嵗尚未败也秦灭先圣之道为茍且之治故立十四年而亡【自始皇初并天下数之至亡十四年】其遗毒余烈至今未灭使习俗薄恶人民嚚顽抵冒殊扞熟烂如此之甚者也【文頴曰扞突也师古曰口不道忠信之言为嚚心不则徳义之经为顽抵触也冒犯也殊絶也扞拒也嚚鱼巾翻冒如字又莫克翻】窃譬之琴瑟不调甚者必解而更张之乃可鼓也为政而不行甚者必变而更化之乃可理也故汉得天下以来常欲治而至今不可善治者失之于当更化而不更化也【更工衡翻】臣闻圣王之治天下也【自此以下系第二防】少则习之学长则材诸位【谓授之位以试其材少诗沼翻长知两翻】爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年【尔雅释名囹领也圄御也领録囚徒禁御也礼记正义崇精问曰狱周曰园土殷曰羑里夏曰均台囹圄何代之狱焦氏答曰月令秦书则狱名也汉曰若卢魏曰司空是也】此亦教化之渐而仁谊之流非独伤肌肤之效也【渐子防翻】至秦则不然师申商之法【申不害商鞅也】行韩非之説憎帝王之道以贪狼为俗【师古曰狼性皆贪故谓贪者为贪狼也】诛名而不察实【师古曰诛责也】为善者不必免而犯恶者未必刑也是以百官皆饰虚辞而不顾实外有事君之礼内有背上之心造伪饰诈趋利无耻【背蒲妹翻趋七喻翻】是以刑者甚众死者相望而奸不息俗化使然也今陛下并有天下莫不率服而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在于他在乎加之意而已【师古曰曽子之书也曽子曽参】愿陛下因用所闻设诚于内而致行之则三王何异哉夫不素养士而欲求贤譬犹不琢玉而求文采也故养士之大者莫大虖太学太学者贤士之所闗也【师古曰闗由也】教化之本原也今以一郡一国之众对亡应书者【师古曰书谓举贤良文学之诏书亡古无字通下同】是王道往往而絶也臣愿陛下兴太学置明师以养天下之士数考问以尽其材【数所角翻】则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流【帅所类翻】今吏既亡教训于下或不承用主上之灋暴虐百姓与奸为市【师古曰言小吏有为奸欺者守令不举乃反与交易求利也】贫穷孤弱寃苦失职甚不称陛下之意是以隂阳错缪氛气充塞【称尺证翻塞悉则翻】羣生寡遂黎民未济皆长吏不明使至于此也夫长吏多出于郎中中郎吏二千石子弟选郎吏又以富訾未必贤也【长知两翻訾读曰赀】且古所谓功者以任官称职为差非谓积日累久也故小材虽累日不离于小官贤材虽未久不害为辅佐【师古曰害犹妨也离力智翻】是以有司竭力尽知务治其业而以赴功【知读曰智治直之翻】今则不然累日以取贵积久以致官是以防耻贸乱贤不肖浑殽未得其真【贸音茂浑户本翻】臣愚以为使诸列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罚夫如是诸吏二千石皆尽心于求贤天下之士可得而官使也【授之以官而任使之】徧得天下之贤人则三王之盛易为【易以豉翻】而尧舜之名可及也毋以日月为功实试贤能为上量材而授官録徳而定位【量音良师古曰録谓存视也】则防耻殊路贤不肖异处矣臣闻众少成多积小致钜【自此以下系第三防师古曰钜大也】故圣人莫不以晻致明【晻古暗字】以微致显是以尧发于诸侯舜兴虖深山【师古曰尧谓从唐侯升天子之位孟康曰舜耕于歴山】非一日而显也盖有渐以致之矣言出于己不可塞也行发于身不可掩也言行治之大者君子之所以动天地也【塞悉则翻行下孟翻】故尽小者大慎微者着【师古曰能尽众小则致髙大能谨于微则其善着明也】积善在身犹长日加益而人不知也【师古曰长言身形之脩短自幼及壮也】积恶在身犹火销膏而人不见也此唐虞之所以得令名而桀纣之可为悼惧者也夫乐而不乱复而不厌者谓之道【乐音洛师古曰复谓反覆行之也音扶目翻】道者万世亡敝敝者道之失也【师古曰言有敝非道由失道故有敝亡古无字通下同】先王之道必有偏而不起之处故政有眊而不行【眊莫报翻不明也】举其偏者以补其敝而已矣三王之道所祖不同非其相反将以捄溢扶衰所遭之变然也【捄与救同】故孔子曰无为而治者其舜乎改正朔易服色以顺天命而已其余尽循尧道何更为哉【更工衡翻】故王者有改制之名亡变道之实然夏尚忠殷尚敬周尚文者所继之捄当用此也【师古曰继谓所受先代之次也捄谓救其敝也】孔子曰殷因于夏礼所损益可知也周因于殷礼所损益可知也其或继周者虽百世可知也【师古曰论语载孔子之言谓忠敬与文因循为教立政垂则不逺此也】此言百王之用以此三者矣夏因于虞而独不言所损益者其道一而所上同也道之大原出于天天不变道亦不变是以禹继舜舜继尧三圣相受而守一道亡捄敝之政也【师古曰言政和平不须救弊也】故不言其所损益也繇是观之继治世者其道同继乱世者其道变今汉继大乱之后若宜少损周之文致【师古曰致至极也贡父曰致当属下句少诗沼翻】用夏之忠者夫古之天下亦今之天下共是天下以古凖今壹何不相逮之逺也安所缪盭而陵夷若是【盭古戾字师古曰安焉也】意者有所失于古之道与有所诡于天之理与【诡违也异也与欤同】夫天亦有所分予予之齿者去其角傅其翼者两其足【师古曰谓牛无上齿则有角其余无角者则有上齿傅着也言鸟不四足分扶问翻予读曰与去羌吕翻傅读曰附】是所受大者不得取小也古之所予禄者不食于力不动于末【师古曰末谓工商之业】是亦受大者不得取小与天同意者也夫己受大又取小天不能足而况人虖此民之所以嚣嚣苦不足也【嚣音敖嚣嚣众怨愁声也】身宠而载髙位【载乗也】家温而食厚禄因乗富贵之资力以与民争利于下民安能如之哉民日削月朘【孟康曰朘音揎谓转踧也苏林曰朘音携石俗语谓朒为朘缩师古曰孟説是也揎音宣踧音子六翻】寖以大穷富者奢侈羡溢【羡饶也读与衍同音弋战翻】贫者穷急愁苦民不乐生安能避罪此刑罚之所以蕃【乐音洛师古曰蕃多也音扶元翻】而奸邪不可胜者也天子大夫者下民之所视效逺方之所四面而内望也近者视而放之【师古曰放依也音甫往翻】逺者望而效之岂可以居贤人之位而为庶人行哉【行下孟翻下同】夫皇皇求财利常恐乏匮者庶人之意也皇皇求仁义常恐不能化民者大夫之意也【皇皇急速也】易曰负且乗致寇至【此易解卦六三之辞也】乗车者君子之位也负担者小人之事也此言居君子之位而为庶人之行者患祸必至也若居君子之位当君子之行则舍公仪休之相鲁无可为者矣【公仪休相鲁之其家见织帛怒而出其妻食于舍而茹葵愠而拔其葵曰吾巳食禄而夺园夫红女利乎舍读曰舍言为君子者当如公仪休若废而不遵则无可为者矣】春秋大一统者天地之常经古今之通谊也【师古曰一统者万物之统皆归于一也春秋公羊传隐公元年春王正月何言乎王正月大一统也此言诸侯皆系统天子不得自专也】今师异道人异论百家殊方指意不同是以上无以持一统法制数变下不知所守【数所角翻】臣愚以为诸不在六艺之科孔子之术者皆絶其道勿使并进邪辟之説灭息【辟读曰僻】然后统纪可一而法度可明民知所从矣天子善其对以仲舒为江都相防稽庄助亦以贤良对防【汉书作严助盖明帝讳庄避之也防工外翻】天子擢为中大夫【按考异曰汉书武纪元光元年五月诏举贤良董仲舒公孙出焉仲舒传曰仲舒对册推明孔氏抑黜百家立学校之官州县举茂材孝防皆自仲舒发之今举孝亷在元光元年十一月若对防在下五月则不得云自仲舒发之盖武纪误也然仲舒对防不知果在何时元光元年以前唯今年举贤良见于纪三年闽越东瓯相攻庄助已为中大夫故皆着之于此仲舒传又云辽东髙庙长陵髙园灾仲舒推説其意主父窃其书奏之仲舒由是得辠按二灾在建元六年主父传上书召见在元光元年盖仲舒追述二灾而作书或作书不上而偃后来方见其草藁也】丞相卫绾奏所举贤良或治申韩苏张之言乱国政者请皆罢奏可董仲舒少治春秋【冶直之翻少诗照翻】孝景时为博士进退容止非礼不行学者皆师尊之及为江都相事易王【江都易王非景帝子帝之兄也諡法好更故旧曰易音亦】易王帝兄素骄好勇【好呼到翻下同】仲舒以礼匡正王敬重焉　春二月赦　行三铢钱【师古曰新壊四铢钱造此钱也重如其文】夏六月丞相卫绾免丙寅以魏其侯窦婴为丞相武
