<!-- { "loadSidebar": true } -->
　　显徳三年三月甲午朔上行视水寨至淝桥【行下孟翻淝桥于淝水上为桥也】自取一石马上持之至寨以供礮从官过桥者人赍一石【礮与炮同音普豹翻从才用翻赍牋西翻】太祖皇帝乗皮船入夀春壕中城上发连弩射之【皮船缝牛皮为之连弩即今之划车弩也射而亦翻】矢大如屋椽牙将馆陶张琼遽以身蔽之矢中琼髀【椽重椽翻中竹仲翻髀部礼翻】死而复苏镞着骨不可出【着直畧翻】琼饮酒一大巵令人破骨出之流血数升神色自若【史言张琼之勇后太祖登极遂以琼总侍卫亲兵】唐主复以右仆射孙晟为司空【复扶又翻】遣与礼部尚书王崇质奉表入见称自天祐以来【见贤遍翻天祐唐昭宗年号】海内分崩或跨据一方或迁革异代【跨据一方谓四方割剧之国迁革异代谓中国数易主也】臣绍袭先业奄有江表顾以瞻乌未定附凤何从【诗曰瞻乌爰止于谁之屋汉耿纯曰攀龙鳞附凤翼此言未见真主则无从而归附也】今天命有归声教逺被【被皮义翻】愿比两浙湖南仰奉正朔谨守土疆【两浙自钱镠以来湖南自马殷以来皆奕世奉事中国】乞收薄伐之威【薄迫也有钟鼓曰伐诗云薄伐西戎又云薄伐玁狁】赦其后服之罪首于下国俾作外臣则柔逺之徳云谁不服又献金千两银十万两罗绮二千匹晟谓冯延己曰此行当在左相【唐以冯延己为左仆射位在孙晟上故晟云然】晟若辞之则负先帝既行知不免中夜叹息谓崇质曰君家百口宜自为谋吾思之熟矣终不负永陵一培土余无所知【永陵者唐主父升墓也培蒲枚翻唐陆防筑城词城上一培土手中千万杵则培土以益土为义一培土犹言益一畚土也又薄口翻説文曰培塿小冡也一培土犹言一冢土也欧史作一抔土】　南汉甘泉宫使林延遇隂险多计数南汉主倚信之诛灭诸弟皆延遇之谋也【南汉主诛诸弟事并见前】乙未卒国人相贺延遇病甚荐内给事龚澄枢自代南汉主即日擢澄枢知承宣院及内侍省澄枢番禺人也【龚澄枢继林延遇用事南汉遂亡矣畨音潘禺鱼容翻又音愚】　光舒黄招安廵检使行光州刺史何超以安随申蔡四州兵数万攻光州【九域志光州西南至安州六百里随州东至安州二百四十里东北至申州二百五十里申州东至光州二百五十五里光州北至蔡州二百五十里葢以邻郡之兵环而攻之】丙申超奏唐光州刺史张绍弃城走都监张承翰以城降丁酉行舒州刺史郭令图拔舒州唐蕲州将李福杀其知州王承隽举州来降遣六宅使齐藏珍攻黄州【九域志舒州西至蕲州二百九十八里蕲州西至黄州二百一十里三州皆濒江】　彰武留后李彦頵性贪虐【頵于伦翻】部民与胡作乱攻之上召彦頵还朝【自延州召还还从宣翻又如字朝直遥翻】　秦凤之平也【事见上卷上年】上赦所俘蜀兵以军籍【五代防要显徳二年十二月以新收秦凤州所擒川军署为怀恩军所谓军籍也】从征淮南复亡降于唐【复扶又反】癸卯唐主表献百五十人上悉命斩之　舒州人逐郭令图鐡骑都指挥使洛阳王审琦选轻骑夜袭舒州复取之令图乃得归【得复归舒州】马希崇及王延政之子继沂皆在扬州招抚存之【楚闽】
　　【世事中国其后为南唐所俘囚于扬州周得扬州故抚存之】　丙午孙晟等至上所【至行在所也】庚戌上遣中使以孙晟诣夀春城下且招谕之仁赡见晟戎服拜于城上【以边帅见宰相礼拜晟】晟谓仁赡曰君受国厚恩不可开门纳防上闻之甚怒晟曰臣为宰相岂可教节度使外叛邪上乃释之【孙晟之辞直周世宗亦何以罪之】唐主使李徳明孙晟言于上请去帝号【去吕翻】割夀濠泗楚光海六州之地【六州之地皆濒淮周既得之则唐失长淮之险借使周从唐之请而罢兵江北之地它日亦不能守矣】仍歳输金帛百万以求罢兵【输春遇翻】上以淮南之地已半为周有诸将防奏日至欲尽得江北之地不许徳明见周兵日进奏称唐主不知陛下兵力如此之盛愿寛臣五日之诛得归白唐主尽献江北之地上乃许之晟因奏遣王崇质与徳明俱归【王崇质副孙晟来使】上遣供奉官安道送徳明等归金陵赐唐主书其略曰但存帝号何爽嵗寒【爽差也言嵗寒知松柏之后雕此约不差也许唐主自帝江南】傥坚事大之心终不廹人于险又曰俟诸郡之悉来【谓江北诸郡也】即大军之立罢言尽于此更不烦云【烦劳也言更不劳云云也】茍曰未然请从兹絶又赐其将相书使熟议而来唐主复上表谢【复扶又翻上时掌翻】李徳明盛称上威徳及甲兵之彊劝唐主割江北之地唐主不悦宋齐丘以割地为无益徳明轻佻言多过实国人亦不之信【佻士雕翻国人谓南唐通国之人史言诞妄之士雅不足以孚乎人不惟丧身且误国事】枢密使陈觉副使李徴古素恶徳明与孙晟【恶乌路翻】使王崇质异其言因谮徳明于唐主曰徳明卖国求利唐主大怒斩徳明于市【为钟谟为李徳明修怨张本】　呉程攻常州破其外郭执唐常州团练使赵仁泽送于钱唐仁泽见呉越王俶不拜责以负约【唐兴呉越本通好而呉越以周之命而攻唐故责其负约】俶怒决其口至耳元徳昭怜其忠为傅良药得不死【唐非无忠臣也不能用耳为于伪翻】唐主以呉越兵在常州恐其侵逼润州【九域志常州西北至润州一百七十一里】以宣润大都督燕王冀年少【少诗照翻】恐其不习兵徴还金陵【还从宣翻】部将赵铎言于冀曰大王元帅众心所恃逆自退归所部必乱冀然之辞不就徴部分诸将为战守之备【分扶问翻】龙武都虞候柴克宏再用之子也【柴再用事杨氏为将屡立战功又及事徐温父子】沈黙好施【沈持林翻好呼到翻施式豉翻】不事家产虽典宿卫日与賔客博奕饮酒未尝言兵时人以为非将帅才【将即亮翻帅所类翻】至是有言克宏久不迁官者唐主以为抚州刺史克宏请效死行陈其母亦表称克宏有父风可为将茍不胜任分甘孥戮【赵括之母不肯保任其子柴克宏之母自称荐其子皆知之审也孥子也言与其子甘同戮也行户刚翻陈与阵同胜音升分扶问翻孥音奴】唐主乃以克宏为右武卫将军使将兵防袁州刺史陆孟俊救常州时唐精兵悉在江北克宏所将数千人皆羸老【羸伦为翻】枢密使李徴古复以铠仗之朽蠧者给之克宏诉于徴古徴古慢骂之众皆愤恚【恚于避翻】克宏怡然至润州徴古遣使召还【还从宣翻又如字】以神卫统军朱匡业代之燕王冀谓克宏【谓者告语之也】君但前战吾当论奏乃表克宏才略可以成功常州危在旦莫【莫读曰暮】不宜中易主将克宏引兵径趣常州【趣七喻翻】徴古复遣使召之【复扶又翻】克宏曰吾计日破贼汝来召吾必奸人也命斩之使者曰受李枢密命而来克宏曰李枢密来吾亦斩之【柴克宏前日之怡然乃养成今日之勇决也】初鲍修让罗晟在福州与呉程有隙【汉天福十二年呉越使鲍修让戍福州是年以呉程镇福州】至是程抑挫之二人皆怨先是唐主遣中书舎人乔匡舜使于呉越【先悉荐翻】壬子柴克宏至常州防其船以幕匿甲士于其中声言迎匡舜呉越逻者以告【逻即佐翻】程曰兵交使在其间【用左传语】不可妄以为疑唐兵登岸径薄呉越营罗晟不力战纵之使趣程帐【趣七喻翻】程仅以身免克宏大破呉越兵斩首万级朱匡业至行营克宏事之甚谨呉程至钱唐呉越王俶悉夺其官　甲寅蜀主以捧圣控鹤都指挥使李廷珪为左右卫圣诸军马步都指挥使仍分卫圣匡圣步骑为左右十军以武定节度使吕彦琦等为使【为军使也】廷珪总之如赵廷隐之任【蜀自李仁罕之诛赵廷隐専总宿卫诸军后为安思谦所谮罢事并见前】　初柴克宏为宣州廵检使始至城堑不修器械皆阙吏云自田頵王茂章李遇相继叛【唐天复三年田頵以宣州叛杨行密天祐二年王茂章叛梁乾元二年李遇叛事并见前纪頵于伦翻】后人无敢治之者【治直之翻】克宏曰时移事异安有此理悉缮完之由是路彦铢攻之不克【史言宣州获全亦柴克宏之力】闻呉程败乙卯引归唐主以克宏为奉化节度使克宏复请将兵救夀州未至而卒【人有身死而名全者柴克宏是也克宏敌呉越可以胜使遇周师未必能尔复扶又翻】　河阳节度使白重赞【重直龙翻】以天子南征虑北汉乗虚入冦缮完守备且请兵于西京西京留守王晏初不之与又虑事出非常乃自将兵赴之重赞以晏不奉诏而来拒不纳遣人谓之曰令公昔在陜服已立大功【谓天福十二年晏举陜城降汉髙祖也晏时兼中书令故称为令公陜失冉翻】河阳小城不烦枉驾晏慙怍而还【怍疾各翻还从宣翻又如字】孟洛之民数日惊扰【以王晏出兵而白重赞拒之恐兵交而罹其祸】　唐主命诸道兵马元帅齐王景达将兵拒周以陈觉为监军使前武安节度使边镐为应援都军使【边镐以失潭州夺节今叙用之】中书舎人韩熙载上书曰信莫信于亲王重莫重于元帅安用监军使为【句断】唐主不从遣鸿胪卿潘承祐诣泉建召募骁勇承祐荐前永安节度使许文稹【稹止忍翻】静江指挥使陈徳诚建州人郑彦华林仁肇唐主以文稹为西面行营应援使彦华仁肇皆为将【将即亮翻】仁肇仁翰之弟也【林仁翰见二百八十四卷晋出帝开运元年唐主之保大二年也】　夏四月甲子以侍卫亲军都指挥使归徳节度使李重进为庐夀等州招讨使以武寜节度使武行徳为濠州城下都部署唐右卫将军陆孟俊自常州将兵万余人趣泰州
