<!-- { "loadSidebar": true } -->
　　动地【呼火故翻】滔营于惬山是日李怀光军亦至马燧等盛军容迎之滔以为袭己遽出陈怀光勇而无谋欲乘其营垒未就击之燧请且休将士观舋而动怀光曰彼营垒既立将为后患此时不可失也遂击滔于惬山之西【魏氏土地记曰勃海高城县东北五十里有箧山余按此惬山当在魏州界近永济渠陈读曰阵燧音遂将即亮翻舋许觐翻惬诘叶翻】杀歩卒千余人滔军崩沮【沮在吕翻】怀光按辔观之有喜色士卒争入滔营取宝货王武俊引二千骑横冲怀光军军分为二滔引兵继之官军大败蹙入永济渠溺死者不可胜数人相蹈借其积如山水为之不流【骑竒寄翻溺奴狄翻胜音升为于伪翻】马燧等各收军保垒是夕滔等堰永济渠入王莽故河【郦道元曰汉沟洫志云河为中国害尤甚故禹导河自积石厯龙门酾二渠以引河一则漯川今河所流也一则北渎王莽时絶故世俗名是渎为王莽河】絶官军粮道及归路眀日水深三尺余【深式禁翻】马燧惧遣使卑辞谢滔求与诸节度归本道奏天子请以河北事委五郎处之【使疏吏翻朱滔第五故称之为五郎若尊之然处昌吕翻】滔欲许之王武俊以为不可滔不从秋七月燧与诸军渉水而西退保魏县以拒滔【九域志魏县在魏州城西三十五里】滔乃谢武俊武俊由是恨滔后数日滔等亦引兵营魏县东南与官军隔水相拒【考异曰实録六月辛巳朱滔王武俊兵至魏州是日李怀光之师亦至七月庚子马燧等四节度兵退保魏县又曰田悦等筑堰欲决御河水灌王莽故河以絶我粮道燧令白怀光欲退军怀光不可抱眞晟亦欲决死守之贼筑堰愈急势迫防夜乃俱引退燕南记曰六月朱滔武俊怀光俱至怀光即欲战马燧抱眞不得已从之七月六日怀光等击滔胜之寻为王武俊所败其夜决河水絶怀光等西归之路明日水深三尺余马燧与朱滔有外族之亲呼滔为表侄使人説滔曰老夫不度气力与李相公等昨日先陈王大夫善战海内所知也司徒五郎与商议放老夫等却归太原诸节度亦各归本道当为闻奏河北地任五郎收取滔见武俊战胜私心忌其胜已乃谓武俊曰大夫二兄破怀光等气已沮防马司徒既屈服如此且放去渐图未晩武俊曰岂有四五节度兵逾十万使打贼始经一阵被杀却五万人将何面目归见天子今穷蹙诈求退去料不过到洺州界必筑垒相待悔难及也滔心明知其事竟絶水放燧等既离魏府城下退行三十里遂连魏县河列营相拒滔虽慙谢武俊终有恨意又同进军魏桥河东南去怀光营五里移营在七月中旬也邠志曰三年夏诏怀光率邠甲五千兼统诸军东征六月师及魏郛战焉陷燕人之众师入贼营收其宝货马公燧曰我二年困此贼彼旦至而夕破之人其为我何乃稍抽战卒以孤其势田悦曰马太原妬功也朔方军可袭矣乃使歩卒七百人负刀而趋乘我失度挤之于河死者数百人皆精骑也马公遽命平射三百人争桥以出我军故歩军不败军势大衂诏唐朝臣自河南引军防之旧田悦传曰王武俊以二千骑横击怀光陈滔军继踵而进禁军大败人相蹈借投尸于河二十里河水为之不流马燧收军保垒是夜王武俊决河水入王莽故河欲隔官军水已深三尺粮饷路絶王师计无从出乃遣人告朱滔云云时武俊战胜滔心忌之即曰大夫二兄已败官军马司徒卑屈若此不宜迫人于险也武俊曰燧等连兵十万皆是国之名臣一战而北贻国之耻不知此等何面目见天子邪然吾不惜放还但不行五十里必反相拒按长厯六月壬子朔七月壬午朔然则辛巳六月三十日庚子七月十九日也滔与怀光至魏之日滔营垒犹未立怀光即与之战岂得至七月六日邪战于惬山之夜武俊决水明日燧等即退保魏县岂得至十九日邪实録燕南记所载日皆不可据也然实録多据奏到之日不知战与移营的在何日要之必在六七月之际故但记七月退保魏县耳朱滔与王武俊同举兵志在破马燧军岂有一战才胜遽忌武俊縦燧令去自贻后患邪直是滔无逺识谓燧等不足畏得其卑辞而纵去邪又旧悦传云决河水若决黄河不须筑堰决水经日不止三尺既决之后不可复壅今从实録决御河水灌王莽河耳】李纳求救于滔等滔遣魏博兵马使信都承庆将兵
　　助之纳攻宋州不克遣兵马使李克信李钦遥戍濮阳南华以拒刘洽【使疏吏翻将即亮翻又音如字濮博木翻濮阳县时属濮州南华县属曹州汉离狐县也】　甲辰以淮宁节度使李希烈兼平卢淄青兖郓登莱齐州节度使讨李纳又以河东节度使马燧兼魏博澶相节度使加朔方邠宁节度使李怀光同平章事【前此改淮西节度为淮宁军郓音运燧音遂澶时连翻相息亮翻邠卑旻翻】　神防行营招讨使李晟请以所将兵北解赵州之围与张孝忠合势图范阳上许之晟自魏州引兵北趋赵州【晟成正翻将即亮翻又音如字趋逡谕翻】王士眞解围去晟留赵州三日与孝忠合兵北略恒州【恒户登翻】　演州司马李孟秋举兵反【演州汉咸驩县之地唐武徳初置驩州贞观九年改曰演州十六年省改咸驩为怀驩属驩州广徳二年分驩州复置】自称安南节度使安南都防辅良交讨斩之【新书方镇表乾元元年升安南营内经略使为安南节度使】　八月丁未置汴东西水陆运两税盐铁使二人度支总其大要而已【汴皮变翻度徒洛翻】　辛酉以泾原留后姚令言为节度使　卢恶太子太师顔眞卿欲出之于外【恶乌路翻】眞卿谓曰先中丞传首至平原【中丞谓父奕也事见二百一十七卷天宝十四载】眞卿以舌防面血【防直氐翻】今相公忍不相容乎矍然起拜然恨之益甚　九月癸卯殿中少监崔汉衡自吐蕃归【去年崔汉衡使吐蕃】赞普遣其臣区颊赞随汉衡入见【见贤遍翻】　冬十月辛亥以湖南观察使曹王臯为江南西道节度使臯至洪州悉集将佐简阅其才得牙将伊慎王锷等擢为大将引荆襄判官许孟容置幕府慎兖州人孟容长安人也慎常从李希烈讨梁崇义希烈爱其才欲留之慎逃归希烈闻臯用慎恐为己患遗慎七属甲【遗唯季翻周礼函人为甲犀甲七属郑注云属读如灌注之注谓上旅下旅札属之数凢七也】诈为复书坠之境上上闻之遣中使即军中斩慎臯为之论雪【臯为于伪翻】未报防江贼三千余众入冦【江贼江中羣盗也自湖口入冦江南西道】臯遣慎击贼自赎慎击破之斩首数百级而还由是得免　卢杞秉政知上必更立相【相息亮翻】恐其分己权乘间荐吏部侍郎闗播儒厚可以镇风俗【间古苋翻】丙辰以播为中书侍郎同平章事　【考异曰旧播传曰播为吏部侍郎转刑部尚书十月拜银青光禄大夫中书侍郎同中书门下平章事今实録自吏部侍郎为相与传不同疑传误明年罢相乃改刑部尚书】政事皆决于杞播但敛袵无所可否上尝从容与宰相论事播意有所不可起立欲言目之而止还至中书杞谓播曰以足下端慤少言故相引至此向者奈何口欲言邪播自是不复敢言【从千容翻少诗沼翻复扶又翻】　戊辰遣都官员外郎樊泽使于吐蕃告以结盟之期　丙子肃王详薨【详皇子也】　十一月己夘朔加淮南节度使陈少游同平章事　田悦徳朱滔之救与王武俊议奉滔为主称臣事之滔不可曰惬山之防皆大夫二兄之力【二兄谓王武俊也武俊第二】滔何敢独居尊位于是幽州判官李子千恒冀判官郑濡等　【考异曰旧传作李子牟郑儒今从燕南记】共议请与郓州李大夫为四国【郓州李大夫谓李纳也】俱称王而不改年号如昔诸侯奉周家正朔筑坛同盟有不如约者众共伐之不然岂可常为叛臣茫然无主用兵既无名有功无官爵为赏使将吏何所依归乎滔等皆以为然滔乃自称冀王田悦称魏王王武俊称赵王仍请李纳称齐王是日滔等筑坛于军中告天而受之【考异曰实録于十一月末云是月朱滔僭称大冀王燕南记云十月十一日于下营处各筑坛塲设仪注告天稽首称名同日伪立为王旧本纪朱滔王武俊传皆云十一月而无日惟田悦传云十一月一日今从之】滔为盟主称孤武俊悦纳称寡人所居堂曰殿处分曰令【处昌吕翻分扶问翻令力定翻】羣下上书曰牋妻曰妃长子曰世子各以其所治州为府置留守兼元帅以军政委之又置东西曹视中书门下省左右内史视侍中中书令余官皆仿天朝而易其名武俊以孟华为司礼尚书华竟不受呕血死【上时掌翻长知丈翻守式又翻帅所类翻司礼尚书视天朝礼部尚书朝直遥翻】以兵马使卫常宁为内史监【彼所谓内史监当位于左右内史之上使疏吏翻】委以军事常宁谋杀武俊武俊腰斩之武俊遣其将张终葵冦赵州康日知击斩之【将即亮翻】李希烈帅所部三万徙镇许州遣所亲诣李纳与谋共袭汴州【帅读曰率汴皮变翻九域志许州东至汴州二百一十五里】遣使告李勉云己兼领淄青欲假道之官勉为之治桥具馔以待之【为于伪翻淄庄持翻治直之翻馔雏恋翻又雏皖翻】而严为之备希烈竟不至又宻与朱滔等交通纳亦数遣游兵度汴以迎希烈【数所角翻】由是东南转输者皆不敢由汴渠自蔡水而上【蔡河古之琵琶沟在浚仪县杜佑曰汉运路出浚仪十里路入琵琶沟至陈州而合宋白曰建中初杜佑改漕路自浚仪西十里路其南涯引流入琵琶沟经蔡河至陈州合颍是秦汉故道自隋开汴河利渉楚故官漕不复由此道佑始开之上时掌翻】　十二月丁丑李希烈自称天下都元帅太尉建兴王时朱滔等与官军相拒累月官军有度支馈粮诸道益兵而滔与王武俊孤军深入专仰给于田悦【度徒洛翻仰牛向翻】客主日益困弊【客谓滔武俊之军主谓田悦】闻李希烈军势甚盛颇怨望乃相与谋遣使诣许州劝希烈称帝希烈由是自称天下都元帅【使疎吏翻帅所类翻】司天少监徐承嗣请更造建中正元厯从之【乾元元年改太史局为司天台以令为监正三品少监正四品上掌察天文稽厯数凡日月星辰风云气色之异率其属占之肃宗时韩颍损益大衍厯为至徳厯宝应元年代宗以至徳厯不与天合诏司天台官属郭献之等复用麟徳元纪更立嵗差增损迟疾交防及五星差数以写大衍术曰五纪厯至是五纪厯气朔加时稍后天推测星度与大衍差率颇异乃诏承嗣等杂麟徳大衍之防治新厯名建中正元厯少始照翻嗣祥吏翻更工衡翻】




　　资治通鉴卷二百二十七
　　钦定四库全书
　　资治通鉴卷二百二十八　宋　司马光　撰
　　胡三省　音注
　　唐纪四十四【起昭阳大渊献正月尽十月不满一年是年癸亥诸藩连兵拒命而徳宗玩兵召祸日寻干戈最为多事是卷所纪才十月耳】
　　徳宗神武圣文皇帝三
　　建中四年春正月丁亥陇右节度使张镒与吐蕃尚结赞盟于清水【使疎吏翻镒弋质翻吐从暾入声清水汉古县唐属秦州九域志在州东九十里】庚寅李希烈遣其将李克诚袭陷汝州执别驾李元
