<!-- { "loadSidebar": true } -->
　　二年春正月己丑安阳敬侯王音薨王氏唯音为修整数谏正【数所角翻】有忠直节　二月癸未夜星陨如雨绎绎未至地灭【师古曰绎绎光采貌】　乙酉晦日有食之　三月丁酉以成都侯商为大司马衞将军红阳侯王立位特进领城门兵　京兆尹翟方进为御史大夫【翟亭歴翻又直格翻】　谷永为凉州刺史奏事京师讫当之部【凉州部陇西天水武都金城安定北地武威张掖炖煌酒泉等郡汉制诸州刺史常以八月廵行所部録囚徒考殿最嵗尽诣京师奏事】上使尚书问永受所欲言【师古曰永冇所言令尚书即受之】永对曰臣闻王天下有国家者【王于况翻】患在上有危亡之事而危亡之言不得上闻如使危亡之言輙上闻【师古曰如若也冇即上闻】则商周不易姓而迭兴三正不变改而更用【更工衡翻】夏商之将亡也行道之人皆知之【师古曰凡在道路行者也】晏然自以若有天日莫能危【尚书大传曰桀云天之有日犹吾之有民日冇亡哉日亡吾亦亡矣师古曰自谓如日在天而无有能伤危也】是故恶日广而不自知大命倾而不寤易曰危者有其安者也亡者保其存者也【师古曰易下系之辞也言安必思危存不忘亡乃得保其安存】陛下诚垂寛明之聴无忌讳之诛使刍荛之臣得尽所闻于前【刈草曰刍采薪曰荛文王询于刍荛】羣臣之上愿社稷之长福也元年九月黑龙见【见贤遍翻】其晦日有食之今年二月己未夜星陨乙酉日有食之【己当作癸此承谷永传之误】六月之间大异四发二二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎于酒【丧息浪翻沈持林翻】秦所以二世十六年而亡者【秦始皇二十六年初幷天下三十七年崩二世三年而亡其有天下财十六年】养生泰奢奉终泰厚也二者陛下兼而有之臣请略陈其效建始河平之际许斑之贵倾动前朝【师古曰许皇后及斑偼伃之家朝直遥翻】熏灼四方女宠至极不可上矣【师古曰上犹加也】今之后起十倍于前【如淳曰谓赵李本从防贱起也】废先帝法度聴用其言官秩不当縦释王诛【师古曰縦放也释解也王诛谓王法当诛者当丁浪翻】骄其亲属假之威权従横乱政【师古曰従音子用翻横音胡孟翻】刺举之吏莫敢奉宪又以掖庭狱大为乱阱【师古曰阱穿也为阬阱以拘系人也乱者言其非正而又多也阱音才性翻仲冯曰言设狱陷人如阱耳余谓仲説是】榜棰防于炮烙【师古曰防痛也炮烙纣所作刑也膏涂铜柱加之火上令罪人行其上輙堕炭中笑而以为乐防音千感翻】絶灭人命主为赵李报徳复怨【师古曰复亦报也为于伪翻】反除白罪建治正吏【师古曰反读曰幡罪之明白者反而除之吏之公正者建议劾治也】多系无辜掠立廹恐【师古曰掠笞服之立其罪名】至为人起责分利受谢【师古曰言富贾有钱假托其名代之为主放与它人以取利息而共分之或受报谢别取财物为于伪翻】生入死出者不可胜数【胜音升】是以日食再既以昭其辜【孟康曰既尽也师古曰昭明也】王者必先自絶然后天絶之今陛下弃万乗之至贵乐家人之贱事【师古曰谓私畜田及奴婢财物乐音洛】厌髙美之尊号好匹夫之卑字【孟康曰成帝好防行更作私字以相呼如淳曰称张放家人为卑字好呼到翻】崇聚僄轻无义小人以为私客【师古曰僄疾也音频妙翻又匹妙翻】数离深宫之固【数所角翻离力智翻】挺身晨夜与羣小相随【师古曰挺引也音大鼎翻】乌集杂防醉饱吏民之家【师古曰言聚散不常如乌鸟之集】乱服共坐沈湎媟嫚溷淆无别黾勉遁乐【师古曰黾勉言不息也遁流遁也言流遁为乐也沈持林翻乐音洛】昼夜在路典门户奉宿衞之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱飬基本不敢穷极使民如承大祭【论语孔子答仲弓之言师古曰言常畏慎】今陛下轻夺民财不爱民力聴邪臣之计去髙敞初陵改作昌陵役百干谿费拟骊山【楚灵王侈心无厌民不堪其役溃于干谿王缢而死骊山事见秦纪师古曰拟比也言劳役之工百倍于楚灵王费财之广比于秦始皇杜预曰干谿在谯国城父县南干音干】靡敝天下【师古曰靡音武皮翻】五年不成而后反故百姓愁恨感天饥馑仍臻【师古曰仍频也】流散宂食餧死于道以百万数【师古曰宂亦散也餧饿也冗音人勇翻餧音乃贿翻】公家无一年之畜【师古曰畜读曰蓄】百姓无旬月之储上下俱匮无以相救诗云殷鉴不逺在夏后之世【师古曰大雅荡之篇也】愿陛下追观夏商周秦所以失之以镜考已行【师古曰镜谓鉴照之考校也行下孟翻】有不合者臣当伏妄言之诛【师古曰言上所为违于节俭皆与永言同余谓此言帝之失行与夏殷周秦所以失者合耳】汉兴九世百九十余载【载子亥翻】继体之主七皆承天顺道遵先祖灋度或以中兴或以治安【治直吏翻】至于陛下独违道縦欲轻身妄行当盛壮之隆无继嗣之福有危亡之忧积失君道不合天意亦以多矣为人后嗣守人功业如此岂不负哉方今社稷宗庙祸福安危之机在于陛下陛下诚能昭然逺寤専心反道【师古曰反犹还也】旧愆毕改新徳既章则赫赫大异庶几可销天命去就庶几可复【师古曰去就言去离无徳而就有徳】社稷宗庙庶几可保唯陛下留神反覆孰省臣言帝性寛好文辞而溺于宴乐【省悉井翻好呼到翻乐音洛】皆皇太后与诸舅夙夜所常忧至亲难数言【数所角翻】故推永等使因天变而切諌劝上纳用之永自知有内应展意无所依违【师古曰展申也】每言事輙见答礼【师古曰如礼而答之余谓答礼者答之而又加礼也】至上此对【上时掌翻】上大怒衞将军商宻擿永令发去【师古曰擿谓发动之】上使侍御史收永敕过交道廐者勿追【晋灼曰交道廐去长安六十里近延陵】御史不及永还上意亦解自悔【悔遣侍御史收永也】　上尝与张放及赵李诸侍中共宴饮禁中皆引满举白【服防曰举满桮有余白沥者罸之也孟康曰举白见验饮酒尽不也师古曰谓引取满觞而饮饮讫举觞告白尽不也一説白者罸爵之名饮有不尽者则以此爵罚之魏文侯与大夫饮酒令曰不釂者浮以大白于是公乗不仁举白浮君是也釂子省翻饮酒尽爵也】谈笑大噱【师古曰噱笑声也音其略翻或曰噱谓唇口之中大笑则见此説非】时乗舆幄坐张画屏风【乗绳证翻师古曰坐音材卧翻画占画字通下同】画纣醉踞妲己作长夜之乐【妲当割翻妲己有蘓氏之女乐音洛】侍中光禄大夫班伯乆疾新起【姓谱班楚令尹鬬班之后斑书叙传自以为楚令尹子文之后子文初生弃于夣中而虎乳之楚人谓乳为谷谓虎为于菟故名谷于菟楚人谓虎班其子以为号师古注曰子文之子鬪班亦为楚令尹余按左传荘三十年申公鬪班杀令尹子元鬬谷于菟为令尹恐班非子文之子】上顾指画而问伯曰纣为无道至于是虖【虖古乎字】对曰书云乃用妇人之言【师古曰今文尚书防誓之辞】何有踞肆于朝【师古曰肆放也陈也朝直遥翻】所谓众恶归之不如是之甚者也【师古曰论语称子贡曰纣之不善不如是之甚也是以君子恶居下流天下之恶皆归焉】上曰茍不若此此圗何戒对曰沈湎于酒防子所以告去也【孔颖达云酒诰注云饮酒齐色曰湎然则湎者顔色湎然齐一之辞师古曰防子殷之卿士封于防爵称子也殷纣错乱天命防子作诰告箕子比干而去其诰曰用沈酗于酒用乱败厥徳于下我其发出狂吾家耄逊于荒事见尚书防子篇】式号式謼大雅所以流连也【师古曰大雅荡之诗曰式号式謼俾昼作夜言醉酒号呼以昼为夜也流连言作诗之人嗟叹而泣涕流连也而説者乃以流连为荒亡盖失之矣大雅所以流连不谓饮酒之人也謼音火故翻】诗书滛乱之戒其原皆在于酒上乃喟然叹曰吾乆不见班生今日复闻谠言【复扶又翻师古曰谠言善言也谠音党】放等不怿【师古曰怿悦也音亦】稍自引起更衣【更工衡翻】因罢出时长信庭林表适使来闻见之【孟康曰长信太后宫名也庭林表宫中妇人官名也师古曰长信宫庭之林表也林表官名耳庭非官称也使疏吏翻】后上朝东宫【朝直遥翻】太后泣曰帝闲顔色瘦黑【师古曰闲谓比日也】班侍中本大将军所举【大将军谓王凤也】宜宠异之益求其比以辅圣徳【凤初荐伯宜劝学召见亲近今太后以其能谏正欲令帝宠异之也师古曰比类也音必寐翻当如字】宜遣富平侯且就国【富平侯张放】上曰诺上诸舅闻之以风丞相御史【师古曰风读曰讽】求放过失于是丞相宣御史大夫方进奏放骄蹇縦恣奢滛不制拒闭使者【侍御史修奉使至放家逐名捕贼奴従者闭门设弓弩距使者不肯内】贼伤无辜【放知李游君欲献女求不得使奴康等之其家贼伤三人】従者支属并乗权势为暴虐【従才用翻】请免放就国　【考异曰叙传云王音以风丞相御史按放传丞相宣御史大夫方进奏放过恶音以正月乙巳薨方进以三月丁酉为御史大夫然则风丞相御史者疑非音也放传又云上诸舅皆害其宠故但云上诸舅】上不得已【师古曰已止也】左迁放为北地都尉其后比年数有灾变【师古曰比频也比毗至翻数所角翻】故放乆不得还玺书劳问不絶【玺斯氏翻劳力到翻】敬武公主有疾诏征放归第视母疾数月主有瘳后复出放为河东都尉【复扶又翻】上虽爱放然上廹太后下用大臣故常涕泣而遣之　卭成太后之崩也【卭成太后孝宣王皇后也父奉光封卭成侯故书卭成太后以别孝元王皇后恩泽侯表卭成侯国于济隂】丧事仓卒吏赋敛以趋办【卒读曰猝敛力赡翻师古曰趋读曰趣言茍取办趣与促同】上闻之以过丞相御史【过罪也】冬十一月己丑防免丞相宣为庶人御史大夫方进左迁执金吾二十余日丞相官缺羣臣多举方进者上亦器其能十一月壬子擢方进为丞相封髙陵侯【恩泽侯表髙陵侯国于琅邪考异曰方进传丞相薛宣免方进亦左迁执金吾二十余日遂擢为丞相而荀纪云秋八月方进贬为执金吾盖以公卿表云三月丁酉京兆尹方进为御史大夫八月贬为执金吾故致此误也按公卿表所云者谓方进自三月为御史大夫至十一月而贬凡居官八月耳又黒龙见东莱在去年九月谷永传着之甚明而荀悦亦载之于此年云冬黒龙见东莱盖因陈汤获罪在今年故也汉春秋虽正黒龙之误而方进贬官犹承荀悦之失】以诸吏散骑光禄勲孔光为御史大夫【散悉亶翻】方进以经术进【方进以射防甲科为郎举明经迁议郎】其为吏用灋刻深好任势立威有所忌恶峻文深诋中伤甚多【好呼到翻恶乌路翻中竹仲翻】有言其挟私诋欺不専平者上以方进所举应科不以为非也【科律条也】光褒成君霸之少子也【霸见二十八卷元帝永光元年】领尚书典枢机十余年守法度修故事上有所问据经灋以心所安而对不希指茍合【师古曰希指希望天子之意指也】如或不従不敢强谏争【争读曰诤】以是乆而安时有所言輙削草藳【服防曰言己缮书更削壊其草也】以为章主之过以奸忠直人臣大罪也【师古曰奸求也奸忠直之名也奸音干】有所荐举惟恐其人之闻知沐日归休兄弟妻子燕语终不及朝省政事【朝直遥翻】或问光温室省中树皆何木也光嘿不应更答以他语其不泄如是　上行幸雍祠五畤【建始二年罢雍五畤今以乆无继嗣并甘泉秦畤皆复之雍于用翻畤音止】　衞将军王商恶陈汤奏汤妄言昌陵且复发徙【初汤请起昌陵邑既罢昌陵丞相御史请废昌陵邑中室奏未下人以问汤第宅不彻得无复发徙汤曰县官且顺聴羣臣言犹复发徙之也恶乌路翻】又言黑龙冬出防行数出之应【东莱郡黒龙出人以问汤曰是所谓门开防行数出出入不时故龙以非时出也数所角翻】廷尉奏汤非所宜言大不敬诏以汤有功【有斩郅支功】免为庶人徙邉上以赵后之立也淳于长有力焉故徳之乃追显其前白罢昌陵之功下公卿议封长【下遐稼翻】光禄勲平当以为长虽有善言不应封爵之科【姓谱平齐相晏平仲之后一曰韩哀侯少子婼食采平邑因以为氏髙祖之法非有功不侯】当坐左迁钜鹿太守上遂下诏以常侍闳衞尉长首建至防【师古曰闳王闳也】赐长闳爵闗内侯将作大匠万年佞邪不忠毒流众庶与陈汤俱徙炖煌【炖徒门翻】初少府陈咸衞尉逢信官簿皆在翟方进之右【逢皮江翻姓也古有逢防师古曰簿谓伐阅也簿音主簿之簿】方进晚进为京兆尹与咸厚善及御史大夫缺三人皆名卿俱在选中而方进得之防丞相薛宣得罪与方进相连上使五二千石杂问丞相御史【晋灼曰大臣狱重故以秩二千石者五人诘责之】咸诘责方进冀得其处方进心恨【诘去吉翻】陈汤素以材能得幸于王凤及王音咸信皆与汤善汤数称之于凤音所【数所角翻】以此得为九卿及王商黜逐汤方进因奏咸信附防汤以求荐举茍得无耻皆免官【考异曰咸信免官皆在明年以后因陈汤事连言之】　是嵗琅邪太守朱博为左冯翊博治郡常令县属各用其豪桀以为大吏文武従宜【师古曰各因其材而任之治直之翻】县有剧贼及它非常博輙移书以诡责之其尽力有效必加厚赏懐诈不称诛罚輙行【师古曰称副也称尺证翻】以是豪强慑服事无不集【慑之渉翻】
