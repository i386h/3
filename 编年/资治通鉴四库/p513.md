<!-- { "loadSidebar": true } -->
　　悔侯使尚公主入直内殿　谢琰以资望镇会稽【资谓门地成资望谓时望防工外翻】不能绥怀又不为武备诸将咸谏曰贼近在海浦伺人形便宜开其自新之路琰不从曰苻坚之众百万尚送死淮南【琰与谢同破苻坚遂轻孙恩】孙恩小贼败死入海何能复出【复扶又翻下同】若其果出是天欲杀之也旣而恩冦浃口【浃口今在明州定海县虎蹲山外浃即叶翻杜佑曰浃口在明州鄮县东北七十里】入余姚破上虞进及邢浦【晋书曰邢浦去山阴北三十五里】琰遣参军刘宣之击破之恩退走少日复冦邢浦【少诗沼翻复扶又翻下同】官军失利恩乗胜径进己邜至防稽琰尚未食曰要当先灭此贼而后食因跨马出战兵败为帐下都督张猛所杀吴兴太守庾桓恐郡民复应恩杀男女数千人恩转冦临海朝廷大震遣冠军将军桓不才【冠古玩翻】辅国将军孙无终宁朔将军髙雅之拒之　秦征西大将军陇西公硕徳将兵五千伐西秦【五千恐少当考】入自南安峡【南安峡在唐秦州陇城县界徳将即亮翻】西秦王干归帅诸将拒之【帅读曰率】军于陇西　杨轨田明谋杀武威王利鹿孤利鹿孤杀之【隆安二年杨轨降利鹿孤】　六月庚辰朔日有食之　以琅邪王师何澄为尚书左仆射【晋诸王置师友文学各一人初避景帝讳改师为傅后以桃庙不讳复为师】澄准之子也【何准见一百卷穆帝升平元年】　甲子燕大赦　凉王纂将袭北凉姜纪諌曰盛夏农事方殷且宜息兵今逺出岭西【自姑臧西北出张掖其间有大岭度岭而西西郡当其要】秃髪氏乗虚袭京师将若之何不从进围张掖西掠建康秃髪傉檀闻之将万骑袭姑臧纂弟陇西公纬凭北城以自固傉檀置酒朱明门上鸣钟鼓飨将士曜兵于青阳门【朱明门姑臧城南门也青阳门东门也傉奴沃翻】掠八千余户而去纂闻之引兵还　秋七月壬子太皇太后李氏崩　丁邜大赦　西秦王干归使武卫将军慕兀等屯守秦军樵采路絶秦王兴潜引兵救之干归闻之使慕兀帅中军二万屯栢杨【水经注伯阳水出伯阳谷在董亭东又东有伯阳城城南谓之伯阳川盖李耳西入往迳所由故川原畎谷往往播其名后又讹为栢杨五代志天水郡秦岭县后魏置伯阳县隋开皇中更名秦岭唐并秦岭入清水县帅读曰率下同】镇军将军罗敦帅外军四万屯侯辰谷干归自将轻骑数千前候秦兵【将即亮翻骑奇寄翻下同】防大风昏雾与中军相失为追骑所逼入于外军旦与秦战大败走归苑川其部众三万六千皆降于秦兴进军枹罕【降户江翻枹音肤】干归奔金城谓诸豪帅曰【帅所类翻】吾不才叨窃名号已逾一纪【孝武太元十三年干归嗣国至是十三年】今败散如此无以待敌欲西保允吾【允吾县汉属金城郡晋志省刘昫曰唐鄯州龙支县汉允吾县允吾音鈆牙】若举国而去必不得免卿等留此各以其众降秦以全宗族勿吾随也皆曰死生愿从陛下干归曰吾今将寄食于人若天未亡我庶几异日克复旧业【几居希翻】复与卿等相见今相随而死无益也乃大哭而别干归独引数百骑奔允吾乞降于武威王利鹿孤利鹿孤遣广武公傉檀迎之置于晋兴【张轨分西平界置晋兴郡阚骃曰允吾县西四十里有小晋兴城傉奴沃翻】待以上賔之礼镇北将军秃髪俱延言于利鹿孤曰干归本吾之属国因乱自尊今势穷归命非其诚欵若逃归姚氏必为国患不如徙置乙弗之间【乙弗亦鲜卑种居西北海史曰吐谷浑北有乙弗勿敌国国有曲海海周囬千余里种有万落风俗与吐谷浑同北史又曰乙弗世为吐谷浑渠帅居青海号青海王】使不得去利鹿孤曰彼穷来归我而逆疑其心何以劝来者俱延利鹿孤之弟也秦兵既退南羌梁戈等密招干归干归将应之其臣屋引阿洛以告晋兴太守隂畅畅驰白利鹿孤利鹿孤遣其弟吐雷帅骑三千屯扪天岭【扪天岭在允吾东南】干归惧为利鹿孤所杀谓其太子炽磐曰【炽昌志翻】吾父子居此必不为利鹿孤所容今姚氏方强吾将归之若尽室俱行必为追骑所及吾以汝兄弟及汝母为质【质音致】彼必不疑吾在长安彼终不敢害汝也乃送炽磐等于西平八月干归南奔枹罕遂降于秦　丁亥尚书右仆射王雅卒　九月癸丑地震　凉吕方降于秦广武民三千余户奔武威王利鹿孤【吕方镇广武既降于秦其民无主故奔秃髪氏】　冬十一月髙雅之与孙恩战于余姚雅之败走山阴死者什七八诏以刘牢之都督会稽等五郡帅众击恩【防工外翻帅读曰率】恩走入海牢之东屯上虞使刘裕戍句章【句章县自汉以来属会稽郡今鄞县以东定海昌国皆其地也】呉国内史袁崧筑沪渎垒以备恩崧乔之孙也【袁崧当作袁山松沪渎今在平江府呉县东陆龟蒙叙矢鱼之具云列竹于海澨曰沪是渎以此得名呉都记松江东泻海名曰沪渎舆地记曰扈业者濵海捕鱼之名挿竹列于海中以防编之向岸张两翼潮上即没潮落即出鱼随海潮碍竹不得去名曰扈渎范成大呉郡志曰列竹于海澨曰沪呉之沪渎是也自沪渎泝松江至呉郡将门将门今讹为匠门袁乔见九十七卷穆帝永和二年三年】　会稽世子元显求领徐州诏以元显为开府仪同三司都督扬豫徐兖青幽冀并荆江司雍梁益交广十六州诸军事领徐州刺史【雍于用翻】封其子彦玮为东海王　乞伏干归至长安秦王兴以为都督河南诸军事河州刺史归义侯【此河南谓金城河之南】久之乞伏炽磐欲逃诣干归武威王利鹿孤追获之利鹿孤将杀炽磐广武公傉檀曰子而归父无足深责宜宥之以示大度利鹿孤从之【秃髪傉檀劝其兄宥炽磬而卒死于炽磐之手岂非养虎自遗患乎】　秦王兴遣晋将刘嵩等二百余人来归【刘嵩等盖因洛阳陷而没于秦将即亮翻】北凉晋昌太守唐瑶叛移檄六郡【六郡盖敦煌酒泉晋昌凉兴建康祁连也】推李暠为冠军大将军沙州刺史凉公领敦煌太守【暠古老翻冠古玩翻】暠赦其境内改元庚子【北凉之地至此又分为西凉】以瑶为征东将军郭谦为军谘祭酒索仙为左长史【索昔各翻】张邈为右长史尹建兴为左司马张体顺为右司马遣从事中郎宋繇东伐凉兴并击玉门已西诸城皆下之酒泉太守王徳亦叛北凉自称河州刺史北凉王业使沮渠蒙逊讨之徳焚城将部曲奔唐瑶蒙逊追至沙头大破之【沙头县本属酒泉郡惠帝分属晋昌郡沮子余翻将子亮翻】虏其妻子部落而还【还从宣翻又如字】　十二月戊寅有星孛于天津【天文志天津九星横河中一曰天汉一曰天江主四渎津梁所以度神通四方也孛蒲内翻】会稽世子元显以星变解録尚书事【防工外翻】复加尚书令【复扶又翻】吏部尚书车以元显骄恣【车尺遮翻】白防稽王道子请禁抑之元显闻而未察以问道子曰车武子屏人言及何事【车字武子屏必郢翻】道子弗答固问之道子怒曰尔欲幽我不令我与朝士语邪【朝直遥翻】元显出谓其徒曰车间我父子密遣人责之惧自杀【间古苋翻】　壬辰燕主盛立燕台统诸部杂夷【二赵以来皆立单于台以统杂夷盛仍此立之】　魏太史屡奏天文乖乱魏主珪自览占书多云改王易政乃下诏风励羣下以帝王继统皆有天命不可妄干【风读曰讽】又数变易官名欲以厌塞灾异【数所角翻厌于叶翻塞悉侧翻】仪曹郎董谧献服饵仙经珪置仙人博士立仙坊煑链百药封西山以供薪蒸【西山平城西山也毛晃曰麄曰薪细曰蒸】药成令死罪者试服之多死不验而珪犹信之访求不已珪常以燕主垂诸子分据势要使权柄下移遂至败亡深非之博士公孙表希防上韩非书【上时掌翻】劝珪以法制御下左将军李粟性简慢【粟或作栗】常对珪舒放不肃咳唾任情【咳口慨翻】珪积其宿过遂诛之羣下震栗【史言魏主珪悖暴于治】　丁酉燕王盛尊献庄后丁氏为皇太后立辽西公定为皇太子大赦　是嵗南燕王徳即皇帝位于广固【徳字明皝之少子也】大赦改元建平更名备徳【更工衡翻】欲使吏民易避【易以豉翻】追諡燕主暐曰幽皇帝以北地王钟为司徒慕舆拔为司空封孚为左仆射慕舆防为右仆射立妃段氏为皇后










　　资治通鉴卷一百十一
　　钦定四库全书
　　资治通鉴卷一百十二
　　宋　司马光　撰
　　胡三省　音注
　　晋纪三十四【起重光赤奋若尽黓摄提格凡二年】
　　安皇帝下
