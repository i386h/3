<!-- { "loadSidebar": true } -->













　　资治通鉴卷一百十三
　　钦定四库全书
　　资治通鉴卷一百十四
　　宋　司马光　撰
　　胡三省　音注
　　晋纪三十六【起旃蒙大荒落尽着雍涒滩凡四年】
　　安皇帝已
　　义熙元年春正月南阳太守扶风鲁宗之起兵袭襄阳桓蔚走江陵【蔚纡勿翻】己丑刘毅等诸军至马头桓振挟帝出屯江津【江津戍在江陵南临江浒荆州记曰江陵县东三里有津乡水经注江陵城南有马牧城此洲始自枚回下迄于此长七十余里洲上有奉城江津长所治】遣使求割江荆二州奉送天子毅等不许辛卯宗之击破振将温楷于柞溪【水经注柞溪水出江陵县北葢诸池散流咸所防合积以成川东流迳鲁宗之垒南又东注船官湖将即亮翻柞才各翻又音作】进屯纪南【郡国志江陵县北十余里有纪南城】振留桓谦冯该守江陵引兵与宗之战大破之刘毅等击破冯该于豫章口【水经注江水过江陵而东得豫章口夏水所通也西北有豫章冈葢因冈而得名其地去江陵城二十里】桓谦弃城走毅等入江陵执卞范之等斩之桓振还望见火起知城已陷其众皆溃振逃于涢川【水经注涢水出汉南阳郡蔡阳县东南大洪山东南流过随县西又南过江夏安陆县西又东南入于夏涢音云】乙未诏大处分悉委冠军将军刘毅【处昌吕翻分扶问翻冠古玩翻】戊戌大赦改元惟桓氏不原以桓冲忠于王室特宥其孙以鲁宗之为雍州刺史毛璩为征西将军都督益梁秦凉宁五州诸军事璩弟瑾为梁秦二州刺史瑗为宁州刺史【雍于用翻璩求于翻瑾渠吝翻瑗于眷翻】刘懐肃追斩冯该于石城桓谦桓怡桓蔚桓谧何澹之温楷皆奔秦【蔚纡勿翻澹徒览翻】怡之弟也【桓死见上卷上年】燕王熙伐髙句丽【句如字又音驹丽力知翻】戊申攻辽东城且陷熙命将士毋得先登俟刬平其城朕与皇后乘辇而入【刬楚限翻】由是城中得严备不克而还【后齐髙纬之攻晋州亦若是矣还従宣翻又如字】秦王兴以鸠摩罗什为国师奉之如神亲帅羣臣及沙门聴罗什讲佛经【帅读曰率下同】又命罗什翻译西域经论三百余卷【古之译者传四夷之言今罗什翻夷言为华言故曰译】大营塔寺沙门坐禅者常以千数【禅静也寂也传灯録曰禅有五有凡夫禅有外道禅有小乘禅有大乘禅有最上乘禅禅时连翻】公卿以下皆奉佛由是州郡化之事佛者十室而九　乞伏干归击吐谷浑大孩大破之俘万余口而还大孩走死胡园【晋书吐谷浑传吐谷浑王乌纥堤一名大孩胡园作胡国孩何开翻】视罴世子树洛干帅其余众数千家奔莫何川【莫何山在西倾山东北西倾亦名嵹台山帅读曰率】自称车骑大将军大单于吐谷浑王【骑竒寄翻单音蝉】树洛干轻徭薄赋信赏必罚吐谷浑复兴【复扶又翻】沙漒诸戎皆附之【段国曰浇河郡西南一百七十里有黄沙南北一百二十里东西七十里西极大扬川望之若人委糒糠于地不生草木荡然黄沙周回数百里洮水出嵹台山东北迳吐谷浑中自洮嵹南北三百里中地草皆是龙须而无樵柴谓之嵹川漒渠良翻】　西凉公暠自称大将军大都督领秦凉二州牧【暠古老翻】大赦改元建初遣舍人黄始梁兴间行奉表诣建康【间古苋翻】　二月丁巳留台备法驾迎帝于江陵刘毅刘道规留屯夏口【夏户雅翻】何无忌奉帝东还　初毛璩闻桓振陷江陵帅众三万顺流东下将讨之使其弟西夷校尉瑾蜀郡太守瑗出外水【璩求于翻瑾渠吝翻瑗于眷翻蜀有内水外水内水涪水也外水即蜀江源于岷山者】参军巴西谯縦侯晖出涪水蜀人不乐逺征晖至五城水口【涪音浮乐音洛水经注涪水自南安郡南流其枝流西迳广汉五城县为五城水又西至成都入于江又曰江水东絶緜洛迳五城界至广都北岸南入于江谓之五城水口斯为北江沈约宋志五城县属广汉郡晋武帝咸寜四年立华阳国志云汉时立仓五县人尉部主之晋因立五城县在五城山按五代志蜀郡武县旧曰伍城武县唐属梓州】与巴西阳昧谋作乱【昩莫葛翻】纵为人和谨蜀人爱之晖昩共逼纵为主纵不可走投于水引出以兵逼纵登舆纵又投地叩头固辞晖纵于舆还袭毛瑾于涪城杀之【涪音浮】推纵为梁秦二州刺史璩至略城【据晋书毛璩传略城去成都四百里】闻变奔还成都遣参军王琼将兵讨之【将即亮翻】为纵弟明子所败【败补迈翻】死者什八九益州营户李腾开城纳纵兵【民有流离逃叛分配军营者为营户】杀璩及弟瑗灭其家纵称成都王以从弟洪为益州刺史以明子为巴州刺史屯白帝于是蜀大乱汉中空虚氐王杨盛遣其兄子平南将军抚据之　癸亥魏主珪还自豺山罢尚书三十六曹【魏三十六曹始见于一百九卷隆安元年】　三月桓振自郧城袭江陵【杜预曰江夏云杜县东南有郧城古郧子之国郧音云振先逃于郧川郧城葢在郧川也郧音云】荆州刺史司马休之战败奔襄阳振自称荆州刺史建威将军刘懐肃自云杜引兵驰赴与振战于沙桥【沙桥在江陵城北】刘毅遣广武将军唐兴助之临陈斩振【陈读曰阵】复取江陵【复扶又翻下复诣寻复复説同】甲午帝至建康乙未百官诣阙请罪诏令复职尚书殷仲文以朝廷音乐未备言于刘裕请治之【治直之翻】裕曰今日不暇给且性所不解【解户买翻晓也下同】仲文曰好之自解裕曰正以解则好之故不习耳【英雄之言政自度越常流世之嗜音者可以自省矣好呼到翻】　庚子以琅邪王徳文为大司马武陵王遵为太保刘裕为侍中车骑将军都督中外诸军事徐青二州刺史如故刘毅为左将军何无忌为右将军督豫州扬州五郡军事豫州刺史刘道规为辅国将军督淮北诸军事并州刺史魏咏之为征虏将军呉国内史裕固让不受加録尚书事又不受屡请归藩【归藩归京口也】诏百官敦劝帝亲幸其第裕惶惧复诣阙陈请乃聴归藩以魏咏之为荆州刺史代司马休之初刘毅尝为刘敬宣宁朔参军【刘敬宣为寜朔将军毅为参军】时人或以雄杰许之敬宣曰夫非常之才自有调度【调徒吊翻】岂得便谓此君为人豪邪此君之性外寛而内忌自伐而尚人若一旦遭遇亦当以陵上取祸耳【敬宣之论毅其知之固审矣然防以此掇祸圣人包周身之防正为是耳】毅闻而恨之及敬宣为江州辞以无功不宜授任先于毅等【先悉荐翻】裕不许毅使人言于裕曰刘敬宣不豫建义猛将劳臣方须叙报【将即亮翻】如敬宣之比宜令在后若使君不忘平生【裕参刘牢之军事牢之父子雅敬待之故云然】止可为贠外常侍耳【贠外散骑常侍魏末置】闻已授郡实为过优【敬宣自北来归裕以为晋陵太守】寻复为江州尤用骇惋【惋乌贯翻】敬宣愈不自安自表解职乃召还为宣城内史　夏四月刘裕旋镇京口改授都督荆司等十六州诸军事加领兖州刺史　卢循遣使贡献【使疏吏翻】时朝廷新定未暇征讨壬申以循为广州刺史徐道覆为始兴相循遗刘裕益智粽【遗于季翻本草曰益智子生昆仑国今岭南州郡往往有之顾微交州记曰益智叶如蘘荷茎如竹箭子从心出一枝有十子子肉白滑四破去之蜜煮为粽味辛粽作弄翻角黍也】裕报以续命汤【循以益智调裕裕以续命报之此虽浅陋亦兵机也】循以前琅邪内史王诞为平南长史诞説循曰诞本非戎旅在此无用【説输芮翻王氏江南衣冠称首故云本非戎旅】素为刘镇军所厚若得北归必蒙寄任公私际会仰答厚恩循甚然之刘裕与循书令遣呉隠之还循不从诞复説循曰【复扶又翻】将军今留呉公公私非计孙伯符岂不欲留华子鱼邪但以一境不容二君耳于是循遣隠之与诞俱还【元兴元年桓流王诞于岭南二年卢循破广州虏呉隠之诞并没于循所汉献帝建安四年华歆以豫章归孙策策死曹操表召歆孙权遣还许华户化翻】　初南燕主备徳仕秦为张掖太守【事见一百二卷海西公太和五年】其兄纳与母公孙氏居于张掖备徳之从秦王坚冦淮南也【冦淮南见一百五卷孝武帝太元八年】留金刀与其母别备徳与燕王垂举兵于山东张掖太守苻昌收纳及备徳诸子皆诛之公孙氏以老获免纳妻段氏方娠未决狱掾呼延平备徳之故吏也【掾于绢翻】窃以公孙氏及段氏逃于羌中段氏生子超十嵗而公孙氏病临卒以金刀授超曰汝得东归当以此刀还汝叔也呼延平又以超母子奔凉及吕隆降秦超随凉州民徙长安【秦徙凉州民事见上卷元兴二年】平卒段氏为超娶其女为妇超恐为秦人所録【为于伪翻録采也收也为所收采则不得归南燕矣】乃阳狂行乞秦人贱之惟东平公绍见而异之言于秦王兴曰慕容超姿干伟【公回翻】殆非真狂愿微加官爵以縻之兴召见与语超故为谬对或问而不答兴谓绍曰谚云妍皮不褁痴骨徒妄语耳乃罢遣之备徳闻纳有遗腹子在秦遣济隂人呉辩往视之【济子礼翻】辩因乡人宗正谦卖卜在长安以告超【宗正以官为氏】超不敢告其母妻潜与谦变姓名逃归南燕行至梁父【父音甫】镇南长史悦夀以告兖州刺史慕容法【南燕以法为兖州刺史镇梁父】法曰昔汉有卜者诈称卫太子【见二十三卷汉昭帝始元五年】今安知非此类也不礼之超由是与法有隙【为超立法谋反张本】备徳闻超至大喜遣骑三百迎之【骑竒寄翻下同】超至广固以金刀献于备徳备徳恸哭悲不自胜【胜音升】封超为北海王拜侍中骠骑大将军司校尉【骠匹妙翻】开府妙选时贤为之僚佐备徳无子欲以超为嗣超入则侍奉尽欢出则倾身下士【下户嫁翻】由是内外誉望翕然归之　五月桂阳太守章武王秀【义阳王望子河间王洪生子威徙封章武传至孙无嗣河间王钦以子范之继之秀范之子也】及益州刺史司马轨之谋反伏诛秀妻桓振之妹也故自疑而反桓余党桓亮苻宏等拥众冦乱郡县者以十数刘
