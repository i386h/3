<!-- { "loadSidebar": true } -->
　　八年春正月丙辰以夀州都督张镇周为舒州都督【夀州淮南郡南朝曰豫州北朝曰州隋开皇九年曰夀州】镇周以舒州本其乡里到州就故宅多市酒肴召亲戚故人与之酣宴【酣户甘翻】散发箕踞如为布衣时凡十日既而分赠金帛泣与之别曰今日张镇周犹得与故人欢饮明日之后则舒州都督治百姓耳【治直之翻】君民礼隔不得复为交游【复扶又翻下复置同】自是亲戚故人犯法一无所纵境内肃然　丁巳遣右武卫将军段徳操徇夏州地【夏户雅翻】　吐谷浑寇叠州【吐从暾入声谷音浴】　是月突厥吐谷浑各请互市诏皆许之【厥九勿翻】先是中国丧乱民乏耕牛至是资于戎狄杂畜被野【先悉荐翻丧息浪翻畜许救翻被皮义翻】　夏四月乙亥党项寇渭州【党底朗翻】　甲申上幸鄠县校猎于甘谷【鄠县有甘亭夏启与有扈氏战之地甘水出南山甘谷北流迳秦萯阳宫西又北迳甘亭西鄠音户】营太和宫于终南山【长安城南五十里有太和谷太和宫】丙戌还宫　西突厥统叶防可汗遣使请昏【突厥大臣曰叶防西突厥可汗自叶防为可汗因号统叶防可汗可从刋入声汗音寒使疏吏翻】上谓裴矩曰西突厥道逺缓急不能相助今求昏何如对曰今北狄方彊为国家今日计且当逺交而近攻【用秦范睢之言】臣谓宜许其昏以威颉利【颉奚结翻】俟数年之后中国完实足抗北夷然后徐思其宜上从之　【考异曰新旧传皆云封徳之谋今从实録】遣髙平王道立至其国统叶防大喜道立上之从子也【从才用翻】　初上以天下大定罢十二军【见上巻上年】既而突厥为寇不已辛亥复置十二军以太常卿窦诞等为将军简练士马议大举击突厥　甲寅凉州胡睦伽陀引突厥袭都督府【孙愐曰睦姓也伽求迦翻】入子城长史刘君杰击破之【长知两翻】　六月甲子上幸太和宫　丙子遣燕郡王李艺屯华亭县【华亭县隋大业初置属安定郡义宁二年分置陇州至元和三年并入汧源县燕因肩翻】及弹筝峡【皆以守陇道筝音争】水部郎中姜行本断石岭道以备突厥【唐制水部郎中掌天下川渎陂池之政令以导达沟洫堰决沟渠凡舟楫灌溉之利皆总而举之凡诸曹郎中从五品上员外郎从六品上断丁管翻厥九勿翻】丙戌颉利可汗寇灵州【颉奚结翻可从刋入声汗音寒】丁亥以右衞大将军张瑾为行军总管以御之以中书侍郎温彦博为长史先是上与突厥书用敌国礼【先悉荐翻】秋七月甲辰上谓侍臣曰突厥贪婪无厌【婪庐南翻厌于盐翻】朕将征之自今勿复为书【复扶又翻】皆用诏敕丙午车驾还宫　己酉突厥颉利可汗寇相州【相州疑当作柏州此时突厥兵不能至相州也】　睦伽陀攻武兴【蜀有武兴镇后魏置东益州梁为武兴蕃王国西魏改曰兴州顺政郡此非睦伽陀所攻者也按晋书地理志永宁中张轨为凉州刺史镇武威上表请合秦雍流移人于姑臧西北置武兴郡睦伽陀所攻者即此武兴故城】　丙辰代州都督蔺謩与突厥战于新城不利【新城在马邑南】复命行军总管张瑾屯石岭李髙迁趋大谷以御之【大谷当作太谷旧曰阳邑隋开皇十八年更名太谷属并州宋白曰并州太谷县本汉阳邑县今县东十五里阳邑故城是也后魏大武景明二年复置阳邑县隋开皇十八年改阳邑为太谷因县西太谷为名复扶又翻趋七喻翻】丁巳命秦王出屯蒲州以备突厥　【考异曰旧本纪八月六日突厥寇定州命皇太子往幽州秦王往并州以备突厥唐厯亦同今据实録七月秦王出蒲州八月无太子往幽州秦王往并州事】　八月壬戌突厥逾石岭寇并州癸亥寇灵州丁卯寇潞沁韩三州【沁原汉谷逺县地后魏改名隋恭帝义宁元年置义宁郡武徳元年置沁州又以潞州之襄垣黎城涉铜鞮乡等县置韩州沁七鸩翻】　左武大将军安修仁击睦伽陀于且渠川破之【且子余翻且渠川沮渠氏之墟也沮渠防逊据凉州川以是得名】　诏安州大都督李靖出潞州道行军总管任瓌屯太行以御突厥【行户刚翻厥九勿翻】颉利可汗将兵十余万大掠朔州【颉奚结翻可从刋入声汗音寒将即亮翻】壬申并州道行军总管张瑾与突厥战于太谷全军皆没瑾脱身奔李靖行军长史温彦博为虏所执【长知两翻】虏以彦博职在机近【中书侍郎机近之官】问以国家兵粮虚实彦博不对虏迁之隂山庚辰突厥寇灵武【考异曰实録统纪并云寇广武按北邉地名无广武下云灵州都督败之盖灵武字误耳　今按旧唐志代州鴈门汉广武县或者寇广武即大谷乗胜之兵欤史臣以汉古县名称鴈门为广武耳】甲申灵州都督任城王道宗击破之【道宗所破者癸亥寇灵州之兵详见通鉴举要】丙戌突厥寇绥州丁亥颉利可汗遣使请和而退【使疏吏翻】　九月癸巳突厥没贺咄设陷并州一县丙申代州都督蔺謩击破之　癸卯初令太府检校诸州权量【检校其轻重小大也唐制凡度以北方秬黍中者一黍之广为分十分为寸十寸为尺一尺二寸为大尺十尺为丈凡量以秬黍中者容一千二百黍为籥二籥为合十合为升十升为斗三斗为大斗十斗为斛凡权衡以秬黍中者百黍之重为铢二十四铢为两三两为大两十六两为斤其量制公私又不用籥合内之分则有抄撮之细程大昌曰杜佑通典叙六朝赋税而论其总曰其度量三升当今一升秤则三两当今一两尺则尺二寸当今一尺注云当今谓即时即时者当佑之时也】　丙午右领军将军王君廓破突厥于幽州俘斩二千余人　突厥寇蔺州【蔺州当置于汉西河郡蔺县界而新旧志并不载】冬十月壬申吐谷浑寇叠州遣扶州刺史蒋善合救之【吐从暾入声谷音浴】　戊寅突厥寇鄯州遣霍公柴绍救之【厥九勿翻突厥既能寇鄯州则上之蔺州为兰州未可知也鄯时战翻】　十一月辛卯朔上幸宜州　权检校侍中裴矩罢判黄门侍郎　戊戌突厥寇彭州【武徳元年以宁州彭原县置彭州】　庚子以天策司马宇文士及权检校侍中　辛丑徙蜀王元轨为吴王汉王元庆为陈王　癸卯加秦王世民中书令齐王元吉侍中　丙午吐谷浑寇岷州　戊申眉州山獠反【眉州通义郡本汉犍为郡南安县地西魏置眉州因峨眉山而名獠鲁皓翻】　十二月辛酉上还至京师　庚辰上校猎于鸣犊泉辛巳还宫　以襄邑王神符检校扬州大都督始自丹阳徙州府及居民于江北【由此广陵専扬州之名】
　　九年春正月己亥诏太常少卿祖孝孙等更定雅乐【少诗照翻更工衡翻】　甲寅以左仆射裴寂为司空日遣员外郎一人更直其第　二月庚申以齐王元吉为司徒　丙子初令州县祀社稷又令士民里闬相从立社【闬侯旰翻闾也里门谓之闬】各申祈报【春夏祈而秋冬报】用洽乡党之欢戊寅上祀社稷　丁亥突厥寇原州遣折威将军杨毛击之【折威将军十二军将军之一也宁州道为折威军】　三月庚寅上幸昆明池壬辰还宫癸巳吐谷浑党项寇岷州　戊戌益州道行台尚书
　　郭行方击眉州叛獠破之【獠鲁皓翻】　壬寅梁师都寇边陷静难镇【难乃旦翻】　丙午上幸周氏陂　辛亥突厥寇灵州【厥九勿翻】　乙卯车驾还宫　癸丑南海公欧阳奉使在突厥帅其徒五十人谋掩袭可汗牙帐【使疏吏翻帅读曰率可从刋入声汗音寒　考异曰实纪云五千人按奉使安得五千人盖十字误作千字耳】事泄突厥囚之丁巳突厥寇凉州都督长乐王幼良击走之【乐音洛】
