<!-- { "loadSidebar": true } -->
　　【宋白曰在今县西南四十里】谋迎天子众以为山东未定韩暹杨奉负功恣睢未可卒制【睢香萃翻恣睢暴戾之貎卒读曰猝】荀彧曰昔晋文公纳周防王而诸侯景从【贤曰左传狐偃言于晋侯曰求诸侯莫如勤王诸矦信之且大义也晋侯以左师逆王王入于王城取太叔于温杀之于隰城遂定覇业天下服从师古曰景从言如景之从形也】汉髙祖为义帝缟素而天下归心【事见九巻髙祖二年为于伪翻】自天子蒙尘【蒙冐也言播越在草莽蒙冒尘埃也】将军首唱义兵徒以山东扰乱未遑逺赴今銮驾旋轸【郑注周礼曰轸车后横木也】东京榛芜义士有存本之思兆民懐感旧之哀诚因此时奉主上以从人望大顺也秉至公以服天下大畧也扶义以致英俊大徳也四方虽有逆节其何能为韩暹杨奉安足恤哉若不时定使豪杰生心后虽为虑亦无及矣操乃遣武中郎将曹洪将兵西迎天子【西汉有中郎将东汉分置三署虎贲羽林中将建安之后羣雄兵争自相署置始有名号中郎将】董承等据险拒之洪不得进　【考异曰魏志此事在正月而荀彧迎天子在都雒后今从】议郎董昭以杨奉兵马最彊而少党援【少诗沼翻】作操书与奉曰吾与将军闻名慕义便推赤心今将军防万乘之艰难反之旧都【乗绳证翻】翼佐之功超世无畴何其休哉方今羣凶猾夏【孔安国曰猾乱也夏华夏夏户雅翻】四海未宁神器至重事在维辅必湏众贤以清王轨诚非一人所能独建心腹四支实相恃赖一物不备则有阙焉将军当为内主吾为外援今吾有粮将军有兵有无相通足以相济死生契濶相与共之【毛苌曰契濶勤苦也此盖谓死也生也处勤苦之中相与共之也契苦结翻】奉得书喜悦语诸将军曰兖州诸军近在许耳有兵有粮国家所当依仰也【语牛倨翻仰牛向翻】遂共表操为镇东将军袭父爵费亭侯【操祖曹腾封费亭侯养子嵩袭爵今以操袭嵩爵也郡国志沛国酂县有费亭曹腾所封也应劭曰酂音嵯师古曰王莽改酂曰赞治则此县亦有赞音晋地道记山阳郡湖陆县西有费亭城魏武帝初所封考异曰魏志在六月而董昭传在都雒后今从传】韩暹矜功专恣董承患之因濳召操操乃将兵诣雒阳既至奏韩暹张杨之罪暹惧诛单骑奔杨奉帝以暹杨有翼车驾之功诏一切勿问辛亥以曹操领司校尉録尚书事操于是诛尚书冯硕等三人讨有罪也【袁宏纪曰诛硕及议郎侯祈侍中壶崇】封卫将军董承等十三人为列侯赏有功也【袁宏纪曰封卫将军董承辅国将军伏完侍中丁种辅尚书仆射钟繇尚书郭溥御史中丞董芬彭城相刘艾冯翊韩斌东郡太守杨众议郎罗邵伏徳赵防为列侯】赠射声校尉沮儁为农太守矜死节也【沮儁死事见上卷兴平二年沮子余翻】操引董昭并坐问曰今孤来此当施何计昭曰将军兴义兵以诛乱入朝天子辅翼王室此五覇之功也此下诸将人殊意异未必服从今留匡弼事埶不便惟有移驾幸许耳然朝廷播越新还旧京逺近跂望【跂渠宜翻举足也】冀一朝获安今复徙驾不厌众心【复扶又翻厌于叶翻又如字】夫行非常之事乃有非常之功愿将军算其多者【凡举事有利亦有害惟算其利多而害少者行之】操曰此本志也杨奉近在梁耳闻其兵精得无为累乎【累力伪翻下同】昭曰奉少党援心相慿结镇东费亭之事皆奉所定宜时遣使厚遗答谢以安其意【少诗沼翻遗于季翻】説京都无粮欲车驾暂幸鲁阳【鲁阳县属南阳郡】鲁阳近许转运稍易【近其靳翻易以豉翻】可无县乏之忧【县读曰悬】奉为人勇而寡虑必不见疑比使往来【比必寐翻使疏吏翻】足以定计奉何能为累操曰善即遣使诣奉庚申车驾出轘辕而东【河南缑氏县有轘辕关轘音环】遂迁都许巳已幸曹操营以操为大将军封武平侯【武平县属陈国此取其以神武平祸乱也宋白曰亳州鹿邑县后汉于今县东北置武平县隋改为鹿邑取故鹿邑城为名其古鹿邑城在县西十三里春秋鹿鸣地也】始立宗庙社稷于许　孙防将取会稽【会工外翻】呉人严白虎等众各万余人处处屯聚诸将欲先击白虎等防曰白虎等羣盗非有大志此成禽耳遂引兵渡浙江【浙之舌翻】会稽功曹虞翻説太守王朗曰防善用兵不如避之朗不从发兵拒防于固陵防数渡水战不能克防叔父静説防曰朗阻城守难可卒防查渎南去此数十里宜从彼据其内【説输芮翻数所角翻卒读曰猝水经注浙江东迳固陵城北昔范蠡筑城于浙江之滨言可以固守谓之固陵今之西陵也浙江又东迳柤塘谓之柤渎孙防袭王朗所从出之道也裴松之曰查音柤加翻】所谓攻其无备出其不意者也防从之夜多火为疑兵分军投查渎道袭高迁屯【裴松之曰案今永兴县有高迁桥沈约曰永兴夲汉余暨县呉更名蔡邕尝经会稽高迁亭取椽竹以为笛即其处也】朗大惊遣故丹阳太守周昕等帅兵逆战【帅读曰率】防破昕等斩之朗遁走虞翻追随营防朗浮海至东冶【前汉志冶县属会稽郡师古曰故闽越地光武改曰章安晋志曰建安郡故秦闽中郡汉高祖五年以立闽越王及武帝灭之徙其人名为东冶后汉改为官都尉及呉置建安郡洪氏释据西汉志曰会稽西部都尉治钱唐南部都尉治回浦李宗谔图经曰文帝时以山隂为都尉治元狩中徙治钱唐为西部元鼎中又立东部都尉治冶光武改回浦为章安以冶立东官呉孙亮曰五鳯中以会稽东部为临海郡孙休永安中以会稽南部为建安郡沈约宋志曰东阳太守本会稽西部都尉又曰临海太守夲会稽东部都尉前汉都尉治鄞后汉分会稽为呉郡疑是都尉徙治章安续汉志章安故冶光武更名晋太康记夲鄞县南之回浦乡章帝立未详孰是又曰司马彪云章安是故冶然则临海亦冶地也张勃呉録曰是句践冶铸之所后分为会稽东南二部都尉东部临海是也南部建安是也杜佑通典曰后汉改冶县为官都尉后分冶县为会稽东南二都尉今福州是南部台州是东部又曰二汉会稽西部都尉理婺州数説异同各有脱误尝参订之自秦置会稽郡其治在今呉门至顺帝分置呉郡而会稽徙郡于山隂以浙江为两郡之境故钱唐在西汉时属会稽所以为西部治所及会稽移于浙东则西部亦移于婺女回浦后改章安乃会稽之东部今台州盖其地冶县则是南部在呉属建安郡至唐遂为福州太康记尝云回浦夲鄞之南乡或云东部治鄞因致休文之疑然鄞及回浦皆西汉县名谓西汉割鄞而置县或未可知至章帝时回浦已非乡矣太康所纪亦误也前志注会稽之冶县云夲闽越地续志口章安故冶闽越地光武更名因脱其中数字故刘昭补注惑于太康记而休文复不能剖判也当云章安故回浦章帝更名东侯官故冶闽越地光武更名于文乃足此郡之末有东部侯国四字却是衍文侯与候相近而南部所治故文有错乱班史注回浦为南部司马彪谓章安是故冶张勃谓分冶为东南二都尉杜佑谓二汉西部皆在婺女图经以冶为东部皆误也余按洪説甚详其言钱唐西汉时属会稽所以为西部治所此语亦恐有未安处】防追击大破之朗乃诣防降【降戸江翻】防自领会稽太守复命虞翻为功曹待以交友之礼防好游猎【好呼到翻】翻谏曰明府喜轻出微行从官不暇严【喜许记翻从才用翻】吏卒常苦之夫君人者不重则不威【重尊重威威严言不尊重则无威严】故白龙鱼服困于豫且【张衡东京赋之辞注云説苑曰呉王欲从民饮酒伍子胥谏曰不可昔白龙下凊泠之渊化为鱼渔者豫且射中其目白龙上诉天帝曰当是之时若安置而形白龙对曰我下清泠之渊化为鱼天帝曰鱼固人之所射也豫且何罪夫白龙天帝贵畜也豫且宋国之贱臣也白龙不化豫且不射今弃万乗之位而从布衣之士饮酒臣恐其有豫且之患矣王乃止且子余翻】白蛇自放刘季害之【事见七巻秦二世元年】愿少留意【少诗沼翻】防曰君言是也然不能改【为防死于轻出张夲】　九月司徒淳于嘉太尉杨彪司空张喜皆罢　车驾之东迁也杨奉自梁欲邀之不及冬十月曹操征奉奉南犇袁术遂攻其梁屯防之　诏书下袁绍责以地广兵多而专自树党【下遐稼翻下之下同树党谓以子谭为青州刺史熈为幽州刺史外甥髙干为幷州刺史】不闻勤王之师但擅相讨伐【谓与公孙瓉相攻也】绍上书深自陈愬戊辰以绍为太尉封邺侯绍耻班在曹操下怒曰曹操当死数矣【数所角翻下同】我輙救存之【操自荥阳汴水之败収兵从绍于河内绍表为东郡太守吕布袭取兖州绍复与操连和欲令其遣家居邺也】今乃挟天子以令我乎表辞不受操惧请以大将军譲绍丙戍以操为司空行车骑将军事操以荀彧为侍中守尚书令操问彧以防谋之士彧荐其从子蜀郡太守攸【攸既免董卓之祸复辟公府举髙第迁任城相不行以蜀险固人民殷盛求为蜀郡太守道絶不得至驻荆州从才用翻下同】及颍川郭嘉操徴攸为尚书与语大悦曰公逹非常人也【荀攸字公逹】吾得与之计事天下当何忧哉以为军师初郭嘉往见袁绍绍甚敬礼之居数十日谓绍谋臣辛评郭图曰夫智者审于量主【量音良】故百全而功名可立袁公徒欲效周公之下士而不知用人之机多端寡要好谋无决欲与共济天下大难定覇王之业难矣【好呼到翻大难乃旦翻】吾将更举而求主【更工衡翻改也】子盍去乎二人曰袁氏有恩徳于天下人多归之且今最强去将何之嘉知其不寤不复言【复扶又翻】遂去之操召见与论天下事喜曰使孤成大业者必此人也嘉出亦喜曰真吾主也操表嘉为司空祭酒【陈夀三国志作司空军祭酒此逸军字晋志曰当涂得志克平诸夏初置军师祭酒参掌戎律】操以山阳满宠为许令操从弟洪有賔客在许界数犯法宠収治之洪书报宠【报告也前书霍显曰少夫幸报我以事数所角翻治直之翻】宠不聼洪以白操操召许主者【主者许县主吏也】宠知将欲原客乃速杀之操喜曰当事不当尔邪北海太守孔融负其髙气志在靖难而才踈意广讫无成功【讫竟也终也难乃旦翻】髙谈清教盈溢官曹辞气清雅可玩而诵论事考实难可悉行但能张磔网罗【磔陟格翻开也】而目理甚踈造次能得人心【造七到翻】乆乆亦不愿附也其所任用好竒取异多剽轻小才【好呼到翻剽匹妙翻轻墟正翻】至于尊事名儒郑执子孙礼易其乡名曰郑公乡【传曰融深敬告髙宻县为特立一乡曰昔齐置士乡越有君子军皆异贤之意也太史公廷尉呉公谒者仆射邓公皆汉之名臣又南山四皓有园公夏黄公世嘉其髙皆悉称公然则公者仁徳之正号不必皆三事大夫也今郑君乡宜曰郑公乡】及清儁之士左承祖刘义逊等皆备在座席而已不与论政事曰此民望不可失也黄巾来冦融战败走保都昌【贤曰都昌县属北海郡故城在今青州临朐县东北】时袁曹公孙首尾相连融兵弱粮寡孤立一隅不与相通左承祖劝融宜自托强国融不聼而杀之刘义逊弃去青州刺史袁谭攻融自春至夏战士所余才数百人流矢交集而融犹隠几读书谈笑自若【隠于靳翻贤曰隠慿也】城夜陷乃奔东山【都昌县之东山也】妻子为谭所虏曹操与融有旧徴为将作大匠袁谭初至青州其土自河而西不过平原谭北排田楷【田楷公孙瓉用为青州刺史】东破孔融威惠甚着其后信任羣小肆志奢滛声望遂衰　中平以来天下乱离民弃农业诸军并起率乏粮谷无终嵗之计饥则冦掠饱则弃余瓦觧流离无敌自破者不可胜数【胜音升】袁绍在河北军人仰食桑椹【仰牛向翻椹桑实也其始生也色青熟则色黒可食椹音甚】袁术在江淮取给蒲蠃【蠃蚌属卢戈翻】民多相食州里萧条羽林监枣袛请建置屯田【颍川文士传氏夲姓棘避难改焉汉官羽林有左右监秩六百石属光禄勲】曹操从之以袛为屯田都尉以骑都尉任峻为典农中郎将【魏志曰曹公置典农中郎将秩二千石典农都尉秩六百石或四百石典农校尉秩比二千石所主如中郎所主部分别而少为校尉】募民屯田许下得谷百万斛于是州郡例置田官所在积谷仓廪皆满故操征伐四方无运粮之劳遂能兼并羣雄军国之饶起于袛而成于峻　袁术畏吕布为己害乃为子求婚布复许之【乃为于伪翻复扶又翻】术遣将纪灵等歩骑三万攻刘备备求救于布诸将谓布曰将军常欲杀刘备今可假手于术布曰不然术若破备则北连泰山诸将【泰山诸将谓臧霸孙观呉敦尹礼軰】吾为在术围中不得不救也便率歩骑千余驰往赴之灵等闻布至皆敛兵而止布屯沛城西南遣铃下请灵等【铃下卒也在铃阁之下有警至则掣铃以呼之因以为名续汉志曰五百铃下侍闾门阑部署街里走卒皆冇程品多少随所典领程大昌续演繁露曰铃下威仪殆今典客之吏】灵等亦请布布往就之与备共饮食布谓灵等曰徳布弟也【刘备字徳】为诸君所困故来救之布性不喜合鬭喜解鬭耳【言不喜合人之鬭喜解人之鬬也喜许记翻】乃令军植防于营门布弯弓顾曰诸君观布射防小支【贤曰周礼考工记曰为防博二寸内倍之胡参之援四之郑注云援直刃胡其孑也小支谓胡也即今之防旁曲支植直吏翻立也射而亦翻】中者当各解兵不中可留决鬭布即一发正中防支【中竹仲翻下同】灵等皆惊言将军天威也明日复欢会然后各罢备合兵得万余人布恶之【复扶又翻恶乌路翻】自出兵攻备备败走归曹操操厚遇之以为豫州牧或谓操日备有英雄之志今不早图后必为患操以问郭嘉嘉曰有是然公起义兵为百姓除暴【为于伪翻】推诚仗信以招俊杰犹惧其未也今备有英雄名以穷归已而害之是以害贤为名也如此则智士将自疑回心择主公谁与定天下乎夫除一人之患以沮四海之望安危之机也不可不察【沮在吕翻　考异曰子以为程昱郭嘉劝操杀备今从魏书】操笑曰君得之矣遂益其兵给粮食使东至沛収散兵以图吕布初备在豫州举陈郡袁涣为茂才【武帝元封六年诏州郡举茂才茂才即秀才也避光武讳史遂书为茂才】涣为吕布所留布欲使涣作书骂辱备涣不可再三彊之不许【彊其两翻】布大怒以兵脇涣曰为之则生不为则死涣顔色不变笑而应之曰涣闻唯徳可以辱人不闻以骂使彼固君子邪且不耻将军之言彼诚小人邪将复将军之意【言布以书骂备备君子邪固不以骂为耻其小人邪将复以书骂布也】则辱在此不在于彼且涣它日之事刘将军犹今日之事将军也如一旦去此复骂将军可乎【复扶又翻】布惭而止　张济自闗中引兵入荆州界攻穣城【穰县属南阳郡】为流矢所中死【中竹仲翻】荆州官属皆贺刘表曰济以穷来主人无礼【言无郊劳授馆之礼也】至于交锋此非牧意牧受吊不受贺也使人纳其众众闻之喜皆归心焉济族子建忠将军绣代领其众屯宛【宛于元翻】初帝既出长安宣威将军贾诩上还印绶【上时掌翻】往依叚煨于华隂【华戸化翻】诩素知名为煨军所望煨礼奉甚备诩潜谋归张绣或曰煨待君厚矣君去安之诩曰煨性多疑有忌诩意礼虽厚不可恃乆将为所图【诩既为煨军所望则必为煨所忌矣乆留则煨惧诩夺其军必将图杀之】我去必喜又望吾结大援于外必厚吾妻子绣无谋主亦愿得诩则家与身必俱全矣诩遂往绣执子孙礼煨果善视其家诩説绣附于刘表【説输芮翻】绣从之诩往见表表以客礼待之诩曰表平世三公才也不见事变多疑无决无能为也刘表爱民养士从容自保【从千容翻】境内无事关西兖豫学士归之者以千数表乃起立学校讲明经术【校戸敎翻】命故雅乐郎河南杜防作雅乐【蔡邕曰汉乐四品一曰太子乐典郊庙上陵殿举之乐二曰周颂雅乐典辟雍飨射六宗社稷之乐三日黄门鼓吹天子所以宴乐羣臣四曰短箫铙歌军乐也】乐备表欲庭观之防曰今将军号不为天子合乐而庭作之无乃不可乎表乃止平原祢衡少有才辩而尚气刚傲【祢乃礼翻姓也少诗照翻】孔融荐之于曹操衡骂辱操【操召衡为鼓吏故为衡所骂辱】操怒谓融曰祢衡竖子孤杀之犹雀防耳顾此人素有虚名逺近将谓孤不能容之乃送与刘表表延礼以为上賔衡称表之美盈口而好讥贬其左右【好呼到翻】于是左右因形而谮之曰衡称将军之仁西伯不过也唯以为不能断【断丁乱翻】终不济者必由此也其言实指表短而非衡所言也表由是怒以江夏太守黄祖性急送衡与之祖亦善待焉后衡众辱祖祖杀之【操怒衡而送与表犹以表为寛和爱士观其能容与否也表怒衡而送与祖知祖性急必不能容衡是直欲寘之死地耳二人皆挟数用术表则浅矣】
