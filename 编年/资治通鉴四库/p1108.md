<!-- { "loadSidebar": true } -->
　　受尊号御丹鳯楼宣赦或告士良宰相与度支议草制减禁军衣粮及马刍粟士良扬言于众曰如此至日军士必于楼前諠哗徳裕闻之乙酉乞开延英自诉上怒遽遣中使宣谕两军赦书初无此事且赦书皆出朕意非由宰相尔安得此言士良乃惶愧称谢丁亥羣臣上尊号曰仁圣文武至神大孝皇帝赦天下　五月戊申遣鸿胪卿张贾安抚嗢没斯等以嗢没斯为左金吾大将军怀化郡王其次酋长官赏有差【酋慈由翻长知丈翻】赐其部众米五千斛绢三千匹那颉啜帅其众自振武大同东因室韦黒沙南趣雄武军窥幽州【趣七喻翻】卢龙节度使张仲武遣其弟仲至将兵三万迎击大破之斩首捕虏不可胜计【胜音升】悉收降其七千帐分配诸道那颉啜走乌介可汗获而杀之　【考异曰伐叛记曰仲武招降赤心下溃兵及可汗下部落前后三万余人分配诸道回鹘种族遂至寡弱新旧纪皆无仲武破回鹘事旧回纥传曰仲武大破那颉之众全收七千帐杀戮收擒老小共九万人那颉中箭透驼羣潜脱乌介获而杀之一品集幽州纪圣功碑曰公前后受降三万人特勒二人可汗妹一人大都督外宰相四人其他禆王骑将不可备载诸书皆不言仲武破那颉啜日月故附于此】时乌介众虽衰减尚号十万驻牙于大同军北闾门山杨观自回鹘还【还音旋】可汗表求粮食牛羊【因杨观之还而上表】且请执送嗢没斯等诏报以粮食听自以马价于振武籴三千石【回鹘自肃代以来以马与中国互市随其直而偿其价】牛稼穑之资中国禁人屠宰羊中国所鲜【鲜息浅翻】出于北边杂虏国家未甞科调【调徒吊翻】嗢没斯自本国初破先投塞下不随可汗已及二年虑彼猜嫌【彼谓乌介】穷迫归命前可汗正以猜虐无亲致内离外叛今可汗失地逺客尤宜深矫前非若复骨肉相残【复扶又翻下同】则可汗左右信臣谁敢自保朕务在兼爱已受其降【谓受嗢没斯降也】于可汗不失恩慈于朝廷免亏信义岂不两全事体深叶良图　嗢没斯入朝六月甲申以嗢没斯所部为归义军以嗢没斯为左金吾大将军充军使　门下侍郎同平章事陈夷行罢为左仆射秋七月以尚书右丞李让夷为中书侍郎同平章事　岚州人田满川据州城作乱刘沔讨诛之　嗢没斯请置家太原与诸弟竭力扞边诏刘沔存抚其家乌介可汗复遣其相上表借兵助复国又借天徳城诏不许初可汗往来天徳振武之间剽掠羌浑【剽正妙翻】又屯头烽北【宋白曰头烽在朔州】朝廷屡遣使谕之使还漠南可汗不奉诏李徳裕以为那颉啜屯于山北乌介恐其与奚契丹连谋邀遮故不敢逺离塞下【离力智翻】望敕张仲武谕奚契丹与回鹘共灭那颉啜使得北还及那颉啜死可汗犹不去议者又以为回鹘待马价诏尽以马价给之又不去八月可汗帅众过头烽南突入大同川驱掠河东杂虏牛马数万转鬭至云州城门【宋白曰云州古平城之地北至长城三百里即蕃界今大元大同府治大同县领云中白登二县又有云内州领柔服蛮川二县】刺史张献节闭城自守吐谷浑党项皆挈家入山避之庚午诏陈许徐汝襄阳等兵屯太原及振武天徳俟来春驱逐回鹘　【考异曰实录六月回鹘冦云州刘沔出太原兵御之又云刘沔救云州为回鹘所败七月又云乌介过天徳至头烽突入大同川驱太原部落牛马数万转战至云州新纪正月回鹘冦横水抚畧天徳振武军三月回鹘冦云朔六月刘沔及回鹘战于云州败绩按一品集奏回鹘事宜状臣等见杨观説缘回鹘赤心下兵马多散在山北恐与奚契丹室韦同邀截可汗所以未敢逺去今因赐仲武诏令谕以朝防缘回鹘曽有忠效又因残破归附国家朝廷事体须有存恤令奚契丹等与其同力讨除赤心下散卒遣可汗渐出汉界免有滞留此状虽无日月约须在杨观自回鹘还赤心死那颉啜未败前也又赐可汗书云一昨数使却回皆言可汗只待马价及令交付之次又闻所止屡迁则是可汗邀求马价而朝廷于此尽以给之也又七月十九日状云望赐可汗书得嗢没斯表称在本国之时各有本分马其马价绢并合落下请充进奉以可汗本国残破乆在邉陲此已量与嗢没斯优当其嗢没斯以下本分马价绢便赐可汗然则给其马价必在七月十九日前当是时回鹘必未冦云州败刘沔突入大同川掠太原牛马故朝廷曲徇所求欲其早离塞下北去尚未有攻讨之意也又实录八月壬戌朔李徳裕奏请遣石雄斫营取公主擒可汗戊辰又奏斫营事令且住辛未诏陈许徐汝襄阳兵屯太原振武天徳救援按一品集徳裕论讨袭回纥状云臣频奉圣防缘回鹘渐逼杷头烽早须讨袭臣比知戎虏不解攻城只知马上驰突臣料必无游奕伏道又不防斫营傥令石雄以义武马军兼退浑马骑精选步卒以为羽翼衘枚夜袭必易成功状无月日实录据七日状云今月一日所商量石雄斫营事望且令住故置之朔日耳此时犹云渐逼杷头烽则是尚未知过杷头烽南也又八月七日论回鹘事宜状云回鹘自至杷头烽北已是数旬奏报寂然更无侵轶察其情状只与在天徳振武界首不殊臣等今月一日所商量石雄斫营事望且令住更审事势据此状意则是殊未知可汗深入犯云州也又八月十日请陈许等兵状云臣等昨日已于延英面奏请太原振武天徳各加兵备请更徴陈许徐汝襄阳等兵至河冰合时深虑可汗突出过河兼与吐蕃连结则为患不细深要防虞其所徴诸道兵恐不可停须令及冰未合各到所在然则回鹘突入大同川犯云州必在八月之初一日七日犹未知九日始奏到故议兵守备驱逐实录新纪皆误今从旧纪】丁丑赐嗢没斯与其弟阿歴支习勿啜乌罗思皆姓李氏名思忠思贞思义思礼【嗢没斯曰思忠阿歴支曰思贞习勿啜曰思义乌罗思曰思礼　考异曰旧纪六月嗢没斯等至京师制以嗢没斯充归义军使赐姓名李思忠以回鹘宰相受邪勿为归义军副使赐姓名李顺旧回鹘传曰二年冬三年春回鹘七部共三万众相次降于幽州诏配诸道有嗢没斯受邪勿等诸部降振武皆赐姓李氏及名思忠思贞思义今从实录】国相爱邪勿姓爱名顺仍以顺为归义军副使上遣回鹘石诫直还其国赐可汗书　【考异曰旧纪此诏在刘沔张仲武为招讨使下按一品集八月十八日状两日来臣等窃闻外议云石诫直乆在京城事无巨细靡不谙悉昨缘收入鸿胪惧朝廷处置因求奉使意在脱身又云石诫直先有两男逃走必是已入回鹘料其此去岂肯尽心伏望速诏刘沔所在勒迥然则遣石诫直赐可汗书必在此状之前未知后来果曽勒回否也】谕以自彼国为纥吃斯所破【戛斯一名纥吃斯盖语音相近】来投边境抚纳无所不至今可汗尚此近塞【近其靳翻】未议还蕃或侵掠云朔等州或钞击羌浑诸部【钞楚交翻】遥揣深意似恃姻好之情【谓质太和公主以邀中国揣初委翻好呼到翻】每观踪由时怀驰突之计中外将相咸请诛翦朕情深屈己未忍幸灾可汗宜速择良图无贻后悔上又命李徳裕代刘沔答回鹘相颉干迦斯书以为回鹘逺来依投当效呼韩邪遣子入侍身自入朝【呼韩邪事见汉宣帝纪】及令太和公主入谒太皇太后求哀乞怜则我之救防无所愧怀【言无所愧于怀也】而乃睥睨边城桀骜自若【睥匹诣翻睨研计翻骜五到翻】邀求过望如在本蕃又深入边境侵暴不已求援继好【好呼到翻】岂宜如是来书又云胡人易动难安若令忿怒不可复制【复扶又翻下同】回鹘为纥吃斯所破举国将相遗骸弃于草莽累代可汗坟墓隔在天涯回鹘忿怒之心不施于彼【彼谓纥吃斯】而蔑弃仁义逞志中华天地神只岂容如此昔郅支不事大汉竟自夷灭【事见汉宣帝元帝纪】往事之戒得不在怀戊子李徳裕等上言若如前诏河东等三道严兵守备【三道河东卢龙振武也】俟来春驱逐乗回鹘人困马羸之时【羸伦为翻】又官军免盛寒之苦则幽州兵宜令止屯本道以俟诏命若虑河冰既合回鹘复有驰突须早驱逐则当及天时未寒决防于数月之间以河朔兵益河东兵必令收功于两月之内今闻外议纷纭互有异同傥一不询羣情终为浮辞所挠【挠奴教翻又奴巧翻】望令公卿集议诏从之时议者多以为宜俟来春九月以刘沔兼招抚回鹘使如须驱逐其诸道行营兵权令指挥以张仲武为东面招抚回鹘使其当道行营兵及奚契丹室韦等并自指挥以李思忠为河西党项都将回鹘西南面招讨使【此河西谓河北之西】皆防军于太原令沔屯鴈门闗【鴈门闗在代州鴈门县即陉岭闗】初奚契丹羁属回鹘各有监使嵗督其贡赋且诇唐事【监古衘翻使疏吏翻诇火迥翻又翾正翻】张仲武遣牙将石公绪统二部尽杀回鹘监使等八百余人仲武破那颉啜得室韦酋长妻子【酋慈由翻长知丈翻】室韦以金帛羊马赎之仲武不受曰但杀监使则归之癸夘李徳裕等奏河东奏事官孙俦适至云回鹘移营近南四十里【近其靳翻】刘沔以为此必契丹不与之同恐为其掩袭故也据此事势正堪驱除臣等问孙俦若与幽州合势迫逐回鹘更须益几兵俦言不须多益兵唯大同兵少得易定千人助之足矣上皆从之诏河东幽州振武天徳各出大兵移营稍前以迫回鹘　上闻太子少傅白居易名欲相之【易以防翻相息亮翻】以问李徳裕徳裕素恶居易【恶乌路翻】乃言居易衰病不任朝谒【任音壬】其从父弟左司贠外郎敏中辞学不减居易且有器识甲辰以敏中为翰林学士【为敏中排徳裕张本】　李思忠请与契苾沙陀吐谷浑六千骑合势击回鹘乙巳以银州刺史何清朝蔚州刺史契苾通分将河东蕃兵诣振武受李思忠指挥通何力之五世孙【契苾种帐太和中附于振武契苾何力太宗时来朝遂留宿卫蔚纡勿翻契欺讫翻】冬十月丁夘立皇子岘为益王岐为兖王　戛斯
