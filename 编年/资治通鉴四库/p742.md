<!-- { "loadSidebar": true } -->
　　归　【考异曰典畧作杜杲今从周书】　辛亥上祀南郊以胡公配天【胡公始封于陈故郊祀之以配天】二月辛酉祀北郊　闰月丁未齐以太宰平阳王淹为青州刺史太傅平秦王归彦为太宰冀州刺史归彦为肃宗所厚【归彦以杀杨燕之功为肃宗所厚】恃势骄盈陵侮贵戚世祖即位侍中开府仪同三司髙元海御史中丞毕义云黄门郎髙干和数言其短【数所角翻】且云归彦威权震主必为祸乱帝亦防其反覆之迹渐忌之【归彦始为文宣所亲任其后背杨愔附孝昭以成济南之祸又为孝昭所委信孝昭既殂又迎武成以贪天之功故武成迹其反覆而忌之】伺归彦还家召魏收于帝前作诏草除归彦冀州【伺相吏翻】使干和缮写昼日仍敕门司不听归彦辄入宫时归彦縦酒为乐经宿不知至明欲参【参朝参也毛晃曰参造也趋承也乐音洛】至门知之大惊而退及通名谢敕令早发别赐钱帛等物甚厚又敕督将悉送至清阳宫【齐有别宫在清淇之阳因以为名五代志清河郡清阳县旧曰清河县后齐省贝邱入焉改为贝邱隋开皇六年改为清阳将即亮翻】拜辞而退莫敢与语唯赵郡王叡与之乆语时无闻者帝之为长广王也清都和士开以善握槊弹琵琶有宠辟为开府行参军及即位累迁给事黄门侍郎髙元海毕义云髙干和皆疾之将言其事士开乃奏元海等交结朋党欲擅威福干和由是被疎【被皮义翻】义云纳赂于士开得为兖州刺史【为和士开怙宠乱齐张本】　帝征江州刺史周廸出镇湓城【周廸领江州刺史而屯据临川征之镇湓城若以江州授之者】又征其子入朝【朝直遥翻下同】廸趑且顾望并不至【趑子移翻且七余翻趑且不进之貎】其余南江酋帅私署令长多不受召【酋慈秋翻帅所类翻长知两翻】朝廷未暇致讨但羁縻之豫章太守周敷独先入朝进号安西将军给鼓吹一部赐以女妓金帛令还豫章【周敷先与周廸分据临川既破熊昙朗敷移据豫章吹尺瑞翻妓渠绮翻】廸以敷素出已下深不平之乃隂与留异相结遣其弟方兴袭敷敷与战破之又遣其兄子伏甲船中诈为贾人欲袭湓城【贾音古】未发事觉寻阳太守监江州事晋陵华皎遣兵逆击之尽获其船仗【监工衔翻】上以闽州刺史陈寳应之父为光禄大夫【五代志建安郡陈置闽州陈寳应父羽】子女皆受封爵命宗正编入属籍而寳应以留异女为妻隂与异合虞荔弟寄流寓闽中荔思之成疾上为荔征之寳应留不遣寄尝从容讽以逆顺【为于伪翻从千容翻】寳应辄引它语以乱之寳应尝使人读汉书卧而听之至蒯通説韩信曰相君之背贵不可言蹶然起坐曰可谓智士寄曰通一説杀三士何足称智【班固曰蒯通一説而丧三儁应劭注云谓烹郦生败田横骄韩信也説式芮翻相息亮翻】岂若班彪王命识所归乎【王命论见四十一卷汉光武建武五年】寄知寳应不可谏恐祸及已乃着居士服【着陟畧翻】居东山寺阳称足疾寳应使人烧其屋寄安卧不动亲近将扶之出寄曰吾命有所悬避将安徃【言托迹闽中生死之命悬于人手无所避之也】纵火者自救之　乙卯齐以任城王湝为司徒【任音壬湝户皆翻】　齐扬州刺史行台王琳数欲南侵尚书卢潜以为时事未可上遣移书夀阳欲与齐和亲潜以其书奏齐朝仍上启请且息兵【数所角翻上时掌翻朝直遥翻】齐主许之遣散骑常侍崔瞻来聘且归南康愍王昙朗之丧【昙朗为齐所杀见一百六十六卷梁敬帝太平元年】琳于是与潜有隙更相表列【更工衡翻】齐主征琳赴邺以潜为扬州刺史领行台尚书瞻防之子也【髙欢起兵于信都崔防为参佐防力膺翻】梁末丧乱铁钱不行【梁普通中铸铁钱丧息浪翻】民间私用鹅眼钱甲子改铸五铢钱一当鹅眼之十　【考异曰隋志在天嘉五年今从陈帝纪】后梁主安于俭素不好酒色【好呼到翻】虽多猜忌而抚将
　　士有恩以封疆褊隘邑居残毁干戈日用郁郁不得志疽发背而殂【年四十四】葬平陵諡曰宣皇帝庙号中宗太子岿即皇帝位【岿字仁逺宣帝之第三子也岿音归又区胃翻】改元天保尊龚太后为太皇太后王后曰皇太后母曹贵嫔为皇太妃【嫔昆宾翻】　二月丙子安成王顼至建康诏以为中书监中衞将军上谓杜杲曰家弟今蒙礼遣实周朝之惠然鲁山不返亦恐未能及此【言若不赂以鲁山亦恐未及遣安成王还也朝直遥翻下同】杲对曰安成长安一布衣耳而陈之介弟也【介大也】其价岂止一城而已哉本朝敦睦九族恕已及物上遵太祖遗防下思继好之义【好呼到翻】是以遣之南归今乃云以寻常之土易骨肉之亲非使臣之所敢闻也【使疏吏翻】上甚惭曰前言戏之耳待杲之礼有加焉顼妃栁氏及子叔寳犹在穰城上复遣毛喜如周请之【顼吁玉翻复扶又翻】周人皆归之丁丑以安右将军吴明彻为江州刺史督髙州刺史
　　黄法【巨俱翻】豫章太守【守式又翻】周敷共讨周廸　甲申大赦　留异始谓台军必自钱塘上既而侯安都歩由诸暨出永康【上时掌翻诸暨县自汉以来属防稽郡永康县吴赤乌八年分上虞乌伤立属东阳郡自永安至东阳一百九里】异大惊奔桃枝岭于岩口竪栅以拒之【坚而主翻】安都为流矢所中血流至踝【中竹仲翻踝胡瓦翻足跟也】乘轝指麾容止不变因其山势迮而为堰【迮侧百翻廹也堰于建翻】防潦水涨满安都引船入堰起楼舰与异城等发拍碎其楼堞【潦卢皓翻舰户黯翻堞达协翻】异与其子忠臣脱身奔晋安依陈寳应安都虏其妻及余子尽收铠仗而还【铠可亥翻还从宣翻又音如字】异党向文政据新安上以贞毅将军程文季为新安太守【梁置贞毅将军班第二十二在五德将军之下陈制拟官品第五】帅精甲三百轻往攻之文政战败遂降文季灵洗之子也【陈氏建国程灵洗萧摩诃等俱为健将帅读曰率降户江翻】　夏四月辛丑齐武明娄太后殂齐主不改服绯袍如故未几【未几言未几时也几居岂翻】登三台置酒作乐宫女进白袍帝投诸台下散骑常侍和士开请止乐帝怒挝之【和士开长君之恶者也自此益无所忌惮矣】　乙巳齐遣使来聘【使疏吏翻下同】　齐青州上言河水清齐主遣使祭之改元河清先是周之君臣受封爵者皆未给租赋【先悉荐翻】癸亥始
　　诏柱国等贵臣邑户听寄食佗县　五月庚午周大赦己丑齐以右仆射斛律光为尚书令　壬辰周以柱
　　国杨忠为大司空六月己亥以柱国蜀国公尉迟迥为大司马【尉纡勿翻】　秋七月己丑纳太子妃王氏金紫光禄大夫周之女也【姚思亷陈书周作固】　齐平秦王归彦至冀州内不自安欲待齐主如晋阳乘虚入邺其郎中令吕思礼告之【此王国郎中令也】诏大司马叚韶司空娄叡讨之归彦于南境置私驿闻大军将至即闭城拒守长史宇文仲鸾等不从皆杀之归彦自称大丞相有众四万齐主以都官尚书封子绘冀州人祖父世为本州刺史得人心【子绘父隆之祖囘皆为冀州刺史】使乘传至信都【传张恋翻】巡城谕以祸福吏民降者相继城中动静大小皆知之归彦登城大呼云【降户江翻呼火故翻】孝昭皇帝初崩六军百万悉在臣手投身向邺奉迎陛下当时不反今日岂反邪正恨髙元海毕义云髙干和诳惑圣上疾忌忠良但为杀此三人【诳居况翻为于伪翻】即临城自刎【刎扶粉翻】既而城破单骑北走至交津获之【水经注衡漳水迳武邑郡南又东迳武强县北又东北迳武隧县故城南白马河注之水上承呼沱东迳乐乡县北饶阳县南又东南迳武邑郡北而东入衡漳水谓之交津口】鎻送邺乙未载以露车衔木面缚【李百药北齐书衔木作衔枚】刘桃枝临之以刄击鼓随之并其子孙十五人皆弃市命封子绘行冀州事齐主知归彦前谮清河王岳【事见一百六十六卷梁敬帝绍泰元年】以归彦家良贱百口赐岳家赠岳太师丁酉以段韶为太傅娄叡为司徒平阳王淹为太宰斛律光为司空赵郡王叡为尚书令河间王孝琬为左仆射　癸亥齐主如晋阳上遣使聘齐　九月戊辰朔日有食之　以侍中都官尚书到仲举为尚书右仆射丹阳尹仲举溉之弟子也【到溉彦之之曽孙梁初以文学显以亷白称】　吴明彻至临川攻周廸不能克丁亥诏安成王顼代之　【考异曰陈书帝纪云丁亥廸请降诏安成王讳督众军以招纳之今从南史廸传】　冬十月戊戌诏以军旅费广百姓空虚凡供乗舆饮食衣服及宫中调度悉从减削【乘绳证翻调徒钓翻】至于百司宜亦思省约　十一月丁卯周以赵国公招为益州总管　丁丑齐遣兼散骑常侍封孝琰来聘十二月丙辰齐主还邺【自晋阳还邺】齐主逼通昭信李后【文宣李后宫曰昭信】曰若不从我我杀尔儿后惧从之既而有娠太原王绍德至閤不得见【见贤遍翻】愠曰儿岂不知邪姊腹大故不见儿后大惭由是生女不举帝横刀诟曰【诟时翻】杀我女我何得不杀尔儿对后以刀环筑杀绍德后大哭帝愈怒裸后乱挝之后号天不已帝命盛以绢囊【号户刀翻盛时征翻】流血淋漉投诸渠水良乆乃苏犊车载送妙胜寺为尼【武成之淫虐文宣教之也是以诗贵正始】








　　资治通鉴卷一百六十八
<史部,编年类,资治通鉴>
　　钦定四库全书
　　资治通鉴卷一百六十九　宋　司马光　撰
　　胡三省　音注
　　陈纪三【起昭阳协洽尽柔兆阉茂凡四年】
　　世祖文皇帝下
