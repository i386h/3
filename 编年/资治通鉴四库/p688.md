<!-- { "loadSidebar": true } -->
　　之　【考异曰北齐李浑传普泰中崔社客反于海岱攻围青州以浑为征东将军都官尚书行台赴援而社客宿将多谋诸城各自保固坚壁清野诸将议有异同浑曰社客贼之根本若简练骁勇衔枚夜袭径趋营下出其不意咄嗟之间便可擒殄如社客就擒则诸郡可传檄而定诸将迟疑浑乃速行未明达城下贼徒惊散擒社客斩首送洛阳按其年时事迹与祖螭略同未知社客即祖螭为别一人也今从魏帝纪】　初昭明太子其母丁贵嫔【普通七年丁贵嫔卒】遣人求墓地之吉者或赂宦者俞三副求卖地云若得钱三百万以百万与之三副宻啓上言太子所得地不如今地于上为吉【今地谓求卖之地也】上年老多忌即命市之毕有道士云此地不利长子若厌之【长子亮翻厌一恊翻又于琰翻下厌祷同】或可申延【申寛也】乃为蜡鹅及诸物埋于墓侧长子位宫监鲍邈之魏雅初皆有宠于太子【五代志梁制东宫有外监殿局内监宫监者即唐内直局之职也龙朔二年改监曰内直郎】邈之晩见疎于雅乃宻启上云雅为太子厌祷上遣检掘果得鹅物大惊将穷其事徐勉固谏而止但诛道士由是太子终身慙愤不能自明及卒上徴其长子南徐州刺史华容公欢至建康欲立以为嗣衘其前事犹豫乆之卒不立【卒子恤翻】庚寅遣还镇【史因帝不立孙究言事始呜呼帝于豫章王综临贺王正德虽犯恶逆犹容忍之至于昭明被谗则终身衘其事盖天夺其魄也为昭明子詧仇视诸父张本】
　　臣光曰君子之于正道不可少顷离也【少诗沼翻离力智翻】不可跬步失也【跬窥婢翻】以昭明太子之仁孝武帝之慈爱一染嫌疑之迹身以忧死罪及后昆求吉得凶不可湔涤可不戒哉【湔将先翻】是以诡诞之士奇邪之术君子逺之【奇居宜翻异也逺于愿翻】
　　丙申立太子母弟晋安王纲为皇太子朝野多以为不顺【立世适孙为顺朝直遥翻】司议侍郎周正【按陈书周正传普通中初置司文义郎直夀光省以正为司义侍郎议当作义】尝为晋安王主簿乃奏记曰谦让道废多歴年所伏惟明大王殿下天挺将圣【论语太宰问于子贡曰夫子圣者欤子贡曰固天纵之将圣朱元晦注曰将殆也谦若不敢知之辞或曰将大也】四海归仁是以皇上徳音以大王为储副意者愿闻殿下抗目夷上仁之义【左传宋桓公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣弗及也遂走而退子鱼目夷字也】执子臧大贤之节【左传成十三年诸侯伐秦曹宣公卒于师曹人使公子负刍守公子欣时逆曹伯之丧负刍杀太子而自立既子臧将亡国人皆将从之成公乃惧告罪且请焉子臧乃反诸侯讨曹成公执而归诸京师将见子臧于王而立之辞曰圣达节次守节为君非吾节也虽不能圣敢失守乎遂逃奔宋负刍立是为成公子臧欣时是也】逃玉舆而弗乗【玉舆当作王舆庄子让王篇曰越人三世弑其君王子搜患之逃乎丹宂而越国无君求王子搜不得从之丹宂王子搜不出越人董之以艾乗以王舆王子搜援绥登车仰天而呼曰君乎君独不可以舍我乎】弃万乗如脱屣【孟子曰舜视弃天下犹敝屣也乘防正翻屣所是翻】庶改浇竞之俗以大吴国之风【谓太伯以天下让逃而君吴也浇坚尧翻薄也】古有其人今闻其语能行之者非殿下而谁使无为之化复生于遂古【复扶又翻】让王之道不坠于来叶【遂往也庄子外篇有让王述尧舜以天下相让来叶来世也】岂不盛欤王不能从正舍之兄子也【周舍柄用于天监之初】太子以侍读东海徐摛为家令【晋王绍宗迁秘书少监仍侍皇太子读书此侍读之始也】兼管记寻带领直【管记职同公府记室梁制上台东宫皆有领直领直者领直卫兵也】摛文体轻丽春坊尽学之【东宫谓之春宫宫坊谓之春坊】侍人谓之宫体上闻之怒召摛欲加诮责及见【诮才笑翻见贤遍翻】应对明敏辞义可观意更释然因问经史及释敎摛商较从横【较古搉翻从子容翻】应对如响上甚加叹异【上崇信释氏意谓徐摛业儒但知经史而已扣击之余及于释敎商较从横应对如响遂加叹异殊不思上有好者下必有甚者焉释敎盛行可以媒富贵利达江东人士孰不从风而靡乎】宠遇曰隆领军朱异不悦【异羊至翻】谓所亲曰徐叟出入两宫渐来见逼我须早为之所遂乗间白上曰摛年老又爱泉石意在一郡自养上谓摛真欲之乃召摛谓曰新安大好山水遂出为新安太守【史言朱异固宠忌前间古苋翻】六月癸丑立华容公欢为豫章王其弟枝江公誉为河东王曲阿公詧为岳阳王上以人言不息【谓不顺也】故封欢兄弟以大郡用慰其心乆之鲍邈之坐诱掠人【诱音酉】罪不至死太子纲追思眧明之寃挥泪诛之　魏髙欢将起兵讨尔朱氏镇南大将军斛律金军主善无库狄千【善无县前汉属鴈门郡后汉属定襄郡魏晋省后魏天平二年始以善无为郡】与欢妻弟娄昭妻之姊夫段荣皆劝成之欢乃诈为书称尔朱兆将以六镇人配契胡为部曲众皆忧惧【契欺讫翻】又为幷州符徴兵讨步落稽【尔朱兆擅命幷汾此亦髙欢伪为兆符也步落稽即稽胡】万人将遣之孙腾与都督尉景为请留五日如此者再【孙腾尉景既为镇人请留必又因其愿留之情扇动之于下此当以意防也为于伪翻】欢亲送之郊雪涕执别众皆号恸声震原野欢乃谕之【先感动其心面后谕之号戸刀翻】曰与尔俱为失乡客义同一家【髙欢亦镇戸故云然】不意在上徴发乃尔今直西向已当死【自信都赴幷汾为西向】后军期又当死配国人又当死【尔朱契胡种也故谓契胡为国人】奈何众曰唯有反耳欢曰反乃急计然当推一人为主谁可者众共推欢欢曰尔乡里难制不见葛荣乎虽有百万之众曾无灋度终自败灭今以吾为主当与前异毋得陵汉人犯军令生死任吾则可不然不能为天下笑【髙欢先立法制以齐其众故能成大事史言盗亦有道】众皆顿颡曰死生唯命欢乃椎牛飨士庚申起兵于信都　【考异曰魏书帝纪起兵于庚申北齐书帝纪在庚子北史魏纪齐纪亦然今从魏书纪】亦未敢显言叛尔朱氏也防李元忠举兵逼殷州欢令髙干帅众救之【髙干预欢宻谋而使之救殷州此不过使之诱禽尔朱羽生耳】干轻骑入见尔朱羽生与指画军计【骑奇计翻】羽生与干俱出因擒斩之持羽生首谒欢欢抚膺曰今日反决矣【髙欢反谋非一日矣及尔朱羽生授首方言反决盖其初犹有疑李元忠髙干邕之心元忠既举兵逼殷州干邕又斩羽生欢于是深悉二人之心而冀殷之势已合于是决反】乃以元忠为殷州刺史镇广阿欢于是抗表罪状尔朱氏尔朱世隆匿之不通【世隆为尚书令故得匿欢表】　魏杨播及弟椿津皆有名德播刚毅椿津谦恭家世孝友缌服同防【凡三从之服服缌麻】男女百口人无间言【间古苋翻异也】椿津皆至三公一门七郡太守三十二州刺史【史言杨氏贵盛】敬宗之诛尔朱荥也播子侃预其谋【事见上卷上年】城阳王徽李彧皆其姻戚也尔朱兆入洛侃逃归华隂【华戸化翻】尔朱天光使侃妇父韦义逺招之与盟许贳其罪【贳贷也音始制翻】侃曰彼虽食言死者不过一人犹冀全百口乃出应之天光杀之时椿致仕与其子昱在华隂椿弟冀州刺史顺司空津顺子东雍州刺史辨正平太守仲宣皆在洛【雍于用翻】秋七月尔朱世隆诬奏杨氏谋反请收治之【治直之翻】魏主不许世隆苦请帝不得己命有司检案以闻壬申夜世隆遣兵围津第天光亦遣兵掩椿家于华隂东西之族无少长皆杀之【世隆天光先已约同夷杨氏故东西一时俱居华隂者为西族居洛者为东族少诗照翻长知两翻】籍没其家世隆奏云杨氏实反与收兵相拒已皆格杀帝惋怅乆之不言而已【惋乌贯翻怅丑亮翻】朝野闻之无不痛愤津子逸为光州刺史尔朱仲逺遣使就杀之唯津子愔于被收时适出在外逃匿获免往见髙欢于信都【使疏吏翻愔于今翻被皮义翻　考异曰北齐书愔传云愔父津为幷州刺史愔随之任俄而孝庄幽崩愔时适欲还都行达邯郸过津义从杨寛家为寛所执至相州见刺史刘诞以愔名家盛德甚相哀念遣队主巩荣贵防禁送都至安阳亭荣贵遂与俱逃乃投髙昻兄弟潜窜累载属齐神武至信都遂投刺辕门即署行台郎中按时齐神武已在信都言潜窜累载误矣又云孝庄幽崩而愔欲还都见执皆非也】泣诉家祸因为言讨尔朱氏之策【为于伪翻】欢甚重之即署行台郎中【杨愔门地既髙又有干用髙欢起兵之初借人望以为重借才干以为用所以擢而用之士无贤不肖入朝见嫉田横岛之逃实基于此】乙亥上临轩策拜太子大赦　丙戍魏司徒尔朱彦伯以
　　旱逊位戊子以彦伯为侍中开府仪同三司彦伯于兄弟中差无过恶尔朱世隆固让太保魏主特置仪同三司之官位次上公之下【太师太傅太保为三司位上公】庚寅以世隆为之斛斯椿谮朱瑞于世隆世隆杀之【以朱瑞为敬宗所亲遇也】庚寅凡宗戚有服属者【有服属诸缌麻以上】竝可赐汤沐食乡亭侯【妇人赐汤沐邑男子食乡侯亭侯也】随逺近为差【随服属之逺近以为等差】　壬辰以吏部尚书何敬容为尚书右仆射敬容昌防之子也【何昌寓尚之之弟子】　魏尔朱仲逺度律等闻髙欢起兵恃其彊不以为虑独尔朱世隆忧之尔朱兆将步骑二万出井陉趣殷州【将即亮翻骑奇计翻陉音刑趣七喻翻】李元忠弃城奔信都八月丙午尔朱仲逺度律将兵讨髙欢九月己卯魏以仲逺为太宰庚辰以尔朱天光为大司马　癸巳魏主追尊父广陵惠王为先帝【支子入继大宗尊所生父为皇自汉哀帝始尊】
