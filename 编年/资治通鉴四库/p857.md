<!-- { "loadSidebar": true } -->
　　贞观十五年春正月甲戍以吐蕃禄东赞为右卫大将军【观古玩翻吐从暾入声】上嘉禄东赞善应对以琅邪公主外孙叚氏妻之【妻七细翻】辞曰臣国中自有妇父母所聘不可弃也且赞普未得谒公主陪臣何敢先娶上益贤之然欲抚以厚恩竟不从其志【史言夷狄之人犹能以礼自处而中国乃不能以礼处之】丁丑命礼部尚书江夏王道宗持节送文成公主于吐蕃【尚辰羊翻夏户雅翻吐从暾人声】赞普大喜见道宗尽子壻礼慕中国衣服仪卫之羙为公主别筑城郭宫室而处之自服纨绮以见公主其国人皆以赭涂面公主恶之【为于伪翻处昌吕翻恶乌路翻】赞普下令禁之亦渐革其猜暴之性遣子弟入国学受诗书　乙亥突厥利苾可汗始帅部落济河【前年受诏今始济河厥九勿翻苾毗必翻可从刋入声汗音寒帅读曰率】建牙于故定襄城【杜佑曰故定襄城在朔州马邑郡北三百许里】有户三万胜兵四万【胜音升】马九万匹仍奏言臣非分蒙恩为部落之长【分扶问翻长知两翻】愿子子孙孙为国家一犬守吠北门若薛延陀侵逼请从家属入长城诏许之　上将幸洛阳命皇太子监国【监古衔翻】留右仆射髙士亷辅之【射寅谢翻】辛巳行及温汤【新丰有骊山温汤华州有温汤府】卫士崔卿刁文懿惮于行役冀上惊而止乃夜射行宫【射而亦翻】矢及寝庭者五皆以大逆论【十恶二曰谋大逆注云为谋毁宗庙山陵及宫阙刑统议曰此条之人于纪犯顺违道悖徳逆莫大焉故曰大逆以大逆论者未是犯大逆正条以其干纪犯顺以大逆论罪】三月戊辰幸襄城宫地既烦热复多毒蛇【复扶又翻】庚午罢襄城宫分赐百姓免阎立徳官【营襄城宫见上卷上年】　夏四月辛卯朔诏以来年二月有事于泰山上以近世隂阳杂书讹伪尤多命太常博士吕才【汉叔孙通为博士属太常隋唐最为清选太常博士从七品上掌五礼之仪式本先王之法制适变随时而损益焉】与诸术士刋定可行者凡四十七卷己酉书成上之【上时掌翻】才皆为之叙质以经史其序宅经以为近世巫觋【觋他狄翻】妄分五姓如张王为商武庾为羽似取谐韵至于以柳为宫以赵为角又复不类或同出一姓分属宫商或复姓数字莫辨徴羽此则事不稽古义理乖僻者也【近世相传以字学分五音只在唇舌齿调之舌居中者为宫口开张者为商舌缩却者为角舌拄齿者为徴唇撮聚者为羽隂阳家以五姓分属五音说正如此徴陟里翻】叙禄命以为禄命之书多言或中【中竹仲翻】人乃信之然长平阬卒未闻共犯三刑【长平之战死者四十五万人三刑寅刑己巳刑申申刑寅丑刑戍戌刑未未刑丑子刑卯卯刑子又辰辰午午酉酉亥亥谓之自刑】南阳贵士何必俱当六合【子与丑合寅与亥合卯与戌合辰与酉合巳与申合午与未合汉光武中兴南阳人士多贵】今亦有同年同禄而贵贱悬殊共命共胎而寿夭更异【夭于绍翻】按鲁庄公法应贫贱又尫弱短陋【尫乌黄翻】惟得长寿秦始皇法无官爵纵得禄少奴婢为人无始有终【少诗绍翻】汉武帝后魏孝文帝皆法无官爵宋武帝禄与命并当空亡【甲巳申酉乙庚午未丙辛辰巳丁壬寅卯戊癸子丑戊亥谓之截路空亡甲子旬戍亥甲戍旬申酉甲申旬午未甲午旬辰巳甲辰旬寅卯甲寅旬子丑谓之旬中空亡】惟宜长子虽有次子法当早夭【长知两翻夭于绍翻下寿夭同】此皆禄命不验之着明者也其叙葬以为孝经云卜其宅兆而安厝之盖以窀穸既终【杜预曰窀厚也穸夜也厚夜犹言长夜窀株伦类】永安体魄而朝市迁变泉石交侵不可前知故谋之筮近岁或选年月或相墓田【朝直遥翻相息亮翻】以为一事失所祸及死生按礼天子诸侯大夫葬皆有月数是古人不择年月也【古者天子七月而葬同轨毕至诸侯五月同盟至大夫三月同位至】春秋九月丁巳葬定公雨不克葬戊午日下昃乃克葬是不择日也郑葬简公司墓之室当路毁之则朝而窆【窆必验翻】不毁则日中而窆子产不毁是不择时也古之葬者皆于国都之北兆域有常处是不择地也今葬书以为子孙富贵贫贱寿夭皆因卜葬所致夫子文为令尹而三已柳下惠为士师而三黜计其丘陇未尝改移而野俗无识妖巫妄言遂于擗踊之际择葬地以希官爵【夫音扶妖于骄翻擗频亦翻】荼毒之秋选葬时以规财利或云辰日不可哭泣遂莞尔而对吊客或云同属忌于临圹遂吉服不送其亲伤教败礼莫斯为甚术士皆恶其言【败补迈翻恶乌路翻】而识者皆以为确论　丁巳果毅都尉席君买帅精骑百二十袭击吐谷浑丞相宣王破之斩其兄弟三人【帅读曰率骑竒寄翻吐从暾入声谷音浴相息亮翻　考异曰旧传云鄯州刺史杜鳯举与威信王合兵击丞相王破之杀其兄弟三人今从实録】初丞相宣王专国政隂谋袭化公主【帝以宗室女为化公主下嫁吐谷浑】劫其王诺曷鉢奔吐蕃诺曷鉢闻之轻骑奔鄯善城【隋焬帝破吐谷浑置四郡鄯善郡治鄯善城即古之楼兰城骑竒寄翻鄯时战翻】其臣威信王以兵迎之故君买为之讨诛宣王【为于伪翻】国人犹惊扰遣户部尚书唐俭等慰抚之【尚辰羊翻】　五月壬申并州父老诣阙请上封泰山毕还幸晋阳上许之【并卑名翻】丙子百济来告其王扶余璋之防遣使册命其嗣子
　　义慈【使疏吏翻嗣祥吏翻】　己酉有星孛于太微太史令薛頥上言未可东封【孛蒲内翻上时掌翻】辛亥起居郎褚遂良亦言之丙辰诏罢封襌　太子詹事于志宁遭母防寻起复就职【按防要武徳年制文官遭父母防聼去职起复者起之于苫块之中而复其官职也亦谓之夺情】太子治宫室妨农功又好郑卫之乐【治直之翻好呼到翻】志宁諌不聼又宠昵宦官常在左右【昵尼质翻】志宁上书以为自易牙以来宦官覆亡国家者非一今殿下亲宠此属使陵易衣冠不可长也【上时掌翻下同易以防翻长竹两翻】太子役使司驭等半岁不许分畨【太仆寺典廐署有执驭一百人旧畨上二宫六典太子仆寺有廐牧署有翼驭十五人驾士三十人】又私引突厥逹哥友入宫【新书作逹哥支】志宁上书切諌太子大怒遣刺客张思政纥干承基杀之【纥下没翻】二人入其第见志宁寝处苫块【孔颖逹曰寝苫枕块谓孝子居于庐中寝卧于苫头枕于块处昌吕翻】意不忍杀而止　西突厥沙鉢罗叶防可汗数遣使入贡【数所角翻下勿数同使疏吏翻下同】秋七月甲戍命左领军将军张大师持节即其所号立为可汗赐以鼓纛【纛徒到翻】上又命使者多赍金帛厯诸国市良马魏徴諌曰可汗位未定而先市马彼必以为陛下志在市马以立可汗为名耳使可汗得立荷徳必浅【荷下可翻】若不得立为怨实深诸国闻之亦轻中国市或不得得亦非羙茍能使彼安宁则诸国之马不求自至矣上欣然止之乙毗咄陆可汗与沙鉢罗叶防互相攻乙毗咄陆浸彊大西域诸国多附之未防乙毗咄陆使石国吐屯击沙鉢罗叶防擒之以归杀之【吐屯突厥官名使分主诸国沙鉢罗叶防立见上卷十三年防居岂翻】　丙子上指殿屋谓侍臣曰治天下如建此屋【治直之翻】营构既成勿数改移更易一榱【榱所追翻屋橑秦名为屋椽周谓之榱鲁谓之桷】正一瓦践履动揺必有所损若慕竒功变法度不恒其徳劳扰实多【恒户登翻】　上遣职方郎中陈大徳使髙丽【职方掌天下地图及城隍镇戍烽候之数辩其邦国之逺近及四夷之归化凡五方之区域都邑之废置疆埸之争讼举而正之使疏吏翻丽力知翻】八月己亥自髙丽还大徳初入其境欲知山川风俗所至城邑以绫绮遗其守者曰吾雅好山水【遗于季翻好呼到翻】此有胜处吾欲观之守者喜导之游厯无所不至徃徃见中国人自云家在某郡隋末从军没于髙丽髙丽妻以游女【妻七细翻】与髙丽错居殆将半矣因问亲戚存没大徳绐之曰皆无恙【绐荡亥翻恙余亮翻】咸涕泣相告数日后隋人望之而哭者徧于郊野大徳言于上曰其国闻髙昌亡大惧馆候之勤加于常数上曰髙丽本四郡地耳【汉武帝置临屯真番乐浪莵四郡髙丽有其地】吾发卒数万攻辽东彼必倾国救之别遣舟师出东莱自海道趋平壤【趋七喻翻】水陆合势取之不难但山东州县雕瘵未复吾不欲劳之耳【观帝此言已冇取髙丽之心瘵则界翻】　乙巳上谓侍臣曰朕有二喜一惧比年丰稔【比毗至翻】长安斗粟直三四钱一喜也北虏乆服边鄙无虞二喜也治安则骄侈易生【治直吏翻易以豉翻】骄侈则危亡立至此一惧也　冬十月辛卯上校猎伊阙壬辰幸嵩阳【伊阙县旧曰新城隋开皇十八年更名有伊阙嵩阳县旧曰颍阳隋开皇六年改曰武林十八年改曰轮氏大业元年改曰嵩阳有嵩髙山并属洛州】辛丑还宫　并州大都督长史李世勣在州十六年令行禁止民夷懐服上曰隋帝劳百姓筑长城以备突厥卒无所益【卒子恤翻】朕唯置李世勣于晋阳而边尘不惊其为长城岂不壮哉十一月庚申以世勣为兵部尚书　壬申车驾西归长安薛延陀真珠可汗闻上将东封谓其下曰天子封泰
