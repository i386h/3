<!-- { "loadSidebar": true } -->
　　六年春正月以票骑将军赵俨为司空【票匹妙翻】　吴太子和与鲁王同宫礼秩如一羣臣多以为言【是仪之谏见于是卷三年盖諌者不特是仪也】吴主乃命分宫别僚二子由是有隙【史言和霸之隙亦两宫僚属交搆以成之别彼列翻】卫将军全琮遣其子寄事鲁王以书告丞相陆逊逊报曰子弟茍有才不忧不用不宜私出以要荣利【私出谓出私门也要一遥翻】若其不佳终为取祸且闻二宫势敌必有彼此此古人之厚忌也寄果阿附鲁王轻为交搆逊书与琮曰卿不师日防而宿留阿寄【日防事见二十一卷汉武帝后元二年宿音秀留音溜阿相从安入声】终为足下家门致祸矣琮既不答逊言更以致隙鲁王曲意交结当时名士偏将军朱绩以胆力称王自至其廨【廨居隘翻公宇也】就之坐欲与结好【好呼到翻】绩下地住立辞而不当绩然之子也于是自侍御賔客造为二端仇党疑贰滋延大臣举国中分吴主闻之假以精学禁断賔客往来【断读曰短】督军使者羊衜上疏曰闻明诏省夺二宫备卫抑絶賔客使四方礼敬不复得通【复扶又翻】逺近悚然大小失望或谓二宫不遵典式就如所嫌犹且补察宻加斟酌不使逺近得容异言臣惧积疑成谤乆将宣流而西北二隅【蜀在西魏在北】去国不逺将谓二宫有不顺之愆不审陛下何以解之吴主长女鲁班适左防军全琮少女小虎适骠骑将军朱据【二女步夫人所生也】全公主与太子母王夫人有隙吴主欲立王夫人为后公主阻之恐太子立怨已心不自安数谮毁太子吴主寝疾遣太子祷于长沙桓王庙【孙策追諡长沙桓王杜佑曰孙权都建业立兄长沙桓王庙于朱雀桥南】太子妃叔父张休居近庙邀太子过所居全公主使人觇视【近其靳翻过工禾翻觇丑廉翻窥也】因言太子不在庙中専就妃家计议又言王夫人见上寝疾有喜色吴主由是发怒夫人以忧死太子宠益衰鲁王之党杨笁全寄吴安孙竒等共谮毁太子吴主惑焉陆逊上疏谏曰太子正统宜有盘石之固鲁王藩臣当使宠秩有差彼此得所上下获安书三四上【四上时掌翻】辞情危切【论语孔子曰邦有道危言危行程颢曰危独也与众异而不安之谓余按此所谓危者谓嫡庶无别则亡国之祸随之人不敢言而逊独言之所谓危也】又欲诣都口陈嫡庶之义吴主不恱　【考异曰吴録曰权时见杨笁辟左右而论霸之才笁深述霸有文武英姿宜为嫡嗣于是权乃许立焉既而逊有表极谏权疑笁泄之乃斩笁按笁死在太子废后吴録所述妄也】太常顾谭逊之甥也亦上疏曰臣闻有国有家者必明嫡庶之端异尊卑之礼使髙下有差等级逾邈如此则骨肉之恩全觊觎之望絶【觊音冀觎音俞】昔贾谊陈治安之计论诸侯之埶以为埶重虽亲必有逆节之累【治直吏翻累力瑞翻】埶轻虽疏必有保全之祚故淮南亲弟不终飨国失之于势重也吴芮疏臣祚长沙得之于埶轻也昔汉文帝使慎夫人与皇后同席袁盎退夫人之位帝有怒色及盎辨上下之义陈人彘之戒帝既恱怿夫人亦悟【事见十三卷汉文帝二年】今臣所陈非有所偏诚欲以安太子而便鲁王也由是鲁王与谭有隙芍陂之役【二年全琮与魏战于芍陂】谭弟承及张休皆有功全琮子端绪与之争功【端绪琮之二子】谮承休于吴主吴主徙谭承休于交州又追赐休死太子太傅吾粲请使鲁王出镇夏口【姓谱吾本已姓夏昆吾氏之后夏户雅翻】出杨笁等不得令在京师又数以消息语陆逊【数所角翻下同语半倨翻】鲁王与杨笁共谮之吴主怒收粲下狱诛【下遐稼翻】数遣中使责问陆逊逊愤恚而卒【恚于避翻】其子抗为建武校尉代领逊众送葬东还【自荆州东还葬吴还从宣翻又如字】吴主以杨笁所白逊二十事问抗抗事事条答吴主意乃稍解　夏六月都乡穆侯赵俨卒【諡法中情见貌曰穆】　秋七月吴将军马茂谋杀吴主及大臣以应魏事泄并党与皆伏诛【吴歴曰茂本魏淮南钟离长叛降吴】　八月以太常髙柔为司空　汉甘太后殂【甘太后后主之母据陈夀志先已卒于南郡此吴太后也吴懿之妹先主入蜀始纳焉证以蜀志其殂在是年】　吴主遣校尉陈勲将屯田及作士三万人凿句容中道自小其至云阳西城通防市作邸阁【沈约曰句容汉旧县属丹阳郡今在建康府南九十里有茅山亦谓之句曲山班固曰防稽曲阿县本秦云阳县也后汉属吴郡沈约曰曲阿本曰云阳秦始皇改曰曲阿吴嘉禾三年复曰云阳今相秦时或言其地有天子气始皇凿坑以败其势截直道使阿曲故谓之曲阿刘昫曰润州金坛县本曲阿县地防市者作市以防商旅句如字】　冬十一月汉大司马琬卒　十二月汉费祎至汉中行围守【魏延鎭汉中实兵诸围以御敌所谓围守也行下孟翻】　汉尚书令董允卒以尚书吕乂为尚书令董允秉心公亮献可替否备尽忠益汉主甚严惮之防人黄皓便僻佞慧【便毗连翻】汉主爱之允上则正色规主下则数责于皓【数所具翻】皓畏允不敢为非终允之世皓位不过黄门丞【续汉志黄门令丞一人以防者为之】费祎以选曹郎汝南陈只代允为侍中【汉六曹尚书一曹有郎六人选曹属选部选须绢翻】只矜厉有威容多技艺挟智数故祎以为贤越次而用之只与皓相表里皓始预政累迁至中常侍操弄威柄终以覆国自陈只有宠而汉主追怨董允日深谓为自轻【谓允为轻已也】由只阿意迎合而皓浸润搆间故也【间古苋翻】

　　资治通鉴卷七十四
　　钦定四库全书
　　资治通鉴卷七十五　　　宋　司马光　撰
　　胡三省　音注
　　魏纪七【起柔兆摄提格尽黓涒滩凡七年】
　　邵陵厉公中
　　正始七年春二月吴车骑将军朱然冦柤中【柤读如祖扬正衡测翻】杀略数千人而去　幽州刺史毋丘俭以髙句骊王位宫数为侵叛【句如字又音驹骊力知翻数所角翻下同】督诸军讨之位宫败走俭遂屠丸都【髙句骊都于丸都之下多大山深谷毋丘俭传谓县车束马以上丸都可知矣唐志自鸭渌江口舟行百余里乃小舫泝流东北行凡五百三十里而至丸都城】斩获首虏以千数句骊之臣得来数谏位宫位宫不从得来叹曰立见此地将生蓬蒿遂不食而死俭令诸军不壊其墓【壊音怪】不伐其树得其妻子皆放遣之位宫单将妻子逃窜俭引军还未几复击之【几居岂翻复扶又翻】位宫遂奔买沟【后汉书东夷传买沟娄北沃沮之地去南沃沮八百余里句丽名城为沟娄杜佑曰北沃沮一名买沟娄又曰髙句丽居纥升骨城汉为县属莬郡赐以衣帻朝服鼓吹常从郡受之后稍骄恣不复诣郡但于东界筑小城以受之遂名此城为帻沟溇沟溇者髙丽名城也建安中其王伊夷模更作新国都于丸都山下在沸流水西魏正始中毋丘俭屠丸都铭不耐城而还又曰东沃沮在盖马大山之东北沃沮一名买沟溇去南沃沮八百余里与挹娄接】俭遣莬太守王颀追之过沃沮千有余里【沃沮之地在盖马大山之东汉武帝灭朝鲜开置莬郡治沃沮城后莬内徙沃沮更属乐浪光武废省就以其渠帅为县侯其国小迫于句骊遂臣属焉莬同都翻颀渠希翻沮千余翻】至肃慎氏南界【魏东夷挹娄之国即古肃慎氏也】刻石纪功而还所诛纳八千余口【言诛杀者及纳降者总八千余口还从宣翻又如字】论功受赏侯者百余人　秋九月吴主以骠骑将军步隲为丞相【骠匹妙翻】车骑将军朱然为左大司马卫将军全琮为右大司马分荆州为二部以镇南将军吕岱为上大将军督右部自武昌以西至蒲圻【水经注陆水出长沙下嶲县西迳蒲圻县北又迳蒲山北入大江谓之陆口江水又迳蒲山北对蒲洲洲头即蒲圻县治武昌志曰蒲山今在嘉鱼县境盖蒲圻县初置于此宋白曰蒲圻县汉沙羡县地吴黄武二年于沙羡县置蒲圻县在荆江口因湖以称故曰蒲圻】以威北将军诸葛恪为大将军督左部代陆逊镇武昌　汉大赦大司农河南孟光【光河南洛阳人汉末逃入蜀】于众中贵费祎曰夫赦者偏枯之物【木之一边硕茂一边焦槁者谓之偏枯赦者赦有罪也有罪者赦则奸恶之人抵法而获免于罪良善之人受抑而不获伸故谓之偏枯之物】非明世所宜有也衰敝穷极必不得已然后乃可权而行之耳今主上仁贤百僚称职何有旦夕之急而数施非常之恩【称尺证翻数所角翻】以恵奸宄之恶乎祎但顾谢踧踖而已【踧子六翻踖资息翻】初丞相亮时有言公惜赦者亮答曰治世以大德不以小恵【治直之翻】故匡衡吴汉不愿为赦【匡衡疏见三十八卷元帝永光二年吴汉言见四十三卷光武建武二十年】先帝亦言吾周旋陈元方郑康成间【陈纪字元方郑字康成】每见启告治乱之道悉矣曽不语赦也【治直吏翻】若刘景升季玉父子【刘琮字季玉】嵗嵗赦宥何益于治【治直吏翻】由是蜀人称亮之贤知祎不及焉【蜀人贤孔明而劣费祎固不特惜赦一事而已】
　　陈夀评曰诸葛亮为政军旅数兴而赦不妄下【数所角翻下同下遐稼翻】不亦卓乎
　　吴人不便大钱乃罢之【青龙四年吴铸大钱一当五百景初二年吴又铸大钱一当千】汉主以凉州刺史姜维为卫将军与大将军费祎并
　　録尚书事【费父沸翻】汶山平康夷反维讨平之【汉武帝元封二年分蜀郡北部置汶山郡宣帝地节三年合蜀郡蜀又分为汶山郡又立平康县属马杜佑曰汶山郡今蜀郡西北通化郡地冉駹所居也宋白曰茂州通化郡古汶山郡刘昫曰维州薛城县蜀将姜维讨汶山叛羌即此地也今州城即姜维故垒汶读曰岷】汉主数出逰观増广声乐太子家令巴西谯周上疏谏曰昔王莽之败豪桀并起以争神器才智之士思望所归未必以其势之广陿惟其德之厚薄也于时更始公孙述等多已广大【更工衡翻】然莫不快情恣欲怠于为善世祖初入河北冯异等劝之曰当行人所不能为者遂务理寃狱崇节俭北州歌叹声布四逺于是邓禹自南阳追之【事见三十九卷汉更始元年】吴汉冦恂素未之识举兵助之其余望风慕德邳肜耿纯刘植之徒至于舆病赍棺襁负而至不可胜数【事并见更始二年肜余中翻胜音升】故能以弱为强而成帝业及在洛阳尝欲小出铫期进谏即时还车【铫期传曰光武尝与期门近出期顿首车前曰臣闻古今之诫变生不意诚不愿陛下微行数出帝为之回舆而还铫音姚】及颍川盗起冦恂请世祖身往临贼闻言即行【事见四十二卷建武八年】故非急务欲小出不敢至于急务欲自安不为帝者之欲善如此故传曰百姓不徒附诚以德先之也【传直恋翻先悉荐翻】今汉遭厄运天下三分雄哲之士思望之时也【言思望贤主混一】臣愿陛下复行人所不能为者以副人望【复扶又翻】且承事宗庙所以率民尊上也今四时之祀或有不临而池苑之观或有仍出臣之愚滞私不自安夫忧责在身者不暇尽乐【乐音洛下同】先帝之志堂构未成【书大诰曰若考作室既底法厥子乃弗肯堂矧肯构】诚非尽乐之时愿省减乐官后宫凡所増造但奉脩先帝所施【施式支翻设也】下为子孙节俭之教汉主不听
