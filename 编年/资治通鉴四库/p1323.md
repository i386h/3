<!-- { "loadSidebar": true } -->
　　显徳五年春正月乙酉废匡国军【唐末以同州置匡国军】　唐改元中兴　丁亥右龙武将军王汉璋奏克海州　己丑以侍卫马军都指挥使韩令坤权扬州军府事　上欲引战舰自淮入江阻北神堰不得度【北神镇在楚州城北五里呉王夫差沟通江淮后人于此立堰者以淮水低沟水髙防其泄也舟行度堰入淮今号为平水堰舰户黯翻下同】欲凿楚州西北鹳水以通其道【今楚州城西老鹳河是也】遣使行视还言地形不便计功甚多【行下孟翻还从宣翻又如字】上自往视之授以规画发楚州民夫浚之旬日而成用功甚省巨舰数百艘皆达于江【艘苏遭翻】唐人大惊以为神　壬辰抜静海军始通呉越之路【先是唐于海陵之东境置静海都镇制置院西至海陵二百七十五里宋白曰静海军本扬州狼山镇地南唐于狼山北立静海制置院周得之建静海军寻升为通州】先是帝遣左谏议大夫长安尹日就等使呉越语之曰卿今去虽泛海比还淮南已平当陆归耳【自静海军东南至江口于狼山之西度江登陆抵福山镇则苏州常熟县界呉越之境也先悉荐翻语牛倨翻比必利翻】已而果然　甲辰蜀右补阙章九龄见蜀主言政事不治由奸佞在朝【朝直遥翻】蜀主问奸佞为谁指李昊王昭逺以对蜀主怒以九龄为毁斥大臣贬维州録事参军【临乱之君各贤其臣卒之亡蜀者昊昭逺也】　周兵攻楚州逾四旬唐楚州防御使张彦卿固守不下乙巳帝自督诸将攻之宿于城下丁未克之彦卿与都监郑昭业犹帅众拒战【帅读曰率】矢刃皆尽彦卿举绳牀以鬭而死所部千余人至死无一人降者【唐失淮南死于城郭封疆者犹有人焉】　髙保融遣指挥使魏璘【璘离珍翻】将战船百艘东下防伐唐至于鄂州　庚戌蜀置永寕军于果州以通州之　唐以天长为雄州以建武军使易文赟为刺史二月甲寅文赟举城降【赟于伦翻】　戊午帝发楚州丁卯至扬州命韩令坤发丁夫万余筑故城之东南隅为小城以治之【今扬州大城是也扬州古城西据蜀冈北包雷陂治直之翻】　乙亥黄州刺史司超奏与控鹤右厢都指挥使王审琦攻唐舒州擒其刺史施仁望　丙子建雄节度使真定杨廷璋奏败北汉兵于隰州城下【败补迈翻】时隰州刺史孙议暴卒廷璋谓都监闲厩使李谦溥曰今大驾南征泽州无守将【泽州当作隰州】河东必生心若奏请待报则孤城危矣即牒谦溥权隰州事谦溥至则修守备未几北汉兵果至【几居岂翻】诸将请速救之廷璋曰隰州城坚将良未易克也【将即亮翻易以防翻】北汉攻城久不下廷璋度其疲困无备【度徒洛翻】濳与谦溥约各募死士百余夜袭其营【九域志晋州西北至隰州二百五十里杨廷璋葢濳军而至与隰州约表里相应也】北汉兵惊溃斩首千余级北汉兵遂解去　三月壬午朔帝如泰州　丁亥唐大赦改元交泰　唐太弟景遂前后凡十表辞位且言今国危不能扶请出就藩镇燕王冀嫡长有军功【冀唐主之嫡长子军功谓用柴克败呉越兵以解常州之围也事见上卷三年长知两翻】宜为嗣谨奏上太弟宝册【上时掌翻】齐王景达亦以败军辞元帅唐主乃立景遂为晋王加天策上将军江南西道兵马元帅洪州大都督太尉尚书令以景达为浙西道元帅润州大都督景达以浙西方用兵固辞【呉越之兵虽于常州败退然犹遥应中国】改抚州大都督立冀为皇太子参决庶政冀为人猜忌严刻景遂左右有未出东宫者立斥逐之【为冀毒杀景遂张本】其弟安定公从嘉畏之不敢预事専以经籍自娯【从嘉是为后主煜】　辛卯上如迎銮镇【迎銮镇本宋之白沙也呉主杨溥至白沙阅舟师徐温自金陵来见因以白沙为迎銮镇白沙之地本属江都唐分江都置永贞县吴为迎銮镇宋为真州】屡至江口遣水军击唐兵破之上闻唐战舰数百艘洎东防州将趣海口扼苏杭路【东防州在泰州东南大江中元是海屿沙岛之地宋白曰东防洲在通州东南通州海门县界防音布州当作洲】遣殿前都虞候慕容延钊将步骑右神武统军宋延渥将水军循江而下甲午延钊奏大破唐兵于东防州上遣李重进将兵趣庐州【唐末杨行密自庐州起既建国遂为重镇周师度淮舒靳黄先皆欵附独庐未下葢宿兵多周师不敢轻犯也趣七喻翻】唐主闻上在江上恐遂南度又耻降号称藩乃遣兵部侍郎陈觉奉表　【考异曰十国纪年遣枢密使陈觉奉表实録载其表云今遣左谏议大夫兵部侍郎臣陈觉躬聴敕命葢当时所假之官耳今从之】请传位于太子冀使聴命于中国时淮南惟庐舒蕲黄未下【蕲渠希翻】丙申觉至迎銮见周兵之盛白上请遣人度江取表献四州之地画江为境以求息兵辞指甚哀上曰朕本兴师止取江北尔主能举国内附朕复何求【复扶又翻】觉拜谢而退丁酉觉请遣其属閤门承防刘承遇如金陵上赐唐主书称皇帝恭问江南国主慰纳之戊戌呉越奏遣上直指挥使处州刺史邵可迁秀州刺史路彦铢以战舰四百艘士卒万七千人屯通州南岸【周既克静海军置通州通州南岸苏州常熟县福山镇之地即东晋之南沙也】唐主复遣刘承遇奉表称唐国主请献江北四州嵗输贡物十万于是江北悉平得州十四县六十【光夀庐舒蕲黄滁和濠泗楚扬泰通十四州】庚子上赐唐主书谕以縁江诸军及两浙湖南荆南兵并当罢归其庐蕲黄三道亦令敛兵近外【谓周所遣进攻庐蕲黄之军也近外谓近郊之外】俟彼将士及家属就道可遣人召将校以城邑付之【将即亮翻校户教翻】江中舟舰有须往来者并令就北岸引之【凡唐舟舰在北岸者皆许令引就南岸】辛丑陈觉辞行又赐唐主书谕以不必传位于子壬寅上自迎銮复如扬州癸卯诏呉越荆南军各归本道赐钱俶犒军帛三万匹髙保融一万匹【呉越军临南沙荆南军至鄂州各犒之使罢归犒苦到翻】甲辰置保信军于庐州以右龙武统军赵匡赞为节度使丙午唐主遣冯延己献银绢钱茶谷共百万以犒军【银两绢匹钱贯茶斤谷石各以万计其数共为百万】己酉命宋延渥将水军三千泝江廵警庚戌敇故淮南节度使杨行密故升府节度使徐温等墓并量给守户【削其僭谥存其故镇升府即金陵金陵唐之升州故曰升府】其江南羣臣墓在江北者亦委长吏以时检校【长知两翻】辛亥唐主遣其临汝公徐辽代已来上夀【言奉酒上夀非圣节也帝生于九月二十四日上时掌翻】　是月浚汴口导河流达于淮于是江淮舟檝始通【此即唐时运路也自江淮割据运漕不通水路湮塞今复浚之】夏四月乙卯帝自扬州北还【还从宣翻又如字】　新作太庙
　　成庚申神主入庙【太祖广顺三年作太庙于大梁至是始成五代防要太祖广顺元年七月追尊髙祖璟为睿和皇帝庙号信祖曽祖谌为明宪皇帝庙号僖祖祖蕴为翼顺皇帝庙号义祖考简为章肃皇帝庙号庆祖】　辛酉夜钱塘城南火延及内城官府庐舎几尽【几居依翻】壬戌旦火将及镇国仓呉越王俶久疾自强出救火火止谓左右曰吾疾因灾而愈众心稍安　帝之南征也契丹乗虚入冦壬申帝至大梁命张永徳将兵备御北边　五月辛巳朔日有食之诏赏劳南征士卒及淮南新附之民【劳力到翻】　辛卯以太祖皇帝领忠武节度使徙安审琦为平卢节度使成徳节度使郭崇攻契丹束城抜之【束城汉勃海郡之束州县隋改曰束城唐属瀛州宋熙寕六年省束城为镇属河间】以报其入冦也　唐主避周讳更名景【避周信祖讳也更工衡翻】下令去帝号称国主凡天子仪制皆有降损去年号用周正朔【去羌吕翻　考异曰世宗实録薛史显徳二年乙卯十一月伐淮南唐之保大十三年也三年正月四年二月十月三幸淮南五年戊午三月江北平唐之交泰元年也而江南録误以保大十五年事合十四年十五年丁巳改交泰五月去帝号明年乃显徳五年又明年即建隆元年中间实少显徳六年江南録最为差误其记李升复姓亦先一年它事仿此不可考按故世宗取淮南年月専以实録及薛史为据】仍告于太庙左仆射同平章事冯延己罢为太子太傅门下侍郎同平章事严续罢为少傅枢密使兵部侍郎陈觉罢守本官初冯延己以取中原之策説唐主由是有宠延己尝笑烈祖戢兵为龌龊【説式芮翻戢则立翻龌于角翻龊敇角翻】曰安陆所丧才数千兵为之辍食咨嗟者旬日【谓晋髙祖天福五年李承裕安州之败也事见二百八十二卷丧息浪翻为于伪翻】此田舎翁识量耳安足与成大事岂如今上暴师数万于外而击毬宴乐无异平日真英主也延己与其党谈论常以天下为己任更相唱和【乐音洛更工衡翻和户卧翻】翰林学士常梦锡屡言延己等浮诞不可信【诞徒旱翻】唐主不听梦锡曰奸言似忠陛下不悟国必亡矣及臣服于周延己之党相与言有谓周为大朝者梦锡大笑曰诸公常欲致君尧舜何意今日自为小朝邪众黙然【朝直遥翻】自唐主内附帝止因其使者赐书未尝遣使至其国己酉始命太仆卿冯延鲁卫尉少卿钟谟使于唐【二人者本皆唐臣】赐以御衣玉带等及犒军帛十万并今年钦天厯【犒苦到翻是年正月始行王朴所上钦天厯】刘承遇之还自金陵也【见上三月还从宣翻又如字】唐主使陈觉白帝以江南无卤田【海濵咸卤可以煮盐卤田今谓之鹻地卤郎古翻鹻古斩翻】愿得海陵监南属以赡军帝曰海陵在江北难以交居【言难使周之官吏与唐之官吏杂居也】当别有处分【处昌吕翻分扶问翻】至是诏嵗支盐三十万斛以给江南所俘获江南士卒稍稍归之六月壬子昭义节度使李筠奏击北汉石防闗抜其
　　六寨乙卯晋州奏都监李谦溥击北汉破孝义【孝义汉中阳县地后魏曰永安唐贞观元年改曰孝义属汾州在州东南宋熙寕五年省孝义为镇属介休县宋白曰孝义县本汉慈氏县地曹魏移中阳县于今理永嘉后省入隰城后魏又分隰城于今灵石县东三十里置永安县贞观元年以县名与涪州县同改为孝义因县人郑兴有行义为名】　髙保融遣使劝蜀主称藩于周蜀主报以前嵗遣胡立致书于周而不答【见上卷上年】　秋七月丙戌初行大周刑统　帝欲均田租丁亥以元稹均田图徧赐诸道【时诏曰近览元稹长庆集见在同州时所上均田表较当时之利病曲尽其情俾一境之生灵咸受其赐传于方册可得披寻因令制素成图直书其事稹止忍翻】　闰月唐清源节度使兼中书令留从効【唐置清源军于泉州】遣牙将蔡仲赟衣商人服以绢表置革带中间道来称藩【赟于伦翻衣于既翻间古苋翻】　唐江西元帅晋王景遂之赴洪州也【见上三月】以时方用兵啓求大臣以自副唐主以枢密副使工部侍郎李徴古为镇南节度副使徴古傲狠専恣景遂虽寛厚久而不能堪常欲斩徴古自拘于有司左右谏而止景遂忽忽不乐【乐音洛】太子冀在东官多不法唐主怒尝以毬杖击之曰吾当复召景遂【复扶又翻】昭庆宫使袁从范从景遂为洪州都押牙或谮从范之子于景遂景遂欲杀之从范由是怨望冀闻之密遣从范毒之八月庚辰景遂击毬渇甚从范进浆景遂饮之而卒【卒子恤翻】未殡体已溃唐主不之知赠皇太弟谥曰文成辛巳南汉中宗殂【年三十九】长子继兴即帝位更名鋹【长知】
