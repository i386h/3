<!-- { "loadSidebar": true } -->
　　欲相之【相息亮翻行下孟翻】曰恐天下以吾私广国久念不可而髙帝时大臣余见无可者【谓髙帝大臣薨逝之余其见存之臣无可相者见贤遍翻】御史大夫梁国申屠嘉【庄子有申徒狄夏之贤人也一曰申徒楚官号姓谱申侯之后支子居安定屠原因为申屠氏】故以材官蹶张从髙帝【梁国本秦砀郡汉为梁国如淳曰材官之多力者能脚蹋强弩张之故曰蹶张律有蹶张士师古曰今之弩以手张者为擘张以足蹋者为蹶张蹶音厥】封闗内侯庚午以嘉为丞相封故安侯【班志故安县属涿郡括地志今易州界武阳城中东南隅故城是也】嘉为人防直门不受私谒是时太中大夫邓通方爱幸赏赐累钜万帝尝燕饮通家其宠幸无比嘉尝入朝而通居上旁有怠慢之礼嘉奏事毕因言曰陛下幸爱羣臣则富贵之至于朝廷之礼不可以不肃【师古曰肃敬也】上曰君勿言吾私之【师古曰言欲私告戒之】罢朝坐府中【风俗通府聚也公卿牧守道徳之所聚也又舍也】嘉为檄召通诣丞相府【师古曰檄木书也长二尺】不来且斩通通恐入言上上曰汝第往吾今使人召若通诣丞相府免冠徒跣顿首谢嘉嘉坐自如弗为礼责曰夫朝廷者髙帝之朝廷也通小臣戏殿上大不敬当斩吏今行斩之【如淳曰嘉语其吏曰今便行斩之】通顿首首尽出血不解上度丞相已困通【度徒洛翻】使使持节召通而谢丞相此吾弄臣君释之邓通既至为上泣曰丞相防杀臣【为于伪翻几居希翻】
　　三年春二月上行幸代　是嵗匈奴老上单于死子军臣单于立
　　四年夏四月丙寅晦日有食之【月末为晦天文书晦则日月相沓月在日后则光体伏矣】　五月赦天下　上行幸雍
　　五年春正月上行幸陇西三月行幸雍秋七月行幸代六年冬匈奴三万骑入上郡三万骑入云中所杀畧甚众烽火通于甘泉长安【文颖曰边方备胡寇作髙土橹上作桔橰桔橰头兠零以薪置其中常低之有寇即然火举之以相告曰烽又多积薪寇至即然之以望其烟曰燧】以中大夫令免为车骑将军屯飞狐【师古曰中大夫官名其人姓令名免耳此诸将军下至徐厉皆书姓而徐广以为中大夫令是官名此説非也据百官表景帝初改卫尉为中大夫令文帝时无此官而中大夫是郎中令属官秩比二千石索隐曰据风俗通令姓楚令尹子文之后虞世南曰中大夫令是史家追书耳】故楚相苏意为将军屯句注【句音钩】将军张武屯北地【秦灭义渠置北地郡】河内太守周亚夫为将军次细栁【项羽以河内郡为殷国髙帝灭殷复置河内郡服防曰细栁在长安西北如淳曰长安细栁仓在渭北近石徼张揖曰在昆明池南今有栁市是也臣瓒曰一宿曰宿再宿曰信过信为次师古曰匈奴传云置三将军军长安西细栁渭北棘门覇上此则细栁不在渭北揖説是也索隐曰按三辅故事细栁在直城门外阿房宫西北维旧唐书肃宗母元献杨后葬细栁原】宗正刘礼为将军次覇上祝兹侯徐厉为将军次棘门【宗正秦官掌亲属汉因之徐厉髙祖功臣吕后四年封祝兹侯史记表作松滋班志松滋县属庐江郡孟康曰棘门在长安北秦时宫门也如淳曰棘门在横门外横门长安城北出西头第一门】以备胡上自劳军至覇上及棘门军直驰入将以下骑送迎【劳力到翻将即亮翻下其将同骑奇寄翻】已而之细栁军【之往也】军士吏被甲鋭兵刃彀弓弩持满【被皮义翻彀古翻】天子先驱至不得入先驱曰【师古曰先驱导驾若今之武侯队矣】天子且至军门都尉曰将军令曰军中闻将军令不闻天子之诏居亡何上至又不得入于是上乃使使持节诏将军吾欲入营劳军亚夫乃传言开壁门壁门士请车骑曰将军约军中不得驰驱于是天子乃按辔徐行至营将军亚夫持兵揖曰介胄之士不拜请以军礼见【礼介者不拜见贤遍翻】天子为动改容式车【为于伪翻】使人称谢皇帝敬劳将军成礼而去既出军门羣臣皆惊上曰嗟乎此真将军矣曩者覇上棘门军若儿戏耳其将固可袭而虏也至于亚夫可得而犯邪称善者久之月余汉兵至边匈奴亦逺塞【逺于愿翻】汉兵亦罢乃拜周亚夫为中尉【为以亚夫属太子张本】　夏四月大旱蝗【师古曰蝗即螽也食苗为灾今俗呼为簸蝩説文曰一曰蝝一曰蝗蝗户光翻蝩音钟】令诸侯无入贡弛山泽【师古曰弛解也解而不禁与众庶同其利】减诸服御损郎吏员发仓庾以振民【应劭曰水漕仓曰庾胡公曰在邑曰仓在野曰庾康曰凡仓无屋曰庾】民得卖爵
　　七年夏六月已亥帝崩于未央宫【臣瓉曰夀四十六】遗诏曰朕闻之盖天下万物之萌生靡不有死死者天地之理万物之自然奚可甚哀当今之世咸嘉生而恶死【恶乌路翻】厚以破业重服以伤生吾甚不取且朕既不徳无以佐百姓今崩又使重服久临【师古曰临哭也力禁翻下出临服临当临夕临哭临音同】以罹寒暑之数【师古曰罹音离遭也】哀人父子伤长老之志损其饮食絶鬼神之祭祀以重吾不徳谓天下何朕获保宗庙以眇眇之身【师古曰眇眇犹言细末也】托于天下君王之上二十有余年矣赖天之灵社稷之福方内安宁【方内四方之内也】靡有兵革朕既不敏常惧过行以羞先帝之遗徳【师古曰过行行有过失也羞谓忝辱也行下孟翻】惟年之久长惧于不终今乃幸以天年得复供养于髙庙其奚哀念之有【帝自谦以谓得终其天年以从先帝幸矣奚哀念之有乎供居用翻养羊亮翻】其令天下吏民令到出临三日皆释服毋禁取妇嫁女祠祀饮酒食肉【取读曰娶】自当给丧事服临者皆无跣【跣先典翻足亲地也】绖带毋过三寸毋布车及兵器【应劭曰毋以布衣车及兵器也服防曰不施轻车介士也师古曰应説是也】毋发民哭临宫殿中殿中当临者皆以旦夕各十五举音礼毕罢非旦夕临时禁毋得擅哭临已下棺服大功十五日小功十四日纎七日释服【丧礼大功之服七升八升九升小功十升十一升十二升再朞而大祥逾月而禫禫而纎无所不佩郑注云大祥除衰杖黒经白纬曰纎旧説纎冠者采缨也无所不佩者纷帨之属如平常也孔氏正义曰禫而纎者禫祭之时冠朝服禫祭既讫而首着纎冠身着素端黄裳以至吉祭无所不佩者吉祭之时身寻常吉服平常所服之物无不佩也服防曰大功小功布也纎细布衣也应劭曰凡三十六日而释服矣此以日易月也师古曰此丧制者文帝自率己意创而为之非有取于周礼也何为以日易月乎三年之丧其实二十七月岂有三十六月之文禫又无七月也应氏既失之于前近代学者因循缪説未之思也贡父曰文帝制此丧服断自已葬之后其未之前则服斩衰汉诸帝自崩至葬有百余日者未葬则服不除矣翟方进传后母终既葬三十六日起视事其证也説者遂以日易月又不通计葬之日皆大谬也攷之文帝意既葬除重服制大功小功所以渐即吉耳贾公彦曰布之精麄斩衰三升齐衰有三等或四升或五升或六升小功大功如前説缌麻十五升抽去半朝服十五升】它不在令中者皆以此令比类从事【师古曰言此诏中无文者皆以类比而行事】布告天下使明知朕意覇陵山川因其故毋有所改【应劭曰因山为藏不复起坟山下川流不遏絶就其水名以为陵号耳师古曰覇陵在长安东南】归夫人以下至少使【应劭曰夫人已下有美人良人八子七子长使少使皆遣归家重絶人类】乙巳葬覇陵帝即位二十三年宫室苑囿车骑服御无所増益有不便辄弛以利民尝欲作露台召匠计之直百金上曰百金中人十家之产也吾奉先帝宫室尝恐羞之何以台为【师古曰中谓不富不贫今新丰县南骊山之顶有露台乡极为髙显犹有文帝所欲作台之处】身衣弋绨【如淳曰弋皁也师古曰弋黒色衣于既翻】所幸慎夫人衣不曳地帷帐无文绣以示敦朴为天下先治霸陵皆瓦器不得以金银铜锡为饰因其山不起坟【古者墓而不坟坟者聚土使之髙大也皇甫谥曰汉长陵髙十三丈阳陵髙十四丈安陵三十余丈则不度甚矣治直之翻】吴王诈病不朝赐以几杖羣臣袁盎等谏説虽切常假借纳用焉张武等受赂金钱觉更加赏赐以愧其心専务以徳化民是以海内安宁家给人足后世鲜能及之【鲜息浅翻】　丁未太子即皇帝位【郑樵曰汉大敛毕三公奏尚书顾命太子即日即天子位于柩前请太子即皇帝位皇后为皇太后奏可羣臣皆出吉服入防如仪太尉升自阼阶当柩御坐北面稽首读册毕以传国玉玺绶东面跪授皇太子即皇帝位告令羣臣羣臣皆伏称万嵗或大赦天下羣臣百僚罢入成丧服如礼】尊皇太后薄氏曰太皇太后皇后曰皇太后【帝祖母曰太皇太后帝母曰皇太后】　九月有星孛于西方【孛蒲内翻】是嵗长沙王吴着薨无子国除【髙帝封吴芮为长沙王传成王臣共王囘共王右至着而絶着汉书作差】初髙祖贤文王芮制诏御史长沙王忠其定着令【邓展曰汉约非刘氏不王而芮王故着令使特王也或曰以芮至忠故着令也仲冯曰兼用邓二説乃着令之意也贡父曰长沙王忠其定着令定着令者谓于令着长沙王车服土地之类也】至孝恵髙后时封芮庶子二人为列侯国数世絶
　　孝景皇帝上【荀悦曰讳啓之字曰开文帝长子也应劭曰礼諡法布义行刚曰景】
　　元年冬十月丞相嘉等奏功莫大于髙皇帝徳莫盛于孝文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙【应劭曰始取天下者曰祖髙帝称髙祖是也始治天下者曰宗文帝称太宗是也师古曰应説非也祖始也始受命也宗尊也有徳可尊贡父曰顔説非也始受命称太祖耳有功亦称祖商祖甲是也】制曰可　夏四月乙卯赦天下遣御史大夫青至代下与匈奴和亲【开封侯陶青髙祖功臣陶舍之】
　　【子】　五月复收民田半租【文帝十二年赐民田租之半次年尽除田之租税今复收半租】三十而税一　初文帝除肉刑【事见文帝十三年】外有轻刑之名内实杀人斩右止者又当死斩左止者笞五百当劓者笞三百率多死是嵗下诏曰加笞与重罪无异【孟康曰重罪谓死刑】幸而不死不可为人【师古曰谓不能自起居也】其定律笞五百曰三百笞三百曰二百以太中大夫周仁为郎中令张欧为廷尉【孟康曰欧音驱索隐曰于后翻】楚元王子平陆侯礼为宗正【平陆战国时齐邑班志东平国有东平陆县又西河郡有平陆县意礼所封者齐地】中大夫鼂错为左内史仁始为太子舍人【内史掌治京邑武帝建元六年始分左右内史疑左字衍续汉志太子舍人更直宿卫如三置郎中鼂音朝直遥翻】以防谨得幸张欧亦事帝于太子宫虽治刑名家为人长者【治直之翻长知两翻】帝由是重之用为九卿欧为吏未尝言按人専以诚长者处官官属以为长者亦不敢大欺【处昌吕翻】
