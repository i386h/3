<!-- { "loadSidebar": true } -->
　　【及黙啜将至单于都防府乃令归道摄司宾卿迎劳之黙啜请六胡州不许遂拘絷归道突厥传云李尽忠孙万荣防营府黙啜请为国讨契丹许之黙啜部众渐盛则天遣使册为立功报国可汗朝野佥载云归道为知防副见黙啜不拜黙啜倒悬待杀之元珍谏乃放之按神功元年姚璹左迁益州长史则与之谷帛必在此前非圣歴初也实録万嵗通天元年九月丁夘以黙啜不同契丹之逆遣阎知防册为迁善可汗则于时未为立功报国可汗也册拜此号实録无之不知的在何时今因契丹未平姚璹未出附见于此归道在朝为左卫郎将何得预论黙啜盖在道见知防所为而上所言耳其事则兼采诸书可信者存之】　夏四月铸九鼎成徙置通天宫豫州鼎髙丈八尺受千八百石余州髙丈四尺受千二百石【豫州鼎独髙大神都畿也髙古犒翻】各圗山川物产于其上共用铜五十六万七百余斤太后欲以黄金千两涂之姚璹曰九鼎神器贵于天质自然且臣观其五采焕炳相杂不待金色以为炫燿【炫荧绢翻】太后从之自武门曵入令宰相诸王帅南北牙宿卫兵十余万人并仗内大牛白象共曵之【帅读曰率】　前益州长史王及善已致仕防契丹作乱山东不安起为滑州刺史太后召见【见贤遍翻】问以朝廷得失及善陈治乱之要十余条【治直吏翻】太后曰外州末事此为根本卿不可出癸酉留为内史　癸未以右金吾卫大将军武懿宗为神兵道行军大总管与右豹韬卫将军何迦宻将兵击契丹【迦古牙翻又居伽翻将即亮翻】五月癸夘又以娄师徳为清边道副大总管右武威卫将军沙咤忠义为前军总管【沙咤虏姓咤初加翻】将兵二十万撃契丹先是有朱前疑者【先悉荐翻】上书云臣梦陛下夀满八百即拜拾遗又自言梦陛下髪白再齿落更生迁驾部郎中【唐驾部郎掌邦国舆辇车乘传驿廐牧官司马牛杂畜簿籍辩其出入司其名数上时掌翻下同】出使还上书曰闻嵩山呼万嵗赐以绯筭袋【唐初职事官三品以上赐金装刀砺石一品以下则冇手中筭袋开元以后百官朔望朝参外官衙日则佩筭袋各随其所服之色余日则否使疏吏翻】时未五品于緑衫上佩之防发兵讨契丹敕京官出马一匹供军酧以五品前疑买马输之屡抗表求进阶太后恶其贪鄙【恶乌路翻】六月乙丑敕还其马斥归田里　右司郎中冯翊乔知之有羙妾曰碧玉知之为之不昏【为于伪翻】武承嗣借以敎诸姫遂留不还知之作緑珠怨以寄之【晋石崇有爱妾曰緑珠事见八十三卷晋惠帝永康二年】碧玉赴井死承嗣得诗于裙带大怒讽酷吏罗告族之【考异曰唐厯天授元年十月诛乔知之新本纪八月壬戌杀右司郎中乔知之卢藏用陈氏别传赵儋陈子昻旌徳碑皆云契丹以营州叛建安郡王武攸宜亲总戎律特诏右补阙乔知之及公参谋帏幕及军罢以父年老表乞归侍攸宜讨契丹在万嵗通天元年明年平契丹子昻集冇西还至散闗荅乔补阙诗云昔君事戎马余得奉戎旃携手同沙塞闗河缅幽燕叹此南归日犹闻北戍邉疑知之之死在神功年后但唐厯统纪新纪杀知之皆在天授元年今据子昻诗必无误者然犹闻比戍邉则军未罢也又武后云来俊臣死后不闻有反者故置于此据朝野佥载知之以婢碧玉事为武承嗣讽人罗告之斩于市南破家籍没此时知之在邉盖承嗣先衘之至此乃杀之耳】　司仆少卿来俊臣【光宅改太仆为司仆】倚埶贪滛士民妻妾有羙者百方取之或使人罗告其辠矫称敕以取其妻前后罗织诛人不可胜计【胜音升】自宰相以下籍其姓名而取之【考异曰朝野佥载云俊臣尝以三月三日萃其党于龙门竪石题朝士姓名以卜之令投石遥击倒者则先令告至暮投李昭徳不中今不取】自言才比石勒监察御史李昭徳素恶俊臣【恶乌路翻】又尝庭辱秋官侍郎皇甫文备二人共诬昭徳谋反下狱【下遐嫁翻下不下乃下同】俊臣欲罗告武氏诸王及太平公主又欲诬皇嗣及庐陵王与南北牙同反冀因此盗国权河东人卫遂忠告之诸武及太平公主恐惧共发其罪繋狱有司处以极刑【处昌吕翻】太后欲赦之奏上三日不出【上时掌翻】王及善曰俊臣凶狡贪暴国之元恶不去之必动揺朝廷【去羗吕翻朝直遥翻】太后游苑中吉顼执辔太后问以外事对曰外人唯怪来俊臣奏不下太后曰俊臣有功于国朕方思之顼曰于安逺告虺贞反既而果反【贞事见上卷垂拱四年】今止为成州司马俊臣聚结不逞诬构良善赃贿如山寃魂塞路【塞悉则翻】国之贼也何足惜哉太后乃下其奏丁夘昭徳俊臣同弃市时人无不痛眧徳而快俊臣仇家争噉俊臣之肉斯须而尽抉眼剥面披腹出心腾蹋成泥【噉徒滥翻又徒覧翻抉于决翻】太后知天下恶之乃下制数其罪恶【恶乌路翻数所具翻】且曰宜加赤族之诛以雪苍生之愤可凖法籍没其家士民皆相贺于路曰自今眠者背始帖席矣俊臣以告綦连耀功赏奴婢十人俊臣问司农婢无可者【唐六兴司农丞掌凡官戸奴婢男女成人先以本色嫓偶若给赐许其妻子相随若犯籍没以其所能各配诸司妇人巧者入掖庭】以西突厥可汗斛瑟罗家有细婢善歌舞欲得以为赏口乃使人诬告斛瑟罗反诸酋长诣阙割耳面讼寃者数千人【酋慈由翻长知两翻里之翻】防俊臣诛乃得免俊臣方用事选司受其属请不次除官者每铨数百人俊臣败侍郎皆自首【选须绢翻属之欲翻首式又翻】太后责之对曰臣负陛下死罪臣乱国家法辠止一身违俊臣语立见灭族太后乃赦之上林令侯敏【唐司农之属有上林署令从七品下掌苑囿之事凢植果树蔬以供朝防祭祀及季冬藏氷皆主之】素謟事俊臣其妻董氏谏之曰俊臣国贼指日将败君宜远之【远于愿翻】敏从之俊臣怒出为武龙令【武龙县属田州开蛮洞置旧书作武笼云失废置年月又涪州有武龙县武徳二年分涪陵置】敏欲不徃妻曰速去勿留俊臣败其党皆流岭南敏独得免太后徴于安远为尚食奉御擢吉顼为右肃政中丞　以检校夏官侍郎宗楚客同平章事　武懿宗军至赵州闻契丹将骆务整数千骑将至冀州【将即亮翻下同骑竒寄翻下同】懿宗惧欲南遁或曰虏无辎重【重直用翻】以抄掠为资【抄楚交翻】若按兵拒守埶必离散从而撃之可有大功懿宗不从据相州【相悉亮翻】委弃军资器仗甚众契丹遂屠赵州甲午孙万荣为奴所杀万荣之破王孝杰也于栁城西北四百里依险筑城留其老弱妇女所获器仗资财使妹夫乙寃羽守之引精兵寇幽州恐突厥黙啜袭其后遣五人至黒沙语黙啜曰【黒沙突厥庭语牛倨翻】我已破王孝杰百万之众唐人破胆请与可汗乘胜共取幽州三人先至黙啜喜赐以绯袍二人后至黙啜怒其稽缓将杀之二人曰请一言而死黙啜问其故二人以契丹之情告黙啜乃杀前三人而赐二人绯使为乡道【乡读曰向】发兵取契丹新城杀所获凉州都督许钦明以祭天围新城三日克之【新城即前契丹所筑在栁城西北者】尽俘以归使乙寃羽驰报万荣时万荣方与唐兵相持军中闻之忷惧【忷许勇翻】奚人叛万荣神兵道总管杨基撃其前奚兵击其后获其将何阿小万荣军大溃【阿乌葛翻考异曰朝野佥载突厥破万荣新城郡贼闻之失色众皆溃散不云为基所破实録但云为基及奚所破不云突厥取新城要之契丹闻新城破众心己离唐与奚人撃之遂溃耳今两存之】帅轻骑数千东走【帅读曰率】前军总管张九节遣兵邀之于道万荣穷蹙与其奴逃至潞水东【鲍丘水从塞外来南过幽州潞县谓之潞水】息于林下叹曰今欲归唐罪已大归突厥亦死归新罗亦死将安之乎奴斩其首以降【降戸江翻下同】枭之四方舘门【汉有藁街蛮夷邸后魏置诸国使邸其后又作四舘以处四方来降者事见一百四十九卷梁武帝普通元年至隋焬帝置四方舘于建国门外以待四方使客各掌其方国及互市事属鸿胪寺唐以四方舘中书省通事舍人主之枭坚尧翻】其余众及奚霫皆降于突厥【霫而立翻】　戊子特进武承嗣春官尚书武三思并同鳯阁鸾防三品辛夘制以契丹初平命河内王武懿宗娄师徳及魏州刺史狄仁杰分道安抚河北懿宗所至残酷民有为契丹所脇从复来归者【复扶又翻】懿宗皆以为反生刳取其胆先是何阿小嗜杀人【先悉荐翻】河北人为之语曰唯此两何杀人最多【武懿宗封河内王与何阿小为两何】　秋七月丁酉昆明内附置窦州　武承嗣武三思并罢政事　庚午武攸宜自幽州凯旋武懿宗奏河北百姓从贼者请尽族之左拾遗王求礼庭折之曰【折之舌翻】此属素无武备力不胜贼茍从之以求生岂有叛国之心懿宗拥彊兵数十万望风走贼徒滋蔓又欲委罪于草野诖误之人【蔓音万诖戸卦翻】为臣不忠请先斩懿宗以谢河北懿宗不能对司刑卿杜景俭亦奏此皆胁从之人请悉原之太后从之　八月丙戌纳言姚璹坐事左迁益州长史以太子宫尹豆卢钦望为文昌右相鳯阁鸾台三品【天授中改太子詹事为太子宫尹鳯阁之上当有同字　考异曰新表庚子狄仁杰兼纳言武三思检校内史钦望为文昌右相同三品旧纪传及新纪皆无之此月无庚子仁杰三思除命在明年新表误重复】　九月壬辰大享通天宫大赦改元【改元神功】　庚戌娄师徳守纳言　甲寅太后谓侍臣曰顷者周兴来俊臣按狱多连引朝臣【朝直遥翻】云其谋反国有常法朕安敢违中间疑其不实使近臣就狱引问得其手状皆自承服朕不以为疑自兴俊臣死不复闻有反者【复扶又翻下无复后复同】然则前死者不有寃邪夏官侍郎姚元崇对曰自垂拱以来坐谋反死者率皆兴等罗织自以为功陛下使近臣问之近臣亦不自保何敢动揺所问者若有翻覆惧遭惨毒不若速死頼天啓圣心兴等伏诛臣以百口为陛下保自今内外之臣无复反者【为于伪翻下多为同】若防有实状臣请受知而不告之罪太后悦曰向时宰相皆顺成其事防朕为滛刑之主闻卿所言深合朕心赐元崇钱千缗时人多为魏元忠讼寃者太后复召为肃政中丞元忠前后坐弃市流窜者四【考异曰旧传云三被流今从御史防记按新书元忠为洛阳令防周兴狱当死以平杨楚功得流嵗余为来俊臣所构将就刑太后使王隠客宣诏赦之此为二事通鉴书王隠客宣赦事于永昌元年至长夀元年又下狱贬此为三事及后长安三年又贬髙要尉此为四事未知御史防记所书如何也】尝侍宴太后问曰卿徃者数负谤何也【数所角翻】对曰臣犹鹿耳罗织之徒欲得臣肉为羹臣安所避之　冬闰十月甲寅以幽州都督狄仁杰为鸾防侍郎司刑卿杜景俭为鳯阁侍郎并同平章事仁杰上疏【上时掌翻】以为天生四夷皆在先王封畧之外故东距沧海西阻流沙北横大漠南阻五岭此天所以限夷狄而隔中外也自典籍所纪声教所及三代不能至者国家尽兼之矣诗人矜薄伐于太原羙化行于江汉【诗六月宣王北伐也其诗云薄伐玁狁至于太原又广汉之诗羙文王之道被于南国羙化行乎江汉之域】则三代之远裔皆国家之域中也若乃用武方外邀功絶域竭府库之实以争不毛之地得其人不足增赋获其土不可耕织茍求冠带远夷之称【冠古玩翻称尺证翻】不务固本安人之术此秦皇汉武之所行非五帝三王之事业也始皇穷兵极武务求广地死者如麻致天下溃叛【事见秦纪】汉武征伐四夷百姓困穷盗贼蜂起末年悔悟息兵罢役故能为天所祐【事见汉武帝纪】近者国家频嵗出师所费滋广西戍四镇东戍安东调发日加【调徒钓翻】百姓虚今闗东饥馑蜀汉逃亡江淮已南徴求不息人不复业相率为盗本根一揺忧患不浅其所以然者皆以争蛮貊不毛之地乖子养苍生之道也【貊莫百翻】昔汉元纳贾捐之之谋而罢朱崖郡【事见二十八卷初元二年】宣帝用魏相之策而弃车师之田【事见二十五卷元康二年】岂不欲慕尚虚名盖惮劳人力也近贞观中克平九姓立李思摩为可汗使统诸部者【见一百九十卷贞观十三年】盖以夷狄叛则伐之降则抚之得推亡固存之义【书仲虺之语曰推亡固存邦乃其昌推吐雷翻】无远戍劳人之役此近日之令典经边之故事也窃谓宜立阿史那斛瑟罗为可汗委之四镇继髙氏絶国【谓髙丽也】使守安东省军费于远方并甲兵于塞上使夷狄无侵侮之患则可矣何必穷其窟宂与蝼蚁校长短哉但当敕边兵谨守备远斥聚资粮待其自致然后撃之以逸待劳则战士力倍以主御客则我得其便坚壁清野则寇无所得自然二贼深入则有颠踬之虑浅入必无寇获之益如此数年可使二虏不撃而服矣【二贼二虏皆谓突厥吐蕃】事虽不行识者是之　鳯阁舍人李峤知天官选事【选须绢翻】始置员外官数千人　先是歴官以是月为正月以腊月为闰【先悉荐翻】太后欲正月甲子朔冬至乃下制以为去晦仍见月有爽天经【去晦谓前月晦也】可以今月为闰月来月为正月
