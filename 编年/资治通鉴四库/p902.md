<!-- { "loadSidebar": true } -->
　　二年正月癸酉朔太后始受尊号于万象神宫【汉哀帝自称陈圣刘太平皇帝尊号葢昉于此太后以女主而受尊号尤为非古是后宗自先天三年至天寳十三载五十年间六受徽号人主遂视为故常矣】旗帜尚赤【帜昌志翻】甲戌改置社稷于神都辛巳纳武氏神主子太庙唐太庙之在长安者更命曰享悳庙【更工衡翻　考异曰案实録此年三月己卯改唐太庙为享德庙据此已祔武氏七庙主不当至三月方改唐庙新本纪元年十月辛未改唐大庙为享德庙以武氏七庙为太庙今从唐统纪】四时唯享髙祖已下余四室皆闭不享【四室宣帝元帝光帝景帝也】又改长安崇先庙为崇尊庙【垂拱四年立崇先庙】乙酉日南至大享明堂祀昊天上帝百神从祀【从才用翻】武氏祖宗配飨唐三帝亦同配　御史中丞知大夫事李嗣真以酷吏纵横【横户孟翻】上防以为今告事纷纭虚多实少【上时掌翻少诗沼翻】恐有凶慝隂谋离间陛下君臣【间古苋翻】古者狱成公卿参听王必三宥然后行刑【记王制成狱辞史以狱成告于正正听之正以狱成告于大司冦大司冦听之于棘木之下大司冦以狱之成告于王王命三公参听之三公以狱之成告于王王三宥然后制刑】比日狱官单车奉使推鞫既定法家依断不令重推【比毗至翻断丁乱翻重直龙翻】或临时専决不复闻奏如此则权由臣下非审慎之法傥有寃滥何由可知况以九品之官专命推覆操杀生之柄窃人主之威案覆既不在秋官省审复不由门下【复扶又翻操七刀翻省悉景翻】国之利器轻以假人恐为社稷之祸太后不听　饶阳尉姚贞亮等数百人表请上尊号曰上圣大神皇帝不许　侍御史来子珣诬尚衣奉御刘行感兄弟谋反皆坐诛　春一月地官尚书武思文及朝集使二千八百人表请封中岳【中岳嵩山朝直遥翻】己亥废唐兴宁永康隐陵署官【元帝陵曰兴宁景帝陵曰永康兴宁陵在咸阳水康陵在三原北十八里唐诸陵有署令一人从五品上府二人史四人主衣四人主辇四人主药四人典事三人掌固二人又有陵令一人掌山陵率陵户守卫之丞为之贰】唯量置守户【量音良】左金吾大将军丘神勣以罪诛　纳言史务滋与来俊臣同鞫刘行感狱俊臣奏务滋与行感亲密意欲寝其反状太后命俊臣并推之务滋恐惧自杀　或告文昌右丞周兴与丘神勣通谋太后命来俊臣鞫之俊臣与兴方推事对食谓兴曰囚多不承当为何法兴曰此甚易耳【易以防翻】取大瓮以炭四周炙之令囚入中何事不承俊臣乃索大瓮火围如兴法【索山客翻】因起谓兴曰有内状推兄请兄入此瓮兴惶恐叩头伏罪法当死太后原之二月流兴岭南在道为仇家所杀兴与索元礼来俊臣竞为暴刻【索昔各翻】兴元礼所杀各数千人俊臣所破千余家元礼残酷尤甚太后亦杀之以慰人望　徙左卫大将军千乘王武攸暨为定王【乘绳证翻】　立故太子贤之子光顺为义丰王　【考异曰旧传为安乐王今从唐厯统纪】　甲子太后命始祖墓曰德陵睿祖墓曰乔陵严祖墓曰节陵肃祖墓曰简陵烈祖墓曰靖陵显祖墓曰永陵改章德陵为昊陵显义陵为顺陵　追复李君羡官爵【君羡诛见一百九十九卷太宗贞观二十二年】　夏四月壬寅朔日有食之　癸卯制以释教开革命之阶【谓大云经也】升于道教之上　命建安王攸宜留守长安【守式又翻】　丙辰铸大钟置北阙　五月以岑长倩为武威道行军大摠管击吐蕃中道召还军竟不出六月以左肃政大夫格辅元为地官尚书【姓谱格姓允格之后束观汉纪有侍御史东平相格班】与鸾台侍郎乐思晦鳯阁侍郎任知古并同平章事思晦彦暐之子也【乐彦暐见二百卷高宗显庆元年】　秋七月徙闗内户数十万以实洛阳　八月戊申纳言武攸宁罢为左羽林大将军夏官尚书欧阳通为司礼卿【光宅改太常为司礼】兼判纳言事　庚申杀玉钤卫大将军张防朂来俊臣鞫防朂狱防朂自讼于徐有功俊臣怒命卫士以刀乱斫杀之枭首于市【钤其廉翻枭坚尧翻】　义丰王光顺嗣雍王守礼永安王守义长信县主等皆赐姓武氏【唐制嗣王郡王从一品光顺兄弟皆章懐太子贤之子嗣祥吏翻雍于用翻】与睿宗诸子皆幽闭宫中不出门庭者十余年守礼守义光顺之弟也或告地官尚书武思文初与徐敬业通谋甲子流思文于岭南复姓徐氏【思文改姓见上卷光宅元年】　九月乙亥杀岐州刺史云嗣来俊臣鞫之不问一欵【狱辞之出于囚口者为欵欵诚也言所吐者皆诚实也】先断其首乃伪立案奏之【断尊管翻案考也据也狱辞之成者曰案言可考据也凡官文书可考据者皆曰案】其杀张防朂亦然勑防皆依海内钳口【钳其廉翻】　鸾台侍郎同平章事傅游艺梦登湛露殿以语所亲【语牛倨翻】所亲告之壬辰下狱自杀【下遐嫁翻】　癸巳以左羽林卫大将军建昌王武攸宁为纳言洛州司马狄仁杰为地官侍郎与冬官侍郎裴行本并同平章事太后谓仁杰曰卿在汝南甚有善政【谓垂拱四年刺豫州时也】卿欲知譛卿者名乎仁杰谢曰陛下以臣为过臣请改之知臣无过臣之幸也不愿知譛者名太后深叹美之先是鳯阁舍人脩武张嘉福【先悉荐翻修武汉山阳县地修武古地名也魏隋以名县唐属懐州杜佑日懐州修武县本殷寗邑韩诗外传曰武王伐纣勒兵于寗故曰修武汉山阳县故城在县西北】使洛阳人王庆之等数百人上表【上时掌翻考异曰御史台记作千余人今从旧传】请立武承嗣为皇太子文昌右相同鸾台鳯阁三品岑长倩以皇嗣在东宫不宜有此议【嗣祥吏翻相息亮翻】奏请切责上书者告示令散太后又问地官尚书同平章事格辅元辅元固称不可由是大忤诸武意【令力丁翻忤五故翻】故斥长倩令西征吐蕃未至征还下制狱【下遐嫁翻】承嗣又譛辅元来俊臣又胁长倩子灵原令引司礼卿兼判纳言事欧阳通等数十人皆云同反通为俊臣所讯五毒僃至终无异词俊臣乃诈为通欵冬十月己酉长倩辅元通等皆坐诛王庆之见太后【见贤遍翻下同】太后曰皇嗣我子奈何废之庆之对曰神不歆非类民不祀非族【左传晋大夫狐突之言】今谁有天下而以李氏为嗣乎太后谕遣之庆之伏地以死泣请不去太后乃以印纸遗之曰【遗唯李翻】欲见我以此示门者自是庆之屡求见【见贤遍翻】太后颇怒之命鳯阁侍郎李昭德赐庆之杖昭德引出光政门外【洛阳宫城南面三门中曰应天左曰兴教右曰光政】以示朝士曰此贼欲废我皇嗣立武承嗣命扑之【朝直遥翻扑弼角翻】耳目皆血出然后杖杀之　【考异曰旧传云延载初鳯阁舍人张嘉福令洛阳人王庆之率轻薄恶少数百人诣阙上表请立武承嗣为皇太子则天不许唐厯昭德永昌元年自御史中丞贬振州凌水尉实录长夀元年始为相旧传杖杀庆之在为相后按御史台记昭德自中丞转鳯阁侍郎葢暂贬凌水尉寻召还为鳯阁侍郎也杖杀庆之据御史台记乃是为鳯阁侍郎时非为相后也旧传或以载初为延载庆之上表或在载初年实录因岑长倩格辅元之死说及耳今参取实录御史台记及旧传之语】其党乃散昭德因言于太后曰天皇陛下之夫皇嗣陛下之子陛下身有天下当传之子孙为万代业岂得以侄为嗣乎自古未闻侄为天子而为姑立庙者也【而为于伪翻】且陛下受天皇顾托若以天下与承嗣则天皇不血食矣太后亦以为然昭德干祐之子也【李干祐即贞观初敕裴仁轨者也】　壬辰杀鸾台侍郎同平章事乐思晦右卫将军李安静安静纲之孙也【李纲以刚直着节隋唐之间安静可谓无忝厥祖矣】太后将革命王公百官皆上表劝进安静独正色拒之及下制狱来俊臣诘其反状【上时掌翻下遐嫁翻诘去吉翻】安静曰以我唐家老臣须杀即杀若问谋反实无可对俊臣竟杀之　太学生王循之上表乞假还乡【假古讶翻休假也唐国子学生三百人太学生五百人】太后许之狄仁杰曰臣闻君人者唯杀生之柄不假人自余皆归之有司故左右丞徒以下不句【句音钩】左右相流以上乃判为其渐贵故也【相息亮翻为于伪翻下为之普为同】彼学生求假丞簿事耳【唐国子监丞六品下掌判监事主簿从七品下】若天子为之发勑则天下之事几勑可尽乎必欲不违其愿请普为立制而已太后善之








　　资治通鉴卷二百四
<史部,编年类,资治通鉴>
　　钦定四库全书
　　资治通鉴卷二百五　　　宋　司马光　撰
　　胡三省　音注
　　唐纪二十一【起黓执徐尽柔兆涒滩凡五年】
　　则天顺圣皇后中之上
