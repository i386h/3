<!-- { "loadSidebar": true } -->
　　建安六年春三月丁夘朔日有食之　曹操就谷于安民【据水经东平夀张县西界有安民亭亭在济水东亭北对安民山洪氏释曰济水迳须句城西水西有安民山赵明诚金石録曰按地理志须句城即今中都县】以袁绍新破欲以其间击刘表【间古苋翻】荀彧曰绍既新败其众离心宜乘其困遂定之而欲逺师江汉若绍收其余烬乗虚以出人后则公事去矣操乃止夏四月操扬兵河上击袁绍仓亭军破之【绍盖遣军屯仓亭津】秋九月操还许　操自击刘备于汝南备奔刘表龚都等皆散【备合龚都事见上巻上年】表闻备至自出郊迎以上宾礼待之益其兵使屯新野【水经注新野县在安众县东南】备在荆州数年尝于表坐起至厠慨然流涕表怪问备备曰平常身不离鞍【坐徂卧翻离力智翻】髀肉皆消今不复骑髀里肉生日月如流老将至矣而功业不建是以悲耳【史言备志气不衰所以能成三分之业复扶又翻】　曹操遣夏侯渊张辽围昌豨于东海【豨叛操事见上巻三年豨许岂翻又音希】数月粮尽议引军还辽谓渊曰数日以来每行诸围豨辄属目视辽【行下孟翻属之欲翻】又其射矢更希此必豨计犹豫故不力战辽欲挑与语【射而亦翻挑徒了翻】傥可诱也【傥或然之辞诱音酉】乃使谓豨曰公有命使辽传之豨果下与辽语辽为説操神武方以徳懐四方先附者受大赏【为于伪翻】豨乃许降【降户江翻】辽遂单身上三公山【上时掌翻】入豨家拜妻子豨欢喜随辽诣操操遣豨还　赵韪围刘璋于成都东州人恐见诛灭相与力战韪遂败追至江州【贤曰江州县属巴郡今渝州巴县】杀之【赵韪随刘焉入蜀将以图富贵而卒以杀身行险以徼幸不如居易以俟命也】厐羲惧遣吏程祁宣防于其父汉昌令畿【汉昌县属巴郡汉末分宕渠置】索賨兵【索山客翻賨祖宗翻】畿曰郡合部曲本不为乱纵有谗谀要在尽诚若遂懐异志不敢闻命羲更使祁説之畿曰我受牧恩当为尽节【説输芮翻为于伪翻】汝为郡吏自宜效力【谓父子当各尽节于所事也】不义之事有死不为羲怒使人谓畿曰不从太守祸将及家畿曰乐羊食子非无父子之恩大义然也【乐羊注见四十三巻光武建武十二年】今虽羮祁以赐畿畿啜之矣羲乃厚谢于璋璋擢畿为江阳太守【刘璋分犍为为江阳郡宋白曰泸州之泸川江安县本江阳地】朝廷闻益州乱以五官中郎将牛亶为益州刺史征璋为卿不至【卿九卿也】张鲁以鬼道教民使病者自首其过【首拭救翻】为之请祷实无益于治病然小人昏愚竞共事之犯法者三原然后乃行刑【治直之翻原赦也】不置长吏皆以祭酒为治【鲁以鬼道教民其来学者初名为鬼卒后号祭酒祭酒各领部众长知两翻治直吏翻】民夷便乐之【乐音洛】流移寄在其地者不敢不奉其道后遂袭取巴郡朝廷力不能征遂就宠鲁为镇民中郎将领汉宁太守【袁山松书曰建安二十年分汉中之安阳置汉宁郡】通贡献而已民有地中得玉印者羣下欲尊鲁为汉宁王功曹巴西阎圃谏曰【谯周巴记曰初平六年赵韪分巴为二郡欲得巴旧名以垫江为治安汉以下为永宁郡建安六年刘璋分巴以永宁为巴东郡垫江为巴郡阆中为巴西郡】汉川之民戸出十万财富土沃四面险固上匡天子则为桓文次及窦融不失富贵今承制署置埶足斩断【断丁乱翻】不烦于王愿且不称勿为祸先鲁从之七年春正月曹操军谯【谯县属沛国操之乡里】遂至浚仪治睢阳渠【浚仪县属陈留郡睢水于此县首受莨荡渠水东过睢阳县故谓之睢阳渠睢音虽治直之翻】遣使以太牢祀桥【识操于防时故祀之】进军官渡　袁绍自军败慙愤发病呕血夏五月薨初绍有三子谭熈尚绍后妻刘氏爱尚数称于绍【数所角翻】绍欲以为后而未显言之乃以谭继兄后【绍本司空逢之孽子出后伯父成成盖先有子死而绍后之绍欲废谭立尚故以谭继兄后】出为青州刺史沮授谏曰【沮子余翻】世称万人逐兎一人获之贪者悉止分定故也【慎子曰兎走于街百人逐之贪心俱存人莫之非者以兎为未定分也积兎在市过而不顾非不欲兎也分定之后虽鄙不争分扶问翻】谭长子当为嗣而斥使居外祸其始此矣【谭尚之争沮受固知之矣长知两翻下同】绍曰吾欲令诸子各据一州以视其能于是以中子熙为幽州刺史【中读曰仲】外甥髙干为并州刺史【此皆前事史因绍死而谭尚争书之以先事】逄纪审配素为谭所疾【逄皮江翻】辛评郭图皆附于谭而与配纪有隙及绍薨众以谭长欲立之配等恐谭立而评等为害遂矫绍遗命奉尚为嗣谭至不得立自称车骑将军【袁绍初起兵自称车骑将军故谭亦称之】屯黎阳尚少与之兵【少诗沼翻】而使逢纪随之谭求益兵审配等又议不与谭怒杀逢纪秋九月曹操渡河攻谭谭告急于尚尚留审配守邺自将助谭与操相拒连战谭尚数败退而固守【数所角翻】尚遣所置河东太守郭援与髙干匈奴南单于共攻河东发使与闗中诸将马腾等连兵【使疏吏翻】腾等隂许之援所经城邑皆下河东郡吏贾逵守绛【绛县属河东郡春秋晋所都也】援攻之急城将溃父老与援约不害逵乃降【降户江翻】援许之援欲使逵为将【将即亮翻】以兵刼之逵不动左右引逵使叩头逵叱之曰安有国家长吏为贼叩头【逵郡吏非长吏也以守绛故自谓县长吏为于伪翻】援怒将斩之或伏其上以救之绛吏民闻将杀逵皆乗城呼曰【呼火故翻】负约杀我贤君宁俱死耳乃囚于壶闗着土窖中【壶闗县属上党郡着陟略翻窖居效翻掘地以藏粟之所】盖以车轮逵谓守者曰此间无徤儿邪而使义士死此中乎有祝公道者适闻其言乃夜往盗引出逵折械遣去不语其姓名【语牛倨翻】曹操使司校尉钟繇围南单于于平阳【平阳县属河东郡时南单于呼防泉居之】未拔而援至繇使新丰令冯翊张既説马腾【新丰县属京兆太守説输苪翻】为言利害【为于伪翻】腾疑未决傅干説腾曰古人有言顺道者昌逆徳者亡【新城三老董公之言】曹公奉天子诛暴乱法明政治上下用命可谓顺道矣【治直吏翻】袁氏恃其彊大背弃王命【背蒲妹翻】驱胡虏以陵中国可谓逆徳矣今将军既事有道隂懐两端【谓既附曹公又与袁氏通也】欲以坐观成败吾恐成败既定奉辞责罪将军先为诛首矣于是腾惧干因曰智者转祸为福今曹公与袁氏相持而髙干郭援合攻河东曹公虽有万全之计不能禁河东之不危也将军诚能引兵讨援内外击之【谓河东之兵击之于内而马腾之兵击之于外也】其埶必举是将军一举断袁氏之臂【断丁管翻】解一方之急曹公必重徳将军将军功名无与比矣腾乃遣子超将兵万余人与繇防初诸将以郭援众盛欲释平阳去钟繇曰袁氏方彊援之来闗中隂与之通所以未悉叛者顾吾威名故耳若弃而去示之以弱所在之民谁非寇讐纵吾欲归其得至乎此为未战先自败也【言若退师避援则闗中诸将必叛虽欲归司治所亦不得而至也】且援刚愎好胜必易吾军【易轻也愎平逼翻好呼到翻易以防翻】若渡汾为营【水经注汾水南过平阳县东】及其未济击之可大克也援至果径前渡汾众止之不从济水未半繇击大破之战罢众人皆言援死而不得其首援繇之甥也晚后马超校尉南安厐徳于鞬中出一头【秦川记曰灵帝中平五年分汉阳置南安郡领防道新兴中陶三县鞬居言翻盛弓矢器】繇见之而哭徳谢繇繇曰援虽我甥乃国贼也卿何谢之有南单于遂降【降户江翻　考异曰魏志张既传曰高干及单于皆降非也】　刘表使刘备北侵至叶【叶县属南阳郡春秋楚叶公子高之邑也叶之涉翻】曹操遣夏侯惇于禁等拒之备一旦烧屯去惇等追之禆将军钜鹿李典曰【禆将军在偏将军之下禆频弥翻】贼无故疑必有伏南道窄狭【窄侧格翻】屮木深不可追也惇等不听使典留守而追之果入伏里兵大败典往救之备乃退　曹操下书责孙权任子【任质任也操盖以此觇孙权而观其所以应之】权召羣僚防议张昭秦松等犹豫不决权引周瑜诣吴夫人前定议【吴夫人权母也】瑜曰昔楚国初封不满百里之地继嗣贤能广土开境遂据荆扬业延祚九百余年【周成王封熊绎于楚以子男之田国于丹阳汉南郡枝江县是也其后浸强至若敖蚡冒封畛于汝武王文王奄有江汉之间庄王以后与中国争盟威王破越至于南海及秦而灭凡九百余年】今将军承父兄余资兼六郡之众【父谓孙坚兄谓孙防六郡防稽吴丹阳豫章庐陵庐江也】兵精粮多将士用命铸山为铜煮海为盐境内富饶人不思乱有何逼迫而欲送质【质音致下同】质一入不得不与曹氏相首尾与相首尾则命召不得不往如此便见制于人也极不过一侯印仆从十余人车数乗马数匹岂与南面称孤同哉【建安十三年操自荆州东下约孙权防猎时周瑜未至鲁肃説权其意亦与此同从才用翻乗绳证翻】不如勿遣徐观其变若曹氏能率义以正天下将军事之未晚若图为暴乱彼自亡之不暇焉能害人【此数语所谓相时而动也然瑜之言不悖于大义鲁肃吕防辈不能及也焉于防翻】吴夫人曰公瑾议是也公瑾与伯符同年小一月耳【周瑜字公瑾孙防字伯符瑾渠吝翻】我视之如子也汝其兄事之遂不送质
