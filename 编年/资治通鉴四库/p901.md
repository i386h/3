<!-- { "loadSidebar": true } -->
　　天授元年【是年九月方改元天授】十一月庚辰朔日南至太后享万象神宫赦天下始用周正改永昌元年十一月为载初元年正月以十二月为腊月夏正月为一月以周汉之后为二王后舜禹成汤之后为三恪【古者建国有賔有恪二王之后賔也待以客礼师古曰恪敬也待之加敬亦如賔也郑以二王三恪通为五代后人多祖其说唐本以后周及隋后为二王后今改之】周隋之嗣同列国【此周谓后周】　鳯阁侍郎河东宗秦客【河东蒲州】改造天地等十二字以献【十二字照为曌天为西地为埊日为乚月为田星为○君为□臣为人为载为□年为□正为击又有证为□为圣二字】丁亥行之太后自名曌改诏曰制【避后名也】秦客太后从父姊之子也【从才用翻】　乙未司刑少卿周兴奏除唐亲属籍腊月辛未以僧懐义为右卫大将军赐爵鄂国公　春一月戊子武承嗣迁文昌左相岑长倩迁文昌右相同鳯阁鸾台三品鳯阁侍郎武攸宁为纳言邢文伟守内史左肃政大夫同鳯阁鸾台三品王本立罢为地官尚书攸宁士彠之兄孙也【彠一虢翻】时武承嗣三思用事宰相皆下之【下遐嫁翻】地官尚书同鳯阁鸾台三品韦方质有疾承嗣三思往问之方质据牀不为礼或谏之方质曰死生有命大丈夫安能曲事近戚以求茍免乎寻为周兴等所搆甲午流儋州籍没其家【儋都甘翻】　二月辛酉太后策贡士于洛城殿【六典洛城南门之西有丽景夹城自此潜通上阳宫洛城南门之内有洛城殿】贡士殿试自此始　丁卯地官尚书王本立薨　【考异曰新纪丁卯杀王本立御史台记木立为周兴所诛今从实録】　三月丁亥特进同鳯阁鸾台三品苏良嗣薨　夏四月丁巳春官尚书同平章事范履氷坐尝举犯逆者下狱死　【考异曰新纪五月戊子杀范履氷今从实録唐歴】　醴泉人侯思止【醴泉汉池阳谷口之地后魏置宁夷县隋开皇十八年改曰醴泉属雍州】始以卖饼为业后事游击将军髙元礼为仆素诡谲无赖恒州刺史裴贞杖一判司【唐谓州曹诸司参军为判司韩愈诗所谓判司卑官不堪说未免棰楚尘埃间是也恒户登翻】判司使思止告贞与舒王元名谋反秋七月辛巳元名坐废徙和州【旧志和州京师东南二千六百八十三里至东都一千八百一十一里】壬午杀其子豫章王亶贞亦族防擢思止为游击将军时吿密者往往得五品思止求为御史太后曰卿不识字岂堪御史对曰獬豸何尝识字但能触邪耳【异物志东北荒中有兽名獬豸一角性忠直见人鬭则触不直者闻人论则咋不直者獬胡卖翻豸宅卖翻】太后恱即以为朝散大夫侍御史【朝直遥翻散悉亶翻】它日太后以先所籍没宅赐之思止不受曰臣恶反逆之人【恶乌路翻】不愿居其宅太后益赏之衡水人王义素无行【行下孟翻】尝从隣舍乞不与乃告县官瓜田中有白兎县官使人搜捕蹂践田立尽【蹂人九翻践息浅翻】又游赵贝见闾里耆老作邑斋遂告以谋反杀二百余人擢授游击将军俄迁殿中侍御史或告胜州都督王安仁谋反勑义按之安仁不服义即于枷上刎其首又捕其子适至亦刎其首函之以归道过汾州司马毛公与之对食须防叱毛公下阶【下遐嫁翻】斩之枪揭其首入洛见者无不震栗【揭其谒翻】时置制狱于丽景门内【唐六典曰洛城南门之西有丽景夹城自此潜通于上阳宫又曰洛阳皇城西面二门南曰丽景北曰宣耀】入是狱者非死不出义戏呼曰例竟门【竟尽也言入此门者例尽其命也刘昫曰言入此门者例皆竟也】朝士人人自危相见莫敢交言道路以目或因入朝密遭掩捕每朝輙与家人诀曰未知复相见否【朝直遥翻复扶又翻】时法官竞为深酷唯司刑丞徐有功杜景俭【司刑丞即大理丞　考异曰实録及新纪表传皆作景佺葢实録以草书致误新书因承之耳今从旧统纪】独存平恕被告者皆曰遇来侯必死遇徐杜必生有功文逺之孙也【徐文逺见一百八十五巻高祖武德元年】名敏以字行初为蒲州司法【唐制法曹司法参军掌鞫狱丽法督盗贼知赃贿没入】以寛为治【治直吏翻】不施敲朴吏相约有犯徐司法杖者众共斥之迨官满不杖一人职事亦修累迁司刑丞酷吏所诬搆者有功皆为直之【为于伪翻下右为同】前后所活数十百家尝廷争狱事太后厉色诘之【结去吉翻】左右为战栗有功神色不挠【挠奴教翻】争之弥切太后虽好杀【好呼到翻】知有功正直甚敬惮之景俭武邑人也【武邑汉县属信都郡后汉晋属安平郡后魏属武邑郡隋唐属冀州】司刑丞荥阳李日知亦尚平恕少卿胡元礼欲杀一囚日知以为不可往复数四元礼怒曰元礼不离刑曹此囚终无生理日知曰日知不离刑曹此囚终无死法竟以两状列上【离力知翻上时掌翻下同】日知果直　东魏国寺僧法明等撰大云经四卷表上之【撰士免翻】言太后乃弥勒佛下生当代唐为阎浮提主【释氏以人世为阎浮提】制颁于天下　武丞嗣使周兴罗告隋州刺史泽王上金【隋州春秋随子之国汉为随县属南阳郡后魏置隋州旧志隋州京师东南一千三百八十八里至东都一千八里】舒州刺史许王素节谋反征诣行在【旧志舒州京师东南二千六百二十六里至东都一千八百九十三里】素节发舒州闻遭丧哭者叹曰病死何可得乃更哭邪丁亥至龙门【龙门山在洛州河南县界】缢杀之【缢于计翻】上金自杀悉诛其诸子及支党　太后欲以太平公主妻其伯父士让之孙攸暨【垂拱四年诛薛绍太平公主寡居妻七细翻下同】攸暨时为右卫中郎将【将即亮翻】太后潜使人杀其妻而妻之公主方额广頥多权略太后以为类已宠爱特厚常与密议天下事旧制食邑诸王不过千户公主不过三百五十户太平食邑独累加至三千户【此食实户也若唐制以品为差则累于是刘昫曰唐制公主食封三百户长公主加五百户有至六百户高宗以太平公主武后所生逾于旧制垂拱中大平公主至一千二百户圣厯初至三千户景云初増至五千户】　八月甲寅杀太子少保纳言裴居道癸亥杀尚书左丞张行廉辛未杀南安王颍等宗室十二人又鞭杀故太子贤二子唐之宗室于是殆尽矣其防弱存者亦流岭南又诛其亲党数百家　【考异曰实録作数千家今从旧本纪】惟千金长公主以巧媚得全自请为太后女仍改姓武氏太后爱之更号延安大长公主【长知两翻下同更工衡翻】九月丙子侍御史汲人傅游艺【汲县汉属河内郡晋以来带汲郡东魏置】
　　【义州隋废为汲县贞观初移卫州治焉】帅闗中百姓九百余人诣阙上表【帅读曰率上时掌翻下同】请改国号曰周赐皇帝姓武氏太后不许擢游艺为给事中于是百官及帝室宗戚逺近百姓四夷酋长沙门道士合六万余人【酋慈由翻】俱上表如游艺所请皇帝亦上表自请赐姓武氏戊寅羣臣上言有鳯皇自明堂飞入上阳宫还集左台梧桐之上【左台左肃政台也】久之飞东南去及赤雀数万集朝堂【朝直遥翻】庚辰太后可皇帝及羣臣之请壬午御则天楼【则天门楼也】赦天下以唐为周改元【改元天授】乙酉上尊号曰圣神皇帝以皇帝为皇嗣赐姓武氏以皇太子为皇孙丙戌立武氏七庙于神都追尊周文王曰始祖文皇帝妣姒氏曰文定皇后【姒太姒也姓谱姒受姓自鲧】平王少子武曰睿神康皇帝妣姜氏曰康睿皇后【后逺祖姬周诬神甚矣文王其肻飨非鬼之祭乎】太原靖王曰严祖成皇帝妣曰成庄皇后赵肃恭王曰肃祖章敬皇帝魏义康王曰烈祖昭安皇帝周安成王曰显祖文穆皇帝忠孝太皇曰太祖孝明髙皇帝妣皆如考谥称皇后立武承嗣为魏王三思为梁王攸宁为建昌王士彠兄孙攸归重规载德攸暨懿宗嗣宗攸宜攸望攸绪攸止皆为郡王诸姑姊皆为长公主【彠一虢翻长知两翻】又以司賔卿溧阳史务滋为纳言【光宅改鸿胪为司賔溧阳县汉属丹阳郡江左因之隋平陈废丹阳郡以溧阳县属宣州溧音栗】鳯阁侍郎宗秦客检校内史给事中傅游艺为鸾台侍郎平章事游艺与岑长倩右玉钤卫大将军张防朂左金吾大将军丘神勣侍御史来子珣等并赐姓武秦客潜劝太后革命故首为内史游艺朞年之中歴衣青绿朱紫【一年之间自九品歴至三品衣于既翻】时人谓之四时仕宦勑改州为郡或谓太后曰陛下始革命而废州不祥【以州周同音也】太后遽追止之命史务滋等十人廵抚诸道太后立兄孙延基等六人为郡王　冬十月甲子检校内史宗秦客坐赃贬遵化尉【遵化县属钦州隋开皇二十年置】弟楚客亦以姧赃流岭外　丁卯杀流人韦方质　【考异曰旧传云配流儋州寻卒今从统纪新本纪】　辛未内史邢文伟坐附防宗秦客贬珍州刺史【珍州汉夜郎郡地贞观十六年开山洞以旧播州城置珍州及夜郎县以县界有隆珍山因名旧志珍州至京师四千一百里东都二千七百里】顷之有制使至州【以奉制出使故谓之制使犹言诏使也使防吏翻】文伟以为诛己遽自缢死【缢于计翻】　壬申勑两京诸州各置大云寺一区藏大云经使僧升髙座讲解其撰防僧云宣等九人皆赐爵县公【撰士免翻防所去翻】仍赐紫袈裟银袋【西域胡僧衣毛衣谓之袈裟流入中国以缯帛为之常僧皆衣缁惟赐紫者乃得衣紫袈音加裟音沙唐制给品官以随身鱼符以明贵贱应征召髙宗给五品以上以随身银鱼袋以防召命之诈出内必合之三品以上金饰袋垂拱中都督刺史始赐鱼天授二年改佩鱼皆佩其后三品已上袋饰以金四品以银五品以铜中宗初罢袋复给以鱼】　制天下武氏咸蠲课役西突厥十姓自垂拱以来为东突厥所侵掠【东突厥谓骨笃禄等】散亡略尽蒙池都防继往絶可汗斛瑟罗收其余众六七万人入居内地拜右卫大将军改号竭忠事主可汗【可从刋入声汗音寒】　道州刺史李行褒兄弟为酷吏所陷当族秋官郎中徐有功固争不能得秋官侍郎周兴奏有功出反囚当斩　【考异曰新旧传有功争行褒皆在争裴行本下按行本得罪在长夀元年一月时周兴已贬死矣行褒坐谋复李氏必在革命后今置此年之末】太后虽不许亦免有功官然太后雅重有功久之复起为侍御史【复扶又翻下掌复同】有功伏地流涕固辞曰臣闻鹿走山林而命悬庖厨势使之然也陛下以臣为法官臣不敢枉陛下法必死是官矣太后固授之逺近闻者相贺　是歳以右卫大将军泉献诚为左卫大将军太后出金寳命选南北牙善射者五人赌之献诚第一以让右玉钤卫大将军薛咄摩咄摩复让献诚【咄当没翻】献诚乃奏言陛下令选善射者今多非汉官窃恐四夷轻汉【泉献诚高丽泉勇生之子薛咄摩薛延陁之种故云然】请停此射太后善而从之
