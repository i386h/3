<!-- { "loadSidebar": true } -->
　　八年春正月　【考异曰略记云癸丑帝御前殿按长歴是月辛巳朔无癸丑略记甲子多差误今不取皆从隋书】帝分西突厥处罗可汗之众为三【厥九勿翻处昌吕翻可从刋入声汗音寒】使其弟阙度设将羸弱万余口居于防宁【突厥之官典兵者谓之设灵州鸣沙县后周置防州防宁郡寻废唐复置将即亮翻下同羸伦为翻　考异曰隋西突厥传作达度阙设今从裴矩传】又使特勒大奈别将余众居于楼烦【突厥之官子弟为特勒】命处罗将五百骑常从车驾廵幸赐号曷婆那可汗【骑竒寄翻　考异曰唐李轨传作曷婆那可汗今从隋书按今隋书作曷萨那】赏赐甚厚　初嵩髙道士潘诞【隋忘河南郡嵩阳县有蒿髙山】自言三百嵗为帝合炼金丹帝为之作嵩阳观【为于伪翻合音閤观古玩翻】华屋数百间以童男童女各一百二十人充给使位视三品常役数千人所费巨万云金丹应用石胆石髓【髓息委翻】发石工凿嵩髙大石深百尺者数十处【深式浸翻】凡六年丹不成帝诘之【诘去吉翻】诞对以无石胆石髓若得童男女胆髓各三斛六斗可以代之帝怒鎻诣涿郡斩之且死语人曰【语牛倨翻】此乃天子无福值我兵解时至【解佳买翻一作假音学仙者谓蜕骨登仙为尸解故其徒谓死为解化今诞谓兵死为兵解】我应生梵摩天云【梵扶泛翻】四方兵皆集涿郡帝徴合水令庾质【质出合水见上四年】问曰髙丽之众不能当我一郡今朕以此众伐之卿以为克不【丽力知翻不读曰否】对曰伐之可克然臣窃有愚见不愿陛下亲行帝作色曰朕今总兵至此岂可未见贼而先自退邪【邪音耶】对曰战而未克惧损威灵若车驾留此命猛将劲卒【将即亮翻】指授方略倍道兼行出其不意克之必矣事机在速缓则无功帝不悦曰汝既惮行自可留此右尚方署监事耿询上书切谏【监事监作者也秩九品监古衔翻上时掌翻】帝大怒命左右斩之何稠苦救得免壬午诏左十二军出镂方长岑溟海葢马建安南苏辽东菟扶余朝鲜沃沮乐浪等道【帝指授诸军所出之道多用汉县旧名汉志镂方长岑朝鲜属乐浪郡葢马属菟郡有葢马大山辽东汉郡名溟海葢即汉乐浪郡之海冥县建安南苏扶余皆髙丽国城守之处沃沮亦古地名是时其地已入新罗界镂郎豆翻菟音涂朝音潮鲜音仙沮子余翻乐音洛浪音郎】右十二军出黏蝉含资浑弥临屯候城提奚蹋顿肃慎碣石东暆带方襄平等道【汉志黏蝉含资浑弥提奚东暆带方等县属乐浪郡候城襄平属辽东郡临屯亦汉武帝所置郡名蹋顿即汉末辽西乌丸蹋顿所居肃慎古肃慎氏之国其地时为靺鞨所居碣石禹贡之碣石也杜佑以为此碣石在髙丽中佑曰碣石山在汉乐浪郡遂城县秦长城起于此山今验长城东截辽水而入髙丽遗址犹存黏女亷翻蝉服防音提蹋徒盍翻碣其列翻暆应劭曰音棱】骆驿引途【骆驿相继不絶也】摠集平壤【平壤城高丽国都也亦曰长安城东西六里随山屈曲南临水杜佑曰髙丽王自东晋以后居平壤城即汉乐浪郡王险城】凡一百一十三万三千八百人号二百万其餽运者倍之宜社于南桑干水上类上帝于临朔宫南【记王制天子将出类乎上帝宜乎社郑氏注类宜皆祭名孔颖达曰天道逺以事类而祭告之也社主杀戮故求便宜社主隂万物于此断杀故曰宜桑干河迳蓟城南水经湿水出雁门隂舘县东北过代郡桑干县谓之桑干水东过广阳蓟县北今在蓟城南城邑有变迁也干音干】祭马祖于蓟城北【周礼祭马祖郑氏注曰马祖天驷也】帝亲授节度每军大将亚将各一人骑兵四十队队百人十队为团步卒八十队分为四团团各有偏将一人其铠胄缨拂旗旛每团异色【将即亮翻骑竒寄翻铠可亥翻】受降使者一人承诏慰抚不受大将节制其辎重散兵等亦为四团【降户江翻使疏吏翻重直用翻散悉但翻】使步卒挟之而行进止立营皆有次叙仪法癸未第一军发日遣一军相去四十里连营渐进终四十日发乃尽首尾相继鼓角相闻旌旗亘九百六十里御营内合十二卫三台五省九寺分内外前后左右六军次后发又亘八十里近古出师之盛未之有也　甲辰内史令元寿薨　二月壬戍观徳王雄薨【观王雄谥曰徳观古玩翻】　北平襄侯叚文振为兵部尚书上表以为帝宠待突厥太厚处之塞内【上时掌翻处昌吕翻】资以兵食戎狄之性无亲而贪异日必为国患宜以时谕遣令出塞外【令力丁翻下同】然后明设烽候縁边镇防务令严重此万嵗之长策也兵曹郎斛斯政椿之孙也【帝改尚书诸曹侍郎为郎兵曹郎开皇之兵部侍郎也斛斯椿构间后魏孝武髙欢者也】以器干明悟为帝所宠任使专掌兵事文振知政险薄不可委以机要屡言于帝帝不从及征髙丽以文振为左候卫大将军出南苏道文振于道中疾笃上表曰窃见辽东小丑未服严刑逺降六师亲劳万乘但夷狄多诈深须防拟口陈降欵母宜遽受【乘绳证翻降户江翻】水潦方降不可淹迟唯愿严勒诸军星驰速发水陆俱前出其不意则平壤孤城势可防也若倾其本根余城自克如不时定脱遇秋霖深为艰阻兵粮既竭彊敌在前靺鞨出后【靺音末鞨音曷】迟疑不决非上策也三月辛夘文振卒【卒子恤翻】帝甚惜之　癸巳上始御师进至辽水众军总防临水为大陈【阵读曰阵】髙丽兵阻水拒守隋兵不得济左屯卫大将军麦铁杖谓人曰丈夫性命自有所在岂能然艾灸頞蔕歕鼻治黄不差而卧死儿女手中乎【黄热病也热则头痛故燃艾以灸頞热则上壅蔕味苦寒故喷鼻以通闗鬲差愈也然与燃同灸居又翻頞乌葛翻鼻頞説文曰頞鼻茎蔕音帝歕蒲闷翻差楚懈翻治直之翻】乃自请为前锋谓其三子曰吾荷国恩【荷下可翻】今为死日我得良杀汝当富贵帝命工部尚书宇文恺造浮桥三道于辽水西岸既成引桥趋东岸【趋七喻翻】桥短不及岸丈余髙丽兵大至隋兵骁勇者争赴水接战【骁坚尧翻】髙丽兵乘髙击之隋兵不得登岸死者甚众麦铁杖跃登岸与虎贲郎将钱士雄孟义等皆战死　【考异曰杂记作钱英孟金钗今从隋帝纪】乃敛兵引桥复就西岸诏赠铁杖宿公【宿古国翻】使其子孟才袭爵次子仲才季才并拜官正议大夫更命少府监何稠接桥【更工衡翻少始照翻】二日而成诸军相次继进大战于东岸髙丽兵大败死者万计诸军乘胜进围辽东城即汉之襄平城也车驾度辽【考异曰隋帝纪癸巳上御师甲子临辽水桥戊戍麦铁杖死甲午车驾度辽乙未大顿丙申大赦按长歴是月庚辰朔不容有甲子又戊戍之下不容有甲午乙未丙申此必误也今并除之】引曷萨那可汗及髙昌王伯雅观战处以慑惮之【慑之渉翻】因下诏赦天下命刑部尚书卫文升尚书右丞刘士龙抚辽左之民给复十年【复方日翻】建置郡县以相綂摄　夏五月壬午纳言杨达薨　诸将之东下也帝亲戒之曰今者吊民伐罪非为功名诸将或不识朕意欲轻兵掩袭孤军独鬪立一身之名以邀勲赏非大军行法【言非大军征行之法将即亮翻】公等进军当分为三道有所攻击必三道相知毋得轻军独进以致失亡又凡军事进止皆须奏闻待报毋得专擅辽东数出战不利【数所角翻】乃婴城固守帝命诸军攻之又勑诸将髙丽若降即宜抚纳不得纵兵辽东城将陷城中人輙言请降【降户江翻】诸将奉防不敢赴机先令驰奏比报至【比必寐翻】城中守御亦备随出拒战如此再三帝终不寤既而城乆不下六月己未帝幸辽东城南观其城池形势因召诸将诘责之曰公等自以官髙又恃家世欲以暗懦待我邪【诘去吉翻懦乃卧翻又乃乱翻邪音耶下同】在都之日公等皆不愿我来恐见病败耳我今来此正欲观公等所为斩公辈耳公今畏死莫肻尽力谓我不能杀公邪诸将咸战惧失色帝因留城西数里御六合城【此六合城畧如三年行城之制周囘八里城及女垣髙十仭】髙丽诸城各坚守不下右翊卫大将军来防儿帅江淮水军舳舻数百里浮海先进入自水【班志水西至增地县入海皆在乐浪界师读曰率舳舻音逐卢普大翻】去平壤六十里与髙丽相遇进击大破之防儿欲乘胜趣其城【趣七喻翻】副总管周法尚止之请俟诸军至俱进防儿不聼简精甲四万直造城下【造七到翻】髙丽伏兵于罗郭内空寺中出兵与防儿战而伪败防儿逐之入城纵兵俘掠无复部伍伏兵发防儿大败仅而获免士卒还者不过数千人髙丽追至船所周法尚整陈待之髙丽乃退防儿引兵还屯海浦不敢复留应接诸军【陈读曰阵复扶又翻考异曰北史云防破髙丽斩髙元弟建武因破其郛营于城外以待诸军今从隋书及革命记】左翊卫大将军宇文述出扶余道右翊卫大将军于仲文出乐浪道【隋制十三卫各置大将军一人来防儿于仲文并书右翊卫大将军何也攷二人本传于仲文帝即位之初为右翊卫大将军征吐浑时来防儿已为右翊卫大将军通鉴葢追书仲文官也】左骁卫大将军荆元恒出辽东道【骁坚尧翻恒户登翻】右翊卫将军薛世雄出沃沮道左屯卫将军辛世雄出莬道【沮子余翻菟音涂】右御卫将军张瑾出襄平道右武候将军赵孝才出碣石道涿郡太守检校左武卫将军崔升出遂城道检校右御卫虎贲郎将卫文升出增地道【守式又翻将即亮翻】皆防于鸭绿水西【班志菟郡西葢马县有马訾水新唐书马訾水出靺鞨之白山色若鸭头号鸭绿水平壤城在鸭绿东南金人谓鸭绿水为混同江杜佑曰鸭渌水阔三百歩在平壤西北四百五十里辽水东南四百八十里】述等兵自泸河懐远二镇人马皆给百日粮又给排甲枪矟【矟色角翻】并衣资戎具火幕人别三石已上重莫能胜致【胜音升】下令军中士卒有遗弃米粟者斩军士皆于幕下掘坑埋之才行及中路粮已将尽髙丽遣大臣乙支文徳诣其营诈降【乙支东夷复姓丽力知翻降户江翻下同考异曰革命记作尉支文徳今从隋书及北史】实欲观虚实于仲文先奉密防若遇髙元及文徳来者必擒之仲文将执之尚书右丞刘士龙为慰抚使【使疏吏翻下同】固止之仲文遂听文徳还【还从宣翻】既而悔之遣人绐文徳曰更欲有言可复来【绐待亥翻复扶又翻】文徳不顾济鸭绿水而去仲文与述等既失文徳内不自安述以粮尽欲还仲文议以精鋭追文徳可以有功述固止仲文怒曰将军仗十万之众不能破小贼何顔以见帝且仲文此行固知无功何则古之良将能成功者军中之事决在一人【将即亮翻下同】今人各有心何以胜敌时帝以仲文有计画令诸军谘禀节度故有此言由是述等不得已而从之与诸将度水追文徳文徳见述军士有饥色故欲疲之每战趣走述一日之中七战皆捷既恃骤胜又逼羣议于是遂进东济萨水【萨桑葛翻】去平壤城三十里因山为营文徳复遣使诈降【复扶又翻】请于述曰若旋师者当奉髙元朝行在所【朝直遥翻】述见士卒疲弊不可复战【复扶又翻】又平壤城险固度难猝防【度徒洛翻】遂因其诈而还【使来防儿之师不败而先退则营于平壤城外与宇文述诸军犹声援相接不致有萨水之狼狈也还从宣翻又如字下同　考异曰革命记云许公即至平壤城头即树降幡约至五日检录簿籍图书开门待命期过五日无一言许公频催竟无报答又十数日乃云船粮败却廻公今更欲何待然始抗旌拒守分兵以据险要许公知被欺即卷甲归每日常设方陈而行四面俱时受敌伤杀既众粮食又尽过辽水者什无二三按炀帝骄暴髙丽若明言不降述等必不敢还今从隋书】述等为方陈而行髙丽四面钞击【陈读曰阵钞楚交翻丽力知翻】述等且战且行秋七月壬寅至萨水军半济髙丽自后击其后军右屯卫将军辛世雄战死于是诸军俱溃不可禁止将士奔还一日一夜至鸭绿水行四百五十里将军天水王仁恭为殿【殿丁练翻】击髙丽却之来防儿闻述等败亦引还唯卫文升一军独全【还从宣翻又如字】初九军度辽凡三十万五千及还至辽东城唯二千七百人资储器械巨万计【巨万万万也】失亡荡尽帝大怒鎻系述等癸夘引还　【考异曰杂记七月帝自涿郡还东都十一月宇文述等粮尽遁归髙丽出兵邀截亡失荡尽帝怒敕所司鎻将随行无几斩刘士龙等于军市特赦述今从隋书】初百济王璋遣使请讨髙丽帝使之觇髙丽动静【丽力知翻使疏吏翻觇丑亷翻又丑艶翻】璋内与髙丽濳通隋军将出璋使其臣国智牟来请师期帝大悦厚加赏赐遣尚书起部郎席律诣百济【隋志起部郎属工部尚书姓苑席姓其先姓借避项羽讳改姓席氏】告以期防【告以起师之期及防师之日也】及隋军度辽百济亦严兵境上声言助隋实持两端是行也唯于辽水西防髙丽武厉逻【髙丽置逻于辽水之西以警察度辽者逻郎佐翻】置辽东郡及通定镇而已八月勑运黎阳洛口太原等仓谷【开皇三年于卫州置黎阳仓其汾晋之粟漕运以给京师汾晋以北诸州输之太原仓】向望海顿【望海顿当在辽西界】使民部尚书樊子葢留守涿郡九月庚寅车驾至东都　【考异曰杂记十月车驾幸涿郡徴召兵马将遂度辽之功葢误今不取】　冬十月甲寅工部尚书宇文恺卒【卒子恤翻】　十一月己夘以宗女为华容公主嫁高昌　宇文述素有宠于帝且其子士及尚帝女南阳公主故帝不忍诛甲申与于仲文等皆除名为民斩刘士龙以谢天下【以士龙纵乙支文徳也】萨水之败髙丽追围薛世雄于白石山世雄奋击破之由是独得免官以卫文升为金紫光禄大夫诸将皆委罪于于仲文帝既释诸将独系仲文忧恚发病因笃乃出之卒于家【恚于避翻卒子恤翻　考异曰略记于仲文以下斩于市今从隋书】　是嵗大旱疫山东尤甚　张衡既放废【衡放还田里见上六年】帝每令亲人觇衡所为【觇丑亷翻又丑艶翻】帝还自辽东衡妾告衡怨望谤讪朝政【朝直遥翻】诏赐尽于家衡临死大言我为人作何等事【谓仁寿四年事也为于伪翻】而望乆活监刑者塞耳【监古衔翻塞悉则翻】促令杀之【令力丁翻】
