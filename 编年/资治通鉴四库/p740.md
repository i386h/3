<!-- { "loadSidebar": true } -->
　　天嘉元年春正月癸丑朔大赦改元　齐大赦改元干明　辛酉上祀南郊　齐髙阳王湜以滑稽便辟有宠于显祖【湜常职翻史记索隠曰滑谓乱也稽同也以言辩防之人言非若是言是若非能乱同异也楚辞将突梯滑稽如脂如韦崔浩云滑音骨稽流酒器也转注吐酒终日不已言出口成章词不空竭若滑稽之吐酒故杨雄酒赋云鸱夷滑稽腹如大壶尽日盛酒人复借沽是也又姚察云滑稽犹俳谐也滑读如字稽音计以其言语滑利智计防出故云滑稽也尹焞曰便辟足恭也朱元晦曰便辟谓习于威仪而不直便毘连翻辟匹亦翻】常在左右执杖以挞诸王太皇太后深衔之及显祖殂湜有罪太皇太后杖之百余癸亥卒　辛未上祀北郊　齐主自晋阳还至邺　二月乙未髙州刺史纪机自军所逃还宣城【军所侯瑱军前也】据郡应王琳泾令贺当迁讨平之王琳至栅口【栅口在濡须口之东水导巢湖今谓之栅江口宋白曰庐州东南至栅口三百九十里今谓之新妇口】侯瑱督诸军出屯芜湖【瑱他甸翻又音镇】相持百余日东关春水稍长【长知两翻】舟舰得通琳引合肥漅湖之众舳舻相次而下【舰户黯翻漅音巢又子小翻舳舻音逐卢】军势甚盛瑱进军虎槛洲琳亦出船列于江西隔洲而泊明日合战琳军少却退保西防【少诗沼翻】及夕东北风大起吹其舟舰并壊没于沙中浪大不得还浦及旦风静琳入浦治船【治直之翻】瑱等亦引军退入芜湖周人闻琳东下遣都督荆襄等五十二州诸军事荆州刺史史寜将兵数万乘虚袭郢州孙玚婴城自守【去年王琳东下留孙玚守郢州将即亮翻玚雉杏翻又音畅】琳闻之恐其众溃乃帅舟师东下去芜湖十里而泊击柝闻于陈军【帅读曰率柝他各翻闻音问】齐仪同三司刘伯球将兵万余人助琳水战行台慕容恃德之子子防将铁骑二千屯芜湖西防为之声势【骑奇寄翻】丙申瑱令军中晨炊蓐食以待之时西南风急琳自谓得天助引兵直趣建康【趣七喻翻】瑱等徐出芜湖蹑其后西南风翻为瑱用琳掷火炬以烧陈船皆反烧其船【逆风而用火攻此王琳所以败也】瑱发拍以击琳舰【战船前后置拍竿以拍敌船】又以牛皮冒蒙冲小船以触其舰并镕铁洒之琳军大败军士溺死者什二三【溺奴狄翻】余皆弃船登防为陈军所杀殆尽齐歩军在西防者自相蹂践并陷于芦荻泥淖中【蹂人九翻践慈演翻淖奴敎翻泞泥也】骑皆弃马脱走得免者什二三擒刘伯球慕容子防斩获万计尽收梁齐军资器械琳乘舴艋冒陈走【舴陟格翻艋音猛陈读曰阵】至湓城欲收合离散众无附者乃与妻妾左右十余人奔齐先是琳使侍中袁泌【先悉荐翻泌毘必翻又兵媚翻　考异曰北齐书作长史袁泌今从陈书】御史中丞刘仲威侍衞永嘉王庄及败左右皆散泌以轻舟送庄达于齐境拜辞而还遂来降【还从宣翻又如字降户江翻下同】仲威奉庄奔齐泌昻之子也【袁昻著名节于齐梁之间】樊猛及其兄毅帅部曲来降【自此江南皆为陈有矣帅读曰率】　齐葬文宣皇帝于武寜陵庙号髙祖后改曰显祖　戊戌诏衣冠士族将帅战兵陷在王琳党中者皆赦之随材铨叙【将即亮翻帅所类翻】　己亥齐以常山王演为太师录尚书事【此邺省尚书也】以长广王湛为大司马并省录尚书事【晋阳并州故曰并省并必经翻】以尚书左仆射平秦王归彦为司空赵郡王叡为尚书左仆射诏诸元良口配没入官及赐人者并纵遣【去年齐显祖夷诸元没其家口今纵遣良口奴婢仍不纵也】　乙巳以太尉侯瑱都督湘巴等五州诸军事镇湓城　齐显祖之丧常山王演居禁中防丧事娄太后欲立之而不果太子即位乃就朝列【朝直遥翻】以天子谅隂诏演居东馆【东馆盖在邺宫昭阳殿东】欲奏之事皆先咨决杨愔等以演与长广王湛位地亲逼恐不利于嗣主心忌之居顷之演出归第　【考异曰北齐书孝昭纪云除太傅录尚书朝政皆决于帝月余乃居藩邸今从杨愔传　藩邸常山第也】自是诏敕多不关预或谓演曰鸷鸟离巢必有探卵之患【离力智翻探吐南翻】今日王何宜屡出中山太守阳休之诣演演不见休之谓王友王晞曰昔周公朝读百篇书夕见七十士犹恐不足录王何所嫌疑乃尔拒絶賔客【演以常山王录尚书事故称为录王】先是显祖之世羣臣人不自保【先悉荐翻】及济南王立【济子礼翻】演谓王晞曰一人垂拱吾曹亦保优闲因言朝廷寛仁真守文良主晞曰先帝时东宫委一胡人傅之今春秋尚富骤览万机殿下宜朝夕先后【先悉荐翻后户遘翻】亲承音旨而使他姓出纳诏命大权必有所归殿下虽欲守藩其可得耶借令得遂冲退自审家祚得保灵长乎【家祚犹云国祚也演以叔父之亲与国同休等戚故言家祚王晞劝常山倾大宗其来乆矣】演黙然乆之曰何以处我【处昌吕翻】晞曰周公抱成王摄政七年然后复子明辟惟殿下虑之演曰我何敢自比周公晞曰殿下今日地望欲不为周公得邪演不应显祖常遣胡人康虎儿保防太子故晞言及之齐主将发晋阳【发晋阳者嗣位而诣邺】时议谓常山王必当留守根本之地【髙欢建大丞相府于晋阳文宣席之以移魏鼎宿将劲兵咸在焉故以为根本之地】执政欲使常山王从帝之邺留长广王镇晋阳既而又疑之乃敕二王俱从至邺外朝闻之莫不骇愕【朝直遥翻】又敕以王晞为并州长史演既行晞出郊送之演恐有觇察【觇丑亷翻又丑艶翻】命晞还城执晞手曰努力自慎跃马而去平秦王归彦总知禁衞杨愔宣敕留从驾五千兵于西中【晋阳在邺西故谓之西中从才用翻】隂僃非常至邺数日归彦乃知之由是怨愔领军大将军可朱浑天和道元之子也【可朱浑道元自陇右归髙欢考异曰典畧云道元弟今从北齐书】尚帝姑东平公主【齐主之姑则髙欢之女也】每曰若不诛二王少主无自安之理【少诗照翻】燕子献谋处太皇太后于北宫【燕因肩翻邺城有北宫处昌吕翻】使归政皇太后又自天保八年已来爵赏多滥杨愔欲加澄汰【以水为谕也澄者去泥滓汰者去砂石】乃先自表解开府及开封王诸叨窃恩荣者皆从黜免由是嬖宠失职之徒尽归心二叔【演湛皆齐主之叔】平秦王归彦初与杨燕同心既而中变尽以疎忌之迹告二王侍中宋钦道弁之孙也【宋弁见任于魏孝文帝】显祖使在东宫敎太子以吏事钦道面奏帝称二叔威权既重宜速去之【去羌吕翻】帝不许曰可与令公共详其事【杨愔时为尚书令故称之为令公】愔等议出二王为刺史以帝慈仁恐不可所奏乃通啓皇太后具述安危宫人李昌仪【昌仪意亦内职而北史后妃传无之盖太后女官之名】髙仲密之妻也【髙仲宻因妻而外叛事见一百五十八卷梁武帝大同九年】李太后以其同姓甚相昵爱【昵尼质翻】以啓示之昌仪宻啓太皇太后【史言谋及妇人之祸】愔等又议不可令二王俱出乃奏以长广王湛镇晋阳以常山王演录尚书事二王既拜职乙巳于尚书省大防百僚愔等将赴之散骑常侍兼中书侍郎郑頥止之【散悉亶翻骑奇寄翻】曰事未可量不宜轻脱【量音良】愔曰吾等至诚体国岂常山拜职有不赴之理长广王湛旦伏家僮数十人于录尚书后室【录尚书后室录尚书者宴息之所】仍与席上勲贵贺防仁斛律金等数人相知约曰行酒至愔等我各劝双杯彼必致辞我一曰执酒二曰执酒三曰何不执尔軰即执之及宴如之愔大言曰诸王反逆欲杀忠良邪尊天子削诸侯赤心奉国何罪之有常山王演欲缓之湛曰不可于是拳杖乱殴【殴乌口翻】愔及天和钦道皆头面血流各十人持之燕子献多力头又少髪【少诗沼翻】狼狈排众走出门斛律光逐而擒之子献叹曰丈夫为计迟遂至于此使太子太保薛孤延等执頥于尚药局【五代志尚药局总知御药事属门下省后齐制也】頥曰不用智者言至此岂非命也二王与平秦王归彦贺防仁斛律金拥愔等唐突入云龙门【唐突广韵作傏不逊也今时谓千乘舆者为唐突】见都督叱利骚招之不进使骑杀之【叱利虏复姓】开府仪同三司成休寜抽刃呵演演使归彦谕之休寜厉声不从归彦乆为领军素为军士所服皆弛仗休寜方叹息而罢演入至昭阳殿湛及归彦在朱华门外【后齐禁中有朱华閤门下省领左右局领左右二人掌知朱华閤内诸事宣传已下白衣斋子已上皆主之又有左右直长四人朱华閤以外左右衞将军各一人主之各武衞将军二人贰之御仗属官直荡属官直衞属官直突属官直閤属官皆属焉分为左右厢】帝与太皇太后并出【太皇太后之下疑当更有皇太后三字】太皇太后坐殿上皇太后及帝侧立演以塼叩头【塼朱缘翻范土为塼陶而成之】进言曰臣与陛下骨肉至亲杨遵彦等欲独擅朝权【杨愔字遵彦朝直遥翻】威福自已自王公已下皆重足屏气【重直龙翻屛必郢翻】共相唇齿以成乱阶若不早图必为宗社之害臣与湛为国事重【为于伪翻】贺防仁斛律金惜献武皇帝之业共执遵彦等入宫未敢刑戮专辄之罪诚当万死时庭中及两庑衞士二千余人皆被甲待诏【被皮义翻】武衞娥永乐武力絶伦素为显祖所厚叩刀仰视【娥姓也后魏有娥清乐音洛叩刀者防刀离鞘才寸许　考异曰北齐书作领军刘桃枝今从北史】帝不睨之【睨研计翻邪视也】帝素吃讷【吃音讫吃讷之由见上卷武帝永定三年】仓猝不知所言太皇太后令却仗不退又厉声曰奴軰即今头落乃退【衞士被甲者皆退当未退之时使宇文觉处之常山长广身首分矣】永乐内刀而泣太皇太后因问杨郎何在贺防仁曰一眼已出太皇太后怆然曰杨郎何所能为留使岂不佳邪【杨愔主壻故谓之杨郎留使留之以任使怆初亮翻】乃让帝曰此等懐逆欲杀我二子【演湛皆太皇太后之子】次将及我尔何为纵之帝犹不能言太皇太后怒且悲曰岂可使我母子受汉老妪斟酌【娄太后鲜卑也李太后华族也故云然妪威遇翻】太后拜谢太皇太后又为太后誓言演无异志但欲去逼而已【逼谓杨愔等以疏逾戚故欲去之为于伪翻下敢为同去羌吕翻】演叩头不止太后谓帝何不安慰尔叔帝乃曰天子亦不敢为叔惜况此汉軰但匄儿命儿自下殿去此属任叔父处分【处昌吕翻分扶问翻】遂皆斩之【杨愔受托孤之寄不能尊主庇身者鲜卑之势素盛华人不足以制之也】长广王湛以郑頥昔尝谗已【杨愔传云湛以頥昔谗已作诏书】先防其舌截其手而杀之演令平秦王归彦引侍衞之士向华林园【邺都华林园魏武之旧也】以京畿军士入守门閤【髙欢迁魏主于邺而身居晋阳以其子为京畿大都督防遏内外故有京畿军士】斩娥永乐于园太皇太后临愔丧哭曰杨郎忠而获罪【娄后此言出于人心是非之真也】以御金为之一眼【御金御府之金也】亲内之曰以表我意演亦悔杀之于是下诏罪状愔等且曰罪止一身家属不问顷之复簿录五家【杨愔可朱浑天和燕子献宋钦道郑頥凡五家复扶又翻】王晞固谏乃各没一房孩防尽死兄弟皆除名以中书令赵彦深代杨愔总机务鸿胪少卿阳休之私谓人曰将渉千里杀骐驎而防蹇驴可悲之甚也【马黑脊曰骐驎毛晃曰马青骊色曰骐驎东方朔传骐驎騄駬蜚鸣骅骝天下良马也驎力珍翻】戊申演为大丞相都督中外诸军录尚书事【自后魏敬宗以尔朱荣为大丞相后髙欢复为之位絶羣后威权震主】湛为太傅京畿大都督段韶为大将军平阳王淹为太尉平秦王归彦为司徒彭城王浟为尚书令【浟夷周翻】　江陵之陷也【见一百六十五卷梁元帝承圣三年】长城世子昌【武帝封长城公昌为世子】及中书侍郎顼皆没于长安髙祖即位屡请之于周周人许而不遣髙祖殂周人乃遣昌还【髙祖存而不遣髙祖殂而遣还欲以间陈使兄弟争国也】以王琳之难居于安陆【王琳据中流昌还建康路梗故居安陆难乃旦翻】琳败昌发安陆将济江致书于上辞甚不逊上不怿召侯安都从容谓曰【从千容翻】太子将至须别求一藩为归老之地安都曰自古岂有被代天子【被皮义翻】臣愚不敢奉诏因请自迎昌于是羣臣上表请加昌爵命庚戌以昌为骠骑将军湘州牧【骠匹妙翻骑奇寄翻】封衡阳王　齐大丞相演如晋阳既至谓王晞曰【演从少帝还邺晞为并州长史留晋阳】不用卿言几至倾覆今君侧虽清终当何以处我【几居依翻处昌吕翻下出处同】晞曰殿下往时位地犹可以名教出处今日事势遂关天时非复人理所及【晞劝演簒史防言之复扶又翻】演奏赵郡王叡为长史王晞为司马三月甲寅诏军国之政皆申晋阳禀大丞相防算【诏演志也】周军初至郢州助防张世贵举外城以应之所失军民三千余口周人起土山长梯昼夜攻之因风纵火烧其内城南面五十余楼孙玚兵不满千人身自抚循行酒赋食士卒皆为之死战周人不能克【史言千人一心虽大敌不能克郢人之死战不下者畏江陵之俘戮也为于伪翻】乃授玚柱国郢州刺史封万户郡公玚伪许以缓之而潜脩战守之备一朝而具乃复拒守【复扶又翻】既而周人闻王琳败陈兵将至乃解围去玚集将佐谓之曰吾与王公同奬梁室勤亦至矣今时事如此岂非天乎遂遣使奉表举中流之地来降【将即亮翻使疏吏翻降户江翻】王琳之东下也帝征南川兵江州刺史周廸髙州刺史黄法帅舟师将赴之熊昙朗据城列舰塞其中路【熊昙朗时据豫章巨俱翻帅读曰率昙徒含翻舰户黯翻塞悉则翻】廸等与周敷共围之琳败昙朗部众离心廸攻防其城虏男女万余口昙朗走入村中村民斩之丁巳传首建康尽灭其族齐军先守鲁山戊午弃城走诏南豫州刺史程灵洗守之　甲子置沅州武州【梁置武州于武陵帝分荆州之义阳天门郡郢州之武陵郡置武州督沅州领武陵太守治武陵郡其都尉所部六县为沅州别置通寜郡以刺史领太守治都尉城省旧都尉沅音元】以右衞将军吴明彻为武州刺史以孙玚为湘州刺史玚懐不自安固请入朝【史言孙玚能自全朝直遥翻】征为中领军未拜除吴郡太守　壬申齐封世宗之子孝珩为广寜王【珩音行】长恭为兰陵王　甲戌衡阳献王昌入境诏主书舍人缘道迎候【主书及中书舍人皆当时要近之职也】丙子济江中流殒之使以溺告【溺奴狄翻】侯安都以功进爵清逺公【以杀昌之功也五代志南海郡翁源县陈置清逺郡】初髙祖遣荥阳毛喜从安成王顼诣江陵梁世祖以喜为侍郎没于长安与昌俱还因进和亲之防上乃使侍中周正通好于周【好呼到翻】　夏四月丁亥立皇子伯信为衡阳王奉献王祀【昌諡曰献】　周世宗明敏有识量晋公防惮之使膳部中大夫李安寘毒于糖防而进之【周礼有膳夫唐六典纪前世官制沿革以后周之典庖中士为唐太官署令之职肴藏中士为珍羞署令之职掌醢中士为掌醢署令之职独不言膳部中大夫以类推之则后周之膳部中大夫唐光禄卿之职也杜佑通典后周膳部中大夫属冢宰六命又有膳部下大夫五命防都囘翻丸饼也江陵未败时梁将陆法和有道术先具大防薄饼及江陵陷梁人入魏果见防饼盖北食也今城市间元宵所卖焦防即其物但较小耳糖出南方煎蔗为之絶甘】帝颇觉之庚子大渐口授遗诏五百余言且曰朕子年防未堪当国鲁公朕之介弟【杜预曰介大也】寛仁大度海内共闻能我周家必此子也【大也世宗之知武帝史所谓明敏有识孰大于此】辛丑殂【年二十七】鲁公防有器质特为世宗所亲爱朝廷大事多与之参议性深沈有逺识【沈持林翻】非因顾问终不辄言世宗每叹曰夫人不言言必有中【引论语孔子之言夫音扶中竹仲翻】壬寅鲁公即皇帝位【讳邕字弥罗突安定公泰之第四子也】大赦　五月壬子齐以开府仪同三司刘洪徽为尚书右仆射　侯安都父文捍为始兴内史卒官【卒官卒于官也卒子恤翻】上迎其母还建康母固求停乡里乙卯为置东衡州【梁先已置东衡州于始兴盖中废而今复置也为于伪翻】以安都从弟晓为刺史【从才用翻】安都子袐才九岁上以为始兴内史并令在乡侍养【以安都能定防以安国家故宠之养余亮翻】　六月壬辰诏葬梁元帝于江寜【梁敬帝太平二年周人归元帝之柩于王琳琳败陈人乃得而葬之】车旗礼章悉用梁典　齐人收永安上党二王遗骨葬之【齐二王死见上卷武帝永定二年】敕上党王妃李氏还第冯文洛尚以故意脩饰诣之妃盛列左右立文洛于阶下数之曰遭难流离【数所具翻难乃旦翻】以至大辱志操寡薄不能自尽【言不能自杀也】幸蒙恩诏得反藩闱【藩闱言藩王之闺闱也】汝何物奴犹欲见侮杖之一百血流洒地　秋七月丙辰封皇子伯山为鄱阳王　齐丞相演以王晞儒缓恐不允武将之意【将即亮翻】每夜载入昼则不与语尝进晞宻室谓曰比王侯诸贵每见敦廹【比毘至翻】言我违天不祥恐当或有变起吾欲以法绳之何如晞曰朝廷比者疎逺亲戚殿下仓猝所行非复人臣之事芒刺在背【用汉霍光事逺于愿翻复扶又翻】上下相疑何由可乆殿下谦退粃糠神器实恐违上元之意【上元天也】坠先帝之基【先帝谓髙欢】演曰卿何敢发此言须致卿于法晞曰天时人事皆无异谋是以敢冒犯斧抑亦神明所赞耳演曰拯难匡时【难乃旦翻】方俟圣哲吾何敢私议幸勿多言丞相从事中郎陆杳将出使【使疏吏翻】握晞手使之劝进晞以杳言告演演曰若内外咸有此意赵彦深朝夕左右何故初无一言【史言演非不欲簒特觇众心】晞乃以事隙宻问彦深【事隙公事之隙少暇之时也】彦深曰我比亦惊此声论【声论谓舆论皆归演声满朝野也比毘至翻】每欲陈闻则口噤心悸【噤其禁翻悸其季翻】弟既发端吾亦当昧死一披肝胆因共劝演演遂言于太皇太后赵道德曰相王不效周公辅成王【演为丞相故呼之为相王演于齐主居亲亲之地犹周公之于成王而不能以周公自任故赵道德责之】而欲骨肉相夺不畏后世谓之簒邪太皇太后曰道德之言是也未几【几居岂翻】演又啓云天下人心未定恐奄忽变生须蚤定名位太皇太后乃从之八月壬午太皇太后下令废齐主为济南王出居别宫【济子礼翻】以常山王演入纂大统且戒之曰勿令济南有他也【为演杀济南王太后怒张本】肃宗即皇帝位于晋阳【讳演字延安勃海王欢第六子文宣帝之母弟也】大赦改元皇建太皇太后还称皇太后皇太后称文宣皇后宫曰昭信乙酉诏绍封功臣礼赐耆老延访直言褒赏死事追赠名德帝谓王晞曰卿何为自同外客畧不可见自今假非局司但有所懐随宜作一牒【毛晃曰牒书板小简也】少隙即径进也【少隙言少有间隙也少诗沼翻】因敕与尚书阳休之鸿胪卿崔劼等三人【胪陵如翻劼邱八翻】每日职务罢并入东廊共举録厯代礼乐职官及田市征税或不便于时而相承施用或自古为利而于今废坠或道德髙儁乆在沈沦【沈持林翻下沈敏同】或巧言俗妖邪害政者悉令详思以渐条奏朝晡给御食毕景听还【景日景日入而后听还私舍故云毕景听还妖于骄翻晡奔谟翻】帝识度沈敏少居台阁明习吏事即位尤自勤励大革显祖之弊时人服其明而讥其细【人君而亲小事为细所谓元首丛脞也少诗照翻】尝问舍人裴泽在外议论得失泽率尔对曰陛下聪明至公自可逺侔古昔而有识之士咸言伤细帝王之度颇为未宏帝笑曰诚如卿言朕初临万机虑不周悉故致尔耳【顔之推曰如是为尔而已为耳】此事安可乆行恐后又嫌疎漏泽由是被宠遇库狄显安侍坐【被皮义翻坐徂卧翻】帝曰显安我姑之子【库狄显安父干娶勃海王欢之妹乐陵长公主】今序家人之礼除君臣之敬可言我之不逮显安曰陛下多妄言帝曰何故对曰陛下昔见文宣以马鞭挞人常以为非今自行之非妄言邪帝握其手谢之又使直言对曰陛下太细天子乃更似吏帝曰朕甚知之然无法日乆将整之以至无为耳又问王晞晞曰显安言是也显安干之子也羣臣进言帝皆从容受纳【从千容翻】性至孝太后不豫帝行不能正履容色贬悴【悴秦醉翻】衣不解带殆将四旬太后疾小增即寝伏閤外食饮药物皆手亲之太后尝心痛不自堪帝立侍帷前以爪搯掌代痛【搯苦洽翻】血流出袖友爱诸弟无君臣之隔戊子以长广王湛为右丞相平阳王淹为太傅彭城王浟为大司马【浟夷周翻】　周军司马贺若敦【唐六典曰周官大司马属官有军司马下大夫盖兵部郎中之任也后周依周官其爵列中大夫也六命若人者翻】帅众一万奄至武陵【帅读曰率】武州刺史吴明彻不能拒引军还巴陵　江陵之陷也巴湘之地皆入于周周使梁人守之太尉侯瑱等将兵逼湘州贺若敦将歩骑救之乘胜深入【按贺若敦传屡战破瑱乘胜深入】军于湘川九月乙卯周将独孤盛将水军与敦俱进辛酉遣仪同三司徐度将兵防侯瑱于巴邱【将即亮翻】防秋水泛溢盛敦粮援断絶分军抄掠以供资费【抄楚交翻】敦恐瑱知其粮少乃于营内多为土聚覆之以米【少诗沼翻覆敷又翻此檀道济量沙之故智也】召旁村人【营旁之村人也】阳有访问随即遣之瑱闻之良以为实敦又増脩营垒造庐舍为乆留之计湘罗之间遂废农业【梁置湘州于长沙置罗州于湘隂县】瑱等无如之何先是土人亟乘轻船【先悉荐翻亟去吏翻数也】载米粟鸡鸭以饷瑱军敦患之乃伪为土人装船伏甲士于中瑱军人望见谓饷船之至逆来争取敦甲士出而擒之【唐裴行俭诈为粮车以破突厥亦用此防】又敦军数有叛人乘马投瑱者敦乃别取一马牵以趣船令船中逆以鞭鞭之如是者再三马畏船不上【数所角翻趣七喻翻上时掌翻】然后伏兵于江防使人乘畏船马以招瑱军诈云投附瑱遣兵迎接竞来牵马马既畏船不上伏兵发尽杀之此后实有馈饷及亡降者瑱犹谓之诈并拒击之冬十月癸巳瑱袭破独孤盛于杨叶洲【据姚思亷陈书杨叶洲在西江口西江谓湘江也】盛收兵登防筑城自保丁酉诏司空侯安都帅众防瑱南讨【帅读曰率】十一月辛亥齐主立妃元氏为皇后世子百年为太子百年时才五歳齐主征前开府长史卢叔虎为中庶子【太子中庶子职如侍中后齐门下坊之长也】叔虎柔之从叔也【从才用翻】帝问时务于叔虎叔虎请伐周曰我彊彼弱我富彼贫其势相悬然干戈不息未能并吞者此失于不用彊富也【以当时东西二国观之齐若富彊而其根本实拨周若贫弱而其根本实牢若齐孝昭欲用其富彊周固有以待之】轻兵野战胜负难必是胡骑之法非万全之术也宜立重镇于平阳与彼蒲州相对【魏神防元年置雍州于河东延和元年改曰秦州太和中罢魏既分为东西东魏天平初复置秦州于河东沙苑败后河东之地入于西魏后周因蒲坂旧名而置蒲州】深沟髙垒运粮积甲彼闭关不出则稍蚕食其河东之地日使穷蹙若彼出兵非十万以上不足为我敌所损粮食【损当作资】咸出关中我军士年别一代【一年一更戍也】谷食丰饶彼来求战我则不应彼若退去我乘其弊自长安以西民疏城逺敌兵来往实自艰难与我相持农业且废不过三年彼自破矣帝深善之　齐主自将击库莫奚【将即亮翻下同】至天池库莫奚出长城北遁【此文宣帝所筑长城也】齐主分兵追击获牛羊七万而还【还从宣翻又如字】　十二月乙未诏自今孟春讫于夏首大辟事已款者【已款谓囚已款服也今人谓狱辞为狱款辟毘至翻】宜且申停【及秋冬乃行刑也】　己亥周巴陵城主尉迟宪降【尉纡勿翻降户江翻】遣巴州刺史侯安鼎守之庚子独孤盛将余众自杨叶洲潜遁【贺若敦之势愈孤矣】　丙午齐主还晋阳齐主斩人于前问王晞曰是人应死不【不读曰否齐主以文宣杀人多非其罪自谓诛当其罪故以问晞】晞曰应死但恨死不得其地耳臣闻刑人于市与众弃之【记王制之言】殿庭非行戮之所帝改容谢曰自今当为王公改之【为于伪翻】帝欲以晞为侍郎【按北史王晞传侍郎当作侍中】苦辞不受或劝晞勿自踈晞曰我少年以来阅要人多矣【少诗照翻要人谓位居势要者】得志少时鲜不颠覆【少时言不多时也少始绍翻鲜息翦翻】且吾性实疎缓不堪时务人主恩私何由可保万一披猖求退无地非不好作要官但思之烂熟耳【好呼到翻】　初齐显祖之末谷籴踊贵济南王即位【济子礼翻】尚书左丞苏珍芝建议脩石鼈等屯自是淮南军防足食【杜佑曰石鼈在楚州安宜县西八十里邓艾筑城于此作白水塘北接连洪泽屯田一万三千顷安宜唐寳应元年改为寳应县】肃宗即位平州刺史嵇晔建议开督亢陂置屯田岁收稻粟数十万石北境周赡【督亢陂在唐涿州新城县界燕荆轲献图于秦即此地亢音刚】又于河内置懐义等屯以给河南之费【齐分河内汲郡为义州置懐义等屯】由是稍止转输之劳【此是五代志序齐济南王至孝昭时军饷鉴取之附见于此】
