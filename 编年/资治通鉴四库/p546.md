<!-- { "loadSidebar": true } -->
　　以扬州刺史庐陵王义真为司徒尚书仆射徐羡之为尚书令扬州刺史中书令傅亮为尚书仆射辛未魏主嗣行如公阳　河西王防逊帅众二万攻李恂于敦煌　秦王炽磐遣征北将军木弈干辅国将军元基攻上邽遇霖雨而还　三月甲子魏阳平王熈卒　魏主发代都六千人筑苑东包白登周三十余里　河西王防逊筑隄壅水以灌敦煌李恂乞降不许恂将宋承等举城降恂自杀防逊屠其城获恂弟子寳囚于姑臧【李氏灭矣李寳卒由此开有唐之基天之所啓谁能废之】于是西域诸国皆诣防逊称臣朝贡【朝直遥翻】　夏四月己夘朔诏所在淫祠自蒋子文以下皆除之其先贤及以勲徳立祠者不在此例　吐谷浑王阿柴遣使降秦【使疏吏翻降户江翻】秦王炽磐以阿柴为征西大将军开府仪同三司安州牧白兰王【秦葢以吐谷浑之地为安州】　六月乙酉魏主北巡至蟠羊山【蟠羊山在参合陂东】秋七月西巡至河　河西王防逊遣右卫将军沮渠鄯善建节将军沮渠茍生帅众七千伐秦秦王炽磐遣征北将军木奕干等帅步骑五千拒之败鄯善等于五涧【五涧在洪池岭北水经注云五涧水出姑臧城东而西北流注马城河败补迈翻】虏茍生斩首二千而还　初帝以毒酒一甖【甖于耕翻瓦器也】授前琅邪郎中令张伟使酖零陵王伟叹曰酖君以求生不如死乃于道自饮而卒【卒子恤翻】伟邵之兄也【初帝领扬州牧辟邵为僚属】太常褚秀之侍中褚淡之皆王之妃兄也王每生男帝辄令秀之兄弟方便杀之【方便者随宜处分不令其事彰露也】王自逊位深虑祸及与禇妃共处一室【处昌吕翻】自煑食于牀前饮食所资皆出禇妃故宋人莫得伺其隙【伺相吏翻】九月帝令淡之与兄右卫将军叔度往视妃妃出就别室相见兵人逾垣而入进药于王王不肯饮曰佛教自杀者不复得人身兵人以被掩杀之【复扶又翻　考异曰宋本纪九月己丑零陵王薨晋本纪九月丁丑据长厯九月丙午朔无己丑丁丑今不书日】帝帅百官临于朝堂三日【自是之后禅让之君罕得全矣帅读曰率临力鸩翻朝直遥翻】　庚戌魏主还宫　冬十月己亥诏以河西王防逊为镇军大将军开府仪同三司凉州刺史　己亥魏主如代　十一月辛亥葬晋恭帝于冲平陵帝帅百官瞻送　十二月丙申魏主西巡至云中秦王炽磐遣征西将军孔子等帅骑二万击契汗秃真于罗川【契欺讫翻汗音寒】　河西王蒙逊所署晋昌太守唐契据郡叛防逊遣世子政徳讨之契瑶之子也【唐瑶见一百十一卷晋安帝隆安四年】　上之为宋公也谢瞻为宋台中书侍郎其弟晦为右卫将军时晦权遇已重自彭城还都迎家【上为宋公时建宋台于彭城】宾客辐凑门巷填咽瞻在家惊骇谓晦曰汝名位未多而人归趣乃尔【趣七喻翻】吾家素以恬退为业不愿干豫时事交游不过亲朋而汝遂势倾朝野【朝直遥翻】此岂门户之福邪乃以篱隔门庭曰吾不忍见此及还彭城言于宋公曰臣本素士父祖位不过二千石【瞻晦晋太常谢裒之孙于谢安为従孙是其髙曾与谢安同其所自出但名位不及耳】弟年始三十志用凡近荣冠台府【冠古玩翻】位任显密福过灾生其应无逺特乞降黜以保衰门前后屡陈之晦或以朝廷密事语瞻【语牛倨翻】瞻故向亲旧陈説用为戏笑以絶其言及上即位晦以佐命功位任益重瞻愈忧惧是岁瞻为豫章太守遇病不疗临终遗晦书曰吾得啓体幸全亦何所恨【遗于季翻曽子有疾召门弟子曰啓予足啓予手诗云战战兢兢如临深渊如履薄氷而今而后吾知免夫小子孔子曰身体髪肤受之父母不敢毁伤父母全而生之子全而归之】弟思自勉励为国为家【居宠思危谢瞻有焉为谢晦杀身亡家张本为于伪翻】
　　三年春正月甲辰朔魏主自云中西巡至屋窦城【据北史屋窦城在薛林山东】　癸丑以徐羡之为司空録尚书事刺史如故江州刺史王为卫将军开府仪同三司中领军谢晦为领军将军兼散骑常侍入直殿省总统宿卫【散悉亶翻骑竒寄翻】徐羡之起自布衣【徐羡之为桓修抚军中兵参军与帝同府深相亲结及起义兵益见亲任】又无术学直以志力局度一旦居廊庙朝野推服咸谓有宰臣之望沈密寡言不以忧喜见色【朝直遥翻沈持林翻见贤遍翻】颇工奕棊观戏常若未解【解户买翻晓也】当世倍以此推之傅亮蔡廓常言徐公晓万事安异同常与傅亮谢晦宴聚亮晦才学辩博羡之风度详整时然后言郑鲜之叹曰观徐傅言论不复以学问为长【复扶又翻】　秦征西将军孔子等大破契汗秃真【契欺讫翻汗音寒秃吐谷翻】获男女二万口牛羊五十余万头秃真帅骑数千西走其别部树奚帅户五千降秦【帅读曰率降户江翻】　二月丁丑诏分豫州淮以东为南豫州治歴阳以彭城王义康为刺史【义熈之初帝欲开拓河南绥定豫土至九年割扬州大江以西大雷以北悉属豫州至是以淮西之地为北豫州治汝南沈约志南豫州领歴阳南谯卢江南汝隂南梁晋熙弋阳安丰南汝南新蔡东郡南颍颍川西汝隂汝阳陈留南陈左郡边城左郡光城左郡十九郡案徐志及永初郡国志止领十三郡盖沈志有景平以后续置郡在其间也】又分荆州十郡置湘州治临湘【晋安帝义熈十三年省湘州今复置临湘汉旧县唐为潭州长沙县】以左卫将军张邵为刺史丙戌魏主还宫　三月上不豫大尉长沙王道怜司空徐羡之尚书仆射傅亮领军将军谢晦防军将军檀道济并入侍医药羣臣请祈祷神只上不许唯使侍中谢方明以疾告宗庙而已上性不信竒怪微时多符瑞及贵史官审以所闻上拒而不答檀道济出为镇北将军南兖州刺史镇广陵悉监淮南诸军【晋成帝立南兖州治京口自此治广陵领广陵海陵山阳盱眙秦川南沛等郡监工衔翻】皇太子多狎羣小谢晦言于上曰陛下春秋既高宜思存万世神器至重不可使负荷非才【晦发此言已有废昏立明之意荷下可翻又如字】上曰庐陵何如晦曰臣请观焉出造庐陵王义真【造七到翻】义真盛欲与谈晦不甚答还曰徳轻于才非人主也丁未出义真为都督南豫豫雍司秦并六州诸军事车骑将军开府仪同三司南豫州刺史【为晦等杀义真张本雍于用翻骑竒寄翻】是后大州率加都督多者或至五十州不可复详载矣【迄宋之季境内惟二十二州至梁武帝时沿边分置诸州始有五十州复扶又翻】帝疾瘳【瘳丑留翻】己未大赦　秦雍流民南入梁州庚申遣使送绢万匹且漕荆雍之谷以赈之【秦雍之雍古雍州也关中之地荆雍之雍晋末所置南雍州也治襄阳使疏吏翻赈之忍翻】　刁逵之诛也【事见一百十三卷晋安帝元兴三年】其子弥亡命辛酉弥帅数十人入京口【帅读曰率】太尉留府司马陆仲元撃斩之【时长沙王道怜以太尉镇京口入侍医药故有留府】乙丑魏河南王曜卒　夏四月甲戌魏立皇子焘为
