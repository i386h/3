<!-- { "loadSidebar": true } -->
　　三年春河水徙从顿丘东南流【师古曰顿丘丘名因以为县本卫地也地理志属东郡今则在魏州界　考异曰汉书武纪云东南流入渤海按顿丘属东郡勃海乃在顿丘东此恐误今不取】夏五月丙子复决濮阳瓠子【濮阳县属东郡服防曰瓠子隄名在东郡苏林曰甄城以南濮阳以北为瓠子河广百歩深五丈水经瓠子河出濮阳县北十里即瓠河口复扶又翻瓠户故翻　考异曰史记河渠书元光中河决瓠子东注钜野服防注汉书武纪曰瓠子隄名在东郡白马苏林曰在甄城以南濮阳以北将相名臣表曰五月丙子河决瓠子然则瓠子即濮阳县境隄名也】注钜野【班志钜野县属山阳郡大野泽在其北师古曰即今郓州钜野县】通淮泗【决河之水由钜野而通泗水由泗水而通淮也】泛郡十六【泛敷剑翻】天子使汲黯郑当时发卒十万塞之輙复壊【塞悉则翻复扶又翻下同】是时田蚡奉邑食鄃【奉扶用翻鄃音输鄃县属清河郡】鄃居河北河决而南则鄃无水灾邑收多蚡言于上曰江河之决皆天事未易以人力彊塞【易以鼓翻彊其两翻】塞之未必应天而望气用数者亦以为然于是天子久之不复事塞也　初孝景时魏其侯窦婴为大将军武安侯田蚡乃为诸郎【诸郎诸曹郎也】侍酒跪起如子侄已而蚡日益贵幸为丞相魏其失埶賔客益衰【师古曰言素为婴之賔客者渐以衰退不复往也】独故燕相颍隂灌夫不去【燕王定国王泽之孙也夫自太仆出相之班志颍隂县属颍川郡相息亮翻】婴乃厚遇夫相为引重【张晏曰相荐逹为声势也师古曰相牵引以致于尊重也为于伪翻】其游如父子然夫为人刚直使酒诸有埶在己之右者必陵之数因酒忤丞相【数所角翻忤五故翻】丞相乃奏案灌夫家属横颍川民苦之【夫宗族賔客为权利横于颍川小儿歌之曰颍水清灌氏宁颍水浊灌氏族横户孟翻】收系夫及支属皆得弃市罪【刑人与市与众弃之故杀之于市者谓之弃市景帝中元年改磔曰弃市应劭曰先诸死刑皆磔于市今改曰弃市自非妖逆不复磔也师古曰磔谓张其尸也弃市杀之于市也】魏其上书论救灌夫上令与武安东朝廷辨之【东朝谓太后居长乐宫在未央宫之东也令于长乐宫见太后廷辨其是非也朝直遥翻下同】魏其武安因互相诋讦【讦居谒翻】上问朝臣两人孰是唯汲黯是魏其韩安国两以为是郑当时是魏其后不敢坚上怒当时曰吾并斩若属矣【若属犹言汝辈也】即罢起入上食太后【上时掌翻】太后怒不食曰今我在也而人皆借吾弟【晋灼曰借蹈也借慈夜翻】令我百嵗后皆鱼肉之乎【师古曰以比鱼肉而食啖也】上不得已遂族灌夫使有司案治魏其得弃市罪
　　四年冬十二月晦论杀魏其于渭城【汉法以冬月行重刑遇春则赦若赎故以十二月晦论杀魏其侯此武安侯蚡之意也渭城县属扶风秦之咸阳也　考异曰班固汉武故事曰上召大臣议之羣臣多是窦婴上亦不复穷问两罢之田蚡大恨自杀先与太后诀兄弟共号哭诉太后太后亦哭弗食上不得已遂乃杀婴按汉武故事语多诞妄非班固书盖后人为之托固名耳】春三月乙夘武安侯蚡亦薨　【考异曰武安侯传云元光四年春丞相按灌夫事其夏取夫人五年十月论灌夫及家属十二月晦魏其弃市徐广引武帝本纪侯表以为蚡薨在婴死后分明四年当是三年五年当是四年今从之广又疑十二月为二月按汉制常以立春下寛大诏书蚡恐魏其得释故以十二月晦杀之何必改为二月也】及淮南王安败【见后十九卷元狩元年】上闻蚡受安金有不顺语【见上卷建元二年】曰使武安侯在者族矣　夏四月陨霜杀艸　御史大夫安国行丞相事引墯车蹇【如淳曰为天子导引而墯车蹇跛也予据汉制大驾则公卿奉引安国盖因奉引而墯车也墯杜火翻】五月丁巳以平棘侯薛泽为丞相【薛泽髙祖功臣广平侯薛欧之孙广平侯国景帝中二年罪絶中五年复封泽平棘侯班志平棘县属常山郡】安国病免　地震赦天下九月以中尉张欧为御史大夫韩安国疾愈复为中尉河间王德修学好古实事求是【德景帝子帝之兄也景帝前二年受封师】
　　【古曰实事求是务得其实每求真是也好呼到翻】以金帛招求四方善书得书多与汉朝等【朝直遥翻】是时淮南王安亦好书所招致率多浮辨献王所得书皆古文先秦旧书【师古曰先秦犹言秦先谓未焚书之前予据献王传旧书即谓周官尚书礼记孟子老子之书】采礼乐古事稍稍増辑至五百余篇被服造次【师古曰被服言常居处其中也造次谓所向必行也予谓被服者言以儒术衣被其身也被皮义翻造千到翻】必于儒者山东诸儒多从之游五年冬十月河间王来朝献雅乐对三雍宫【应劭曰辟雍明堂灵台也雍和也言天地君臣人民皆和也予谓对三雍宫者对三雍之制度非召对于三雍宫】及诏策所问三十余事其对推道术而言得事之中文约指明【师古曰中竹仲翻约少也指谓义之所趋若人以手指物也】天子下太乐官常存肄河间王所献雅声【班表太乐官属太常肄以至翻习也下遐嫁翻】嵗时以备数然不常御也春正月河间王薨中尉常丽以闻【姓谱常姓黄帝相常先之后】曰王身端行治【师古曰端直也治理也行下孟翻】温仁恭俭笃敬爱下明知深察惠于鳏寡大行令奏諡法聪明睿知曰献諡曰献王【知读曰智】
　　班固賛曰昔鲁哀公有言寡人生于深宫之中长于妇人之手未尝知忧未尝知惧【师古曰哀公与孔子之言事见孙卿子长知两翻】信哉斯言也虽欲不危亡不可得已【师古曰己语终辞】是故古人以晏安为鸩毒【师古曰左氏传管敬仲曰晏安鸩毒不可怀也】无德而富贵谓之不幸汉兴至于孝平诸侯王以百数率多骄淫失道何则沈溺放恣之中【沈持林翻】居埶使然也自凡人犹系于习俗而况哀公之伦乎夫惟大雅卓尔不羣河间献王近之矣
