<!-- { "loadSidebar": true } -->
　　中兴元年【是年三月始改元】春正月丁酉东昏矦以晋安王寳义为司徒建安王寳寅为车骑将军开府仪同三司【东昏矦以永元三年纪年骑奇寄翻】　乙巳南康王寳融始称相国【相悉亮翻下同】大赦以萧頴胄为左长史萧衍为征东将军杨公则为湘州刺史【去年杨公则取长沙因就用为湘州刺史】戊申萧衍发襄阳　【考异曰梁高祖纪云二月戊申襄阳按戊申正月十三日梁纪误也】留弟伟总府州事憺守垒城【垒城者筑垒附近大城犹今堡寨也憺徒敢翻又徒滥翻】府司马庄丘黒守樊城【庄丘黑盖为征东府司马】衍既行州中兵及储偫皆虚【偫直里翻积物以待用谓之偫】魏兴太守裴师仁齐兴太守颜僧都并不受衍命举兵欲袭襄阳伟憺遣兵邀击于始平大破之【齐分魏兴郡东界郧乡锡二县地为齐兴郡沈约曰江左侨立始平郡治武当五代志曰浙阳郡武当县旧侨置始平郡又置齐兴郡则二郡皆置于今均州界宋白曰齐永明七年置齐兴郡于均州郧乡县守式又翻】雍州乃安【雍于用翻】　魏咸阳王禧为上相【禧以太尉辅政位居羣臣之上故曰上相】不亲政务骄奢贪淫多为不法魏主颇恶之【恶乌路翻】禧遣奴就领军于烈求旧羽林虎贲执仗出入【旧字衍执仗出入毎出入欲使之执兵翊卫贲音奔】烈曰天子谅闇事归宰辅【闇音阴】领军但知典掌宿卫非有诏不敢违理从私禧奴惘然而返【惘然失志貌惘音防】禧复遣谓烈曰【复扶又翻】我天子之叔父身为元辅有所求须【意之所欲为须】与诏何异烈厉色曰烈非不知王之贵也奈何使私奴索天子羽林【索山客翻】烈头可得羽林不可得禧怒以烈为恒州刺史【恒户登翻】烈不愿出外固辞不许遂称疾不出【卧私第不出也】烈子左中郎将忠领直閤【北齐左右卫有直閤属官有朱衣直閤直閤将军直寝直斋直后之属】常在魏主左右烈使忠言于魏主曰诸王专恣意不可测宜早罢之自揽权纲北海王详亦密以禧过恶白帝且言彭城王勰大得人情不宜乆辅政【勰音协】帝然之时将礿祭【宗庙之祭春曰礿礿余若翻薄也春物始生其祭尚薄】王公并斋于庙东坊帝夜使于忠语烈明旦入见当有处分质明烈至【语牛倨翻见贤遍翻处昌吕翻分扶问翻质正也质明天正明也】帝命烈将直閤六十余人宣防召禧勰详卫送至帝所【将即亮翻】禧等入见于光极殿【光极殿魏孝文帝太和十九年所起以引见羣臣见贤遍翻】帝曰恪虽寡昧沗承寳厯比纒尫疢【魏主名恪见诸父自称其名示谦挹也比毘至翻近也尫乌光翻弱也疢丑刃翻疾也】实慿诸父茍延视息奄渉三龄诸父归逊殷勤今便亲摄百揆且还府司当别处分【还府司谓各归公府司存之所】又谓勰曰顷来南北务殷不容仰遂冲操【南北务殷谓使勰北镇中山南取寿阳因而守之也冲谦也虚也冲操谦虚之操】恪是何人而敢久违先敕【先敕谓高祖遗敕见一百四十二卷东昏矦永元元年】令遂叔父髙蹈之意勰谢曰陛下孝恭仰遵先诏上成睿眀之美下遂微臣之志感今惟徃悲喜交深【惟思也】庚戌诏勰以王归第禧进位太保【进其位而夺之权】详为大将军録尚书事【为详以专恣得罪张本】尚书清河张彞邢峦闻处分非常亡走出洛阳城为御史中尉中山甄琛所弹【甄之人翻弹徒丹翻】诏书切责之复以于烈为领军仍加车骑大将军【复扶又翻又如字】自是长直禁中军国大事皆得参焉魏主时年十六不能亲决庶务委之左右于是幸臣茹皓【茹音如】赵郡王仲兴上谷宼猛赵郡赵脩南阳赵邕及外戚高肇等始用事魏政浸衰赵脩尤亲幸旬月间累迁至光禄卿每迁官帝亲至其宅设宴王公百官皆从【为后赵脩诛张本从才用翻】辛亥东昏矦祀南郊大赦　丁巳魏主引见羣臣于太极前殿告以亲政之意【见贤遍翻】壬戌以咸阳王禧领太尉广陵王羽为司徒魏主引羽入内面授之羽固辞曰彦和本自不愿而陛下强与之【彭城王勰字彦和事见上卷上年强其两翻】今新去此官而以臣代之必招物议乃以为司空　二月乙丑南康王以冠军长史王茂为江州刺史【冠古玩翻】竟陵太守曹景宗为郢州刺史邵陵王寳攸为荆州刺史甲戌魏大赦　壬午东昏矦遣羽林兵击雍州中外纂严　甲申萧衍至竟陵命王茂曹景宗为前军以中兵参军张法安守竟陵城茂等至汉口诸将议欲并兵围郢分兵袭西阳武昌【将即亮翻下同】衍曰汉口不阔一里箭道交至【谓船自中流而下敌人夹岸射之其箭交至也】房僧寄以重兵固守与郢城为掎角【掎居蚁翻】若悉众前进僧寄必絶我军后悔无所及不若遣王曹诸军济江与荆州军合以逼郢城吾自围鲁山以通沔汉【沔即汉也一水二名】使郧城竟陵之粟方舟而下【安陆春秋郧子之国故曰郧城郧音云杜预曰江夏云杜县东南有郧城刘昫曰郢州长寿县古竟陵也方泭也舟船也诗云就其深矣方之舟之泭音桴】江陵湘中之兵相继而至兵多食足何忧两城之不防天下之事可以卧取之耳【卧而取之言不烦力战也】乃使茂等帅众济江顿九里【其地去郢城九里因以为名帅读曰率】张冲遣中兵参军陈光静开门迎战茂等击破之光静死冲婴城自守景宗遂据石桥浦连军相续下至加湖【加湖在江夏滠阳县界湖水自北南注江去郢城三十里】荆州遣冠军将军邓元起军主王世兴田安之将数千人会雍州兵于夏首【雍于用翻夏户雅翻】衍筑汉口城以守鲁山命水军主义阳张惠绍等游遏江中絶郢鲁二城信使【使疏吏翻】杨公则举湘州之众会于夏口萧頴胄命荆州诸军皆受公则节度虽萧頴逹亦焉府朝议欲遣人行湘州事而难其人【南康王开相国府故曰府朝朝直遥翻】西中郎中兵参军刘坦谓众曰湘土人情易扰难信【易以豉翻】用武士则侵渔百姓用文士则威略不振必欲镇静一州军民足食无逾老夫乃以坦为辅国长史长沙太守行湘州事坦先尝在湘州多旧恩迎者属路【刘坦传先尝在湘州盖客防也属之欲翻】下车选堪事吏分诣十郡【湘州领长沙桂阳零陵衡阳营阳湘东邵陵始兴临贺始安十郡】民运租米三十余万斛以助荆雍之军由是资粮不乏三月萧衍使邓元起进据南堂西渚【南堂在郢城南北盖射堂西近江渚】田安之顿城北王世兴顿曲水故城【曲水故城盖郢府官僚袚禊之地在城东】丁酉张冲病卒骁骑将军薛元嗣与冲子孜及征虏长史江夏内史程茂共守郢城【张冲自辅国将军进征虏将军以程茂为长史骁坚尧翻骑奇寄翻】乙巳南康王即皇帝位于江陵　【考异曰东昏纪云丁未南康王讳即皇帝位盖是日建康始闻之耳今从和帝纪及梁武帝纪】改元大赦【始改元为中兴元年】立宗庙南北郊州府城门悉依建康宫置尚书五省以南郡太守为尹以萧頴胄为尚书令萧衍为左仆射晋安王寳义为司空庐陵王寳源为车骑将军开府仪同三司建安王寳寅为徐州刺史【寳义寳源寳寅皆在建康遥授之耳】散骑常侍夏矦详为中领军冠军将军萧伟为雍州刺史丙午诏封庶人寳卷为涪陵王【涪音浮】乙酉以尚书令萧頴胄行荆州刺史加萧衍征东大将军都督征讨诸军事假黄钺时衍次杨口和帝遣御史中丞宗夬劳军【夬古卖翻劳力到翻】宁朔将军新城庾域讽夬曰黄钺未加非所以总帅矦伯【武王伐纣诸矦毕会至于牧野王左杖黄钺右秉白旄以麾后世自魏武以下率加黄钺孔安国曰黄钺以黄金饰斧帅读曰率下同】夬返西台【江陵在西故曰西台】遂有是命薛元嗣遣军主沈难当帅轻舸数千乱流来战张惠绍等击擒之【横絶流而渡曰乱诗云渉渭为乱舸苦我翻】癸丑东昏矦以豫州刺史陈伯之为江州刺史假节都督前锋诸军事西击荆雍夏四月萧衍出沔命王茂萧頴逹等进军逼郢城薛元嗣不敢出【不敢出战也】诸将欲攻之衍不许【衍欲持乆以全力弊郢鲁二城】　魏广陵惠王羽通于贠外郎冯俊兴妻夜徃为俊兴所击而匿之五月壬子卒　魏主既亲政事嬖幸擅权王公希得进见【见贤遍翻】齐帅刘小茍屡言于禧云【帅所类翻】闻天子左右人言欲诛禧禧益惧乃与妃兄给事黄门侍郎李伯尚氐主杨集始杨灵祐乞伏马居等谋反会帝出猎北邙禧与其党会城西小宅欲发兵袭帝使长子通窃入河内举兵相应【长知两翻】乞伏马居説禧还入洛城勒兵闭门【説式芮翻】天子必北走桑干【谓北归平城也平城魏故都干音干】殿下可断河桥为河南天子【断丁管翻】众情前却不壹禧心更缓自旦至晡犹豫不决遂约不泄而散杨集始既出即驰至北邙告之直寝符承祖薛魏孙与禧通谋【当是时冯太后所幸宦者符承祖已死此又别一符承祖后魏孝文帝太和九年初置直斋直寝】是日帝寝于浮图之隂魏孙欲弑帝承祖曰吾闻杀天子者身当病癞【癞音赖恶疾也】魏孙乃止俄而帝寤集始亦至帝左右皆四出逐禽直卫无几【几居岂翻】仓猝不知所出左中郎将于忠曰臣父领军留守京城【守式又翻】计防遏有僃必无所虑帝遣忠驰骑观之【骑奇寄翻】于烈已分兵严僃使忠还奏曰臣虽老心力犹可用此属猖狂不足为虑愿陛下清跸徐还以安物望帝甚悦自华林园还宫【华林园魏明帝所筑芳林园也后避齐王芳讳改曰华林园还从宣翻又如字】抚于忠之背曰卿差彊人意禧不知事露与姬妾及左右宿洪池别墅【洪池即汉之鸿池在洛阳东二十里田庐曰墅今人谓之别业晋人以来徃徃治池馆观防于其中墅承与翻】遣刘小茍奉启云检行田收【行下孟翻】小茍至北邙已逢军人怪小茍赤衣欲杀之小茍困廹言欲告反乃缓之或谓禧曰殿下集众图事见意而停【言意趣已见而中止也见贤遍翻】恐必漏泄今夕何宜自寛禧曰吾有此身应知自惜岂待人言又曰殿下长子已济河两不相知岂不可虑禧曰吾已遣人追之计今应还时通已入河内列兵仗放囚徒矣于烈遣直閤叔孙矦将虎贲三百人收禧【将即亮翻贲音奔】禧闻之自洪池东南走僮仆不过数人济洛至柏谷坞追兵至擒之送华林都亭【华林都亭盖在华林园门外】帝面诘其反状【诘去吉翻】壬戌赐死于私第同谋伏诛者十余人诸子皆絶属籍微给赀产奴婢自余家财悉分赐高肇及赵脩之家其余赐内外百官逮于流外【杂色补官不入品者谓之流外官】多者百余匹下至十匹禧诸子乏衣食独彭城王勰屡赈给之河内太守陆琇闻禧败斩送禧子通首魏朝以琇于禧未败之前不收捕通责其通情征诣廷尉死狱中【陆馛以傅孝文于受内禅之初福泽及其子至是其子败矣勰音协赈津忍翻琇音秀朝直遥翻】帝以禧无故而反由是益疎忌宗室　巴西太守鲁休烈巴东太守萧惠训不从萧頴胄之命惠训遣子璝将兵击頴胄【璝古回翻】頴胄遣汶阳太守刘孝庆屯峡口【此西陵峡口也在宜都夷陵界夷陵今峡州也】与巴东太守任漾之等拒之【任音壬】　东昏矦遣军主吴子阳陈虎牙等十三军救郢州进屯巴口【水经注巴水出庐江雩娄县之下灵山亦曰巴山南流注于江谓之巴口今黄州之巴河口是也】虎牙伯之之子也六月西台遣卫尉席阐文劳萧衍军【劳力到翻】赍萧頴胄等议谓衍曰今顿兵两岸不并军围郢定西阳武昌取江州此机已失莫若请救于魏与北连和犹为上防衍曰汉口路通荆雍控引秦梁【泝汉水而上至汉中秦梁二州刺史所治也故可以控引】粮运资储仰此气息所以兵压汉口连结数州今若并军围郢又分兵前进鲁山必阻沔路搤吾咽防【搤于革翻咽因肩翻】若粮运不通自然离散何谓持乆邓元起近欲以三千兵徃取寻阳彼若懽然知机一説士足矣【説输芮翻】脱距王师【脱或也脱者未可必之辞】固非三千兵所能下也进退无据未见其可西阳武昌取之即得然既得之即应镇守欲守两城不减万人粮储称是卒无所出【称尺证翻卒读曰猝】脱东军有上者【上时掌翻】以万人攻两城两城势不得相救若我分兵应援则首尾俱弱如其不遣孤城必陷一城既没诸城相次土崩天下大事去矣若郢州既拔席卷沿流【卷读曰卷】西阳武昌自然风靡何遽分兵散众自贻忧患乎且丈夫举事欲清天步【天步天路也诗云天步艰难】况拥数州之兵以诛羣小悬河注火奚有不灭岂容北面请救戎狄以示弱于天下彼未必能信徒取丑声此乃下计何谓上防【萧衍以计可谓有英雄之略矣】卿为我辈白镇军前途攻取但以见付事在目中无患不防但借镇军靖镇之耳【萧頴胄时为西台尚书令盖加号镇军将军为于伪翻下佑为同】吴子阳等进军武口【武口武湖水出江之口水上通安陆之延头今谓之沙武口张舜民曰武口在阳罗洑西北十余里距汴京才十八驿二广湖湘皆由此而济】衍命军主梁天惠等屯渔湖城唐脩期等屯白阳垒【时筑垒于白阳浦】夹岸待之子阳进军加湖　【考异曰梁韦叡传作茄湖今从齐梁帝纪】去郢三十里傍山带水筑垒自固子阳举烽城内亦举火应之而内外各自保不能相救会房僧寄病卒众复推助防张乐祖代守鲁山【复扶又翻下篹复祐复同助防者使之助城主防守因以为称乐祖即去年张冲所遣助房僧寄者参考前后张当作孙】　萧頴胄之初起也弟頴孚自建康出亡庐陵民脩灵祐为之聚兵得二千人袭庐陵克之内史谢篹奔豫章【篹苏管翻】頴胄遣宁朔将军范僧简自湘州赴之僧简拔安成【吴孙皓寳鼎二年分豫章庐陵长沙立安成郡时属江州刘昫曰吉州安福县吴置安成郡九域志安福县在吉州西一百二十里】頴胄以僧简为安成太守以頴孚为庐陵内史东昏矦遣军主刘希祖将三千人击之南康太守王丹以郡应希祖【南康今之赣州】頴孚败奔长沙寻病卒谢篹复还郡希祖攻拔安成杀范僧简东昏矦以希祖为安成内史脩灵祐复合余众攻谢篹篹败走　东昏矦作芳乐苑【乐音洛】山石皆涂以五采望民家有好树美竹则毁墙撤屋而徙之时方盛暑随即枯萎朝暮相继【言徙树竹者朝夕相继也】又于苑中立市使宫人宦者共为禆贩【禆益也买贱卖贵以自禆益故曰禆贩】以潘贵妃为市令东昏矦自为市録事小有得失妃则予杖【予读曰与】乃敕虎贲不得进大荆实中荻【大荆牡荆也俗谓之黄荆以为棰杖荻之实中者以棰人则重而痛楚虚中者差轻贲音奔】又开渠立埭身自引船【埭徒耐翻】或坐而屠肉又好巫觋【好呼到翻觋户狄翻】左右朱光尚诈云见鬼东昏入乐游苑人马忽惊以问光尚对曰向见先帝大嗔【乐音洛先时为向嗔昌真翻怒也】不许数出【数所角翻】东昏大怒拔刀与光尚寻之既不见乃缚菰为高宗形【菰音孤雕胡也一名蒋江南人呼为茭草】北向斩之县首苑门【县读曰悬】崔慧景之败也巴陵王昭胄永新矦昭頴出投台军各以王矦还第心不自安【昭胄昭頴投慧景事见上卷上年永新县属安成郡吴立】竟陵王子良故防閤桑偃为梅虫儿军副与前巴西太守萧寅谋立昭胄昭胄许事克用寅为尚书左仆射防军【许之以仆射领防军将军】时军主胡松将兵屯新亭寅遣人説之曰须昏人出【须待也以帝昏狂斥指为昏人説式芮翻】寅等将兵奉昭胄入台闭城号令【将即亮翻】昏人必还就将军但闭垒不应则三公不足得也松许诺会东昏新作芳乐苑经月不出游偃等议募健儿百余人从万春门入突取之昭胄以为不可偃同党王山沙虑事乆无成以事告御刀徐僧重寅遣人杀山沙于路吏于麝幐中得其事【幐徒登翻囊可带者曰幐山沙以盛麝香故曰麝幐犹今之香袋】昭胄兄弟与偃等皆伏诛雍州刺史张欣泰与弟前始安内史欣时密谋结胡松及前南谯太守王灵秀直閤将军鸿选等诛诸嬖幸废东昏【晋孝武帝侨立南谯郡于淮南五代志江都郡清流县旧置南谯郡鸿姓也姓谱帝鸿氏之后或曰大鸿之后左传卫有鸿聊魋雍于用翻嬖卑义翻又博计翻】东昏遣中书舍人冯元嗣监军救郢【监工衔翻】秋七月甲午茹法珍梅虫儿及太子右率李居士制局监杨明泰送之中兴堂【宋孝武帝即位于新亭改新亭曰中兴堂茹音如率所律翻】欣泰等使人懐刀于座斫元嗣头坠果柈中【柈蒲官翻柈以盛果及鱼肉】又斫明泰破其腹虫儿伤数创手指皆堕居士法珍等散走还台灵秀诣石头迎建康王寳寅【建康王当作建安王】帅城中将吏见力【见力见在兵力也帅读曰率见贤遍翻】去车轮载寳寅文武数百唱警跸向台城百姓数千人皆空手随之欣泰闻事作驰马入宫冀法珍等在外东昏尽以城中处分见委表里相应既而法珍得返处分闭门上仗不配欣泰兵鸿选在殿内亦不敢发寳寅至杜姥宅日已暝城门闭城上人射外人外人弃寳寅溃去寳寅亦逃三日乃戎服诣草市尉【台城六门之外各有草市置草市尉司察之去羌吕翻处昌吕翻分扶问翻上仗时掌翻射而亦翻】尉驰以启东昏东昏召寳寅入宫问之寳寅涕泣称尔日不知何人逼使上车仍将去制不自由【尔日犹言其日也上时掌翻】东昏笑复其爵位张欣泰等事觉与胡松皆伏诛　萧衍使征虏将军王茂军主曹仲宗等乗水涨以舟师袭加湖鼓噪攻之丁酉加湖溃吴子阳等走免将士杀溺死者万计【将即亮翻】俘其余众而还【还从宣翻】于是郢鲁二城相视夺气乙巳柔然犯魏边　鲁山乏粮军人于矶头捕细鱼
