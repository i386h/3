<!-- { "loadSidebar": true } -->
　　资治通鉴卷一百二十三　宋　司马光　撰
　　胡三省　音注
　　宋纪五【起柔兆困敦尽重光大荒落凡六年】
　　太祖文皇帝中之上
　　元嘉十三年春正月癸丑朔上有疾不朝防【朝直遥翻下同】甲寅魏主还宫　二月戊子燕王遣使入贡于魏【使疏吏翻下同】请送侍子魏主不许【燕王屡请送侍子而不至魏主知其诈故不许】将举兵讨之壬辰遣使者十余辈诣东方髙丽等诸国告谕之【谕以燕王之罪使不得与通或有奔逸使不得容受之也】司空江州刺史永脩公檀道济【汉灵帝中平中立永脩县属豫章郡隋开皇九年并入建昌县】立功前朝威名甚重左右腹心并经百战诸子又有才气朝廷疑畏之【朝直遥翻】帝久疾不愈刘湛说司徒义康以为宫车一日晏驾道济不复可制【説输芮翻复扶又翻下足复同】防帝疾笃义康言于帝召道济入朝其妻向氏谓道济曰【姓谱祁姓之后为向国向式亮翻又如字】髙世之勲自古所忌今无事相召祸其至矣既至留之累月帝稍间【间如字】将遣还已下渚【道济将还江州船已下秦淮渚】未防帝疾动义康矫诏召道济入祖道因执之三月己未下诏称道济潜散金货招诱剽猾【诱音酉剽匹妙翻】因朕寝疾规肆祸心收付廷尉并其子给事黄门侍郎植等十一人诛之唯宥其孙孺【唯宥诸孙之在童孺者】又杀司空参军薛彤髙进之二人皆道济腹心有勇力时人比之闗张【闗羽张飞也】道济见收愤怒目光如炬脱帻投地曰乃壊汝万里长城【壊音怪】魏人闻之喜曰道济死吴子辈不足复惮【为后魏人入冦帝思道济张本】庚申大赦以中军将军南谯王义宣为江州刺史　辛未魏平东将军娥清安西将军古弼将精骑一万伐燕平州刺史拓防婴帅辽西诸军会之【将即亮翻骑竒寄翻帅读曰率下同】　氐王杨难当自称大秦王改元建义立妻为王后世子为太子置百官皆如天子之制然犹贡奉宋魏不絶　夏四月魏娥清古弼攻燕白狼城克之【白狼县汉属右北平郡燕以白狼城为重镇置并州魏后并入建徳郡广都县有白狼山白狼水】髙丽遣其将葛卢孟光将众数万随阳伊至和龙迎燕王【去年燕遣阳伊请迎于髙丽】髙丽屯于临川【临川在和龙城东】燕尚书令郭生因民之惮迁开城门纳魏兵【考异曰后魏古弼传作大臣古泥今从十六国春秋钞】魏人疑之不入生遂勒兵攻燕王王引髙丽兵入自东门与生战于阙下生中流矢死【中竹仲翻】葛卢孟光入城命军士脱弊褐取燕武库精仗以给之大掠城中五月乙卯燕王帅龙城见戸东徙【帅读曰率见贤遍翻冯氏歴二主二千八年而灭】焚宫殿火一旬不灭令妇人被甲居中阳伊等勒精兵居外葛卢孟光帅骑殿后【被皮义翻殿丁甸翻】方轨而进前后八十余里古弼部将髙茍子帅骑欲追之【将即亮翻帅读曰率骑竒寄翻】弼醉防刀止之故燕王得逃去魏主闻之怒槛车徴弼及娥清至平城皆黜为门卒戊午魏主遣散骑常侍封拨使髙丽【散悉亶翻骑竒寄翻使疏吏翻】令送燕王　丁卯魏主如河西　六月诏宁朔将军萧汪之将兵讨程道养军至郪口【郪江源出今潼川府铜山县歴遂宁府长江县而合于涪水谓之郪口郪音妻】帛氐奴请降【降戸江翻】道养兵败还入郪山　赫连定之西迁也【事见上卷八年】杨难当遂据上邽秋七月魏主遣骠骑大将军乐平王丕尚书令刘絜督河西髙平诸军以讨之先遣平东将军崔赜赍诏书谕难当【骠匹妙翻骑竒寄翻赜士革翻】　魏散骑侍郎游雅来聘【姓谱郑公子偃字子游后以为氏魏为广平望姓】　己未零陵王太妃禇氏卒追諡曰晋恭思皇后葬以晋礼　八月魏主畋于河西　魏主遣广平公张黎发定州兵一万二千通莎泉道【莎泉在灵丘魏收地形志灵丘郡有莎泉县隋废灵丘为县并莎泉入焉莎素何翻】九月庚戌魏乐平王丕等至略阳杨难当惧请奉诏摄上邽守兵还仇池诸将议以为不诛其豪帅【帅所类翻】军还之后必相聚为乱又大众逺出不有所掠无以充军实赏将士丕将从之中书侍郎髙允参丕军事諌曰如诸将之谋是伤其向化之心大军既还为乱必速丕乃止【还从宣翻又如字】抚慰初附秋毫不犯秦陇遂安难当以其子顺为雍州刺史镇下辨【雍于用翻辨歩苋翻】　髙丽不送燕王于魏遣使奉表称当与冯俱奉王化魏主以髙丽违诏议击之将陇右骑卒【丽力知翻使疏吏翻骑竒寄翻】刘絜曰秦陇新民且当优复【新民新附之民也复方目翻】俟其饶实然后用之乐平王丕曰和龙新定宜广脩农桑以丰军实然后进取则髙丽一举可灭也魏主乃止　癸丑封皇子濬为始兴王骏为武陵王　冬十一月己酉魏主如棝阳【棝音固】驱野马于云中置野马苑闰月壬子还宫　初髙祖克长安【事见一百十八卷晋安帝义熙十三年】得古铜浑仪【浑戸本翻】仪状虽举不缀七曜【日月五星谓之七曜】是嵗诏太史令钱乐之更铸浑仪径六尺八分以水转之昏明中星与天相应【孟春之月昏参中旦尾中仲春之月昏弧中旦建星中季春之月昏七星中旦牵牛中孟夏之月昏翼中旦婺女中仲夏之月昏亢中旦危中季夏之月昏火中旦奎中孟秋之月昏建星中旦毕中仲秋之月昏牵牛中旦觜觿中季秋之月昏虚中旦栁中孟冬之月昏危中旦七星中仲冬之月昏东壁中旦轸中季冬之月昏娄中旦氐中更工衡翻】柔然与魏絶和亲犯魏边【柔然与魏和见上卷八年】　吐谷浑恵王慕璝卒弟慕利延立【璝古冋翻】十四年春正月戊子魏北平宣王长孙嵩卒【长知两翻】　辛卯大赦　二月乙卯魏主如幽州三月丁丑魏主以南平王浑为镇东大将军仪同三司镇和龙己卯还宫　帝遣散骑常侍刘熙伯如魏议纳币【散悉亶翻骑竒寄翻】防帝女亡而止【魏请婚始上卷十年】　夏四月赵广张寻梁显等各帅众降别将王道恩斩程道养送首余党悉平【九年赵广等反今乃平帅读曰率降戸江翻将即亮翻】丁未以辅国将军周籍之为益州刺史　魏主以民官多贪【郡守县令亲民之官】夏五月己丑诏吏民得举告守令不如法者于是奸猾专求牧宰之失廹脇在位横于闾里【横戸孟翻】而长吏咸降心待之贪纵如故【长知两翻】　丙申魏主如云中　秋七月戊子魏永昌王健等讨山胡白龙余党于西河灭之八月甲辰魏主如河西九月甲申还宫　丁酉魏主
　　遣使者拜吐谷浑王慕利延为镇西大将军仪同三司改封西平王　冬十月癸卯魏主如云中十一月壬申还宫　魏主复遣散骑侍郎董琬髙明等多赍金帛使西域招抚九国【复扶又翻下不复为复同九国入贡见上卷十二年】琬等至乌孙其王甚喜曰破落那者舌二国【破落那汉大宛国也去代万四千四百五十里者舌汉康居国也去代万五千四百五十里】皆欲称臣致贡于魏但无路自致耳今使君宜过抚之乃遣导译送琬诣破落那明诣者舌旁国闻之争遣使者随琬等入贡凡十六国自是毎嵗朝贡不絶【朝直遥翻】　魏主以其妹武威公主妻河西王牧犍【妻七细翻犍居言翻】河西王遣宋繇奉表诣平城谢且问公主所宜称魏主使羣臣议之皆曰母以子贵妻从夫爵【春秋之义母以子贵礼记妇人无爵从夫之爵】牧犍母宜称河西国太后公主于其国称王后于京师则称公主魏主从之初牧犍娶凉武昭王之女及魏公主至李氏与其母尹氏迁居酒泉顷之李氏卒尹氏抚之不哭曰汝国破家亡今死晚矣牧犍之弟无讳镇酒泉谓尹氏曰后诸孙在伊吾【李寳奔伊吾见一百十九卷营阳王景平元年】后欲就之乎尹氏未测其意绐之曰吾子孙漂荡托身异域余生无几当死此不复为氊裘之鬼也未几潜奔伊吾无讳遣骑追及之尹氏谓追骑曰沮渠酒泉许吾归北何为复追汝取吾首以徃吾不复还矣追骑不敢逼引还尹氏卒于伊吾【史言尹氏义烈绐荡亥翻几居岂翻复扶又翻骑竒寄翻卒子恤翻】牧犍遣将军沮渠旁周入贡于魏魏主遣侍中古弼尚书李顺赐其侍臣衣服并徴世子封坛入侍是嵗牧犍遣封坛如魏亦遣使诣建康【使疏吏翻】献杂书及敦煌赵所撰甲寅元厯【敦徒门翻读为斐魏书作撰士免翻】并求杂书数十种【种章勇翻】帝皆与之李顺自河西还魏主问之曰卿徃年言取凉州之防朕以东方有事未遑也今和龙已平吾欲即以此年西征可乎对曰臣畴昔所言【见上卷十年】以今观之私谓不谬然国家戎车屡动士马疲劳西征之议请俟他年魏主乃止
　　十五年春二月丁未以吐谷浑王慕利延为都督西秦河沙三州诸军事镇西大将军西秦河二州刺史陇西王　三月癸未魏主诏罢沙门年五十以下者【以其彊壮罢使为民以从征役】　初燕王至辽东髙丽王琏遣使劳之曰【丽力知翻琏力展翻使疏吏翻劳力到翻】龙城王冯君爰适野次士马劳乎慙怒称制让之髙丽处之平郭【处昌吕翻】寻徙北丰素侮髙丽政刑赏罚犹如其国髙丽乃夺其侍人取其太子王仁为质【质音致】怨髙丽遣使上表求迎上遣使者王白驹等迎之并令髙丽资遣髙丽王不欲使南来遣将孙潄髙仇等杀于北丰并其子孙十余人【果如杨防之言将即亮翻下同】諡曰昭成皇帝白驹等帅所领七千余人掩讨潄仇杀仇生擒潄髙丽王以白驹等专杀遣使执送之上以逺国不欲违其意下白驹等狱【下遐稼翻】已而原之夏四月纳故黄门侍郎殷淳女为太子劭妃　五月
　　戊寅魏大赦　丙申魏主如五原秋七月自五原北伐柔然命乐平王丕督十五将出东道永昌王徤督十五将出西道魏主自出中道至浚稽山复分中道为二陈留王崇从大泽向涿邪山魏主从浚稽北向天山西登白阜【天山在汉北即唐鐡勒思结多滥葛所保之地非伊吾之折罗漫山也白阜疑即雪山复扶又翻邪读曰耶】不见柔然而还时漠北大旱无水草人马多死冬十一月丁卯朔日冇食之　十二月丁巳魏主至平城　豫章雷次宗好学【好呼到翻下同】隠居庐山【庐山在寻阳今在南康城北十五里寻阳之南正面庐山】尝征为散骑侍郎不就是嵗以处士征至建康为开舘于鸡笼山【鸡笼山在台城北郊散悉亶翻骑竒寄翻处昌吕翻为于伪翻】使聚徒教授帝雅好蓺文使丹杨尹庐江何尚之立学太子率更令何承天立史学【晋志太子率更令主宫殿门戸及赏罚事职如光禄勲卫尉更工衡翻】司徒参军谢元立文学并次宗儒学为四学元灵运之从祖弟也帝数幸次宗学馆令次宗以巾褠侍讲【从才用翻数所角翻褠古矦翻江南人士交际以为盛服盖次于朝服毛脩之不肯以巾褠到殷景仁之门是也蜀注曰巾谓巾帻褠谓单衣】资给甚厚又除给事中不就久之还庐山
　　臣光曰易曰君子多识前言徃行以畜其徳【行下孟翻易大畜彖辞】孔子曰辞达而已矣【论语所记】然则史者儒之一端文者儒之余事至于老庄虚无固非所以为教也夫学者所以求道天下无二道安有四学哉
