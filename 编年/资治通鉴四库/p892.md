<!-- { "loadSidebar": true } -->
　　上许之既至无疾诣中书视事上怒丁巳贬衡州刺史【衡州汉酃县蒸阳耒阳茶陵县地吴置湘东郡梁陈置衡山郡隋平陈置衡州京师东南三千四百三里至东都二千七百六十里】　太子贤闻宫中窃议以贤为天后姊韩国夫人所生内自疑惧明崇俨以厌胜之术为天后所信【厌于叶翻】常密称太子不堪承继英王貌类太宗又言相王相最贵【相悉亮翻】天后尝命北门学士撰少阳正范【顔延之曲水诗序曰正体毓德于少阳注云东宫少阳位也少诗照翻】及孝子传以赐太子【传直恋翻】又数作书诮让之【数所角翻诮才笑翻】太子愈不自安及崇俨死贼不得天后疑太子所为太子颇好声色与户奴赵道生等狎昵【好呼到翻昵尼质翻】多赐之金帛司议郎韦承庆上书谏不听【上时掌翻】天后使人告其事诏薛元超裴炎与御史大夫髙智周等襍鞫之于东宫马坊搜得皂甲数百领以为反具道生又欵称太子使道生杀崇俨上素爱太子迟回欲宥之天后曰为人子懐逆谋天地所不容大义灭亲何可赦也甲子废太子贤为庶人遣右监门中郎将令狐智通等送贤诣京师【监古衔翻将即亮翻】幽于别所党与皆伏诛仍焚其甲于天津桥南以示士民【刘昫曰东都周之王城平王东迁所都也故城在今苑内东北隅自赧王以后及东汉魏文晋武皆都于今故洛城隋大业元年自故洛城西移十八里置新都今都城是也北据邙山南对伊阙洛水贯都有河汉之象跨洛为桥曰天津桥唐世人主往来东都西京而实都长安以长安为京师】承庆思谦之子也【韦思谦见一百九十九巻永徽元年】乙丑立左卫大将军雍州牧英王哲为皇太子【雍于用翻】改元赦天下太子洗马刘讷言尝撰俳谐集以献贤贤败搜得之上怒曰以六经教人犹恐不化乃进俳谐鄙説岂辅导之义邪流讷言于振州【旧志振州与崖州同在大海洲中至京师八千六百六里至东都七千七百九十七里洗悉荐翻撰士免翻俳蒲皆翻　考异曰新传云除名为民复坐事流死振州今从实録】左卫将军髙真行之子政为太子典膳丞事与贤连上以付其父使自训责政入门真行以佩刀刺其喉真行兄户部侍郎审行又刺其腹真行兄子琁断其首弃之道中【刺七亦翻琁从宣翻断丁管翻】上闻之不恱贬真行为睦州刺史审行为渝州刺史真行士亷之子也【旧志睦州京师东南三千六百五十九里至东都二千八百二十一里渝州汉末之巴东郡隋置渝州京师西南二千七百四十八里至东都三千四百三十里髙士廉长孙无忌之舅】左庶子中书门下三品张大安坐阿附太子左迁普州刺史【旧志普州至京师二千三百六十里至东都三千二百三里】其余宫僚上皆释其罪使复位左庶子薛元超等皆舞蹈拜恩右庶子李义琰独引咎涕泣时论美之　九月甲申以中书侍郎同中书门下三品王德真为相王府长史罢政事【唐制王府置长史司马长史从四品上司马从四品下长史司马统领府僚纪纲职务相悉亮翻】　冬十月壬寅苏州刺史曹王明【苏州古吴国东汉为吴郡隋置苏州因姑苏山而名】沂州刺史嗣蒋王炜【沂州汉琅邪国后魏置北徐州后周改沂州以沂水名隋为琅邪郡唐复以琅邪郡置沂州炜于鬼翻】皆坐故太子贤之党明降封零陵郡王黔州安置炜除名道州安置【道州汉零陵郡冷道冯乗之地隋以零陵郡置永州武德四年分置营州贞观八年改曰道州旧志黔州京师南三千一百九十三里至东都二千二百七十七里】　丙午文成公主薨于吐蕃　己酉车驾西还　十一月壬申朔日有食之开耀元年【是年十月方改元新书作九月】春正月突厥冦原庆等州乙亥遣右卫将军李知十等屯泾庆二州以僃突厥　庚辰以初立太子敕宴百官及命妇于宣政殿【西京东内正殿曰含元后殿曰宣政】引九部伎及散乐自宣政门入【杜佑曰散乐即百戱也伎渠绮翻散悉亶翻】太常博士袁利贞上疏以为正寝非命妇宴防之地路门非倡优进御之所【上时掌翻倡音昌】请命妇防于别殿九部伎自东西门入其散乐伏望停省上乃更命置宴于麟德殿【麟德殿麟德中所作也阁本大明宫圗翰林院宻迩麟德殿韦执谊曰翰林院在右银台门内麟德殿在西重廊之后更工衡翻】宴日赐利贞帛百叚利贞昂之曾孙也利贞族孙谊为苏州刺史自以其先自宋太尉淑以来尽忠帝室【袁淑死于宋元凶之难袁顗以死奉子勋袁昂尽节于齐室袁宪尽忠于陈后主】谓琅邪王氏虽奕世台鼎而为歴代佐命【琅邪王氏股肱晋室而王为宋室佐命王俭为齐室佐命梁室之兴侯景之簒王亮王克为劝进之首】耻与为比尝曰所贵于名家者为其世笃忠贞才行相继故也【为于伪翻行下孟翻】彼鬻婚姻求禄利者又乌足贵乎时人是其言【因袁利贞并着袁谊之言以其有益于名教也】　裴行俭军既还突厥阿史那伏念复自立为可汗【复扶又翻杜佑曰伏念颉利从兄之子】与阿史德温傅连兵为冦癸巳以行俭为定襄道大摠管以右武卫将军曹懐舜幽州都督李文暕为副将兵讨之【暕古限翻将即亮翻】　二月天后表请赦杞王上金鄱阳王素节之罪以上金为沔州刺史【沔州汉安陆之地晋置沔阳县江左为鲁山镇隋开皇十七年置汉阳县属复州复州治沔阳大业初改复州曰沔州唐复以沔州为复州分汉阳置沔州】素节为岳州刺史【岳州汉下隽县地吴置巴陵县晋置建昌郡梁置巴州隋改曰岳州因天岳山以名州大业初改罗州唐复曰岳州旧志岳州京师东南二千二百三十七里至东都一千八百一十六里】仍不听朝集【朝直遥翻】　三月辛卯以刘仁轨兼太子少傅余如故【仁轨先为尚书左仆射同中书门下三品】以侍中郝处俊为太子少保罢政事少府监裴匪舒善营利【少诗照翻】奏卖苑中马粪歳得钱二千万缗上以问刘仁轨对曰利则厚矣恐后代称唐家卖马粪非嘉名也乃止匪舒又为上造镜殿成【为于伪翻】上与仁轨观之仁轨惊趋下殿上问其故对曰天无二日土无二王【孟子识孔子之言】适视四壁有数天子不祥孰甚焉上遽令剔去【去羌吕翻】　曹懐舜与禆将窦义昭将前军击突厥【将即亮翻下同又音如字】或告阿史那伏念与阿史德温傅在黑沙【黒沙城后突厥防啜以为南庭】左右才二十骑以下可迳往取也【骑奇寄翻】懐舜等信之留老弱于瓠芦泊【水白为泊】帅轻鋭倍道进至黑沙无所见人马疲顿乃引兵还防薛延陁部落欲西诣伏念遇懐舜军因请降【帅读曰率降户江翻】懐舜等引兵徐还至长城北遇温傅小战各引去至横水【横水去金河百四十许里】遇伏念懐舜义昭与李文暕及禆将刘敬同四军合为方陈【陈读曰阵】且战且行经一日伏念乗便风击之军中扰乱懐舜等弃军走军遂大败死者不可胜数【胜音升】懐舜等收散卒敛金帛以赂伏念与之约和杀牛为盟伏念北去懐舜等乃得还【还从宣翻又音如字】夏五月丙戌懐舜免死流岭南　己丑河源道经略大使黑齿常之将兵击吐蕃论賛婆于良非川破之収其粮畜而还【畜许救翻】常之在军七年吐蕃深畏之不敢犯边　初太原王妃之薨也【武士彠封太原王妃从其爵咸亨元年薨】天后请以太平公主为女官以追福【公主天后女也】及吐蕃求和亲请尚太平公主上乃为立太平观以公主为观主以拒之【为于伪翻观古玩翻】至是始选光禄卿汾隂薛曜之子绍尚焉绍母太宗女城阳公主也【据防要城阳公主先降杜荷荷诛降薛瓘新书亦然】秋七月公主适薛氏自兴安门南至宣阳坊西燎炬相属【自兴安门而南歴三坊至宣阳坊万年县治在焉属之欲翻】夹路槐木多死绍兄顗以公主宠盛深忧之【顗鱼岂翻】以问族祖户部郎中克构【唐户部郎掌分理户口井田之事凡天下十道任土所出为贡赋之差】克构曰帝甥尚主国家故事茍以恭慎行之亦何伤然谚曰娶妇得公主无事取官府不得不为之惧也天后以顗妻萧氏及顗弟绪妻成氏非贵族欲出之曰我女岂可使与田舍女为妯娌邪【为于伪翻妯直六翻娌两耳翻妯娌娣姒妇也】或曰萧氏瑀之侄孙国家旧姻【萧瑀子鋭尚太宗女襄城公主】乃止　夏州羣牧使安元夀奏自调露元年九月以来丧马一十八万余匹监牧吏卒为虏所杀掠者八百余人【夏戸雅翻使防吏翻丧息浪翻唐诸牧监掌群牧孳课之事凡诸羣牧立南北东西四使以分綂之其马皆印每歳终监牧使廵案孳数以功过相除为之考课此止夏州所丧失之数】　薛延陁逹浑等五州四万余帐来降【逹浑都督领姑衍州步讫若州嵠弹州鹘州低粟州降户江翻】甲午左仆射兼太子少傅同中书门下三品刘仁轨固请解仆射许之　闰七月丁未裴炎为侍中崔知温薛元超并守中书令　上征田游岩为太子洗马在东宫无所规益右卫副率蒋俨【右卫副率从四品上洗悉荐翻率所律翻】以书责之曰足下负巢由之俊节傲唐虞之圣主声出区宇名流海内主上屈万乗之重申三顾之荣【三顾用诸葛亮事上幸嵩山尝至游岩所居故云然乗绳证翻】遇子以商山之客【汉四皓隐于商山】待子以不臣之礼将以辅导储贰渐染芝兰耳【渐子廉翻】皇太子春秋鼎盛圣道未周仆以不才犹参庭诤足下受调防之寄【汉髙帝谓四皓曰烦公卒调防太子】是可言之秋唯唯而无一谈悠悠以卒年歳【唯于癸翻卒子恤翻】向使不飡周粟【夷齐采薇西山不食周粟飡千安翻】仆何敢言禄及亲矣以何酬塞【游岩有母塞悉则翻】想为不逹谨书起予【孔子谓子夏曰起予者商也为于伪翻】游岩竟不能荅　庚申上以服饵令太子监国【监古衘翻】　裴行俭军于代州之陉口【即鴈门之陉岭闗口陉音刑】多纵反间由是阿史那伏念与阿史德温傅浸相猜贰伏念留妻子辎重于金牙山【突厥之初建牙于金山其后分为东西突厥凡建牙之地率谓之金牙山苏定方直抵金牙山擒贺鲁此西突厥可汗所居之金牙山也裴行俭遣程务挺等掩金牙山取伏念妻子此东突厥可汗所居之金牙山也可汗所居谓之金帐故亦以金牙言之间古苋翻下同重直龙翻下同】以轻骑袭曹懐舜行俭遣禆将何迦密自通漠道程务挺自石地道掩取之【骑奇寄翻将即亮翻下同迦居牙翻又居伽翻】伏念与曹懐舜约和而还比至金牙山【还从宣翻比必利翻】失其妻子辎重士卒多疾疫乃引兵北走细沙行俭又使副摠管刘敬同程务挺等将单于府兵追蹑之伏念请执温傅以自效然尚犹豫又自恃道逺唐兵必不能至不复设僃【走音奏蹑泥輙翻复扶又翻单音蝉】敬同等军到伏念狼狈不能整其众遂执温傅从间道诣行俭降骑告以尘埃涨天而至将士皆震恐行俭曰此乃伏念执温来降非它盗也然受降如受敌不可无僃乃命严僃遣单使迎前劳之少选【间古苋翻降户江翻下同骑奇寄翻使防吏翻劳力到翻少选犹言少顷也】伏念果帅酋长温傅诣军门请罪【帅读曰率酋慈由翻长知两翻】行俭尽平突厥余党以伏念温傅归京师【厥九勿翻】冬十月丙寅朔日有食之　壬戌裴行俭等献定襄之俘乙丑改元【改元开耀】丙寅斩阿史那伏念阿史德温傅等五十四人于都市【既书十月丙寅朔日食方书壬戍裴行俭献俘乙丑改元又书丙寅斩阿史那伏念等是十月一月内有二丙寅矣此旧史之误通鉴因之失于检防也新书是年九月乙丑改元葢壬戌献俘亦九月事前年命行俭为定襄道行军大总管以讨突厥故曰献定襄之俘】初行俭许伏念以不死故降裴炎疾行俭之功奏言伏念为副将张防朂程务挺所逼又廻纥等自碛北南向逼之穷窘而降耳【纥下没翻碛七迹翻】遂诛之行俭叹曰浑濬争功【事见八十一巻晋武帝太康元年言若争伏念之死则是与张防勗程务挺争功】古今所耻但恐杀降无复来者【复扶又翻】因称疾不出　丁亥新罗王法敏卒【卒子恤翻】遣使立其子政明　十一月癸卯徙故太子贤于巴州【旧志巴州至京师二千三百六十里东都二千五百八十二里】
