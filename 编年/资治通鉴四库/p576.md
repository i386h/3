<!-- { "loadSidebar": true } -->
　　尊乳母常氏为保太后　陇西屠各王景文叛魏【屠直于翻】署置王侯魏统万镇将南阳王恵寿外都大官于洛防督四州之众讨平之【四州谓秦雍河凉】徙其党三千余家于赵魏【此言战国时赵魏大界】　十二月戊申魏葬恭皇后于金陵魏世祖晩年佛禁稍弛【魏禁佛见一百二十四卷二十三年】民间徃徃有私习者及髙宗即位羣臣多请复之乙卯诏州郡县众居之所各听建佛图一区民欲为沙门者听出家【舍俗为僧谓之出家】大州五十人小州四十人于是向所毁佛图率皆修复【佛图即浮屠或白佛图即佛寺】魏主亲为沙门师贤等五人下髪【为于伪翻下髪剃髪也亦谓之祝髪】以师贤为道人统【道人统犹宋之都僧録北人谓之僧总摄魏书沙门师贤本罽宾国王种人少入道东游凉州凉平赴代罢佛法时师贤假为毉术还俗而守道不改于修复日即反沙门为道人统和平初师贤卒昙曜代之更名沙门统】　丁巳魏以乐陵王周忸为太尉【忸女九翻】南部尚书陆丽为司徒镇西将军杜元寳为司空丽以迎立之功受心膂之寄朝臣无出其右者【朝直遥翻下同】赐爵平原王丽辞曰陛下国之正统【世嫡皇孙故曰正纨】当承基绪效顺奉迎臣子常职不敢慆天之功【慆义与叨同贪也】以干大赏再三不受魏主不许丽曰臣父奉事先朝忠勤着效【陆俟事世祖威行北镇功着闗中】今年逼桑榆【桑榆晚景也】愿以臣爵授之帝曰朕为天下主岂不能使卿父子为二王邪戊午进其父建业公俟爵为东平王　【考异曰魏纪曰戊申按上有丁巳下有癸亥不当中有戊申葢戊午字误耳】又命丽妻为妃复其子孙【复方目翻】丽力辞不受帝益嘉之以东安公刘尼为尚书仆射西平公源贺为征北将军并进爵为王帝班赐羣臣谓源贺曰卿任意取之贺辞曰南北未宾府库不可虚也【谓魏南有宋北有柔然不可一日弛备府库所以供军国之用不可虚于赏赐】固与之乃取戎马一匹【示欲宣力于邉垂】髙宗之立也髙允预其谋陆丽等皆受重赏而不及允允终身不言【髙允不言功其后位遇隆厚天岂啬其报也】甲子周忸坐事赐死时魏法深峻源贺奏谋反之家男子十三以下本不预谋者宜免死没官从之　江夏王义恭还朝【自盱眙还也夏戸雅翻朝直遥翻】辛未以义恭为大将军南徐州刺史【欲以代始兴王濬也】録尚书如故　初魏入中原【晋孝武帝太元二十一年魏伐燕至安帝隆安二年克中山始得中原】用景初厯【景初厯杨伟所造曹魏明帝景初元年行之】世祖克沮渠氏【见二百二十三卷十六年沮子余翻】得赵始厯【徧考字书无字以偏傍从匪从文离而合之于上下读如斐字】时人以为宻是嵗始行之















　　资治通鉴卷一百二十六
　　钦定四库全书
　　资治通鉴卷一百二十七　宋　司马光　撰
　　胡三省　音注
　　宋纪九【昭阳大荒落一年】
　　太祖文皇帝下之下
