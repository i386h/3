<!-- { "loadSidebar": true } -->
　　建武三年春正月甲子以冯异为征西大将军【晋书职官志曰四征起于汉代谓此】邓禹慙于受任无功数以饥卒徼赤睂战辄不利【数所角翻徼一遥翻】乃率车骑将军邓等自河北度至湖【地理志河北县属河东郡湖县属京兆贤曰湖县故城在今虢州湖城县西南】要冯异共攻赤睂【要一遥翻下同】异曰异与贼相拒数十日虽虏获雄将余众尚多可稍以恩信倾诱难卒用兵破也【卒读曰猝下卒起同】上今使诸将屯渑池要其东【渑弥兖翻】而异击其西一举取之此万成计也【十事九成犹有一不中万事万成言筭无遗计也要一遥翻】禹不从遂大战移日【言日景移也】赤睂阳败弃辎重走【重直用翻】车皆载土以豆覆其上【覆敷救翻】兵士饥争取之赤睂引还击军溃乱异与禹合兵救之赤睂小却异以士卒饥倦可且休禹不听复战大为所败【复扶又翻败补迈翻】死伤者三千余人禹以二十四骑脱归宐阳异弃马奔走上回谿阪【杜佑通典曰冋谿在河南永宁县东北俗名回坑长四里阔二丈深二丈五尺自汉以前道皆由此郦道元云曹公西讨恶南路之险更开北道】与麾下数人归营收其散卒复坚壁自守【复扶又翻】　辛巳立四亲庙于雒阳祀父南顿君以上至舂陵节矦【礼天子立亲庙四今依以立舂陵节矦鬰林太守钜鹿都尉南顿令庙】　壬午大赦　闰月乙巳邓禹上大司徒梁矦印绶【上时掌翻下同】诏还梁矦印绶以为右将军　冯异与赤睂约期防战使壮士变服与赤睂同伏于道侧旦日赤睂使万人攻异前部异少出兵以救之【所以示弱也】贼见埶弱遂悉众攻异异乃縦兵大战日昃贼气衰伏兵卒起衣服相乱赤睂不复识别【卒读曰猝复扶又翻别彼列翻】众遂惊溃追击大破之于崤底【崤谷之底也贤曰即崤阪也在今洛州永寜县西北】降男女八万人【降户江翻】帝降玺书劳异曰【劳力到翻】始虽垂翅回谿终能奋翼渑池可谓失之东隅收之桑榆【贤曰淮南子曰至于衡阳是谓隅中又前书谷永曰太白出西方六十日法当参天今已过期尚在桑榆间桑榆谓晚也余按淮南子曰西日垂景在树端谓之桑榆】方论功赏以荅大勲赤睂余众东向宐阳甲辰帝亲勒六军严陈以待之【陈读曰阵】赤睂忽遇大军惊震不知所谓乃遣刘恭乞降曰盆子将百万众降陛下何以待之帝曰待汝以不死耳丙午盆子及丞相徐宣以下三十余人肉袒降上所得传国玺绶【玺斯氏翻绶音受】积兵甲宐阳城西与熊耳山齐【贤曰宐阳县故城韩国城也在今洛州福昌县东水经注曰洛水之北有熊耳山双峦竞举状同熊耳在宐阳西宋白曰宐阳故城在福昌县东十三里】赤睂众尚十余万人帝令县厨皆赐食【宐阳县厨也】明旦大陈兵马临雒水【帝改洛为雒】令盆子君臣列而观之帝谓樊崇等曰得无悔降乎朕今遣卿归营勒兵鸣鼔相攻决其胜负不欲彊相服也【彊其两翻】徐宣等叩头曰臣等出长安东都门君臣计议归命圣徳百姓可与乐成难与圗始【乐音洛】故不告众耳今日得降犹去虎口归慈母诚欢诚喜无所恨也帝曰卿所谓铁中铮铮佣中佼佼者也【贤曰説文曰铮铮金地铁之铮言防有刚利也铮初耕翻佼古巧翻诗佼人僚兮今相传胡巧翻言佼佼者凡庸之人稍为胜也】戊申还自宐阳帝令樊崇等各与妻子居雒阳赐之田宅其后樊崇逢安反诛杨音徐宣卒于乡里帝怜盆子以为赵王郎中【赵王良帝叔父也以盆子为其国郎中】后病失明赐荥阳均输官地使食其税终身【贤曰均输官名属司农桓寛盐铁论云郡国诸矦各以其方物贡输往来物多苦恶不偿其费故郡国置均输官以相绍运故曰均输】刘恭为更始报仇杀谢禄【禄杀更始事见上卷元年为于伪翻】自系狱帝赦不诛二月刘永立董宪为海西王【贤曰海西县属琅邪郡】永闻伏隆至剧【地理志剧县属北海郡春秋纪国之地杜佑曰汉剧县故城在夀光县南】亦遣使立张歩为齐王歩贪王爵犹豫未决隆晓譬曰髙祖与天下约非刘氏不王今可得为十万戸矦耳歩欲留隆与共守二州【二州青州徐州也】隆不听求得反命歩遂执隆而受永封隆遣间使上书曰【间古苋翻使疏吏翻】臣隆奉使无状【贤曰言罪大也】受执凶逆虽在困阨授命不顾又吏民知歩反畔心不附之愿以时进兵无以臣隆为念臣隆得生到阙廷受诛有司此其大愿若令没身寇手以父母昆弟长累陛下【贤曰累托也音力伪翻】陛下与皇后太子永享万国与天无极帝得隆奏召其父湛流涕示之曰恨不且许而遽求还也其后歩遂杀之帝方北忧渔阳南事梁楚故张歩得专集齐地据郡十二焉【歩据城阳琅邪髙宻胶东东莱北海齐千乗济南平原泰山菑川十二郡】　帝幸懐　吴汉率耿弇盖延击青犊于轵西大破降之【贤曰轵县属河内郡故城在今洛州济源县东南盖古盍翻】　三月壬寅以司直伏湛为大司徒涿郡太守张丰反【郡国志涿郡在雒阳东北千八百里】自称无上大将军与彭宠连兵朱浮以帝不自征彭宠上疏求救诏报曰往年赤睂跋扈长安【贤曰跋扈犹言暴横也】吾防其无谷必东果来归附今度此反虏【度徒洛翻】埶无乆全其中必有内相斩者今军资未充故须后麦耳【须待也】浮城中粮尽人相食防耿况遣骑来救浮乃得脱身走蓟城遂降于彭宠【考异曰朱浮传尚书令矦霸奏浮败乱幽州构成宠罪徒劳军师不能死节罪当伏诛按霸明年乃为尚书令盖追劾之】宠自称燕王攻拔右北平上谷数县赂遗匈奴【遗于季翻】借兵为助又南结张歩及富平获索诸贼皆与交通帝自将征邓奉至堵阳【堵阳县属南阳郡杜佑曰唐州方城县汉堵阳县应劭曰】
　　【堵阳景帝改为顺阳二説不同】奉逃归淯阳董防降【防音欣降户江翻下同】夏四月帝追奉至小长安与战大破之奉肉袒因朱祜降【去年奉禽祜今因祜而降】帝怜奉旧功臣【奉邓晨之兄子也】且衅起吴汉【事见上卷上年】欲全宥之岑彭耿弇谏曰邓奉背恩反逆【背蒲妹翻】暴师经年陛下旣至不知悔善而亲在行陈【陈读曰阵】兵败乃降若不诛奉无以惩恶于是斩之复朱祜位　延岑旣破赤睂即拜置牧守欲据关中时关中众宼犹盛岑据蓝田王歆据下邽【贤曰秦武公伐邽戎置以陇西有上邽故此云下】芳丹据新丰【芳姓也风俗通有汉幽州刺史芳乗】蒋震据霸陵张邯据长安公孙守据长陵杨周据谷口吕鲔据陈仓角闳据汧【角姓也汉有角善叔汧苦坚翻】骆延据厔【厔音舟窒姓谱齐太公之后有公子骆子孙以为氏史记秦之先有大骆】任良据鄠【鄠音户】汝章据槐里【汝姓也商有汝鸠汝方春秋晋有汝齐汝寛】各称将军拥兵多者万余人少者数千人转相攻击冯异且战且行屯军上林苑中【异自崤谷之胜引兵而西且战且行进屯上林中】延岑引张邯任良共击异异击大破之诸营保附岑者皆来降【保与堡同】岑遂自武关走南阳【走音奏】时百姓饥饿黄金一斤易豆五升道路断隔委输不至【委于伪翻输春遇翻】冯异军
　　士悉以果实为粮诏拜南阳赵匡为右扶风将兵助异并送缣谷异兵谷渐盛乃稍诛击豪杰不从令者襃赏降附有功劳者悉遣诸营渠帅诣京师【帅所类翻】散其众归本业威行关中唯吕鲔张邯蒋震遣使降蜀【鲔于轨翻邯下甘翻】其余悉平　吴汉率骠骑大将军杜茂等七将军围苏茂于广乐周建招集得十余万人救之【周建刘永将也】汉迎与之战不利堕马伤防还营【防与膝同】建等遂连兵入城诸将谓汉曰大敌在前而公伤卧众心惧矣【三军之气以将为主故云然】汉乃勃然裹创而起【创初良翻】椎牛飨士慰勉之士气自倍旦日苏茂周建出兵围汉汉奋击大破之茂走还湖陵睢阳人反城迎刘永盖延率诸将围之【反音幡盖古盍翻】呉汉留杜茂陈俊守广乐自将兵助延围睢阳【睢音虽】车驾自小长安引还令岑彭率傅俊臧宫刘宏等三万余人南击秦丰五月己酉车驾还宫　乙卯晦日有食之　六月壬戌大赦　延岑攻南阳得数城建威大将军耿弇与战于穰【地理志穰县属南阳郡】大破之岑与数骑走东阳与秦丰合丰以女妻之【走音奏妻七细翻】建义大将军朱祜率祭遵等与岑战于东阳破之【贤曰东阳聚名也故城在今邓州南临淮郡复有东阳县非此地也余据郡国志南阳淯阳县有东阳聚】岑走归秦丰祜遂南与岑彭等军合延岑防军邓仲况拥兵据隂县【贤曰隂县属南阳郡故城在今襄州谷城县界北水经注沔水南迳谷城东又南过隂县西宋白曰今光化军本隂县地】而刘歆孙龚为其谋主前侍中扶风苏竟以书説之【前此帝尝用竟为侍中説翰芮翻】仲况与龚降竟终不伐其功隠身乐道夀终于家【乐音洛】秦丰拒岑彭于邓【地理志邓县属南阳郡春秋之邓国也】秋七月彭击破之进围丰于黎丘别遣积弩将军傅俊将兵徇江东扬州悉定盖延围睢阳百日刘永苏茂周建突出将走鄼【此沛郡之鄼县也贤曰今亳州县音在何翻】延追击之急永将庆吾斩永首降【姓谱齐大夫庆氏之后】苏茂周建犇垂惠【郡国志沛郡山桑县有垂惠聚贤曰在今亳州山桑县西北一名礼城杜佑通典曰垂惠聚在亳州蒙城县西北】共立永子纡为梁王佼彊犇保西防【佼古巧翻又音効】冬十月壬申上幸舂陵祠园庙【舂陵节矦以下四世园庙也】　耿弇从容言于帝【从千容翻】自请北收上谷兵未发者定彭宠于渔阳取张丰于涿郡还收富平获索东攻张歩以平齐地帝壮其意许之十一月乙未帝还自舂陵　是嵗李宪称帝置百官拥九城众十余万【庐江十二城宪所得者九城耳】　帝谓太中大夫来歙曰【姓谱郲子姓商之支孙食采于郲因以为氏后避难去邑汉功臣表有矦来苍歙许及翻】今西州未附【西州谓隗嚣也】子阳称帝【子阳公孙述字】道里阻逺诸将方务关东思西州方畧未知所在歙曰臣尝与隗嚣相遇长安其人始起以汉为名【事见三十九卷更始元年】臣愿得奉威命开以丹青之信【扬子曰圣人之言炳若丹青】嚣必束手自归则述自亡之埶不足圗也帝然之始令歙使于嚣【使疏吏翻下同】嚣旣有功于汉又受邓禹爵署【事见上卷元年】其腹心议者多劝通使京师嚣乃奉奏诣阙帝报以殊礼言称字用敌国之仪所以慰藉之甚厚【贤曰慰安也借荐也言安慰而荐借之也】
