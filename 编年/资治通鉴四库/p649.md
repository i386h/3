<!-- { "loadSidebar": true } -->
　　二年春正月乙夘以尚书仆射沈约为左仆射吏部尚书范云为右仆射尚书令王亮为左光禄大夫丙辰亮坐正旦诈疾不登殿削爵废为庶人　乙亥魏主耕籍田　魏梁州氐杨防叛行梁州事杨椿等讨之【齐东昏永元二年书魏梁州刺史杨椿招降氐王杨集始今乃为行梁州事当考】　成都城中食尽升米三千人相食刘季连食粥累月计无所出上遣主书赵景恱宣诏受季连降【降户江翻下同】季连肉袒请罪邓元起迁季连于城外俄而造焉待之以礼【造士到翻】季连谢曰早知如此岂有前日之事【盖言前日所以阻兵拒命实为朱道琛搆间也】郫城亦降元起诛李奉伯等送季连诣建康初元起在道惧事不集无以为赏士之至者皆许以辟命于是受别驾治中檄者将二千人季连至建康入东掖门数步一稽颡以至上前【稽音启】上笑曰卿欲慕刘备而曾不及公孙述【谓公孙不肯降汉也】岂无卧龙之臣邪【卧龙谓诸葛孔明】赦为庶人三月己巳魏皇后蚕于北郊　庚辰魏扬州刺史任城王澄遣长风戍主竒道显入寇【姓谱竒姓伯竒之后】取阴山白藁二戍【据水经注阴山闗在弋阳县西南唐志黄州麻城县东北有阴山闗】　萧宝寅伏于魏阙之下【此魏朝之阙门也阙即古之象魏】请兵伐梁虽暴风大雨终不蹔移防陈伯之降魏亦请兵自効魏主乃引八坐门下入定议【八坐谓令仆及诸曹尚书门下谓侍中散骑常侍等官蹔与暂同降户江翻坐徂卧翻】夏四月癸未朔以寳寅为都督东等三州诸军事镇东将军扬州刺史丹阳公齐王礼赐甚厚配兵一万令屯东城【此盖汉晋之东城县地以其地在夀阳之东故置东扬州】以伯之为都督淮南诸军事平南将军江州刺史屯阳石【即羊石城也在庐江西北霍丘东南】俟秋冬大举寳寅明当拜命【明谓明旦也】其夜恸哭至晨魏人又听寳寅募四方壮勇得数千人以顔文智华文荣等六人皆为将军军主【顔文智将寳寅投华文荣文荣等将寳寅投北华户化翻】寳寅志性雅重过朞犹絶酒肉【礼为兄弟服朞丧】惨形悴色蔬食麤衣未尝嬉笑【悴秦醉翻】　癸卯蔡灋度上梁律二十卷【上时掌翻】令三十卷科四十卷诏班行之　五月丁巳霄城文侯范云卒【霄城县侯也五代志沔阳郡竟陵县旧曰霄城卒子恤翻下同】云尽心事上知无不为临繁处剧【处昌吕翻】精力过人及卒众谓沈约宜当枢管【枢管谓管枢机也今人犹谓枢宻院为枢管以此观之沈约之位虽在范云之右而亲任不及云逺矣】上以约轻易【易以豉翻】不如尚书左丞徐勉乃以勉及右衞将军周舍同参国政舍雅量不及勉而清简过之两人俱称贤相常畱省内罕得休下【休下谓休假下直也】勉或时还宅羣犬惊吠每有表奏辄焚其藁舍豫机宻二十余年未尝离左右【离力智翻】国史诏诰仪体灋律军旅谋谟皆掌之与人言谑终日不絶【谑迄却翻戏言也】而竟不漏泄机事众尤服之【史究言二人终身大槩】　壬申断诸郡县献奉二宫惟诸州及会稽许贡任土若非地产亦不得贡【防音短下频断同二宫上宫及东宫也防稽东土大郡也故使之同于诸州防工外翻】　甲戌魏杨椿等大破叛氐斩首数千级【是年春氐杨防叛】　六月壬午朔魏立皇弟恱为汝南王　魏扬州刺史任城王澄表称萧衍频断东闗【断音短】欲令漅湖泛溢以灌淮南诸戍吴楚便水且灌且掠淮南之地将非国有夀阳去江五百余里众庶惶惶并惧水害脱乘民之愿攻敌之虚豫勒诸州纂集士马首秋大集应机经略虽混壹不能必果江西自是无虞矣丙戌魏发冀定瀛相并济六州二万人马一千五百匹【相息亮翻济子礼翻】令仲秋之中毕防淮南并夀阳先兵三万【先兵先屯夀阳之兵】委澄经略萧寳寅陈伯之皆受澄节度　谢朏轻舟出诣阙【朏敷尾翻】诏以为侍中司徒尚书令朏辞脚疾不堪拜谒角巾自舆诣云龙门谢诏见于华林园【见贤遍翻】乘小车就席明旦上幸朏宅【谢朏仕宋及齐有宅在建康】宴语尽懽朏固陈本志不许因请自还东迎母许之临上复临幸【复扶又翻】赋诗饯别王人送迎相望于道【凡将上命者皆谓之王人】及还诏起府于旧宅礼遇优异朏素惮烦不省职事众颇失望【谢朏之于樊英又不及逺甚省悉景翻】　甲午以中书监王莹为尚书右仆射　秋七月乙卯魏平阳平公丕卒　魏既罢盐池之禁【魏主践阼之初中尉甄琛表弛盐禁彭城王勰与邢峦以为不可魏主诏从琛请通鉴目録已提其要此事今载于一百四十三卷齐东昏永元二年而通鉴正文逸其事错简置于百四十六卷天监五年】而其利皆为富彊所专庚午复収盐池利入公【复扶又翻】　辛未魏以彭城王勰为太师【勰音恊】勰固辞魏主赐诏敦谕又为家人书祈请恳至【为家人书用家人叔侄之礼也】勰不得已受命　八月庚子魏以镇南将军元英都督征义阳诸军事司州刺史蔡道恭闻魏军将至遣骁骑将军杨由帅城外居民三千余家保贤首山为三栅【骁坚尧翻骑竒寄翻帅读曰率】冬十月元英勒诸军围贤首栅栅民任马驹斩由降魏【任音壬降户江翻】任城王澄命统军党灋宗傅竖眼太原王神念等分兵寇东闗大岘淮陵九山【淮陵恐当作雎陵齐置徐州于钟离又侨置济阴郡雎陵县于郡界五代志钟离郡化明县旧曰睢陵置济阴郡化明唐濠州之招义县也或曰宋志南徐州领淮陵郡雎陵淮陵皆属汉徐郡是时既置徐州于钟离则亦置淮陵于钟离界未可知也魏收志陈畱钟离二郡有朝歌县县有九山城黄溪水按水经注黄水出黄武山东北流迳南光城弋阳等郡今按今招信军盱眙县西南一十五里有三城又西十五里至淮陵城临池河池河过淮陵城西而北入于淮谓之池河口九山店在淮北南直淮陵九山店之东则陷堈湖南则马城淮流至此谓之九山湾其东则鳯皇洲在淮水中约长十里今土人亦呼九山湾为狮子渡北兵渡淮之津要也岘户典翻】髙祖珍将三千骑为游军澄以大军继其后竖眼灵越之子也【灵越从薛安都起兵攻张永以应义嘉兵溃而死竖而主翻】魏人拔闗要颍川大岘三城【魏收志霍州有北颍川郡领颍川等三县水经注梁立霍州治灊县天柱山】白塔牵城清溪皆溃徐州刺史司马明素将兵三千救九山【将即亮翻下同】徐州长史潘伯邻救淮陵宁朔将军王燮保焦城党灋宗等进拔焦城破淮陵十一月壬午擒明素斩伯邻先是南梁太守冯道根戍阜陵【冯道根传以南梁太守领阜陵戍先悉荐翻】初到修城隍逺斥堠如敌将至众颇笑之道根曰怯防勇战此之谓也【其周防若怯而临战则勇】城未毕党灋宗等众二万奄至城下众皆失色道根命大开门缓服登城选精锐二百人出与魏兵战破之魏人见其意思闲暇【思相吏翻】战又不利遂引去道根将百骑击髙祖珍破之【骑竒寄翻】魏诸军粮运絶引退以道根为豫州刺史【此时梁豫州治晋熈道根盖犹戍阜陵特带刺史耳】　武兴安王杨集始卒己未魏立其世子绍先为武兴王绍先幼国事决于二叔父集起集义乙亥尚书左仆射沈约以母忧去职魏既迁洛阳北边荒逺因以饥馑百姓困弊魏主加尚书左仆射源懐侍中行台【魏道武置行台之官于邺中山今置于北边杜佑曰魏末司马师讨诸葛诞散骑常侍裴秀尚书仆射陈泰黄门侍郎钟防等以行台从北齐行台兼统民事自辛术始隋谓之行台省】使持节巡行北边六镇恒燕朔三州【六镇列置于三州塞下使疏吏翻下同行下孟翻恒户登翻燕因肩翻】赈给贫乏考论殿最【既使之赈恤贫民又使之按察官吏殿丁练翻】事之得失皆先决后闻懐通济有无饥民赖之沃野镇将于祚【沃野汉朔方郡之属县也魏平赫连与统万同置镇不在六镇之数将即亮翻下同】皇后之世父【世父伯父承世嫡者】与壊通婚时于劲方用事势倾朝野【朝直遥翻】祚颇有受纳懐将入镇祚郊迎道左懐不与语即劾奏免官【劾户槩翻又户得翻下同】懐朔镇将元尼须与懐旧交贪秽狼籍【苏鹗演义曰狼籍者物杂乱之貌狼所卧籍之草皆秽乱】置酒请懐谓懐曰命之长短系卿之口岂可不相寛贷懐曰今日源懐与故人饮酒之坐【坐徂卧翻】非鞫狱之所也明日公庭始为使者检镇将罪状之处耳尼须挥泪无以对竟按劾抵罪懐又奏边镇事少而置官猥多【少诗沼翻】沃野一镇自将以下八百余人【将谓镇将也将即亮翻】请一切五分损二魏主从之乙酉将军吴子阳与魏元英战于白沙子阳败绩【白沙在齐安郡界魏收志有沙州治白沙闗城注云梁置唐志黄州黄陂县有白沙闗】　魏东荆州蛮樊素安作乱乙酉以左衞将军李崇为镇南将军都督征蛮诸军事将步骑讨之【将即亮翻骑竒寄翻】　冯翊吉翂父为原乡令【翂抚文翻汉灵帝中平二年分故鄣立原乡县属吴兴郡】为奸吏所诬逮诣廷尉罪当死翂年十五挝登闻鼔乞代父命【挝则翻】上以其幼疑人教之使廷尉卿蔡灋度严加诱胁取其款实【诱者开之以生路胁者威之以纆索杻械示将拷讯之款诚也诱音酉】灋度盛陈拷讯之具诘翂曰尔求代父敕已相许审能死不【所谓胁之也拷音考诘去吉翻不读曰否】且尔童騃若为人所教亦听悔异【騃五骇翻所谓诱之也悔异犹律文所谓飜异】翂曰囚虽愚幼岂不知死之可惮顾不忍见父极刑故求代之此非细故奈何受人教邪明诏听代不异登仙岂有回贰【反前说为回异前说为贰】灋度乃更和顔诱之曰主上知尊矦无罪行当得释观君足为佳童今若转辞幸可父子同济翂曰父挂深劾必正刑书囚瞑目引领唯听大戮【劾户槩翻又户得翻瞑莫定翻】无言复对时翂备加杻械灋度愍之命更着小者【复扶又翻杻女九翻更工衡翻着陟畧翻】翂不听曰死罪之囚唯宜益械岂可减乎竟不脱灋度具以闻上乃宥其父罪丹阳尹王志求其在廷尉事并问乡里欲于嵗首举充纯孝【魏晋以来举士皆由州乡故问其乡里】翂曰异哉王尹何量翂之薄乎父辱子死道固当然若翂当此举乃是因父取名何辱如之固拒而止【量音良翂之拒王志是也梁武帝知翂之孝节而不能叙用以厉流俗非也】　魏主纳髙肇兄偃之女为贵嫔【嫔毗宾翻】魏散骑常侍赵脩寒贱暴防恃宠骄恣陵轹王公为
