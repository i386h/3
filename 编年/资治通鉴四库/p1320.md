<!-- { "loadSidebar": true } -->
　　【九域志自常州北至泰州一百九十七里】周兵遁去孟俊复取之【复取泰州】遣陈徳诚戍泰州孟俊进攻掦州屯于蜀冈韩令坤弃掦州走【蜀冈在掦州城西掦州城在蜀冈东南城之东南北皆平地沟浍交贯惟蜀冈诸山西接庐滁凡北兵南冦掦州率循山而来据髙为垒以临之今陆孟俊据蜀冈以断周兵援路故韩令坤惧而走】帝遣张永徳将兵救之令坤复入掦州【援兵至故复入掦州】帝又遣太祖皇帝将兵屯六合【六合县属掦州在州西北一百三十里刘昫曰六合汉临淮郡之堂邑县晋置秦郡北齐置秦州隋置方州后废唐武徳初置六合县】太祖皇帝令曰掦州兵有过六合者折其足【自掦州西北归须过六合故云然折而设翻】令坤始有固守之志帝自至夀春以来命诸军昼夜攻城久不克防大雨营中水深数尺【深式浸翻】攻具及士卒失亡颇多【时周兵以方舟载礟自淝河中流击夀春城又束巨竹数十万竿上施板屋号曰竹龙载甲士以攻之防淝水暴涨礟舟竹龙皆漂向南岸为唐兵所焚】粮运不继李徳明失期不至【李徳明归至金陵被诛】乃议旋师或劝帝东幸濠州声言夀州已破从之己巳帝自夀春循淮而东乙亥至濠州【九域志夀州东至濠州三百八十里】韩令坤贩唐兵于城东【此掦州城东也败补迈翻】擒陆孟俊初孟俊之废马希蕚立希崇也【事见二百九十卷太祖广顺元年】灭故舒州刺史杨昭恽之族而取其财【恽于粉翻薛史曰杨昭恽长沙人父谥事马殷为节度行军司马谥仲女为衡阳王夫人希声袭位昭恽迁衡州刺史自以地连戚里积财货建大第二子为牙内都将少长豪富任气凌下士大夫恶之长沙兵乱陆孟俊怒曰杨氏怙宠灭义为国人所患久矣于是族灭杨氏舒当作衡】杨氏有女美献于希崇令坤入掦州希崇以杨氏遗令坤令坤嬖之【遗唯季翻嬖卑义翻又必计翻爱也幸也】既获孟俊将械送帝所杨氏在帘下忽抚膺恸哭令坤惊问之对曰孟俊昔在潭州杀妾家二百口今日见之请复其寃令坤乃杀之【史言人不可妄杀虽女子亦能复讐】　唐齐王景达将兵二万自歩济江距六合二十余里设栅不进诸将欲击之太祖皇帝曰彼设栅自固惧我也今吾众不满二千若往击之则彼见吾众寡矣不如俟其来而击之破之必矣居数日唐出兵趣六合【趣七喻翻】太祖皇帝奋击大破之杀获近五千人【近其靳翻】余众尚万余争舟走度江溺死者甚众于是唐之精卒尽矣是战也士卒有不致力者太祖皇帝阳为督战以劔斫其皮笠明日徧阅其皮笠有劒迹者数十人皆斩之由是部兵莫敢不尽死先是唐主闻掦州失守命四旁发兵取之【先悉荐翻】己卯韩令坤奏败掦州兵万余人于湾头堰【九域志掦州江都县有湾头镇在今掦州城北十五里败补迈翻】获涟州刺史秦进崇【唐葢置涟州于涟水县九域志涟水西南至楚州六十里】张永徳奏败泗州万余人于曲溪堰【曲溪在盱眙县西南十里按招信图经曲溪堰亦谓之新河堰】　丙戌以宣徽南院使向训为淮南节度使兼防江招讨使涡口奏新作浮梁成丁亥帝自濠州如涡口【涡口涡水入淮之口郡县志涡口城东南至濠州九十里涡音戈】帝鋭于进取欲自至掦州范质等以兵疲食少泣谏而止又尝怒翰林学士窦仪欲杀之范质入救之帝望见识其意即起避之质趋前伏地叩头谏曰仪罪不至死臣为宰相致陛下枉杀近臣罪皆在臣继之以泣帝意解乃释之　北汉神武帝于交城北山【隋分晋阳县置交城县取县西北古交城为名初治交山唐天授元年移治却波村九域志在阳曲县西南一百里宋白曰大通监本古交城之地管东西二冶烹鐡务东冶在绵上县西冶在交城县北山】庙号世祖　五月丙辰朔以涡口为镇淮军　丙申唐永安节度使陈诲败福州兵于南台江【今福州南九里有钓龙台山临江南台江当即是此地薛史地理志福州福唐县晋天福初改为南台县葢以江名县也后复旧】俘斩千余级唐主更命永安曰忠义军【晋开运二年唐克建州置永安军更工衡翻】诲徳诚之父也　戊戌帝留侍卫亲军都指挥使李重进等围夀州自涡口北归乙卯至大梁【自涡口至大梁七百四十里】　六月壬申赦淮南诸州系囚除李氏非理赋役事有不便于民者委长吏以闻【长知两翻】　侍卫步军都指挥使彰信节度使李继勲营于夀州城南唐刘仁赡伺继勲无备【伺相吏翻】出兵击之杀士卒数百人焚其攻具　唐驾部员外郎朱元因奏事论用兵方略唐主以为能命将兵复江北诸州【将即亮翻下同】秋七月辛卯朔以周行逢为武平节度使制置武安静江等军事行逢既兼总湖湘乃矫前人之留心民事悉除马氏横赋【横戸孟翻下骄横同马氏自希范以来始加赋于境内】贪吏猾民为民害者皆去之【去羌吕翻】择亷平吏为刺史县令朗州民夷杂居刘言王逵旧将多骄横行逢壹以法治之无所寛假众怨怼且惧【治直之翻怼直类翻】有大将与其党十余人谋作乱行逢知之大会诸将于座中擒之数曰吾恶衣粝食充实府库正为汝曹【数所具翻责数也粝卢达翻为于伪翻】何负而反今日之会与汝诀也立挝杀之座上股栗行逢曰诸君无罪皆宜自安乐饮而罢【挝则翻乐音洛】行逢多计数善发隐伏将卒有谋乱及叛亡者行逢必先觉擒杀之所部凛然然性猜忍常散遣人密诇诸州事【诇古永翻又翾正翻】其之邵州者无事可复命但言刺史刘光委多宴饮行逢曰光委数聚饮【数所角翻】欲谋我邪即召还杀之亲卫指挥使衡州刺史张文表恐获罪求归治所【求解兵柄归衡州也】行逢许之文表嵗时馈献甚厚及谨事左右由是得免【其后行逢临卒谓其子保权曰吾起陇畆为团兵同时十人皆诛张文表独存是时王逵张仿何敬真朱全琇潘叔嗣皆已死唯蒲公益宇文琼彭万和与文表史不言其有它此三人者必又相继为行逢所杀而文表独免也行逢死则文表叛矣】行逢妻郧国夫人邓氏【郧音云路振九国志作严氏】陋而刚决善治生【治直之翻】尝谏行逢用法太严人无亲附者行逢怒曰汝妇人何知邓氏不悦因请之村墅视田园遂不复归府舎【之往也墅承与翻复扶又翻府舎朗州府舎也】行逢屡遣人迎之不至一旦自帅僮仆来输税【帅读曰率输舂遇翻下同】行逢就见之曰吾为节度使夫人何自苦如此邓氏曰税官物也公为节度使不先输税何以率下且独不记为里正代人输税以免楚挞时邪行逢欲与之归不可【不肯归府舎也】曰公诛杀太过常恐一旦有变村墅易为逃匿耳【易以豉翻】行逢慙怒其僚属曰夫人言直公宜纳之行逢壻唐徳求补吏行逢曰汝才不堪为吏吾今私汝则可矣汝居官无状吾不敢以法贷汝则亲戚之恩絶矣与之耕牛农具而遣之行逢少时尝坐事黥辰州铜阬【少诗照翻黥具京翻唐文宗之世天下铜阬五十辰州不在其数辰州铜阬葢马氏所置也】或説行逢公面有文恐为朝廷使者所嗤【説式芮翻嗤丑之翻】请以药灭之行逢曰吾闻汉有黥布不害为英雄吾何耻焉【黥布事见八卷秦二世二年】自刘言王逵以来屡举兵将吏积功及所羁縻蛮夷检校官至三公者以千数【羁縻蛮夷谓溪峒诸蛮夷】前天策府学士徐仲雅自马希广之废杜门不出【马希广废事见二百八十九卷汉干祐二年】行逢慕之署节度判官仲雅曰行逢昔趋事我奈何为之幕吏辞疾不至行逢迫胁固召之面授文牒终辞不取行逢怒放之邵州既而召还防行逢生日诸道各遣使致贺行逢有矜色谓仲雅曰自吾兼镇三府【三府武平武安静江军府也】四邻亦畏我乎仲雅曰侍中境内【周行逢加侍中故徐仲雅称之】弥天太保徧地司空四邻那得不畏行逢复放之邵州【复扶又翻】竟不能屈有僧仁及为行逢所信任军府事皆预之亦加检校司空娶数妻出入导从如王公【从才用翻】　辛亥宣懿皇后符氏殂　唐将朱元取舒州刺史郭令图弃城走李平取蕲州唐主以元为舒州团练使平为蕲州刺史元又取和州【朱元李平皆李守贞所遣求救于唐者也事见二百八十八卷汉干祐元年】初唐人以茶盐强民而徴其粟帛谓之博徴【强其两翻博博易也言以茶盐博易而徴其粟帛】又兴营田于淮南民甚苦之及周师至争奉牛酒迎劳【劳力到翻】而将帅不之恤【帅所类翻】専事俘掠视民如土芥民皆失望相聚山泽立堡壁自固操农器为兵【操七刀翻】积纸为甲时人谓之臼甲军周兵讨之屡为所败【败补迈翻】先所得唐诸州多复为唐有唐之援兵营于紫金山【紫金山在夀春南或云即八公山】与夀春城中烽火相应淮南节度使向训奏请以广陵之兵并力攻夀春俟克城更图进取诏许之训封府库以授扬州主者命扬州牙将分部按行城中秋毫不犯【分扶问翻行下孟翻】扬州民感悦军还或负糗糒以送之【糗去久翻熬米麦为之糒平秘翻干饭也】滁州守将亦弃城去皆引兵趣夀春唐诸将请据险以邀周师宋齐丘曰如此则怨益深乃命诸将各自保守毋得擅出击周兵由是夀春之围益急　齐王景达军于濠州遥为夀州声援军政皆出于陈觉景达署纸尾而已拥兵五万无决战意【呜呼比年襄阳之防得非援兵不进之罪】将吏畏觉无敢言者　八月戊辰端明殿学士王朴司天少监王处讷撰显徳钦天厯上之【初王处讷私造明厯于家因唐世所行崇厯而明之也帝以王朴通于厯数乃诏朴撰定以步日步月步星步发敛为四篇合为厯经并着显徳三年七政细行厯一卷以为钦天厯】诏自来嵗行之　殿前都指挥使义成节度使张永徳屯下蔡唐将林仁肇以水陆军援夀春永徳与之战仁肇以船实薪刍因风纵火欲焚下蔡浮梁俄而风回唐兵败退永徳为鐡绠千余尺【绠若杏翻】距浮梁十余步横絶淮流系以巨木由是唐兵不能近【近其靳翻】　九月丙午以端明殿学士左散骑常侍权知开封府事王朴为户部侍郎充枢密副使　冬十月癸酉李重进奏唐人冦盛唐鐡骑都指挥使王彦升等击破之斩首三千余级彦升蜀人也　丙子上谓侍臣近朝徴敛谷帛多不俟收获纺绩之毕【侍臣之下有曰字文意乃足近朝犹言近代也朝直遥翻下同】乃诏三司自今夏税以六月秋税以十月起徴【五代会要曰二税起徴皆以月一日】民间便之　山南东道节度使守太尉兼中书令安审琦镇襄州十余年【汉天福十二年安审琦镇襄阳至是十年矣】至是入朝除守太师遣还镇既行上问宰相卿曹送之乎对曰送至城南审琦深感圣恩【五代以来方镇入朝者或留不遣或易置之今加官遣还镇故感恩】上曰近朝多不以诚信待诸侯诸侯虽有欲効忠节者其道无由王者但能毋失其信何患诸侯不归心哉　壬午张永徳奏败唐兵于下蔡【败补迈翻】是时唐复以水军攻永徳【复扶又翻】永徳夜令善游者没其船下縻以铁锁纵兵击之船不得进退溺死者甚众永徳解金带以赏善游者　甲申以太祖皇帝为定国节度使兼殿前都指挥使【定国军即同州匡国军也太祖登极避御名始改为定国军史亦因以后所改军号书之】太祖皇帝表渭州军事判官赵普为节度推官张永徳与李重进不相悦永徳密表重进有二心帝不之信时二将各拥重兵众心忧恐重进一日单骑诣永徳营【李重进时在夀州城下张永徳营下蔡】从容宴饮谓永徳曰吾与公幸以肺腑俱为将帅【从千容翻下同李重进太祖之甥张永徳太祖之婿故云然】奚相疑若此之深邪永徳意乃解众心亦安唐主闻之以蜡丸遗重进诱以厚利其书皆谤毁及反间之语【遗唯季翻诱以乆翻间古苋翻】重进奏之初唐使者孙晟钟谟从帝至大梁帝待之甚厚每朝会班于中书省官之后时召见饮以醇酒【饮于鸩翻】问以唐事晟但言唐主畏陛下神武事陛下无二心及得唐蜡书帝大怒召晟责以所对不实晟正色抗辞请死而已问以唐虚实黙不对十一月乙巳帝命都承防曹翰送晟于右军廵院【侍卫亲军分左右军各有廵院以鞫系囚】更以帝意问之翰与之饮酒数行从容问之晟终不言翰乃谓曰有敇赐相公死【以唐所授官称之】晟神色怡然索袍笏整衣冠南向拜曰臣谨以死报国乃就刑【索山客翻孙晟可谓尽节于所事矣】并从者百余人皆杀之【从才用翻】贬钟谟耀州司马既而帝怜晟忠节悔杀之召谟拜卫尉少卿　帝召华山隐士真源陈抟【真源汉古县隋为谷阳县唐髙宗干封元年以老子所生之地改为真源县载初元年改为仙源县神龙元年复曰真源属亳州宋大中祥符七年改曰卫真县九域志在州西六十里抟徒九翻】　问以飞升黄白之术【飞升者谓羽化而升仙黄白者谓炼白金为黄金】对曰陛下为天子当以治天下为务安用此为戊申遣还山诏州县长吏常存问之【治直之翻长知两翻】　十二月壬申以张永徳为殿前都防检【后唐以来车驾行幸及出征则置大内都防检之官后周选骁勇之士充殿前诸班始置殿前都防检于都指挥使之上自宋太祖皇帝以殿前都防检登极是后不复除授】　分命中使发陈蔡宋亳颍兖曹单等州丁夫城下蔡【单音善】　是嵗唐主诏淮南营田害民尤甚者罢之遣兵部郎中陈处尧持重币浮海诣契丹乞兵【处昌吕翻　考异曰十国纪年作兵部郎中叚处常今从晋阳闻见録】契丹不能为之出兵【为于伪翻】而留处尧不遣处尧刚直有口辩久之忿怼数面责契丹主【怼直类翻数所角翻】契丹主亦不之罪也蜀陵荣州獠反【宋白曰晋太元中益州刺史毛璩置西城戍于汉武阳县之东境周闵帝】
