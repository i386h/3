<!-- { "loadSidebar": true } -->
　　【簿书擕妻子潜蒜山下手书召宗臣敬业初与宗臣木契为约时亡其契宗臣疑而不赴或云宗臣已归顺敬业入海欲奔东夷至五陵界阻风伪将王那相斩之来降余党赴水死今从实録唐统纪】余党唐之奇魏思温皆捕得传首神都扬润楚三州平
　　陈岳论曰敬业茍能用魏思温之策直指河洛专以匡复为事纵军败身戮亦忠义在焉而妄希金陵王气是真为叛逆不败何待
　　敬业之起也使敬猷将兵五千循江西上【将即亮翻上时掌翻】略地和州前文馆学士歴阳髙子贡帅乡里数百人拒之敬猷不能西以功拜朝散大夫成均助教【歴阳县汉属九江郡晋置歴阳郡暨至北齐与梁通和置和州隋唐因之后改国子监为成均监按唐六典文馆以五品以上为学士国子助教则从六品上耳掌佐博士分经以教授朝散大夫从五品下帅读曰率朝直遥翻散悉亶翻】丁卯郭待举罢为左庶子以鸾台侍郎韦方质为鳯
　　阁侍郎同平章事方质云起之孙也【韦云起仕隋唐之间】　十二月刘景先又贬吉州贠外长史郭待举贬岳州刺史【岳州京师东南二千二百三十七里至东都一千八百一十六里】初裴炎下狱单于道安抚大使左武卫大将军程务挺密表申理由是忤防【下遐嫁翻单音蝉使疏吏翻忤五故翻】务挺素与唐之奇杜求仁善或譛之曰务挺与裴炎徐敬业通谋癸卯遣左鹰将军裴绍业即军中斩之　【考异曰唐统纪曰既而太后震怒召羣臣谓曰朕于天下无负羣臣皆知之乎羣臣曰唯太后曰朕事先帝二十余年忧天下至矣公卿富贵皆朕与之天下安乐朕长飬之及先帝弃羣臣以天下托顾于朕不爱身而爱百姓今为戎首皆出于将相羣臣何负朕之深也且卿軰有受遗老臣倔彊难制过裴炎者乎有将门贵种能纠合亡命过徐敬业者乎有握兵宿将攻战必胜过程务挺者乎此三人者人望也不利于朕朕能戮之卿等有能过此三者当即为之不然须革心事朕无为天下笑羣臣顿首不敢仰视曰唯太后所使恐武后亦不至轻浅如此今不取】籍没其家突厥闻务挺死所在宴饮相庆又为务挺立祠【为于伪翻】每出师必祷之太后以夏州都督王方翼与务挺连职素相亲善且废后近属征下狱【夏户雅翻下遐嫁翻】流崖州而死【旧志崖州至京师七千四百六十里至东都六千三百里】
　　垂拱元年春正月丁未朔赦天下改元　太后以徐思文为忠特免缘坐拜司仆少卿【縁坐者縁亲党而坐罪也光宅改太仆为司仆】谓曰敬业改卿姓武朕今不复夺也【复扶又翻　考异曰实録云思文表请改姓武许之葢太后有此言思文因请之也今从唐纪】　庚戍以骞味道守内史【内史中书令】　戊辰文昌左相同鳯阁鸾台三品乐城文献公刘仁轨薨【文昌左相即尚书左仆射】　二月癸未制朝堂所置登闻鼓及肺石【登闻鼓在西朝堂肺石在东朝堂朝直遥翻】不须防守有挝鼓立石者令御史受状以闻【挝则翻】　乙巳以春官尚书武承嗣秋官尚书裴居道【光宅以礼部为春官刑部为秋官尚辰羊翻嗣祥吏翻】右肃政大夫韦思谦【右肃政大夫右御史大夫】并同鳯阁鸾台三品突厥那史那骨笃禄等数冦边以左玉钤卫中郎将淳于处平为阳曲道行军摠管击之【厥九勿翻数所角翻钤其廉翻将即亮翻处昌吕翻阳曲县自汉以来属太原郡隋恶其名改曰阳直武德三年分置汾阳县七年省阳直县改汾阳为阳曲县仍移治阳直】　正谏大夫同平章事沈君谅罢　三月正谏大夫同平章事崔詧罢　丙辰迁庐陵王于房州【旧志房州京师南一千一百九十五里至东都一千一百八十五里杜佑曰房州古麇庸二国之地春秋楚子败麇师于房渚即此曹魏为新城郡竹山县则古庸国秦汉之上庸县也】　辛酉武承嗣罢辛未颁垂拱格　朝士有左迁诣宰相自诉者内史骞味道曰此太后处分【朝直遥翻处昌吕翻分扶问翻】同中书门下三品刘祎之曰縁坐改官由臣下奏请太后闻之夏四月丙子贬味道为青州刺史加祎之太中大夫【太中大夫从四品上刘祎之本职豫王府司马王府司马从四品下】谓侍臣曰君臣同体岂得归恶于君引善自取乎　癸未突厥冦代州淳于处平引兵救之至忻州为突厥所败【败补迈翻】死者五千余人　丙午以裴居道为内史纳言王德真流象州【象州至京师四千九百八十九里】己酉以冬官尚书苏良嗣为纳言【光宅改工部为冬官】　壬戌
　　制内外九品以上及百姓咸令自举【令有才者咸得自言以求进用令力丁翻】　壬申韦方质同鳯阁鸾台三品　六月天官尚书韦待价同鳯阁鸾台三品【光宅改吏部为天官】待价万石之兄也同罗仆固等诸部叛遣左豹韬卫将军刘敬同发河
　　西骑士出居延海以讨之【甘州删丹县北渡张掖河西北行出合黎山峡口傍河东壖屈曲东北行千里有宁冦军军东北有居延海骑奇寄翻】同罗仆固等皆败散敇侨置安北都防府于同城以纳降者【同城即删丹之同城守捉天寳二载改为宁冦军降戸江翻】　秋七月己酉以文昌左丞魏同为鸾台侍郎同鳯阁鸾台三品【文昌左丞即尚书左丞】　诏自今祀天地髙祖太宗髙宗皆配坐【坐徂卧翻】用鳯阁舍人元万顷等之议也　九月丁卯广州都督王果讨反獠平之【獠鲁皓翻】冬十一月癸卯命天官尚书韦待价为燕然道行军
　　大摠管以讨吐蕃【燕因肩翻吐从暾入声】初西突厥兴防亡继往絶可汗既死十姓无主部落多散亡太后乃擢兴防亡之子左豹韬卫翊府中郎将元庆【唐诸卫皆有翊府中郎将郎将将即亮翻】为左玉钤卫将军兼昆陵都防袭兴昔亡可汗押五咄陆部落【钤其廉翻可从刋入声汗音寒咄当没翻】　麟台正字射洪陈子昂【光宅改秘书省为麟台正字正九品下掌刋正文字射洪县属梓州汉郪县地后魏分置射江县以娄缕滩东六里有射江西魏讹为射洪】上疏以为朝廷遣使廵察四方不可任非其人【上时掌翻使疏吏翻下同】及刺史县令不可不择比年百姓疲于军旅不可不安【比毗至翻】其略曰夫使不择人则黜陟不明刑罚不中【夫音扶中竹仲翻】朋党者进贞直者退徒使百姓修饰道路送往迎来无所益也谚曰欲知其人观其所使不可不慎也又曰宰相陛下之腹心刺史县令陛下之手足未有无腹心手足而能独理者也又曰天下有危机祸福因之而生机静则有福机动则有祸百姓是也百姓安则乐其生【乐音洛】不安则轻其死轻其死则无所不至祅逆乘衅天下乱矣【祅于乔翻】又曰隋帝不知天下有危机而信贪佞之臣冀収夷狄之利卒以灭亡【卒子恤翻】其为殷鉴岂不大哉　太后修故白马寺以僧懐义为寺主【姚思廉曰汉明帝时西域以白马负佛经送洛因立白马寺魏収曰汉立白马寺于洛城雍闗西按此故洛城也唐之洛城乃隋所迁】懐义鄠人【鄠音户】本姓冯名小寳卖药洛阳市因千金公主以进【千金公主髙祖女】得幸于太后太后欲令出入禁中乃度为僧名懐义又以其家寒微令与驸马都尉薛绍合族命绍以季父事之【薛绍尚后女太平公主】出入乗御马宦者十余人侍从【从才用翻】士民遇之者皆奔避有近之者【近其靳翻】辄檛其首流血【檛其翻】委之而去任其生死见道士则极意之仍髠其发而去朝贵皆匍匐礼谒【敺乌口翻朝直遥翻匍薄乎翻匐蒲比翻】武承嗣武三思皆执僮仆之礼以事之为之执辔【为于伪翻】懐义视之若无人多聚无頼少年度为僧纵横犯法【少诗照翻横下孟翻】人莫敢言右台御史冯思勗屡以法绳之【右台右肃政台也】懐义遇思朂于途令从者之几死【几居依翻】
　　二年春正月太后下诏复政于皇帝睿宗知太后非诚心奉表固让太后复临朝称制【复扶又翻朝直遥翻】辛酉赦天下二月辛未朔日有食之　右卫大将军李孝逸既克
