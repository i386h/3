<!-- { "loadSidebar": true } -->
　　元康元年春正月乙酉朔改元永平【永平杨骏执政所改元也骏诛改元元康】　初贾后之为太子妃也尝以妬手杀数人又以防掷孕妾子随刃墯【孕以证翻】武帝大怒脩金墉城将废之荀朂冯紞杨珧【紞丁感翻珧余招翻】及充华赵粲共营救之曰贾妃年少妬者妇人常情长自当差【少诗照翻长知两翻差楚懈翻】杨后曰贾公闾有大勲于社稷【贾充字公闾晋之代魏充力居多】妃亲其女正复妬忌岂可遽忘其先德邪【复扶目翻】妃由是得不废后数诫厉妃【数所角翻】妃不知后之助已返以后为搆已于武帝更恨之及帝即位贾后不肯以妇道事太后又欲干预政事而为太傅骏所抑殿中中郎渤海孟观李肇皆骏所不礼也【晋制二卫置殿中将军中郎校尉司马观如字】隂构骏云将危社稷黄门董猛素给事东宫为寺人监【寺人监主东宫诸阉陆德明曰寺如字又音侍】贾后宻使猛与观肇谋诛骏废太后又使肇报汝南王亮使举兵讨骏亮不可肇报都督荆州诸军事楚王玮玮欣然许之乃求入朝骏素惮玮勇鋭欲召之而未敢因其求朝遂听之二月癸酉玮及都督扬州诸军事淮南王允来朝【朝直遥翻】三月辛卯孟观李肇启帝夜作诏诬骏谋反中外戒严遣使奉诏废骏以矦就第【骏封临晋矦】命东安公繇帅殿中四百人讨骏【帅读曰率】楚王玮屯司马门以淮南相刘颂为三公尚书【汉成帝置三公尚书主断狱光武以三公曹主嵗尽考课诸州郡事】屯卫殿中叚广跪言于帝曰杨骏孤公无子岂有反理愿陛下审之【广骏甥也使为近侍以防左右间已然终无益也】帝不答时骏居曹爽故府在武库南闻内有变召众官议之太傅主簿朱振説骏曰今内有变其趣可知必是阉竖为贾后设谋不利于公宐烧云龙门以胁之索造事者首开万春门【云龙门洛阳宫城正南门万春门东门也説输芮翻为于伪翻索山客翻】引东宫及外营兵拥皇太子入宫取奸人殿内震惧必斩送之不然无以免难【难乃旦翻】骏素怯懦不决乃曰云龙门魏明帝所造功费甚大奈何烧之侍中傅祗白骏请与尚书武茂入宫观察事埶因谓羣僚曰宫中不宐空遂揖而下阶众皆走茂犹坐祗顾曰君非天子臣邪今内外隔絶不知国家所在【国家谓天子也自东汉以来皆然】何得安坐茂乃惊起骏党左军将军刘豫陈兵在门遇右军将军裴頠【魏有左军武帝又置前军右军泰始八年又置后军是为四军頠鱼毁翻】问太傅所在頠绐之曰【绐徒亥翻】向于西掖门遇公乗素车从二人西出矣豫曰吾何之頠曰宐至廷尉预从頠言遂委而去【委兵而去也】寻诏頠代豫领左军将军屯万春门頠秀之子也【裴秀见七十八卷魏元帝咸熙元年】皇太后题帛为书射之城外【射而亦翻下同】曰救太傅者有赏贾后因宣言太后同反寻而殿中兵出烧骏府又令弩手于阁上临骏府而射之骏兵皆不得出骏逃于马厩就杀之孟观等遂收骏弟珧济张劭李斌段广刘预武茂及散骑常侍杨邈中书令蒋俊东夷校尉文鸯皆夷三族死者数千人珧临刑告东安公繇曰表在石函【珧表见八十卷武帝咸宁三年作石函藏之宗庙挚虞云庙主藏于户之外西墉之中有石函名曰宗祏函中笥以盛主】可问张华众谓宐依钟毓例为之申理【钟毓例见七十八卷魏元帝咸熈元年为于伪翻】繇不听而贾氏族党趣使行刑【趣读曰促】珧号呌不已【号户刀翻】刑者以刀破其头繇诸葛诞之外孙也故忌文鸯以为骏党而诛之【诸葛诞文鸯事见七十七卷魏高贵乡公甘露三年】是夜诛赏皆自繇出威振内外王戎谓繇曰大事之后宐深逺权埶繇不从【逺丁愿翻】壬辰赦天下改元【改元元康】贾后矫诏使后军将军荀悝送太后于永宁宫【魏建永宁宫太后居之悝苦回翻】特全太后母高都君庞氏之命听就太后居【庞皮江翻】寻复讽羣公有司奏曰皇太后隂渐奸谋【履霜者坚冰之渐言隂始凝而至于坚冰也此诬杨太后以为与骏为奸谋非一日之积也复扶又翻下可复司复同渐如字】图危社稷飞箭系书要募将士【要读曰邀将即亮翻】同恶相济自絶于天鲁矦絶文姜春秋所许【文姜鲁桓公之夫人也齐襄公杀桓公文姜与焉鲁庄公既立夫人孙于齐谷梁传曰不言氏姓贬之也人之于天也以道受命于人也以言受命不若于道者天絶之也不若于人者人絶之也】盖奉祖宗任至公于天下陛下虽怀无已之情臣下不敢奉诏诏曰此大事更详之有司又奏宐废太后曰峻阳庶人【武帝陵曰峻阳】中书监张华议太后非得罪于先帝今党其所亲为不母于圣世宐依汉废赵太后为孝成后故事【事见三十五卷汉哀帝元寿元年】贬皇太后之号还称武皇后居异宫以全始终之恩左仆射荀恺与太子少师下邳王晃等议曰皇太后谋危社稷不可复配先帝宐贬尊号废诣金墉城于是有司奏从晃等议废太后为庶人诏可又奏杨骏造乱家属应诛诏原其妻厐命以尉太后之心今太后废为庶人请以厐付廷尉行刑诏不许有司复固请乃从之庞临刑太后抱持号呌截髪稽颡上表诣贾后称妾请全母命不见省【号户刀翻稽音启省悉景翻】董养游太学【董养浚仪隐者也】升堂叹曰朝廷建斯堂将以何为乎【言庠序所以申孝弟之义今灭母子之大伦则建学果何为也】每览国家赦书谋反大逆皆赦至于杀祖父母父母不赦者以为王法所不容故也奈何公卿处议文饰礼典乃至此乎【处昌吕翻】天人之理既灭大乱将作矣【养后与妻荷担入蜀不知所终】有司收骏官属欲诛之侍中傅祗启曰昔鲁芝为曹爽司马斩关赴爽【事见七十五卷魏邵陵厉公嘉平元年】宣帝用为青州刺史骏之僚佐不可悉加罪诏赦之壬寅徴汝南王亮为太宰与太保卫瓘皆録尚书事辅政以秦王柬为大将军东平王楙为抚军大将军楚王玮为卫将军领北军中候下邳王晃为尚书令东安公繇为尚书左仆射进爵为王楙望之子也封董猛为武安矦三兄皆为亭矦亮欲取悦众心论诛杨骏之功督将矦者千八十一人【将即亮翻】御史中丞傅咸遗亮书曰今封赏熏赫震动天地自古以来未之有也无功而获赏则人莫不乐国之有祸是祸原无穷也【滥赏所以开觊幸之心其祸诚如此遗于季翻乐音洛】凡作此者由东安公人谓殿下既至当有以正之正之以道众亦何怒众之所怒者在于不平耳而今皆更倍论【言亮论功行赏又倍于东安公之时也】莫不失望亮颇专权埶咸复谏曰杨骏有震主之威委任亲戚此天下所以諠哗今之处重宐反此失静黙頥神有大得失乃维持之自非大事一皆抑遣比过尊门冠盖车马填塞街衢此之翕习既宐弭息【翕众也合也习重也因也仍也言众人翕合相因而至也复扶又翻处昌吕翻比毗至翻塞悉则翻】又夏矦长容无功而暴擢为少府论者谓长容公之姻家【夏矦骏字长容壻家女之所因故曰姻郑曰壻父曰姻夏户雅翻】故至于此流闻四方非所以为益也亮皆不从贾后族兄车骑司马模从舅右卫将军郭彰【晋文帝置中卫及卫将军武帝受命分为左右卫将军从才用翻】女弟之子贾谧【贾后女弟贾午适韩寿生谧贾充无后以谧为后】与楚王玮东安王繇并预国政贾后暴戾日甚繇宻谋废后贾氏惮之繇兄东武公澹素恶繇【恶乌路翻】屡譛之于太宰亮曰繇专行诛赏欲擅朝政庚戍诏免繇官又坐有悖言废徙带方【带方县汉属乐浪郡公孙度置带方郡杜佑曰建安中公孙康分屯有有盐县以南荒地置带方郡】于是贾谧郭彰权埶愈盛宾客盈门谧虽骄奢而好学喜延士大夫【好呼到翻喜许记翻】郭彰石崇陆机机弟云和郁及荥阳潘岳【武帝泰始二年分河南置荥阳郡】清河崔基【齐大夫崔氏之后】勃海欧阳建【姓谱越王句践之后封于乌程欧阳子孙因以为氏】兰陵缪徴【是年分东海置兰陵郡】京兆杜斌摰虞【按毛诗传挚国出于任姓子孙以国为氏】琅邪诸葛诠【诠且縁翻】宏农王粹襄城杜育【武帝泰始二年分汝南置襄城郡】南阳邹捷齐国左思沛国刘瓌周恢安平牵秀颍川陈聄高阳许猛【泰始元年分河问涿郡置高阳国瓌姑回翻眕止忍翻】彭城刘讷中山刘舆舆弟琨皆附于谧号曰二十四友郁峤之弟也崇与岳尤謟事谧每候谧及广城君郭槐出皆降车路左望尘而拜太宰亮太保瓘以楚王玮刚愎好杀恶之【愎蒲逼翻好呼到翻】
