<!-- { "loadSidebar": true } -->
　　四年春复置闗用传出入【应劭曰文帝十三年除闗无用传至此复用传以七国新反备非常传张恋翻】　夏四月己巳立子荣为皇太子彻为胶东王　六月赦天下　秋七月临江王阏薨　冬十月戊戌晦【月末为晦】日有食之【李心传曰汉景帝四年中四年皆以冬十月日食今通鉴书于夏秋之后盖编辑者自志中摘出不思汉初以十月为嵗首故误系之嵗末耳余按此误刘贡父已言之通鉴盖承用汉书本纪也】　初吴楚七国反吴使者至淮南淮南王欲发兵应之其相曰王必欲应吴臣愿为将王乃属之【将即亮翻下同属之欲翻委也言以兵事委之】相已将兵因城守不听王而为汉【守式又翻为于伪翻】汉亦使曲城侯将兵救淮南【晋灼曰曲城矦功臣表虫达也师古曰晋説非此虫达之子耳名捷达已先薨也班志曲城县属东莱郡】以故得完吴使者至庐江庐江王不应而往来使越【使疏吏翻】至衡山衡山王坚守无二心及吴楚已破衡山王入朝上以为贞信劳苦之曰【劳来到翻】南方卑湿徙王王于济北以褒之【王于之王于况翻】庐江王以边越数使使相交【师古曰边越者边界与越相接据班志庐江故淮南文帝别为国庐江水出陵阳东南而北入于江陵阳县属丹阳郡文帝初分淮南为庐江国在江南若班志之庐江郡则其地尽在江北矣数所角翻】徙为衡山王王江北【衡山王都六其地在江北】五年春正月作阳陵邑【班志阳陵县属冯翊本弋阳县索隐曰帝豫作夀陵于此因更县名在长安东北四十五里】夏募民徙阳陵赐钱二十万　遣公主嫁匈奴单于　徙广川王彭祖为赵王　济北贞王勃薨【諡法清白守节曰贞】
　　六年冬十二月雷霖【雨三日以往为霖】　初上为太子薄太后以薄氏女为妃及即位为皇后无宠秋九月皇后薄氏废　楚文王礼薨　初燕王臧荼有孙女曰臧儿嫁为槐里王仲妻生男信与两女而仲死【班志槐里县属扶风秦之废丘也髙祖二年更名】更嫁长陵田氏【更工衡翻】生男蚡胜【蚡扶粉翻】文帝时臧儿长女为金王孙妇生女俗【长知两翻下同】臧儿卜筮之曰两女皆当贵臧儿乃夺金氏妇金氏怒不肯予决【予读曰与决别也言不肯与别师古曰决絶也】内之太子宫生男彻彻方在身【身与娠同师古曰汉史多以娠为任身字】时王夫人梦日入其懐及帝即位长男荣为太子其母栗姬齐人也长公主嫖欲以女嫁太子【长知两翻嫖文帝女景帝之姊师古曰年最长故谓之长公主余谓帝女称公主帝之姊妹称长公主嫖降堂邑矦陈午生女是为武帝陈皇后嫖匹昭翻】栗姬以后宫诸美人皆因长公主见帝故怒而不许长公主欲予王夫人男彻【予读曰与】王夫人许之由是长公主日谗栗姬而誉王夫人之美【誉音余】帝亦自贤之又有曩者所梦日符【王夫人之震武帝也梦日入其懐所谓符也】计未有所定王夫人知帝嗛栗姬【嗛乎监翻口有所衔也康曰恨也史记曰帝尝体不安属诸子为王者于栗姬曰善视之栗姬怒不肯应言不逊帝恚心嗛之而未发也】因怒未解隂使人趣大行【晋灼曰礼有大行人小行人主諡官臣瓒曰大行是官名掌九仪之制以賔诸侯者师古曰大行令本名行人典客属官也后改曰大行令余按班表帝中六年改典客曰大行令武帝太初元年改大行令为大鸿胪更名行人为大行令意其有误不然则追书也原父曰史记文景事最畧汉书则颇有所録盖班氏博采他书成之故于景帝世谓典客为鸿胪行人为大行由他书即武帝时官记景帝世事班氏失于改革耳非表误也趣读曰促】请立栗姬为皇后帝怒曰是而所宜言邪【而汝也】遂按诛大行
　　七年冬十一月己酉废太子荣为临江王太子太傅窦婴力争不能得乃谢病免栗姬恚恨而死　庚寅晦日有食之　二月丞相陶青免乙巳太尉周亚夫为丞相罢太尉官　夏四月乙巳立皇后王氏　丁巳立胶东王彻为皇太子　是嵗以太仆刘舍为御史大夫【刘舍髙祖功臣桃安侯刘襄之子襄本项氏亲赐姓】济南太守郅都为中尉【济南王辟光反国除为郡郅之日翻风俗通郅商时侯国后以为氏】始都为中郎将敢直谏尝从入上林贾姬如厠【贾姬即贾夫人生赵王彭祖中山王胜】野彘卒来入厠【卒读曰猝】上目都都不行上欲自持兵救贾姬都伏上前曰亡一姬复一姬进【复扶又翻】天下所少宁贾姬等乎陛下纵自轻奈宗庙太后何上乃还彘亦去太后闻之赐都金百斤由此重都都为人勇悍公防不发私书问遗无所受【悍下罕翻遗于季翻】请谒无所听及为中尉先严酷【先悉荐翻】行法不避贵戚列侯宗室见都侧目而视号曰苍鹰【师古曰言其鸷击之甚】
　　中元年夏四月乙巳赦天下　地震衡山原都雹大者尺八寸【原都地名盖属衡山国雨王遇翻】
　　二年春二月匈奴入燕【燕因肩翻】　三月临江王荣坐侵太宗庙壖垣为宫徴诣中尉府对簿【帝即位之初令天下郡国各立太祖太宗之庙故临江王国亦有之壖与堧同而縁翻师古曰簿者狱辞之文书簿步户翻】临江王欲得刀笔为书谢上【师古曰刀所以削治书也古者著书于简牍故必用刀焉】而中尉郅都禁吏不予魏其矦使人间与临江王【伺间隙而与之也魏其矦窦婴班志魏其矦国属琅邪郡予读曰与间古苋翻】临江王既为书谢上因自杀窦太后闻之怒后竟以危法中都而杀之【师古曰谓构成其罪中竹仲翻考异曰史记本纪后二年正月郅将军击匈奴酷吏郅都死后宗室多犯法上乃召甯成为中尉成为中】
　　【尉在中六年则后二年所谓郅将军者非都也疑别一人汉书纪无郅将军事】　夏四月有星孛于西北【孛蒲内翻】　立皇子越为广川王寄为胶东王【广川王彭祖王赵故立越为王胶东王彻为太子故立寄为王】　秋九月甲戌晦日有食之　初梁孝王以至亲有功【梁王以母弟之亲又有破吴楚之功】得赐天子旌旗从千乗万骑出跸入警王宠信羊胜公孙诡以诡为中尉胜诡多竒邪计欲使王求为汉嗣栗太子之废也【太子荣栗姬之子故号栗太子】太后意欲以梁王为嗣尝因置酒谓帝曰安车大驾用梁王为寄帝跪席举身曰诺罢酒帝以访诸大臣大臣袁盎等曰不可昔宋宣公不立子而立弟以生祸乱五世不絶【宋宣公舍其子与夷而立穆公穆公又舍其子冯而立与夷其后冯卒与与夷争国见春秋传】小不忍害大义故春秋大居正【公羊传之言】由是太后议格遂不复言【格音阁止也】王又尝上书愿赐容车之地径至长乐宫自使梁国士众筑作甬道朝太后【甬余拱翻朝直遥翻】袁盎等皆建以为不可【建建议也】梁王由此怨袁盎及议臣乃与羊胜公孙诡谋隂使人刺杀袁盎及他议臣十余人【刺七亦翻】贼未得也于是天子意梁【意梁者以意测度知其为梁所为也】逐贼果梁所为上遣田叔吕季主往按梁事捕公孙诡羊胜诡胜匿王后宫使者十余辈至梁责二千石急梁相轩丘豹及内史韩安国以下举国大索【姓谱楚文王庶子食采于轩丘其后为氏索山客翻】月余弗得安国闻诡胜匿王所乃入见王而泣曰主辱者臣死大王无良臣故纷纷至此今胜诡不得请辞赐死王曰何至此安国泣数行下曰大王自度于皇帝孰与临江王亲王曰弗如也安国曰临江王适长太子【行户刚翻度徒洛翻适读曰嫡长知两翻】以一言过【师古曰景帝常属诸姬子栗姬言不逊由是废太子】废王临江用宫垣事卒自杀中尉府【王于况翻卒子恤翻下同】何者治天下终不用私乱公【治直之翻】今大王列在诸侯訹邪臣浮説【訹音戌诱也】犯上禁桡明法【桡奴敎翻】天子以太后故不忍致法于大王太后日夜涕泣幸大王自改大王终不觉寤有如太后宫车即晏驾大王尚谁攀乎语未卒王泣数行而下【卒子恤翻行户刚翻】谢安国曰吾今出胜诡王乃令胜诡皆自杀出之上由此怨望梁王梁王恐使邹阳入长安见皇后兄王信説曰【説式芮翻下同】长君弟得幸于上后宫莫及而长君行迹多不循道理者【长知两翻行下孟翻】今袁盎事即穷竟梁王伏诛太后无所发怒切齿侧目于贵臣窃为足下忧之【为于伪翻下精为同】长君曰为之奈何阳曰长君诚能请为上言之得毋竟梁事长君必固自结于太后太后厚徳长君入于骨髓而长君之弟幸于两宫【长君之弟谓皇后也如淳曰两宫太后宫及帝宫也】金城之固也【师古曰言其荣宠无极而不可壊故取喻于金城】昔者舜之弟象日以杀舜为事及舜立为天子封之于有卑【卑音鼻师古及栁宗元皆以为零陵之鼻亭即象所封】夫仁人之于兄弟无蔵怒无宿怨厚亲爱而已【用孟子语意】是以后世称之以是説天子徼幸梁事不奏长君曰诺乗间入言之【徼一遥翻间古苋翻】帝怒稍解是时太后忧梁事不食日夜泣不止帝亦患之防田叔等按梁事来还至霸昌廐【霸昌廐在长安东括地志在雍州万年县东北三十八里】取火悉烧梁之狱辞空手来见帝【见贤遍翻】帝曰梁有之乎叔对曰死罪有之上曰其事安在田叔曰上毋以梁事为问也上曰何也曰今梁王不伏诛是汉法不行也伏法而太后食不甘味卧不安席此忧在陛下也上大然之使叔等谒太后且曰梁王不知也造为之者独在幸臣羊胜公孙诡之属为之耳谨已伏诛死梁王无恙也【恙余亮翻】太后闻之立起坐餐气平复梁王因上书请朝【朝直遥翻】既至闗茅兰説王使乗布车从两骑入匿于长公主园【服防曰茅兰孝王大夫张晏曰布车降服自比丧人也长公主即馆陶长公主嫖】汉使使迎王王已入闗车骑尽居外不知王处太后泣曰帝果杀吾子帝忧恐于是梁王伏斧质于阙下谢罪太后帝大喜相泣复如故悉召王从官入闗【从才用翻】然帝益疏王不与同车辇矣【疏与疎同下同】帝以田叔为贤拜为鲁相【相鲁王余也】
　　三年冬十一月罢诸侯御史大夫官　夏四月地震旱禁酤酒【酤工护翻谓卖酒也】　三月丁巳立皇子乗为清河王【髙帝置清河郡于齐赵之间今以为王国】　秋九月蝗　有星孛于西北【孛蒲内翻】　戊戌晦日有食之　初上废栗太子周亚夫固争之不得上由此疏之而梁孝王每朝常与太后言条侯之短【梁王与条侯有隙见前三年】窦太后曰皇后兄王信可侯也帝让曰始南皮章武先帝不侯【南皮侯窦彭祖太后弟长君之子章武侯窦广国太后弟也班志南皮章武皆属勃海郡】及臣即位乃侯之信未得封也窦太后曰人生各以时行耳自窦长君在时竟不得侯死后其子彭祖顾得侯吾甚恨之帝趣侯信也【趣读曰促】帝曰请得与丞相议之上与丞相议亚夫曰髙皇帝约非刘氏不得王非有功不得侯今信虽皇后兄无功侯之非约也帝黙然而止其后匈奴王徐卢等六人降【降户江翻】帝欲侯之以劝后丞相亚夫曰彼背主降陛下【背蒲内翻】陛下侯之则何以责人臣不守节者乎帝曰丞相议不可用乃悉封徐卢等为列侯【徐卢容城侯赐栢侯陆疆遒侯仆防易侯范代范阳侯邯郸翕侯防师古音怛】亚夫因谢病九月戊戌亚夫免以御史大夫桃侯刘舍为丞相【索隐曰桃县属信都郡】
　　四年夏蝗　冬十月戊午日有食之
