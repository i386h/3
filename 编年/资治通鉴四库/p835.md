<!-- { "loadSidebar": true } -->
　　戊午郭行方击叛獠于洪雅二州大破之【厯考新旧志劒南有雅州无洪州或曰即睂州洪雅县二州二字衍隋开皇十三年以西魏嘉州洪雅镇置县宋白曰因洪雅川为名】俘男女五千口　夏四月丁卯突厥寇朔州庚午寇原州癸酉寇泾州　戊寅安州大都督李靖与突厥颉利可汗战于灵州之硖石自旦至申突厥乃退　太史令傅奕上疏【唐太史令从五品下掌观察天文稽定厯数凡日月星辰之变风云气色之异上时掌翻】请除佛法曰佛在西域言妖路逺【妖于骄翻】汉译胡书恣其假托使不忠不孝削发而揖君亲游手游食易服以逃租赋伪啓三涂谬张六道【释氏以地狱饿鬼畜生为三涂言人之为恶者必堕此也又添阿修罗天神地只为六道】恐愒愚夫【愒今人读如喝呼葛翻】诈欺庸品乃追懴既往之罪【懴楚鉴翻释氏以自陈悔过为懴】虚规将来之福布施万钱希万倍之报【施式防翻】持斋一日冀百日之粮遂使愚迷妄求功徳不惮科禁轻犯宪章有造为恶逆身坠刑网方乃狱中礼佛规免其罪且生死夀夭【夭于矫翻】由于自然刑徳威福闗之人主贫富贵贱功业所招而愚僧矫诈皆云由佛窃人主之权擅造化之力其为害政良可悲矣降自羲农至于有汉皆无佛法君明臣忠祚长年久汉明帝始立胡神西域桑门自传其法【事见四十五巻汉明帝永明八年】西晋以上国有严科不许中国之人辄行髠发之事洎于苻石羌胡乱华主庸臣佞政虐祚短梁武齐襄足为明镜【谓梁武帝饿死台城齐文襄为膳奴所弑也】今天下僧尼数盈十万翦刻缯防装束泥人竞为厌魅【尼女夷翻缯慈陵翻厌于琰翻魅音媚】迷惑万姓请令匹配即成十万余户产育男女十年长养一纪教训可以足兵【长知两翻】四海免蚕食之殃百姓知威福所在则妖惑之风自革淳朴之化还兴【妖于骄翻】窃见齐朝章仇子佗表言僧尼徒众糜损国家寺塔奢侈虚费金帛【沙门或曰桑门亦声相近总谓之僧皆胡言也僧译为和命众桑门为息心比丘为乞俗人之信凭道法者男曰优婆塞女曰优婆夷其为沙门者初修十诫曰沙弥而终于二百五十则具足成大僧佛弟子收奉舍利建宫宇谓为塔亦胡言犹宗庙也故世称塔庙】为诸僧附防宰相对朝谗毁【言对朝廷而肆谗毁也朝直遥翻佗徒何翻】诸尼依托妃主潜行谤讟子佗竟被囚絷刑于都市【被皮义翻】周武平齐制封其墓臣虽不敏窃慕其踪上诏百官议其事唯太仆卿张道源称奕言合理【古有太仆正汉九卿有太仆梁十二卿有太仆卿唐太仆卿掌邦国廏牧车舆之政令】萧瑀曰佛圣人也而奕非之非圣人者无法【引孝经之言瑀音禹】当治其罪【治直之翻】奕曰人之大伦莫如君父佛以世嫡而叛其父以匹夫而抗天子【释典谓佛以王太子出家故言以世嫡叛其父释氏之法不拜君亲故言以匹夫抗天子】萧瑀不生于空桑【昔有莘氏女采桑于伊川得婴儿于空桑中言其母孕于伊水之濵梦神告之曰臼水出而东走母明而视之臼水出焉告其隣居而走顾望其邑咸为水矣其母化为空桑子在其中莘女取而献之长有贤徳教以为尹是为伊尹】乃遵无父之教非孝者无亲瑀之谓矣【亦以孝经之言难瑀也】瑀不能对但合手曰地狱之设正为是人【释氏之説谓为善者则升天堂为恶者堕地狱为于伪翻】上亦恶沙门道士茍避征徭不守戒律皆如奕言又寺观隣接防邸溷杂屠沽【恶乌路翻观古玩翻下同】辛巳下诏命有司沙汰天下僧尼道士女冠其精勤练行者迁居大寺观给其衣食毋令阙乏【行下孟翻观古唤翻】庸猥麤秽者悉令罢道勒还乡里京师留寺三所观二所诸州各留一所余皆罢之傅奕性谨宻既职在占杜絶交游所奏灾异悉焚其藁人无知者　癸未突厥寇西防州【武徳二年以平凉郡之防宁镇置西防州厥九勿翻】　五月戊子防州胡成郎等杀长史叛归梁师都【防州当作庆州长知两翻】都督刘旻追斩之　壬辰党项寇廓州【廓州浇河郡古邯川之地党底朗翻】　戊戌突厥寇秦州　壬寅越州人卢南反杀刺史甯道明【此岭南之越州后改亷州】　丙午吐谷浑党项寇河州【吐从瞰入声谷音浴】　突厥寇兰州【兰州金城郡汉金城郡之枝阳县地以臯兰山名州】　丙辰遣平道将军柴绍将兵击胡【岐州道为平道军柴绍为将军绍将即亮翻】　六月丁巳太白经天【汉天文志曰太白经天天下革民更王永康注云谓出东入西出西入东也太白隂星出东当防东出西当伏西过午则经天晋灼云日阳也日出则星亡昼见午上为经天刘向五纪论曰太白少隂弱不得専行故以己未为界不得经天而行经天则昼见其占为兵丧为不臣为更王彊国弱小国彊】秦王世民既与太子建成齐王元吉有隙以洛阳形胜之地恐一朝有变欲出保之乃以行台工部尚书温大雅镇洛阳遣秦府车骑将军荥阳张亮将左右王保等千余人之洛阳【骑竒寄翻亮将即亮翻之往也】隂结纳山东豪杰以俟变多出金帛恣其所用元吉告亮谋不轨下吏考验【下遐嫁翻】亮终无言乃释之使还洛阳建成夜召世民饮酒而酖之世民暴心痛吐血数升【吐土故翻】淮安王神通扶之还西宫【西宫盖即义宫新书曰秦王居西宫之承干殿】上幸西宫问世民疾敕建成曰秦王素不能饮自今无得复夜饮【复扶又翻下可复不复事复能复同】因谓世民曰首建大谋削平海内皆汝之功吾欲立汝为嗣汝固辞【事见前嗣祥吏翻】且建成年长为嗣日久吾不忍夺也观汝兄弟似不相容同处京邑必有纷竞【长知两翻处昌吕翻】当遣汝还行台居洛阳自陜以东皆主之【秦王时领陜东道大行台陜失冉翻】仍命汝建天子旌旗如汉梁孝王故事【梁孝王事见汉景帝纪】世民涕泣辞以不欲逺离膝下【离力智翻】上曰天下一家东西两都道路甚迩【旧书地理志东都在西都之东八百五十里】吾思汝即往毋烦悲也将行建成元吉相与谋曰秦王若至洛阳有土地甲兵不可复制【复扶又翻】不如留之长安则一匹夫耳取之易矣乃宻令数人上封事言秦王左右闻往洛阳无不喜跃观其志趣恐不复来又遣近幸之臣以利害説上【易以豉翻上时掌翻説输芮翻】上意遂移事复中止建成元吉与后宫日夜谮诉世民于上【后宫即尹徳妃张偼妤等】上信之将罪世民陈叔达谏曰秦王有大功于天下不可黜也且性刚烈若加挫抑恐不胜忧愤或有不测之疾【胜音升】陛下悔之何及上乃止元吉宻请杀秦王上曰彼有定天下之功罪状未着何以为辞元吉曰秦王初平东都顾望不还散钱帛以树私恩又违敕命非反而何但应速杀何患无辞上不应秦府僚属皆忧惧不知所出行台考功郎中房龄谓比部郎中长孙无忌曰【唐制考功郎中属吏部掌文武官吏之考课考课之法有四善二十七最比部属刑部掌勾诸司百僚俸料公廨赃赎调敛徒役课程逋悬数物周知内外之经费而总勾之比音毗】今嫌隙已成一旦祸机窃发岂惟府朝涂地【府朝犹言府廷也汉时郡僚谓本郡为郡朝亦此类朝直遥翻】乃实社稷之忧莫若劝王行周公之事以安家国【谓周公诛管蔡也】存亡之机间不容发正在今日无忌曰吾怀此久矣不敢发口今吾子所言正合吾心谨当白之乃入言世民世民召龄谋之龄曰大王功盖天地当承大业今日忧危乃天赞也愿大王勿疑乃与府属杜如晦共劝世民诛建成元吉建成元吉以秦府多骁将欲诱之使为己用【骁坚尧翻将即亮翻诱音酉】宻以金银器一车赠左二副防军尉迟敬徳【时秦齐府各置右左六府防军尉纡勿翻】并以书招之曰愿迃长者之眷以敦布衣之交【长知两翻】敬徳辞曰敬徳蓬户瓮牖之人遭隋末乱离久沦逆地罪不容诛秦王赐以更生之恩【事见一百八十八巻三年】今又策名藩邸【左传狐突曰策名委质贰乃辟也杜预注云名书于所臣之策】唯当杀身以为报于殿下无功不敢谬当重赐若私交殿下乃是贰心狥利忘忠殿下亦何所用建成怒遂与之絶敬徳以告世民世民曰公心如山岳虽积金至斗【斗谓北斗唐人诗曰身后堆金柱北斗盖时人常语也】知公不移相遗但受何所嫌也【遗唯季翻】且得以知其隂计岂非良策不然祸将及公既而元吉使壮士夜刺敬徳敬徳知之洞开重门【刺七亦翻重直龙翻】安卧不动刺客屡至其庭终不敢入【畏其勇也】元吉乃谮敬徳于上下诏狱讯治【下遐嫁翻治直之翻】将杀之世民固请得免又谮左一马军总管程知节出为康州刺史【武徳元年以成州同谷县置西康州】知节谓世民曰大王股肱羽翼尽矣身何能久知节以死不去愿早决计又以金帛诱右二防军段志志不从【诱音酉】建成谓元吉曰秦府智畧之士可惮者独房龄杜如晦耳皆谮之于上而逐之世民腹心唯长孙无忌尚在府中与其舅雍州治中髙士亷右车骑将军三水侯君集【长知两翻右车骑将军以车骑将军属右衞也三水县汉属安定郡隋唐属邠州宋白曰三水县以县界存罗川谷三泉并流为名雍于用翻骑竒寄翻】及尉迟敬徳等【尉纡勿翻】日夜劝世民诛建成元吉世民犹豫未决问于灵州大都督李靖靖辞问于行军总管李世勣世勣辞世民由是重二人　【考异曰统纪云秦王惧不知所为李靖李勣数言大王以功髙被疑靖等请申犬马之力刘餗小説太宗将诛萧墙之恶以主社稷谋于衞公靖靖辞谋于英公徐勣勣亦辞帝由是珍此二人二説未知谁得其实然刘説近厚有益风化故从之旧建成传又云封徳宻劝太宗诛建成世民不从徳彞更言于上曰秦王既有大功终不为太子之下若不立之愿早为之所又説建成作乱曰夫为四海者不顾其亲汉髙乞羮此之谓矣按许敬宗传云敬宗父善心及虞世南兄世基皆为宇文化及所杀封徳彞时为内史舍人备见其事尝谓人曰世基被诛世南匍匐而请代善心之死敬宗舞蹈以求生人以为口实敬宗衔之及为徳立传盛加其恶此亦近诬今不取】防突厥郁射设将数万骑屯河南入塞围乌城【乌城盖在盐州五原县乌盐池或曰在朔方乌水上杜佑曰武威郡南二里在乌城守捉将即亮翻骑竒寄翻厥九勿翻】建成荐元吉代世民督诸军北征上从之命元吉督右武衞大将军李艺天纪将军张瑾等救乌城【闗内十二军泾州道曰天纪军置将军一人】元吉请尉迟敬徳程知节段志及秦府右三统军秦叔宝等与之偕行简阅秦王帐下精鋭之士以益元吉军率更丞王晊宻告世民曰【唐志太子率更寺令一人从四品上丞二人从七品上掌宗族次序礼乐刑罚及漏刻之政令更工衡翻晊之日翻】太子语齐王今汝得秦王骁将精兵拥数万之众吾与秦王饯汝于昆明池使壮士拉杀之于幕下奏云暴卒主上宜无不信【语牛倨翻拉卢合翻骁坚尧翻将即亮翻　考异曰旧传以为建成实有此言而晊告之按建成前酖秦王髙祖已知之今若明使壮士拉杀而欺云暴卒髙祖岂有肯信之理此説殆同儿戏今但云晊告建成等则事之虚实皆未可知所谓疑以传疑也】吾当使人进説令授吾国事敬徳等既入汝手宜悉坑之孰敢不服世民以晊言告长孙无忌等无忌等劝世民先事图之【先悉荐翻】世民叹曰骨肉相残古今大恶吾诚知祸在朝夕欲俟其发然后以义讨之不亦可乎敬徳曰人情谁不爱其死今众人以死奉王乃天授也祸机垂发而王犹晏然不以为忧大王纵自轻如宗庙社稷何大王不用敬徳之言敬徳将窜身草泽不能留居大王左右交手受戮也无忌曰不从敬徳之言事今败矣敬徳等必不为王有无忌亦当相随而去不能复事大王矣【敬徳无忌诡言逃去以激世民使之速发复扶又翻下同】世民曰吾所言亦未可全弃公更图之敬徳曰王今处事有疑非智也临难不决非勇也【处昌吕翻】且大王素所畜养勇士八百余人【畜吁玉翻】在外者今已入宫擐甲执兵【擐音宦】事势已成大王安得已乎世民访之府僚皆曰齐王凶戾终不肯事其兄比闻防军薛实尝谓齐王曰【比毗至翻此齐府防军也】大王之名合之成唐字大王终主唐祀【合音閤】齐王喜曰但除秦王取东宫如反掌耳彼与太子谋乱未成已有取太子之心乱心无厌【厌于盐翻】何所不为若使二人得志恐天下非复唐有【复音扶又翻下聴复同又并音如字】以大王之贤取二人如拾地芥耳奈何徇匹夫之节忘社稷之计乎世民犹未决众曰大王以舜为何如人曰圣人也众曰使舜浚井不出则为井中之泥涂廪不下则为廪上之灰安能泽被天下法施后世乎是以小杖则受大杖则走盖所存者大故也【瞽防使舜浚井既入从而揜之舜穿井为匿空旁出使涂廪捐堦瞽防焚廪舜以两笠自扞而下家语孔子曰舜事瞽防小杖则受大杖则走被皮义翻】世民命卜之幕僚张公谨自外来取投地【説苑曰灵五色似玉似金背隂向阳上髙象天下平法地易号为】曰卜以决疑今事在不疑尚何卜乎卜而不吉庸得已乎于是定计【考异曰唐厯云布卦未毕张公谨适自外至諌曰夫事不可疑而疑者其祸立至今假使卜之不吉其可已乎遂折蓍秦王曰善今从旧唐书】世民令无忌宻召房龄等曰敕防不聴复事王今若私谒必坐死不敢奉教【房龄之言亦以激发世民】世民怒谓敬徳曰龄如晦岂叛我邪【邪音耶】取所佩刀授敬徳曰公往观之若无来心可断其首以来【断丁管翻】敬徳往与无忌共谕之曰王已决计公宜速入共谋之吾属四人不可羣行道中乃令龄如晦着道士服【着陟畧同】与无忌俱入敬徳自它道亦至己未太白复经天傅奕宻奏太白见秦分【见贤遍翻分扶问翻】秦王当有天下上以其状授世民于是世民宻奏建成元吉淫乱后宫且曰臣于兄弟无丝毫负今欲杀臣似为世充建徳报讐臣今枉死永违君亲魂归地下实耻见诸贼上省之愕然【为于伪翻省悉景翻】报曰明当鞫问汝宜早参【明谓明日也参谓朝参】庚申世民帅长孙无忌等入伏兵于武门【武门宫城北门帅读曰率长知两翻】张婕妤窃知世民表意驰语建成【婕妤音接予语牛倨翻】建成召元吉谋之元吉曰宜勒宫府兵托疾不朝以观形势【朝直遥翻】建成曰兵备已严当与弟入参自问消息乃俱入趣武门【趣七喻翻】上时已召裴寂萧瑀陈叔达等欲按其事【瑀音禹】建成元吉至临湖殿觉变即跋马东归宫府【跋蒲掇翻跋马者揺竦马衔偏促一辔又以两足揺鼓马腹使之回走】世民从而呼之元吉张弓射世民再三不彀【控不开所以不至于彀盖仓皇失措也射而亦翻下同】世民射建成杀之尉迟敬徳将七十骑继至【将即亮翻骑竒寄翻下同】左右射元吉坠马世民马逸入林下为木枝所絓【絓胡卦翻】坠不能起元吉遽至夺弓将扼之敬徳跃马叱之元吉步欲趣武徳殿敬徳追射杀之翊衞车骑将军冯翊冯立【太子左右衞率府所领亦有亲勲翊三衞府】闻建成死叹曰岂有生受其恩而死逃其难乎【难乃旦翻】乃与副防军薛万彻屈咥直府左车骑万年谢叔方【屈咥直即驱咥直也属帐内府咥徒结翻又丑栗翻万年赤县本隋大兴县武徳元年更名】帅东宫齐府精兵二千驰趣武门【帅读曰率趣七喻翻】张公谨多力独闭闗以拒之不得入云麾将军敬君掌宿衞屯兵武门【云麾将军梁百二十五号将军之一也唐为武散阶从三品上】挺身出战所亲止之曰事未可知且徐观变俟兵集成列而战未晚也君不从与中郎将吕世衡大呼而进皆死之【唐诸衞中郎将皆正四品下呼火故翻】君显隽之曽孙也【敬显隽仕北齐官至尚书右仆射】守门兵与万彻等力战良久万彻鼓噪欲攻秦府将士大惧【将即亮翻】尉迟敬徳持建成元吉首示之【尉纡勿翻】宫府兵遂溃万彻与数十骑亡入终南山冯立既杀敬君谓其徒曰亦足以少报太子矣【少诗沼翻】遂解兵逃于野上方泛舟海池【阁本太极宫图太极宫中凡有三海池东海池在武门内之东近凝云阁北海池在武门内之西又南有南海池近咸池殿】世民使尉迟敬徳入宿衞敬徳擐甲持矛直至上所上大惊问曰今日乱者谁邪【邪音耶】卿来此何为对曰秦王以太子齐王作乱举兵诛之恐惊动陛下遣臣宿衞上谓裴寂等曰不图今日乃见此事当如之何萧瑀陈叔达曰建成元吉本不预义谋又无功于天下疾秦王功髙望重共为奸谋今秦王已讨而诛之秦王功盖宇宙率土归心陛下若处以元良【太子谓之元良瑀音禹处昌吕翻下处分处决同】委之国事无复事矣【复扶又翻】上曰善此吾之夙心也时宿衞及秦府兵与二宫左右战犹未已敬徳请降手敕令诸军并受秦王处分【分扶问翻】上从之天策府司马宇文士及自东上閤门出宣敕【阁本太极宫图太极殿有东上閤门西上閤门】众然后定上又使黄门侍郎裴矩至东宫晓谕诸将卒皆罢散【将即亮翻下同】上乃召世民抚之曰近日以来防有投杼之惑【投杼事见三巻周赧王七年几居希翻】世民跪而吮上乳号恸久之【吮徂兖翻号户髙翻】建成子安陆王承道河东王承徳武安王承训汝南王承明钜鹿王承义元吉子梁郡王承业渔阳王承鸾普安王承奬江夏王承裕义阳王承度皆坐诛仍絶属籍初建成许元吉以正位之后立为太弟故元吉为之尽死【为于伪翻】诸将欲尽诛建成元吉左右百余人籍没其家尉迟敬徳固争曰罪在二凶既伏其诛若及支党非所以求安也乃止是日下诏赦天下凶逆之罪止于建成元吉自余党与一无所问其僧尼道士女冠并宜依旧【是年四月命有司沙汰僧尼道士女冠】国家庶事皆取秦王处分【处昌吕翻】辛酉冯立谢叔方皆自出薛万彻亡匿世民屡使谕之乃出世民曰此皆忠于所事义士也释之癸亥立世民为皇太子又诏自今军国庶事无大小悉委太子处决然后闻奏
