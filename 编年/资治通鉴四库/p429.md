<!-- { "loadSidebar": true } -->
　　池诸氐羗及故晋王保将杨韬陇西大守梁勋皆降于曜【降戸江翻】曜迁陇西万余戸于长安进攻仇池防军中大疫曜亦得疾将引兵还恐难敌蹑其后乃遣光国中郎将王犷说难敌【光国中郎将赵所置也犷古猛翻说输芮翻】谕以祸福难敌遣使称藩曜以难敌为假黄钺都督益寜南秦凉梁巴六州陇上西域诸军事上大将军益寜南秦三州牧武都王【吴孙氏始置上大将军南秦州及巴州曜创其名其后北国率授杨氏南秦州刺史据有隂平武都二郡之地】秦州刺史陈安求朝于曜曜辞以疾安怒以为曜已卒【朝直遥翻卒子恤翻】大掠而归曜疾甚乗马舆而还使其将呼延寔监辎重于后【监工衔翻重直用翻】安邀击获之谓寔曰刘曜已死子尚谁佐吾当与子共定大业寔叱之曰汝受人宠禄而叛之自视智能何如主上吾见汝不日枭首于上邽市【枭坚尧翻】何谓大业宜速杀我安怒杀之以寔长史鲁慿为参军安遣其弟集帅骑三万追曜【帅读曰率骑竒寄翻】卫将军呼延瑜逆击斩之安乃还上邽遣将袭汧城防之【汧县属扶风郡汧苦坚翻】陇上氐皆附于安有众十余万自称大都督假黄钺大将军雍凉秦梁四州牧凉王【雍于用翻】以赵募为相国鲁慿对安大哭曰吾不忍见陈安之死也安怒命斩之慿曰死自吾分【分扶问翻】悬吾头于上邽市观赵之斩陈安也遂杀之曜闻之恸哭曰贤人民之望也陈安于求贤之秋而多杀贤者吾知其无能为也休屠王石武以桑城降赵【石武葢亦匈奴种屠直于翻】赵以武为秦州刺史封酒泉王　帝徴戴渊刘隗入卫建康隗至百官迎于道隗岸帻大言【岸帻者帻微脱额也】意气自若及入见【见贤遍翻】与刁协劝帝尽诛王氏帝不许隗始有惧色司空导帅其从弟中领军邃左卫将军廙侍中侃彬及诸宗族二十余人每旦诣台待罪【帅读曰率从才用翻廙羊至翻又逸职翻】周顗将入导呼之曰伯仁以百口累卿【累力瑞翻周顗字伯仁欲使顗保防导以全其家也】顗直入不顾既见帝言导忠诚申救甚至帝纳其言顗喜饮酒【喜许记翻】至醉而出导犹在门又呼之顗不与言顾左右曰今年杀诸贼奴取金印如斗大系肘后既出又上表明导无罪言甚切至导不之知甚恨之帝命还导朝服召见之导稽首曰【朝直遥翻稽音啓】逆臣贼子何代无之不意今者近出臣族帝跣而执其手曰茂方寄卿以百里之命【王导字茂孔氏曰寄百里之命谓摄君之政令】是何言邪三月以导为前锋大都督加戴渊骠骑将军【骠匹妙翻】诏曰导以大义灭亲【卫石碏之子厚与公子州吁弑卫桓公又与州吁如陈碏使告于陈而杀之君子曰石碏纯臣也恶州吁而厚与焉大义灭亲其是之谓乎】可以吾为安东时节假之【帝之初镇扬州也领安东将军】以周顗为尚书左仆射王邃为右仆射帝遣王廙往谕止敦敦不从而留之廙更为敦用征虏将军周札素矜险好利【好呼到翻】帝以为右将军都督石头诸军事敦将至帝使刘隗军金城【金城在丹杨江乗蒲州上】札守石头帝亲被甲徇师于郊外【被皮义翻】以甘卓为镇南大将军侍中都督荆梁二州诸军事陶侃领江州刺史使各帅所统以蹑敦后【帅读曰率下同】敦至石头欲攻刘隗杜言于敦曰刘隗死士众多未易可克【易以豉翻】不如攻石头周札少恩【少诗沼翻】兵不为用攻之必败札败则隗自走矣敦从之以为前锋攻石头札果开门纳敦据石头叹曰吾不复得为盛德事矣【敦无君之心形于言也复扶又翻】谢鲲曰何为其然也但使自今以往日忘日去耳【言日复一日浸忘前事则君臣猜嫌之迹亦日去耳】帝命刁协刘隗戴渊帅众攻石头王导周顗郭逸虞潭等三道出战协等兵皆大败太子绍闻之欲自帅将士决战升车将出中庶子温峤执鞚諌曰【鞚苦贡翻】殿下国之储副柰何以身轻天下抽劒斩靷乃止敦拥兵不朝【朝直遥翻下同】放士卒劫掠宫省奔散惟安东将军刘超案兵直卫及侍中二人侍帝侧帝脱戎衣着朝服【着陟畧翻】顾而言曰欲得我处当早言何至害民如此又遣使谓敦曰【使疏吏翻】公若不忘本朝于此息兵则天下尚可共安如其不然朕当归琅邪以避贤路刁协刘隗既败俱入宫见帝于太极东除【除殿陛也】帝执协隗手流涕呜咽劝令避祸协曰臣当死守不敢有贰帝曰今事逼矣安可不行乃令给协隗人马使自为计协老不堪骑乗素无恩纪募从者皆委之行至江乗为人所杀送首于敦隗奔后赵官至太子太傅而卒【成帝咸和八年刘隗从石虎战死于潼关岂即此刘隗耶】帝令公卿百官诣石头见敦敦谓戴渊曰前日之战有余力乎渊曰岂敢有余但力不足耳敦曰吾今此举天下以为何如渊曰见形者谓之逆体诚者谓之忠敦笑曰卿可谓能言又谓周顗曰伯仁卿负我【愍帝建兴元年顗为杜弢所困投敦于豫章故敦以为德】顗曰公戎车犯顺下官亲率六军【帅读曰率】不能其事使王旅奔败以此负公辛未大赦以敦为丞相都督中外诸军録尚书事江州牧封武昌郡公并让不受初西都覆没四方皆劝进于帝【见九十卷建武元年】敦欲专国政忌帝年长难制【长知两翻】欲更议所立王导不从及敦克建康谓导曰不用吾言几至覆族【几居希翻】敦以太子有勇略为朝野所向【朝直遥翻】欲诬以不孝而废之大防百官问温峤曰皇太子以何德称声色俱厉峤曰钩深致逺盖非浅局所量【量音良】以礼观之可谓孝矣【言太子既有钩深致逺之才而又尽事亲之礼所以解敦不孝之诬也】众皆以为信然敦谋遂沮【沮在吕翻】帝召周顗于广室【广室殿名】谓之曰近日大事二宫无恙诸人平安大将军固副所望邪【恙余亮翻】顗曰二宫自如明诏臣等尚未可知防军长史郝嘏等劝顗避敦【顗代戴渊为防军将军以郝嘏为长史】顗曰吾备位大臣朝廷丧败寜可复草间求活外投胡越邪【丧息浪翻复扶又翻】敦参军吕猗尝为台郎【晋谓尚书郎为台郎】性奸謟戴渊为尚书恶之【恶乌路翻】猗说敦曰周顗戴渊皆有髙名足以惑众近者之言曾无怍色【谓二人答敦之言怍才各翻】公不除之恐必有再举之忧敦素忌二人之才心颇然之从容问王导曰周戴南北之望【周顗汝南人戴渊广陵人晋氏南渡二人名冠当时从千容翻】当登三司无疑也导不答又曰若不三司止应令仆邪【三司太尉司徒司空也令仆尚书令及左右仆射也】又不答敦曰若不尔正当诛尔又不答丙子敦遣部将陈郡邓岳收顗及渊【将即亮翻】先是敦谓谢鲲曰【先悉荐翻】吾当以周伯仁为尚书令戴若思为仆射【戴渊字若思】是日又问鲲近来人情何如鲲曰明公之举虽欲大存社稷然悠悠之言实未逹髙义【言众人议敦举兵向阙非义举也】若果能举用周戴则羣情帖然矣敦怒曰君麤疎邪二子不相当吾已收之矣鲲愕然自失参军王峤曰济济多士文王以寜【诗大雅文王之诗济子礼翻】柰何戮诸名士敦大怒欲斩峤众莫敢言鲲曰明公举大事不戮一人峤以献替忤防便以衅鼓【君所谓可而有否焉臣献其否以成其可君所谓否而有可焉臣献其可以替其否衅鼓杀人以血涂鼓也忤五故翻】不亦过乎敦乃释之黜为领军长史【大将军府参军黜为领军长史足知敦府重于诸府矣】峤浑之族孙也顗被收路经太庙大言曰贼臣王敦倾覆社稷枉杀忠臣神只有灵当速杀之【被皮义翻只尧移翻】收人以防伤其口血流至踵容止自若观者皆为流涕【为于伪翻下同】并戴渊杀之于石头南门之外帝使侍中王彬劳敦【劳力到翻】彬素与顗善先往哭顗然后见敦敦怪其容惨问之彬曰向哭伯仁情不能已敦怒曰伯仁自致刑戮且凡人遇汝【以王彬之为人顗以凡人遇之亦可以见其风裁矣】汝何哀而哭之彬曰伯仁长者兄之亲友在朝虽无謇愕【愕当作谔朝直遥翻】亦非阿党而赦后加之极刑所以伤惋也【惋乌贯翻据元帝纪四月敦入石头辛未大赦】因勃然数敦曰【数所具翻】兄抗旌犯顺杀戮忠良图为不轨祸及门戸矣辞气慷慨声泪俱下敦大怒厉声曰尔狂悖乃至此以吾为不能杀汝耶时王导在坐为之惧【悖蒲内翻又蒲没翻坐徂卧翻为于伪翻】劝彬起谢彬曰脚痛不能拜且此复何谢【复扶又翻下同】敦曰脚痛孰若颈痛彬殊无惧容竟不肯拜王导后料检中书故事【料音聊】乃见顗救已之表执之流涕曰吾虽不杀伯仁伯仁由我而死【自愧于敦三问不答之时也】幽防之中负此良友沈充抜吴国杀内史张茂初王敦闻甘卓起兵大惧卓兄子卬为敦参军敦使卬归说卓曰【说输芮翻下同】君此自是臣节不相责也吾家计急不得不尔想便旋军襄阳当更结好【好呼到翻】卓虽慕忠义性多疑少决【少诗沼翻】军于猪口【水经沔水东南迳江夏云杜县东夏水从西来注之注云即防口也防与猪同】欲待诸方同出军稽留累旬不前敦既得建康乃遣台使以驺虞幡驻卓军【诸方谓待诸方镇同出军也驺虞仁兽故以驺虞幡驻军使疏吏翻】卓闻周顗戴渊死流涕谓卬曰吾之所忧正为今日【为于伪翻下同】且使圣上元吉太子无恙【恙余亮翻】吾临敦上流亦未敢遽危社稷适吾径据武昌敦势逼必劫天子以絶四海之望不如还襄阳更思后图即命旋军都尉秦康与乐道融说卓曰今分兵断彭泽【彭泽县属豫章郡彭蠡湖自此入于大江分兵断彭泽湖口可使敦上下不得相通断丁管翻】使敦上下不得相赴其众自然离散可一战擒也将军起义兵而中止窃为将军不取且将军之下士卒各求其利欲求西还亦恐不可得也卓不从道融昼夜泣谏卓不听道融忧愤而卒卓性本寛和忽更彊塞【此彊谓彊暴也塞谓窒塞而不疏通塞悉则翻】径还襄阳意气骚扰举动失常识者知其将死矣王敦以西阳王羕为大宰【羕余亮翻】加王导尚书令王廙为荆州刺史改易百官及诸军镇转徙黜免者以百数或朝行暮改惟意所欲敦将还武昌谢鲲言于敦曰公至都以来称疾不朝是以虽建勲而人心实有未逹今若朝天子【朝直遥翻下同】使君臣释然则物情皆恱服矣敦曰君能保无变乎对曰鲲近日入觐主上侧席迟得见公【王者侧席待贤鲲用此语也迟直二翻待也】宫省穆然必无虞也【穆然和敬之意】公若入朝鲲请侍从【从才用翻】敦勃然曰正复杀君等数百人亦复何损于时【复扶又翻】竟不朝而去夏四月敦还武昌初宜都内史天门周级【吴孙皓永安六年分武陵立天门郡充县有松梁山山有石石开处数十丈其髙以弩仰射不至其上名天门因此名郡宋白曰澧州石门县吴立天门郡隋罢郡为石门县】闻谯王氶起兵使其兄子该潜诣长沙申欵于氶【申明也欵诚也】魏乂等攻湘州急氶遣该及从事邵陵周﨑间出求救【此非颍川之邵陵吴孙皓宝鼎元年分零陵北部都尉立邵陵郡﨑丘寄翻间古苋翻】皆为逻者所得乂使﨑语城中称大将军已克建康甘卓还襄阳外援理绝【言以事理观之外援已绝也逻郎佐翻语牛倨翻】﨑伪许之既至城下大呼曰援兵寻至努力坚守乂杀之乂拷该至死竟不言其故周级由是获免乂等攻战日逼敦又送所得台中人书疏令乂射以示氶【呼火故翻射而亦翻】城中知朝廷不守莫不怅惋【惋乌贯翻】相持且百日刘翼战死士卒死伤相枕【枕职任翻】癸巳乂防长沙氶等皆被执乂将杀虞悝子弟对之号泣悝曰人生防当有死今阖门为忠义之鬼亦复何恨【悝苦囘翻号戸刀翻复扶又翻】乂以槛车载氶及易雄送武昌佐吏皆犇散惟主簿桓雄西曹书佐韩阶【府诸曹各有书佐】从事武延毁服为僮从氶不离左右【毁服者毁其常服为僮奴之服离力智翻】乂见桓雄姿貌举止非凡人惮而杀之韩阶武延执志愈固荆州刺史王廙承敦防杀氶于道中【廙羊至翻又逸职翻】阶延送氶丧至都葬之而去易雄至武昌意气忼慨曽无惧容【忼口党翻】敦遣人以檄示雄而数之雄曰此实有之惜雄位微力弱不能救国难耳【难乃旦翻】今日之死固所愿也敦惮其辞正释之遣就舍众人皆贺之雄笑曰吾安得生既而敦遣人潜杀之魏乂求邓骞甚急乡人皆为之惧【为于伪翻】骞笑曰此欲用我耳彼新得州多杀忠良故求我以厌人望也【厌益涉翻】乃往诣乂乂喜曰君古之解扬也【左传楚子围宋晋使解扬如宋使无降楚郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故速即尔刑对曰受命而出有死无霣又可赂乎臣之许君以成命也死而成命臣之禄也楚子舍之以归解戸买翻】以为别驾诏以陶侃领湘州刺史王敦上侃复还广州加散骑常侍【上时掌翻】　甲午前赵羊后卒諡曰献文　甘卓家人皆劝卓备王敦卓不从悉散兵佃作【佃亭年翻】闻諌辄怒襄阳太守周虑密承敦意诈言湖中多鱼劝卓遣左右悉出捕鱼五月乙亥虑引兵袭卓于寝室杀之传首于敦并杀其诸子敦以从事中郎周抚督沔北诸军事代卓镇沔中【自南郑至襄阳沔水所由也故谓之沔中】抚访之子也敦既得志暴慢滋甚四方贡献多入其府将相岳牧皆出其门【舜有四岳十二牧故后之居方面者谓之岳牧】以沈充钱凤为谋主唯二人之言是从所谮无不死者以诸葛瑶邓岳周抚李恒谢雍为爪牙【恒戸登翻】充等并凶险骄恣大起营府侵人田宅剽掠市道【剽匹妙翻】识者咸知其将败焉　秋七月后赵中山公虎防泰山执徐龛送襄国【龛苦含翻】后赵王勒盛之以囊于百丈楼上扑杀之【盛时征翻扬正衡曰扑弼角翻】命王伏都等妻子刳而食之【龛杀王伏都见上卷大兴三年】阬其降卒三千人【降戸江翻】　兖州刺史郄鉴在邹山三年有众数万【愍帝建兴元年帝以鉴镇邹山今既数年矣所谓三年有众数万者言鉴既镇邹山之后三年之间民归之者有此数也郄丑之翻】战争不息百姓饥馑掘野防蛰鷰而食之【鷰经秋而蛰】为后赵所逼退屯合肥尚书右仆射纪瞻以鉴雅望清德宜从容台阁【从千容翻】上疏请徴之乃徴拜尚书徐兖间诸坞多降于后赵【降戸江翻】后赵置守宰以抚之　王敦自领寜益二州都督【非君命故史以自领书之】冬十月己丑荆州刺史武陵康侯王廙卒王敦以下邳内史王邃都督青徐幽平四州诸军事镇淮隂卫将军王含都督沔南诸军事领荆州刺史武昌太守丹杨王谅为交州刺史　【考异曰谅传永兴三年敦以谅为交州按永兴三年即惠帝光熈元年也谅传误】使谅收交州刺史修湛新昌太守梁硕杀之【吴孙皓建衡三年分交趾立新兴郡武帝太康三年更名新昌郡】谅诱湛斩之【诱音酉】硕举兵围谅于龙编【龙编县属交阯郡州郡皆治焉】　祖逖既卒后赵屡冦河南防襄城城父【城父县前汉属沛郡后汉属汝南郡魏晋属谯国此河南槩言黄河之南非专指河南郡也父音甫】围谯豫州刺史祖约不能御退屯夀春后赵遂取陈留梁郑之间复骚然矣【复扶又翻】　十一月以临颍元公荀组为太尉辛酉薨罢司徒并丞相府王敦以司徒官属为留府【敦还武昌遥制朝政故有留府在建康】　帝忧愤成疾闰月己丑崩【年四十七】司空王导受遗诏辅政帝恭俭有余而明断不足【断丁乱翻】故大业未复而祸乱内兴庚寅太子即皇帝位大赦尊所生母荀氏为建安君　十二月赵王曜葬其父母于粟邑大赦陵下周二里上髙百尺【髙倨傲翻】计用六万夫作之百日乃成役者夜作继以脂烛民甚苦之游子逺谏不听　后赵濮阳景侯张賔卒【濮博木翻】后赵王勒哭之恸曰天不欲成吾事耶何夺吾右侯之早也程遐代为右长史遐世子之舅也勒每与遐议有所不合辄叹曰右侯舍我去乃令我与此辈共事岂非酷乎【酷惨也虐也言天夺张賔之年何其虐我之惨也】因流涕弥日　张茂使将军韩璞帅众取陇西南安之地置秦州【南阳王保既死陈安不能有茂遂取之帅读曰率】　慕容廆遣其世子皝袭叚末柸入令支【皝戸广翻令支县汉属辽西郡晋省叚氏据其地应劭曰令音铃师古音郎定翻支裴松之音其儿翻】掠其居民千余家而还
