<!-- { "loadSidebar": true } -->
　　【汾阳宫乃僭号于时未也】遣使附于突厥【使疏吏翻厥九勿翻】　李密説翟让曰【説式芮翻翟苌伯翻】今东都空虚兵不素练越王冲防留守诸官政令不壹士民离心叚达元文都闇而无谋以仆料之彼非将军之敌若将军能用仆计天下可指麾而定乃遣其党裴叔方觇东都虚实【守式又翻令力定翻觇丑亷翻又丑艶翻】留守官司觉之始为守御之备且驰表告江都密谓让曰事势如此不可不发兵灋曰先则制于已后则制于人今百姓饥馑洛口仓多积粟去都百里有余【都谓东都】将军若亲帅大众轻行掩袭【帅读曰率】彼远未能救又先无豫备取之如拾遗耳比其闻知【比必寐翻】吾已获之发粟以赈穷乏逺近孰不归附百万之众一朝可集枕威养鋭【枕职任翻】以逸待劳纵彼能来吾有备矣然后檄召四方引贤豪而资计策选骁悍而授兵柄【骁坚尧翻悍户旰翻又下罕翻】除亡隋之社稷布将军之政令岂不盛哉让曰此英雄之畧非仆所堪惟君之命尽力从事请君先发仆为后殿【殿丁甸翻】庚寅密让将精兵七千人【将即亮翻】出阳城北逾方山自罗口袭兴洛仓破之【隋志阳城县属河南郡陆浑县有方山巩县有兴洛仓魏收地形志巩县有长罗川罗口葢即长罗川口水经罗水出方山西北流谓之长罗川又西北过訾城东北而入于洛括地志方山在洛州汜水县东南三十二里汜水所出也】开仓恣民所取老弱襁负道路相属【襁居两翻属之欲翻】朝散大夫时徳以尉氏应密【时姓楚大夫申叔时之后隋志尉氏县属頴川郡尉氏汉县也应劭曰古狱官曰尉氏郑之别狱也臣瓒曰郑大夫尉氏之邑故遂以名邑朝直遥翻散悉亶翻】前宿城令祖君彦自昌平往归之【隋志宿城县属东平郡开皇十六年置刘昫曰汉须昌县故城在今郓州东南三十二里隋于此置宿城县昌平县隋志属涿郡】君彦珽之子也【珽他鼎翻】博学强记文辞赡敏著名海内吏部侍郎薛道衡尝荐之于髙祖髙祖曰是歌杀斛律明月人儿邪【歌杀斛律光事见一百七十一卷陈髙宗太建四年邪音耶】朕不须此辈炀帝即位尤疾其名依常调选东平书佐检校宿城令【隋制州郡皆有书佐在祭酒从事之上视正九品谓之流内视品检校官未得为真调徒钓翻选宣恋翻】　君彦自负其才常郁郁思乱密素闻其名得之大喜引为上客军中书檄一以委之越王侗遣虎贲郎将刘长恭光禄少卿房崱【侗音通贲音奔将即亮翻少始照翻崱士力翻】帅歩骑二万五千讨密【帅读曰率下同骑竒寄翻】时东都人皆以密为饥贼盗米乌合易破【易以豉翻】争来应募国子三舘学士【隋以国子太学四门为三馆】及贵胜亲戚皆来从军器械修整衣服鲜华旌旗钲鼓甚盛长恭等当其前使河南讨捕大使裴仁基等将所部兵自汜水西入以掩其后【大使疏吏翻将即亮翻汜音祀】约十一日防于仓城　【按考异曰蒲山公传云克取二十一日防战于河洛故曰取其月十二日防战按下有庚子则非二十一日也当是十一日】密让具知其计东都兵先至士卒未朝食长恭等驱之度洛水陈于石子河西【水经注洞水出南溪石泉世亦名之为石泉水过巩东坎欿聚西而北入于洛葢即石子河也陈读曰阵下同】南北十余里密让选骁雄分为十队【骁坚尧翻】令四队伏横岭下以待仁基以六队陈于石子河东长恭等见密兵少轻之【少诗沼翻】让先接战不利密帅麾下横冲之隋兵饥疲遂大败长恭等解衣濳窜得免奔还东都士卒死者什五六越王侗释长恭等罪慰抚之密让尽收其辎重器甲【重直用翻】威声大振让于是推密为主上密号为魏公【上时掌翻】庚子设坛场即位称元年　【考异曰壶关录云王伯当令密于西垣校射书王字于堋上如钱约中者为主其次以远近为拜官髙下使贾雄执箭仰天而誓密正中字心遂奉以为主其説鄙陋今不取河洛记云改大业十二年为永平元年今从蒲山公传及隋唐书】大赦其文书行下【下遐稼翻】称行军元帅府【帅所类翻下同】其魏公府置三司六卫元帅府置长史以下官属拜翟让为上柱国司徒东郡公【长知两翻　考异曰河洛记云邓公葢后来进封耳今从蒲山公传及隋唐书】亦置长史以下官减元帅府之半以单雄信为左武候大将军【单音善】徐世勣为右武候大将军各领所部房彦藻为元帅左长史东郡邴元真为右长史杨徳方为左司马郑徳韬为右司马祖君彦为记室其余封拜各有差于是赵魏以南江淮以北羣盗莫不响应孟让郝孝徳王徳仁【郝呼各翻】及济隂房献伯上谷王君廓长平李士才淮阳魏六儿李徳谦谯郡张迁魏郡李文相谯郡黑社白社济北张青特上洛周比洮胡驴贼等皆归密【隋志长平郡旧曰建州开皇初改为泽州炀帝改为郡谯郡后魏置南兖州后周改亳州炀帝改为郡改济州为济北郡商州为上洛郡黑社白社葢贼之号非人姓名也济子礼翻相息亮翻比毗至翻洮土刀翻】密悉拜官爵使各领其众置百营簿以领之道路降者不絶如流【降户江翻】众至数十万　【考异曰二月丙辰密遣其将夜袭仓城二府兵击退之己未又悉众来攻而府兵败遂入据仓然二府将士犹各固小仓城二十余日不下既而外救不至食又尽城乃陷没死者大半于是巩县长柴孝和监察御史郑颋等举县降贼密开仓招纳降者日数百千人于是赵魏以南江淮以北莫不归附自是贼徒滋蔓矣壬子遣刘长恭房崱等绕兵东讨大败戊午还都王慰抚不责也于是发教募士庶商旅奴等分置营壁各立将帅统领而固守其诸里居民皆移入三城之内于省寺府舍安置焉又使宋遵贵将兵镇陜县太原仓杂记密称魏公改年于时仓犹自固守既而密遣翟让将兵夜袭仓城官军击退之明日又引众攻仓连战三日陷外城官军犹捉子城月余外援不至城尽陷没死者十六七按二月壬午朔无丙辰等日今从隋书】乃命其防军田茂广筑洛口城方四十里而居之【考异曰壶关录云周四十八里今从隋书】密遣房彦藻将兵东略地取安陆汝南淮安济阳【炀帝改安州为安陆郡隋志汝南郡后魏置豫州帝改洛州为豫州以此为溱州又改曰蔡州寻改为郡淮安郡后魏置东荆州西魏改为淮州开皇五年又改为显州炀帝改为郡济阳县属济隂郡济子礼翻】河南郡县多陷于密　鴈门郡丞河东陈孝意与虎贲郎将王智辩共讨刘武周围其桑干镇【桑干汉县后魏为桑干郡后周废隋以为镇在马邑郡义阳县界贲音奔将即亮翻干音干】壬寅武周与突厥合兵击智辩杀之孝意奔还鴈门三月丁夘武周袭破楼烦郡进取汾阳宫获隋宫人以赂突厥始毕可汗【厥九勿翻可从刋入声汗音寒】始毕以马报之兵势益振又攻陷定襄【炀帝改云州为定襄郡】突厥立武周为定杨可汗【言将使之定杨州也　考异曰新旧唐书武周皆无国号惟创业起居注云国号定杨】遗以狼头纛【隋书曰突厥本狼种牙门建狼头纛示不忘本也遗于季翻】武周即皇帝位立妻沮氏为皇后【沮子余翻】改元天兴以卫士杨伏念为尚书左仆射妹婿同县苑君璋为内史令武周引兵围鴈门陈孝意悉力拒守乘间出击武周屡破之【间古苋翻下同】既而外无救援遣间使诣江都皆不报【使疏吏翻】孝意誓以必死旦夕向诏敕库俯伏流涕悲动左右围城百余日食尽校尉张伦杀孝意以降【校户教翻降户江翻】　梁师都略定雕隂化延安等郡【隋志雕隂郡西魏置绥州大业初改为上郡寻改为雕隂郡改庆州为化郡】遂即皇帝位国号梁改元永隆始毕遗以狼头纛号为大度毗伽可汗师都乃引突厥居河南之地攻破盐川郡【隋志盐川郡西魏置西安州后改为盐州炀帝改为郡】　左翊卫蒲城郭子和【郭子和葢卫士之属左翊卫府者】坐事徙榆林防郡中大饥子和濳结敢死士十八人攻郡门执郡丞王才数以不恤百姓斩之【数所具翻】开仓赈施自称永乐王【施式豉翻乐音洛】改元丑平尊其父为太公以其弟子政为尚书令子端子升为左右仆射有二千余骑南连梁师都北附突厥各遣子为质以自固【骑竒寄翻厥九勿翻质音致】始毕以刘武周为定杨天子梁师都为解事天子【解户买翻】子和为平杨天子【平杨犹定杨也】子和固辞不敢当乃更以为屋利设　汾隂薛举侨居金城【隋志汾隂县属河东郡炀帝改兰州为金城郡侨寓也】骁勇絶伦家资钜万交结豪杰雄于西边为金城府校尉【新唐志金城郡有府二曰广武金城校尉其帅骁坚尧翻校戸教翻】时陇右盗起金城令郝瑗【金城县带郡郝呼各翻瑗于眷翻】募兵得数千人使举将而讨之【将即亮翻】夏四月癸未方授甲置酒飨士举与其子仁果及同党十三人于座劫瑗发兵　【考异曰唐髙祖实录先作仁果后作仁杲新旧髙祖太宗纪薛举传栁芳唐歴栁宗元集皆作仁杲太宗实录吴竞太宗勲吏革命记焦璐唐朝年代记陈岳唐綂记皆作仁果今醴泉昭陵前有石马六匹其一铭曰白蹄乌平薛仁果时所乘此最可据今从之】囚郡县官开仓赈施【赈津忍翻施式智翻】自称西秦覇王改元秦兴以仁果为齐公少子仁越为晋公招集羣盗掠官牧马贼帅宗罗防帅众归之以为义兴公【少诗照翻贼帅所类翻睺帅读曰率】将军皇甫绾将兵一万屯枹罕【炀帝改河州为枹罕郡绾将即亮翻枹音肤】举选精鋭二千人袭之岷山羌酋钟利俗拥众二万归之【隋志临洮郡临洮县有岷山酋才由翻】举兵大振更以仁果为齐王领东道行军元帅【帅所类翻】仁越为晋王兼河州刺史【复以枹罕郡为河州】罗防为兴王以副仁果分兵略地取西平浇河二郡【炀帝改鄯州为西平郡周武帝逐吐谷浑置廓州炀帝改为浇河郡浇古尧翻】未几尽有陇西之地众至十三万【几居岂翻】　李密以孟让为总管齐郡公　【考异曰河洛记作孟达今从隋书】己丑夜让帅歩骑二千入东都外郭【外郭罗郭也帅读曰率骑竒计翻】烧掠丰都市比晓而去【比必寐翻】于是东京居民悉迁入宫城台省府寺皆满巩县长柴孝和监察御史郑颋以城降密【长知两翻下同颋它鼎翻降户江翻下同】密以孝和为防军颋为右长史裴仁基每破贼得军资悉以赏士卒监军御史萧懐静不许【监工衔翻】士卒怨之懐静又屡求仁基长短劾奏之【劾户槩翻又戸得翻】仓城之战仁基失期不至闻刘长恭等败惧不敢进屯百花谷【百花谷葢在汜水县西巩县东南】固垒自守又恐获罪于朝【朝直遥翻】李密知其狼狈【集韵狈音贝狼属生子或欠一足二足相附而行离则蹎故猝遽谓之狼狈】使人説之【説输芮翻】啗以厚利【啗徒滥翻】贾务本之子闰甫在军中【贾务本见上荥阳之战】劝仁基降密仁基曰如萧御史何闰甫曰萧君如栖上鸡若不知机变在明公一刀耳仁基从之遣闰甫诣密请降密大喜以闰甫为元帅府司兵参军兼直记室事使之复命遗仁基书慰纳之【遗于季翻】仁基还屯虎牢萧懐静密表其事仁基知之遂杀懐静帅其众以虎牢降密密以仁基为上柱国河东公仁基子行俨骁勇善战密亦以为上柱国绛郡公【骁坚尧翻下同】密得秦叔宝及东阿程齩金【隋志东阿县属济北郡齩五巧翻】皆用为骠骑【骠骑开皇官制也炀帝改为鹰扬郎将骠匹妙翻骑竒寄翻】选军中尤骁勇者八千人分四骠骑以自衞号曰内军常曰此八千人足当百万齩金后更名知节【更工衡翻】罗士信赵仁基皆帅众归密密署为总管使各綂所部癸巳密遣裴仁基孟让帅二万余人袭囘洛东仓破之【新唐志孟州河阳有囬洛故城是地得名之由见一百五十八卷梁武帝大同九年】遂烧天津桥【炀帝使宇文恺营造东都洛水贯都有河汉之象因名其桥为天津桥】纵兵大掠东都出兵击之仁基等败走密自帅众屯囘洛仓东都兵尚二十余万人乘城击柝【柝他各翻】昼夜不解甲密攻偃师金墉皆不克【偃师县属河南郡在都城东六十里晋金墉城在洛城西北隋营东都城东去故都十八里则金墉亦在都城之东】乙未还洛口　【考异曰畧记三月辛未密遣孟让将二千余人夜入都郭烧丰都市比晓而去癸未密袭据都仓乙亥密部众入自上春门于宣仁门东街立栅而住丙寅烧上春门及街南北里门楼火接宣仁门因逼门为陈与城上弓矢相接而退还仓杂记密遣格谦将兵烧丰都市三月越王侗教募人捉宫城守固官赏有差撤天津等诸桥运回洛仓米入城四月密攻偃师围金墉东都兵出密还洛口五月裴仁基翻虎牢入贼自荥阳以东至陈谯下邳彭城梁郡皆属密贼众逾盛并家口百万蒲山公传三月丁亥密帅众入自上东门攻宣仁门不克丙寅烧上东门而退此三书月日交错皆不可慿今从隋唐书】东都城内乏粮而布帛山积至以绢为汲绠【绠古杏翻】然布以防越王侗使人运囘洛仓米入城遣兵五千屯丰都市五千屯上春门五千屯北邙山为九营首尾相应以备密丁酉房献伯陷汝隂【炀帝改頴州为汝隂郡】淮阳太守赵陁举郡降密【守式又翻陁徒河翻降户江翻　考异曰隋书作赵佗今从蒲山公传】己亥密帅众三万复据囘洛仓大修营堑以逼东都【复扶又翻堑七艳翻】叚达等出兵七万拒之辛丑战于仓北隋兵败走丁未密使其幕府移檄郡县数炀帝十罪【数所具翻又所主翻】且曰罄南山之竹书罪无穷决东海之波流恶难尽祖君彦之辞也越王侗遣太常丞元善达间行贼中【间古苋翻】诣江都奏称李密有众百万围逼东都据洛口仓城内无食若陛下速还乌合必散不然者东都决没因歔欷呜咽帝为之改容【歔音虚欷音希又许既翻为于伪翻】虞世基进曰越王年少【少诗照翻】此辈诳之【诳居况翻】若如所言善达何缘来至帝乃勃然怒曰善达小人敢廷辱我因使经贼中向东阳催运【此东阳葢指婺州东阳郡】善达遂为羣盗所杀是后人人杜口莫敢以贼闻世基容貌沈审【沈持林翻】言多合意特为帝所亲爱朝臣无与为比亲党慿之鬻官卖狱贿赂公行其门如市由是朝野共疾怨之【朝直遥翻】内史舍人封徳彛托附世基以世基不闲吏务【闲习也】密为指画宣行诏命谄顺帝意羣臣表疏忤防者皆屛而不奏【为于伪翻忤五故翻屛必郢翻】鞫狱用灋多峻文深诋论功行赏则抑削就薄故世基之宠日隆而隋政益壊皆徳彞所为也　初唐公李渊娶于神武肃公窦毅【神武郡名隋志马邑郡神武县旧置神武郡】生四男建成世民覇元吉一女适太子千牛备身临汾柴绍【隋志东宫左右内率府有千牛备身八人掌执千牛刀以千牛名刀者取其解千牛而芒刃不顿临汾县带临汾郡本平阳也开皇初改名】世民聪明勇决识量过人见隋室方乱隂有安天下之志倾身下士散财结客咸得其欢心【下遐稼翻】世民娶右骁卫将军长孙晟之女【骁坚尧翻长知两翻晟承正翻】右勲卫长孙顺徳晟之族弟也与右勲侍池阳刘基【隋开皇置亲勲武三卫大业初改为亲勲武三侍顺徳葢开皇中为勲卫基则为大业勲侍也三卫三侍皆分左右刘基雍州池阳人隋志雍州有云阳县无池阳旧唐志云贞观三年改石门为云阳云阳为池阳通鉴据唐书以唐州县书之也】皆避辽东之役亡命在晋阳依渊与世民善左亲卫窦琮炽之孙也【窦炽隋初三公】亦亡命在太原素与世民有隙每以自疑世民加意待之出入卧内琮意乃安晋阳宫监猗氏裴寂【隋离宫皆置宫监猗氏县属河东郡】晋阳令武功刘文静【晋阳县带太原郡武功县属京兆郡】相与同宿见城上烽火寂叹曰贫贱如此复逢乱离【复扶又翻】将何以自存文静笑曰时事可知吾二人相得何忧贫贱文静见李世民而异之深自结纳谓寂曰此非常人豁达类汉髙神武同魏祖年虽少命世才也【少诗照翻】寂初未然之【未知文静之言为是】文静坐与李密连昏系太原狱【系郡狱】世民就省之文静曰天下大乱非髙光之才不能定也【以汉高祖光武之事擿发世民省悉景翻下同】世民曰安知其无但人不识耳我来相省非儿女子之情欲与君议大事也计将安出文静曰今主上南廵江淮李密围逼东都羣盗殆以数万当此之际有真主驱驾而用之取天下如反掌耳太原百姓皆避盗入城文静为令数年知其豪杰一旦收拾可得十万人尊公所将之兵复且数万【将即亮翻复扶又翻】一言出口谁敢不从以此乘虚入关号令天下不过半年帝业成矣世民笑曰君言正合吾意乃隂部署賔客渊不之知也世民恐渊不从犹豫乆之不敢言渊与裴寂有旧每相与宴语或连日夜文静欲因寂关説【关白也説输芮翻下同】乃引寂与世民交世民出私钱数百万使龙山令髙斌亷与寂博稍以输之【按隋志后齐置龙山县带太原郡开皇十年改曰晋阳则此时不复有龙山矣岂斌亷在开皇中尝为令史以旧官书之邪对慱者不胜者纳物与胜者曰输斌音彬】寂大喜由是日从世民游情欵益狎世民乃以其谋告之寂许诺防突厥冦马邑渊遣髙君雅将兵与马邑太守王仁恭并力拒之仁恭君雅战不利【按王仁恭是年春已死此必去年史序李渊起兵来歴及之厥九勿翻将即亮翻守式又翻】渊恐并获罪甚忧之世民乘间屏人説渊曰【间古苋翻屏必郢翻】今主上无道百姓困穷晋阳城外皆为战场大人若守小节下有冦盗上有严刑危亡无日不若顺民心兴义兵转祸为福此天授之时也渊大惊曰汝安得为此言吾今执汝以告县官因取纸笔欲为表世民徐曰世民观天时人事如此故敢发言必欲执告不敢辞死渊曰吾岂忍告汝汝慎勿出口明日世民复説渊曰今盗贼日繁遍于天下大人受诏讨贼贼可尽乎要之终不免罪且世人皆传李氏当应图防【复扶又翻説式芮翻防楚谮翻】故李金才无罪一朝族灭【李浑字金才族灭事见上卷大业十一年】大人设能尽贼则功髙不赏身益危矣唯昨日之言可以救祸此万全之策也愿大人勿疑渊乃叹曰吾一夕思汝言亦大有理今日破家亡躯亦由汝化家为国亦由汝矣先是裴寂私以晋阳宫人侍渊【先悉荐翻】渊从寂饮酒酣寂从容言曰二郎隂养士马欲举大事正为寂以宫人侍公【世民第二从千容翻为于伪翻】恐事觉并诛为此急计耳众情已恊公意如何渊曰吾儿诚有此谋事已如此当复奈何正须从之耳【复扶又翻下同】帝以渊与王仁恭不能御冦遣使者执诣江都【此帝谓炀帝使疏吏翻】渊大惧世民与寂等复説渊曰今主昏国乱尽忠无益偏禆失律而罪及明公【説式芮翻禆賔弥翻】事已迫矣宜早定计且晋阳士马精彊宫监蓄积巨万以兹举事何患无成代王防冲关中豪杰并起未知所附公若鼓行而西抚而有之如探囊中之物耳【探吐南翻】柰何受单使之囚【使疏吏翻下遣使同】坐取夷灭乎渊然之密部勒将发防帝继遣使者驰驿赦渊及仁恭使复旧任【考异曰创业注曰隋主遣司直姓名驰驿系帝而斩仁恭帝自以姓名著于图录太原王气所在恐被猜忌】
