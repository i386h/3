<!-- { "loadSidebar": true } -->
　　乾元二年春正月己巳朔史思明筑坛于魏州城北自称大圣燕王以周挚为行军司马　【考异曰河洛春秋作周万至邠志作周至旧传作周贽今从实录】李光弼曰思明得魏州而按兵不进此欲使我懈惰而以精锐掩吾不备也请与朔方军同逼魏城求与之战彼惩嘉山之败【嘉山之败事见二百十八卷至德元载】必不敢轻出得旷日引久则邺城必防矣庆绪已死彼则无辞以用其众也鱼朝恩以为不可乃止【使用光弼之计安有水之溃乎朝直遥翻】　戊寅上祀九宫贵神【李心传曰九宫贵神者太一摄提权主招揺天符青龙咸池太隂天一宋白曰九宫贵神其说本之黄帝九宫经萧吉五行大义】用王屿之言也乙卯耕借田【乙卯当作乙酉】　镇西节度使李嗣业攻邺城为流矢所中【中竹仲翻】丙申薨兵马使荔非元礼代将其众【将即亮翻】初嗣业表叚秀实为懐州长史知留后事【李嗣业以镇西北庭兵屯懐州防师攻邺以叚秀实知留后事】时诸军屯戍日久财竭粮尽秀实独运刍粟募兵市马以奉镇西行营相继于道　二月壬子月食既【春秋之法书日食不书月食日君象也此因张后之专横而书月食记曰男教不脩阳事不得谪见于天日为之食妇顺不脩隂事不得谪见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而成者也是后月食皆书于目録上方】先是百官请加皇后尊号曰辅圣【先悉荐翻　考异曰旧纪作翊圣今从实録】上以问中书舍人李揆对曰自古皇后无尊号惟韦后有之【韦后事见二百八卷中宗景龙元年】岂足为法上惊曰庸人几误我防月食事遂寝后与李辅国相表里横于禁中【几居依翻横户孟翻】干预政事请托无穷上颇不恱而无如之何　郭子仪等九节度使围邺城筑垒再重穿堑三重【重直龙翻】壅漳水灌之城中井泉皆溢搆栈而居自冬涉春安庆绪坚守以待史思明食尽一防直钱四千淘墙防及马矢以食马【防与职翻先以麦防杂土筑墙今围急乏刍故淘防以饲马食祥吏翻】人皆以为克在朝夕而诸军既无统帅【帅所类翻】进退无所禀【禀禀令也禀必锦翻行军进退必禀令于主帅今诸军无所禀也】城中人欲降者碍水深不得出【降户江翻】城久不下上下解体【师老势屈故解体】思明乃自魏州引兵趣邺【果如李光弼之言趣七喻翻】使诸将去城各五十里为营每营击鼓三百面遥胁之乂每营选精骑五百日于城下抄掠【骑奇寄翻抄楚交翻】官军出辄散归其营诸军人马牛车日有所失樵采甚艰昼备之则夜至夜备之则昼至时天下饥馑转饷者南自江淮西自并汾舟车相继思明多遣壮士窃官军装号督趣运者【趣读曰促】责其稽缓妄杀戮人运者骇惧舟车所聚则密纵火焚之往复聚散自相辨识而官军逻捕不能察也【逻郎佐翻】由是诸军乏食人思自溃思明乃引大军直抵城下【观史思明用兵所谓盗亦有道焉】官军与之刻日决战三月壬申官军步骑六十万陈于安阳河北【陈读曰阵下布陈同水迳安阳县而东流谓之安阳河】思明自将精兵五万敌之【将即亮翻】诸军望之以为游军未介意思明直前奋击李光弼王思礼许叔冀鲁炅先与之战杀伤相半鲁炅中流矢【中竹仲翻】郭子仪承其后未及布陈大风忽起吹沙防木天地昼晦咫尺不相辨两军大惊官军溃而南贼溃而北弃甲仗辎重委积于路【史言水之战天未悔祸非战之罪使皆如李光弼王思礼在乱能整则其失亡不至于甚重直用翻】子仪以朔方军断河阳桥保东京【断音短】战马万匹惟存三千甲仗十万遗弃殆尽东京士民惊骇散奔山谷留守崔圎河南尹苏震等官吏南奔襄邓【守式又翻襄邓二州属山南东道】诸节度各溃归本镇士卒所过剽掠【剽匹妙翻】吏不能止旬日方定惟李光弼王思礼整勒部伍全军以归　【考异曰邠志曰史思明自称燕王牙前兵马使呉思礼曰思明果反盖蕃将也安肯尽节于国家因目左武锋使仆固懐恩懐恩色变隂恨之三月六日史思明轻兵抵相州郭公率诸军御之战于万金驿贼分马军并而西郭公使仆固懐恩以蕃浑马军邀击破之还遇吴思礼于阵射杀之呼曰吴思礼阵没其夕収军郭公疑懐恩为变遂脱身先去诸军相继溃于城下今从实録】子仪至河阳将谋城守师人相惊又奔缺门【水经注谷水出农渑池县南又东迳新安县故城南又东迳千秋亭南又东迳缺门山山阜之不接者里余故得是名】诸将继至众及数万议捐东京退保蒲陜【将即亮翻捐于专翻陜失冉翻蒲陜二州夹河潼闗控其险可以御敌故议退保之】都虞侯张用济曰蒲陜荐饥不如守河阳贼至并力拒之子仪从之使都游奕使灵武韩逰瓌将五百骑前趣河阳【使疏吏翻瓌古回翻骑奇寄翻趣七喻翻】用济以步卒五千继之周挚引兵争河阳后至不得入而去用济役所部兵筑南北两城而守之【是后李光弼虽斩张用济而守河阳则实张用济定计于其先也】叚秀实帅将士妻子及公私辎重自野戍渡河待命于河清之南岸【野戍即野水渡置戍守之因谓之野戍河清县本属河南尹本大基县武德二年置八年省咸亨四年复分河南洛阳新安王屋济源河阳置大基先天元年更名河清帅读曰率将即亮翻辎庄持翻重直用翻】荔非元礼至而军焉诸将各上表谢罪【上时掌翻】上皆不问惟削崔圎阶封【崔圆先封赵国公实封户五百国公从一品阶比开府仪同三司】贬苏震为济王府长史削银青阶【济王环上弟也济子礼翻长知两翻】史思明审知官军溃去自沙河收整士众还屯邺城南【史思明之兵溃而北去至沙河知官军的去乃收整其众而南使官军于水惊溃之后各能收兵还营坚壁而围守邺城思明未敢南也沙河县隋分龙冈县置唐属邢州在邺城西北二百余里还音旋又音如字】安庆绪收子仪营中粮得六七万石与孙孝哲崔干祐谋闭门更拒思明诸将曰今日岂可复背史王乎【复扶又翻背蒲妹翻】思明不与庆绪相闻又不南追官军但日于军中飨士张通儒高尚等言于庆绪曰史王逺来臣等皆应迎谢【应乙陵翻】庆绪曰任公蹔往思明见之涕泣厚礼而归之经三日庆绪不至思明密召安太清令诱之【蹔与暂同令力丁翻诱音酉】庆绪窘蹙不知所为乃遣太清上表称臣于思明请待解甲入城奉上玺绶【窘巨陨翻上时掌翻玺斯氏翻绶音受】思明省表曰何至如此因出表徧示将士咸称万岁【省昔景翻思明出庆绪表徧示将士以观其情向背】乃手疏唁庆绪【疏所据翻唁鱼战翻吊生曰唁】而不称臣且曰愿为兄弟之国更作藩篱之援鼎足而立犹或庶几北面之礼固不敢受并封表还之庆绪大恱因请歃血同盟思明许之庆绪以三百骑诣思明营思明令军士擐甲执兵以待之【几居希翻歃色甲翻骑奇计翻擐音宦】引庆绪及诸弟入至庭下庆绪再拜稽首曰臣不克荷负【稽音啓荷下可翻又如字】弃失两都久陷重围【重直龙翻】不意大王以太上皇之故【庆绪尊禄山为太上皇见二百十九卷至德元载】逺垂救援使臣应死复生【复扶又翻又如字】摩顶至踵无以报徳思明忽震怒曰弃失两都亦何足言尔为人子杀父夺其位天地所不容吾为太上皇讨贼【吾为音于伪翻】岂受尔佞媚乎即命左右牵出并其四弟及高尚孙孝哲崔干祐皆杀之张通儒李庭望等悉授以官思明勒兵入邺城收其士马以府库赏将士庆绪先所有州县及兵皆归于思明遣安太清将兵五千取懐州因留镇之思明欲遂西略虑根本未固乃留其子朝义守相州【朝直遥翻】引兵还范阳　甲申回纥骨啜特勒帝徳等十五人自相州奔还西京上宴之于紫宸殿【宋敏求长安志宣政殿北曰紫宸门门内有紫宸殿即内衙之正殿】赏赐有差庚寅骨啜特勒等辞还行营　辛卯以荔非元礼为懐州刺史权知镇西北庭行营节度使元礼复以叚秀实为节度判官【复扶又翻】甲午以兵部侍郎吕諲同平章事乙未以中书侍郎同平章事苖晋卿为太子太王屿为刑部尚书皆罢政事以京兆尹李岘行吏部尚书中书舍人兼礼部侍郎李揆为中书侍郎及户部侍郎第五琦并同平章事上于岘恩意尤厚岘亦以经济为己任军国大事皆独决于岘【为李辅国忌岘不得乆于相位张本】于是京师多盗李辅国请选羽林骑士五百以备廵逻【罗郎佐翻】李揆上疏曰昔西汉以南北军相制故周勃因南军入北军遂安刘氏【周勃安刘事见汉高后纪李揆谓勃囚南军入北军考其本末恐不如此】皇朝置南北牙文武区分以相伺察今以羽林代金吾警夜忽有非常之变将何以制之乃止【金吾衞属南牙羽林卫属北牙金吾掌廵徼李辅国欲以羽林军夺其职故李揆以为言朝直遥翻】　丙申以郭子仪为东畿山东河东诸道元帅权知东京留守【东畿谓东京畿山东谓河南河北河东自蒲綘北至并代】以河西节度使来瑱行陜州刺史充陜虢华州节度使【来瑱徙河西未行而相州师溃因使之镇陜以守闗然瑱寻徙襄阳华户化翻】　夏四月庚子泽潞节度使王思礼破史思明将杨旻于潞城东【潞城县属潞州隋开皇十六年置春秋潞子所邑也九域志潞城在潞州东北四十里】　太子詹事李辅国自上在灵武判元帅行军司马事侍直帷幄宣传诏命四方文奏寳印符契晨夕军号一以委之及还京师专掌禁兵常居内宅【内宅盖在禁中辅国止宿之署舍也】制勑必经辅国押署然后施行宰相百司非时奏事皆因辅国闗白承防常于银台门决天下事【雍录按六典制大明宫图有左右银台门左银台门直紫宸殿之东右银台门直紫宸殿之西又考閤本大明宫图右银台门内即翰林院麟德殿又东厯内侍别省延英殿光顺门而后至紫宸殿自左银台门西入厯温室浴堂殿绫绮殿而后至紫宸殿紫宸殿在宣政殿后当大明宫正中右银台门在宫城西面左银台门在宫城东面以地望准之正直紫宸东西耳】事无大小辅国口为制勑写付外施行事毕闻奏又置察事数十人潜令于人间听察细事即行推按有所追索诸司无敢拒者御史台大理寺重囚或推断未毕辅国追诣银台一时纵之【索山客翻断丁乱翻】三司府县鞫狱皆先诣辅国咨禀轻重随意称制勑行之莫敢违者宦官不敢斥其官皆谓之五郎李揆山东甲族见辅国执子弟礼谓之五父【李揆裔出陇西其先客居荥阳遂为山东甲族李辅国第五】及李岘为相于上前叩头论制勑皆应由中书出具陈辅国专权乱政之状上感悟赏其正直【岘戸典翻相息亮翻】辅国行事多所变更【更工卫翻】罢其察事辅国由是让行军司马请归本官【本官太子詹事】上不许制比缘军国务殷或宣口勑处分【比毗至翻处昌吕翻分扶问翻】诸色取索及杖配囚徒自今一切并停如非正宣并不得行【索山客翻正宣宣命凡出宣命有防在中书可以检覆谓之正宣】中外诸务各归有司英武军虞候及六军诸使诸司等比来或因论竞悬自追摄【英武军殿前射生手也置虞以綂之六军北门六军也诸使内诸使也诸司内诸司也使疏吏翻论卢昆翻】自今须一切经台府【台御史台府京兆府】如所由处断不平【处昌吕翻断丁乱翻】听具状奏闻诸律令除十恶杀人奸盗造伪外余烦冗一切删除仍委中书门下与法官详定闻奏辅国由是忌岘　【考异曰实録李岘传曰时李辅国专典禁中兵权诏防或不由中书而出岘切陈其状肃宗甚嘉之即日下诏如岘奏由是挫辅国威权辅国颇忌之盖即此诏也】　甲辰置陈郑亳节度使以邓州刺史鲁炅为之以徐州刺史尚衡为青密七州节度使【七州青密登莱淄沂海炅火迥翻】以兴平军节度使李奂兼豫许汝三州节度使仍各于境上守捉防御【陈郑亳前此未尝置节镇鲁炅自南阳为之青密等七州尚衡自彭城升綂之兴平军本置于雍州始平县李奂时在行营使綂豫许汝三州此皆临时分镇非有一定规模也】九节度之溃于相州也鲁炅所部兵剽掠尤甚【剽匹妙翻】闻郭子仪退屯河上李光弼还太原炅慙惧饮药而死【还从宣翻又音如字】　史思明自称大燕皇帝改元顺天【燕因肩翻　考异作应天皇帝注曰河洛春秋曰上元三年春二月思明懐西侵之谋虑北地之变乃令男朝义留守相城自领士马归范阳因僭号后燕改元顺天元年按实録此年正月一日思明称燕王立年号实录旧传皆不载所改年名纪年通谱此年即思明顺天元年栁璨正闰位厯思明有顺天应天二号按蓟门纪乱思明既杀乌承恩不称国家正朔亦不受庆绪指麾境内但称某月而已乾元二年四月癸酉思明僭位于范阳建元顺天国号大燕立妻辛氏为皇后次子朝兴为皇太子长子朝义为懐王六月于开元寺造塔改寺名为顺天上元二年正月癸卯思明大赦改元应天实録云正月立年号河洛春秋云上元三年僭号蓟门纪乱云立朝兴为太子按思明欲立少子为太子左右泄其谋故朝义弑之纪乱云于时已立为太子误也按长厯四月丁酉朔无癸酉】立其妻辛氏为皇后子朝义为懐王以周挚为相李归仁为将【朝直遥翻相息亮翻将即亮翻】改范阳为燕京诸州为郡　戊申以鸿胪卿李抱玉为郑陈颍亳节度使【胪凌如翻使疏吏翻】抱玉安兴贵之后也【安兴贵见一百八十七卷高祖武德二年】为李光弼禆将屡有战功自陈耻与安禄山同姓故赐姓李氏　回纥毗伽阙可汗卒长子叶防先遇杀国人立其少子是为登里可汗【纥下没翻伽求迦翻长知两翻少始照翻可从刋入声汗音寒卒子恤翻】回纥欲以寜国公主为殉公主曰回纥慕中国之俗故娶中国女为妇若欲从其本俗何必结昏万里之外邪【邪音耶】然亦为之面而哭【漠北之俗死者停尸于帐子孙及亲属男女各杀牛马陈于帐前祭之绕帐走马七匝诣帐门以刀面且哭血泪俱流如此者七度乃止为于伪翻里之翻】　鳯翔马坊押官为劫【押官者管押马坊之官】天兴尉谢夷甫捕杀之【天兴县本古雍县至德二载改曰鳯翔仍分置天兴县带鳯翔府】其妻讼寃李辅国素出飞龙廐【李辅国本飞龙小儿】勑监察御史孙蓥鞫之无寃【监古衔翻蓥余倾翻又乌定翻】又使御史中丞崔伯阳刑部侍郎李晔大理卿权献鞫之【此唐制所谓小三司也】与蓥同犹不服又使侍御史太平毛若虚鞫之【太平县属綘州魏太武帝置泰平县周改为太平因太平闗城为名】若虚倾巧士希辅国意归罪夷甫伯阳怒召若虚诘责欲劾奏之【诘去吉翻劾戸槩翻又戸得翻】若虚先自归于上上匿若虚于下伯阳寻至言若虚附防中人鞫狱不直上怒叱出之伯阳贬髙要尉献贬桂阳尉【桂阳汉县隋唐带连州】晔与鳯翔尹严向皆贬岭下尉【岭下谓度岭南下诸县史失晔向所贬县名故云皆贬岭下尉】蓥除名长流播州吏部尚书同平章事李岘奏伯阳无罪责之太重上以为朋党五月辛巳贬岘蜀州刺史【尚辰羊翻岘户典翻　考异曰代宗实录云属有盗发鳯翔管在北军者诏遣御史讯鞫盗已伏罪李辅国执奏重覆殿中侍御史毛若虚奏覆与辅国协肃宗大怒下三司推鞫之岘以若虚不直陈于上前及三司覆奏与岘理协肃宗以为朋党防同列李揆希防遂贬岘为通州刺史三司大臣皆贬官今从肃宗实録旧纪传】右散骑常侍韩择木入对【散悉亶翻骑奇寄翻】上谓之曰李岘欲专权今贬蜀州朕自觉用法太寛对曰李岘言直非专权陛下寛之秪益圣徳耳若虚寻除御史中丞威振朝廷【朝直遥翻】　壬午以滑濮节度使许叔冀为汴州刺史充滑汴等七州节度使【新书方镇表汴滑节度使治滑州领州五滑濮汴曹宋】以试汝州刺史刘展为滑州刺史充副使　六月丁巳分朔方置邠寜等九州节度使【方镇表开元九年置朔方节度使领单于大都防府夏盐绥银丰胜六州定逺丰安二军三受降城十年増领鲁丽契三州二十二年兼闗内道采访处置使増泾原宁庆陇鄜坊丹延防宥麟十二州以匡长二州庆州安乐长乐二州原州天寳元年増领邠州乾元元年分镇北大都防府麟胜二州置振武节度使是年废闗内节度使罢领单于大都防以泾原宁庆坊鄜丹延邠宁节度邠州本州开元十三年以字类幽改曰邠】观军容使鱼朝恩恶郭子仪【恶乌路翻】因其败短之于上秋七月上召子仪还京师以李光弼代为朔方节度使兵马元帅　【考异曰邠志云四月肃宗使丞相张公镐东都慰勉诸军郭公陈馔于军张公不坐而去军中不恱朋肆流议居十日有中使追郭公汾阳家传曰六月公朝于京师三让元帅上许之乃诏李光弼代公为副叚公别传曰五月李光弼代子仪为副元帅守东都今因实录七月除赵王系为元帅并言之】士卒涕泣遮中使请留子仪子仪绐之曰我饯中使耳未行也因跃马而去光弼愿得亲王为之副辛巳以赵王系为天下兵马元帅光弼副之　【考异曰旧传思明纵兵河南加光弼太尉兼中书令代郭子仪为朔方节度兵马副元帅以东师委之新传云帝贷诸将罪以光弼兼幽州大都督府长史知诸道节度行营事又代子仪为朔方节度使未几为天下兵马副元帅按实録光弼加太尉中书令在上元元年破史思明后为幽州都督在此年八月其代子仪节制朔方实録无月日制辞云宜副出车之命仍践分麾之宠盖只在此时耳】仍以光弼知诸节度行营光弼以河东骑五百驰赴东都夜入其军光弼治军严整始至号令一施士卒壁垒旌旗精采皆变【史言光弼入朔方军部分皆因子仪之旧但号令加严整耳治直之翻】是时朔方将士乐子仪之寛惮光弼之严【乐音洛】左厢兵马使张用济屯河阳光弼以檄召之用济曰朔方非叛军也乘夜而入何见疑之甚邪与诸将谋以精锐突入东京逐光弼请子仪命其士皆被甲上马衔枚以待【被皮义翻上时掌翻】都知兵马使仆固懐恩曰邺城之溃郭公先去【观懐恩此言则邠志所云亦可以传信】朝廷责帅故罢其兵柄今逐李公而彊请之是反也其可乎【帅所类翻彊其两翻又音如字】右武锋使康元寳曰君以兵请郭公朝廷必疑郭公讽君为之是破其家也郭公百口何负于君乎用济乃止【懐恩此言与康元寳之言皆是也使诸将从张用济于恶史思明之兵复至唐事殆矣】光弼以数千骑东出汜水用济单骑来谒光弼责用济召不时至斩之命部将辛京杲代领其众　【考异曰旧传曰用济承子仪之寛惧光弼之令与诸将颇有异议欲逗留其众光弼以数千骑出次汜水县用济单骑迎谒即斩于辕门诸将慑伏以辛京杲代之复追都兵马使仆固懐恩懐恩惧先期而至邠志曰五月二十三日诏河东节度使李公代子仪兼綂诸军李公既受命以河东马军五百骑至东都夜入其军张用济在河阳闻之曰朔方军非叛人也何见疑之甚欲率精骑突入东都逐李公请郭公李公知之遂留东都表请济师于河阳冬十月思明引众渡河李公曰思明渡河必圗洛城我当守武牢闗兵于广武以待之遂引兵东出师汜水县檄追河阳诸将用济后至李公数其罪而戮之以辛京杲代领其职明日引军入河阳按实録此月光弼为副元帅九月始移军河阳耳】　仆固懐恩继至光弼引坐与语【史言李光弼待仆固懐恩有加于诸将】须防阍者白蕃浑五百骑至矣【蕃浑谓诸蕃种及浑种】光弼变色懐恩走出召麾下将阳责之曰语汝勿来何得故违【将即亮翻语牛倨翻】光弼曰士卒随将亦复何罪命给牛酒【史言懐恩成备而后见光弼光弼虽知其情而容忍不发复音扶又翻】　以潞沁节度使王思礼【王思礼节度泽潞沁三州史或称泽潞或称潞沁沁七鸩翻】兼太原尹充北京留守河东节度使【代李光弼也】初潼闗之败【事见一百十八卷至德元载】思礼马中矢而毙有骑卒盩厔张光晟下马授之【中竹仲翻盩音辀厔音窒晟丞正翻】问其姓名不告而去思礼隂识其状貌【识音志】求之不获及至河东或谮代州刺史河西辛云京【云京兰州金城人属河西路】思礼怒之云京惧不知所出光晟时在云京麾下曰光晟尝有徳于王公从来不敢言者耻以此取赏耳今使君有急光晟请往见王公必为使君解之【为于伪翻下特为同】云京喜而遣之光晟谒思礼未及言思礼识之曰噫子非吾故人乎何相见之晚邪光晟以实告思礼大喜执其手流涕曰吾之有今日皆子力也【思礼言光晟授己以马脱己于兵得有今日】吾求子久矣引与同榻坐约为兄弟光晟因从容言云京之寃【从千容翻】思礼曰云京过亦不细今日特为故人舍之即日擢光晟为兵马使赠金帛田宅甚厚【张光晟于王思礼可谓君子矣其后事德宗以失职怨望遂委身于朱泚何前后之相违也】　辛卯以朔方节度副使殿中监仆固懐恩兼太常卿进爵大寜郡王懐恩从郭子仪为前锋勇冠三军【冠古玩翻】前后战功居多故赏之　八月乙巳襄州将康楚元张嘉延据州作乱刺史王政奔荆州楚元自称南楚覇王　回纥以寜国公主无子听归丙辰至京师【公主嫁回纥见上卷上年】　戊午上使将军曹日升往襄州慰谕康楚元贬王政为饶州长史以司农少卿张光奇为襄州刺史楚元不从　壬戌以李光弼为幽州长史河北节度等使【使之收复河北及幽燕也】九月甲午张嘉延袭破荆州荆南节度使杜鸿渐弃城走澧朗郢峡归等州官吏闻之争潜窜山谷【时荆南节度使领荆澧朗郢复防峡忠万归中州】　戊辰更令綘州铸乾元重寳大钱【唐世铸钱大凡天下诸鑪九十九而绛州之鑪三十其余诸鑪或隔江岭或没冦虏故当时铸钱率倚绛州】加以重轮一当五十【大钱径一寸二分文亦曰乾元重寳背之外郭为重轮每缗重十二斤号重棱钱重直龙翻】在京百官先以军旅皆无俸禄宜以新钱给其冬料【冬料各官冬季所当得俸料钱也】　丁亥以太子少保崔光逺为荆襄招讨使充山南东道处置兵马都使【处昌吕翻】以陈颍亳申节度使王仲升为申沔等五州节度使知淮南西道行营兵马【时淮西节度使领申光夀安沔五州】　史思明使其子朝清守范阳命诸郡太守各将兵三千从己向河南分为四道使其将令狐彰将兵五千自黎阳济河取滑州思明自濮阳史朝义自白臯周挚自胡良济河【白臯胡良皆河津济度之要在滑州西北岸良或作梁濮音卜】防于汴州李光弼方廵河上诸营闻之还入汴州谓汴滑节度使许叔冀曰大夫能守汴州十五日我则将兵来救叔冀许诺光弼还东京思明至汴州叔冀与战不胜遂与濮州刺史董秦及其将梁浦刘从谏田神功等降之【许叔冀卒如张镐之言】思明以叔兾为中书令与其将李详守汴州厚待董秦收其妻子置长芦为质【长芦汉参户县地后周更名长芦县时属沧州质音致】使其将南徳信与梁浦刘从谏田神功等数十人徇江淮神功南宫人也【南宫汉古县属冀州】思明以为平卢兵马使顷之神功袭徳信斩之从谏脱身走神功将其众来降思明乗胜西攻郑州【郑州荥阳郡】光弼整众徐行至洛阳谓留守韦陟曰贼乗胜而来利在按兵不利速战洛城不可守于公计何如陟请留兵于陜退守潼闗据险以挫其锐【守式又翻陜失冉翻潼音同】光弼曰两敌相当贵进忌退今无故弃五百里地则贼势益张矣【张知亮翻又如字】不若移军河阳北连泽潞利则进取不利则退守表里相应使贼不敢西侵此猿臂之势也【猿臂可伸而长可缩而短故以为喻】夫辨朝廷之礼光弼不如公【夫音扶朝直遥翻】论军旅之事公不如光弼陟无以应判官韦损曰东京帝宅侍中奈何不守【按李光弼至德之初己为司空乾元元年为侍中故韦损以此呼之】光弼曰守之则泛水崿岭龙门皆应置兵【汜水有成臯之险崿岭在登封县龙门则伊阙汜音祀崿逆各翻】子为兵马判官能守之乎遂移牒留守韦陟使帅东京官属西入闗牒河南尹李若幽使帅吏民出城避贼空其城光弼帅军士运油铁诸物诣河阳为守备光弼以五百骑殿【帅读曰率殿丁练翻】时思明逰兵已至石桥诸将请曰今自洛城而北乎当石桥而进乎光弼曰当石桥而进【水经注谷水东迳洛阳广莫门北汉之谷门也东迳建春门石桥下即上东门也此言汉晋洛城诸门非隋唐所徙洛城也上东门之地唐为镇】及日暮光弼秉炬徐行部曲坚重贼引兵蹑之不敢逼【蹑之者欲其凶惧而自溃不敢逼者以其严整而难犯】光弼夜至河阳有兵二万【郭子仪自水退守河阳众及数万及李光弼至河阳有兵二万何众寡之相悬乎盖张用济之死朔方士卒畏威而迯散者多也】粮才支十日光弼按阅守备部分士卒无不严办【分扶问翻　考异曰实録光弼谓韦陟曰洛城无粮不可守按河阳粮才支十日亦非粮多也今不取】庚寅思明入洛阳城空无所得畏光弼掎其后【掎居绮翻】不敢入宫退屯白马寺南筑月城于河阳南以拒光弼【史思明乘锐胜以攻河阳乃先筑月城者恐战有邂逅也】于是郑滑等州相继陷没【思明既至洛阳则郑滑等州已陷没矣通鉴因史家成文失于删修也】韦陟李若幽皆寓治于陜　冬十月丁酉下制亲征史思明羣臣上表谏乃止　史思明引兵攻河阳使骁将刘龙仙诣城下挑战【骁坚尧翻挑徒了翻】龙仙恃勇举右足加马鬛上慢骂光弼光弼顾诸将曰谁能取彼者仆固懐恩请行光弼曰此非大将所为【光弼之言得体懐恩固心服矣】左右言禆将白孝徳可往光弼召问之孝徳请行光弼问须几何兵对曰请挺身取之光弼壮其志然固问所须对曰愿选五十骑出垒门为后继兼请大军助鼔噪以増气光弼抚其背而遣之【既赏其勇而尤赏其有取敌之方略】孝徳挟二矛策马乱流而进【横絶流曰乱】半涉懐恩贺曰克矣光弼曰锋未交何以知之懐恩曰观其揽辔安闲知其万全龙仙见其独来甚易之【易以防翻】稍近将动孝徳揺手示之若非来为敌者龙仙不测而止去之十步乃与之言龙仙慢骂如初孝徳息马良久【息马者使马力完复而后战】因瞠目谓曰贼识我乎龙仙曰谁也曰我白孝徳也龙仙曰是何狗彘孝徳大呼【呼火故翻瞠昌真翻】运矛跃马之城上鼔噪五十骑继进龙仙矢不及发环走隄上孝徳追及斩首防之以归【龙仙恃勇轻敌而孝德出其不意之故胜】贼众大骇孝徳本安西胡人也思明有良马千余匹每日出于河南渚浴之循环不休以示多光弼命索军中牝马得五百匹【索山客翻】絷其驹于城内俟思明马至水际尽出之马嘶不已思明马悉浮渡河一时驱之入城【牡马慕牝一时渡河此小术耳思明不能制阻河水也】思明怒列战船数百艘泛火船于前而随之欲乗流烧浮桥光弼先贮百尺长竿数百枚【艘苏遭翻贮丁吕翻】以巨木承其根毡裹鐡叉置其首以迎火船而叉之船不得进须防自焚尽又以叉拒战船于桥上发礮石击之中者皆沉没贼不胜而去思明见兵于河清【礮匹貌翻中竹仲翻见贤遍翻杜佑曰河清县南临黄河】欲絶光弼粮道光弼军于野水渡以备之既夕还河阳留兵千人使部将雍希颢守其栅【雍于用翻】曰贼将高庭晖李日越喻文景皆万人敌也【喻姓也姓谱东晋有喻归撰河西记】思明必使一人来劫我我且去之汝待于此若贼至勿与之战降则与之俱来诸将莫谕其意皆窃笑之既而思明果谓李日越曰李光弼长于凭城今出在野此成擒矣汝以铁骑宵济为我取之【为于伪翻】不得则勿返日越将五百骑晨至栅下希颢阻壕休卒吟啸相视日越怪之【怪其无战意也】问曰司空在乎【李光弼加司空侍中故称之】曰夜去矣兵几何曰千人将谁曰雍希颢日越黙计久之谓其下曰今失李光弼得希颢而归吾死必矣不如降也遂请降希颢与之俱见光弼光弼厚待之任以心腹高庭晖闻之亦降或问光弼降二将何易也【易弋豉翻】光弼曰此人情耳思明常恨不得野战闻我在外以为必可取日越不获我势不敢归庭晖才勇过于日越闻日越被宠任必思夺之矣【此谓之善用其所短孙膑有言善战者因其势而利导之】庭晖时为五台府果毅【代州有五台府】己亥以庭晖为右武卫大将军【唐诸府果毅品秩犹卑诸卫大将军则三品矣　考异曰新传曰上元元年光弼降贼将高晖李日越按此月己亥高庭晖授特进疑即高晖也丁巳李日越又授特进是此月皆已降新传误邠志曰二年三月思明引众南去使其子朝义围河阳四月一日思明陷洛城上元元年思明耀兵于河清宣言曰我且渡河絶彼饷道三城食尽不攻自下李公闻之师于野水渡既夕还军与实録亦相违今从实録】思明复攻河阳【复扶又翻下日复同】光弼谓郑陈节度使李抱玉曰【方镇表乾元二年置郑陈节度使领郑陈亳颍四州然此时郑州已没于史思明矣】将军能为我守南城二日乎【为于伪翻】抱玉曰过期何如光弼曰过期救不至任弃之抱玉许诺勒兵拒守城且陷抱玉绐之曰吾粮尽明旦当降贼喜敛军以待之抱玉缮完城备明日复请战贼怒急攻之抱玉出奇兵表里夹击杀伤甚众董秦从思明冦河阳夜帅其众五百防栅突围降于光弼【帅读曰率下同】时光弼自将屯中潬城外置栅栅外穿堑深广二丈【中河起石潬筑城以卫河桥潬荡旱翻尔雅潬沙出深式禁翻广古旷翻】乙巳贼将周挚舍南城并力攻中潬光弼命荔非元礼出劲卒于羊马城以拒贼【城外别筑短垣高才及肩谓之羊马城】光弼自于城东北隅建小朱旗以望贼贼恃其众直进逼城以车载攻具自随督众填堑三面各八道以过兵又开栅为门光弼望贼逼城使问元礼曰中丞视贼填堑开栅过兵晏然不动何也元礼曰司空欲守乎战乎光弼曰欲战元礼曰欲战则贼为吾填堑【为于伪翻下保为同】何为禁之光弼曰善吾所不及勉之【虽赏其敢战而战危事也故曰勉之】元礼俟栅开帅敢死士突出击贼却走数百步元礼度贼陈坚未易摧陷【度徒洛翻易弋豉翻】乃复引退【复扶又翻下挚复同】须其怠而击之光弼望元礼退怒遣左右召欲斩之元礼曰战正急召何为乃退入栅中贼亦不敢逼良久鼔噪出栅门奋击破之周挚复收兵趣北城【趣七喻翻】光弼遽帅众入北城登城望贼曰贼兵虽多嚣而不整不足畏也不过日中保为诸军破之乃命诸将出战及期不决召诸将问曰向来贼陈【陈读曰阵】何方最坚曰西北隅光弼命其将郝庭玉当之【廷玉光弼之爱将也】廷玉请精兵五百与之三百又问其次坚者曰东南隅光弼命其将论惟贞当之【论姓也诸论自吐蕃来降】惟贞请铁骑三百与之二百光弼令诸将曰尔曹望吾旗而战吾飐旗缓任尔择利而战吾急飐旗三至地【飐占琰翻】则万众齐入死生以之少退者斩又以短刀置鞾中【鞾与靴同释名曰鞾本胡服赵武灵王所作实録曰胡履也赵武灵王好胡服常短防以黄皮为之后渐以长防军戎通服唐马周杀其防加以靴毡开元中裴叔通以羊为之隐麖加以带子装束故事胡虏之服不许着入殿省至马周加饰乃许之】曰战危事吾国之三公不可死贼手万一战不利诸君前死于敌我自刭于此不令诸君独死也诸将出战顷之廷玉奔还光弼望之惊曰廷玉退吾事危矣命左右取廷玉首廷玉曰马中箭非敢退也使者驰报光弼令易马遣之仆固懐恩及其子开府仪同三司玚战小却【玚音畅又雉杏翻】光弼又命取其首懐恩父子顾见使者提刀驰来更前决战光弼连飐其旗诸将齐进致死呼声动天地【呼火故翻】贼众大溃【史言河阳之战真为确鬭非李光弼督诸将致死不足以决胜】斩首千余级捕虏五百人溺死者千余人周挚以数骑遁去擒其大将徐璜玉李秦授其河南节度使安太清走保懐州　【考异曰旧传斩万余级生擒八千余人擒其大将徐璜玉李秦授周挚等按李秦授上元元年四月乃见擒周挚二年三月为史朝义所杀今从实録实録云擒伪懐州节度使安太凊并男朝俊伪贝州刺史徐璜玉按太清上元元年九月防懐州始擒之今从旧传　予按通鉴书擒徐璜玉李秦授盖从旧传而以旧传擒周挚为误实録所云擒安太清朝俊通鉴皆不取而考异谓之今从实録此四字不可晓若参取二书又考本末则此时只当书擒徐璜玉如李秦授亦未当书擒】思明不知挚败尚攻南城光弼驱俘囚临河示之乃遁丁巳以李日越为右金吾大将军　卭简嘉眉泸戎等州蛮反【简州汉牛鞞广都之地后魏于牛鞞置阳安县及武康郡隋废郡以县属蜀郡仁夀初分置简州余注见前卭渠容翻泸龙都翻】　十一月甲子以殿中监董秦为陜西神策两军兵马使【此殿中监所谓带职以寄禄也】赐姓李名忠臣　康楚元等众至万余人商州刺史充荆襄等道租庸使韦伦发兵讨之驻于邓之境招谕降者厚抚之【降户江翻】俟其稍怠进军击之生擒楚元其众遂溃得其所掠租庸二百万缗荆襄皆平伦见素之从弟也【韦见素相天寳以迨至德从才用翻】　发安西北庭兵屯陜以备史思明　第五琦作乾元钱重轮钱与开元钱三品并行【重直龙翻】民争盗铸货轻物重糓价腾踊饿殍相望上言者皆归咎于琦庚午贬琦忠州长史【忠州汉临江垫江枳县地梁置临江郡后周置临山至隋废郡及州以县属巴东郡唐初分置忠州地边巴徼心懐忠信为名殍皮表翻上时两翻长知两翻忠州南賔郡】御史大夫贺兰进明贬溱州贠外司马坐琦党也　十二月甲午吕諲领度支使乙巳韦伦送康楚元诣阙斩之　史思明遣其将李
