<!-- { "loadSidebar": true } -->
　　大兴二年春二月刘遐徐龛击周抚于寒山破斩之【魏收地形志彭城郡彭城县有寒山龛苦含翻】初掖人苏峻帅乡里数千家结垒以自保逺近多附之【掖县属东莱郡苏峻传云长广掖人据志长广郡有挺县无掖县帅读曰率】曹嶷恶其彊将攻之峻率众浮海来奔【嶷鱼力翻恶乌路翻】帝以峻为鹰扬将军【沈约志鹰扬将军建安中曹公以命曹洪】助刘遐讨周抚有功诏以遐为临淮太守峻为淮陵内史【惠帝元康七年分临淮置淮陵郡其地当在唐沂州临沂县界宋白曰泗州招信县本汉淮陵县】　石勒遣左长史王修献捷于汉汉主曜遣兼司徒郭汜授勒太宰领大将军进爵赵王加殊礼出警入跸如曹公辅汉故事【汜音祀】拜王修及其副刘茂皆为将军封列矦修舍人曹平乐从修至粟邑【乐音洛】因留仕汉言于曜曰大司马遣修等来【曜初即位以勒为大司马故称之】外表至诚内觇大驾彊弱俟其复命将袭乗舆【觇丑亷翻乗绳证翻】时汉兵实疲曜信之乃追汜还斩修于市三月勒还至襄国刘茂逃归言修死状勒大怒曰孤事刘氏于人臣之职有加矣彼之基业皆孤所为今既得志还欲相图赵王赵帝孤自为之何待于彼邪乃诛曹平乐三族【为刘石相攻张木】　帝令羣臣议郊祀尚书令刁协等以为宜须还洛乃修之司徒荀组等曰汉献帝都许即行郊祀【范书汉献帝建安元年郊祀上帝于安邑是年七月至洛阳复郊祀上帝八月迁许无郊祀之事或别见他书也晋书礼志载组议云献帝迁许即便立郊葢郊祀不在迁许之年也】何必洛邑帝从之立郊丘于建康城之己地辛夘帝亲祀南郊以未有北郊【按成帝咸和八年始于覆舟山南立北郊】并地只合祭之诏琅邪恭王宜称皇考贺循曰礼子不敢以己爵加于父【此前汉师丹引礼以为言事见三十三卷汉哀帝建平元年】乃止初陂坞主陈川【陂即左传之泽在浚仪县】自称陈留太守【守式又翻】祖逖之攻樊雅也川遣其将李头助之头力战有功逖厚遇之头每叹曰得此人为主吾死无恨川闻而杀之头党冯宠帅其众降逖川益怒大掠豫州诸郡逖遣兵击破之夏四月川以浚仪叛降石勒【浚仪县属陈留郡故大梁也帅读曰率降户江翻下同】　周抚之败走也徐龛部将于药追斩之及朝廷论功而刘遐先之【先悉荐翻】龛怒以泰山叛降石勒自称兖州刺史　汉王曜还都长安【自粟邑还长安遂定都也】立妃羊氏为皇后【即惠帝羊皇后曜纳羊后见八十七卷怀帝永嘉五年】子熈为皇太子封子袭为长乐王【乐音洛】阐为太原王冲为淮南王敞为齐王高为鲁王徽为楚王诸宗室皆进封郡王羊氏即故惠帝后也曜尝问之曰吾如何司马家儿羊氏曰陛下开基之圣主彼亡国之暗夫何可并言彼贵为帝王有一妇一子及身三耳曽不能庇妾于尔时实不欲生意谓世间男子皆然自奉巾栉已来始知天下自有丈夫耳曜甚宠之颇干预国事　南阳王保自称晋王改元建康置百官以张寔为征西大将军开府仪同三司陈安自称秦州刺史降于汉又降于成上邽大饥士众困迫张春奉保之南安祁山【之徃也】寔遣韩璞帅步骑五千救之陈安退保緜诸【緜诸道前汉属天水郡后汉晋省水经注緜诸水厯緜诸故道北东东入清水清水东南注渭】保归上邽未防保复为安所逼【防居岂翻复扶又翻】寔遣其将宋毅救之安乃退　江东大饥诏百官各上封事益州刺史应詹上疏曰【詹自益州刺史还建康】元康以来贱经尚道以虚宏放为夷达【夷旷也】以儒术清俭为鄙俗宜崇奬儒官以新俗化　祖逖攻陈川于关石勒遣石虎将兵五万救之战于浚仪逖兵败退屯梁国勒又遣桃豹将兵至关逖退屯淮南【此淮南郡治夀春】虎徙川部众五千户于襄国留豹守川故城　石勒遣石虎击鲜卑日六延于朔方大破之斩首二万级俘虏三万余人孔苌攻幽州诸郡悉取之段匹防士众饥散欲移保上谷【晋志上谷郡治沮阳县秦置郡在谷之上头故名焉】代王郁律勒兵将击之匹防弃妻子奔乐陵依邵续【乐陵郡治厌次续保之以奉晋】　曹嶷遣使赂石勒请以河为境勒许之【嶷已縁河置戌矣今赂勒请以河为境者惧勒之侵轶也】　梁州刺史周访击杜曽大破之马隽等执曽以降访斩之并获荆州刺史第五猗送于武昌访以猗本中朝所署【朝直遥翻】加有时望白王敦不宜杀敦不听而斩之【猗从杜曽事始八十九年愍帝建兴四年】初敦患杜曽难制谓访曰若擒曽当相论为荆州及曽死而敦不用王廙在荆州【廙羊至翻又逸职翻】多杀陶侃将佐【将即亮翻】以皇甫方回为侃所敬责其不诣已收斩之士民怨怒上下不安帝闻之徴廙为散骑常侍以周访代廙为荆州刺史王敦忌访威名意难之从事中郎郭舒说敦曰鄙州虽荒乃用武之国不可以假人宜自领之【郭舒先在荆州歴事刘王澄説输芮翻】访为梁州足矣敦从之六月丙子诏加访安南将军余如故访大怒敦手书譬解并遗玉环玉椀以申厚意【遗于季翻】访抵之于地曰吾岂贾竖可以宝悦邪【贾音古】访在襄阳务农训兵隂有图敦之志守宰有缺辄补然后言上【上时掌翻】敦患之而不能制魏该为胡冦所逼自宜阳率众南迁新野【魏该自懐帝末屯宜阳界一泉坞宜阳县属农郡新野县汉属南阳郡晋属义阳郡】助周访讨杜曽有功拜顺阳太守赵固死郭诵留屯阳翟【阳翟县汉属颍川郡晋属河南郡】石生屡攻之不能克　汉主曜立宗庙社稷南北郊于长安诏曰吾之先兴于北方光文立汉宗庙以从民望【见八十五卷惠帝永兴元年】今宜改国号以单于为祖亟议以闻羣臣奏光文始封卢奴伯【晋成都王颖封刘渊为卢奴伯】陛下又王中山中山赵分也【王于况翻分扶问翻】请改国号为赵从之以冒顿配天【冒莫北翻】光文配上帝　徐龛冦掠济岱【岱泰山也龛冦掠济岱之间济子礼翻】破东莞【沈约志武帝太康元年分琅邪立东莞郡晋志东莞故鲁郓邑刘昫曰唐沂州沂水县汉东莞县地宋白曰春秋莒鲁争郓杜预注云城阳姑幕县南有员亭即郓也俗变其字耳十三州志云有东西二郓鲁昭公所居者为西郓兖州东平郡是也莒鲁所争者为东郓汉东莞县是也莞音官】帝问将帅可以讨龛者于王导【将即亮翻帅所类翻】导以为太子左卫率泰山羊鉴龛之州里冠族【冠古玩翻】必能制之鉴深辞才非将帅郗鉴亦表鉴非才不可使导不从秋八月以羊鉴为征虏将军征讨都督督徐州刺史蔡豹临淮太守刘遐鲜卑段文鸯等讨之【段文鸯时从其兄匹防在厌次】　冬石勒左右长史张敬张宾左右司马张屈六程遐等劝勒称尊号勒不许十一月将佐等复请勒称大将军大单于领冀州牧赵王【复扶又翻单音蝉】依汉昭烈在蜀魏武在邺故事以河内等二十四郡为赵国太守皆为内史凖禹贡复冀州之境【时以河内魏汲顿丘平原清河钜鹿常山中山长乐乐平赵国广平阳平章武勃海河间上党定襄范阳渔阳武邑燕国乐陵二十四郡为赵国凖禹贡魏武复冀州之境南至孟津西达龙门东至于河北至塞垣】以大单于镇抚百蛮罢并朔司三州【晋未尝置朔州此罢朔州未知谁所置也】通置部司以监之勒许之戊寅即赵王位【石勒字世龙】大赦依春秋时列国称元年初勒以世乱律令烦多命法曹令史贯志【贯姓也志其名】采集其要作辛亥制五千文施行十余年乃用律令以理曹参军上党续咸为律学祭酒【姓谱帝舜七友有续牙曰晋大夫狐鞫居食采于续号续简伯后以为氏】咸用法详平国人称之以中垒将军支雄【中垒将军后赵创置】游击将军王阳领门臣祭酒【勒置经学祭酒律学祭酒史学祭酒门臣祭酒】专主胡人辞讼重禁胡人不得陵侮衣冠华族【华族中华之族也勒胡人也能禁其丑类不使陵暴华人及衣冠之士晋文公初欲俘阳樊之民殆有愧焉】号胡为国人遣使循行州郡劝课农桑朝防始用天子礼乐衣冠仪物从容可观矣【朝直遥翻从于容翻】加张宾大执灋专总朝政【朝直遥翻下同】以石虎为单于元辅都督禁卫诸军事寻加骠骑将军侍中开府赐爵中山公【骠匹妙翻】自余羣臣授位进爵各有差张賔任遇优显羣臣莫及而谦虚敬慎开怀下士屏絶阿私【屏必郢翻】以身帅物【帅读曰率】入则尽规出则归美勒甚重之每朝常为之正容貌简辞令呼曰右矦而不敢名【史言张賔有大臣之节所以膺石勒之礼貌为于伪翻】　十二月乙亥大赦平州刺史崔毖自以中州人望镇辽东【毖崔琰之曽孙琰在魏时为冀州人士之首子孙遂为冀州冠族毖音袐】而士民多归慕容廆【廆户罪翻】心不平数遣使招之皆不至【数所角翻】意廆拘留之乃隂説高句丽段氏宇文氏使共攻之【说输芮翻句音如字又音驹丽力知翻】约灭廆分其地毖所亲勃海高瞻力谏毖不从三国合兵代廆诸将请击之廆曰彼为崔毖所诱欲邀一切之利军势初合其锋甚鋭不可与战当固守以挫之彼乌合而来【飞鸟见食羣集而聚啄之人或惊之则四散飞去故兵以利合无所统一者谓之乌合】既无统壹莫相归服乆必携贰一则疑吾与毖诈而覆之二则三国自相猜忌待其人情离贰然后击之破之必矣三国进攻棘城廆闭门自守遣使独以牛酒犒宇文氏【使疏吏翻犒苦告翻】二国疑宇文氏与廆有谋各引兵归【兵法所谓合则能离之慕容廆有焉】宇文大人悉独官曰二国虽归吾当独取之宇文氏士卒数十万连营口四十里廆使召其子翰于徒河【翰自愍帝建兴元年镇徒河】翰遣使白廆曰悉独官举国为冦彼众我寡易以计破难以力胜今城中之众足以御冦翰请为奇兵于外伺其间而击之【间古苋翻下同】内外俱奋使彼震骇不知所备破之必矣今并兵为一彼得专意攻城无复它虞【虞防也备也复扶又翻下同】非防之得者也且示众以怯恐士气不战先沮矣【沮在吕翻】廆犹疑之辽东韩夀言于廆曰悉独官有凭陵之志将骄卒惰军不坚宻若奇兵卒起【卒读曰猝】掎其无备必破之防也【掎举绮翻偏引曰掎又从后牵曰掎】廆乃听翰留徒河悉独官闻之曰翰素名骁果【骁坚尧翻】今不入城或能为患当先取之城不足忧乃分遣数千骑袭翰翰知之诈为段氏使者逆于道曰慕容翰乆为吾患闻当击之吾已严兵相待宜速进也使者既去翰即出城设伏以待之宇文氏之骑见使者大喜驰行不复设备进入伏中翰奋击尽获之乘胜径进遣间使语廆出兵大战【投间隙而行故谓之间使间古苋翻】廆使其子皝与长史裴嶷将精鋭为前锋【皝呼广翻】自将大兵继之悉独官初不设备闻廆至惊悉众出战前锋始交翰将千骑从旁直入其营纵火焚之【将即亮翻】众皆惶扰不知所为遂大败悉独官仅以身免廆尽俘其众获皇帝玉玺三钮【皇帝玺即宇文大人普回出猎所得者玺斯氏翻】崔毖闻之惧使其兄子焘诣棘城伪贺防三国使者亦至请和曰非我本意崔平州教我耳廆以示焘临之以兵焘惧首服【首式救翻】廆乃遣焘归谓毖曰降者上防走者下防也引兵随之毖与数十骑弃家犇高句丽其众悉降于廆【降户江翻】廆以其子仁为征虏将军镇辽东【为仁以辽东与皝争国张本】官府市里案堵如故高句丽将如奴子据于河城廆遣将军张綂掩击擒之俘其众千余家以崔焘高瞻韩恒石琮归于棘城待以客礼恒安平人琮鉴之孙也【石鉴事武帝惠帝位通显】廆以高瞻为将军瞻称疾不就廆数临候之【数所角翻】抚其心曰君之疾在此不在它也今晋室防乱孤欲与诸君共清世难【防息浪翻难乃旦翻】翼戴帝室君中州望族宜同斯愿柰何以华夷之异介然踈之哉【介然坚正不移之貌】夫立功立事惟问志略何如耳华夷何足问乎【以瞻薄廆起于东夷不肯委身事之故有是言】瞻犹不起廆颇不平龙骧主簿宋该与瞻有隙【廆进号龙骧将军以该为府主簿骧思将翻】劝廆除之廆不从瞻以忧卒　初鞠羡既死【鞠羡死见八十六卷怀帝永嘉元年】茍晞复以羡子彭为东莱太守【复扶又翻】防曹嶷狥青州【事见八十七卷永嘉三年嶷鱼力翻】与彭相攻嶷兵虽彊郡人皆为彭死战【为于伪翻】嶷不能克久之彭叹曰今天下大乱彊者为雄曹亦乡里【彭与嶷皆齐人】为天所相【相悉亮翻】茍可依凭即为民主何必与之力争使百姓肝脑涂地吾去此则祸自息矣郡人以为不可争献拒嶷之防彭一无所用与乡里千余家浮海归崔毖北海郑林客于东莱彭嶷之相攻林情无彼此嶷贤之不敢侵掠彭与之俱去比至辽东【比必寐翻】毖已败乃归慕容廆廆以彭参龙骧军事遗郑林车牛粟帛【遗于季翻】皆不受躬耕于野宋该劝廆献捷江东廆使该为表裴嶷奉之并所得三玺诣建康献之高句丽数冦辽东【句如字又音驹丽力知翻数所角翻】廆遣慕容翰慕容仁伐之高句丽王乙弗利逆来求盟翰仁乃还【还从宣翻又如字】　是嵗蒲洪降赵【考异曰三十国晋春秋洪降刘曜在大兴元年案元年曜未都长安晋书洪载记无年但云曜僭号长安洪归曜故置是年】赵主曜以洪为率义侯　屠各路松多起兵于新平扶风以附晋王保【屠直于翻】保使其将杨曼王连据陈仓张顗周庸据隂宻松多据草壁【水经注陇山西南降陇城北有松多川葢松多据此因以为地名草壁在隂宻之东顗鱼岂翻】秦陇氐多应之赵主曜遣诸将攻之不克曜自将击之【将即亮翻】
