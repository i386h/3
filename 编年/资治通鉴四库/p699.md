<!-- { "loadSidebar": true } -->
　　同三司【阙】　　　　　　程华斩仪同三司王征蛮而还【还从宣翻又如字】广州守将骆超遂以城降东魏丞相欢以勇行广州事勇辩之从弟也【卢辩仕于西魏而勇仕于东魏从才用翻】于是南汾颍豫广四州复入东魏　【考异曰典畧侯景克广州在十一月按北史魏文帝纪二月东魏陥南汾颍豫广四州今从之】　初柔然头兵可汗始得返国【事见一百四十九卷普通二年可从刋入声汗音寒】事魏尽礼及永安以后雄据北方礼渐骄倨虽信使不絶不复称臣【使疏吏翻下同复扶又翻】头兵尝至洛阳心慕中国乃置侍中黄门等官后得魏汝阳王典籖淳于覃亲宠任事以为秘书监使典文翰及两魏分裂头兵转不逊数为邉患【数所角翻】魏丞相泰以新都闗中方有事山东欲结婚以抚之以舎人元翌女为化政公主妻头兵弟塔寒【妻七细翻】又言于魏主请废乙弗后纳头兵之女甲辰以乙弗后为尼【魏立乙弗后见上卷大同元年】使扶风王孚迎头兵女为后头兵遂留东魏使者元整不报其使　三月辛酉东魏丞相欢以沙苑之败【败见上卷上年】请解大丞相诏许之顷之复故　【考异曰北齐帝纪止有髙祖解丞相年月而无复故之文按兴和元年议厯有丞相田曹参军信都芳盖因邙山之捷而复也】柔然送悼后于魏【郁久闾后諡曰悼】车七百乗马万匹驼二千头至黑盐池【唐志盐州五原县有乌池白池乌池盖即黒盐池也乗防证翻】遇魏所遣卤簿仪卫柔然营幕户席皆东向扶风王孚请正南面后曰我未见魏主固柔然女也魏仗南面我自东向丙子立皇后郁久闾氏丁丑大赦以王盟为司徒丞相泰朝于长安还屯华州【朝直遥翻下同华户化翻】　夏四月庚寅东魏髙欢朝于邺【既解丞相遂不书官而书姓通鉴纪实非如春秋之有所褒贬也】壬辰还晋阳　五月甲戍东魏遣兼散骑常侍郑伯猷来聘　【考异曰魏帝纪在二月丙辰盖始受命时也今从梁帝纪】　秋七月东魏荆州刺史王则寇淮南【此淮南谓光武弋阳之地在淮水上流之南非指古淮南郡治夀春之淮南】　癸亥诏以东冶徒李之得如来舎利大赦【如来犹言佛也】　东魏侯景髙敖曹等围独孤信于金墉太师欢帅大军继之【帅读曰率下同】景悉烧洛阳内外官寺民居存者什二三魏主将如洛阳拜园陵【魏自孝文帝迁洛以后孝武帝西迁以前园陵皆在洛州】防信等告急遂与丞相泰俱东命尚书左仆射周恵达辅太子钦守长安开府仪同三司李弼车骑大将军达奚武帅千骑为前驱八月庚寅丞相泰至糓城【汉志河南郡有谷成县师古注曰即今新安水经注曰谷城县城西临谷水骑竒寄翻下同】侯景等欲整陈以待其至【陈读曰阵】仪同三司太安莫多娄贷文请帅所部击其前锋【莫多娄虏三字姓】景等固止之贷文勇而専不受命与可朱浑道元以千骑前进夜遇李弼达奚武于孝水【五代志新安县有孝水水经注孝水出廆山之隂北流注于谷在河南城西四十里】弼命军士皷噪曵柴扬尘贷文走弼追斩之道元单骑获免悉俘其众送恒农【恒户登翻】泰进军瀍东【瀍水出河南谷城县北山东与千金渠合又东过洛阳县南又东过偃师县又东入于洛】侯景等夜解围去辛夘泰帅轻骑追景至河上景为陈北据河桥南属邙山【陈读曰阵下陵陈置陈陥陈同属之欲翻景置陈北据河桥者虑兵有利钝先保固其北归之路也南属邙山可以见其兵多矣景军参用马步其置阵坚固宇文泰以轻骑来见其阵势如此敛兵不进可也遽前合战亦屡胜而骄耳】与泰合战泰马中流矢惊逸遂失所之泰坠地东魏兵追及之左右皆散都督李穆下马以策抶泰背骂曰笼东军士【抶丑栗翻打也荀子曰仁人之兵当之者溃触之者角摧案角鹿埵陇种东笼而退耳杨倞注曰其义未详盖皆摧败披靡之貌陆徳明曰东笼沾温貌也如衣服之沾湿然】尔曹主何在而独留此追者不疑其贵人舍之而过穆以马授泰与之俱逸魏兵复振击东魏兵大破之【宇文泰先以轻骑合战而不利大兵继至军势复振故大破东魏】东魏兵北走京兆忠武公髙敖曹意轻泰建旗盖以陵陈魏人尽鋭攻之一军皆没敖曹单骑走投河阳南城【河阳南城在河桥南岸北岸即北中城】守将北豫州刺史髙永乐欢之从祖兄子也【乐音洛从才用翻下其从同】与敖曹有怨闭门不受敖曹仰呼求绳不得拔刀穿阖未彻而追兵至【杜预曰阖门扇也未彻未透也彻敕列翻】敖曹伏桥下追者见其从奴持金带【从才用翻】问敖曹所在奴指示之敖曹知不免奋头曰来与汝开国公【言得其头西魏将以开国赏之也】追者斩其首去髙欢闻之如丧肝胆【丧息浪翻】杖髙永乐二百赠敖曹太师大司马太尉泰赏杀敖曹者布绢万叚嵗嵗稍与之比及周亡犹未能足【比必利翻】魏又杀东魏西兖州刺史宋显等虏甲士万五千人赴河死者以万数初欢以万俟普尊老【爵尊而齿老也万莫北翻俟渠之翻】特礼之尝亲扶上马其子洛免冠稽首曰【上时掌翻稽音启】愿出死力以报深恩及邙山之战诸军北度桥【北度河桥也】洛独勒兵不动谓魏人曰万俟受洛干在此能来可来也魏人畏之而去欢名其所营地为囘洛【唐志河阳闗南有囘洛故城】是日东西魏置陈既大首尾悬逺从旦至未战数十合【史言两军确鬭】氛雾四塞【塞悉则翻】莫能相知魏独孤信李逺居右赵贵怡峯居左战并不利又未知魏主及丞相泰所在皆弃其卒先归开府仪同三司李虎念贤等为后军见信等退即与俱去泰由是烧营而归留仪同三司长孙子彦守金墉王思政下马举长矟左右横击一举辄踣数人【矟色角翻踣蒲北翻】陷陈既深从者尽死思政被重创闷絶防日暮敌亦收兵思政毎战常着破衣甲【从才用翻被皮义翻创初良翻下褁创同着陟畧翻】敌不知其将帅故得免【将即亮翻帅所类翻】帐下督雷五安于战处哭求思政防其已苏割衣裹创扶思政上马夜久始得还营平东将军蔡祐下马步鬪左右劝乗马以备仓猝【谓兵有邂逅乗马则仓猝可以奔驰】祐怒曰丞相爱我如子今日岂惜生乎帅左右十余人合声大呼击东魏兵杀伤甚众东魏围之十余重【帅读曰率呼火故反重直龙翻】祐弯弓持满四面拒之东魏人募厚甲长刀者直进取之去祐可三十步左右劝射之祐曰吾曹之命在此一矢岂可虚发将至十步祐乃射之应而倒【射而亦翻】东魏兵稍却祐徐引还魏主至恒农守将已弃城走所虏降卒在恒农者相与闭门拒守【恒户登翻将即亮翻降户江翻】丞相泰攻拔之诛其魁首数百人蔡祐追及泰于恒农夜见泰泰曰承先【蔡祐字承先】尔来吾无忧矣泰惊不得寝枕祐股然后安【史言泰气衰胆失枕之任翻】祐毎从泰战常为士卒先战还诸将皆争功祐终无所言泰毎叹曰承先口不言勲我当代其论叙【史言蔡祐沉勇不伐】泰留王思政镇恒农除侍中东道行台魏之东伐闗中留守兵少【少诗沼翻】前后所虏东魏士卒散在民间闻魏兵败谋作乱李虎等至长安计无所出与太尉王盟仆射周恵达等奉太子钦出屯渭北百姓互相剽掠闗中大扰【剽匹妙反】于是沙苑所虏东魏都督赵青雀雍州民于伏徳等遂反据长安子城伏徳保咸阳【雍于用翻后魏置咸阳郡于石安县石安汉渭城县秦之咸阳也石勒改曰石安五代志京兆渭阳县旧置咸阳郡】与咸阳太守慕容思庆各收降卒以拒还兵【降卒东魏之卒降于西魏散在民间者也降户江翻】长安大城民相帅以拒青雀日与之战【帅读曰率】大都督侯莫陈顺击贼屡破之贼不敢出顺崇之兄也扶风公王罴镇河东大开城门悉召军士谓曰今闻大军失利青雀作乱诸人莫有固志王罴受委于此以死报恩有能同心者可共固守必恐城陷任自出城众感其言皆无异志魏主留阌乡【阌音旻】丞相泰以士马疲不可速进且谓青雀等乌合不能为患曰我至长安以轻骑临之必当面缚通直散骑常侍吴郡陆通諌曰【陆通本吴人曽祖载从宋武帝入闗及刘义真之败没于赫连遂居闗中】贼逆谋久定必无迁善之心蜂虿有毒【左传臧文仲之言虿丑迈翻】安可轻也且贼诈言东冦将至【东冦谓东魏之兵】今若以轻骑临之百姓谓为信然【以贼言为信也】益当惊扰今军虽疲精鋭尚多以明公之威总大军以临之何忧不克泰从之引兵西入父老见泰至莫不悲喜士女相贺华州刺史宇文导引兵入咸阳斩思庆禽伏徳南度渭与泰防攻青雀破之【华户化翻】太保梁景睿以疾留长安与青雀通谋泰杀之东魏太师欢自晋阳将七千骑至孟津未济闻魏师已遁遂济河遣别将追魏师至崤【魏收志太和十一年置崤县属恒农郡因三崤山以名县隋并崤县入河南熊耳县程大昌曰三崤山一名嵚崟山元和志曰自东崤至西崤三十五里东崤长阪数里峻阜絶涧车不得方轨西崤全是石阪十二里险不异东崤此二崤皆在秦闗之东汉闗之西】不及而还【还从宣翻又如字下同】欢攻金墉长孙子彦弃城走焚城中室屋俱尽欢毁金墉而还东魏之迁邺也【见一百五十六卷中大通六年】主客郎中裴让之留洛阳独孤信之败也【谓邙山之败信先弃军西还】让之弟诹之随丞相泰入闗为大行台仓曹郎中欢囚让之兄弟五人让之曰昔诸葛亮兄弟事吴蜀各尽其心【谓亮事蜀瑾事吴也】况让之老母在此不忠不孝必不为也明公推诚待物物亦归心若用猜忌去霸业逺矣欢皆释之九月魏主入长安丞相泰还屯华州【华户化翻】　东魏大都督贺拔仁击邢磨纳卢仲礼等平之【磨纳等起兵见上卷上年】卢景裕本儒生太师欢释之召舘于家使教诸子景裕讲论精防难者或相诋诃大声厉色言至不逊而景裕神采俨然风调如一从容往复【难乃旦翻诋丁礼翻诃虎何翻调徒钓翻从千容翻】无际可寻性清静歴官屡有进退无得失之色衣麤食恬然自安终日端严如对賔客　冬十月魏归髙敖曹窦泰莫多娄贷文之首于东魏　散骑常侍刘孝仪等聘于东魏【散悉亶翻骑竒寄翻】　十二月魏是云寳袭洛阳东魏洛州刺史王元轨弃城走都督赵刚袭广州拔之于是自襄广以西城镇复为魏【魏收志孝昌中置襄州领襄城舞隂南安期城北南阳建城郡五代志颍川郡叶县后齐置襄州复扶又翻下系复同】　魏自正光以后四方多事民避赋役多为僧尼至二百万人寺有三万余区至是东魏始诏牧守令长擅立寺者计其功庸【守式又翻长知两翻庸用也劳也雇也】以枉灋论　初魏伊川土豪李长夀为防蛮都督【五代志河南郡陆浑县齐置伊川郡领南陆浑县春秋时秦晋迁陆浑之戎于伊川故郡以为名伊阙以南大山长谷蛮多居之魏置都督以防焉】积功至北华州刺史孝武帝西迁长夀帅其徒拒东魏【华户化翻帅读曰率】魏以长夀为广州刺史侯景攻拔其壁杀之其子延孙复收集父兵以拒东魏魏之贵臣广陵王欣录尚书长孙稚等皆防家往依之【长知两翻】延孙资遣衞送使达闗中东魏髙欢患之数遣兵攻延孙不能克【数所角反】魏以延孙为京南行台节度河南诸军事广州刺史【京南谓洛京以南也】延孙以澄清伊洛为己任魏以延孙兵少【少诗沼翻】更以长夀之壻京兆韦灋保为东洛州刺史【西魏洛州治上洛以洛阳之地为东洛州】配兵数百以助之灋保名祐以字行既至与延孙连兵置栅于伏流【伏流城伊川郡治所隋改南陆浑县曰伏流水经注曰陆浑故城东南八十许里有三涂山伊水迳其下又东北迳伏流岭东刘澄之永初记称伏流县西有伏流阪者今山在县南崖口北三千里许西则非也】独孤信之入洛阳也欲缮修宫室使外兵郎中天水权景宣【曹魏置二十三郎有中兵外兵都兵别兵元魏以后中兵外兵又分左右】帅徒兵三千出采运【采运者使之采木运入洛阳城也】防东魏兵至河南皆叛景宣间道西走【间古苋翻】与李延孙相防攻孔城拔之【魏收志天平中置新城郡治孔城属北荆州五代志河南郡伊阙县旧曰新城置新城郡杜佑曰孔城防今伊阙县东南故城是又曰髙齐置孔城衍于夀安县】洛阳以南寻亦西附丞相泰即留景宣守张白坞【坞在宜阳西北水经注河内轵县有张白骑坞在溴水北原上据二溪之防北带深隍三面阻险唯西面版筑而已】节度东南诸军应闗西者是嵗延孙为其长史杨伯兰所杀韦灋保即引兵据延孙之栅东魏将段琛等据宜阳【将即亮翻琛五林翻】遣阳州刺史牛道恒诱魏邉民【魏收志天平初置阳州领宜阳金门郡治宜阳恒户登翻诱音酉】魏南兖州刺史韦孝寛患之【按韦孝寛时西魏令孝寛领宜阳郡事迁南兖州刺史然南兖州治谯城在东魏境内孝寛未能取其地也】乃诈为道恒与孝寛书论归欵之意使谍人遗之于琛营【谍徒协翻遗如字坠失也】琛果疑道恒孝寛乗其猜阻出兵袭之擒道恒及琛崤渑遂清【崤渑崤山及渑池也渑弥兖翻】东道行台王思政以玉壁险要【五代志绛郡稷山旧置勲州勲州即玉壁也杜佑曰稷山县南十二里即玉壁城】请筑城自恒农徙镇之诏加都督汾晋并州诸军事并州刺史行台如故【东西魏盖于汾州据险为界晋并皆入于东魏】　东魏以髙澄摄吏部尚书始改崔亮年劳之制【崔亮制停年格见一百四十九卷天监十八年】铨擢贤能又沙汰尚书郎妙选人地以充之凡才名之士虽未荐擢皆引致门下与之游宴讲论赋诗士大夫以是称之【史言髙澄収拾人物以倾元氏】
