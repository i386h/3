<!-- { "loadSidebar": true } -->
　　九年春正月乙夘朔大赦　二月庚子燕主隽立其妃可足浑氏为皇后【为可足浑后乱燕张本可足浑北方三字姓】世子为皇太子皆自龙城迁于蓟宫　张重华遣将军张宋修会王擢帅歩骑万五千伐秦【帅读曰率骑奇寄翻】秦丞相雄卫将军菁拒之大败凉兵于龙黎【新唐书地理志陇州吴山县有龙盘府龙盘城吴山后魏之南由县地疑龙黎即龙盘也败补迈翻下所败同】斩首万二千级虏张宋修王擢弃秦州犇姑臧秦主健以领军将军苻愿为秦州刺史鎭上邽　三月交州刺史阮敷讨林邑破五十余垒　赵故卫尉常山李犊聚众数千人叛燕　西域胡刘康诈称刘曜子聚众于平阳自称晋王夏四月秦左卫将军苻飞讨擒之　以安西将军谢尚爲尚书仆射　五月张重华复使王擢帅众二万伐上邽【复扶又翻】秦州郡县多应之苻愿战败奔长安重华因上疏请伐秦诏进重华凉州牧　燕主隽遣卫将军恪讨李犊犊降【降户江翻下同】遂东击吕防于鲁口　六月秦苻飞攻氐王杨初于仇池为初所败【杨初据险以拒秦秦兵虽彊故爲初所败败补迈翻】丞相雄平昌王菁帅歩骑四万屯于陇东秦主健纳张遇继母韩氏爲昭仪数于众中谓遇曰【数所角翻】卿吾假子也遇耻之因雄等精兵在外隂结关中豪杰欲防苻氏以其地来降秋七月遇与黄门刘晃谋夜袭健晃约开门以待之会健使晃岀外晃固辞不得已而行遇不知引兵至门门不开事觉伏诛于是孔持起池阳刘珍夏矦显起鄠乔秉起雍胡阳赤起司竹呼延毒起灞城【池阳县汉属冯翊晋属扶风唐爲云阳县属京兆鄠县汉属扶风晋属始平郡唐属京兆雍县汉属扶风唐改爲天兴县爲鳯翔府治所霸陵县汉属京兆晋改曰霸城乔秉载记作乔景避唐讳也孔持作孔特鄠音户雍于用翻】众数万人各遣使来请兵【使疏吏翻下同】　秦以左仆射鱼遵为司空　九月秦丞相雄帅众二万还长安【帅读曰率下同】遣平昌王菁略定上洛置荆州于丰阳川【上洛县汉西都属农郡东汉属京兆武帝泰始二年分置上洛郡丰阳川在郡界续汉志南阳郡析县有丰阳城后魏太安二年置丰阳县左传所谓司马起丰析即其地刘昫曰唐商州丰阳县汉商县地晋分商县置丰阳县因丰阳川爲名】以歩兵校尉金城郭敬为刺史雄与清河王灋苻飞分讨孔持等　姚襄屯歴阳以燕秦方彊未有北伐之志乃夹淮广兴屯田训厉将士【将即亮翻】殷浩在夀春恶其彊盛【恶乌路翻下同】囚襄诸弟屡遣刺客刺之【刺之七亦翻】刺客皆以情告襄安北将军魏统卒【魏统来降见上七年】弟憬代领部曲浩潜遣憬帅众五千袭之襄斩憬并其众【憬古逈翻】浩愈恶之使龙骧将军刘啓守谯【骧思将翻】迁襄于梁国蠡台【司马彪郡国志睢阳县有卢门亭城内有高台甚秀广巍然介立超焉独上谓之蠡台杜预曰卢门宋城南门也续述征记曰廻道似蠡故谓之蠡台蠡如字若如述征记之说音卢戈翻】表授梁国内史魏憬子弟数往来夀春【数所角翻】襄益疑惧遣参军权翼使于浩浩曰身与姚平北共为王臣休戚同之平北毎举动自专甚失辅车之理岂所望也【左传曰辅车相依杜预注曰辅颊辅车牙车车尺奢翻】翼曰平北英姿絶世拥兵数万逺归晋室者以朝廷有道宰辅明哲故也今将军轻信谗慝之言与平北有隙愚谓猜嫌之端在此不在彼也浩曰平北姿性豪迈生杀自由又纵小人掠夺吾马王臣之体固若是乎翼曰平北归命圣朝【朝直遥翻】岂肻妄杀无辜奸宄之人亦王灋所不容也杀之何害浩曰然则掠马何也翼曰将军谓平北雄武难制终将讨之故取马欲以自卫耳浩笑曰何至是也【权翼之言得浩之情故笑史言浩不能绥御新附】初浩隂遣人诱梁安雷弱儿使杀秦主健许以关右之任弱儿僞许之且请兵应接浩闻张遇作乱健兄子辅国将军黄睂自洛阳西奔以为安等事已成冬十月浩自寿春帅众七万北伐【帅读曰率】欲进据洛阳修复园陵吏部尚书王彪之上会稽王昱牋【上时掌翻】以爲弱儿等容有诈伪浩未应轻进不从【借使梁雷果受浩间而杀健浩亦未能越关陕以取长安其欲乗苻黄眉之去而据洛阳不过欲以修复园陵爲功耳昱遂以爲眞可立功而不聼王彪之之言宜桓温得因以废浩而制昱也】浩以姚襄为前驱襄引兵北行度浩将至【度徒洛翻】诈令部众夜遁隂伏甲以邀之浩闻而追襄至山桑【山桑县前汉属沛郡后汉属汝南郡晋属谯郡按山桑六朝兵争为涡阳之地唐为亳州蒙城县地】襄纵兵撃之浩大败弃辎重走保谯城【重直龙翻】襄俘斩万余悉收其资仗使兄益守山桑襄复如淮南【复扶又翻】会稽王昱谓王彪之曰君言无不中【中竹仲翻】张陈无以过也【张陈谓张良陈平】　西平敬烈公张重华有疾子曜灵才十岁立为世子赦其境内重华庻兄长寜矦祚有勇力吏干【水经注金城西平西北四十里有长寕亭晋室西平郡有长寕县】而倾巧善事内外与重华嬖臣赵长尉缉等结异姓兄弟【尉姓也左传有郑大夫尉止嬖卑义翻又愽计翻】都尉常据请岀之重华曰吾方以祚为周公使辅防子君是何言也【托孤之难尚矣况张重华乎】谢艾以枹罕之功【事见九十七卷永和三年枹音肤】有宠于重华左右疾之譛艾岀为酒泉太守艾上疏言权幸用事公室将危乞聼臣入侍且言长寜矦祚及赵长等将爲乱宜尽逐之十一月己未重华疾甚手令征艾爲卫将军监中外诸军事辅政【监工衔翻】祚长等匿而不宣丁夘重华卒世子曜灵立称大司马凉州刺史西平公赵长等矫重华遗令以长寜矦祚为都督中外诸军事抚军大将军辅政【史言张氏之乱】　殷浩使部将刘啓王彬之攻姚益于山桑姚襄自淮南撃之啓彬之皆败死【啓刘舆之孙也】襄进据芍陂　赵末乐陵朱秃平原杜能清河丁娆【娆乃了翻又如绍翻】阳平孙元各拥兵分据城邑至是皆请降于燕【降户江翻】燕主隽以秃爲青州刺史能爲平原太守娆为立节将军元爲兖州刺史各留抚其营　秦丞相雄克池阳斩孔持十二月清河王灋苻飞克鄠斩刘珍夏矦显　姚襄济淮屯盱眙【盱眙音吁怡】招掠流民众至七万分置守宰劝课农桑【姚襄所为仅如此而晋人已为之震惧葢姧雄所窃笑也】遣使诣建康罪状殷浩并自陈谢【使疏吏翻】诏以谢尚都督江西淮南诸军事豫州刺史鎭歴阳【以尚得襄之欢心既以招抚之又以备之】　凉右长史赵长等建议以为时难未夷宜立长君【难乃旦翻长知两翻】曜灵冲防请立长寜矦祚张祚先得幸于重华之母马氏马氏许之乃废张曜灵为凉寜矦立祚为大都督大将军凉州牧凉公祚既得志恣为滛虐杀重华妃裴氏及谢艾【滛者烝其君母虐者杀裴妃谢艾即此二端他所滛虐又其余毒也】　燕卫将军恪抚军将军军左将军彪等屡荐给事黄门侍郎霸有命世之才宜总大任是岁燕主隽以霸为使持节安东将军冀州刺史鎭常山【冀州刺史鎭信都今置北冀州于常山】
　　十年春正月张祚自称凉王改建兴四十二年为和平元年【河西张氏乃心晋室奉建兴年号至四十余年张祚凶淫改元僣拟祖父之所不相也】立妻辛氏为王后子太和为太子封弟天锡为长寜矦子庭坚为建康矦【建康郡葢张氏所置张茂分属凉州】曜灵弟靓为凉武矦【靓疾正翻】置百官郊祀天地用天子礼乐尚书马岌切谏坐免官【岌鱼及翻】郎中丁琪复谏曰我自武公以来【张轨諡武公复扶又翻】世守臣节抱忠履谦五十余年【履谦谓未尝建国自王也惠帝永寕元年张轨鎭凉土至是五十四年】故能以一州之众抗举世之虏师徒岁起民不告疲殿下勲德未高于先公而亟谋革命臣未见其可也彼士民所以用命四逺所以归向者以吾能奉晋室故也今而自尊则中外离心安能以一隅之地拒天下之彊敌乎祚大怒斩之于阙下【自古戮谏臣未有不亡者也】故魏降将周成反【周成降见上七年降户江翻将即亮翻】自宛袭洛阳
