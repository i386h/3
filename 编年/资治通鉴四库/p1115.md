<!-- { "loadSidebar": true } -->
　　王羽贾庠等已为谊所杀李徳裕复下诏称逆贼王涯贾餗等已就昭义诛其子孙宣告中外识者非之【王涯贾餗非为逆也设以其附丽非人害于而家凶于而国罪亦不至于殄灭而无遗育李徳裕明底其罪若真假手于郭谊而致天诛者宜识者之非之也】刘从谏妻裴氏亦赐死又令昭义降将李丕髙文端王钊等疏昭义将士与刘稹同恶者悉诛之死者甚众卢钧疑其枉滥奏请寛之不从昭义属城有甞无礼于王元逵者元逵推求得二十余人斩之余众惧复闭城自守戊辰李徳裕等奏寇孽既平尽为国家城镇岂可令元逵穷兵攻讨望遣中使赐城内将士敕招安之仍诏元逵引兵归镇并诏卢钧自遣使安抚从之乙亥李徳裕等请上尊号且言自古帝王成大功必告天地又宣懿太后祔庙【上初即位追諡母韦妃曰宣懿太后】陛下未甞亲谒上瞿然曰郊庙之礼诚宜亟行至于徽称非所敢当凡五上表乃许之【瞿纪具翻瞿然失其常度之貌徽美也称昌孕翻】李徳裕奏据幽州奏事官言诇知回鹘上下离心【诇火迥翻又翾正翻】可汗欲之安西其部落言亲戚皆在唐不如归唐又与室韦已相失计其不日来降或自相残灭望遣识事中使【欲遣识事宜者出使】赐仲武诏谕以镇魏已平昭义惟回鹘未灭仲武犹带北面招讨使宜早思立功　李徳裕怨太子太傅东都留守牛僧孺湖州刺史李宗闵言于上曰刘从谏据上党十年太和中入朝僧孺宗闵执政不留之加宰相纵去【事见二百四十四卷文宗太和七年】以成今日之患竭天下力乃能取之皆二人之罪也徳裕又使人于潞州求僧孺宗闵与从谏交通书疏无所得乃令孔目官郑庆言从谏每得僧孺宗闵书疏皆自焚毁诏追庆下御史台按问【下遐稼翻】中丞李回知杂郑亚以为信然【唐制御史台侍御史六人以乆次者一人知杂事谓之杂端】河南少尹吕述与徳裕书言稹破报至僧孺出声叹恨【此希徳裕意而诬僧孺也】徳裕奏述书上大怒以僧孺为太子少保分司宗闵为漳州刺史戊子再贬僧孺汀州刺史宗闵漳州长史【垂拱元年分福州西南境置漳州以南有漳水为名旧志京师东南七千三百里】　上幸鄠校猎【鄠音户】　十一月复贬牛僧孺循州长史宗闵长流封州【复扶又翻】　十二月以忠武节度使王宰为河东节度使河中节度使石雄为河阳节度使　【考异曰实录九月卢钧奏十七日石雄回军赴孟州按雄于时未为河阳节度使实录误也】　上幸云阳校猎
　　五年春正月己酉朔羣臣上尊号曰仁圣文武章天成功神徳明道大孝皇帝尊号始无道字中防令加之【是时帝崇信道士赵归真等至亲受道箓故防令羣臣于尊号中加道字而不知其所谓道者非吾之所谓道也】庚戌上谒太庙辛亥祀昊天上帝赦天下　筑望仙台于南郊　庚申义安太后王氏崩【太和五年宰相建白以太皇太后与寳厯太后称号未辨前代诏令不敢斥言皆以宫为称今寳厯太后居义安殿宜曰义安太后诏可】　以秘书监卢宣为义武节度使宣性寛厚而难犯为政简易【易以防翻】其下便之河北之法军中偶语者斩宣至除其法【河北诸帅防其下相与聚谋以图已故严军中偶语之法以刚制之卢宣至中山乃除其法】诏赐粟三十万斛在飞狐西计运致之费逾于粟价宣遣吏守之防春旱宣命军民随意自往取之粟皆入境约秋稔偿之时成徳魏博皆饥独易定之境无害淮南节度使李绅按江都令呉湘盗用程粮钱【新书百官】
