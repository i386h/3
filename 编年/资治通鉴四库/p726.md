<!-- { "loadSidebar": true } -->
　　政烦赋重江北之民不乐属齐其豪杰数请兵于王僧辩僧辩以与齐通好皆不许【乐音洛数所角翻好呼到翻】秋七月广陵侨人朱盛等【侨人本非广陵人而侨居广陵者】濳聚党数千人谋袭杀齐刺史温仲邕遣使求援于陈霸先【使疏吏翻下使末同】云已克其外城霸先使告僧辩僧辩曰人之情伪未易可测【易弋防翻】若审克外城亟湏应援如其不尔无烦进军使未报霸先已济江僧辩乃命武州刺史杜崱等助之防盛等谋泄霸先因进军围广陵　八月魏安康人黄众寳反攻魏兴执太守柳桧进围东梁州【梁置南梁州于西城郡西魏改曰东梁州西城古魏兴郡治所魏收志后魏太延五年别置魏兴郡于上洛郡界带阳亭县属洛州洛州后改为商州】令桧诱说城中【诱音酉说式芮翻】桧不从而死桧虬之弟也【柳虬桞庆之兄见二百五十一卷武帝大同三年】太师泰遣王雄与骠骑大将军武川宇文虬讨之【骠匹妙翻骑竒寄翻】　武陵王纪举兵由外水东下以永丰侯防为益州刺史守成都使其子宜都王圆肃副之　九月甲戌司空南平王恪卒甲申以王僧辩为扬州刺史　齐主使吿王僧辩陈霸先曰请释广陵之围必归广陵歴阳两城霸先引兵还京口江北之民从霸先济江者万余口湘东王以霸先为征北大将军开府仪同三司南徐州刺史征霸先世子昌【覇先封长城县侯昌为世子】及兄子顼诣江陵以昌为散骑常侍顼为领直【梁宿卫之官有四厢领直葢领直卫之士因以名官为昌顼陷魏张本】　宜丰侯循之降魏也丞相泰许其南还久而未遣从容问刘璠曰【从千容翻】我于古谁比对曰璠常以公为汤武今日所见曽桓文之不如泰曰我安敢比汤武庻几望伊周何至不如桓文对曰齐桓存三亡国【左传宋司马子鱼曰齐桓存三亡国以属诸侯杜预注曰三亡国鲁卫邢】晋文公不失信于伐原语未竟泰抚掌曰我解尔意【解户买翻】欲激我耳乃谓循曰王欲之荆为之益【武陵王纪封循为随郡王故以王称之】循请还江陵泰厚礼遣之　【考异曰典略云十月乙未朔太祖谓循云云按太清纪是月循至江陵今从之】循以文武千家自随湘东王疑之遣使觇察相望于道【使疏吏翻觇丑廉翻又丑艶翻】始至之夕命劫窃其财及旦循啓输马仗王乃安之引入对泣以循为侍中骠骑将军开府仪同三司　冬十月齐主自晋阳如离石自黄栌岭起长城北至社平戍四百余里置三十六戍【此长城葢起于唐石州北抵武州之境栌音卢社平齐纪作社子按斛律金传黄栌岭在乌突戍东】　戊申湘东王执湘州刺史王琳于殿中杀其副将殷晏琳本会稽兵家【将即亮翻会工外翻】其姊妹皆入王宫故琳少在王左右琳好勇王以为将帅琳倾身下士【少诗沼翻好呼到翻帅所类翻下遐嫁翻下王下同】所得赏赐不以入家麾下万人多江淮羣盗从王僧辩平侯景与杜龛功居第一【龛苦含翻】在建康恃宠纵暴僧辩不能禁僧辩以宫殿之烧【谓军人遗火焚太极殿及东西堂也】恐得罪欲以琳塞责【塞悉则翻】乃宻啓王请诛琳王以琳为湘州琳自疑及祸使长史陆纳帅部曲赴湘州【帅读曰率】身诣江陵陈谢谓纳等曰吾若不返子将安之【之往也】咸曰请死之相泣而别至江陵王下琳吏辛酉以王子方略为湘州刺史又以廷尉黄罗汉为长史使与太舟卿张载至巴陵先据琳军【五代志太舟卿梁初为都水台使者天监七年改焉位视中书郎列卿之最末者也主舟航堤渠】载有宠于王而御下峻刻荆州人疾之如讐罗汉等至琳军陆纳及士卒并哭不肻受命执罗汉及载王遣宦者陈旻徃谕之纳对旻刳载腹抽肠以系马足使绕而走肠尽气絶又脔割出其心向之抃舞【抃舞拊手而舞】焚其余骨以黄罗汉清谨而免之纳与诸将引兵袭湘州时州中无主纳遂据之　公卿藩鎭数劝进于湘东王【数所角翻】十一月丙子世祖即皇帝位于江陵改元大赦【改太清为承圣】是日帝不升正殿公卿陪列而已【史言帝不能正其始】　丁丑以宜丰侯循为湘州刺史己卯立王太子方矩为皇太子更名元良【更工行翻】皇子方智为晋安王方略为始安王方等之子庄为永嘉王【方等伐湘州战败而死】追尊母阮修容为文宣皇后【修容魏文帝所制自晋以来位列九嫔】侯景之乱州郡太半入魏自巴陵以下至建康以长江为限荆州界北尽武宁西拒硖口【北尽武宁与岳阳王詧分界西拒硖口与武陵王纪分界硖当作峡】岭南复为萧勃所据【复扶又翻】诏令所行千里而近民户着籍不盈三万而已【着直略翻史言荆州管内萧条】陆纳袭击衡州刺史丁道贵于渌口破之【衡州治衡阳县县东二十里有酃湖其水湛然緑色取以酿酒甘美谓之酃渌渌口即酃湖口也唐志潭州有渌口戌丁度曰湘东有渌水张舜民郴行录嘉鱼县口舟行七十余里至渌溪口南北对境图自岳州防江东北下过矦敬港神林港象湖港新打口石头口得渌溪口按郴行録对境图之渌溪口皆非丁道贵败处唯唐志之潭州渌口戍为是渌音绿】道贵奔零陵其众悉降于纳【降户江翻】上闻之遣使征司徒王僧辩右卫将军杜崱平北将军裴之横与宜丰侯循共讨纳循军巴陵以待之侯景之乱零陵人李洪雅据其郡上即以为营州刺史【营阳郡亦汉零陵郡之地故因置营州隋为永州】洪雅请讨陆纳上许之丁道贵收余众与之俱纳遣其将吴藏袭击破之洪雅等退保空云城【姚思廉梁书作空灵滩水经注长沙建宁县故城南有空泠峡湘水所经也惊浪奔雷迅同三峡张舜民郴行录曰自醴陵江口南行十余里到空灵防　考异曰典略作空零城今从梁书　余谓空云葢空灵之误也】藏引兵围之顷之纳请降求送妻子【送妻子为质以示诚欵】上遣陈旻至纳所纳众皆泣曰王郎被囚【被皮义翻】故我曹逃罪于湘州非有他志也乃出妻子付旻旻至巴陵循曰此诈也必将袭我乃宻为之僃纳果夜以轻兵继旻后约至城下鼓噪十二月壬午晨去巴陵十里【言纳兵夜行至晨距巴陵相去十里】众谓已至即鼓噪军中皆惊循坐胡牀于垒门望之纳乘水来攻矢下如雨循方食甘蔗略无惧色【蔗之夜翻】徐部分将士击之【分扶问翻】获其一舰【舰戸黯翻】纳退保长沙　壬午齐主还邺戊午复如晋阳【复扶又翻】











　　资治通鉴卷一百六十四
　　钦定四库全书
　　资治通鉴卷一百六十五　宋　司马光　撰
　　胡三省　音注
　　梁纪二十一【起昭阳作噩尽阏逢阉茂凡二年】
　　世祖孝元皇帝下
　　承圣二年春正月王僧辩发建康承制使陈霸先代镇扬州【使陈霸先自京口代镇扬州】　丙子山胡围齐离石戊寅齐主讨之未至胡已走因廵三堆【魏收地形志永安郡平冦县魏真君七年并三堆属焉隋鴈门郡崞县有平冦县】大猎而归　以吏部尚书王褒为左仆射己丑齐改铸钱文曰常平五铢【五代志齐文宣除魏永安五铢改铸常平】
　　【五铢重如其文其钱甚贵且制造甚精】　二月庚子李洪雅力屈以空云城降陆纳【去年呉蔵攻李洪雅降户江翻下同】纳囚洪雅杀丁道贵纳以沙门寳志诗防有十八子以为李氏当王【天监中寳志为防云太嵗龙将无理萧经霜草应死余人散十八子时言萧氏当灭李氏代兴防楚譛翻】甲辰推洪雅为主号大将军使乗平肩舆列鼓吹纳帅众数千左右翼从【吹尺瑞翻帅读曰率下同从才用翻】　魏太师泰去丞相大行台【去羌吕翻】为都督中外诸军事　王雄至东梁州黄众寳帅众降【黄众寳反见上卷上年】太师泰赦之迁其豪帅于雍州【帅所类翻雍于用翻】　齐主送柔然可汗铁伐之父登注及兄库提还其国【登注等奔齐见上卷上年可从刋入声汗音寒】铁伐寻为契丹所杀【契欺讫翻又音吃】国人立登注为可汗登注复为其大人阿富提所杀【复扶又翻】国人立库提　突厥伊利可汗卒子科罗立号乙息记可汗【厥君勿翻　考异曰顔师古隋书突厥云弟逸可汗立今从周书及北史】三月遣使献马五万于魏【使疏吏翻】柔然别部又立阿那瓌叔父邓叔子为可汗　【考异曰魏书北史蠕蠕传皆云立铁伐为可汗突厥皆云立邓叔子为可汗葢诸部分散各有所立也】乙息记撃破邓叔子于沃野北木頼山乙息记卒舍其子摄图而立其弟俟斤号木杆可汗【俟渠之翻杆公旦翻为后佗鉢卒摄图争国张本　考异曰周书作术汗隋书作俟斗木杆今从北史】木杆状貌竒异性刚勇多智畧善用兵邻国畏之上闻武陵王纪东下使方士画版为纪像【画与畵同】亲钉
