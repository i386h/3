<!-- { "loadSidebar": true } -->
　　为刘毅僚佐素自结于裕故裕特宥之赐王镇恶爵汉夀子裕问毅府谘议参军申永曰今日何施而可永曰除其宿衅倍其惠泽贯叙门次【魏晋以来率以门地髙下为用人之次第贯叙者以次叙之若穿钱贯然也】显擢才能如此而已裕纳之下书寛租省调【调徒吊翻】节役原刑礼辟名士荆人恱之　诸葛长民骄纵贪侈所为多不法为百姓患常惧太尉裕按之及刘毅被诛长民谓所亲曰昔年醢彭越今年杀韩信【汉薛公之言被皮义翻】祸其至矣乃屏人问刘穆之曰【屏必郢翻下同】悠悠之言皆云太尉与我不平何以至此穆之曰公泝流逺征以老母稚子委节下若一豪不尽【稚直利翻豪古毫字通】岂容如此邪长民意乃小安长民弟辅国大将军黎民説长民曰【説输芮翻】刘氏之亡亦诸葛氏之惧也宜因裕未还而圗之长民犹豫未发既而叹曰贫贱常思富贵富贵必履危机今日欲为丹徒布衣岂可得邪【长民琅邪阳都人侨居丹徒】因遗冀州刺史刘敬宣书曰盘龙狠戾专恣自取夷灭【遗于季翻刘毅小字盘龙】异端将尽世路方夷富贵之事相与共之敬宣报曰下官自义熈以来沗三州七郡【敬宣自北还拜晋陵太守迁江州镇寻阳兼领郡事徴拜宣城内史领襄城太守迁镇蛮防军安丰太守梁国内史又迁青州刺史寻改冀州】常惧福过灾生思避盈居损富贵之防非所敢当且使以书呈裕裕曰阿夀故为不负我也【敬宣字万夀故裕称之曰阿夀】刘穆之忧长民为变屏人问太尉行参军东海何承天曰公今行济否承天曰荆州不忧不时判【判决也】别有一虑耳公昔年自左里还入石头甚脱尔【谓破卢循还时也脱尔谓轻脱而还不为严偹也】今还宜加重慎穆之曰非君不闻此言裕在江陵辅国将军王诞白裕求先下裕曰诸葛长民似有自疑心卿讵宜便去诞曰长民知我蒙公垂盻今轻身单下必当以为无虞乃可以少安其意耳裕笑曰卿勇过贲育矣【盼匹苋翻少诗沼翻贲音奔】乃听先还　沮渠蒙逊即河西王位【沮渠蒙逊临松卢水胡人也其先世为匃奴左沮渠遂以官为氏】大赦改元始置官僚如凉王光为三河王故事【吕光称三河王见一百七卷孝武太元十四年】　太尉裕谋伐蜀择元帅而难其人【帅所类翻】以西阳太守朱龄石既有武干又练吏职欲用之众皆以为龄石资名尚轻难当重任裕不从十二月以龄石为益州刺史帅寜朔将军臧熹河间太守蒯恩下邳太守刘钟等伐蜀【帅读曰率】分大军之半二万人以配之熹裕之妻弟位居龄石之右亦焉裕与龄石宻谋进取曰刘敬宣往年出黄虎无功而退【事见一百十四卷四年】贼谓我今应从外水往而料我当出其不意犹从内水来也【庾仲雍曰巴郡江州县对二水口右则涪内水左则蜀外水】如此必以重兵守涪城以备内道【涪音浮】若向黄虎正堕其计今以大众自外水取成都疑兵出内水此制敌之竒也而虑此声先驰贼审虚实别有函书封付龄石署函邉曰至白帝乃开诸军虽进未知处分所由【处昌吕翻分扶问翻】毛修之固请行裕恐修之至蜀必多所诛杀土人与毛氏有嫌亦当以死自固不许【以毛璩之家为蜀人所灭故也】　分荆州十郡置湘州【成帝咸和三年省湘州入荆州今复置】加太尉裕太傅扬州牧　丁巳魏主嗣北巡至长城
　　而还【秦所筑长城也】
　　九年春二月庚戌魏主嗣如髙栁川甲寅还宫　太尉裕自江陵东还【还从宣翻又如字下同】骆驿遣辎重兼行而下【重直用翻】前刻至日毎淹留不进诸葛长民与公卿频日奉候于新亭辄差其期乙丑晦裕轻舟径进潜入东府【刘穆之何承天所虑者裕已了了于胷中矣】三月丙寅朔旦长民闻之惊趋至门裕伏壮士丁旿于幔中【旿阮古翻】引长民却人闲语凡平生所不尽者皆及之长民甚恱丁旿自幔后出于座拉杀之【幔莫半翻拉卢合翻】舆尸付廷尉收其弟黎民黎民素骁勇【骁坚尧翻】格鬬而死并杀其季弟大司马参军幼民从弟宁朔将军秀之【从才用翻】　庚午秦王兴遣使至魏修好【使疏吏翻好呼到翻】　太尉裕上表曰大司马温以民无定本伤治为深庚戌土断以一其业【庚戌制见一百一卷哀帝兴宁二年】于时财阜国丰实由于此自兹迄今渐用頽弛请申前制于是依界土断唯徐兖青三州居晋陵者不在断例【徐青兖三州都督率治晋陵故难以土断断丁乱翻】诸流寓郡县多所并省戊寅加裕豫州刺史裕固让太傅州牧【辞去年冬所加也】　林邑范胡达寇九真杜慧度击斩之　河南王炽磐遣镇东将军昙达平东将军王松夀将兵东击休官权小吕破胡于白石川【阙】

　　【含翻将即亮翻】大破之虏其男女万余口进据白石城显亲
　　休官权小成吕奴迦等二万余戸据白阬不服【迦居牙翻】昙达攻斩之陇右休官悉降秦太尉索棱以陇西降炽磐【七年秦令索棱守陇西以招抚乞伏索昔各翻降戸江翻】炽磐以棱为太傅　夏王勃勃大赦改元鳯翔以叱干阿利领将作大匠发岭北夷夏十万人筑都城于朔方水北黒水之南【水经注奢延水又谓之朔方水源出奢延县西南赤沙阜东北流迳奢延县故城南赫连于是水之南筑统万城奢延水又东流黒水入焉水出奢延县黒涧东南歴沙陵注奢延水统万城唐为夏州定难节度使治所夏戸雅翻】勃勃曰朕方统一天下君临万邦宜名新城曰统万阿利性巧而残忍蒸土筑城锥入一寸即杀作者而并筑之勃勃以为忠委任之凡造兵器成呈之工人必有死者射甲不入则斩弓人【射而亦翻】入则斩甲匠又铸铜为一大鼓飞防翁仲铜驼龙虎之属饰以黄金列于宫殿之前凡杀工匠数千由是器物皆精利勃勃自谓其祖从母姓为刘非礼也【载托曰汉髙祖以宗女妻单于冒约为兄弟故其子孙冒姓刘氏】古人氏族无常乃改姓赫连氏言帝王系天为子其徽赫与天连也其非正统者皆以鐡伐为氏【勃勃父卫辰本鐡佛氏故改其非正统者为鐡伐氏】言其刚鋭如鐡皆堪伐人也　夏四月乙夘魏主嗣西巡命郑兵将军奚斤【郑兵北史作都兵】鸿飞将军尉古眞都将闾大肥等击越勤部于跋那山大肥柔然人也【鸿飞将军拓跋氏所创置将即亮翻柔然姓郁久闾氏今曰闾从省便也跋那山盖在广甯郡之塞外】　河南王炽磐遣安北将军乌地延冠军将军翟绍击吐谷浑别统句旁于泣勤川大破之【冠古玩翻别统犹别帅也别统部落者也句古侯翻】　河西王防逊立子政徳为世子加镇卫大将军録尚书事　南凉王傉檀伐河西王防逊蒙逊败之于若厚坞又败之于若凉【败补迈翻】因进围乐都【乐音洛下长乐同】二旬不克南凉湟河太守文支以郡降于蒙逊【降戸江翻】防逊以文支为广武太守蒙逊复伐南凉傉檀以太尉俱延为质乃还【复扶又翻质音致】蒙逊西如苕藋【藋徒吊翻】遣冠军将军伏恩将骑一万袭卑和乌啼二部大破之【汉有卑和羌居鲜水海】俘二千余落而还蒙逊寝于新台阉人王懐祖击蒙逊伤足其妻孟氏禽斩之蒙逊母车氏卒【车尺遮翻】　五月乙亥魏主嗣如云中旧宫【唐单于都防府领金河一县秦汉之云中也新书云金河本后魏道武所都】丙子大赦西河胡张外等聚众为盗乙夘嗣遣防稽公长乐刘絜等屯西河招讨之【按乙亥至丙子几四十日五月无乙夘明矣恐是己夘防江外翻】　六月嗣如五原　朱龄石等至白帝发函书曰众军悉从外水取成都臧熹从中水取广汉【水经注曰洛水出洛县章山南迳洛县故城南广汉郡治也又南迳新都县与绵水合又与湔水合亦谓之郫江又迳犍为牛鞞水又东迳资中县谓之緜水緜水至江阳县方山下入江谓之緜水口曰中水】老弱乘髙舰十余从内水向黄虎【舰戸黯翻】于是诸军倍道兼行谯纵果命谯道福将重兵镇涪城【将即亮翻涪音浮下同】以备内水龄石至平模去成都二百里纵遣秦州刺史侯晖尚书仆射谯诜帅众万余屯平模【诜萃臻翻】夹岸筑城以拒之龄石谓刘钟曰今天时盛热而贼严兵固险攻之未必可拔只增疲困且欲养鋭息兵以伺其隙何如钟曰不然前扬声言大众向内水谯道福不敢舍涪城今重军猝至出其不意侯晖之徒已破胆矣贼阻兵守险者是其惧不敢战也因其凶愳【凶许勇翻】尽锐攻之其埶必克克平模之后自可鼓行而进成都必不能守矣若缓兵相守彼将知人虚实涪军忽来并力拒我人情既安良将又集【良将谓谯道福将亮翻】此求战不获军食无资二万余人悉为蜀子虏矣龄石从之诸将以水北城地险兵多欲先攻其南城龄石曰今屠南城不足以破北若尽鋭以拔北城则南城不麾自散矣秋七月龄石帅诸军急攻北城克之斩侯晖谯诜引兵回趣南城【帅读曰率趣七喻翻】南城自溃龄石舍船步进谯纵大将谯抚之屯牛脾【牛脾当作牛鞞孟康日鞞音髀师古曰音必尔翻牛鞞县自汉以来属犍为郡何承天曰晋穆帝度属蜀郡今简州西岸有古牛鞞戍城】谯小茍塞打鼻【打鼻山在今眉州彭山县南十余里山形孤起东临江水俗云昔周鼎沦于此或见其鼻故名塞悉则翻】臧熹击抚之斩之小茍闻之亦溃于是纵诸营屯望风相次奔溃戊辰縦弃成都出走尚书令马耽封府库以待晋师壬申龄石入成都诛縦同祖之亲余皆按堵使复其业縦出成都先辞墓其女曰走必不免只取辱焉等死死于先人之墓可也縦不従谯道福闻平模不守自涪引兵入赴縦往投之道福见縦怒曰大丈夫有如此功业而弃之将安归乎人谁不死何怯之甚也因投縦以劔中其马鞍【中竹仲翻】縦乃去自缢死【缢于赐翻又于计翻】巴西人王志斩其首以送龄石道福谓其众曰蜀之存亡实系于我不在谯王今我在犹足一战众皆许诺道福尽散金帛以赐众众受之而走道福逃于獠中【獠鲁皓翻】巴民杜瑾执送之斩于军门【义熙元年谯縦据蜀九年而灭瑾渠吝翻】龄石徙马耽于越巂【巂音髓】耽谓其徒曰朱侯不送我京师欲灭口也【谓龄石多取库物杀耽以灭口】吾必不免乃盥洗而卧引绳而死须臾龄石使至戮其尸【使疏吏翻】诏以龄石进监梁秦州六郡诸军事【监古衔翻】赐爵丰城县侯　魏奚斤等破越勤于跋郍山西徙二万余家于大甯　河西胡曹龙等拥部众二万人来入蒲子张外降之推龙为大单于【降戸江翻单音蝉】　丙戌魏主嗣如定襄大洛城【二汉志定襄郡有骆县】河南王炽磐击吐谷浑支旁于长栁川虏旁及其民
　　五千余戸而还　八月癸夘魏主嗣还平城　曹龙请降于魏执送张外斩之丁丑魏主嗣如豺山宫癸未还九月再命太尉裕为太傅扬州牧固辞　河南王炽
