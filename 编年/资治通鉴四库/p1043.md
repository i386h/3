<!-- { "loadSidebar": true } -->
　　使自良固辞曰臣事燧日久【马燧初镇河东即亲任李自良】不欲代之为帅【帅所类翻】乃以为右龙武大将军明日自良入谢上谓之曰卿于马燧存军中事分【分扶问翻】诚为得礼然北门之任非卿不可卒以自良为河东节度使【卒于恤翻】　吐蕃之戍盐夏者馈运不继人多病疫思归尚结賛遣三千骑逆之悉焚其庐舍毁其城驱其民而去灵盐节度使杜希全遣兵分守之　韦臯以云南颇知书壬辰自以书招谕之令趣遣使入见【趣读曰促见贤遍翻下同】　李泌初视事【入政事堂视事也】壬寅与李晟马燧柳浑俱入见上谓泌曰卿昔在灵武已应为此官卿自退让【事见二百一十九卷肃宗至德元载】朕今用卿欲与卿有约【此亦帝猜忌见之一端也】卿慎勿报仇有恩者朕当为卿报之【为于伪翻】对曰臣素奉道不与人爲仇李辅国元载皆害臣者今自毙矣素所善及有恩者率已显达或多零落臣无可报也上曰虽然有小恩者亦当报之对曰臣今日亦愿与陛下为约可乎上曰何不可泌曰愿陛下勿害功臣臣受陛下厚恩固无形迹李晟马燧有大功于国闻有谗之者虽陛下必不听然臣今日对二人言之欲其不自疑耳陛下万一害之则宿卫之士方镇之臣无不愤惋而反仄【惋乌贯翻】恐中外之变不日复生也【复扶又翻】人臣茍防人主爱信则幸矣官于何有臣在灵武之日未尝有官而将相皆受臣指画陛下以李怀光为太尉而怀光愈惧遂至于叛此皆陛下所亲见也今晟燧富贵已足茍陛下坦然待之使其自保无虞国家有事则出从征伐无事则入奉朝请何乐如之【乐音洛】故臣愿陛下勿以二臣功大而忌之二臣勿以位髙而自疑则天下永无事矣【惋乌贯翻乐音洛李泌不特欲使李晟马燧无自疑之心亦以德宗猜忌闻广而言之耳】上曰朕始闻卿言耸然不知所谓及听卿剖析乃知社稷之至计也朕谨当书绅二大臣亦当共保之晟燧皆起泣谢上因谓泌曰自今凡军旅粮储事卿主之吏礼委延赏刑法委浑泌曰不可陛下不以臣不才使待罪宰相宰相之职不可分也非如给事则有吏过兵过【吏部兵部主文武选凡奏拟皆过门下省百司奏抄侍中既审给事中读之有违失则駮正】舍人则有六押【唐制中书舍人六贠佐宰相判案同署乃奏六典中书舍人六人分押六司】至于宰相天下之事咸共平章若各有所主是乃有司非宰相也上笑曰朕适失辞卿言是也泌请复所减州县官【是年闰月用张延赏之言大省州县官】上曰置吏以为人也【爲于伪翻下谁为第爲具爲同】今户口减于承平之时三分之二而吏员更增可乎对曰戸口虽减而事多于承平且十倍吏得无增乎且所减皆有职而冗官不减此所以为未当也【当丁浪翻】至德以来置额外官敌正官三分之一若听使计日得资然后停加两选授同类正员官【停字句断谓计其在官之日叙资然后随所减员而停其官又加以文武两选授以正员官与其元所居官同类者】如此则不惟不怨兼使之喜矣又请诸王未出閤者不除府官【此泌所谓冗官不减者因请减而不除】上皆从之乙卯诏先所减官并复故初张延赏在西川与东川节度使李叔明有隙上入骆谷【谓上自奉天幸山南时也】值霖雨道途险滑卫士多亡归朱泚叔明之子升　【考异曰邺侯家传及旧叔明传皆作升今从实录及旧萧复传】及郭子仪之子曙令狐彰之子建等六人恐有奸人危乗舆相与齧臂为盟着行幐钉鞵【乗绳证翻着陟畧翻幐当作縢徒登翻行縢以邪幅纒足膊肠诗采菽斜幅在下传云幅偪也所以自偈束也笺云邪幅如今行縢也偪束其胫自足至正义曰邪纒于足谓之邪幅钉鞵以皮为之外施油蜡底着铁钉鞵户皆翻】更鞚上马以至梁州【更工衡翻鞚苦贡翻】它人皆不得近【近其靳翻】及还长安上皆以为禁卫将军宠遇甚厚张延赏知升私出入郜国大长公主第【郜国肃宗之女初嫁裴徽又嫁萧升唐制皇姑为大长公主正一品郜古到翻长知丈翻】密以白上上谓李泌曰郜国已老升年少何为如是【泌薄必翻少始照翻】殆必有故卿宜察之泌曰此必有欲动摇东宫者谁为陛下言之上曰卿勿问第为朕察之【为于伪翻】泌曰必延赏也上曰何以知之泌具爲上言二人之隙【言延赏与升父叔眀有隙】且曰升承恩顾典禁兵延赏无以中伤【中竹仲翻】而郜国乃太子萧妃之母也故欲以此陷之耳上笑曰是也泌因请除升它官勿令宿卫以逺嫌【逺于愿翻】秋七月以升为詹事郜国肃宗之女也　甲子割振武之绥银二州以右羽林将军韩潭为夏绥银节度使帅神策之士五千朔方河东之士三千镇夏州【夏户雅翻使疏吏翻帅读曰率】　时闗东防秋兵大集国用不充李泌奏自变两税法以来【两税事始见二百二十六卷建中元年】藩镇州县多违法聚敛继以朱泚之乱争率征罚以为军资防募自防【敛力赡翻泚具礼翻又音此率者拘而敷率徴罚者吏民有罪罚使纳钱谷以免罪而如数徴之也凡此皆州镇以充军资防募强壮以自防卫】泚既平自惧违法匿不敢言请遣使以诏防赦其罪但令革正自非于法应留使留州之外悉输京师【令力丁翻留使者留以应本道节度观察使征调留州者留以给本州经用】其官典逋负可征者征之难征者释之以示寛大敢有隠没者重设告赏之科而罪之【重设赏格告者依格给赏而罪其隐没者】上喜曰卿策甚长然立法太寛恐所得无几对曰兹事臣固熟思之寛则获多而速急则获少而迟盖以寛则人喜于免罪而乐输【少始沼翻乐音洛】急则竞为蔽匿非推鞫不能得其实财不足济今日之急而皆入于奸吏矣上曰善以度支员外郎元友直爲河南江淮南句勘两税钱帛使【度徒洛翻句音勾使疏吏翻】初河陇既没于吐蕃【代宗初年河陇陷没吐从暾入声】自天寳以来安西北庭奏事及西域使人在长安者归路既絶人马皆仰给于鸿胪礼賔委府县供之【仰牛向翻胪陵如翻鸿胪掌四夷之客有礼宾院府县谓京兆府及其所属赤县畿县也】于度支受直度支不时付直长安市肆不胜其弊【度徒洛翻胜音升】李泌知胡客留长安久者或四十余年皆有妻子买田宅举质取利【举者举贷以取倍称之利也贸者以物质钱计月而取其利也】安居不欲归命检括胡客有田宅者停其给凡得四千人将停其给胡客皆诣政府诉之【政府谓相府也】泌曰此皆从来宰相之过岂有外国朝贡使者留京师数十年不听归乎【朝直遥翻】今当假道于回纥或自海道各遣归国有不愿归当于鸿胪自陈授以职位给俸禄爲唐臣人生当乗时展用岂可终身客死邪于是胡客无一人愿归者泌皆分神策两军王子使者为散兵马使或押牙【散悉亶翻】余皆为卒禁旅益壮鸿胪所给胡客才十余人嵗省度支钱五十万缗市人皆喜【免亿故喜】上复问泌以复府兵之策【上复扶又翻】对曰今嵗征闗东卒戍京西者十七万人计嵗食粟二百四万斛今粟斗直百五十为钱三百六万缗国家比遭饥乱【比毗至翻】经费不充就使有钱亦无粟可籴未暇议复府兵也上曰然则奈何亟减戍卒归之何如对曰陛下用臣之言可以不减戍卒不扰百姓粮食皆足粟麦日贱府兵亦成上曰茍能如是何为不用对曰此须急为之过旬日则不及矣今吐蕃久居原防之间以牛运粮粮尽牛无所用请发左藏恶缯染为防缬【藏徂浪翻恶缯积于库藏年深以致脆恶者缬户结翻撮防以线结之而后染色既染则解其结凡结处皆元色余则入染色矣其色斑烂谓之缬】因党项以市之每头不过二三匹计十八万匹可致六万余头又命诸冶铸农器籴麦种【种章勇翻下其种同】分赐沿邉军镇募戍卒耕荒田而种之约明年麦熟倍偿其种其余据时价五分增一官爲籴之【为于伪翻】来春种禾亦如之闗中土沃而久荒所収必厚戍卒获利耕者浸多边地居人至少军士月食官粮粟麦无所售其价必贱名为增价实比今嵗所减多矣上曰善即命行之泌又言邉地官多阙请募人入粟以补之可足今嵗之粮上亦从之因问曰卿言府兵亦集如何对曰戍卒因屯田致富则安于其土不复思归【复扶又翻】旧制戍卒三年而代及其将满下令有愿留者即以所开田为永业家人愿来者本贯给长牒续食而遣之【戍兵家口发赴邉镇者本贯为给长牒所过郡县续食以至戍所】据应募之数移报本道虽河朔诸帅得免更代之烦【帅所类翻更工衡翻】亦喜闻矣【喜许记翻】不过数番则戍卒土著【着直畧翻】乃悉以府兵之法理之【理治也】是变闗中之疲弊为富彊也上曰如此天下无复事矣【泌所谓复府兵之策当以积渐而成帝遽谓之天下无复事是但喜其言之可听而不察其事非旦暮之可集也】泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也上固问不对泌意欲结回纥大食云南与共图吐蕃令吐蕃所备者多知上素恨回纥恐闻之不悦并屯田之议不行故不肯言既而戍卒应募愿耕屯田者什五六【自李泌为相观其处置天下事姚崇以来未之有也史臣谓其出入中禁事四君数为权幸所疾常以智免好纵横大言时时谠议能寤移人主意然常持黄老鬼神説故为人所讥余谓泌以智免信如史臣言矣然其纵横大言持黄老鬼神说亦智也泌处肃代父子之间其论与复形势言无不効及张李之间所以保右代宗者言无不行元载之谗疾卒能自免可谓智矣至其与徳宗论天下事若指诸掌以肃代之信泌而泌不肯为相以德宗之猜忌而泌夷然当之亦智也呜呼仕而得君谏行言听则置身宰辅宜也歴事三世防身逺害筋力向衰乃方入政事堂与新贵人伍所谓经济之畧向未能为肃代吐者尽为德宗吐之岂德宗之度于祖父邪泌盖量而后入耳彼德宗之猜忌刻薄直如萧姜谓之轻已卖直功如李马忌而置之散地而泌也恣言无惮彼其心以泌为祖父旧人智畧无方济中兴其敬信之也久矣泌之所以敢当相位者其自量亦审矣庸非智乎其持黄老鬼神説则子房欲从赤松游之故智也但子房功成后为之泌终始笃好之耳】　壬申赐骆元光姓名李元谅　左仆射同平章事张延赏薨【射寅谢翻薨呼肱翻】








　　资治通鉴卷二百三十二
<史部,编年类,资治通鉴>
　　钦定四库全书
　　资治通鉴卷二百三十三　宋　司马光　撰
　　胡三省　音注
　　唐纪四十九【起彊圉单阏八月尽重光恊洽凡四年有奇】
　　德宗神武圣文皇帝八
