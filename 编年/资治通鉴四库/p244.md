<!-- { "loadSidebar": true } -->
　　袁宏论曰古之帝王所以笃化羙俗率民为善因其自然而不夺其情民犹有不及者而况毁礼止哀灭其天性乎
　　十二月高句骊王宫率马韩濊貊数千骑围菟【韩有三种一曰马韩二曰辰韩三曰弁辰马韩在西有五十四国句如字又音驹骊力知翻濊音秽貊莫百翻】夫余王遣子尉仇台将二万余人与州郡并力讨破之【夫音扶】是嵗宫死子遂成立菟太守姚光上言欲因其防发兵击之议者皆以为可许陈忠曰宫前桀黠【黠下八翻】光不能讨死而击之非义也宜遣使吊问因责让前罪赦不加诛取其后善帝从之
　　延光元年春三月丙午改元赦天下　防羌校尉马贤追击麻奴到湟中破之种众散遁【种章勇翻】　夏四月京师郡国四十一雨雹【雨于具翻】河西雹大者如斗　幽州刺史冯焕菟太守姚光数纠发奸恶【数所角翻】怨者诈作玺书谴责焕光赐以欧刀【贤曰欧刀刑人之刀也欧音一口翻余谓古欧冶子善作劒故谓劒为欧刀当音乌侯翻】又下辽东都尉厐奋使速行刑【下遐稼翻】奋即斩光收焕　【考异曰帝纪建光元年四月甲戊厐奋承伪玺书杀姚光冯绲传亦云建光元年按帝纪去年十二月高骊围菟而高骊有姚光上言葢光实以延光元年被杀纪误以延为建又今年四月无甲戌】焕欲自杀其子绲疑诏文有异【绲古本翻】止焕曰大人在州志欲去恶实无他故必是凶人妄诈规肆奸毒愿以事自上【去吕翻上时掌翻】甘罪无晚焕从其言上书自讼果诈者所为徴奋抵罪　癸巳司空陈褒免五月庚戌宗正彭城刘授为司空　己巳封河间孝王子徳为安平王嗣乐成靖王后【自是乐成国改曰安平去年乐成王苌以罪废今以徳绍靖王后諡法柔徳安众曰靖恭已鲜言曰靖寛乐令终曰靖】　六月郡国蝗　秋七月癸夘京师及郡国十三地震　高句骊王遂成还汉生口诣菟降【降户江翻下同】其后濊貊率服东垂少事【濊音秽少诗沼翻】　防人羌与上郡胡反度辽将军耿防击破之　八月杨陵园寝火【景帝陵园寑也】　九月甲戌郡国二十七地震　鲜卑既累杀郡守胆气转盛控数万骑冬十月复冦鴈门定襄【复扶又翻】十一月冦太原　烧当羌麻奴饥困将种众诣汉阳太守耿种降【种章勇翻种音冲】　是嵗京师及郡国二十七雨水　帝数遣黄门常侍及中使伯荣往来甘陵【数所角翻使疏吏翻】尚书仆射陈忠上疏曰今天心未得隔并屡臻【贤曰隔并谓水旱不节也尚书曰一极备凶一极无凶并音必姓翻】青冀之域滛雨漏河【贤曰漏溢也余谓雨乆不止河隄为之决漏也】徐岱之濵海水盆溢【禹贡海岱及淮为徐州故曰徐岱盆读与湓同音蒲闷翻】兖豫蝗蝝滋生【贤曰蝝螽子也音余专翻余按蝝蝗子也董仲舒云然左传宣十五年冬蝝生刘歆曰蚍蜉子杜预曰螽子以冬生遇寒而死故不成螽尔雅曰蝝蝮蜪蝗也陆机草木疏云螽幽州人谓之舂箕蝗类也曰螽子者犹蝗子也】荆杨稻收俭簿并凉二州羌戎叛戾加以百姓不足府帑虚匮【帑它朗翻】陛下以不得亲奉孝徳皇园庙比遣中使致敬甘陵【比毗至翻】朱轩骈马相望道路【贤曰朱轩车使者所乘也骈并也】可谓孝至矣然臣窃闻使者所过威权翕赫震动郡县王侯二千石至为伯荣独拜车下【为于伪翻下猥为误为同】发民修道缮理亭【株恋翻】多设储偫【偫大理翻具也】徴役无度老弱相随动有万计赂遗仆从人数百匹【谓缣帛也遗于季翻从才用翻】顿踣呼嗟【踣蒲墨翻僵也毙也】莫不叩心河间托叔父之属清河有陵庙之尊【贤曰河间王开安帝叔也清河王延平也陵庙所在故曰尊】及剖符大臣皆猥为伯荣屈节车下陛下不问必以为陛下欲其然也伯荣之威重于陛下陛下之柄在于臣妾水灾之发必起于此昔韩嫣托副车之乘受驰视之使江都误为一拜而嫣受欧刀之诛【韩嫣有宠于武帝常与帝共卧起江都王入朝从上猎上林中天子车驾防通未行先使嫣乘副车从数十百骑驰视兽江都王望见以为天子辟从者伏谒道旁嫣驱不见既过江都王怒为太后泣请得归国入宿卫比韩嫣太后由此衔嫣遂诛嫣嫣音偃】臣愿明主严天元之尊正干刚之位【贤曰天元犹乾元也】不宜复令女使干错万机【复扶又翻使如字】重察左右得无石显漏泄之奸【石显事见二十九卷元帝建昭二年重直用翻】尚书纳言得无赵昌譛崇之诈【赵昌事见三十四卷哀帝建平四年】公卿大臣得无朱博阿傅之援【朱博事见三十四卷建平二年】外属近戚得无王鳯害商之谋【王鳯事见三十卷成帝河平四年】若国政一由帝命王事毎决于已则下不得偪上臣不得干君常雨大水必当霁止四方众异不能为害书奏不省【省悉景翻】时三府任轻机事专委尚书而灾变咎辄切免三公【贤曰切责也】陈忠上疏曰汉兴旧事丞相所请靡有不聼今之三公虽当其名而无其实选举诛赏一由尚书尚书见任重于三公陵迟以来其渐乆矣臣忠心常独不安近以地震防免司空陈褒今者灾异复欲切让三公【复扶又翻】昔孝成皇帝以妖星守心移咎丞相【事见三十三卷绥和二年】卒不防上天之福【卒子恤翻】徒乖宋景之诚故知是非之分较然有归矣【分扶问翻】又尚书决事多违故典罪法无例诋欺为先文惨言丑有乖章宪宜责求其意割而勿聼上顺国典下防威福置方员于规矩审轻重于衡石【此言决事当依典法也贤曰衡秤衡也三十斤为钧四钧为石】诚国家之典万世之法也　汝南太守山阳王龚政崇寛和好才爱士以袁阆为功曹【好呼到翻阆音浪】引进郡人黄宪陈蕃等宪虽不屈蕃遂就吏【就辟而为吏也】阆不修异操而致名当时蕃性气高明龚皆礼之由是羣士莫不归心宪世贫贱父为牛医颖川荀淑至慎阳【慎阳县属汝南郡宪县人也贤曰在慎水之南因以名县应劭曰慎水出东北入淮师古曰慎字本作滇音真后误为慎耳今犹有真邱真阳县知音不改也阚骃曰永平五年失印更刻遂误以水为心余按水北为阳贤既云县在水南而名慎阳何也】遇宪于逆旅【逆迎也设馆舍以迎客故曰逆旅贤曰逆旅客舍】时年十四淑竦然异之揖与语移日不能去【移日言日移晷也】谓宪曰子吾之师表也既而前至袁阆所未及劳问【劳力到翻】逆曰子国有顔子宁识之乎【贤曰顔子顔回也阆汝南汝阳人】阆曰见吾叔度耶【黄宪字叔度】是时同郡戴良才高倨傲而见宪未尝不正容及归罔然若有失也其母问曰汝复从牛医儿来耶【复扶又翻下同】对曰良不见叔度自以为无不及既覩其人则瞻之在前忽然在后【论语顔回慕孔子之言】固难得而测矣陈蕃及同郡周举尝相谓曰时月之间不见黄生则鄙吝之萌复存乎心矣【自朔至晦为一月三月为一时贤曰吝贪也余谓作事可卑贱者谓之鄙作事可羞恨者谓之吝】太原郭泰少逰汝南【少诗照翻】先过袁阆不宿而退进往从宪累日方还或以问泰曰奉高之器譬诸氿滥虽清而易挹【贤曰奉高阆字也尔雅侧出氿泉正出滥泉氿音轨滥音槛易以防翻】叔度汪汪若千顷陂澄之不清淆之不浊不可量也【贤曰淆混也量音良】宪初举孝亷又辟公府友人劝其仕宪亦不拒之暂到京师即还竟无所就年四十八终
　　范晔论曰黄宪言论风防无所闻然士君子见之者靡不服深逺去玼吝【逺于愿翻贤曰玼音此説文曰鲜色也据此文当为疵作玼者古字通也】将以道周性全无徳而称乎【贤曰道周备性全一无徳而称言其徳大无能名焉】余曾祖穆侯【贤曰晋书曰范汪字平安北将军汪生生泰泰生】以为宪隤然其处顺【贤曰易系辞曰夫坤隤然示人简矣隤柔顺貎音大回翻处昌吕翻】渊乎其似道【贤曰老子曰道冲而用之或不盈渊乎似万物之宗言深而不可测也】浅深莫臻其分【分扶问翻】清浊未议其方【贤曰方所也】若及门于孔氏其殆庶乎【贤曰易系辞曰顔氏之子其殆庶几乎殆近也】
