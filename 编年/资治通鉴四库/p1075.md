<!-- { "loadSidebar": true } -->
　　栢乡抜营而归士卒死者千余人　戊辰赐程执恭名权　戊寅王承宗遣兵二万入东光断白桥路【东光县属景州宋白曰东光汉旧县也故城在县东二十里齐天保七年移于今县东南三十里陶氏故城隋开皇三年又移于后魏废勃海旧城县西四里有永济渠渠上有桥当自县通弓髙之路白桥跨永济渠在德州长河县断音短】　程权不能御以众归沧州【浑镐既败郗士美又败程权又退归王承宗之才非诸帅所能制也】　呉秀琳以文城栅降于李愬戊子愬引兵至文城西五里遣唐州刺史李进诚将甲士八千至城下召秀琳城中矢石如雨众不得前进诚还报贼伪降未可信也愬曰此待我至耳即前至城下秀琳束兵投身马足下愬抚其背慰劳之【劳力到翻】降其众三千人秀琳将李宪有材勇愬更其名曰忠义而用之【更工衡翻】悉迁妇女于唐州【质其家于唐州则文城之士心不敢懐反侧】于是唐邓军气复振人有欲战之志贼中降者相继于道随其所便而置之闻有父母者给粟帛遣之曰汝曹皆王人勿弃亲戚众皆感泣【自此已上李愬事】官军与淮西兵夹溵水而军诸军相顾望无敢度溵水者陈许兵马使王沛先引兵五千度溵水据要地为城于是河阳宣武河东魏博等军相继皆度进逼郾城丁亥李光顔败淮西兵三万于郾城【按宋白续通典郾城在蔡州西平县北五十里败补迈翻】走其将张伯良杀士卒什二三【自此以上攻郾城事】己丑李愬遣山河十将董少玢等分兵攻诸栅其日少玢下马鞍山拔路口栅【时都畿及唐邓皆募土人之材勇者为兵以讨蔡号为山河子弟置十将以领之玢府巾翻按唐蔡交兵凡境上要地处处置守所谓马鞍山路口栅固不可尽详其处而强为之注也】夏四月辛夘山河十将马少良下嵖岈山【嵖锄加翻岈虚加翻】擒淮西将栁子野【此以上又李愬事】呉元济以蔡人董昌龄为郾城令质其母杨氏【质音致】杨氏谓昌龄曰顺死贤于逆生【顺死谓归顺而死逆生谓从逆而生】汝去逆而吾死乃孝子也从逆而吾生是戮吾也防官军围青陵絶郾城归路【青陵在郾城西南】郾城守将邓懐金谋于昌龄昌龄劝之归国懐金乃请降于李光顔曰城人之父母妻子皆在蔡州请公来攻城吾举烽求救救兵至公逆击之蔡兵必败然后吾降则父母妻子庶免矣光顔从之乙未昌龄懐金举城降光顔引兵入据之呉元济闻郾城不守甚惧时董重质将骡军守洄曲【据新书李光顔传洄曲即时曲盖溵水于此回曲因以为名】元济悉发亲近及守城卒诣重质以拒之【此以上又李光顔事】李愬山河十将妫雅田智荣下冶炉城【妫居为翻姓也九域志曰蔡州冶炉城韩国铸剑之地时当在西平界按新书冶炉城在嵖岈山东】丙申十将阎士荣下白狗汶港二栅【白狗汶港二栅皆在蔡州真阳县界萧梁置西淮州于真阳白狗堆后齐废州为齐兴郡寻废郡为白狗县隋开皇初改县曰懐川大业初省入真阳隋志真阳有汶水】癸夘妫雅田智荣破西平【西平春秋栢国汉为西平县属汝南郡唐属蔡州九域志在州西一百五里】丙午游奕兵马使王义破楚城【楚城在汝阳县西南萧梁置西楚州及汝阳郡于此】　五月辛酉李愬遣栁子野李忠义袭朗山擒其守将梁希果　六镇讨王承宗者【事见上卷十一年】兵十余万回环数千里既无统帅又相去逺期约难壹由是厯二年无功千里馈运牛驴死者什四五刘总既得武彊引兵出境才五里【出境谓出武彊之境】留屯不进月给度支钱十五万缗李逢吉及朝士多言宜并力先取淮西俟淮西平乘其胜势回取恒冀如拾芥耳上犹豫久乃从之【李逢吉等之言即韦贯之等之言也然宪宗有用不用者前此兵势未屈今则兵势已屈不得不从也】丙子罢河北行营各使还镇　丁丑李愬遣方城镇遏使李荣宗击青喜城拔之【方城县本汉堵阳县地后汉改为顺阳隋改为方城县唐属唐州九域志在州北一百六十里县有青台镇此作青喜笔误也】愬毎得降卒必亲引问委曲由是贼中险易逺近虚实尽知之【易弋豉翻平易也】愬厚待呉秀琳与之谋取蔡秀琳曰公欲取蔡非李祐不可秀琳无能为也祐者淮西骑将有勇畧守兴桥栅【兴桥栅在张柴村东】常陵暴官军【陵者加之以气暴者虐之以威】庚辰祐率士卒刈麦于张柴村【张柴村在文城栅东六十里帅读曰率】愬召厢虞候史用诚【厢虞候掌左右厢之兵】戒之曰尔以三百骑伏彼林中又使人揺帜于前【帜昌志翻】若将焚其麦积者祐素易官军【易弋豉翻轻之也】必轻骑来逐之尔乃发骑掩之必擒之用诚如言而往生擒祐以归将士以祐向日多杀官军争请杀之愬不许释待以客礼时愬欲袭蔡而更宻其谋独召祐及李忠义屏人语【屏必郢翻又卑正翻】或至夜分【夜半为夜分】它人莫得预闻诸将恐祐为变多谏愬愬待祐益厚士卒亦不悦诸军日有牒称祐为贼内应且言得贼谍者具言其事【此行营诸军移文之言谍徒协翻】愬恐谤先逹于上已不及救乃持祐泣曰岂天不欲平此贼邪何吾二人相知之深而不能胜众口也因谓众曰诸君既以祐为疑请令归死于天子【归死犹言致尸也左传魏绛曰请归死于司冦杜预注云致尸于司冦使戮之】乃械祐送京师先宻表其状【宻表言与祐谋袭蔡之状】且曰若杀祐则无以成功诏释之以还愬愬见之喜执其手曰尔之得全社稷之灵也【李愬之期待祐者如此祐安得不力】乃署散兵马使【散员兵马使未得统兵散悉但翻】令佩刀廵警出入帐中或与之同宿宻语不寐逹曙有窃听于帐外者但闻祐感泣声时唐随牙队三千人【牙队者节度使牙卫从之队犹今之簇帐部】号六院兵马皆山南东道之精鋭也【时山南东道分为两镇八州精鋭尽抽选赴唐州使之攻战】愬又以祐为六院兵马使旧军令舍贼谍者屠其家【旧军令先时之军令也舍者停藏之于家也】愬除其令使厚待之谍反以情告愬愬益知贼中虚实乙酉愬遣兵攻朗山淮西兵救之官军不利众皆怅恨愬独欢然曰此吾计也【贼恃胜而不备愬则愬得以成入蔡之功其计出此】乃募敢死士三千人号曰突将【将即亮翻】朝夕自教习之使常为行备欲以袭蔡防久雨所在积水未果　闰月己亥程异还自江淮得供军钱百八十五万缗【是年春程异督财赋于江淮】谏议大夫韦绶兼太子侍读每以珍膳饷太子又悦太子以谐谑【绶音受谑香畧翻】上闻之丁未罢绶侍读【观宪宗之罢韦绶亦知所谓谕教者矣然观穆宗之临政也习与性成得非所急者固在于选左右欤】寻出为防州刺史【旧志防州京师东南四千一十七里】绶京兆人【史着绶京兆人以言其生长京邑习见淫侈非能以德义经术诱掖东宫古言沃土之民不才良有以也】　呉元济见其下数叛【数所角翻】兵势日蹙六月壬戌上表谢罪愿束身自归上遣中使赐诏许以不死而为左右及大将董重质所制不得出【史言董重质之情】　秋七月大水或平地二丈　初国子祭酒孔戣为华州刺史【戣巨翻华户化翻】明州嵗贡蚶蛤淡菜【蚶呼甘翻魁陆也横从其理五味自充殻如瓦垅者谓之瓦垅蚶蛤葛合翻蛤小于蚶蚶殻厚其理如瓦垅蛤殻薄其文如贝吕令云雀入大水化为蛤説文云百嵗燕所化又云老伏翼所化皆非也蚶蛤皆生于海濒潮汐往来舄卤之地淡菜状如防而小黒殻唇有须如茸肉甘脆防蒲幸翻】水陆递夫劳费戣奏疏罢之【华州京畿辅郡自东南来者水陆递夫咸经焉故得言其劳费而罢之】甲辰岭南节度使崔咏薨宰相奏拟代咏者数人上皆不用曰顷有谏进蚶蛤淡菜者为谁可求其人与之庚戌以戣为岭南节度使　诸军讨淮蔡四年不克【九年冬始讨淮西】馈运疲民至有以驴耕者【牛毙于运转民至无以耕】上亦病之以问宰相李逢吉等竞言师老财竭意欲罢兵裴度独无言上问之对曰臣请自往督战乙夘上复谓度曰【复扶又翻】卿真能为朕行乎【为于伪翻】对曰臣誓不与此贼俱生臣比观呉元济表【比毗至翻】势实窘蹙但诸将心不壹不并力廹之故未降耳若臣自诣行营诸将恐臣夺其功必争进破贼矣上悦丙戌以度为门下侍郎同平章事兼彰义节度使仍充淮西宣慰招讨处置使【观裴度不附羣议请身督战则韩愈平淮西碑推功于度有以也处昌吕翻】又以户部侍郎崔羣为中书侍郎同平章事制下度以韩已为都统不欲更为诏讨请但称宣慰处置使仍奏刑部侍郎马摠为宣慰副使右庶子韩愈为彰义行军司马判官书记皆朝廷之选上皆从之度将行言于上曰臣若贼灭则朝天有期贼在则归阙无日上为之流涕【为于伪翻下为卿同】八月庚申度赴淮西上御通化门送之【通化门长安城东面北来第一门】右神武将军张茂和茂昭弟也尝以胆畧自于度【荧绢翻】度表为都押牙茂和辞以疾度奏请斩之上曰此忠顺之门【茂和父孝忠兄茂昭镇易定比河朔诸镇为忠顺】为卿逺贬辛酉贬茂和永州司马以嘉王傅髙承简为都押牙【髙承简为嘉王傅盖嘉王运之子嗣为嘉王故置府官】承简崇文之子也李逢吉不欲讨蔡翰林学士令狐楚与逢吉善度恐其合中外之势以沮军事【翰林学士居禁中宰相在外朝恐其中外相应以上罢兵之议沮在吕翻】乃请改制书数字且言其草制失辞壬戍罢楚为中书舍人　李光顔乌重与淮西战癸亥败于贾店　裴度过襄城南白草原淮西人以骁骑七百邀之镇将楚丘曹华知而为备击却之【楚丘古巳氏县隋开皇六年改曰楚丘唐属宋州九域志在州东北七十里】度虽辞招讨名实行元帅事以郾城为治所甲申至郾城先是诸道皆有中使监陈【监古衔翻陈读曰阵】进退不由主将胜则先使献防不利则陵挫百端度悉奏去之诸将始得专军事战多有功【去羌吕翻】　九月庚子淮西兵冦溵水镇杀三将焚刍藁而去初上为广陵王布衣张宿以辩口得幸及即位累官
