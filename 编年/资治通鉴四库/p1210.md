<!-- { "loadSidebar": true } -->
　　开平二年八月吴越王镠遣宁国节度使王景仁奉表诣大梁【王茂章奔两浙见二百六十五卷唐昭宣帝天祐三年】陈取淮南之防景仁即茂章也避梁讳改焉【帝曾祖讳茂琳按薛史梁纪元年六月司天监上言请改月辰内戊字为武避讳也】淮南遣步军都指挥使周本南面统军使吕师造击吴越九月围苏州吴越将张仁保攻常州之东洲拔之【宋白曰通州海门县东南隔水二百余里本东洲镇】淮南兵死者万余人淮南以池州团练使陈璋为水陆行营都招讨使帅柴再用等诸将救东洲【帅读曰率】大破仁保于鱼荡复取东洲【复扶又翻】柴再用方战舟坏长矟浮之仅而得济【矟所角翻】家人为之饭僧千人再用悉取其食以犒部兵【为于伪翻饭扶晚翻犒苦到翻】曰士卒济我僧何力焉【史言柴再用善养士卒而不惑于异端】　丙子蜀立皇后周氏后许州人也【周氏盖蜀主建糟糠之妻也】　晋周德威李嗣昭将兵三万出隂地关攻晋州刺史徐懐玉拒守帝自将救之丁丑发大梁乙酉至陜州【将即亮翻陜式冉翻】戊子岐王所署延州节度使胡敬璋冦上平关【金人疆域图隰州石楼县有上平关按延州东至隰州百三十里耳胡敬璋盖度河来冦也】刘知俊击破之周德威等闻帝将至乙未退保隰州【九域志晋州西北至隰州二百五十五里】　荆南节度使高季昌遣兵屯汉口【汉口汉水入江之口其地在鄂州汉阳县东大别山下】絶楚朝贡之路楚王殷遣其将许德勲将水军击之至沙头【沙头即今江陵城南沙头市】季昌惧而请和殷又遣步军都指挥使吕师周将兵击岭南【吕师周降马殷见上卷元年】与清海节度使刘隐十余战取昭贺梧防龚富六州【防州隋始安郡之隋化县唐武德四年置南恭州贞观二年更名防州龚州本汉猛陵县地隋为永平郡武林县唐贞观三年置鷰州七年移鷰州于今州东仍于鷰州旧所置龚州又武德四年以始安郡之龙平豪静及苍梧郡之苍梧置富州九域志昭州东至贺州三百二十五里南至梧州四百九十里南稍斜至龚州五百五十里宋开宝废富州以龙平县昭州在州东南百六十二里熙宁五年废防州以立山县昭州在州南二百十二里】殷土字旣广乃养士息民湖南遂安　冬十月蜀主立后宫张氏为贵妃徐氏为贤妃其妹为德妃张氏郪人宗懿之母也【郪汉县唐带梓州】二徐耕之女也【徐耕见二百五十八卷唐昭宗大顺二年为徐妃亡蜀张本】　华原贼帅温韬聚众嵯峨山【帅所类翻嵯才何翻峨音俄】防掠雍州诸县唐帝诸陵发之殆徧【温韬传韬在华原七年唐诸陵在其境内者悉发掘之取其所藏金宝而昭陵最固韬从埏道下见宫室制度闳丽不异人间中为正寝东西厢列石牀牀上石函中为铁匣悉藏前代图书钟王笔迹纸墨如新韬悉取之遂传人间惟干陵风雨不可发雍于用翻】　庚戌蜀主讲武于星宿山步骑三十万【宿音秀】丁巳帝还大梁　【考异曰编遗录在乙夘今从实录薛史】　辛酉以刘隐为清海静海节度使【兼交广二镇也然刘氏终不能有安南】以膳部郎中赵光裔右补阙李殷衡充官告使隐皆留之【史言羣雄割据各收拾衣冠之胄以为用】光裔光逢之弟殷衡德裕之孙也　依政进士梁震【依政泰蒲阳县汉临卭县后魏置蒲阳郡及依政县唐属卭州九域志在州东南五十里】唐末登第至是归蜀过江陵高季昌爱其才识留之欲奏为判官震耻之【高季昌出于奴仆故梁震耻为之僚属】欲去恐及祸乃曰震素不慕荣官明公不以震为愚必欲使之叅谋议但以白衣侍樽俎可也何必在幕府季昌许之震终身止称前进士不受高氏辟署季昌甚重之以为谋主呼曰先辈【唐人呼进士为先辈至今犹然】　帝从吴越王镠之请以亳州团练使寇彦卿为东南面行营都指挥使击淮南十一月彦卿帅众二千袭霍丘【帅读曰率】为土豪朱景所败【败补迈翻下同】又攻庐寿二州皆不胜淮南遣滁州刺史史俨拒之彦卿引归【寇彦卿兵势已挫而史俨河东健将汴兵所畏也故闻其至而退】　定难节度使李思谏卒【难乃旦翻】甲戌其子彞昌自为留后　刘守文举沧德兵攻幽州刘守光求救于晋晋王遣兵五千助之丁亥守文兵至卢台军【卢台军宋为干宁军地九域志干宁军在沧州西北九十里】为守光所败又战玉田亦败【玉田汉无终县唐万嵗通天元年更名玉田属蓟州在蓟州东南八十里又东北至平州二百里西至幽州三百里亦败读如字】守文乃还【还从宣翻又如字】　癸巳中书侍郎同平章事张策以刑部尚书致仕以左仆射杨涉同平章事　保塞节度使胡敬璋卒静难节度使李继徽以其将刘万子代镇延州【保塞静难二镇时皆属岐】　是岁农王遣军将万全感赍书间道诣晋及岐告以嗣位【间古苋翻岐晋淮南之与国】　帝将迁都洛阳三年春正月己巳迁太庙神主于洛阳甲戌帝发大梁壬申以博王友文为东都留守【梁以大梁为东都】己卯帝至洛阳庚寅飨太庙辛巳祀圆丘大赦　丙申以用度稍充初给百官全俸【唐自广明防乱以来百官俸料额存而已至是复全给】　二月丁酉朔日有食之　保塞节度使刘万子防虐失众心且谋贰于梁李继徽使延州牙将李延实图之延实因万子葬胡敬璋攻而杀之遂据延州马军都指挥使河西高万兴与其弟万金闻变以其众数千人诣刘知俊降【为高万兴兄弟取鄜延张本】岐王置翟州于鄜城【后魏置敷城郡及敷城县隋改曰鄜城唐属坊州九域志县在鄜州东一百二十里翟徒歴翻】其守将亦降　三月甲戌帝发洛阳以山南东道节度使杨师厚兼潞州四面行营招讨使　庚辰帝至河中发步骑防高万兴兵取丹延【宋白曰丹州秦上郡地符姚时为三堡镇后魏大统三年割鄜延二州地置汾州理三堡镇废帝以河东汾州同名改为丹州因丹杨川以为名延州项羽以董翳为翟王都高奴即其地魏灭赫连以为统万镇后为东夏州后改延州】　丙戌以朔方节度使兼中书令韩逊为颍川王逊本灵州牙校【校户教翻】唐末据本镇朝廷因而授以节钺　辛卯丹州刺史崔公实请降【丹州堡塞军巡属】　徐温以金陵形胜战舰所聚【舰户黯翻】乃自以淮南行军副使领升州刺史留广陵以其假子元从指挥使知诰为升州防遏兼楼船副使往治之【从才用翻治直之翻为徐知诰完理升州徐温遂居之张本】　夏四月丙申朔刘知俊移军攻延州李延实婴城自守知俊遣白水镇使刘儒分兵围坊州【后魏太和二年分澄城置白水郡及县隋废郡以县属冯翊唐属同州九域志在州西北一百二十里】　庚子以王审知为闽王刘隐为南平王　刘知俊克延州李延实降【降户江翻】　淮南兵围苏州推洞屋攻城【推吐雷翻洞屋以木撑柱为之冒以牛皮其状如洞】吴越将临海孙琰置轮于竿首垂絙投锥以揭之攻者尽露礮至则张网以拒之【絙居登翻揭丘杰翻礮与炮同匹貎翻】淮南人不能克吴越王镠遣牙内指挥使钱镖【镖甫招翻】行军副使杜建徽等将兵救之苏州有水通城中淮南张网缀铃悬水中鱼鼈过皆知之吴越游奕都虞候司马福欲潜行入城故以竿触网敌闻铃声举网福因得过凡居水中三日乃得入城由是城中号令与援兵相应敌以为神吴越王镠尝游府园见园卒陆仁章树艺有智而志之【志者记之于心】及苏州被围【被皮义翻】使仁章通信入城果得报而返镠以诸孙畜之【畜吁玉翻养也】累迁两府军粮都监使【两府镇海镇东两节度府】卒获其用【卒子恤翻】仁章睦州人也辛亥吴越兵内外合击淮南兵大破之擒其将何朗等三十余人夺战舰二百艘【艘苏遭翻】周本夜遁又追败之于皇天荡【此皇天荡非真州大江中之皇天荡按宋熙宁三年平江府昆山县人郏亶上奏言水利长洲县界有长荡皇天荡此则是也败补迈翻】钟泰章将精兵二百为殿【殿丁练翻】多树旗帜于菰蒋中【菰即蒋也帜昌志翻】追兵不敢进而还【还从宣翻又如字】岐王所署保大节度使李彦博　【考异曰编遗録五代史作彦容今从刘恕广本】坊州刺史李彦昱皆弃城奔凤翔鄜州都将严倚举城降【鄜音夫】己未以高万兴为保塞节度使以绛州刺史牛存节为保大节度使【梁遂取鄜坊丹延两镇】　淮南初置选举以骆知祥掌之【防乱以来选举之法废杨氏能复置之故书】　五月丁卯帝命刘知俊乗胜取邠州知俊难之【李继徽据邠州有凤翔之援故刘知俊以取之为难】辞以阙食乃召还　佑国节度使王重师镇长安数年帝在河中怒其贡奉不时己巳召重师入朝以左龙虎统军刘捍为佑国留后　癸酉帝发河中己卯至洛阳刘捍至长安王重师不为礼捍譛之于帝云重师潜与邠岐通甲申贬重师溪州刺史寻赐自尽夷其族【为刘知俊杀刘杆以叛张本】　刘守文频年攻刘守光不克【刘守文自元年攻守光事始见上卷】乃大发兵以重赂招契丹吐谷浑之众四万屯蓟州守光逆战于鸡苏【按薛史梁纪是年刘守光上言于蓟州西与兄守文战生禽守文盖即鸡苏也】为守文所败【败补迈翻】守文单马立于陈前【陈读曰阵】泣谓其众曰勿杀吾弟守光将元行钦识之直前擒之【刘守光以子囚父天下之贼也刘守文旣声其罪而讨之有诛无赦小不忍以败大事身为俘囚自取之也】沧德兵皆溃守光囚之别室栫以藂棘【栫才甸翻藂与丛同】乗胜进攻沧州沧州节度判官吕兖孙鹤推守文子延祚为帅乘城拒守兖安次人也【安次汉县唐属幽州在州东南一百三十里帅所类翻】　忠武节度使兼侍中刘知俊【去年更同州匡国军为忠武军事见上卷】功名浸盛以帝猜忍日甚内不自安及王重师诛知俊益惧帝将伐河东【河东谓晋】急征知俊入朝欲以为河东西面行营都统且以知俊有丹延之功厚赐之知俊弟右保胜指挥使知浣从帝在洛阳密使人语知俊云【语牛倨翻】入必死又白帝请帅弟侄往迎知俊【帅读曰率】帝许之六月乙未朔知俊奏为军民所留遂以同州附于岐　【考异曰实录六月庚戌知俊据本郡反削夺官爵兴师讨伐编遗录六月乙未初奏本道军民遮留寻闻擒使臣及将送凤翔盖编遗据奏到之日实录据削夺之日也】执监军及将佐之不从者皆械送于岐遣兵袭华州逐刺史蔡敬思【九域志同州南至华州七十里华户化翻】以兵守潼关濳遣人以重利防长安诸将【防徒滥翻】执刘捍送于岐杀之知俊遣使请兵于岐亦遣使请晋人出兵攻晋绛遗晋王书曰不过旬日可取两京复唐社稷【遗唯季翻长安可以言取梁都洛阳未易取也】　丁未朔方节度使韩逊奏克盐州斩岐所署刺史李继直【唐末盐州奏事专达朝廷不灵夏至是灵盐遂复合为一镇】帝遣近臣谕刘知俊曰朕待卿甚厚何忽相负对曰臣不背德【背蒲妹翻】但畏族灭如王重师耳帝复使谓之曰【复扶又翻】刘捍言重师隂结邠岐朕今悔之无及捍死不足塞责【塞悉则翻】知俊不报庚戌诏削知俊官爵以山南东道节度使杨师厚为西路行营招讨使帅侍卫马步军都指挥使刘鄩等讨之【帅读曰率】辛亥帝发洛阳刘鄩至潼关东获刘知俊伏路兵蔺如海等三十人释之使为前导【刘知俊旣得潼閟于关外沿路伏兵以候望刘鄩反得而用之以为向导史炤曰蔺姓也其先韩献子孙曰康食采于蔺因氏焉】刘知浣迷失道盘桓数日乃至关下关吏纳之如海等继至关吏不知其已被擒亦纳之【被皮义翻】鄩兵乗门开直进遂克潼关追及知浣擒之　癸丑帝至陜【陜式冉翻】　丹州马军都头王行思等作乱刺史宋知诲逃归　帝遣刘知俊侄嗣业持诏诣同州招谕知俊知俊欲轻骑诣行在谢罪弟知偃止之杨师厚等至华州知俊将聂赏开门降【聂尼辄翻姓也史炤曰楚大夫食采于聂因以为氏】知俊闻潼关不守官军继至苍黄失图乙卯举族奔岐杨师厚至长安岐兵已据城师厚以竒兵并南山急趋自西门入遂克之【并步浪翻按唐长安城十门西南三门惟延平门近南山耳长安旣丘墟之余且城大难守使杨师厚不以竒兵入西门岐兵亦不能久也】庚申以刘鄩权佑国留后岐王厚礼刘知俊以为中书令地狭无藩镇处之【处昌吕翻】但厚给俸禄而已【蹄涔不容尺鲤为刘知俊奔蜀张本】　刘守光遣使上表告捷且言俟沧德事毕为陛下扫平并冦【为于伪翻河东并州之地时与梁为敌故言并冦】亦致书晋王云欲与之同破伪梁【刘守光反覆梁晋之间自以为得计不知乃所以速亡也】　抚州刺史危全讽自称镇南节度使帅抚信袁吉之兵号十万攻洪州【唐置镇南军于洪州抚信袁吉皆巡属也危全讽自称节度举兵以攻洪州欲兼而有之九域志抚州西北至洪州二百九里帅读曰率】淮南守兵才千人将吏皆惧节度使刘威密遣使告急于广陵日召僚佐宴饮全讽闻之屯象牙潭不敢进【象牙潭在抚州金溪县东北】请兵于楚楚王殷遣指挥使苑玫【苑姓也左传齐有大夫苑何忌玫莫杯翻】防袁州刺史彭彦章围高安以助全讽玫蔡州人【玫莫杯翻】彦章玕之兄也【彭玕见二百六十有五卷唐昭宣帝天祐三年】徐温问将于严可求可求荐周本乃以本为西南面行营招讨应援使将兵七千救高安本以前攻苏州无功【事见上四月】称疾不出可求即其卧内强起之【强其两翻】本曰苏州之役敌不能胜我但主将权轻耳今必见用愿毋置副贰乃可可求许之本曰楚人为全讽声援耳非欲取高安也吾败全讽【败补迈翻】援兵必还【援兵谓围高安之兵还从宣翻】乃疾趣象牙潭【趣七喻翻】过洪州刘威欲犒军【犒苦到翻】本不肯留或曰全讽兵强君宜观形势然后进本曰贼众十倍于我我军闻之必惧不若乗其鋭而用之　秋七月甲子以刘守光为燕王　梁兵克丹州擒王行思　商州刺史李稠驱士民西走【将奔蜀也】将吏追斩之　【考异曰薛史稠弃郡西奔本州将吏以都牙校李玫权知州事欧阳史商州军乱逐其刺史李稠稠奔于岐实录丙寅陜州奏商州刺史李稠弃郡逃山谷又曰商州将吏以稠驱虏士庶西遁追斩无遗暂令都押牙李玫主州事今从之】推都押牙李玫主州事　庚午改佑国军曰永平【开平元年徙佑国军于长安今改曰永平】河东兵冦晋州抄掠至尧祠而去【尧都平阳有祠在汾城东十里东原】
