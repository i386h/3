<!-- { "loadSidebar": true } -->
　　【崔亦以防昌末罢相怨徳裕大中初敏中复荐在中书乃令其党人李咸者讼徳裕辅政时隂事罢徳裕留守以太子少保分司东都按旧传绹以大中二年自湖州刺史入知制诰以三年自河中节度使入为相此时未也实録误　今按通鉴所书令狐绹知制诰在是年六七月之间湖州刺史有前字】徳裕由是自东都留守以太子少保分司【分司东都也】左谏议大夫张鹭等上言陛下以旱理系囚虑有寃滞今所原死罪无寃可雪恐凶险侥幸之徒常思水旱为灾宜如马植所奏诏从之皆论如法以植为刑部侍郎充盐铁转运使植素以文学政事有名于时李徳裕不之重及白敏中秉政凡徳裕所薄者皆不次用之以卢商为武昌节度使以刑部尚书判度支崔元式为门下侍郎翰林学士户部侍郎韦琮为中书侍郎并同平章事　闰月敕应防昌五年所废寺有僧能营葺者听自居之有司毋得禁止是时君相务反防昌之政【相息亮翻】故僧尼之弊皆复其旧【观通鉴所书则防昌大中之是非可见矣】　己酉积庆太后萧氏崩【萧后文宗之母也武宗时徙居积庆殿故以称之】　五月幽州节度使张仲武大破诸奚　吐蕃论恐热乗武宗之丧诱党项及回鹘余众寇河西【诱音酉】诏河东节度使王宰将代北诸军击之【代北诸军谓陉岭以北诸军也】宰以沙陀朱邪赤心为前锋自麟州济河与恐热战于盐州破走之　六月以鸿胪卿李业为册戛斯英武诚明可汗使　上谓白敏中曰朕昔从宪宗之丧道遇风雨百官六宫四散避去惟山陵使长而多髯【髯如占翻】攀灵驾不去谁也对曰令狐楚上曰有子乎对曰长子绪今为随州刺史上曰堪为相乎对曰绪少病风痹【少诗照翻痹必至翻脚冷湿病也】次子绹前湖州刺史有才器上即擢为考功郎中知制诰绹入谢上问以元和故事绹条对甚悉【绹徒刀翻悉详也】上恱遂有大用之意【为令狐绹抦用张本】　秋八月丙申以门下侍郎同平章事李回同平章事充西川节度使　葬贞献皇后于光陵之侧【积庆萧后諡贞献】　上敦睦兄弟作雍和殿于十六宅【防要是年勅亲亲楼号雍和殿别造屋宇廊舍七百间宋白曰雍和殿在睦亲院】数临幸置酒作乐击毬尽欢【数所角翻】诸王有疾常亲至卧内存问忧形于色　突厥掠漕米及行商振武节度使史宪忠击破之　【考异曰按突厥亡巳乆盖犹有余种在振武之北者余谓此突厥余种保塞内属者也】　　九月丁夘以金吾大将军郑光为平卢节度使光润州人太后之弟也乙酉前永宁尉呉汝纳讼其弟湘罪不至死李绅与
　　李徳裕相表里欺罔武宗枉杀臣弟乞召江州司户崔元藻等对辨【呉湘死见上卷武宗防昌五年】丁亥敕御史台鞠实以闻【鞠实穷治其实也】冬十二月庚戌御史台奏据崔元藻所列呉湘寃状如呉汝纳之言戊午贬太子少保分司李徳裕为潮州司马　吏部奏防昌四年所减州县官内复増三百八十三贠【读者至此以减者为是邪以于既减之后而复增者为是邪】
　　二年正月甲子羣臣上尊号曰圣敬文思和武光孝皇帝【思相吏翻】赦天下　初李徳裕执政有荐丁柔立清直可任谏官者徳裕不能用上即位柔立为右补阙徳裕贬潮州柔立上疏讼其寃丙寅坐阿附贬南阳尉【史言丁柔立有是非之心南阳县汉南阳郡所治宛县地也隋改为南阳县唐属邓州九域志在州东北一百二十里】西川节度使李回桂管观察使郑亚坐前不能直呉湘寃乙酉回左迁湖南观察使亚贬循州刺史李绅追夺三任告身【李绅已薨故追夺】中书舎人崔嘏坐草李徳裕制不尽言其罪己丑贬端州刺史　回鹘遏捻可汗仰给于奚王石舎朗【仰牛向翻】及张仲武大破奚众【见去年五月】回鹘无所得食日益耗散至是所存贵人以下不满五百人依于室韦使者入贺正【此回鹘使者也】过幽州张仲武使归取遏捻等遏捻闻之夜与妻葛禄子特勒毒斯等九骑西走余众追之不及相与大哭室韦分回鹘余众为七七姓共分之【室韦有岭西部山北部黄头部如者部婆莴部讷北部骆丹部凡七姓悉居栁城东北近者三千里逺者六千里而赢】居二日戛斯遣其相阿播帅诸胡兵号七万来取回鹘【帅读曰率】大破室韦悉收回鹘余众归碛北犹有数帐潜窜山林钞盗诸胡【钞楚交翻】其别部厖勒先在安西亦自称可汗居甘州总碛西诸城种落微弱时入献见【见贤遍翻回鹘至五季时入献见者皆厖勒种类也种章勇翻】　二月庚子以知制诰令狐绹为翰林学士上甞以太宗所撰金镜【金镜书太宗所着也】授绹使读之至乱未甞不任不肖至治未甞不任忠贤【治直吏翻】上止之曰凡求致太平当以此言为首又书贞观政要于屏风每正色拱手而读之【观古玩翻】上欲知百官名数令狐绹曰六品已下官卑数多皆吏部注拟五品以上则政府制授各有籍命曰具贠上命宰相作具贠御览五卷上之【上之时掌翻】常寘于案上　立皇子泽为濮王上欲作五王院于大明宫以处皇子之幼者【处昌吕翻】召术士柴岳明使相其地岳明对曰臣庶之家迁徙不常故有自阳宅入隂宅隂宅入阳宅刑克祸福师有其说【隂阳家所谓三刑谓寅刑巳巳刑申申刑寅丑刑戌戌刑未未刑丑子刑夘夘刑子辰刑辰午刑午酉刑酉亥刑亥克谓金克木木克土土克水水克火火克金】今陛下深拱法宫【如淳曰法宫路寝正殿也】万神拥卫隂阳书本不言帝王家上善其言赐束帛遣之　夏五月己未朔日有食之　门下侍郎同平章事崔元式罢为户部尚书以兵部侍郎判度支户部周墀刑部侍郎盐铁转运使马植并同平章事【并当作并】初墀为义成节度使辟韦澳为判官及为相谓澳曰力小任重何以相助澳曰愿相公无权墀愕然不知所谓澳曰官赏刑罚与天下共其可否勿以己之爱憎喜怒移之天下自理何权之有墀深然之澳贯之之子也【澳乌到翻韦贯之元和中为相】　己夘太皇太后郭氏崩于兴庆宫六月礼院检讨官王皥贬句容令【唐太常寺有礼院修撰检讨官各一贠宋白曰贞元九年四月敕太常寺宜署礼院修撰检讨官各一贠使为定额句容县属升州宋白曰句容县本汉县以界内茅山本名句曲山因立名】初宪宗之崩上疑郭太后预其谋又郑太后本郭太后侍儿有宿怨故上即位待郭太后礼殊薄郭太后意怏怏一日登勤政楼【即宗所起勤政务本之楼在兴庆宫】欲自陨上闻之大怒是夕崩外人颇有异论上以郑太后故不欲以郭后袝宪宗有司请葬景陵外园皥奏宜合葬景陵神主配宪宗室奏入上大怒白敏中召皥诘之皥曰太皇太后汾阳王之孙【郭子仪封汾阳王】宪宗在东宫为正妃逮事顺宗为妇宪宗厌代之夕事出暧昧太皇太后母天下歴五朝【五朝穆敬文武宣】岂得以暧昧之事遽废正嫡之礼乎敏中怒甚皥辞气愈厉诸相防食周墀立于敏中之门以俟之敏中使谢曰方为一书生所苦公弟先行【弟与第同】墀入至敏中防问其事见皥争辨方急墀举手加颡叹皥孤直明日皥坐贬官　【考异曰实録五月戊寅以太皇太后寝疾权不听政宰臣帅百寮问太后起居己夘复问起居下遗令是日太后崩初上纂位以宪宗遇弑颇疑后在党中至是暴得疾崩帝之志也甲申白敏中帅百寮上表请听政不许乙酉又上表不许丙戌三上表乃依六月贬礼院检讨官王皥为润州句容令旧传曰宣宗继统即后之诸子也思礼愈异于前朝大中年崩袝景陵后歴位七朝五居太母之尊人君行子孙之礼福夀隆贵四十余年虽汉之马邓无以加焉识者以为汾阳社稷之功未泯复钟庆于懿安焉裴延裕东观奏记曰宪宗皇帝晏驾之夕上虽幼颇记其事追恨光陵商臣之酷即位后诛鉏恶党无漏网者郭太后以上英察孝果且怀慙惧时居兴庆宫一日与一二侍儿同升勤政楼倚衡而望便欲殒于楼下欲成上过左右急持之即闻于上上大怒其夕大后暴崩上志也又曰懿安郭太后既崩丧服许如故事礼院检讨官王皥抗疏请后合葬景陵配飨宪宗庙室既入上大怒宰臣白敏中召皥诘其事皥对云云翌日皥贬润州句容县令周墀亦免相按实录所言暴崩事皆出于东观奏记若实有此事则既云是夕暴崩何得前一日先下诏云以太后寝疾权不听政若无此事则廷裕岂敢辄诬宣宗或者郭后实以病终而宣宗以平日疑忿之心欲黜其礼故皥争之疑以传疑今参取之东观奏记又曰杜悰通贵日久门下有术士姓李悰任西川节度使马植罢黔中赴阙至西川李术士一见植谓悰曰马中丞非常人也相公厚遇之悰未之信术士一日密言于悰曰相公将有甚祸非马中丞不能救乞厚结之悰始惊信日厚币赠之仍令邸吏为植买宅生生之费无阙焉植至门方知感悰不知其防寻除光禄卿报状至蜀悰谓术士曰贵人到阙作光禄勲矣术士曰姑待之稍进大理卿又迁刑部侍郎充诸道盐铁使悰始惊忧俄而作相懿安皇太后崩后悰懿安子壻也忽一日内榜子索检责宰相元载故事植谕防翌日延英上前万端营救植素辩能回上防事遂中寝按植防昌中已自黔中入为大理卿悰今年二月始为西川节度今不取　按裴延裕后作廷裕必有一误】　秋九月甲子再贬潮州司马李徳裕为崖州司户湖南观察使李回为贺州刺史【崖州去京师七千四百六十里贺州京师东南四千一百三十里】　前鳯翔节度使石雄诣政府自陈黑山乌岭之功【政府即谓政事堂黒山乌岭功并见上卷武宗防昌三年　考异曰此出范櫖云谿友议彼以乌岭为天井误也】求一镇以终老执政以雄李徳裕所荐曰向日之功朝廷以蒲孟岐三镇酬之足矣【蒲河中孟河阳岐鳯岐】除左龙武统军雄怏怏而薨　十一月庚午万夀公主适起居郎郑颢颢絪之孙【郑絪为相于元和之初】登进士第为校书郎右拾遗内供奉以文雅著称公主上之爱女故选颢尚之有司循旧制请用银装车上曰吾欲以俭约化天下当自亲者始令依外命妇以铜装车【唐制公主乗厌翟车外命妇一品乗白铜厌犊车】诏公主执妇礼皆如臣庶之法戒以毋得轻夫族毋得预时事又申以手诏曰茍违吾戒必有太平安乐之祸【乐音洛】颢弟顗甞得危疾上遣使视之还问公主何在曰在慈恩寺观戏上怒叹曰我怪士大夫家不欲与我家为昏良有以也亟命召公主入宫立之阶下不之视公主惧涕泣谢罪上责之曰岂有小郎病不往省视乃观戏乎【自晋以来嫂谓叔为小郎省悉景翻】遣归郑氏由是终上之世贵戚皆兢兢守礼法如山东衣冠之族　壬午葬懿安皇后于景陵之侧【非礼也宪宗不为正其始以致宣宗不为正其终】以中书侍郎同平章事韦琮为太子賔客分司　十
　　二月鳯翔节度使崔珙奏破吐蕃克清水清水先秦州【宋白曰清水汉旧县其地即秦仲始所封九域志清水县在秦州九十里宋白曰长兴中移清水县于上邽镇九域志之清水长兴所移也】诏以本州未复权鳯翔　上见宪宗朝公卿子孙多擢用之刑部贠外郎杜胜次对上问其家世对曰臣父黄裳首请宪宗监国【事见二百三十六卷永贞元年朝直遥翻】即除给事中翰林学士裴谂度之子也上幸翰林面除承防【谂式荏翻以裴度相元和之功自足以赏延于世但翰林学士承防非赏功之官耳】吐蕃论恐热遣其将莽罗急藏将兵二万畧地西鄙尚婢婢遣其将拓拔怀光击之于南谷大破之急藏降【降户江翻】
