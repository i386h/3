<!-- { "loadSidebar": true } -->
　　太平元年【是年九月方改元太平】春正月丁丑　魏初建六官以宇文泰为太师大冡宰柱国李弼为太傅大司徒赵贵为太保大宗伯【宗伯以上以三公兼六卿之职北史卢辩置太师太傅太保各一人是曰三孤】独孤信为大司马于谨为大司冦侯莫陈崇为大司空自余百官皆仿周礼　戊寅大赦其与任约徐嗣徽同谋者一无所问癸未陈霸先使从事中郎江旰说徐嗣徽使南归【说式芮翻下因说同】嗣徽执旰送齐　陈蒨周文育合军攻杜龛于吴兴龛勇而无谋嗜酒常醉其将杜泰隂与蒨等通龛与蒨等战败泰因说龛使降【将即亮翻说式芮翻降户江翻】龛然之其妻王氏曰【王氏僧辩女也】霸先雠隙如此何可求和因出私财赏募复击蒨等大破之【复扶又翻】既而杜泰降于蒨龛尚醉未觉【觉古效翻又如字】蒨遣人负出于项王寺前斩之【项羽起吴下故后人为立寺于吴兴　考异曰梁书太平元年正月癸未杜龛降诏赐死陈书绍泰元年十二月杜龛以城降明年正月癸未诛杜龛于吴兴龛从弟北叟司马沈孝敦并赐死典略魏恭帝二年十二月蒨命刘澄等攻龛大败之龛乃降明年正月丁亥周铁虎送杜龛祠项王神使力士拉龛于坐从弟北叟司马沈孝敦并赐死今从南史】王僧智与其弟豫章太守僧愔俱奔齐【愔于今翻　考异曰梁书南史王僧辩传僧辩既亡僧智得就任约约败走僧智肥不能行又遇害僧智弟僧愔位谯州刺史征萧勃及闻兄死引军还时吴州刺史羊亮在僧愔下与僧愔不平宻召侯瑱见擒僧愔以名义责瑱瑱乃委罪于将羊鲲斩之僧愔复得奔齐陈书南史侯瑱传则云僧辩使其弟僧愔与瑱共讨萧勃及陈武帝诛僧辩僧愔隂欲图瑱及夺其军瑱知之尽收僧愔徒党僧愔奔齐典略魏恭帝三年正月初僧愔与瑱共讨曲江侯勃至是吴州刺史羊亮说僧愔袭瑱而翻以告瑱瑱攻之僧愔奔齐凡此诸说莫知孰是今约其梗槩言之】东扬州刺史张彪素为王僧辩所厚不附霸先二月庚戌陈蒨周文育轻兵袭会稽彪兵败走入若邪山中【简文帝大宝元年张彪起兵于若邪山邪音耶】蒨遣其将吴兴章昭达追斩之【将即亮翻下同】东阳太守留异餽蒨粮食霸先以异为缙州刺史【因缙云山而置缙州五代志处州栝苍县有缙云山缙音晋】江州刺史侯瑱本事王僧辩亦拥兵据豫章及江州不附霸先霸先以周文育为南豫州刺史使将兵击湓城庚申又遣侯安都周铁虎将舟师立栅于梁山以备江州　癸亥徐嗣徽任约袭采石执戍主明州刺史张怀钧送于齐【五代志日南郡交谷县梁置明州张怀钧葢带刺史而戌采石也】　后梁主击侯平于公安平与长沙王韶引兵还长沙王琳遣平鎭巴州三月壬午诏杂用古今钱　戊戌齐遣仪同三司萧轨库狄伏连尧难宗东方老等与任约徐嗣徽合兵十万入冦出栅口【栅口栅江口也在今和州歴阳县西南百五十里与无为军分界即古之濡湏口宋白曰庐州东南至栅口今谓之新妇口三百八十四里对防即旧南陵县地对防为繁昌县】向梁山陈霸先帐内荡主黄丛逆击破之【荡主主勇士以突荡敌人】齐师退保芜湖霸先遣定州刺史沈泰等就侯安都共据梁山以御之周文育攻湓城未克召之还夏四月丁巳霸先如梁山廵抚诸军　乙丑齐仪同三司娄叡讨鲁阳蛮破之　侯安都轻兵袭齐行台司马恭于歴阳　【考异曰梁书云壬午安都袭恭按长歴是月乙巳朔无壬午】大破之俘获万计　魏太师泰尚孝武妹冯翊公主生略阳公觉姚夫人生宁都公毓毓于诸子最长【五代志西城郡安康县旧曰宁都毓余六翻长知两翻下同】娶大司马独孤信女泰将立嗣谓公卿曰孤欲立子以嫡恐大司马有疑如何众黙然未有言者尚书左仆射李远曰夫立子以嫡不以长【春秋公羊传之言】略阳公为世子公何所疑若以信为嫌请先斩之遂防刀而起泰亦起曰何至于是信又自陈解远乃止于是羣公并从远议远出外拜谢信曰临大事不得不尔信亦谢远曰今日頼公决此大议遂立觉为世子　太师泰北廵　五月齐人召建安公渊明诈许退师　【考异曰典略云五月齐主在东山饮酒投杯赫怒召魏收于前立为制书欲自将西讨长安令上党王涣将兵伐梁于是涣南侵按梁陈北齐帝纪及涣皆无是事今去之】陈霸先具舟送之癸未渊明疽发背卒甲申齐兵发芜湖庚寅入丹阳县【此丹阳县乃汉古县非今鎭江府之丹杨县也据沈约志晋武帝太康三年分丹阳县立于湖县于湖今太平州也丹阳县地当在太平州东北】丙申至秣陵故治【沈约曰秣陵本治去京邑六十里今故治村是也晋安帝义熙九年移治京邑在鬭塲鬬塲犹今言敎塲晋成帝咸和中诏内外诸军戏于南郊之塲因名戏塲亦曰鬬塲】陈霸先遣周文育屯方山【丹阳记秦始皇凿方山其断处为渎则今淮水】徐度顿马牧【马牧牧马之地】杜棱顿大航南以御之　齐汉阳敬怀王洽卒【洽齐主之弟】　辛丑齐人跨淮立桥栅度兵夜至方山徐嗣徽等列舰于青墩至于七矶以断周文育归路【舰户黯翻下同墩音敦断音短】文育鼓噪而发嗣徽等不能制至旦反攻嗣徽嗣徽骁将鲍砰独以小舰殿军【骁坚尧翻将即亮翻下同砰普耕翻殿丁练翻】文育乘单舴艋与战【舴陟格翻艋莫梗翻舴艋小船一舟曰单】跳入舰中【跳他吊翻】斩砰仍牵其舰而还【还从宣翻又如字】嗣徽众大骇因留船芜湖自丹阳歩上【上时掌翻下槊上同】陈霸先追侯安都徐度皆还【追梁山之军还建康以御齐师】癸卯齐兵自方山进及倪塘【倪塘在台城东】游骑至台【骑竒寄翻】建康震骇帝总禁兵出顿长乐寺【乐音洛】内外纂严霸先拒嗣徽等于白城【白城当在湖熟县界】适与周文育防将战风急霸先曰兵不逆风文育曰事急矣何用古法抽槊上马先进【槊色角翻】风亦寻转杀伤数百人侯安都与嗣徽等战于耕坛南【天子亲耕籍田祭先农于田所故有耕坛宋文帝元嘉二十一年令司空司农京尹令尉度官之辰地八里之外整制千亩中开阡陌立先农坛于中阡西陌南设御耕坛于中阡东陌北】安都帅十二骑突其陈破之【骑竒寄翻陈读曰阵】生擒齐仪同三司乞伏无劳　【考异曰南史作乞伏无芳今从陈书】霸先潜撤精卒三千配沈泰度江袭齐行台赵彦深于歩获舰百余艘粟万斛【艘苏遭翻】六月甲辰齐兵潜至钟山侯安都与齐将王敬宝战于龙尾【钟山之龙尾也自山趾筑道陂陁以登山曰龙尾】军主张纂战死丁未齐师至幕府山【幕府山在今建康城西二十五里晋琅邪王初度江丞相王导建幕府其上因名】霸先遣别将钱明将水军出江乘邀击齐人粮运尽获其船米齐军乏食杀马驴食之庚戌齐军逾钟山霸先与众军分顿乐游苑东及覆舟山北断其冲要【断音短】壬子齐军至武湖西北将据北郊坛【晋成帝立北郊坛于覆舟山南】众军自覆舟东移顿坛北与齐人相对防连日大雨平地水丈余齐军昼夜坐立泥中足指皆烂悬鬲以防【鬲音歴尔雅鼎欵足者谓之鬲说文鬲鼎属也实五觳斗二升曰觳】而台中及潮沟北路燥【潮沟吴孙权所开以引潮抵于秦淮】梁军每得畨易时四方壅隔粮运不至建康户口流散征求无所甲寅少霁【少诗沼翻】霸先将战调市人得麦饭【调徒吊翻】分给军士士皆饥疲防陈蒨馈米三千斛鸭千头霸先命炊米煮鸭人人以荷叶裹饭婫以鸭肉数脔【婫公浑翻以鸭内盖饭上曰婫今江东人犹谓以物防头曰婫脔力兖翻】乙卯未明蓐食比晓【比必利翻】霸先帅麾下出幕府山侯安都谓其部将萧摩诃曰卿骁勇有名千闻不如一见【帅读曰率将即亮翻骁坚尧翻】摩诃对曰今日令公见之及战安都坠马齐人围之摩诃单骑大呼直冲齐军齐军披靡安都乃免【骑竒寄翻呼火故翻披普彼翻】霸先与吴明彻沈泰等众军首尾齐举纵兵大战安都自白下引兵横出其后齐师大溃斩获数千人相蹂践而死者不可胜计【蹂人九翻践慈演翻胜音升】生擒徐嗣徽及弟嗣宗斩之以徇追奔至于临沂【晋成帝咸康元年桓温领南琅邪太守镇江乘蒲州之金城求割丹阳之江乘县境立郡又分江乘地立临沂县宋白曰临沂山西北临大江】其江乘摄山钟山等诸军相次克防【摄山在今建康城北四十五里江乘地记曰有草可以摄生故名】虏萧轨东方老王敬宝等将帅凡四十六人【将即亮翻帅所类翻】其军士得窜至江者缚荻筏以济【荻亭歴翻苇也】中江而溺流尸至京口翳水弥岸唯任约王僧愔得免丁巳众军出南州烧齐舟舰戊午大赦己未解严军士以赏俘贸酒一人裁得一醉【贸音茂】庚申斩齐将萧轨等齐人闻之亦杀陈昙朗霸先啓解南徐州以授侯安都【赏其功也】　侯平频破后梁军以王琳兵威不接更不受指麾琳遣将讨之平杀巴州助防吕旬收其众奔江州侯瑱与之结为兄弟琳军势益衰乙丑遣使奉表诣齐并献驯象【安南出象处曰象山岁一捕之栏道旁中为大穽以雌象前行为媒遗甘蔗于地傅药蔗上雄象来食蔗渐引入栏闭其中就穽中敎习驯扰之始甚咆哮穽深不可出牧者以言语谕之久则渐觧人意使疏吏翻驯松伦翻】江陵之陷也琳妻蔡氏世子毅皆没于魏琳又献欵于魏以求妻子亦称臣于梁　齐丁匠三十余万脩广三台宫殿【三台在邺城曹操所筑】　齐显祖之初立也留心政术务存简靖坦于任使【谓任使之际坦怀待人】人得尽力又能以法驭下或有违犯不容勲戚内外莫不肃然至于军国机策独决怀抱每临行陈【行户刚翻陈读曰阵】亲当矢石所向有功数年之后渐以功业自矜遂嗜酒淫泆【泆弋乙翻淫放也】肆行狂暴或身自歌舞尽日通宵或散髪胡服杂衣锦防【衣于既翻】或袒露形体涂傅粉黛或乘驴牛橐駞白象不施鞍勒或令崔季舒刘桃枝负之而行担胡皷拍之【胡皷以手拍之成声刘昫曰腰皷大者瓦小者木皆广首而纤腹本胡皷也担都甘翻】勲戚之第朝夕临幸游行市里街坐巷宿或盛夏日中暴身【暴读曰曝】或隆冬去衣驰走从者不堪【去羌吕翻从才用翻】帝居之自若三台构木高二十七丈【高居报翻】两栋相距二百余尺工匠危怯皆系绳自防帝登脊疾走殊无怖畏【脊栋脊也怖普布翻】时复雅儛【复扶又翻儛与舞同】折旋中节【中竹仲翻】傍人见者莫不寒心尝于道上问妇人曰天子何如曰颠颠痴痴何成天子帝杀之娄太后以帝酒狂举杖击之曰如此父生如此儿帝曰即当嫁此老母与胡太后大怒遂不言笑帝欲太后笑自匍匐【匍音蒲匐莫北翻】以身举牀坠太后于地颇有所伤既醒大惭恨使积柴炽火欲入其中太后惊惧亲自持挽强为之笑曰向汝醉耳【强其两翻为于伪翻】帝乃设地席命平秦王归彦执杖口自责数【自责而数罪也数所具翻】脱背就罚谓归彦曰杖不出血当斩汝太后前自抱之帝流涕苦请乃笞脚五十然后衣冠拜谢悲不自胜【胜音升】因是戒酒一旬又复如初帝幸李后家以鸣镝射后母崔氏【射而亦翻】骂曰吾醉时尚不识太后老婢何事马鞭乱击一百有余虽以杨愔为相使进厠筹以马鞭鞭其背流血浃袍尝欲以小刀剺其腹【愔于今翻相息亮翻浃即协翻剺力之翻划也】崔季舒托俳言曰老小公子恶戏【托为俳谐之言】因掣刀去之【掣昌列翻去吕翻】又置愔于棺中载以轜车【轜音而丧车也】又尝持槊走马【槊色角翻】以拟左丞相斛律金之胸者三金立不动乃赐帛千段髙氏妇女不论亲疎多与之乱或以赐左右又多方苦辱之彭城王浟太妃尔朱氏魏敬宗之后也【浟夷周翻】帝欲蒸之不从手刄杀之故魏乐安王元昂李后之姊壻也其妻有色帝数幸之【数所角翻】欲纳为昭仪召昂令伏以鸣镝射之百余下【射而亦翻】凝血垂将一石竟至于死后啼不食乞让位于姊太后又以为言帝乃止又尝于众中召都督韩哲无罪斩之作大镬长锯剉碓之属陈之于庭【镬户郭翻鼎大无足曰镬】每醉輙手杀人以为戏乐【乐音洛】所杀者多令支解或焚之于火或投之于水杨愔乃简邺下死囚置之仗内【殿庭左右立仗】谓之供御囚帝欲杀人辄执以应命三月不杀则宥之开府参军裴谓之上书极谏帝谓杨愔曰此愚人何敢如是对曰彼欲陛下杀之以成名于后世耳帝曰小人我且不杀尔焉得名【焉音烟】帝与左右饮酒曰乐哉都督王纮曰有大乐亦有大苦【乐音洛】帝曰何谓也对曰长夜之饮不寤国亡身陨所谓大苦帝缚纮欲斩之思其有救世宗之功乃舍之【高澄之死王纮冐刄御贼见一百六十二卷武帝太清二年】帝游宴东山以闗陇未平投杯震怒召魏收于前立为诏书宣示远近将事西行魏人震恐常为度陇之计【宇文泰识虚实何得因西行一诏便为度陇之计此齐史官之华言耳】然实未行一日泣谓羣臣曰黒獭不受我命奈何都督刘桃枝曰臣得三千骑【骑竒寄翻】请就长安擒之以来帝壮之赐帛千匹赵道徳进曰东西两国彊弱力均彼可擒之以来此亦可擒之以往桃枝妄言应诛陛下奈何滥赏帝曰道德言是囘绢赐之帝乘马欲下峻岸入于漳【欲入漳水】道德揽辔回之帝怒将斩之道德曰臣死不恨当于地下啓先帝论此儿酣酗颠狂不可敎训【酗吁句翻陆德明曰以酒为凶曰酗】帝黙然而止它日帝谓道德曰我饮酒过【过谓过多】须痛杖我道德抶之【抶丑栗翻击也】帝走道德逐之曰何物人为此举止典御丞李集面谏【五代志曰后齐制官多循后魏之旧尚食尚药二局皆有典御及丞尚食总知御膳事尚药总知御药事属门下省】比帝于桀纣帝令缚置流中【流水中也】沈没久之【沈持林翻】复令引出【复扶又翻】谓曰吾何如桀纣集曰向来弥不及矣帝又令沈之引出更问如此数四集对如初帝大笑曰天下有如此痴人方知龙逢比干未是俊物【龙逢谏夏桀而死比干谏殷纣而死逢皮江翻】遂释之顷之又被引入见【被皮义翻见贤遍翻】似有所谏帝令将出要斩【要读曰腰】其或斩或赦莫能测焉内外【七感翻痛毒之意】各怀怨毒而素能黙识彊记加以严断【断丁乱翻】羣下战栗不敢为非又能委政杨愔愔总摄机衡百度修敇【敇理也】故时人皆言主昏于上政清于下愔风表鉴裁为朝野所重少歴屯阨【尔朱屠害杨氏唯愔得脱潜窜累载后归高欢又以谗间逃隠海岛欢访而用之裁才代翻少诗照翻屯陟伦翻】及得志有一餐之惠者必重报之虽先尝欲杀己者亦不问典选二十余年以奬拔贤才为己任性复强记一见皆不忘其姓名选人鲁漫汉自言猥贱独不见识【选湏绢翻复扶又翻猥鄙也】愔曰卿前在元子思坊【元子思坊邺城中坊名魏侍中元子思居此后谋西奔被诛时人因以名坊】乘短尾牝驴见我不下以方麴障面我何为不识卿漫汉惊服　秋七月甲戌前天门太守樊毅袭武陵杀武州刺史衡阳王防王琳使司马潘忠击之执毅以归防畅之孙也【畅武帝之弟】丙子以陈霸先为中书监司徒扬州刺史进爵长城
