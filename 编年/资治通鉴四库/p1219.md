<!-- { "loadSidebar": true } -->
　　干化三年春正月丁巳晋周德威拔燕顺州【唐贞观四年平突厥以其部落置顺祐化长四州六年以顺州侨治营州南之五桞戍沈括曰幽州东北三十里有望京馆东行少北十里余出古长城又二十里至中顿又逾孙侯河行二十里至顺州其北平斥土厚宜稼又东北行七十里至檀州金人疆域图顺州至燕京一百十五里匈奴须知顺州南至燕京九十里其载道里逺近不同今并存之宋白曰幽州东北至顺州八十里大元顺州领怀柔密云二县属大同府路】　癸亥郢王友珪朝享太庙【朝直遥翻】甲子祀圆丘大赦改元凤厯　【考异曰庄宗列传云七日实录云庚戌友珪祀圆丘改元今从薛史】　吴陈璋攻荆南不克而还荆南兵与楚兵防于江口以邀之【江口荆江口也还音旋又如字】璋知之舟二百艘骈为一列夜过二镇兵遽出追之不能及【艘苏遭翻】　晋周德威拔燕安逺军蓟州将成行言等降于晋【将即亮翻宋白曰蓟州治渔阳本春秋无终子之国隋开皇初徙州于此炀帝废州立渔阳郡唐初废郡其地属幽州开元十八年置蓟州取古蓟门关以名州西至幽州二百一十里】　二月壬午蜀大赦　郢王友珪旣得志遽为荒淫内外愤怒友珪虽啗以金缯终莫之附【啗徒滥翻缯慈陵翻】驸马都尉赵岩犨之子【赵犨守陈州拒黄巢有功见唐僖宗纪】太祖之壻也【岩尚太祖女长乐公主】左龙虎綂军侍卫亲军都指挥使袁象先太祖之甥也【袁象先父敬初尚太祖妹万安大长公主】岩奉使至大梁【使疏吏翻】均王友贞密与之谋诛友珪岩曰此事成败在招讨杨令公耳【杨师厚官中书令为北面都招讨使故称之】得其一言谕禁军吾事立办【时梁重兵皆在杨师厚之手又勲名为众所服故欲得其言谕禁军】均王乃遣腹心马慎交之魏州説杨师厚曰郢王簒弑人望属在大梁【説式芮翻属之欲翻】公若因而成之此不世之功也且许事成之日赐犒军钱五十万缗【犒苦到翻】师厚与将佐谋之曰方郢王弑逆吾不能即讨今君臣之分已定【分扶问翻】无故改图可乎或曰郢王亲弑君父贼也均王举兵复雠义也奉义讨贼何君臣之有彼若一朝破贼公将何以自处乎【处昌吕翻】师厚曰吾几误计【几居依翻】乃遣其将王舜贤至洛阳隂与袁象先谋遣招讨马步都虞候谯人朱汉宾将兵屯滑州为外应【谯汉县唐带亳州】赵岩归洛阳亦与象先密定计友珪治龙骧军溃乱者【去年怀州龙骧军乱治直之翻】搜捕其党获者族之经年不已时龙骧军有戍大梁者友珪征之均王因使人激怒其众曰天子以怀州屯兵叛追汝辈欲尽阬之　【考异曰庄宗列传朱友贞传及薛史欧阳史末帝纪云左右龙骧都戍汴友贞伪作友珪诏追还洛下庄宗实录云友珪疑而召之按梁太祖实录云丙戍东京言龙骧军准诏追赴西京军情不肯进发实友珪征之非友贞伪作但激怒言坑之耳】其众皆惧莫知所为丙戌均王奏龙骧军疑惧未肯前发戊子龙骧将校见均王泣请可生之路【将即亮翻校户教翻】王曰先帝与汝辈三十余年征战经营王业今先帝尚为人所弑汝辈安所逃死乎因出太祖画像示之而泣曰汝能自趣洛阳雪雠耻【趣七喻翻】则转祸为福矣众皆踊跃呼万嵗请兵仗王给之庚寅旦袁象先等帅禁兵数千人突入宫中【帅读曰率】友珪闻变与妻张氏及冯廷谔趋北垣楼下将逾城自度不免【趣七喻翻度徒洛翻】令廷谔先杀妻后杀已廷谔亦自刭【刭古顶翻断首也】诸军十余万大掠都市【汴兵未至洛阳禁卫诸军已杀友珪矣】百司逃散中书侍郎同平章事杜晓侍讲学士李珽皆为乱兵所杀【珽它鼎翻】门下侍郎同平章事于兢宣政使李振被伤至晡乃定象先岩赍传国宝诣大梁迎均王王曰大梁国家创业之地【梁祖自宣武节度使并诸镇】何必洛阳乃即帝位于大梁复称干化三年追废友珪为庶人复博王友文官爵　丙申晋李存晖攻燕檀州刺史陈确以城降【匈奴须知檀州南至燕京一百六十里东南至蓟州一百九十里宋白曰檀州古白檀之地】　蜀唐道袭自兴元罢归复为枢密使太子元膺廷疏道袭过恶【疏分列也于朝防廷中条分列言其过恶故曰廷疏】以为不应复典机要【复扶又翻】蜀主不悦庚子以道袭为太子太保　三月甲辰朔晋周德威拔燕卢台军　丁未帝更名锽久之又名瑱【更工衡翻锽户盲翻瑱它甸翻　考异曰薛史云贞明中更名瑱诸书皆无年月今因名锽终言之】　庚戌加杨师厚兼中书令赐爵邺王赐诏不名事无巨细必咨而后行　帝遣使招抚朱友谦友谦复称藩奉梁年号【去年朱友谦附晋今虽复称藩实隂附于晋】丙辰立皇弟友敬为康王　乙丑晋将刘光濬克古
