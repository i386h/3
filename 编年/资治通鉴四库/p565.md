<!-- { "loadSidebar": true } -->
　　十八年春正月癸卯魏以沮渠无讳为征西大将军凉州牧酒泉王　彭城王义康至豫章辞刺史【辞江州刺史也】甲辰以义康都督江交广三州诸军事前龙骧参军巴东扶令育诣阙上表【骧思将翻扶姓也】称昔袁盎諌汉文帝曰淮南王若道路遇霜露死陛下有杀弟之名文帝不用追悔无及【见十四卷文帝六年】彭城王义康先朝之爱子【朝直遥翻】陛下之次弟若有迷谬之愆正可数之以善恶【数所具翻】导之以义方奈何信疑似之嫌一旦黜削逺送南垂草莱黔首皆为陛下痛之【为于伪翻下窃为同】庐陵徃事足为龟鉴【见百二十卷元年】恐义康年穷命尽奄忽于南臣虽微贱窃为陛下羞之陛下徒知恶枝之宜伐岂知伐枝之伤树伏愿亟召义康返于京甸兄弟协和君臣辑睦则四海之望塞多言之路絶矣【塞悉则翻】何必司徒公扬州牧然后可以置彭城王哉若臣所言于国为非请伏重诛以谢陛下表奏即收付建康狱赐死
　　裴子野论曰夫在上为善若云行雨施【施式智翻】万物受其赐及其恶也若天裂地震万物所惊骇其谁弗知其谁弗见岂戮一人之身钳一夫之口所能攘逃所能弭灭哉是皆不胜其忿怒而有増于疾疹也【胜音升疹丑刃翻】以太祖之含尚掩耳于彭城之戮自斯以后谁易由言【郑曰由用也易以防翻】有宋累叶罕闻直谅岂骨鲠之气俗愧前古抑时王刑政使之然乎张约陨于权臣【事见百二十卷元年】扶育毙于哲后宋之鼎镬吁可畏哉
　　魏新兴王俊荒淫不法三月庚戌降爵为公俊母先得罪死俊积怨望有逆谋事觉赐死　辛亥魏赐郁乆闾乞列归爵为朔方王沮渠万年为张掖王【十六年魏擒乞列归沮渠万年亦以是年以姑臧降魏】　夏四月沮渠唐儿叛沮渠无讳无讳留从弟天周守酒泉【从才用翻】与弟宜得引兵击唐儿唐儿败死魏以无讳终为邉患庚辰遣镇南将军奚眷击酒泉　秋八月辛亥魏遣散骑侍郎张伟来聘　九月戊戌魏永昌王健卒　冬十一月戊子王球卒己亥以丹杨尹孟顗为尚书仆射【顗鱼岂翻】　酒泉城中食尽万余口皆饿死沮渠天周杀妻以食战士【食祥吏翻】庚子魏奚眷防酒泉获天周送平城杀之沮渠无讳乏食且畏魏兵之盛乃谋西度流沙遣其弟安周西击鄯善鄯善王欲降【鄯上扇翻降戸江翻】防魏使者至劝令拒守安周不能克退保东城【鄯善国之东城也】　氐王杨难当倾国入冦谋据蜀土遣其建忠将军苻冲出东洛以御梁州兵【五代志义城郡景谷县旧白水县也后周省东洛郡入焉子按白水县汉属广汉晋属梓潼时属晋寿则东洛在晋寿界也】梁秦二州刺史刘真道击冲斩之真道懐敬之子也【刘懐敬见一百一十一卷晋安帝隆安三年】难当攻拔葭萌获晋寿太守申坦遂围涪城【涪音浮】巴西梓潼二郡太守刘道锡婴城固守难当攻之十余日不克乃还道锡道产之弟也十二月癸亥诏龙骧将军裴方明等帅甲士三千人又发荆雍二州兵以讨难当皆受刘真道节度【裴方明益州之良将也程道养赵广之乱屡有战功故用之为明年平仇池张本骧思将翻帅读曰率雍于用翻】　晋宁太守爨松子反宁州刺史徐循讨平之【晋惠帝永安二年分建宁西七县为益州郡至懐帝更名晋宁郡】天门蛮田向求等反破溇中【沈约曰溇中县二汉无晋太康地志有疑是吴】
　　【立属天门郡溇郎矦翻】荆州刺史衡阳王义季遣行参军曹孙念讨破之　魏寇谦之言于魏主曰今陛下以真君御世建静轮天宫之法开古以来未之有也应登受符书以彰圣徳帝从之









　　资治通鉴卷一百二十三
<史部,编年类,资治通鉴>
　　钦定四库全书
　　资治通鉴卷一百二十四　宋　司马光　撰
　　胡三省　音注
　　宋纪六【起黓敦牂尽柔兆阉茂凡五年】
　　太祖文皇帝中之中
　　元嘉十九年春正月甲申魏主备法驾诣道坛受符箓旗帜尽青自是每帝即位皆受箓【此所受者今道士所谓法箓也隋志曰道士受道之法初受五千文箓次受三洞箓次受洞箓次受上清箓箓皆素书纪诸天曹官属佐吏之名又有诸符错在其间文章诡怪世所不识箓龙玉翻】谦之又奏作静轮宫【水经注静轮宫在道坛东北道坛在平城东灅水之左】必令其髙不闻鸡犬欲以上接天神崔浩劝帝为之功费万计经年不成太子晃諌曰天人道殊卑髙定分【分扶问翻】不可相接理在必然今虚耗府库疲弊百姓为无益之事将安用之必如谦之所言请因东山万仞之髙【谓平城之东山也】为功差易【易以豉翻】帝不从　夏四月沮渠无讳将万余家弃敦煌西就沮渠安周未至鄯善王比龙畏之将其众奔且末【沮子余翻将即亮翻敦徒门翻鄯上扇翻且末汉故国在鄯善西去代八千三百二十里且子余翻】其世子降于安周【降戸江翻】无讳遂据鄯善其士卒经流沙渴死者大半李寳自伊吾帅众二千入据敦煌【帅读曰率】缮脩城府安集故民沮渠牧犍之亡也【见上卷十六年犍居言翻】凉州人阚爽据髙昌自称太守唐契为柔然所逼拥众西趋髙昌【阚苦滥翻守手又翻趋七喻翻】欲夺其地柔然遣其将阿若追击之契败死【营阳王景平元年契与李寳同奔伊吾】契弟和收余众奔车师前部王伊洛时沮渠安周屯横截城和攻防之又防髙宁白力二城【李延寿曰髙昌国有四十六镇交河田地髙宁白刄横截等余不具载白力当作白刄】遣使请降于魏【使疏吏翻】甲戌上以疾愈大赦　五月裴方明等至汉中与刘真道等分兵攻武兴下辩白水皆取之【下辩汉书作下辨并音皮苋翻】杨难当遣建节将军符祖守兰臯【元丰九域志阶州将利县有兰臯镇按五代志将利县后魏武兴郡之石门县也萧子显曰武兴西北有兰臯戍去仇池二百里符恐当作苻杨氏苻氏皆氐种也】使其子抚军大将军和将重兵为后继方明与祖战于浊水【浊水城在上禄县东南武街城西北郦道元曰浊水即白水也武街城故下辨县治】大破之斩祖和退走追至赤亭又破之难当奔上邽获难当兄子建节将军保炽难当以其子虎为益州刺史守隂平闻难当走引兵还至下辩方明使其子肃之邀击之擒虎送建康斩之仇池平以辅国司马胡崇之为北秦州刺史镇其地立杨保炽为杨后使守仇池【杨难当废子保宗而自立见一百二十一卷六年】魏人遣中山王辰迎杨难当诣平城秋七月以刘真道为雍州刺史【雍于用翻】裴方明为梁南秦二州刺史方明辞不拜　【考异曰真道传此事在胡崇之没后氐胡传崇之没在明年二月即真道传误】丙寅魏主使安西将军古弼　【考异曰宋索虏传作吐奚爱弼氐胡传作吐奚弼盖其旧姓今从后魏书】督陇右诸军及殿中虎贲【贲音奔】与武都王杨保宗自祁山南入【保宗奔魏见上卷十六年】征西将军渔阳皮豹子与琅邪王司马楚之督闗中诸军自散闗西入俱防仇池又使谯王司马文思督洛豫诸军南趋襄阳【营阳王景平二年魏取河南置洛州于洛阳豫州于虎牢趋七喻翻下同】征南将军刁雍东趋广陵【雍于容翻】移书徐州称为杨难当报仇【为于伪翻】　甲戌晦日有食之　唐契之攻阚爽也　【考异曰宋氐胡传作阙爽今从后魏书】爽遣使诈降于沮渠无讳欲与之共击契【使疏吏翻降戸江翻】八月无讳将其众趋髙昌比至【将即亮翻下同比必利翻及也】契已死爽闭门拒之九月无讳将卫兴奴夜袭髙昌屠其城　【考异曰宋书卫兴奴作卫尞今从后魏书】爽奔柔然无讳据髙昌遣其常侍汜隽奉表诣建康【汜音凡】诏以无讳都督凉河沙三州诸军事征西大将军凉州刺史河西王　【考异曰宋纪封爵在六月传在九月末今从传】　冬十月己卯魏立皇子伏罗为晋王翰为秦王谭为燕王建为楚王余为吴王　甲申柔然遣使诣建康　十二月辛巳魏襄城孝王卢鲁元卒丙申诏鲁郡脩孔子庙及学舍蠲墓侧五戸课役以
　　供洒扫【洒所卖翻又所买翻扫素报翻又苏老翻】　李寳遣其弟懐达子承奉表诣平城魏人以寳为都督西垂诸军事【逺邉曰垂】镇西大将军开府仪同三司沙州牧敦煌公【敦徒门翻】四品以下听承制假授　雍州刺史晋安襄矦刘道产卒道产善为政民安其业小大丰赡由是民间有襄阳乐歌【雍于用翻赡时艳翻卒子恤翻乐音洛】山蛮前后不可制者皆出縁沔为村落戸口殷盛及卒蛮追送至沔口未几羣蛮大动【道产卒未几而蛮作乱后之人不能容养之也沔弥兖翻几居岂翻】征西司马朱脩之讨之不
　　利诏建威将军沈庆之代之杀虏万余人　魏主使尚书李顺差次羣臣赐以爵位顺受贿品第不平是嵗凉州人徐桀告之魏主怒且以顺保庇沮渠氏面欺误国【事见上卷十六年】赐顺死
