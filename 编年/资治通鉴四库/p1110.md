<!-- { "loadSidebar": true } -->
　　册命李徳裕奏宜与之结欢令自将兵求杀使者罪人【戛斯遣使者送太和公主为回鹘所杀事见上卷上年】及讨黒车子上恐加可汗之名即不修臣礼踵回鹘故事求嵗遗及卖马【遗唯季翻下同】犹豫未决徳裕奏戛斯已自称可汗今欲借其力恐不可吝此名回鹘有平安史之功故嵗赐绢二万匹且与之和市戛斯未甞有功于中国岂敢遽求赂遗乎若虑其不臣当与之约必如回鹘称臣乃行册命又当叙同姓以亲之使执子孙之礼上从之　庚寅太和公主至京师改封安定大长公主【太和公主以长庆元年嫁回鹘至此得还安定新书作定安长知丈翻】诏宰相帅百官迎谒于章敬寺前【帅读曰率】公主诣光顺门去盛服脱簪珥谢回鹘负恩和蕃无状之罪【唐公主入蕃者谓之和蕃公主今太和公主以回鹘犯邉故自谢和蕃无状去羌吕翻】上遣中使慰谕然后入宫阳安等六公主不来慰问安定公主各罚俸物及封绢【阳安公主顺宗之女宋白曰不至者阳安宣城真宁义宁临真真源义昌六公主】　赐魏博节度使何重顺名敬　三月以太仆卿赵蕃为安抚戛斯使上命李徳裕草赐戛斯可汗书谕以贞观二十一年戛斯先君身自入朝【二十一年当作二十二年】授左屯卫将军坚昆都督迄于天寳朝贡不絶比为回鹘所隔【比毗至翻】回鹘凌虐诸蕃可汗能复雠雪怨茂功壮节近古无俦今回鹘残兵不满千人散投山谷可汗既与为怨须尽殱夷【殱子防翻灭也】傥留余烬必生后患又闻可汗受氏之源与我同族【孔颖达曰天子赐姓赐氏诸侯但得赐氏不得赐姓降于天子也故隠八年左传云无骇卒公问族于众仲众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之以此言之天子因诸侯先祖所生赐之曰姓杜预注云若舜生妫汭赐姓曰妫封舜之后于陈以所封之土命为氏舜后姓妫而氏曰陈故郑駮异义云炎帝姓姜太皥之所赐也黄帝姓姬炎帝之所赐也故尧赐伯夷姓曰姜赐禹姓曰姒赐契姓曰子赐稷姓曰姬着在书传如郑此言是天子赐姓也诸侯赐卿大夫以氏若同姓公之子曰公子公子之子曰公孙公孙之子其亲已逺不得上达于公故以王父字为氏若适夫人之子则以五十字伯仲为氏若鲁之仲孙季孙是也若庶子妾子则以二十字为氏若臧氏展氏是也若异姓则以父祖官及所食之邑为氏以官为氏者则司马司城是也以邑为氏者若韩赵魏是也凡赐氏族者此为卿乃赐有大功者生赐以族若叔孙得臣是也虽公子之身有大功徳则以公子之字赐以为族若襄仲遂是也其无功徳死后乃赐族若无骇是也若子孙若为卿其君不赐族自以王父字为族也氏族对之为别散则通也故左传问族于众仲下云公命以字为展氏是也其姓与氏散亦得通故春秋有姜氏子氏姜子皆姓而云氏是也】国家承北平太守之后可汗乃都尉苖裔【北平太守谓李广都尉谓李陵】以此合族尊卑可知今欲册命可汗特加美号缘未知可汗之意且遣谕怀待赵蕃回日别命使展礼自回鹘至塞上及戛斯入贡每有诏敕上多命徳裕草之徳裕请委翰林学士上曰学士不能尽人意须卿自为之　刘沔奏归义军回鹘三千余人及酋长四十三人凖诏分诸道皆大呼连营据滹沱河【酋慈由翻长知丈翻呼火故翻章怀太子后汉书注曰山海经注云大戏之山滹沱之水出焉在今代州繁峙县东流入定州深泽县界九域志忻代二州注皆有滹沱水】不肯从命已尽诛之回鹘降幽州者前后三万余人皆散诸道　李徳裕追论维州悉怛谋事【事见二百四十四卷文宗太和五年】云维州据髙山絶顶三面临江在戎虏平川之冲是汉地入兵之路初河陇并没唯此独存吐蕃潜以妇人嫁此州门者二十年后两男长成【长知两翻】窃开垒门引兵夜入遂为所陷号曰无忧城从此得并力于西邉更无虞于南路【并力于西邉谓吐蕃并力以攻岐陇邠泾灵夏也无虞于南路谓西川在吐蕃之南也自长安言之西川亦在劒闗之南若吐蕃冦蜀则南路自维茂入北路自嶲州入】凭陵近甸旰食累朝【朝直遥翻旰古案翻】贞元中韦臯欲经略河湟须此城为始万旅尽锐急攻数年虽擒论莽热而还【还从宣翻又如字】城坚卒不可克【见二百三十六卷徳宗贞元十七十八年卒子恤翻】臣初到西蜀外国威中缉边备其维州熟臣信令空壁来归臣始受其降南蛮震慑山西八国皆愿内属其吐蕃合水栖鸡等城【翼州有合江守捉城与栖鸡城本皆唐地没于吐蕃】既失险阨自须抽归可减八处镇兵坐收千余里旧地且维州未降前一年吐蕃犹围鲁州【鲁州河曲六胡州之一也在宥州西界】岂顾盟约臣受降之初指天为誓面许奏闻各加酬赏当时不与臣者望风疾臣诏臣执送悉怛谋等令彼自戮臣宁忍以三百余人命弃信偷安累表陈论乞垂矜舍答诏严切竟令执还体备三木舆于竹畚【畚布忖翻】及将就路寃呌呜呜将吏对臣无不陨涕其部送者更为蕃帅讥诮云既已降彼【此言吐蕃谓中国为彼也帅所类翻】何用送来复以此降人戮于汉境之上【复扶又翻】恣行残忍用固携离【谓戎蛮有携离内向之心者畏吐蕃屠戮之惨不敢复怀反侧以威虐固制之】至乃掷其婴孩承以枪槊絶忠款之路快凶虐之情从古已来未有此事虽时更一纪【更工衡翻十二年为一纪太和五年悉怛谋死至是年适十二年】而运属千年【谓千载一遇之运也属之欲翻】乞追奬忠魂各加褒赠诏赠悉怛谋右卫将军
　　臣光曰论者多疑维州之取舍不能决牛李之是非臣以为昔荀呉围鼓鼓人或请以城叛呉弗许曰或以吾城叛吾所甚恶也人以城来吾独何好焉【恶乌路翻好呼到翻下同】吾不可以欲城而迩奸使鼓人杀叛者而缮守备【见春秋左氏传】是时唐新与吐蕃修好而纳其维州以利言之则维州小而信大以害言之则维州缓而闗中急然则为唐计者宜何先乎悉怛谋在唐则为向化在吐蕃不免为叛臣其受诛也又何矜焉且徳裕所言者利也僧孺所言者义也匹夫徇利而忘义犹耻之况天子乎譬如邻人有牛逸而入于家或劝其兄归之或劝其弟攘之劝归者曰攘之不义也且致讼劝攘者曰彼甞攘吾羊矣何义之拘牛大畜也【畜许救翻】鬻之可以富家以是观之牛李之是非端可见矣【元祐之初弃米脂等四寨以与西夏盖当时国论大指如此】
　　夏四月辛未李徳裕乞退就闲局上曰卿每辞位使我旬日不得所【不得所犹言不安其所也】今大事皆未就卿岂得求去初昭义节度使刘从谏累表言仇士良罪恶【见二百四十五】
