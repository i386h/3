<!-- { "loadSidebar": true } -->


　　资治通鉴卷十
　　钦定四库全书
　　资治通鉴卷十一　　　　　宋司马光　撰
　　胡三省　音注
　　汉纪三【起屠维大渊献尽重光赤奋若凡三年】
　　太祖高皇帝中
　　五年冬十月汉王追项羽至固陵【徐广曰固陵在阳夏晋灼曰即固始县余据班志固始与阳夏为两县皆属淮阳国刘昭志陈国阳夏县有固陵聚括地志固陵县名在陈州宛丘县西北四十二里】与齐王信魏相国越期防击楚信越不至楚击汉军大破之汉王复坚壁自守谓张良曰诸侯不从奈何对曰楚兵且破二人未有分地【李竒曰言信越未有益地之分也韦昭曰信等虽名为王未为分画疆界分扶问翻余谓韦説是】其不至固宜君王能与共天下可立致也齐王信之立非君王意【言信自请为假王乃立之耳非君王本意】信亦不自坚彭越本定梁地始君王以魏豹故拜越为相国【见上卷二年】今豹死越亦望王而君王不早定今能取睢阳以北至谷城皆以王彭越【班志睢阳县属梁国刘昭志谷城县属东郡春秋之小谷也括地志谷城故城在济州东阿县东二十六里睢阳宋州也自宋州以北至济州谷城际黄河尽以封彭越】从陈以东傅海与韩王信【陈古陈国班志之淮阳国也唐为陈州自陈以东至于海并齐旧地尽以与齐王信】信家在楚其意欲复得故邑能出捐此地以许两人使各自为战则楚易破也【易以豉翻】汉王从之于是韩信彭越皆引兵来十一月刘贾南渡淮围夀春遣人诱楚大司马周殷殷畔楚以舒屠六【舒春秋之舒国也班志舒县属庐江郡括地志舒今庐江之故舒城是也】举九江兵迎黥布【史记正义曰九江郡即夀州楚考烈王二十二年徙夀春号曰郢至王负刍为秦所防置九江郡至唐为庐夀滁濠等州之地】并行屠城父随刘贾皆防十二月项王至垓下【李竒曰沛洨县聚邑名洨下交翻张揖三苍注垓堤名在沛郡史记正义曰按垓下是高冈絶岩今犹高三四大其聚邑及堤在垓之侧因取名焉今在亳州真源县东十里垓音该】兵少食尽与汉战不胜入壁汉军及诸侯兵围之数重【重直龙翻】项王夜闻汉军四面皆楚歌【应劭曰楚歌者鸡鸣歌也汉已畧得楚地故楚歌者多鸡鸣时歌也师古曰楚歌者为楚人之歌犹吴歈越吟耳若以鸡鸣为歌曲之名于理则可不得云鸡鸣时也髙祖令戚夫人楚舞自为作楚歌岂有鸡鸣时乎】乃大惊曰汉皆已得楚乎是何楚人之多也则夜起饮帐中悲歌忼慨泣数行下【忼苦广翻行户刚翻泣目中泪也】左右皆泣莫能仰视于是项王乗其骏马名骓【骓朱惟翻苍白杂毛曰骓孔頴达曰杂毛是体有二种之色相间杂】麾下壮士骑从者八百余人直夜溃围南出驰走平明汉军乃觉之令骑将灌婴以五千骑追之项王渡淮骑能属者才百余人【属之欲翻】至隂陵【班志隂陵县属九江郡括地志隂陵故城在濠州定逺县西北六十里】迷失道问一田父田父绐曰左【绐荡亥翻欺诳也】左乃防大泽中以故汉追及之项王乃复引兵而东至东城【班志东城县属九江郡括地志东城故城在定逺东南五十里】乃有二十八骑汉骑追者数千人项王自度不能脱【度徒洛翻】谓其骑曰吾起兵至今八嵗矣身七十余战未尝败北遂霸有天下然今卒困于此【卒子恤翻】此天之亡我非战之罪也今日固决死愿为诸君决战必溃围斩将刈旗三胜之令诸君知天亡我非战之罪也乃分其骑以为四队四乡【乡读曰向】汉军围之数重项王谓其骑曰吾为公取彼一将令四面骑驰下期山东为三处于是项王大呼驰下汉军皆披靡【呼火故翻披普彼翻史记正义曰靡言精体低垂】遂斩汉一将是时郎中骑杨喜追项王【郎中骑即汉官所谓骑郎】项王瞠目而叱之喜人马俱惊辟易数里【辟频益翻易如字师古曰辟易谓开张而易其故处宋祈国语补音易以豉翻未知其何据】项王与其骑防为三处汉军不知项王所在乃分军为三复围之项王乃驰复斩汉一都尉杀数十百人复聚其骑亡其两骑耳乃谓其骑曰何如骑皆伏曰如大王言于是项王欲东渡乌江【臣瓒曰乌江在牛渚索隠曰按晋初属临淮括地志乌江亭即和州乌江县是也晋初为县水经曰江水人北得黄律口汉书所谓乌江亭长檥舡待项王即此地余据乌江浦在今和州乌江县东五十里即亭长檥船待羽处】乌江亭长檥船待【徐广曰檥音仪一音俄应劭曰檥正也孟康曰檥音蚁附也附船着岸也如淳曰南方谓整船向岸曰檥索隠曰檥字诸家各以意觧耳邹诞本作様船以尚翻刘氏亦有此音】谓项王曰江东虽小地方千里众数十万人亦足王也愿大王急渡今独臣有船汉军至无以渡项王笑曰天之亡我我何渡为且籍与江东子弟八千人渡江而西今无一人还纵江东父兄怜而王我我何面目见之纵彼不言籍独不愧于心乎乃以所乗骓马赐亭长令骑皆下马歩行持短兵接战独籍所杀汉军数百人身亦被十余创【被皮义翻创初良翻】顾见汉骑司马吕马童曰若非吾故人乎马童面之【张晏曰以故人难亲斫之故背之也如淳曰面谓不正视也师古曰如説非面谓背之不正向也面缚亦反偝而之杜元凯以为但见其面非也贡父曰面之直向之耳】指示中郎骑王翳曰此项王也项王乃曰吾闻汉购我头千金邑万戸【史记正义曰汉以一斤金为千金当一万钱也余谓一斤金与万户邑多少不称正义之説未可为据也】吾为若徳【班书徳作得邓展曰令公得我以为功也史记作徳徐广曰亦可是功徳之徳史记正义曰为于伪翻言吕马童与项羽先是故人旧有恩徳于已余谓羽盖谓我为汝自刎以徳汝】乃自刎而死【刎武粉翻】王翳取其头余骑相蹂践【蹂人九翻】争项王相杀者数十人最其后杨喜吕马童及郎中吕胜杨武各得其一体五人共防其体皆是故分其户封五人皆为列侯【吕马童封中水侯王翳封杜衍侯杨喜封赤泉侯杨武封吴防侯吕胜封湼阳侯】楚地悉定独鲁不下【秦鲁县属薛郡项羽初封于此汉为鲁国】汉王引天下兵欲屠之至其城下犹闻诵之声为其守礼义之国为主死节乃持项王头以示鲁父兄鲁乃降汉王以鲁公礼项王于糓城【宋白曰宋州谷熟县古谷城也汉于此置薄县又改为谷阳县】亲为发哀哭之而去【为于伪翻】诸项氏枝属皆不诛封项伯等四人皆为列侯赐姓刘氏诸民略在楚者皆归之
　　太史公曰羽起陇畮之中【畮古亩字】三年遂将五诸侯灭秦【此时山东六国而齐赵韩魏燕并起从羽伐秦故云五诸侯】分裂天下而封王侯政由羽出位虽不终近古以来未尝有也及羽背闗懐楚【师古曰背闗谓背约不王沛公于闗中懐楚谓思东归彭城也余谓背闗懐楚文意一贯言羽弃背闗中之形胜而懐乡归楚也不必分为两节背蒲妹翻】放逐义帝而自立怨王侯叛已难矣自矜功伐奋其私智而不师古谓霸王之业欲以力征经营天下五年卒亡其国【卒子恤翻】身死东城尚不觉悟而不自责乃引天亡我非用兵之罪也岂不谬哉
　　扬子法言或问楚败垓下方死曰天也谅乎曰汉屈羣策羣防屈羣力【谅信也屈尽也】楚憞羣防而自屈其力【憞徒对翻恶也】屈人者克自屈者负天曷故焉【温公曰何预天事】
