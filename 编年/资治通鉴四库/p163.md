<!-- { "loadSidebar": true } -->
　　三年春正月立广徳夷王弟广汉为广平王【广徳夷王云客成帝鸿嘉二年封又二年薨无后今立广汉以奉中山靖王嗣谥法安心好静曰夷克杀秉政曰夷】　帝太太后所居桂宫正殿火　【考异曰五行志云桂宫鸿寜殿灾荀纪云桂宫正殿火今从哀纪】　上使使者召丞相平当欲封之当病笃不应【不应召也】室家或谓当不可强起受侯印为子孙邪【室家当之妻子也谓受侯印而死得以封爵遗子孙也强其两翻为于伪翻下仝】当曰吾居大位已负素餐责矣起受侯印还卧而死死有余罪今不起者所以为子孙也遂上书乞骸骨上不许三月己酉当薨　有星孛于河鼓【天文志河鼓在牵牛北大星上将左右星左右将孛蒲内翻】　夏四月丁酉王嘉为丞相河南太守王崇为御史大夫【守式又翻】崇京兆尹骏之子也嘉以时政苛急郡国守相数有变动【数所角翻】乃上疏曰臣闻圣王之功在于得人孔子曰才难不其然与【师古曰论语载孔子之言也才难言有贤材者难得也与读曰欤余谓才难二语古语也孔子引之谓其言之是也】故继世立诸侯象贤也【礼记郊特牲之文师古曰象其先父祖之贤耳非必皆贤也】虽不能尽贤天子为择臣立命卿以辅之【记王制大国三卿皆命于天子次国三卿二卿命扵天子一卿命扵其君小国二卿皆命扵其君春秋之时如晋之六卿以中军帅为正卿亦其君先命之而后闻于天子耳齐之高国鲁之三桓皆世卿也汉之王国傅相中尉命扵天子犹古之命卿也】居是国也累世尊重然后士民之众附焉是以教化行而治功立【治直吏翻】今之郡守重扵古诸侯【周初班爵五等公侯地方百里伯七十里子男五十里其后齐晋秦楚以兼并而地始广大耳汉郡守方制千里连城以十数是重于古诸侯也守式又翻下同】往者致选贤材【致极也】贤材难得拔擢可用者或起于囚徒昔魏尚坐事系文帝感冯唐之言遣使持节赦其罪拜为云中太守匈奴忌之【事见十四卷文帝十四年】武帝擢韩安国扵徒中拜为梁内史骨肉以安【按韩安国安国坐法抵罪防梁内史缺汉使使者拜安国为梁内史起徒中为二千石此景帝时事也武帝当作景帝师古曰骨肉以安言梁孝王免罪也】张敞为京兆尹有罪当免黠吏知而犯敞【黠下八翻】敞收杀之其家自寃【自言其寃也】使者覆狱劾敞贼杀人上逮捕不下【上奏请逮捕敞而天子不下其奏也上时掌翻下遐嫁翻】防免亡命十数日宣帝徴敞拜为兾州刺史卒获其用【事见二十七卷宣帝甘露元年卒子恤翻】前世非私此三人贪其材噐有益扵公家也孝文时吏居官者或长子孙【长知两翻下同】仓氏库氏则仓库吏之后也其二千石长吏亦安官乐职【乐音洛】然后上下相望莫有茍且之意其后稍稍变易公卿以下相促急又数改更政事【传知恋翻数所角翻更工衡翻】司部刺史举劾苛细发扬隂私【司部三辅三河农其余部刺史分部诸郡国劾户槩翻】吏或居官数月而退送故迎新交错道路中材茍容求全【师古曰不敢操持群下也】下材懐危内顾【师古曰常恐获罪每为私计也】壹切营私者多二千石益轻贱吏民慢易之或持其微过増加成罪言扵司刺史或上书告之众庶知其易危【师古曰言易可倾危易以鼓翻】小失意则有离畔之心前山阳亡徒蘓令等縦横【事见三十一卷成帝永始三年师古曰横音胡孟翻】吏士临难【难乃旦翻】莫肯伏节死义以守相威权素夺也【师古曰守郡守也相诸侯相也素夺谓不先假之威权也】孝成皇帝悔之下诏书二千石不为故縦【孟康曰不以故縦为罪所以优之也】遣使者赐金尉厚其意诚以为国家有急取办于二千石二千石尊重难危乃能使下孝宣皇帝爱其善治民之吏有章劾事留中防赦壹解【师古曰不即下治其事恐为扰重故毎留中或经赦令壹切皆解散也余谓善治民之吏宣帝爱其材或有章劾留中不下防赦则其事得释治直之翻劾户槩翻】故事尚书希下章为烦扰百姓证验系治或死狱中章文必有敢告之字乃下【师古曰所以丁寜告者之辞絶其相诬也余谓此乃防其诬告耳下遐稼翻为于伪翻】唯陛下留神扵择贤记善忘过容忍臣子勿责以备【师古曰不求备扵一人也余谓责备者求全也】二千石部刺史三辅县令有材任职者人情不能不有过差宜可濶略【师古曰当寛恕其小罪也】令尽力者有所劝此方今急务国家之利也前蘓令发欲遣大夫使逐问状【使之逐盗而问其状也】时见大夫无可使者【师古曰谓见在大夫皆不堪为使见贤遍翻】召盩厔令尹逢拜为諌大夫遣之【盩厔音舟窒】今诸大夫有材能者甚少宜豫畜飬可成就者则士赴难不爱其死临事仓卒乃求非所以明朝廷也【人材当聚扵朝廷事防之来无可用者仓猝求之适所以明朝廷之无人耳少诗沼翻畜许六翻难乃旦翻卒读曰猝】嘉因荐儒者公孙光满昌【风俗通荆蛮有暪氏音舛变为满国语路潞泉余满皆赤狄隗姓】及能吏萧咸薛修皆故二千石有名称者天子纳而用之【按嘉此疏诚中当时之病然为相者在扵朝夕纳诲随事矫正天下不能窥其际而自臻于治平不在着见于奏疏以腾口説也自宣帝之后为相者始加详扵奏疏而考其治迹愈不逮前相业固不在乎此也称曲证翻】　六月立鲁顷王子部乡侯闵为王【鲁共王曽孙顷王封国扵其子文王睃睃薨无后今立闵绍封部乡据纪表及当作郚乡师古曰郚音吾又音鱼睃音子縁翻地理志东海郡有郚乡侯国】　上以寝疾未定【定犹安也】冬十一月壬子令太皇太后下诏复甘泉秦畤汾隂后土祠罢南北郊【成帝崩皇太后诏罢甘泉汾隂祠复南北郊畤音止】上亦不能亲至甘泉河东遣有司行事而礼祠焉　无盐危山土自起覆草如驰道状【无盐县属东平国危山山名言土自起覆草成路如人力开掘作驰道状也】又瓠山石转立【晋灼曰汉书作报山山胁石一枚转侧起立高九尺六寸旁行一丈广四尺也师古曰报山山名也古作瓠字为其形似瓠耳晋説是也】东平王云及后谒自之石所祭治石象瓠山立石束倍草并祠之【云元帝子东平王宇之子也谒后名也苏林曰于宫中作山象师古曰倍草黄倍草也倍音歩贿翻原父曰立石属上句治直之翻】河内息夫躬【息夫复姓姓谱妫姓之国为息氏公子邉受爵为大夫又有息夫氏出焉】长安孙宠相与谋共告之曰此取封侯之计也乃与中郎右师谭【张晏曰右师姓谭名余谓右师以官为氏】共因中常侍宋上变事告焉【上时掌翻】是时上被疾多所恶事下有司逮王后谒下狱验治服祠祭诅祝上为云求为天子【被皮义翻下遐稼翻诅荘助翻祝职救翻为云于伪翻】以为石立宣帝起之表也【事见二十三卷昭帝元凤三年】有司请诛王有诏废徙房陵云自杀谒及舅伍宏及成帝舅安成共侯夫人放皆弃市【安成共侯王崇时已死矣故称帝舅及諡以别下御史大夫王崇也伍宏以医伎得幸出入禁门盖放荐之故并得祸共音恭】事连御史大夫王崇左迁大司农擢宠为南阳太守谭颍川都尉躬皆光禄大夫左曹给事中
