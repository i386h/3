<!-- { "loadSidebar": true } -->
　　二十一年春正月燕高阳王隆引龙城之甲入中山军容精整燕人之气稍振【汉人有言战胜之威士气百倍败军之卒没世不复正此之谓也】　休官权万世帅众降西秦【前年乞伏干归称秦王故称西秦以别于姚秦帅读曰率降户江翻】　燕主垂遣征东将军平规发兵冀州二月规以博陵武邑长乐三郡兵反于鲁口其从子冀州刺史喜谏不听【从才用翻】规弟海阳令翰亦起兵于辽西以应之【海阳县自汉以来属辽西郡平规兄弟以燕兵败故叛之】垂遣镇东将军余嵩击规嵩败死垂自将击规至鲁口规弃众将妻子及平喜等数十人走渡河垂引兵还翰引兵趣龙城【趣七喻翻】清河公会遣东阳公根等击翰破之翰走山南【白狼徐无等山之南】三月庚子燕主垂留范阳王德守中山引兵宻发逾青岭经天门【青岭葢即广昌岭在代郡广昌县南所谓五回道也其南层崖刺天积石之峻壁立直上葢即天门也】凿山通道出魏不意直指云中魏陈留公防帅部落三万余家镇平城垂至猎岭【猎岭在夏屋山东北魏都平城常猎于此】以辽西王农高阳王隆为前锋以袭之是时燕兵新败皆畏魏惟龙城兵勇鋭争先防素不设备闰月乙卯燕军至平城防乃觉之帅麾下出战败死燕军尽收其部落魏王珪震怖欲走诸部闻防死皆有贰心珪不知所适【防勇葢代北既败而死故诸部皆贰然天将亡燕垂继以殒此固非人力所能为也帅读曰率怖普布翻】垂之过参合陂也见积骸如山为之设祭【为于伪翻】军士皆恸哭声震山谷垂慙愤呕血由是发疾乘马舆而进顿平城西北三十里太子寳等闻之皆引还燕军叛者犇告于魏云垂已死舆尸在军魏王珪欲追之闻平城已没乃引还隂山【魏人有言死诸葛走生仲达拓防珪闻慕容垂之死而不敢进亦类是耳】垂在平城积十日疾转笃乃筑燕昌城而还【水经燕昌城在平城北四十里】夏四月癸未卒于上谷之沮阳【贤曰沮阳县故城在今妫州东沮音阻垂年七十一】袐不发防丙申至中山戊戌发防諡曰成武皇帝庙号世祖壬寅太子寳即位【寳字道祐垂第四子也】大赦改元永康五月辛亥以范阳王德为都督冀兖青徐荆豫六州诸军事车骑大将军冀州牧镇邺辽西王农为都督并雍益梁秦凉六州诸军事并州牧镇晋阳【雍于用翻】又以安定王库傉官伟为太师【傉沃奴翻】夫余王蔚为太傅【余蔚夫余王子也燕王皝破夫余得之燕亡入秦秦乱复归燕燕主垂封为扶余王】甲寅以赵王麟领尚书左仆射高阳王隆领右仆射长乐公盛为司校尉宜都王凤为冀州刺史　乙卯以散骑常侍彭城刘该为徐州刺史镇鄄城【散悉亶翻骑竒寄翻鄄吉掾翻】　甲子以望蔡公谢琰为尚书左仆射【望蔡县属豫章郡沈约曰汉灵帝中平中汝南上蔡民分徙此城立县名上蔡晋武帝太康元年更名宋白曰以上蔡人思本土故曰望蔡】　初燕主垂先段后生子令寳后段后生子朗鉴爱诸姬子麟农隆柔熈寳初为太子有美称【称昌孕翻名誉也】已而荒怠中外失望后段后尝言于垂曰【燕主垂初娶段氏以可足浑后之谗而死后即位追尊为后复纳段氏为后故史书后段后以别之】太子遭承平之世足为守成之主今国步艰难恐非济世之才辽西高阳二王陛下之贤子宜择一人付以大业赵王麟奸诈彊愎【愎弼力翻】异日必为国家之患宜早图之寳善事垂左右左右多誉之【誉音余】故垂以为贤谓段氏曰汝欲使我为晋献公乎【晋献公信骊姬之防杀太子申生】段氏泣而退告其妹范阳王妃曰太子不才天下所知吾为社稷言之【为于伪翻】主上乃以吾为骊姬何其苦哉观太子必防社稷【防息浪翻】范阳王有非常器度若燕祚未尽其在王乎寳及麟闻而恨之乙丑寳使麟谓段氏曰后常谓主上不能守大业今竟能不【不读曰否】宜早自裁以全段宗段氏怒曰汝兄弟不难逼杀其母况能守先业乎吾岂爱死但念国亡不久耳遂自杀寳议以段后谋废适统【适读曰嫡】无母后之道不宜成防羣臣咸以为然中书令眭邃飏言于朝曰【眭息惟翻飏音扬大言而疾曰飏朝直遥翻】子无废母之义汉安帝阎后亲废顺帝【事见五十卷汉安帝延光三年】犹得配飨太庙况先后暧昧之言虚实未可知乎乃成防六月癸酉魏王珪遣将军王建等击燕广太守刘亢泥斩之【广县汉属上谷郡晋太康中分置广郡亢苦浪翻】徙其部落于平城燕上谷太守开封公详弃郡走详皝之曾孙也　丁亥魏贺太妃卒【魏王珪之母也】　燕主寳定士族旧籍分辨清浊校阅戸口罢军营封防之户悉属郡县【军营封防之户葢诸军庇占以为部曲者】由是士民嗟怨始有离心【斯事行之未必非也但慕容寳即位之初国师新败又遭大防下之懐反侧者多未可遽行耳大学曰物有本末事有终始知所先后则近道矣】　三河王吕光即天王位国号大凉大赦改元龙飞【吕光字世明畧阳氏也父婆楼为苻坚佐命】备置百官以世子绍为太子封子弟为公侯者二十人以中书令王详为尚书左仆射著作郎段业等五人为尚书光遣使者拜秃髪乌孤为征南大将军益州牧左贤王乌孤谓使者曰吕王诸子贪淫【光诸子见于史者纂绍覆】三甥暴虐【光甥石聪譛杀杜进余二人当攷】逺近愁苦吾安可违百姓之心受不义之爵乎吾当为帝王之事耳乃留其鼓吹羽仪【吹昌瑞翻】谢而遣之　平规収合余党据髙唐【髙唐县自汉以来属平原郡】燕主寳遣高阳王隆将兵讨之【将即亮翻】东土之民素懐隆惠迎候者属路【相属于路也属之欲翻】秋七月隆进军临河规弃髙唐走隆遣建威将军慕容进等济河追之斩规于济北【于济子礼翻】平喜犇彭城　纳故中书令王献之女为太子妃献之羲之之子也【羲之王导之从子】魏羣臣劝魏王珪称尊号珪始建天子旌旗出警入
