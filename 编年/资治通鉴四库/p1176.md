<!-- { "loadSidebar": true } -->
　　干宁元年春正月乙丑朔赦天下改元　李茂贞入朝大陈兵自卫数日归镇　以李匡筹为卢龙节度使二月朱全忠自将撃朱瑄军于鱼山【鱼山在郓州须昌东阿两县之间】瑄与朱瑾合兵攻之兖郓兵大败死者万余人　以右散骑常侍郑綮为礼部侍郎同平章事【綮康礼翻　考异曰旧传云光化初为相恐误北梦琐言曰綮虽有诗名本无廊庙之望尝典庐州吴王杨行密为本州步奏官因有遗阙而笞责之然其儒懦清慎农常重之昭宗时吴王雄据淮海朝廷务行姑息因盛言郑公之徳由是登庸中外惊骇太原兵至渭北天子震恐渇于攘却相国奏对请于文宣王諡号中加一哲字其不究时病率此类也按明年李克用举兵至渭北綮巳罢相今从实录新纪】綮好诙谐【好呼到翻】多为歇后诗讥嘲时事【歇后者叙所以为诗而歇后语不发】上以为有所蕴手注班簿命以为相【班簿注在朝者姓名】闻者大惊堂吏往告之綮笑曰诸君大误使天下更无人未至郑綮吏曰特出圣意綮曰果如是奈人笑何既而贺客至綮搔首言曰歇后郑五作宰相【郑綮第五为歇后诗时谓之歇后郑五体】时事可知矣累让不获乃视事　以邵州刺史邓处讷为武安节度使　彰义节度使张钧薨表其兄鐇为留后【时以泾州为彰义节度鐇甫袁翻】　三月黄州刺史吴讨举州降杨行密【黄州时隷鄂岳鄂岳武昌军也按新书杜洪传吴讨鄂州永兴县民以土团帅起据黄州】　邢州城中食尽甲申李存孝登城谓李克用曰儿防王恩得富贵茍非困于防慝安肯舍父子而从仇雠乎愿一见王死不恨克用使刘夫人视之夫人引存孝出见克用存孝泥首谢罪曰儿粗立微劳存信逼儿失图至此【粗坐五翻】克用叱之曰汝遗朱全忠王镕书毁我万端【遗唯季翻】亦存信教汝乎囚之归于晋阳车裂于牙门　【考异曰太祖纪年录先获汴将邓筠安康八军吏刘藕子潞州所俘供奉官韩归范皆与存孝连坐同日诛之骑将薛阿檀惧自刺按旧纪克用擒归范寻遣归因附表诉寃不闻复往晋阳也薛居正五代史邓季筠传后复自邢州逃归汴纪年录误也存孝传曰武皇出井陉将逼真定存孝面见王镕陈军机武皇暴怒诛先获汴将安康八耳】存孝骁勇克用军中皆莫及常将骑兵为先锋所向无敌身被重铠腰弓髀槊独舞铁挝陷陈万人辟易【被皮义翻重直龙翻挝陟翻陈读曰阵下同辟读曰辟易如字】每以二马自随马稍乏【言马稍疲而乏力也】就陈中易之出入如飞克用惜其才意临刑诸将必为之请【为于伪翻下同】因而释之既而诸将疾其能竟无一人言者既死克用为之不视事者旬日私恨诸将而于李存信竟无所谴又有薛阿檀者其勇与存孝相侔诸将疾之常不得志密与存孝通存孝诛恐事泄遂自杀自是克用兵势浸弱而朱全忠独盛矣【史言克用自翦羽翼故不竞干汴】克用表马师素为邢洺节度使　朱全忠遣军将张从晦慰抚夀州从晦陵侮刺史江彦温而与诸将夜饮彦温疑其谋已明日尽杀在席诸将以书谢全忠而自杀军中推其子从顼知军州事全忠为之腰斩从晦　五月加镇海节度使钱镠同平章事　刘建锋马殷引兵至澧陵【澧当作醴醴陵在汉临湘县界后汉分为醴陵县隋废武徳四年分长沙置醴陵县属潭州九域志在州东一百六十里】邓处讷遣邵州指挥使蒋勋邓继崇将步骑三千守龙回闗殷先至闗下遣使诣勋勋等以牛酒犒师殷使说勋曰刘骧智勇兼人【观后姚彦章説马殷曰公与刘龙骧一体之人此必逸龙字説式芮翻】术家言当兴翼轸间【翼轸楚荆州分长沙入轸十六度】今将十万众精鋭无敌而君以乡兵数千拒之难矣【按新书蒋勋邓继崇皆邵州土豪所领之兵皆其土人故谓之乡兵】不如先下之取富贵还乡里不亦善乎勋等然之谓众曰东军许吾属还【刘建锋等兵从东来故蒋勋等谓之东兵】士卒皆懽呼弃旗帜铠仗遁去建锋令前锋衣其甲张其旗趋潭州【衣于既翻趋七喻翻】潭人以为邵州兵还不为备建锋径入府处讷方宴擒斩之戊辰建锋入潭州自称留后　王建攻彭州城中人相食彭州内外都指挥使赵章出降【降户江翻】王先成请筑龙尾道属于女墙【自城外筑墱道陂陀而上属于城上短垣其道前髙后卑后塌于地若龙之垂尾然故谓之龙尾道属之欲翻女墙即城上短垣所谓陴也】丙子西川兵登城杨晟犹帅众力战【帅读曰率】刀子都虞侯王茂权斩之【文徳元年杨晟得彭州王建攻彭州逾两朞而后克亦惫矣】获彭州马步使安师建建欲使为将师建泣谢曰师建誓与杨司徒同生死不忍复戴日月【复扶又翻】惟速死为惠再三谕之不从乃杀之礼而祭之更赵章姓名王宗勉王茂权曰宗训又更王钊名曰宗谨李绾姓名曰王宗绾【更工衡翻】辛夘中书侍郎同平早事郑延昌罢为右仆射　朱瑄朱瑾求救于河东李克用遣骑将安福顺及弟福庆福迁督精骑五百假道于魏度河应之　武昌节度使杜洪攻黄州【以吴讨叛附杨行密也】杨行密遣行营都指挥使朱延夀等救之　六月甲午以宋州刺史张廷范为武宁节度使从朱全忠之请也【徐州先时改感化军既属朱全忠复为武宁军】　蕲州刺史冯敬章邀击淮南军朱延夀攻蕲州不克【蕲州武昌巡属也】　戊午以翰林学士承防礼部尚书李谿同平章事方宣制水部郎中知制诰刘崇鲁出班掠麻恸哭【强夺取之为掠】上召崇鲁问其故对言谿奸邪依附杨复恭西门君遂得在翰林无相业恐危社稷谿竟罢为太子少傅谿之孙也【李见宪宗纪】上师谿为文崔昭纬恐谿为相分已权故使崇鲁沮之谿十表自讼丑诋崇鲁父符受赃枉法事觉自杀弟崇望与杨复恭深交崇鲁庭拜田令孜为朱玫作劝进表【为于伪翻】乃云臣交结内臣何异抱赃唱贼且故事絁巾惨带不入禁庭【絁巾绢巾也惨浅色絁式支翻】臣果不才崇鲁自应上章论列【上时掌翻下上表同】岂于正殿恸哭【岂下有宜字或当字文意乃明】为国不祥无人臣礼乞正其罪诏停崇鲁见任【见贤遍翻】谿犹上表不已乞行诛窜表数千言诟詈无所不至【诟古候翻又许候翻刘崇鲁固可罪李谿亦褊矣当是时强藩遥制朝廷视当朝宰相特鬼朴耳李谿急于作相将以何为此其所以有都亭驿之祸也】　李克用大破吐谷浑杀赫连铎擒白义诚　【考异曰旧纪六月壬辰克用攻陷云州执赫连铎以薛志勤守云中按唐太祖纪年录庄宗列传薛居正五代史武皇纪皆云大顺二年武皇拔云州铎奔吐谷浑误也新纪六月赫连铎与李克用战于云州死之太祖纪年录十月讨李匡筹师次新城边兵愿从者众赫连铎白义诚数败至是穷蹙无归自絷膝行诣于军门太祖防数其罪命笞而脱之薛史武皇纪吐谷浑传亦云铎等来归命笞而释之薛志勤传云王晖据云州判讨平之以志勤为大同防御使与旧纪异唐末见闻录六月収云州处置赫连铎活擒白义诚进兵幽州界巡检回府新纪盖据此今从之】　秋七月李茂贞遣兵攻阆州拔之杨复恭杨守亮杨守信帅其族党犯围走【杨复恭等奔阆州见上景福元年帅读曰率】　礼部侍郎同平章事郑綮自以不合众望累表避位诏以太子少保致仕以御史大夫徐彦若为中书侍郎兼吏部尚书同平章事　绵州刺史杨守厚卒其将常再荣举城降王建　杨复恭守亮守信将自商山奔河东至乾元【万嵗通天元年分商州丰阳置安业县乾元元年更名乾元县属商州】遇华州兵获之八月韩建献于阙下斩于独栁【复恭父子至是夷矣】李茂贞献复恭遗守亮书诉致仕之由【遗唯季翻杨复恭致仕见上卷大顺二年】云承天门乃隋家旧业【承天门长安太极宫南门隋文帝使宇文恺所营本名昭阳门唐改曰承天门故复恭云然】大侄但积粟训兵勿贡献【守亮复光养子故呼为侄】吾于荆榛中立夀王【上本封夀王】才得尊位废定防国老有如此负心门生天子　昭义节度使康君立诣晋阳谒李克用己未克用防诸将饮博酒酣克用语及李存孝流涕不已君立素与李存信善一言忤防克用拔劒斫之囚于马步司【唐末诸镇皆于马步司置狱今谓之兵马司忤五故翻】九月庚申朔出之君立已死　【考异曰薛居正五代史李存孝既死武皇深惜之怒诸将无解愠者君立以一言忤防武皇赐酖而殂唐末见闻录曰八月三十日相公于左街宅夜饮行劒斫损昭义节度使康君立把送马步司収禁至九月一日放出寻已身薨薛史赐酖恐是文饰其事】克用表云州刺史薛志诚为昭义留后　冬十月封皇子祤为棣王禊为防王【祤兄羽翻禊胡计翻】禋为沂王祎为遂王　刘仁恭数因葢寓献防于李克用【数所角翻下同葢古盍翻】愿得兵万人取幽州克用方攻邢州分兵数千欲纳仁恭于幽州不克【此言是年十一月以前事】李匡筹益骄数侵河东之境【数所角翻】克用怒十一月大举兵攻匡筹拔武州进围新州【新州领永兴山懐安龙门四县史失其建置之始其地在妫州西北　考异曰唐太祖纪年录十一月壬辰大军拔截冦进収杨门九子戊戍下武州甲寅攻新州营于西北隅按十一月己未朔无壬辰戊戍甲寅纪年录误今从实录】　以泾原留后张鐇为彰义节度使　朱全忠遣使至泗州陵慢刺史张谏谏举州降杨行密【泗州本徐州巡属自此遂为杨行密所有】行密遣押牙唐令回持茶万余斤如汴宋贸易【贸音茂】全忠执令回尽取其茶杨汴始有隙【为全忠攻行密张本】　十二月李匡筹遣大将将步骑数万救新州李克用选精兵逆战于段庄大破之【段庄在新州东南】斩首万余级生擒将校三百人以练之【紤充夜翻】徇于城下是夕新州降辛亥进攻妫州【宋白曰妫州东南至幽州二百八十里西南至蔚州二百四十里妫居为翻】壬子匡筹复发兵出居庸闗【复扶又翻下同】克用使精骑当其前以疲之遣步将李存审自他道出其背夹击之幽州兵大败杀获万计甲寅李匡筹挈其族奔沧州义昌节度使卢彦威利其辎重妓妾遣兵攻之于景城杀之尽俘其众【重直用翻僖宗光啓元年李全忠得幽州三世十年而灭景城汉成平县唐属沧州宋废为镇属瀛州乐夀县九域志乐夀在瀛州南六十里宋白曰幽州东南至沧州五百五十里妓渠绮翻　考异曰唐太祖纪年作匡俦今从新旧纪传实录】存审本姓苻宛丘人克用养以为子【薛史苻存审初从李罕之罕之为诸葛爽所逼出保懐州部下分散存审乃归李克用】丙辰克用进军幽州其大将请降匡筹素暗懦初据军府兄匡威闻之谓诸将曰兄失弟得不出吾家亦复何恨但惜匡筹才短不能保守得及二年幸矣【景福二年匡筹得幽州至是仅及年】二　加匡国节度使王行约检校侍中　吴讨畏杜洪之逼【杜洪攻吴讨见上五月】纳印请代于杨行密行密以先锋指挥使瞿章权知黄州【为瞿章为汴兵攻执张本】　是嵗黄连洞蛮二万围汀州【黄连洞在汀州宁化县南今潭飞磜即其地】福建观察使王潮遣其将李承勲将万人击之蛮解去承勲追击之至浆水口破之闽地略定潮遣僚佐巡州县劝农桑定租税交好邻道【好呼到翻】保境息民闽人安之　封州刺史刘谦卒子隠居丧于贺江【贺水源出贺州富川县石龙亘州城合桂岭水谓之贺江】土民百余人谋乱隠一夕尽诛之岭南节度使刘崇召补右都押牙兼贺水镇使未几表为封州刺史【刘隠始此】　义胜节度使董昌苛虐【详考下卷浙东乃威胜节度又按新书方镇表广明三年升浙东道观察为义胜军节度光啓三年改威胜军威胜为是】于常赋之外加敛数倍以充贡献及中外馈遗【敛力赡翻遗唯季翻】每旬发一纲金万两银五千铤越绫万五千匹他物称是【称尺证翻适相等也】用卒五百人或遇雨雪风水违程则皆死【唐制陆行之程马日七十里步及驴五十里车三十里水行之程舟之重者泝河日三十里江四十里余水四十五里空舟泝河四十里江五十里余水六十里防流之舟则轻重同制河日一百五十里江一百里余水七十里转运徴敛送纳皆准程节其迟速其三峡砥柱之类不拘此限若遇风水浅不得行者即于随近官司申牒验记聴折半功不及是则为违程董昌葢计日限程以至长安又不许以雨雪风水准折也】贡奉为天下最由是朝廷以为忠宠命相继官至司徒同平章事爵陇西郡王昌建生祠于越州制度悉如禹庙【禹庙在越州防稽县东南七里】命民间祷赛者【赛先代翻先祈福于神其后报祠谓之赛】无得之禹庙皆之生祠昌求为越王朝廷未之许昌不恱曰朝廷欲负我矣我累年贡献无算而惜越王邪有谄之者曰王为越王曷若为越帝于是民间讹言时世将变竞相帅填门喧噪请昌为帝【帅读曰率】昌大喜遣人谢之曰天时未至时至我自为之其僚佐吴瑶都虞候李畅之等皆劝成之吏民献谣防符瑞者不可胜纪【胜音升】其始赏之以钱数百缗既而献者日多稍减至五百三百而已昌曰防云兔子上金牀此谓我也我生太嵗在夘明年复在夘【复扶又翻】二月夘日夘时吾称帝之秋也【为董昌僭号钱镠举兵讨之张本】
