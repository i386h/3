<!-- { "loadSidebar": true } -->
　　【事并在此年七月按单于书云孝章皇帝圣思逺虑则范书是也今从之】令汉家长无北念【谓北部既灭南部保塞则汉家无复北顾以为念也】臣等生长汉地【长知两翻】开口仰食【仰鱼向翻】岁时赏赐动辄亿万虽垂拱安枕慙无报效之义愿发国中及诸郡故胡新降精兵【故胡南部旧众也新降新从北部来降者】分道并出期十二月同会虏地臣兵众单少不足以防内外【少诗沼翻】愿遣执金吾耿秉度辽将军邓鸿及西河云中五原朔方上郡太守【守式又翻】并力而北冀因圣帝威神一举平定臣国成败要在今年已勅诸部严兵马唯裁哀省察【省悉景翻】太后以示耿秉【以南单于书示之也】秉上言昔武帝单极天下【单与殚同】欲臣虏匈奴未遇天时事遂无成【谓不能使匈奴臣服也】今幸遭天授北虏分争以夷伐夷【谓以南部伐北部也】国家之利宜可听许秉因自陈受恩分当出命效用【分扶问翻】太后议欲从之尚书宋意上书曰夫戎狄简贱礼义无有上下彊者为雄弱即屈服自汉兴以来征伐数矣【数所角翻】其所克获曾不补害光武皇帝躬服金革之难深昭天地之明因其来降羁縻畜飬【畜许六翻】边民得生劳役休息于兹四十余年矣【建武二十四年受南单于降至是四十一年】今鲜卑奉顺斩获万数【谓破杀优留单于也】中国坐享大功而百姓不知其劳汉兴功烈于斯为盛所以然者夷虏相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏【洞见鲜卑之情抄楚交翻】今若听南虏还都北庭则不得不禁制鲜卑鲜卑外失暴掠之愿内无功劳之赏豺狼贪婪【婪卢含翻方言杀人而取其财曰婪】必为边患今北虏西遁请求和亲宜因其归附以为外扞巍巍之业无以过此若引兵费赋以顺南虏则坐失上畧去安即危矣诚不可许会齐殇王子都乡矦畅来吊国忧【齐殇王石齐武王縯之孙哀王章之子　考异曰袁纪作郁乡矦畅今从范书】太后数召见之【范书曰畅素行邪僻因邓叠母元自通长乐宫得幸太后数所角翻】窦宪惧畅分宫省之权遣客刺杀畅于屯衞之中【何敞传曰刺杀畅于城门屯衞之中刺七亦翻】而归罪于畅弟利矦刚乃使侍御史与青州刺史杂考刚等【青州刺史部齐国畅见杀于京师而令青州刺史考竟欲移狱以絶踪也】尚书颍川韩棱以为贼在京师不宜舍近问逺恐为奸臣所笑太后怒以切责棱棱固执其议何敞説宋由曰【説输苪翻】畅宗室肺府【府与腑同】茅土藩臣来吊大忧上书须报【贤曰须待也】亲在武衞致此残酷奉宪之吏莫适讨捕【贤曰适音的谓无指的讨捕也】踪迹不显主名不立敞备数股肱职典贼曹【贤曰股肱谓手臂也公府有贼曹主知盗贼余按字书股髀干肱臂干股肱言手足之要以为手臂误矣】欲亲至发所以纠其变【发所贼发之所纠督察也】而二府执事以为三公不与贼盗【贤曰敞在太尉府二府谓司徒司空邴吉为丞相不案事遂以为故事与读曰预】公纵奸慝莫以为咎敞请独奏案之由乃许焉二府闻敞行皆遣主者随之【贤曰主者谓主知贼盗之曹也】于是推举其得事实太后怒闭宪于内宫宪惧诛因自求击匈奴以赎死冬十月乙亥以宪为车骑将军伐北匈奴以执金吾耿秉为副发北军五校黎阳雍营縁边十二郡骑士及羗胡兵出塞【北军五校屯骑越骑歩兵长水射声五校尉所掌宿衞兵也黎阳营注见前扶风校尉部在雍县以凉州近羗数犯三辅将兵衞防园陵故俗称雍营縁边十二郡上郡西河五原云中定襄鴈门朔方代郡上谷渔阳安定北地也校戸教翻雍于用翻】　公卿举故张掖太守邓训代张纡为防羗校尉迷唐率兵万骑来至塞下未敢攻训先欲胁小月氏胡【匈奴破月氏月氏西徙其余众保南山不得去者号小月氏氏音支】训拥衞小月氏胡令不得战议者咸以羌胡相攻县官之利不宜禁防训曰张纡失信众羌大动凉州吏民命县丝髪【县读曰悬】原诸胡所以难得意者皆恩信不厚耳今因其廹急以德懐之庶能有用遂令开城及所居园门【防羌校尉所居寺舍后园之门也】悉驱羣胡妻子内之严兵守衞羌掠无所得又不敢逼诸胡因即觧去由是湟中诸胡皆言汉家常欲鬭我曹【贤曰湟中月氏胡所居今鄯州湟水县也】今邓使君待我以恩信开门内我妻子乃是得父母也咸欢喜叩头曰唯使君所命训遂抚飬教谕大小莫不感悦于是赏赂诸羌种使相招诱【诱音酉】迷唐叔父号吾将其种人八百戸来降【种章勇翻】训因发湟中秦胡羗兵四千人出塞【秦威服四夷故夷人率谓中国人为秦人】掩击迷唐于写谷破之【贤曰东观记曰写作鴈】迷唐乃去大小榆【大小榆谷杜佑曰大小榆谷在汉榆中县今在兰州五泉县界按水经大小榆谷在汉金城郡塞外河水过大小榆谷北又东过河闗县北又东过允吾县北又东过榆中县北榆中县与大小榆相去甚逺杜佑説非】居颇岩谷众悉离散
　　孝和皇帝上【讳肇肃宗第四子也窦后飬以为子废长立之諡法不刚不柔曰和伏矦古今注曰肇之字曰始音兆贤曰案许慎説文肇音大可翻上讳也但伏矦许慎并汉时人而帝讳音不同盖应别有所据】
