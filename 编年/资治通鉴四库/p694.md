<!-- { "loadSidebar": true } -->




　　资治通鉴卷一百五十六
　　钦定四库全书
　　资治通鉴卷一百五十七　宋　司马光　撰
　　胡三省　音注
　　梁纪十三【起旃防单阏尽彊圉大荒落凡三年】
　　髙祖武皇帝十三
　　大同元年春正月戊申朔大赦改元　是日魏文帝即位于城西【城西长安城西也古者天子即位御前殿魏自髙欢立孝武帝复用夷礼于郊拜天而后即位】大赦改元大统追尊父京兆王为文景皇帝妣杨氏为皇后　魏渭州刺史可朱浑道元先附侯莫陈悦悦死【悦死见上卷中大通六年】丞相泰攻之不能克与盟而罢道元世居懐朔与东魏丞相欢善又母兄皆在邺由是常与欢通泰欲击之道元帅所部三千户西北度乌兰津抵灵州【乌兰津在平凉西北唐分平凉之防宁镇置防州又置乌兰县属焉县西南有乌兰闗帅读曰率】灵州刺史曹泥资送至云州欢闻之遣资粮迎拜车骑大将军【骑奇寄翻】道元至晋阳欢始闻孝武帝之丧【魏孝武去年十二月殂】启请举哀制服东魏主使羣臣议之太学博士潘崇和以为君遇臣不以礼则无反服【记檀弓鲁缪公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有孟子齐宣王曰礼为旧君有服何如斯可为之服矣孟子曰谏行言听膏泽下于民有故而去则君使人导之出疆又先之于其所往去三年不反然后收其田里此之谓三有礼焉如此则为之服矣今也为臣谏则不行言则不听膏泽不下于民有故而去则君搏执之又极之于其所往去之日遂收其田里此之谓冦雠冦雠何服之有】是以汤之民不哭桀周武之民不服纣国子博士卫既隆李同轨议以为髙后于永熈离絶未彰宜为之服东魏从之【欢初立孝武纳其长女以为皇后帝之西奔后留不从】　魏骁骑大将军仪同三司李虎等招谕费也头之众与之共攻灵州凡四旬曹泥请降【骁坚尧翻骑奇寄翻降户江翻】　己酉魏进丞相畧阳公泰为都督中外诸军録尚书事大行台封安定王泰固辞王爵及録尚书乃封安定公以尚书令斛斯椿为太保广平王赞为司徒乙卯魏主立妃乙弗氏为皇后【乙弗之先世为吐谷浑渠帅居青海即秃】
　　【髪傉儃所袭者也魏平凉州后之髙祖莫瓌拥部落入附其后从孝文迁洛遂家焉】子钦为皇太子后仁恕节俭不妬忌帝甚重之【以魏文帝之重乙弗后而卒迫于彊敌使后不得其死悲夫】　稽胡刘蠡升自孝昌以来自称天子改元神嘉居云阳谷【李延夀曰稽胡一日步落稽盖匈奴别种刘元海五部之苗裔也或云山戎赤狄之后自离石以西安定以东方七八百里居山谷间种荒繁炽】魏之边境常被其患谓之胡荒【言其本胡种侵扰汉民若在荒服之外者也被皮义翻】壬戌东魏丞相欢袭击大破之勃海世子澄通于欢妾郑氏【欢封渤海王以澄为世子】欢归【归自袭稽胡】一婢告之二婢为证欢杖澄一百而幽之娄妃亦隔絶不得见欢纳魏敬宗之后尔朱氏有宠生子浟【浟夷周翻】欢欲立之澄求救于司马子如子如入见欢伪为不知者请见娄妃欢告其故子如曰消难亦通子如妾此事正可掩覆【难乃旦翻覆敷又翻】妃是王结髪妇常以父母家财奉王【程正叔曰古人言结髪为夫妇如言结髪事君结髪战匈奴只言初上头时也岂谓合髻子邪按娄妃本传妃少见欢在城上执役慕之使婢通意又数致私财使以聘己父母不得已而许焉】王在懐朔被杖背无完皮妃昼夜供侍后避葛贼【葛贼谓葛荣也】同走幷州贫困妃然马矢【然与燃同】自作靴【隋志靴胡履也取便于事施于戎服】恩义何可忘也夫妇相宜女配至尊【妃二女长配孝武帝次配孝静帝】男承大业【谓澄为世子也】且娄领军之勳何宜摇动【妃弟昭时为领军将军】一女子如草芥况婢言不必信邪欢因使子如更鞫之子如见澄尤之曰男儿何意畏威自诬因教二婢反其辞【反音翻】胁告者自缢【缢于赐翻又于计翻】乃启欢曰果虚言也欢大悦召娄妃及澄妃遥见欢一步一叩头澄且拜且进父子夫妇相泣复如初【复扶又翻】欢置酒曰全我父子者司马子如也赐之黄金百三十斤　甲子魏以广陵王欣为太傅仪同三司万俟夀洛千为司空【万莫北翻俟渠之翻夀洛千即受洛千】己巳东魏以丞相欢为相国假黄钺殊礼固辞　东魏大行台尚书司马子如帅大都督窦泰太州刺史韩轨等攻潼闗【按韩轨为秦州刺史又考魏收志东魏置秦州于河东领河东北乡二郡史盖误以秦为泰縁泰之误又以泰为太帅读曰率】魏丞相泰军于霸上子如与轨囘军从蒲津宵济攻华州【五代志后魏置东雍州于郑县西魏改曰华州华戸化翻】时脩城未毕梯倚城外比晓东魏人乗梯而入刺史王罴卧尚未起闻閤外匈匈有声【比必利翻匈许容翻匈匈喧扰之声】身露髻徒跣持白梃大呼而出【梃待鼎翻杖也白梃即今人所谓白棓也呼火故翻】东魏人见之惊却罴逐至东门左右稍集合战破之子如等遂引去【兵以气势为用兵之勇怯恃主帅以为气势王罴勇于赴敌而其左右又勇于战此其所以于不备不虞之中而能却敌也】　二月辛巳上祀明堂　壬午东魏以咸阳王坦为太西河王悰为太尉【悰徂宗翻】　东魏使尚书右仆射髙隆之发十万夫撤洛阳宫殿运其材入邺　丁亥上耕籍田　东魏仪同三司娄昭等攻兖州樊子鹄使前胶州刺史严思达守东平【魏收志泰常中置东平郡太和末罢建义中复置治秦城属济州秦城在范县界】昭攻防之遂引兵围瑕丘乆不下昭以水灌城己丑大野防见子鹄计事因斩其首以降始子鹄以众少【降户江翻少诗沼翻】悉驱老弱为兵子鹄死各散走诸将劝娄昭尽捕诛之昭曰此州不幸横被残贼跂望官军以救涂炭【横戸孟翻跂去智翻举踵也】今复诛之【复扶又翻下众复同】民将谁诉皆舍之　戊戌司州刺史陈庆之伐东魏与豫州刺史尧雄战不利而还【东魏豫州治汝南尧姓雄名】　三月辛酉东魏以髙盛为太尉髙敖曹为司徒济隂王晖业为司空【济子礼翻】　东魏丞相欢伪与刘蠡升约和许以女妻其太子【妻七细翻下后妻同】蠡升不设备欢举兵袭之辛酉蠡升北部王斩蠡升首以降【降戸江翻】余众复立其子南海王欢进击擒之俘其皇后诸王公卿以下四百余人华夷五万余戸壬申欢入朝于邺【朝直遥翻】以孝武帝后妻彭城王韶【孝武帝后欢长女也】　魏丞相泰以军旅未息吏民劳命所司斟酌古今可以便时适治者为二十四条新制奏行之【治直吏翻】泰用武功苏绰为行台郎中【魏收志太和十一年分扶风置武功郡属岐州即汉魏武功县之地】居嵗余泰未之知也而台中皆称其能有疑事皆就决之【就苏绰以决疑也此就即孟子欲有谋焉则就之之就】泰与仆射周惠达论事惠达不能对请出议之出以告绰绰为之区处【为于伪翻处昌吕翻】惠达入白之泰称善曰谁与卿为此议者惠达以绰对且称绰有王佐之才泰乃擢绰为著作郎泰与公卿如昆明池观渔行至汉故仓池【水经志沈水枝渠至章门西飞渠引水入城东为仓池池在未央宫西池有渐台汉兵起王莽死于此台苏绰亦云行至长安城西汉故仓池】顾问左右莫有知者泰召绰问之具以状对泰悦因问天地造化之始歴代兴亡之迹绰应对如流泰与绰并马徐行至池竟不设网罟而还【意在问绰不在观渔还从宣翻又如字】遂留绰至夜问以政事卧而听之绰指陈为治之要【治直吏翻】泰起整衣危坐不觉膝之前席【初卧而听继起而整衣危坐又不觉膝之前席盖绰之言深有以当泰心乆而愈敬也】语遂达曙不厌【天晓为曙】诘朝谓周惠达曰苏绰真奇士吾方任之以政【结去吉翻】即拜大行台左丞参典机宻自是宠遇日隆绰始制文按程式朱出墨入及计帐戸籍之法【计帐者具来嵗课役之大数以报度支戸籍者戸口之籍】后人多遵用之【世有有为之主必有能者出为之用若谓天下无才吾不信也】东魏以封延之为青州刺史代侯渊渊既失州任而惧行及广川【沈约曰广川县本属信都后汉属清河魏属渤海晋还清河江左侨立广川郡县于济南非旧所也魏收曰齐郡广川县有牛山齐桓公冢管仲冢五代志齐州长山县旧属广川郡】遂反夜袭青州南郭刼掠郡县夏四月丞相欢使济州刺史蔡儁讨之【济子礼翻】渊部下多叛渊欲南奔于道为卖浆者所斩送首于邺　元庆和攻东魏城父【魏收志陈留郡浚仪县有城父城至隋改浚仪为城父县属谯郡五代志谯郡城父县宋置浚仪县又考沈约志陈留浚仪县竝寄治谯郡长垣县界则知诸志所谓浚仪非我宋朝开封府之浚仪也魏收志梁州陈留郡浚仪县则我宋朝开封之浚仪也真宗改浚仪曰祥符所谓城父则今亳州之城父县是也父音甫】丞相欢遣髙敖曹帅三万人趣项窦泰帅三万人趣城父侯景帅三万人趣彭城【帅读曰率趣七喻翻】以任祥为东南道行台仆射节度诸军【任音壬】　五月魏加丞相泰柱国【柱国大将军】元庆和引兵逼东魏南兖州东魏洛州刺史韩贤拒之【东魏既迁邺以洛阳为洛州领洛阳河隂新安中川河南阳城郡】六月庆和攻南顿豫州刺史尧雄破之　秋七月甲戌魏以开府仪同三司念贤为太尉万俟夀洛干为司徒开府仪同三司越勒肱为司空【越勒出于越勒部因以为姓】　益州刺史鄱阳王范南梁州刺史樊文炽【五代志普安郡梁置南梁州后改为安州西魏改曰始州至唐改始州曰劒州】合兵围晋夀魏东益州刺史傅敬和来降【降戸江翻】范恢之子【鄱阳王恢费妃之子上之弟也】敬和竖眼之子也【傅竖眼着功梁益而子为降虏隤其家声忽诸竖而庾翻】　魏下诏数髙欢二十罪【数所具翻】且曰朕将亲总六军与丞相扫除凶丑欢亦移檄于魏谓宇文黑獭斛斯椿为逆徒且言令分命诸将领兵百万刻期西讨【将即亮翻】　东魏遣行台元晏击元庆和　或告东魏司空济隂王晖业与七兵尚书薛琡贰于魏【曹魏置五兵尚书谓中兵外兵骑兵别兵都兵也及晋分中兵外兵为左右与旧五兵为七曹然尚书唯置五兵而已无七兵尚书之名至后魏始有七兵尚书北齐复为五兵琡昌六翻济子礼翻】八月辛卯执送晋阳皆免官【时东魏丞相欢居晋阳执送二人取其裁决春秋晋为方伯执列国君臣之违命者归之京师经犹贬之况自京师而执送晋阳乎】　甲午东魏发民七万六千人作新宫于邺使仆射髙隆之与司空胄曹参军辛术共营之【元魏公府有法墨田水铠胄集士等曹皆行参军也】筑邺南城周二十五里术琛之子也【辛琛见一百四十七卷天监六年琛丑林翻】　赵刚自蛮中往见东魏东荆州刺史赵郡李愍劝令附魏愍从之刚由是得至长安丞相泰以刚为左光禄大夫刚説泰召贺防胜独孤信等于梁【刚没蛮中胜信奔梁竝见上卷上年説式芮翻】泰使刚来请之　九月丁巳东魏以开府仪同三司襄城王旭为司空【旭吁玉翻】冬十月魏太师上党文宣王长孙稚卒【长知两翻】　魏秦
