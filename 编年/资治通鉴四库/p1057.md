<!-- { "loadSidebar": true } -->
　　贞元十七年春正月甲寅韩全义至长安窦文为掩其败迹【为于伪翻下同】上礼遇甚厚全义称足疾不任朝谒【任音壬朝直遥翻　考异曰旧全义传令中使就第赐宴自还至辞都不谒见而去议者以隳败法制从古以还未有如贞元之甚按实录壬戌宴全义于麟德殿又云自还及归不见不辞于正朝盖非不谒也但不于正朝耳】遣司马崔放入对放为全义引咎谢无功【为于伪翻】上曰全义为招讨使能招来少诚其功大矣何必杀人然后为功邪【德宗之耳目为宦官所聋瞽率类此】闰月甲戍归夏州【夏户雅翻】　韦士宗既入黔州【去年士宗复入黔州事见上卷黔渠今翻又其亷翻】妄杀长吏人心大扰士宗惧三月脱身亡走夏四月辛亥以右谏议大夫裴佶为黔州观察使【佶其吉翻】　五月壬戌朔日有食之朔方邠宁庆节度使杨朝晟【朔方兵分居邠故仍以朔方军号冠之其实只】
　　【节度邠宁庆三州】防秋于宁州乙酉薨初浑瑊遣兵马使李朝寀将兵戍定平【武德二年改宁州定安县置定平县仍属宁州九域志在州南六十里朝直遥翻宷仓宰翻将即亮翻】瑊薨朝寀请以其众神防军诏许之杨朝晟疾亟【亟汜力翻】召僚佐谓曰朝晟必不起朔方命帅多自本军虽徇众情殊非国体【帅所类翻下同】宁州刺史刘南金练习军旅宜使摄行军且知军事比朝廷择帅【比必利翻及也】必无虞矣又以手书授监军刘英倩英倩以闻军士私议曰朝廷命帅吾纳之即命刘君吾事之若命帅于它军彼必以其麾下来吾属被斥矣必拒之己丑上遣中使往察军情军中多与南金辛夘上复遣髙品薛盈珍赍诏诣宁州【唐内侍省有髙品一千九百六十六人复扶又翻】六月甲午盈珍至军宣诏曰朝寀所将本朔方军今将并之以壮军势威戎狄以李朝宷为使南金副之军中以为何如诸将皆奉诏丙申都虞史经言于众曰李公命收弓刀而送甲胄二千军士皆曰李公欲内麾下二千为腹心吾辈妻子其可保乎夜造刘南金【造七到翻】欲奉以为帅南金曰节度使固我所欲然非天子之命则不可军中岂无它将乎【将即亮翻】众曰弓刀皆为官所收惟军事府尚有甲兵【军事所知军事所居也】欲因以集事南金曰诸君不愿朝寀为帅宜以情告敕使若操甲兵【操七刀翻】乃拒诏也命闭门不内军士去诣兵马使髙固固逃匿搜得之固曰诸君能用吾言则可众曰惟命固曰毋杀人毋掠金帛众曰诺乃共诣监军请奏之众曰刘君既得朝防为副帅必挠吾事【挠奴巧翻】诈称监军命召计事至而杀之戊戌制以李朝寀为邠宁节度使是日宁州告变者至上追还制书复遣薛盈珍往诇军情【复扶又翻下同诇火回翻又翾正翻】壬寅至军军中以髙固为请盈珍即以上防命固知军事或传戊戌制书至邠州邠军惑不知所从【薛盈珍已命髙固知宁州军事而又有传李朝寀制书至邠者故留邠之军惑而不知所适从】奸人乗之且为变留后孟子周悉内精甲于府廷日飨士卒内以悦众心外以威奸党邠军无变子周之谋也　李锜既执天下利权【十五年李锜为诸道盐铁转运使事见上卷】以贡献固主恩以馈遗结权贵【遗唯季翻】恃此骄纵无所忌惮盗取县官财所部官属无罪受戮者相继浙西布衣崔善贞诣阙上封事言宫市进奉及盐铁之因言锜不法事上览之不悦命械送锜锜闻其将至先凿阬于道旁己亥善贞至并鎻械内阬中生瘗之【瘗于计翻】逺近闻之不寒而栗锜复欲为自全计増广兵众选有材力善射者谓之挽彊【言其力能挽彊弓也杜甫诗挽弓当挽彊】胡奚杂类谓之蕃落【胡奚之俘配江南者锜收养之】给赐十倍它卒转运判官卢坦屡谏不悛【悛丑縁翻】与幕僚李约等皆去之约勉之子也【李勉厯事肃代德三朝贞元中为相】　己酉以髙固为邠宁节度使固宿将以寛厚得众节度使忌之置于散地【散悉但翻】同列多轻侮之及起为帅一无所报复军中遂安　丁巳成德节度使王武俊薨　秋七月戊寅吐蕃冦盐州辛巳以成德节度副使王士真为节度使　己丑吐
　　蕃陷麟州杀刺使郭锋夷其城郭掠居人及党项部落而去锋曜之子也【曜郭子仪之子也】僧延素为虏所得虏将有徐舍人者谓延素曰我英公五代孙也【李勣封英国公】武后时吾髙祖建义不成【谓敬业也事见二百二卷武后光宅元年】子孙流播异域虽代居禄位典兵然思本之心不忘顾宗族大无由自抜耳今听汝归遂纵之上遣使敕韦臯出兵深入吐蕃以分其势纾北边患【纾缓也】臯遣将将兵二万分出九道攻吐蕃维保松州及栖鸡老翁城【宋白曰保州本维州之定廉县南按吐蕃为夷落之极塞开元二十八年羌夷内附置奉州天寳改云山郡八载移治天保军改为天保郡寻没乾元元年复归附乃改为保州按王涯传曰绵州威蕃栅西抵栖鸡城盖在茂州界】　河东节度使郑儋暴薨不及命后事军中喧哗将有它变中夜十余骑执兵召掌书记令狐楚至军门诸将环之【环音宦】使草遗表楚在白刃之中操笔立成楚德棻之族也【令狐德棻事太宗疑族字下有孙及曽等字棻抚文翻】八月戊午以河东行军司马严绶为节度使　九月韦臯奏大破吐蕃于雅州【宋白曰雅州即秦严道县地后魏立防山郡唐立雅州按郡国志汉源县有离山蜀守李冰所凿离即古雅字也州以此为名旧志雅州京师西南二千七百二十三里】　左神防中尉窦文致仕以副使杨志亷代之　韦臯屡破吐蕃转战千里凡抜城七军镇五焚堡百五十斩首万余级捕虏六千降户三千遂围维州及昆明城冬十月庚子加臯检校司徒兼中书令赐爵南康郡王南诏王异牟寻虏获尤多上遣中使慰抚之　戊午盐州刺史杜彦先弃城奔庆州【为吐蕃所逼也盐州修筑距是年才八年】
　　十八年春正月骠王摩罗思那遣其子悉利移入贡骠国在南诏西南六千八百里【新书骠古朱波也在永昌南二千里去京师万四千里骠毗召翻】闻南诏内附而慕之因南诏入见【见贤遍翻】仍献其乐　吐蕃遣其大相兼东鄙五道节度使论莽热将兵十万解维州之围西川兵据险设伏以待之吐蕃至出千人挑战【挑徒了翻】虏悉众追之伏发虏众大败擒论莽热士卒死者太半维州昆明竟不下引兵还【还从宣翻又如字】乙亥臯遣使献论莽热　【考异曰旧韦臯传云十月遣使献论莽热今从实録】上赦之　浙东观察使裴肃既以进奉得进【裴肃以进奉得亷车事见上卷十二年】判官齐总代掌后务【据新唐书肃卒于官齐总代掌后务】刻剥以求媚又过之三月癸酉诏擢总为衢州刺史给事中长安许孟容封还诏书【封还诏书不肯书读所谓纠駮也亦谓之涂归唐人语也】曰衢州无它虞齐总无殊绩忽此超奬深骇羣情若总必有可録愿明书劳课然后超资改官以解众疑诏遂留中己亥上召孟容慰奬之　秋七月辛未嘉王府谘议髙本正牙奏事【嘉王运代宗之子谘议参军正五品上掌计谋议事唐东内以含元殿为正牙西内以太极殿为正牙唐制天子居曰衙行曰驾牙与衙同】自理逋债【逋欠也】乙亥诏公卿庶僚自今勿令正牙奏事如有陈奏宜延英门请对议者以为正牙奏事自武德以来未之或改所以逹羣情讲政事本无知黜之可也不当因人而废事　淮南节度使杜佑累表求代冬十月丁亥以刑部尚书王锷为淮南副节度使兼行军司马【锷五各翻副节度使恐当作节度副使】己酉鄜坊节度使王栖曜薨中军将何朝宗谋作乱
　　夜纵火都虞候裴玢潜匿不救火【朝直遥翻玢府巾翻】旦擒朝宗斩之以同州刺史刘公济为鄜坊节度使以玢为行军司马
