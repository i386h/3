<!-- { "loadSidebar": true } -->
　　二十年春正月魏皮豹子进击乐乡将军王奂之等败没魏军进至下辩将军强明等败死【强其两翻】二月胡崇之与魏战于浊水崇之为魏所擒余众走还汉中将军姜道祖兵败降魏【降戸江翻】魏遂取仇池杨保炽走　丙午魏主如恒山之阳【恒戸登翻】三月庚申还宫　壬戌乌洛矦国遣使如魏【乌洛矦国在地豆于国北去代四千五百余里地豆于在室韦西千余里室韦当勿吉之北勿吉在髙丽之北则乌洛矦东夷也使疏吏翻】初魏之居北荒也凿石为庙在乌洛矦西北以祀其先髙七十尺深九十歩【度髙曰髙音居号翻度深曰深音式禁翻】及乌洛矦使者至魏言石庙具在魏主遣中书侍郎李敞诣石庙致祭刻祝文于壁而还去平城四千余里　魏河间公齐与武都王杨保宗对镇雒谷【雒谷即骆谷北史作骆】保宗弟文徳説保宗令闭险自固以叛魏【説输芮翻】或以告齐夏四月齐诱执保宗送平城杀之前镇东司苻达【司上当有军字否则司下当有马字】征西从事中郎任朏等【苻达等皆杨氏官属也任音壬朏敷尾翻】遂举兵立杨文徳为主据白崖【今大安军东北八十里有白崖大安军古葭萌地也　考异曰宋氐胡传云拓防齐闻兵起遁走达追击斩齐因据白崖按后魏河间公齐传云文徳求援于宋宋遣房亮之苻昭啖龙等帅众助文徳斩龙擒亮之氐遂平以功拜内都大官卒然则宋书误也】分兵取诸戍进围仇池自号征西将军秦河梁三州牧仇池公　【考异曰宋书在三月魏书在四月今从之】　甲午立皇子诞为广陵王　丁酉魏大赦　己亥魏主如隂山　五月魏古弼上邽髙平岍城诸军击杨文徳【岍城意当作汧城汧口坚翻】文徳退走皮豹子督闗中诸军至下辩闻仇池解围欲还弼遣人谓豹子曰宋人耻败必将复来【复扶又翻】军还之后再举为难不如练兵蓄力以待之不出秋冬宋师必至以逸待劳无不克矣豹子从之魏以豹子为仇池镇将杨文徳遣使来求援【使疏吏翻】秋七月癸丑诏以文徳为都督北秦雍二州诸军事征西大将军北秦州刺史武都王【雍于用翻】文徳屯葭芦城【五代志武都郡盘堤县西魏之南五部县也魏又置武阳郡及茄芦县后周皆并入盘堤祝穆曰盘池山在阶州福津县东南七十里郡县志魏将邓艾与蜀将姜维相持于此置茄芦戍后于此置县】以任朏为左司马武都隂平氐多归之　甲子前雍州刺史刘真道梁南秦二州刺史裴方明坐破仇池减匿金寳及善马下狱死【宋人舍功録过自戮良将宜其为魏人所窥下遐稼翻】　九月辛巳魏主如漠南甲辰舍辎重【重直用翻】以轻骑袭柔然【骑竒寄翻下同】分军为四道乐安王范建宁王崇各统十五将出东道乐平王丕督十五将出西道魏主出中道中山王辰督十五将为后继【将即亮翻】魏主至鹿浑谷【鹿浑谷即鹿浑海之谷也本髙车袁纥部所居其地直平城西北其东即弱洛水】遇敕连可汗【可从刋入声汗音寒】太子晃言于魏主曰贼不意大军猝至宜掩其不备速进击之尚书令刘絜固諌以为贼营中尘盛其众必多出至平地恐为所围不如须诸军大集【须待也】然后击之晃曰尘之盛者由军士惊怖扰乱故也【怖普布翻】何得营上而有此尘乎魏主疑之不急击柔然遁去追至石水不及而还【石水在頞根河北还从宣翻又如字】既而获柔然骑曰柔然不觉魏军至上下惶骇引众北走经六七日知无追者乃始徐行魏主深恨之【为魏诛刘絜中山王辰等张本】自是军国大事皆与太子谋之司马楚之别将兵督军粮镇北将军封沓亡降柔然説柔然令击楚之以絶军食【降戸江翻説输芮翻】俄而军中有告失驴耳者诸将莫晓其故楚之曰此必贼遣奸人入营觇伺【觇丑防翻又丑艳翻伺相吏翻】割驴耳以为信耳贼至不久宜急为之备乃伐栁为城以水灌之令冻城立而柔然至冰坚滑不可攻乃散走　十一月将军姜道盛与杨文徳合众二万攻魏浊水戍魏皮豹子河间公齐救之道盛败死　甲子魏主还至朔方下诏令皇太子副理万机总统百揆　【考异曰宋索虏传晃与大臣崔氏寇氏不睦崔寇譛之髙道人有道术晃使祈福七日七夜佛狸梦其祖父并怒手刄向之曰汝何故信防欲害太子佛狸惊觉下伪诏曰王者大业纂承为重储宫嗣绍百王旧例自今以徃事无巨细必经太子然后上闻事节小异今从后魏书】且曰诸功臣勤劳日久皆当以爵归第随时朝请飨宴朕前论道陈谟而已不宜复烦以剧职【朝直遥翻复扶又翻】更举贤俊以备百官十二月丁卯魏主还平城【自伐柔然还也】
　　二十一年春正月己亥帝耕借田大赦【借秦昔翻　考异曰宋畧辛酉借田大赦下有戊午又有辛酉误也今从宋书】　壬寅魏太子始总百揆命侍中中书监穆夀司徒崔浩侍中张黎古弼辅太子决庶政上书者皆称臣仪与表同古弼为人忠慎质直尝以上谷苑囿太广乞减大半以赐贫民入见魏主欲奏其事【据北史古弼传时上谷人上书言苑囿过度人无田业宜减大半以赐贫者盖上谷距代都甚逺魏未尝置苑囿于其地而道武帝起鹿苑于南台隂北距长城东苞白登属之西山广轮数十里天兴六年幸南平城规度灅南夏屋山背黄堆以建新邑至天赐三年遂筑灅南宫阙引沟穿池广苑囿所谓太广者此也不在上谷当以北史为正见贤遍翻】帝方与给事中刘树围碁志不在弼弼侍坐良久不获陈闻【坐徂卧翻】忽起捽树头【捽昨没翻】掣下牀搏其耳殴其背【掣尺列翻殴乌口翻】曰朝廷不治实尔之罪【治直之翻】帝失容舍碁曰不听奏事朕之过也树何罪置之弼具以状闻帝皆可其奏弼曰为人臣无礼至此其罪大矣出诣公车免冠徒跣请罪帝召入谓曰吾闻筑社之役蹇蹷而筑之【蜀注曰跛蹇而颠蹷也】端冕而事之神降之福然则卿有何罪其冠履就职茍可以利社稷便百姓者竭力为之勿顾虑也太子课民稼穑使无牛者借人牛以耕种而为之芸田以偿之【为于伪翻】凡耕种二十二亩而芸七亩大略以是为率使民各标姓名于田首以知其勤惰禁饮酒游戏者于是垦田大増　戊申魏主诏王公以下至庶人有私养沙门巫觋于家者【男曰巫女曰觋觋刑狄翻】皆遣诣官曹过二月十五日不出沙门巫觋死主人门诛【门诛者阖门尽诛之】庚戌又诏王公卿大夫之子皆诣太学其百工商贾之子当各习父兄之业【贾音古】毋得私立学校【校戸敎翻】违者师死主人门诛　二月辛未魏中山王辰内都坐大官薛辨【魏置中都大官外都大官都坐大官皆掌折狱谓之三都坐徂卧翻】尚书奚眷等八将【将即亮翻下同】坐击柔然后期斩于都南初魏尚书令刘絜久典机要【宋髙祖永初末魏明元帝寝疾魏主监国刘絜与古弼等选侍东宫对综机要至是二十余年矣】恃宠自专魏主心恶之【恶乌路翻】及将袭柔然絜谏曰蠕蠕迁徙无常前者出师劳而无功【絜之言盖指太延四年魏主伐柔然至白阜时也蠕人兖翻】不如广农积谷以待其来崔浩固劝魏主行魏主从之絜耻其言不用欲败魏师【败补迈翻】魏主与诸将期防鹿浑谷絜矫诏易其期帝至鹿浑谷欲击柔然絜諌止之使待诸将帝留鹿浑谷六日诸将不至柔然遂逺遁追之不及军还经漠中粮尽士卒多死絜隂使人惊魏军劝帝委军轻还帝不从絜以军出无功请治崔浩之罪【治直之翻下同】帝曰诸将失期遇贼不击浩何罪也浩以絜矫诏事白帝帝至五原收絜囚之帝之北行也絜私谓所亲曰若车驾不返吾当立乐平王絜闻尚书右丞张嵩家有图防问曰刘氏应王继国家后吾有姓名否嵩曰有姓无名帝闻之命有司穷治索嵩家得防书【索山客翻】事连南康公狄邻絜嵩邻皆夷三族死者百余人絜在势要好作威福【好呼到翻】诸将破敌所得财物皆与絜分之既死籍其家财巨万帝毎言之则切齿癸酉乐平戾王丕以忧卒初魏主筑白台髙二百余尺【魏主嗣泰常二年秋七月乙酉起白台于平城南髙二十丈】丕梦登其上四顾不见人命术士董道秀筮之道秀曰大吉丕黙有喜色及丕卒道秀亦坐弃市髙允闲之曰夫筮者皆当依附爻象劝以忠孝【汉严君平卜筮于成都市人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势道之以善髙允之言祖君平之术也】王之问道秀也道秀宜曰穷髙为亢易曰亢龙有悔又曰髙而无民【易干上九及文言之辞亢苦浪翻】皆不祥也王不可以不戒如此则王安于上身全于下矣道秀反之宜其死也　庚辰魏主幸庐【自南北国分治人主所至例不书幸此必误也】　己丑江夏王义恭进位太尉领司徒【夏戸雅翻】　庚寅以侍中领右卫将军沈演之为中领军左卫将军范晔为太子詹事　辛卯立皇子宏为建平王　三月甲辰魏主还宫　癸丑魏主遣司空长孙道生镇统万【长知两翻】　夏四月乙亥魏侍中太宰阳平王杜超为帐下所杀　六月魏北部民杀立义将军衡阳公莫孤帅五千余落北走遣兵追击之至漠南杀其渠帅余徙冀相定三州为营戸【杜佑曰魏道武天兴中诏采漏戸令输纶绵自后诸逃戸占为防茧罗縠者甚众于是杂营戸率徧于天下不守宰赋役不同景穆皇帝一切罢之以属郡县孤帅读曰率渠帅所翻相息亮翻】　吐谷浑王慕利延兄子纬世与魏使者谋降魏【纬世即阿柴之长子纬代也北史避唐太宗讳改世为代使疏吏翻降戸江翻】慕利延杀之是月纬世弟叱力延等八人奔魏魏以叱力延为归义王　沮渠无讳卒【沮子余翻】弟安周代立　魏入中国以来虽颇用古礼祀天地宗庙百神而犹循其旧俗所祀胡神甚众崔浩请存合于祀典者五十七所其余复重及小神悉罢之【量直龙翻】魏主从之　秋七月癸卯魏东雍州刺史沮渠秉谋反伏诛【隋志绛郡后魏置东雍州后周改曰绛州雍于用翻】　八月乙丑魏主畋于河西尚书令古弼留守【守手又翻】诏以肥马给猎骑弼悉以弱者给之帝大怒曰笔头奴敢裁量朕【骑竒寄翻量音良】朕还台先斩此奴弼头鋭故帝常以笔目之弼官属惶怖恐并坐诛【怖普布翻】弼曰吾为人臣不使人主盘于游畋【盘乐也】其罪小不备不虞乏军国之用其罪大今蠕蠕方彊南寇未灭吾以肥马供军弱马供猎为国逺虑【为于伪翻】虽死何伤且吾自为之非诸君之忧也帝闻之叹曰有臣如此国之寳也赐衣一袭【衣一称为一袭犹今言一副衣服也】马二匹鹿十头他日魏主复畋于山北【山北平城北山之北复扶又翻】获麋鹿数千头诏尚书发车五百乗以运之【观下载弼表盖民车也秉绳证翻】诏使已去魏主谓左右曰笔公必不与我汝辈不如以马运之遂还行百余里得弼表曰今秋谷悬黄麻菽布野猪鹿窃食鸟鴈侵费风所耗朝夕三倍【言夕之所收较于朝之所收得失三倍收获不可以不速载麋鹿犹可缓】乞赐矜缓使得收载帝曰果如吾言笔公可谓社稷之臣矣魏主使贠外散骑常侍髙济来聘【散悉亶翻骑竒寄翻】　戊辰
