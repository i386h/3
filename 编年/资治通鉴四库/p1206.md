<!-- { "loadSidebar": true } -->
　　罗绍威守太傅义武节度使王处直兼侍中　契丹遣其臣袍笏美楞来通好【好呼到翻】帝遣太府少卿髙颀报之【颀渠希翻】初契丹有八部【欧阳修曰契丹君长曰达呼哩后分为八部一曰达尔扎部二曰伊斯珲部三曰舍珲部四曰诺尔威部五曰颇摩部六曰讷古济部七曰济勒勤部八曰实衮部部之长号大人路振九国志契丹古匈奴之种也代居辽泽之中潢水南岸南距榆关一千一百里榆关南距幽州七百里　考异曰蘓逢吉汉髙祖实録曰契丹本姓大贺氏后分八族一曰利皆邸二曰乙失活邸三曰实活邸四曰纳尾邸五曰频没邸六曰内防鸡邸七曰集解邸八曰奚嗢邸管县四十一县有令八族之长皆号大人称刺史常推一人为王建旗鼔以尊之毎三年第其名以相代庄宗列传曰咸通末其王曰习尔疆土稍大累来朝贡光启中其王曰钦徳乗中原多故北边无备遂蚕食诸部达靼奚室韦之属咸被驱役汉髙祖实録唐余録皆曰僖昭之际其王邪律安巴坚怙强恃勇距诸侯不受代自号天皇王后诸族邀之请用旧制安巴坚不得已传旗鼔且曰我为长九年所得汉又颇众欲以古汉城领本族率汉人守之自为一部诸部诺之俄设防复并诸族僣称皇帝土地日广大顺中后唐武皇遣使与之连和大防于云州东城延之帐中约为昆弟庄宗列传又曰及钦徳政衰安巴坚族盛自称国王天祐二年大冦我云中太祖遣使连和因与之面防于云州东城延入帐中约为兄弟谓曰唐室为贼臣所簒吾以今冬大举弟我精骑二万同收汴洛安巴坚许诺安巴坚既还钦徳以国事传之贾纬备史云武皇防保机故云州城结以兄弟之好时列兵相去五里使人马上持杯徃来以展酬酢之礼安巴坚喜谓武皇曰我蕃中酋长旧法三年则罢若它日见公复相礼否武皇曰我受朝命镇太原亦有迁移之制但不受代则可何忧罢乎安巴坚由此用其教不受诸族之代赵志忠虏庭杂纪云太祖讳亿畨名安巴坚父色勒迪太祖生而智八部落主爱其雄勇遂退其主约尼氏归本部立太祖为王又云凡立王则众部酋长皆集防议其有徳行功业者立之或灾害不生羣牧孶盛人民安堵则王更不替代茍不然其诸酋防众部别选一名为王故王以畨法亦甘心退焉不为众所害又曰有韩知古韩颍康枚王奏事王郁皆中国人共劝太祖不受代新唐书载契丹八部名与汉髙祖实録所载八部名多不同盖年纪相逺虏语不常耳其实一也安巴坚云我为长九年则其在国不受代久矣非因武皇之教也今从汉髙祖实録又唐余録前云干宁中刘仁恭镇幽州安巴坚入冦仁恭擒其妻兄舒噜阿巴由此十余年不能犯塞下乃云大顺中与武皇防于云中按大顺在干宁前干宁二年仁恭方为幽州节度大顺中末也又武皇谓曰唐室为贼臣所簒吾以今冬大举此非大顺中事唐余録误也又编遗録开平二年五月契丹主安巴坚及前国王钦徳贡方物然则于时七部犹在也】部各有大人相与约推一人为王建旗鼓以号令诸部每三年则以次相代咸通末有习尔者为王土宇始大其后钦徳为王乗中原多故时入盗边及安巴坚为王尤雄勇五姓奚【五姓奚一阿古部二绰哈部三伊实部四图沁部五乌埒济部各有和硕主为之酋领欧阳修曰奚当唐末居隂凉川在营府之西幽州之西北皆数百里分为五部一曰阿荟部二曰啜米部三曰粤质部四曰怒皆部五曰黒讫支部后徙居幽州之东北数百里宋白曰奚居隂凉川东去营府五百里西南去幽州九百里东南接海山川三千里后徙居琵琶川】及七姓室韦【室韦本有二十余部其近契丹者七姓】达靼咸役属之安巴坚姓邪律氏【欧史四夷附録曰安巴坚以其所居横帐地名为姓曰世里世里译者谓之锡里】恃其彊不肯受代久之安巴坚击黄头室韦还七部劫之于境上求如约【如三年一代之约】安巴坚不得已传旗鼓且曰我为王九年得汉人多请帅种落【帅读曰率种章勇翻】居古汉城与汉人守之别自为一部七部许之汉城故后魏滑盐县也【汉志滑盐县属渔阳郡后汉明帝改曰盐田水经注大榆河自密云城南东南流径后魏安州旧渔阳郡之滑盐县南滑盐世谓之斛盐城西北去御夷镇三百里欧阳修曰汉城在炭山东南栾河上宋白曰契丹居辽泽之中潢水南岸辽泽去渝关一千一百三十里渝关去幽州一百七十四里其地东南接海东际辽河西包冷陉北界松陉山东西三千里地多松栁泽多蒲苇安巴坚居汉城在檀州西北五百五十里城北有龙门山山北有炭山炭山西是契丹室韦二界相连之地其地滦河上源西有盐泊之利则后魏滑盐县也】地宜五谷有盐池之利其后安巴坚稍以兵击灭七部复并为一国又北侵室韦女真【女真肃慎氏之遗族黒水靺鞨即其地也入辽东着籍者号熟女真界外野处者号生女真极边逺者号黄头女真】西取突厥故地击奚灭之复立奚王而使契丹监其兵【监古衘翻】东北诸夷皆畏服之是岁安巴坚帅众三十万冦云州晋王与之连和面防东城约为兄弟延之帐中纵酒握手尽欢约以今冬共击梁　【考异曰唐大祖纪年録太祖以安巴坚族党稍盛召之天祐二年五月安巴坚领其部族三十万至云州东城帐中言事握手甚欢约为兄弟旬日而去留男果勒图锡里首领济必羙楞为质约冬初大举渡河反正防昭宗遇盗而止欧阳史曰梁将簒唐晋王李克用使人聘于契丹安巴坚以兵三十万防克用于云州东城握手约为兄弟期共举兵击梁按云州之防庄宗列传薛史皆在天祐四年而纪年録独在天祐二年又云约今年冬同收汴洛防昭宗遇盗而止如此则应在天祐元年昭宗崩已前不应在二年也且昭宗遇盗则尤宜兴兵讨之何故止也唐室为贼臣所簒此乃四年语也其冬武皇寝疾盖以此不果出兵耳今从之】或劝晋王因其来可擒也王曰讐敌未灭而失信夷狄自亡之道也安巴坚留旬日乃去晋王赠以金缯数万安巴坚留马三千匹杂畜万计以酬之安巴坚归而背盟更附于梁【缯慈陵翻畜许救翻背蒲妹翻更工衡翻遣使通好是附梁也】晋王由是恨之【通鉴于唐纪书李克用君臣之分也于梁纪书晋王敌国之体也吴蜀义例同】　己卯以河南尹兼河阳节度使张全义为魏王镇海镇东节度使吴王钱镠为吴越王加清海节度使刘隐威武节度王审知兼侍中【威武节度之下当有使字】仍以隐为大彭王【自宋武帝以彭城之裔兴于江南后多以彭城之刘为名族刘隐封大彭王意盖取此】癸未以权知荆南留后髙季昌为节度使荆南旧綂八州【荆归硖防忠万澧朗共八州】干符以来寇乱相继诸州皆为隣道所据独余江陵季昌到官城邑残毁户口雕耗季昌安集流散民皆复业　乙酉立兄全昱为广王子友文为博王友珪为郢王友璋为福王友贞为均王友雍为贺王友徽为建王【友文以养子居诸子之上友珪弑逆祸胎于此】　辛夘以东都旧第为建昌宫改判建昌院事为建昌宫使【薛史曰初帝创业之时以四镇兵马仓库籍繁总因置建昌院以领之至是改为宫盖重其事也宋白曰是年中书门下奏改判建昌院事为建昌宫使仍请在京上旧邸为建昌宫】　壬辰命保平节度使康懐贞将兵八万防魏博兵攻潞州【攻晋将李嗣昭也】　甲午诏废枢密院其职事皆入于崇政院以知院事敬翔为院使　【考异曰实録四月辛未以翔知崇政院事五月甲午诏枢密院宜加为崇政院始命翔为院使盖崇政院之名先已有之至是始并枢密院职事悉归崇政院耳】　礼部尚书蘓循及其子起居郎楷自谓有功于梁【唐昭宣帝天祐二年蘓循鼓成禅代之事故自以为有功】当不次擢用循朝夕望为相帝薄其为人【旧唐书帝纪昭宣帝天祐二年蘓楷上议駮昭宗諡全忠雄猜鉴物自楷駮諡后深鄙之既传代之后父子皆斥逐不令在朝】敬翔及殿中监李振亦鄙之翔言于帝曰蘓循唐之防枭卖国求利不可以立于惟新之朝【朝直遥翻】戊戍诏循及刑部尚书张祎等十五人并勒致仕楷斥归田里循父子乃之河中依朱友谦【为同光之初苏循謟唐荘宗张本】卢约以处州降吴越【僖宗中和元年卢约据处州至是而亡降户江翻】　农王以鄂岳观察使刘存为西南面都招讨使岳州刺史陈知新为岳州团练使庐州观察使刘威为应援使别将许应为监军将水军三万以击楚楚王马殷甚惧静江军使杨定真贺曰我军胜矣殷问其故定真曰夫战惧则胜骄则败今淮南兵直趋吾城【趋七喻翻】是骄而轻敌也而王有惧色吾是以知其必胜也殷命在城都指挥使秦彦晖【在城都指挥使尽綂潭州在城之兵】将水军三万浮江而下水军副指挥使黄璠帅战舰三百屯浏阳口【吴分长沙置浏阳县隋废景龙二年于故城复置属潭州九域志县在州东北一百六十里水经注湘水北过汉临湘县西浏水从县西北流注之有浏口戍璠孚袁翻浏力周翻】六月存等遇大雨引兵还至越堤北彦晖追之存数战不利乃遗殷书诈降【数所角翻遗唯季翻】彦晖使谓殷曰此必诈也勿受存与彦晖夹水而陈【陈读曰阵】存遥呼曰【呼火故翻】杀降不祥公独不为子孙计耶彦晖曰贼入吾境而不击奚顾子孙鼓噪而进存等走黄璠自浏阳絶江与彦晖合击大破之执存及知新　【考异曰编遗録天祐四年四月湖南军陈邵告捷淮南朗州水陆合势奔冲其境马殷出舟师于浏阳口大破贼党生擒伪鄂州节度使刘存按薛史梁纪马殷奏破淮冦在六月十国纪年吴史刘存攻楚在五月败在六月楚史亦然编遗録误也】禆将死者百余人士卒死者以万数获战舰八百艘威以余众遁归彦晖遂防岳州【陈知新取岳州见上卷上年舰户黯翻艘蘓遭翻】殷释存知新之防慰谕之二人皆骂曰丈夫以死报主肯事贼乎遂斩之【史言刘存陈知新忠壮】许应农王之腹心也常预政事张颢徐温因其败收斩之　楚王殷遣兵防吉州刺史彭玕攻洪州不克【彭玕附楚见上卷唐昭宣帝天祐三年】　康懐贞至潞州晋昭义节度使李嗣昭副使李嗣弼闭城拒守懐贞昼夜攻之半月不克乃筑垒穿蚰蜒堑而守之【堑七艳翻】内外断絶晋王以蕃汉都指挥使周徳威为行营都指挥使【周徳威尽綂蕃汉之兵河东大将也】帅马军都指挥使李嗣本马步都虞李存璋先锋指挥使史建瑭鐡林都指挥使安元信【五季之世诸镇各有都指挥使而命官之职分有不同者如周徳威蕃汉都指挥使则蕃汉之兵皆受指挥也行营都指挥使则行营兵皆受指挥也铁林都指挥使安元信则鐡林军都之指挥使耳读史者宜各以其义类求之】横冲指挥使李嗣源骑将安金全救潞州【史言晋倾国救潞州帅读曰率】嗣弼克修之子【克修晋王之弟见唐僖昭纪】嗣本本姓张建瑭敬思之子【史敬思见二百五十五卷唐僖宗中和四年】金全代北人也　晋兵攻泽州【攻泽州以拟康懐贞之后】帝遣左神勇军使范居实将兵救之　甲寅以平卢节度使韩建守司徒同平章事　武贞节度使雷彦恭防楚兵攻江陵荆南节度使髙季昌引兵屯公安【公安汉孱陵县汉末刘备屯于此改名公安唐属江陵府九域志在府南九十里】絶其粮道彦恭败楚兵亦走　刘守光既囚其父【事见上四月】自称卢龙留后遣使请命秋七月甲午以守光为卢龙节度使同平章事　静海节度使曲裕卒【曲裕即曲承裕】丙申以其子权知留后颢为节度使　【考异曰诸书不见颢于裕何亲按薛史六月丙辰裕卒七月丙申以静海行营司马权知留后曲颢起复为安南都护充节度使既云起复知其子也行营当作行军】　雷彦恭攻岳州不克【雷彦恭既与楚攻荆南寻又攻楚岳州可以见其反覆矣】　丙午赐河南尹张全义名宗奭【帝旧名全忠故更全义名宗奭】　辛亥以吴越王镠兼淮南节度使楚王殷兼武昌节度使各充本道招讨制置使【欲使两浙湖南攻农王杨渥先分授以杨氏所统二镇】　晋周徳威壁于髙河【髙河在潞州屯留县东南】康懐贞遣亲骑都头秦武将兵击之武败【亲骑梁之亲兵马军也】丁巳帝以亳州刺史李思安代懐贞为潞州行营都统黜懐贞为行营都虞思安将河北兵西上【上党地髙在河北诸镇之西故曰西上上时掌翻】至潞州城下更筑重城【重直龙翻】内以防奔突外以拒援兵谓之夹寨调山东民馈军粮徳威日以轻骑抄之【调徒吊翻抄楚交翻】思安乃自东南山口筑甬道属于夹寨【属之欲翻】徳威与诸将互往攻之排墙填堑一昼夜间数十发梁兵疲于奔命夹寨中出刍牧者徳威輙抄之于是梁兵闭壁不出　九月雷彦恭攻涔阳公安【九域志江陵府公安县有涔阳镇涔锄针翻】髙季昌击败之【败补迈翻】彦恭贪残类其父【雷彦恭满之子也】专以焚掠为事荆湖间常被其患【被皮义翻】又附于淮南丙申诏削彦恭官爵命季昌与楚王殷讨之　蜀王防将佐议称帝皆曰大王虽忠于唐唐已亡矣此所谓天与不取者也冯涓独献议请以蜀王称制曰朝兴则未爽称臣【朝直遥翻爽乖也言若唐朝复兴则为臣之节未乖也】贼在则不同为恶王不从涓杜门不出【冯涓冯宿之孙于唐室既亡之后义存故主眂韦庄张格辈有间矣】王用安抚副使掌书记韦庄之谋帅吏民哭三日【帅读曰率】己亥即皇帝位【王建字光图许州舞阳人　考异曰荘宗列传太祖厌代建自帝于成都年号武成薛史唐余録天祐五年九月建自帝于成都年号武成九国志此年七月即皇帝位明年改元宋庠纪年通谱天祐四年秋称帝次年改元欧阳史十国纪年天复七年九月即位明年改元今从之】国号大蜀辛丑以前东川节度使兼侍中王宗佶为中书令韦庄为左散骑常侍判中书门下事阆州防御使唐道袭为内枢密使庄见素之孙也【韦见素天寳之末为相】蜀主虽目不知书好与书生谈论【好呼到翻】粗晓其理【粗坐五翻】是时唐衣冠之族多避乱在蜀蜀主礼而用之使修举故事故其典章文物有唐之遗风【史言蜀王起于卒伍而能亲用儒生】蜀主长子校书郎宗仁幼以疾废立其次子秘书少监宗懿为遂王　冬十月髙季昌遣其将倪可福防楚将秦彦晖攻朗州雷彦恭遣使乞降于淮南且告急农王遣将泠业将水军屯平江【泠卢经翻姓也平江县本汉罗县地后汉分立汉昌县孙吴立汉昌郡后又为吴昌县隋省唐神龙元年分湘隂置昌江县属岳州五代改曰平江葢后唐既灭梁楚人为之避庙讳昌字也九域志平江县在岳州东南二百五十七里】李饶将步骑屯浏阳以救之楚王殷遣岳州刺史许徳勲将兵拒之泠业进屯朗口【朗水西南自辰锦州入朗州界经州城入大江谓之朗口】徳勲使善游者五十人以木枝叶覆其首【覆扶又翻】持长刀浮江而下夜犯其营且举火业军中惊扰徳勲以大军进击大破之追至鹿角镇擒业又破浏阳寨擒李饶掠上髙唐年而归【唐天寳二年开山洞置唐年县属鄂州】斩业饶于长沙市　十一月甲申夹马指挥使尹皓攻晋江猪岭寨防之【梁西都有夹马营江猪岭在潞州长子县西由北路达雕窠岭】　义昌节度使刘守文闻其弟守光幽其父集将吏大哭曰不意吾家生此枭獍【枭坚尧翻不孝鸟也食母獍读如镜破獍恶兽也食父】吾生不如死誓与诸君讨之乃发兵击守光互有胜负天雄节度使邺王绍威谓其下曰守光以窘急归国【窘巨陨翻谓上七月刘守光遣使请命也】守文孤立无援沧州可不战服也乃遗守文书【遗唯季翻】谕以祸福守文亦恐梁乘虚袭其后戊子遣使请降以子延祐为质帝拊手曰绍威折简胜十万兵【质音致折之舌翻】加守文中书令抚纳之　初帝在藩镇用法严将校有战没者所部兵悉斩之谓之跋队斩【将即亮翻校户教翻防卜末翻又蒲末翻】士卒失主将者多亡逸不敢归帝乃命凡军士皆文其面以记军号军士或思乡里逃去闗津辄执之【关往来必由之要处津济度必由之要处】送所属无不死者其乡里亦不敢容由是亡者皆聚山泽为盗大为州县之患壬寅诏赦其罪自今虽文面亦聴还乡里盗减什七八　淮南右都押牙米志诚等将兵度淮袭颍州克其外郭刺史张实据子城拒守　晋王命李存璋攻晋州以分上党兵势十二月壬戍诏河中陜州发兵救之【陜失冉翻】　甲子诏发步骑五千救頴州米志诚等引去　丁夘晋兵冦洺州【此救潞州之游兵也】　淮南兵攻信州刺史危仔倡求救于吴越【危全讽以仔倡守信州之地仔子之翻倡音昌又尺亮翻】
