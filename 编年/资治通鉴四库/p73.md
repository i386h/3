<!-- { "loadSidebar": true } -->
　　十四年冬匈奴老上单于十四万骑入朝那萧闗【班志朝那县属安定郡应劭曰史记故戎郡邑也萧闗在朝那界唐属原州之境后置萧闗县为武州治所史记正义曰萧闗今古陇山闗在原州平凉县界】杀北地都尉卬【徐广曰卬姓段师古曰非也姓孙卬五郎翻】虏人民畜产甚多遂至彭阳使竒兵入烧囘中宫骑至雍甘泉【班志彭阳县属安定郡师古曰即今彭原县括地志彭阳县故城在今泾州临泾县东二十里彭原宁州雍县班志属扶风骑奇寄翻下同】帝以中尉周舍郎中令张武为将军发车千乗【乗绳证翻】骑卒十万军长安旁以备胡寇而拜昌侯卢卿为上郡将军侯魏遫为北地将军隆虑侯周灶为陇西将军屯三郡【昌侯卢卿功臣表作旅卿古字借用也姓谱姜姓之后封于卢以国为氏与侯隆虑侯皆髙祖功臣昌侯国属琅邪郡侯国在河内修武县界隆虑侯国亦属河内郡三人分屯三郡故各以郡为将军号遫古速字】上亲劳军勒兵申教令赐吏卒自欲征匈奴羣臣谏不听皇太后固要上乃止【劳力到翻文颖曰要刼也哀痛祝誓之言予谓固要力止也要读曰邀康力笑翻非也】于是以东阳侯张相如为大将军成侯董赤【成侯董赤髙帝功臣董渫之子成侯国属涿郡赤史记正义音赫】内史栾布皆为将军击匈奴单于留塞内月余乃去汉逐出塞即还不能有所杀上辇过郎署问郎署长冯唐曰【署郎舍也长知两翻】父家何在对曰臣大父赵人父徙代上曰吾居代时吾尚食监髙袪【尚食监主膳食之官袪音区】数为我言赵将李齐之贤战于钜鹿下【当是秦将王离围钜鹿时数所角翻为于伪翻】今吾每饭意未尝不在钜鹿也【每食时念髙袪所言其心未尝不在钜鹿】父知之乎唐对曰尚不如防颇李牧之为将也上抟髀曰【搏拊也左传曰抟膺而踊髀音陛】嗟乎吾独不得防颇李牧为将吾岂忧匈奴哉唐曰陛下虽得防颇李牧弗能用也上怒起入禁中良久召唐让曰公奈何众辱我独无间处乎【师古曰何不于隙间之处而言】唐谢曰鄙人不知忌讳上方以胡寇为意乃卒复问唐曰【卒子恤翻】公何以知吾不能用防颇李牧也唐对曰臣闻上古王者之遣将也跪而推毂曰阃以内者寡人制之阃以外者将军制之【推吐雷翻阃苦本翻门橛也】军功爵赏皆决于外归而奏之此非虚言也臣大父言李牧为赵将居边军市之租【素隐曰军中立市市有税税即租也】皆自用飨士赏赐决于外不从中覆也【师古曰覆谓覆白之也一説不从中覆校其所用之数亦通】委任而责成功故李牧乃得尽其智能选车千三百乗【乗绳证翻】彀骑万三千百金之士十万【弓弩引满为彀谓骑兵能射者服防曰良士直百金晋灼曰百金喻贵重也彀古翻骑寄竒翻】是以北逐单于破东胡灭澹林【澹林即襜褴澹丁甘翻】西抑彊秦南支韩魏当是之时赵几霸【几居依翻】其后防赵王迁立用郭开谗卒诛李牧【事见六卷始皇八年卒子恤翻】　令顔聚代之是以兵破士北为秦所禽灭今臣窃闻魏尚为云中守【守式又翻】其军市租尽以飨士卒私养钱【服防曰私廪假钱索隐曰按汉市肆租税之入为私奉养服防曰私廪假钱是也或云官所别给也予谓当从汉书以私养钱属下句】五日一椎牛自飨宾客军吏舍人是以匈奴逺避不近云中之塞【近其靳翻】虏曽一入尚率车骑击之所杀甚众夫士卒尽家人子【师古曰家人子谓庶人家之子也】起田中从军安知尺籍伍符【李竒曰尺籍所以书军令伍符军士伍伍相保之符信也如淳曰汉军法曰吏卒斩首以尺籍书下县移郡令人故行不行夺劳二嵗伍符亦什五之符要节度也或曰以尺简书故曰尺籍也索隐曰按尺籍者谓书其斩首之功于一尺之板伍符者今军人伍伍相保不容奸诈也】终日力战斩首捕虏上功幕府【上时掌翻】一言不相应【索隐曰应一陵翻谓数不同也予谓相应之应当从去声】文吏以法绳之其赏不行而吏奉法必用臣愚以为陛下赏太轻罸太重且云中守魏尚坐上功首虏差六级陛下下之吏削其爵罚作之【苏林曰一嵗刑为罚作下之遐嫁翻】由此言之陛下虽得防颇李牧弗能用也上説【説读曰悦】是日令唐持节赦魏尚复以为云中守而拜唐为车骑都尉【详考班表汉无车骑都尉官时使唐主中尉及郡国车士】　春诏广増诸祀坛塲珪币【师古曰筑土为坛除土为塲珪币所以荐神】且曰吾闻祠官祝厘【如淳曰厘福也师古曰厘本作禧假借用耳音禧祝职救翻】皆归福于朕躬不为百姓【为于伪翻】朕甚愧之夫以朕之不徳而専飨独美其福百姓不与焉是重吾不徳也【与读曰预师古曰重直用翻】其令祠官致敬无有所祈　是嵗河间文王辟彊薨　初丞相张苍以为汉得水徳鲁人公孙臣以为汉当土徳其应黄龙见苍以为非罢之【公孙臣上书曰始秦得水徳推终始传汉当土徳土徳之应黄龙见宜改正朔服色尚黄张苍以为汉乃水徳河决金隄其符也公孙臣言非是罢之见贤遍翻】
　　十五年春黄龙见成纪【班志成纪县属天水郡庖牺所生处见贤遍翻】帝召公孙臣拜为博士与诸生申明土徳草改厯服色事【师古曰草谓创造之】张苍由此自绌　夏四月上始幸雍郊见五帝【秦立白帝赤帝黄帝青帝畤于雍汉髙帝又立黒帝畤故雍有五帝畤雍于用翻见贤遍翻】赦天下九月诏诸侯王公卿郡守举贤良能直言极谏者【守式又翻】上亲防之太子家令鼂错对防髙第擢为中大夫错又上言宜削诸侯及法令可更定者【更工衡翻】书凡三十篇上虽不尽听然竒其材　是嵗齐文王则河间哀王福皆薨无子国除【齐王则哀王襄之子悼恵王肥之孙河间王福辟彊之子赵幽王子遂之孙】　赵人新垣平以望气见上言长安东北有神气成五采于是作渭阳五帝庙【韦昭曰在渭城师古曰郊祀志云在长安东北非渭城也韦説谬矣予据水北为阳长安在渭南渭城在渭北五帝庙或在渭城界韦説未可非也括地志渭阳五帝庙在雍州咸阳县东三十里】
　　十六年夏四月上郊祀五帝于渭阳五帝庙于是贵新垣平至上大夫【周官有上大夫汉官有太中大夫中大夫谏大夫爵十九级有大夫五大夫而上大夫不见于表】赐累千金而使博士诸生刺六经中作王制【师古曰刺采取也七赐翻即今礼记王制篇是也】谋议巡狩封禅事又于长门道北立五帝坛【如淳曰长门亭名在长安城东南括地志长门故亭在雍州万年县东北苑中】徙淮南王喜复为城阳王又分齐为六国丙寅立齐悼惠王子在者六人杨虚侯将闾为齐王安都侯志为济北王武城侯贤为菑川王白石侯雄渠为胶东王平昌侯卬为胶西王扐侯辟光为济南王淮南厉王子在者三人阜陵侯安为淮南王安阳侯勃为衡山王阳周侯赐为庐江王【十一年徙城阳王喜王淮南今复其旧将复以淮南地分王厉王三子安勃赐也杨虚据水经河水过杨虚县注引地理志曰杨虚平原之县也城在髙唐之西南而班志无此县不知郦道元所谓志者何志也史记正义曰安都故城在瀛州髙阳县西南三十九里济北王都卢武成史记作武城索隐曰武城县属平原正义曰具州县菑川王都剧班志金城郡有白石县正义曰白石故城在徳州安徳县北二十里胶东王都即墨班志平昌侯国属平原郡胶西王都髙苑扐侯国属平原郡济南王都东平陵阜陵县属九江郡淮南王都夀春安阳属汝南郡衡山王都六阳周县属上郡庐江王都江南济子礼翻扐音力】秋九月新垣平使人持玉杯上书阙下献之平言上曰阙下有寳玉气来者已视之果有献玊杯者刻曰人主延夀平又言臣日再中居顷之日却复中于是始更以十七年为元年【复扶又翻】令天下大酺【汉律三人无故羣饮罸金四两今诏横赐得防聚饮食师古曰酺布也言王徳布于天下而合聚饮食为酺周礼族师春秋祭酺注酺者为人烖害之神也有马酺有蝝螟之酺与人思之酺亦为坛位如雩禜族长无饮酒之礼因祭酺而与其民以长幼相献酬焉正义曰古者祭酺聚钱饮酒故后世听民聚饮皆谓之酺汉书每有嘉庆令民大酺是其事也彼注云因祭酺而与其民长幼相酬郑注所谓祭酺合醵也酺音蒲】平言曰周鼎亡在泗水中今河决通于泗臣望东北汾隂直有金寳气【班志汾隂县属河东郡师古曰直谓正当汾隂也宋白曰蒲州寳鼎县古纶氏地夏少康所邑也汾水南流过县汉置汾隂县今县北九十里汾隂故城是也】意周鼎其出乎兆见不迎则不至于是上使使治庙汾隂南临河欲祠出周鼎【见贤遍翻】
　　后元年冬十月人有上书吿新垣平所言皆诈也下吏治诛夷平【师古曰夷者平也谓尽平除其家室宗族下遐嫁翻】是后上亦怠于改正服鬼神之事【师古曰正正朔也服服色也正之成翻】而渭阳长门五帝使祠官领以时致礼不往焉　春三月孝恵皇后张氏薨【孝恵皇后张敖之女诸吕之诛徙居北宫张晏曰后党于吕氏故不曰崩】　诏曰间者数年不登又有水旱疾疫之灾朕甚忧之愚而不明未达其咎意者朕之政有所失而行有过与【与与欤同下同】乃天道有不顺地利或不得人事多失和鬼神废不享与何以致此将百官之奉养或废无用之事或多与何其民食之寡乏也夫度田非益寡【师古曰度谓量计之度徒各翻】而计民未加益以口量地【量音良】其于古犹有余而食之甚不足者其咎安在无乃百姓之从事于末以害农者蕃【师古曰蕃多也扶元翻】为酒醪以靡谷者多【师古曰醪汁滓酒也靡散也醪来髙翻靡音糜】六畜之食焉者众与【六畜马牛羊犬豕鸡畜许救翻】细大之义吾未得其中【师古曰中竹仲翻】其与丞相列侯吏二千石博士议之有可以佐百姓者率意逺思无有所隐
　　二年夏上行幸雍棫阳宫【黄图曰棫阳宫秦昭王所起括地志在岐州扶风县东北棫音域】　六月代孝王参薨【参前二年封于太原三年徙代】　匈奴连嵗入边杀畧人民畜产甚多云中辽东最甚【辽东战国时燕之东北境秦置郡】郡万余人上患之乃使使遗匈奴书【遗于季翻】单于亦使当户报谢【匈奴官自左右贤王至左右大当户凡二十四长】复与匈奴和亲八月戊戌丞相张苍免帝以皇后弟窦广国贤有行
