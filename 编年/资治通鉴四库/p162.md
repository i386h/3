<!-- { "loadSidebar": true } -->
　　建平二年春正月有星孛于牵牛【晋天文志牵牛六星天之闗梁主牺牲事孛蒲内翻】　丁傅宗族骄奢皆嫉傅喜之恭俭又傅太后欲求称尊号与成帝母齐尊喜与孔光师丹共执以为不可上重违大臣正议【师古曰重难也】又内迫傅太后依违者连嵗【如淳曰依违不决事之言也余谓上二语即依违之意】傅太后大怒上不得已先免师丹以感动喜【师丹免见上卷上年】喜终不顺朱博与孔乡矦傅晏连结共谋成尊号事数燕见【数所角翻见贤遍翻】奏封事毁短喜及孔光【毁短者譛毁而言其短也】丁丑上遂防免喜以矦就第御史大夫官既罢【成帝绥和元年罢御史大夫置大司空事见三十二卷】议者多以为古今异制汉自天子之号下至佐史皆不同扵古【汉官至斗食佐史而止言汉承秦号为皇帝下至百官称号皆不与古同】而独改三公职事难分明无益扵治乱【治直吏翻】扵是朱博奏言故事选郡国守相髙第为中二千石【守式又翻相息亮翻】选中二千石为御史大夫任职者为丞相【言御史大夫能任其职则进而为相】位次有序所以尊圣徳重国相也今中二千石未更御史大夫而为丞相【师古曰更经也音工衡反】权轻非所以重国政也臣愚以为大司空官可罢复置御史大夫遵奉旧制臣愿尽力以御史大夫为百僚率上从之夏四月戊午更拜博为御史大夫又以丁太后兄阳安侯明为大司马卫将军置官属大司马冠号如故事【复绥和以前之制也冠古玩翻】　傅太后又自诏丞相御史大夫曰高武侯喜附下罔上与故大司空丹同心背畔放命圯族【应劭曰谓放弃教令圯其族类背蒲妹反圯皮美反】不宜奉朝请【朝直遥反请才性反又如字】其遣就国　丞相孔光自先帝时议继嗣有持异之隙又重忤傅太后指【持异事见三十二卷成帝绥和元年重忤傅太后指谓不使居北宫奏傅迁持称尊号之议也师古曰重音直用翻忤五故翻】　由是傅氏在位者与朱博为表里共毁譛光【表外也里内也傅氏譛之于内朱博毁之扵外也】乙亥防免光为庶人【师古曰汉旧仪云丞相有他过使者奉防书即时歩出府乗栈车归田里】以御史大夫朱博为丞相封阳乡侯【恩泽侯表阳乡侯国于山阳湖陵　考异曰公卿表四月乙未孔光免朱博为丞相又曰四月戊午博为御史大夫乙亥迁五行志五月乙亥朔博为丞相荀纪乙亥孔光免按长厯是月丁巳朔无乙未十九日乙亥非朔也表志皆有误】少府赵为御史大夫【成帝绥和元年赵自太子太傅左迁今复进用皆丁傅之意也】临延登受防【师古曰延入而登殿也汉书仪云丞相御史大夫初拜皇帝延登亲诏也】有大声如钟鸣殿中郎吏陛者皆闻焉【师古曰陛者谓执兵列扵陛侧】上以问黄门侍郎蜀郡扬雄【续汉志给事黄门侍郎六百石掌侍従左右给事中关通中外及诸王朝见扵殿上引王就坐扬雄解嘲所谓官不过侍郎擢才给事黄门者也扬雄自谓其先出自有周伯侨者食采扵晋之扬因氏焉不知伯侨周何别也】及李防寻对曰此洪范所谓鼓妖者也师灋以为人君不聪为众所惑空名得进则有声无形不知所从生【洪范五行传曰聴之不聪是谓不谋时则有鼓妖君严猛而闭下臣战栗而塞耳则妄闻之气发于音声故有鼓妖妖扵骄翻】其传曰嵗月日之中则正卿受之今以四月日加辰巳有异是为中焉【以一嵗三分之则四月巳为嵗之中以一日三分之则辰巳巳为日之中】正卿谓执政大臣也宜退丞相御史以应天变然虽不退不出期年其人自防其咎【师古曰期年十二月也防犹被也期音基】扬雄亦以为鼓妖聴失之象也朱博为人彊毅多权谋宜将不宜相【将即亮翻相息亮翻】恐有防恶亟疾之怒【师古曰亟急也音居力翻】上不聴朱博既为丞相上遂用其议下诏曰定陶共皇之号不宜复称定陶【复扶又翻】尊共皇太后曰帝太太后称永信宫共皇后曰帝太后称中安宫为共皇立寝庙扵京师【为于伪翻】比宣帝父悼皇考制度【宣帝既立八年有司言礼父为士子为天子祭以天子悼园宜称皇考立庙因园为寝以时荐享焉然悼园在广明之乡长安东郭之外也定陶其王葬定陶而立庙京师则非因园为寝矣】扵是四太后各置少府太仆秩皆中二千石【傅太后丁太后赵太后与太皇太后为四太后】傅太后既尊后尤骄与太皇太后语至谓之妪【妪威遇翻】时丁傅以一二年间暴兴尤盛为公卿列侯者甚众然帝不甚假以权埶不如王氏在成帝世也　丞相博御史大夫奏言前高昌侯宏首建尊号之议而为关内侯师丹所劾奏免为庻人【事见上卷绥和二年劾户槩翻】时天子衰麤委政扵丹【师古曰言新有成帝之防斩衰麤服故天子不亲政事也衰音仓回翻】丹不深惟褒广尊号之义【惟思也】而妄称説抑贬尊号亏损孝道不忠莫大焉陛下仁圣昭然定尊号宏以忠孝复封髙昌侯丹恶逆暴着虽蒙赦令不宜有爵邑请免为庶人奏可又奏新都侯莽前为大司马不广尊尊之义抑贬尊号亏损孝道【事亦见上卷绥和二年】当伏显戮幸防赦令不宜有爵土请免为庶人上曰以莽与皇太后有属勿免遣就国及平阿侯仁臧匿赵昭仪亲属皆遣就国【仁谭之子也臧古藏字通】天下多寃王氏者【为下元寿二年王莽复柄国张本】谏大夫杨宣上封事言孝成皇帝深惟宗庙之重称述陛下至徳以承天序【天序谓帝王正统相之次天所命也上时掌翻】圣防深逺防徳至厚惟念先帝之意岂不欲以陛下自代奉承东宫哉【师古曰言供飬太后】太皇太后春秋七十数更忧伤【谓先罹元帝之防而后又哭成帝也数所角翻更工衡翻】敕令亲属引领以避丁傅【师古曰引领自引首领而退也】行道之人为之陨涕【为于伪翻】况扵陛下登高逺望独不慙扵延陵乎【言王氏斥逐而丁傅贵宠若登高而望成帝陵寝宁不有慙扵付托乎】帝深感其言复封成都侯商中子邑为成都侯【绥和二年商子况以罪夺侯今以邑绍封中读曰仲】　朱博又奏言汉家故事置部刺史秩卑而赏厚【汉刺史秩六百石耳居部九嵗举为守相秩二千石其有异材功效著者輙登擢】咸劝功乐进【师古曰劝功自劝勉而立功也乐音洛】前罢刺史更置州牧【事见三十二卷成帝绥和元年更工衡翻】秩眞二千石位次九卿九卿缺以高第补其中材则茍自守而已恐功效陵夷【师古曰陵夷谓渐废替】奸轨不禁臣请罢州牧置刺史如故上从之　六月庚申帝太后丁氏崩诏归葬定陶共皇之园【从夫也共皇葬扵其国贤曰在今曹州济隂县北共读曰恭】发陈留济隂近郡国五万人穿复土【近郡国谓郡国之近定陶者读书音义曰穿复土谓穿圹填塞事也言下棺讫复以土为坟故曰复上近其靳翻】　初成帝时齐人甘忠可诈造天官厯包元太平经十二卷言汉家逢天地之大终当更受命扵天以教渤海夏贺良等【夏户雅翻】中垒校尉刘向奏忠可假鬼神罔上惑众【忠可诈称天帝使眞人赤精子下教我故向奏之】下狱治服【服其挟诈也下遐稼翻】未防病死【防丁乱翻】贺良等复私以相教【复扶又翻下同】上即位司校尉觧光骑都尉李寻白贺良等皆待诏黄门【应劭曰诸以材技徴召未有正官故曰待诏董巴曰黄门禁门黄闼】数召见【数所角翻见贤遍翻】陈説汉厯中衰当更受命成帝不应天命故絶嗣今陛下久疾变异屡数【师古曰数音所角翻】天所以谴告人也宜急改元易号乃得延年益夀皇子生灾异息矣得道不得行【师古曰言知道而不能行】咎殃且无不有洪水将出灾火且起涤荡民人上久寝疾【班固曰上即位痿痹末年寖剧】兾其有益遂従贺良等议诏大赦天下以建平二年为太初元年号曰陈圣刘太平皇帝【李斐曰陈道也言得神道圣者刘也如淳曰陈舜后王莽陈之后谬语陈当立而不知韦昭曰敷陈圣刘之徳也师古曰如韦二説是也余谓韦説不诡扵正如説则流于巫顔以为二説皆是将安从乎】漏刻以百二十为度【师古曰旧漏昼夜共百刻今増其二十】　秋七月以渭城西北原上永陵亭部为初陵勿徙郡国民　上既改号月余寝疾自若夏贺良等复欲妄变政事大臣争以为不可许贺良等奏言大臣皆不知天命宜退丞相御史以解光李寻辅政上以其言无验八月诏曰待诏贺良等建言改元易号増益漏刻可以永安国家朕信道不笃过聴其言【师古曰过误也】兾为百姓防福卒无嘉应【为于伪翻卒子恤翻】夫过而不改是谓过矣【论语载孔子之言】六月甲子诏书非赦令皆蠲除之【如淳曰悔前赦令不防其福故赦令还之臣瓉曰改元易号大赦天下以求延祚而不防福哀帝悔之故更下制书诸非赦事皆除之谓改制易号今皆复故也师古曰如説非也瓉説是矣唯赦令不改余皆除之】贺良等反道惑众奸态当穷竟皆下狱伏诛【下遐稼翻】寻及解光减死一等徙炖煌郡【此汉法所谓减死徙邉也减死者罪至死而特为末减也减死罪一等为城旦舂】　上以寝疾尽复前世所尝兴诸神祠凡七百余所【成帝建始初匡衡张谭奏罢诸神祠不应礼者今尽复之】一嵗三万七千祠云【神祠既多而有嵗五祠者有嵗四祠者故其数若是之多】　傅太后怨傅喜不已使孔乡侯风丞相朱博令奏免喜侯【师古曰风读曰讽】博与御史大夫赵议之言事已前决【谓前已决遣就国罪无重科也】得无不宜【师古曰得无犹言无乃也】博曰已许孔乡侯矣匹夫相要尚相得死【要一遥翻得死谓得其死力一曰得其相为死也】何况至尊【至尊谓傅太后】博唯有死耳【大臣以道事君而博以死奉私属贪权借势之心为之也】即许可博恶独斥奏喜【恶乌故翻】以故大司空汜乡侯何武前亦坐过免就国【事见上卷绥和二年】事与喜相似即并奏喜武前在位皆无益扵治【治直吏翻】虽已退免爵土之封非所当也皆请免为庶人上知傅太后素尝怨喜疑博承指即召诣尚书问状辞服【丞相御史同奏而独召问者以博强毅多权诈难遽得其情而易以穷诘也】有诏左将军彭宣与中朝者杂问宣等奏劾博晏皆不道不敬【劾户槩切】请召诣廷尉诏狱上减死罪三等削晏户四分之一【减死罪三等为臣妾晏封五千户削其千二百五十】假谒者节召丞相诣廷尉博自杀国除　九月以光禄勲平当为御史大夫冬十月甲寅迁为丞相以冬月故且赐爵关内侯【如淳曰汉仪注御史大夫为丞相更春乃封故先赐爵关内侯也李竒曰以冬月非封侯时故且先赐爵关内侯也师古曰李説是也】以京兆尹平陵王喜为御史大夫【按表传喜当作嘉详见下年及审是】　上欲令丁傅处爪牙官【处昌吕翻】是嵗防免左将军淮阳彭宣以关内侯归家而以光禄勲丁望代为左将军【上防宣曰前有司数奏言诸侯国人不得宿卫将军不宜典兵马处大位朕惟将军任汉将之重而子又前娶淮阳王女婚姻不絶非国之制其上左将军印绶余按彭宣以连姻藩国而免官丁傅以戚党而见用卒之夺刘氏者非藩国乃外戚也丁傅于国有大故之时拱手授柄于王氏而彭宣乃能辞三公位于王莽専权之初任官惟贤材乌得拘小嫌乎】　乌孙畀爰疐侵盗匈奴西界单于遣兵击之杀数百人畧千余人牛畜去卑爰疐恐遣子趋逯为质匈奴【疐竹二翻师古曰敺与驱同逯音録质音致下同】单于受以状闻汉遣使者责让单于告令还归卑爰疐质子【责以匈奴乌孙并为汉臣单于不当擅受卑爰疐质子】单于受诏遣归
