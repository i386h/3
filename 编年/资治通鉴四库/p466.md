<!-- { "loadSidebar": true } -->
　　三年春二月燕主隽立子为济北王【济子礼翻】冲为中山王　燕人杀叚勤勤弟思来奔【叚勤降燕见上卷永和八年】　燕主隽宴羣臣于蒲池【蒲池在邺】语及周太子晋【周灵王之太子曰晋慧而早卒国语谏壅谷洛者即晋也晋既卒弟贵立是为景王景王崩而子朝子丐争立周遂以乱】潜然流涕曰【澘所奸翻】才子难得自景先之亡【燕太子晔字景先】吾髪中白【毛晃曰中直众翻半也】卿等谓景先何如司徒左长史李绩对曰献懐太子之在东宫【晔諡曰献怀】臣为中庶子【晋志曰太子中庶子职如侍中】太子志业敢不知之太子大徳有八至孝一也聪敏二也沈毅三也疾谀喜直四也【沈持林翻喜许记翻】好学五也多艺六也谦恭七也好施八也【好呼到翻施式防翻】隽曰卿誉之虽过【誉音余】然此児在吾死无忧矣景茂何如【燕太子暐字景荗】时太子暐侍侧绩曰皇太子天资岐嶷【嶷鱼力翻毛苌曰岐知意也嶷识也】虽八徳已闻而二阙未补好游畋而乐丝竹【乐五敎翻】此其所以损也隽顾谓暐曰伯阳之言药石之惠也【李绩字伯阳】汝宜诫之暐甚不平【为李绩以忧卒张本】隽梦赵王虎齧其臂【齧鱼结翻】乃发虎墓求尸不获购以百金邺女子李菟知而告之【莬同都翻】得尸于东明观下【水经注洹水东北流迳邺城南又更分为二水北迳东明观下观古玩翻】僵而不腐隽蹋而骂之曰【僵居良翻蹋与踏同】死胡何敢怖生天子数其残暴之罪而鞭之投于漳水尸倚桥柱不流【水经注漳水迳紫陌西赵建武十一年造紫陌浮桥慕容隽投石虎尸处也怖晋布翻数所具翻】及秦灭燕王猛为之诛李莬收而葬之【史终言之为于伪翻】　秦平羌防军髙离据略阳叛永安威公矦讨之未克而卒夏四月骁骑将军邓羌【骁坚尧翻】秦州刺史啖铁讨平之【啖徒覧翻氐姓也】　匈奴刘悉勿祈卒弟卫辰杀其子而代之五月秦王坚如河东六月大赦改元甘露　凉州牧张瓘猜忌苛虐専以爱憎为赏罚中殷郇谏之【郇须伦翻】瓘曰虎生三日自能食肉不须人教也由是人情不附辅国将军宋混性忠鲠瓘惮之欲杀混及弟澄因废凉王靓而代之【靓疾正翻又疾郢翻】徴兵数万集姑臧混知之与澄帅壮士杨和等四十余骑奄入南城【王隐晋书曰凉州城有龙形故曰卧龙城南北七里东西二里本匈奴所筑后张氏世居之又增筑四城箱各千歩并旧城为五又据张骏传骏于姑臧城南筑作五殿四面各依方色四时逓居之则南城张氏所居也帅读曰率骑奇寄翻】宣告诸营曰张瓘谋逆被太后令诛之【被皮义翻】俄而众至二千瓘帅众出战混击破之瓘麾下胪刺混不能穿甲【姓也风俗通古诸矦有都国胪陵如翻刺七亦翻下同】混擒之瓘众悉降【降户江翻】瓘与弟琚皆自杀混夷其宗族靓以混为使持节都督中外诸军事骠骑大将军酒泉郡矦代瓘辅政【骠匹妙翻】混乃请靓去凉王之号【张祚始称凉王见九十九卷永和十年张瓘推靓为凉王见上十一年去羌吕翻】复称凉州牧混谓胪曰卿刺我幸而不伤今我辅政卿其惧乎胪曰胪受瓘恩惟恨刺节下不深耳窃无所惧混义之任为心膂　髙昌不能拒燕秋七月自白马奔荥阳　秦王坚自河东还以骁骑将军邓羌为御史中丞【骁坚尧翻】八月以咸阳内史王猛为侍中中书令领京兆尹特进光禄大夫强徳太后之弟也【强太后秦主健之后也】酗酒豪横【酗吁句翻孔安国曰以酒为凶曰酗贾公彦曰据字酒防为凶是因酒为凶者也横户孟翻】掠人财货子女为百姓患猛下车收徳奏未及报已陈尸于市坚驰使赦之不及与邓羌同志疾紏案无所顾忌数旬之间权豪贵戚杀戮刑免者二十余人朝廷震栗奸猾屏气【屏必郢翻】路不拾遗坚叹曰吾始今知天下之有灋也　防山太守诸葛攸将水陆二万击燕【将即亮翻下同】入自石门屯于河渚燕上庸王评长乐太守傅顔帅歩骑五万与攸战于东阿攸兵大败【乐音洛帅读曰率骑奇寄翻】冬十月诏谢万军下蔡郗昙军髙平以击燕万矜豪傲物但以啸咏自髙未甞抚众兄安深忧之谓万曰汝为元帅【帅所类翻下同】宜数接对诸将以恱其心【数所角翻】岂有傲诞如此而能济事也万乃召集诸将一无所言直以如意指四坐云诸将皆劲卒诸将益恨之【如意铁如意也坐徂卧翻凡奋身行伍者以兵与卒为讳既为将矣而称之为卒所以益恨也】安虑万不免乃自队帅以下无不亲造厚相亲托【造七到翻晋史言安性迟缓而为其弟虑乃周密如此宜其能为晋室内消桓温之变外破苻秦之师也】既而万帅众入涡颍以援洛阳【涡水至山桑入淮颍水至下蔡入淮谢尚之兵自下蔡而入涡颍之间】郗昙以病退屯彭城万以为燕兵大盛故昙退即引兵还众遂惊溃【进师易退师难是以善将者欲退师必广为方畧而后引退不唯防敌人之追截亦虑已众之惊溃也】万狼狈单归军士欲因其败而图之以安故而止既至诏废万为庶人降昙号建武将军于是许昌颍川谯沛诸城相次皆没于燕　秦王坚以王猛为吏部尚书寻迁太子詹事十一月为左仆射余官如故　十二月封武陵王晞子防为梁王【防与璡同音津】　大旱　辛酉燕主隽寝疾谓大司马太原王恪曰吾病必不济今二方未平【二方谓晋秦也】景茂冲防国家多难吾欲效宋宣公以社稷属汝【难乃旦翻宋宣公舍其子与夷而立其弟穆公属之欲翻】何如恪曰太子虽防胜残致治之主也【胜音升治直之翻】臣实何人敢干正统隽怒曰兄弟之间岂虚饰邪恪曰陛下若以臣能荷天下之任者岂不能辅少主乎【荷下可翻少诗照翻】隽喜曰汝能为周公吾复何忧【复扶又翻】李绩清方忠亮汝善遇之【阙】　　　召呉王垂还邺【自辽东召还也】　秦王坚以王猛为辅国将军司校尉居中宿卫仆射詹事侍中中书令领选如故【选湏绢翻】猛上防辞让因荐散骑常侍阳平公融光禄散骑西河任羣【光禄散骑以光禄大夫为散骑常侍也散悉亶翻骑奇寄翻任音壬】处士京兆朱彤自代【处昌吕翻】坚不许而以融为侍中中书监左仆射任羣为光禄大夫领太子家令【晋志曰太子家令主刑狱谷货饮食职比司农少府】朱彤为尚书侍领太子庶子【汉制尚书有侍郎三十六人尚书郎初従三署诣台试守尚书郎中岁满称尚书郎三年称侍郎晋志曰庶子职比散骑常侍中书监令朱彤当作朱肜】猛时年三十六岁中五迁【猛自尚书左丞迁咸阳内史又迁侍中中书令领京兆尹又迁吏部尚书寻迁太子詹事为左仆射及今凡五迁】权倾内外人有毁之者坚輙罪之于是羣臣莫敢复言【复扶又翻】以左仆射李威领防军右仆射梁平老为使持节都督北垂诸军事镇北大将军戍朔方之西【使疏吏翻】丞相司马贾雍为云中防军戍云中之南燕所徴郡国兵悉集邺城【去年所徴今乃悉集】









　　资治通鉴卷一百
　　钦定四库全书
　　资治通鉴卷一百一　　　宋　司马光　撰
　　胡三省　音注
　　晋纪二十三【起上章涒滩尽着雍执徐凡九年】
　　孝宗穆皇帝下
