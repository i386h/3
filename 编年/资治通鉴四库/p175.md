<!-- { "loadSidebar": true } -->
　　初始元年【是年十一月莽始改元始初】春地震大赦天下　王邑等还京师西与王级等合击赵朋霍鸿二月朋等殄灭诸县悉平还师振旅莽乃置酒白虎殿劳赐将帅【劳力到翻】诏陈崇治校军功第其高下【治直之翻校古效翻】依周制爵五等以封功臣为侯伯子男凡三百九十五人曰皆以奋怒东指西击羌寇蛮盗反虏逆贼不得旋踵应时殄灭天下咸服之功封云其当赐爵闗内侯者更名曰附城又数百人【项安世家説曰王莽封诸侯置附城汉人盖以城解墉也古文庸即墉字后人加土以别之不成国者谓之附城犹今言支郡为属城也予按王制不能五十里者不达于天子附于诸侯曰附庸郑注曰小城曰附庸附庸者以国事附于大国正义曰庸城也谓小国之城不能自通以其国事附于大国故曰附庸项説本诸此更工衡翻】莽发翟义父方进及先祖冢在汝南者烧其棺柩【柩音旧】夷灭三族诛及种嗣【种章勇翻嗣祥吏翻】至皆同阬以棘五毒并葬之【如淳曰五毒野葛狼毒之属翟方进本汝南上蔡人】又取义及赵朋霍鸿党众之尸聚之通路之旁濮阳无盐圉槐里盩厔凡五所【濮阳无盐圉义党之尸也槐里盩厔朋鸿党之尸也盩厔音舟窒】建表木于其上【师古曰表者所以标明也】书曰反虏逆贼防鲵【师古曰防鲵大鱼为害者也以此比敌人之勇桀者崔豹古今注鲸大者长千里小者数丈一生数万子常以五六月就岸生子至七八月导从其子还大海中鼔浪成雷喷沫成雨水族惊畏一皆逃匿莫敢当其雌曰鲵大者亦长千里盖鲸鲵有力能驱食小鱼故以喻夫强而凌弱者而导从数万子防扈大海中亦有渠魁之义防古鲸字音其京翻鲵五奚翻】义等既败莽于是自谓威徳日盛遂谋即眞之事矣羣臣复奏进摄皇帝子安临爵为公【复扶又翻下同】封兄子光为衍功侯【光莽兄永之子】是时莽还归新都国【莽既居摄故还归新都国】羣臣复白以封莽孙宗为新都侯【宗宇子也】　九月莽母功显君死莽自以居摄践祚奉汉大宗之后为功显君缌缞弁而加麻环绖如天子吊诸侯服【周礼王为诸侯缌缞弁而加环绖同姓则麻异姓则葛师古曰于弁上加环绖也谓之环者言其轻细如环之形记曰缌麻十五升去其半有事其缕无事其布曰缌贾公彦曰凡五服之绖皆两股绞之言环绖则与绞绖有异矣谓以麻为体又以一股麻为纠而横纒之如环然故谓之环绖缞仓囘翻】凡壹吊再会而令新都侯宗为主服丧三年云　司威陈崇【莽置司威以司察百官】奏莽兄子衍功侯光私报执金吾窦况令杀人【私报者私属之也霍显曰少夫幸报我以事】况为收系致其法【为于伪翻】莽大怒切责光光母曰汝自视孰与长孙中孙长孙中孙者宇及获之字也【获死见上卷哀帝元夀元年宇死见上平帝元始三年师古曰中读曰仲】遂母子自杀及况皆死初莽以事母养嫂抚兄子为名【事见三十一卷成帝永始元年】及后悖虐复以示公义焉【服中曰不舍光罪为公义仲冯曰莽不服母丧亦以示公义悖蒲内翻又蒲没翻】令光子嘉嗣爵为侯　是岁广饶侯刘京言齐郡新井【地理志齐郡有广饶县】车骑将军千人扈云言巴郡石牛【师古曰千人官名属车骑将军扈其姓云其名予按百官表千人在侯司马之下】太保属臧鸿言扶风雍石【汉公府有掾有属姓谱鲁孝公子彄食采于臧子孙以为氏雍县属扶风雍于用翻】莽皆迎受十一月甲子莽奏太后曰陛下遇汉十二世三七之阸【三七二百一十年汉元至是歳二百一十四年】承天威命诏臣莽居摄广饶侯刘京上书言七月中齐郡临淄县昌兴亭长辛当一暮数梦曰吾天公使也【使疏吏翻】天公使我告亭长摄皇帝当为眞即不信我此亭中当有新井亭长晨起视亭中诚有新井【师古曰诚实也】入地且百尺十一月壬子直建冬至【师古曰壬子之日冬至而其日当建】巴郡石牛戊午雍石文皆到于未央宫之前殿臣与太保安阳侯舜等视天风起尘防风止得铜符帛图于石前文曰天告帝符献者封侯骑都尉崔发等视説【师古曰视其文而説其意也】孔子曰畏天命畏大人畏圣人之言【师古曰论语所载孔子之言】臣莽敢不承用臣请共事神只宗庙【师古曰共读曰恭】奏言太皇太后孝平皇后皆称假皇帝其号令天下天下奏言事毋言摄以居摄三年为始初元年　【考异曰莽传作初始荀纪及韦庄美嘉号録宋庠纪元通谱皆作始初今从之】漏刻以百二十为度用应天命臣莽夙夜养育隆就孺子【师古曰隆长也成就之使其长大也】令与周之成王比徳宣明太皇太后威徳于万方期于冨而教之孺子加元服复子明辟如周公故事【书洛诰周公拜手稽首曰朕复子明辟孔安国注曰周公尽礼致敬言我复还明君之政于子子成王也年二十成人故必归政】奏可众庶知其奉符命指意羣公博议别奏以示即眞之渐矣　期门郎张充等六人谋共刧莽立楚王【楚王纡宣帝之曾孙】发觉诛死　梓潼人哀章【师古曰梓潼广汉之县也潼音童哀姓章名姓谱曰哀姓以谥为氏予按古人以哀为谥非一孔子弟子传有公晳哀烈士传有羊角哀独不可以为出于其后乎】学问长安素无行好为大言【行下孟翻好呼到翻】见莽居摄即作铜匮为两检【检居掩翻毛晃曰检书检印窠封题也】署其一曰天帝行玺金匮图其一署曰赤帝玺某传予皇帝金策书【予读曰与】某者高皇帝名也书言王莽为眞天子皇太后如天命图书皆书莽大臣八人又取令名王兴王盛章因自窜姓名【师古曰窜谓厠着也】凡十一人皆署官爵为辅佐章闻齐井石牛事下【下遐稼翻】即日昏时衣黄衣【时衣于既翻】持匮至高庙以付仆射【高庙有令有仆射】仆射以闻戊辰莽至高庙拜受金匮神禅【师古曰言有神命使汉禅位于莽也】御王冠【王者之冠也】谒太后还坐未央宫前殿下书曰予以不徳托于皇初祖考黄帝之后皇始祖考虞帝之苗裔【详见下卷】而太皇太后之末属皇天上帝隆显大佑成命统序符契图文金匮策书神明诏告属予以天下兆民【师古曰属委付也音之欲翻】赤帝汉氏高皇帝之灵承天命传金策之书予甚只畏敢不钦受以戊辰直定【师古曰以建除之次其日当定】御王冠即眞天子位定有天下之号曰新【因新都国以定号也】其改正朔易服色变牺牲殊徽帜异器制【师古曰徽帜通谓旌旗之属也帜音式志翻】以十二月朔癸酉为始建国元年正月之朔以鸡鸣为时【以十二月为正以丑时为十二时之始也】服色配徳上黄牺牲应正用白【以土继火故尚黄万物纽牙于丑其色白故应正用白】使节之旄幡皆纯黄其署曰新使五威节以承皇天上帝威命也【使疏吏翻】莽将即眞先奉诸符瑞以白太后太后大惊是时以孺子未立玺臧长乐宫【玺即传国玺臧古藏字通】及莽即位请玺太后不肯授莽莽使安阳侯舜谕指舜素谨敕太后雅爱信之舜既见太后太后知其为莽求玺【为于伪翻】怒骂之曰而属父子宗族【师古曰而汝也】蒙汉家力冨贵累世既无以报受人孤寄乗便利时夺取其国【师古曰孤寄言以孤寄托之】不复顾恩义人如此者狗猪不食其余【师古曰言恶贱】天下岂有而兄弟邪【言天下无此等人谓其全无人心也一曰言天下将共诛之不复有兄弟存也】且若自以金匮符命为新皇帝【师古曰若亦汝也】变更正朔服制【更工衡翻】亦当自更作玺传之万世何用此亡国不祥玺为而欲求之我汉家老寡妇旦暮且死欲与此玺俱终不可得太后因涕泣而言旁侧长御以下皆垂涕【长御太后旁侧常侍也】舜亦悲不能自止良乆乃仰谓太后臣等已无可言者【师古曰言不可谏止】莽必欲得传国玺太后宁能终不与邪太后闻舜语切恐莽欲胁之乃出汉传国玺投之地以授舜曰我老已死知而兄弟今族灭也舜既得传国玺奏之莽大説乃为太后置酒未央宫渐台【説读曰悦为于伪翻师古曰未央殿西南有苍池池中有渐台黄图曰渐浸也言为池水所渐渐读曰沾】大纵众乐莽又欲改太后汉家旧号易其玺绶恐不见听而莽疎属王谏欲谄莽上书言皇天废去汉而命立新室【去羌吕翻】太皇太后不宜称尊号当随汉废以奉天命莽以其书白太后太后曰此言是也【师古曰恚忿之辞也】莽因曰此誖徳之臣也【师古曰誖乖也音布内翻】罪当诛于是冠军张永献符命铜璧文【冠军属南阳郡服防曰铜璧如璧形以铜为之也冠古玩翻】言太皇太后当为新室文母太皇太后莽乃下诏从之于是鸩杀王谏而封张永为贡符子
　　班彪賛曰三代以来王公失世稀不以女宠及王莽之兴由孝元后歴汉四世为天下母飨国六十余载羣小世权更持国柄【载子亥翻更工衡翻】五将十侯【师古曰五将者鳯音商根莽皆为大司马十侯者阳平顷侯禁禁子敬侯鳯安成侯崇平阿侯谭成都侯商红阳侯立曲阳侯根高平侯逢时安阳侯音新都侯莽也一曰鳯嗣禁为侯不当重数而十人者淳于长即其一也】卒成新都【卒子恤翻】位号已移于天下而元后卷卷犹握一玺【师古曰卷音其圆翻惓惓忠谨之意予谓此云卷卷犹眷恋也】不欲以授莽妇人之仁悲夫





　　资治通鉴卷三十六
<史部,编年类,资治通鉴>
　　钦定四库全书
　　资治通鉴卷三十七　　　宋　司马光　撰
　　胡三省　音注
　　汉纪二十九【起屠维大荒落尽阏逢阉蔑鹿六年】
　　王莽中
