<!-- { "loadSidebar": true } -->
　　臣光曰晏婴有言天命不慆不贰其命【晏子对齐侯禳彗之辞也杜预曰慆疑也音他刀翻】祸福之至安可移乎昔楚昭王宋景公不忍移灾于卿佐曰移腹心之疾寘诸股肱何益也【左传哀六年有云如众赤鸟夹日而飞三日楚子使问诸周太史周太史曰其当王身乎若禜之可移于令尹司马王曰移腹心之疾而寘诸股肱何益遂弗禜史记宋景公时荧惑守心景公忧之司星子韦曰可移于相公曰相吾之股肱曰可移于民公曰君者待民曰可移于嵗公曰嵗饥民困吾谁为君子韦曰天髙聴卑君有仁人之言三荧惑宜有动之果徙三度】借其灾可移【借之为言借也假也设为之言以发所欲言之意】仁君犹不忍为况不可乎使方进罪不至死而诛之以当大变是诬天也方进有罪当刑隠其罪而厚其塟是诬人也孝成欲诬天人而卒无所益【卒于恤翻】可谓不知命矣
　　三月上行幸河东祠后土　丙戌帝崩于未央宫【臣瓒曰帝年二十即位即位二十六年夀四十五师古曰即位明年乃改元耳夀四十六】帝素彊无疾病【自彊以为无疾病也】是时楚思王衍梁王立来朝【衍楚孝王嚣之子】明旦当辞去上宿供张白虎殿又欲拜左将军孔光为丞相已刻侯印书賛【师古曰賛谓廷拜之文賛进也廷进而拜之也书賛者书賛辞于策也】昏夜平善乡晨傅绔韈欲起【应劭曰傅着也师古曰乡读曰向傅读曰附绔古袴字也韈音武伐翻】因失衣不能言【揽衣而失手缓縦也】昼漏上十刻而崩【司漏之度有昼漏夜漏是时三月昼漏五十八刻上者漏箭浮而上也上时掌翻】民间讙哗咸归罪赵昭仪【讙许元翻】皇太后诏大司马莽杂与御史丞相廷尉治问皇帝起居发病状赵昭仪自杀
　　班彪賛曰臣姑充后宫为媫妤【媫妤音接予】父子昆弟侍帷幄数为臣言【数所角翻为于伪翻】成帝善修容仪升车正立不内顾不疾言不亲指【师古曰不内顾者俨然端严不廻眄也不疾言者为轻肆也不亲指者为惑下也此三句者本论语乡党篇述孔子之事班氏引之今论语云车中不内顾不疾言不亲指内顾者説者以为前视不过衡軶旁视不过輢较与此不同輢音于绮翻余谓此亦成帝学论语而有得于修容仪者也夫圣人道徳之容积于中而发于外帝则因论语之文而刚制其外而已损者三乐帝何不能服膺斯言乎呜呼岂唯是哉论语二十篇修身齐家治国平天下尽在是矣】临朝渊嘿尊严若神可谓穆穆天子之容矣【渊深嘿静也师古曰礼记云天子穆穆诸侯皇皇大夫济济士跄跄毛晃曰穆穆和敬貌朝直遥翻下同】博览古今容受直辞公卿奏议可述遭世承平上下和睦然湛于酒色【师古曰湛读曰耽孔颖达曰耽者过礼之乐】赵氏乱内外家擅朝言之可为于邑【师古曰于邑短气貌读如本字于又音乌邑又音乌合翻】建始以来王氏始执国命哀平短祚莽遂簒位盖其威福所由来者渐矣【言王氏之祸始于成帝】
　　是日孔光于大行前拜受丞相博山侯印绶【大行前谓大行皇帝柩前韦昭曰大行者不反之辞恩泽侯表博山侯国于南阳顺阳】　富平侯张放闻帝崩思慕哭泣而死【放自河东都尉征为侍中光禄勲丞相翟方进奏免放遣就国】荀悦论曰放非不爱上忠不存焉故爱而不忠仁之贼也
　　皇太后诏南北郊长安如故【永始三年复甘泉秦畤雍五畤汾隂后土祠罢长安南北郊】　夏四月丙午太子即皇帝位谒髙庙尊皇太后曰太皇太后皇后曰皇太后大赦天下哀帝初立躬行俭约省减诸用政事由已出朝廷翕然望至治焉【治直吏翻】己邜塟孝成皇帝于延陵【臣瓉曰自崩至塟凡五十四日延陵在扶风去长安】
