<!-- { "loadSidebar": true } -->
　　二年春正月己酉朔百官戎服入朝【朝直遥翻】沈攸之尽鋭攻郢城柳世隆乘闲屡破之【闲古苋翻】萧赜遣军主桓敬等八军据西塞【西塞山在今武昌县东百三十里界于两山之间土俗编曰吴楚旧境分界于此】爲世隆声援攸之获郢府法曹南乡范云使送书入城饷武陵王赞犊一羫【羫苦江翻】柳世隆鱼三十尾皆去其首【去羗吕翻】城中欲杀之云曰老母弱弟悬命沈氏若违其命祸必及亲今日就戮甘心如荠【诗谷风谁谓荼苦其甘如荠此谓甘心就死如茹荠也荠齐礼翻】乃赦之攸之遣其将皇甫仲贤向武昌中兵参军公孙方平向西阳武昌太守臧涣降于攸之西阳太守王毓奔湓城【将即亮翻降戸江翻湓蒲奔翻】方平据西阳豫州刺史刘怀珍遣建寜太守张谟等将万人击之【豫州有建寜左郡孝武大明八年省郡爲建寜左县属西阳郡寻复爲郡葢皆蛮左所居地也五代志永安郡麻城县有梁北西阳县又有建寜郡将即亮翻】辛酉方平败走平西将军黄回等军至西阳泝流而进【泝苏故翻】攸之素失人情但刼以威力初发江陵已有逃者及攻郢城三十余日不防逃者稍多攸之日夕乘马歴营抚慰而去者不息攸之大怒召诸军主曰我被太后令【被皮义翻】建义下都大事若克白纱防共着耳【着则畧翻】如其不振朝廷自诛我百口不关余人比军人叛散【比毗至翻】皆乡等不以爲意我亦不能问叛身自今军中有叛者军主任其罪【任音壬】于是一人叛遣人追之亦去不返莫敢发觉咸有异计刘攘兵射书入城请降【射而亦翻】柳世隆开门纳之丁卯夜攘兵烧营而去军中见火起争弃甲走将帅不能禁【将即亮翻帅所类翻】攸之闻之怒衔须咀之【自咀其须怒之甚也须与须同咀音在吕翻嚼也】收攘兵兄子天赐女壻张平虏斩之向旦攸之帅众过江至鲁山【大别山一名鲁山在今汉阳军沔阳县东一里江水迳其南汉水从西北来注之帅读曰率】军遂大散　【考异曰宋略云甲辰攸之众溃乙巳华容民斩其首按是月乙酉朔无甲辰乙巳】诸将皆走臧寅曰幸其成而弃其败吾不忍爲也乃投水死攸之犹有数十骑自随宣令军中曰荆州城中大有钱可相与还取以爲资粮郢城未有追军而散军畏蛮抄【此蛮即缘沔而居者骑竒寄翻抄楚交翻】更相聚结可二万人随攸之还江陵张敬儿既斩攸之使者即勒兵侦攸之下遂袭江陵【侦丑正翻候也】攸之使子元琰与兼长史江乂别驾传宣共守江陵城敬儿至沙桥观望未进城中夜闻鹤唳谓爲军来乂宣开门出走吏民崩溃元琰奔宠洲【宠洲近乐乡杨正衡晋书音义曰宠力董翻】爲人所杀敬儿至江陵　【考异曰宋畧云辛未敬儿克江陵按己巳攸之以敬儿据城走死不容敬儿至辛未乃入城也】诛攸之二子四孙攸之将至江陵百余里闻城已爲敬儿所据士卒随之者皆散攸之无所归与其子文和走至华容界皆缢于栎林【栎郎狄翻木名柞属】己巳村民斩首送江陵敬儿擎之以楯覆以青繖【楯食尹翻覆敷又翻繖苏旰翻葢也】徇诸市郭乃送建康敬儿诛攸之亲党收其财物数十万皆以入私初仓曹参军金城边荣爲府録事所辱攸之爲荣鞭杀録事【爲于僞翻】及敬儿将至荣爲留府司马或説之使诣敬儿降【説输芮翻】荣曰受沈公厚恩共如此大事一朝缓急便易本心吾不能也城溃军士执以见敬儿敬儿曰边公何不早来荣曰沈公见留守城不忍委去本不祈生【祈求也告也】何须见问敬儿曰死何难得命斩之荣欢笑而去荣客太山程邕之抱荣曰与边公周游不忍见边公死乞先见杀兵人不得行戮以白敬儿敬儿曰求死甚易何爲不许先杀邕之然后及荣军人莫不垂泣【易以防翻士爲知已死边荣程邕之俱有焉】孙同宗俨之等皆伏诛【宗俨之与臧寅劝攸之举兵孙同爲军锋】丙子解严以侍中柳世隆爲尚书右仆射萧道成还镇东府丁丑以右卫将军萧赜爲江州刺史侍中萧嶷爲中领军【赜士革翻嶷鱼力翻】二月庚辰以尚书左仆射王僧防爲尚书令右仆射王延之爲左仆射癸未加萧道成太尉都督南徐等十六州诸军事【萧子显齐书都督南徐南兖徐兖青冀司豫荆雍襄郢梁益广越十六州】以卫将军禇渊爲中书监司空道成表送黄钺【上流已定故表还黄钺】吏部郎王俭僧绰之子也神彩渊旷好学博闻少有宰相之志时论亦推许之道成以俭爲太尉右长史【太尉府时置左右长史好呼到翻少诗照翻相息亮翻】待遇隆密事无大小专委之　丁亥魏主如代汤泉【此魏代都之汤泉也言代汤泉者以别下洛县桥山之汤泉魏土地记曰代城北九十里有桑干城城西渡桑干水去城十里有温汤疗疾有验又下洛县西南四十里有桥山下有温泉】癸卯还　宕昌王弥机初立三月丙子魏遣使拜弥机征南大将军梁益二州牧河南公宕昌王【宕徒浪翻使防吏翻】　黄回不乐在郢州【乐音洛】固求南兖遂帅部曲輙还【帅读曰率】辛卯改都督南兖等五州诸军事南兖州刺史【黄回刃在其颈乃輙东还此送死也】初王蕴去湘州湘州刺史南阳王翽未之鎭【翽明帝子也音呼防翻】长沙内史庾佩玉行府事翽先遣中兵参军韩防宗将兵戍湘州与佩玉不相能及沈攸之反两人互相疑佩玉袭杀防宗黄回至郢州遣辅国将军任候伯行湘州事候伯輙杀佩玉冀以自免【任候伯黄回皆与袁刘同谋任音壬】湘州刺史吕安国之鎭萧道成使安国诛候伯　夏四月甲申魏主如崞山丁亥还【还从宣翻又如字】　萧道成以黄回终爲祸乱回有部曲数千人欲遣收恐爲乱辛卯召回入东府至停外斋使桓康将数十人数回罪而杀之并其子竟陵相僧念【道成翦除异已至是尽矣数所具翻相息亮翻】　甲午以淮南宣城二郡太守萧映行南兖州事仍以其弟晃代之【淮南宣城逼近京邑故道成不以授他人】　五月魏禁皇族贵戚及士民之家不顾氏族下与非类昏偶犯者以违制论　魏主与太后临虎圏【圈求远翻】有虎逸登阁道防至御座侍卫皆惊靡【几居希翻靡披靡也】吏部尚书王叡执防御之太后称以爲忠亲任愈重【史言冯后假公义以成其私】　六月丁酉以辅国将军杨文爲北秦州刺史武都王　庚子魏皇叔若卒　萧道成以大明以来公私奢侈秋八月奏罢御府【御府令自汉以来有之汉属少府晋属光禄勲据宋纪世祖大明四年改细作署令爲左右御府令】省二尚方雕饰器玩辛卯又奏禁民间华僞杂物凡十七条【按萧子显齐书表禁不得以金银爲箔马乘具不得金银度不得织成绣裙道路不得着锦履不得用红色爲幡葢衣服不得剪防帛爲杂花不得以绫作杂服饰不得打鹿行锦及局脚柽栢牀牙箱笼杂物防帛作屏障锦缘荐席不得私作器仗不得以七实饰乐器又诸杂饰物不得以金银爲花兽不得輙铸金铜爲像皆颁墨敕凡十七条】乙未以萧赜爲领军将军萧嶷爲江州刺史　九月乙巳朔日有食之　萧道成欲引时贤参赞大业夜召骠骑长史谢朏屏人与语久之朏无言唯二小儿捉烛道成虑朏难之仍取烛遣儿朏又无言道成乃呼左右朏庄之子也【朏敷尾翻屏必郢翻捉执也持也谢庄见一百三十卷明帝泰始元年道成爲骠骑大将军长史亦其府官也】太尉右长史王俭知其指它日请间言于道成曰功高不赏古今非一以公今日位地欲终北面可乎道成正色裁之而神采内和俭因曰俭防公殊盻所以吐所难吐何赐拒之深宋氏失徳非公岂复寜济但人情浇薄不能持久公若小复推迁则人望去矣【复扶又翻】岂唯大业永沦七尺亦不可得保【七尺谓七尺之躯也】道成曰言不无理俭曰公今名位故是经常宰相宜礼絶羣后微示变革当先令禇公知之俭请衔命道成曰我当自往经少日道成自造禇渊欵言移晷【少诗沼翻造七到翻晷居洧翻日影也】乃谓曰我梦应得官渊曰今授始尔【谓方加太尉都督也】恐一二年间未容便移且吉梦未必应在旦夕道成还以告俭俭曰禇是未逹理耳俭乃唱议加道成太假黄钺使中书舎人虞整作诏道成所亲任遐曰【任音壬】此大事应报禇公道成曰禇公不从柰何遐曰彦回惜身保妻子非有竒才异节遐能制之渊果无违异【禇渊字彦回史言禇渊之爲人人皆得而侮薄之】丙午诏进道成假黄钺大都督中外诸军事太领扬州牧劒履上殿入朝不趋赞拜不名使持节太尉骠骑大将军録尚书南徐州刺史如故【使防吏翻】道成固辞殊礼【劒履上殿入朝不趋赞拜不名皆殊礼也】　以扬州刺史晋熈王爕爲司徒　戊申太傅道成以萧映爲南兖州刺史冬十月丁丑以萧晃爲豫州刺史　己卯获孙昙瓘杀之【石头之祸昙瓘逃去昙徒含翻】　魏员外散骑常侍郑羲来聘　壬寅立皇后谢氏后庄之孙也　十一月癸亥临澧侯刘晃坐谋反与其党皆伏诛晃秉之从子也【沈约志临澧县晋武帝太康四年立属天门郡澧音礼】　甲子徙南阳王翽爲随郡王【翽呼防翻】魏冯太后忌青州刺史南郡王李惠【高祖之母惠女也故忌之】诬云惠将南叛十二月癸巳诛惠及妻并其子弟太后以猜嫌所夷灭者十余家而惠所歴皆有善政魏人尤寃惜之　尚书令王僧防奏以朝廷礼乐多违正典大明中即以宫县合和鞞拂【晋志曰鼙舞未详所起然汉代已施于宴享矣傅毅张衡所赋皆其事也旧曲有五篇一关东有贤女二章和二年中三乐久长四四方皇五殿前生桂树其辞尽亡魏作新歌五篇泰始中又别制新歌皆易其曲名拂舞出自江左旧云吴舞检其歌非吴辞也亦陈于殿庭杨序曰自到江南见白符舞或言白鳬鸠舞云有此来数十年矣察其辞防乃是吴人患孙皓虐政思属晋也其曲有白鸠济济独禄碣石淮南王五篇余观其辞过魏晋诸公所作歌辞远甚但失之凄楚非治世之音耳县读曰悬鞞与鼙同】节数虽防虑乖雅体又今之清商实由铜爵三祖风流遗音盈耳京洛相高江左弥贵【魏太祖起铜爵台于邺自作乐府被于管后遂置清商令以掌之属光禄勲三祖谓魏太祖高祖烈祖也唐防要曰自晋播迁古乐遂分散不存苻坚灭凉始得汉魏清商之乐传于前后二秦及宋武定关中收之入于江南隋平陈获之隋又曰此华夏正声也乃置清商署揔谓之清乐】中庸和雅莫近于斯而情变听移稍复销落十数年间亡者将半民间竞造新声杂曲烦淫无极宜命有司悉加补缀朝廷从之　是岁魏怀州刺史高允以老疾告归乡里寻复以安车征至平城【复扶又翻】拜鎭军大将军中书监固辞不许乘车入殿朝贺不拜【朝直遥翻】




　　资治通鉴卷一百三十四
<史部,编年类,资治通鉴>
　　钦定四库全书
　　资治通鉴卷一百三十五　宋　司马光　撰
　　胡三省　音注
　　齐纪一【起屠维协洽尽昭阳大渊献凡五年　按萧子显齐书崔祖思宋朝初议封太祖为梁公祖思啓太祖曰防书云金刀利刃齐刈之今宜称齐实应天命太祖従之遂以齐建国】太祖髙皇帝【讳道成姓萧氏字绍伯小字鬬将本居东海兰陵县中都乡中都里晋惠帝时分东海为兰陵郡故为兰陵郡人髙祖整过江居晋陵武进县之东城里时寓居江左者皆侨置本土加以南名更为南兰陵人整生隽隽生乐子乐子生承之承之生帝】
