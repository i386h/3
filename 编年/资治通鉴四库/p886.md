<!-- { "loadSidebar": true } -->
　　总章元年【以将作明堂改元是年三月方改元】春正月壬子以右相刘仁轨为辽东道副大总管　二月壬午李勣等防高丽扶余城【扶余国之故墟故城存其名】薛仁贵既破髙丽于金山乗胜将三千人将攻扶余城诸将以其兵少止之仁贵曰兵不在多顾用之何如耳遂为前锋以进与高丽战大破之杀获万余人遂防扶余城扶余川中四十余城皆望风请服侍御史洛阳贾言忠奉使自辽东还【使防吏翻】上问以军事言忠对曰髙丽必平上曰卿何以知之对曰隋炀帝东征而不克者人心离怨故也【事见隋帝纪】先帝东征而不克者髙丽未有舋也【事见太宗纪舋许觐翻】今高藏微弱权臣擅命盖苏文死男建兄弟内相攻夺男生倾心内附为我乡导【乡读曰向】彼之情伪靡不知之以陛下明圣国家富彊将士尽力以乗高丽之乱其势必克不俟再举矣且高丽连年饥馑妖异屡降【妖于乔翻】人心危骇其亡可翘足待也上又问辽东诸将孰贤【谓征辽东之诸将也】对曰薛仁贵勇冠三军厐同善虽不善鬬而持军严整高侃勤俭自处忠果有谋契苾何力沈毅能断虽颇忌前【冠古玩翻处昌吕翻沈持林翻断丁乱翻忌前忌人在己前也】而有统御之才然夙夜小心忘身忧国皆莫及李勣也上深然其言泉男建复遣兵五万人救扶余城【复扶又翻】与李勣等遇于薛贺水【新书作萨贺水】合战大破之斩获三万余人进攻大行城拔之　朝廷议明堂制度略定三月庚寅赦天下改元　戊寅上幸九成宫夏四月丙辰彗星见于五车【五车五星五帝车舍也五帝坐也主天子五兵】
　　【一曰主五糓丰耗西北大星曰天库主太白主秦次东北曰狱主辰星主燕赵次东星曰天仓主歳星主鲁卫次东南曰司空主填星主楚次西南曰卿星主荧惑主魏五星有变皆以其所占之据旧纪五车在昴毕间见贤遍翻下同彗祥歳翻】上避正殿减常膳撤乐许敬宗等奏请复常曰彗见东北高丽将灭之兆也上曰朕之不德谪见于天岂可归咎小夷且髙丽百姓亦朕之百姓也不许戊辰彗星灭　辛巳西台侍郎同东西台三品杨武薨　八月辛酉卑列道行军摠管右威衞将军刘仁愿坐征高丽逗留流姚州　癸酉车驾还京师　九月癸巳李勣防平壤勣既克大行城诸军出它道者皆与勣会进至鸭绿栅髙丽发兵拒战勣等奋击大破之追奔二百余里防辱夷城诸城遁逃及降者相继【降户江翻下同】契苾何力先引兵至平壤城下勣军继之围平壤月余髙丽王藏遣泉男产帅首领九十八人持白幡诣勣降勣以礼接之【帅读曰率】泉男建犹闭门拒守频遣兵出战皆败男建以军事委僧信诚信诚密遣人诣勣请为内应后五日信诚开门勣纵兵登城鼓噪焚城四月【月当作角否则作周】男建自刺不死【刺七亦翻】遂擒之髙丽悉平　冬十月戊午以乌荼国婆罗门卢迦逸多为懐化大将军【乌荼国一曰乌苌直天竺南东距勃律六百里西宾四百里婆罗门僧也唐置懐化大将军从三品以授蕃官】逸多自言能合不死药【合音閤】上将饵之东台侍郎郝处俊谏曰脩短有命非药可延贞观之末【观古玩翻】先帝服那罗迩娑婆寐药竟无效大渐之际名医不知所为议者归罪娑婆寐将加显戮恐取笑戎狄而止【娑婆寐事见上巻显庆二年】前鉴不逺愿陛下深察上乃止　李勣将至上命先以高藏等献于昭陵具军容奏凯歌入京师献于太庙十二月丁巳上受俘于含元殿【东内正殿曰含元殿唐六典曰含元殿即龙首山之东趾阶上高于平地四十余尺南去丹鳯门四百余步东西广五百步殿前玉阶三级毎级引出一螭头其下为龙尾道委蛇屈曲几七转】以高藏政非己出赦以为司平太常伯贠外同正【司平太常伯即工部尚书按旧书永徽五年尚药奉御蒋孝璋员外特置仍同正员员外同正自此始】以泉男产为司宰少卿【司宰少卿即光禄少卿】僧信诚为银青光禄大夫泉男生为右衞大将军李勣以下封赏有差泉男建流黔中【黔音琴】扶余丰流岭南分高丽五部百七十六城六十九万余户为九都督府四十二州【新城州辽城州哥勿州卫乐州舍利州居素州越喜州去旦州建安州凡有九都督府四十二州存于志者南苏葢牟代那仓岩磨米积利黎山延津木底安市诸北识利拂湼拜汉十四州而已】百县置安东都防府于平壤以统之擢其酋帅有功者为都督刺史县令与华人参理【酋慈由翻帅所类翻理犹治也时避上名以治为理通鉴因唐史成文】以右威衞大将军薛仁贵检校安东都防摠兵二万人以镇抚之丁卯上祀南郊告平高丽以李勣为亚献己巳谒太庙　渭南尉刘延祐弱冠登进士第【渭南县属雍州后魏之渭南郡后周废为县冠古玩翻】政事为畿县最【唐雍州诸县万年长安为赤县余县为畿县六典曰城内为京县城外为畿县】李勣谓之曰足下春秋甫尔遽擅大名宜稍自贬抑无为独出人右也【史言李勣爱人以徳】　时有敇征辽军士逃亡限内不首及首而更逃者身斩【首式又翻】妻子籍没太子上表【上时掌翻】以为如此之比其数至多或遇病不及队伍怖惧而逃【怖普布翻】或因樵采为贼所掠或渡海漂没或深入贼庭为所伤杀军法严重同队恐并获罪即举以为逃军旅之中不暇勘当【当丁浪翻】直据队司通状闗移所属妻子没官情实可哀书曰与其杀不辜宁失不经【书大禹谟之言注云经常也宁失不常之罪不枉不辜之善】伏愿逃亡之家免其配没从之　甲戌司戎太常伯姜恪兼检校左相司平太常伯阎立本守右相　是歳京师及山东江淮旱饥二年春二月辛酉以张文瓘为东台侍郎以右肃机检校太子中防谯人李敬为西台侍郎【谯县带亳州】并同东西台三品先是同三品不入衘至是始入衘【先悉荐翻考异曰陈纪在干封二年文瓘始同三品衘今从旧本纪陈字必误】　癸亥以雍州长史卢承庆为司刑太常伯【雍于用翻】承庆常考内外官有一官督运遭风失米承庆考之曰监运损粮考中下【监古衘翻】其人容色自若无言而退承庆重其雅量改注曰非力所及考中中既无喜容亦无愧词又改曰宠辱不惊考中上三月丙戍东台侍郎郝处俊同东西台三品　丁亥
