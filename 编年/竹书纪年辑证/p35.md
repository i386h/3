<!-- { "loadSidebar": true } -->
九年，陟。（《御览》八十三引《帝王世纪》：‘帝乙在位三十七年。’《外纪》同。）
帝辛
名受。（原注：即纣也，曰受辛。）
元年己亥，王即位，居殷。（《御览》八十三引《纪年》：‘帝辛受居殷。’）
命九侯、周侯、邘侯。（原注：周侯为西伯昌。《史记·殷本纪》：‘以西伯、九侯、鄂侯为三公。’徐广曰：‘“鄂”一作“邘”。’）
三年，有雀生鹯。（《说苑·敬慎篇》：‘昔者殷王帝辛之时，爵生鸢于城之隅。’）
四年，大搜于黎。（《左·昭四年传》：‘商纣为黎之搜，东夷叛之。’）
作炮烙之刑。（《史记·殷本纪》：‘乃重辟刑，有炮烙之法。’）
五年夏，筑南单之台。
雨土于亳。（《墨子·非攻下》：‘还至于商王纣，天不序其德，祀用失时，兼夜中，十日，雨土于薄。’）
六年，西伯初禴于毕。（《唐书·历志》：‘至纣六祀，周文王初禴于毕。’）
九年，王师伐有苏，获妲己以归。（《晋语》：‘殷辛伐有苏，有苏氏以妲己女焉。’）
作琼室，立玉门。（《文选》《东京赋》、《吴都赋》注引《纪年》：‘殷纣作琼室，立玉门。’）
十年夏六月，王畋于西郊。（《御览》八十三引《帝王世纪》：‘纣六月，发民猎于西土。’）
十七年，西伯伐翟。
冬，王游于淇。（《水经·淇水注》：‘老人晨将渡淇，而沈吟难济。纣问其故，左右曰：“老者髓不实，故晨寒也。”纣乃于此斮胫而视髓也。 ’）
二十一年春正月，诸侯朝周。
伯夷、叔齐自孤竹归于周。（《史记·伯夷列传》：‘伯夷、叔齐闻西伯昌善养老，盍往归焉。’）
二十二年冬，大搜于渭。
二十三年，囚西伯于羑里。（《史记·殷本纪》：‘纣囚西伯羑里。’）
二十九年，释西伯，诸侯逆西伯，归于程。（《左·襄三十一年》：‘纣囚文王七年，诸侯皆从之囚。纣于是乎惧而归之。’《逸周书·程寤解》：‘文王去商在程。’）
三十年春三月，西伯率诸侯入贡。（《左·襄四年传》：‘文王率商之叛国以事纣。’）
三十一年，西伯治兵于毕，得吕尚以为师。（《史记·齐太公世家》：‘西伯猎，遇太公望于渭之阳，立为师。’）
三十二年，五星聚于房。（《文选·始出尚书省诗》注、《褚渊碑》注、《安陆昭王碑》注、《类聚》十、《御览》五引《春秋元命苞》：‘殷纣之时，五星聚于房。’）
有赤乌集于周社。（《墨子·非攻下》：‘赤乌衔圭，降周之岐社，曰天命周文王，伐殷有国。’）
密人侵阮，西伯帅师伐密。（《诗·大雅》：‘密人不恭，敢拒大邦。侵阮徂共，王赫斯怒。爰整其旅，以遏徂旅。’）
三十三年，密人降于周师，遂迁于程。（《逸周书·大匡解》：‘惟周王宅程。’）
王锡命西伯，得专征伐。（《史记·殷本纪》：‘乃赦西伯，赐之弓矢、斧钺，得专征伐。’）
约案：文王受命九年，大统未集，盖得专征伐，受命自此年始。
三十四年，周师取耆及邘，遂伐崇，崇人降。（《史记·周本纪》：‘受命，明年伐犬戎，明年伐密须，明年败耆国，明年伐邘，明年伐崇侯虎，而作丰邑。明年，西伯崩。’《左·襄三十一年》正义：‘《尚书大传》：文王一年质虞、芮，二年伐于，三年伐密须，四年伐畎夷，纣乃囚之。’《文王世子》正义引《大传》：‘五年，文王出，则克耆。六年，伐崇，则称王。’二说不同，此本《大传》及《史记》，而系年又异。）
冬十二月，昆夷侵周。（《诗·采薇》正义引《帝王世纪》：‘文王受命四年春正月丙子，昆夷侵周，一日三至周之东门。’此在受命三年冬十二月，盖以殷正差之也。）
三十五年，周大饥。（《逸周书·大匡解》：‘惟周王宅程三年，遭天之大荒。’）
西伯自程迁于丰。（《诗·大雅》：‘既伐于崇，作邑于丰。’）
三十六年春正月，诸侯朝于周，遂伐昆夷。（《尚书大传》：‘四年，伐畎夷。’）
西伯使世子发营镐。（《诗·大雅》：‘考卜维王，宅是镐京。维龟正之，武王成之。’）
三十七年，周作辟雍。（《诗·大雅》；‘镐京辟雍。’）
三十九年，大夫辛甲出奔周。（《史记·周本纪》；‘辛甲大夫之徒，皆往归焉。’）
四十年，周作灵台。（《诗·大雅》：‘经始灵台。’）
王使胶鬲求玉于周。（《韩非子·喻老》：‘周有玉版，纣令胶鬲索之，文王不与。’）
四十一年春三月，西伯昌薨。（原注：周文王葬毕，毕西于丰三十里。《汉书·刘向传》：‘文王、周公葬于毕。’注：‘臣瓒曰：“《汲郡古文》：毕西于丰三十里。”’）
四十二年，（原注：周武王元年。）西伯发受丹书于吕尚。（《大戴礼记》：‘武王践○三日，召师尚父而问焉。曰“昔黄帝、颛顼之道存乎？”师尚父曰：“在丹书。”’）
有女子化为丈夫。（《墨子·非攻下》：‘时有女为男。’）
四十三年春，大阅。
峣山崩。（《淮南·俶真训》：‘逮至殷纣，峣山崩，三川涸。’又《览冥训》：‘峣山崩而薄落之水涸。’）
四十四年，西伯发伐黎。（《书·西伯戡黎》。）
四十七年，内史向挚出奔周。（《吕氏春秋·先识览》：‘殷内史向挚见纣之愈乱迷惑也，于是载其图法，出亡之周。’）
四十八年，夷羊见。（《周语》：‘商之亡也，夷羊在牧。’）
二日并见。（《通鉴外纪》：‘纣即位以来，两日见。’）
五十一年冬十一月戊子，周师渡孟津而还。（《尚书序》：‘惟十有一年，武王伐殷。一月戊午，师渡孟津。’）
王囚箕子，杀王子比干，微子出奔。（《论语》：‘微子去之，箕子为之奴，比干谏而死。’）
五十二年庚寅，周始伐殷。（《唐书·历志》引《纪年》：‘武王十一年庚寅，周始伐商。’）
秋，周师次于鲜原。（《逸周书·和寤解》：‘王乃出图商，至于鲜原。’）
冬十有二月，周师有事于上帝。庸、蜀、羌、茅、微、卢、彭、濮从周师伐殷。（原注：伐殷至邢丘，更名邢丘曰怀。伪《书·武成》：‘底商之罪，告于皇天后土。’《书·牧誓》：‘及庸、蜀、羌、茅、微、卢、彭、濮人。’原注十六字见《韩诗外传》三。）
汤灭夏以至于受，二十九王，用岁四百九十六年。（原注：始癸亥，终戊寅。《史记·殷本纪》集解引《纪年》，《文选·六代论》注、《通鉴外纪》分引。原注‘戊寅’乃‘庚寅’之讹。案：自癸亥至庚寅，实五百八年，而以诸帝积年计之亦同，并与都数不合。盖以汤元年为癸亥，本于《唐书·历志》张说《历议》，而以周始伐商为庚寅，则本《历议》所引《纪年》，二者本不同源，无怪与古《纪年》积年不合也。原注见其不合，乃改为戊寅，然不免与本书诸帝积年及岁名相龃龉。盖书与注亦非尽出一人之手，或虽出一手，而前后未照也。古《纪年》‘用岁四百九十六年’，与《易纬·稽览图》同。）
周武王
名发。初，高辛氏之世妃曰姜嫄，助祭郊禖，见大人迹履之，当时歆如有人道感己，遂有身而生男。以为不祥，弃之阨巷，羊牛避而不践；又送之山林之中，会伐林者荐覆之；［诗铭案：‘荐覆之’三字原脱，赵绍祖《竹书纪年校补》卷二据《宋书·符瑞志》补。］又取而置寒冰上，大鸟以一翼籍覆之。姜嫄以为异，乃收养焉，名之曰弃。枝颐有异相。长为尧稷官，有功于民。后稷之孙曰公刘，有德，诸侯皆以天子之礼待之。初，黄帝之世谶言曰：‘西北为王，期在甲子，昌制命，发行诛，旦行道。’及公刘之后，十三世而生季历。季历之十年，飞龙盈于殷之牧野，此盖圣人在下位将起之符也。季历之妃曰太任，梦长人感己，溲于豕牢而生昌，是为周文王。龙颜虎肩，身长十尺，胸有四乳。太王曰：‘吾世当有兴者，其在昌乎！’季历之兄曰太伯，知天命在昌，适越，终身不反，弟仲雍从之，故季历为嗣以及昌。昌为西伯，作邑于丰。文王之妃曰太姒，梦商庭生棘，太子发植梓树于阙间，化为松柏棫柞。以告文王，文王币率群臣，与发并拜吉梦。 季秋之甲子，赤爵衔书及丰，置于昌户。昌拜稽首受，其文要曰：‘姬昌苍帝子，亡殷者纣王。’将畋，史编卜之曰：‘将大获，非熊非罴，天遣太师以佐昌。臣太祖史畴为禹卜畋，得皋陶，其兆类此。’至于磻溪之水，吕尚钓于涯，王下趋拜曰：‘望公七年，乃今见光景于斯。’尚立变名答曰：‘望钓得玉璜，其文要曰：“姬受命，昌来提，撰尔洛钤报在齐。”’尚出游，见赤人自洛出，授尚书：‘命曰吕，佐昌者子。’文王梦日月着其身，又鸑鷟鸣于岐山。孟春六旬，五纬聚房。后有凤皇衔书，游文王之都。书又曰：‘殷帝无道，虐乱天下。星命已移，不得复久。灵只远离，百神吹去。五星聚房，昭理四海。’文王既没，太子发代立，是为武王。武王骈齿望羊。将伐纣，至于孟津，八百诸侯，不期而会，咸曰：‘纣可伐矣。’武王不从。及纣杀比干，囚箕子，微子去之，乃伐纣。渡孟津，中流，白鱼跃入王舟。王俯取鱼，长三尺，目下有赤文成字，言纣可伐。王写以世字，鱼文消。燔鱼以告天。有火自天止于王屋，流为赤乌，乌衔谷焉。谷者，纪后稷之德；火者，燔鱼以告天，天火流下，应以吉也。遂东伐纣，胜于牧野，兵不血刃，而天下归之。乃封吕尚于齐。周德既隆，草木茂盛，蒿堪为宫室，因名蒿室。既有天下，遂都于镐。（以上除首二字，末八字，皆出《宋书·符瑞志》。）
十二年辛卯，王率西夷诸侯伐殷，败之于坶野。（《水经·清水注》引《纪年》：‘王率西夷诸侯伐殷，败之于坶野。’）
王亲禽受于南单之台，遂分天之明。（《水经·淇水注》引《纪年》：‘王亲禽帝受辛于南单之台，遂分天之明。’《初学记》二十四引：‘王亲禽受于南单之台。’）
立受子禄父，是为武庚。（《史记·殷本纪》：‘封纣子武庚禄父，以续殷祀。’）
夏四月，王归于丰，飨于太庙。（《汉书·律历志》逸书《武成》：‘惟四月既旁生霸，粤六日庚戌，武王燎于周庙。’伪书《武成》：‘厥四月哉生明，王来自商，至于丰。丁未，祀于周庙。’）
命监殷。（《逸周书·作雒解》：‘武王克殷，乃立王子禄父，俾守商祀。建管叔于东，建蔡叔、霍叔于殷，俾监殷臣。’）
遂狩于管。（《逸周书·大匡解》、又《文政解》：‘惟十有三祀，王在管。’）
作《大武乐》。（《吕氏春秋·古乐篇》：‘武王乃命周公，作为《大武》。’）
十三年，巢伯来宾。（《尚书序》：‘巢伯来朝，芮伯作《旅巢命》。’）
