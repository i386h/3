<!-- { "loadSidebar": true } -->
    十二月甲寅，谍报北界揭榜禁妄传起兵事。上曰：『此事有无固不必问，朕亲其科扰劳役，民不聊生，岂是久长之道?朝廷但当精择牧守，务为自治，安边息民，静以待之耳。』庚申，金国贺正旦使施宜生等入境。先是，宜生坐范汝为事远窜，遂奔伪齐，齐废，复为敌用。累迁礼部尚书。至是，以翰林侍讲学士来贺来年正旦，侍卫亲军马耶律翼副之。接伴使宗正少卿金安节、带御器械韩俣迓之于淮岸口。安节等发舟至中流，互问圣躬已，宜生遣人谓安节：『此持贺礼而来，迓使安得服黑带?』安国答曰：『太后上仙未远，若纯吉服，恐成失礼。』北人曰：『既以日易月，岂得至今未除?』安节曰：『以日易月，乃太皇遗诰耳。主上至孝，以未卒哭，尚衣素服，朝廷百官，皆是黑带。』北人曰：『顷者哀谢使之来，朝廷以宋国有丧，尚令止乐。今宜生等持贺礼而行，迓使当以吉礼相待。』安节曰：『往者哀谢使虽在制中，不敢易服，尊上国也。今在境内，自当如礼。』久之，宜生遣人来云：『请使、副自便。』安节疑其语不诚，即召其引接宋国赵选，谕之云：『此事上有朝廷，非使、副所专。日已向暮，幸速赴宴。』有顷，宜生等答曰：『且从所谕。』相距逾两时，乃至岸。丙寅，提举万寿观兼持读张焘试吏部尚书。初，上知普安郡王之贤，欲建为嗣，而恐显仁皇后意所未欲，故迟回久之。显仁崩，上问焘以方今大计所在，焘曰：『储贰者，国之本也，天下大计，无逾于此。今两郡名分宜早定。』上喜曰：『朕怀此久矣，卿言适契朕心。开春当议典礼。』焘顿首谢。时风俗侈靡，财用匮乏，焘劝上止北货之贸易，省非时之赐予，罢土木，减冗吏，躬行节俭，民自富足。上嘉奖再三。辛未，同知枢密院事王纶进知院事。丙子，金国贺正旦使施宜生、副使耶律翼见于垂拱殿。时吏部尚书张焘奉诏馆客，宜生素闻其名，畏慕之，一见，顾翼曰：『是使南朝不拜诏者也。』宜生闽人，焘以首丘、桑梓语之。宜生敬焘，颇漏敌情。焘密奏之，且言宜为之备。上深然其说。亮又隐画工于中，即使密写临安之湖山城郭以归，既则绘为屏而图己之像，策马于吴山绝顶，后题以诗，有『立马吴山第一峰』之句，盖亮所赋也。

校勘记
[1]丁内艰  原作『于内艰』，据《要录》卷一七一改。
[2]癸亥  原作『癸未』，据《要录》卷一七一改。
[3]彭州  原作『彭用』，据《要录》卷一七一改。
[4]赵开  原作『赵闻』，据《要录》卷一七一改。
[5]陈岩肖  原作『陈岩霄』，据《要录》卷一七二改。
[6]王晞亮  原作『王希亮』，据《要录》卷一七五、卷一七七改。
[7]卖仓盐  原作『责仓盐』，据《要录》卷一八一改。
[8]己丑  原作『己亥』，据《要录》卷一八二改。
[9]提举  原作『提学』，据《要录》卷一八二改。



宋史全文卷二十三上
宋高宗十八
庚辰绍兴三十年春正月戊子，吏部员外郎虞允文面对，论：『敌决败盟，异时为南牧之计，必为五道：出蜀口、出荆襄，止以兵相持；淮东沮洳，非用骑之地；他日正兵必出淮西，奇兵必出海道。宜为之备。』上颇纳其言。癸巳，诏诸州守臣阙员，可令六曹尚书、侍郎、翰林学士、台谏官正言已上，各举曾任通判资序、公勤廉明、治状显著、可充郡守者二人。尚书司封员外郎鲍彪引年告老，吏部郎官杨朴、虞允文、叶谦亨、胡沂、洪迈、司勋郎官陈俊卿、考功郎官陈棠等言：『彪笃学守道，安于静退。甲科及第，处选调二十年，了无遗佚厄穷之叹。其博物洽闻，可以备议论；清介端悫，可以表缙绅。春秋虽多，不见老人衰惫之态。而勇退戒得，陈义甚高。望表而出之，以励士大夫之节。』制曰：『尔以经明行修，早擢上第。壅阏不试，几二十年，庞眉郎潜，垂上清近。今才七十耳，幡然上归老之章，尔之志决矣，朕何忍闵劳以官职之事乎?褒进文阶，华以命服。』且诏有司上其子若孙一人。『大夫其修身守道，以昌高年，优游里闾，以须三老五更之召。可特授左奉议郎、守尚书司封员外郎、赐绯鱼袋致仕。』甲午，雷作非时。丙申，尚书吏部侍郎叶义问同知枢密院事。丁酉，上曰：『昨见河朔有步担米专栏，犹于十里外收税，况舟船之多，其扰可知。当严禁止之。』罢军容班，本殿前司乐工也。先是，御前置甲库，凡乘舆所须图画、什物，有司不能供者，悉取于甲库，故百工技艺之精巧者皆聚于其间，日费亡虑数百千。禁中既有内酒库，而甲库所酿尤胜，以其余酤卖，颇侵户部赡军诸库课额，以此军储常不足。前一日，吏部尚书张焘因对，论：『甲库萃工巧以荡上心，酤良酝以夺官课。教坊乐工，员数日增，俸给赐赉，耗费不赀。皆可罢。』上曰：『卿可谓责难于君。明日罢甲库诺局，以酒库归有司，减乐工数百人。』焘之从容补益，皆此类也。
    二月乙卯，雪。丁巳，监察御史任文荐罢。先是，文荐为别试所监试，有告举人刘侯度、吴渐传义者，文荐不依条扶出，而移之帘前，且以状申都省。诏给事中王晞亮密究其事，二人皆避。知举官御史中丞朱倬亲，而文荐里人也。于是诏与文荐外任。甲子，宰相汤思退、陈康伯奏事毕，枢密院官将退，上留王纶、叶义问，同谕之曰：『朕有一事所当施行，似不可缓。普安郡王甚贤，欲与差别。卿等可议除少保使相，仍封真王。』众皆前贺。纶、义问退，上曰：『朕久有此意，深惟载籍之传，并后匹嫡，两政耦国，乱之本也，朕岂不知此?第恐显仁皇后意所未欲，故迟迟至今。』思退曰：『陛下春秋鼎盛，上天鉴临，必生圣子。为此以系人心，不可无也。』上复曰：『此事出于朕意，非因臣下建明。』宰执退，思退留身言：『适奉圣训，非古帝王所及。』上曰：『朕览唐宣宗事，群臣有议及嗣储者，辄怒斥去，可谓不达理矣。』于是普安郡王自育宫中，至是已三十年，而王天资英明，豁达大度，左右未尝见喜愠之色。趋朝就列，进止皆有常度。骑乘未尝妄视，平居服御俭约，每以经史自适。尝语府僚曰：『声色之事，未尝略以经意。至于珠宝瑰异之物，心所不好，亦未尝蓄之。』骑射、翰墨皆绝人。上尝谓近臣曰：『卿亦见普安乎?近来骨相一变，非常人比也。』丁卯，吏部尚书张焘充资政殿学士致仕。时上欲用焘，而焘以病疾力辞，且言：『臣年齿已暮，气力已衰，是用抗章，乞赐骸骨。今言愈切而宠弥厚，恳愈力而位益崇。傥恃鸿私，不知退避，高爵厚禄，处之自如，则是前后告老之辞，悉皆侥侥进取之计，要君罔上，欺世盗名，公议沸腾，臣节扫地。』疏入，上察其诚，乃有是命。戊辰，三省、枢密院进呈普安郡王加官移镇、进封国名及宣制吉日。上曰：『可便以为皇子。此事朕志素定，已九年矣，顾外庭未知尔。』陈康伯曰：『圣虑高远，岂前代帝王所可跂及?臣敢为天下贺。』上曰：『如恩平郡王璩，亦与少恩礼，令判大宗正事，置司绍兴府。』思退言：『立皇子，当降诏及遣官告郊庙。』王可之。甲戌，内出手诏曰：『朕荷天佑，序承列圣之丕基，思所以垂裕于后，夙夜不敢康。永惟本支之重，强固王室，亲亲尚贤，厥有古义。普安郡王瑗，艺祖皇帝七世孙也。自幼鞠于宫闱，嶷然不群，聪哲端重，阅义有立，亢于宗藩，历年滋多，厥德用茂。望实之懿，中外所闻。朕尝考礼正名，昭示天下，夫立爱之道，始于家邦。自古帝王，以此明人伦而厚风俗者也。稽若前宪，非朕敢私。其以瑗为皇子，仍改赐名玮。』丙子，制以皇子为宁国军节度使、开府仪同三司，进封建王。制既出，朝士动色相庆，中外大悦。丁丑，宰执入贺。上曰：『昨日宣诏，想见人心喜悦。』汤思退曰：『岂惟士夫，虽闾巷细民，无不鼓舞。仰见睿谟英断，合天人之心如此。』上又与王纶等论淮上盗贼，因曰：『自古销盗贼之术，无如轻徭薄赋。』纶曰：『陛下一语尽之矣。昨罢榷场，南北之商，弃物而逃，困于道路，无所得食，渐至抄掠。是时皆劝陛下严责州县捕之，陛下非惟不杀，且给之裹粮，使各归业，不久遂定。』上曰：『知此道者，惟唐太宗。』纶曰：『贞观之治，庶几三代者，岂虚乎哉?』己卯，诏滁州上供钱依濠州、盱眙军例，更展免一年。』上优假淮民，自休兵至今，未尝起税也。
    三月辛巳，诏自今除授馆职，并先召试学官，依格选除。议者言：『儒林册府之官，祖宗以来，必试可而后授。比年召用人才，故事浸废，使州县小吏，皆有侥幸超躐之心。望特命大臣举行召试之典。』事下吏、礼部议，故有是旨。戊子，上策试礼部举人，既而得右迪功郎许克昌。克昌用故事降为第二，遂赐梁克家等四百十二人及第、出身、同出身。癸巳，上谓大臣曰：『监司、郡守，所寄非轻，须平日选择有人望者，以待有阙，便可除用。』乙未，枢密院进呈：『有刘颖者上书，陈广中利便五事。』上曰：『所言有益于公私者，皆即行之。惟结好南蛮，其意不过欲诱说蕃商，利其宝货。朕于此等物，举无所好，何苦自扰?假令设十觥饮酒，酒味则一，一觥足矣，余安用哉?』王纶曰：『不贵异物，贱用物，民乃足。陛下了然与六经合，故能托物指谕，以晓臣下。』上亦诵『不宝远物则远人格，所宝惟贤则迩人安』，至再三而止。丙午，恩平郡王璩开府仪同三司、判大宗正事，置司绍兴府，始称皇侄。丁未，上谓知枢密院事王纶曰：『璩昨日之除如何?』纶曰：『陛下春秋鼎盛，已为宗社无穷之计。今日谈笑裁决，略无难色。』上曰：『朕决此计已九年。建王所佩玉鱼，乃置榷场之初，令买此玉，以备今日之用。举此即可知矣。』
    夏四月乙卯，秘书省校书郎兼权建王府教授史浩兼直讲，秘书省校书郎兼建王府教授魏志兼赞读。一日，浩讲《周礼》，至《酒正》，因言：『膳夫掌膳羞之事，岁终则会，惟王及后、世子之膳羞不会。至酒正，所掌饮酒之事，岁终则会，惟王及后之饮酒不会，而世子不与焉。以是知世子之膳羞可以不会，而世子之饮酒不可以无节也。』王作而谢曰：『敢不佩服斯训!』丙辰，参知政事贺允中兼同知枢密院事，以叶义问使北也。乙丑，秘书省校书郎王十朋兼建王府小学教授。先是，教授入讲堂，则与皇孙叙宾主，而教授居宾位。十朋不可，王特为之加礼，而位教授于中。
