<!-- { "loadSidebar": true } -->
    八月壬寅朔，诏户部申严诸路州县增收苛取苗米之禁。是夜，荧惑、填星合于昴。甲辰，诏：『壬戌别院董试，台臣纵游士假手，物论喧哗。令春铨闱复然，尤为无忌。秋闱在迩，可令御史台严为关防，毋踵前弊。』乙巳，诏舒有开左司谏兼侍讲。丙午，诏汤举兼崇政殿说书，朱貔孙兼侍读，翁合兼侍讲。己酉，都省言：『知嘉定府洪涛迎奉新繁县太祖皇帝以下六朝御容于本府天庆观，一时权宜，于礼未备。』诏令守臣选差武臣一员择日迎奉，赴行
在所奉安。合行典礼，令有司条具，上于尚书省。庚戌，彗星退于参。丙辰，诏皇太子宫满岁，宫师、宫宾、詹事以下各进一秩，医官、使臣减年支犒有差。戊午，彗星退伏。庚申，群臣奏请御正殿，复常膳。表凡三上，乃从之。甲子，彗星复见于参。彗星不灭，上封者指言公田之咎。临安府学士叶李、萧圭等上书诋似道专权害民误国。似道怒，嗾士人林德夫诣京尹刘良贵，告李等用金饰斋匾不法，捕置之狱，黥窜漳州。
    《谥议》曰：昔太祖尝曰：『宰相须用读书人。』似道以宠妃之弟，不学无术，处非其据，乏休休有容之量，忌疾之念，横于胸中。好谀恶直，进佞退贤，粉饰太平，讳言边事。杀功臣以失士大夫之心，行公田以敛江浙之怨，主推排以骚动东南之民，核士籍以钳制东南之士。庇败将则将校之心离，吝军券则军旅之心叛。日积月累，无一而非失人心之事，卒至灭国覆身，擢发不足数其罪!
    乙丑，以姚希得兼权参知政事。己巳，诏：『师在舆陛辞，精神不如昔，盖郴州溪洞所系，可别与差遣，以优其老。』辛未，彗星化为霞气。
    九月己丑，日生格气。是日，雷。癸巳，诏内侍李忠辅夺二秩罢。己亥，诏程元岳右正言兼侍讲，张桂监察御史。
    十月乙巳，朝献景灵宫。丙午，月犯斗。庚戌，诏冬至朝会权免。辛亥，诏十七界会浸轻，并以十八界会易之，限一月止。乙卯，蠲临安府税三月。乙丑，诏：『物贵原于楮轻，楮轻原于楮多。今以见钱关子复中兴旧法，每百七十七足陌，以一准十八楮三千，革钱楮亏折之弊。其官吏、诸军券，请并以见钱关于全给。』似道请秤提楮币，改造金银、见钱、关子，以一准十八界会子之三十七界废不用。关于之制，上黑印如『西』字，中三红印相连如『目』字，其下两旁各一小长黑印如两脚，宛然一『贾』字也。关子行，物价顿踊。上有疾，不视朝。丙寅，命官分祷于天地、宗庙、社稷、宫观。诏出封桩库钱关二十万赈都民，诸军亦如之。诏：『朕体违和，服药未效。如草泽有能治疗，得或痊者，白身除节度使，有官人及愿就文资者，并与比附推恩外，更支赐钱十万贯、田五百顷。』三省出榜晓谕，许径赴丽正门外自陈，差内侍二员收接文字，即时闻奏。内降赦曰：『朕顾畏民曲，祗膺帝监，朝乾夕惕，迪惟遗大报艰，日迈月征，永念志勤道远。若临深而履薄，迄去危而就安。幸国步之小康，乃朕躬之少爽。端由积虑，以致愆和。宜特持于刑章，庶助收于药喜。集于多福，答尔群情。可大赦天下。于戏!人莫不欲生，冀道迎于善气；天所助者顺，永孚佑于丕图。咨尔多方，体予至意。』丁卯，上崩，遗诏：『皇太子温文夙著，仁孝有闻。升储副者五年，允参裁于庶务。宜自春宫而嗣服，久符至道之旧章，可于柩前即皇帝位。皇后佐佑朕躬，章明坤载，可尊皇太后。应军国事务，并听皇帝处分。尔其式遵成宪，诞受多方，益奉母仪，恪承慈训。皇帝成服三日听政，丧纪以日易月。群臣共为宽释，勿过摧伤。百官入临，并随地之宜。诸道州府长吏以下三日释服，在京禁音乐百日，在外一月。无禁祠祀嫁娶，沿边不用举哀。山陵制度，务从俭约。应内外诸军支赐及其他不在诏中者，并听皇帝处分。于戏!人羡久生，奈盈虚之有数；天惟纯佑，繄付托之得人。更赖股肱元臣，文武列辟，交修不逮，协赞丕平。咨尔群伦，体予至意。』寻以王伦、麦卿充都大提举丧事。
    《谥议》曰：丕休哉!四十一年之间，日恒月升，谨终如始。美成在久，四方咸仰于垂裳；逍遥与游，万乘遽同于脱屣。三灵变色，九有摧心。天不可梯，民之无禄，远日有期，南郊是请。宜配雅、颂，宜袭《春秋》。谨按《谥法》：『秉德遵业曰烈，经天纬地曰文，施仁服义曰仁，保大定功曰武，聪明文思曰安，协时肇享曰孝。』迹夫十有三年之大业，是承四十余年之治体不变，非秉德遵业乎?宸文睿藻之昭回，龟图、洛书之流布，非经天纬地乎?劝廉恤刑，拔贤去佞，非施仁服义乎?长算远略，动中事机，内忧外患，迄就底平，非保大定功乎?步道深而情伪洞察，在御久而典则昭明，超然远览，惟怀永图，非聪明文思乎?父天母地，敬事敬享，内则尽志，外则尽物，非协时肇事乎?越庙号之建久矣，道德仁义，皆帝王之徽称也，而未闻有以理为号者。稽之《谥法》，曰『慈惠有德』而已。理之为义而止于斯也，不既浅乎?太极，理之根源也；二气五行，理之流布也。天下万事万化，皆于理乎出，而君师则主张乎是，先儒则讲贯乎是也。自我艺祖皇帝开国之初，与韩王赵普发明道理最大之说，由是本朝治体之纯，道学之粹，远同三代。庆历、嘉祐间豪杰并出，濂洛之学，上接洙泗。熙宁之用程颢，元祐之起程颐，绍熙之聘尹彦明，绍兴之召朱熹，列圣相传，皆欲表显而尊崇之矣，奈之何王安石则邪说诬民也，秦桧、韩侂胄则奸臣擅国也，以新经、《宇说》胥天下为黄茅白葺，则安石之为也。反国事雠、率兽食人，谓学为伪、谓道为禁，则桧、侂之为也。理学之废兴，关于世道之消长，可胜言哉!先皇帝自初践阼，始御讲筵，即未尝以名呼先儒，若周元公颐则曰濂溪，张郿伯载则曰横渠，二程则曰伊川、明道，而尤为尊用朱文公熹之《四书》。自时厥后，或锡之美谥，或赠之封爵。淳祐视学，首诏祀五臣而斥荆舒，熄邪说，正人心，为去圣继绝学，为万世开太平。制《缉熙》一记，制《道统》十三赞，造诣精矣。书《无逸》一篇，书『思无邪毋不敬』六字，儆戒备矣。其土苴既足以治天下，其精微又以传之圣子。资善堂有记，元良有规，道心精一之旨悉在焉。下南宫十有二诏，而未尝不以义理之学饬有司：擢科目近万人，而未尝不以义理之文造多士。《中庸》、《大学》之书，周、程、张、朱、吕之说，家传而人诵之。士生斯时，争自濯磨，以通经学古为先务，以穷理尽性为大原。可以淑群心，可以支世变。虽有抢攘纷纭，而国家基绪屹然不少动摇者，以我之本领端正而功用宏阔故也。呜呼!往古来今，内圣外王，一正理而已。发挥正理，不在孔孟乎?微关洛诸儒继之，则大道之与异端，果孰胜而孰负哉?主张正理，不在我朝之列圣乎?微先皇帝继之，则圣传之与俗学，果孰显而孰晦也?会群献之精蕴，订百家之异指，接二帝三王群圣人统宗会元之粹，而扫秦、汉以来千数百年习浮踵误之失，谓非有功于是理乎?理也者，天之所为，而非人之所设也。圣人本天命之性，躬率性之道，而关修道之教，有功于是理者，即有功于天也。上帝临汝，无二尔心，忠臣孝子，于此时而称天作谥也，可以端拜而议矣。尊谥宜天，锡之曰烈文仁武安孝皇帝，庙号理宗。臣等谨议。
    《覆谥议》曰：巍巍乎，洸洸乎！将钦柴于阳趾，用作鼍于祢宫。觚编毫络，若为模绘。夫理，功之基也；功，理之舆也。其来也几微易简，其究也广大坚固，是或一道也。循天下之理之谓道，离去圣之绝学、昭皇王之大纪，非建乎?得天下之理之谓德，四十年之深积，一太极之浑全，非备乎?道见乎变之谓功，海内之治，皆上世所难及，非天乎?道之灿然之谓兴，景定之元，号为天下重开，非复乎?理无所不通也，天迄神化，博施济众之方，非圣乎?理无乎不烛也，守定光发，恢广览兼听之公，非明乎?合烈文仁武安孝之号，为尊明令显隆盛之称，万古在前，亿载在后，无一息非天理之流行也。勒之崇鸿，写之琬琰，荐之上帝，昭我理宗。上配艺相，与天无极。臣谨拜手稽首，请上徽号曰理宗，建道备德大功复兴烈文仁武圣明安孝皇备。诏以明年正月一日改为咸淳元年，大赦天下。

校勘记
[1]枢密使  原作『框密院』，据《宋史?理宗纪》四删『院』字。
[2]将士  原作『将事》，据文意改。
[3]庞伸等四人  原作『同庞伸等四人』，义未通，兹据《宋季三朝政要》卷三删『同』字。
[4]庐州  原作『沪州』，据《宋史?理宗纪》五改。
[5]师夔  原脱『师』字，据本条下文补。


附
《四库全书提要》
    臣等谨案：《宋史全文》三十六卷，不著撰人名氏。原本题曰《续通鉴长编》，而以李焘《进长编表》冠之于前，是直以为焘之《长编》矣。案：焘成书在孝宗时，所录止及北宋。此本实载南宋一代之事，其非出焘手明甚。检勘此书，每卷标题皆有《宋史全文》四字，而《永乐大典》『宋』字韵内亦多载《宋史全文》，与《长编》截然二书。又此本目录前有坊间原题，称『本堂得宋鉴善本，乃名公所编，前宋已盛行，再付诸梓』云云，盖本元人所编，而坊贾刊行时，假焘名以欺世耳。惟考《永乐大典》所收之书，皆载入《文渊阁书目》，乃宋鉴多至六部，独不见《宋史全文》之名，或亦杨士奇等编辑时，因标题而致误欤?又别本之末有商邱宋荦跋曰：『宋李焘有《通鉴长编》百三十八卷、《续长编集要》六十八卷、《续宋编年》十八卷。今世藏书家往往求之甚渴。此三十六卷是元人所刊，卷首割去著书人名姓，卷末割去『大元』字，其为元胡宏《续通鉴长编》无疑』云云。则又臆断之语，未见其有确证也。其书自建隆以迄咸淳，用编年之体以次排纂。其靖康以前亦本于焘之《长编》而颇加删节，高、孝二代则取诸留正之《中兴圣政草》。今以《永乐大典》所载《圣政草》相与参校，其文大同小异。留正等所附案语，亦援引甚多。至光、宁以后，则别无蓝本可据，为编书者所自缀辑，故《永乐大典》于光、宁二宗下亦全收此书之文，勘对并合。其于诸家议论采录尤富，如吕中《讲义》、何儕《龟鉴》、李沆《太祖实录论》、《足国论》、富弼等释、吕源等增释、陈瓘论、《大事记》诸书，虽其立说不尽精醇，而原书世多失传，亦足以资参考也。惟原本第三十六卷内，度宗、少帝及益王、广王事迹俱有录无书，《永乐大典》亦未采，今姑仍其阙焉。

