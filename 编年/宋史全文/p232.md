<!-- { "loadSidebar": true } -->
    秋七月壬寅，御笔蠲放民间一年丁绢之数计二十四万匹，内十二万匹令内库支给本色，以惠细民。沈该等言：『昨降指挥，止为免丁钱。今陛下欲并与丁绢及绵全行蠲放，圣恩宽大，百姓蒙被实惠。』上曰：『不惟宽民力，且不失信于民。』上又曰：『近得一雨，甚可喜。』该曰：『只如今日蠲放民间丁绢，便可召和气、致甘泽。』丁未夜，彗出井宿间。戊申，宰执进呈次，上曰：『朕当避殿损膳，以答天戒。深虑朝政尚多阙失，或民情疾苦无由上达。可降诏述此意，许士庶实封言务，尽应天之实。』诏今后选人初改官，令吏部依法注知县、县丞差遣，奏补承务已上人，并须实历亲民知县、县丞二任，方许关升通判。言者论贵游子弟干求堂除，便用堂官差遣，理当亲民故也。庚戊，尚书左仆射沈该属以星变引咎。上曰：『天象亦有常数，此亦无益，但思所以应天实德，以消天变可也。』该曰：『臣等当协心讲求阙失、民间利害，圣虑所及，亦乞宣谕臣等奉行。』上又曰：『据所临分野，当在秦、晋间。然朕以天下为忧，岂间远近耶?』御史台主簿李庚言：『国家立荐举之法，将以搜罗人才，激劝士类。尝闻谢泌居官，每发荐牍，必焚香望阙再拜曰：「今日老臣又为陛下得一士矣。」其不负君上如此。比年以来，士大夫经年不剡一奏，以待权臣不时之须。阁部不举一人，以为子孙换易之地，甚至关升改秩，各有定价，交相贸易，如市贾然。是以廉隅之吏绝意于荣途，而奸赃不逞之辈侵渔公上，掊敛百姓，日营包苴之计，其弊有不可胜言者。欲望明立法禁，应买卖举状之人，取者予者，各坐赃论。』诏令有司立法。其后刑部乞依荐举受财法施行，从之。癸丑，诏：『臣民封事及监司、守臣条具便民事件、言刑狱财计者，各委本部看详，余并委中书舍人吴秉信、王纶、权给事中凌景夏、仍添差权礼部侍郎贺允中分轮看详，务要详尽。』乙卯，沈该等言：『夜来星象全然退减，陛下尚未御正殿，臣子之心实不自遑。』上曰：『虽渐次消弭，朕方忧惧，恐未须如此，当与卿等交修不逮，上答天戒耳。』上又曰：『往时士子或因上书忤秦桧意，押往本贯或他处听读，不曾检举施行。』该曰：『圣虑及此，寒士之幸也！』诏故赠右谏议大夫陈瓘特赐谥忠肃。先是，上谓辅臣曰：『近览瓘所著《尊尧集》，无非明君臣之大分，深有足嘉。《易》首乾、坤，孔子作《系辞》，亦首言天尊地卑。《春秋》之法，无非尊王。王安石号通经术，而其言乃谓「道隆德骏者，天子当北面而问焉」，背经悖理甚矣。瓘宜赐谥以表之。』丙辰夜，彗星没。丁巳，宰相沈该率百官拜表请御正殿，复常膳。诏不允。表三上，许之。戊午，诏：『近令诸路监司、守臣条具便民合行宽恤事件，提点刑狱官亲行决狱。缘四川去朝廷远，尚虑奉行灭裂，致实德不能及民。可令制置使萧振、总领财赋汤允恭催督。如奉行弗虔，按劾以闻，当重置典宪。』辛酉夜，天雨水银。
    八月壬申，宰执进呈大理寺主簿郭俶转对论差役事。上曰：『自有成法，不须更改。今朝廷法令无不具备，但当遵守。比来轮对及之官得替上殿官，多是无可奏陈，致有率意欲轻变成法。有司看详，尤宜详审。朕观汉史，曹参遵萧何画一之法而汉大治。盖何所定律令既已大备，若徒为纷更，岂所谓治道贵清静耶?』癸酉，程昌时知桂阳军代还，论州县科配被于细民而不及于豪右。上谓大臣曰：『科敷不均，最为民害。出榜之说，朝廷累有指挥，唯是官吏为奸，恐民间尽知数目不得而欺隐，所以不肯出榜耳。』上又曰：『临安民有纳本户绢一匹被退，因询之，云：官中以不经揽，户不肯交。朕令人用钱五千五百买之，乃好衣绢，已令韩仲通根治。近在辇毂尚尔，外方想不胜其弊也。』乙亥，右正言凌哲论改官之弊：『险巧之徒，多行贿赂，荐章一纸，阴求先容，有费及五六百千者。欲革而正之，以增考第、减举员为救弊之术。』上谓大臣曰：『祖宗旧法未易轻改。在祖宗朝，凡事悉本仁恕，未尝真决一士大夫，惟于赃罪则不贷，盖以赃罪害及众，不可不治，故在法：所举之人犯赃，举主当与同罪。然自来不曾举行，故人不知所畏。但严举官之令，有犯者必与施行，则人自知畏，前弊自可革。』沈该等曰：『陛下察见弊源如此，臣等谨当遵禀。』诏秦埙、郑时中、秦焆、秦焞、沈兴等所带阶官并易右字，曹冠、周寅、郑绩并驳放。先是，淮东提举朱冠卿应诏上书，论：『故相当权，私于子孙，私于族里、亲戚，私于门下险人秽夫，滥窃儒科，复占省额。乞于曹冠等八人阶官以右易左，俾正流品，却将向来侵取人数复还今举额。』诏侍从、台谏看详。中丞汤鹏举言：『冠卿所请，委得允当，但以有官人赴试者合带右字，如无官人赴试者，合行驳放，庶协公论。』故有是旨。其后又驳放曹纬一名。辛巳，新荆湖南路转运判官李邦宪直秘阁，新知秀州张偁为两浙路转运判官。壬午，上谕大臣曰：『新除二漕臣，卿等可召至堂中，面谕与近屡降宽恤事件，令遍诣所部，税赋之足否、财用之多寡、民情之休戚、官吏之勤惰，悉加访闻。如有奉行弗虔、职事不举者，并按劾以闻，庶几可以警动诸路，使皆知所视仿。』癸未，宰执进呈淮南漕司具到米价最贱处，每斗一百二三十文。上曰：『昨闻淮南米贱，朕恐伤农，故欲乘时收籴以惠民。今米价如是，则未须急，候价减，每石亦不下一千。至时若户部无钱，朕当自支一百万缗令收籴也。』甲申，言者乞令侍从官考察县令政绩。上曰：『此不须行。侍从何缘遍知县令能否?兼已委逐路监司考察闻奏矣。』上又曰：『大率赏罚须当并行，政治显著者即与升擢，无状者即与降黜，则善恶知所劝沮。』乙酉，沈该等奏：『今岁科举极整肃，有传义挟书者扶出。』上曰：『朕于此事极留意，异时宰执、侍从皆由此途出，若容冒滥，所谓拔本塞源也。』已丑，诏蠲建康府绍兴二年以后至二十年终积欠内库折帛钱二百三十三万余缗、绢二十万七千余匹，以守臣张焘建言累政以来，积年拖欠，岁久无所从出，上特恩也。辛卯，参知政事程克俊提举临安府洞霄宫。左朝散大夫景篪言四川虚估之数，诏户部看详来上。后二日，宰执进呈次，上曰：『景篪所论，须量与减损。若令看详，虽行下数十次，何益?莫若便令总领所契勘，合蠲减数目具申朝廷，庶几民受实惠。朕自即位以来，如土木玩好、边事锡予，未尝一有妄用，凡以为民而已。』甲午，尚书吏部侍郎兼权尚书张纲参知政事。丁酉，宰执进呈右正言凌哲论上饶知县李维秬不法，上令放罢取勘。上又曰：『近监司殊不举职，州县官有犯，台谏论列得实，监司亦不加罪。自今有犯，监司若不按发，并当行遣，或降官，或罢任，使之知畏。诸路行遣三两人，即无不举矣。』
    九月庚子朔，奉国军节度使、开府仪同三司吴璘领御前诸军都统制职事、判兴州。自建炎以来，未尝有使相为都统制者，故改命之。璘尝自著书，号《兵要大略》，谓金人有四长，我有四短。当反我之短以制彼之长。盖彼之所长曰骑兵，曰坚忍，曰甲重，曰弓矢。吾当集蕃、汉所长而用之，故以分队制其骑兵，以番休迭战制其坚忍，制其甲重则劲弓强弩，制其弓矢则曰以远克近、以强制弱。其说甚备。至于阵法，有图而无书焉。诏自今州县官赃私不法，监司失按察者，令刑部具名取旨。辛丑，沈该等奏：『安南人欲买撚金线段。此服华侈，非所以示四方。』上曰：『华侈之服如销金之类，不可不禁。近时金绝少，由小人贪利，销而为泥，甚可惜。天下产金处极难得，计其所出，不足以供销毀之费。虽屡降指挥，而奢侈之风终未能绝，须申严行之。』诏增置太学正、录各一员。乙巳，翰林学士兼侍读陈诚之同知枢密院事。己酉，初。潼川府转运判官王之望被朝命措置铜山县铜事，乃籍匠户置场烹炼，仅得五百斤。之望乃请岁以六千斤为额，遇闰增五百斤。从之。壬子，诏诸路监司、守臣条具到裕民事，令给、舍看详以闻。癸丑，右朝奉郎邹栩追毁出身，除名勒停，送吉州编管。栩知处州犯人己赃，为右正言凌哲所按。法寺当流三千里，宰执以狱上，上曰：『是入己赃否?』沈该曰：『据按是入己。』栩乃浩子，上曰：『浩元祐间有声称，其子乃尔!』遂蹙额久之，曰：『既犯赃，法不当赦。可特免真决，仍永不收叙。』上又曰：『朕观祖宗时赃吏多真决。迩来殊不知畏。卿等可令有司检坐祖宗朝行遣赃吏条法，下诸路先行戒谕，使之晓然皆知祖宗立法之严。自后有犯，当依此施行，必无少贷。』甲寅，尚书省检会天圣、绍兴真决赃吏指挥。诏刑部镂板行下。戊午，诏：『自今用举士改官关升人，令吏部置籍。被举人犯赃，其举官具名取旨施行。如已被人论讼及他司按发、台谏论列，即不许旋行首举。』上以吏徇私受赇妄举者众，故条约之。庚申，知临安府蔡嶷请对。上谓大臣曰：『朕当谕以束吏奸、即还商贾物货及木植价钱，勿留民讼，如见得曲直，即当面裁决。其他如御膳之属，近来未尝取办，虽用片纸，亦不责其供应。』沈该曰：『今日天府之弊，莫大于此三者。陛下爱民如此，天下幸甚!』甲子，知枢密院事汤思退言：『祖宗旧制：枢密院奉圣语，则副使录之。比岁不举行。欲依旧制，闻语恭即书记，同时政记上进，降付史馆。』从之。丙寅，上谓沈该等曰：『大理寺人命所系。近闻吏多受赇，最为不便。不知请给比京师如何?若禄薄，须量增，然后可责其守法。』已而户部言：『欲据见请十分为率，量增三分。』上可之。戊辰，御史中丞汤鹏举言：『法者，天下之所通用。例之所传，乃老奸宿赃秘而藏之，以舞文弄法、贪饕货赂而已。不用法而用例，古未之闻也。若刑部之所以断罪，吏部之所以驭吏，最为剧曹。此正猾吏可以上下其手而轻重其心者。伏望明诏吏、刑部条具合用之例，修入见行之法，以为中兴之成宪。』从之。后四年乃成。
