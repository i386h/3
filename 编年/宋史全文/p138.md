<!-- { "loadSidebar": true } -->
    吕颐浩、张浚联马追及上于瓜洲镇，得小舟，即乘以济。
    张汇进论曰：尼雅满之犯扬州也，时御营之师必有十万，而尼雅满止有五六千骑，自建炎二年秋九月离云中，下太行，渡黎阳，攻澶、濮，山东诸州郡,以至犯扬州，可见疲劳之甚，此强弩飘风之末，无足畏也。兼是时两河州郡尚有未陷者，山东州郡十陷二三，人心未安，粮道未集，盗贼蜂起而不顾后患,投身深入我境，又可见其无知之甚也。时若我师乘其远来新至，行列未定而击之可也。或则深池坚城，拒而勿战，以挫其锐，以沮其意，且多方出兵邀其出掠者，彼万里孤军，后无委积，忌于相持，利于速战。求战不能，粮道不继，又且野不能掠。以此制之，贼遁必矣。俟其既遁，袭而击之、舍而纵之皆可也。而乃望风之际，车驾渡江，六师自溃，为贼乘之，席卷而去，此失于退一也。
是晚，敌游骑至扬州纵火，城内烟焰烛天。上至镇江，宿于府治。癸丑，上召宰执、从官、诸将对宅堂计事，吏部尚书吕颐浩降阶拜伏庭下。上顾潜善问之，颐浩以首叩地曰：『愿且留此为江北声援，不然金人乘势渡江，愈狼狈矣。』二府皆曰：『善。』既而王渊入对，言：『暂驻镇江，止捍得一处。若敌自通川渡，先据姑苏，将若之何?不如钱塘有重江之阻。』诸内侍以为是。禁卫涕泣，语言不逊。上顾中书侍郎朱胜非曰：『卿出问之。』胜非传旨，皆以未见家属为对。胜非谕之曰：『已有旨，分遣舟专载卫士妻孥矣。』众帖然。胜非还奏。上曰：『已晚矣。适议定，不若径往杭州,此中诸事暂留卿处置，事定即来。』即上马行。以颐浩充江浙制置使,刘光世为行在五军制置使，屯镇江，控扼江口。又以主管侍卫马军公事杨惟忠节制江南东路军马，屯江宁府。金人入真州。甲寅，上次常州。御营平寇前将军范琼引兵至寿春，其所部执守臣绍密，杀之。乙卯，上至无锡县。丙辰，上次平江府，始脱甲冑，御黄袍。侍卫者皆有生意。命承信郎甄援往江北招集卫兵。援本太学诸生，靖康中十上疏论利害。及还，迁保义郎。丁巳，卫肤敏入对。肤敏在维扬，数请早幸建康。上思其言，复召。金人犯泰州。戊午，上将发平江，中书侍郎朱胜非自镇江来。初，上以吴江之险可恃，议留大臣镇守。胜非既对，上欲除胜非兼知秀州，辅臣言：『秀非大臣镇守之地。』乃以御札命胜非充平江府秀州控扼使。胜非再留身言：『臣虽备员执政，与诸军无素，更乞从官一员同治事，如吕颐浩、张浚皆兼御营司参赞军事，可用也。』于是上问近臣谁能佐胜非者，浚慷慨愿留，遂命浚同节制控扼等事，仍诏胜非事有奏陈不及者，听便宜施行讫奏。浚受命即出城，决水溉田，以限戎马，列烽燧，募土豪，措置捍御。金人陷沧州。己未，上次秀州。庚申，御舟次崇德县，江淮制置使吕颐浩从上行，即拜同签书枢密院事、江淮两浙制置使。上谕以：『金人尚留江北，卿可还屯京口。』颐浩即以王渊所部精兵二千人还镇江府，遣御营中军统制张俊以所部八千人往吴江县防捍。时朝廷方以金人渡江为患，故命大将杨惟忠守金陵，刘光世守京口，王渊守姑苏，分授二大臣节度。于是韩世忠在海道未还，而范琼自寿春渡淮，引兵之淮西境上，扈驾者惟苗傅一军而已。壬戌，上至杭州，以州治为行宫。金人陷晋宁军，守臣徐徽言死之，统领孙昂亦不屈而死。癸亥，朝群臣于行宫，降诏罪己，求直言。乙丑，德音：『释诸路囚杂犯死罪以下，士大夫流徙者悉还之，惟责授单州团练副使李纲不以赦徙。』盖黄潜善建陈，犹欲罪纲以谢敌也。
 《大事记》曰：汪、黄之所主者，和议而已，故窜马伸，杀陈东、欧阳澈,罢卫肤敏、许景衡以遂其私。方且奏复科举，策进士,行郊祀，定配享，置讲读官，以文其欺。幸而渡江，犹罪李纲以谢敌，冀和议之可成耳。彼其说曰：非和则所以速二圣之祸。然敌与我有不共戴天之雠，则其不可和也明矣。祈请使还而两河被兵,通问使遣而維扬入寇，敌岂虚言之所能动哉?
    命侍从及寺监长贰、郎官限二日举有才术之士二人。故事，荐士不及郎官，盖特恩也。一日进呈奏状，上曰：『今所荐士不比常时，便当擢用之，命赴都堂审察。』明日,复曰：『不若便令登对,朕当亲自延见之。』出宫人百八十人。宰相黄潜善、汪伯彦再上疏请罪。自上即位以来，二人专持国柄。至是盗贼充斥，宗社播迁，议者皆欲正其误国之罪，而潜善等居位偃然，犹无去意，中外为之切齿焉。置江宁府榷货务都茶场。戊辰，诏：『国步艰难，谋虑之士，咸愿献陈。可令左右司轮官设次看详所陈，纳尚书省。』金人焚扬州，士民皆死,存者才数千人而已。己巳，尚书左仆射黄潜善、尚书右仆射汪伯彦罢。时御史中丞张澄上疏劾潜善、伯彦大罪二十，疏入未报，遂以状申尚书省。潜善、伯彦乃复求去，签书枢密院事路允迪奏曰：『时方艰棘，不宜遽易辅相。乞责以后效。』诏押赴都堂治事，已而皆罢为观文殿大学士，潜善知江宁府，伯彦知洪州。
 《大事记》曰：方上之在相州也，敌兵未退，此申包胥哭于秦庭之时也。时则当以宗泽进兵京城之请为义，而黄潜善、汪伯彦沮之。迨上之次济州也，敌兵已退，此晋大夫反首茇舍之时也，时则当以宗泽邀敌归路之请为义，而汪、黄又沮之。迨上之即位南京，北肃宗即位灵武二年而复两京之时也，时则当以李纲独留中原之请为义,而汪、黄又沮之。中兴之初，纲在内,泽在外,此天拟二人以开建绍之业者也,而纲为汪、黄所沮，才七十五日而去位,岂非天邪?泽为汪、黄所沮，未及一年而愤死，又岂非天邪?纲罢而汪、黄相于內，泽死而杜充继于外，天下事一变矣。纲在位则措置两河，兵民稍集、纲去则经制招抚罢而两河无兵矣。纲在位则伪臣叛党稍正典刑，纲去则叛臣在朝而政事乖矣。纲在则泽之志行,纲去则泽之志沮。泽在则盗可为兵,充守则兵皆为盗。泽在则尼雅满遁,充用则敌至维扬矣。內无纲,外无泽，此建炎之失其机，则汪、黄二人为之也。
    户部尚书叶梦得守尚书左丞，御史中丞张澄守尚书右丞。辛未，湖州民王永从献钱五万缗,以佐国用，上不纳。或曰：『曩已纳其五万缗矣。乃命并先献者还之，仍诏自今富民毋得辄有陈献。』诏御营使司止管行在五军，其边防措置等事，并归三省、枢密院。壬申，观文殿大学士黄潜善提举南京鸿庆宫，汪伯彦提举西京嵩山崇福宫，所除职去『大』字，用言者奏劾也。甲戌，潜善、伯彦落职奉祠。乙亥，诏陈东、欧阳澈并赠承事郎[2]，官有服亲一人，令所居州县存恤其家。降授奉议郎、监濮州酒务马伸除卫尉少卿，赴行在。先是,尚书左丞叶梦得初谢，上谕宰执曰：『始罪东等出于仓卒，终是以言责人，朕甚悔之。今方降诏求言，当令中外皆知此意。』上复曰：『伸前责去亦非罪，可召还。』或奏曰：『伸已死。』又赠直龙图阁。丙子，诏曰：『朕以菲躬，遭时多故，举事失当，知人不明。昨以宰臣非才，任用既久，专执已见，壅塞下情，事出仓皇，匹马南渡，深思厥咎，在予一人。既已悔过责躬，洗心改事，放斥宫嫔，贬损服御，罢黜宰辅，收召俊良。尚虑多方未知朕志，自今政事阙遗、民俗利病，或有关于国体，或有益于边防，并许中外士民直言陈奏，朕当躬览，采择施行，旌擢其人，庸示劝奖。』知婺州苏迟言本州上供罗乞减其半，诏减二万八千匹，著为定制,仍令给以本钱。戊寅，吕颐浩奏：已复扬州。
