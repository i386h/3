<!-- { "loadSidebar": true } -->
　　九月戊子朔，中书言：请置检正中书五房公事一员，每房各置检正公事二员，并以朝官充。乙未，参知政事韩绛为陕西路安抚使。先是，绛奏以夏入寇庆州，陕西用兵，请出使。王安石曰：『臣于边事未尝更历，宜往。』上卒遣绛。曾布同判司农寺，布寻奏改助役为免役，吕惠卿大恨之。己亥，命崔台符、曾布、朱温其考试法官。试法官自此始。庚子，左仆射、平章事曾公亮为集禧观使。公亮初荐王安石可大用，及同执政，知上方向安石，阴助之，而外若不与同者。安石以其助己，深德之。苏轼尝从容责公亮不能救正朝廷，公亮曰：『上与安石如一人，此乃天也。』冯京参知政事，吴充为右谏议大夫、枢密副使。乙巳，御崇政殿，策贤良方正，又策试武举人。壬子，太白昼见。手诏：『制科调字号卷，大抵意尚流欲而毁薄时政，援证先王之经而辄失义理，恐不足收录，以惑天下之观听。』而调字号乃孔文仲试卷也，于是文仲竟坐黜。司马光知永兴，言青苗、助役为陕西之患。上曰：『助役唯行京东、两浙耳，雇人充役，越州已行矣。』
　　冬十月，邓绾为集贤校理、检正中书孔目房公事。绾故名维清，累迁宁州通判。上书言：『陛下得伊吕之佐，作青苗、免役钱等法，百姓无不歌舞圣泽。臣以所见宁州观之，知一路；一路观之，见天下皆然。此诚不世之良法，愿陛下坚守行之，勿移于浮议也。』又与王安石书及颂，安石大喜，白于上，使乘驿诣阙，又累诏趣之。比至召对，上问：『识王安石否?』曰：『不识。』上曰：『今之古人也。』又问：『识吕惠卿否?』曰：『不识。』上曰：『今之贤人也。』绾退见安石，欣然如旧交。绾自至京师，不敢与乡人相见，乡人皆笑骂，绾曰：『笑骂从汝，好官我须为之。』寻又命绾兼编修中书户房条例。
　　十一月丁未，客星出娄。十二月，诏知杭州赵抃知青州。抃至青州，京东旱蝗。蝗将及境，遇风退飞，堕水而尽，青无害。开封府判官、祠部郎中赵瞻知邓州。瞻因出使，得奏事。上问曰：『卿为监司，久乃知青苗法便也。』瞻对曰：『青苗法，唐行之于季世扰攘中，掊民财诚便。今陛下欲为长久计，爱百姓，诚不便。』王安石阴使其党俞充诱瞻曰：『当以知杂御史奉待。』瞻不应，由是不得留京师。乙丑，中书言：『司农寺定畿县保甲条例，凡十家为一保，选主户一人为保长：五十家为一大保，选主户物产最高者一人为大保长；十大保为一都保，乃选主有行止、材勇为众所伏者二人为都副、保正。凡选一家两丁，以上通主客为之，谓之保丁。除禁兵器外，其余弓箭等许从便自置，习学武艺。每二大保逐夜轮差五人，于保分内往来巡警，遇有贼盗，昼时声鼓，报大保长以下同保人户即时救应追捕。如贼人别保，递相击鼓，应接袭逐。』参知政事王安石为礼部侍郎、平章事，王珪守本官参知政事。
　　辛亥熙宁四年春正月壬辰，沼鬻天下广惠仓田为三路及京东常平本。其当赈济，即以广惠、常平等仓所贮粟麦给之。
　　二月丁巳朔，中书言：『古之取士，皆本于学校。今欲追复古制，宜先除去声病偶对之文，使学者得以专意经义，以俟朝廷兴建学校，然后讲求三代所以教育选举之法，施于天下。以明经及诸科欲行废罢，取元解明经人数增解进士。今定贡举新制：进士罢诗赋，贴经墨义，各占治《诗》、《书》、《易》、《周礼》，《札记》一经，兼以《论语》、《孟子》。每试四场，初本经，次兼经并大义十道，务通义理，不须尽用注疏。次时务策三道、礼部五道，中书撰大义式颁行。殿试策一道，限千字以上，分五等，第一等、二等赐及第，第三等出身，第四等同出身，第五等同学究出身。』从之。知永兴军司马光知许州。光在永兴，宣抚司请增修城壁，光奏罢之。又请添屯军马于长安、河中、邠州，光言：『岁凶，乞罢添屯。』不许。又奏乞灾伤地分所欠青苗钱许重叠倚阁，仍牒所部八州军，未得依司农寺指挥催理。诏提举司催理如司农寺指挥，不得施行光牒。光知言不用，遂乞判西京留守司御史台，不报。又上章曰：『臣之不才，最出群臣之下。先见不如吕诲，公直不如范纯仁、程颢，敢言不如苏轼、孔文仲，勇决不如范镇。伏望陛下圣恩裁处其罪。若臣罪与范镇同，即乞依范镇例致仕。若罪重于镇，或窜或诛，所不敢逃。』诏光移知许州。光固请留台，久之，乃从其请。光自是绝口不复论新法。甲子，曾布检正五房公事。布每事白王安石，即行之。或谓布尝白两参政，指冯京及王珪也。布曰：『丞相已议定，何问彼为?俟敕出，令押字耳。』
　　三月丁亥，夔州路转运使孙构、张诜言：『杜安行等讨四夷贼，斥地七百里，获铠甲、器仗。』诏遣著作佐郎章惇乘驿同转运司制置以闻。先是，李承之荐惇于安石，安石曰：『闻惇极无行。』承之曰：『顾惇才可用耳。公诚与语，自当爱之。』安石见惇，惇素辩，又善迎合，安石大喜，恨得之晚。戊子，上召二府，出陕西转运司奏庆州军乱示之。上深以用兵为忧，文彦博曰：『朝廷施为务合人心，凡事当兼采众论，不宜有所偏听。陛下厉精求治而人情未安，盖更张之过也。祖宗法制未必皆不可行，但有废坠不举之处耳。』冯京曰：『府界溉淤田，又修差役，作保甲，人极劳弊。』上曰：『询访邻近百姓，皆以免役为喜。盖虽令出钱，而复其身役，无追呼刑责之虞，人自情愿故也。』彦博又言：『祖宗法制具在，不须更张，以失人心。』上曰：『更张法制，于士大夫诚多不悦，然于百姓何所不便?』彦博曰：『为与士大夫治天下，非与百姓治天下也。』安石曰：『法制具在则财用宜足，中国宜强。今皆不然，未可谓之法制具在也。』彦博曰：『务要人推行耳。』庚寅，诏诸路置学官，州给田十顷为学粮，仍置小学教授。条例司言：欲令诸路转运司具属州烦剧县分，主户二万以上，增置丞一员。从之。戊戌，上批：『陈留县见行保甲非朝廷本意，今如此搔扰，可速指挥，令止如元议，团保觉察贼盗，余无得妄施行。』乡民既忧，无钱买弓箭，加之传惑恐徙戍边，是以有父子聚首号泣者，非虚也。王安石进呈，不行。丁未，平章事韩绛罢相，以本官知邓州。上与王安石论保甲事，以为减有斩指者。安石曰：『陕西、河东未尝致变，则人情可知。岂有怕为义勇即造反之理?』上曰：『民合而言之，则圣亦不可不畏。自上制法以使之，虽拂其情，然亦当便于民乃可。』
　　《国是论》曰：保甲一事，民怨彰灼，虽禁民越诉、捕人匿名，而民之斩趾求免、匿榜伸冤，其达于圣聪，轸于圣虑，安石不能掩其怨，流俗谗说之论至是不能入矣，遂谓人主当为天之所为，任理而无情。又托之祁寒暑雨以为说，则其辞支离穷遁，益不足以欺圣聪。此保甲之事，所以论辩数万言而上终疑之欤，盖其所谓『弊法不足守，人言不足听』者，上犹信而不疑，此可欺以方者也。其所谓『天命不足畏，民怨不足恤』者，上终疑而不信，此难罔以非其道者也。至熙宁再相，其私意伪论浸已彰露，复以祁寒暑雨为言，而上毅然拒之曰：『岂若并祁寒暑雨之怨而无之邪?』大哉王言。至是圣德日新，邪说不可复入，安石去而终身不再召矣。
　　夏四月丁卯，邓绾言：『知汝州事富弼责蒙城官吏散常平钱谷，妄追县吏重笞之，又遣人持小札下诸县，令未得依提举司牒施行。本州签判管勾官徐公衮以书谕诸县使勿奉行。』诏令乞尽理根治，诏送毫州推勘院，其富弼止令案后收坐以闻。富弼言：『臣凡三奏，乞独坐臣重责，特赐矜贷其余官吏。臣今且说青苗一事：天下之人，不论贤不肖，皆知为害愈久愈深。今来本州不散青苗钱斛，并是臣独见，情愿当严谴，虽死无悔。其余徐公衮以下州县官吏，即望圣慈察其情理，别无深切，特与矜恕。』甲戌，试将作监主簿常秩为右正言、管勾国子监。初，秩不肯仕宦，及王安石更定法令，士大夫沸腾，以为不便，秩见所下诏书，独以为是。被召，遂起。及对垂拱殿，上问秩先朝累有除命，何以不起?秩言：『先帝容臣辞免，故臣得以久安里巷。今陛下迫臣不许稽迟诏旨，是以不敢不来。』上嘉之。太常博士李寔、检正中书礼房公事刘挚并为监察御史里行。
　　五月丙戌，提举崇福宫吕诲致仕。诲言：『臣本无宿疾，偶值医者用术乖方，殊不知脉候有虚实，阴阳有逆顺，诊察有标本，治疗有后先，妄投汤剂，率情任意，差之指下，祸延四支，浸成风痹，遂艰行步。非只惮跋戾之苦，又将虞心腹之变。』盖以身疾喻朝政也。诲病亟，手书属司马光为墓铭。光往省之，至则目且瞑。光呼曰：『更有以见属乎?』诲张目强视曰：『天下事尚可为，君实勉之!』遂卒。杨绘言：『东明等县百姓千百人诣开封府，诉超升等第出助役钱事。本府不受，遂突入王安石私第，安石谕云：「此事相府不知。」仍问：「汝等来知县知否?」皆言「不知」，又诣御史。台臣以本台无例收接诉状，谕令散去。退而访问，乃司农寺不依诸县元定户等，却以见管户口量第均定出役钱数付诸县，各令管认，别造簿籍，前农务而毕。臣窃谓凡等第升降，盖视人家产高下，乃得其实。今乃自司农寺先画数，令本县依数定簿，岂得民无争诉哉?今判司农寺乃邓绾、曾布，一为知杂，一为都检正，非臣言之，谁敢言者?』王安石指陈绘言为不然，上诺之。
