<!-- { "loadSidebar": true } -->
    十有二月戊午，进呈外路收捉八厢指挥。先是，军人王俊自称八厢，诈取军中钱物，配广南。上曰：『御前从来无八厢差出，可拟指挥行下诸路，如有自称八厢之人，即行收捉根勘。』至是进呈，上顾虞允文曰：『卿昨所言，若真八厢对人自称，亦所当罪。此言甚当。』丙寅，诏：『都统制岁举所知二人，统制岁举一人，以智勇俱全为上，以善抚士卒为次，以专有胆勇又为次。将校士卒，惟其所举。』从臣僚之请也。是月，令阁门官依文臣馆职轮对。是岁，移马军司屯于建康府。四川总领所奏：『昨缘本路措置备边桩积，遂申朝廷，乞降空名度牒，仍拘收四川事故僧道度牒缴纳讫，欲乞将已卖过四千五百道作第一料，所有去年十二月内已降二千道，今更乞贴降二千五百道，凑作第二料，下本所出卖，拘收价钱搬赴宣抚司，专充备边桩积，非遇缓急，分文不敢支用。』从之。赵难使北，附国书，复请陵寝及受书之礼。及雄入辞北使，其臣宣谕云：『传语宋皇帝，向来初讲和日，宋朝来祈请徽宗皇帝灵柩，已送还了。今再讲和，宋国自当来祈请钦宗灵柩，父子同葬，以时奉祀。去年使来，却妄请巩、洛山陵，上国止许奉迁，并许一就发还钦宗皇帝灵柩。上国已令搬取在此，俟来报闻。今宋国既不欲请上国，却当就巩、洛山陵祔葬。』无一语及受书事。雄归，奏：『金主，庸人耳，于陛下无能为役。中原遗黎日望王师，必有箪食之迎，倒戈之举。』上甚悦。
    壬辰乾道八年春正月辛未，礼部、大理寺状：臣僚言乞置太医局及医生试补之法。得旨更不致局，依旧存留医学科，遂举许令赴试。戊寅，太常博士杨万里轮对，论及人材。上曰：『人材要辨实伪，要分邪正。』又曰：『最不可以言取人。孔子大圣，犹曰：「始吾于人也，听其言而信其行。今吾于人也，听其言而观其行」。故以言取人，失之宰予。』乙酉，太常少卿黄钧奏：『切谓国莫重于礼，礼莫严于分。伏见四孟月景灵宫朝献，皇帝与群臣俱拜于庭。心切疑之。退而求之礼经，考之仪注，有所不合。问之掌故，则渡江之后，群吏省记者失之也。《曲礼》曰：「君践阼，临祭祀。」《礼器》曰：「庙堂之上，罍樽在阼。」又曰：「君在阼」。正义曰：「阼，主人阶也。天子祭祀，升阶而行可也。」神宗元丰间详定郊庙礼文，明堂、太庙、景灵宫行礼，兼设皇帝版位于东阶之上。今亲郊之岁，朝献景灵宫，朝飨太庙，皇帝拜上，群臣拜下矣。独四孟朝献，设褥位于阼阶之下，则是以天子之尊，而用之大夫士临祭之位，非所以正礼而明分也。欲遵元丰之制，每遇皇帝孟月朝献，设褥于东阶之上，西向，以礼则合，以分则正。』礼部、太常寺同共讨论，欲依所乞，及乞于见今仪注内修定施行。』诏从之。丙戌，宰执乞讨论上丁释奠、皇太子入学之仪。上曰：『《礼记?文王世子》篇载太子入学事甚详。』梁克家奏：『入学以齿，则知父子君臣长幼之道，古人所以教世子如此。』虞允文奏：『此事备于礼经，后世罕有举行者。』上曰：『可令有司讨论以闻。』
    二月乙巳，诏曰：『朕惟帝王之世，辅弼之臣，其名虽殊，而相之实一也。厥后位号定于汉而称谓洎于唐，以仆臣而长百僚，朕所不取。且丞相者，道揆之任也。三省者，法守所自出也。今舍其大而举其细，岂责实之议乎?肆朕稽古，厘而正之。盖名正则言顺，言顺则事成。为政之先务也。其改尚书左右仆射、同中书门下平章事为左右丞相。』虞允文为左丞相，梁克家为右丞相，曾怀参知政事，张说、王之奇并签书枢密院事。怀、之奇仍赐出身。寻诏：『已正丞相之名，其侍中、中书令、尚书令尚存虚名杂压，可删去，以左右丞相充其位。』张说者，父故省吏也。说以父任为右职，妻宪圣皇后女弟，由是累迁知阁门事。隆兴初，兼枢密副都承旨。乾道初，落副字。七年春，除签书。左司员外郎张栻侍讲席，因谏止之，遂以观察使升节度奉祠。至是，乃复申前命。起居郎莫济不书录黄，直学士院周必大不草说答诏，于是二人皆与外祠，乃令姚宪权给事中。书读行下，赵汝愚时为著作佐郎，不往见说，率同列并请祠，不报。会其祖母卒，不俟报，即日归省，父因自劾。上不加罪，就除知信州。己酉，诏：『随龙判太史局李继宗两该德寿宫应奉，转三官，许回授。可将与男安国补太史局堡草正，充历算科。』臣僚言：『保章从八品，与宣义、成忠郎等耳。使其精于历算，虽特命之可也。用其父之回授，则恐不可开此例耳。虽曰三官以易一命，若使异时群臣近习有不知事体、不顾廉耻，皆乞用此例，陛下何以拒之?更加圣虑而寝其命。』诏从之。丙辰，御史台状：『得旨，令开具六察所隶觉察弹劾事，伏并见今监察御史职事以闻。本台契勘觉察弹劾，目前并系殿中举长贰通行。风闻弹劾即不属六察，其六察管取索所隶百司簿书，分案点检稽违差失、行遣不当等事。合依应指挥，并分隶六察。』虞允文等奏：『祖宗时，监察御史却许言事。』上曰：『今既分隶六察，可许随事弹奏。自此台谏肃清矣。』
三月己巳，马军司李显忠乞兑换民田充都教场，有司申明间不愿，欲每亩支钱五贯文收买。上曰：『马司诸军皆未有教场否?』虞允文奏：『虽有之，但未有都教场以备合教。』上曰：『建康管军马自有大教场，每遇合教，可以时暂教阅。』允文奏：『岂非圣意不欲取民阻否?』上曰：『然。』壬午，上泛论人材，顾谓虞允文等曰：『士大夫难得任事之人，盖为风俗未醇。今虽稍有，只是未多。』允文奏：『承平时，前辈名臣如范仲淹、韩琦等在边，尚犹难之。』上曰：『当时往往亦多失利，盖由未甚知兵。』允文奏：『非不知兵，但不教之兵难以御敌。』上曰：『西夏小夷，当时亦自枝梧不行，所以驯致丙午之耻。朕今孜孜不倦，期与卿等共雪之。今闻敌人上骄下情，朕所以日夕磨厉，必欲今日我之师徒如昔日敌人之兵势，盖思反之也。』庚寅，殿前司奏，乞令董世英等总辖军兵于扬州牧马。上曰：『向来闻董世英及张唐臣使酒，朕尝戒之，张唐臣已遵约束悛改，朕以二金碗赐之。董世英闻尚未悛，岂宜差去?可别差人，仍令本军戒谕。』壬辰，宰执进呈乞点检诸军战船。上曰：『舟楫正是我之所长，岂可置而不问?鄂州、荆南、江州可差姜诜前去，池州以下，委叶衡具数奏闻，仍令逐军日下修整。』丙申，详定一司敕令所奏修正三公三少法：诸太师、太傅、太保为三公，左右丞相为宰相，少师、少傅、少保为三少。诏从之。是月，殿试举人，赐黄定以下及第、出身有差，仍赐御书《益稷》篇。武举正奏绝伦、特奏并依文举例，唱名日给黄牒，赐及第、出身有差。
夏四月丙午，进呈宰臣制国用事，上曰：『官制已定，丞相事无不统，所有兼制国用更不入衔。』知化州黄克仁朝辞进对。上曰：『远方小民，政赖郡守抚摩，劝课农桑。』甲寅，户侍杨倓奏：『义仓在法，夏、秋正税，每一斗别纳五合，即正税，不及一斗免纳。应丰熟一县，九分已上即纳一升，惟充赈给，不许他用。今诸路州县常平义仓米斛不少，年来虽间有灾伤去处，支给不多，访闻皆是擅行侵用，从来未曾稽考。乞下诸路常平官，限半月，委逐州主管官取索五年的实收支数目。仍开说逐年有无灾伤检放及取给过若干，并见在之数实计若干，目今在甚处桩管，结罪保明，文帐申部稽考施行。』从之。乙未，虞允文等奏[2]：『蒙宣示赐新进士御书《益稷》篇，不胜荣幸。』梁克家奏：『《益稷》首载治水，播奏艰食，末载君臣更相训敕之意。学者因宸翰以味经旨，必知古人用心矣。』上曰：『如所载，无若『丹朱傲」等语，见古者君臣儆戒之深。』允文奏：『舜与皋陶赓歌之辞，舜则曰：“股肱喜，元首起。”皋陶则曰：“元首明，股肱良。”又继以“元首业脞股肱惰”之语，君臣之间相称誉。相儆戒，自有次序如此，所以能致无为之治。』上曰：『然。此篇实以民之粒食，则知务农为治之本。至于告臣邻之言，则曰“庶顽谗说，若不在时，侯以明之，挞以记之”，又曰“格则承之庸之，否则威之”，是古之圣人待天下之人，未尝不先之以教。及其不格，则必以刑威之。今为书生者，多事威文而忽兹二事，是未究古圣人之用心也。因欲使知之。』辛酉，上御射殿，引诸班直呈射。上顾虞允文等曰：『排立行门东边第三人于江极能射，弓直射到三硕斗力，亦愿从军。』允文奏：『似此武艺之人难得，皆陛下戒约阅习，以至于此。』上曰：『然。』癸亥，臣僚言：『役法之均，其法莫若限民田，自十顷以上至于二十顷则为下农，自二十一顷以上至于四十顷则为中农，自四十一顷以上至于六十顷则为上农，然后可使上农三役，中农二役，下农一役。其尝有万顷者，则使其子孙分析之时，必以三农之数为限。其或诡名挟户而在三农限田之外者，则许人首告而没田于官。磨以岁月，不惟天下无不均之役，亦且无不均之民矣。』诏户部看详。
    五月己巳，新江东提点刑狱公事萧之敏乞宫祠，上不允。虞允文奏：『前日之敏言：臣虽不知其所论奏，窃自揣度其罪如章，无可疑者。既蒙圣恩，复令暂留。如萧之望端方，愿召归旧班，以辟敢言之路。』上曰：『今以监司处之，亦自甚优。』顾曾怀曰：『丞相之言甚宽厚，可书之时政记。』乙未，上曰：『吏职武臣迁转泛滥太甚，尝令吏部侍郎张津条具以闻。据奏到六部等处出职武臣，自来衮同军人战功及奏补出身人，并至武功大夫，方不许磨勘。』上曰：『止依左选立定正法，又条具一项。如至正法该遇恩赏，非系特旨，不许转行。』上曰：『可除去特旨转行一项，不欲更开此路，以启侥幸之心，庶清流品，不至泛滥。』是月，福建盐行钞法，从转运陈岘之请也。仍支借一十万贯作本。陈俊卿时帅闽，移书宰执曰：『福建盐法与淮浙不同，盖淮浙之盐行八九路八十余州，地广数千里，故其利甚博。福建八州，惟汀、邵、剑、建四州可售，而地狭人贫，土无重货，非可以他路比也。今欲改行钞法，已夺州县岁计，又欲严禁私贩，必亏税务常额。而贫民无业，又将起而为盗。夫州县阙用，则必横敛农民，税务既亏常额，则必重征商旅。盗贼既起，则未知所增三十万缗之人，其足以偿调兵之费否也?将来官钞或滞不行，则必科下州县，州县无策，必至抑配民户，本以利民，而反扰之，此恐皆非变法之本意也。』当时诸公不能用，然钞法果不行。立宗室铨试法。
