<!-- { "loadSidebar": true } -->
    五月戊寅朔，上次常州，诏知枢密院事张浚为宣抚处置使，以川陕京西湖南北路为所部。初，上问浚以方今大计，浚请身任陕蜀之事，置司秦州，令吕颐浩扈驾来武昌。上许之。诏英州安置黄潜善降充江州团练副使，永州居住汪伯彦降充宁远军节度副使，并即其州安置。始潜善之斥也，其兄潜厚以分司居道州。潜厚闻命，径归邵武军。朝廷闻之，为降守臣张髦一官，潜厚乃去。庚辰，江浙制置使周望引兵至衢州，而苗傅与其徒犯江山县。傅之军行也，常以王钧甫、马柔吉将赤心队为先锋，去大军十里而屯。时上命诸将以罪止傅兄弟及刘正彦、钧甫、柔吉、张逵，余皆罔治。赤心军士闻诏宽大，乃叛，傅、钧甫遂焚河梁，以断其路，率赤心之众降于望。望使人受降书。未几，其前军统领官张翼等七人谓钧甫反覆，斩钧甫及柔吉父子首以降，贼党大惧。诏以翼力翊卫大夫、温州观察使。傅等闻韩世忠且至，遂引兵趋信上。世忠闻之，恐其滋蔓闽广，乃自浦城捷出以邀之。辛巳，上次镇江府。翰林学士滕康请命有司祭陈东之墓，御笔令守臣并张悫致祭。上谕执政以悫古之遗直，东忠谏而死，皆厚恤其家焉。癸未，翰林学士滕康为端明殿学士、签书枢密院事。康既秉政,张浚西行之议遂格。甲申，中书舍人张忞罢，忞初入见，言上即位以来，无纤毫之失。上谓大臣曰：『自古人君不患无过，患不能改过耳。忞谄谀如此，岂可置之从班?』乃落职宫观。乙酉，上至江宁府，驻跸神霄宫。御笔：『建康之地，古称名都。其以江宁府为建康府。』起复朝散郎洪皓为徽猷阁待制，假礼部尚书，充大金通问使。丁亥，苗傅寇浦城县。时御营副使司前军统制王德既杀陈彦章，欲与韩世忠战。世忠曰：『苗、刘未平，若与之战，乃是更生一敌，不如避之。』夜，世忠将至浦城北四十里，与傅、正彦遇于渔梁驿，正彦屯溪北，傅屯溪南，跨溪据险设伏，相约为应。世忠率诸军力战，骁将李忠信、赵竭节恃勇陷阵，右军统制官马彦溥驰救，死之。贼乘胜至中军，世忠瞋目大呼，挺矛而入。正彦望见，失声曰：『吾以为王德，乃韩将军也！』正彦少却。世忠挥兵以进，正彦坠马，世忠生擒之，尽得其金帛子女。傅弃军遁去。己丑，初，薛庆既据高邮，兵至数万人。知枢密院事张浚闻庆等无所系属，欲归麾下，亲往招之。浚渡江，靳赛以兵降。及是至高邮,入庆垒，从者不满百人。浚出黄榜示以朝廷恩意，庆感服再拜。辛卯，诏太史局天文官许将带学生内中止宿，以备宣问天象。乙未，知枢密院事张浚罢为资政殿学士、提举杭州洞霄宫。初,薛庆欲求厚赏,乃留浚三日，而外间不知，谓浚为庆所执，浮言胥动。真州守臣以闻。吕颐浩与李邴、滕康共议，罢浚枢管。己亥，都省言：『自兵兴以来，天下多事，四方文移，增倍于前日，宰执精力疲耗于案牍，而边防军政所当急者，反致稽缓。此无他，中书别无属官故也。望用熙宁故事，复置中书门下省检正官二员，分书六房事，省左右司郎官二员。』从之。是日，苗翊率众出降，复用其将孟皋计，欲遁之温、台，裨将江池闻之，杀皋擒翊，降于制置使周望。有举子程妥者，崇安人，时敌在傅军为傅谋，与苗瑀、张逵收余兵入崇安县，统制官乔仲福、王德共追之，尽降其众，傅夜脱身去，变姓名为商人，与其爱将张政亡之建阳县。土豪詹标觉而邀之，留连数日。妥知不免，密告标曰：『此苗傅也。』标执以告南剑州同巡检吕熙，熙以赴福建提点刑狱公事林杞。杞惧政分其功，与熙谋，使护兵杀政崇安境上，自以傅追世忠授之，遂槛赴行在。辛丑，张浚自高邮至行在，复以浚知枢密院事。浚辞曰：『高邮之行，徒仗忠信，虽不至如所传闻，然身为大臣，轻动损威，其罪莫大。』诏不允，遂以庆守高邮军。上亲书御制《中和堂》诗赐浚曰：『愿同越勾践，焦思先吾身。』卒章曰：『高风动君子，属意种蠡臣。』丙午，命诸路漕臣勘磨常平失陷钱物,具数申尚书省，仍桩收以待诏用。丁未，尚书省请以江、池、饶、信州为江州路，建康府、太平、宣徽州、广德军为建康府路，并以守臣充安抚制置使，其江州守臣更不带江东湖北字入衔。从之。京西北路制置使翟兴击叛将杨进，杀之，遂复西京。
    六月戊申朔，东京留守杜充兼宣抚处置副使，节制淮南京东西路。己酉，上以久雨不止，虑下有阴谋或人怨所致，以谕辅臣，于是吕颐浩、张浚皆谢罪求去。上曰：『宰执岂可容易去位?来日可召郎官以上赴都堂言阙政。』
 臣留正等曰：《周书》言三公燮理阴阳，汉故事，遇灾异则策免三公，盖以燮理爱人而至于致灾，宜其不免于咎。太上皇帝以久阴霖雨不止,宣谕宰执，不及其它，独使召郎官以上言己之过失，而将以收人心，召和气，销天变，此宋景公所以退星舍，而子韦之所以贺延寿也。圣德如此。
    御史中丞张守言：『陛下罪己之诏数下矣，而天未悔祸，实有所未至尔。倘能应天以实不以文，则安知谴告警惧，非诱掖陛下以启中兴之业乎?』先是，守为副端,尝进修德之说，疏凡三上，且曰：『愿陛下处宫室之安，则思二帝、母后穹卢毳幕之居；享膳羞之奉，则思二帝、母后膻肉酪浆之味；服细暖之衣，则思二帝、母后穷边绝塞之寒苦；操予夺之柄，则思二帝、母后语言动作受制于人；享嫔御之适，则思二帝、母后谁为之使令；对臣下之朝，则思二帝、母后谁为之尊礼。要如舜之兢业，汤之危惧，大禹之菲恶，文武之忧勤，圣心不倦,盛德日隆，而天之不助顺者，万无是理也。』及是又申言之，且曰：『天时人事，至此极矣。陛下睹今日之势与去年熟愈?而朝廷之措置施设，与前日未始异也。』中书舍人季陵言：『臣者君之阴，妻者夫之阴，夷狄者中国之阴。金人累岁侵轶，生灵涂炭，城邑丘墟，怨气所积，灾异之来，固不足怪。惟先格心正厥事，则在我者，其可忽邪?臣观庙堂之上无擅命之臣，惟将帅之权太盛；宫阃之内无女谒之私，惟官寺之习未革。且阳为德，阴力刑,常雨常寒，阴道太盛。陛下正当修德以应天，能制将帅，乃德之刚；能抑宦寺，乃德之正。事宗庙以孝，禁盗贼以义，谋国以智，安民以仁。如此行之，则人心悦而天意得矣。』吏部侍郎刘珏言：『北戎强大，阴盛阳微，故阴雨为灾，此群臣所共知也。若乃孝悌通神明，至诚动天地，此陛下所宜知，群臣未尝言也。愿陛下精祷于天，详见于事，揭为台观，以表望思，时遣使人，以伸祈请，则孝悌之道至矣。陛下有仁圣之资，而二三执政专为蔽塞。愿取建炎以来所下诏令参稽而行，则至诚之道著矣。此感人心、销天变、召和气之大者也。』上嘉纳之。司勋员外郎赵鼎言：『自熙宁间王安石用事，肆为纷更，祖宗之法扫地而生民始病。至崇宁初，蔡京托名绍述，尽祖王安石之政，以致大患。今安石犹配享庙庭，而京之党未放，臣谓时政之阙，无大于此，何以收人心而召和气哉?』上纳其言，遂罢安石配享。癸丑，诏诸路帅臣、监司、郡守许招来材武之士，官为给食，仍量材录用。乙卯，诏：『军兴以来，忠义死节之家，令中书省、枢密院籍记姓名，优加存恤，访其子孙，量材录用。』丙辰,苗傅后军部将韩隽陷光泽县。傅之败也，隽以兵趣邵武军，入城焚掠；趣建昌军，守臣方昭率众守备，贼一夕遁去。进犯抚州，入城纵掠；又攻湖口县，渡江至蕲州。会刘光世驻军江州，遣人招隽，隽往见光世，因更名世清，号小韩。寻诏世清添差蕲州兵马钤辖。庚申，隆祐皇太后至建康，上率群臣迎于郊外。辛酉，上手诏以四事自责,一曰昧经邦之远图，二曰昧戡难之大略，三曰无绥人之德，四曰失驭臣之柄。仍命出榜朝堂，遍谕天下，使知朕悔过之意。丙寅，罢江浙荊湖闽广增置射士三分之一，既而言者以为无益，乃罢武尉，不数年而所增射士尽废之。丁卯，右司谏袁植罢。初，植请再贬汪伯彦而诛黄潜善及失守者权邦彦、朱琳等九人。上曰：『渡江之役，朕方念咎责己，岂可尽归罪大臣?植乃朕亲擢，虽敢言,至导朕以杀人，此非美事。』吕颐浩曰：『圣朝弼臣罪虽大，止贬岭外，昭盛德，可以祈天永命。植发此念，已伤和气。』滕康曰：『如植言，伤陛下好生之德矣。』乃下诏,略曰：『朕亲擢袁植,置之谏垣，意其补过拾遗，以救阙失。而植供职以来,忠厚之言未闻，杀戮之事宜戒。可出知池州。』明日，康见上曰：『大哉王言。太祖以来未尝戮大臣，国祚久长，过于两汉者，此也。』未几，潜善卒于梅州,尚书司勋员外郎赵鼎行右司谏，监登闻检院吕祉守右正言。祉上疏论：『致治之要以聪明为本，持养之道，要在有益于聪明者为之，勿以小善为无益而弗为也；有损于聪明者去之，勿以小恶为无伤而弗去也。』疏入，上召对，祉复进三策，其一曰：『自古拨乱同于创业之君。』其二曰：『自古得天下，必以人心之同；其失天下，必以人心之异。』其三曰：『乞付诸大将以节制之权。』上悉嘉纳，遂有是命。罢诸州新置州学教授员。癸酉，枢密院言：『自兵兴至今，军政事务倍于平时。欲依祖宗朝，置检详官两员，序位在左、右司之下；编修官四员止存一员，依旧看详条法。』从之。甲戌，上自神霄宫入居建康府行宫。御史中丞张守试尚书礼部侍郎。守尝论吕颐浩不可独任而张浚不宜西去。上不然之。会有旨，以东京粮运不继，复命梁扬祖为发运使，专切措置粮运，以饷中都。权给事中刘宁止言其不可，诏以次官书读行下，遂命起居郎綦崇礼兼权给事中。守言扬祖不可用，请罢之。中书舍人季陵亦封还录黄，论：『扬祖前为发运使，未及半年，而中都之人至于相食，此则扬祖之罪，孰谓扬祖知首尾乎?』守再上疏论列，不报。疏三上，扬祖乃请奉祠。守言：『扬祖以自请得祠，是臣在宪台言无可采。』因乞补外，遂有是命。守力辞不拜，上命吕颐浩召守至政事堂，谕以正士不宜轻去朝廷，守乃受命。中书舍人范宗尹为御史中丞，首言：『设若敌骑深入，当以控扼之事责之将相，陛下姑引而避之。』中书舍人季陵亦言：『建康陛下所当守，亦敌人所必攻。九江上流有建瓴之势，淮南诸郡有唇亡之忧。臣愿陛下为马上之计。』乙亥，金人陷磁州。
