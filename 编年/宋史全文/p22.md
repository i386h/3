<!-- { "loadSidebar": true } -->
　　八月，殿中丞李虚己上表献诗，自陈祖母年八十余，喜闻其孙申循吏之目。上喜甚，赐以五品服，改知遂州，赐钱五十万以遗其祖母。翌日，对宰相言曰：『已与五十缗。』吕蒙正曰：『前所赐盖五百缗。』上曰：『此误也。』然不可迫。虚己纯孝笃谨，家极贫，虽一时误恩，人以为殆天赐也。以剑南招安使、昭宣使王继恩为宣政使、顺州防御使。先是，继恩有平贼功，中书建议欲以为宣徽使。上曰：『朕读前代书史多矣，不欲令宦官干预政事。宣徽使，执政之渐也。』因命翰林学士张洎、钱若水议别立宣政使名，序立在昭宣使上以授之。
　　九月，李继迁窜于漠北，遣其弟延信奉表待罪，且言违叛事出保忠，愿赦勿诛。上喜，召见延信，面加慰抚，锡赉甚厚。壬申，以襄王元侃为开封尹，改封寿王。上谓寿王曰：『夫政教之设，在乎得人心而不扰之耳。得人心莫若示之以诚信，不扰之无如镇之以清静。推是而行，虽虎兕亦当驯狎，况于人乎?《书》云：「抚我则后，虐我则仇。」信哉斯言也。尔宜诫之。』以左谏议大夫寇准参知政事。上因谓宰相吕蒙正曰：『寇准临事明敏，今再擢用，想益尽心。朕尝谕之以同德者，事皆从长而行，则上下鲜不济矣。』上以蜀寇渐平，下诏罪己。初命钱若水草诏，既成进御，上笑曰：『朕为卿润色，可乎?』因命笔亲窜数字，皆引咎深切，尤为精当。诏辞略曰：『朕委任非当，烛理不明，致彼亲民之官，不以惠和为政，管榷之吏，唯用刻削为功。挠我烝民，起为狂寇。』又曰：『念兹失德，是务责躬。改而更张，永鉴前弊。而今而后，庶或警余。』先是，苏易简荐张咏可属西川事，诏咏知益州。于是始命赴部。上曰：『西川乱后，民不聊生。卿当以便宜从事。』是月，张咏始至益州。先是，陕西课民运粮以给蜀师者相属于路，咏亟问城中所屯兵数，凡三万人，而无半月之食。咏访知民间旧苦盐贵，而私廪尚有余积，乃下盐价，听民得以米易盐，民争趋之，未逾月，得米数十万斛，军士欢言：『前所给米皆杂糠土，不可食。今一一精好，此翁真善干国事者。』咏闻，喜曰：『吾令可行矣。』时四郊尚多贼垒，王继恩日务宴饮，官支刍粟饲马，咏但给以钱。继恩怒，咏曰：『公今闭门高会，刍粟何从而出?若开门击贼，何虑马不食粟乎?』继恩乃不敢言。继恩尝送三十余辈请咏治之。咏悉遣令归业。继恩怒。咏曰：『前日李顺胁民为贼，今日咏与公化贼为民，何有不可哉?』咏计军食可支二岁，乃奏罢陕西运粮。上喜曰：『乡者益州日以乏粮为请，咏至未久，遂有二岁备，此人何事不能了?朕无虑矣!』
　　吕中曰：莫难于除盗，尤莫难于盗已去之后。故既命继恩以讨之，复命张咏以抚之，始威终惠，两得之矣。抑继恩宦者，使之掌兵，得无陷李唐之弊政耶?然继恩虽有功而不敢骄，虽不与宣徽而不敢怨，太宗盖有以处之也。其与童贯握重兵在外而朝廷无以制之之道异矣。使当时不知所以制之，愚恐无夷狄之骄，亦必有宦官之祸矣。
　　十一月，上遣张崇贵持诏谕李继迁。先是，翰林学士钱若水撰赐赵保忠诏云：『不斩继迁，存狡兔之三穴；潜疑光嗣，持首鼠之两端。』上大喜，谓若水曰：『此四句正道着我意。』及是又草赐继先诏，略曰：『既除手足之亲，已失辅车之势。』上御笔批其后云：『依此诏本极好。』若水家因宝藏之。丁卯，大雨雪，群臣称贺。
　　十二月戊寅朔，司天言日当食。至是阴雪蒙蔽，自旦及中而散，群臣称贺。贺日不食盖始此。王继恩御军无政，张咏恐军还日或有意外之变，乃密奏请遣腹心近臣可以弹压王师者，亟来分屯师旅。
　　乙未至道元年春正月朔，德音改元。度支判官陈尧叟、梁鼎上言，请于陈、许、邓、颍暨蔡、宿、亳至于寿春，用水利垦田，必可致仓廪充实，省江淮漕运。上览奏，嘉之，即遣皇甫选、何亮往诸州按视，经度其事。契丹大将韩德威诱党项自振武入寇，永安节度使折御卿率轻骑邀击之，大败其众于子河汊，遣使奏捷。上谓左右曰：『朕常诫边将勿与争锋，待其深入，则分奇兵以断其归路，从而击之，必无遗类也。今果如吾言。』初，赵赞自京兆罢归，以赞为度支都监。有郑昌嗣者与赞亲，比累迁盐铁都监。二人既得联职，恣所为皆不法。诏削夺赞官爵，并一家配隶房州；昌嗣责授唐州团练副使。既行数日，并以所在赐死，中外莫不称快。诸州奏案类有官典盗用库物者，上谓近臣曰：『夫人之善恶，在乎原情。假如官典私窃军物，虽至钜万，止一盗尔，亦何富于民政哉?若党庇俭人，稔成奸恶，以兹蠹政，其为盗大矣!』
　　二月甲申，命宰相及群官分于京城寺观祷雨，又命中使分祀五岳。故事御署祝版，王禹偁请自今更不御署。上曰：『朕为万民祈福，桑林之祷，犹无所惮，至于亲署，又何损乎?』
　　三月朔[3]，诏以官仓粟数十万石贷京畿及内郡民为种。有司请量留以供国马，上曰：『时雨既降，土膏初起，民无种则不能尽地利。但竭廪以给之，至秋月百倍之获。国马食以刍藁可矣。』
　　四月戊子，诏：『自今参知政事宜与宰相分日知印，押正衙班。其位砖先异位，宜合而为一，遇宰相、使相视事及议军国大政，并得升都堂。』先是，赵普独相，太祖特置参知政事以佐之。其后普恩替，始均其任，既而复有厘革。吕端初与寇准同列，及先任宰相，虑准不平，乃上言：『臣兄余庆任参知政事日，悉与宰相同。愿复故事。』上特从其请，亦以慰准意云。上谓宰相曰：『自春不雨至今，并走群望而未获嘉应，岂狱犴之际颇有冤系乎?』即日命侍御史元玘等四十四人乘传分往诸道案察刑狱[4]。翌日，御崇政殿，亲决京城诸司系囚，获原宥者数百人。因谓宰相曰：『刑罚者，不得已而用之。能不失有罪而得中道者，斯为难矣。』后二日，大雷雨，街中水深数尺。乙巳，知通利军钱昭序表献赤乌、白兔各一，云：『乌禀阳精，兔昭阴瑞。报火德蕃昌之兆，示金方驯服之征。』上谓侍臣曰：『乌色正如渥丹，信火德之符矣。』翰林学士王禹偁兼知审官院及通进银台、封驳司，制敕有不便，多所论奏。开宝皇后之丧，群臣不成服，禹偁与宾友言：『后尝母天下，当遵用旧礼。』或以告，上不悦，禹偁罢知滁州。禹偁尝为李继迁草制，继迁送马五十疋。禹偁以状不如式却之。及在滁州，或言其买马亏价者。上曰：『彼能却继迁五十疋马，顾肯亏价哉?』参知政事寇准奏曰：『近者边上易署主帅，增修甲卒，深合事宜。』上曰：『天下庶政日新，滔滔如流水。朕固不怠于听断。至于疆场戎事，既安危所系，亦皆是朕一一躬自筹度，预为制置，以防其渐。若临事仓卒，则无及矣。』因语及用将帅，上曰：『将帅材略固不求其备，但量其能而用之。上自节麾，下至二千石，第其功效而授之，微劳尽甄，下情必达。下情必达，则无猜贰之嫌；微劳尽甄，则无觖望之衅，所以各务忠孝而固禄位，悖乱不得而萌也。』太康县获玄兔以献，吕端等曰：『玄者，北方之色。兔者阴类，中国阳也，将有远人向化，受冠带于阙下，昭邦家之庆，以致太康者乎?』
　　六月，诏募民请佃诸州旷土，使为永业，仍蠲三年租，三年外输三分之一。州县官吏劝民垦田之数悉书于印纸，以俟旌赏。
　　八月朔，荆湖转运使何士宗上言：『望自今执政大臣出领外郡，应合申转运司公事，只署通判以下姓名。』上谓宰相曰：『大臣品位虽崇，若出临外藩，即转运使所部。要系州府，不系品位。此朝廷典宪，未可轻改也。宜仍旧贯。』壬辰，制以开封尹寿王元侃为皇太子，改名恒。诏皇太子兼判开封府。自唐天佑以来，中国多故，不遑立储贰，斯礼之废，将及百年，上始举而行之，中外胥悦。初，参知政事寇准自青州召还入见，上曰：『朕诸子孰可付神器者?』准曰：『惟陛下择所以副天下之望者。』曰：『元侃可乎?』对曰：『非臣所知也。』上遂以元侃为开封尹，改封寿王，于是立为太子。
　　吕中曰：东汉、李唐所以有女主、宦官、外戚之祸者，以立天子之权尽出其手，虽李固、杜乔、裴度、郑覃之徒不能正之也。准之一言，真万世法，不徒见于景德澶渊之一役也。
　　《龟鉴》曰：太祖以天下授太宗，尧授舜之盛举也。太宗之定策寿王，得无贤于舜授禹之事乎?噫，禹不传贤而传子，吾孟子尝断斯事矣。天与贤则与贤，天与子则与子。使传贤而可以久焉，禹盖先后世而为之也，何至有辞于来世哉？而况少年天子，百姓相庆，真杜稷主，神器有归。寇莱公自青州召还，上亦谋及储贰事。准对曰：『臣观诸子，惟寿王得人心，可以副天下之望。』则是真宗之立，亦出于大臣之议论、庶民之推戴，而非出于太宗之私心也明矣。矧实护名贤，历陈忠孝，师傅重任，深戎顺从，捕翼元良，养成德性，李沆、李至等与有力焉。呜呼！唐虞禅夏后，殷周继，均之为圣人也，均之为天下得人也。
　　准尝奏事切直，上怒而起，准攀上衣请复坐，事决乃起。上嘉叹曰：『此真宰相也。』又语左右曰：『朕得寇准，犹唐太宗之得魏郑公也。』以李至、李沆并兼太子宾客，见太子如师傅之仪。上谓至等曰：『朕以太子仁孝贤明，立为储贰，以固国本，当赖正人辅之以道。卿等可尽心调护，若动皆由礼，则宜赞成；事或未当，必须力言，勿因循而顺从也。』
　　九月。是岁。汴河运米至五百八十万石。上因问近臣汴水疏凿之由，张洎退而讲求其事以奏。且曰：『大禹疏凿，以分水势；炀帝开甽，以奉巡游。虽数湮废，而通流不绝于百世之下，终为国家之用，其上天之意乎?』
　　冬十月，上增作九弦琴、五弦阮，别造新谱二十七卷，俾太常乐工肄习之，以备登荐。乙酉，出琴、阮示群臣，且曰：『琴七弦，今增为九弦，曰君臣、文武、礼乐、正民心。则九奏克谐而不乱矣。阮四弦，今增为五，曰金、木、水、火、土，则五行并用而不悖矣。』
　　十一月，上阅武于便殿，卫士挽弓有及一石五斗者，矢二十发，绰有余力，因谓近臣曰：『方今寰海无事，美才间出，悉在吾彀中矣。』又令骑兵、步兵各数百东西列阵，挽强彀弩，视其进退，发矢如一，容止中节。上曰：『此殿廷间数百人尔，犹兵威可观，况堂堂之阵，数万成列者乎!』
