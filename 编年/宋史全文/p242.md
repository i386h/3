<!-- { "loadSidebar": true } -->
    五月甲戌，国子司业陈棠言：『自兴学至今二十年，六经博士未尝备员。望加惠学者，俾六经各置博士，每经择经明行修二人充选，庶几经各有师，得以轮递讲说。』诏博士阙员，许令正、录兼讲。丙子，金国贺生辰使高景山、副使王全始入境，用故事，遣中使黄述赐扇帕于洪泽镇。景山等举趾倨傲，述与之对揖，略不加礼。又遣人量闸面阔狭，沿淮顾盼，意若相视水面者，识者知其有败盟之意。甲申，诏诸路监司失按属吏一岁及四人以上者，令御史台检举，申朝廷议罚。用殿中侍御史陈俊卿请也。大理寺言狱空。上谓宰执曰：『大理寺、临安府在阙下，虽未敢谓刑措，然狱讼清简，冤抑得伸，亦庶几焉。惟是诸路宪臣或不得人，则吏强官弱，民无所措。卿等宜思革此弊。』辛卯，大金国贺生辰使高景山、副使王全见于紫宸殿。景山当奏事，自称语讷，不能敷奏，乞令副使王全代奏，上许之。景山招全，全乃升殿之东壁，面北厉声奏，奏讫降殿，驾兴，全在殿下扬言曰：『我来理会者两国事。』譊譊不已。带御器械李横约全曰：『不得无礼，有事朝廷理会！』时百官班未退，带御器械刘炎白陈康伯曰：『使人在廷有茶酒之礼，宜奏免之。』康伯曰：『君自奏闻。』炎遂转屏风而入，见上哭泣。炎奏其事，上然之。炎出，传旨曰：『今为闻渊圣皇帝讣音，忽觉亲躬不安，阁门赐茶酒宜免，使人且退班。』遂退。宰执聚殿庐议举哀之故，或谓上不可以凶服见使者，欲俟其去，乃发丧。权工部侍郎黄中闻之，驰白康伯曰：『此国家大事，臣子至痛之节一有失礼，谓天下后世何?且使人问焉，将何以对?』于是始议行礼及调兵守江淮之策。壬辰，宰执内殿奏事，同知枢密院事周麟之言：『金人意可卜，宜练甲申儆，静以观变，使不当遣。』上曰：『卿言是也。彼欲割地，今何以应之?』麟之曰：『讲信之始，分画封圻，故应有载书存，愿出以示使者，厥请将自塞矣。』甲午，宰执召三衙帅赵密、成闵、李捧及醴泉观使杨存中至都堂议举兵。既又请侍从、台谏集议。陈康伯传上旨云：『今日更不尚和与守，直问战当如何。』执政欲遣闵等将禁卫兵御襄汉上流，虞允文言：『敌必不从上流而下，恐发禁卫，则兵益少。朝廷内虚，异时无兵可为两淮之用。』执政不听。日午，下诏发丧。时朝论汹汹，入内内侍省都都知张去为阴沮用兵之议，且陈退避之策。或因妄传有幸闽、蜀之计，人情皇惑。上意雅欲视师，陈康伯奏曰：『敌国败盟，天人共愤。今日之事，有进无退！若圣意坚决，则将士之气自倍。愿分三衙禁旅助襄汉兵力，待其先发，然后应之。』权工部侍郎黄中自使还，每进见，未尝不以边事为言。至是，又率同列请对，论决策用兵，莫有同者，中乃独奏曰：『朝廷与金人通好二十余年，我未尝一日言战，彼未尝一日忘战。取我岁币，啖彼士卒，我日益削，彼日益强。今幸天褫其魄，使先坠言以警陛下，惟亟留圣心焉。』乙未，领御前诸军都统制职事、判兴州吴璘为四川宣抚使，仍命四川安抚制置使兼知成都府王刚中同措置应干事务。时有诏夔路遣兵五百人往峡州屯驻，俟荆南有警，则令夔路安抚李师颜亲往援之。侍御史汪澈言：『天下之势，强弱无定形，在吾所以用之。陛下屈己和戎，厚遗金缯，而彼辄出恶言以撼吾国，若将唾掌而取。三尺之童，无不痛愤。愿陛下赫然睿断，置师江上而专付阃外之任，益兵上流而增重荆襄之势，渡师淮甸以守其要害，严备海道以遏其牵制，然后以不戴天之雠、在原之戚，下诏以告中外，将见上下一心，其气百倍。机会之来，间不容发，在陛下断之而已。』丙申，起居郎杨邦弼、起居舍人虞允文并试中书舍人。允文自贺金王正旦还，首言敌已授甲造舟，必为南渡之计。至是，遂擢用之。起复主管侍卫马军司公事成闵对于内殿。朝议以上流重地，边面阔远而兵力分，宜遣大将。上乃面谕闵，俾以所部三万人往武昌控扼。戊戌，太学生程宏图等上书言：『今日之事，国家所以应之者，其先务有四，一曰留使者以款敌人之谋，二曰下诏书以感南北之士，三曰先举事以决进取之策，四曰用人望以激忠义之心。』
    六月壬寅，殿中侍御史陈俊卿权尚书兵部侍郎。先是，俊卿复言张浚可用，上曰：『卿欲用浚为何官?』俊卿曰：『此在陛下。』上曰：『浚才疏，使之帅一路，或有可观。若再督诸军，必败事。』俊卿曰：『人皆以浚为可用，陛下何惜不一试之?』上首肯。俊卿又言：『张去为窃威权，挠成算，乞斩之以作士气。』上曰：『卿可谓仁者之勇。』至是，宰执奏事，上曰：『陈俊卿敢言，朕将赏之。』陈康伯言：『俊卿在台振职。』乃有是命。己酉，监察御史杜莘老守殿中侍御史。莘老入见，上曰：『知卿不畏强御，故有此授，自是用卿矣。』时陈俊卿既出台，求去甚力，莘老因奏事，从容曰：『人材实难，况多事之际，令俊卿辈在论思之地，必有补益。』上以为然，俊卿乃复留。同知枢密院事、充大金起居称贺使周麟之上疏曰：『臣闻事有必至，理有固然，固不待上智而后知。昔日之和戎，今日之渝平，是已累日以来，侧听圣训，仰见庙谟雄断，不惑群策。唯是遣使一事，迟回至今，晓夕深思，盖有不可者七，若夫彼有速亡之形，我有恢复之冀，有血气者，类能言之，陛下审处而应之尔。臣当竭智毕力，协赞事机。傥使摇尾乞怜，复下穷庐之拜，臣窃耻之。』疏入，上大怒。左仆射陈康伯见麟之，以国事勉之，麟之语侵康伯。康伯曰：『上若遣康伯，闻命即行。大臣同国休戚，虽死安避！』麟之卒辞之。乙卯，御前诸军都统制刘锜为淮南江南浙西制置使。锜自顺昌之胜，金人畏之，下令有敢言其姓名者，罪不赦。上亦知其能，故有是命。丙辰，浙西马步军副总管李宝入奏事。翌日，上谓辅臣曰：『宝非惟骁勇，兼其心术可以倚仗。朕素识其人，观之久矣，他日未易量。』先是，宝言：『连江接海、便于发舶，无若江阴。臣请徒守，万有一不任，甘死无赦。』上从之。宝即遣其子公佐与将官边士宁潜入敌境伺动静。至是敌谋益泄，复召至阙庭问方略。宝奏以：『海道无险要可守，万一敌舰散入诸洋，则难以荡灭。臣止有一策出万全。』上问何如，对曰：『凡用兵之道，自战其地与战人之地不同。自战其地者，必生之兵也。战人之地者，必死之兵也。必生者易破，而必死者难却。今敌未离巢穴，臣仰凭天威，掩出不意，因其惊扰而疾击之，可以得志。』上曰：『善。』问所总舟几何，曰：『坚全可涉风涛者得百二十，皆旧例所用防秋者。』『所总人几何?』曰：『仅三千，止是二浙、福建五分弓弩守，非正兵也。旗帜器甲亦已粗备。事急矣，臣愿亟发。』陛辞，赐宝带、鞍马、尚方弓刀戈甲之属。庚申夜，彗出于角。壬戌，右司员外郎、充送伴使吕广问等还行在，奏：『臣等到盱眙军，有金牌郎君到来，令臣等跪受大金皇帝圣旨，云六月二十三日来南京。』癸亥，中官正、判太史局李继宗等各降一官，坐奏星文不实故也。丁卯，殿中侍御史杜莘老言：『善御天下者，无事则深忧，有事则不惧。无事深忧，所以预备；有事不惧，所以济功。令彼欺天背盟，政陛下待以不惧之时。愿继自今益以刚大为心，勿以小利钝为异议所摇，谀言所惰，则人心有所恃而士气振矣。』因上四事，一、用建炎诏书，不限早暮，延见大臣及侍从谋议国事；二、申敕侍从、台谏、监司、守臣，速举可用之才；三、敌情虽叵测，然趁我使期，宜以时遣，使曲在彼；四、车驾既谋顺动，则留钥所付，宜须择重臣。皆从之。
    秋七月丁酉，御史中丞充湖北京西宣谕使汪澈入辞，上命凡吏之能否、民之利病，悉以上闻。澈受诏而去。癸未，宰相陈康伯率百官为孝慈渊圣皇帝请谥于南郊，谥曰恭文顺德仁孝，庙号钦宗。乙酉，左司谏梁仲敏请初官有出身人满三考、无出身人满四考，方许监司、郡守荐以京剡，庶抑趋竞而惠孤寒。诏吏部看详，寻从之。戊子，同知枢密院事周麟之与在外宫观，放谢辞。宰执进呈台谏章疏，上曰：『为大臣临事辞难，何以率百僚?』乃有是命。庚寅，麟之责授秘书少监、分司南京、筠州居住。
臣留正等曰：人君设高爵厚禄，加体貌以待二三大臣，非私之也，以其能为人之所难为，而任人之所不能任者也。当无事时，居高食厚，被顾遇而不辞，遇事之难辄辞焉，彼固未尝以身许国，与所期者甚异。此而不惩，何以厉臣节?太上皇帝罢麟之本兵之柄，为避事者之戒，善乎其有以劝百哉。
    初，上命池州诸军都统制李显忠择淮西地利为固守之计，至是，显忠言：『江北平夷，别无险阻，惟摐扬镇北二十五里中坊净严寺依峡山口一带地利冲要，可以屯驻。乞于八月初分遣半军过江屯驻，显忠躬亲往来，伺其动息，即全军渡江，观敌所向，随机决战。』从之。壬辰，枢密都承旨、充大起居称贺使徐嚞等至盱眙军，金主已遣翰林侍讲学士韩汝嘉至泗州待之。汝嘉既渡淮，嚞欲就岸口亭子相见，汝嘉即与其徒八人驰马径入宴馆，嚞与副使知阁门事张抡皆大惊，朝服以待。汝嘉入馆，阖其扉，守臣周综即馆外穴壁以窥。汝嘉令嚞、抡跪于庭下，抗声称有敕。言毕升堂，分宾主而坐。嚞战灼无语，抡乃稍进而问曰：『萌子小邦，何烦皇帝亲行?』汝嘉不能对。抡曰：『侍讲往来，口言有敕，本国君相，何以为凭?乞书于纸，以俟闻奏。』汝嘉即索纸笔，书毕而去。甲午，上谓宰执曰：『夜来小雨应候，可喜，属有边事。今乃得雨，天相国家，使不阙食。』康伯曰：『诚如圣谕。』知通化军莫濛言：『江淮荆楚之间年谷屡丰，粒米狼戾。望令屯营去处兑拨合解官钱，令州县从便和籴。』从之。乙未，诏新造会子许于淮、浙、湖北、京西路州军行使，除亭户盐本钱并支见钱外，其不通水路州军上供等钱，许尽用会子解发。沿流诸州军钱、会各半。其诸军起发等钱，并以会子品搭支给。用户部请也。
    是月，金主亮徙汴京。亮及门而雨暴至，仪从皆不克举。亮入内至承天门，迅雷大风作。天变如此，亮不知惧也。一日，亮坐正隆殿，召其大臣问曰：『许多宰执，孰有能为统军者?』尚书右丞刘萼曰：『臣请为之。』亮喜，即拜萼为汉南道行营统军，将二万众，历唐、邓以瞰荊、襄，又以张忠彦为西蜀道统军，王彦章副之，将五万众据秦凤，以窥巴蜀；苏保衡统水军，完颜郑家奴副之，由海道将趋二浙，余兵亮自将焉。
