<!-- { "loadSidebar": true } -->
三月庚子朔，福建路安抚大使、知福州张浚言：『朝廷调拨大军，用度至广。臣本州措置出卖官田及劝诱寺院变易度牒，共得六十三万缗。节次起发，少助国用。』诏浚一意体国，识大臣体，令学士院降诏奖谕。癸卯，张浚复特进。金人围濠州。初，金人自柘皋退军于紫金山也，濠州守臣王进发书告急。甲辰，淮西宣抚使张俊、淮北宣抚副使杨沂中、判官刘锜会议班师。俊与沂中为腹心，而与锜有隙，故柘皋之战奏赏诸军，锜独不预。时朝廷虽命三帅合军，不相节制，然诸军进退多出于俊，而锜以顺昌之功骤贵，诸将亦颇嫉之。乙巳，知邵武军王洋乞乡村之人，无问贫富，凡孕妇五月，即经保申县，专委县丞注籍，其夫免杂色差役一年；候生子日，无问男女，第三等已下给义仓米一斛，县丞月给食钱十千。上览奏曰：『愚民无知，迫于贫困不能育，故生子而杀之。官给钱物，使之有以育，则不忍杀矣。朕为父母，但欲民蕃衍，岂惜小费也！』乃诏户部措置。丙午，京东、淮东宣抚处置使韩世忠舟师至招信县。夜，世忠以骑兵遇金人于闻贤驿，败之。丁未，金人陷濠州，知州事王进为所执，兵马钤辖邵青巷战，死之。戊申，张俊、杨沂中、刘锜至黄连埠，去濠州六十里而闻城陷，俊乃召锜、沂中谋之。沂中曰：『厮杀耳！』倚曰：『有制之兵无能之将可御，有利害之兵有能之将，不可御也。今我军虽锐，未为有制，不若据险下寨，然后出兵袭之。』诸将皆曰善。于是鼎足以为营。俊遣斥堠数辈还，俱言濠州无金人。俊遣将官王某谓锜曰：『已不须太尉入去。』锜乃不行，惟沂中与王德领二千余骑而往，以两军所选精锐策应之。四更起黄连，午时，骑兵先至濠州城西岭上。列阵未定，有金人伏甲骑万余于城两边，须臾烟举于城上，伏骑分两翼而出。沂中皇遽，以策麾其军曰：『那回?』诸军闻之，以为令其走尔，散乱南奔，无复纪律，其步人见骑军走，谓其已败，皆散。金人追及，步人多不得脱，杀伤甚众。庚戌，秦桧奏：『近报韩世忠、张俊等至濠州，岳飞已渡江去会师矣。』上曰：『首祸者惟乌珠。戒诸将无务多杀，惟取乌珠可也。澶渊之役，达兰既死，真宗诏诸将按兵纵契丹，勿邀其归路，此朕家法也。朕兼爱南北之民，岂忍以多杀为意乎?』初，金之入寇也，上命飞以兵来援。飞念前此每胜，复被诏还，乃以乏粮为词。最后上御札付飞云：『社稷存亡，在卿此举！』飞奉诏移兵三十里而止。及濠州已破，飞始以兵至舒、蕲境上，故张俊与秦桧皆恨之。辛亥，杨沂中渡江归行在。壬子，金人自涡口渡淮北归。癸丑，张俊渡江归建康府。丁巳，刘锜自和州引兵渡江归太平州。杨沂中之败于濠梁也，张俊自黄连拔寨径去，锜乃按部伍、整旌旗，最后徐行，金人亦不复追。锜至历阳驻军，具奏听旨，然后班师，由是俊与沂中皆恨之。
    夏四月丙子，诏诸州县量收免行钱。自宣和间始复熙宁旧法，罢行户而令输钱。至靖康初又罢。绍兴初，虽令见任官市买方物悉如民间之价，而污吏犹亏其直，议者以为不便。会军兴用乏，遂复令免行，仍诏公私和买物色，并依市直，违者以自盗论。已卯，参知政事兼权同知枢密院事孙近提举临安府洞霄宫。金人之犯淮西也，近请召张浚都督诸军，秦桧大恶之。及兵退，御史中丞何铸乃论近本无体国之忠，但有谋身之计，乞行罢黜。殿中侍御史罗汝楫因交章论近，乃有是命。庚寅，复置将作、军器监长贰各一员；罢枢密院计议官。辛卯，诏给事中范同令入对。初，张浚在相位，以诸大将久握重兵难制，欲渐取其兵属督府，而以儒臣将之。会淮西军叛，浚坐谪去。赵鼎继相，王庶在枢府，复议用偏裨以分其势。张浚觉之，然亦终不能得其柄。至是，同献计于秦桧，请皆除枢府而罢其兵权。桧纳之，乃密奏于上。以柘皋之捷召韩世忠、张俊、岳飞并赴行在论功行赏。壬辰，太保京东淮东宜抚处置使英国公韩世忠、少师淮南西路宣抚使济国公张俊并为枢密使，少保湖北京西路宣抚使岳飞为枢密副使，并宣押赴本院治事。世忠既拜，乃制一字巾，入都堂则裹之，出则以亲兵自卫，桧颇不喜。飞披襟作雍容状，桧亦忌之。
《龟鉴》曰：谬哉范同之为桧画计也。同之议曰：『诸将俱握重兵，必甚难制。莫若皆除枢密而罢其兵权。』此范同但求以劝和议而然也。桧乃用之，诏罢宣抚兵隶枢院，附和则保富贵。是故张俊先至则除美官，韩世忠、刘锜不言宣则伤谗，岳飞最后至，被祸最慘矣！
    乙未，枢密使张俊言：『臣已到院治事。见管军马，伏望拨入御前使唤。』时俊与秦桧意合，故力赞议和。且觉朝廷欲罢兵权，即首纳所统兵。上从其请，复诏范同入对，命林待聘草诏书奖谕。上谓韩世忠、张俊、岳飞曰：『朕昔付卿等以一路宣抚之权尚小，今付卿等以枢府本兵之权甚大。卿等宜各为一心，勿分彼此，则兵力全而莫之能御。顾如乌珠，何足扫除乎！』礼部侍郎郑刚中言于秦桧曰：『前日所共忧者，一旦变为安平之道。』因为桧陈善后之策凡七事。
    五月辛丑，淮东转运副使胡纺总领淮东军马钱粮，置司楚州；尚书度支员外郎吴彦璋总领淮西江东军马钱粮，置司建康府；太府少卿曾慥总领京湖军马钱粮，置司鄂州。盖使之与闻军事，不独馈饭饷云。总领官正名自此始。丁未，诏韩世忠听候御前委用，张俊、岳飞带本职前去按阅御前军马，专一措置战守。时秦桧将议和，故遣俊、飞往楚州，总淮东一全军还驻镇江府。壬子，上谓宰执曰：『士大夫言恢复者，皆虚辞，非实用也。用兵自有次第。朕比遣二枢使按阅军马，措置战守，盖按阅于先则兵皆可战，兵既可战则能守矣。待彼有衅，然后可进讨，以图恢复，此用兵之序也。』辛酉，布衣虞宰献乐曲诗。上谓大臣曰：『士大夫所进文字，朕详览熟思，盖欲知民之利病、政之臧否、朕躬之失耳。若溢美之言，实不欲闻。可令还之。』乃诏检、鼓院自今献无益之言、不干政体者勿受。癸亥，饶州童子江安国九岁、其弟定国七岁，皆能诵经、子书。诏免文解一次。
    六月戊辰朔，责授单州团练副使刘子羽复右朝请大夫、知镇江府兼沿江安抚使。初，枢密使张俊尝为子羽之父韐部曲，韐器之。俊荐其才，故复用。俊晚年主和议，与秦桧意合，上眷之厚，凡所言，朝廷无不从。荐人为监司、郡守带职名者甚众。辛未，上谓大臣曰：『外域不可责以中国之礼。朕观三代以后，惟汉文帝待匈奴最为得体：彼书辞倨傲，则受而弗较；彼军旅侵犯，则御而弗逐。谨守吾中国之礼而不以责外域，此最为得体也。』壬申，户部奏赎刑文字。上曰：『朕谓凡为政之本，必抑强扶弱，民乃能立。今使富者犯死，法得以金自赎，则贫者无金，岂能独立乎?赎刑既非祖宗法，似未可用也。』总领曾慥提举洪州玉隆观，以疾自请也。左朝请郎林大声总领湖北京西军马钱粮。大声初为永嘉丞，秦桧寓居永嘉，与之厚，遂骤用之。癸酉，分行在省仓为三界百五十万斛，凡民户白苗米，南仓受之，以廪宗室、百官为上界；次苗米北仓受之，以给卫士及五军为中界；糙米东仓受之，以备诸军月粮为下界。甲戌，上谓宰执曰：『中兴自有天命。光武以数千破寻邑百万，岂人力所能乎?朕在宫中，声色之奉，未尝经心，只是静坐内省，求所以答天意也。』乙亥，守尚书右仆射、同中书门下平章事兼枢密使秦桧为特进、尚书左仆射，封庆国公。诏有司造克敌弓，韩世忠所献也。上谓宰执曰：『世忠宣抚淮东，日与金战，常以此弓胜之。今朕取观之，诚工巧，然犹未尽善。朕筹累日，乃少更之，遂增二石之力，而减数斤之重，今方尽善。后虽有作者，无以加矣。』辛巳，赵庆孙等六人并停官。或曰：庆孙尝为赵鼎所荐，故秦桧斥之。壬午，布衣吴曾特补右迪功郎。曾献所著《左氏发挥》，而有是命。癸未，张俊、岳飞至楚州。飞视兵籍，始知韩世忠止有众三万，而在楚州十余年，金人不敢犯，犹有余力以侵山东，可谓奇特之士也。俊以海州在淮北，恐为金人所得，因命毁其城，迁其民于镇江府，俊遂总世忠之军还镇江府，惟背嵬一军赴行在。甲申，知河南府李兴以所部至鄂州。兴据白马山，与李成相扼凡数月，朝廷命班师，以兴为左军同统制。壬辰，太保、三京等路招抚处置使刘光世罢为万寿观使。三大将既罢，光世入朝，因引疾丐祠。上谓大臣曰：『光世勋臣，朕未尝忘。闻其疾中无聊，昨日以玩好物数种赐之，光世大喜，秉烛夜观，几至四更。朕于宫中，凡玩好之物，未尝经目，止须赐勋旧贤劳耳。』光世既罢，遂寓居永嘉焉。
