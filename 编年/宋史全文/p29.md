<!-- { "loadSidebar": true } -->
　　十一月，车驾北巡。司天言：『日抱珥，黄气充塞，宜不战而却，有和解之象。』曹利用至天雄，孙全照疑敌不诚，劝王钦若留之。敌既数失利，复令王继忠具奏求和好，且言：『北朝顿兵不敢劫掠，以待正人。』上因赐继忠手诏，又以手诏促利用行。上驻跸韦城，群臣复有以金陵之谋告上宜且避其锋者。上意稍惑，乃召寇准问之。准曰：『今虏寇迫近，四方危心。河北诸军，日夜望銮舆至，士气当百倍。若回辇数步，则万众瓦解，敌乘其势，金陵亦不可得而至矣。』上意未决。准出，遇殿前都指挥使高琼门，屏间谓曰：『太尉受国厚恩，今日有以报乎?』对曰：『琼武人，诚愿效死。』准复入对，琼随入，立庭下。准曰：『陛下不以臣言为然，盍试问琼等?』遂申前议，词气慷慨。琼仰奏曰：『寇准言是。』且曰：『随驾军士，父母、妻子尽在京师，必不肯弃而南行，中道即亡去耳。愿陛下亟幸澶州，臣等效死，敌不难破。』上意遂决。甲戌晨发。左右以寒甚，进貂裘絮帽，上却之曰：『臣下暴露寒苦，朕独安用此耶?』是日，次南城，以驿舍为行宫。将止焉，寇准固请幸北城，曰：『陛下不过河则人心危惧，敌气未慑，非所以取威决胜也。』高琼亦固以请，冯拯在旁呵之，琼怒曰：『君以文章致位两府，今敌骑充斥如此，君何不赋一诗咏退敌骑耶!』即麾卫士进辇扣陛，上遂幸北城。既至，登门楼，张黄龙旗，诸军皆呼万岁，声闻数十里，气势百倍。敌相视，益怖骇。曹利用自天雄赴敌寨共议和好事，议未决，乃遣杞持国主书与利用俱还。十二月，杞入对，呈其书，复以关南故地为请。上曰：『朕守祖宗基业，不敢失坠。所言归地事极无名。必若邀求，朕当决战尔。实念河北居人重有劳扰，倘岁以金帛济其不足，朝廷之体固亦无伤。答其书不必具言，但令曹利用与韩杞口述兹事可也。』上又面戒利用以『地必不可得，若邀求货财，则宜许之。』是日，日食。德、博州并言：契丹已移寨东北，去临河。观城县民石兴等自敌寨逃归，具言金帅达兰中矢死。曹利用与韩杞至敌寨，敌复以关南故地为言，利用辄沮之，且许遗绢二十万疋、银一十万两，议始定。敌言国主年少，愿兄事南朝。甲申，利用与其右监门姚东之持国主书俱还。丙戌，命李继昌持誓书与东之俱往报聘。利用之再使北也，面请岁赂金帛之数。上曰：『必不得已，虽百万亦可。』寇准召至，语之曰：『虽有敕旨，汝往所许，不得过三十万，过三十万，勿来见准，准当斩汝!』利用果以三十万成约而还。入见行宫，上方进食，使内侍问所赂，利用不肯言，而以三指加颊。内诗入白：『岂非三百万乎?』上失声曰：『太多!』既而曰：『姑了事，亦可耳。』及对，上曰：『几何?』曰：『三十万。』上不觉喜甚，故利用被赏特厚。戊子，上作回銮诗，命近臣和。上曰：『北狄自古为患，傥思平愤恚，尽议歼夷，则须日寻干戈，岁有劳费。今得其畏威服义，息战安民，甚慰朕怀。』时王超等逗挠无功，唯有终赴援，威声甚振，河北列城，赖以雄张云。甲午，车驾发澶州。李继昌至敌帐，群情大感悦，馆设之礼益厚。即遣其西上阁门使丁振奉誓书来上。戊戌，车驾至自澶州。寇准在澶州，每夕与知制诰杨亿畅饮讴歌，谐谑喧哗达旦。上使人觇知之，喜曰：『得渠如此，吾复何忧乎?』既而曹利用与韩杞至行在议和，准初欲勿许，且画策以进曰：『如此则可保百年无事，不然戎且生心矣。』上曰：『数十岁后，当有能扞御之者。吾不忍生灵重困，姑听其和可也。』准处分军事或违上旨，及是谢曰：『使臣尽用诏令，兹事岂得速成?』上笑而劳焉。
　　陈莹中曰：当时若无寇准，天下分为南北矣。然寇莱公岂为孤注之计哉?观契丹之入寇也，掠威虏、安顺军，则魏能、石普败之；攻北平寨，则田敏击走之；攻定州，则王超等拒之；围岚岢军，則贾宗走之；寇瀛州，則李延渥败之；攻天雄，则孙全照却之；抵澶州，則李继隆御之。兵将若此，则亲征者所以激将士之用命。然所谓亲征者，在景德行之則可。而议者当靖康时，有请用真宗故事，则不可。盖亲征之行，必兵强可也，财富可也，将能擒敌可也。若此，則分画明，纪纲修，法度正。一有不然，则委人主以危事曰：『天子所在，兵无不胜。』此书生之虚论，可言而不可行也。寇准之功不在于主亲征之说，而在于当时画策欲百年无事之计。向使其言获用，不惟无庆历之悔，亦无靖康之祸矣。我宋之安，景德之役也；靖康之祸，亦景德之役误之也。景德王师一动而诛鞑览，契丹不能渡河也，遂使靖康坐守京城而觇敌之不渡河。景德不战而和，欲和者敌也，遂使靖康坐视敌之深入而独意和好之可久。景德既和，诏边郡无邀敌归，所以示大信也，遂使靖康敌人议割吾之三镇，而犹纵敌不追。其守不足以为谋，其和不足以为信，其纵不足以为德，准之言至是验矣。
　　范仲淹曰：『王文正公旦为相二十年，人莫见其爱恶之迹，天下谓之大雅。寇莱公澶渊之役，而能左右天子，不动如山，天下谓之大忠。枢密使扶风马公知节慷慨立朝，有犯无隐，天下谓之至直。』
　　乙巳景德二年春正月朔，大赦。上以河北守臣宜得有武干善镇静者，命马知节知定州，李允则知雄州。知节先在镇州，方敌犯塞，民相携入城，知节与之约：有盗一钱者斩!俄而窃童儿钱二百者即戮之，自是无敢犯者。每中使赉诏谕边郡，知节虑为敌所掠，因留之，募捷足间道而行，以达诏旨。会发澶、魏、邢、洺等六州军储赴定州，水陆并进，时兵交境上，知节曰：『是资敌也。』因告谕郡县：凡公家输辇之物，所在纳之。敌欲剽劫，皆无及。车驾幸澶渊，大将王超拥兵屯驻定州，逗遛不进。知节屡讽之，超不为动。复移书诮让，超出兵，犹辞以中渡无桥，徒涉为患。知节先已命工度材，一夕而具。上闻之，手诏褒美。省河北诸州戍兵十之五。
　　二月，遣使贺契丹国母生辰。
　　三月，上亲试进士李迪以下二百四十六人，特奏名五举以上一百十一人，诸科得九经以下五百七十人，特奏名三礼以下七十五人。上谓宰相曰：『迪所试最优，李谘亦有可观。闻其幼年，母为父所弃，归舅族，谘日夕号泣，求还其母，乃至绝荤茹以祷祈。又能刻苦为学，自取名级，亦可嘉也。』先是，迪与贾边皆有声场屋，及礼部奏名，而两人皆不与。考官取其文观之，迪赋落韵，边论『当仁不让于师。』以师为众，与注疏异，特奏令就御试。参知政事王旦议：『落韵者，失于不详审耳。舍注疏而立异论，辄不可许，恐士子从今放荡，无所准的。』遂取迪而黜边，当时朝论大率如此。初，安阳人陈贯喜言兵。咸平中，大将杨琼、王荣丧师，贯上书言：『前日不斩傅潜、张昭远，使琼辈畏死不畏法。今不严其制，后当益弛。请立法：凡合战而奔者，主校皆斩。大将战死，裨校无伤而还，与奔军同；军衄城围，别部力足救而不至者，以逗遛沦。如此罚明而士卒厉矣。』上嘉纳之，将召试学士院，执政谓琼等已即罪，议遂格。又尝上形势、选将、练兵论三篇，于是贯举进士，试殿庭，得同出身。上识其姓名，曰：『是数言边事者。』擢置第二等，赐及第。
　　夏四月，王钦若累与寇准不协，还自天雄，再表求罢，乃置资政殿学士，以钦若为之，仍迁刑部侍郎。
　　五月，宣徽院使雷有终倜傥自任，能抚士卒，宴犒不足，则倾私帑给之，家无余财。居数月卒，身后宿负，犹不啻百万。殿前都虞候张凝忠勇好功名，善训士卒，赏赐甚厚，多以犒师，京师无居第。上尝与近臣论将帅曰：『选用武臣实难，倘未尝更历，则不能周知其才。太宗所擢甚众，而优待者唯凝与王斌、王宪等数人。每赐与，绝殊伦辈，乃知先帝知人之明也。』于是凝卒，上甚惜之。诏边民应募为弓箭手者，给以境内闲田，永蠲其租。庚申，上亲试进士范昭等五十一人，诸科一百九十八人。抚州进士晏殊年十四，大名府进士姜益年十二，皆以俊秀闻，特如试殊，试诗、赋各一首；益试诗六篇。殊属词敏赡，上深叹赏。宰相寇准以殊江左人，欲抑之而进益。上曰：『朝廷取士，惟才是求。四海一家，岂限遐迩?如前代张九龄辈，何尝以遐陋而弃置耶!』乃赐殊进士出身，益同学究出身。后二日，复召殊试诗、赋、论。殊具言：赋题尝私所习。上益爱其淳直，改试他题。既成，数称善，擢秘书省正字，秘阁读书，仍命直史馆陈彭年视其所学，及检察其所与游者。诏自今诸州官吏雪活得人命者，并理为分绩。
　　六月，上谓辅臣曰：『殿前司兵及禁兵老疾者众，盖久从征戍，失于简练。比因抽移至京师，虽量加阅视，亦止能去其尤者。今多已召还，宜精加选择。虽议者恐其动众，亦当断在必行，第以契丹请盟，西戎纳款，若即行此，则军旅之情必谓国家便谋去兵惜费。不若先从下军选择勇力者次补上军，亦可镇厌浮言，使众不惑也。其老疾者，俟秋冬遴简将臣，令悉搜去之。』
　　秋七月，诏复置贤良方正能直言极谏、博通坟典达于教化、才识兼茂明于体用、武足安边洞明韬略、运筹决胜军谋宏远、才任边寄等科。
　　《人事记》曰：汉置贤良科四百年，得一董仲舒而已。唐置贤良科三百年，得一刘蒉而已。我朝此科多得大才，其后也废贤良而为宏词，惜哉！
　　益州将吏民庶举留知州张咏，诏褒之。始，车驾北征，咏虑远夷乘隙为变，欲出奇以胜之，因取盗贼之尤无状者磔死于市，众皆慑服。每讯牒便文久不得判，咏率尔署决，莫不允当。蜀中喜事者论次其词，总为《诫民集》，镂板传布。上尝遣使谕旨曰：『得卿在彼，朕无西顾之忧也。』
　　冬十月，吏部侍郎、平章事毕士安卒，车驾即临哭，谓寇准等曰：『士安善人也!』
　　十一月丙辰，享太庙。丁巳，合祭天地于圜丘，大赦。上自散斋，即进蔬茹。礼毕御楼，始饮酒焉。以王钦若为兵部侍郎、资政殿大学士。
　　丙午景德三年春正月，始署常平仓于京东西、河东、陕西、江淮、两浙，计户口量留上供钱。自千贯至二万贯，令转运使每州择清干官主之，专委司农寺总领，三司无得辄用。大率万户岁余万石，止于五万石。或三年以上不经粜，则回充粮廪，别以新粟补之。
