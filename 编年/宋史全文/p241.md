<!-- { "loadSidebar": true } -->
    已亥，诏提举江州太平兴国宫张浚令湖南路任便居住。时浚尚责居永州，殿中侍御史陈俊卿间为上言：『浚忠义，且兼资文武。可付以阃外。臣素不识浚，虽闻其尝失陕服，散淮师，而许国之心，白首不渝。今杜门念咎，老而练事，非前日浚也。愿陛下勿惑谗谤，虽未付以大柄，且与近郡，以系人心，庶缓急可以相及。』上纳其言。诏衡州编管人胡铨与放逐便。庚子，诏浚运河，命总领淮东钱粮朱夏卿、两浙漕臣林安宅董视之。壬寅，诏馆职续编元丰以来会要。左正言王淮论魏安行抑卖官田，诏安行罢江南东路转运副使。安行在江东，急于受赏，督迫州县鬻田甚峻，属邑一切望风。知徽州洪适甫至官，民竞赴诉。适曰：『赏可慕，民独不可爱耶?』乃戒属邑：有虐吾民者必劾。己而安行罢去，民卒得宽。
    是月，金主亮令诸处统军择其精于射者，得五千人，分作五军，皆用茸丝联甲，紫茸为上，黄茸、青茸次之，号硬军，亦曰细军。亮每自诧曰：『取江南，此五千人足矣。』
    二月丙午，宰执进呈：『昨得旨，问仪鸾司换旧陈设有无收支。』上曰：『陈设不过享庙及大使至时用之，何至一岁五易?朕已令以新易旧，仍据数收支矣。』上又曰：『朕宫中未尝用此，惟以俭为尚。』乃诏自今非破损勿易。军器监主簿杨民望言监司三弊，一曰按吏徇其好恶，以示威福；二曰巡按以察州县，而一县所费，或至千缗；三曰公使互送，过于供给。戊申，诏邛州复置惠民监，岁铸铁钱二万为额，内大小钱各半。甲寅，领殿前都指挥使职事杨存中为充醴泉观使，进封同安郡王，奉朝请。存中领殿岩几三十年，至是，王十朋、陈俊卿、李浩相继诵言存中之过，上感其言。存中闻北事有萌，乃上疏言：『敌人年来规划有异，虽信好未渝，而蛇豕荐食之心已露。宜及未然，于沿边冲要之地置堡列戍，峙粮聚财；滨海沿江，预具斗舰。』至于选将帅、缮甲兵、谨关梁、固疆塞、明斥堠、训郡县之卒、募乡间之勇、申戒吏士、指授方略，条为十事以献。会赵密谋夺其权，因指为喜功生事。存中闻其议，乃累章丐免。丙辰，置行在会子务，后隶都茶场，悉视川钱法行之。东南诸路凡上供军需，并同见钱，仍分一千、二千，三千凡三等。盖权户部侍郎钱端礼主行之，仍赐左帑钱十万缗为本。初命徽州造会子纸，其后造于成都。辛酉，诏侍从、台谏荐士各二人，帅臣、监司各一人。癸亥，封建王府夏氏为齐安郡夫人，翟氏为咸安郡夫人，给内中俸。时王在藩邸，左右嫔御不过数十人，仅足以备使令。一日出十余人，厚其资而遣之。有一年少而俊丽者，王虽奇之，而亦竟不留。常语官僚曰：『声色之事，未尝略以经意。至于宝贝珠玉、侈靡奇异之物，平生心所不好，亦未尝蓄之。』甲子，上与宰执论荐举人才，因曰：『人才当用实可济事者，若高谈阔论，虽可观，然徒欲近名，譬犹画饼，终不可食，何益于事?卿等宜审度之。』乙丑，诏经义、诗赋依旧分为两科以取士。先是，议者愿复经义、诗赋分科之旧，诏礼部、国子监、太学官看详，经久可行，申尚书省。至是，权礼部侍郎金安节等奏依旧为两科，诗赋不得侵取经义分数，若经义文理优长、合格人有余，许将诗赋人才不足之数听通融优取，仍以十分为率，毋得过三分[3]。自今年太学公补试为始。于是行之至今。中书言：『昨以僧徒冗滥，令礼部权行住给度牒，已经二十余年。望量行制造度牒，立定价数，分降诸路州军。』诏户、礼部措置[4]。户部乞每料给降二千道，每道价钱五百千、绫纸钱十千，皆省陌。两浙州军输左藏库，江淮、荆湖、京西输三总领所，江西、湖南、闽广委逐路提刑司，仍输左藏。愿以金银计直者听。』从之。
    是月，观文殿大学士致仕、嘉国公秦熺薨于建康府。诏赠太傅。
    三月己卯，右谏议大夫何溥为翰林学士兼权吏部尚书，仍兼侍讲。先是，溥尝言君子小人和同比周之弊，有曰：『同近于和而和实非同，比近于周而周终不比。世人之假同以为和，托比以为周，求济于小已之私，而卒贻天下之患，臣须辨之于其早，制之于其微，使同与比之迹不形，而和与周之实常著，则朝廷正而百官正矣。』又言军政之弊曰：『为将帅者不治兵而治财，刻剥之政行而拊摩之恩绝，市井之习成，训练之法坏。二十年间，被坚执锐之士，化为行商坐贾者[5]，不知其几。』又言：『为备于无事之时，择才于自代之举，置总帅以护诸将，则势同臂指；募民兵以捍两淮，则可固藩篱，皆当今急务。』上察其忠，乃有是命。壬午，兵部尚书杨椿参知政事。丁亥，给事中黄祖舜言：『契勘故相秦桧当政，擅作成福，不知有上，陷害忠良，为国敛怨。其子熺实与谋议。及其亡也，陛下保全其家，俾熺休致而归，不置之罪，恩亦至矣。今乃赠以帝傅之秩，又与之遗表恩。宠命横加，深骇物听。』诏前降指挥更不施行。庚寅，尚书右仆射、同中书门下平章事陈康伯迁左仆射，参知政事朱倬守右仆射、同中书门下平章事。
    夏四月甲辰，诏利州西路驻扎御前中军都统制、新知襄阳府吴拱以西兵三千人戍襄阳。朝廷闻金人决欲败盟，乃令两淮诸将各画界分，使自为守，措置民社，增壁积粮。是时御前诸军都统制吴璘戍武兴，姚仲戍兴元，王彦戍汉阴，李道戍荆南，田师中戍鄂渚，戚方戍九江，李显忠戍池阳，王权戍建康，刘锜戍镇江，壁垒相望，而襄阳独未有备，故命拱以所部戍之。其阙额令吴璘招填，限一季。丁巳，御批：『比来久雨，有伤蚕麦及盗贼间发，虽已措置，未至详尽。可令侍从、台谏条具消弭灾异之术、防守盗贼之策，各以已见实封闻奏。』时久雨，故殿中侍御史陈俊卿上疏请之。上谓宰执曰：『应天以实不以文，可令侍从、台谏各具时政之阙，有不便者，即与改正。』宰臣陈康伯、朱倬皆待罪，上曰：『罪在朕躬，岂可移过大臣?』翰林学士何溥言：『夷狄为中国之阴。天意若曰夷狄将有不测之变，故出灾异以警戒之。臣谓安边之图虽在择将帅，而立国之本要在得人心。推原天人相与之际，莫如自治之急。』俊卿又言：『今虏居汴京，已逼吾境，而武昌、荆阳、荆南各相去数百里，宜择威望重臣以兼制之，使首尾相应。』权礼部侍郎金安节言：『为今之谋，要使规模不失和好之形，而实有备豫之策。其策有三，一曰厉将帅，二曰择地形，三曰明觇候。』己未，上曰：『朕思州县逋欠，若民果贫困，自合蠲放；若已输纳而官吏侵用，则亦不可不与核实，明示罪责。治道贵信赏必罚，漫不经理，则是姑息。姑息虽尧舜不能治。』是日，遂进呈四川总领王之望催驱殿最事目，上曰：『依所乞，并令诸路亦如此施行。』
