<!-- { "loadSidebar": true } -->
    五月甲子[4]，诏奉议郎张九成昨与宫观[5]，今令南安军居住。九成既免丧，秦桧取旨，上曰：『可与宫观。此人最是交结赵鼎之甚者。自古朋党，惟畏人主知之，此人独无所畏。』桧曰：『陛下知人之明如此，诚帝王之大德也。』既而右司谏詹大方言：『顷者鼓唱浮言，九成实为之首，径山僧宗果从而和之。今宗果已远窜，为之首者，岂可置而不问?望罢九成宫观，投之远方，以为倾邪者之戒。』故有是命。乙丑，川陕宣抚副使郑刚中节制诸将极其尊严，三都统每入谒，必先庭揖。然后就坐。及右护军都统制吴璘升检校少师来谢，语主阍吏，乞讲钧敌之礼。刚中曰：『少师虽尊，犹都统制耳。傥变常礼，是废军容。』璘皇恐听命。丁卯，右迪功郎何俌献《中兴龟鉴》十卷。诏迁一官。辛未，诏左从事郎郑厚自今不得差充试官及堂除。厚尝著书号《艺圃折衷》，其言有诋孟轲者。驾部员外郎王言恭言于朝，诏建州毁板，其已传播者皆焚之。壬申，诏国子监置博士、正、录各一员，学生权以八十人为额。丁丑，天申节，宰臣率百官上寿，京官任寺、监簿已上及行在升朝官并赴，始用乐。近臣进金酒器、银香合、马。郡县锡宴如承平时。壬午，上谕大臣曰：『太后未与皇后相识，今此一见便相喜，如太后饮食、衣服，皆皇后亲自供承，太后未尝有所需求，每云饮食、衣服只取饱暖，不欲以细故扰思虑。自太后归，朕于宫中事更不费力，遂得专意外治。』
    六月戊子，仓部员外郎王循友言：『国家平昔漕发江淮荆浙六路之粟六百二十余万，和籴之数又在其外。而近岁上供之数才二百八十余万，除淮南、湖北凋残最甚，蠲放之外，两浙号为膏腴沃衍，粒米充羡，初无不耕之土，而较之旧额，亦亏五十万石。此盖税籍欺隐，豪强巨室，诡名挟户多端以害之也。比者两浙漕臣建议欲正经界，朝廷从而行之。若使尽究隐田，庶几供输，可足旧额。欲望训敕诸路漕臣，各令根检税籍之失。』上谓辅臣曰：『所论可行。盖农桑衣食之本，然须有所劝惩，勿为文具。』壬辰，殿中侍御史李文会论签书江阴军判官厅公事蔡楶不法勒停。上曰：『不按发，监司须当行遣。天下事必待台谏论列，台谏岂能尽知之?监司乃朝廷耳目，岂可坐视不举?』于是提、转王鈇、李椿年、张叔献皆坐降官。癸巳，寿星院乞拨放度牒。上曰：『朕观昔人有恶释氏者，即非毁其教；有好释氏者，即崇尚其徒。二者皆不得中。朕于释氏，但不使其太盛耳。言者皆欲多鬻度牒，以资国用。朕谓不然。一度牒所得，不过一二百千，而一夫不耕，其所失岂止一度牒之利?若住拨十数年，其徒当自少矣。』戊戌，辅臣准呈钧容直乞推赏。上曰：『乐人无出官法，可与支赐及转资。昔有教坊官求为郡者，太祖以唐庄宗为监[6]，不与之，止令于乐部迁转。此祖宗之良法也。』吏部员外郎周执羔转对，乞戒诸路监司检视簿书无主簿书押者，又乞广行搜访徽宗御制。皆从之。辛丑，温州进士蔡大中上书献《太平十慎论》。诏与永免文解。壬寅，签书枢密院事程克俊提举临安府洞霄宫。甲辰，全州文学师维藩权国子监。国子司业高闶等言：『维藩博通古今，士人推服。建学之初，宜得老成，诱掖后进。』辅臣进呈，上曰：『师儒之任，尤当遴选，须心术正者为之，将以经旨谕后进。一有邪说，学者从而化之，为害不小。』庚戌，金人遣通问使洪皓、张邵、朱弁还行在。中兴奉使几三十人，生还者三人而已。癸丑，上谓辅臣曰：『近观诸郡所奏便民五事固有法，已该载。亦有一方之便，朝廷未知者，宜委都司看详，其便民者，即与于行，无事虚文也。』是月，提举江州太平观胡舜陟死于静江狱。初，大理寺丞燕仰之、袁楠至静江，遂以舜陟属吏，居两旬，辞不服而死。舜陟再守静江，有惠爱，邦人闻其死，皆为之哭，丐者亦敛数十千致祭。既而舜陟妻汪氏诉于朝，诏左朝奉郎、通判德庆府洪元英究实。元英言舜陟受金事涉暧昧，其得人心，虽古循吏无以过。上谓秦桧曰：『舜陟从官，兼罪不至死。勘官不可不惩。』于是仰之、楠皆送吏部。
    秋七月戊午，上谓大臣曰：『昨访遗书，今犹未有至者。朕观本朝承五代之后，文籍散逸。太宗留意于此，又得孟昶、李煜两处所储益之，一时始备。南渡以来，御府旧藏皆失。宜下诸州搜访，其献书者，或宠以官，或酬以帛，盖教化之本，莫先于此也。』己未，复置国子监书库官一员。甲子，诏求遗书。丙寅，上谓秦桧曰：『朕尝与卿言：候国用足，日蠲赋以宽民力。若一概除之，又恐用或不足。浙西驻跸之久，民供不易，临安尤甚。本路三等下户与蠲一料，庶贫民被实赐也。』壬申，诏两浙民户丁盐钱多欠负者，其除之。上曰：『民间所以不举子者，正以是也。朝廷法禁非不严，终不能绝其本，乃在于此。』是日，雨雹。初，命国子司业高闶等补试生员，四方来者甚众。丙子，有司上合格三百人，以徐骤为首。癸未，奉安至圣文宣王于国子监大成殿，命太师秦桧行礼。时监学初成，上自题赐书阁，榜曰『首善』。
    八月丙戌，遣权吏部侍郎江邈奉迎景灵宫万寿观祖宗神御于温州，自海道至行在。丁亥，有司言：『将来郊礼，合用珠子坐褥。』上曰：『事天以诚为主，如器用陶匏之类，贵其质也。若惟事华丽，恐非事天之本意。』乙未，国子司业、崇政殿说书高闶乞率诸生上表请车驾临幸太学。上曰：『太宗幸学，尝令学官讲经，及各有恩例，其令有司检故事来上。』既而闶侍经筵。讲毕，奏曰：『国学落成，臣奉诏试补诸生几六千人。自中兴以来，虽三年省闱，亦未有如此之盛。』上曰：『乍脱干戈，人皆向学，此诚可喜。』闶曰：『臣待罪学官，见此美事，诸生以谓陛下方偃武修文，与太祖初定天下之时同符，宜举建隆故事。愿陛下讲临雍之礼。』言未毕，上曰：『已令讨论矣。』戊戌，徽猷阁待制洪皓至自金国。上即日引见内殿，谕皓曰：『卿志不忘君，虽苏武不能过。』赐内库金币、鞍马，黄金三百两、帛五百匹，象齿、香绵、酒茗甚众。翊日，见于慈宁殿。帟人设帘，后曰：『吾故识尚书矣。』命撤之。皓退，见秦桧，语连日不止，曰：『张和公敌所惮，乃不得用，钱塘暂居。而景灵宫、太庙皆极土木之华，岂非示无中原意?』桧不悦，谓其子秘书省正字适曰：『尊公信有忠节，得上眷，但官职如读书，速则易终而无味，须要知黄钟大吕乃可。』壬寅，左朝散大夫宋宙知兴州还，入见，乞诸路州学已尝治者并置教授员，又请罢诸县武令。上曰：『学官须逐州置，昨已降旨，宜择通经、心术正者为之。武官安能治民?然亦难顿罢，第令宣抚司以渐易置可矣。』丁未，湖南安抚司参议官王铚献《太玄经解义》，赐白金三百两。己酉，上与宰执论籴买事，因曰：『今漕司各管一路有无，不能相通。宜仿旧来发运，置都转运使一员，通管诸路，米贱处籴，米贵处粜。如此则有济，公私皆利。可于从宫中选通晓钱谷者付之。』秦桧言：『刘晏罢权，万货低昂，使天下无甚贵贱而物常平。』上曰：『汉、唐以来所可称者，晏一人而已。自来人多耻言财利，不知国家之所急。孟子言：无政事则财用不足。此岂小事也?』庚戌，诏诸路监司、守臣讲究宽恤民力事件。壬子，初，钱塘江有石堤以捍水，故无水患。岁久堤且圮，乃置捍江兵二千人，专令采石修堤，人以为便。
    九月甲子，权直学士院洪皓出知饶州。时金人来取赵彬辈二十人家属，诏归之。皓曰：『昔韩起谒环于郑。郑，小国也，能引谊不与敌。既限淮，官属皆吴人，留不遣，盖虑知其虚实也。彼方困于蒙古，姑恃强以尝中国。若遽从之，彼将谓秦无人而轻我矣。若恐以不与之故致渝盟，宜谓之曰：俟渊圣皇帝及皇族归，乃遣。』秦桧大怒。皓又言：『王伦辈以身徇国，弃之不取，缓急何以使人?』初，桧在完颜昌军中，昌攻楚州久不下，欲桧草檄谕降。有室燃者在军，知状。皓与桧语及金事，因曰：『忆室燃否?别时托寄声。』桧色变而罢。翌日，侍御史李文会即奏皓贪变显烈，不求省母，若久在朝，必生事端，望与外任。桧进呈，因及宇文虚中事。上曰：『人臣之事君，不可有二心。为人臣而有二心，在《春秋》之法，皆所不赦。』乃命出皓。尚书吏部侍郎魏良臣、户部侍郎沈昭远并罢。良臣与秦桧里旧，一日，言于桧曰：『昨日不寐，偶思得一事：昨晚郊祀，如迁客之久在遐方者，可因赦内徙，以召和气。』桧曰：『足下今为何官?』良臣曰：『备员吏部侍郎。』桧曰：『且管铨曹职事，不须胡思乱量。』侍御史李文会即奏良臣卑凡，昭远朋附。乃以良臣知池州，昭远知袁州。丁卯，左司谏詹大方论张邵奉使辱命，乃以邵主管台州崇道观。已而邵又遗秦桧书，言金有归渊圣及宗室诸王意，劝其遣使迎请，于是桧浸怒之。戊辰，上谓大臣曰：『诸处有癃老废疾之人，依临安例，令官司养济。穷民无告，王政之所先也。』壬申，尚书右司郎中梁弁称疾乞奉祠。上曰：『士大夫有操守、安分而以疾乞去者甚可惜，不比奔竞之人。朕尝观《宝训》，太宗朝，士人有奔竞躁进者，必痛抑之。抑奔竞则廉耻之道兴。』乃除直龙图阁、主管洪州玉隆观。癸酉，左朝奉郎、知建昌军李长民言：『宣和以前，应知、通、令、佐阶衔并带主管学事。自军兴以来，学校之教中辍。今和议既成，儒风复振，谓宜依旧结衔，以示圣朝偃武修文之意。』从之。丁丑，知成都府张焘依所乞提举江州太平观。初，焘开府，适当岁旱。大发积粟以振饥民，抚存黎、雅蕃部，禁戢贪吏，开修渠堰，蠲落江田税，决遣狱讼，修文翁旧学，时与诸生讲论经旨，政无不举，蜀人大悦。
    冬十月己丑，太师、尚书左仆射、提举详定一司敕令秦桧等上《国子监太学武学律学小学敕令格式》二十五卷。戊戌，诏川、陕诸州秋试举人，并用六月前锁院。先是，成都府路安抚使张焘乞春月发解，庶使得解举人可赴行在省试。礼部言：自来发解年系三月降诏。故改用夏季焉。己亥，上谕大臣曰：『自今宗子许于所在入学，令与寒士同处，第别作斋。仍选士人为长谕，庶尽变积习文行，皆可取也。』
    十一月庚申，日南至。合祀天地于圜丘，太祖、太宗并配。
