<!-- { "loadSidebar": true } -->
    闰八月丁酉，诏：『朕以菲凉，获承休绪。念国嗣之未建，尝以皇弟沂靖惠王之子为子矣。审观熟虑，犹以本支未强为忧。皇侄邵州防御使，亦沂靖惠王之子，亦朕之犹子也。聪明天赋，学问日新，既亲且贤，朕意所属，并俾立焉，盖欲为异日深长之思、无穷之计也。其以为皇子，改赐名。』制授武泰军节度使，封成国公。又制以皇子检校少保、武宁军节度使、济国公竑为开府仪同三司，进封济阳郡王、判宁国府。是日，宁宗崩，遗诏命皇子即皇帝位，尊皇后为皇太后，权同听政。皇子逊避再三，丞相弥远等以天下大计为言，皇子遂即皇帝位。辛丑，赦曰：『天生燕民而立君，所以任父母抚绥之责。父有天下而传子，所以绵祖宗统系之基。祗仰先皇，自承丕绪，不以大宝为乐，惟以万方为忧。怀保小民，钦畏上帝。消斥奸佞，登崇俊良。勤不倦于宵衣，俭至形于浣服。坐臻感格，聿底康平。二气叶调，群生茂豫。中原云附，故境日归。允惟中兴之功，浸复太平之观。乃以焦劳之久，遂愆节适之宜。忍闻凭几之言，方切号弓之痛。遗令眇薄，获缵休明，仰奉母仪，俯临海宇。正皇皇如灼之际，加兢兢战惕之思。然创钜摧心，尚旷万几之务；而政先及物，岂稽四海之恩。可大赦天下。』
    《讲义》曰：恭惟理宗皇帝躬乾体之纯，位鼎命之正，自軨猎之车甫迎，而庆善之地是宅，压纽之拜允叶，而延喜之玉爰归。盖宁考会朝，默瞩应龙之象；休明赞册，昭升暘谷之景。紫微炳焕，黄祗硕怀，以承十三圣延洪之业。以开四十一年戢宁之治。其中和条贯，金声而玉振，造化荡涤，霆激而电骛。阐绎发诩，盖硙硙焉。
    乙巳，皇兄济阳郡王竑为济王。丁未，以皇帝登宝位告于天地、宗庙、社稷、宫观、诸陵。嘉定十七年闰八月己酉，诏曰：『朕以冲眇之资，纂休明之统。圣父宾天之痛，莫报亲恩；坤元载物之功，幸依母范。矧导扬于休命，俾请决于政机。爱迪旧章，聿崇显册。大行皇帝、皇后志严警戒，行茂懿徽。俪日为明，久助先皇而内治；太极密运，今尤率土之同瞻。方将充仁心以宏济于艰难，昭慈训以保佑于凉菲，庶邦基之弗坠，尚寰宇之小康。敬正隆名，以扬大德，宜恭上尊号曰皇太后。』癸丑，丞相弥远等率百僚请皇太后同听政。至是八上表，皇太后手书：『此非吾志，深惟先帝遗训已播告中外，若退托不已，恐无以安人心。姑循所请。』庚申，皇太后、皇帝始御素幄，垂帘听政。以宣缯为攒宫总获使，吏部侍郎杨烨按行使，内侍郑俣副之。赐皇兄济王第于湖州，寻诏充醴泉观使就第。壬戌，诏史弥远书撰哀册文，宣缯书撰谥册文，薛极篆宝文，礼部侍郎程琺撰谥议。癸亥，诏：『以日易月之制，虽已仰遵先帝遗烈，然吾与嗣君心实未安，自服三年之丧。』
    九月庚午，以三边未能振戍，帅守、将士劳役日久，令学士院降诏抚谕。甲戌，宰执奏：『垂帘外朝之礼，请酌高宗典故而行。』从之。乙亥，皇太后、皇帝便殿垂帘，宰臣奏：『听政之始，宜褒表名儒，以兴起士大夫之心。』于是以集英殿修撰傅伯成为显谟阁学士，直宝谟阁杨简宝谟阁直学士，秘阁修撰柴中行复右文殿修撰，并奉祠。召显谟阁学士邹应龙、宝谟阁待制知潭州真德秀、焕章阁待制曹彦约赴行在。太后谕宰臣曰：『嗣君富于春秋，正进学之时。宜精选儒臣，早开讲席。』丙子，皇帝御便殿，宰臣等拜表请皇帝。己卯，皇太后、皇帝御便殿垂帘，宰臣率百官请皇帝御殿。至是三上表，诏只日权御后殿。以程珌及吏部侍郎朱著、中书舍人真德秀兼侍读，工部侍郎葛洪、起居郎乔行简、宗正少卿陈贵谊、军器监王暨兼侍讲。皇太后谕宰执曰：『垂帘非美事，断不欲当。』弥远奏曰：『皇帝嗣服之初，具有先帝遗训。愿陛下勉为宗社大计。』太后曰：『嗣君聪明，可付托。』弥远奏曰：『皇帝正欲观陛下仪刑。』太后曰：『幸而保全至此，不如更有始终。』壬午，以程珌为刑部尚书，葛洪权工部尚书，真德秀权礼部侍郎兼直学士院，乔行简权工部侍郎，魏了翁起居郎，陈贵谊起居舍人，朱端常谏议大夫，莫泽殿中侍御史，麋溧右正言，李知孝、华宰监察御史。丙戌，宰臣等奏请以大行皇帝陵名为永茂，诏依。丁亥，雷。庚寅，上并宿斋于内殿，礼部、太常奏：『上在谅阴，明堂大享前二日，朝献景灵宫；前一日，朝享太庙。并遣官摄事。』辛卯，皇帝越绋，大享于明堂，赦天下。
    十月甲午朔，以久雨，命从臣日一人祷于天竺山。戊戌，诏诸道提点刑狱以十一月按部理囚徒。庚戌，御后殿。壬子，诏诸道宪司下所部：见任官廪禄按单帮给，岁终上已支数于尚书省。
    十一月甲子，右正言麋溧言：『孝宗皇帝由藩邸践阼，怀光尧顾复之恩，奉慈福怡愉之乐，二十八年，常如一日。陛下先皇托付，无异光尧，赖母仪拥佑，有同慈福。凡继志述事，承颜顺色，皆当以孝宗为法，而尤切于新政者，曰畏天悦亲，讲学仁民。』从之。丁亥，诏曰：『朕猥以眇躬，诞膺骏命。祖宗千百世之业传绪在予，中外亿万人之心望治伊始。赖慈闱之拥佑，惭凉德之菲冲。粤自纂图，率遵垂宪，钦惟大宝之重，守必以仁，兆民之宁，赖于有庆。肆掇圣经之旨，肇颁年纪之新。绵景祚于延洪，与群生而康乂。更资中外之彦，辅成本始之规，兴起治功，允孚德意。其以明年为宝庆元年。』戊子，丞相史弥远等乞参天圣、元祐故典，以五月十六日皇太后生辰为寿庆节。表请者三，皇帝奏请者再，皇太后乃从。乙巳，宰臣率百僚请以皇帝诞日名天基节。凡三表，乃从之。
    十二月乙未，诏：『京西、河北新复州军屡经兵扰，并免入贡，仍与推恩。』癸丑，间经筵辅臣观讲，早讲论讲读官各一员，晚讲说书官一员。宰臣史弥远等请以皇太后殿名慈明，诏依。御史台言：『大行皇帝系是十世，当行议祧。窃谓商以契为始祖，以汤、太戊、武丁为不毁之庙，皆不在三穆之数。鲁公之庙，文世室也；武公之庙，武世室也。公羊子曰：『世室世世不毁也。』仰惟国朝太祖皇帝为帝者，太祖之庙，太宗皇帝祔于太祖，为一世之庙。真宗、仁宗、神宗、高宗各有制书不祧，此与商、周不毁庙，鲁公、武公之世室，名异实同。世世之祧既不在三昭三穆之中，则固不在九庙之数。自太祖以至光宗，实为五庙。今大行皇帝始为六庙，合增展一室，以祔大行皇帝，于礼为合，于义为安。』诏依。
    乙酉宝庆元年正月壬戌朔，诏举贤良。丙子，湖州申齐王惊悸得疾，特赐钱三千缗，命守臣选医诊治。早薨，赐赙赠银绢千匹两、会子万缗，充宣葬。
    齐王竑，宗室希瞿子也，初名均。沂靖惠王薨，无子，立均为后，更名贵和。嘉定十三年，立为皇子，赐今名。及宁宗崩，史丞相弥远矫诏立理宗，出竑为开府仪同三司、判宁国府，人心危疑不服。王居湖州，含山人潘壬、潘丙阴通李全，谋挟王渡江北推立，期以某月十七日，诞云二十七。及期，李全之兵不至，二潘虑事泄，率百余人突入州城，求王不获。顷之，得于水阁下，挟以出，加之黄袍。行险侥幸，皆二潘之谋，王不知也。二潘败，弥远谋害济王，遣其客秦天锡，且颁医视疚之命。时王本无疾，天锡谕意，逼王就死，遂缢死于州治。
    甲申，程珌进读《三朝宝训》，奏曰：『艺祖皇帝受禅之初，与三军约：不许杀戮一人。自后圣圣相承，守为家法。』上曰：『祖宗以仁立国，朕当以仁守之。』上问曰：『《宝训》中云治世少而乱世多、君子少而小人多，何也?』珌奏：『治世所以少，乱世所以多者，正缘君子少而小人多也。盖君子初未尝少，圣君出而君子多。小人初未尝多，庸君出而小人多。』上曰：『然。』己丑，朱端常奏：『蜀士当得郡者，绍兴以前，悉亲诣阙下庙堂，因得以审其人物而进退之。自庆元以来，非制可辟差，则驰牍干请。今欲除曾任太守有治效人外，必令亲到堂除授，奏事讫之任，次任与免。』从之。己丑，诏曰：『朕初纂丕图，亟奉慈训。既御经幄，日亲群儒。深念进德立治之本实由典学，朝夕罔敢怠忽。尚赖诸贤悉心启迪，毋有所隐，朕当垂听，益加自勉。即令学士院明谕朕意。』
    《龟鉴》曰：王人多闻，必学古训；嗣王缉熙，斯显德行，此正圣学穷理尽性之功也。夫以圣人天资之高明，而又充之以学力之光大，则始焉致知者，此理之明也，终焉尽性者，此理之诚也。肆我理宗自践阼以来，讲帷日辟，圣学日新，何尝不自穷理尽性中来欤?
二月壬辰朔，雪。诏礼部贡举。癸巳，朱著、王暨进读高宗宝训《孝德》卷终，著奏：『高宗当中兴艰难之初，钦事慈宁皇太后，始终极至。愿陛下以高宗为法。』上嘉纳，忽愀然曰：『雪作非时，朕终夜为之不安。当益恐惧修德，凡有阙失，无忘忠告。』甲午，诏故太师、武胜定国军节度使、鄂王岳飞谥忠穆，寻改忠武。丙申，以师弥检校少师，嗣秀王。戊戌，诏福州、温州、温州各添教官一员。甲辰，御后殿，引见吏部奏举改官十有八人。蠲两浙州军属县官私僦钱有差。戊午，出丰储仓米七万五千石赈临安贫民，马步军诸班直、皇城司守卫官兵给犒有差。辛酉，仁文哲武恭孝皇帝灵驾发引，皇太后行奉宁奉辞礼，皇帝行启奠祖奠礼，奉辞于皇城门外，行遣奠礼，百寮辞于郊外。
三月癸酉[1]，永茂陵掩攒。
