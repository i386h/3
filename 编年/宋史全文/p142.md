<!-- { "loadSidebar": true } -->
    秋七月辛巳，韩世忠军还，执苗傅、刘正彦、苗翊诣都堂审验毕，磔于建康市，枭其首。正彦临刑，瞋目骂傅曰：『苗傅匹夫，不用吾言，遂至于此!』癸未，御前左军都统制韩世忠为检校少保、武胜昭庆军节度使，赏平苗、刘之功也。上遣使赐世忠金合，且御书『忠勇』二字表其旗帜，又封其妻梁氏为和国夫人，制曰：『智略之优，无愧前史。』给内中俸以宠之。将臣兼两镇、功臣妻给俸皆自此始。范琼为御营使司提举一行事务。时琼自南昌入见,故以命之。殿中侍御史王庭秀知筠州，右司谏赵鼎行殿中侍御史。先是，庭秀论吕颐浩除拟不公，故有是命。右正言吕祉奏曰：『朝廷今日缘论大臣，移一言官；明日缘论大臣，罢一言官，则后日大臣行事有失，谁敢言者?愿陛下以言章示大臣，使之自省，置身无过之地。如或不悛，黜之何惜?』甲申，诏曰：『朱胜非、颜岐、张澄、路允迪当轴处中，荷国重任而不能身卫社稷，式遏凶邪。方逆臣乱常之日，恣其凌肆,以紊机衡。夫危而不持，颠而不扶，孔子以为焉用彼相。今二凶既诛，典刑斯正，胜非之徒，盍论其罚。』于是胜非自观文殿大学士、知洪州落职、提举亳州明道宫；岐落资政殿学士，依旧提举南京鸿庆宫；允迪自资政殿学士、淮西制置使落职、提举江州太平观；澄自资政殿学士、江州路制置使坐朋附二凶，责授秘书少监、分司西京、衡州居住。御营左军都统制韩世忠讼王德擅杀其将陈彦章，诏德除名，郴州编管。丙戌，范琼引兵趋阙入见，知枢密院事张浚奏：『琼大逆不道，罪恶贯盈，呼吸群凶，布在列郡，以待窃发。若不乘时显戮，他日必有王敦、苏峻之患。』上许之，遂以张浚兵拥缚付大理，使刘光世出抚其众曰：『所诛范琼耳，若等固天子自将之兵也。』众皆投刃曰：『诺。』遂以八字军还付洮州王彦，余兵分隶御营，顷刻而定。
 《大事记》曰：盖自宣和末群盗蜂起,建炎以来，祝靖、薛广、党忠、阎仅、王存之徒虽皆招安,而淮宁、山东、河北之盗皆拥兵数万，拱州之黎驿、单州之渔台,亦有溃卒数千。赵万袭常州，张遇焚真州,丁进犯寿春，桑仲据襄阳，戚方犯镇江,杨勍犯处州，刘超据荆南,王辟犯房州，崔增犯太平州，张用据桂阳军，赵延寿犯德安军，皆随灭随起,甚而范琼召见朝不肯释兵,则天子之兵皆盗矣。所幸事变兴而人才见，保护圣躬，胜非之力居多；倡义勤王，张浚之力居多，故一月而除二凶。而范琼之谋逆，浚又与刘予羽谋之,府中之文字夜成，庑下之黄纸旦出，琼遂就擒。三大奸既除，而內盗始息矣。
    元懿太子旉薨，年三岁。诏辍五日朝。戊子，签书枢密院事郑瑴薨于位。瑴执政甫百日，上甚悼之，谓大臣曰：『朕丧元子，犹能自排遣。瑴讣至，殆不能释也。』己丑，资政殿学士王绹参知政事，试兵部尚书周望同签书枢密院事。庚寅，乡贡进士李时雨上书曰：『臣窃闻皇太子服药不痊，事之既往，夫复何言?而承嗣之道，理不可后。为今之计，欲乞暂择宗室之贤者一人，使视皇太子事,以系属四海，增重朝廷。候陛下皇太子长成，异之东宫，则以一王封，视皇子亦不为嫌也。伏望陛下断以不疑而力行之。』书奏，诏日下押出国门。建炎以来言储嗣者，盖自时雨始。辛卯，诏谏院别置局，不隶后省，许与两省官相见议事。元丰初，用唐制置谏官八员，分左、右隶两省，至是始复之，如祖宗之故。升杭州为临安府。壬辰，诏范琼就大理寺赐死。丁酉，铸三省、枢密院银印。庚子，尚书户部侍郎汤东野试工部侍郎兼知建康府。时建康府寓治保宁僧舍，而江浙制置使韩世忠屯蒋山，逐守臣连南夫而夺其治寺。殿中侍御史赵鼎言：『南夫缓不及事固可罪，然世忠躬率使臣，排闼而入，逐天子之京尹，此而可为，孰不可为矣?愿下诏切责世忠而罢南夫，仍治其使臣之先人者，此为两得。』上曰：『唐肃宗兴灵武，诸军草创，得一李勉，然后知朝廷尊。今朕得卿，无愧昔人矣。』乃降南夫知桂州，而以东野知建康府。戍兵故皆群盗，喜攘夺市井，东野峻法绳之不少纵，民恃以安。知枢密院事张浚以精兵千五百人、骑三百发行在，赐度僧牒二万、紫衣师号五千为军费。上赐川陕官吏军民诏曰：『朕嗣承大统，遭时多故，夙夜以思，未知攸济，正赖中外有位悉力自效，共拯倾危。今遣知枢密院事张浚往谕密旨，黜陟之典，得以便宜施行。卿等其念祖宗积累之勤，勉人臣忠义之节，以身徇国，毋贻名教之羞；同德一心，共建隆兴之业。当有茂赏,以答殊勋。』浚辟知秦州刘子羽参议军事，尚书考功员外郎傅雱、兵部员外郎冯康国主管机宜文字,忠州防御使王彦为前军统制。彦将八字军以从，太学博士何洋、阁门祇候甄援等俱从行。康国将行，往辞台谏赵鼎，谓之曰：『元枢新立大功，出当川陕半天下之责，自边事外，悉当奏禀。盖大臣在外，忌权太重也。』壬寅，诏迎奉皇太后，率六宫往豫章，且奉太庙神主、景灵宫祖宗神御以行。以参知政事李邴、签书枢密院事滕康并为资政殿学士，邴权知三省枢密院事，东京留守杜充同知枢密院兼宣抚处置副使,吕颐浩、张浚荐之也。仍命充总兵防淮。
    八月戊申，环庆经略使王似言：『方今用兵之际，关陕六路帅乞用武臣。』吕颐浩曰：『臣少识种谔眇小，而为西夏信服。今之武帅类皆斗将，非智将，罕见如谔之比。』杜充曰：『方今艰难,帅臣不得坐运帷幄，当以冒矢石为事。』上曰：『王似未知武臣少能知义理，若文臣中有智勇兼资、练达边事如范仲淹者,岂必亲临矢石，何为多藉武帅?』己酉，移浙西安抚司于镇江。壬子，权知三省枢密院事李邴提举杭州洞霄宫，权知三省枢密院事滕康进权知三省枢密院事，吏部尚书刘珏权同知三省枢密院事，仍许珏缀执政班奏事。丙辰，奏祠部庆牒改用绫纸，仿茶盐钞法，用朱印合同号，仍增绫纸工直钱十缗，通旧为百二十缗。自治平末年始鬻度牒，渡江后军兴费广，用度多仰之。旧以黄纸印造，故伪者易为。至是,户部郎中朱异等以为言，始有是命。辛酉,广州州学教授林勋献《本政书》十三篇。勋以为国朝兵农之政，大抵因唐末之故。今农贫而多失职，兵骄而不可用，地利多遗，财用不足，皆本政不修之故。癸亥，两浙转运副使王琮罢,仍夺职，坐不刊行《资治通鉴》板本也。始范冲刻是书，垂成而去。琮至，遽罢之。言者劾琮指司马光为奸人，谓《通鉴》为邪说，必欲毁板，恐其流传，故有是命。乙丑，权东京留守判官程景昌宇自京城还蔡州。初，杜充既去，昌宇以无粮不可留，引所部还蔡，副留守郭仲荀亦引余兵归行在，遂以京畿转运副使上官悟权京城留守。自悟权留守后，命令不复能行，留守司名存而已。上谓辅臣曰：『国用匮乏，政以所费处多。』吕颐浩曰：『用兵费财，最号不赀，故汉文帝不言兵而天下富。』上曰：『用兵与营造最费国用，深可戒也。』
 臣留正等曰：汉武帝外事四夷，內侈宫室，剥民之肤极矣。及盗贼蜂起，乃始封宰相以富民侯,顾奚益哉?太上皇帝以用兵、营造为蠹财之戒，其有鉴于斯乎?然臣尝窃议之：二者为财用之蠹虽均，宫室之奉,所当深戒。师旅之兴，有出于不得已者。文帝惜露台百金之费，而乃讲武于上林，聚兵于广武，岂靳营造而轻于用兵哉?盖应敌之备,不得不然也。太上皇帝在位三纪，台榭苑圊无所营缮，內帑所积甚富。及贼亮南侵，馈饷赏犒之费尽出于此，而民不知。《易》曰：『节以制度。』不伤财，不害民，而后知圣虑无一日不在斯民也。
    甲戌，礼部尚书曾柳为翰林学士承旨,礼部侍郎张守为翰林学士。先是，殿中侍御史赵鼎入对，论守无故下迁。上曰：『以其资浅。』鼎曰：『中丞台纲所系，岂计资耶?且言事官无他过,愿陛下毋沮其气。』时上每除言官，即置一簿，考其所言多寡。鼎为台谏三月而言四十事，上皆行之。
