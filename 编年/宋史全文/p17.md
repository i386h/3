<!-- { "loadSidebar": true } -->
　　冬十月。上之即位也，召华山隐士陈抟入见，于是复至，上益加礼重，谓宰相宋琪等曰：『抟独善其身，不干势利，所谓方外之士也。与之语，甚可听。』因遣使送至中书。琪等从容问抟曰：『先生得玄默修养之道。可以化人乎?』对曰：『抟山野之人，于时无用，亦不知神仙黄白之事、吐纳之理，无术可传于人。假令白日上升，亦何益于世?主上龙颜秀异，有天人之表，博达今古，深究治乱，真有道仁圣之主也。正是君臣协心同德、兴化致治之秋，勤行修练，无出于此。』琪等表上其言，上益喜，赐抟号希夷先生。
　　吕中曰：人言《太极图》周濂溪得之种明逸，明逸得之穆伯长，伯长得之陈希夷。《先天之图》邵康节得之李挺之，挺之得之穆伯长，伯长得之陈希夷。愚谓希夷隐者，长于数学，而未必长于理学者也。濂溪之图《太极》，康节之图《先天》，此皆二公自得之学。盖青出于蓝而青于蓝者也。
　　岚州献牝兽。一角。上曰：『珍禽奇兽，奚益于事?方内乂宁，风俗淳厚，此乃上瑞耳。』
　　十一月，以建州进士杨亿为秘书省正字，时年十一。亿七岁能属文，连三日得对，试赋五篇，皆援笔立成。上曰：『可与一官留京师。』故有是命。
　　十二月，废岭南诸州采珠场。立德妃李氏为皇后。先是，上尝谓辅臣曰：『朕读《晋史》，见武帝平吴之后，溺于内宠，后宫迨数千人。今宫中自职掌至于粗使不过三百人，朕犹以为多矣。』
　　乙酉雍熙二年春二月，禁增置寺庙。上御崇政殿，覆试礼部贡举人，得进士梁颢等百七十九人：得诸科三百一十八人，并唱名赐及第，唱名自此始。宰相李昉之子宗谔、参知政事吕蒙正之从弟蒙亨、盐铁使王明之子扶、度支使许仲宣之子待问举进士试皆入等，上曰：『此并势家，与孤寒竞进，纵以艺升，人亦谓朕有私也。』皆罢之。左右献言尚有遗材，复试，又得进士上元洪湛等七十六人，得诸科二百二人，并赐及第。
　　夏四月，复置明法科。进士、九经以下更不习法书。
　　五月，中书门下奏谪官在外而累经赦宥者欲令归阙，责其后效。上不许，谓宰相曰：『朝廷致理，当任贤良。君子小人，宜在明辨。窜逐之臣，郊禋以来，岂不在念?然此等务行崄巇，若小得志，即复结朋植党，恣其毁誉，如害马之马，岂宜轻议哉?』
　　秋七月，上谓宰相曰：『国家以百姓为本，百姓以食为命，故知储蓄最为急务。昨江南灾，旱甚，亟遣使赈贷，果无流亡盗贼之患。若非积聚，何以救之?』庚申，诏诸路转运使及诸州长吏专切督察知仓官吏等依时省视仓粟，勿致毁败。其有计度支用外设法变易，或出粜借贷与民及转输京师，如致损官粟者，虽去官，犹论如律。鼎州水溢害稼。
　　九月，废皇太子楚王元佐，乃太宗长子也。初，廷美得罪，元佐独申救之。廷美死，元佐遂感心疾。太子幼亦聪慧，及长渐骄恣，或经时绝朝请，自是习为残忍，不守法度，左右微过，辄弯弓射之。帝诲督甚力，皆不悛。重阳帝宴诸王，元佐以病新起不得预，至暮罢，陈王元佑等过之，元佐谓曰：『汝等与至尊宴射而我不预焉，是为君父所弃也。』遂发愤终夜，闭媵妾纵火焚宫。帝怒，欲废之，会寇准通判郓州得召见，太宗谓曰：『知卿有深谋远虑，试与朕决一事。东宫所为不法，他日必为桀纣之行。欲废之，则宫中亦有甲兵，恐因而招乱。』准曰：『请某月日令东宫于某处摄行礼，其左右侍从皆令从之。陛下搜其宫中，果有不法之事，俟还而示之。废太子，一黄门力耳！』太宗从其策。及东宫出，得淫刑之器有剜眼、挑筋、摘舌等物，还而示之，东宫服罪，遂废之。选立章圣为太子。准由是得名。
　　冬十月，录系囚，上决事至日旰，因谓宰相曰：『中外臣僚若皆留心政务，天下安有不治者?古人宰一邑、守一郡，使飞蝗避境，猛虎渡江。况人君能惠养士庶，申理冤滞，岂不感召和气乎?朕每自勤不怠，此志必无改易。或曰：百司细故，帝王不当亲决。朕意则异乎此，若以尊极自居，则下情不得上达矣。』
　　吕中曰：此推广太祖恤刑之意也。以太宗爱惜民命，而一刑之微，皆得以上达，可谓仁且勤矣。而当时田锡且曰：『陛下每日早于崇德殿受百僚之朝，日午于讲武殿视万几之事，或进呈甲仗，或陈阅军事，或躬问缧囚，或亲校簿书，恐于人体有所未究。此视事太勤，忧民太过也。抑不知谏官置之左右，御史委之纠弹，给舍许之封驳，岂非人君之体欤?』十二月庚子朔，日有食之。丙辰，宰相宋琪罢守本官，枢密使柴禹锡授左骁卫上将军。初，上令琪娶马仁瑀寡妻、高继冲之女。广南转运使王延范者，高氏之疏属也，时知广州鄄城徐休复密奏延范谋不轨，且言依附大臣，无敢摇动。上将遣使案鞫，会琪与禹锡入对。上问延范何如人，琪未知其端，盛称延范强明忠干。禹锡素与琪相结，旁奏与同。上意琪等交通，不欲暴其状，止以琪素好大诙谐，无大臣体；禹锡不能输诚奉公，故罢其政柄。上谓李昉等曰：『中书、枢密，朝廷政令所出，治乱根本系焉。且天下广大，卿等与朕共理，当各竭公忠，以副任用。人谁无姻故之情?苟才不足称，不若遗之财帛耳。朕亦有旧人，若果无用，未尝假以名器也。卿等其戒之。』龙溪县主簿王济时调福建输鹤翎为箭羽。鹤非常有物，官督责尤急，至一翎直数百钱，民甚苦之。济以便宜谕民取鹅翎代输，驿奏其事，因诏旁郡悉如济所陈。
　　吕源曰：太祖朝，河清县令史班、火井县令萧瑰皆奏移治所，而王济以县主簿亦得奏事，以此知祖宗下情之不壅也。供奉官为巡检，许其便宜，主簿辄自以便宜输鹅翎代鹤翎为箭羽。今之小官下吏已不能如是，而监司按察，不惟不能容，而自亦不能为也。宜其蒙蔽，上则负国，下则困民，使天下纷纷未能休息者，弊在此也。丙戌雍熙三年春正月。先是，贺令图与其父怀浦、薛继昭、刘文裕、侯莫陈利用等相继上言，请取幽、蓟，上始有意北伐。
　　三月，潘美出雁门与敌战，胜之，逐北至寰州，刺史赵彦辛降。辛巳，克涿州。潘美围朔州，守臣赵希赞降。转攻应州，节度艾正降。田重进围飞狐，守将吕行德降。又围灵丘，守将穆超降。
　　夏四月，潘美克云州，田重进至蔚州，耿绍忠举城降。初，曹彬与诸将入辞，上谓彬曰：『但令诸将先趋云、应，卿以十万众声言取幽、蓟，且持重缓行，敌闻之，必聚兵于幽州，不暇为援于山后。』既而诸将多得山后要害之地，每捷奏至，上颇疑彬进军之速，且忧敌断粮道。彬至涿州，留十余日，食尽，乃退师至雄州，以援供馈。上闻之大骇，曰：『岂有敌人在前，却军以援刍粟乎!』亟遣使止之，而彬所部将闻美等累捷，已不能有所攻取，谋画蜂起，更相矛盾，彬不能制。时方炎暑，军士疲乏，以粮不继，乃还师境上，为敌所蹑。五月庚午，敌追及之，我师大败，彬等收余军宵涉拒马河。上闻曹彬等军败，乃诏诸将领兵分屯于边，召彬及崔彦进、米信入朝，田重进率全军驻定州，潘美还代州。
　　吕中曰：岐沟之败有三：既平河东之后，三出王师，屡与敌接而不获俟时，一也；其事始于贺令图之父子，而赞成于王显数人，中书不预闻，二也；曾彬违上诏旨，三也。燕、蓟之地，以太祖、太宗百战而不能得而宣和乃无故而得之，天下未尝有幸成之事也。有幸成之事，则有必至之祸矣!
　　赵普上疏谏，其略曰：『蠢兹獯鬻，诚非我敌。盖迁徙鸟举，安得而制?自古帝王置之度外，任其随逐水草，皆以鄣塞防之。伏料圣明何足介意?此必邪谄附会，蒙蔽睿聪，致兴不急之兵，颇涉无名之议。伏自大发骁雄，往歼凶丑，百万家之生聚飞輓是供，数十州之土田耕桑半失，兹所谓以明珠而弹雀，为鼷鼠而发机，所失者多，所得者少。事无固必，理贵变通。愿颁明诏，速请抽军。聊为一纵之谋，敢献万全之策。』
　　六月戊戌朔，日有食之。初议兴兵，上独与枢密院计议，中书不预闻。及败，召枢密院使王显、副使张齐贤、王沔谓曰：『卿等共视朕自今复作如此事否?』上既推诚悔过，显等咸愧惧，若无所容。丙辰，以御史中丞辛仲甫为参知政事。
　　秋七月，签书枢密院事张齐贤言事颇忤上意，授给事中、知代州。
　　九月，判刑部张佖上言[7]：『望自今应断奏失入死刑者，不得以官减赎，检法官削一任，长吏并停见任。』从之。尝有犯大辟者，诏特赦。上谓佖曰：『朕以小人犯法，原其情非巨蠹，故贷死流窜，亦足以惩艾之也。』佖对曰：『先王立法，盖为小人，君子固不犯矣。』上嘉其言。
　　十二月，契丹以数万骑入寇瀛州，都部署刘廷让与战，全军皆没。贺令图一岁中父子皆败。契丹入寇代州，神卫都指挥使马正御之，众寡不敌，副都署卢汉赟畏懦，保壁自固，知州张齐贤选厢军二千出正之右，誓众感慨，一以当百，敌遂却走。先是，齐贤约潘美以并师来会战，间使为敌所得。俄而美使至，云：『奉诏毋得出战。』齐贤乃闭其使，夜发兵，距州城西南二十里列帜然刍。敌意并师至，骇而北走，齐贤伏卒掩击，大败之。
　　胜败者兵家之常事，不可以胜而骄，不可以败而沮。张方平言：『国初与契丹八十战，惟张齐贤仅一胜。』此说未然，如田重进降飞狐等县及蔚州，潘美降寰、朔、应三州，又克灵州，未尝不胜。惜朝廷之谋不定，将帅之心不一，所以不能成功也。
　　丁亥雍熙四年春正月。初，曹彬及刘廷让等相继败覆，敌势益振，长驱入深、祁，陷易州，杀官吏，掠士民，魏、博之北，咸被其祸。上深哀痛焉。丙戌，降德音。
　　二月，知制诰范杲上言：家世史官，愿得秉直笔成国朝大典。因召为史馆修撰。
　　三月庚辰，诏天下知州、通判先给御前印纸，令书课绩，凡决大狱几何，凡政有不便于时改而更张人获其利者几何，及公事不治、曾经殿罚，皆具书其状，令同僚共署，毋得隐漏。罢官日上中书考校。
　　夏四月，并水、陆路发运为一司。诏陈御戎策，侍御史赵孚上言，大略谓宜内修战备，外许欢盟。上嘉其言。
