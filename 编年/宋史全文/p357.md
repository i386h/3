<!-- { "loadSidebar": true } -->
    《龟鉴》曰：减租薄赋，宽役省征，古人所以厚民也。蜀氛方解，而封家之财当散也明矣。而圣诏抚谕，实欲并边之民悉蠲田租，塞下之居尽蠲年税，以为休养生息之地，则耕种可不废而邦本可以宁，边烽未息，而饥寒之氓当抚也久矣，而圣训宣谕，且念钱引轻而小者宜增，赋敛重而多者宜减，以为贷给新复流离之计，则关征可少宽，而民力可以阜。宽征薄赋之意如此，岂非得古人厚民力之美意乎?
    丁未，上谕辅臣：『昨观云南备蒙古节次，果能自立。』方叔奏：『荊蜀所报，云南尚可支吾。广右之传虽未得实，不容不严其备。』己酉，诏以思、播两州连年捍御，其守臣田应寅、杨文各进一秩。同知枢密院事、两淮制置大使贾似道乞照陈韡出使湖南例，以行府为名。从之。甲寅，太常议故光禄大夫贾涉谥曰忠肃。涉，似道父也。壬戌，以湖北安抚、知峡州吕文德总统江陵、汉阳、归、峡、襄、郢军马事，暂置司公安，上下应援。
    八月辛未朔，上谕辅臣：『江塘事毕，闻军中科居人草荐，不容不还其直。』方叔奏：『陛下不遗微小，敢不祗若休命！』癸酉，诏以王惟忠付大理狱，寻命台臣莅鞫。丁丑，以谢方叔为明堂大礼使，徐清叟礼仪使，董槐仪仗使，李性传卤簿使，希暨桥道递使。癸未，董槐奏：『迩者陛下察贡献之无艺，虑并缘之害民，申饬内司，诸有以田及木献者勿纳。切读圣训，可以弭灾召和。』上曰：『自今修造买木，仍付两司。』丁亥，诏曰：『昨者屡降训廉抑贪之旨以敕中外，凡属攸司所当遵守。近闻有不畏刑法之人辄倚声势，公肆掊敛，借名贡献，实在营私。豪民富室，本无愆尤，吹毛求疵，反致其罪。甚至抢财籍产，无所赴诉。怨及于上，利归于己，有累官府，孰甚于斯!所合严行告示，敢有复蹈前辙，重置典宪，必罚毋赦。』已丑，诏诸局进书。癸巳，谢方叔等上《七朝经武要略》[1]、《中兴四朝志传》、今上皇帝玉牒、日历、会要。丁酉，特进、观文殿大学士、醴泉观使、信国公赵葵上疏：『臣昨辞相位，退居长沙。今蜀事孔艰，思报恩纪。乞申溧阳居正之命，庶便驱策。』内批：『卿世济其美，谙练边筹，夙著勋劳，朕所嘉赖。兹览来奏，备见忠轨。伏自壬子以来，狄难孔炽。今安西之垒虽复，而宝峰之寇未退，朕尝轸忧。卿既慨然体国，且许为朕一来，尤见一饭不忘君之义。卿可趋装过溧阳，以便咨访。凡有所见，无靳奏陈。』
    九月甲辰，以久雨，出封桩库十八界楮币二十万赈三衙诸军。己酉，以明堂大礼，奏告天地、宗庙、社稷，朝献景灵宫。庚戌，飨于太庙。辛亥，大飨于明堂，赦天下。乙卯，荻浦寇平，宪臣包恢进二秩，升直龙图阁，都统刘达授横行，带遥郡。丙辰，庄文太子府改授《春秋》。己未，以尤焴为端明殿学士、提举秘书省兼侍讲、提纲史事。壬戌，诏：『皇子年方志学，俨若成人。节届履长，欲行冠礼。令有司讨论典故以闻。』癸亥，诏以景灵宫恭谢毕，诣西太一宫，为国祈祥。起居郎牟子才谏而止。诏：『朕惟祖宗盛时，待遇近戚，自有定法。比年以来，近戚文臣合干堂者不干堂，合部注者不赴部，夤缘私谒，以希批降，请求日盛，是致人言，故兹戒饬。继今如或仍前干请，别有施行。』
    《龟鉴》曰：后家遵绳，示无党势，求郎不许，內无幸恩，此抑外戚之成宪也。而理宗劝亲一意，亦素依乎道理之所宜者，考祖宗待近戚之定法而干请不行，未尝开觊幸之门，以滋滥分之弊，革近年近戚干堂部注之弊而夤缘不行，未尝希批降之旨以重添换之。冗少保之命，若私懿亲也。然咸仪有则，宠利弗居，虽畀以高牙大纛，而不惭都尉之除，亦疑其为私戚属也。然棨戟三世，琳琅一门，虽宠以环尹副騑而奚私?是意也，其得东汉抑外戚良法欤。
    丁卯，太白昼见。
    十月庚午朔，谢方叔等进《宝祐编类》、《吏部七司续降条令》，各进一秩。癸酉，诏皇子永嘉郡王进封忠王。上谕辅臣曰：『皇子加封忠王，忠字意义甚好。』宰执奏：『忠之义极广大，孔门道统相传，不过忠、恕二字。忠者体而恕者用，忠者天道恕者人道。尽己之谓忠，推己之谓恕。如周家忠厚成福禄与夫教忠之意，皆在其中矣。』上曰：『可令以此意为批答。』乙酉，诏皇子忠王授崇庆军节度使印、忠王之印。戊子，诏皇子忠王冠礼，以徐清叟为宾，师珍主之。辛卯，诏李曾伯进司重庆，其京湖职事，令吕文德主之。斩王惟忠于都市。丁酉，刑部侍郎兼枢密都承旨潘凯言：『王惟忠以助余玠，附余晦。既伏锧东市，而玠全死后之华，晦逭去后之责，何以昭平明之治，服四蜀之心?』诏夺玠资政殿学士职名，追晦刑部侍郎告命。戊戌，太常议故直显谟阁刘宰谥曰文清。 
    十一月庚子朔，以皇子忠王加冠礼，命从臣诣景灵宫奏告天地、祖宗。壬寅，日南至，御大庆殿受朝贺次，御文德殿，行皇子忠王冠礼，赐字邦寿。丙辰，上谕辅臣：『近报光化事体如何?』方叔奏：『增筑光化在江汉之北，欲以温和守光化，令在鬲奴堡对江与之相持。均州据光化上流，已令增兵为备。』诏温和差知光化军。命从臣祷雪于天竺山。壬戌，太常议工部侍郎曾渐谥曰文庄。癸亥，上谕辅臣：『昨欲用一人知道州，如何?』方叔奏：『不可冲下次人。』槐奏：『不如一守祖宗典故，凡近戚惟以高官厚禄，使之奉祠为妥。』
    十二月己巳朔，殿中侍御史吴燧言：『州县财赋版籍不明，近行经界既已中辍，欲令州县下属县排定保甲，行手实法。』诏先令两浙、江东西、湖南州军行之。丁丑，诏蒲择之以原职兼四川宣抚司判官。辛巳，诏户部支诸军雪寒钱，出戍之家倍给。癸未，诏皇子禥年当志学，即冠之后，宜亲近师儒，开道德性。所读《四书》、《书》、《易》皆当精熟。至于古今治乱之迹，尤宜讲明。枢密院言：『知利州王佐申叛臣南永忠部下官兵周德荣能守正效忠，密约统制段元鉴人隘解围，为南执缚屠割，抗声詈骂而死。』诏周德荣特赠七秩，仍立庙，官其子。丙戌，上曰：『一雪可喜，天机转移，其速如此。』方叔奏：『日间圣语以雪未应为忧，今圣德感召，愿益坚对越之心。』上悚然纳之。戊子，赐喜雪宴。己丑，诏效忠顺化保节守义怀德归仁慕治功臣、静海军节度观察处置使、特进、检校太尉、御史大夫、上柱国、安南国王陈自煚以明堂恩，加封奉正功臣。诏：『安西堡解围，其将士褒赏外，令宣司下隆庆守臣段元鉴，应官民曾资给战士或屈身助守御者，并保明推赏，仍普犒在城居民一次，免租赋五年。』内批：『皇子忠王既加元服，令赴朝参，嗣岁之春，择日出阁，令内司指引，仍令临安府、转运司于阁中修盖位次一所，庶几密迩于宫庭，可以问安而视膳。』
    乙卯宝祐三年正月庚申，上谕辅臣曰：『均州城筑粮饷既艰，先筑龙山亦便。』方叔等奏：『龙山高险，下瞰旧均，已趋京湖留司调兵修筑。』壬戌，知澧州赵师简朝辞，奏：『公族世系日衍，尚未增立字号。』诏以宗正寺拟定，用、宜、季、次、绍五字于大、由、交、嗣、甫字下续之。癸亥，荣文恭王府改授《礼记》。甲子，上谕辅臣：『马光祖措置铜钱旧楮如何?』方叔等奏：『以盐收敝楮已合事宜，但钱未流通耳。』丙寅，皇子忠王出阁。
    二月戊辰朔，诏礼部贡举。庚午，诏尤焴免奉朝请，半月一赴经筵进读，专令精意史事，毋为他事所夺。乙亥，诏拨封桩库十八界会一十万、银二千两付李梦庚措置襄阳屯田。己卯，两淮制置大使贾似道兴复广陵堡城，以图来上。诏奖之。庚辰，诏令宗正少卿岁举宗学官选人一员。壬午，上谕辅臣：『广西之传如何?』方叔奏：『果有斡腹之谋，当亟修武备以防之。』都省言：『宣阃入蜀，首议奉行诏旨恤民之意。宜多支籴本，以宽民力。』诏拨封桩库十八界会二百万专充四川行使。乙酉，诏拨官诰、祠牒、新楮、香盐付临安府守臣马光祖收换敝楮。
    三月甲辰，上曰：『廷臣奏疏及边事者，传播于外，殊有关系。』方叔奏：『陛下许其尽言而不使之传播，圣虑可谓周密。』已酉，诏沿边屯田自有课入登羡者，其管干官并推赏。癸丑，上问：『自实之法施行如何?』方叔等奏：『自实即经界遗意，惟当检制吏奸，宽其限期，行以不扰而已。』以吴渊为观文殿学士、京湖制置大使、知江州陵府。己未，雨土。癸亥，上谕辅臣：『胡颖欲改筑宜城，亦可从之。』方叔奏：『斡腹之报，于邕、宜筑得城堡，亦无穷之利也。』赐故观文殿大学士、赠少保范钟谥曰文肃。
    四月庚午，朝献景灵宫。蜀郡地震。癸酉，上谕辅臣：『近日流民无他否?』方叔奏：『数年来流民在江南者皆已安业。』丁丑，以陈显伯兼资善堂赞读，陈坚兼直讲。已卯，上曰：『朝廷纪纲法度不可不谨。』方叔等奏：『陛下动循法度，臣等敢不敬承！』辛巳，上谕辅臣：『闻刑狱多有冤滥。』方叔等奏：『不特冤滥，且有淹滞。当时加申警。』癸未，考功郎官洪勋轮对，奏至杜衍封还事，上曰：『朕每谕丞相：事有不可行者，但缴奏来。』甲申，上谕辅臣：『三边之事，卿等宜及时区处。』方叔等奏：『首当以此勉谕诸阃。』
    五月丙申朔，上谕辅臣：『彭州乃江面紧要去处，印应飞不胜任，当别选人。』方叔奏：『黄州昨除张胜，今尚权鄂州，曷若以厉文翁为之乎?』辛丑，上谕辅臣：『近来士风未纯，文体太浮，宜思所以转移之。』方叔等奏：『考官命题主意先自穿凿，士子希意从之。科举在近，当行下约束。』甲辰，以久雨，至丙午，上谕辅臣：『修筑江岸，军兵不易。闻补工值，雨多不给食，可令特支。』方叔等奏：『此事亦关圣心，诸军宁不欢跃?容以圣意谕之。』诏出封桩库十八界会二十万给三衙诸军，赈临安府民户亦如之。甲寅，诏赵汝腾除翰林学士、知制诰兼侍读。
