<!-- { "loadSidebar": true } -->
　　夏四月，赐宣州学田五顷。甲子，右仆射兼门下侍郎、平章事吕夷简罢判许州。右仆射兼门下侍郎平章事王曾罢判郓州，参知政事宋绶罢为尚书左丞，参知政事蔡齐罢为吏部侍郎归班。夷简专决，事不少让，曾不能堪，论议多不合。曾数求去，言夷简招权市恩。帝诘夷简，夷简乞置对，而曾言亦有失实者。帝不悦。绶素与夷简善，齐议事间附曾，故并绶、齐皆罢。知枢密院王随、知郑州陈尧佐并为平章事，吕夷简尝密荐二人可用故也。参知政事盛度知枢密院事，同知枢密院事韩亿、三司使程琳、翰林学士承旨石中立并为参知政事，枢密直学士王鬷为同知枢密院事。乙丑，召宋绶入侍经筵。
　　闰四月，知徐州李迪言欲祠岱岳，并至景灵宫祝圣算，祷皇嗣。上谓参知政事韩亿等曰：『大臣当询民间利病，以分朝廷之忧。祈祷之事，岂为政耶?』诏止之。丁谓卒。王曾语人曰：『斯人智数不可测，在海外，犹用诈得还。若不死，数年未必不复用。斯人复用，则天下之不幸可胜道哉?』
　　五月丙寅，有芝生于化成殿柱，召近臣宗室观之，仍出御制《瑞芝》诗赐宰臣王随以下。翌日，儒臣并为赋颂以献。右司谏韩琦言：『《春秋》之法，但记灾异，至于祥瑞，略而不书。岂不以君阅瑞牒则意安，睹灾符则心惧?意安则政怠，心惧则德修，圣人垂戒之深，其旨斯在。臣愚望陛下特以灾异为重，一政教之间思所未至者，随其变而应之。至于珍样奇瑞，虽陛下仁爱所感，亦望以日慎一日，虽休勿休为念，则昊穹降銮，答陛下寅畏之心；生灵遂宜，蒙陛下慈惠之泽，自然时和岁丰，家给人足，永获上瑞之报也。』
　　六月，以御制《神武秘略》赐河北、河东、陕西缘边部署、钤辖、知州军，每得代，更相付授。始，韩亿同知枢密院事，建言武臣宜知兵书而禁不传，请纂集其要者赐之。上于是作《神武秘略》凡三十篇，分十卷，仍自作序焉。诏国子监以翰林学士丁度所修《礼部韵略》颁行。
　　秋七月戊申，有星数百皆西南流，其最大者一星至东北没，光烛地，久之不散，已而黑气长丈余，出毕宿下。
　　八月，出内藏绢三十万下河北路市籴军储。甲午，诏天下常平仓钱谷自今三司及转运司无得借支。戊戌，许华、福二州立学。
　　九月，御迩英阁，读《唐书》，因诏《唐书》列传止取事义切于规戒者读之。
　　冬十月，御迩英阁，读《正说﹒谨罚》篇，述后汉光武罢梁统从重之奏。帝曰：『深文峻法，诚非善政。』宋绶对曰：『王者峻法则易，宽刑则难。夫以人主得专生杀，一言之怒则如雷如霆，是峻易而宽难也。』丙子，御迩英阁，读《正说﹒养民》篇。帝曰：『荀子言「君如杼，民如水」，何也?』丁度对曰：『水随器之方圆，若民从君之好恶，是以人君谨所好焉。』甲午，迩英阁讲《春秋》，上曰：『《春秋》自昭公之后，鲁道陵迟，家陪用政，记载虽悉而典要则寡。宜删去蔓辞，止取君臣政教事节讲之。』因谓宋绶等曰：『《春秋》经旨在于奖王室，尊君道。丘明作传，文义甚博，然其间录诡异，则不若《公羊》、《谷梁》二传之质。』绶等对曰：『三传得失诚如圣言。臣等自今凡丘明所记事稍近诬，及陪臣僭乱无足劝诫者，皆略而不讲。』
　　十一月，出内藏库绸绢五十万下河北、陕西路市籴军储。
　　十二月，给真定府、潞州学田各五顷，乃诏自今须藩镇乃许立学，它州勿听。甲申，忻、代、并三州言地震坏庐舍，覆压吏民。自是河东地震连年不止，或地裂泉涌，或火出如黑沙状，一日四五震，民皆露处。乙酉，命侍御史程戡体量安抚。左司谏韩琦上疏曰：『臣伏睹乡者兴国寺双阁灾，延及开宝祖殿。复闻仰观垂象，或失经行。盖人事之已形，致天变之嗣发。臣谓陛下宜虚伫以求直言，侧身以修庶政。有功则赏，有罪则罚，旌别贤愚，撙节财用，抑宴私过度之乐，休营造不急之务。决狱使之无滥，出令断于必行，斯所以念祖宗之艰难，答天意之警悟也。而陛下眷三京以肆赦宥，走群望以磬祠祝，内自禁掖，外及寺观，并与祭醮，逮越晦朔。矧今北道数郡继以地震上闻，即命使轺，就崇法供，虽陛下钦顺上天之诚可谓至矣，其于消伏灾眚之道别犹未然。夫弛刑纲以贷顽悖之民，损国赀以奉游惰之辈，将欲召丕贶，感灵心，是犹却行以求前，扬汤而止沸，之验，信昭昭矣。』复上疏言：『近闻大庆殿及诸处并建道场，目大庆殿者，国之路寝，朝之法宫，陛下非行大礼、被法服，则未尝临御，臣下非大朝会，则不能一至于庭，岂容僧道凡庸之人继日累月喧杂于上?非所谓正法度而尊威神也。望今后凡有道场设醮之类，并于别所安置。』给徐州学田五顷。壬辰，徙知饶州范仲淹知润州，监筠州税余靖监泰州税，夷陵县令欧阳修为光化县令。上谕执政令移近地故也。先是，京师地震，直史馆叶清臣上疏曰：『天以阳动，君之道也。地以阴静，臣之道也。天动地静，主尊臣卑，易此则乱。地为之震乃十二月二日丙夜，京师地震，移刻而止，定、襄同日震，至五日不止。属者荧惑犯南斗，一岁之中，灾变仍见，必有下失民望、上戾天意。陛下徒使内侍走四方，治佛事、治道科，非所谓消伏之实也。顷范仲淹、余靖以言事被黜，天下之人咋舌不敢议朝政者行将二年。愿陛下深自咎责，详延忠直敢言之士，庶几明威降鉴而善应来崇也。』书奏数日，仲淹等皆得近徙。
　　戊寅宝元元年春正月，直史馆、同知礼院宋祁上疏曰：『臣伏见顷岁以来，灾眚数见，若乃群星流散，则民人荡析之象也。月行黄道，地震州邑，边戎窥间，臣下擅恣，后妃将盛，年谷且饥之兆也。去年火焚兴国寺浮屠，延燔艺祖神御殿，已而盗坏宗庙釦器者再，则神不昭格之意也。陛下试一念之，假有荡析，以何策固安?假有饥空。以何理振救?脱致窥间，可任之将为谁?傥令擅恣，可防之奸有几?』丙午，以灾异屡见，下诏求直言。庚戌，命翰林学士丁度等权知礼部贡举。乙卯，大理评事苏舜钦诣匦通疏曰：『臣闻河东地大震裂，既而孟春之初，雷电暴作。臣切见纲纪隳败，政化缺失，其事甚众，不可概举，谨条大者二事以闻。一曰正心。夫治国如治家，治家者先修己，修已者先正心。心正则神明集而万务理。今民间传陛下比年稍迩俳优贱人，燕乐逾节，赐予过度。燕乐逾侈则荡，赐予过度则侈。荡则政事不亲，侈则用度不足。今陛下春秋鼎盛，实宵衣旰食求治之秋，而乃隔日御殿，此政事不亲也。又府库匮竭，民鲜盖藏。诛敛科率，殆无虚日，此用度不足也。二曰择贤。夫明主劳于求贤而逸于任使，然盈庭之士不须尽择，在择一二辅臣及御史、讲官而已。昨王随自吏部侍郎平章事，超越十资，复为上相，而随虚庸邪谄，非辅相之器。降麻之后，物论沸腾，故疾缠其身，灾仍于国。陛下左右尚如此，天下官吏可知也。又张观为御史中丞，高若讷为司谏，二人者皆温和软懦，无刚鲠敢言之气，斯皆执政引拔建置，欲其缄嘿不敢举扬其私，时有所言，则必暗相关说，旁人窥之，甚可笑也。』直史馆苏绅上疏曰：『星之丽天，犹万国之附王者。下之畔上，故星亦畔天。天者阳之气，地者阴之体，其有越阴之分，侵阳之政，则应以变。动雷者天之号令，所以开发萌芽，辟除阴害。万物须雷而解，须雨而润。惟人君崇宽大，顺春令则应节，否则动于冬。今方春而雷发声，天其或者欲陛下出号令以震动天下宜及于早，而矫臣下舒缓之咎，凡朝廷事，无巨细，无内外，取其先急者，悉关圣虑而振肃之，不可缓也。夫星变既有下畔上之象，地震又有阴侵阳之证者，天意若曰：夷狄将有畔上之衅。恐陛下未悟也，又以震雷警之，欲陛下先事为备，则患祸消而福祥至矣。』叶清臣上疏曰：『臣闻王者之所以横制六合，抚有万民者，在握刑赏之权，不授人以柄而已。今则不然，爵赏刑罚，陛下所有也，比及于人，则天下之人族谈嚣然，不曰自陛下出，而曰由宰相得，非臣阴之盛而易天地之序者乎?』校书郎张方平陈七事，一曰密机事，二曰用威断，三曰广言路，四曰重图任，五曰正有司，六曰信命令，七曰示戒惧。御史中丞张观上四事，一曰知人，二曰严禁，三曰尚质，四曰节用。
　　二月，诏自今后日御前殿视事，用苏舜钦之言也。甲戌，赐郓州学田五顷。右司谏韩琦上疏言：『宰臣王随登庸以来，众望不协，差除任性，褊躁伤体。自宿疹之作，几涉周星，安卧私家，备礼求退，贪禄窃位之计亦已穷矣。次则陈尧佐男述古监左藏库，官不成资，未经三司保奏，而引界满酬奖之条，擢任三门白波发运使。参知政事韩亿初乞男综不以资叙，回授兄纲，将朝廷要职从便退换，如己家之物，紊乱纲纪，举朝非笑。又石中立本以艺文进，居近署，但滑稽谈笑之誉为人所称。处于翰墨之司固当其职，若参决大政，则诚非所长，乞从罢黜，以慰具瞻之望。』
