<!-- { "loadSidebar": true } -->
    八月庚辰朔，判绍兴府孟忠厚特放罪。忠厚以郊赦加恩，令所亲吴棫为表，其间有『本无时才，出为世用』之语，乃有是命。秦桧寻物色，知棫所代，由是废斥以终。甲申，右正言何若为国子监发解所监试，秘书少监游操等三人充考试官，详定一司敕令所删定官骆庭芝等六人为点校试卷官，尚书刑部员外郎吴栗考别试，驾部员外郎叶廷珪等二人为点检试卷官。监学降敕差试官自此始。辛卯，上谓大臣曰：『言者多乞选县令，盖令非其人，则为民害。可令吏部长贰审察注拟。或老病，则更授他职，庶得人而民受其惠。』后二日，都省请申严近制：因民事被罪及老病之人，不得注守倅、县令。从之。庚子，上谓秦桧曰：『朕于《晋书》，取《王羲之传》，凡诵五十余过。其《与商皓书》及《会稽王笺》所谓「自长江以外，羁縻而己」，其论用兵，诚有理也。』癸卯，殿中侍御史汪勃言：『陛下兼爱南北之民，力定和议，与天下更始。崇儒重道，同符祖宗。臣愚以为今年科场当国学初建，万方多士将拭目以观取舍，为之趋向。欲望戒敕攸司，苟专师孔、孟而议论粹然、一出于正者，在所必取。其或采摭专门曲说、流入迂怪者，在所必去。』甲辰进呈，上曰：『勃论甚善。曲学臆说，诚害经旨，当抑之，使不得作，则人之心术自正矣。可如所奏。』
    九月庚戌，礼部员外郎陈鹏飞面对，言：『凡有献利害者，乞加讨论，必合于祖宗之旧。如已试无成，必加黜责。』上谓大臣曰：『祖宗之法，思虑已精审，讲究已详备，不必改作，天下自治。』秦桧曰：『天下本无事，宜遵成宪为善。』上曰：『小人喜更法，往往谓朝廷无所建明，不知本无事，然法至于弊，乃不得已而更之耳。』辛酉，诏分利州为东、西两路，用四川宣抚副使郑刚中请也。刚中请以兴元府、利、阆、洋、巴、剑州、大安军七郡为东路，治兴元府；兴、阶、成、西和、文、龙、凤七州为西路，治兴州。从之。时和议方坚，而吴璘独严备，日为敌至之虞，故西路兵为天下最。上览刚中奏，谓秦桧曰：『川、陕地远，为将尤难得人。如璘统兵有法，肯为朝廷出死力，诸将所不及也。』壬戌，宰执奏大理寺词诉事。上曰：『皆官吏弛慢所致。可委长吏亲察之。如非其人，即与沙汰。又狱吏但以诸州吏充，逐时更替，漏泄狱情，非便。宜令吏久于其职，不可替也。』甲子，诏守臣终更入见，各举所部县令一员。所举称职，特与推赏；不当，坐缪举之罚。辛未，御史中丞詹大方奏：『责授清远军节度副使、潮州安置赵鼎辅政累年，不顾国事，邪谋密计，深不可测，与范仲辈咸怀异意，以徼无妄之福。用心如此，不忠孰甚焉！』壬申，秦桧进呈。上曰：『可迁之远地，使其门生故吏知不复用，庶无窥伺之谋。』于是移吉阳军安置。癸酉，诏临安府根刷蔡攸家属，押赴元贬所取收管。状奏时，攸之妻子渐至行都。殿中侍御史汪勃论靖康之变，由于京辅，望令密切搜索，特加处分，故有是旨。仍命京子孙二十三人永不量移如初诏。丙子，秘书郎张阐罢。时秦桧用事久，每除台谏，必以其耳目。知阐久次，喜论事，一日，微讽阐谓当入台。阐曰：『丞相苟见知，老死秘书足矣。』桧默然。殿中侍御史汪勃因劾阐，由是罢去。
    冬十月甲午，右正言何若言：『自赵鼎唱为伊川之学，高闶之徒从而和之，乃有横渠正蒙书《圣传十论》，大率务为好奇立异，而流人于乖僻之域。顷缘闶为国子司业，学者争投所好，于是曲学遂行。伏望申戒内外，师儒之官，有为乖僻之论者，悉显黜之。如此，则专门曲学，不攻自破矣。』辅臣进呈，上曰：『若所论甚当。程颐当哲庙之初，在经筵奏曰：「陛下记得臣说否?如记得，明日可对臣说过。」是时宣仁圣烈皇后闻之大怒，曰：「皇帝虽年少，然宫中自不废学，措大家不识事体如此!」』己亥，御笔除永、道、郴州、桂阳监茶陵县民丁身钱绢禾麦。自马氏据湖南、四川，始增丁赋。上谓大臣曰：『天德好生。今民为身丁钱，至生子不举，诚可悯也。若更循马氏旧法，非所以上当天意。』庚子，诏州县文臣初至官，诣学祗谒先圣，乃许视事。用左奉议郎罗长源请也。长源言：『士大夫皆学夫子之道以从政，而不知所自。望令先诣学宫，以彰风化之本。』后遂著为令。
    十一月癸丑，吏部员外郎严抑面对，乞《春秋》三传释经处，许出题以取士。上谓大臣曰：『为人君、为人臣，皆不可不知《春秋》。往者建言之臣欲罢读《春秋》，盖不思之甚矣。如不可读，则圣人不修此经也。』甲子，上即宫中阅试殿前马步诸军将士，艺精者锡赉有差。自是岁以冬月行之，号『内教』。乙丑，提举临安府洞霄宫朱胜非薨。胜非与秦桧有隙，奉祠八年。壬申，上曰：『宗室中之贤者，如尝中科第及不生是非之人，可收置行在，如寺、监、秘书省，皆可以处之。祖宗以来，不用宗室作宰相，其虑其远。可用至侍从而止。』秦桧奏乞依旧置宗学教育宗子，上可之。御史中丞杨愿言：『数十年来，士风浇浮，议论蜂起，多饰虚名，不恤国计。沮讲和之议者，意在避出疆之行；腾用兵之说者，止欲收流俗之誉。甚者私伊川元祐之说，以为就利避害之计，窥摇国论，诖误后生。此风不革，臣所甚忧也。愿下臣章，独示朝堂，裨中外洗心自新，以复祖宗之盛。』从之。癸酉，杨愿言藤州安置李光之罪。先是，知藤州周某者诱光唱和，其间言及秦桧和议。有讽刺者积得数篇，密献于桧。桧怒，令言者论之，乃移光琼州安置。甲戌，户部员外郎李朝正言[7]：『今岁浙右间有水灾，而江西、湖南粒米狼戾。望严遏籴之禁。』上曰：『所论甚当。如有遏籴，州县可许邻郡越诉，仍责监司按劾。』
    十二月丁丑朔，潼川府路转运判官宋苍舒献嘉禾一茎九穗者一。上曰：『凡赤乌、白雉之类，止可一观而已，不足为瑞。惟五谷丰稔，乃上瑞耳。』戊寅，上曰：『县令有清廉爱民者，令监司每路各举数人；其老耄不任事者，并令按劾。县令得人，则民受实惠矣。』戊子，雪，百官入贺。上谕宰执曰：『天下穷民宜加养济，孟子所谓文王发政施仁，必先斯四者。』于是诏诸路常平官以时散米，务令实惠及民。已丑，知资州杨朴献《礼部韵括遗》，诏迁一官。丁酉，端明殿学士、签书枢密院事李文会罢。御史中丞杨愿等疏六上，诏文会落职、提举江州太平观。愿等又攻之，诏文会筠州居住。自秦桧再居相位，每荐执政，必选世无名誉、柔佞易制者，不使预事，备员书姓名而已。百官不敢谒执政，州县亦不敢通书问，如孙近、楼炤、万俟卨、范同、程克俊及文会等，不一年或半年，必以罪罢。尚疑复用，多使居千里外州军，且使人伺察之。庚子，御史中丞杨愿充签书枢密事。辛丑，诏愿兼权参知政事。
    乙丑绍兴十五年春正月丁未朔，初行大朝会礼于大庆殿。戊申，泸南安抚使冯楫献嘉禾九穗。上曰：『近日州郡所奏嘉禾甚多，大有年之庆，庶几可望也。』壬子，秦桧因论士大夫之弊曰：『军兴以来，士大夫无肯为国出力者，所以不能胜敌。臣尝谓敌之所以胜我者，以其用心朴实故也。』上曰：『朕观太祖、太宗以来，多用朴实之人，所以风俗忠厚。卿等尝出使，见彼北人，虽使蹈河赴海，皆所不辞也。』己未，分经义、诗赋为二科以取士。辛酉，初籍千亩，用司封郎中李涧请也。丁卯，四川宣抚副使郑刚中乞减成都府路对籴米三分之一、本司激赏钱二十万缗。时刚中于阶、成二州营田，抵秦州界，凡三千余顷，岁取十八万斛，而宣抚司激赏钱已减为一百万缗，至此复有此请。上谓秦桧曰：『累年民力少宽，此休兵之效也，其从之。』戊辰，命权户部侍郎王鈇措置两浙经界。李椿年既以忧去，秦桧请用鈇。上因言：『经界之法，细民多以为便。』桧曰：『不如此则差役不行，赋税不均。积弊之久，今已尽革。去年陛下放免积欠，天下复觉少苏。』己巳，左谏议大夫何苦知贡举，权吏部侍郎陈康伯、秘书少监游操同知贡举。若、操尝为发解所试官，及是再命之，非故事也。庚午，知抚州晁谦之知建康府。谦之尝言崇仁县民妇产三男，足验生齿蕃息之盛；又言临川县禾登九穗，足为瑞应，皆乞宣付史馆。秦桧喜，故擢用之。辛未，初命诸路僧、道士纳免丁钱。乙亥，主管台州崇道观向子忞特降三官。子忞寓居衡山，帅臣刘昉希秦桧意，劾其强横虐民，故有是命。
    二月戊寅，上曰：『朕观史册，见古之养士有至二三千人，亦朝廷一盛事。』于是增国学弟子员百人，通旧以七百人为额。寻命置上舍三十人、内舍百人。福建运判徐琛为两浙西路提点刑狱公事。
    《挥麈录》曰：徐献之琛与秦会之为中表，而师川之族弟也。会之知高宗眷念师川不替，一日奏事，启上云：『徐俯身后伶俜可怜，有弟琛能承兄之业，愿陛下擢用之。』上从其请。其后献之为贰卿，会之并缘罔上，率皆类此。
    己亥，崇国公璩进封恩平郡王，以将出阁故也。
    夏四月丙子朔，赐太师秦桧甲第一区。戊寅，桧迁居赐第，命内侍东头供奉官王晋锡押教坊乐导之。赐桧银绢、缗钱各万，采千匹，金银器皿、锦绮帐褥六百八事，花千四百枝。是夜，彗出东方。癸未，赐正奏名进士刘章等三百人及第、出身、同出身，正奏名张镃新科明法及第。甲申，特奏名林洵美等二百四十七人、武举正奏名应裒然等、特奏名三人授官有差。丁亥，赦天下。前四日，上谓秦桧曰：『彗星见，朕甚惧焉。卿等可图所以消弭之道。』桧奏太宗、真宗朝，尝缘彗星疏决狱囚等事。上曰：『且降诏，以四事为主：避殿、减膳、宽民力、出滞狱。』于是手诏监司、郡守条具便民事目，宪臣巡行，亲决狱事。至是肆赦。庚寅，知叙州邵隆卒。隆在金州，数以兵出北境，秦桧恨之。至是因饮酒暴卒。或谓桧密使人鸩杀之。叙人皆悲哭，为之罢市。甲午，上谕大臣曰：『比遣将捕盗，闽中第令歼其渠魁，胁从者皆释。若措置得宜，优与推恩，不然，罚亦随之。』庚子，省四川都转运司，以其事归宣抚司。辛丑，新和政县令汤思退、行太府寺主簿王曮并为秘书省正字，左承务郎洪迈为敕令所删定官。迈，皓子也。三人皆以博学宏词合格赐第，故有是除。既而言官汪勃论迈其父不靖之谋，同恶相济，乃以为福州州学教授。
