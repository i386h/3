<!-- { "loadSidebar": true } -->
    三月戊辰朔，初收官告绫纸钱。礼部尚书李光兼权刑部尚书。时临安府多火灾，或顷刻爇千百家。右谏议大夫赵霈建言请峻其刑名，庶火初作，众亟扑灭。事下刑部立法，光不奉诏，乃抗疏：『天灾谴告，人君宜修德以厌之，不当滥及无知之民。』朝廷谓刑部有司也，抗疏为非,而谏官之论当略为施行。起居舍人兼权中书舍人董弅白宰执曰：『二者之论俱不过，使两易之，则各为举职矣。』已巳，淮南东路兼镇江府宣抚使韩世忠为京东淮东宣抚处置使兼节制镇江府，徙镇武宁、安化，楚州置司；湖北京西南路招讨使岳飞为湖北京西宣抚副使，徙镇武胜、定国，襄阳府置司。时朝廷锐意大举，都督张浚于诸将中每称世忠之忠勇、飞之沉鸷，可以倚办大事,故并用之。李纲入辞,退，上疏言：『今日主兵者之失大略有四，兵贵精不贵多，多而不精，反以为累；阵贵分合，合而不能分，分而不能合，皆非善置阵者。愿明诏之，使知古人用兵之深意,非小补也。朝廷近来措置恢复，有未尽善者五，有宜预备者五，有当善后者二。今降官告、给度牒、卖户帖、理积欠，以至折帛博籴、预借和买，名虽不同，其取于民则一，而不能生财节用，核实懋迁，一也。议者欲因粮于敌，而不知官军抄掠甚于寇盗，恐失民心，二也。金人专以铁骑胜中国，而吾不务求以制之者,三也。今朝廷与诸路之兵尽付诸将，外重内轻，四也。兵家之事行诡道，今以韩世忠、岳飞为京东、京西宣抚，未有其实，而以先声临之，五也。且中军既行，宿卫单弱，肘腋之变，不可不虞，则行在当预备。江南、荆湖之众尽出；敌或乘间捣虚，则上流当预备。海道去京东不远，乘风而来，一日千里，而苏、秀、明、越全无水军，则海道当预备。假使异时王师能复京东西也，则当屯以何兵，守以何将?金人来援，何以待之?万一不能保，则两路生灵虚就屠戮，而两河之民绝望于本朝。胜犹如此，当益思善后之计。』纲又言：『今日之事，莫利营田，谓宜令淮南、襄汉宣抚诸使各置招纳司，以招纳京东西、河北流移之民，拨田土，给牛具，贷种粮，使之耕凿；许江、湖诸路于地狭人稠地分自行招诱，而军中人兵愿耕者听。初年租课尽畀佃户，方耕种时，仍以钱粮给之，秋成之后,官为籴买，次年始收其三分之一，二年之后，乃收其半，罢给钱粮。』此其大概也。诏都督、行府措置，其后颇施行之。庚午，诏南剑州学春秋释奠，就祭陈璀祠堂。用给事中张致远请也。癸酉，诏川陕宣抚司以礼敦遣和靖处士尹焞赴行在。焞始被命召，自言：『昨于靖康中累被召旨，以疾力辞，误蒙告命,赐之美名，听其退处。兼以所习迂阔之学，施之事功，无一可者。愿赐寝免，以安愚分。』故有是命。乙亥，诏江东宣抚司统制官赵密、巨师古军马并权听殿前司节制。时都督张浚在淮南，谋渡淮北向，惟倚韩世忠为用。世忠辞以兵少，欲摘张俊之将赵密为助。浚以行府檄俊，俊拒之，谓世忠有见吞之意。浚奏乞降圣旨，而俊亦禀于朝，赵鼎白上曰：『浚以宰相督诸军，若号令不行，何以举事?』俊亦不可拒，乃责俊当听行府命，不应尚禀于朝。复下浚一面专行，不必申明，虑失机事。时议者以为得体。至是，浚终以俊不肯分军为患。鼎谓浚曰：『世忠所欲者，赵密耳。今杨沂中武勇不减于密，而所统乃御前军，谁敢觊觎?当令沂中助世忠，却发密入卫，俊尚敢为辞耶?」浚曰：『此上策也，浚不能及。』已卯，新知筠州陶恺送吏部与监当差遣。恺既补外，上谓近臣曰：『恺谕事言皆劫持,虽灼见怀奸，以其议及祖宗，未欲行出。』言者复奏：『恺所言劫持怀奸，诚如睿旨，而迹其情状，有不可贷者。元祐之初，哲宗皇帝即位，是时天下士民言新法不便者以千万计，于是进用司马光、吕公著等，逐蔡确、章惇之徒，除去新法，尽复祖宗之旧。终元祐九年，天下太平。洎绍圣元年殿试，进士李清臣撰策题,其略曰：『共惟神宗皇帝凭几听断十有九年，礼乐法度所以惠遗天下者甚备。朕思述先志。夙夜不忘。』毕渐对策曰：『陛下亦知有神宗皇帝乎?』既唱名，毕渐第一，于是绍述之论始兴,吕大防、苏辙、范纯仁相继引去，章惇、蔡卞始用事，厚诬宣仁欺罔哲宗，以神宗为名劫持上下，尽逐忠良，群小毕进矣。逮太上皇嗣位之初，首召范纯仁,忠义之士流窜而尚存及一时正人公议所属者。悉皆召用。章惇以策立之际独建异议，窜责岭表，蔡卞等亦皆去位。曾未逾时，绍述之论复兴。曾布、蔡京用事，亦以神宗皇帝为名劫持上下，奸人情伪。如出一律。方其召范纯仁等。曾布乃为建中之论，以此改元。盖小人知其当退，遂欲杂用绍圣之臣，兼行绍圣之政，此说既行，则覆出为恶，得以肆其奸，持大中至正之论，以济朋此倾邪之术，卒如其计也。盖自绍圣之后，每为小人所胜，必假神宗皇帝为名，始于建中，终于大乱，此已事之验，可为痛心疾首者也。恭惟陛下聪明稽古，宪章祖宗，洞见是非真伪之实，深究治乱兴衰之源，更修信史，垂示万世。而恺乃以为未能平党与,未能修政，未能用人，是欲以一身为群奸先驱，鼓惑天下之听尝试朝廷，庶几侥幸万一焉。伏望陛下明正典刑，揭示好恶，为小人渐进之戒。』前二日，辅臣进呈，上曰：『所论甚详，自当便与之行遣。』又曰：『久不闻如此议论，忽然闻此，甚可怪。』赵鼎欲送吏部与监当。上曰：『甚好。』鼎因言：『恺乃节夫之子。节夫为蔡京死党，力主绍述之说。』折彦质曰：『小人奸邪，自有源流。』辛巳，诏自今初磨勘改官人不许堂除通判差遣。癸未，阎旦降二官取勘。旦为成都府路转运副使，怒府吏乔升，以旋风棒击之至死。上曰：『若以军中法而驭吏，则安用三尺?此事虽朕亦不敢。』赵鼎退立曰：『陛下好生之德天下共闻。』甲申，诏命官诸色人捕获凶恶强盗，未经结录已前在狱身死，更不理为推赏人数。先是,惠州获盗四十二人。而狱死者三十四，宪司以为吏受赇锻炼，致胁从之人拘囚至死，遂变换情词，以为正贼。诏惠州元勘狱官贬秩冲替。丙戌，上不视朝。后二日，赵鼎等问圣体,上曰：『前夜已觉目痛，偶探报丛集，又新令范冲校陆贽奏议，有两卷未曾看过，三更方看彻，比晓，目遂肿痛不能出。』鼎曰：『陛下勤于政事如此，天下幸甚。』乙未，王庶知鄂州。初，庶召还，未见，先献论十六篇论时事。
    夏四月戊戌朔，史馆上《大元帅府事绩》十卷。上御经筵，给事中兼侍讲朱震留身论四方奏谳、自王安石开按问之法，及曾布增强盗赃钱，遂皆不死。翌日，上以语宰执曰：『此极敝事，若出得一人死罪，虽云阴德,然杀人者不死，亦岂圣人立法之意?』折彦质曰：『此非阴德，乃长奸尔。』上愿赵鼎曰：『遇有奏案,切须详之。』辛丑，兴化军免解进士宋藻上所著《十君论》。上召对，特补右迪功郎。甲辰，伪齐将王威攻唐州，陷之，团练判官扈举臣、推官张从之皆死。乙巳，诏湖北京西宣抚使岳飞丁母忧，已择日降制起复。缘见措置进兵渡江不可等待，令飞日下主管军马，措置边事。不得辞免。飞再辞。上不许。诏飞速往措置调发,毋得少失机会。飞奉诏归屯。壬子，时正阴雨，上数问辅臣：『不害麦否？』赵鼎曰：『此正接梅雨，大抵江浙须得梅雨，乃能有秋，是以多不种麦。然更望陛下诚意感格，天必垂佑。』上曰：『善。』殿中侍御史王缙谏上取青碌、玳瑁，上谕赵鼎曰：『中间尝取玳瑁数十两，止造一带鞓衬，余令入药，兼朕雅不爱此物。』又顾鼎问：『朝廷曾令取青碌否?朕宫中未尝辄修一椽屋，须此何用之?』明日进呈缙谏疏，鼎因言：『青碌乃是提举坑冶赵伯瑜起请，令民间从便采取，所得价钱，以充铜本。』上曰：『不若别更处置，必是外间已有所议也。』鼎曰：『缙深得谏臣之体，大抵当防微杜渐。』上曰：『前日已尝再三嘉奖。』甲子，京东淮南东路宣抚处置使韩世忠赐号杨政翼运功臣，加横海、武宁、安化军节度使，赏淮阳之捷也。节度开三镇、大将赐功号皆自此始。丙寅，新除翰林学士范冲改翰林侍读学士，冲再辞新命，上乃令改命。
