<!-- { "loadSidebar": true } -->
    闰十月辛酉，知广州连南夫条上市舶之弊，上曰：『市舶之利最厚，若措置合宜，所得动以万计，岂不胜取之于民?朕所以留意于此，庶几可以少宽民力耳。』癸亥，左正言辛次膺论士大夫营私不任事之弊，诏榜朝堂。时赵鼎再相已逾月，未有所施设，朝士或以此责之。鼎曰：『今日事如久病虚弱之人，再有所伤，元气必耗，惟当静以镇之。若作措置，焕然一新，此起死之术也。张德远非不欲有为，而其效如此，亦足以戒矣。』赵鼎奏张俊措置河道事，上曰：『俊每事必亲临，所以有济。』上因言：『朕每论将帅，须责其挽弓骑马，人未知朕意，必谓古有文能附众、武能威敌，不在弓马之间，抑不知不能弓马，何以亲临行阵而率三军使之赴难?况今时艰，将帅宜先士卒，此朕之深意也。』乙丑，上谕大臣曰：『川陕茶当专以博马。闻吴璘军前尚或以博马价珠及红发之属，艰难之际，战马为急，可札下约束。』丙寅，左宣教郎尹焞为秘书郎兼崇政殿说书。焞及国门，称疾未已，上趣起之。既而焞入见，遂就职。焞每当讲前夕，必斋戒沐浴。或问之，曰：『欲以所言感悟人君，安得不敬?』焞时年六十七矣。焞既经筵数日，即乞致仕。翌日，赵鼎言：『焞有山林志，不乐居此。愿陛下以礼留之。』因加赐赉，焞乃止。其后有言于上者，乃谓其徒相与造谋，欲朝廷见留以为高云。己巳，上谓大臣曰：『朕思今日安民之要，无过择监司、郡守而已。其间或有不材之人，奈一方赤子何?可降旨，令侍从官不限员数，举可以为监司、郡守者，中书置籍，遇有阙，卿等共议差填，朕亦当书之屏风，置诸左右，以时揭贴。见在已差人不任职而无他过与自陈宫观，公议亦必以为是。』上又曰：『谬吏之害民甚于赃吏，赃吏一身取钱尔，谬吏为州则一州之胥吏皆取钱；为县则一县之胥吏皆取钱，其害民岂不甚于赃吏也?』秦桧曰：『向令内外侍从举知县，而有互举其子者，其子又皆贪赃。』上曰：『侍从官，朕之所取信也，而其任私欺漫如此，朕当时不知，若知之，当窜之岭表!』庚午，诏侍从官各选可为监司、郡守之人不限员数，具名以闻，务令实惠及民，不为文具。辛未，诏堂除吏部窠阙，并依去年十二月丙午指挥已前旧制施行。自张浚独相，欲革内重外轻之弊，乃诏郎官、馆职二年并补外，又取寺、监丞以下至外州，学官送部者百，阙而取知县堂除者四十处。未几，郎曹、馆职请外者众，终不克行，至是又复其故焉。诏史馆见修徽宗皇帝日历以《实录》为名，庚辰，韩世忠乞统制官许世安功赏，上曰：『世安虽勇果不及呼延通等，而平稳晓事过之，平居议论，多有补于世忠。』上于诸将偏裨，其才性短长，亦照临无遗如此。辛巳，江南西路安抚制置大使兼知洪州李纲提举临安府洞霄宫。时赵鼎奏桧已协议回跸临安，纲闻之，上疏谏，大略谓：『自昔用兵以成大业者，必先固人心，作士气，据地利而不肯先退，尽人事而不肯先屈，是以楚、汉相距于荥阳成皋间，高祖虽屡败，不退尺寸之地。既割鸿沟，羽引而东，遂有垓下之亡。曹操、袁绍战于官渡，操虽兵弱粮乏，苟或止其退师，既焚绍辎重，绍引而归，遂丧河北。由是观之，今日之事，岂可因一叛将之故望风怯敌，遽自退屈?果出此谋，恐六飞回驭之后，人情动摇，莫有固志，士气销缩，莫有斗心。我退彼进，使贼马南渡，得一邑则守一邑，得一州则守一州，得一路则守一路，乱臣贼子、黠吏奸氓从而附之，虎踞鸱张，虽欲如前日返驾还辕，复立朝廷于荆棘瓦砾之中，不可得也。』既而具防冬画一事件言之，遂忤当路意。时江西大旱，而纲课民修城，民不以为便，侍御史石公揆因劾纲妄自尊大，肆行烦扰；殿中侍御史金安节、左正言李谊、右正言辛次膺亦论纲困苦士民，毒流一路，乞赐黜责。三省乃检会纲累乞宫祠奏章行下，未有代者。纲惩靖康之谤，乃且以本司积蓄钱谷之数闻于朝，自是不复出矣。壬午，赵鼎等奏榷货务出卖度牒，而远方不能就买，欲量付诸路。上曰：『如此，则州县将科敷于百姓矣。』鼎等奏：『不责以限数，则无科敷之弊。』上曰：『宜严为约束，毋使民受其患。』户部侍郎王俣乞令从官所举监司、郡守必取曾经治县声绩显著之人。从之。戊子，诏：『应淮西脱归使臣，不候整会去失，并先次支破本等请给，如有冒滥，即坐如法。』初，淮西军中诸使臣为郦琼劫去，至是复归者甚众。有司以文券不明，例降所给。赵鼎密自于上曰：『此曹去伪归正，当优假之。今乃降其所请，反使栖栖有不足之叹。』上即批出，各还其本等。于是人心欣然，来者相继。
    十有一月甲午，用户部尚书章谊请，置赡军酒库于行在，其后岁收息钱五十万缗。淮西宣抚使张俊入见，为上言刘光世罢军政闲居，自有登仙之叹。上不乐，谓俊曰：『卿初见朕何官?』曰：『副使。』『时家赀如何?』曰：『贫甚。从陛下求战袍以御寒。』上曰：『今日贵极富溢，何所自耶？』曰：『皆陛下所赐。』上曰：『然则卿宜思所以自效，而有羡于光世，何耶?』俊皇恐谢。丙申[7]，川陕宣抚副使吴玠遣使臣吕政求犒军物。上召政，谕之曰：『归语吴玠，玠自小官拔擢至此，皆出于朕，非由张浚也。大丈夫当自结主知，何必附托大臣而后进?所须犒军物，已支百五十万缗，非因浚进退有所厚薄也。宜以此谕之。』丁酉，执政拟临安火禁条约：凡纵火者从军法，遗火延烧数多者，罪亦如之。上曰：『遗火岂可与纵火同罪?且立法太重，往往不能行。』赵鼎曰：『遗火数多者，取旨可也。』上曰：『止于徒足矣。庶可以必行。兼刑罚太重，亦非朝廷美事。』戊戌，江东宣抚司干办公事王漻上《八朝进取事类》，诏与升擢差遣。庚子，四川安抚制置大使席益以母朱氏忧去官。壬寅，上谓大臣曰：『张俊事上御下，虑事临敌，皆不易得。独好广邸地，营土木，朕数镌谕，莫能改也。比因其入对，面谕以「朕来建康，行宫皆因张浚所修，朕不允葺。数间小屋为燕居及宫人寝处之地，当与卿观之，初不施丹雘，盖不欲劳人费财也」。俊曰：「略加粉饰，不过二三千缗。」朕语以「国用艰窘之时，以二三千缗崇土木之饰，亦所不忍也」。俊感叹而去。』乙巳，金右副元帅宗弼执伪齐尚书左丞相刘麟于武城。于是尚书省上豫治国无状。金主亶下诏责数之，略曰：『建尔一邦，逮兹八稔，尚勤吾戍，安用国为?宁负而君，无滋民患。』丙午，诏浔州编管内侍李纲留滞衢、抚州，逾年不去，令两路宪臣体访，押赴贬所。赵鼎曰：『陛下于近习不少假贷如此。』上曰：『小事便须绳治，无使滋长。童贯、梁师成岂是一日至此?要在不可假以事权尔。』是日，金人废刘豫为蜀王，囚于金明池。
《龟鉴》曰：方逆豫之陆梁也，群盗纵横，蹂践京汴，凶雏狂悖。子麟、侄猊扰动江淮，其锋不易当也。李横之谋复东京，而豫之气已折；岳飞之收复襄阳，而豫之锋已摧。内有赵鼎赞亲征之谋，外有张浚董督师之事，张、韩、刘、岳又从而诸道进兵，自是而凶酋授首，强敌悔祸，六年而废豫之谋定。金人废豫，自麟、猊败之后，废豫为庶人。而豫建炎四年僭伪，至绍兴七年败走，凡八年而后平云。
    己酉，殿中侍御史金安节言诸路和籴米收耗太多。上曰：『郡守当痛与惩戒。』赵鼎等奏：『江东郡守，有掊敛不恤民者。』上曰：『郡守以字民为职，掊敛不恤，朕何赖焉?当悉罢与宫观，选除循吏如周纲、陈橐之流，使罢者不失宫观之禄，而民被实惠，实为两得。』上论诸军使臣猥多，岁增俸廪，因曰：『大将奏功，率以所爱褊裨多转官资，而出战士卒往往不及，不惟无以劝有功，兼亦蠹国用。朕尝谓行赏当先自下，行罚当先自上。』鼎曰：『圣虑高远，岂诸将可及?』庚戌，初，修武郎朱弁既为金人所拘，遣李发归报尼堪等相继死亡。上曰：『艺祖皇帝兵不血刃而得天下，故福祚悠远。自古帝王，未闻穷兵黩武而能长久者。金人连破大国而兵弗戢，不亡何待?来春当极力经理中原。』辛亥，右迪功郎李时雨献《玉垒忠书》三十篇，诏特徇二资。壬子，枢密院计议官吕稽中、司农寺丞盖谅并罢，二人皆为都督府官属，故侍御史石公揆论之。赵鼎等开陈稽中、谅之为人。上曰：『用人不须太速，须使名实加于上下，然后无异论。贤士大夫众所未知，骤加拔擢，一遭点污，则为终身之累，非所以爱惜人才也。』丙辰，上与大臣言嗣濮王仲湜酷好珊瑚，赵鼎因言：『顷到蔡行家，见其奢丽可骇，如卧榻，亦以滴粉销金等为饰。』上曰：『朕顷在藩邸，犹用黑漆床。渡江以来，止用白木上施蒲荐，素黄罗为褥，素黄罗被三条而已，睡后岂复知有华好也?』新知台州秦梓主管台州崇道观。先是，殿中侍御史金安节论梓人品凡下，附丽匪人，讨论之法，独不行于梓。郡守民之师帅，风化所系，而梓之所履如此，难以望其化民成俗矣。』疏入，不报。安节又言：『近降圣旨，欲实惠及民，不为文具。臣之区区，必欲罢梓所授者，盖欲使郡守之选自此加重，以称陛下及民之意也。』梓闻，乞官观，乃有是命。枢密使秦桧深恨之。荆湖南路提点刑狱司干办公事胡钤充枢密院编修官。
