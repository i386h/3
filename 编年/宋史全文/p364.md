<!-- { "loadSidebar": true } -->
    四月戊戌朔，左丞相吴潜罢，行谏议大夫沈炎之言也。诏：『多事之时，揆席不可暂虚。可趣似道赴阙，权令朱熠、戴庆炣分日当笔，有大政事，共议以闻。』辛丑，贾似道奏：『鄂围始解，江面肃清，宗社危而复安，实万世无疆之休。』壬寅，赵葵以病乞结局引退，从之。癸卯，御笔：『贾似道为吾股肱之臣，任此旬宣之寄，殷然殄患，奋不顾身，戎乘一临，士气百倍，吾民赖之而更生，王室有同于再造。予嘉伟绩，宜示褒纶。』令学士院降诏奖谕。乙巳，诏以边事清肃，请命元祈祷官各诣致谢。丙午，吕文德兼湖广总领。辛亥，扬州火，杜庶贬官一等。癸丑，以贾似道为少师，进封卫国公，其宣司职事令结局。朱熠知枢密院事兼参知政事，饶虎臣参知政事，戴庆炣同知枢密院事兼权参知政事，皮龙荣端明殿学士、签书枢密院事。甲寅，诏：『似道将至国门，可依文彦博例，郊劳于都城外，赐御筵及朝见后，择日对御赐宴。』似道皆辞，从之。乙卯，朝献景灵宫。丁巳，以明堂大礼，奏告天地、宗庙、社稷、宫观。诏以今年九月有事于明堂。己未，诏夏贵为保康军承宣使、左右金吾卫上将军、知淮安州兼淮东安抚副使、京东招抚使，寻赐金器币、田三千亩。乙丑，似道入见。奏：『今天下之势，保藩篱则下可保堂奥，有三边则可有内地，惟陛下念之。』
    五月戊辰朔，诏：『似道奏乞以财赋狱讼委之执政分任，亦合典故。可令朱熠专任财赋，皮龙荣专任狱讼，似道总提其纲。』以赵葵为两淮宣抚大使、判扬州，进封鲁国公。辛未，诏饶虎臣为资政殿学士、提举洞霄宫。癸酉，御笔：『今之天下，靡弊极矣。所可以转移变化者，独有用人一说耳。旧来当国者用人，多徇私意，贻害可胜言哉?今丞相虚心无我，询之同列以用人，此乃转乱为治、转危为安一大机括也。机括若差，利害匪轻。今当立为一准的之说，须专求实用，勿泛取虚名，外之为监司、郡守者当用廉洁，凡稍涉贪污而谋利者汰之；内之为朝士者当忠谨朴实，凡稍涉哗竞而沽名者汰之。若用舍之意向明白，贪污者可化为廉洁、哗竞者可化为忠朴。夫苟用人一差，待其贻毒于民、贻害于国而后去之，亦已晚矣。』似道奏：『敢不备遵眷旨!』仍乞宣付史馆。甲戌，都省言：『沿江副司谘议官吕文信统兵在懈林夹、白鹿矶，吕辅周并以战殁。诏赠文信宁远军承宣使，辅周和州防御使，优与恩泽，立庙赐额。』乙亥，诏：『李虎驭军无律，害民特甚，合正典刑。以曾立功湖南，贷命追毁，羁管郁林州。』行谏议大夫沈炎之言也。丁丑，赐似道玉带。己卯，以戴庆炣薨，辍视朝。辛巳，上曰：『近日士大夫奔竞之风可畏，须择一二恬退之士奏闻，庶可以励其余。』似道奏：『已得二三人，俟拟进。』寻诏赵景纬、欧阳守道、陈大中有静退之节，以景纬为秘书郎，守道史馆检阅，大中主管礼兵部架阁文字。壬午，荧惑犯斗。癸未，都省言：『江防至重，贵在严密。自通州海口以至归、峡，当分管地分，庶责有所归。』诏令都统司分地任责，仍命制帅司照所隶节制。以皮龙荣兼权参知政事，沈炎为端明殿学士、同签书枢密院事。戊子，似道言：『去秋猾夏之变，匪由天降，生自贪吏。臣愿明诏中外：自今守臣当觉察诸县，监司当觉察守倅。其有赃犯，必劾无贷。如州县官为监司所劾，则坐郡守；守倅为台谏所劾，则坐监司。』已丑，上谕似道：『卿昨日所陈，正律贪之良法。连坐之罚，此风必戢。』似道奏：『臣之所奏，祖宗已行之法也。』庚寅，都省言：『奖兼戢贪，今日急务。陈垲清节高风，可厉流俗；陈振孙华发典刑，为国寿俊。』诏以垲为龙图阁学士，赐振孙金带。乙未，上曰：『秋防在近，赵葵既辞，不可不速择人。不若只用李庭芝。』诏庭芝复主管两淮安抚制置司、知扬州，赵葵充醴泉观使。
    六月己亥，诏：『郭浚独任殿、步两司，宣劳不一。自去冬警报以来，效忠甚著。进官一等，带行遥郡刺史。』诏丁大全居住南康军。壬寅，御笔：『皇子忠王仁孝恭顺，有闻于时。涵养践修，尤敏于学。是用蔽自朕志，庸正储围，特以对越在上，庶几祖宗顾歆，神人闿怿，裒时多祉，于以隆万世不拔之基，可立为皇太子。』令有司讨论典礼以闻。癸卯，上曰：『昨日皇太子再三辞，因训之曰：『元良者，天下之大本也。乃若祗膺重器，克荷徽章，必务保其令名，蕴其全德。欲全其德，在修其身。欲修其身，在勤于学。勉之毋忽。』』似道等奏：『建储之始，圣训昭明，实足以贻谋万世。』甲辰，上谕似道：『卿所奏皇太子班次在宰执之上，且候典礼后行之。』似道奏：『名称既正，典礼当遵。容臣具奏。』上曰：『淮东近别无报?』似道奏：『涟水事，当候夏贵报至。兵固贵于神速，然必须新阃之来，方可随宜应援。』上曰：『然。』戊申，以王野薨，辍视朝。月犯斗。己酉，录行在系囚。壬子，诏升巢县为镇巢军。甲寅，诏皇太子改名，令所司备礼册命。寻赐字曰长源。诏贾似道为礼仪使，朱熠撰册文，皮龙荣书册，沈炎篆宝。乙卯，上曰：『皇太子入储宫，礼仪从厚。如赐宴、锡赉等事，皆当讨论。』似道奏：『旧典有诸王入府锡宴及皇太子会燕官僚于资善、赐教坊乐之类。今日而行之，足称盛典。』丁巳，皇太子辞朝谒乘金辂、设仪仗。从之。戊午，以册皇太子，奏告天地、宗庙、社稷、宫观。己未，诏倪呈献羡希赏，再削一官，仍下监司、郡守，今后有许移易窠名、辄行献羡者，照祖宗典故行。仍著为令。辛酉，皇太子辞百官移班贺。诏既有典故，不必引辞。乙丑，御笔：『朕于菁莪乐言之仁，封培滋久。登膴膴仕、著休声，多此途出。数年以前，间有聚为朋曹、堕家败业而不能遏然自弃者，岂作成之道犹有缺乎?批付学官，以更学法来上，稍示规益本为一二蹈于匪彝者设也。迩者涵濡德义，莫不自待以厚，朕甚嘉之。前者更法，独进取一途尚狭，未足以快飞跃之道。今从其厚，用著为令。尔诸生益务自修，副朕崇尚作成之美意，敬听无忽。』
    七月戊辰，制以皇子忠王为皇太子，大赦天下。北使郝经来寻盟，至维扬，拘留真州不遣。先是开庆己未秋九月，北兵渡浒黄，围鄂州，似道视师江上，阴许北朝岁币议和。亦会北有大丧，北师始归。似道入相，自诡有再造之功，讳言前事故也。
    《谥议》曰：已未、庚申，北军过江，东南之危，如一发引千钧矣。似道在鄂，为城下之盟，许纳岁币，而北师始归。似道乃欺理宗，诡曰战胜，而所许岁币又食前言，是外则负大国，内则欺其君，以致大国遣使责偿，似道乃拘留于真州，惟恐上下知之。未几而大元再遣使京湖，而似道又留之汉阳之沌口。始则请盟，终则背盟，似道知之，天下知之，独朝廷不知耳！
    庚午，上问近日京城米价。似道奏：『见行赈济，以平市价。此去秋成，籴价必减。』壬午，皇太子宫詹事杨栋等奏，乞诏皇太子免答拜礼。御笔：『尊敬师儒，宜全谦德，难允所陈。』癸未，御大庆殿册皇太子，群臣班贺。丁亥，皇太子朝谒太庙。御笔：『参稽旧制，皇太子当俾习知政事。每遇听朝，可令侍立，仍令宰执并兼东宫官，三省讨论典故以闻。』己丑，上曰：『何梦然一疏，言大全、潜二凶欺君无君之罪，举卢杞、李林甫以为证，极当。』似道奏：『台臣所乞，合取圣意。』上曰：『褫职、罢祠、追官，一如其请。窜地却只置之江西。』以贾似道兼太子少师，朱熠、皮龙荣、沈炎并兼宾客。辛卯，诏丁大全夺官三等，居住南安军；吴潜褫职罢祠，夺二秩，居住建昌军。皇太子奏乞免侍立等事。御笔：『参决侍立，家法攸传。控奏力辞，难从所请。』上曰：『来日皇太子侍立，卿等奏拟，须择其有关于大体者，如汉举孝兼之类。』似道奏：『敢不敬遵圣训!』癸巳，皇太子侍立。上曰：『侍朝参决，正欲习闻政事。卿等宜卫翼之。』似道奏：『建储一事，自古为难。在仁皇时，犹待司马光、范镇诸臣之请。今陛下不俟臣庶论建，断自圣衷，合天地祖宗之心，为社稷亿万斯年之计。』上曰：『举孝廉，所以化元元、移风俗也。此事久废，民罔攸劝。可下郡国，各举一二人，务以实闻。』寻令学士院降诏敕门下：『孝为百行之先，廉居四维之一。三代以上，风俗淳而孝廉之名泯。迨汉始诏以此举士。当时二千石不举孝以不敬论，不察廉则免其严，且重如此。我国家以孝治天下，以廉察吏治。科虽不常设，固有不待举而劝者。比年以来，浇风污习，澜倒莫返，朕甚悯焉。然念良心所蕴，谁独无此?特为善者无所劝，不善者莫知过，表厉之道未至焉耳。今嘉与宇内之士同归于善，举孝廉如汉法。夫孝廉，一本也，好货财而不得为孝，哇母食则不得为廉。以菽水为乐者行必不污，以冰蘖自持者亲必不辱。诏下之日，凡吾帅守、监司、令长，采公论，考实行，各疏其事，以名闻，朕将尊显之，以为臣子之劝。』
    八月丙申朔，上曰：『戢贪之令屡下，良以行货之心多于畏罪，论罢既科而货不失，犹足为利也。继自今有犯赃者，须重置于宪，尽监其赃，务在必行，毋为文具。』丁酉，以贾似道为明堂大礼使，皮龙荣为仪仗使，沈炎卤簿使，与芮桥道顿递使。辛丑，诏广安军新明知县郑少清流海外，侯嵤孙教官谢少鍨羁管广南，渠州邻山知县杨淑、广安录参朱堃、司法冯巽居住广南，以宣抚司克复旧城，言其结附蒲元圭，献城降北之罪也。丙午，上曰：『皇太子每日听讲，必待讲官讲说，方可发问。如有所疑，须当咨问。太子于侍次，钦承惟谨。』似道奏：『前日叨陪讲席，亲聆皇太子听讲之余，首问『君子讷于言而敏于行』，次问『闻正言行正道』。讲官敷说，乐听不倦，可谓得问辨之要。』上曰：『两问皆当。』壬子，以与??薨，辍视朝。赠少师，寻谥忠惠。是夜，太白入房。癸丑，上曰：『浙西盐子颇为田里之扰，宜早区处。若徒党能自捕其首者，却与免罪，仍厚赏之。』似道奏：『令宪、帅下之所属措置招捕。』
