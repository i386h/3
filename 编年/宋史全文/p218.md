<!-- { "loadSidebar": true } -->
    癸亥绍兴十三年春正月癸巳，醴泉观使韩世忠请以其私产及上所赐田纽计从来未输之税并归之官，从之，仍赐诏奖谕。庚子，遣太师秦桧册加徽宗谥曰体神合道骏烈逊功圣文仁德宪慈显孝皇帝。辛丑，立春节，学士院始进帖子词，百官赐春幡胜。自建炎以来久废，至是始复之。癸卯，诏以钱塘县西岳飞宅为国子监太学。旧太学七十七斋，今为斋十有二，曰提身、伏膺、守约、习是、允蹈、存心、持正、养志、诚意、率履、循理、时中。丁未，安吉县布衣谈庚言：本邑去秋有圆瓜并蒂，合而为一，此实皇帝孝治天下，故见祥瑞，以昭天意。诏勿受，自今有似此投献者皆却之。己酉，上谓宰执曰：『朕不畏多事，事若多，必入思虑。大抵无事则怠忽易生，不可不戒。』诏大理寺丞袁楠、燕仰之往静江府推劾提举江州太平观胡舜陟不法事以闻。先是，舜陟帅广西，因奉诏讨郴贼骆科余党，以馈饷不继，与转运副使吕源有隙，源即奏舜陟因生日受知邕州俞儋百金，又盗官马八百余匹，赃污僭拟，傲慢不恭；又以书抵秦桧言舜陟非笑朝政。桧素恶舜陟，入其说，遂奏遣楠等杂治。戊午，右迪功郎毕良史献《春秋正辞》二十卷，遂特改京官。
赵性之曰：良史初补文学，既得三京地，东京留守司俾权知东明县。良史乃搜求京城乱后遗弃古器、书画。金人败盟，良史乃教学讲《春秋》。及复得还归，乃尽载所有骨董而至行在。上大喜，于是以解《春秋》改京秩。自此人号良史为『毕骨董』。
    二月乙丑，殿中侍御史李文会入对。文会以朝廷方守和议不言兵，乃奏仁义之说曰：『陛下至孝格天，文德来远，慈宁以宁亲，永固以宁神，偃兵息民，天下大安，则其仁固大矣。曩者金人犯阙，陛下毅然请行，志存社稷。及登大宝，力图恢复，任贤去邪，断自宸衷，而宗社再安，则其义固大矣。臣以是知陛下足以大有为。愿慎守此道而力行之，太平之基实在于此。』后五日，上谓秦桧曰：『文会力陈仁义甚善，朕令录一本置之几案，欲常观鉴。』丙寅，上曰：『为君不知《春秋》，昧为君之道。为臣不知《春秋》，昧为臣之道。此书褒贬甚严，真万世之法。』上又曰：『为政之要，在辨忠邪，此治乱所由分也。』秦桧曰：『书生喜论王霸。臣谓推诚任德，是为儒学；施于有政，是为王道。挟术任数，是为杂学；施于有政，是为霸道。』上以为然。太傅、醴泉观使、潭国公韩世忠进封咸安郡王。张俊勋誉在世忠左，特以主和议，故为秦桧所厚，顾先得王。至是，世忠愿输积年租赋于官，乃有是命。已巳，上谓大臣曰：『古人琴制不同。朕今出意作盾样，以示不忘武备之意。』乙亥，蠲雷、化、高、融、宜、廉、邕、钦、贺、贵十州免行钱，用去年七月诏旨也。已卯[1]，国子司业高闶言：『太学者，教化之本，而最所当先者，经术是也。自汉以来，多置博士。而后世所得诗赋论策，皆经术之余耳。太学旧法：每旬有课，月一周之；每月有试，季一周之，亦皆以经义为主，而兼习论策为三场，苟加一场，则旬课季考之法遂不可行。臣今参合条具太学课试及课举三场事件，第一场大经义三道、《论语》、《孟子》义各一道，第二场欲以诗赋，第三场以子史论一首并时务策一道，永为定式。』闶又言：『今比岁郡国虽有学，而与选举不相关。今参取祖宗旧制，通以当今之宜补太学生，以诸路住本贯、学满一年、三试中选、不曾犯第三等以上罚，或虽不住学而曾经发解、委有士行之人，教授保委申州，给公据赴国子监补试。诸路举人，以住本贯学半年，或虽不住学而两预释奠及齿于乡饮酒礼者，本学次第委保教授审实，州县取应，仍自绍兴十四年为始。』皆从之。
《龟鉴》曰：或者乃曰：『敌势如焚，国势如线，弥文缛典，何暇搜举，得无蹈宣靖之覆辙乎?』愚应之曰：『不然。科举固所以沮天下豪杰之气，亦所以收天下豪杰之心。当是之时，苟无科举以取之，学校以养之，则士之不知爱重者，不入于敌，则入于盗矣。张九成之策、李时雨之书何由而来哉?』
    辛巳，秘书省著作郎王扬英、周执羔并为尚书吏部员外郎[2]。先是，历所修书目，建炎元年至去年，成五百九十卷。秘书少监秦熺因与扬英等书皇太后回銮本末上之。壬午，诏熺、扬英、执羔各进官一等。自秦桧再相，取其罢相以来一时诏旨与夫斥逐其门人章疏或奏对之语稍及于己者，悉皆更易焚弃，由是日历、时政记亡失极多，不复可以稽考。逮其擅政以来，凡所记录，莫非其党奸佞之词，不足以传信天下后世矣。真州州学教授杨邦弼、左迪功郎陈鹏飞并为太学博士，初除博士员也。诏令临安府景灵宫创于新庄桥之西，以刘光世赐第为之。筑三殿：圣祖居前，宣祖至徽宗居中，昭宪而下二十一后居后。
《大事记》曰：秦桧始则倡和议以误国，中则挟虏势以要君，终则饰虚文以为中兴，使一世酣豢于利欲之中。奉贼称臣而不以为耻，忘雠事虏而不以为怪，用夏变夷而不以为非，其弊可胜言哉！国家靖康之祸，乃二晋之所未有。中国衣冠礼乐之地，宗庙、陵寝、郊社之所尽弃之虏，礼器、乐器、牺牲、彝鼎、驾辂、服冕、卤簿、仪仗之物尽入于虏。渡江以来，庶事草创，皆至桧而后定。然耕籍、朝觐、祀明堂、养老更，武王克商后事也；辟雍、灵台、明堂、籍田，光武平陇蜀后事也。令果偃武修文时耶?果息马论道时耶?宫室虽备，而忘前日巡幸之惧矣。郊庙虽具，而忘前日宵旰之忧矣。朝仪虽肃，而忘前日扈从之劳矣。文物虽新，而忘前日根括之惨矣。赵霈告高宗曰：『愿陛下毋忘亲征时。』王庶谓秦桧曰：『公不思东都杭节存赵时而忘此虏乎?』洪皓曰：『钱塘暂居，而太庙、景灵宫皆极土木之华，岂非示无中原意乎？』
    三月辛卯，诏宴殿陈设止用绯、黄二色，勿以文绣。上以祖宗朝殿帷但用纯采，后来寝多文绣，故屏去之也。国子司业高闶请在学人依徽宗御笔，复立三年归省之限，以彰孝治。上曰：『旧有九年之法，至徽庙方改作三年。岂有士人九年而不省其亲者乎?其从之。』乙未，诏文宣王庙门立戟二十四。乙巳，诏临安府建太社、太稷。丙午，诏临安府同殿前司修筑圜丘于龙华寺之西。辛亥，湖州言：自废广德湖田，岁失官租三千余斛。请复以为田。从之。
    夏四月壬戌，知严州淳化县孔括为右宣义郎。先是，浙西提点刑狱公事王鈇言括治状，辅臣进呈。上曰：『可与转一官，令再任。任满，使与陛擢。县令最亲民而员最多，难于一一选择，但有治状者进用之，有过恶者黜责之，使知所劝惩，则人自励而不害吾民矣。』癸亥，诏礼部以乡饮酒仪制镂板，遍行郡国。庚辰，两浙转运副使张叔献等乞依元祐古迹，于华亭置闸，以捍碱潮。上曰：『今边事息，当于民事为急。民事当以农为先。朕观汉文帝诏书，多为农而下，以农者天下之本。置闸其利久远，不可惮一时之劳也。』乃令叔献措置。殿中侍御史李文会论寄居士大夫干扰州县，又监司郡守类皆亲故，莫敢谁何。望严加戒约，傥或不悛，令监司郡守密具姓名闻奏，重置典宪，不以赦原。从之。时士大夫与秦桧异论者多，奉祠里居或侨寄他郡，自是以次被罪矣。丁亥，国子司业高闶言：『举人《春秋》欲依旧制，止以正经出题。』从之。先是，有旨许于三传解处出题，闶谓如此则是三家者与六经并行，以《春秋》之法绳之，三家者当被僭圣作经之罪。乃下礼部，如所请。是日，蒙国复叛，金主亶命将讨之。
    闰四月戊子朔，上曰：『祖宗时殿宇皆用赤土刷染，饰以桐油，盖以国家上火德故也。所以只用赤土桐油者，敝则更以更修。后来多用朱红漆，不惟所费不赀，且难以修整。』桧等曰：『此有以见陛下追述祖宗之俭德也。』己丑，立贵妃吴氏为皇后。丁酉，提点江淮荊浙福建广南路坑冶铸钱韩球请籍坑场户姓名，约定卖纳铜数，许之。时郡邑或毁钱为铜，以应其命，民大以为扰。其后岁收铜二十万斤、铁二十八万斤、铅十九万斤、锡二万斤，皆不登租额。戊戌，殿中侍御史李文会论前知闽县李汝明赃污。上谓大臣曰：『县令最众，安得人人而知之?若一一待台谏论列，何用监司?今后赃污人为台谏所论而监司失按发者，量与降官，庶知所惩。行之数年，赃吏自然少矣。』时本路提、转黄积厚、陈桷、贺允中[3]、余应求已代去，皆贬秩焉。己亥，诏绍兴府守臣即直秘阁陆宣家录所藏书，以实三馆。壬寅，诏人户应管田产，虽有契书而今来不上砧基簿者，并拘没入官。用两浙转运副使措置经界李椿年请也。时椿年行经界法，量田不实者，罪至徒流。江山尉汪大猷覆视龙游县，白椿年曰：『法峻民未喻，固有田少而供多者。愿许首复改正。』又谓：『每保各图顷亩林塘，十保合一大图，用纸二百番，安所展视?』椿年听其言，轻刑省费甚众。甲寅，上谕大臣曰：『昨日上殿，杨大任其人昏老，难当郡寄，可处以宫祠。似此等人作郡，台谏欲论，又无显过，但千里之民阴被其害。今后郡守，卿等宜审择之。』乙卯，参知政事王次翁提举临安府洞霄宫。
