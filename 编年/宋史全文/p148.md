<!-- { "loadSidebar": true } -->
    八月辛未朔，礼部尚书谢克家参知政事。浙西安抚大使刘光世尝因公事移牒六曹,言者以为今国势浸弱，藩方大臣所宜尊奖王室。若带仪同三司可牒六曹，则亦可以关三省、枢密院矣。光世非敢凌蔑，特不知事体。诏以章示光世。户部侍郎季陵转对，上疏曰：『臣闻宣王承板荡之后，任贤使能，周室中兴焉。夫贤以德称，能以才称。贤者必有才，故任之勿疑；能者不必有德，顾所使如何耳。自古以为才难。使人不当求备，纪其功，忘其过，取所长，弃所短，安得乏才之叹乎?前日士大夫名节不立，有愧于古，论事之人，皆喜攻之。瑕疵既彰，不复可用，纵加收拭，攻者踵来，虽君相制命，亦不能为之地矣。自崇、观以来，党助巨奸,交结非类,各由诡道,以饕宠荣，坐此当责者，不知其几何人也。陛下昭德塞违，以照临百官，虽皆赦而不诛，然弄笔墨者至今未容贷，文致其罪，当得恶名，虽知其才，谁敢引荐?当今多难之时，朝廷缓急无可使者，独不闻举魏尚于狱中，卒能却匈奴；起张敞于亡命，卒能弭盗贼?责功补过，自古有之。臣愿陛下明诏宰执，于罪戾之中选择实能，量付以事，勿因一眚废其终身。仍诏台谏为国爱人，许以自效；非误国者，勿复再言，使人人皆得自新，誓死图报，同心协济，以成中兴之业，天下幸甚!』疏奏后二日，范宗尹进呈。诏榜朝堂。壬申，诏自今堂除窠阙内不载去处，并令吏部差注。又诏除知州军及旧格堂除通判外，一切拨还吏部。甲戌，诏日轮侍从官一员，具前代及本朝事关治体者一两事进入，用参知政事谢克家请也。既而綦崇礼言：『若令从官一例献其所闻，既非旧典，且有越职之嫌。』乃命学士与两省官如前诏。丁丑，起复神武左军统制韩世忠迁检校少师，易镇武成、感德，始录守江之劳也。翌日，上谕大臣曰：『世忠不亲文墨，朕方手写《郭子仪传》，欲付卿等呼诸将读示之。』神武右军都统制张俊为检校少保、宁武昭庆军节使，录扈跸及平盗之劳也。诏故监察御史常安民、左司谏江公望加赠谏议大夫，各官其家二人。召安民子奉议郎同赴行在。既至，以同知大宗正丞。戊寅，侍御史沈与求、右谏议大夫黎确、右正言吴表臣论季陵转对乞收用近年废黜之人，其言非是，不当榜朝堂。上悟，命撤之。范宗尹请坐三章行出，上曰：『祖宗以来，凡朝廷政事不当，未出则给舍封驳，既行则台谏论列，一体相成,判而为二，则非矣。』宗尹曰：『臣等惟是之从，何敢固执?然议者谓陵所言盖宗尹风旨也。』庚辰，隆祐皇太后至自虔州。承州天长军镇抚使薛庆及金人战于扬州城下，死之。辛巳,侍御史沈与求、尚书户部侍郎季陵并罢。先是，与求尝言宰相范宗尹年少骤进，不更世务，恐误国事。上意方向宗尹，不以为然。会与求再上疏劾季陵，言其承望宰执风旨，有『变朱成黑、指鹿为马』之语。宗尹乃求去。上遣中使押入衙，批陵降三官奉祠，与求与合人差遣。参知政事张守、谢克家留御批不下，后二日，宗尹入对，极论大臣事君不当怀禄眈宠，使人主疑之而防其为奸，事功决不可立。上宣谕再三，宗尹却立不进。守力请宗尹同奏事，宗尹不得已而前进呈。已卯，御批请陵以本官奉祠，而与求除职出守。上许之，乃诏：『陵身为侍从，疑误朝廷，欲收奸党之恩，遂陈迷国之计。可罢户部侍郎，提举亳州明道宫。与求乞显黜献言者，其论为当。至云指鹿为马，使大臣不敢安位。可除直龙图阁、知台州。』宗尹乃复视事。癸未,宣抚处置使张浚复取永兴军。初，浚之西行也，上命浚三年而后用师进取。及是,金左监军昌与宗弼皆在淮东，约秋高入寇。浚闻宗弼踌躇淮上，度敌必再犯东南，议出师分挠其势，士大夫多以为不可。通判叙州王赏献养威、持重二策，浚弗用，召诸将议出师。都统制曲端曰：『平原广野，贼便于冲突，而我军未尝习战。且金人新造之势，难与争锋。宜训兵秣马，保疆而已。俟十年乃可议战。』秦凤路马步军副总管吴玠曰：『高山峻谷，我师便于驻队，贼虽骁果，甲马厚重，终不能驰突。吾据嵯峨之险，守关辅之地，敌即大至，决不容争此土。』浚皆不听。参议军事刘子羽争之曰：『相公不记临行天语乎?』浚曰：『事有不可拘者，假如万一有前日海道之行，变生不测，吾侪虽欲复归陕西，号令诸将，其可得乎?』浚虽重用端，然以人言浸润，不能无疑，乃遣本司主管机宜文字张彬往渭州，以招填禁军为名，实欲伺察端意。彬至渭见端，问曰：『公尝患诸路兵不得尽合及财用不足以供军，今张公之来，兵已合，用已足，罗索孤军深入吾境，我合诸路，攻之不难。失今不击，万一尼雅满统兵接应，何以待之?』端曰：『不然。兵法：先较彼已，必在计吾不可胜与敌之可胜。万一轻举，脱不如意，虽有智者，无以善其后。又自敌入寇，因粮于我，彼去来自如，而我自救不暇，是以我尝为客而彼常为主。今当反之，精练士卒，按兵据险，使我常有不可胜之势,然后徐出偏师，俾出必有所获，是我为主，彼为客。不一二年，必自困毙,因而乘之，可一举灭矣。』彬以端言复命。先是，玠以彭原之败望端不济师，而端谓玠前军既败，惟长武有险，可捍冲突。二人争不已。浚积前疑，卒用彭原事罢端兵柄，与宫观，再责海州团练副使、万州安置，统制官张中孚、李彦琪诸州羁管。陕西倚端为重，及贬，军情颇不悦，浚遂决策治兵，移檄河东左副元帅宗维问罪。乃以玠权永兴军路经略司公事，遂取永兴军，玠以功升忠州防御使。丙戌，宁远军节度使孟忠厚乞蠲太母所过秋税。范宗尹曰：『顷已免夏税，若复蠲放，恐州郡经费有阙，必致横敛。』上愀然曰：『常赋外，科敛及赃吏害民最宜留意。祖宗虽崇好生之德，而赃吏死徒未尝末减。自今官吏犯赃，虽未欲诛戮，若杖脊、流配，不可贷也。』
 臣留正等曰：设官吏以牧民，志不在民而贪黩是闻，民之贼也。艺祖皇帝惩五季之弊，凡赃吏一切弃市。艺祖岂好刑人者哉?诚以不如是不足以行仁政于天下者也。而况艰难以来，生民之困极矣,抚摩涵养,民犹或病，而贪黩之吏，乃敢剥刻，以肆其无奈之求，如之何民不穷且盗乎?故太上皇帝恻然念常赋之不可免，而欲不贷赃吏之罪。圣上断然举而行之，惩一而百惧,其真得艺祖、太上皇之心欤。
    丁亥，楚泗等州镇抚使赵立领徐州观察使。是时张荣在盐城县乘乱鸱张，立亲击破之，并其粮食，将经营京东。行次宝应县,承州报敌复聚兵扬州，立遂归，而完颜昌已薄城下。立慨然曰：『敌终不去，惟有谒节守死此州而已。』展出兵破敌，敌围之。己丑，诏通泰镇抚使岳飞以所部救楚州。时扬、承二镇已陷，楚势亦危，赵立遣人告急，签书枢密院事赵鼎欲遣神武右军都统制张俊往救之，俊曰：『立孤垒危在旦夕，若以兵委之，譬徒手搏虎，并亡无益。』鼎见上曰：『江东新造，全藉两淮。若失楚，则大事去矣！若俊惮行，臣愿与之偕往。』俊复力辞，乃命飞与立腹背掩击，仍令刘光世遣兵往援，毋失事机。庚寅，自分榷货务场于临安，而商人不复至行在。诏废越州务场。辛卯，带御器械潘永思罢。永思护六宫东归，卢益颇与之交结，为谏官吴表臣所论。上曰：『朕于戚里，未尝私以恩泽。如邢后之父不复收召,张婕妤兄弟皆小官，卿等所知。卢益观望，阴结永思，非端人也。』癸巳，建州民范汝为作乱，守臣韩珉遣州兵出战，为所败，乃命本路安抚使程迈会兵讨之。甲午，中散大夫韩璪为其父忠彦请谥，上曰：『吕颐浩尝奏：崇宁党碑，视其姓名，皆贤士大夫，真可惜也。』上篆其神道曰『世济厚德之碑』，谥文定。两浙安抚大使刘光世畏金人之锋，不能援扬、楚，但遣统制官王德、郦琼将轻兵以出。是日渡江，与金游兵遇,击之。
