<!-- { "loadSidebar": true } -->
    庚申绍兴十年春正月辛巳，先是，金人遣奉使官知阁门事蓝公佐南归，议岁贡、誓表、正朔、册命等事，且索河东北士民之在南者。癸未，右正言陈渊入对，言：『自公佐之归，闻金人尽诛前日主议之人，且悔前约，以此重有要索。臣谓和战二策不可偏执。』上语渊曰：『今日之和，不惟不可偏执，自当以战为主。』秦桧奏曰：『臣度近日上封言臣等罪，陛下掩蔽者多矣。』上曰：『凡上书朕无不览，若言卿等过咎，岂可不令卿等知，却令积成大过耶?』乙酉，李谊假资政殿学士，充迎护梓宫、奉迎两宫使，京畿都转运使莫将副之。谊不受命，乃以将充迎护使，知阁门事韩恕副之。戊子，提举临安府洞霄宫李纲薨于福州[4]。纲之弟校书经早卒，纲悼恨不已，会上元节，纲临其丧，哭之恸，暴得疾，即日薨，年五十八。甲午，诏作忠烈庙于仙人关，以祠吴玠。丁酉[5]，提举江州太平观尹焞迁一官致仕，以焞引年告老故也。已亥[8]，右正言陈渊言：『伏见近者所命之使有所升黜，且趣其行。今急于遣使而不及其他，则知虏不能无求，然我有不可许者，如取河北之民，则失人心；用彼之正朔，则乱国政。至于岁币之数，多未必喜，寡未必怒，与多不若寡之为愈。盖和、战两途，彼之意常欲战，不得已而后和；我之意常欲和，不得已而后战。或者必欲多与之币，以幸其久而不变，则无是理。愿训所遣之使，俾无轻许，以误大计。』癸卯，上谓大臣曰：『莫将奉使金国，凡所议者，可一一录付。恐将妄有许可，他日必不能守。』乙巳，布衣欧阳安永献《祖宗龟鉴》。诏户部赐束帛。
    二月辛亥，主管侍卫马军司公事刘锜为东京副留守，仍兼节制军马。癸丑，诏曰：『永惟三岁兴贤之制，肇自治平，爰暨累朝，遵用彝典。顷缘多事，荐展试期，致取士之年，属当宗祀。宜从革正，用复故常。可除科场于绍兴十年仰诸州依条发解外，将省、殿试更展一年，于绍兴十二年正月锁院省试，三月择日殿试。其向后科场，仍自绍兴十二年省试为准，于绍兴十四年令诸州依条发解。』用御史中丞廖刚之言也。丁巳，喻汝砺知遂宁府。汝砺本勾龙如渊所荐，又与李光相知。光罢，因求去，改除潼州府路转运副使。汝砺至官，以表谢上，略曰：『顾臣何知，立节有素。方延和廷议，既不能割地以赂戎，暨伪楚滔天，又不忍联名而卖国。』时人称之。张鼎特改合入官。鼎为太湖令，以荐者得召见。上谕大臣，令改秩堂除剧县，且曰：『此因能以任之也。若一县得良令，则百姓皆受其赐矣。』庚申，御史中丞廖刚试工部尚书。刚每因奏事，论君子小人朋党之辨，反覆切至；又论：『人君之患，莫大于好人从己，若大臣惟一人之从，群臣惟大臣之从，则天下事可忧。』刚本秦桧所荐，至是滋不悦。他日因对，又请起旧相有人望者处之近藩重镇。桧闻之曰：『是欲置我何地耶?』既积忤桧，遂出台，而刚之名闻天下。西京留守孟庾为东京留守兼权知开封府。庚午，上与秦桧论川陕财赋。上曰：『将帅、漕臣皆当体国为一家，士卒固欲拊循，民力亦须爱惜，岂可妄费也?』癸酉，御史中丞王次翁言：『吏部审量滥赏，皆显然暴扬前日之过举，盖害陛下之孝治。望悉罢累降指挥。』从之。先是，新知太平州秦梓、知泰州王唤皆以恩幸得官。及是，次翁希桧旨以为之地，繇是二人骤进。
    三月丙戌，成都府路安抚使张焘始至成都。初，焘自京洛入潼关，已闻金人有败盟意。逮至长安，所闻益急。焘遽行，见川陕宣抚副使胡世将，为言：『和尚原最为要冲，自原以南，则入州路，散失此原，是无蜀也。』世将曰：『蜀口旧戍皆精锐，最号严整。自朝旨撤戍之后，关隘撤备。世将虽屡申请，未见行下。公其为我筹之。』焘遂为世将草奏，具言事势危急，乞速徙右护军之戍陕右者还屯蜀口；又请赐料外钱五百万缗，以备缓急。辛卯，尚书吏部员外郎朱松知饶州，以右谏议何铸奏其怀异自贤也。丙申，大金贺正旦使苏符自东京归。初，洪皓既拘冷山，希尹问以所议十事，皓折之。希尹曰：『汝性直，吾与汝如燕，遣汝归。』议遂行，会莫将继来，议不合，囚之涿州，事复变。符至东京，虏人不纳，乃还。
    夏四月丁未，知建康府漂水县李朝正召赴行在。先是，江东制置大使叶梦得言：『朝正到官二年，招集归业人户万余，磨出隐漏税赋四万贯石匹两，委有显效，乞稍加试用，以风能吏。』上召对，既而谓秦桧曰：『近时县令以政绩被荐，往往别除差遣。不若与之进秩还任，庶久则民安其政。』乃迁一官，赐五品服遣还。癸丑，右承议郎范振上书论雇募耆户长等十事。乙卯，上谓辅臣曰：『朕昨夕阅振书，所论皆民间利病，其言多可采。』遂以振知南安军。振，建阳人也。壬戌，东京副留守刘锜入辞。上命锜以所部骑司之军往戍，又益以殿前司兵三千人。诸军家属皆留顺昌就粮，惟精兵分戍陈、汴。乙丑，淮西宣抚使张俊乞免其家岁输和买绢，三省拟每岁特赐俊绢五千匹，庶免起例。上以示俊，因谕之曰：『诸将皆无此，独汝欲开例，朕固不惜，但恐公议不可。汝自小官，朕拔擢至此，须当自饬如作小官时，乃能长保富贵，为子孙之福。』俊皇悚，力辞赐绢。俊喜殖产，其罢兵而归也，岁收租米六十万斛。庚午，诏复置四川诸州学官员。壬申，签书枢密院事韩肖冑知绍兴府。
    五月甲申，诏徽宗皇帝御制阁以敷文为名。丙戊，金都元帅宗弼入东京，留守孟庾以城降。初，左副元帅、鲁国王昌既废，伪齐乃言：不如因以河南地锡与大宋。宗弼力不能争。及昌诛，宗弼始得政，以归地非其本计，决欲败盟，遂分四道入寇，命聂哷贝勒出山东；萨里罕寇陕西；李成寇河南，而宗弼自将精兵十余万人，与孔彦舟、郦琼、赵荣抵汴。至是犯东京，遂命使持诏，遍抵诸郡。知兴仁府李师雄、知淮宁府李正民皆束身归命，自是，河南诸郡望风纳款矣。金人陷拱州，守臣王慥死之。敌萨里罕趋永兴军，陕西州县伪官所至迎降，远近震恐。丁亥，东京副留守刘锜至顺昌府。金人陷南京，葛王褒以数千骑至宋王台，留守路允迪朝服出城见之，遂送允迪于汴京。或曰：允迪至汴京七日，不食死。戊子，四川宣抚副使胡世将在河池，知同州张恂遣人告急。权知永兴军郝远开长安城门纳金人，长安陷，关中震动。知陕府吴琦城守以拒金人，郝远遣人持金国檄书至宣抚司，语不逊，不可闻，世将焚之，斩其使。己丑，直龙图阁陈桷守太常少卿。时上将用桷，问其所在，秦桧不乐之，缪以同姓名者为对，曰：『见从韩世忠军为参谋。』上笑曰：『非也。桷佳士，岂肯从军耶?』遂召用。金人陷西京，权留守李利用弃城遁。庚寅，知顺昌府陈规得报：敌骑入东京。时新东京副留守刘锜方送客，规以报示锜，锜曰：『吾军有万八千人，而辎重居半，且远来，力不可支。』乃见规，问曰：『事急矣。城中有粮，则能与君共守。』规曰：『有米数万斛。』倚曰：『可矣。』规亦力留锜共守。锜又见刘豫时所蓄毒药犹在，足以待敌，其所部选锋、游奕二军及老幼辎重夜四鼓才至城下。旦得报，敌骑入陈，距顺昌三百里。阖城惶惑。锜遣官属与规议敛兵入城为捍御计，人心稍定。辛卯，诏以镇江府所籍郦琼水陆田四十三顷赐李显忠。四川宣抚副使胡世将自河池遣泾原经略使田晟以兵三千人迎敌。始金人之渡河也，惟孙渥、吴璘随胡世将在河池，世将仓卒召渚帅议出师，杨政及晟先至，渥进曰：『河池地平无险阻，愿公去此，治兵仙人原。元戎身处危地，而欲号令将帅使用命赴敌，渥不识也。』吴璘抗声言曰：『和尚原杀金子之战，方璘兄弟出万死破敌，时承宣在何许?今出此懦语沮军，可斩!』璘请以百口保破敌，世将壮之，指所坐帐曰：『世将誓死于此矣。』官属韩诏等进曰：『渥实失言，不宜居幕下。』遂先遣晟还泾原，渥赴熙河。渥恐惧汗落，单马趋出。是日，统领军马李宝与金人战于兴仁府境上，杀数百人，获其马甚众。宝，岳飞所遣也。壬辰，刘锜召诸将计事。有欲就便舟顺流而下者。或曰：『去则敌人邀我归路，其败必矣。莫若守城，徐为之计。』锜曰：『锜本赴官留司。今东京既陷，幸全军至此，有城池可守。机不可失，当同心力，以死报国家。』众议始定。即凿舟沉之，示无去意。锜与属官等登城区处，城外有居民数千家，恐为贼巢，悉焚之。分命诸统制官许青守东门，贺辉守西门，锺彦守南门，杜杞守北门，且明斥堠及募土人作乡导间探，于是军人皆奋曰：『早时人欺我八字军，今日当为国家立功！』锜亲于城上督工设战具，修壁垒。时守备全缺，锜取伪齐所作蚩车，以轮辕埋城上，又撤民家屋扉以代笓篱笆，凡六日粗毕，而金人游骑已渡河至城外矣。丙申，胡世将命右护军都统制吴璘将二万人自河池赴宝鸡、河南以捍寇，遣杨政、郭浩为之声援。先是，世将屡奏乞速徙右护军之屯陕右者还屯蜀口，不报。丁酉，始诏世将日下抽回。己亥，万寿观使、雍国公刘光世为三京招抚处置使以援刘锜，以统制官李贵、步谅之军隶之。庚子，诏右护军都统制吴璘同节制陕西诸路军马，以金人犯陕西故也。又诏川陕宣抚副使胡世将军事合行黜陟，许依张俊所得指挥。辛丑，提举醴泉观郑亿年乞在外宫观，改提举亳州明道宫。初，边报至行在，从官会于都堂。工部尚书廖刚谓亿年曰：『公以百口保金人讲和，今已背约，有何面目尚在朝廷?』亿年气塞。秦桧以为讥己也，乃曰：『尚书晓人，不当如是。』亿年惧，求去，乃有是命。是日，金人犯凤翔府之石壁寨，吴璘遣统制官姚仲等拒之。仲自奋身督战，舍赫贝勒中伤，退屯武功。时杨政母病方死，亦不顾家，径至河南，与璘协力捍敌。已而诸军家属悉归内地。人心既定，踊跃自奋，不复惧敌矣。先是，金人之别将又围耀州，节制陕西军马郭浩遣兵救之，敌解去。壬寅，金人围顺昌府。先是，刘锜于城下设伏，敌游骑至，擒其千户阿哈萨等二人，诘之，云：『韩将军在白龙涡下寨，距城三十里。』锜夜遣千余兵击之，颇杀敌众。既而三路都统葛王褒及龙虎大王军并城下，凡三万余人。锜以神臂弓及强弩射之，稍引去，复以步兵邀击，溺于河者甚众，夺其器甲，及生获女真、汉儿，皆谓敌已遣银牌使驰诣东京，告急于都元帅宗弼矣。
