<!-- { "loadSidebar": true } -->
　　更赐名曰《九域志》。王安石上《诗》，《书》，《周礼》义序，诏付国子监，置之三经解之首。先是，安石撰《诗序》称颂上德，以文王为比。上曰：『以朕比文王，恐为天下后世笑。卿言当为人法，恐如此非是。』安石言：『称颂上德以为比于文王，诚无所悔。』上曰：『朕岂不自知?须当改之，但言解经之意足矣。』遂改撰以进，上乃颁行之。司徒兼侍中、判相州韩琦薨。前一夕，大星陨州治，枥马皆惊。上自为碑文载琦大节，又篆其首曰『两朝顾命定策元勋之碑』，谥忠献。
　　秋八月庚寅朔，司天监言：日当食。云阴微雨，不见。庚戌，韩绛罢知许州。绛居相位，数与吕惠卿异议。王安石复入，论政愈驳。数称疾，固求罢，而有是命。
　　冬十月，崇政殿说书吕升卿权发遣江南西路转运副使。上既决意罢惠卿政事，故先出升卿。先是，御史蔡承禧奏：『臣累言参知政事吕惠卿奸邪不法。』是日手诏：『参知政事吕惠卿不能以公灭私，为国司直，可守本官知陈州。』庚子，权三司使章惇知湖州。先是，御史中丞邓绾言：『惠卿执政逾年，所立朋党不一。然与惠卿同恶相济，无如章惇。今惠卿虽已斥逐，而尚留惇在朝廷，亦犹病四体而止治其一边，粪除一堂而尚存秽之半也。』于是罢惇三司使，以本官出守。丁未，彗不见。自始出至没凡十二日。丁巳，富弼言：『臣近日忽闻别降手诏，许中外臣寮直言朝政之阙失。洛城士庶欢呼鼓舞，喧于道路。推是而往，则天下之人无不慰悦矣。去年久旱，陛下曾降手诏，许臣寮上封论事。人方喜悦，日俟朝廷施设，而不知何人上累圣德，遽成反汗，于是天下大失所望。臣愿陛下尽取群奏，不遗疏贱，万机之暇，一一亲阅，择其众说所合者断在不惑，力赐施行，则人心悦服，天道助顺。天人相应，立致太平，岂复有灾眚出见而上骇圣虑哉?』张方平言：『新法行已六年，事之利害，非一二可悉。人为天地心，天地之变，人心实为之，故和气不应，灾异荐作，顾其事必有未协于民者矣。法既未协，事须必改。若又惮改，人将不堪，此臣所以为陛下痛心疾首，一夕而九兴也。』
　　十一月癸未，右谏议大夫宋敏求为知制诰，陈襄为枢密直学士。先是，知制诰邓润甫言：『近者群臣专尚告讦，此非国家之义。宜登用敦厚之人，以变风俗。』上嘉纳之。居数日，敏求及襄有是命。丙戌，先是，王安石以疾居家，上遣中使劳问，又命辅臣即其家议事。
　　时有不附新法者，安石欲深罪之，上不可，安石争之曰：『不然法不行。』上曰：『闻民间亦颇苦新法。』安石曰：『祁寒署雨，民犹怨咨，此岂足恤也?』上曰：『岂若祁寒暑雨之怨亦无耶?』安石不悦，退而属疾。上遣使慰勉之，乃出。其党为安石谋曰：『今不取门下士，上素所不喜者暴而用之，则权轻，将有窥人间隙者矣。』安石从之。上亦喜安石之出，凡所进拟皆听，安石由是权益重。
　　十二月辛亥，王安石上再撰《诗，关雎》义解。诏并前改定诸诗序解付国子监镂板施行。
　　癸丑，诏：『安南世受王爵，而乃攻犯城邑，杀伤吏民，干国之纪，刑兹无赦。已差赵卨充安南道行营马步军都总管，须时兴师，水陆兼进。天示助顺，既兆布新之样；人知侮亡，咸怀敌忾之气。』时交趾所破城邑，即为露布揭之衢路，言中国作青苗、助役之法穷困生民，今出兵欲相拯济。安石怒，故自草此诏。
　　丙辰熙宁九年春正月己卯，是日，交贼陷邕州。苏缄曰：『吾义不死贼手。』乃还州廨，阖门，命其家三十六人皆先死，藏之于坎。纵火自焚。缄愤沈起、刘彝致寇，彝又坐视城覆不救，乃列起、彝罪榜于市，冀达朝廷。邕人为缄立祠，岁时祷之。
　　二月丁亥朔，判太原府郭逵为安南道行营马步军都总管、招讨使兼荆湖广南路宣抚使，改赵卨为副使。始吴充与安石争伐交趾利害，安石言：『必可龋』充谓得之无益。上竟用安石言。广南西路经略司以苏缄死事闻，诏赠缄奉国军节度使，谥忠勇，以其子前桂州司户参军子元为西头供奉官、阁门祗候，赐对便殿。上曰：『昔唐张巡以许远守睢阳，蔽捍江淮。
　　较之卿父，未为远过也。』
　　三月甲戌，御集英殿，赐进士王铎以下并明经、诸科及第、出身、同学究出身总五百九十六人。铎，邵武人也。戊寅，赐新及第进士等钱五百千、诸科钱二百千，造小录等。
　　夏四月，上与辅臣论营阵法，以谓『为将者少知将兵之理，且如八军、六军皆大将居中。
　　大将譬夫心也，诸军则四体也。运其心智，以身使臂，使指攻其左则右救，攻其右则左救，前后亦然，则兵何由败也?』
　　五月丙寅，诏复分两浙为二路。明年五月，复有诏合为一路，盖以财赋不可分故也。
　　六月，安石既与惠卿交恶，令徐禧、王古等按华亭狱，不得惠卿罪，更使周辅按之。安石子雱切责练亨甫、吕嘉问，亨甫、嘉问共议取邓绾等所条惠卿事，杂他书下制狱。堂吏遽告惠卿于陈，惠卿即自诉，且讼绾及安石。上以示安石，安石归而问雱，雱乃言其情，安石始咎雱，而嘉问等相继得罪。安石由是愧上，数求去。上待安石自是意亦稍衰矣。天章阁待制王雱卒。手诏即其家上雱所撰《论语》、《孟子义》。雱性刻深喜杀，常称商君以为豪杰之士，每劝安石诛不用命大臣，而安石不从也。及与惠卿交恶，使人告发吕氏奸利事，皆自雱发之。
　　秋七月庚申，上批：『自关以西，秋稼颇有顺成之望。近忽生蝗蝻虸蚄，可令监司速分定州军往来督趣官吏，打扑净尽以闻。』
　　八月，宣徽南院使、判应天府张方平言：『司农寺近降新制，应祠庙，许依坊场河渡募人承买，收取净利。管下阏伯庙、微子庙，阏伯主祀太火，火为国家盛德所乘；微子开国于宋，亦本朝受命建号所因。又有双庙，乃唐张巡、许远以孤城死贼。欲乞朝廷不责此三庙，以称国家严恭典礼追尚前烈之意。』上批：『司农寺鬻天下祠庙，辱国黩神，此为甚者。可速令更不施行。』
　　冬十月丙戌，上批：『体问得前日小雨，于农事亦小有济，宜且择日赛谢。』戊子，上批：『权御史中丞邓绾操心颇僻，赋性奸回，论事荐人，不循分守。可落学士、中丞。以兵部郎中知虢州。』壬辰，诏崇文院校书兼中书户房习学公事练亨甫身备宰属，与言事官交通，罢为漳州军事判官。先是，王安石言：『闻御史中丞邓绾尝为臣子弟营官，及荐臣子婿可用，又为臣求赐第宅。兼绾近举御史二人，寻却乞不施行。闻其一人彭汝励者尝与练亨甫相失，绾听亨甫游说，故乞别举官。绾岂可令执法在论思之地?亨甫亦不当留备宰属。』故有是命。
　　初，绾以附会安石居言职。及安石与吕惠卿之党相倾，绾皆极力奏劾之。上益厌安石所为，绾惧安石去而失势，屡留之于上。亨甫谄事安石子雱以进。至是乃斥。丙午，左仆射兼门下侍郎、平章事王安石罢为镇南军节度使、同平章事、判江宁府。安石之再入也，多称病求去。及子雱死，力请解机务。上亦滋厌安石所为，故有是命。枢密使、工部侍郎吴充依前官平章事。充在西府，数乘间言安石政事不便，上以其中立无私，故相之。知成都府冯京为给事中、知枢密院事。先是，吕惠卿悉出安石前后私书手笔奏之，其一云：『勿令齐年知。』齐年者，谓京也，与安石同岁，在中书多异议，故云。又其一云：『勿令上知。』由是上以安石为欺，故复用京。
　　十二月癸卯，郭逵等次富良江。未至交州三十里，贼大败。乾德惧，奉表诣军门乞降，纳苏、茂、思琅、门谅、广源五州之地，仍归所掠子女。
　　丁巳熙宁十年春正月辛巳，诏天章阁待制楚建中罚铜三十斤。先是，范纯仁代建中知庆州，擅发常平封桩粟麦收恤流亡，多所全活。会蓬生蔽野如粟，公私取给焉，复为营求耕稼之具，岁以大穰。或言纯仁廪贷过多，遣使按视。民闻之，争先输官，比使者至，则已无欠。邠、宁间有丛冢，使者发冢数骸，劾纯仁全活不实之罪，其地乃建中所封也。朝廷即欲移罪建中。纯仁连奏：『建中方申请措置，而民多饿死。及臣因其措置，偶免流亡，非臣才术能然也。』建中竟不免罚铜。
　　二月辛卯，日中有黑子如李，至乙巳散。乙未，权御史中丞邓润甫言：『尝有兴利之臣议前代帝王陵寝，许民请射耕垦，而司农可之，缘此唐之诸陵悉见芟刈。』诏唐诸陵除立定禁止顷亩外，其余民已请射地，许依旧耕佃，余并禁止。己亥，枢密副使王韶知洪州。韶凿空开边，以军功至执政，乃专以劝兵费财归曲于朝廷。上不悦，故出之。宝文阁待制常秩卒。
　　秩起处士，在朝廷碌碌无所发明，问望日损，为时讥笑。
　　三月辛亥朔，分命辅臣祈雨。
　　五月庚戌朔，诏：『诸路言蝻虫生，宜申严条约。下当职官除绝之。』监西京抽税竹木务、太子中允程颢改太常丞，以知河南府贾昌衡、京西北路转运副使李南公等言颢博通古今，行谊修洁，改官八年，未尝磨勘故也。戊午，诏修仁宗、英宗两朝正史。庚申，诏以欧阳修《五代史》藏秘阁。癸亥，知越州、资政殿大学士赵抃知杭州。抃知越州，时两浙旱蝗，饿死者十五六。诸州皆禁人增米价，抃独榜衙路，令有米者任增价粜之，于是诸州米商辐凑诣越，米价更贱，民无饿死者。先是，淮浙饥，诏出本界上供米损市价粜，以活饥民，发运副使卢秉言：『价虽贱，贫者终不得米。请偿籴本，尽以其余赈恤流民。』诏可。是岁奏计，上问曰：『如闻滁、和民食蝗以济，有之乎?』秉对：『有之。民饥甚，死者相枕籍。』上惨然曰：『独赵抃为朕言与卿合。』前此发运司入奏，多献羡余以希恩，秉独以钱七十万缗偿三司旧负。因言：『发运司但督六路财赋以时上之，本无羡余以进者，率正数也。乞遂禁绝。』上嘉纳之。
　　秋七月辛未，太常丞、知湖州鞠真卿为太常博士、直秘阁，以宣徽北院使王拱辰、权御史中丞邓润甫并言真卿自改官至登朝三十年，非特恩，未尝陈请磨勘故也。
