<!-- { "loadSidebar": true } -->
　　刘煜为工部员外郎兼侍御史知杂事。初，河决滑州，大兴力役。道殍相望。煜请策免宰相，以答天变。时寇准、丁谓实在中书。及王曙坐准贬官，在朝无敢往见者，煜敬曰：『友朋之义，独不行于今日欤?』往饯之，经夕而还，谓亦不罪也。
　　九月，以知制诰吕夷简为龙图阁直学士、权知开封府。夷简治开封，严办有声，上识其姓名于屏风，意将大用之也。
　　冬十月，以太子太保王钦若为资政殿大学士，仍令日赴资善堂，侍皇太子讲读。
　　十一月，自寇准贬斥，丁谓浸擅权，至除吏不以闻。李迪语同列曰：『迪起布衣十余年，位宰相，有以报国，死且不恨，安能附权臣为自安计乎!』丙寅晨朝待漏，谓又欲以林特为枢密副使，迪因诟谓，引手板欲击谓，谓走得免，遂入对于长春殿。迪因斥谓奸邪弄权，『臣愿与同下宪司置对。』又曰：『寇准无罪罢斥，朱能不当显戮。』又：『钱惟演亦谓之姻家，臣愿与谓、惟演俱罢政柄。』又曰：『曹利用、冯拯亦相朋党。』上怒甚，初欲付御史台，利用、拯曰：『大臣下狱，不惟深骇物听，况丁谓本无纷竞之意，而与李迪置对，亦未合事宜。』乃命各降秩罢相，谓知河南府，迪知郓州。制书犹未出，已巳，谓入对，愿复留，遂赐坐。左右欲设墩，谓顾曰：『有旨复平章事。』乃更以杌进。诏送谓中书，令依旧视事，仍诏迪出知郓州，即时赴任。时谓始传诏召刘筠草复相制，筠不奉诏，乃更召晏殊。筠既自院出遇殊，殊侧面而过不敢揖，盖内有所愧也。先是，上久不豫，语言或错乱。尝甚怒，语辅臣曰：『昨夜皇后以下皆去，刘氏独留朕于宫中。』迪进曰：『果如是，何不以法治之?』良久，上寤。曰：『无是事也。』后适在屏间闻之，由是恶迪。迪所以不得留，非但谓等媒孽，亦中宫意尔。庚午，诏：『自今该取旨公事仍旧进呈外，其常程事务，委皇太子与宰臣枢密使已下就资善堂会议施行讫奏。』初议欲令太子总军国事，丁谓以为不可，曰：『即日上体平，朝廷何以处此?』李迪曰：『太子监国，非古制耶?』力争不已。迪既罢出，故有是诏。
　　十二月丁丑朔，起复翰林学士杨亿卒。亿重交游，耿介坦怀，敦尚名节，然评品人物，善恶太明。留心释氏禅观之学，自属疾，即屏荤茹，临终，日为空门偈颂，识者称其达观云。丁酉，以王钦若为山南东道节度使、同平章事、判河南府。上久不豫，乙亥，力疾御承明殿，召辅臣，谕以尽心辅导储贰之意，出手书一幅付之。丁谓等进曰：『元储已亲庶政，克固海内之心。宫门内助，事皆平允，特宽圣虑，以宁祉福。』自是圣体渐平，凡浃旬，乃复常焉。时太子虽听事资善堂，然事皆决于后。钱惟演，后戚也。王曾说惟演曰：『太子幼，非中宫不能立。中宫非倚皇储之重，则人心亦不附。后厚于太子则太子安，太子安，乃所以安刘氏也。』惟演因以白后，两宫由是益亲，人遂无间。
　　《讲义》曰：当时亦危疑之冲，钱惟演用事于中，丁谓擅权于外，而冯拯、曾利用亦相与为党。所幸君子之朋，党植犹多也。寇准、李迪之徒虽争之不胜，而所恃以砥柱其中者，犹有人焉。卒之窜丁谓而相仁祖太平之治者，王曾也。
　　辛酉天禧五年春正月，翰林学士刘筠见上久疾，丁谓浸擅权，叹曰：『奸人用事，安可一日居此?』表求外任，乃授右谏议大夫、知庐州。
　　二月庚午，以孔圣佑袭封文宣公、知仙源县事。
　　三月戊戌，天章阁成，群臣称贺。庚子，奉安御集、御书于天章阁。
　　秋七月甲戌朔，日有食之。先是，司天测仪天历当食之既，前九日，上避正殿，分命中使诣宫观、寺院祈祷。是日，食四分而止。
　　冬十一月丁丑，以谓为译经使兼润文。甲申，判河南府王钦若有疾，累表请就医京师。丁谓使人绐钦若曰：『上甚思一见君。』钦若信之，即舆疾而归。谓因言钦若擅去官守，无人臣礼。戊子，责授司农卿、分司南京。
　　十二月乙巳，以内殿崇班皇甫继明同勾管三馆秘阁公事。咸平中，初命刘崇超监三馆秘阁图籍，丁谓更号曰勾当公事。自是，内臣遂与大学士同职，时论愈非之。
　　壬戌乾兴元年春二月戊午，上崩于延庆殿。仁宗即皇帝位。遗诏尊皇后为皇太后，淑妃杨氏为皇太妃，军国事兼权取皇太后处分。丁谓欲去『权』字，王曾曰：『政出房闼，斯已国家否运。称「权」尚足示后。且言犹在耳，何可改也?』谓乃止。曾又言：『尊礼淑妃太遽，须他日议之，不必载遗制中。』谓怫然曰：『参政欲擅改制书耶?』曾复与辩，而同列无助曾者，曾亦止。时中外汹汹，曾正色独立，朝廷赖以为重。己未，大赦，除常赦所不原者。庚申，命丁谓为山陵使。先是，辅臣请皇太后所御殿。王曾援东汉故事，请五日一御承明殿，太后坐左，皇帝坐右，垂帘听政。既得旨，而丁谓独欲皇帝朔望见群臣，大事则太后与帝召对辅臣决之，非大事，悉令雷允恭传奏画可。曾曰：『两宫异处而柄归宦者，祸端兆矣。』谓不听。盖谓不欲令同列预闻机密，故潜结允恭使白太后，卒行其意。丙寅，丁谓加司徒，冯拯加司空，曹利用加左仆射，并兼侍中；任中正加兵部尚书，王曾加礼部尚书，钱惟演加兵部尚书，张士逊加户部侍郎。王曾谓丁谓曰：『自中书令至谏大夫、平章事，其任一也。枢密珥貂可耳。今以数十年旷位之官一旦除授，得无违公议乎?』谓不听。戊辰，贬寇准为雷州司户，李迪为卫州团练。始议窜逐，王曾疑责太重。丁谓熟视曾曰：『居停主人恐亦未免尔。』盖指曾尝以第舍假准。曾蹴然惧，遂不复争。谓恶准、迪，必欲致之死地，遣中使赍敕就赐以锦囊贮剑，揭于马前。至道州，准方与客宴，起逆中使，中使避不见。问其所以来之故，不答。众惶恐不知所为，准神色自若，使人谓之曰：『朝廷若赐准死，愿见敕书。』中使不得已，乃授以敕。准即从录事参军借绿衫着之，拜敕于庭，升阶复宴，至暮乃罢。及赴贬所，吏献以图经，首载州东南门至海岸十里。准恍然曰：『吾少时尝为诗曰：「到海只十里，过山应万重。」人生得丧，岂偶然耶?』中使至郓州，迪闻其异于他日，即自裁不殊。其子东之救之，乃免。或馈之食，弃而不与。迪客邓余怒曰：『汝杀我公，我必杀汝！』从迪至卫州，不离左右，迪由是得全。或语谓曰：『迪若贬死，公如士论何?』谓曰：『异日好事书生弄笔墨，不过曰「天下惜之」而已。』曹玮责知莱州。玮得诏，即日上道，弱卒十人，不以弓韔失腋自随，谓卒不能加害。
　　三月壬申，以给事中李及知杭州。及性清介，所治简严。一日冒雪出郊，众谓当置酒召客，乃独造林逋，清谈至暮而归。居官数年，未当【杰按：当，疑为“尝”。】市吴物。比去，惟市《白乐天集》。龙图阁直学士鲁宗道权判流内铨。宗道在选调，久患铨格烦密，及知吏所以为奸状，于是多厘改之，又悉书条科揭于庑下，以便选人。戊寅，中书请自禫祭后只日于崇政殿或承明殿视事，双日如先帝故事，前后殿皆不坐。诏：『双日虽不视事，亦当宣召近臣人侍讲读。」乙酉，作受命宝，其文曰『恭膺天命之宝』，命王曾书之。
　　夏四月。真宗时，选人充身言书判者第推恩。上即位，亦用前法，于是前怀安军判官宋若谷等十五人咸迁官，改京秩者六人，最下者犹注近地成资阙，后率以为常。
　　六月己亥朔，翰林学士承旨李维上大行皇帝谥曰文明章圣元孝，庙号真宗。入内押班雷允恭与张景宗同管勾山陵一行事。判司天监邢中和谓允恭言：『今山陵上百步法宜子孙，恐下有石若水耳。』允恭曰：『第移就上穴，我入见太后言之。』允恭方贵横，众莫敢违，即改穿上穴。既而上穴果有石，石尽水出，允恭坐擅移皇堂，并盗库金银锦帛珠玉杖死于巩县。初，丁谓与雷允恭协比专恣，内挟太后，同列无如之何。允恭既下狱，王曾欲因山陵事并去谓，一日，语同列曰：『曾无子，将以弟之子为后。明日朝退，当留白此。』谓不疑曾有异志也。曾独对，具言谓包藏祸心，故令允恭擅移皇堂于绝地。太后始大惊。谓徐闻之，力自辩于帘前，未退，内侍忽卷帘曰：『相公谁与语?驾起久矣。』谓皇恐，以笏叩头而出。太后怒甚，欲诛谓，冯拯进曰：『谓固有罪，然帝新即位，亟诛大臣，骇天下耳目。』太后少解，乃责谓为太子少保、分司西京。故事，宰相罢免皆降制。时亟欲行，止召当直舍人草词，仍榜朝堂。谓所坐，但私庇允恭，不忍破其妄作，未必真有祸心也。然天资险狡，多阴谋，得专政久，要不可测。虽曾以计倾之，而公论不以为过也。
　　吕中曰：远小人之法不可以不严，而去小人之几不可以不密，故来郑朋、杨兴之奸者，陈蕃失于不密，遂激为朋党之变。唐甘露白马之祸，李训、郑注皆蹈几事不密之戒也。丁谓之奸，真宗晚年欲去之矣。寇准被酒漏言，失于不密，反有崖州之行，坐是谓之烽焰愈炽，内倚宦者雷允恭、贵戚钱惟演为奸，外与曾利用、林特等为党，若拔山矣。而曾一旦去之易，其几密也。故虽以计倾之，而当时公论亦不以为过焉。
