<!-- { "loadSidebar": true } -->
　　六月，初置市舶司于广州。诏御史中丞刘温叟、中书舍人李昉等重定《开元礼》。以国朝沿革制度附属之。初，上征晋阳，命密州防御使马仁瑀率众巡边至上谷、渔阳，敌素闻其名，不敢出。明年，群盗起兖州，贼首周弼尤凶悍，自号长脚龙。诏仁昉掩击。仁昉领帐下十数人入泰山，擒弼，尽获其党，鲁郊以宁。庚辰，徙仁昉为瀛州防御使。仁昉兄子因醉误杀平民，系狱当死。民家自言非有憾也，但过误耳，愿以过失伤论。仁昉曰：『我为长吏，而兄子杀人，此乃恃势过横，非过失也，岂敢以己之亲而乱国法哉！』遂论如律。成都布衣罗居逋丧亲，庐墓，日诵佛书，有芝草生，甘露降。守臣表其事，于是以居逋为延长县主簿。刘鋹在国时，多置鸩以毒臣下。一日，上幸讲武池，鋹先至。诏赐卮酒。鋹疑之，捧杯泣曰：『臣承祖父基业，拒违朝廷，劳王师致讨，罪固当死。陛下不杀臣，今见太平。为大梁布衣矣。愿延旦夕之命，以全陛下生成之恩。』上笑曰：『朕推心置人腹，安有此事?』令取鋹酒自饮之，别酌以赐鋹。鋹大惭，顿首谢。上既平广南，欲行报谢之礼。
　　秋七月甲午朔，诏以冬至有事于南郊。乙未，御史中丞刘温叟卒。温叟为中丞十二年，屡求解职，上难其代。及被病，上知其贫，遣中使就赐器币。温叟性重厚方正，事继母以孝闻，五代以来，言好古执礼者，推温叟焉。皇弟开封尹光义闻温叟清介，尝遣府吏赍钱五百千遗之。温叟不敢却，贮厅事西舍，令府吏封识，乃去。明年重午，复送角黍、纨扇，所遣吏即前送钱者，视西舍封识宛然。吏还以告，光义曰：『我送犹不受，况他人乎!』乃命辇归府中。他日，光义因侍宴，论当世名节士，具道温叟辞钱事，上叹赏久之。温叟既卒，上难其继，曰：『必得纯厚如温叟者乃可命。』太子宾客边光范兼判御史台事，居半岁，始真为中丞。
　　吕中曰：一中丞任之十二年，及其且卒也，则曰：『必纯厚如温叟乃可。』国初之不轻用人如此，盖其始也，择之精，其终也，任之久。择之精，则小人不得以滥其选；任之久，则君子举得以尽其职。赵中令之相凡十一年，郭进之守西山凡二十年，李汉超之守关南凡十七年。作坊，至卑贱也，而魏丕典之至十余年，皆久任而成功也。
　　冬十月甲申，诏两京、诸道自十月后犯强窃盗，不得预郊祀赦，所在长吏当告谕下民，无令冒法。右补阙梁周翰上疏，其略曰：『西蜀、淮南、荆潭、桂广之地皆已为王土，陛下诚能以三方所得之利，减诸道租赋之入，则庶乎德泽均而民力宽矣。』上嘉纳其言。
　　十一月癸巳，江南国主煜遣其弟从善来朝贡。先是，国主以银五万两遗宰相赵普，普告于上。上曰：『此不可不受，但以书答谢，少赂其使者可也。』普叩头辞让。上曰：『大国之体，不可自为削弱，当使之勿测。』及从善入觐，常赐外，密赉白金如遗普之数。江南君臣闻之，皆震骇，服上伟度。他日，上因出，忽幸普第。时吴越王倣方遣使遗普书，及海物十瓶列庑下。会车驾卒至，普亟出迎，弗及屏也。上顾见，问何物，普以实对。上曰：『此海物必佳。』即命启之，皆满贮瓜子金也。普惶恐，顿首谢曰：『臣未发书，实不知此。若知此，当奏闻而却之。上笑曰：『但受之无害。彼谓国家事皆由汝书生耳！』因命普谢而受之。河决澶州，东汇于郓、濮，坏民田。戊午，亲享太庙，始用绣衣、卤簿。己未，合祭天地于南郊。大赦，蠲开宝元年以来逋租。初，上择伪蜀亲兵习弓马者百余辈为川班内殿直，廪赐优给与御马直等，于是郊礼毕行赏，上以御马直扈从，特命增给钱人五千，而川班内殿直不得如例，乃相率击登闻鼓陈乞。上怒，遣中使谓之曰：『朕之所与，即为恩泽，又安有例哉?』命斩其妄诉者四十余人，余悉配隶许州骁捷军，其都校皆决杖降职，遂废其班。时内臣有左飞龙使李承进者，逮事后唐。上问曰：『庄宗以英武定中原，享国不久。何也?』承进曰：『庄宗好畋猎，务姑息将士。每出次近郊，禁兵卫卒必控马首告：「儿郎辈寒冷，望与救接。」庄宗即随其所欲给之。盖威令不行，赏赉无节也。』上抚髀叹曰：『二十年夹河战争，取得天下，不能用军法约束此辈，纵其无厌之求，以兹临御，诚为儿戏。朕今抚养士卒，固不吝惜爵赏，苟犯吾法，惟有剑耳!』
　　壬申开宝五年【江南、吴越、漳泉奉正朔；北汉广运五年。】春正月丁酉，禁民铸铁为佛像浮屠及人物之无用者。上虑愚民多毁农器以邀福，故禁之。
　　上既平广南[4]，即欲经理江南。郑王从善入贡，遂留之。国主大惧，是月，始损制度，下令称教，宫殿悉除去鸱吻。
　　闰二月壬辰，权知贡举扈蒙奏合格进士京兆安守亮等十一人、诸科十七人。上召对于讲武殿，下诏放榜，新制也。癸巳，以江南进奉使李从善为泰宁节度使，赐第京师。国主虽外示畏服，修藩臣之礼，而内实缮甲募兵，阴为战守计。上使从善致书风国主入朝。国主不从，但增岁贡。
　　夏四月，上按岭南图籍，州县多而户口少。命潘美、王明度地并省以便民。甲午，初废白州及常乐州。
　　五月丙寅，诏废岭南道媚川都。先是，刘鋹募兵能采珠者二千人，号媚川都。于是潘美等言采珠危苦之状，上亟命降诏罢之。辛未，河大决澶州濮阳县。壬申，命曹翰往塞之。上谓曰：『霖雨不止，又闻河决。朕信宿以来，焚香上祷于天。若天灾流行，愿在朕躬，勿施于民。』翰顿首拜曰：『宋景公一发善言，灾星为之退舍。今陛下忧民如是，必不能为灾也。』上又谓宰相曰：『霖雨不止，朕日夜焦劳，罔知所措，得非时政所关，使之然耶?』赵普对曰：『陛下临御以来，忧勤庶务，有弊必去，闻善必行。至于苦雨为灾，乃是臣等失职。』上曰：『朕又思之，恐掖庭幽闭者众。昨令遍籍后宫凡三百八十余人，因告谕：「愿归其家者，具以情言。」得百名，悉厚赐遣之。』普等皆称万岁。河又决大名府朝城县，河南、北诸州皆大水。陕州言：民范义超，周显德中，以私怨杀同里常古真家十二人，古真年少，脱走得免。至是长大，擒义超诉于官。有司引赦当原。上曰：『岂有杀一家十二人而可以赦论乎!』命斩之。
　　六月庚寅，河决阳武县；汴水决郑州、宋州。戊申，发诸州兵士及丁夫凡五万人塞决河。命曹翰护其役。未几，河所决皆塞。是月，下诏曰：『近者澶、濮数州霖雨荐降，洪河为患。朕以屡经决溢，重困黎民，凡缙绅多士、草泽之伦，有素习河渠之书，深知疏道之策，若为经久，可免重劳，并许诣阙上书，附驿条奏。朕当亲览，用其所长。』时东鲁逸人田告者著纂《禹元经》十二篇，上闻之，召见，询以治水之道，善其对，将授以官。告固辞父年老，求归奉养。诏从之。
　　秋七月，永庆公主尝衣贴绣铺翠襦入宫中，上谓曰：『汝当以此与我，自今勿复为此饰。』主笑曰：『此所用翠羽几何?』上曰：『不然。主家服此，宫闱戚里必相效。京城翠羽价高，小民逐利，展转贩易，伤主浸广，实汝之由。汝生长富贵，当念惜福，岂可造此恶业之端?』主惭谢。主因侍坐，与皇后同言曰：『官家作天子日久，岂不能用黄金装肩舆，乘以出入?』上笑曰：『我以四海之富，宫殿悉以金银为饰，力亦可办。但念我为天下守财耳，岂可妄用?古称以一人治天下，不以天下奉一人。苟以自奉养为意，使天下之人何仰哉?当勿复言!』
　　吕中曰：创业之君，后世所奉以为轨范也。官闱之地，四方所视以为仪刑也。一人之奢俭者虽微，而关于千万世者为甚大；致谨于服色者虽小，而失于千万里者为甚远，可不谨哉?
　　先是，大理正内黄李符知归州转运司，制置有不合理者，符即上言，上嘉之。秩满归阙，上以京西诸州钱币不登，八月癸巳，命符知京西南面转运事。书『李符到处，如朕亲行』八字赐之，令揭于大旗，常以自随。符前后条奏便宜凡百余条，其四十八事皆施行，著于令。禁玄象器物、天文图谶、七曜历、太乙、雷公、六壬、遁甲等不得藏于私家，有者并送官。
　　冬十月癸卯，诏功德使与左街道箓刘若拙集京师道士，试验其学业，未至而不修饰者皆斥之。若拙蜀人，自号华盖先生。善服气，年九十余不衰，步履轻疾。每水旱，必召于禁中，设坛场致祷。其法精密，上甚重之。
　　十一月癸亥，禁释、道私习天文、地理。
　　是岁大饥。初，上问宰相赵普曰：『儒臣有武干者何人?』普以知彭州、左补阙辛仲甫对。乃徙仲甫为四川兵马都监。于是召见，面试射。上曰：『汝见王明乎?朕已用为刺史。汝颇忠淳，若公勤不懈，不日亦当为牧伯也。』仲甫顿首谢。上因谓普曰：『五代方镇残虐，民受其祸。朕今选儒臣干事者百余分治大藩，纵皆贪浊，亦未及武臣一人也。』既而有司命仲甫检视民田。上曰：『此县令职耳。』即令吏部铨择官代之。
　　吕中曰：以酷吏主财，则取民必峻：以武夫主刑，则用法必严，此太祖所以命儒臣主财、士人典狱也，知所以培国脉而重民命欤!
　　癸酉开宝六年【江南、吴越、漳泉奉正朔；北汉广运六年。】春二月丙申，运京师米二万石赈曹州饥民。辛丑，以著作佐郎陆光范为在京粮料使，太仆寺丞赵巨川为西京粮料使[5]。国初承旧制，用三司大将领粮料之职，于是改任京官。
　　三月辛酉，新及第进士雍丘宋准等十人、诸科二十八人诣讲武殿谢。上以进士武济川、三传刘睿材质最陋[6]，应对失次，绌去之。济川，翰林学士李昉乡人也。昉时权知贡举，上颇不悦。会进士徐士廉等击登闻鼓，诉昉用私情，取舍非当，上乃令贡院籍终场下第者并准，以下及士廉等，各赐纸札，别试诗赋，命李莹、侯陟等为考官。乙亥，上御讲武殿亲阅之，得进士二十六人，士廉与焉。又五经、开元礼、三礼、三传、三史、学究、明法诸科九十九人，皆赐及第。又赐准钱二十万，以张宴会。责昉为太常少卿。禁铜钱不得入蕃界及越江海至化外。
