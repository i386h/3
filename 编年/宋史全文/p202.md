<!-- { "loadSidebar": true } -->
    五月丙戌，何铸行秘书郎，秦桧荐之也。戊子，监察御史张戒入对，因言诸将权太重。上曰：『若言跋扈则无迹。兵虽多，然聚则强，分则弱，虽欲分，未可也。』戒曰：『去岁罢刘光世，致淮西之变。今虽有善为计者，陛下必不信。然要须有术。』上曰：『朕今有术，惟抚循偏裨耳。』戒曰：『陛下得之矣。得偏裨心，则大将之势分。』上曰：『一二年间自可了。』戒曰：『陛下既留意，臣言赘矣。』庚寅，诏衢州布衣柴宗愈与免文解一次。宗愈献《中兴圣统》，大略谓夏少康、汉光武可为标准；周宣王、汉宣帝、唐玄宗、宪宗可为鉴戒。故有是命。丙申，诏：『韩愈《昌黎集》中有佐佑六经，不抵牾于圣人之道者，许依《白虎通》、《说文》例出题以取士。』用翰林学士、知贡举朱震等请也。丁酉，御史中丞常同言刘子羽十罪，诏落职。戊戌，知庐州刘锜奏：『使臣张括等三人自言在西京关师古手下，师古遣来申奏朝廷。乞赦其罪，自效来归。』上曰：『昨背叛从伪之人，若能束身自归，无功者，朕以不死待之；若能立功自效，即随高下推赏。』赵鼎、秦桧退而叹曰：『大哉王言，此汉光武之略也。』庚子，诏州县乡村五等、坊郭七等以下贫乏之家生男女而不能养赡者，每人支免役宽剩钱四千。守令满替，并以生处增减为殿最之首。用刘大中请也。辛丑，提举江州太平观胡安国上遗表，谥文定。后数月，诏曰：『安国所进《春秋解义》，著王之大法，朕朝夕省览，以考治道。方欲擢用，遽闻沦亡。可拨赐银帛三百匹两，令湖南监司应副葬事。赐田十顷，以给其孤。』壬寅，提举台州崇道观张焘试尚书兵部侍郎。焘召还，引对，上慰劳久之，因问：『朕图治一纪于兹，而收效蔑然，其弊安在?』焘曰：『自昔有为之君，未有不先定其规模而能收效者。臣绍兴初始蒙召对，首以治道当先定其规模为言。臣窃观方今朝廷施设之言，朝令夕改，其事大体重，不可轻举者，莫如六飞之顺动。往者前临大江，继又退守吴会，曾未期月而或进或却，岂不为骁敌所窥乎?此无他，规模不素定故也。陛下之所朝夕相与断国论者，二三大臣而已，而一纪之间，命相之制凡十有四下，执政递迁者亦无虑二十余人，非规模不定、任之不一、责之不专致此纷纷乎?日月逝矣，大计不容复误。愿陛下以先定规模为急，规模既定，未有治效不著。』上叹息曰：『此诚方今急务，朕非不欲立定规模，缘宰辅数易，未有定论尔。』提举江州太平观刘子羽责授单州团练副使、漳州安置。御史中丞常同以十事论子羽故也。丁未，先是，王伦既见鲁国王昌，昌遣使偕伦见金主亶，首谢废豫，然后致上旨，金主始密与群臣定议许和。至是遣伦还，且命乌凌阿思谋、石庆充来议事。枢密副使王庶条上淮南耕种等事。上曰：『淮南利源甚博，平时一路上供内藏细绢九十余万，其他可知。以此知淮甸不可不措置茸理。』湖北、京西宣抚使岳飞闻庶行边，遗庶书曰：『今岁若不出师，当纳节请闲。』庶称其壮节。戊申，命刑部员外郎李弥逊驰劳北使于平江。翌日，上谓辅臣曰：『馆待之体，宜稍优厚。若事有商量，早遂休兵，得免赤子肝脑涂地，此朕之本意也。』赵鼎曰：『若用兵，不知所费多少。比之馆待之费，殊不侔矣。』上慨然叹曰：『当时若元军旅之事，使朕专意保民，十数年间，岂不见效?』鼎与秦桧同对曰：『陛下为此言，神明感格，必有平定之期矣！』辛亥，改命王伦充馆伴使。初命权吏部侍郎魏矼馆伴，顷言：『顷任御史，尝论和议之非，今难以专对。』秦桧招矼至都堂，问其所以不主和议之意。矼具陈敌情难保。桧谓之曰：『公以智料敌，桧以诚待敌。』矼曰：『相公固以诚待敌，第恐敌人不以诚待相公耳。』桧不能屈，乃改命焉。既而又辞，遂命给事中吴表臣，而伦、充来馆中计事。时左宣议郎王之道亦遗矼书言：『国家自靖康以来失于议和，致两宫北狩，万乘东巡，百姓堕于涂炭，迨今十有四年，尚未觉误，复纵王伦卖国，引贼人家。顷年章谊、孙近使敌，余人尽留南京，惟谊与近得至军前禀议。今敌使之来，自合用此例，留余人于韩世忠军中，令其使、副造朝，不惟有以褫鸟兽之魄而夺之气，亦足计示朝廷之尊。乃若和议，则有九不可而一可。所谓一可者，今敌诚欲还二帝、六宫与祖宗之故地，为德于我而无所事贿，夫谁曰不可?为今日计，当以此明告使者而俾复命焉。苟惟不从，是敌无意于盟，我何罪也?』
    六月乙卯朔，知信州程迈为江淮、荆浙、闽广等路经制发运使，专掌籴事。礼部贡院奏试博学宏词合格中等詹叔义、陈岩肖；下等王大方。诏叔义、大方并与堂除，岩肖赐同进士出身。敕令所请福建路人户以子孙或同居缌麻以上亲与人，虽异姓及不因饥贫，并听收养。即从其姓，不在取认之限。著为本路令。其江浙、湖广州县有不举子风俗处，令宪臣体究申明，依此立法。从之。壬戌，衍圣公孔玠避乱寓衢州，诏即赐田五顷。癸亥，尚书左仆射、监修国史赵鼎，史馆修撰勾涛，秘书少监尹焞，著作郎兼校勘张嵲，佐郎胡珵，校勘邓名世、朱松、李弥正、高闶、范如圭等上《重修哲宗皇帝实录》。九月，书成，凡百五十卷。乙丑，御史中丞常同言：『近关报，曾惇进曾祖曾布著《三朝正论》真迹，转右承议郎。臣闻昔者神宗皇帝切于求治，锐然更化，付王安石以政事。安石孤负委任，创为新法，布于是时，实为腹心，其政皆出于布之谋，其法皆成于布之手，故自海州怀仁县令，一年半间，十三迁而至知制诰。安石尝语人曰：「终始言新法不便者，司马光也；终始言便者，曾布也。其余出入而已。」逮绍圣初，布与章惇、蔡卞同秉大政，元祐之法度委如弁髦，元祐之人才弃如断梗。布内愧于私心，外迫于清议，乃间出一善言，引一善士，以求自异于众。既欲取高位于当年，又欲掠美名于后世，首鼠两端，驯致建中之事，遂致蔡京得以乘间而入，贻祸邦家。而朝廷尚尊其说，颁其书于史官，号曰「正论」，臣窃惑焉。臣愿宣谕史官：笔削之际，毋惑其说，以至乱真，庶几一代之典，足以垂信后世。』诏付史馆。戊辰，接伴官范同言：『敌使已至常州。』王庶时在合淝，上疏有曰：『彼之议和割地，不过以画河、画淮二者而已。若曰画淮，则我之固有，而淮之外亦有，见今州县所治如泗州、涟水军是也。既为我有，安用和为?若曰画河，则东南数千里荆棘无人之地，傥欲宿兵守之，财赋与所从出，彼必厚索岁币，以重困我矣。不如拘其使而怒之。』疏入，不报。辛未，监察御史张戒言：『今日议和，理有可得者，有必不可得者。画大河为界、复中原、还梓宫、归渊圣，此必不可得者也；各务休兵、音问往复、或归吾太后，此或可得者也。复中原、还梓宫、归渊圣，臣子之心孰不愿?然以兵取之则可，以货取之则不可，非惟不可，亦必不得。设或得之，不过如童贯买燕云之地，敌人暂去复来，财与地卒两失之尔。自古岂有兵不能胜而货财可以却敌复国者?』壬申，上特御射殿，引见礼部合格举人黄公度以下，遂以南省及四州类试合格举人黄贡等共三百九十五人参定为五等，赐及第、出身、同出身，奏名林恪以下出身至助教。癸酉，枢密副使王庶自淮西还行在。先是，庶将还朝，未至，复上疏言：『商之高宗，三年不言。其在谅暗，言犹不出。其可以见外夷之使乎?先帝北征而不复，天地鬼神为之愤怒，能言之类孰不痛心?陛下抱负无穷之悲，将见不共戴天之雠，其将何以为心?又将何以为容?又将何以为说?』又言：『臣蒙陛下亲擢，备位兵本，国之大事，不敢隐默，故重为陛下陈其三策：上策莫如拘其使者，彼怒必加兵，我则应之，所谓善战者致人而不致于人是也。敌人强大自居，一日或拘其使，出于意表，气先夺矣。负败可立而待。其次愿陛下念不共戴天之雠，坚谢使人，勿与相见，一切使指，令对大臣商议，然后徐观所向，随事酬应。最其次姑示怯弱，待以厚礼，俟其出界，精兵蹑之，所谓掩其不备，破之必矣。』丙子，初，行朝闻思谋之来，物议大汹，群臣登对，率以不可深信为言。上意坚甚，往往峻拒之，或至震怒。赵鼎因请间，密启上曰：『陛下与金人有不共戴天之雠，今乃屈体请和，诚非美事。然陛下不惮为之者，凡以为梓宫及母兄耳。群臣愤懑之辞，出于爱君，非有他意，不必以为深罪。群臣以陛下孝诚如此，必能相亮。』上以为然，群议遂息。丁丑，金使乌陵思谋、石庆充入见。翰林学士兼侍读翊善朱震疾亟，上奏乞致仕，且荐尹焞代为翊善。夜，震卒，年六十七。中夕奏至，上达旦不寐。戊寅，辅臣奏事，上惨然曰：『杨时既物故，胡安国与震又亡。同学之人，今无存者，朕痛惜之!』赵鼎曰：『尹焞学问渊源可以继震。』上指奏牍曰：『震亦荐焞代资善之职。但焞微聩，恐教儿童费力，俟国公稍长则用之。』乃诏国公往奠，赐其家银帛二百匹两，例外官子孙一人。癸未，户部侍郎向子諲入见，因论京都旧事，其言颇及珍玩。中书舍人潘良贵故善向子諲，至是摄起居郎，立殿上，闻其言甚怒。既而子諲反复良久，良贵不闻其余语，怒甚，径至榻前，厉声曰：『向子諲以无益之言久劳圣听。』上语未竟，子諲不为止，良贵叱之退者再焉。上惊而怒，欲抵良贵罪。甲申，子諲请致仕，右正言李谊亦奏良贵罪；御史中丞常同奏良贵疾子諲曼词，众以为直，不可罪之，愿许子諲补外。上诘问曰：『子諲之贰版曹乃卿所荐，今良贵犯分沽激，复上章称述，何也?』于是上欲并逐同，权礼部侍郎张九成为上言，上意稍解。九成因曰：『近朱震死，陛下命国公往奠，又命子諲治其丧，尊师重道，天下叹仰。且士大夫所以嘉子諲者，以其能眷眷于善类也。今以子諲之故逐柱史，又逐中司，非所以爱子諲也。』上批谕同，同言不已，于是二人卒俱罢。
