<!-- { "loadSidebar": true } -->
    六月甲辰，京东、淮东宣抚处置使韩世忠为太保，封英国公；淮西宣抚使张俊为少师，封济国公；湖北、京西宣抚使岳飞为少保，并兼河南北诸路招讨使。枢密院降檄书下诸路宜抚司，罪状乌珠、萨里罕，令颁之河南、陕西：『应南北官员军民，如能识运乘机，奋谋倡义，生擒乌珠或斩首来归者，大则命以使相，次则授以节钺，各赐银绢五万匹两、良田百顷、第宅一区。至如萨里罕资性贪愚，同恶相济，昨在同州，已为李世辅擒缚，博颊求哀，仅脱微命，尚敢驱率其众，复犯关陕，有能并杀擒献者，推赏一如前约。』丙午，给事中兼侍讲冯楫提举亳州明道宫。金人叛盟，秦桧以其言不雠，甚惧。一日，谓楫曰：『金人背盟，我之去就未可卜。前此大臣皆不足虑，独君乡衮，未测上意，君其为我探之。』明日，楫入见，曰：『金人长驱犯顺，势须兴师。如张浚者，且须以戎机付之。』上正色曰：『宁至覆国，不用此人!』桧闻之喜。楫云：『适观天意，楫必被逐。』即引疾求去，乃有是命。戊申，东京副留守刘锜为枢密院副都承旨、沿淮制置使。时敌众围顺昌已四日，乃移寨于城东号李村，距城二十里。锜遣骁将闾充以锐卒五百募土人前导，夜劫其寨。至军中，毡帐数重，朱漆奚车，有一将遽被甲呼曰：『留得我即太平。』不听，竟杀之。是夕天欲雨，电光所烛，见辫者歼之甚众。既而报金都元帅宗弼亲拥兵至。先是，宗弼得告急之报，即索靴上马，麾其众出京，顷刻而集。适淮宁留一宿，治战具，备糗粮，自东京往复千二百里，不七日而至。锜闻宗弼至近境，乃登城，会诸将于东门，问策将安出。或谓今已屡捷，宜乘此势具舟，全军而归。锜曰：『朝廷养兵十五年，正欲为缓急之用。况已挫敌锋，军稍振，虽多寡不侔，然有进无退。兼敌营近在三十里，而四太子又来援，吾军一动，被敌追及，老小先乱，必至狼狈，不惟前功俱废，致敌遂侵两淮，震动江浙，则平生报国之志反为误国之罪。不如背城一战，于死中求生可也。』众以为然，求欲效命。己酉，四川宣抚副使胡世将命都统制吴璘、杨政以书遗萨里罕，约日合战，其略曰：『璘等闻之：师出无名，古之所戒。大金皇帝与本朝和好，复归河南之地。朝廷戒饬诸路安静边界，不得生事。诸路遵禀朝廷约束，不敢毫发有违。今监军忽举偏师，侵暴疆场，人神共愤，莫知其故。璘等身任将帅，义当竭诚报国，保捍生灵。已集大军，约日与监军一战。』萨里罕于是遣鹘眼郎君以三千骑直冲我军，都统制李师颜以骁骑击走之，鹘眼入扶风县城守。萨里罕别遣军策应，不能胜而退。师颜等攻扶风，拔之，生擒金敌一百十七人，首领三人。别遣裨将击凤翔西城外敌寨。萨里罕怒，自战于百通坊，列阵二十余里。统领姚仲等力战，破之，杀获尤多。庚戌，工部尚书廖刚与外任。刚以事积忤秦桧，右谏议大夫何铸等即共劾刚幸朝廷之有警复肆譊譊，以惑缙绅，故有是命。寻以刚提举亳州明道观。壬子，金都元帅宗弼攻顺昌府。先是，宗弼至城外，责诸将用兵之失。众曰：『今者南兵非昔之比，国王临城自见。』宗弼见其城陋，谓诸将曰：『彼可以靴尖趯倒耳!』即下令：『来早府治会食。』平明，敌并兵攻城，凡十余万。府城惟东、西两门受敌。锜所部不满二万，而可出战者仅五千。贼先攻东门，锜出兵应之，贼败退。乌珠自将牙兵三千往来为援，皆带重甲，五人为伍，贯韦索，号铁浮屠，每进一步，即用拒马子遮其后，示无反顾。复以铁骑马左右翼，号拐子马，悉以女真充之。前此攻所难下之城并用此军，故又名长胜军。时敌诸将各居一部，众欲击韩将军，锜曰：『击韩虽退，乌珠精兵尚不可当也。法当先击乌珠，乌珠一动，则余军无能为矣。』时叛将孔彦舟、郦琼、赵荣辈骑列于阵外，有河北签军告官军曰：『我辈元是左护军，本无斗志，惟两拐子马可杀。』故官军皆愤。时方剧暑，我居逸而彼暴露，早凉则不与战，逮未申时，彼力疲而气索，锜忽遣数百人出西门。敌方来接战，俄以数千人出南门，戒令勿喊，但以短兵极力与战。统制官赵樽、韩直皆被数矢，战不肯已，锜遣属扶归。士殊死斗，入敌阵中，斫以刃斧，至有奋手摔之与俱坠于濠者。敌大败，杀其众五千，横尸盈野。乌珠乃移寨于城西，掘堑以自卫，欲为坐困官军之计。是夕大雨，平地水深尺余，锜遣兵劫之，上下皆不宁处。乙卯，顺昌围解。宗弼之未败也，秦桧奏俾锜择利班师，锜得诏不动。至是宗弼不能支，乃作筏系桥而去。宗弼至泰和县，卧两日，至陈州，数诸将之罪，自将军韩常以下皆鞭之，于是复以葛王褒守归德府，常守许州，翟将军守陈州，宗弼自拥其众还汴京，自是不复出矣。丙辰，湖北、京西宣抚司统制官牛皋及金人战于京西，败之。戊午，右承事郎陈鼎降一官。鼎上书言敌败盟，秦桧怒，言者因论鼎，故有是命。俄又送吏部，以鼎知德兴县。已未，枢密院都统制郭浩遣统制官郑建充等集鄜延、环庆之兵攻金人于醴州，败之，复醴州。壬戌，签书枢密院事楼炤以父居明卒去位。甲子，权主管鄜延经略司公事王彦拒金人于青溪岭，却之。初，萨里罕既破凤翔，与都统制吴璘、杨政夹渭河而阵。璘驻兵大虫岭，萨里罕自登西平原觇之，曰：『善战者立于不败之地，此难与争。』乃引去，自泾原路欲走邠州。于是枢密院都统制郭浩在邠州三水县，泾原经略使田晟遣统制官曲汲、秦弼拒敌于青溪岭。宣抚副使胡世将谓浩素非临行阵之人，难以责成，即遣彦及统制官杨从仪、程俊、向起、郑师正、曹成等分道而出，与虏战蒿谷吴头麻务屯之间，金人屡败，留千户五人守凤翔，萨里罕自将锐兵攻青溪。汲、弼战败，弃青溪走。世将命晟召汲、弼，斩于军前以徇。彦率兵迎金人战盘堠、兔耳，败之，金人去，复还屯凤翔。乙丑，荆湖北路提点刑狱公事向子忞罢。先是，江西漕司负月桩钱，诏总领官曾慥劾罪。子慥行部，取漕吏释之。慥言于朝，故罢子忞。再使湖北，先声入境，奸吏望风解印缓者数十人。湖北营田旧以抑配百姓，人不聊生，有破产不能偿者，日号诉于马前。子忞为询究其便利可行者使遵守之，罢一切抑配者，远近鼓舞。时岳飞兼营田大使，无敢忤其意者。至是飞亦喜，以为当然。子忞按部所至，立大榜于前云：『久负抑州县不理者立其下。』于是积年无告之冤咸得伸雪。平生好论人物，无所忌讳。尝与胡安国谈当世士，安国颇称秦桧靖康时事，子忞曰：『与桧同时被执军前鲜有生者，独桧数年之后，尽室航海以归，非大奸，能若是乎?』安国子寅初犹以为过，后乃信服。子忞再以毁去，自是闲居十九年。初，命司农少卿李若虚往湖北、京西宣抚使岳飞军前计事，至是，若虚见飞于德安府，谕以面得上旨：兵不可轻动，宜且班师。飞不听。若虚曰：『事既尔，势不可还。矫诏之罪，若虚当任之。』飞许诺，遂进兵。丙寅，湖北、京西宣抚司统领官孙显及金人战于陈、蔡之间，败之。上谓大臣曰：『朕躬履艰难，久于兵事，至于器械，亦精思熟讲。昨造大镞箭，诸军皆谓头太重，不可及远。又造锐首小枪，初亦未以为然，其后用以破敌，始服其精利。今刘锜军于顺昌城下，破敌正为此枪也。』戊辰，川陕宣抚司左统领官曹成自汧阳袭金人于天兴县，败之。庚午，枢密副都承旨、沿淮制置使刘锜为武泰军节度使、侍卫亲军马军都虞候。前一日，上谕大臣曰：『用兵之际，赏罚欲明。锜以孤军挫贼锋，乌珠遁去，其功卓然，当便除节钺。』即日降制。既又遣中使抚问，上赐札有曰：『卿之伟绩，朕所不忘。』京东、淮东宣抚使韩世忠遣统制官王胜率背嵬将成闵北伐，遇金人于淮阳军南二十里，水陆转战，掩金人于沂河，死者甚众，夺其舟二百。福建路宣抚大使张浚言：『臣窃念自群下决回銮之计，国势不振。事机之会，失者再三。向使敌出上策，还梓宫，归两殿，供须一无所请，宗族随而尽南，则我德敌，必深和议不拔。人心懈怠，国势浸微，异时衅端卒发，何以支持?臣知天下非陛下之有矣。今幸上天警悟，敌怀反复，士气尚可作，人心尚可回。愿因权制变，转祸为福，用天下之英才，据天下之要势，夺敌之心，振我之气，措置一定，大勋可集。』继闻淮上有警，连以边计奏知，又条画海道舟舡利害。上嘉浚之忠，遣中使奖谕。浚时大治海舟至千艘，为直指山东之计，以俟朝命。
