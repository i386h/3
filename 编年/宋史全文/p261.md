<!-- { "loadSidebar": true } -->
十一月辛亥，执政进呈次，上出吴盖妻赵氏乞故夫遗表恩泽奏异姓，上曰：『不知前此有无体例，可以行否?』魏杞等奏：『容检照旧例。』上曰：『今后有文字更不批出，只与卿等理会，庶几不错。』杞等奏：『若无例，臣等亦不敢行。陛下欲只与臣等理会，如此，政令岂有过举者?』乙卯，诏：『执政私第接见宾客，除侍从禀议职事外，其余呼召取覆官，止许各接见一次。』丁巳，殿中侍御史单时言：『伏睹制旨，监司于所部保明郡守，郡守于所属保明知县。县令治状显著，令中书门下省籍记，取旨甄擢。然人之才术各有分量，吏之治迹未易稽考。臣愿训敕监司、郡守，列其所举之人、治状之目，详著于荐书，然后大明赏罚，举得其实则受上赏，举失其实则置重宪，庶几选举之法得矣。』从之。甲子，车驾幸候潮门外大教场，次幸白石教场，抽摘进呈三司军马，有旨慰劳，锡赉诸将鞍马、金带，以及士卒，赏皆有差。时久阴噎，暨皇帝出郊，云雾解驳，风日开霁。是月，起居舍人洪迈直前，奏：『臣幸得以文字薄伎待罪属车间，每侍清闲之燕，获闻玉音，凡所摘谕，莫非中的，徽言善道，可为世法。退而执笔，欲行编次，而考诸起居注，皆据诸处关报，始加修纂，虽有日历、时政记，亦莫得书，故使洋洋圣谟无所传信。臣伏睹今月五日给事中王曮进讲春秋莒人伐杞，言周室中微，诸侯以强凌弱，擅相攻讨，殊失先王征伐之意。』上曰：『春秋无义战。』周执羔进读《三朝宝训》，论文章之弊，上又曰：『文章以理为主。』陈岩叟等奏刑部事，上曰：『宽则容奸，急则人无所措手足，此数端，皆承学之臣日夜探讨，累数百语，所不能尽，而陛下蔽以一言。至明至当。然记言动之臣弗能宣究，恐非所以命侍立本意。欲望圣慈令讲读官自今各以日得圣语关送修注官，仍乞因今所御殿，名曰《祥曦记注》，庶几百世之下，咸仰圣学，以迹聪明文思之懿。』从之。步帅陈敏言：『本司所管官兵二万余人，今汰去老弱二千余人，以所请钱米论之，岁费四十八万贯。推究诸处，共约有三十万余人。以十分为率，汰去一分老弱计三万人，每岁可省七百二十万贯。如是，则费用省而国自富，老弱去而兵自强矣。』从之。
十二庚寅，左司谏陈良佑奏：『今之言利者多要生财，生财乃所以病民，国用愈见不足。愿取见一岁赋入之数，其取于民者已过，则从而蠲免之，以宽民力。取见所养官吏与兵之数，其可省者从而省之。常令财用十分以七分养兵与官吏，三分以备非常，如此则上下兼足。』上曰：『朕常有志放免和买及折帛等钱，以宽民力，但如今未暇。』良佑奏：『旧来本无此等钱，皆是军兴时科取，讲和之后，依旧不除。今取于民者竭矣。若制节国用，令出入有度，稍有蓄储，即可行陛下之志矣。』上曰：『因卿之言，当定经制。』辛卯，诏：『朕惟理国之要，裕财为重。夫百姓既足，君孰与不足?量入为出，可不念哉?自今宰相可带兼制国用使，参政可同知国用事，庶几上下同德，永底阜康。』丁酉，起居舍人洪迈奏：『天下万务，出命于中书，审于门下，行于尚书，所以敬重政令，期于至当而已，初无文武二柄、东西二府之别也。今三省所行，事无巨细，必先经中书画黄，宰执书押既完，当制舍人书行，然后过门下而给事中书读，如给舍有所建明，则封黄具奏，以听上旨。惟枢密院，既得旨即画黄过门下，而中书不预，则封缴之职微有所偏。况今日宰相、枢臣两下兼领，因而厘正，不为有嫌。欲望诏枢密院自今已往，凡已被旨文书，并关中书门下，依三省式画黄书读，以示钦重出命之意。』诏从之。然枢院机速事则不由中书，直关门下省，谓之密白。是月，以叶颐、魏杞为左右仆射，签书蒋芾兼参知政事，陈俊卿同知，兼权参政。先是，上犹未能屏鞠戏，又将游猎白石。俊卿时为吏书，上疏力谏，后数日入对，上迎谓曰：『前日之奏，备见忠谠，朕决意用卿矣。』俊卿再拜谢。上曰：『朕在藩邸，已知卿力忠臣矣。』兵侍陈岩肖因对，奏：『近都宣麻，并拜左右二相，同日除参枢二执政，中外相庆，以为得人。然臣以为大臣当稍付之以权，使之任天下之责。』上深嘉纳。曾觌、龙大渊以旧恩窃宠，士大夫颇出其门，言事者语或及之，往往获罪。时陈俊卿受诏馆北使，大渊为副，公见外，未尝与交一言。大渊造门纳谒，亦谢不见。一日，中书舍人洪迈见俊卿，曰：『人言郑闻当除右史，某当除某官，信乎?』俊卿曰：『不知也。』诘语所从，迈以大渊对。俊卿他日入对毕，具以迈语质于上前曰：『臣不知此等除目，两人实与闻乎?抑其密伺而播之于外，以窃弄陛下之威权也?』上曰：『朕何尝谋及此辈?必窃听而得之。卿言甚忠，当为卿逐之。』俊卿再拜谢退，遂出二人于外，中外快之。北使来庭，俊卿以故事押宴。使者致私觌其状，花书而不名，俊卿却之。掌仪惧，白俊卿恐生事。俊卿使语之曰：『今日岂当用辛巳前故事耶?』使者词屈，乃问俊卿爵里甚悉，而易状书名以遣，曰：『特为陈公屈耳。』自是遂为例。
　　丁亥乾道三年正月甲辰，内降诏曰：『狱，重事也，稽者有律，当者有比，疑者有谳，持巧心设贰端者有禁。朕选任廷尉、理官，以法付之。而比年以来，顾以狱情白于执政，探取旨意，以为轻重，甚亡谓也。夫人臣举要，有司致详，阅实之初，五听参具，在彼有情，在我有法，相当而已，而又何咨焉?继自今其祗乃心，敬于刑，惟当为贵，毋习前非。不如吾诏，吾将大置于罚，罔有攸赦。』癸丑，何逢原除金部郎官。上曰：『恐儒者不肯留意金谷事，如吕缙，问簿籍，都不知。卿等可面谕何逢原，令留意职事。』
　　臣留正等曰：户部理天下财谷，即位其间共有五，而司珍之责莫重焉。为郎于此，而恬不以事为意，则均节邦之财物，考其簿正，奠其地守，以制盈虚之柄者，将孰任其责也?孔子尝为委吏矣，曰：『会计当而已矣。』尝为乘田矣。曰：『牛羊茁壮长而已矣。』夫委积刍牧之微，虽圣人未尝有不屑为之心也，而况司珍之事，又有大于委积刍牧者乎?寿皇圣训，与夫子若符节。
　　是月，度支郎唐瑑言[3]：『自绍兴三十一年即造会子，至乾道二年七月，共印造二千八百余万贯。在乾道三年正月六日以前措置收换外，尚有八百余万贯在民间未收。今来诸路纲运依近降指挥，并要十分见钱，故州县不许民户输纳会子，致流转不行。商贾低价收买，辐凑行在，所以六务支取，拥并喧哄。今欲给降度牒及诸州助教帖各五千道付榷货务，召人依见立价例，全以会子进纳，庶几少息拥并之弊，而会子在民间，亦不过数月，便可收尽。』诏先次给降度牒并助教帖各五百道，候出卖将尽，取旨接续给降。中书门下省言：『昨来支降交子付两淮行使，缘所降数目过多，及铜钱并会子不许过江，是致民旅未便。今措置令铜钱、会子依旧任便行使，应官司见在未支交子，令差人管押，赴左藏库交纳。』
　　二月壬申，上曰：『朕已草得一指挥，理会财用，少须降出。』御笔云：『自后宫禁内人并百官将校军兵诸司人，每月初五日，国用房开具前月支过。已上五项请给数目并非泛支用，造册进呈，便从此月为始。外路军马，可降式样付诸路总领逐月开具。自此遂为定式。』上谓辅臣曰：『蒋参政理会财用已寻见根源。』初，芾因谢新除，留身奏云：『方今费财最甚者无如养兵。近见陈敏拣汰二千人，戚方拣汰四千人。夫汰兵固良法，然今日之施，多是有官人与之。外任依旧请券钱，又添供给，虽减之于内，添之于外，亦未见其益。既减六千人，必又招六千人填额，则是添六千人耗蠹财用矣。契勘在内诸军每月逃亡事故，常不下四百人。若权住招一年半内，可省三百八十万贯，俟财用稍足，可逐旋招收强壮，训练而用之，不惟省费，又可兵精。』因奏绍兴以来初分五军并内外诸军分合添减之数。上以为然，故有此宣谕。乙亥，架阁卫博论用人宜缘所长，弃所短。上曰：『卿言极是。用人不当求备，知礼者必不知乐，知乐者必不知刑。若得其人，不当数易，宜久任以责成功。』丁丑。上言：『敌主葛王禽荒，日事田猎，修造宫室，土木之工不止，后宫亦多，其侈靡又过于颜亮，大与初即位时不同。要之人主侈心一生，其弊至此。朕每以自儆戒，卿等见朕有过，亦当规正。』将芾奏：『臣近朝德寿宫，恭闻太上皇帝玉音云：主上勤俭过于古帝王。』上曰：『朕亦自以为勤俭无愧唐太宗，惟是功业远不逮太宗。』芾奏：『功崇惟志。陛下既有此志，守之以不怠，何患功业之不成?』壬午，起居舍人洪迈奏：『两省每日行遣录黄文书盈于几阁，多有常程细故不足以烦朝廷专出命者，使中书之务不清，无甚于此。』上曰：『朕尝见《通鉴》载唐太宗谓宰相：听受辞讼，萦于薄书，日不暇给。因敕尚书细务属左右丞[4]。朕见欲理会，卿所论，可谓至当。』宣谕叶颙曰：『今日可进入武臣荐举兵将官册子，朕欲周知其人。』颙奏：『宜于无事询访，以备缓急。』陈俊卿奏：『陛下曾记得王存否?其人似尚可用。』上曰：『朕识之，粗暴之一人，老矣，智力皆无所用也。』乙酉，诏降下《武经》、《龟鉴》、《孙子》，令密院委使臣一员给赐镇江都统戚方、建康都统刘源，仍令选择兵官，各赐一本。乙未，进呈环卫官元有指挥不许差戚里，前日得旨差潘才卿，有碍元降指挥。上曰：『卿等如此理会甚好，可别理会。』戊戌，谏议陈天麟言：『近探报，敌聚粮增戍，以其太子为元帅居汴。宜择将帅预讲御备之策。』上曰：『此今日急务。昨王琪请筑扬州城，卿等见文字否?』叶颐奏：『琪至都堂，议论尚未定。』魏杞奏：『淮东之备，宜先措置清河、楚州、高邮一带，庶可遏敌粮道。』上曰：『若把定高邮，不放粮船过来，则敌不能举留淮上，自当引去也。』
　　三月庚子，宰臣叶颙乞抽回江州兵马。上曰：『此岂得已?亦要熟商量。近来招兵练兵皆容易，惟养兵最难，此岂有定论?他时财赋有余，自可增招。』颙又奏：『昨日陈敏对，陛下必已分付六合事。』上曰：『亦说却欲带步司人去。』颙奏：『陈敏甚晓地利，且有志立功名。』上曰：『若陈敏镇守高邮甚好，却别择一步帅，亦难得人。』是月，宜押殿前可选锋军九百人骑入内射。
