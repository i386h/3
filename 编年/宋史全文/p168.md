<!-- { "loadSidebar": true } -->
    五月庚戌朔，先是，朱胜非言：『襄阳上流，襟带吴蜀。今陷于寇，所当先取。』上曰：『就委岳飞，何如?』参知政事赵鼎曰：『知上流利害，无如飞者。』至是，命飞兼黄复州汉阳军德安府制置使，以飞出师也。癸丑，左朝奉大夫范冲守宗正少卿兼直史馆[1]。前一日，执政进呈，上谕朱胜非等曰：『神宗、哲宗两朝史录事多失实，非所以传信后世，当重别刊定。著《唐鉴》范祖禹有子名冲者，已有召命，可促来令兼史事。』胜非曰：『神宗史缘添王安石《日录》，哲宗史经蔡京、蔡卞之手，议论多不公。今蒙圣谕，命官删修，足以昭彰二帝盛美,天下幸甚!』甲寅，诏淮南帅臣兼营田使，知通、县令衔内兼带『营田』二字。于是大省冗官。且令监司、守臣条画营田利便，限一月闻奏焉。江西制置使岳飞复郢州[2]，遂引兵攻襄阳,军声大振。丁巳，诏监司、郡守常切机察赃吏犯法、巡尉失职，并仰劾奏。如失觉察，取旨重行。时礼部员外郎郭孝友言：『令东南州县无水旱之灾、夷狄之祸，而居无尺椽，爨无盛烟者，赃吏害之、盗贼扰之耳。郡县有赃吏,乃烦朝廷遣使以黜陟之，是按察之官不称职也。乡邑有盗贼，乃烦朝廷命将以招捉之，是讨捕之官不胜任也。愿陛下申命有司，禁贪墨于未发之前，消奸宄于未形之际[3]。』故有是旨,庚申，诏日历所速行条具重修哲宗实录事件闻奏。辛酉，淮东宣抚使韩世忠奏本军统兵官刘光弼乞升差，上谓辅臣曰：『光弼必光世之家，兹事未便，恐光世疑也。』世忠与光世交恶不已，至是，世忠自扬州入朝，殿中侍御史常同言：『二人蒙陛下厚恩，不思叶心报国，一旦有急，其肯相援?望分是非，正典刑，以振纲纪。』上以章示二人。他日，带御器械刘光烈召带御器械韩世良食，世良峻拒之。世忠见上，因及其事,上曰：『世良等内诸司耳，设有不和，罢其一可也。至如大将，国家利害所系。汉寇恂、贾复以私愤几欲交兵，光武一言分之，即结友而去。卿与光世不睦，议者皆谓朝廷失驾驭之术，朕甚愧之。』世忠顿首请罪曰：『敢不奉诏!他日见光世，当负荆以谢。』上以其语谕辅臣，然二臣卒一解。癸亥,日历所乞关内东门司取会禁中应出纳更改事务。先是，内东门司取旨不许供报。至是，史馆修撰綦崇礼复以为请,乃许之。上因言：『禁中百事皆遵守典故，不惟祖宗家法不敢轻议改更，亦厌纷纷多事也。』甲子，参知政事孟庾兼权枢密院事。时密院全阙官，用故事而有是命。戊辰，罢诸县武尉。壬申，三省条上裁省细务一百十一事，归之六曹。上谕朱胜非曰：『卿等当进退人材，修明法度，助朕图恢复之计。繁文末节，非所以委付大臣者。』胜非顿首谢。癸酉，诏修国史日历所复以史馆为名[4]。甲戌，国子监丞王普上明堂典礼未正者十二事。丁丑，诏秉义郎子彦特转武翼郎、添差温州兵马钤辖。左中大夫、新知泉州令懬特转左大中大夫。初，令懬奉诏选宗室子，至是复得子彦之子伯玖，年五岁。上以其聪慧可爱，命吴才人育之。以中书舍人张纲言，诏令懬转左太中大夫指挥勿行。岳飞引兵复襄阳府。初，伪齐将李成闻郢州失守，乃弃襄阳去。飞进军据守，遂复唐州。
    六月壬辰，诏川陕合赴省举人，令宣抚司于置司州置试院，选差监试考试官，务在依公，精加考较，绝请托不公之弊。先是，诏省试并就行在，至是，礼部侍郎陈与义奏：『川陕道远，恐举人不能如期。』故复令类试焉。乙未，诏杨华特补修武郎、添差临安府兵马都监。枢密院奏华已受程昌宇招安,故有是命。金星昼见经天。丙申，新除宗正少卿兼直史馆范冲辞免恩命。朱胜非奏曰：『冲谓史馆专修神宗、哲宗史录，而其父祖禹当元祐中任谏官，后坐章疏议论，责死岭表,而神宗实录又经祖禹之手。今既重修，则凡出京、卞之意及其增修者不无删改，倘使冲预其事，恐其党未能厌服。』上曰：『纷纷浮议,不足恤也。』胜非曰：『冲不得不以此为辞。今圣断不移，冲亦安敢有请?』上复愀然谓胜非曰：『此事岂朕敢私?顷岁昭慈圣献皇后诞辰，因置酒宫中，从容语及前朝事，昭慈谓宣仁圣烈皇后诬谤虽尝下诏辨明，而史录所载未经删改。朕每念及此，惕然于怀，朝夕欲降一诏书，明载昭慈遗旨，庶使中外知朕修史之本意也。』胜非进呈曰：『谕及此，天下幸甚!』诏增置秘书郎、著作郎各一员，校书郎、正字各二员。己亥，诏今后除授馆职，寺监丞、博士、御史台检法官、主簿；在外监司、帅司，并命词给告。承务郎以上差遣给敕令。惟选人止用札子。庚子，吏部员外郎吕聪问上故相吕大防所撰其祖公著神道碑，且言：『臣犹记忆少时亲见大防取索当时诏本、日历、时政记以为案据，撰成此文。由是观之，先皇与子之志，盖已定于一年之前，岂容中间更有异议?其所以召臣祖辅嗣君，欲更革之意亦皆出于神宗皇帝之本心。后来臣祖与司马光乃是推原美意，遵奉初诏，即非辄诋先帝，轻变旧章。当时若使更俟年岁，神宗当自更之，岂特元祐?臣切闻圣诏欲改修二史，所系之大者无出于此，谨以投进。乞宜付三省、史馆录白，以为案底。』从之。壬寅，初置史馆校勘员。惠州牢城人吕熙许自便。熙坐杀苗傅之徒张政抵罪，至是始释之。丙午，执政奏事，上顾谓曰：『岳飞已复襄、郢，尼雅满闻之必怒。况今正是六月下旬，便可讲究防秋。傥敌人尚敢南来，朕当亲率诸军迎敌，使之无遗类，即中原可复也。』江西制置使岳飞复随州[5]。是月，荧惑犯南斗。
    秋七月戊申朔，吏部尚书胡松年签书枢密院事。乙卯，祠部员外郎范同言：『师克在和。大抵刚果豪健之士以气相高，始由小嫌，浸成大衅。陛下拔用才杰，礼遇勋贤，备极荣宠，固将冯籍忠力，扫除尘氛，一清寰宇，恢复祖宗之业。而道途窃议，以谓将帅忘辑睦之义，记纤芥之怨，或享高位而忌嫉轧己，或恃勋劳而排抑新进。审如是也，日必有重贻圣虑者。欲望明示至意，使之视《春秋》诸卿以为戒，追汉、唐名将而踵其迹，岂惟社稷是赖，而勋名宠位克享终始，亦陛下保全之德也。』诏札与诸将帅。先是，刘光世、韩世忠久不叶，而岳飞自列校拔起，颇为张浚所忌，故同及之。丙辰，川陕宣抚副使吴玠为检校少师[6]、奉宁保静军节度使，录仙人关之功也。丁巳，诏左右司岁考郎官功过治状优劣,上省取旨赏罚，复旧制也。辛酉，知湖州汪藻上所编中兴诏旨三十七册，诏送史馆。甲子，岳飞复邓州。己巳，执政进呈内降公事，上谕曰：『近民间又造飞语，多及内侍。此曹何足惜?恐因而生变，不可不止绝之。』朱胜非曰：『恐军中亦有幸变者。更乞谕张浚、杨沂中，使之机察。然内侍辈亦望约束,令省事。』上曰：『何尝假借此曹，兼已戒浚与沂中，但令临安府略加根治可也。』赵鼎进曰：『民言可畏,亦不可不采听。愿陛下思所以致此言之由。』上嘉纳之。诏户部措置钱物二百万缗增数和籴。旧例,朝廷岁降本钱三百六十万缗,约籴米九十万石。至是,中书请增籴焉。庚午,命宰执按阅江东、淮西宣抚使刘光世带到军马。光世自池州入朝，见上言：『今军中钱粮既已不乏，器甲又渐足备。臣官职超逾众人，所愿竭力报国，他日史官纪中兴名将帅，书臣功第一。』上曰：『卿不可徒为空言，当见之行事。』光世戄然受命而去。辛未，枢密院承旨章谊、给事中孙近使金国还，入见。初，谊等至云中，与宗维、希尹论事不少屈，敌谕令亟还。谊等曰：『万里衔命，兼迎两宫，必须得请。』敌乃令萧庆受书。宗维答书又约以淮南毋得屯驻军马，盖欲画江以益刘豫也。谊等还，至睢阳，为豫所留，以计得免。上嘉劳久之。癸酉，初命大理丞、评刊定见行断例。己亥，执政进呈赵详已平建昌叛兵，上曰：『官军既入城，宁免玉石俱焚?』赵鼎进曰：『未必敢肆杀戮，恐须劫掠耳。』上愀然不悦，曰：『斯民无辜，遽遭此祸，其令有司优恤之。』
