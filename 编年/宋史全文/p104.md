<!-- { "loadSidebar": true } -->
　　太史言：主有暴兵，米贵，晋分兵灾。壬子，犯九游星。十二月癸酉，行入奎宿度中。太史言：主边兵动。今年正月，随天运行，入浊不见。至是月辛亥，在奎宿度中稍伏。
　　夏四月，臣寮上言：『科场限字条制，已得旨：策过二分，更不降等。而赋论、经义未蒙指挥。往时开封举人路授倡为长赋几千言，得张方平摈斥，而其文遽正。嘉祐初，刘几辈善为怪僻句，得欧阳修革去，而其风复雅。但系主司之风化耳。今朝廷立法，不问其文之浇淳，而校其字之多寡。责其不及，犹有劝惩，禁其多文，殊无义理。』诏：『赋论过二分并不降等，其经义文理优长者准此。』范祖禹言：『王存端立厚重，素有人望。苏轼文章为天下第一，但忌嫉者多。赵彦若博学多文，详练故事。郑雍自居言职，风望愈高。今讲读官有阙，此四人者，实允众论。程颐本末，别具论列。孔武仲学问该洽，讲说明白。吕希哲是司空公著之子，公著尝言「此子不欺暗室」。其人经术履行，识者皆谓可备劝讲。吕大临是大防之弟，修身好学，行如古人。吴师仁自为布衣，以行谊称于士大夫。』又奏：『程颐经术行谊，天下共知。司马光、吕公著与颐相知二十余年，然后举之。此二人者，非为期罔以误圣听也。颐草茅之人，一日入朝，未习朝廷事体，迂疏则固有之。又谓颐欲以故旧倾大臣，以意气役台谏，其言皆诬罔非实。若复召颐劝讲，必有补圣明，臣虽终老在外，无所憾矣。』时祖禹屡请知梓州，执政拟从其请，太皇太后曰：『皇帝未欲令去，且为皇帝留之。』执政谕旨，祖禹乃不敢复请。
　　五月，董敦逸言：『程颐怨躁轻狂，惑众慢上。』丙戌，诏程颐许辞免直秘阁，差管勾崇福宫，颐表言请归田里，诏不许。既有崇福之命，颐但称疾不拜，假满百日，亟寻医，讫不就职。
　　丙午，王岩叟为端明殿学士、知郑州，以杨畏言岩叟天资至险，强愎循情，父子豫政，货赂公行。黄庆基言岩叟废法徇私，强狠自用，父荀龙、子横交通货贿，窃弄威福[2]。而岩叟遂称疾，章再上，故有是命。
　　六月癸丑朔，诏淮南东西、两浙路诸般逋负，不问新旧、有无官本，并特与权住催理一年。从苏轼之言也。辛酉，吕大防为右光禄大夫，苏颂守尚书右仆射兼中书侍郎，苏辙守门下侍郎。韩忠彦知枢密院事，范百禄守中书侍郎，翰林学士梁焘守尚书左丞，御史中丞郑雍为尚书右丞。权户部尚书刘奉世签书枢密院事。戊辰，李之纯为御史中丞，杨畏为侍御史。诏太庙复用牙盘食。壬申，御迩英阁，侍读顾临读宝训，至王沿论引漳水灌溉，王轸以为不可，读毕，上问顾临曰：『沿、轸所论孰长?是何说可行?』临曰：『沿说可行。』它日，右仆射吕大防进曰：『臣侧闻顾临读宝训引漳河灌溉事。臣谓大抵河渠利害最为难明，如本朝黄河，持议者有三说，一曰回河，二曰塞河，三曰分水。本朝有二股河分流水势，粗免河患，后因闭塞一股，并入一股合流，遂至决溢。分水之利，从可知矣。今为四堤二河分减水势，实为大利。』
　　九月。先是，诏议郊祀典礼，顾临、彭祖禹等八人议，请合祭天地。范纯礼、彭汝砺、曾肇、王觌、丰稷、刘安世、孔武仲、陈轩、欧阳棐、韩治等二十二人议：南郊合祭天地不见于经。太皇太后曰：『宜依仁宗先帝故事。皇帝即位以来，未曾亲祀天地。今且合祭，宜有名者。』大防等曰：『今蒙圣谕，正如众议。欲依此令学士院降诏。』冬十月庚戌朔，环州地再震。戊午，来之邵为监察御史。
　　十一月癸巳，冬至，合祭天地于圜丘，以太祖配。礼毕，终日和燠。翼日风寒相属，时雪如期。
　　十二月辛亥，范祖禹言：『仁宗在位最久，德泽深厚，结于天下，是以百姓思慕，终古不忘。陛下诚能上顺天意，下顺民心，法仁宗，则垂拱无为，海内晏安，成康之隆，不难致也。臣承乏史官，尝采集仁宗圣政得数百事，欲乞撰录成书上进，少资睿览，监观成宪，皆举而行，以副群生之所愿。』祖禹寻采集仁宗圣政三百七十事编录成书，名曰《仁皇训典》，凡六卷，上之。
　　癸酉元祐八年春正月甲申，英州别驾、新州安置蔡确卒。丁亥，上御迩英阁，讲《札记》，读宝训。顾临读至汉武帝籍提封为上林苑，仁宗曰：『山泽之利，当与众共之，何用此也?』丁度对曰：『臣事陛下二十年，每奉德音，未始不本于忧劝，此盖祖宗家法尔。』读毕，宰臣吕大防等进曰：『祖宗家法甚多，所立最善。自古人主事母后，朝见有时。祖宗以来，事母后皆朝夕见，此事亲之法也。前代大长公主用臣妾之礼，仁宗以侄事姑，此事长之法也。』上曰：『今宫中见行家人礼。』大防等曰：『前代宫闱多不肃，本朝宫禁严密，此治内之法也。
　　前代外戚多预政事，本朝母后之族皆不预事，此待外戚之法也。前代宫室多尚华侈，本朝宫殿止用赤白，此尚俭之法也。前代人君虽在宫禁，出舆入辇，祖宗皆步自内庭出御后殿，此勤身之法也。前代人主在禁中冠服苟简，祖宗以来，燕居必以礼，此尚礼之法也。前代多深于用刑，唯本朝臣下有罪，止于罢黜，此宽仁之法也。此皆祖宗家法，所以致太平者。陛下不须远法前代，但尽行家法，足以为天下。』上甚然之。
　　二月，崇政殿说书吕希哲为右司谏。希哲固辞之。苏轼戏谓希哲曰：『法筵龙象当观第一义。』希哲笑而不应，退，谓范祖禹曰：『若辞不获命，必以杨畏为首。』时畏方在言路，以险诈自任，故希哲云尔。
　　三月壬午，诏：『苏颂累乞解机政，可依所请，以大学士留京师。』己丑，黄庆基言：『前日陛下罢黜刘挚、王岩叟、朱光庭、孙升、韩川辈而洛党稍衰，然洛党虽衰，川党复盛矣。』庚寅，范祖禹言：『臣前上《仁皇训典》，愿陛下法则仁宗。臣常以畏天者莫如仁宗，故愿陛下先诚于事天。中春以来，暴风雨雪，寒气过甚，惟陛下戒之重之，侧身修德，以销大异。』辛卯，范百禄充资政殿学士、知河中府。诏：『来年御试，将诗赋举人复试三题，经义举人且令试策，此后全试三题。』
　　夏四月丁巳，诏今后南郊合祭天地，依元祐七年例施行。
　　五月癸未，苏轼同吕希哲、吴安诗、丰稷、赵彦若、范祖禹、顾临上言：『臣等备员讲读，伏见唐宰相陆贽论深切于事情，言不离于道德，智如子房而文则过，辨如贾谊而术不疏，上以格君心之非，下以通天下之志。使德宗尽用其言，则贞观可得而复。陛下能自得师，莫若近取诸贽。臣等欲取其奏议，稍加校正，缮写进呈，必能发圣性之高明，成治功于岁月。』辛卯，董敦逸、黄庆基皆罢，坐言尚书苏辙、苏轼不当也。王辰，三省同进呈，于是大防、辙等奏曰：『先帝圣意，本欲富国强兵以鞭挞四夷，而一时群臣将顺太过，故事或失当。及太皇太后与皇帝临御，因民所欲，随事救改，盖事理当然耳。真宗即位，弛逋欠以厚民财；仁宗即位，罢修宫观以息民力。凡此，皆因时施宜，以补助先朝阙政，亦未闻当时士大夫有以为毁谤先朝者也。近自元祐以来，言事官有所弹击，多以毀谤先帝为词，非唯中伤士人，兼欲摇动朝廷，意极不善。若不禁止，久远不便。』于是得旨：敦逸、庆基并与知军差遣。
　　六月戊午，左丞梁焘充资政殿学士、同醴泉观使。焘初以议边事不合，即属疾求罢，上皆遣内侍封还，仍问所以必去之理，并访人材。焘曰：『人材可大任者，圣主当自知之，但须识别邪正，公天下之善恶，则天下受福。陛下必欲知可大用之人，无过且图仍旧人有人望者。』寻出知颍昌，临行，宣谕曰：『已用卿言，复相范纯仁矣。』己未，杨畏言：『纯仁方罢帅降官，遽命以为相，赏罚未明，何以诏示天下?』来之邵又言：『纯仁师事程颐，暗狠不才。』皆不听。或曰：『畏与苏辙皆蜀人，前击刘挚，后击苏颂，皆阴为辙道地。』太皇太后觉畏私意，故复自外召范纯仁。畏寻又言辙不可大用云。
吕中曰：群而不党，君子之道也。而主子瞻者攻正叔，主正叔者攻子瞻，非君子之党乎?和而不同者，君子之道也。而差役法行，同已者喜之，异己者斥之。非君子之同乎?矜而不争者，君子之道也。而回河之议，苏轼与大防争；贬确之事，范纯仁又与刘安世争，非君子之争乎?易事而难说，君子之道也。司马光悦于蔡京，苏公悦于杨畏，非君子之说乎?凡是数者，皆以君子无以自别于小人，故始为小人所悦，终为小人所陷，其极至于为小人所污不能自辨矣。人皆谓元祐之失在于分别之太过，惟朱文公谓元祐之失正在于决择之未精，此未亲政之时，小人之势已足以胜君子，况于已亲政乎?
秋七月丙子朔，范纯仁为尚书右仆射兼中书侍郎。太皇太后宣谕曰：『公父仲淹在章献明肃垂帘时，唯劝章献明肃尽母道。及仁宗亲政，唯劝仁宗尽子道，可谓忠臣。公必能继绍前人。』纯仁顿首谢。
　　八月丙午朔。辛酉，太皇太后有疾。丁卯，吕大防、范纯仁、苏辙、郑雍、韩忠彦、刘奉世入崇庆殿后阁，问太皇太后圣体。太皇太后谕大防等曰：『今疾势有加，与相公等必不相见。且善辅佐官家，为朝廷社稷。』初，大防等欲退，太皇太后独留纯仁，意欲有所属也。上令大防以下皆往。大防曰：『近闻圣体向安，乞稍宽圣虑服药。』太皇太后曰：『不然，政欲对官家说破：老身没后，必多有调戏官家者，宜勿听之。公等亦宜早求退，令官家别用一番人。』乃呼左右，问曾赐出社饭否。因谓大防曰：『公等各去吃一匙社饭，明年社饭时，思量老身也。』
