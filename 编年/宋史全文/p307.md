<!-- { "loadSidebar": true } -->
秋七月庚申朔，前一日，付出宰执所奏事，左丞相留正不肯启封。是日，知枢密院事赵汝愚趣之，乃启封。正视牍尾，忧形于色，始密为去计矣。辛酉，上正临朝，仆于地，都人闻之大骇。是日，工部尚书赵彦逾见汝愚白事，相与泣下。汝愚微以翼戴之事讽之，彦逾力赞之。汝愚遣中郎将范仲壬告殿帅郭杲。仲壬初以时事艰难告之，不应，又以忠义动之，又不应。仲壬不得已，屏人起立，具以汝愚意达之，又不应。仲壬乃还。汝愚知不可，遂请彦逾往见杲谕旨。彦逾谓杲曰：『彦逾与枢密第能谋之耳。太尉为国虎臣，此事专在太尉。』杲未及言，彦逾变色责之曰：『太尉所虑者，百口之家耳。彦逾尽诚以相告，而太尉了不见答，即西府有问，何以复之耶?』杲徐曰：『致意枢密，领钧旨，事然后定。』壬戌，大祥，左丞相留正以五更入奏，致其仕，易肩舆，出城而去，人情益惧。正之未达也，有善轨革者推其行年，至甲寅，乃为兔伏草、鸡自焚之象，殆莫可，时殊怪之。及是深以为忧，私谓所亲曰：『主上卯生，吾酉生。伏草自焚，其兆已见矣。』遂定逃归之计。时左丞相赵汝愚知太皇太后深以宗社为忧，将白事焉而难其人。有知阁门事韩侂冑者，太后女弟之子也，素善慈福宫内寺张宋尹，而与永嘉人蔡必胜同在阁门，必胜因其同郡人左司郎官徐谊、吏部员外郎叶适言于汝愚，遂令侂胄以内禅事付宗尹入奏。太皇素简严，无他语，第令谕汝愚耐烦而已。癸亥，侂冑再往，不获命，逡巡欲退。重华宫内侍关礼问知其谋，入白太后，言与泪俱。太皇蹙额久之，曰：『事顺则可，更切子细。』礼遂简侂冑，以来日寿皇梓宫前垂帘引执政，时日已过午矣。汝愚乃以谕参知政事陈骙、同知枢密院事余端礼，关礼又使所亲阁门宣赞舍人傅昌期密制黄袍。时嘉王在邸，殊不知，且方以疾在告。汝愚简官僚彭龟年云：『禫祭重事，王不可不入。』甲子，禫祭，殿帅郭杲与步帅阎仲先分兵卫内，比内，太皇太后垂帘，命关礼引嘉王先入。执政奏事，太后曰：『皇帝已有成命，相公当奉行。』汝愚出所拟太皇太后圣旨云：『皇帝以疾，至今未能执丧，曾有亲笔，自欲退闲。皇子嘉王可即皇帝位。尊皇帝为太上皇帝，皇后为太上皇后。』太皇太后览毕云：『甚好。』遂劝王即位。王固辞，且顾汝愚曰：『某无罪，恐负不孝之名。』关礼等以黄袍进，王拒却不受，汝愚等固以请，而端礼之言尤力，王挥涕勉受，遂即皇帝位。汝愚等再拜贺，上犹答拜。汝愚等又固请，上乃衰服出见百官于重华殿东廊之素幄，次诣几筵殿行禫祭礼，都人闻之，始奠枕矣。是晚，沈有开、彭龟年乞奏事，上惨然久之，曰：『前日闻大臣有建储之议，此亦可以息浮言，安人心。今匆遽乃尔，早泣告慈福不允，至今悸动。』是日，诏建泰安宫，以奉太上皇帝、太上皇后，命泰安宫提举杨舜卿往南内请八宝。遣内侍二员，分水陆路宣押留正赴都堂治事，从赵汝愚之奏也。乙丑，太皇太后有旨：崇国夫人韩氏可立为皇后。丙寅，赦天下，常赦所不原者皆除之。百官进秩二等，赏诸军。赦文有曰：『冲怀每念于退闲，亲翰尝颁于近辅。』用太上皇帝御札八字意也。其后命缴御札八字付史馆，从李璧之请也。先是，京口诸军讹言汹汹，襄阳归正人陈应祥亦谋为变，举事前一日登极，赦书至，遂败。时赵汝愚为政首，裁抑侥幸，以故人多怨者。自祖宗以来，人主登极，凡列郡守臣，率得任子恩，间有阙守臣而以幕职班行摄之者，亦官之如例。英宗即位，司马公时知谏院，尝以为言，不听。上受禅肆眚，汝愚因进熟，始命监司、郡守许上表进贡推恩，内守臣系权官者免进贡，其表听附递以闻。诏车驾五日一朝泰安宫，百官月两朝。以即位，告于天地、宗庙、社稷。丁卯，侍御史张叔椿劾留正擅去相位。诏以叔椿为吏部侍郎。诏命起居郎兼权中书舍人陈傅良还故宫。戊辰，诏曰：『朕猥以冲人，肆膺大宝，涉道尚浅，何以周知群下之情?烛理未明，何以裁决万几之务?思欲图乂，莫先求言。惟祖宗二百年之基既艰于负荷，矧中外亿兆人之众尤重于抚绥。聿怀置器之安，深切履冰之惧，固当咨询故老，梦想幽人，罔间迩遐，咸当播告，胸臆结约，尔其无爱于肆言；利害罢行，朕欲深求于成败。事关朝政，虑及边防，应天之实何先，安民之务何急?毋惮大吏，毋讳眇躬。倘有补于国家，当优加于赏赉。导人使谏，方倾听于嘉谋；事君以忠，宜大伸于直道。咨尔多士，体予至怀。』左司谏章颖为侍御史，右正言黄艾为左司谏。大理少卿郑湜为金主报登位使，左骁卫郎将范仲壬副之。己巳，知枢密院事赵汝愚兼参知政事。庚午，召秘阁修撰、知潭州朱熹赴行在奏事。上在嘉邸，闻熹名德，每恨不得为本宫讲官，至是首加召用。先是，黄裳为嘉王府翊善，善讲说开导，上学顿进。一日，上皇宣谕曰：『嘉王进学，皆卿之功。』裳再拜谢，因进曰：『若欲进德修业，追踪古先哲王，则须寻天下第一等人乃可。』上皇问为谁，裳以熹对。彭龟年继为官僚，因讲鲁庄公不能制其母，云：『母不可制，当制其侍御仆从。』上问曰：『此谁之说?』对曰：『朱熹之说。』自后每讲，必问熹之说如何，盖倾心已久，故即位首加迅召，皆出上意也。辛未，显谟阁待制兼侍讲黄裳为给事中，起居郎兼权中书舍人彭龟年并为中书舍人，将作监黄由为起居郎，秘书省著作郎沈有开为起居舍人。乙亥，赵汝愚为右丞相，参知政事陈骙知枢密院事，同知枢密院事余端礼参知政事兼同知枢密院事。汝愚辞不拜。赐前宰执、侍从诏访以得失。丙子，大风。戊寅，诏以时方秋暑，宜用唐武德、贞观故事，太上皇帝未须移御，其即以寝殿为泰安宫。殿前副都指挥使郭杲为武康军节度使。上之立也，知阁门事韩侂胄有力焉。侂冑者，魏王琦之曾孙，神宗女齐国长公主孙也。赵汝愚推恩定策功，曰：『我与赵尚书皆宗臣，而韩知阁乃右戚，各不言功，惟爪牙之臣所当推赏。』由是杲建节焉。于是侂冑与赵彦逾咸有怨于汝愚矣。庚辰，上率群臣拜表于泰安宫。辛巳，改命少保、保大军节度使郭师禹为攒宫总护使。赵汝愚力辞右丞相，诏以为枢密使。翰林学士李巘草麻，有『太尉本兵柄』之语，汝愚以为侮己，衔之。未几，巘转承旨，黄由时以左史兼中书舍人，驳之，乃除宝文阁学士、知婺州。先是，寿皇将倦勤，并命周必大、留正为相，巘草二制，而于必大制中多所训饬，至有『患失容身』之语，必大不自安，三上章力辞，又四章求去，其辞免第二札子有『中外臣庶，明知两相制出，抑扬不同，在于人情，宁免观望?』奏入，寿皇召巘入对，令贴麻改定。必大复以非材求去，寿皇曰：『朕何尝令如此措辞?』遂批出：李巘与郡。明日将上，乞除职名，寿皇不许。盖巘两在禁林，皆由草制而去位，自是不复起矣。壬午，侍御史章颖等劾内侍林亿年、陈源、杨舜卿与在京宫观。知阁门事韩侂胄落阶官，为汝州防御使。癸未，余端礼辞兼同知枢密院事。甲申，兵部尚书罗点签书枢密院事。诏两省官看详应诏封事，具要切者以闻。戊子，诏百官日轮一员面对。
《讲义》曰：轮对，国家之令典也。朝廷之上，有如宰执、侍从、台谏得以无时不言。至若在下庶僚，未及偕玉阶而面天表者，且有轮对之制焉。诚如是，則小大诸臣，悉能展尽底蕴于冕旒之前矣。此真治世之气象欤!罢杨舜卿在京宫观，林亿年常州居住，陈源抚州居住。
    八月己丑朔，安定郡王子涛薨。辛卯，初御行宫便殿听政。癸巳，朱熹为焕章阁待制兼侍讲，告词云：『朕初承大统，未暇他图，首辟经闱，详延学士。眷儒宗之在外，须召节以趣归。径登从班，以重吾道。尔发六经之蕴，穷百氏之源，其在两朝，未为不用，至今四海，犹谓多奇。擢之次对之班，处以迩奥之列，若程颐之在元祐，若尹焞之在绍兴，副吾尊德乐义之诚，究尔正心诚意之说。岂惟慰满于士论，直将增益于朕躬。非不知政化方行，师垣有赖。试望之于冯翊，不如置之本朝。召贾傅于长沙，自当接以前席。』黄由之词也。
《讲义》曰：道丧千载，圣远言湮，不有先觉，孰开我人?皇宋火德当天，离明兴治，列圣相承，真儒辈出，求其续洙泗之道统者，始则伊洛之学，继是则朱文公焉。讲席而得若人，真吾国之光华也。所以哲宗元祐元年，即命伊川以通直郎充崇政殿说书。宁宗绍熙五年，即命文公以焕章阁待制兼侍讲。二圣所以拳拳于大儒者无他，盖将发明乎《申庸》、《大学》之正传，推而为治国平天下之事业焉耳，岂徒曰诵说云乎哉？熹发潭州，且行且辞，大略谓：『陛下即位之初，方将一新庶政，所宜爱惜名器。若使幸门一开，其弊不可复塞。至于博延儒臣，专意讲学，盖将求以深得亲欢者，为建极导民之本，思所以大振朝纲者，为防微虑远之图。』盖熹在道，闻泰安朝礼尚缺，近习已有用事者，故以为言。
甲午，增置讲读官，以黄裳、陈傅良、彭龟年等为之。丁酉，以生日为天祐节。辛丑，诏曰：『朕惟廉吏民之表，而为国之蠹、民之病者，莫污吏若也，不有诛赏，畴示劝惩。继自今诸道司刺举之官，于郡邑文武任职之臣，廉必闻，污必纠，毋惮大吏，毋纵私昵，赏不尔靳，罚不尔私。其令吏称民安，副朕意焉。』己亥，上率群臣朝泰安宫。壬寅，赐讲读官，诏戒以开陈经旨，救正阙失。皇弟许国公抦进封徐国公。抦，寿皇之孙也。寿皇三子五孙，庄文太子下曰豫国公挻，魏惠宪王下曰左千牛卫大将军摅，次即抦也。光宗下曰保宁军节度使挺，次即上也。挻、摅、挺皆蚤卒，抦后封吴兴郡王。癸卯，少傅、嗣濮王士歆为少师，郭师禹为少傅，奉国军节度使、开府仪同三司夏执中为少保。乙巳，诏晚讲官坐讲。礼部侍郎许及之等请祧宣祖庙，祔大行至尊寿圣皇帝。诏侍从礼官集议。丁未，复罢经筵坐讲。以诸路郡县水旱，命三省条画赈恤。
