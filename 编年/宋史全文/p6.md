<!-- { "loadSidebar": true } -->
　　十二月己亥，以郑起为西河令。起显德末见上握禁兵，有人望，乃贻书范质，极言其事，于是起出掌泗州市征。刺史张延范密奏起嗜酒废职，起坐左迁。杨徽之亦尝言于世宗，以为上有人望，不宜典禁兵。上即位，将因事诛之，皇弟光义曰：『此皆周室忠臣也，不宜深罪。』于是亦出为天兴令。
　　闰十二月乙亥，诏乘舆所服冠冕去珠玉之饰。永安节度使折德康言败北汉军于府州城下，获其卫州刺史杨璘。国朝因唐制，每岁四郊迎气，及土王日，祝五方上帝以五人，帝配五官三辰七宿从祀。国子博士聂崇义上言：『皇家以火德，上承正统。伏请奉赤帝为感生帝，每岁正月别尊而祭之。』尚书省集议如崇义奏。感生帝为坛于南郊，奉宣祖升配，常以正月上辛奉祀。
　　甲子乾德二年【唐国、吴越、漳泉奉正朔。蜀称广政二十七年，南汉天宝七年，北汉天会九年。】春正月，以选人食贫者众，诏吏部流内铨听四时参选，仍命翰林学士承旨陶谷等与本司官重详定循资格及四时参选条。宰相范质、王溥、魏仁浦等再表求退，戊子，皆罢政事。先是，宰相见天子必命坐，有大政事则面议之，常从容赐茶而退，自余号令，除拜刑赏废置，但人执状画可降出即行之[19]，犹有坐而论道之遗意焉。质等自以前朝旧臣，稍存形迹，且惮上英武，每事辄具札子进呈，退即批所行圣旨，而同列署字以志之。尝言于上曰：『如此，则正禀承之，方免亡误之失矣。』上从之，后遂为定式，盖自质等始也。然质在相位，所下制敕，未尝破律，命刺史、县令，必以户口版籍为急。使者按民田及狱讼，皆召见，为述天子忧勤之意乃遣之，时号贤相。庚寅，以枢密使赵普为门下侍郎、平章事、集贤院大学士，宣徽北院使、判三司上党李崇矩为检校大尉，充枢密使。上既除普及崇矩，无宰相署敕，使问陶谷，谷以为：『自古辅相未尝虚位，唯唐大和中甘露事后数日无宰相，时左仆射令狐楚等奉行制书。今尚书亦南省长官，可以署敕。』窦仪曰：『谷所陈非承平令典，今皇弟开封尹、同平章事，即宰相之任也。』上从仪言。王辰，诏曰：『先所置贤良方正能直言极谏、经学优深可为师法、详闲吏理达于教化等三科，并委州府解送吏部。而自曩及今，未有应者，得非抱倜傥者耻肩于常调，怀谠直者难效于有司，必欲兴自朕躬乎?继今不限内外职官、前资见任、布衣黄衣，并许诣阁门投牒自荐，朕当亲试焉。』壬寅，敕赵普监修国史。先是，宰相兼职，皆内降制处分，今止用敕，非旧典也。国朝沿唐及五代之制，命相分领三馆，首相为昭文馆大学士，其次为监修国史，其次为集贤院大学士。
　　二月戊申朔，翰林学士窦仪等上《新定四时参选条件》。命陈承昭帅丁夫凿渠，自长社引潩水而下合闵河，渠成，民无水患，闵河之漕益通流焉。
　　三月，权知贡举陶谷奏进士李景阳等合格者八人。
　　夏四月，上欲为赵普置副而难其名称，陶谷对曰：『唐有参知机务、参知政事。』乙丑，以枢密直学士、兵部侍郎薛居正、吕余庆并本官参知政事，不宣制，不押班，不知印，不升政事堂，止令就宣徽使厅上事，殿廷别设砖位于宰相后，敕尾署衔降宰相数字，月俸杂给皆半之，盖上意未欲令居正等与普齐也。
　　史臣李沆等曰：『按唐故事，知政事、参议朝政、参豫朝政、参议政事、参知政事、参知机务，并宰相主任也。又高宗尝欲用郭待举等参知政事，既而谓崔知温曰：「待举等历任尚浅。」遂令于中书门下同承受进止、平章事。以此言之，平章事亚于参知政事矣。今谷不能远引汉御史大夫亚相故事为对，以参知政事为丞相下一等，谷失之矣。议者惜之。
　　秋七月庚寅，中书门下上重详定翰林学士承旨陶谷所议少尹幕职官参选条件，从之。自是铨选渐有伦矣。辛卯，诏翰林学士承旨陶谷及殿中侍御史内黄师颂等四十三人各举才任藩镇通判者一人。甲午，诏吏部南曹：『自今常调赴集选人，取历任多课绩而无阙失、其人才可副升擢者具名送中书门下引验以闻，当与量材甄奖。』上虑铨衡止凭资历，英俊或沈于下僚故也。
　　九月，太子太傅、鲁国公范质寝疾，上数幸其第临视。质家迎奉器皿不具，上谓曰：『卿为宰相，何自苦如此?』质对曰：『臣曩在中书，门无私谒，所与饮酌，皆贫贱时亲戚，安用器皿?因循不置，非力不及也。』质性卞急，以廉介自将，好面折人，不能容人之短。尝谓同列曰：『人能鼻吸三斗醋，斯可为宰相矣。』五代以来，宰相多取给于方镇，质始绝之。所得禄赐，遍及孤遗，食未尝有异品。疾革，戒其子旻以『毋请谥，毋刻墓碑。』辛丑，卒，上甚悼惜之。赠中书令。后因讲求辅弼，谓左右曰：『朕闻范质居第之外不植资产，真宰相也!』太宗亦素重质，尝对近臣称累朝宰相，以为『循规矩、重名器、持廉节，无出质之右者。其所不足，但欠世宗一死耳。』
　　《讲义》曰：太祖入京之时，王溥先拜，质不得已从之，故《名臣言行录》所以纪质而黜溥也。我太宗犹以为『前朝宰相循规矩、重名器、持廉节，无出质之右者，但欠世宗一死耳。』则士君子之进退，其可轻哉?
　　冬十一月。先是，蜀山南节度判官张廷伟说知枢密院事王昭远，劝蜀主遣大程官孙遇、军校赵彦韬及杨蠲等以蜡弹帛书间行遗北汉主，约北汉济河同举。遇等至都下，彦韬潜取其书以献。上得所献书览之，笑曰：『吾西讨有名矣!』甲戌，命王全斌、崔彦进、王仁赡、刘光义、曹彬合步骑六万分路进讨。上以西州将校多北人，赐诏谕令转祸为福，行营所至，毋得焚荡庐舍，区略吏民，开发丘坟，剪伐桑柘，违者以军法从事。临汴水为蜀主治第凡五百余间，供帐什物皆具，以待其至。乙亥，全斌等辞，上出画图授全斌等，谓曰：『凡克城寨，止籍其器甲刍粮，悉以财帛分给战士。吾所欲得者，其土地耳。』丁酉，太常礼院言：『周文王庙旧以师鬻熊、太公望配享，今太公别封武成王，春秋行释奠之礼，但请以师鬻熊配。』从之。
　　十二月，刘光义等入峡路，连破松木、三会、巫山等寨。壬申晦，全斌等入利州，获军粮八十万斛。是月，京师大雪，上设毡帷于讲武殿，衣紫貂裘帽以视事。忽谓左右曰：『我被服如此，体尚觉寒，念西征将帅冲犯霜霰，何以堪处?』即解裘帽，遣中黄门驰驿赍赐全斌，且谕旨诸将，不能遍及也。全斌拜赐感泣。
　　乙丑乾德三年【是岁蜀平。唐国、吴越、漳泉奉正朔。南汉天宝八年，北汉天会十年。】春正月，全斌等取剑州。蜀主知剑州已破，李昊劝蜀主封府主库以请降，蜀主从之，因命吴草表。初，前蜀之亡也，降表亦吴所为。蜀人夜书其门曰『世修降表李家。』当时传以为笑。乙酉，降表至，全斌等受之，遣田钦祚乘驿入奏。初，刘光义等发夔州，诸将所过，咸欲屠戮以逞，独曹彬禁之乃止，故峡路兵始终秋毫不犯。上闻之，喜曰：『吾任得其人矣。』赐彬诏褒之。孟昶降表以其先人坟庙及老母为请，上优诏答之。赦蜀管内，蠲乾德二年逋租，赐今年夏税之半。自全斌等发京师至昶降才六十六日，凡得州四十六、县二百四十，户五十三万四千二百九。全斌及崔彦进、王仁赡等日夜饮宴，不恤军务，纵部下掠子女，夺财物，蜀人苦之。曹彬屡请旋师，全斌等不听。
　　二月壬寅朔，司天监言日当食，验天不食。癸卯，命参知政事吕余庆权知成都府，枢密直学士冯瓒权知梓州。余庆至成都，时盗四起，将士犹恃功骄恣，王全斌等不能禁。一日药市始集，街吏驰报有军校被酒持刃，夺贾人财，余庆立命擒捕，斩之以徇，军中畏服，民乃宁居。瓒至梓州，视事才数日，会伪蜀军校上官进啸聚亡命三千余众，劫村民数万夜攻州城。瓒曰：『贼乘夜奄至，此乌合之众，以箠梃相击，必无固志，正可持重以镇之，待旦自溃矣。』城中止有云骑兵三百人，分使守诸门，瓒坐城楼，密令促其更筹，未夜分，击五鼓，贼惊遁去，因纵兵追之，擒上官进，斩于市，招降千余人，并释其罪，令复业，州境遂安。丙午，诏以西师所过，民有调发供亿之劳，赐今年夏租之半，居坊郭者勿输半年屋税。又诏伪蜀文武官并遣赴阙，赐装钱有差。治行清白为众所知者，所在州府以名闻。丁巳，权知贡举卢多逊奏进士刘察等合格者七人。
　　三月，孟昶与其官属皆挈族归朝，由峡江而下。自唐天宝以来，方镇屯重兵，多以赋入自赡，名曰『留使』、『留州』，其上供殊鲜，五代方镇益强，率令部曲主场院，厚敛以自利。其属三司者，补大吏临之，输额之外，辄入己私，纳货赂，名曰『贡奉』，用冀恩赏。上始即位，犹循前制，牧守来朝，皆有贡奉。及赵普为相，劝上革去其弊。是月，申命诸州度支给费外，凡金帛以助军实，悉送都下，无得占留。时方镇阙帅，稍命文臣权知，所在场院，间遣京朝官、廷臣监临，又置转运使、通判，条禁文簿，渐为精密，由是利归公上而外权削矣。
　　吕中曰：方镇犹周之封建也，知州即秦之郡县也。今不因方镇为封建，而乃立郡县之法，何耶?盖古人有处天下之定制，而后能享天下之长利。后世虽有封建之虚名，而反受天下之实祸。以周制考之，赋输于太宰则诸侯不得有私财，士贡于京师则诸侯不得有私人。非牙璋则不得起兵，非赐钺则不得专征。名山大泽不以封，其余闲田，使吏治之，财归地受地，柄常在官，有功则加地进律，无功则削地贬爵，則一予一夺，柄亦在官，岂如唐人不敢谁何而一切行姑息之政哉？至于五代，其弊极矣。天下之所以四分五裂者，方镇之专地也。干戈之所以交争互战者，方镇之专兵也。民之所以苦于赋繁役重者，方镇之专利也。民之所以苦于刑苛法峻者，方镇之专杀也。朝廷命令不得行于天下者，方镇之继袭也。太祖与赵普长虑却顾，知天下之弊源在乎此，于是以文臣知州，以朝官知县，以京朝官监临财赋。又置运使，置通判，置县尉，皆所以渐收其权。朝廷以一纸下郡县，如身使臂，如臂使指，叱咤变化，无有留难，而天下之势一矣。
　　国初贡赋悉入内藏库，及取荊湖，下西蜀，储积充羡。上顾左右曰：『军旅饥馑，当豫为之备，不可临事厚敛于民。』乃于讲武殿后别为内库，以贮金帛，号曰『封桩库』，凡岁终用度赢余之数皆入焉。
　　六月，孟昶卒。昶母李氏不哭，举酒酹地曰：『汝不能死社稷，贪生至今日。吾所以忍死者，为汝在耳。今汝既死，吾安用生!』因不食，数日亦卒。
