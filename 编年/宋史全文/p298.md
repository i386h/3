<!-- { "loadSidebar": true } -->
    夏四月庚戌，读陆贽奏议，论度支折税市草事状，萧燧言：『自古聚敛之臣务为期诞，以炫己能，未有不先纷更制度者。』上曰：『天下本无事，庸人自扰之耳。』读贽所论裴延龄书，燧言：『君子未尝不欲去小人，然常为小人所胜。如萧望之为恭显所胜，张九龄为李林甫所胜，裴度为皇甫镈所胜。』上曰：『皇甫镈亦延龄之徒也。』是月，诏没官田产合拘收租课入常平，违者科罪。
    五月己卯，萧燧奏读陆贽奏议圣语，上曰：『朕每见贽论德宗事，未尝不寒心，正恐未免有德宗之失。卿等可条具来上。』又曰：『德宗强明，不肯推诚待下，虽更奉天离乱，终不悔悟，此所以知其不振也。』上又曰：『德宗不明，不能压服臣下，故当时藩镇敢尔妄作。』是月，以进读陆贽奏议终篇，赐侍读萧燧等御筵及金器、鞍马。上表称谢，各进谢恩诗。
    六月已未，臣僚言：『临安守臣将本府胥吏除合留外，罢逐一百五十余人，更有不曾根括、不得姓名人尽行汰革，亦几二百余辈。临安在辇毂之下，而吏辈额外增置，私自存留如此其众，况四方郡邑之广，胥徒之冗，何可胜计?乞令提举将州县人吏照应绍兴二十六年指挥存留正额外，其余尽行罢逐。其合存留之人不系过犯，不经断勒，方许存役。』从之。
    秋七月已卯，知广州潘知言奏：『本州置局折卖盐包，系淳熙元年创置，六年内方始计口给历，付民户照。不测点历，比较责罚。其实盐包之价比之盐钞减三分之一，公私各便。但给历钩考，近于均敷。欲拘回元历头，买多或少，听从民便。』从之。是月，令诸路州县并以见钱会子中半交收。上因言：『闻此间军民不要见钱，却要会子，朕闻之甚喜。但会子不可更增见在之数。』
闰七月己酉，令淮浙提盐约束逐州主管官，遇亭户纳盐，在官须管，即时秤下，支还本钱，不得纵容官吏掊克。如厅用、以待盐官馈遗宴集之用。花带以待盐官秩满裹粮之用。等钱及上户兜请折除等事，并严觉察按劾，仍许亭户越诉。是月，雨雹。
    八月乙亥朔，日、月、五星聚轸。庚辰，宰臣谢赐。上谕梁克家等：『否泰阴阳之理，冬夏二至之候。阳生于子，冬至夜半子时导迎阳气，人须是清心窒欲。』又论《复卦》。王淮等奏：『人之一身，与天地相为流通。』上曰：『人身一日，便是天地一岁，只是一身小，天地大。』辛巳，诏集英殿撰、知隆兴府程叔达久任阃寄，治行有闻，除敷文阁待制再任。宰臣言叔达再任一年有半，上以易地不如因任。辛卯，朱弦奏：『乞约束州县，不得擅将苗税折纳偿钱。』王淮奏：『莫更申严?』上曰：『不须得。事贵简而严，若繁，徒为文具。』己亥，进呈约束诸路纳义仓米。上曰：『亦不须得。若有违戾，自当行遣。今后更不降指挥。』
    九月庚午，进呈户部勘当到江西安抚等乞将上供米折纳价钱。上曰：『谁为此说?食与货自不同，本是纳米，今教纳钱，不可。』辛未，知静江府詹仪之言：『知宜州王侃尽心边备，蛮徭知畏。乞优加旌别，仍令再任。』诏王侃特转一官，减三年磨勘，令再任。壬申，翰林学士兼修国史洪迈奏：『窃以靖康之难，诸王皆留京师，唯太上皇帝持节河北，用能光启中兴，符一马化龙之兆。近者忽得钦宗遗翰石刻一纸于故相何栗家，盖靖康元年闰十一月，敌骑攻都城，中外不可复通，太上奉使至磁州，而有王云之变，中夕还相州，迤逦东如济、郓。当是时，栗为开封尹，首建元帅之议。及在相位，遂拟进蜡书之文，其语云：『访知州郡纠合军民，共欲起义，此皆祖宗百年涵养忠孝之俗，天地神示，所当佑助。檄到日，康王可充兵马大元帅，陈亨伯充兵马元帅，宗泽、汪伯彦充副元帅，同力协谋，以济大功。』钦宗批云：『依奏施行。』又批云：『康王指挥已黄帛书讫。』又批云：『康王指挥已付卿，系黄帛书，必已到。』盖闰月十三日所行也。欲乞行下何栗家取索，布之史馆，以彰示万世，为炎德复辉之符。』诏从之。是月，诏求遗书。诏裁省百官冗食。
    冬十月甲戌朔。是月，仁和知县赵德明坐赃污不法，免真决，刺面配信州，其元举主叶翥、齐庆胄、郭棣各贬秩三等。
    十一月辛亥，进呈陈居仁札子，乞略细务。上曰：『说得甚好。今之要务，不过择人才、正纪纲、明赏罚，更赖卿等留意，却不须多降指挥，徒见繁碎。』甲寅，进呈司农寺已分委西仓籴事。上曰：『此等文字便可自札下。凡指挥，须教人信而畏，若是玩渎，何补于事?当取其大者要者留意，至于小事，姑从阔略。如除授监司、太守，卿等须当反覆留意。』上又曰：『少降指挥，不唯事简，又且人信，所谓一举而两得之。』庚午，臣僚言：『切见舍人祗候见以二十八员为额，今先次供职，及待阙者又二十三人，猥并为甚。今又有旨：吴松年除阁门祗候，今额外供职。欲望将上件指挥特赐追寝。自今或攀援侥幸者，一皆杜绝，盖清其源，所以重其选。』诏从之。辛未，进呈敕令所审定裁减吏额。上曰：『革弊以渐见，其人且依旧存留，只是将来不作额，最为良法，不至咈人情。今后经审定讫，逐旋进呈。』是月，四朝国史成，至是进呈列传及仁宗玉牒，三祖第六世下宗藩庆系录、今上会要。梁克家罢相，与在京宫观兼侍读。
    十二月辛巳，臣僚言汀州科盐之害，诏令漕臣赵彦操、王师愈同提举应孟明措置闻奏。彦操等寻奏：『汀州六邑，长汀、清流、宁化则食福盐，上杭、连城、武平则食漳盐，亦各从其俗耳。夫食盐者既异，则钞法难于通行。今欲将旧欠盐钱尽与蠲放，及减盐价。其所蠲旧欠与所减盐价，本司却多方措置那兑，应补其数，如此，则州县之力即日可纾。立价既平，买盐者众，私贩遂息，官卖益行。价虽裁减，用无所亏。是汀州与六邑岁减于民者三万九千缗有奇，减于官者一万缗有奇，所补州用与所放旧欠又有此外。加以利源不壅，财力自丰，救弊之本，无以尚此。』并从之。是月，利州路饥，命赈之。
    丁未淳熙十四年春正月丙午，进呈真州运司乞展限收换铜钱。上曰：『人相玩习，全不成号令。』王淮等奏：『且教帅、漕司措置如何?』上曰：『频降指挥，人却不信。今且教措置亦好。』又进呈陈公亮乞约束纲运之弊。上曰：『只是拣一两处行遣便得。上贤不待赏罚自勤勉，自知奉法。至于中人，无赏罚不得。但天下大抵皆中人，指挥虽多无补，只是赏罚。下愚之人，虽赏不知所劝，罚不知所惧，然赏罚岂可废?』癸丑，诏长宁军清井监盐许通人泸州乐共城、博望寨、梅岭、板桥、政和堡等五处地分贩卖，以臣僚言长宁岁计独抑盐井，下制置司措置，而有是诏。
    二月庚辰，福帅贾选言：『福州濒海诸塞皆系海道要害，今巡检乃有以荫官及杂流出身，或素不知兵，或年已垂老，缓急不可倚仗。乞今后应沿海巡检，须武举或军功出身、年未五十、谙晓兵机行阵之人，方许注差，送吏部看详勘会。欲先选曾经海道捕贼立功诸会舡水人，次注武举出身人，如无，即依见行法差注，止不注流外出身之人。』从之。是月，以枢密使周必大为右丞相，以参知政事施师点知枢密院事。
    三月己未，进呈兵部申李明等该庆典转资。上曰：『指挥使转都虞候，即止与转行无害。惟忠佐转过即奏予下班祗应，不可放行。』庚申，中书舍人陈居仁言：『祖宗加意斯民，见于役法，尤为详备。其后臣僚、州郡申明冲改，浸失法意。乞下敕令所取祖宗免役旧法，并于户部取括绍兴十七年以后续指挥，本所官公共精加稽考。其有与旧法抵牾，有即行删去，修为一书，名曰《役法撮要》，候成镂板，颁之天下。』诏从之。丁卯，权知临江军孙好修奏进士欧阳希文妻廖氏死节。建炎、绍兴间，寇起建昌，号白毡笠，剽掠城邑。廖氏与夫共挟姑趋山避之，行至田中，为贼所围，欲遂执廖氏，廖氏正色骂贼曰：『尔等凶徒，欲胁从我，我决不能受辱。』厉声骂贼不绝口。贼知不能屈，即挥刀斫堕其两耳及臂腕，骨皆解。诏令临江军将廖氏坟墓量加封护，仍宣付史馆。是月，亲试举人，赐王容以下及第、出身有差。
    夏四月戊寅，宰臣王淮等奏平江阙守臣。上曰：『卿等商量，须得资望稍高者为之。』淮等奏张礿，上曰：『礿在镇江恰好。』又奏张子颜，上曰：『亦不须得，在彼犹在此也。』壬午，进呈赵伯瑛乞添差军中属官差遣。上曰：『军中岂可添差?虚费请给，占破人从。当时不合开端，遂使源源陈乞不已。可降指挥，除见任添差人许满今任，日后更不差人。』
    五月丁卯，进呈郭杲申被获逃走军兵满及三年，乞放全分请受。上曰：『军兵逃走首身，为知改过自新，所以二年放行全分请受。如逃走捉获上禁军，依法当斩，岂得三年放行全分?有妨军政，所乞难行。』
    六月己卯，进呈两浙运司状，称取会诸州得雨分数，即便具奏。上曰：『教排日申，恐有旱去处，朕不知也。』辛巳，王淮等奏祷雨未应，上曰：『朕欲亲诣太一宫烧香，次至明庆。』淮等奏：『当此盛暑，惧劳圣躬。』上曰：『朕为百姓，不惮出一日，亦欲小民知朕此意。』癸未，王淮等进呈马大同具析到臧否迟滞因依，上曰：『欲行赏罚须是。』诏江西提刑马大同降一官。甲申，车驾诣太一宫祈雨烧香，次诣明庆寺。是日，降御札付福建帅臣贾选等曰：『比日行都愆雨将几月矣，骄阳若此，旱势必广。永念遐远，朕心如焚。今专遣人降香前去，仰本路帅臣，可于寺观灵迹去处诚絮亲往祈求，至于筑坛之法，亦可遵用。仍行下所属州军，务获感应，以宽顾忧。』是月，修炎帝陵，陵在衡州茶陵县。从衡州之请也。
    秋七月丙午，诏：『政事不修，早暵为虐。可令侍从、台谏、两省、卿监、郎官、馆职疏陈阙失及当今急务，毋有所隐。』己酉，诏：『夏秋之交，旱暵为虐。深虑州县弊事、民间疾苦壅于上闻，致干和气。可令诸路监司各限半月，条具闻奏。』癸丑，进呈应诏封事。上曰：『所付下封事，可令检正、都司逐一看详，有合施行事件，开具申尚书省，亦庶几求言，不为虚文。』是日，进呈何澹封事，说及省吏改易都司签拟文字。上曰：『是如此否?卿等可自以意问之前后所改易者何事，亦欲官吏各有所警。』戊辰。进呈监司具到州县弊事，诏付给舍看详。是月，赈台、处、绍兴府等州旱灾。
