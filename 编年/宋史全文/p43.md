<!-- { "loadSidebar": true } -->
　　十一月，孔道辅为右谏议大夫、权御史中丞，代程琳也。道辅时守南京，召用之。寇准以责死，甲戌，赠中书令，复莱国公。丙申，上谓辅臣曰：『每退朝，凡天下之奏必亲览之。』吕夷简曰：『若小事皆关听览，恐非所以辅养圣神。』上曰：『朕承先帝之托，况以万几之重，敢自泰乎?』又曰：『朕日膳不欲事珍美，衣服多以缣缯为之，至屡经浣濯、而宫人或以为笑。太官进膳，有虫在食器中，朕掩而不言，恐罪及有司也。』始，天圣六年，罢诸路提点刑狱官。八月复置，又权停。于是上谓辅臣曰：『诸路刑狱既罢提点官，转运司不能一一躬往谳问，恐浸致冤滥。宜选贤明廉干不生事者委任之，则民受其赐矣。』乃复置诸路提点刑狱官，仍参用武臣。甲辰，以京东饥，出内藏库绢二十万下三司，代本路上供之数。丁未，出侍御史张沔知信州，殿中侍御史韩渎知岳州。先是，宰相李迪除二人为台官，言者谓台官必由中旨，乃祖宗法也。既数月，吕夷简复入，因议其事于上前，上曰：『祖宗法不可坏也。宰相自用台官，则宰相过失，无敢言者矣。』迪等皆皇恐。诏自今台官有缺，非中丞、知杂保荐者，毋得除授。戊申，出宫人二百。上时屡出宫人，因曰：『曩者太后临朝，臣僚戚属多进女口入宫，今已悉还其家矣。』初，郭皇后之立非上意，浸见疏，宫人尚氏、杨氏骤有宠。尚氏常于上前出不逊语侵后，后不胜忿，起批其颊，上亦起救之，后误批上颈，上大怒，有废后意。内侍阎文应白上出爪痕示执政，吕夷简以前罢相故怨后，乃定议废后。夷简先敕有司毋得受台谏章疏。乙卯，诏：『皇后愿入道，特封净妃、玉京冲妙仙师，名清悟，别居长宁宫。』范仲淹、孔道辅、孙祖德率蒋堂、郭劝、杨偕、马绛、段少连、宋郊、刘涣诣垂拱殿门，伏奏皇后不当废，守殿门者阖扉不为通，道辅抚铜环大呼。寻诏宰相召台谏，谕以皇后当废状。道辅等悉诣中书，众哗然，争致其说，夷简曰：『废后自有故事。』道辅及仲淹曰：『公不过引汉光武劝上耳。上尧舜之资，而公顾劝之，效昏君所为，可乎?』夷简不能答，拱立曰：『诸君更自见上力陈之。』道辅将以明日留百官揖宰相廷争，而夷简即奏逐道辅等。丙辰，诏道辅出知泰州，仲淹知睦州，祖德等各罚铜。仍诏谏官、御史自今毋得相率请对，骇动中外。偕奏：『乞与道辅、仲淹俱贬。』劝及少连再上疏，皆不报。将作监丞富弼上疏曰：『陛下举一事而获二过于天下，废无罪之后，一也；逐忠臣，二也。此二者皆非太平之世所行，臣实痛惜之。』疏入，不报。
《大事记》曰：国初官以定俸，实不亲职，有谏议大夫、司谏、正言，特以寓禄耳，故赴谏院者方为谏官，则谏官主权犹未重也。国初三院领外任而不任风宪，兴国中任风宪而不领言事，则台官之权亦未重也。端拱初，以补阙为司谏，以拾遗为正言，所以举谏官之职。天禧初置言事御史，所以举台官之职。然当时台谏之权虽重，而台谏之职未振也。自仁祖即位，刘中丞令台属各举纠弹之职，而后台臣之职始振。自孔道辅、范仲淹敢于抗夷简，唐介敢于抗彦博，一粱适之用事，则马遵率数人言之，一刘抗之得政，则张昇凡十七章论之，而后台谏之权，敢与宰相为敌矣。是何台谏之职在国初则轻，在仁宗之时则重，在国初则为具员，在仁宗之时则为振职，何邪?盖仁祖不以天下之威权为纪纲，而以言者之风采为纪纲，故其进退台谏，公其选而重其权，优其迁而轻其责，非私之也，盖以立国之纪纲实寄于此。

校勘记
[1]涟水军  原作『连水军』，据《长编》卷一○一、《宋史﹒地理志》四改。
[2]宋献  原作『米献』，据《长编》卷一○六改。
[3]择郡守  原作『释郡守』，据《长编》卷一○六改。
[4]明于教化  原作『明宣于教化』，『宣」字衍，据《长编》卷一○七删。
[5]罢群牧制使  《长编》卷一一二在本年五月。
[6]河阳  原作『河南』，据《长编》卷一一二改。



宋史全文卷七下
宋仁宗二
　　甲戌景佑元年春正月甲子，许京兆府立学，赐《九经》，仍给田五顷。丁丑，命翰林学士章得象等五人权知贡举。诏去岁飞蝗所至遗种，令民掘蝗子，每一升给菽米五升。又诏：『比禁京城谷出门，其弛之诸路，毋得闭粜。』以淮南岁饥，出内藏绢二十万下三司，代其岁输。始置崇政殿说书，命贾昌朝、赵希言、王宗道、杨安国为之，日以二人入侍讲说。初，孙奭出知兖州，上问谁可代讲说者，奭荐昌朝等，因命中书试说书。至是，特置此职以处之。赵元昊始寇府州。
　　二月，罢书判拔萃科，更不御试。自今幕职、州县官经三考以上，非缘边及川、广、福建者，并许应贤良方正能直言极谏等六科，诸科被黜者，毋得复应茂才异等三科及武举，用知制诰李淑之议也。淑尝上时政十议，其一议国体，其二议灾旱，其三议言事，其四议大臣，其五议择官，其六议贡举，其七议制科，其八议阅武，其九议时令，其十议入阁。先是，召知凤翔府司马池知谏院。池上表恳辞，上谓宰相曰：『人皆嗜进，池独嗜退，亦难能也。』加直史馆，复知凤翔。诏礼部贡院诸科举人应七举者更不限年，并许特奏名。
　　三月，御崇政殿，试得进士张唐卿、杨察、徐绶等五百一人，诸科二百八十二人，特奏名八百五十七人。
　　夏四月，庞籍为开封府判官。尚美人遣内侍称教旨，免二人市租。籍言：『祖宗以来，未有美人称教旨下府者。』帝为杖内侍，切真【杰按：真，应为责】美人。诏有司自今宫中传命，毋得辄受。丁未，出内藏绢三十万下河北市籴粮草。诏置殿中侍御史、监察御史里行，举三丞以上尝历知县人，从中丞韩亿之请也。然唐制亦有侍御史里行，今独遗之。
　　五月乙丑，翰林侍读学士程琳为三司使。先是，三司并合田赋沿纳诸名器为一物，琳谓：『借使牛皮、食盐、地钱合为一，谷、麦、黍、豆合为一，易于句校可也。然后世有兴利之臣复用旧名增之，是重困民无已时也。』琳在三司，尤谨出入，禁中有所取，辄覆奏罢之。内侍表言琳专，琳闻之，自直于帝曰：『三司财赋皆朝廷有也，臣为陛下惜尔。』帝然之。琳又上疏论『兵在精不在众，河北、陕西军储数匮而招募不已，其住营一兵之费，可给屯驻三兵。昔养万兵者，今三万兵矣。河北岁费刍粮千二十万，其赋入支十之三；陕西岁费千五百万，其赋人支十之五，自余悉仰给京师。自咸平逮今，二边所增马步军指挥使百六人，计骑兵一指挥所给，岁约费缗钱四万三千，步兵费三万二千，合新旧兵所费，不啻千万缗，此国用所以日绌。愿罢河北、陕西募往营兵，遇阙即选厢军精锐者补之，仍渐徙营内郡，以便粮饷。无事时番戍于边，缓急即调发便近。如此，则疆埸无事而国用有余矣。』帝嘉纳焉。禁民间织锦背、绣背及遍地密花透背，西川岁织上供者亦罢。秘书丞张宗谊、孙沔并为监察御史里行，监察御史里行始此。壬申，出内藏库缗钱一百万赐三司。以河南府府学为国子监。
　　六月，淮南制置发运使刘承颜献轮扇浴器，同知谏院郭劝言：『承颜欲以此媚上尔。』甲辰，诏还之。已酉，策试贤良方正苏绅、才识兼茂吴育、茂才异等张方平及武举人于崇政殿，育所对策入第三等，绅、方平并第四等。癸丑，诏尚书省官尝历知州而无赃私罪者，自今并除左曹。凡吏部、户部、礼部为左名曹，司封、司勋、考功、度支、金部、仓部、祠部、主客、膳部为左曹，兵部、刑部、工部为右名曹，职方、驾部、库部、都官、比部、司门、屯田、虞部、水部为右曹。辛酉，命翰林学士张观、知制诰李淑、宋祁编三馆秘阁书籍。壬午，罢后院所作玳瑁龟筒，从度支判官谢绛之言也。绛又言：『内藏库岁受铸钱百余万缗而岁给左藏库。及三年一郊，度岁出九十万缗，所余无几。请以天下所铸钱尽入三司，十年责以移用，使聚谷实边，而茶盐香矾之利悉归京师。又迩来用物滋侈，赐予过制，禁中须索数多于前。比诏裁节费用，而有司但求咸平、景德簿书。臣以为不若推近及远，递考岁用而裁节之，不必咸平、景德为准也。』又请罢内降，凡诏令皆由中书、枢密院然后施行。乙酉，诏西京留守推官欧阳修为镇南节度掌书记、馆阁校勘，枢密使王曙所荐也。始钱惟演留守西京，修及尹洙为官属，皆有时名。修等游宴无节。惟演去，曙继至，尝厉色谓修等曰：『诸君知寇莱公晚年之祸乎?政以纵酒过度尔。』修对曰：『寇公之祸，政以老而不知止耳。』曙默然，终不怒，更荐修及洙置之馆阁，议者贤之。
　　秋七月，监察御史里行高若讷为殿中侍御史里行。殿中侍御史里行始此。乙未，御崇政殿[1]，召近臣观《景佑乾象新书》。枢密使王曙加同平章事。
