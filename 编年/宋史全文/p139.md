<!-- { "loadSidebar": true } -->
    三月己卯朔，诏：『金人已退，当进幸江宁府，经理中原。』庚辰，中书侍郎朱胜非守尚书右仆射兼中书侍郎，兼御营使。金人分兵犯江阴，至夏港，守臣胡纺统制官王换等拒敌，且谓签书判官厅公事李易曰：『吾曹有死城郭之义，公母宜勉之少避。』易归，告其母蒋氏，蒋氏曰：『我去则汝决不肯坚守，愿与汝同死生。』闻者感泣。降授右武大夫、和州防御使马广应诏上书,言：『前日之事，其误有四，其失有六。愿陛下幸巴蜀之地，用陕右之兵，留重臣使镇江南，委健吏以抚淮甸。破金人之计，回天下之心，是为上策。都守武昌，襟带荆湖，控引川广，招集义兵，屯布上流，扼据形势，密约河南诸路豪杰，许以得地世守，用为屏翰，是为中策。驻跸金陵，备御江口，通达漕运，亟制战舰，精习水军，厚激将士，以幸一胜，观敌事势，预备迁徙，是为下策。若贪顾江湖陂泽之险，纳探报之虚言，缓经营之实绩，倚长江为可恃，幸金人之不来，犹豫迁延，候至秋冬，使金人再举，驱其舟楫，江淮千里，数道并进，方当此时，然后又悔,是为无策。』累数千言，皆切事机。是日，日中有黑子。辛巳，尚书左丞叶梦得罢。上批：『梦得深晓财赋。可除提举中太乙宫兼侍读、提领户部财用，充车驾巡幸顿递使。』梦得执政凡十四日而罢，辞不拜，遂径归卞山。御营使司都统制王渊同签书枢密院事，仍兼都统制。渊自平江赴行在，既对，遂有是命，诸将多不悦者。渊轻财好义，家无宿储，每曰：『朝廷官人以爵使禄,足代其耕也。若切切事锥刀，我何爱爵禄，不为大贾富商耶?』同签书枢密院事、江淮两浙制置使吕颐浩为江南东路安抚制置使兼知江宁府。御营使司参赞军事张浚请沿江要害州军置强弩营，选州禁兵、县弓手为之，仍专置军器提举官，募公私匠人，以除戎器。乃命诸路宪臣措置制造赴行在。命学士、给舍轮日于禁中看详臣民章奏条上，仍不用内侍轮送，止实封往反。壬午，初，扈从统制苗傅自负世将有劳，以王渊骤得君，颇觖望。起复威州刺史刘正彦尝招降剧盗丁进等，以赏薄怨。始渊既荐正彦，复檄取其所予兵，正彦执不遣，以此怨渊。上在维扬，入内内侍省押班康履颇用事，妄作威福,诸将多疾之。及幸浙西，道经江左右，宦者以射鸭为乐。比至杭州江下观潮，中官供帐赫然遮道。傅等曰：『汝辈使天子颠沛至此，犹敢尔邪!』有中大夫王世修者为傅幕宾，世修尝疾阉宦恣横，为尚书右丞张證言之，澄不纳。世修退，为刘正彦言之，正彦曰：『君言甚忠，当与君同去此辈。』俄闻渊入右府，傅、正彦以为由宦者所荐，愈不平，遂与世修及其徒王钧甫、马柔吉、张逵等谋，先斩渊，然后杀内侍。钧甫、柔吉皆燕人，所将号赤心军。议已定，癸未，制以刘光世为检校太保、殿前都指挥使。百官入听宣制，傅、正彦令世修伏兵城北桥下，俟渊朝退，即捽下马，诬以结宦官谋反，正彦手斩之，遂遣入围康履家，分兵捕内官，凡无须者皆杀。正彦既斩渊，即与傅拥兵至行宫北门外。卫士出刃以指其军，傅、正彦遂陈兵于门下。中军统制吴湛遣人口奏傅、正彦手杀王渊，以兵来内前欲奏事。上大骇愕。朱胜非请往问之。胜非急趋楼上，厉声诘问专杀之由,吴湛引傅所遣使臣入内附奏曰：『苗傅不负国家，止为天下除害耳。』知杭州康允之见事急，率从官扣内东门求见，请上御楼慰谕军民。日将午，上步自内殿，登阙门，百官皆从。权主管殿前司公事王元大呼曰：『圣驾来！』傅等见黄盖，犹山呼而拜。上凭栏呼傅、正彦问故，傅厉声曰：『陛下信任中官，赏罚不公。军士有功者不赏，内侍所主者乃得美官。黄潜善、汪伯彦误国至此，犹未远窜；王渊遇贼不战,因交康履，乃除枢密。臣自陛下即位以来，立功不少，顾止作遥郡团练使。臣已将王渊斩首，中官在外者皆诛讫。更乞康履、蓝珪、曾择，斩之以谢三军。』上谕以：『内侍有过，当流海岛。卿可与军士归营。』傅曰：『今日之事尽出臣意,三军无预焉。且天下生灵无辜肝脑涂地，止缘中官擅权。若不斩履、择，归寨未得。』上不得已，命吴湛执履，卫士擒至阙门。履望上呼曰：『何独杀臣!』遂以付傅等。即楼下腰斩之，枭其首，与渊首相对。上谕傅等归寨，傅等因前，出不逊语，大略谓上不当即大位，将来渊圣皇帝来归，不知何以处。上命朱胜非缒出楼下，委曲谕之。傅请隆祐太后同听政及遣使金人议和，上许诺，即下诏书，恭请隆祐太后垂帘，权同听政，傅、正彦闻诏不拜，曰：『自有皇太子可立。况道君皇帝已有故事。』上徐谓胜非等曰：『朕当退避，但须禀于太后。』胜非言：『无此理。』颜岐曰：『若得太后自谕之，则无辞矣。』上乃令岐入奏，又命吴湛谕傅等曰：『已令请太后御楼商议。』太后御黑竹舆出，立楼前见傅等，执政皆从之。傅、正彦拜于舆前，曰：『今百姓无主，肝脑涂地，望太后为天下主张。』后曰：『自道君皇帝任蔡京、王黼，更祖宗法度，童贯起边事，所以招致金人，养成今日之祸，岂关今上皇帝事?况皇帝圣孝初无失德,止为汪伯彦、黄潜善所误。今已窜逐，统制岂不知?』傅曰：『臣等已议定，岂可犹豫?』后曰：『待依所请，太后权同听政。』傅等抗言，必欲立皇子。后曰：『皇子方三岁。太后以妇人之身，帘前抱三岁儿，何以令天下?夷狄闻之，岂不转加轻侮?』傅、正彦号哭固请，后不听。傅等语言益迫。太后还入门，上遣白以事无可奈何，须禅位。上即所御椅子上作诏曰：『朕自即位以来，强敌侵凌，远至淮甸，其意专以朕躬为言。朕恐其兴兵不已，枉害生灵，畏天顺人，退避大位。朕有元子，毓德东宫，可即皇帝位。恭请隆祐太后垂帘，同听政事，庶几消弥天变，慰安人情。敌国闻之，息兵讲好。』上书诏已，遣人持下宣示二凶。胜非至楼下，呼傅幕属将佐问之，王均甫进曰：『二将忠有余而学不足耳。』宣诏毕，傅、正彦麾其军退。胜非又奏：『母后垂帘，须二人同对。臣有独奏事不可形于纸笔者，岂可与他人同之?欲降旨，以时事艰难，许臣僚独对。』太后曰：『彼不疑否?』胜非曰：『乞自苗傅始，仍与其徒日引一人上殿，以弥其疑。』胜非退，太后语上曰：『赖相此人。若汪、黄未退，事已不可收拾矣!』他日，傅等入对，太后劳勉之，傅等皆喜，由是臣僚独见论机事，贼亦不疑矣。是日,上移御显忠寺。甲申，太后与魏国公垂帘，朱胜非称疾不出。太后命执政诣其府，胜非乃出。是日，上徽号曰睿圣仁孝皇帝，以显忠寺为睿圣宫，制曰：『太上睿圣仁孝皇帝以权宜之计，驻跸吴江。深虑敌人指为衅隙，兴师不已，结祸弥深,滥使无辜肝脑涂地，退避大位，传于眇躬。隆祐太后练达国家之务，深得臣庶之情，恭请垂帘，同听政事，宜霈湛恩，以宥多辟。可大赦天下。』丙戌，赦书至平江府，节制军军马张浚闻有赦，虑时方艰危，事变莫测，谕守臣汤东野，遣亲信官至前路发封以告。少顷，东野驰来，曰：『事变矣。』袖以示浚，浚遂走人入杭州，伺其实。时右司员外郎黄概、两浙转运司干办公事吕摭亦遣进武副尉魏傅赍蜡书遗浚及吕颐浩,言傅等叛逆之详。江东制置使吕颐浩至江宁，舍馆未定，忽奉内禅诏赦，遂会监司议，皆莫敢对。退，谓其属官李承迈曰：『是必有兵变。』承迈曰：『诏词有「畏天顺人」之语，此恐其出于不得已也。』其子抗侍侧，曰：『主上春秋鼎盛，岂肯遽逊位于冲幼乎?灼知兵变无疑矣。』颐浩即走人入杭伺贼，并寓书于张浚、刘光世，痛述国家艰难之状，别以片纸遗浚曰：『时事如此,吾侪可但已乎?』时有自杭州赍傅等檄文至平江者，浚读之恸哭，乃决策举兵。夜，召两浙路提点刑狱公事赵哲，告以故，令哲尽调浙西射士，以急切防江为名，使汤东野密治财计。戊子，御营前军统制张俊以兵至平江府。俊初屯吴江县，傅等以其兵属赵哲，使俊之凤翔。会统制官辛永宗自杭乘小舟至俊军，具言城中事。将士汹汹，俊谕之曰：『若等无哗，当诣张侍郎求决。侍郎忠孝，必有筹画。』至是，浚至平江，平江人大恐。会俊被省札召赴行在，令将所部人马尽付赵哲。浚披衣起坐，不能支持。顷之，汤东野直入，浚问知其故。浚知上遇俊厚，而俊纯实，可与谋事。谕东野亟开门纳之，一军遂定。浚曰：『太尉知皇帝逊位之由否?此盖苗傅等欲危社稷。』言未讫，泣数行下，俊亦大哭。浚谕以决策起兵问罪，俊泣拜，且曰：『此事须侍郎济以机术，勿令惊动官家。』浚哽咽首肯。移时，辛永宗、赵哲至，浚即同赵哲驰入张俊军抚渝，且厚犒之，人情大悦。浚以蜡书谕吕颐浩、刘光世起兵状，又命俊先遣精兵二千扼吴江。己丑，制以建炎三年三月十一日为明受元年。先是，傅乞改年号，刘正彦乞移跸。又二日，傅、正彦至都堂申言二事，胜非以移跸为不可。傅趣遣使，胜非曰：『已议定，朝夕行。』傅曰：『人言炎字是两火，故多盗。乞早改元。』胜非以奏，太后曰：『三事中惟年号稍轻，若全然不从，恐别生事。』节制平江府常秀湖州江阴军军马张浚言：『臣窃以当今外难未宁，内寇并起，正人主忧劳自任、马上求治之时。恐太母以柔静之身，皇帝以幼冲之质，端居深处，责任臣僚，万一强敌侵陵，则二百年宋朝社稷之基拱手而遂亡矣。臣愚不避万死，伏乞太母陛下、皇帝陛下特轸宸虑，祈请睿圣，念祖宗委托之重，思二帝属望之勤，不惮勤劳，亲总要务，据形胜之地，求自安之计，抑去徽名，用柔敌国，然后太母陛下、皇帝陛下监国于中，抚静江左。如此，则国家大计似为得之。前密州州学教授邵彪见浚于军中，浚问策安出，彪曰：「以至顺诛大逆，易特反掌,顾公处之何如耳。」浚曰：「张俊指天誓地，愿以死援君父之辱。」韩世忠有仗节死难之志，二人可倚以办事。惟浚士卒单弱，恐不足以任兹事,但吕枢密屯兵江宁，其威望为人所信，向且通亮刚决，能断大事，当为天下倡。刘光世屯军镇江，兵力强悍，谋议沈鸷，可以倚仗。浚皆驰书往矣。』是日，吕摭书至江宁，颐浩执书以泣曰：『果如所料，事不可缓矣。』再发书与张浚及诸大将约会兵。庚寅，提举南京鸿庆宫黄潜善、提举西京嵩山嵩福宫汪伯彦并责秘书少监，潜善衡州，伯彦永州，并居住。置行在都茶场出卖茶引。绍兴二年闰四月，又置务场于建康。同签书枢密院事、江淮两浙制置使兼知建康府吕颐浩言：『臣契勘自崇宁以来，内侍童贯、谭稹互掌兵柄二十余年，基祸流毒，遂令徒党为害。近闻将相大臣剿戮内侍，诚可以快天下之心，纾臣民忿怒之气。但方今强敌乘战胜之威，诸盗有蜂起之势，兴衰拨乱，事属艰难，岂容睿圣皇帝退避大位而享安逸?伏望太后陛下、皇帝陛下不惮再三祈请，睿圣皇帝亟复皇帝位，亲总万几，然后驾幸江宁，以图恢复。如此，则宗庙社稷有无疆之休，将相大臣有无穷之福。』先是，张浚欲遣辩士持书说二贼，使无他图，以待诸将之集。念无可遣者，夜分不寐。浚客遂宁冯轓素负气节，闻之，慷慨请行。虏陷鄜州。辛卯，张浚遣冯轓赴行在，浚为咨目,具以请主上亲总万务，事禀朱胜非，及与傅、正彦书，勉以事当改图，不宜固执。壬辰，两浙转运副使王琮言：『本路上供和买绸绢，岁為一百七十万匹有奇，请每匹折纳钱两千，计三百五万缗，省以助国用。』许之。东南折帛钱盖自此始。张浚被旨以所部赴行在。浚奏辞新命，且遗傅等书云：『朝廷屡差官交割张俊人马，所遣官皆畏避生事，不敢任责。浚度将士久从张俊，且又率强悍，舍俊无以弹压。』欲款贼使不致疑。癸巳，初，御营平寇左将军韩世忠既走盐城县收散卒,得数千人。闻上渡江，以海舟还赴难，至是次常熟。张俊闻之，驰见礼部侍郎张浚，喜跃不自持，曰：『世忠之来，此事必办。」浚与俊更相庆慰，即遣使召之。甲午，冯轓再见傅、正彦于军中，从容白之曰：『轓为国家而来，今已再日，未闻将军之命。愿一言而决。』正彦见轓词色不屈，即与王均甫、马柔吉引傅耳语，众谕轓曰：『侍郎欲复辟，此事固善，然须面议。』词语甚逊。翌日，即遣还，遗张浚书，约浚至杭面议。吕颐浩以勤王兵发江宁。先是，张浚三遗刘光世书,谕以勤王，且遣参议军事杨可辅至镇江促之，光世不报。初，保义郎甄援在城中窃录明受诏赦及二凶檄书以出，至余杭门，为逻者所得。苗傅命斩之，援笑曰：『将军方为宗社立功，奈何斩壮士?」傅漫骂，且诘其故，援曰：『今误国奸臣多散处于外，愿赍将军之文，纠忠义之士，诛漏纲以报将军耳。』傅意解。正彦曰：『此未可信。』即使人拘之。居数日，防禁少缓，援更衣逾墙而出。至是，见张浚于平江。援诡言尝更服见睿圣皇帝于别宫。上谓曰：『今日张浚、吕颐浩必起兵，刘光世、韩世忠、张俊等必竭力相辅，语令早来。』词旨甚切。浚微察其意，不复穷问。即遣诣张俊军。俊与其将士闻之,皆感恸，浚遂令援遍往韩世忠、刘光世诸军宣谕。援明辩善为说词。诸将人人自以为上所倚望，感泣争奋，由是士气甚振。乙未，衡州居住黄潜善再责镇东军节度副使、英州安置。吕颐浩引兵至丹阳，刘光世引部曲来会，金部郎中李迨自镇江驰至偕行。丙申，韩世忠以所部至平江。初，世忠在常熟舟中，闻张浚遣人来，被甲持刃，不肯就岸，取浚及统制官张俊所遗书，遣人读之。世忠乃大哭，举酒酹神曰：『誓不与此贼共戴天！」舟中士卒皆奋。世忠见浚曰：『今日大事已成，世忠与张俊以身任之，愿公无忧。』世忠欲即进兵，浚谕之曰：『事不可急，投鼠忌器，急则事恐不测。浚已遣冯轓甘言诱贼矣。』丁酉，冯轓至平江。张浚得二贼书，率皆不情之语，其中云：『苟可安社稷，利国家，救生灵，息兵戈，傅等皆听命。』马柔吉、王钧甫亦同致书，浚得之，即欲携亲兵至杭与贼面决，张俊、韩世忠皆告以『贼知主盟在公，势必加害，愿勿听。』戊戌，韩世忠以所部发平江，张浚大犒世忠及张俊两军。酒五行罢，浚此诸将至府园，屏左右，问曰：『今日之事，孰逆孰顺?』众皆曰：『我顺彼逆。』浚曰：『若违天悖人，可直取浚头颅归贼。闻以观察使求，即日富贵矣。不然一有退缩。当以军法从事!』众皆诺。世忠发平江。舟行不绝者三十里，甲士尽载其上，军势甚振。浚虑傅等以伪命易置，仍令世忠偏将张世庆搜绝邮传，凡自杭来者，悉投之水中。己亥，张浚复遣冯轓入杭，移书傅等，告以祸福，使之改图。先是，傅又遗浚书云：『朝廷以右丞待侍郎，伊尹周公之事，非侍郎其孰当之?请速赴行在。』浚报书云：『自古言涉不顺,则谓之指斥乘舆；事涉不顺，则谓之震惊宫阙。至于逊位之说，则必其子若孙，年长以贤，则托以政事，使之利天下而福苍生，不然谓之废立。废立之事，惟宰相大臣得专之，伊尹、霍光之任是也。若不然，则谓之大逆贼矣。凡为人臣者，握兵在手，遂可以责其君之细故而议废立，自古岂有是理也哉?天之所兴，孰能废之?愿二公畏天顺人，无顾一身利害，借使事正而或有不测，犹愈于暴不忠不义之名而得罪于天下后世也。』初，浚发书，及所措置事，皆托他词，未敢诵言诛之。傅等虽闻大集兵，犹未深信，得此书，始悟见讨，奏请诛浚以令天下。辛丑，内降诏书，略曰：『永惟内禅之初，恭奉太上之旨，责躬避位，事理甚明。访闻有侍从掌兵之官，不能晓授受本末，弗计宗社安危，轻易以惑人心，迁延而违诏命。惟尔将帅士民，各宜体悉，期救艰虞。』傅等闻张浚将起兵，乃下是诏。新除捧日天武四厢都指挥使韩世忠为定国军节度使，依前御营使司提举一行事务、都巡检使，新除捧日天武四厢都指挥使张俊为武寧军节度使、知凤翔府，二人皆以深晓内禅诏旨，不受张浚诖误，故有是命。诏所除礼部尚书张浚阴有邪谋，欲危社稷，责黄州团练副使、郴州安置，令平江府差兵级防送，经由行在赴贬所。中书舍人季陵当制，有『轻脱寡谋』之语。时两宫音问几不相通，太母忽遣小黄门至睿圣宫白曰：『张浚早来不得，已郴州安置。』上方啜羹，不觉覆羹于手。初，傅得浚手书，即请绌浚，右仆射朱胜非沮止之，至于五六。及是，傅等至都堂见胜非，具言浚见诋，为逆贼所不能堪。胜非见其悖甚，恐生他变，谓之曰：『罢张兵权而以付吕枢密，必无事矣。』傅意稍解，遂有郴州之命。初，傅、正彦日至都堂议事，御史中丞郑瑴奏疏言：『臣访闻朝廷日近差除行遣，多出御营都副苗傅、刘正彦之意，二人出入都堂，殆无虚日。望戒谕将帅之臣，无以私请干与朝政。』太后出其章示傅、正彦，傅、正彦衔之，及是，又请留吕颐浩守金陵，张浚不当贬。又言：『浚特以私书与傅、正彦往来切磋，而力忠义,今峻责之，是坚天下之疑心，以动四方之兵也。』不报。瑴遂遣所亲奉议郎谢向变姓名为贾人至平江，具言城中事，令迟重缓进，使贼自遁，毋致城中之变。浚然之。然韩世忠扼秀州，张俊前军在吴江，贼气夺矣。时节制司参议官辛道宗总舟师，与统领官陈思恭亦自华亭进发，张浚又亲作蜡圆书云：『不得惊动三宫、圣驾。』浚书名,张俊亦书名，募人赍赴。管军左言等八人虑傅等因大军之入或有他变，书皆达。是晚，冯轓至临平,马柔吉见之曰：『君尚敢来耶?昨旦张侍郎有书来，词不委曲，二公大怒，且发兵出杭矣。』轓曰：『张公无他意，太率欲规正，故不得不激切。』柔吉意少解。夜二鼓，柔吉与轓俱缒入城，翌旦，与傅等议于军中。浚缪为书遗轓曰：『浚近发苗都统书，论列睿圣皇帝事,反复数百言。适有客自杭来,知二公于朝廷社稷初无不利之心,甚悔轻易，未识体察否?然浚无他也，欲此忠义大节终归二公，无使他人为之。会见，望致意。』傅等初谓有他谋，发书无异词，遂大喜，轓由是得免。壬寅，吕颐浩军行至平江之北。先是，颐浩以所部万人发江宁府，道募得三千人，与俱至平江之北四十五里，张浚乘轻舟迓之道，遇小舟，得邮筒，屏人发封，乃浚郴州谪命。盖贼以浚限截往来文字，故更遣使臣自湖州转递以来。浚得之，恐将士观望不尽力，呼书吏曰：『朝廷趣赴行在，为我申，即日起发。』浚见颐浩，相与对泣，以大计咨之。颐浩曰：『事不谐，不过赤族。颐浩曩谏开边之失，几死宦官之手。承乏漕挽，几陷穹卢之域。近者仓卒南渡，举室几丧。今日为社稷死，岂不甚快邪!』浚壮其言。颐浩即召其属官李承造于舟中草檄，而浚为润色之。初，苗傅闻韩世忠在秀州，取其妻梁氏及其子保义郎亮于军中以为质。朱胜非闻之，乃好谓傅曰：『今当启太后，招二人慰抚，使报知平江，诸人益安矣。』傅许诺。胜非喜曰：『二凶真无能为矣。』太后召梁氏入见，封为安国夫人，锡予甚渥。后执其手曰：『国家艰难至此，太尉首来救驾，可令速清岩陛。』梁氏驰出都城，遇苗翊于途，告之故，翊色动，手自捽其耳。梁氏觉翊意非善，愈疾驱，一日夜，会世忠于秀州。俄而傅等以麻制授世忠，世忠曰：『吾但知有建炎，岂知有明受?』斩其使，焚其诏。又遣使持麻制授张俊，俊械以送狱。冯轓又说王钧甫曰：『此事若了在他人，公何以赎过?』钧甫颇以为然。癸卯，太后诏：『睿圣皇帝宜称皇太弟，领天下兵马大元帅，复封康王。皇帝称皇太侄，监国。御营都统制苗傅、副都统制刘正彦并赐铁券。』时傅、正彦闻勤王兵大集，意甚惧，呼冯轓议复辟。玀知其可动，即见朱胜非，白云：『今国步艰难，当以马上治之。今日之事，当以渊圣皇帝为主。睿圣皇帝尝受渊圣诏为大元帅，宜仍旧。少主为皇太侄。太后垂帘。』张逵退谓苗傅曰：『赵氏安矣，苗氏危矣。』进士冯轓特补奉议郎，守尚书兵部员外郎，更名康国。吕颐浩、张浚议进兵，韩世忠为前军，张俊以精兵翼之，刘光世亲以选卒为游击，颐浩、浚总中军，光世分军殿后，遂以勤王所为名。颐浩、浚传檄中外曰：『逆臣苗傅躬犬豕不食之资，取鲸鲵必戮之罪，乃因艰难之际，敢为废立之谋。刘正彦以孺子狂生，同恶相济，自除节钺，专擅杀生。仰惟建炎皇帝忧勤恭俭，志在爱民，闻乱登门，再三慰劳，而傅等陈兵列刃，凶蹈弥天，迫胁至尊，仓皇避位，语言狂悖，所不忍闻。大臣和解而不从，兵卫皆至于掩泣。诏书所至，远迩痛心，骇戾人情，孰不愤怒?顾惟率土，何以戴天!况傅等揭榜阛市，自称曰予，祖宗讳名，曾不回避，迹其本意，实有包藏。今者进兵，以讨元恶，师次秀州，四方响应。用祈请建炎皇帝亟复大位，以顺人心。今檄诸路州军官吏军民等各奋忠义，共济多艰，所有朝廷见行文字，并系傅等伪命，及专擅改元，即不得施行，敢有违戾，天下共诛之。』乙巳，制曰：『睿圣仁孝皇帝顷自靖康之初，实总元帅之重。早缘推戴，继遂纂承。比以强敌侵陵，生民茶毒，深自损抑，发于至诚。若止仍太上之称，何以慰天下之望?今恭依太后圣旨，请加上太上睿圣仁孝皇帝、处分兵马重事。』御营前军统制张俊以勤王兵发平江，殿前都指挥使刘光世继之。吕颐浩与张浚饯于门外，登楼阅兵，器甲鲜明，士气锐甚。丙午，吕颐浩、张浚以大军发平江。丁未，宰相朱胜非召苗傅、刘正彦至都堂议复辟事，胜非语之曰：『反正事已定日迎请，朝廷百官皆有章奏，公等可别作一章。』傅面颊发赤，惭恧无语，回顾正彦。正彦起曰：『前日所请，本为和戎，今使命虽不通，未尝更遣，遽请反正。』前后事体相违。胜非责之曰：『和戎之使既无路可通，况事已彰露，州县谁不知之?且勤王之师未来者，使是间自反正耳。前日王渊不当作枢密，人情犹能如此。今日之事，孰为轻重?不然下诏率百官与六军请上还宫，公等六人置身何地?』正彦却立不对，傅长吁曰：『独有死耳。』胜非以二将反覆责世修，世修以言逼傅，傅不能答。胜非乃令堂厨具饭，命世修即庑间草奏，持归军中，自准备将以上皆书名。胜非进呈，太后极喜曰：『吾責塞矣。』时颐浩、浚大军已次吴江，王世修闻之，遣人至军中云：『上已处分兵马重事，止王师屯秀，俾颐浩、浚以单骑入朝。』颐浩奏曰：『臣等所统将士忠义所激，可合不可离。愿提军入觐。』傅等计穷，益惧。是晚，苗傅、刘正彦复至都堂见朱胜非，请诣睿圣宫见上谢过。上乃赐韩世忠手诏曰：『知卿已到秀州，远来不易。朕居此极安宁。苗傅、刘正彦本为宗社，始终可嘉，卿宜知此意，遍谕诸将，务为协和，以安国家。』傅等退，以手加额曰：『乃知圣天子度量如此。』遂遣杭州兵马钤辖张永载持诣世忠。世忠得之，谓永载曰：『主上即复位，事乃可缓，不然,吾以死决之。』傅等大恐。金人陷京东诸郡。徐州武卫都虞候赵立闻敌北归，鼓率残兵邀击于外，断贼归路，夺舟船、金帛以千计，军声复振。诏立权知徐州事。金左副元师宗维闻上渡江，徙济南叛臣刘豫知东平府，充京东西淮南等路安抚使，而以其子麟知济南府。自旧河以南,皆豫所统也。
