<!-- { "loadSidebar": true } -->
    十一月癸亥，以宣缯兼同知枢密院事，薛极参知政事，葛洪签书枢密院事。诏邵州系今上皇帝潜藩，陛为宝庆府；筠州与御名声音相近，改为瑞州。乙丑，制以杨谷为少保，进封新安郡王。丙寅，制以杨石为少保，进封永宁郡王。直学士院真德秀草制，并上札子曰：『臣恭睹陛下以东宫册礼告成，明诏疏恩戚里之贤，宠数优隆，加以王爵。稽诸典故，所未前闻。然其老成静重、公论素所推予，身为外属而避远权势，不居京师，治家教子，风声凛然，诚近世戚畹之所未有。意其贤德夙简圣心，故因钜典之成，特示宠权。臣承命草制，亦既推明陛下所为褒表之意，播告中外矣。然臣伏观古今载籍之传，莫不以恩宠太甚为外家之深戒。汉世贤戚，无出樊宏、阴兴右者，宏之言曰：『富贵盈溢，未有能终天道。』恶满好谦，前代贵戚皆明戒也。兴亦有云：『外戚家苦不知谦退，富贵有极，人当知止，夸奢益为观听所讥。』惟二人其所操持若是，故其子孙昌炽，世有令闻，为史册之光。臣愚窃谓二人之言，盖陛下所当知而戚里所当鉴也。夫倚伏无常，古今所畏，崇犹尘积，替若骇机，不可不深图，不可不豫虑。伏惟陛下清燕之间，省观樊、阴之所由得，返迹梁、窦之所由失，常思所以安全外族，俾蒙谦靖之福，而不蹈满盈之咎，斯诚宗庙社稷无疆之休。臣以非材，承乏词禁，官虽甚卑，其职则有唐供奉之旧，故敢因事陈愚，妄希李绛、自居易之万一，惟陛下裁赦，臣不胜大幸。』辛巳，诏行都及诸路公私僦舍钱米经减者减三分，从朱端常请也。已卯，干办诸路司审计司王自适进对，论大中之道。上曰：『三圣相授守一道，其此之谓乎?中者不偏不倚，无过无不及之谓。』良[虚和注：良误]庚，干办诸司粮料院赵彦覃进对，奏州县折色病民。上曰：『纤悉如此，殊失爱民之意。』辛巳，诏中外系囚杖以下释之。乙酉，朱端常奏魏了翁封章谤讪，真德秀奏札诬诋。魏了翁落职罢新任，追三官、靖州居住；真德秀落职罢祠。壬辰，御射殿，阅崇政殿亲从射艺，迁补有差。癸丑，太学正徐介进对，论中庸慎独之旨。上曰：『此是以敬存心，不愧屋漏之意。』
    丙戌宝庆二年正月丁巳朔，上不视事。癸亥，诏赠沈焕、陆九龄官，仍赐谥。寻以太常寺议，焕谥端宪，九龄谥文达。录张九成、吕祖谦、张栻、陆九渊子孙官各有差。又诏以布衣李心传专心文学，令四川制置司津发赴阙。戊寅，荧惑入氐。庚辰，以礼部尚书程珌知贡举，刑部尚书邹应龙、右谏议大夫朱端常、中书舍人陈贵谊同知。  
    二月丙戌朔，御笔赐程珌以下曰：『国家三岁取士，试于南宫。盖公卿大夫由此其选，事至重也。朕属在哀疚，未遑亲策。爰咨近列，往司衡鉴。卿等宜协心尽虑，精加考释。夫文辞浮靡者，必非伟厚之器；议论诡激者，必无正平之用。去取之际，其务审此。』
    《龟鉴》曰：文辞浮靡者，必非伟器；议论诡激者，必非正才。此丙戌礼闱之御笔也。其求贤务实之意为至勤。至如已丑，则又以取人、器识、得士、忠厚为衡鉴；壬辰，则又以先器识、后词藻、务忠实、斥浮伪为权衡，则求贤务实之意益坚。
    二月丙戌朔，雪。戊子，以右正言李知孝言，诏赃吏有实迹者，不测置狱，明正典刑，其永不得与亲民及师儒差遣；继经赦宥，不许改正，有监司、守臣保举三员者听之，仍每任所保以一员为额。辛卯，诏诸道提点刑狱以五月按部理囚徒。察院梁成大奏：『真德秀有大恶五，其奏济王事，乞追封以盖逆状，趋立嗣以召祸端，改节圣语，谤讪朝廷，无将之心，与魏了翁同罪。了翁已从窜削，德秀仅褫职罢祠，欲乞一等施行。』诏削秩二等。壬午，太白、岁、填星合于女[4]。癸卯，诏：『特奏第五等人遇郊与岳祠，其愿缴敕再试者听。』乙酉，御后殿引见吏部奏举改官二十有一人。
    三月丙辰朔，梁成大奏寝王长孺召命，徐瑄、胡梦昱重议施行。初，长孺饯胡梦昱诗有『吾乡小澹庵』之语，成大以拟非其伦，党和邪说，不宜立朝。瑄举梦昱贤能才识，有『忧国敢言』之词，成大谓梦昱狂悖，瑄必与之合谋。二人虽已窜削，而罪大罚轻。』于是并及之，寻予长孺祠，瑄削秩三等，徙居象州；梦昱徙钦州编管。庚申，诏曰：『朕自下求言之诏，凡封章来上，必详加省览，亦已采择施行。而遐方小臣，犹未有应诏。近者始见普安军推官罗宰所陈利病，辞旨勤恳。一介之士，身处蜀万里之外，乃能独先众人，惓惓效忠，深可嘉尚。可特与升擢差遣，以劝来者，以副朕听纳之志。』辛未，乔行简进读高宗宝训《谨名器》篇，至『祖宗朝，教坊官有求为郡者，太祖以庄宗为鉴，不与。』上曰：『用伶人为郡守，非独轻亵名器，亦必为民害。』行简奏：『乞谨守祖宗法度，则名器自不滥。』上曰：『祖宗法度自是精密，岂容不守?』癸酉，以杨简为敷文阁直学士、中大夫、提举南京鸿庆宫。先是，召简以内祠奉朝请，仍进职。简以疾抗章不至，遂以是宠之。以久雨，蠲大理寺、三衙、临安府酒所赃赏钱。戊寅，诏曰：『朕近召游洚见于便殿，详览二疏，因加访问，议论正大，指证明切，真有益于君德治道，耸听嘉叹。可特与改合入官，仍除馆职。旌忠谠以导敢言，乃朕志也。』先是，洚以浙西提刑司干办公事召为太学博士，寻为秘书郎。戊寅，诏太常寺建功臣阁，绘赵韩王普而下二十有三人，以昭勋崇德为名。己卯，命从臣日一人祷晴于天竺山。蕲州火。庚辰，以京湖制置使陈晐经理屯田有绪，诏奖之。壬午，决大理寺、三衙、临安府、两浙州县系囚。
    四月己丑，以隆兴格制辅臣俸。先是，上览尚书省所进，请给册，以辅臣俸微，令户部条奏。及是奏闻，遂有是命。辛卯，以莫泽言，令二广诸司今后守倅以下阙官，须申省部，未有注授者，方许奏辟，倅令未满求辟者禁之。以久雨，诏大理寺、三衙、临安府、两浙州县系囚，杖以下释之。癸巳，秘书少监范楷进对，言淫雨未止，岁事可虑。上动容曰：『朕深以为虑，不知何道可以弭灾。』楷奏：『愿陛下益加儆惧，则可转灾为福。』上曰：『《洪范》雨、暘、寒、燠、风，皆归之肃、乂、哲、谋、圣，以此知人事与天意常相感通。』楷奏：『人主与天地尤近，所以古人夙夜畏威。』上曰：『敬天一念，朕因此当益加谨。』上又问：『成汤以六事自责，当时岂真有苞苴女谒谗夫等事?只常常以此自省耳。』楷奏曰：『诚如圣谕。』庚子，诏曰：『昔成王立政之初，于庶狱庶事，曲尽其敬，忠厚积累，囹圄空虚，治道所由昌也。朕践阼以来，举廉戒贪，兴能拔滞，亦欲郡县闻风，政平讼理也。而懦者汨于吏奸，莫恤人命，强者辄持巧心，析律贰端，久系株连，遂易瘐死。其或叨懫自丰，庶威夺货，五过之疵，是非舛紊，蔑弃中典，民冤莫伸。哀矜之意微，剥敛之风著，岂朕为民父母之意哉?继自今监司、守令各思天牧之重，躬务审克，毋借乱辞，勿格诏而弗遵，勿任情而自肆，深培根本，共守中和，庶几群吏视仪，罔敢弗率。傥犹玩狎，习为蔽欺，贪残淹留，莫之纠刺，上负朝廷之委任，下辜斯民之宅生，则国有宪章，罚加失职，非予一人所敢私。』辛亥，有流星大如太白。
    五月辛酉，大理少卿叶宰言：『乞令诸州军奏谳来上，先以期日关奏邸及刑司，以稽留狱之弊。』从之。戊寅，李知孝奏：『乞速正济王叛逆之罪，追夺王爵。』先是，知孝以为言，上曰：『观卿之意，欲正名分，明国法耳。如朕始者所行，正欲全恩意也。』知孝奏：『陛下隆骨肉之爱，自是美事。但叛逆之臣不正典刑，非所以训，欲断自圣意。』上曰：『更当审虑区处。』及是，知孝章复三上，上曰：『此事卿屡奏陈，朕欲全始终之恩，所以重于施行。』知孝奏：『陛下笃亲睦族，可谓至矣。台谏、给舍既屡奏谏，若有施行，亦非得已。愿早赐睿断。』上曰：『卿言既如此切至，朕当出卿所陈，更与大臣商榷。』以皇叔祖宜州观察使、知大宗正事善骈提举佑神观，奉朝请，仍进一秩。己卯，诏曰：『朕祗奉宗祧，务隆孝爱，其于亲睦之义，尤所尽心，不幸济王自滔叛逆，既已曲加恩礼，掩其罪恶，及给舍缴章三上，乞与追贬，朕亦重于施行。今台谏屡乞正名定罪，论奏不已，私情公议，未知适从。可令三省详议审处以闻。』癸未，令万寿观建宁宗皇帝神御殿室。乙未，以傅伯成为龙图阁学士、提举南京鸿庆宫。先是，召伯成，以疾抗章不至，遂以是宠之。丙申，御后殿，赐礼部正奏名进士王会龙等敕，凡九百八十九人。丁酉，赐特奏名进士林石等。壬寅，以先圣五十二代孙孔万春为承奉郎，袭封衍圣公。己酉，录行在系囚。
    七月戊辰，大风。蠲大理寺、临安府、点检提领酒所赃赏钱，两浙州军如之。诏大理寺、三衙、两浙州军系囚，杖以下释之。侍读乔行简因进读，奏风变。上曰：『比者大风可畏，皆朕不德，有以致之。』行简奏曰：『陛下引咎责躬，此意上通于天，在祖宗朝皆有已行典故。臣已略具敷陈，欲乞陛下思所以应天之实。』上嘉纳。讲毕，上曰：『卿适所陈风变甚善，朕当益加修省。比以害稼为忧，常令体访，知早稻已获，晚稻未花，又幸不崇朝而止。』
    八月丙戌，宁宗皇帝大祥，上诣几筵，行奠祭礼。壬辰，令户部申严州县受租苛取之禁，转运使察其违者劾之。甲午，以久雨，蠲大理寺、三衙、临安府、点检提领酒所赃赏钱。乙巳，史弥远等言：『谨按国史，太平兴国七年，皇弟检校太师兼中书令、行河南尹、西京留守秦王廷美以昵比凶恶，语连逆谋，群臣就请行法，遂勒归私第，寻降涪陵县公，仍于房州安置。比济王从贼借伪，给舍、台谏俱有奏请，乞正名定罪。陛下欲全始终之恩，弗俞其请。今又论奏不已。臣等窃详秦王以言语不顺，尚坐追降窜责，今济王逆节著明，负先帝教育之大恩，忘陛下友爱之至德，参之公论，揆之国法，死有余罪。臣等仰体宸旨，详议审处，欲乞将济王追降巴陵县公，庶几上全仁恩，下伸公议。』从之。丙午，卫泾薨。乙卯，诏新中法科而资浅者，须外历二考以上，方擢为评事。从陈贵谊请也。
