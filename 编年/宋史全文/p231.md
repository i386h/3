<!-- { "loadSidebar": true } -->
《大事记》曰：秦桧以十八年之久，呼俦引类，盘据中外。一桧虽死，百桧尚存。安石虽退居钟山，而所任王珪、蔡确即安石之党；章惇虽去位，而所任曾布、李清臣之徒即惇之党也。上虽亲政，而所任沈该、万俟卨、汤思退、魏良臣，即桧之党也。沈该、万俟卨本桧之鹰犬也。思退本桧之客，以文衡私取桧之子孙者也。良臣即桧往来于金、定和议者也。桧之身虽死，而桧之心未尝不存。张、赵所引之君子日少，而桧所教之小人日多，故自桧死后，金颇疑前盟不坚，为之禁妄议和好，以信金为之重窜。张浚以悦金，何异于桧之为也?
    夏四月己卯，上曰：『昨诣景灵宫朝献，见武学颓弊。亦全无士人文武一道。今太学养士已见就绪，而武学几废，恐有遗才。祖宗以来，武学养士自有成法，可令礼、兵部速条具以闻。』丙戌，诏秘书少监杨椿、著作佐郎赵逵、周麟之同共编修神宗皇帝一朝宝训。戊子，先是，尚书省言：诸郡解额多寡不均。诏礼部参酌，均定申省取旨。及是进呈，上曰：『解额窄处，自当量与增添；宽处却不可减，皆欲优之也。』庚寅，诏京西、淮南贩买耕牛，与免税三年。用三省请也。上曰：『关市之征，本以抑商贾。如米面民间日用之物，岂可收税?今耕牛亦犹是也。』癸巳，诏武学学生以八十人为额：上舍十五人，内舍二十五人，外舍四十人。置博士、学谕各一员。未几，诏学生以百员为额。甲午，诏诸路州军自今不得奏祥瑞。前一日，执政奏事，上曰：『前大理寺狱空，不许上表称贺，甚为得体。比年四方奏祥瑞，皆饰空文，取悦一时。如信州林机奏秦桧父祠堂生芝草，其佞尤甚。莲之双头，处处有之，亦何足为瑞?麟、凤瑞之大者，然非上有明君，下有贤臣、麟、凤之生，亦何所取?朕以谓惟年谷登可以为瑞，得真贤实能可以为宝。汉武作《芝房》、《宝鼎》之歌奏之郊庙，非为不美，然何益于事?』丁酉，上谓执政曰：『卿等接宾客，有利害可行及人才可用者，一一奏闻，庶尽知民间利病，因亦可得人才。』戊戌，置六科以举士，一曰文章典雅可备制诰，二曰节操公正可备台谏，三曰法理该通可备刑谳，四曰节用爱民可备理财，五曰刚方岂弟劳绩著闻可备监司郡守，六曰知机识变智勇绝伦可备将帅。命侍从岁举之，如元祐中司马光所请。先是，侍御史汤鹏举言：『今明诏侍从各举所知，臣辄条具六科，以备采择。乞俾荐者随其才而举之，后有改节，愿坐缪举之罪。』诏吏、礼部讨论，至是行下。右正言凌哲言：『臣闻昔汉高祖入关，悉除秦法，与民约法三章耳，所谓「杀人者死」，实居其首焉。司马光有言：杀人者不死，虽尧舜不能致治。斯言可谓至当矣！臣窃见诸路州军勘到大辟，虽刑法相当者，类以为可悯，奏裁，遂获贷配，无他，居官者无失入坐累之虞，为吏者有放意鬻狱之幸。贷死愈众，杀人愈多，殆非辟以止辟之道也。欲望特降睿旨，应今后诸州大辟，若情犯委实疑虑，方得具奏；其情法相当实无可悯者，自合依法申本路宪司详覆施行，不得一例奏裁。』从之。户部尚书韩仲通言：『今斗米为钱不满二百，正宜积谷之时。若别置仓廪贮积，以一百万硕为额，遇有水旱，助给军食，减价出粜，实为经久之利。』从之。仍以丰积为名。礼部言：『今科科举，欲并依旧法，其乡饮酒礼愿行于里社者，听从其便。』从之。
    五月壬寅，参知政事沈该为尚书左仆射，万俟卨为尚书右仆射，并同中书门下平章事。知婺州辛次膺升秘阁修撰。上因曰：『用人当尽公道，若以私意喜怒取人，则真材实能，何由得进邪?』甲辰，签书枢密院汤思退知枢密院事。丙午，起居郎吴秉信、舍人王纶并试中书舍人。中书不除舍人者近十年，至是，二人始有此授。戊申，诏故追复观文殿大学士赵鼎特与致仕，恩泽四名。辛亥，言者论：『近年以来，朝廷节取，放免米麦、菽豆、柴薪、耕牛、力胜等税钱，而不曾与减退税务课额。欲将税务年额量与减免却，重行裁减收税则例。』上曰：『此说极有理，如米麦之属，民所日用者，既与放免。若不量减年额，则巧作名目，重敛以求敷数，反为民害。可依所乞，令户部措置立法。』甲寅，右朝请大夫李邦献为荆湖南路转运判官。邦献知抚州还，入对，言：『近年用事之臣险愎狠忌，凡登对臣僚奏陈稍久，或圣语有所询访，阴即中伤，是致臣下所陈，类皆不切之务。畏祸甚者，至托疾在告。望申饬臣僚：凡有所闻，尽言无隐。』从之，遂有是命。上览除目，因谓大臣曰：『近缘遴选监司，诸路稍稍有按发官吏不职者。罚不患乎不行，但赏典亦不可无。今后郡守有治状显著者，令诸司共奏，当议褒奖，如增秩、赐金之类，或与升擢。有赏有罚，则善恶知所劝沮矣。』丙辰，尚书左仆射沈该监修国史，右仆射万俟卨兼提举实录院。先是，秦桧以监修兼提举。自该、卨并相，始分监修及提举为二，至今因之。该谓桧专政以来，所书圣语有非玉音者，恐不足以垂大训，乃奏删之，而取上即位至今通三十年，纂为《中兴圣语》六十卷上之。甲子，御史中丞汤鹏举乞申严福建、广东沿海铜钱出界之禁。从之。己巳，前特进张浚度金人必败盟，是月，上疏曰：『今日事势极矣，陛下将拱手而听其自然乎?抑将外存其名而博谋密计，求所以为长久欤?臣诚过虑，以为自此数年之后，民力益谒，财用益乏，士卒益老，人心益离。忠臣烈士沦亡殆尽，内忧外患相仍而起，陛下将何以为策?今天下譬如中人之家，盗据其堂，安眠饱食其间，而阴伺其隙，一日有间，其舍我乎?』书奏，执政不省。
    六月癸酉，御史中丞汤鹏举言：『陛下总揽权纲，慎择郡守。臣愚拟令郡守久任，责以治效，正当今之先务。』辅臣进呈，上曰：『此在慎择监司。监司得人举刺公，则郡守之职自振矣。由汉以来，郡守有善政者，多增秩赐金，正不欲数易。久任亦不可为定制。』沈该等曰：『欲令监司、帅臣同共考察课绩，列衔保举再任，仍令尚书省置籍。』上曰：『如此甚善。』甲戌，宰执进呈秘书省校书郎黄中面对札子，言：『自顷大臣用事，屏弃忠良，私昵险人，布在郡县，不复以民为意。自陛下一新百度，监司、郡守出于亲擢，谓宜取法祖宗，精选公忠明敏之臣。每道分遣一人，令遍历郡县，凡百姓之疾苦、狱刑之冤滥、财用之蠹耗、官吏之贪污苟且，与夫利之未兴、害之未除者，皆得条具以闻。』上纳之。乃诏诸路监司躬历所部，询访廉察，条具以闻，当议黜陟。御史台言：『因言章及告讦编置居住人曹泳等未见申到贬所，乞令所在押发，稽留者抵罪二从之。丁丑，新知湖州程克俊参知政事。戊寅，沈该等奏：『今次科举，臣等子弟、亲戚并令归本贯就试。』因进：『早检会到祖宗典故：乾德六年，陶邴中第。邴乃翰林学士承旨谷之子，遽命中书覆试。』上曰：『往时秦埙中甲科，所对策、叙事皆桧、熺语，朕抑之，置在第三，不使与寒士争先。祖宗故事，今可举行。』遂诏贡院遵依咸平二年三月诏旨，所试合格举人内有权要亲族者，具名以闻。
史臣曰：建炎初策士一委有司，不以一人好恶为之升黜，天下之至公也。绍兴中，权臣罔上，假国家科目以私其子弟、亲戚，则圣断赫然，拔寒畯，抑权贵，亦天下之至公也。
    壬午，诏故追复资政殿学士郑刚中特与致仕，恩泽二名。乙酉，秘书省正字兼实录院检讨官叶谦亨面对，言：『陛下留意场屋之制，规矩一新。然臣犹有虑者：学术粹驳，系于有司去取之间，天理之所在。惟其是而已。取其合于孔、孟者，去其不合于孔、孟者，可以为学矣。愿诏有司精择而博取，不拘一家之说。』上曰：『赵鼎取程颐，秦桧尚安石，诚为偏曲。卿所言极当。』于是降旨行下。丁亥，流星昼陨。戊子，新湖南路转运判官李邦献入辞，言：『监司以互察为名，取索他司职事，因而骚扰。乞戒饬。』上可其奏，因曰：『边方正要卿发摘奸赃，选举循吏。凡有便民事，可直奏来。』丙午，皇后宅教授林同言：『太学养士千余人，而月试人数，或不及五之二，良由知以科举为优，不知以舍选为重。如此，则与方州取士何异?恐非国家立学校之本意也。欲望特降指挥：诸州教官，惟许上舍登科人注拟，庶几士子有所歆慕，以舍选为荣。』诏吏部看详申省。
