<!-- { "loadSidebar": true } -->
    五月丙辰，诏减东南和预买绢一千匹，以宽民力。戊子，诏贫民产子者，予义仓米一斛。以大理寺丞周楙转对有请也。壬戌，复置六部架阁官四员。
    六月乙亥朔，日有食之。丁丑，上幸秦桧新第。戊戌，秦桧为上言：『士大夫多横议，无益国事。』上曰：『靖康之事是也。朕见当时士大夫奏状，多是李纲、耿南仲等纷纷争议，无肯以国事为虑者。』桧曰：『靖康之初，诚有人肯任国事，则大计久已定矣。』上曰：『后来生灵涂炭之甚，皆由于此。所以国家大事，须在得人肯任。』辛丑，江东转运判官赵不弃乞令监司察部内县令老病不职者与岳祠。上曰：『朕尝谓县令最为亲民，又非郡守之比。赃吏固不可，而庸缪之人，尤害百姓，盖因其庸缪，则吏计得行。若十吏用事，是有十县令矣。』
    秋七月乙巳朔，罢夔路军兴以来所置酒店，以宽民力。用四川宣抚副使郑刚中奏也。夔路旧无酒禁，为场店者，百四十余所而已。建炎末增至六百余，然土荒民少，人不以为便。刚中既以本司钱四万余缗代拨赡军，遂弛其禁。丙午，新添差浙东安抚司干办公事司马伋言：『建州近刊行一书，曰《司马温公记闻》，其间颇关前朝政事。缘曾祖平日论著，即无上件文字，显是妄借名字，售其私说。伏望降旨禁绝。』诏委建州守臣将不合开板文字尽行毁弃，伋特迁一官。初，范冲在史馆，上出光《记闻》，命冲编类进入。冲乃缮写成十册上之。至是秦桧数请禁野史，伋惧罪，遂讳其书，然后其书卒行于世。辛亥，执政进呈处州守臣徐度准诏条上便民事件。上曰：『因此亦可以观人才，如议论平正，留心国事，其说自然可见。不然，矫讦迂阔者亦可见也。』戊午，诏庐、光州上供钱米展一年，用转运司请也。上曰：『人皆知取之为取，而不知予之为取。若稍与展免，俟其家给人足，税敛自然易办。』己巳，秦桧进呈放免四川转运司因赡军借用常平钱十三万缗。上曰：『休兵以来，上下渐觉富实。大抵治道贵清静，人君不生事，则天下自然受福。』
    八月丙子，上与大臣论事，因曰：『朕谓进用士大夫，一相之责也。一相既贤，则所荐皆贤矣。』上因论史事，秦桧曰：『围城中失节者相与作私史，反害正道。』上曰：『卿是时独不推戴异姓，围城中人自然不容。』杨愿曰：『桧非独是时不肯雷同，宣和间耿延禧为太学官，以其父在东宫，士皆靡然从之，独桧守正，不为易节。』桧曰：『臣尝闻范仲淹与其友书云：「致意某官，为渠作东宫官，不敢通书」。圣主于忠义之臣与夫失节之徒灼然如此，诚立国之本也。』
李心传曰：臣谨按，范仲淹祥符末登第，终真宗之世为小官。自为陈州通判以至执政而薨，仁宗未有子，安得有东宫官?桧之诞妄无稽，皆此类也。
    丁亥，国子监丞文浩面对，乞自今试教授，并于六经中临时取二经，各出两题，不拘义式，以贯穿该赡为合格。戊子，诏礼部看详行之。已亥，权户部侍郎王鈇言：『常平之法，本以抑兼并、备水旱。科条实繁，其利不一，有义仓和籴之储，坊场河渡之入，以产制役，欲使平均，以陈易新，俾无红腐。一有饥馑，则开发仓廪，以济艰食，岂一主管官能胜其任哉?望复置提举官，庶良法美意，不为虚文。』乃命诸路茶盐官改充提举常平茶盐公事，惟四川、广西以宪臣，淮西、京西以漕臣兼领，仍令检察所部州，有擅用常平钱物者，按劾以闻。辛丑，增太学弟子员二百人，以国子司业严抑有请也。
    九月壬子，金主亶祀天于郊。先是，资政殿大学士宇文虚中既为金人所用，虚中知东北之士愤为左衽，密以信义感发之，从者如响。乃与其翰林学士高士谭等同谋，欲因亶郊天，就劫杀之。先期以蜡书来告于朝，欲为之外应。秦桧拒不纳。会事亦觉，虚中与其子师瑗皆坐诛，阖门无噍类。丙辰，诏诸路安抚使见带待制以上者，所举京官状理为职司。甲子夜，太庙旁居民遗火。上令于左右各撤屋二十间，以备不虞。
    冬十月乙亥，上书秦桧第，赐书阁曰『一德格天之阁』，遣中使就第锡宴，仍赐桧青罗盖、涂金从物，如蔡京、王黼例。
《大事记》曰：我高宗之待桧，既赐之相第，又赐之家庙祭器；既赐之画像赞，又赐之『一德格天之阁』六字。而孙二人尚在襁保，并赐之三品服，果何负于其臣，而桧忍于负其君如此，此桧之罪所为上通于天，万死而不可赎也。
    丙子，签书枢密院事兼权参知政事杨愿提举江州太平观。癸未，枢密都承旨兼侍读李若谷签书枢密院事，寻兼权参知政事。戊子，提举亳州明道宫晏敦复力诋屈己之非。秦桧患其不附己，使腹心之人啖敦复以利曰：『公若曲从，两地旦夕可至。』敦复曰：『吾终不以身计而误国家。况吾姜桂之性，到老愈辣，请勿言！』桧卒不能屈。上尝面谕曰：『卿鲠峭敢言，无所间避，可谓无忝尔祖矣。』甲午，提举临安府洞霄宫折彦质郴州居住。彦质方居信州，侍御史汪勃希秦桧意，奏彦质与守臣吴说私相议论，妄及朝政。说坐免官，而彦质有是命。庚子，诏置四川宣抚司总领钱粮官。金都元帅、梁国王宗弼卒。宗弼且死，语其徒以『宋朝军势强盛，宜益加和好，俟十余年后南军衰老，然后可为寇江之计』云。
    十一月癸卯朔，饶州童子戴松十岁，其弟槐九岁，皆能诵书。诏免文解一次。癸亥，宰执奏新制祀享礼器事。上曰：『今天下无事，郊祀庙享，礼莫大焉，不可不留意。』庚申，江南东路转运判官赵不弃充四川宣抚司总领官。时秦桧既疑郑刚中，乃荐不弃而命之。兵部言秦州旧买马二万匹，今仅发五十八纲，乞省押马使臣。许之。自绍兴后，秦州茶马司岁市马九千八百有奇，成都、潼川府、利州路漕司岁应副博马绸绢十万余匹，成都、利州路二十三茶场岁产茶二千一百余万斤，而茶马司岁输总领所钱四十万缗，此其大略也。
    闰十一月戊寅[8]，提举秘书省秦熺言秘府多阙书。诏本省即诸路藏书之家借书录本，且访先贤墨迹。己卯，诏罢新科明法。癸未，权尚书兵部侍郎米友仁充敷文阁待制、提举佑神观、奉朝请。上好米芾书，友仁能世其业，上眷待甚厚。甲申，司农寺主簿宋敦朴面对，言：『望诏守令以来春耕藉之后出郊劝农，谕以天子亲耕，使四方晓然知陛下德意，仍自今每春行之。』上曰：『农者天下之本，守令有劝农之名，无劝农之实，徒为文具，何益于事?』乃诏从之。丁酉，进呈太学博士王之望面对，乞仿端拱、咸平故事，悉取近郡所开《群经义疏》及《经典释文》，令国子监印千百秩，俾郡县各市一本，置之于学。上曰：『古人读书，须亲师友，虽未必尽得圣经妙旨，然亦有渊源。今士大夫未有自得处，便为注说，以为人师，此何理也?』
    十二月戊申，上谓大臣曰：『今虽无事，诸军教阅亦不可少废，宜丁宁戒饬之。』丁巳，孙道夫知蜀州。道夫入对，上谕曰：『军兴以来，蜀民应副不易。朕将诏郑刚中条具，尽与蠲减。止存经赋而已。』甲子，诏右司员外郎李朝正仍旧同措置经界。戊辰，诏诸路提举常平官复为监司，岁举属吏五人改京官。

校勘记
[1]己卯  原作『乙卯』，据《要录》卷一四八改。
[2]秘书省  原脱『省』字，据《要录》卷一四八补。
[3]贺允中  原作『质允中』，据《要录》卷一四八改。
[4]甲子  二字原阙，据《要录』卷一四九补。
[5]昨与  原作『作与』，《要录》、《中兴圣政》同，均误。兹据文意改正。
[6]为监当作『为鉴』。
[7]李朝正  原作『字朝正』，据《要录》卷一五二、卷一五四改。
[8]十一月  原作『十二月』。按：本年无闰十二月，兹据《要录》卷一五四改正。



宋史全文卷二十二上
宋高宗十六
辛未绍兴二十一年春正月丁酉，诏翰林局医生并奏试人并令试经义十二道，以六通为合格，与补翰林医学。
二月丁未，诏知郢州乔大观、州学教授徐维并冲替，自今不得与堂除。上谓秦桧曰：『赵鼎所引用多非其人。』桧曰：『范冲中间修《哲宗皇帝实录》委有妨嫌。』上曰：『祖宗时不委当时迁谪官修史，恐有谤言，以欺后世也。』广南西路转运判官陈璹知静江府。初，朝廷命广西帅臣即横山寨市马于罗殿、白杞、大理诸蛮，岁损黄金五镒、白金三百斤、锦二百、絁四千。廉州盐二百万斤，而得马千有五百匹。良马高五尺，率直中金五镒，他以是为差。每五十匹为纲，选使臣部送至行在，不颠毙于道则有赏。璹始令官支脚钱，选使臣运盐，若及十万斤，即与部良马一纲至行在。甲寅夜，雨雹。乙卯，诏诸州各置惠民局。壬戌，签书枢密院事巫伋充大金祈请使，请归皇族等事。提举江州太平兴国宫魏矼卒于衢州[1]。自秦桧用事，士大夫平日少失其意，祸辄不测。当始议和时，矼与桧异论。桧尝欲除近郡，矼逊辞不就，奉祠十余年。寓居常山僧舍，一室萧然，卒免于祸焉。初，赵鼎既谪居，尝谓其客方畴曰：『自鼎再相，除政府外，所引从官如常同、胡寅、张致远、张九成、潘良贵、吕本中、魏矼，皆有士望，异日决可保其无他。』其后诸人流落之久，虽死不变，畴乃信服。
    三月丁亥，上曰：『州县多催理积欠，民间重困。朕顷在京东，亲睹其害。可令户部照年分蠲放。』
    夏四月庚戌，礼部侍郎、知贡举陈诚之等言：『考到博学宏词科合格人，下等监潭州南岳庙莫中、临安府钱塘县主簿叶谦。』诏并与堂除。
