<!-- { "loadSidebar": true } -->
    十二月丙寅，太学博士刘应起进对，言：『大有为之君，常使近幸畏宰相。今宰相畏近幸；使宰相畏台谏、令台谏畏宰相。愿陛下官府事一以付之中书，而言官勿专用大臣所引，则权一归于公上矣。』上然之。丁丑，左司谏方来奏：『岳珂比以罢斥，乃卜第吴门，蔑弃君命。乞勿予祠，令归江州。』监察御史谢公旦又奏：『珂创增盐额，国课益亏。况作俑言利，乞重镌削。』诏更镌一秩。侍御史金渊奏彭大雅贪黩残忍，蜀人衔怨，罪大罚轻，乞更窜。诏除名、赣州居住。
    壬寅淳祐二年正月甲申朔，御大庆殿，群臣朝贺。诏曰：『朕惟省刑薄敛，我朝家法。屡饬有司，务行宽大。比年以来，吏习滋蔓，关市之征求无艺，钱楮之出纳多欺。今岁事更端，盍作新吏治，以苏民瘼，申饬郡邑小大之臣，洗心涤虑，尽革旧习，以毋负朕爱养钦恤之意。倘或不悛，必罚毋贷。』诏赵葵、别之杰带职赴阙奏事。戊戌，右丞相史嵩之等进呈中兴四朝史、孝宗皇帝经武要略、宁宗皇帝玉牒日历会要实录、今上皇帝玉牒。庚戌，上《淳祐重修敕令格式》，申明诏嵩之等进秩有差。壬戌，别之杰入觐。上问：『边头曾无加备?』之杰言：『当修复寿春。』又言：『上流之势，全在于蜀。』上又问：『金陵兵粮及居巢屯兵几何?』之杰奏：『金陵见屯三万钱粮，仅给；居巢所系甚重，见屯不过二千，遇秋增戍，至二万方足用。』上并然之。甲子，军器监兼尚左郎官范应铃进对[9]，言宗社大计，举嘉祐、绍兴事。上曰：『两朝自有典故，非不知之，但难得其人。』应铃奏：『与贤与子，天实为之。天若祐宋，必有其人，以俟采择。』以游似为资政殿大学士、知绍兴府、浙东安抚使，寻差提举洞霄宫，从所请也。甲戌，以范钟知枢密院事兼参知政事，徐荣叟参知政事，赵葵赐出身、同知枢密院事，别之杰为端明殿学士、签书枢密院事。己卯，权兵部侍郎、淮东安抚制置使兼知扬州李曾伯朝辞，言：『今若主必守之规，乞谕大臣，明示意向。』上曰：『当为必守之规。赵葵久任淮东，且有规画。』曾伯奏：『敢不循其成规，申固封守。』
    三月甲申，诏在外诸军请给内楮币，权以十八界三分增给，楮贱故也。戊子，诏沿江、两淮唇齿相依，其令和州、无为军、安庆府听沿江制司节制。丙申，诏刑部戒饬诸道帅阃、沿边戎司：今后州县官犯罪，毋加杖责。癸卯，经筵进读《孝宗圣政》终篇，讲读、修注、说书官各进一秩，余补转、赏犒有差。侍御史兼侍讲金渊奏：『近尝面奉玉音：『国本大计，朕岂不知?已命籍近且尊者，俾任选养之责，特外未知耳。』愿发自宸衷，明谕宰辅、近臣谨选宗姓之贤德，参稽仁宗、孝宗之典故，次第举行。』上嘉纳。
    四月癸丑朔，诏以今年九月有事于明堂。癸亥，仓部郎官赵希堅进对，言蜀自易帅之外，未有他策。上曰：『今日救蜀为急，朕与二三大臣无一日不议蜀事。孟珙亦欲竭力向前。』希墍奏：『当择威望素著之人，于夔、峡要害处建一大阃。』上曰：『重庆城坚，恐自可守。』希墍奏云：『重庆在夔、峡之上，寇若长驱南下，虽城坚如铁，何救东南之危?』上然之。诏明堂大礼，惟祀神仪物、诸军赏给依旧制外，其乘舆服御、中外大费并从省约。壬申，雨雹。丙子，考功郎官刘汉弼言吏部考功条法十六事，上曰：『当付外施行。』
    五月甲午，新知梧州赵时学陛辞，言吴玠守蜀三关，今胥失之固宜。成都难守。上曰：『嘉定可守否?』时学奏：『若论形势，当守重庆。』上曰：『若守重庆，成都一路便虚。』时学奏：『重庆亦重地，可以上接利、阆，下应归、峡。』己亥，淮东安抚制置副使余玠入奏，言事无大小，须是务实。又奏：『一视文武之士，勿令偏重，偏则必激，非国之福也。』上曰：『卿人物议论皆不寻常，可独当一面。少留当有擢用。』乙巳，尚右郎官龚基先入对，言上流事。上曰：『上流可忧。』基先奏：『施、夔国之门户，荡无关防，存亡所系，岂可不虑?』上曰：『屯田今岁如何?』基先奏：『屯田有名无实，牛种既贵，军耕又惰，所收不偿所费。』丁未，右正言刘晋之言：『蜀祸五六年间，历三四制臣，无地屯驻，独彭大雅城渝，为蜀根本，不然蜀事去矣。今宜于重庆立阃，庶可运掉诸戎。愿早定至计，料简边臣，俾往经理，则蜀可为也。』上然之。已酉，以赵葵为资政殿学士、知潭州、湖南安抚使。
    六月甲寅，仓部郎官李鋂进对，乞广求备御之方，上曰：『秋风已近。去岁蜀事大坏，今当如何为策?』鋂奏：『陈隆之因成都城故基增筑，未为非是，第功力苟且，识者逆知其难。守臣尝问其方略，但云『誓与城存亡』而已。未几，为田世显所卖，城门夜开，隆之衂焉。』上颦蹙久之。丁巳，诏建内小学，置教授二员，选宗室子俾就学。以余玠权工部侍郎、四川宣谕使，应事干机速，许同制臣公共措置，先行后奏。寻诏敕四川官吏、军民等悉条陈大计以闻。以久雨，诏决中外系囚。太常丞兼金部郎官陈烨进对，曰：『内学教导之职，当重选。』上曰：『难其人。』烨奏：『师儒之官，不但讲诵，当随事规益，养成德器。』癸亥，参知政事徐荣叟罢资政殿大学士，提举临安府洞霄宫。丙寅，录行在系囚。寻以别之杰同知枢密院事兼权参知政事，翰林学士、知制诰高定子为端明殿学士、签书枢密院事，权礼部尚书兼中书舍人杜范为端明学士、同签书枢密院事。戊寅，诏淮西制置大使司出十七界楮币十万、米二万斛，令安丰军修武备。
    七月丙申，余玠陛辞，言外攘本于内修。上曰：『今日之事不必问，彼运衰与不衰，但自靠实理会治内规摹。』玠奏云：『圣谕及此，宗社生灵之福。』上曰：『卿前所言靠实工夫，玩之有味。此去必能见之行事。卿宜务忠实以革欺诞，施威信以戢溃衂，广惠爱以抚流移，当为四蜀经久之谋，勿为一时支吾之计。』
    八月辛巳朔，诏户部申严州县增收苗米斛面之弊。甲寅，以史嵩之为明堂大礼使，范钟礼仪使，别之杰仪仗使，高定子卤簿使，杜范桥道顿递使。丁巳，以秘书省正字陈南一、国子正胡良并兼内小学教授。辛酉，进知夔州赵武官二秩，将佐王信等各转一资，酬夔城版筑之劳也。丁卯，诏出封桩库十七界楮币十万，赈赡绍兴、处、婺水涝之民。辛未，诏小学开讲。丁丑，殿中侍御史濮斗南言：『夏秋霖雨，浙东四郡民生荡析。乞委之畿漕，择爱民之吏，行拯弱之策，抚集流离，蠲减秋赋。』从之。
    九月庚辰朔，日有食之。癸未，诏进纳入官犯赃人永不许注授。辛卯，大飨于明堂，大赦天下。丙申，诏令六曹、馆学、寺监、院辖、仓库务场长官将所管钱谷、货币、器用、图书核兜義籍，上之于朝，副在有司。长阙则次官任责。迁擢报罢，并如外官交承例联衔具数申省，仍令御史台觉察。
    十月癸丑，敕令所言：臣寮世赏不许奏异姓，著为令。甲寅，进史嵩之永国公。丙子，诏淮东西制置使李曾伯应军行赏罚，许便宜施行。
    十一月甲申，诏军功补授人愿就乡举者听。辛卯，诏实录院修孝宗、光宗、宁宗御集。戊戌，雷。己亥，日南至，免朝贺。癸卯，诏决中外系囚。甲辰，先给诸军雪寒钱，出戍者倍之。乙巳，蠲三衙、大理寺、临安府及属县点检赡军犒赏酒库所赃赏钱。丁未，诏曰：『比者阴阳失和，冬令常燠，日至之日，雷乃发声，朕甚惧焉。变不虚生，缘证而起。朕避殿减膳，思答谴告。内而卿士师尹，外而牧监伍参，其各罄忠嘉，无有所隐，辅朕不逮，俾得尊闻行知，导和销异，保我子孙黎庶，亦职有利哉。布告中外，明听朕指。』
    十二月已未，诏杜霆追纳出身文字，羁管南雄州，以通州士庶诉其误民弃土之罪也。辛酉，以儒林郎钟宏辞除太学博士，乞致仕养母，诏恃改京官秩奉祠，以奖孝行。丙寅，以宁武军节度使、京湖安抚制置大使兼夔路策应大使孟珙为检校少保、端明殿学士，别之杰为资政殿大学士、湖南安抚大使兼知潭州，同知枢密院事兼权参知政事赵葵福建安抚使兼知福州，资政殿学士赵与欢知温州，权工部侍郎、四川宣谕使余玠权兵部侍郎、四川安抚制置使兼知重庆府。丁卯，诏余玠任责全蜀，应军行调度，权许便宜施行。庚午，诏以许浦水军都统制刘虎为和州防御使，旌五河捍御之劳也。
癸卯淳祐三年正月戊寅朔，御大庆殿，群臣朝贺。诏大臣、百执、监司、将帅、守令同心协力，以图实政。高定子兼权参知政事。癸未，起居郎兼秘书监项容孙言：『乃者求言，愿如建隆故事，集官参详，书于方册。关君德者，上之禁中；关时政者，置之都省；关民事者，颁之郡国。』诏令类送后省看详来上。癸巳，以湖南安抚司奏东安寇平，诏永州通判邓均进一秩，余官补转、赠恤及官其子各有差。甲午，诏开府仪同三司、嗣荣王与芮恩数视嗣秀王师弥。丙午，以吕文德为福州观察使、侍卫马军副都指挥使、总统两淮出战军马，捍边面。
二月戊申朔，诏礼部贡举。己酉，诏淮西提举制司参谋官赵希瀞、淮西总管聂斌等奋进一秩，以淮东西制置司言其两淮战守之劳也。丙辰，雪。皇女进封延昌公主。甲子，诏进安丰军守臣王福二秩，庐州路钤辖吴仁等一秩，旌修筑城壁之劳也。
    三月丁丑，日有食之。庚寅，同签书枢密院事杜范乞归田里，诏不许。丁酉，诏进池州都统制何舜臣一秩，旌部领舟师策应通、泰之劳也。辛丑，诏知招信军赵东夺三秩罢，以淮东制司言其抚驭失宜也。
    四月癸丑，以左武卫中郎将、时暂濠州同共措置捍御王烈、阁门宣赞舍人兼淮西钤辖王杰、阁门祗候、前江东钤辖李秀实往马师王鉴军前议事，遇敌战死，赠官有差，仍各官其二子。乙卯，诏进嘉定守臣程立之一官，以成都提刑宇文峒言其守城之劳也。丁巳，诏以经筵进讲《尚书》终篇，讲读、说书、修注官奋进一秩。甲戌，殿中侍御史项容孙言前严州太守李弥高、赵与汶侵取酒息[10]，独卫湜一无所私。有旨：『奖廉黜贪，今日先务。弥高、与汶各夺官二秩，湜进职二等。』甲申，以御前军器所隶于军器监。丙戌，诏赠阁门宣赞舍人杨大全武节大夫、眉州防御使，仍官其二子，以四川制司言其力战而死也。
