<!-- { "loadSidebar": true } -->
    壬子淳祐十二年春正月丙戌朔，御大庆殿，群臣朝贺。上出御札戒群臣曰：『继自今毋养蠹，毋惠奸，毋以姑息市私恩，毋容侥幸废公法。』诏诸路官司违禁、罔私、害民事悉罢之。甲午，集英殿大宴宰执，内幄奏事，上曰：『救楮事不可绥，吴潜可专此责。』丙申，诏诸路监司、帅守事有关人命连逮者、官欠摊涉者、伪会枝蔓者、词人淹系者咸释之，仍严估平民之禁。诏：『中兴以来，诸王、公主、妃嫔、保母皆有攒所，礼宜从厚。迩来有司漫不介意，其令临安府如仪修茸，以时祭祀。有主奉者不在此数。』己亥，诏两浙、淮东提举司所部官阙，于正官内差权，毋以白身或罢吏。庚子，诏二广、福建、江西、湖南去岁疫疠州县人户有绝世者，令监司、守臣稽其财产，即其族命继给之。远官身殁其家不能自归者，官为理遣，勿令财物有所隐失。壬寅，吴潜辞专任楮币之责，诏：『朕以二三执政皆天下之选，心同志合，无往年形迹之嫌，故以楮币一事俾卿专任。而谕已详，胡尚谦执?宜亟祗朕命，凡茶盐钱谷与楮相关者，悉新是图，以底成绩。』潜奏：『请以方叔提其纲，清叟、槐赞其成而臣服其劳。』诏蠲□□府五税务征。戊申，上谕辅臣曰：『淮东边报不一，可于江上整踏万兵，以备缓急。江面虽已分定三流，更须择将分兵巡徼。』庚戌，诏宰执曰：『近闻北骑之来，往往储糗粮，立寨栅，以为因利乘便之计。守臣、边将方欲婴城退守，则有老师费财之患；方欲开关接战，又有兵连祸结之忧。今朕欲于两淮沿江各令立一项游击军，以备不时调遣，设若缓急，随宜应接，使大军偏师捣虚，此正李广纵部曲逐水草号飞将军之遗意也。又闻边疆之外皆平原旷野，北骑冲突，边臣每有迅雷不及掩耳之患。今朕欲令极边州郡开浚水道，去城百里之间，三里一沟，五里一洫，使北骑不得长驱而入，边民亦可为耕凿之计，此正古者立方田开沟以限戎马之遗意也。边防二事，久注朕怀，兹与卿等共筹之。条上便宜，以宽忧顾。』癸丑，上谕辅臣：『方田事且令近城为之，游击军当招水、步各半。』方叔等曰：『容讲究行之。』
    二月乙卯朔，日有食之。诏礼部贡举。丙辰，诏增资善堂讲官一员。丁巳，上谕辅臣：『资善训导之官正要择人。』方叔对曰：『进善不特教以章句，凡事皆当训导，使知孝悌，知世务。』上曰：『习惯如自然。』壬戌，诏曰：『朕惟明日张胆，当言即言，其责在台谏；斟酌剂量，可行即行，其权在人主。我朝固有台谏敢言具申力抗五七疏而不报者，非所以抑台谏之风采，直以其事之关一从甚重也。今乃不然，数年以来，奏疏方入，台牒继之，惟知风宪之必行，不俟上章之报可。尝有用之于执政大臣者，有施之于端人正士者。如此，则人主之所欲用者，台谏皆得去之；台谏所欲去者，人主不得而留之，不几于威权浸移，太阿倒持乎?自今后台谏毋循弊规，有失国体，奏疏必俟得旨付出，方许报行。』废江湾、梅里、雇迳、魏村、古浦五酒库，以都司言帅司为饷军创五库，官吏并缘渔猎故也。己巳，诏诸路提刑按部理囚徒。
四月丙子[13]，置池州游击水军[14]。戊寅，上谕辅臣：『贾似道已有淮甸肃清之报，不知田畴尚可及耕种否?』方叔奏：『兵退在芒种前，犹可及事。』辛巳，监察御史刘元龙言：楮币积轻，宜因各路时直令州县折纳，纯用楮。从之。后公私交病，明年，仍用钱、会中半。
五月甲申朔，命侍从、卿监一人祷雨于天竺、霍山。乙酉，上谕辅臣曰：『祷祈未应，恐狱讼淹延，有伤和气。凡可求之人事者，须讲究施行。』丁亥，雨。上曰：『微雨未浃洽。』清叟奏：『方此闵雨，土木之役宜省。』上从之。壬辰，上谕辅臣：『转眼秋风，江淮备御，所当早计。』方叔等奏：『当轻重缓急与诸阃议行。』甲午，以祷雨，出封桩库十八界楮二十万，给散诸军有差。乙未，上曰：『夜来一雨甚好，闻外间得雨已多，但京城差少。今想内外沾足矣。』槐奏：『昨日轸恤军民恩诏甫颁，甘雨随至，以此见天人相与之际甚近。愿陛下益坚对越之心。』上曰：『益当自勉。』乙巳，盗起玉山。庚戌，罢诸郡今界，从台臣萧泰来奏也。初，故相清之奏行今界于六郡，会玉山饥民啸哄，言者归咎焉。
    六月癸酉朔，盗逼衢境，命徐敏子体访。上曰：『当抚定为主。』乙卯，诏复诸郡待补生人数旧额。癸亥，出百万仓米三万石赈衢、信饥。乙丑，上谕辅臣曰：『玉山寇已平。』方叔等奏：『民穷则为盗，守臣不可不择。』戊辰，上谕辅臣曰：『迩年科举取士，鲜得实学。士风人才，关系气数，何策以救之?』潜奏：『乞于省试额中辍一二十名，令有司公举海内行义文字之士，庶尚存乡举里选微意。曩时朱熹、真德秀亦有此请。』癸酉，上曰：『近日学校之士，本起于至微，不谓其相激乃尔。若纷纷不已，恐非美证。』先是，三学诸生叩阍言京尹余晦，相率出学。上令学官免□□齐，故因辅臣奏事复及之。丙子，大理正尹桂轮对，乞置□□于禁严，非特父子之情浃洽，亦所以为事制曲防之虑。戊寅，诏：『朕惟故相中令魏国公忠献王史弥远光辅两朝，备殚忠荩。而嘉定更化之绩，甲申定策之功，尤甚彰明较著者也。铭书太常，永有休闻。而薨背越二十年，隧道之碑未立，朕甚悯焉。爰考太宗、神宗皇帝所以光宠普、琦故事，亲御翰墨，为制碑铭，以『公忠翊运定策元勋』题其首。可宣付史馆，以备立传，以见朕褒嘉念旧之意。』己卯，上谕辅臣：『衢、严水灾，江东亦苦雨，此阴盛之证。』方叔等奏：『水亦兵证，边备不可不严。』
    七月甲申，上谕辅臣：『严州水势可骇，移拨之米当赈济，不当赈粜。』方叔奏：『衢、婺、台亦多漂荡，宜一体救恤。』戊子，上谕辅臣曰：『信州水灾尤甚。』方叔奏：『建宁、剑、括苍亦然，皆臣等辅政无状，上干天和所致。今惟以救恤为急。』庚寅，以诸路水灾，令学士院降诏，遣使分郡赈恤。诏曰：『盖闻王道得则阴阳和，公正修则百川理。朕夙寤晨兴，无一念不在乎民。乃夏涉秋，淫雨为沴，水失其性，沸涌丘原。严陵、衢、婺、台、处之封，上饶、富沙、剑、邵之境溢于城邑，荡乃屋庐，父子室家，不能相保，田畴稼穑，存者几希。兴言内郡之被灾，未有此时之为甚。由朕不德，在尔何辜!已命攸司赈恤，仍遣朝臣存问，务昭布于宽条，以推行于实惠。』于是遣诸军计院师舆往建、邵、南剑，国子监簿叶隆礼往严、衢、信，登闻检院胡大昌往婺、处、台[15]，告敕凡一百道，分遣有差。辛丑，上问辅臣：『三使行未?』方叔等奏：『明日出关。』清叟奏：『建、邵、南剑水尤甚，师舆所将仅百万，恐赈恤有限。』上曰：『可增五十万。』乙巳，上曰：『闻福建水伤人颇多?』清叟奏：『水退之后，贫民无以为生，亦有自经沟渎者。闻帅臣陈防发楮三十万，漕臣饶虎臣发楮五十万、米五千石以赈之。乞与除豁，使知圣旨。』上欣然从之。其后蠲九郡苗米凡二十二万五千八百七十石有奇。己酉，上谕辅臣：『徐霖以庶官论台谏、京尹，要朕之必行，殊伤事体。适已批出。』潜等奏：『愿陛下更赐优容。』御批：『徐霖以庶官而论台谏及京兆，要朕之必行，事关纪纲，前此未有。昨言去余晦为是，今乃疏蔡抗为奸。言及朝士，亲填姓名，情怀不一，首鼠两端。可依所乞，除职予郡。』
    八月癸丑朔，令户部下诸路，申严州郡苛取斛面之禁。乙未，诏明年省试仍用二月一日，以四月殿试。先是淳祐九年，台臣陈垓奏省试用三月，殿试八月，远方之士留滞逆旅。至是复旧。方叔、潜乞解机政，疏四上，诏不许。甲子，申严文武官改正叙复之令。己巳，出封桩库十八界楮四十万赈行在军民。丁丑，太史奏新历成，诏赐名《会天历》行之。戊寅，再决中外系囚。上曰：『淫雨未已，恐四方郡县刑狱淹延，或有惨刑妄杀，可诏行宽恤。』
    九月壬午，诏以明年改为宝祐元年。丁亥，诏建西太乙宫于延祥观左。庚戌，上谕辅臣：『近来早朝，多奏臣下辞免等细事，而事体大者反从缴进，甚非临朝听政之意。自今宜就早朝面奏。』
    十月壬子朔，诏诸路守臣依旧制，到任半年，条便民五事及四方利病来上。癸丑，以徐清叟除参知政事，董槐同知枢密院事。甲寅，都省言：既复襄樊，宜措置屯田，修渠堰。诏守臣高达任责，仍令前德安守臣程大元督役。甲子，上谕辅臣：『史院纂修须用褒贬，必得是非之公乃可。』壬申，诏举帅材。癸酉，宰执拟进都承旨陈力修恩数，上曰：『集撰为都承，方可依权侍郎法，秘撰未可引此恩数。』
    十一月辛巳朔，右司李伯玉劾御史萧泰来。上令伯玉具都司劾御史故事闻奏，诏曰：『国家设御史，所以纠正百官；置宰掾，所以参赞机务。御史乃天子耳目之臣，而掾不过一大有司，未闻有以庶僚而纠劾御史者。近者徐霖以都司而按大有，今李伯玉又以都司而按泰来，阴怀朋比之私，蔑视纪纲之地，是非所以轻台谏，乃所以轻朝廷也。李伯玉乃复援张商英等事以文其过，然三省、密院奏请专邪，况郭磊卿以正言而按李遇、吴当可，以体统之联属也；翁甫以下士而按别之杰，以其人事之关系也。若都司可以按御史，则御史反将听命于都司矣，朝纲不几于紊乱乎?李伯玉可降两官放罢。』庚寅，吴潜罢，以御史萧泰来论其奸诈十罪如王安石而又过之也。丙申夜，临安火。丁酉夜，火乃熄。戊戌，诏避殿减膳。庚子，行失火家罚，成忠郎刘世显除名编管。壬寅，诏曰：『朕以菲凉，托于兆人之上。夙夜祗惧，不敢荒宁。乃者仲冬以来，祝融挺灾，仍旧而见。阛阓盛繁之地，货财懋迁之区，煨炉为墟，生聚无所，号呼颠踣，震于朕闻。何辜今之人，至此极也！可自今月十九日后，避正殿，减常膳。应中外臣寮，并许实封，直言阙失，毋有所隐，以称朕恳恻为民之意。』以隆寒，出封桩库十八界会子二十万赈三衙诸军，其出戍官兵之家倍支。丙午，宰执奏曰：『臣等昨蒙圣赐御制《仁厚论》，深得本朝以仁立国之意。』上曰：『太祖得天下，市不易肆。累圣皆本此意。』乙酉，上谕辅臣：『年来文体稍浮，科举在近，宜少革之。』方叔奏：『欲变文体，当自奏议始。』上曰：『《经济录》奏义可为法。』
