<!-- { "loadSidebar": true } -->
    十二月丙子，车驾诣德寿宫，行太上皇后庆寿宫中之礼。诏曰：『朕荷太上之燕谋，承至尊之休德，顺稽帝道，丕迪重华之徽；寅赖母仪，胥洽二南之化。惟天纯佑，俾国多祥，皇年方衍于万春，甲历曩登于七帙。奉卮介寿，尝祗阐于宏休；含饴保和，兹继符于昌算。繄我家之累盛，轶联册之前闻。爰举旷文，躬伸庆礼。上南山之祝，永偕慈极之隆；首东秩之辰，肆推凯泽之被。式敦及老之义，并彰锡类之仁。可大赦天下。』戊寅，王淮等奏：『前日行庆寿礼，天气甚好。』上曰：『中外欢悦，二亲和气，不可形容，所以归晚。』是月，敷文阁直学士致仕李椿卒。椿尝为枢密院检详文字，时张说为佥书，会小吏有持南丹州莫酋表来求自宜州市马者，因说以闻，椿白：『邕远宜近，官非不知也，故迂之者，岂无意哉?莫氏方横，奈何导之以中国地理之近?请治小臣引致边事之罪。』说又建议募民为兵，以所募多寡与赏罚格，以劝沮州郡。椿白说：『若此，则恐必有以捕为募而致惊扰者。愿毋限额。』为司农卿日，尝言于制国用者曰：『今仓庾所用，一月营一月之聚；帑藏所给，一句贷一旬之钱，朝廷之与户部，遂分彼此，合借之与索偿，有同市道，此阳城所以恶裴延龄者。愿革而正之。』权临安府，故事，府有中人承受公事，守至必谒。椿弗谒，曰：『庙堂无所用承受。』知婺州，有旨令婺市皮角若干而筋五千斤。椿奏：『一牛之筋四两，是屠二万牛也。』上为收前诏。为吏部侍郎，上亲虑囚，命椿与张抡叙囚徒。抡官承宣使，奏牍欲列名椿右，不可，白丞相，丞相令先抡。椿退，谓权要恃恩不足怪，庙堂曲徇为可畏，草奏言：『臣固知承宣使序权侍郎之上，但使事以阁门副侍郎耳。所被旨，臣名实在上，不可不正。』章未达而事闻，抡亟罢。侍卫司兵囚兢而碎僧舍，新补军头乘忿而剽都市，朝廷不深治，椿举张彝之事为戒。言官弹劾不胜，去职。所从风闻者黥隶。椿言：『非置台谏为耳目之本意。』军中结逻者以摇主将，捃摘腾播，椿请严阶级之法。又极言阉寺之盛曰：『自古宦官之盛衰系有国之兴亡，其盛也，始则人畏之，甚则人恶之，极则群起而攻之。汉、唐勿论，靖康明受之祸未远，今畏之矣，未甚恶也。有以裁制之，不使至极，则国家免于前日之患，宦官亦保其富贵。愿官置蚕室而限其数，复祖宗之制，官高者补外。又门禁宫戒之外，勿使预于人材政事，又严士大夫、兵将官与之交通之禁。』椿尝论渡江以来茶法之弊，谓官执空券市之园户，州县岁额配之于民，卒有赖文武之寇。初，广西盐法，官自鬻之。后改钞法，漕计大窘，乃尽以一路田租之米二十二万斛，令民户折而输钱至五倍，其估民既为钱，二十余州吏禄兵稍无以给，则又损其估以市于民，日和籴，日招籴，民愈病。久之，钞弗售者三年，椿请改法从旧，除民折苗、和籴、招籴，官民俱便。权知和州钱之望言：『历阳县含山县有麻、澧二湖灌溉民田，为利甚博。乾道二年，因守臣胡昉凿千秋涧以设险，涧既开通，而二湖之水始泄入江。积十余年，涧水日泄，灌溉之利遂废。令欲于千秋置斗门以防湖水之泄，遇大浸则启之以出外，遇旱暵则用之以潴水，俾二湖之灌溉如初、又不妨千秋涧之险。』从之。是岁，知遂宁府李焘上《续资治通鉴长编》至靖康，全书共九百八十卷，《举要》六十八卷。
    甲辰淳熙十一年春正月辛卯朔，雨土。辛丑，诏浙东提举司将开掘过白马湖为田去处并立板榜，每季检举，晓谕人户，日后不得再有侵占，仍仰本司觉察，毋致违犯。丙午，监察御史谢谔言：『去年十月四日，臣僚言：因处州守臣不合将义役置册，假以藉手，干求差遣，力陈其弊。奉旨依奏。其所奏系是两项，第一项云：将处州及两浙有见行助役去处，听从民便，令官司即不得干预。第二项云：其民间自难久行不能息争讼者，仰州县遵依见行条法，照应物力资次，从公差募。第一项是行义役，第二项是行差役也。言者之意，欲差役、义役二者并行，元不曾指名言尽罢义役，兼但言两浙之弊，不曾言及别路也。近访闻江东、西诸路累年民间有便于义役之处，官司乘此颇有摇动。盖民间旧因差役，吏缘为奸，当差之时，枚举数名，广行追扰，望其脱免，邀求货赂，使之争讼，至有累月而不定者，民户因此多有困竭。缘行义役，遂颇便之。自此法之行，胥吏缩手无措，日夕伺隙，思败其谋。近有饶州德兴县、吉州吉水人户赴台陈诉，其词激切，端有可悯。乞下诸路监司、州县，应有义役当从民便外，其不愿义役及自有争讼，乃行差役，两项并合遵守，违者许提举司按奏。其德兴县人户并赉出本县旧刊义役石碑，可见经久之计，民情之所安，惟恐官司挠其成法。』上曰：『前日蒋继周言处州守臣专行义役之弊，今谔欲义役、差役各从民便，法意补得始圆。令照前降指挥施行。』甲寅，雨土。是月，户部奏言：去岁旱伤，计减放六十万石。上初欲下漕臣核实，既而曰：『若尔，则来年州郡必怀疑不与检放矣。』
    二月甲子，进呈拟张叔椿等差除。上曰：『今后有卿不除少，有少不除卿，所谓官不必备。』又宣谕：『今后蜀中监司，可间差此中人往，若皆蜀人，则人情宛转，甚非法度。』癸酉，进呈次，谕：『熊克台州当赴上，卿等曾以朕意宣谕否?克为人性缓，古人有韦弦之戒，缓者勉之，急者缓之，全在抑扬之道。』诏：『已降指挥，温、台被水逐州守臣王之望、陈岩肖各不即闻奏，乃赈恤迟缓，之望特降一官，岩肖落职放罢。近台州获海贼首领，温州获次首领，王之望、陈岩肖各有捕贼之劳，以功补过，之望放罢，岩肖宫观。』是月，枢密院奏：『两淮、京西、湖北路民兵万弩手自淳熙七年后不曾拘集教阅，乞令逐路安抚司行下所部州军，常令不妨本业，在家阅习，俟农隙，照年例拘集比试，其有事艺高强之人，每州许解发一二名，从帅司保明，津发赴枢密院，与依四川义士条例按试补授，以示激劝。』诏从之。
    三月辛卯，进呈耿延年状：翻铸到淳熙十一年钱样。上曰：『且用旧样，不必频改。』是日，进呈刑部侍郎曾逮奏，乞依乾道九年三月二十三日指挥，令刑部长贰、郎官并巡察御史每月通轮录囚，具名件闻奏，庶得纠察之职，稍复祖宗之制。上曰：『可令用每季仲月。』于是诏令刑部、御史台于每季仲月亲录囚徒。乙巳，诏知福州赵汝愚除敷文待制再任。上宣谕：『汝愚在福州甚宣力。』庚戌，诏知泉州司马伋除龙图待制再任，两浙运判张礿除徽猷阁兼转运副使再任。是月，亲试举人，赐卫泾以下及第、出身有差。赵杰之知太湖县，有言其不丁继母忧者，上谕宰臣王淮等曰：『士大夫一被此名，终身不可赎。行遣中稍为宛转，不须明言其罪。』遂降一官放罢。圣度之忠厚如此。
夏四月辛酉，诏金州依见行盐法，听客人铺户从便买卖，不得依前置场拘榷。癸酉，诏：『广西经略詹仪之、运判胡庭直开具到见行盐钞已为详细，可恪意奉行。』先是，知容州范德勤奏广西卖盐不便。诏仪之、庭直公共详议具奏，于是仪之等条析奏闻：『今详议静江府等一十六州官卖盐，以救一十六州之害，但罢高、化等五州敷卖二分食盐，令转运司置铺出卖，从便请买，以为五州之利。所有五州岁计，令转运司计度抱认应副，如是则一路二十五州无不均被圣泽，折苗科敷之弊可以永革而民力裕。』又言：『淳熙十年七月一日改行客钞，至今年三月十日终，已招卖过盐钞六万二千萝。见今客人不住搬贩，措置自有次第。』故有是诏。高、化、雷、廉、钦五州产盐地分客钞不行，寻又奏：『钦州白皮盐场事体与雷、廉、高、化一同，乞依旧兴复，以备本司取拨作钞盐，支付客旅搬请。』丙子，进呈进士射射日分。上曰：『进士射射甚好。』王淮等奏：『孔子射于矍相之圃，观者如堵墙。古人以射为重，后世乃废而不讲。』上曰：『古者有文事必有武备，后世不知此意，所以朕举行之。』丁酉，权知均州何惟清言：『解盐除京西客人搬贩外，更有均、房界入川者甚多，皆是取马官兵附带而去。乞严赐约束。』从之。是月，御制《送行》诗赐太保史浩，又书『明良庆会之阁』六字赐之。
五月辛卯，进呈知龙州张熹充廉吏。上曰：『廉吏最难得，近不住惩戒，而贪黩尚多。张熹果如何?』王淮等奏：『蜀士皆称其操履。』上曰：『可与提刑差遣，仍报行所荐札子，以厉士俗。』乙未，权知和州钱之望奏本州屯田事，先一日，上谓王淮等曰：『之望言课耕无法，士卒惰者无以厉，而勤者无所劝。卿等可详议奏来。』既而进呈，欲令淮西总、漕同建康副统制详议以闻。右正言蒋继周言：『比朝廷集议监司、守倅接送等物严为限制，所以节浮费，宽民力也。其有诸路藩府及列郡守暂差监司或他州通判等兼摄，上下马馈送并借请公用亦已约束。而偏方小垒，间有违戾，或权官被差而不就，或已权不便而求归，须申上司，又别差官，年岁之间，接送数次，郡计有限，诚何以堪?乞诏远郡阙守处，令监司选差，以次官兼权，庶免将迎之费，以苏郡计。』从之。丙午，蒋继周言：『温、处流民丁籍尚存，诸县催科无人供纳，或其家丁壮既去，老弱独留，监系输项，急如星火，因而多纠未成丁人名为充代，追扰不能安居。欲乞令温、处守臣将属县流移人户核实，除落丁籍，不得存留，抑勒赔填，如违，令监司觉察以闻。』从之。甲寅，诏：『四川驻扎御前诸军将士戍边滋久，常轸朕怀。可令总领所支拨桩管钱引三十万道，特与犒设一次。傅钧、彭呆守边累年，军政修举，内傅钧与升都统制，彭呆可带吉州刺史。』乙卯，诏令江东提举司行下建康府、太平州、宁国府、池州、饶州、广德军、南康军、建昌县，各多支常平钱米，将被水人户优加存恤，务要实惠及民，毋致失所。
