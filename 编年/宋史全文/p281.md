<!-- { "loadSidebar": true } -->
秋七月庚子，右正言葛邲乞令二广帅臣、监司将见任郡守每岁精加考察，守倅见阙去处，元系堂除或部阙，亦乞早赐差注。或人所不愿，就令广南诸司公共辟差一次，其已差未到者催促之任。』上曰：『郡守不得其人则千里被害。可令二广帅臣、监司限两月体访所部守臣臧否以闻。』壬寅，诏六院官依旧制不入杂压已降指挥更不施行，林虑封赠改正。丙午，进呈：『昨得旨，阁门舍人黄夷行可与郡。臣退而考之，则资历尚浅，在外止数月，到阁门才二年。陛下用人虽不当问资历，然近方立阁门舍人格目。』上曰：『若不用资，则他人皆有词，须得用资历也。阁门舍人几年当得郡?』赵雄奏：『近降指挥，须关升后更历二年，补外者与郡，则有出身人六年，无出身人八年方可。今夷行才历二年半。』上曰：『夷行又是阁门祗候，非舍人，自难为行，不若且待。』己酉，诏文宣王从祀去王男画像，武成王庙升李晟于堂上，降李勣于李晟位次，仍以曹彬从祀。辛亥，进呈内批：添差浙西准备将王守忠任满日特与再任。赵雄奏：『守忠系潜邸祗应，即非随龙，依指挥不应添差。』上曰：『如此，则难为。』雄奏：『圣意欲与之，特令依随龙人例可也。』上曰：『既碍指挥，不若且已。』雄奏：『圣德诚不可及潜邸旧恩，不肯假以一添差，臣下何敢用私意也?』上曰：『不如此则法不行。』甲寅，进呈郭刚申权统领陈镗乞落权字。赵雄奏：『在外诸军统领却无密院审察法，须从统领拣选，则统制何忧不得人?』上曰：『如此则尤好。』雄奏：『昨见王友直说，须从训练官处不轻授，则准备将至统制官，方是一一得人。臣答之云：惟将帅体国者乃肯如此，使人人似殿帅之言，则军中何患无人?』上曰：『此方是澄其源，然非体国者不能也。』乙卯，进呈吏部申内侍李裕文合转归吏部。上曰：『昨与在京宫观，元不曾降转归吏部指挥。』赵雄奏：『从来内侍寄资官罢内侍差遣，须转归吏部。』上然之。戊午，进呈毕，赵雄奏：『蜀中五月得雨，遐迩皆足，今岁又有大有年之望。』上曰：『如此则甚好。江浙间已大熟。昨闻蜀中未得雨，今已报得雨耶?』雄奏：『丰年须溥遍乃佳。今吴、蜀皆稔，此诚可庆。』上曰：『世以凤凰芝草、甘露醴泉为佳瑞，是皆虚文，不若使年谷屡丰，公私给足，此真瑞也。』丙寅，礼部状少保史浩奏：『恭睹邸报臣僚论科场之弊，得旨申严行之。臣守福州，尝为规画数十事。宿弊既去，场屋整齐，试者二万人，无一喧哗。臣当时措置晓示编类成书，似与今来指挥符合，谨以上进礼部、国子监看详。乞下临安府雕板印造成册，遍给诸州。』诏从之。尚书省言：『信州常平义仓米，元申帐状管九万三千余石。今以提举司申有六万八千余石，及至盘量，止得一万二千九百余石，其余皆是虚数。提举官李庚到任已及二年，并不检察，是致阙米，有误赈济。知州赵师严、通判李桐系乾道三年在任之人，所申帐状隐庇虚妄。』诏李庚特降两官放罢，赵师严、李桐各降两官，不得与堂除。是月，吏部郎阎苍舒言：『马政之弊，不可悉数。今欲大去其弊，独有贵茶。盖夷人不可一日无茶以生。祖宗时，一驮茶易一上驷，陕西诸州岁市马二万匹，故于名山岁运二万驮。今陕西未归版图，西和一郡，岁市马三千匹尔，而并用陕西诸郡二万驮之茶，其价已十倍，又不足，而以银绢绸及纸币附益之。其茶既多，则夷人遂贱茶而贵银绢绸，而茶司之权遂行于他司。今宕昌四尺四寸下驷一匹，共价率用十驮茶，苦其上驷，则非银绢不可得。祖宗时禁边地卖茶极严，自张松大弛永康茶之禁，因此诸蕃尽食永康细茶，而宕昌之茶贱如泥土。且茶愈贱则得马愈少，犹未足道，而因此利源遂令洮、岷、叠、宕之土蕃深至吾腹心内郡[7]，此路一开，其忧无穷。今后欲必支精好茶而渐损其数，又严入蕃茶之禁，则马政渐举，而边境亦渐安矣。』诏令朱佺严行禁止。立待补太学试法，每正解一名，取待补五名。窜龚茂良。先是，茂良退朝，开府曾觌当道不避。茂良奏白上前曰：『臣固不足道，所惜者朝廷大体。』上遣中使谕觌诣政府谢，茂良取其直省官挞之。御笔宣问施行太遽。会柴瑾论奏不行，得旨补外，或指瑾为茂良同年。未几，谢廓然除殿中侍御史，中书舍人林光朝缴还词头，忤上旨，改除工部侍郎。光朝乃茂良同里，茂良求去益力。六月，内批除职与郡，令内殿奏事。手疏六事，论恢复之具，曰天意，曰人事，曰财赋，曰将帅，而所以用之者曰谋，曰时。既退，臣僚论茂良擅权植党。上亲洒宸翰，谕以体貌大臣之意。章再上，落职罢。臣僚复论茂良四罪，言：『茂良行丞相事首尾三年，臣僚奏对有及备边利害，必遭讥骂。陛辞之日，方有所论凡数百言，此可诛一也；陛下孝诚笃至，率群臣同上万年之觞，与册正中宫、驾幸二学，亦皆断自圣心，举行巨典。茂良乃自谓皆出其建明。诞慢如此，可诛二也；以己所言驾为天语，以陛下圣训掠为己恩，其可诛三也；其荐察官，则私以妻党林虑为首，拟除后省则特以乡人林光朝为首，其可诛四也。』寻责宁远节副、英州安置。明年，卒于贬所。
    八月辛未，诏：『今后职事、厘务并见阙，方许差除。其乾道九年十二月五日已降指挥更不施行。』壬申，进呈前来教阅民兵，两淮、荆、襄总费为缗钱三十六万有奇，米三万石有奇。上曰：『此谓逐路追集教阅耶?谓逐州教阅耶?』赵雄奏：『两淮各就漕司逐路教阅，江陵、襄阳、荆门各就逐州。』上曰：『如此，则可与降指归，候农隙日，令守臣教阅一月。』枢密院奏：『已降指挥，令诸州军有御前屯驻或分屯军马去处，将见教阅禁军差官部辖，附大军一就教阅，所有不系驻扎并分屯军马州军，其禁军自合逐州教阅。切虑因而废弛，理宜申饬。』诏：『今诸路帅司行下所部州军守臣，严行责委兵官，将见管禁军精加教阅，不测差官前去迫试，如有武艺退惰，具当职官姓名按劾施行。』癸未，进呈程大昌奏士輵陈乞恩数，乞依执政转厅减半。上曰：『士輵自言保转少傅，可依转厅条格给之。』又宣谕：『旧法迁官，却依初除试为大滥。大昌所陈，自有见行条法，无可议者。』李彦颖奏：『大昌言宰执转厅失于审勘，便同除授，全给减年，合行厘正。』上曰：『可令有司遵守见行条法。』甲申，进呈大理寺狱案。上曰：『宋资成盗用过七千余缗，虽士大夫犹不可恕，况小使臣乎?可依拟定特旨施行，乃刺配，籍没其家资。』进呈镇江府副都统制岳建寿申权统制杜俊乞落权字，给降宣命都堂审察，杜俊筋力精神衰乏，乃诏特与罢从军，岳建寿具折申。上曰：『身为主帅，既是统制官非才，自合审验申明。今乃因循津发，岂得无罪?可降一官。』
    九月丁酉朔，日有食之。己酉，御经筵，侍读史浩读《三朝宝训》『真宗谓近臣曰：『诸路提点刑狱官，昨已令察官吏逾违不理，而廉干之士未令称举，四海闻之，谓朝廷惟求人过，又虑不识治体之人因而生事，当降诏，若有能吏，听其奏荐」。』浩曰：『本朝祖宗忠厚如此。』上曰：『本朝仁厚可比于周。』又读『秘书丞邓余庆坐祠祭不至，私罪当劾所荐之主。上曰：「连坐举官，诚亦不易。如此公坐，犹尚可矜，其有本不谙知，勉徇请托，及乎败累，何以逃责?」王旦曰：「荐才诚难，亦有中道改节者。」上曰：「然。拔十得五，纵使徇私，朝廷由此得人亦不少矣。」旦曰：「求人之际，但信其言而用之，有所旷败，亦以所言而坐之。」』浩曰：『圣人之言远如天，贤人之言近如地。观真宗与王旦之言，可以见圣贤之远近也。王旦为相，欲坐缪举者之罪，此贤人之言也。真宗以为拔十得五，纵使徇私，然朝廷由此得人亦不少矣，此圣人之言也。其言包含广大，岂不如天之远耶?』上曰：『孟子之言最为辩，其视孔子之言，则气象大不相侔。盖孔子之言约而尽，且如庄、列之言，自不如老子之约，此乃圣贤之分也。』〔虚和按：此段原李之亮标点有错，已改正。〕是月，阅蹴球于选德殿。绍兴府水。
    冬十月戊辰，执政进呈金州副都统制李思齐申请军官择有才略智勇人不次升擢，上曰：『专用年限资历，刚才者无以自见。若许踏次升差，则兵官得人矣。』诏许躐等升差，发付枢密院审察取旨，给付身。丙子，诏阴雨多日，大理寺、临安府并属县及两浙西路诸州县见禁罪人，在内委台官，在外委提刑，即时躬身前去检察决遣，如路远去处，分委通判。杖罪已下并干系等人，日下并行疏放。仍将已断放过名件逐一开具闻奏。己卯，执政进呈江州置驻扎军因依。赵雄奏：『昨准宣谕，卖度牒非佳事。今湖广总领所岁有给降度牒定数，不知绍兴年间不曾给降，亦自足用，岂绍兴三十年创置以万人为额之前，度牒初未行也。』上曰：『待以示三省，朕甚不欲给降度牒，当渐革之。』
    臣留正等曰：刺民为兵，鬻民为僧，皆非古也。世变之极，兵民分为二致，兵固已病民矣，又因兵而财用不足，籍度牒以给之。一人为兵，供之者十人，既未能革养兵之弊，又改民以弃南亩，游手日众，农民日削，可不念哉?圣语首及于此，其意深矣。
    庚辰，诏幸滩上抽摘诸军人马按教，宰职、管军、知阁、御带、环卫官自祥曦殿戎服起居从驾，余免。
