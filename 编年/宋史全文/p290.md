<!-- { "loadSidebar": true } -->
    冬十月癸亥，中书门下省言：『乾道八年七月内已降指挥：御史台合觉察弹劾事件，并分隶六察，如有违例去处，令监察御史随所隶所，许令访闻觉察闻奏。』诏札下御史台六察遵守施行。甲子，宣谕付出知临安府王佐按新宁国府监押王康成为人，便到赤岸，欲上岸赴宴问，康成乘马经过不下马。上曰：『可罢新任差遣。』又曰：『所以王佐奏状不欲径批出施行。寻常文字，须是经由三省施行，方合事体。记得向来参政周必大曾有此请，故朕遇事不忘。』颁《忠义传》，国子监簿俞良能所进也。起于战国王蠋，终于五代孙晟，上下一千一百年，所取者一百八十人，凡二十卷。乞颁之武学，授之将帅。上曰：『忠臣义士不顾一身，诚可表励风俗。』罢雪宴。先是，年例贺雪即赐宴，请连岁荒歉艰食，诏权罢。
    十一月甲戌，臣僚言：『在法，诸因饥贫以同居缌麻以上亲与人，若遗弃而为人收养者，仍从其姓名，不在取认之限，听养子之家申官附籍，依亲子孙法。今之灾荒亦非一处，向去寒冷，弃子或多，若令灾荒州县坐上件法镂板晓谕，使人人通知之，则人无复职认之虑，而皆获收养矣。举行荒政，此其一助。』诏从之。辛卯，进呈吏部侍郎赵汝愚奏：『广招徕之路，绝朋比之嫌，莫若用故事，令待从、两省、台谏各举所知若干人，须才用兼备而未经擢用者，陛下以其姓名悉付中书籍记，候职事官有阙，则选诸所表，以次用之。其有不如所举，则坐以谬举之罪。』上曰：『此说极是，可从之。』王淮奏：『御笔抹若干人字，今乞作二三人。』上曰：『可。』是月，诏诸路赈饥。新除浙东提举朱熹入对，奏言：『陛下临御二十年间，水旱盗贼，略无宁岁，意者德之崇未至于天欤?业之广未及于地欤?政之大者有未举而小者无所系欤?刑之远者或不当而近者或幸免欤?君子有未用而小人有未去欤?大臣失其职而贱者窃其柄欤?直谅之言罕闻而谄谀者众欤?德义之风未著而赃污者骋欤?货赂或上流而恩泽不下究与?责人或已详而反躬有未至与?夫必有是数者，然后可以召灾而致异。』又言：『陛下即政之初，盖尝选建英豪，任以政事，不幸其间不能尽得其人，是以不复广求贤哲，而姑取软熟易制之人以充其位，于是左右私亵使令之贱始得以奉燕闲，备驱使，而宰相之权日轻，又虑其势有所偏而因以壅已也，则或听外廷之论，将以阴察此辈之负犯而操切之。陛下既未能循天理，公圣心，以正朝廷之大体，则固已失其本矣。而又欲兼听士大夫之公言以为驾驭之术，则士大夫之进退有时，而近习之从容无间。士大夫之礼貌既庄而难亲，其议论又苦而难入，近习便嬖侧媚之态既足以蛊心志，其胥吏狡猾之术又足以眩聪明，此其生熟甘苦既有所分，恐陛下未及施其驾驭之术，而先堕其数中矣。是以虽欲微抑此辈，而此辈之势日重；虽欲兼采公论，而士夫之势日轻。重者既挟其重以窃陛下之权，轻者又借力于重以为窃位固宠之计，中外相应，更济其私，日往月来，浸淫耗蚀，使陛下之德业日隳，纪纲日坏，邪佞充塞，货赂公行，兵愁民怨，盗贼间作，灾异数见，饥馑荐臻。群小相挺，人人皆得满其所欲，惟有陛下了无所得，而国家顾乃独受其弊。』因论浙东救荒事。上曰：『连年饥歉，朕甚以为忧。州县检放，多是不实。』时熹乞劝谕推赏，上曰：『至此却爱惜名器不得。』又乞拨赐米斛，上曰：『朕于此并无所惜。』又乞预放来年身丁钱，上曰：『朕方欲如此措置宽恤数事。』熹又奏星变事，上曰：『朕恐惧，未尝一日忘。』上又曰：『朕未尝一日不三省吾身。』熹续又奏：『自今水旱约及三分已上，即乞并第四等户依此施行。』又奏：『乞推行建宁府崇安县社仓法于诸路州军。』熹又上宰相书云：『朝廷爱民之心不如惜费之甚，是以不肯为极力救民之事。明公爱国之念不如爱身之切，是以但务为阿谀顺旨之计。然民之与财，孰轻孰重?身之与国，孰大孰小?财散犹可复聚，民心一失则不可复收；身危犹可复安，国势一倾则不可复振。至于民散国危而措身无所，则其所聚有不为大盗积者耶?』复白鹿书院，从朱熹之奏也。洞本唐朝李渤旧居，有台榭，环以流水，杂植花木，为一时之胜。南唐升元中因建学馆，买田以给诸生，学者大集，乃以国子监九经李善道为洞主，掌其教授。本朝太平兴国二年，赐以印本九经，七年，又官其洞主明起。是年始置南康军，遂属郡境。至祥符初，直史馆孙冕请以为归老之地，及卒，葬焉。其子比部郎中环复置学馆以教子弟，四方之士愿就学者，亦给其食。后经兵乱，屋宇不存，至是复之。
    十二月甲子，进呈范成大具到上元县所种二麦。王淮等奏：『得成大书，谓春麦惟郭刚能言之，盖北人谓之劫麦。』上曰：『此间人亦不知，已令宫中种看。』淮等奏：『仁宗皇祐元年五月，召近臣以下于后苑宝岐殿观刈麦，仍谕以新创此殿，不欲植花卉，每观种麦于此。今又见其成，庶知民事之不易。陛下可谓同符仁宗矣。』葛邲言荒政二事，一乞特降指挥：诸经总制钱如遇州县灾伤年分，本处知、通权免比较赏罚，其课利场务并令遵见行条法，依所放灾伤分数免比，不得令本州抑勒，县道陪备。一乞降旨：应荒歉州县且专以救荒为务，宴会之类，理合节损。所有诸处迎新送旧兵卒公吏借请及供帐从物之属，所费不赀，亦合裁减。兵卒亦宜存留，以防缓急。诏并从之。是冬，淮东提举赵伯昌奏：『通、泰、楚州沿海去处，旧有捍海堰一道，东距大海，北接盐城，计二万五千六百余丈。始自唐黜陟使李承实所建。遮护民田，屏蔽盐灶。历时既久，颓圯不存。至本朝天圣改元，范仲淹为泰州西溪盐官，方有请于朝，凡调夫四万八千，用粮三万六千有奇，而钱不与焉，一月而毕，规模宏远，高出前古，遂使海潮沮洳，舄卤之地化为良田。自后汉失修治，宣和、绍兴以来屡被其患，每一修筑，必至申明朝廷，大兴功役，然后可办。望专委淮东盐司，今后捍海如遇坍损去处，不以功役大小，即便委官相视计料，随坏随葺，勿令浸淫，以至大有冲决。务要坚固，可以永久。』从之。是岁，诏舒州、蕲州铸铁钱并以十五万贯为额。诏久任四川监司、郡守之人令更迭与东南差遣，其在任未久者，既有任满前来奏事指挥，候到阙，始得别与除授，从臣僚之请也。』雨雹。
    壬寅淳熙九年春正月壬申朔。是月，赈两浙饥。初，池州汪青坐盗发递，青诛后，他卒事觉，知非青罪。诏失入官吏赵粹中落职，余责罚有差，青家支给五年。王淮奏：『陛下念一夫之冤，存恤其家，恩及幽明矣。』内出正月所种春麦，并秀实坚好，与八九月所种无异。诏降付两浙、淮南、江东、西漕臣劝民布种。
    三月戊子，臣僚言：『监司、帅臣臧否所部，深得考功课吏之意。然郡守更易，则人有幸不幸，监司、帅臣好恶不一，则言有当不当。有已去而不及臧否者，有近到而已遇臧否者，此人有幸有不幸也。或取其办事而不言其害民，或喜其弥缝而不言其疏缪，或畏其强有力而不议，或以其疏远无援而见斥，此言有当不当也。且就一路而言之，则其数宽；就数人而言之，则其数窄。计一岁而论之，则其能否为已见；计数月而论之，则其能否未可知而遽臧否焉，此人所以幸不幸、言所以当不当也。乞诏诸路监司、帅臣，自今臧否所部，必须总计一岁人数，不问已去见在，就其中区别之。或臧者朝廷已加擢用，亦须用臧之次者；或否者朝廷已行罢黜，亦须具否之次者。其或臧否不当，必令具析以闻。』诏除初到任人外，余从之。是春，召对杨甲，寻除太学录。甲献书万言，大略谓：『人主之职，不过听言用人，分别邪正。而近岁以来，权幸用事，其门如市，内批一出，疑谤纷然，谓陛下以左右近习为腹心，而不专任大臣；以巡逻伺察为耳目，而不明用台谏。今中外文武，半为权门私人、亲交、私党分布要近，良臣吞声，义士丧气。愿陛下哀之救之。至于民兵之害，两淮百姓，如被兵火，舒、蕲鼓铸，民不堪命。西南诸夷乘间出没，而马政日急，高直厚币，以骄戎心。臣恐陛下今日所少者，非特马而已。又有司理财，一切用衰陋褊隘之策。至于卖楼店、括学田、鬻官地，而所在争献羡余，此风日炽，诚恐陛下赤子无宁岁矣。』其末言：『今日之事，欲正其本，则在陛下讲学。』
    夏五月丙子，内出御笔手诏宣示宰臣王淮等曰：『朕惟监司、郡守，民之休戚系焉。察其人而任之，宰相之职也。苟选授之际惟计履历之浅深，不问人才之贤否，则政治之阙，孰甚于斯?今后二三大臣宜体国爱民，精加考择，既按以资格，又考其才行，合是二者，始可进拟，夫然后事得其宜，用无不当。故《传》曰：『为政在人。』卿等其谨之毋忽。』
    六月辛酉，诏浙漕行下所部州县，常切禁止官民户毋得将草荡围裹成田，如失觉察，其漕臣取旨施行。诏侍从、台谏举官堪充监司者各一二名。是夏，饶州饥，命赈之。
    秋八月庚子，侍从、台谏集议闻奏，自宰相、执政、侍从、卿监、正郎员郎分为五等，除致仕遗表已行集议裁减外，将逐郊荫补恩泽每等降杀，以两酌中定为止数，武臣比类施行。宰相十人，开府以上同执政八人，太尉同侍从六人，观察使至节度、侍御史同中散大夫，至中大夫四人，右武大夫至通侍大夫同，带职朝奉郎至朝议大夫三人，职事宫寺长贰、监长至左右司谏、开封少尹厘务及一年，须官至朝奉郎，并朝奉郎元带职人因除在京职事官而寄职者同，武翼大夫至武功大夫同。非侍从官无遗表外，见行条格致仕遗表通减三分之一，余分不减。绍兴初，中书舍人赵思诚上任子限员之议，诏从官集议。至是，始用廷臣集议行之。淮东蝗。
    九月辛巳，大享明堂。先是，诏少师史浩、少保陈俊卿赴阙陪祀，并辞不至。癸巳，御讲筵。侍读郑丙进陆贽《论奉天上尊号状》，上曰：『德宗不达理如此。祸难未平，乃欲加上尊号！』甲午，淮南运判钱冲之言：『真州之东二十里有陈公塘，周回百里。本司近已兴修塘岸，建置斗门、石?各一所于东西湫口二处。乞于扬子县知县、县尉衔内带入『兼主管陈公塘』六字，庶责有所归。』从之。是月，以王淮、梁克家为左右丞相。
