<!-- { "loadSidebar": true } -->
　　冬十月，尚书左丞张齐贤出知定州。齐贤自言母孙氏年八十五，抱羸疾，不愿离左右。上悯然许之。齐贤在相位时，每入谒禁中，上叹其寿考有令子，多赐手诏存问，别加锡与，搢绅以为荣。齐贤寻遭母丧，水浆不入口者七日，自是日啖粥一器，终丧，止食脱粟饭。先是，大名府豪民有峙刍茭者将图厚利，诱奸人潜穴河堤，岁仍决溢。知府事赵昌言命径取豪家廪积以供用，由是无敢为奸利者。属河决澶州，浸府城，昌言索禁旅佐其役，或偃蹇不进，昌言怒曰：『府城将垫，人民且溺，汝辈食厚禄，欲坐观耶?敢不从命者斩!』众股栗趋事，不浃辰而城完。上嘉之，降玺书奖谕。自端拱以来，诸州司理参军皆上躬自选择，民有诣阙称冤者，立遣台使乘传案鞫，诸路提点刑狱司未尝有所平反。诏悉罢之，归其事于转运司。右仆射平章事李昉、给事中参知政事贾黄中、李沆、左谏议大夫同知枢密院事温仲舒并罢守本官，以吏部尚书吕蒙正守本官、平章事。蒙正初为相时，金部员外郎张绅知蔡州坐赃免。或言于上曰：『绅洛中豪家，安肯受赇?乃蒙正未第时匄索于绅，不能如意，致其罪耳。』上即命复绅官，蒙正终不自辨。未几罢相。会考课院得绅旧事实状，乃黜之，于是蒙正复为相。上谓曰：『张绅果实犯赃。』蒙正亦不谢。翰林学士承旨苏易简为给事中、参知政事。易简由知制诰为学士，年未满三十，在翰林八年，特受人主之遇，复绝伦等。李沆后人，在易简下，及先参政，乃以易简为承旨，锡赉与参政等。上意欲遵旧制，遂正台席，且俟稔其名望，而易简以亲老急于进用，因召见，颇言时政阙失。沆等罢，即命易简代之。易简母薛氏入禁中，上命之坐，问何以教子，遂成令器。对曰：『幼则束以礼让，长则训以《诗》、《书》。』上顾左右曰：『今之孟母也。非此母不生此子矣!』以枢密都承旨赵镕为宣徽北院使，枢密直学士向敏中为左谏议大夫，并同知枢密院事。丁丑，以赵昌言为给事中、参知政事。京畿民牟晖击登闻鼓，诉家奴失豭豚一。诏令赐千钱偿其直，因语宰相曰：『似此细事悉诉于朕，亦为听决，大可笑也。然推此心以临天下，可以无冤民矣。』上曰：『清静致治，黄老之深旨也。夫万物自有为以至于无为，无为之道，朕当力行之。至如汲黯卧治淮阳，宓子贱弹琴治单父，此皆行黄老之道也。』吕蒙正曰：『老子称治大国若烹小鲜。夫鱼挠之则溃，民挠之则乱。今之上封事议制置者甚多，陛下渐行清静之化以镇之。』上曰：『朕不欲塞人言。狂夫言之，贤者择之，古之道也。』
　　十一月朔，日南至。御朝元殿受朝。上孜孜为治，每旦御长春殿受朝听政，罢即御崇政殿决事，比至日中，尚未御食。谢佖上言，请自今前殿听政毕，且进食，然后御便殿决事。上不答。尝谓左右曰：『寸阴可惜，苟终日为治，百年之内，亦无几尔，可不勉乎?』
　　十二月。初，殿中丞梁鼎知吉州，民有萧甲者豪猾为民患，鼎暴其凶状，杖脊黥面，徙远郡。上赏其强干，代还，赐绯鱼，特以犀带赐之，且记其名于御屏，于是为三司右计判官。
　　甲午淳化五年春正月朔，上制《元旦》、《除夕》诗各二章赐近臣，俾之属和。上语蒙正曰：『夫否极则泰，物之常理。晋、汉兵乱，生灵凋丧殆尽。周祖自邺南归京城，士庶皆惧掠夺，当时谓无复太平日矣。朕躬览庶政，万事粗理，每念上天之贶致此繁盛，乃知理乱在人。』蒙正避席曰：『乘舆所在，士庶走集，故繁盛如此。臣尝见都城外不数里饥寒而死者甚众，未必尽然。愿陛下视近以及远，苍生之幸也。』上变色不言。蒙正侃然复位，同列咸多其抗直。他日，上欲遣人使朔方，谕中书选才而可贵以事者。蒙正退，以名上，上不许。他日又问，复以前所选对，上亦不许。他日又问益急，蒙正终不肯易其人。上怒，投其奏书于地曰：『何太执耶?必为我易之!』蒙正徐对曰：『臣非执，盖陛下未谅尔。』因固称其人可使，余不及。『臣不欲用媚道妄随人主意以害国事。』同府皆惕息不敢动，蒙正搢笏，俯而拾其书，徐怀之而下。上退，谓亲信曰：『是翁气量我不如。』既而卒用蒙正所选。复命大称旨，上于是益知蒙正能任人，而嘉其有不可夺之志。
　　吕中曰：古之君子有志天下者，莫不以致天下之贤为急，故必旁咨博采，取之于无事之时，而剸烦治剧，用之于有事之日。吕文穆之荐人可使朔方，所以三问而三不易者，盖其夹袋有册子，每四方人谒见，必问其有何人才，随即疏之，故朝廷求贤，取之囊中而已。此谓举尔所知，尔所不知，人其舍诸?
　　李顺据成都，僭号大蜀王，四出侵掠，北抵剑关，南距巫峡，郡邑皆被其害焉。灵州及通远军皆言赵保吉攻围诸堡寨，侵掠居民，焚积聚。上闻之怒，命李继隆为河西兵马都部署，尹继伦为都监，以诛保吉。甲戌，上始闻李顺攻劫剑南诸州，命王继恩为西川招安使，率兵讨之。军事委继恩制置，不从中覆。吏部尚书宋琪上书言边事曰：『臣顷任延州节度使判官，经涉五年，虽未尝躬造夷落，然常令蕃落将和断公事，岁无虚月，戎夷之事，熟于闻听。长兴四年，夏州李仁福死，有男彝超擅称留后，当时诏延州安从进与李彝超换镇，彝超据夏州固不奉诏。臣又闻党项号为小蕃，非是勍敌，若得出山布阵，止劳一战，便可荡除，深入则馈运艰难。穷追则窟穴幽邃，莫若缘边州郡分屯重兵，俟其入界侵渔，方可随时掩击，非惟养勇，亦足安边。凡乌合之徒，势不能久利。于速斗以骋兵锋，莫若持重守疆，以挫其锐。彼无城守，众乏糇粮，威赏不行，部族分散，然后密令觇其保聚之处，预于麟、府、鄜、延、宁、庆、云、武等州约期会兵，四面齐进，绝其奔走之路，合势击之，可以剪除无噍类矣。仍先告谕诸军：击贼所获生口资畜，许为已有。如此，人百其勇也。』奏入，上密写其奏，令李继隆、王继恩等择利而行。
　　二月朔，上始闻成都陷，召宰相谓曰：『岂料贼势猖獗如此。』遂命勤州刺史王果帅兵趋剑门，崇仪使尹元帅兵由峡路以进，并受王继恩节度。李顺分遣数千众北攻剑门，成都监军宿翰领麾下投剑门，与都监上官正兵合，遂迎击贼众，大破之，斩馘几尽，余三百人奔还成都。顺怒其惊众，悉命斩于城东门外。初，考功郎中姚坦为益王府翊善，坦好直谏，王尝作假山，召僚属置酒共观之，众皆褒叹其美，坦独俯首不视。王强使视之，坦曰：『但见血山，安得假山?』王惊问其故，对曰：『坦在田舍时，见州县督税，上下相急剥，里胥临门捕人，父兄子弟送县鞭笞，血流满身，愁苦不聊生。此假山皆民租赋所出，非血山而何?』时上亦为假山，未成，有以坦言告于上者，上曰：『伤民如此，何用山为?』命亟毁之。王每有过失，坦未尝不尽言规正，宫中自王以下皆不喜。左右乃教王称疾不朝，上日使医视之，逾月不瘳。上甚忧之，召王乳母入宫问王疾增损状。乳母曰：『王本无疾，徒以翊善姚坦检束王起居，不得自便。王不乐，故成疾尔。』上怒曰：『吾选端士为王僚属者，固欲辅佐王为善尔。今王不能用规谏而又诈疾，欲使朕逐去正人以自便，何可得也!且王年少未知出，此必尔辈为之谋耳。』因命捽至后园，杖之数十。召坦，慰谕之曰：『卿居王宫，为群小所嫉，大为不易。卿但能如此，无患谗言，朕必不听也。』
　　吕夷简曰：爱憎之不察，为害深矣。妹喜恶鄂侯，谗于桀而脯之。妲己恶比干，谗于纣而剖之。骊姬恶申生，谗于献公而杀之。靳尚恶屈原，谗于楚而逐之。绛、灌恶贾谊，谗于文帝而疏之。甚者李林甫谗杀太子，二王及其朝臣韦坚、李邕辈又逐太子妃韦氏、良娣杜氏。呜呼!爱憎之不察，为害如此。且小人之心险如山川，毒如豺虎，微失其意，则无所不至。人君不能明之，则谗人得行，善人罹患，可为痛惜者也。太宗明宫人之诈计，知姚坦之见憎，虽尧舜之聪明，殆不过是。
　　三月，以大理评事陈舜封为殿直。舜封父为伶官，舜封举进士及第，任望江主簿。转运使言其通法律，宰相以补廷尉。属因奏事言辞颇捷给，举止类倡优，上问谁之子，舜封自言其父。上曰：『此宰相不为国家澄汰流品之所致也。』遂命改秩。赵保忠闻李继隆将兵来诛赵保吉，乃先携其母及妻子、卒吏避野外，上言已与保吉解仇，乞罢兵。上怒，命继隆移兵击保忠，保忠反为保吉所图，夜袭保忠帐，保忠仅以身免，走还城中。初，保忠遣赵光嗣入贡，光嗣颇输诚款，迁礼宾副使。保忠既还，光嗣执之。丁丑，开门纳王师。继隆入夏州，擒保忠，槛送阙下。保吉引众遁去。
　　四月，诏以赵光嗣为夏州团练使。削保吉所赐姓名复为李继迁。上以夏州深在沙漠，本奸雄窃据之地，欲隳其城，因问宰相建置之始。吕蒙正等曰：『自赫连筑城以来，颇与关右为患。若遂废毁，万世之利也。』乙酉，诏隳夏州故城，迁其民于绥、银等州，分以官地给之。丁巳，王继恩至成都，擒贼帅李顺及伪枢密使计词、吴文赏等。丙寅，赵保忠至自夏州。丁卯，以保忠为右千牛卫上将军，封宥罪侯。戊寅，御书一幅曰：『公务刑政，惠爱临民，奉法除奸，方可书为劳绩，本官月俸并给实钱。』又别书三十余幅，赐大理正尹玘等人一通，召知审官院钱若水等，谓曰：『中有奉法除奸之语，恐不晓者因而生事，可语之曰：除奸之要，在乎奉法，故有是言也。』若水出，召尹玘等一一谕之。
　　五月。王继恩之克剑州也，马知节实为先锋。继恩恶知节不附己，遣守彭州，配以羸兵三百，彭之旧卒悉召还成都。贼十万众攻城，知节率兵力战，自寅至申，众寡不敌，士多死者。逮暮，慨然叹曰：『死战乎，非壮夫也!』即横槊溃围而出，休于郊外。黎明救兵至，遂鼓噪以入，贼众败去。上闻而嘉之，授益州钤辖。王继恩拔成都，而郭门十里外犹为贼党所据，伪帅张余复啸聚万余众攻陷嘉、戎、泸、渝、涪、忠、万、开八州，开州监军秦传序死之。六月，其子奭溯峡求其父尸，比至夔州，船覆而死，世以父死于忠，子死于孝。奏至，上嗟侧久之，录传序次子煦为殿直。高丽国王治遣使来乞师，言契丹侵掠其境。上以夷狄相攻盖常事，秋七月，厚礼其使而归之，高丽自是绝不复朝贡矣。
