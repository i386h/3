<!-- { "loadSidebar": true } -->
    庚子绍兴二十六年春正月丁未，知信州黄仁荣为江南东路转运判官。上曰：『信州亦须择人。昨宰臣搜水晶极扰人，如林机尤无状。』魏良臣等曰：『绍兴初，徐康国为浙漕，进台州螺钿椅卓，陛下即命焚之，至今四方叹诵圣德。』上指御座曰：『如一椅子，只黑漆便可用，何必螺钿?』上又曰：『往日宫殿幕帟皆文绣，朕今并不用。土木被文绣，非帝王美事。』良臣等曰：『汉文帝所以称贤君,正由节俭也。』戊申，张九成复秘阁修撰、知温州,新知广州陈璹知湖州。九成谪居十四年，谈经自乐，学者尊之。上览除目，曰：『九成昨在经筵讲书，及西汉灾异事，秦桧不乐，以此遂去。璹本桧所荐，后自桂州召来，不旬日遣去，不晓其意。』时温民久困重敛，斛米匹绢，输者率倍其入。九成曰：『重敛以疲民，二千石责也。』斗、尺皆立定例，民大悦。己酉，樊光远为秘书丞。光远以论事忤秦桧，去国十六年。上欲用为台官，故召。辛亥，尚书礼部侍郎兼侍讲王珉、权吏部侍郎徐嚞罢。时珉等使北未还，而殿中侍御史汤鹏举论二人皆以谄事秦桧，故骤为台谏，无一言弹击奸邪，无一事裨补时政，故有是命。殿中侍御史汤鹏举言：『今科举之法名存实亡，或先期以出题目，或临时以取封号，或假名以入试场，或多金以结代笔，故孤寒远方士子不得预高甲，而富贵之家子弟常窃巍科。又况时相预差试官，以通私计。前榜省闱、殿试，秦桧门客、孙儿、亲旧得占科甲，而知举考试官皆登贵显，天下士子归怨国家。伏乞申严有司，革去近弊。如知举、参详、考试官，乞临期御笔点差，以复祖宗科举之法。』从之。癸丑，翰林学士陈诚之兼侍读，尚书吏部侍郎张纲兼侍讲，起居舍人王纶兼崇政殿说书。自秦熺侍经席，讲读说书，多以台谏兼之。至是悉命从官，如旧制。丙辰，执政进呈新除观文殿大学士、判洪州张浚丁内艰[1]。上曰：『士大夫起复非美事，所以敦孝行、厚风俗，惟军中人乃可耳。』左朝奉大夫王葆知广德军，左奉议郎王复知临江军。二人皆秦桧时为御史，至是出之。杨朴为夔州路提点刑狱公事。是日，沈该进呈蜀中人才，上曰：『蜀人多能文，然士人当以德行为先，文章乃是余事。』庚申夜，雷。癸亥[2]，权尚书工部侍郎丁娄明罢，以侍御史汤鹏举奏娄明徒以秦烜之妻父，遂踖清要，四方不服故也。提举江州太平兴国宫黄唐傅复徽猷阁待制。唐傅为吕颐浩所喜，故秦桧久抑之。甲子，故责授清远军节度使赵鼎追复观文殿大学士，故责授秘书少监、分司南京、赣州居住孙近、故责授濠州团练使郑刚中并追复资政殿学士。故提举江州太平兴国宫、永州居住汪藻追复显谟阁学士。宰执以刑部状进呈，上曰：『迁谪之人，自郊祀赦降及节次检举尽行牵复，士大夫翕然称快。』魏良臣曰：『陛下深仁厚泽，昭及漏泉，天下幸甚！』上谕魏良臣等曰：『士大夫往往轻外重内，亲民之任，莫如县令。若取其有治状者升擢之，则人皆尽心。』良臣等曰：『祖宗故事，不曾历三任转运不得除三司，正欲其历练。』上曰：『如从官，须是曾历外任，宰执皆自此选。若练达国事、通晓民情，则事事便可裁决。』新通判嘉州黄贡改知绵州。贡举进士，为四川类省试榜首，用鼎甲恩授职。官终更例当改秩，时秦桧当国，或劝以姓名自通。贡曰：『进退有命，枉道何益?』径从外铨调嘉州州学教授，用举主考第改官，从官二十年，始得郡倅。及是，沈该以其名闻，乃有是命，而贡已卒矣。新通判彭州虞允文改知渠州[3]。丙寅，知泰州海陵县冯舜韶为监察御史。上鉴秦桧擅权之弊，遂增置言事官。时何溥、王珪、沈大廉与舜韶并为察官，而汤鹏举、周方崇、凌哲为台谏。察官具员，近世所未有。新州编管人曹泳移吉阳军编管。戊辰，执政进呈诸州除免黄河竹索钱，因及郑作肃昨因乞蠲免竹索钱，宰臣见怒，致台臣论列取勘。上曰：『君相之职，本以为民，民间利病，岂可不理?』又进呈户部供具到诸路拖欠绍兴二十一年、二十二年钱物欲行除放，上曰：『若只倚阁，州县夤缘为好，又复催理扰人。即与除放，甚善。』己巳，诏江浙、荆湖诸路绍兴二十二年已前未起诸色钱物租税等，其形势并第二等已上有物力之家见欠数因并与除放，如巧作名目催理者，监司按劾取旨，重作施行。庚午，进呈：『近来士风委靡，谄谀奔竞，至有已得差遣而累求换易、不量资序而超躐干请者。』上曰：『风俗人才正当今急务，似此之人，可具名闻奏，当议黜责。』
二月甲戌，权尚书兵部侍郎兼权直学士院沈虚中罢，以侍御史汤鹏举论其为省试参详官，私取秦埙，且素无廉声、巧贪富贵故也。乙亥，上曰：『近荣州守臣费庭论蜀中隔槽酒甚扰民，当是时，张浚、赵开以军兴窘于财用[4]，济一时之急耳。今休兵既久，内外无事，自合更也。』魏良臣曰：『已令钟世明详之矣。』上曰：『须下本路漕臣，方能尽其利害。』上又曰：『四川交子亦有弊，如沈该称提之说。但宫中常有百万缗，遇交子减价自买之，即无弊矣。』己卯，诏诸路州军以前举解试流寓终场人数，纽计及土著合取放一人之数，即与添解额一人，或更分及流寓人少，以土著所解人十分为率，及三分，亦解一人，并通立为额。已后人多，不得过今举所取之数。庚辰，上曰：『朕闻蜀中银比江浙间过一倍，如刘晏掌邦计，懋迁有无，低昂适中，方是理财之术。可令有司措置，毋致枉费。』甲申，执政进呈权刑部尚书韩仲通看详知郁林州赵不易便民五事，内雷、化等州民间纳苗，多令折银，扰民为甚。欲令并纳正色。上曰：『百姓足，君孰与不足?百姓之财，乃国家之外府，安可尽取?但藏之于民，缓急可以资国用。』乙酉，诏林一飞送吏部，与远小监当差遣。一飞既罢，乃使其族人进士东投匦上书，论进退大臣当以礼。侍御史汤鹏举面奏：『礼为忠贤设，使其奸诈如李林甫、卢杞之徒，自当明示典刑，为天下后世之戒。』上谓大臣曰：『朕每览封章，若其言可行即行之，若其言非，虽涉狂妄，亦不欲罪其人，盖所以来天下之言也。今东书用意如此。言路既有论列，亦岂免行遣?』乃责一飞监高州盐税，东英州编管。丁亥，以监司多阙，命侍从、台谏各举尝任知通、治状显著者二人，仍保任终身，犯赃与不职者与同罪。庚寅，参知政事魏良臣罢知绍兴府。甲子，国子司业王大宝乞委诸路监司核实月桩名色，立为定额，及折帛钱量与裁减，以恤下户。上令户部看详，因言：『大宝近又请放度牒，殊未晓朕意。人多以鬻度牒为利，亦以延人主寿为言。朕谓人主当事合天心而仁及生民，自然享国长久。如高齐、萧梁奉佛，皆无益也。僧徒不耕而食，不蚕而衣，无父子君臣之礼，以死生祸福恐无知之民，竭民力以兴建塔庙，蠹民伤教，莫此为甚，岂宜广也?』辅臣皆称善。直秘阁辛次膺知婺州。北使之议和也，次膺上疏不报，即请奉祠。岁满，不复再请。阅十二年，忍穷如铁石。上始亲政，即除知绍兴府，未上，会魏良臣出镇，于是改命。丙申，侍御史汤鹏举言：『新添差通判秀州王曮寄居抚州，恃势作威，郡守、监司听其使令，如役仆隶，毒流一州。』上曰：『此不可不痛治。在祖宗朝，革去五代苛法，专以仁恕为本，未尝真决一士大夫，惟犯赃者不贷。可令刑部约法，重作行遣。』庚子，王曮送建昌军居住，吕愿中封州安置。殿中侍御史周方崇论曮以宰辅亲党妄作，而愿中知复州日，强买部民玩好古器纳于大臣，遂得进擢，故并谪之。
三月壬子，三省言：『太学生系二千人为额，闻在学不及三百人，欲令礼部措置。』上曰：『学校人才所自出，元祐中名臣最多，实由仁宗养育之有素也。近来学校虽设，教育有所不至，每患人才难得。可如所奏。』甲寅，诏：『比缘军兴，令宰相兼枢密使典掌机务。今边事已定，可依祖宗故事，宰相更不兼领。』乙卯，侍御史汤鹏举论：『江东安抚司参议官王历，桧之妻弟也。寄居临川，役使守令，聚敛货赂，公私被害。江西安抚司参议官王墨卿，熺之先生也。摇唇鼓舌，诳惑众听，招恩市权。』诏并罢之。丙辰，诏：『诸路转运司所差发解试官，务在尽公，精加选择。如所差徇私及庸缪不当，仰提刑司按劾，御史台、礼部觉察闻奏。』新通判湖州余佐、主管台州崇道观龚釜并罢。殿中侍御史周方崇论二人因交结王会，与秦桧管庄，苟贱无耻，故皆黜之。丁巳，诏淮南边州有未可起税处，令漕臣保明，与放十年。时诸州民户全未归业，每岁旋乞展免起税。朝廷虑其农种不时，故特蠲之。己未，提举万寿观兼侍读万俟卨参知政事。庚申，执政奏铨试院获到怀挟者三人。上曰：『铨试乃出仕之始，将来宦显，皆自此擢，岂容冒滥?当依法行。以戒后来。』上又曰：『自来士人许带《韵略》，多缘此杂以他书。』乃诏今后《韵略》及《刑统》、律文等，并从官给。时试院吏卒于交卷启关，公然作弊。后三日，执政复以奏。上曰：『此岂可不治?近闻试院整肃，士人极喜，自此实学者进而寒畯之士伸，伪滥者革而侥幸之风息矣。』癸亥，侍御史汤鹏举言：『尚书右司郎中兼权户部侍郎钟世明便僻侧媚，见李椿年为经界，遂投名为干官；见徐宗说与秦桧管庄，遂谄奉宗说，得尚书郎；见丁禩往大平州修圩，遂交结丁禩，与之同往，既归，乃奉使四川；还为浙漕，又事曹泳；泳败，附魏良臣，复除都司兼权侍郎。良臣既罢，世明慢骂萋菲，略无操守。祠部员外郎兼权中书门下省检正诸房公事陈岩肖尝任秀州学舍[5]，为秦桧父立祠堂、作记献颂，叨求进取。』于是二人皆罢。甲子，三省奏内外阙官。上曰：『既阙官，卿等可略举所知。自来多以亲故为嫌，止不当如秦桧。若非亲故，何由悉知其所为?但无私心可也。』遂诏除侍从、两省各举所知。乙丑，诏：『近年士风浸薄，儒户挟书代笔传义，靡所不为，负国家选举之意，岂所望哉?自今委监司觉察，重置于法，务在必行。』东平府进士梁勋特送千里外州军编管。勋伏阙上书，论北事甚详，且言金人必举兵，宜为之备。尚书省勘会前后累降指挥，禁止不许伏阙。今勋不遵约束，故有违犯，辄妄议边事，理当惩戒。故有是命。丙寅，诏：『讲和之策，断自朕志，故相秦桧但能赞朕而已，岂以其存亡而渝定议耶?』自秦桧死，金国颇疑前盟不坚，会荆、鄂间有妄传召张浚者，其情益疑。参知政事沈该乞特降诏书，具宣此意。万俟卨、汤思退皆与该同，乃下是诏。
