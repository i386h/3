<!-- { "loadSidebar": true } -->
    十有一月庚午朔，初置节度使已下象牙牌，一留禁中,一降付都督府，缓急临敌，果有建立奇勋之人，先次给赐，以为执守。诏诸路州县出卖户帖，仍立式行下。中书门下省奏中书舍人胡寅所言六事，一曰清中书之务，大略谓：『宰相大臣，陛下之所委任，以图中兴之丕烈者也。而兼总六曹有司之事，穷日之功,不得少息，皆细故也，而政事堂与州县无以异矣。望陛下诏宰执大臣选补六部长吏，凡有格法者一切付之，使得各举其职。法之所不载者，事之所不可行者，六部无得为人申请，破坏成法。如是，则大小详要,不相夺伦。中书之务清，有司之事治，庙堂之上,可以志其远者大者，久长之策，恢复之功，庶乎可冀矣。』二曰议学校之制，大略谓：『自军兴以来，布衣韦带之士失其常产，因无常心，弃毛锥而说剑，上封事而觅官，泯泯纷纷，儒风扫地。谓宜稍增教授员阙，慎择老成名士，以充其选。仍诏守臣留意学校，加以岁月，必有可观。』三曰重县令之任,大略谓：『宜籍中外已为台省寺监官，依仿汉制,分宰百里,俟有洽绩，不次升擢,则又增重事权,优假其礼，借以服色，厚给饩廪，凡军马屯驻本县者，许之节制；其经由者，悉用阶级，则又据诸路县分户口、赋入分为三等，上等自朝廷除授，中等则自吏部注拟，下等令帅司、监司同共辟奏，则又用宋元嘉致治之法，以六期为断，革去三年成任、两考成资与堂选数易之弊，则又立四条为三等县考课之法，曰纠正税籍，曰团结民兵，曰劝课农桑，曰敦勉孝悌。俟及三年，考其绩效，已就绪者，就加旌赏；未有伦者，严行程督；皆无善状，则黜汰之。又命从官各举二人之能任者,刺举二人之奸赃者，皆籍于中书,俟考按功实，以次施行。』四曰京官必历亲民，大略谓：『近来由判司簿尉初改官人及亲为京朝官而实不曾历亲民差遣者，例皆不肯参部，便欲直为通判，作威势，黩货贿，为民之害，无所不至。望诏大臣严守格法，不轻除授，庶几息侥幸之风，励人材之操。』五曰监司、郡守并以三年为任，大略谓：『近岁监司、郡守更易频数，虽使绝人之才居之，号令未及信于民，而已报除代矣。望明诏大臣，凡前宰执、侍从官为州郡，未满三年，不许除代。其庶官知州及转运使、副、判官、提点刑狱，候到任一年，方差替人,其余凡系堂除者，除代一两人而止,仍皆以三年为任。如此，则官有宿业之士,功绪可稽；士息竞夺之风，廉耻可立，乃中兴急务也。』六曰除监司回避户贯之禁：『近年指挥，监司、郡守不得除用土人，非良法也。夫得贤才所临本邦，知利害尤悉，爱百姓尤切；不贤不才者，虽在他方，以非吾土，为害滋甚矣。望明诏大臣，蠲除近禁，尽心选授，惟务得人，有功则赏，有罪则罚。』诏三省措置立法，其在内窠阙，并枢密院差除依此。后颇有所施行，然不尽用也。辛未，赵鼎奏李大有上书言及机权事，上曰：『此涉兵机，不欲付外看详。昔张齐贤上书献收河东之策，太祖怒甚，至裂其奏。及左右既退，徐取其奏，密授太宗曰：「他日取河东，出兵运粮，当用齐贤策。」未几，河东平。沈几如此，当为万世法。』宗正寺上《仙源庆系属籍总要》。诏丞孙纬进秩一等，诸吏赐帛有差。癸酉，川陕宣抚副使吴玠奏：遣其子来奏边事。先一日，玠乞俟防秋毕入对，诏答不许。上谕辅臣曰：『玠比尝请入观，今又遣其子来奏事，可谓得事君之体。玠握兵在外累年，乃能周慎委曲如此,良可嘉也。』诏：『应守令守御，临难不屈，死节昭著，不以官品高下,并令帅司保奏，特与赐谥。』乙亥，和靖处士尹焞充崇政殿说书，令川陕宣抚司加礼敦遣，赴行在所。制曰：『先王之道，具在方册，非得深纯笃厚之士传其师学，敷绎于前，则道固隐而不彰矣。朕博求硕儒，发明治要。闻尔安贫乐道,澹然无求,执德不回，久而益固，是用縻以好爵，列之经闱。勉从弓招，副朕虚伫。』进士颜邵特补右修职郎，卓右迪功郎，彦辉下州文学。初，上闻真卿之后有居温州者，命守臣推择以闻,得邵等三人，而彦辉则真卿十一世孙也。上谓大臣曰：『人有一死，或轻于鸿毛，或重于泰山，在处死为难耳。真卿在唐死节，可为得处矣。况今艰难之际，欲臣下尽节，可量与推恩，以为忠义之劝。』罢吉州榷货务都茶场。癸未，上谓辅臣曰：『邦计匮乏，苟有一毫可以节省，亦当行之。朕宫人仅给使令，然昨日已搜采三十人出之。』赵鼎曰：『节省之道始于宫庭，此陛下盛德也。』甲申，自渡江后，宰辅已减俸三之一。至是，赵等复请于内权减二分，从之。于是行在官吏俸禄皆权减。乙酉，起居舍人任申先试中书舍人，仍兼直史馆。国朝词臣进不繇科第，林摅、彦岐及申先而已。丙戌，议者谓：『梁、洋沃壤数百里，环以崇山，南控蜀，北拒秦，东阻金、房，西拒兴、凤，可以战守。而民未复业，垦辟殊少，多屯兵则粮不足以赡众，少屯兵则势不足以抗敌。』诏邵溥、吴玠择二郡守相度。初，玠于兴元、洋、凤、成、岷五郡治官庄屯田，又修褒城废堰，民知灌溉可恃，皆愿归业。利路漕臣郭大中言于玠曰：『汉中岁得营田粟万斛而民不敢复业，若使民自为耕，则所得数什百于此矣。』玠用其言，岁入果多。戊子，中书舍人胡寅知邵州。初，寅既论不当遣使，上赐诏书褒谕，而尚书右仆射张浚自江上还,奏使事兵家机权，不用其说，乃遣都督行府准备差使范宁之与问安使何藓偕行。寅复奏疏，言其无益者八、有害者二，大略谓庚戌而后不遣使，敌兵亦不来。及癸丑日遣使，则钩引敌人入国，曾不旋踵。又曰：『去冬下诏罪状刘豫，名其为贼。今豫岂肯宾吾使人达之于敌哉?独有一说使陛下难处者，以二帝为言耳。然自建炎改元以来，使命屡遣，无一人能知两宫起居之状、謦咳之音者，况今岁月益久，虏必重閟，惟惧我知之。今以敌为父兄之仇绝不复通，则名正而事顺，他日或有易闻，在我理直，易为处置。若通使不绝，则敌握重柄，归曲于我，名实俱丧，非陛下之利也。使或有知二帝所在，一见慈颜，宣达陛下孝思之念，虽岁一遣使，竭天下之力以将之，亦何不可之有?其如艰梗悠邈，必无可达之理乎?以此揆之，则以二帝为言者，理不难处也。今日大计，只当明复雠之义，用贤才，修政事，息民训兵，以俟北向，更无他策。至于何藓之行，非特无效，决须取辱。臣所见如此，岂得以张浚有言而自抑也?』寅既与浚异论，乃以父病不及迎侍乞湖南小郡，故有是命。甲午,权中书舍人潘良贵缴方州杀人奏案不当。上曰：『杀人者死，此古今不易之法。然情有可悯，许具奏，此祖宗好生之德，第恐州县之吏受赇出入，略加约束可也。』诏江南帅、宪司觉察漕司及州县，毋得重叠催理旱伤民户苗米。诏罢催税户长，复以村疃三十户为一甲，轮差甲头一名催税。江浙荊南福建广南路提点坑冶铸钱赵伯瑜乞减料铸钱，每千重四斤五两，比旧减半斤。许之。时坑冶尽废，伯瑜访得诸监有古碴沦浸入地，渐生矿末，乃淘掘成铜，品合鼓铸焉。
