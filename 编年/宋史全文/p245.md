<!-- { "loadSidebar": true } -->
    十一月已巳朔，监察御史吴芾行殿中侍御史。先是，芾建言：『陛下当修德以服虏人。虏以其力，我以其德，虽强弱之势不侔，而胜负之形已见。』又言：『陛下勿以敌之进退为忧愉，勿以事之缓急为作辍，凡下诏必务责己，引对必令尽言，使隐之于心，有合于天地；发之于政，无愧于祖宗。』上韪其言，故有是命。芾又言：『今日之事，有进无退。若为蓄缩之计，则大事去矣。』江州都统制戚方奏已复蒋州。金州统制官任天锡引兵入虢州。庚午，刘锜捷奏至，上曰：『刘锜在淮东屡捷，可谓与国家宣力。』遂遣使以金五百两、银七万两遍劳有功将士。上又曰：『使人人如此立功，将来凯还，王爵亦所不吝。』金人犯瓜洲渡，中军统制官刘汜用克敌弓射，却之。辛未，知枢密院事叶义问在镇江，得知建康府张焘公状言：『金人侵犯采石为渡江之计，其势甚危，乞日下火急发来前保守江渡。』义问乘大舟，以二校执器械，立马门左右，见者无不笑。义问至镇江，闻瓜洲官军与金人相持，已遑遽失措。行府有统制官辅逵、米忠信数人，或问：『金人近在江北，何以却之?』逵曰：『国家势弱，无法可以却敌。』闻者皆掩鼻。时江水低浅，沙洲皆露，义问役民夫掘沙为沟，可深尺许，沿沟栽木枝，为鹿角数重，曰：『金人若渡江，姑以此障之。』乡民执役，且笑曰：『枢密肉食者，其识见乃不逮我辈食糠粃人。』一夜潮生，沙沟悉平，木枝皆流去矣。会建康告急，义问乃遵逵而进。壬申，新知潭州张浚改判建康府兼行宫留守，知建康府张焘赴行在。镇江府中军统制刘汜及金人战于瓜洲镇，败绩。时金人以重兵直捣瓜洲，权都统制李横引诸军迎敌，叶义问督镇江驻扎后军渡江，众皆以为不可，义问强之。未着北岸，义问惧怯之状见于颜色，即向西去，曰：『欲往建康府催诸军起发耳。』市人皆媟骂之。汜性骄傲，不习军事，至是卒败。癸酉，淮宁人陈亨祖执金人所命同知陈州完颜耶鲁[6]，以其城来归。事闻，命亨祖知淮宁府。是日，赵樽去蔡州以援成闵，于是金人所命刺史萧德懋复入城据之。甲戌，叶义问至建康，夜，被命罢王权，赴行在，以李显忠代之。督府诈以檄召权来府议事，命中书舍人参谋军事虞允文往芜湖趣显忠交权得[7]，且犒师采石，盖权军采石未散也。时知建康府张焘至府才十余日，夜漏下二鼓，焘方就寝，允文扣门求见甚急，曰：『此何等时，而公欲安寝乎！』焘曰：『日来人情汹汹，视太守动息而去留，傥不镇之以静，必不安。虽然，舍人何以见教?』允文曰：『闻谍者言，敌以明日渡江，约晨炊玉麟堂，公何以为策?』曰：『焘当以死守留钥，皇恤其他！舍人平日以名节自任，正当建奇功以安社稷。』允文曰：『此允文之素志，特决公一言耳！』乙亥，金主亮临江筑坛，刑白、黑马各一以祭天，期用翌日南渡。丙子，中书舍人虞允文督舟师拒金主亮于东采石，却之。允文未至采石十余里，闻鼓声震野，允文见官军十十五五坐路旁者，问之，众曰：『王节使在淮西，声金不声鼓，我曹皆骑马，节使命弃马过江，今已无马。我曹不解步战。』从者皆劝允文还建康，曰：『事势如此，皆为他人坏之。且督府但委公犒师耳，非委督战也，奈何代人任责?』允文不听，策马至采石，趋水滨，望江北敌营，不见其后，而拥余兵才万八千人，马数百而已。金主亮登高台，张黄盖，被金甲，据胡床而坐。诸将已为遁计[8]，允文召其统制张振、王琪、时俊、戴皋、盛新等与语，问之曰：『敌万一得济，汝辈走以何之?今前控大江，地利在我，孰若死中求生?且朝廷养汝辈三十年，顾不能一战报国!』众曰：『岂不欲战?谁主张者?』允文曰：『汝辈止坐王权之谬至此。今朝廷已别选将将此军矣。』众愕立，曰：『谁也?』允文曰：『李显忠。』众皆曰：『得人矣!』允文曰：『今显忠未至，而敌以来日过江，我当身先进死，与诸君戮力决一战。且朝廷出内帑金帛九百万缗，给节使、承宣、观察使告身。』时新除都统制李显忠适自芜湖至，谓允文曰：『虽如此，亦当以朝廷已罪王权之事答之，庶绝其冀望。』允文以为然，遂作檄曰：『昨王权望风退舍，使汝鸱张。至此朝廷已将权重置典宪，今统兵乃李世辅也，汝岂不知其名?若往瓜洲渡江，我固有以相待，无虚言见怵，但备一战，以决雌雄可也。』遣所获女真二人赍往。亮得书大怒，遂焚宫人所乘龙凤车，斩刘汉臣及造舟者二人，于是始有瓜洲之议。庚辰，醴泉观使汤思退为行宫留守。是日，金主亮以大军趋淮东。癸未，四川宣抚使吴璘自仙人原还兴州。初，金主亮既往淮东，中书舍人虞允文谓建康都统制李显忠曰：『京口无备，我今欲往，公能分兵见助否?』显忠曰：『惟命！』即分主管侍卫步军司公事李捧军一万六千人及戈船来会京口。允文至建康，留守张焘谓曰：『亮约八日来此会食，使焘安往?』众议可以往镇江者，皆有难色。焘曰：『虞舍人已立大功，可任此责。』允文欣然从之，至镇江，谒招讨使刘锜问疾。锜执允文手曰：『疾何必问?朝廷养兵三十年，我辈一技不施，今日大功，乃出于一儒者，我辈愧死矣！』甲申，金主亮至扬州。乙酉，镇江府驻扎御前中军统制刘汜特贷命除名，英州编管。王权及汜既败军，乃先罢权为在外宫观。及吴芾奏权罪，请正典刑，上怒甚，将按诛权以厉诸将，同知枢密院事黄祖舜密言于上曰：『权罪当诛，然权诛则汜不当贷，若贷氾而诛权，是谓罪同罚异，顾刘锜有大功，今闻其病已殆，汜诛，锜必愧忿以死，是国家一败而自杀三大将，得毋为敌所快乎?』上纳其言，二人得不死。江州都统制戚方言本军统制官李贵及忠义孟俊取顺昌府。知均州武钜奏已复卢氏县。丙戌，权礼部侍郎黄中言：『本朝仿唐之制创为九庙，今日宗庙自僖、宣二祖以及祖宗凡九世而十一室。望遵已行典故，迁翼祖神主而祔钦宗。』诏恭依。丁亥，太尉刘锜提举万寿观，以疾自请也。戊子，四川宣抚使吴璘复力疾上仙人原。有客诣叶义问上书云：『以太一局考之，敌人不烦资斧，当以冬至前有萧墙之变。』阖府皆未以为然。己丑，胶西捷奏至，上大喜，即日召所遣承节郎曹洋对于内殿，曰：『朕独用李宝，果立功，为天下倡矣。』即赐诏书奖谕，命干办御药院贾竑押赐金合茶药、金酒器数十事，且书『忠勇李宝』四字表其旗帜。清远军节度使王权特贷命，追毁出身以来文字，除名勒停，琼州编管。庚寅，金主亮在瓜洲镇，御营宿卫使杨存中、中书舍人督视府参谋军事虞允文以贼骑瞰江，恐车船临期不堪驾用，乃与淮东总领朱夏卿、镇江守臣赵公称相与临江拽试，命战士踏车船径趋瓜洲，将迫岸，复回，金兵皆持满以待。其船中流上下三周金山，回转如飞，敌众骇愕，亟遣人报亮。亮至，见之，笑曰：『此纸船耳。』因列坐诸酋，一酋前跪曰：『南军有备，未可轻。且采石渡方此甚狭，而我军犹不利。愿驻于扬州，力农训兵，徐图进取。』亮震怒，拔剑数其罪，命斩之。哀谢良久，乃杖半百而释之。辛卯，吏部员外郎曾注上言[9]，乞信赏必罚。上谓大臣曰：『赏罚人主之大权。昨王权临阵退衄，朕已远窜。今三大帅招讨、制置之命，宜批旨便除，以示惩劝。』上有言，盖指成闵、吴拱、李显忠也。甲午，金人分兵犯泰州。初，金主亮在瓜洲，闻李宝由海道入胶西，焚其战舰，而成闵诸军方顺流而下，亮愈忿，乃还扬州，召诸将，约三日毕济，过期尽杀之。诸将谋曰：『南军有备，如此进有渰杀之祸，退有敲杀之忧，奈何?』其中一将曰：『等死，死中求生，可乎?』众皆曰：『愿闻教。』有总管方戴者曰：『杀郎主，却与南宋通和归乡，则生矣。』众口一词曰：『诺。』平旦，诸将大怀忠、萧扎巴诣御寨奏事，亮醉卧未起，怀忠问宿直将军乐嘉努曰：『郎主夜来有何圣旨?』嘉努曰：『昨夕与后妃饮，言三日渡江不得，将大臣尽行处斩。』诸将闻之益惧。亮有紫茸等细军不肯临敌，专以自卫，众患之。扎巴曰：『晚朝奏遣细军东取海陵，仍请乐将军谕以祸福，则可济矣。』乃谓细军曰：『淮东子女金帛皆逃在泰州，我辈急渡江，汝辈何不白郎主往取之？』细军欣然共请，亮许之，于是细军去者过半。亮妹婿唐括安礼能文知兵，掌黄头女真。亮闻新主裒立，遣安礼以本部兵归，故诸将益无所惮。乙未，金人弒其主亮于龟山寺。诸将既定议，夜漏未尽二鼓，率兵万余人，控弦直入亮寝帐。阍曰：『何为者?』曰：『欲奏事。』将军乐嘉努入告以南人劫寨，亮惊起，求剑甲不得，左右亲兵皆散走，诸将射帐中，矢下如雨，遂连射殪亮，并及其帐中妃五人，参知政事李通、兵部尚书郭安国、左辅阙马钦皆死。亮在位十二年，年四十。金人陷泰州。是日，天重阴。有枢密行府使臣胡斌者能知天文，谓枢密院检详洪迈曰：『昨夕四鼓，浓云塞空欲雪，而东北忽穿漏，一大星坠，盖金主死祥也。』未几，虢州签军雷政渡江，报亮已被杀。
《大事记》曰：二十八年，敌将叛盟，孙道夫既言之，杜莘老又言之，而朝廷不之信。二十九年，黄中使回，言敌已治汴京，而二相犹诘之以为妄。敌已定寇江之计，王纶使还，妄言和好无他，而汤思退遽尔称贺，秦桧之余孽遗毒，可胜道哉！惟黄中以为庙廷与敌通好，我未尝一日言战，彼未尝一日忘战；惟陈康伯以为今日之事，有进无退。故三十一年九月，逆亮入寇，百官尽为避狄之计，惟康伯与黄中家属在城中而已。二公既决亲征之议，于是金将喀齐喀至渭河，吴璘败之；属将刘谔犯襄阳，刘珙败之。史俊败之于茨湖，李显忠败之于全椒。李宝败之于胶西，引舟师至石臼岛，而锦缬帆为之一烬：刘锜败之于皂角林，至瓜洲渡四日，无日不战，而敌师不得济。惟刘锜、李横不利，王权逗遛不进，叶义问督视无功，亮得以至采石。而虞允文海鳅船一出，败之于杨家渡。亮又趋瓜洲，允文踏车船一出，回转如飞，敌退扬州而自倒伐矣。以讲和之久，兵将骄怠者二十牟，意其气必衰，心必怯矣。今也兵无不战，战无不胜，桧之邪说虽炽，而张、赵、韩、岳屡胜之威犹在也。韩常于绍兴之初已曰：『昔我强彼弱，今彼勇我怯。』然彼以力论尔。要之，中原非腥膻之可污，正统非丑类之可干。佛狸饮江而死，苻坚渡淮而灭，耶律德光入晋而亡。女真虽横，而罗索死于兵，尼堪死于谗，达兰、乌实、萨拉噶之徒相继诛夷。亶方被弑，亮又送死，而阿固达之子孙殆尽，是人不能报中国之雠而天能报之也。
