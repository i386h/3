<!-- { "loadSidebar": true } -->
    秋七月乙丑，诏知广州巩湘以任帅阃备著效劳，可除龙图阁，令再任。庚午，礼部、太常寺言：『《开宝通礼》州县水旱，则祈社稷，典礼具存。《政和五礼新仪》虽不该载，见今朝廷或遇水旱，亦行祈祷。今欲从臣僚所陈，遇有水旱，令州县先祈社稷，委合典礼。乞朝廷指挥，从礼部、太常寺修定仪注行下。』诏从之。先是，臣僚言：『州县遭水旱，神祠佛宫无不遍走，而社稷坛墙阒然，莫或顾省。彼五土、五谷之神，百代是尊是奉，岂应祈报，独不得与群祀同享精纯?』于是下礼寺看详，而有是命。甲戌，诏曰：『朕涉道日寡，秉事不明，政化失中，以干阴阳之和。乃季夏涉秋，旱暵为虐，大田失望，民靡错躬，夕惕以思，反已自咎。可自今月十三日避殿减膳，令侍从、台谏、两省、卿监、郎官、馆职各条具朝政阙失，毋有所隐，朕将亲览，考求其当，以辅政理。咨尔在位，副朕志焉。』乙亥，诏曾任知州而为郎官卿监、曾任卿监郎官而复出为监司之人陈乞关升者，依两任无人荐举处条例，特与免用举主，理为资序。从臣僚之请也。癸未，宰相王淮、梁克家、知院周必大、佥书兼权参政施师点以旱乞避位，诏不允。上宣谕曰：『朕心未尝放下，一日之间，天下定行一两遭。』又曰：『数日群臣应诏言事，并无及朕过失，多言刑狱事。刑狱自有成法。』王淮对曰：『陛下忧勤如此，更有何过失可指?』己丑，臣僚乞诏大臣自今维扬、合肥、荆、襄四路帅当于尝任近臣中简记除授。上曰：『均是帅臣，岂可轻授?此在卿等简择。』
    八月甲辰，进呈次，因论人才。上曰：『若是平稳无才略人不难得，须是有材而不刻，慈善而不谬。』王淮等奏：『陛下二语，可谓尽用人之要。大抵有材者多失之刻，慈善者多失之谬。』乙巳，进呈杨安诚札子，乞遵依仁宗皇帝之制，采用司马光之言，核实浮费，量加撙节。上曰：『近日臣僚言多用司马光撙节之说，盖仁宗时亦自乏用，故司马光有是言。朕尝见一老内臣云：哲宗皇帝极爱惜钱物，不肯多赏赐臣下。』王淮等奏：『节用裕民之本，陛下常以祖宗为法，天下之福也。』戊申，诏侍从、两省、管军、知阁、御带及在内观察使以上于武官中各举有威仪善应对、堪充奉使接送伴者一名闻奏，其已被差人不许荐举。辛亥，进呈湖北总司乞籴米事，因言：『得湖北报，七月十八日大雨滂霪，秋成可望。』上曰：『是日朕食素，就宫中设醮，但见阴云四合，不知得雨之广。』王淮奏曰：『经所谓『惟德动天，无远弗届。』』上曰：『人主于天尤亲感召之速，终是异于臣庶。』庚申，诏左藏南库拨隶户部提领所事务限五日结局。先是，户部具南库收支项目，上谓辅臣曰：『见在钱三十五万余贯尽拨付户部，其余金银等物，令陈居仁点检，具数以闻。』上又曰：『欲并南库归左藏，令版曹自理会，朕亦省事。卿等可子细令具南库五年间出入帐亲自点检。』故有是诏。南库者，本御前桩管激赏库也。休兵后，秦桧取户部窠名之可必者尽入此库，户部阙乏则予之。桧死，属之御前，由是金帛山积。上即位之始年，纳右正言袁孚之请，遂改为左藏南库，专一桩管应副军期。然南库移用皆自朝廷，非若左帑直隶于版曹而为经费也。至是，始并归户部。既而尚书王佐奏言：『南库归版曹，无益而有损。乞就拨归封桩库。其朝廷年例合还户部钱，却于封桩库支。』不从。户部尚书王佐言：『经总制钱岁额一千五百万贯，年来浸生奸弊，或偶无收，则便于帐内豁除而创生窠名，更不入帐，分隶递年积压，直待赦放，切恐暗失经费。』诏户部将淳熙八年终以前拖欠及未起钱数并特除放，自今收趁亏额，其知、通并提刑司官属委本部觉察，从条施行。是月，宰执奏封桩库见管钱物已及三千余万缗。上曰：『朕创此库，以备缓急之用，未尝敢私也。』封桩库者，亦上所创也。其法非奉亲、非军需不支。先是，六年夏四月，提领本库言共管见钱五百三十万贯，其后往往以犒军或造军器为名，拨入内库或睿思殿，或御前库，或修内司，有司不敢执。寻又奏内外桩积缗钱四千七百余万，上曰：『何以聚人曰财。周以冢宰制国用，《周礼》一书，理财居其半。后世儒者尚清谈，以理财为俗务，可谓不知本矣。祖宗勤俭，方全盛时，财赋亦自不足，至变更盐法，侵及富商。朕二税之外，未尝一毫妄取，亦无一毫妄费，所以帑藏不至空虚，缓急不取之民，非小补也。』先是，上以诸路财赋浩繁，令两侍郎分路管认。是年，王佐为尚书，又请于次年四月，将诸路监司、守倅所起上供钱比较，以定赏罚，自是罕有逋欠。
    九月壬午，诏诸路州军拖欠内藏库诸色窠名钱物，自淳熙九年终以前实欠，并特与除放，以后常切催纳，如有违慢，仰本库开具所欠州军当职官吏，取旨施行。翌日，王淮等奏：『圣恩溥博，不知所欠数若干?』上曰：『六十万贯。』癸未，兴元府都统制吴挺言：『本司同安抚司增置赏钱，募人告捉盗贩解盐入界，见系出戍官兵把截去处严行搜捕外，有不系官兵出戍地分，乞行下沿边州郡督责捕盗，官司搜捕。』诏利路安抚、提举各申严行下阶、成、西和、凤州禁止，毋得透漏，如未觉察，守令并取旨，重作施行。
    冬十月甲午，诏主管魏惠宪王府邓从义可传旨罗忠并母白氏：『今来皇孙女安康郡主，凡百宜执妇道，不可惯纵，所有晨昏安省之礼，候得指挥方免。若旦望节序，并从常礼，务成肃雍之德。倘或违此，别有诰训。』
    臣留正等曰：周之王姬能执妇道，诗人歌之。王珪受公主谒见，前史以为美谈。今观安康下嫁，圣训申诫，谆切如初，其所以经夫妇、美教化之意，视古有光矣。
    乙未，右正言蒋继周言：『国家役法自祖宗以来，前后讲论详矣，行之其或不能无弊者，非法弊也，人弊之耳。苟得一贤令尹，则人乐为之争先，是知其弊诚在人而不在法。自范成大唱为义役之说，在人著目，而处州六邑之民，扰扰乎十有六年于此矣。夫狭乡民贫，私相借助，以供公上之役，是特乡里常情耳。成大张大其事，标以义名，且欲改赐县名，行之诸路。朝廷固已察其情状，不可其请矣。成大不已，再有所陈，嘱其代者，使遂其说。至陈孺知处州，亲受其弊，任满奏事，乃始备言其实。陛下即可其奏，于是处州之民始获息肩于义役之罢。三两年来，旧说复作，一布衣之上书未必公，言朝廷令守臣李翔看详[4]，盖欲其详酌可否，曾不能参照案牍，博询民言，辨范成大、陈孺所奏虚实，有请于朝而罢之，乃从而附会其说，断以己见，官民僧道出田一等，他日贫富置之不问，人以为重扰，条画利害，讼于乌台。臣尝问乡闾：『出田助役，然则何用?』曰：『将以赂胥吏，有常数也。』吏胥之诛求于执役者，官立法以禁之，犹惧其不惩，使上之人通知之，其何以训?夫立赏以诱之而举行者不加劝，立罚以威之而沮败者不加畏，给官田以助役，亦终于不可行，则出私田者，民情之不乐从可见矣。欲望特降睿旨，将处州及两浙有见行助役去处，听从民便，令官司不得干预。其间民自难久行或不能息争讼，仰州县遵依见行条法，照应物力资次，依公差募，仍乞将李翔罢黜[5]，以谢处州两浙十五六年间义役之扰。』从之。丁未，进呈大理寺奏内侍之子贾俊民等代笔案，俊民当降一官勒停。上初欲贷其勒停而更降一官，又思余人亦当视此以降罪，乃曰：『人有一点私心，法便不可行。并如奏。』次日，王淮等奏：『陛下用法如此，可谓至公。』上曰：『不怕念起，惟恐觉迟。然人之所以未免一念之起者，正以修行未到。』淮等奏：『陛下每言唐太宗未尝无过，只是觉得早。陛下可谓觉得早矣。』上曰：『凡事顺其自然，无容私其间，岂不心逸日休?』先是，诏广盐复行钞法，罢官般官卖。是月，广东提举常平茶盐韩璧奏略云：『臣叨恩备数东路提盐，同措置西路盐事，所以东路事体，尚须到官悉心推究。至如西路，臣三任九年之间，粗知其略。广西民力至贫，岁入至薄。官兵备边之费，尽取办于般卖，犹惧弗给，今一旦住卖，束手无策，全仰给于漕司。往年改行钞法时，自有漕司应副，逐州取拨，窠名数目，可举而行。又朝廷颁降祠部及会子钱计四十万下西路漕司，通融为十年支遣，及诸州各有漕司寄桩钱，以此随其多寡，应副诸州缺乏之数，使足以供公上，赡官吏，养兵备边，则可以坚客钞之行，上副陛下改法裕民之意。』寻诏于支降四十万数内权支二万贯付静江府，五万贯分给诸州军，充淳熙十一年岁计支遣一次。续又从诸司申请，拨广东增卖盐钞剩钱五万贯，及令封桩库支会五万贯，充广西十二年分岁计。
    十一月壬戌朔，日有食之。癸酉，进呈旧按阅犒赏例。上曰：『处分已定，不须旧例，尽是内库支一色见钱。此钱桩留，朕初无他用。』王淮等奏：『陛下平日未尝妄费，今以激厉士卒，人百其勇。』上因言：『士气要须激厉，每戒主将云：卒伍遇战，未可便用，大阵且以小阵试之，每一捷即加赏赉，将见人人自奋。』是日，进呈欲召为郎者六人，上熟视曰：『陈达善得，沈崇一亦可。此文字且留中。』王淮等奏：『用人不厌详细，须是参较方可。』甲戌，上幸龙山教场大阅，大犒兵师为钱三十六万。丁丑，进呈毕，上出癸酉留中文字及录示王尚之等六人曰：『朕两日于班簿中捡得此数人，可并召赴行在。余亦难得。』又谕：『却于寺监丞中拣人为提举，如此更迭出入，则所用之人源源不绝。』是月，命赈京西饥。言者谓：『自乾道五年，降会子付两淮收换铜钱，又节次支舒、蕲铁钱换易，凡十六次指挥，至今十五年，私渡铜钱，常自苦也。乞多给会子，立限尽换。』诏两淮各支降会子一十万贯，限两月收换，其换到铜钱，淮东赴镇江，淮西赴建康送纳桩管。
    闰十一月乙未，上曰：『诸军近日教阅，闻得钱甚喜，多有买柴作岁计。』王淮等奏：『缘此街上见钱甚多。』上曰：『闻外间米面甚平，见老兵云：三十文买面一碗，可饱终日。街上多有醉人。朕得百姓欢乐，虽自病亦不妨，所谓吾虽瘠，天下肥矣。』壬寅，进呈广西经略安抚司奏安南国牒，已排办章表，投进方物。上曰：『象乃无用之物，经由道路，重扰吾民，除不受外，将入贡之物以十分为半率，止受一分，就界上交割，厚与回赐，章表令人递降书回答。』
