<!-- { "loadSidebar": true } -->
    秋七月己卯朔，金主亶执其领三省事宋国王宗磐、充国王宗隽、滕王宗英、虞王宗伟。先是，金人吴矢者谋反，下大理狱，事连宗磐等。辛巳，皆坐诛。丁亥，秦桧留身论治道，上曰：『御众以宽，朕于宫中，未尝轻用鞭扑，往者刘豫苛虐，闻此间仁政，即以为笑。赵鼎屡劝朕励威，朕不谓然。今得失之效何如哉?』桧言：『陛下与豫势异，豫之叛逆，人所不与，非劫以威，不能苟延岁月。陛下承祖宗之德，惟仁政可怀远尔。』上因历述古今帝王治迹，专以仁祖为法。是日，王伦至中山府，为金人所拘。甲午，诏三省催促刑部，将今赦未检举人速其事因，申省取旨。以久旱，用言者请也。丁酉，命四川制置使胡世将兼权主管四川宣抚使司职事。世将自成都驰赴河池。己亥，秦桧言：『陛下斋居蔬食，以祈天雨泽。考之典礼，惟当损太官常膳。』上曰：『虽损膳，岂免日杀一羊?天意好生，朕实不忍。』既而雨应。庚子[2]，王伦在中山府，始闻金国内变，俄传都元帅宗弼昨夜抵城外，已还祁州矣。少顷，引接者令伦等赴元帅府。辛丑，临安府火。
    八月己酉，复淮南诸州学官员。签书枢密院事楼炤自凤翔东归。甲寅，新夔州路提点刑狱喻汝砺行驾部员外郎。汝砺始以勾龙如渊荐，故得召，及对，首论：『愿革近时文章骫骳之习，以还西京典雅鸿奥之风，起中兴博大混一之气。』又论：『蜀中之力何以屈?非兵屈之，官之冗者屈之也。非官之冗者屈之，士大夫之滥赏者屈之也。官之冗，赏之滥，滥与冗偕，焉取人之父兄子弟所以相养活之具?而溃败磔犁之，吾国几何而不屈乎?吾国屈矣，于何而可以伐人之国乎?』上甚嘉纳，且面谕曰：『不见卿久矣，英论如昔。』遂下所奏之疏付中书。秦桧使人谕以『上将用君，君宜与时高下，毋妄言。』汝砺不答。翌日，遂有是命。戊午，金都元帅宗弼杀鲁国王昌于祁州。昌临刑，谓宗弼曰：『我死之后，祸必及尔，宜早图之。』辛酉，吏部员外郎徐度言：『新复州县遗民久罹暴虐，如州之僚属、县之令佐，最为近民，尤当谨择。』上曰：『度所论极当。新疆百姓久被虐政，若州县官非其人，朕之德意何以自达?』乙亥，初，金人欲得王威、赵荣，已遣还之。韩世忠遗秦桧书曰：『荣、威不忘本朝，以身归顺，父母妻子，悉遭屠灭，相公尚忍遣之，无复中原望耶?』桧渐，乃令荣、威自六合赵淮西而去。丙子，命常州津遣通微处士陈得一赴史馆，补修《奉元历》。
    九月戊寅朔[3]，龙神卫四厢都指挥使李世辅言：『初归朝日，有父母兄弟之雠，臣曾报复，乞待罪。』诏世辅有功鄜延，特放罪。后四日引对便殿，上谕曰：『卿忠义归朝，立功显著。』乃起复故官，赐名忠辅，除枢密院都统制。俄又赐名显忠。癸未，楼炤言：『川陕既分屯人马，已将自兵兴以来创生科敷悉行蠲免，凡八十余万贯石。』上曰：『四川久屯大兵，不无科须。今故地归复，兵各分遣，得以减罢，遂可爱养民力矣。』上欣然，喜见于色。胡世将为川陕宣抚副使，置司河池，诸路并听节制。世将精神明悟，闲习吏治。其守成都，甚有政绩，至是就用之。世将既除宣副，诸将皆贺。世将语之曰：『世将不能骑射，不知敌情，不谙边事。朝廷所以遣来者，袭国朝之故事，以文臣为制将尔。自今以往，军中事务，皆不改吴宣抚之规摹。世将有所未达，诸公明以指示。或诸公有所未达者，亦当奉闻，各推诚心，勿相疑忌，共济国事可也。』诸将皆拜谢。初，资政殿大学士张守帅江西，以郡县供亿科扰烦重。上疏请蠲积欠，损和买，罢和籴，及裁减军器物料。上欲行之，时秦桧方损度支为月进，且日虞四方财用之不至也，览疏怒，谓人曰：『张帅何损国如是?』守闻之，叹曰：『彼谓损国，乃益国也。』至是，成都阙帅，桧遂拟以守代胡世将。上曰：『张守素弱，岂堪远道?江西盗贼宁息，人方安之，无庸易也。』桧乃止。庚寅，罢经制司，其诸路常平事令提刑兼领，用曾统奏也。常平法起于西汉，岁丰则敛，歉则散，后世讲之尤详。秋成则敛，春饥则散，可以平物价，抑兼并，人有接食，官无折阅，法至良也。辛卯，楼炤奏以阁门祗候、知同州郝抃知陕州。上问秦桧曰：『陕州合差是何臣寮?』桧曰：『旧系差文人。』上曰：『武臣作郡，往往不晓民事，又多恣横。今日所还州郡久陷夷伪，尤须守臣得人，使之爱养百姓，武臣非所任也。可自今只差文臣，庶能宣布德泽，亦以收还威柄。』
    冬十月辛亥，诏侍从各荐士二人。时言者请遵祖宗故事，诏中外各举所知，特加亲擢。如此，则庶僚无附下之嫌，大臣免招权之谤。上亦以中原隔绝，遗才必多，故有是命。同签书枢密院事王伦始见金主亶于御林子。伦致上命，亶悉无所答，令其翰林待制耶律绍文为宣勘官，问伦：『还知元帅罪否?』伦对：『不知。』又问：『无一言及岁币，却要割地。但知有元帅，岂知有上国?』伦曰：『昨者签宣萧哲以国书来，许割河南，归梓宫、太后，天下皆知上国寻海上旧盟，与民休息，使人奉命通好两国耳。』癸丑，权吏部尚书兼史馆修撰张焘知成都府兼本路宣抚使、四川制置司，限二月结局。初，成都谋帅，上谕秦桧曰：『张焘可付以便宜，使治成都。第道远，恐其惮行。』桧退，召焘谕旨。焘曰：『君命也，焘其敢辞?』上大喜，遂有是命。上谕桧曰：『焘虽安抚一路，如四川前日无名横敛、不急冗费，可令蠲减，以宽民力。』以成都帅臣而得行四川民事自焘始。庚午，诏新成都府路安抚使张焘令引对。焘奏：『蜀白军兴以来，困于征繇，民力凋弊。官吏既不加恤，又从而诛剥之。去朝廷远，无所赴诉。臣俟至部，首宣陛下德意，俾一路之民咸沾惠泽。』上曰：『岂惟一路，应四川宽恤事件，悉委卿措置。』焘因奏：『臣入界即行询访民间，一利一害，先次罢行；官吏有贪冒惨酷为民之蠹者，臣先次放罢，续行按发，庶几远民速沾实惠。』上皆可之。焘又言：『今兹和议甫定，征战暂息，亦可谓闲暇之时矣。况来年岁在庚申，乃艺祖开基之载，得非陛下中兴之时乎?时不可失，愿陛下鉴诗人闲暇之语，稽孔孟发明之意，汲汲专以治政刑为务。』上曰：『朕当书此语置之座右。』乙亥，签书枢密院事楼炤乞赐告省侍于明州。上谓宰执曰：『群臣之有亲者，朕未尝夺其情。昨萧振以亲为言，亦令奉亲而来，庶使不失为臣为子之道。今炤可给假迎侍。』湖北、京西宣抚使岳飞来朝。初，乘氏人李宝少无赖，尚节气，乡人号为泼李三。飞入朝，宝愿归军中，飞以为马军，未之奇也。宝怏怏，与其徒谋北归。事露，飞尽斩之。宝抗言：『欲归者宝也，众皆不豫。』飞奇而释之。宝愿归山东，会合忠义人立功。飞许之。宝募得八百人赴飞军，飞乃以宝统领军马，屯龚城。金主亶复遣耶律绍文至驿，谕奉使王伦言：『卿留云中无还期，及贷之还，曾无以报反间，贰我君臣。』乃遣副使蓝公佐先归，论岁贡、正朔、誓表、册命等事，而拘伦以俟报，已而迁之河间，遂不复遣。
    十一月己丑，故追复左通直郎、直龙图阁张所特与一子官，仍赐其家银、绢百匹两。先是，湖北、京西宣抚使岳飞言所忠义。上命复旧官。飞又言：『好生恶死，人之常情。所以忠许国，义不顾身，虽斧钺在前，凛然不易其色。乞与旌加褒异，使天下忠义之士皆知所劝。』故有是命。户部侍郎周聿言：『陕西士人学术各荒，拙于为文。若与四川类试，必不能中程。乞别立字号。』上曰：『陕西久陷伪境，朕欲加惠远方，可令礼部措置。』川、陕分类试额自此始。庚寅，右正言陈渊入对，论：『比年以来，恩惠太泛，赏给太厚，匪颁赐予之费太过。府库空虚而发之不已，财赋匮竭而取之益详。陵寝未成，郊祀不远，内有诸将之馈，外有邻境之好，所用既众而所入实寡，此臣所甚惧也。臣愿陛下凡有锡赉，法之所无而于例有疑者，三省得以共议，户部得以执奏，有司得以献其疑，台谏得以论其失，一有失当，即行改正，时前日之弊，庶几可息矣。』翌日进呈，上谓宰执曰：『朕未尝有一毫之妄费。』秦桧曰：『渊初除谏垣，职在规正故耳。』上曰：『渊老成有学，乃杨时之婿。闻尝讲《论语》、《中庸》。可令其子适进来上。』因论：『极高明而道中庸，此不可分作二事。』桧等曰：『陛下之学，深造圣域，非臣下所及。』
    十二月辛酉，参知政事李光罢。光与右仆射秦桧议事不合，于上前纷争，且言桧之短，殿中侍御史何铸因劾光狂悖失礼。光引疾求去，上命以资政殿学士出守。言者又击之，后三日，以光提举临安府洞霄宫。宗正丞郑鬲乞以常平钱于民输赋未毕之时悉数和籴，从之。上谓宰执曰：『常平法不许他用，惟时赈荒恤饥，取于民者，还以予民也。』己巳，给事中兼侍讲刘一止、起居郎周葵并罢。初，一止、葵皆以言事忤秦桧，二人应诏举左宣教郎吕广问，广问尝为李光属官，光欲除馆职，桧不许，殿中侍御史何铸即奏二人非知广问，特迫于光之嘱而举之，是欺陛下也。诏一止、葵落职与宫祠。新陕西转运副使李唐孺为四川转运副使。女真万户呼沙呼北攻蒙兀部，粮尽而还，蒙古追袭之，至上京之西北，大败其众于海岭。金主亶以其叔呼勒玛为招讨使，提点夏国、鞑靼两国市场。鞑靼者在金国之西北，其近汉地谓之熟鞑靼，食有粳稻；其远者谓之生鞑靼，止以射猎为生。性勇悍，然地不产铁，故矢镞但以骨为之。辽人初置市场与之回易，而铁禁甚严，至金人始弛其禁。又刘豫不用铁钱，繇是河东、陕西铁钱率自云中货于鞑靼，鞑靼得之，遂大作军器焉。
