<!-- { "loadSidebar": true } -->
　　夏四月乙酉，诏诸州考试官令长吏精选僚属有才学公正者充知贡举，与考试官同看详义卷，定其通否，即驳放，不得优假，虚至终场。申禁私荐属举人，募告者其赏有差，举人勒还本贯重役，永不得入科场。辛丑，翰林学士卢多逊等上所修《开宝通礼》二百卷、《义纂》一百卷，并付有司施行。是日，遣卢多逊为江南生辰国信使。多逊至江南，得其臣主欢心。及还，舣舟宣化口，使人白国主曰：『朝廷重修天下图经，史馆独阙江南诸州。愿各求一本以归。』国主亟令缮写送与之，于是江南十九州之形势、屯戍远近、户口多寡，多逊尽得之矣。归，即言江南衰弱可取状。上嘉其谋，始有意大用。戊申，诏参知政事薛居正监修梁、后唐、晋、汉、周五代史。知制诰王祐等上《重定神农本草》二十卷，上制序摹印，以颁天下。
　　五月，上知堂吏擅中书权，多为奸赃，欲更用士人，而有司所选终不及数，遂召旧任者刘仲华等四人，面加戒励，令复故。岁满无过，与上县令；稍有愆咎，重寘其罚。
　　吕中曰：创业之世多贵实，守成之世多虚文。覆试之法，欲无一士之不实。劝农之诏，欲无一民之不实。籍记人才，欲无一官之不实。拣汰骄脆，欲无一兵之不实也。以庆历、元祐之盛，而杜衍之任怨，吕大防之尽忠，且欲汰吏而不可得，况若士、若民、若兵、若官乎?是虚文之习难革故也。
　　甲戌，以殿中侍御史钜野冯炳为侍御史知杂、判御史台事。上留意听断，专事钦恤。御史、大理官属尤加选择。尝召炳谓曰：『朕每读《汉书》，见张释之、于定国治狱，天下无冤民，此所望于汝也。』赐金紫以勉之。
　　六月辛卯，召京百司吏七百余人见于便殿，上亲阅试，勒归农者四百人。初，雷德骧责商州司户参军，刺史颇宾礼之。及奚屿知州，希宰相意，至则倨受庭参。德骧不能堪，出怨言。屿闻之怒。有言德骧尝为文讪朝廷，屿因召德骧与语，潜遣吏绐德骧家人取得之，即械系德骧，具事以闻。上贷其罪，削籍徙灵武。德骧子有邻意赵普实挤排之，日夜求所以报普者，上始有疑普意矣。壬寅，诏参知政事吕余庆、薛居正升都堂，与宰相同议政事。赵普之为政也专，廷臣多疾之。上初听赵玭之诉，欲逐普，既止。卢多逊在翰林[7]，因召对，数毁短普，且言普尝以隙地私易尚食蔬圃，广第宅，营邸店，夺民利。自李崇矩罢，上于普稍有间。庚戌，复诏薛居正、吕余庆与普更知印，押班奏事，以分其权。易州言刺史贺惟忠性刚，颇知书，洞晓兵法，有方略。在易州，茸治亭障，抚士卒，能得其心。每乘塞用兵，所向无敌，名震北塞，十余年间，不敢寇边，民皆赖之。
　　八月，草泽黄德芳上《修河利害》[8]。辛卯，赐德芳同学究出身。甲辰，左仆射兼门下侍郎、平章事赵普罢为河阳三城节度使、同平章事。普独相凡十年，沈毅果断，以天下事为己任，上倚信之，故普得成其功。尝欲除某人为某官，不用；明日复奏之，又不用；明日又奏之。上怒，裂其奏投于地，普颜色自若，徐拾奏归补缀，明日复进之。上悟，乃可其奏，后果以称职闻。又有立功当迁官，上素嫌其人，不与，普力请与之。上怒曰：『朕故不与迁官，将奈何?』普曰：『刑以惩恶，赏以酬功，古今之通道也。且刑赏者，天下之刑赏，非陛下之刑赏也，岂得以喜怒专之?』上弗听，起，普随之。上入宫，普立于宫门，良久不去。上卒从其请。一日大宴，雨骤至，上不悦。雨良久不止，上怒形于辞色，左右皆震恐。普因奏言：外间百姓政望雨。时雨难得。百姓各欢喜。乞令乐官就雨中奏技。上大悦终宴。普临机制变，能回上意类此。尝设大瓦壶于视事阁中，中外表疏，普意不欲行者，必投之壶中，束缊焚之。其多得谤咎，殆由此也。
　　吕中曰：赵中令相太祖之功，在于收藩镇之权，迟幽蓟之伐。其再相太宗之功，在于上彗星之疏，谏北伐之书。而《金匮》一书，尤宗庙社稷之大计也。然自唐以来，宰相入见必命坐，大政事则面议之，自余号令、除拜、赏刑、废置，但入熟状，画可降出，即行之。国初三相，自以前朝旧臣，稍存形迹，每事具札子进呈。至普独以天下为己任，故为政专，所以启雷德骧父子之谤也。自是以后，居正、义伦，不过方重靖介，自守之相尔。
　　九月，吏部侍郎、参知政事吕余庆以疾求解职。丁卯，罢为尚书左丞。薛居正为门下侍郎，枢密副使沈义伦为中书侍郎，并平章事。天平节度使石守信兼侍中，归德节度使高怀德、忠武节度使王审琦并加同平章事。卢多逊为中书舍人、参知政事，楚昭辅为枢密副使。辛未，殿前都虞候杨义为殿前都指挥使。自韩重赟罢殿前都指挥使，凡六年不除授，于是以命义。
　　冬十一月，少府监致仕卢亿有高识，恶其子多逊所为，尝曰：『赵普元勋也，而小子毁之，祸必及我。我得早死，不及见其败，幸也!』十二月庚子，亿以忧卒。女真遣使来贡马。
　　是岁，卢多逊、知制诰扈蒙、张澹以见行长定循资格及泛降制书考正违异，削去重复，补其阙漏，参详议取悠久可用之文为《长定格》三卷、《循资格》一卷、《制敕》一卷、《起请条》一卷。书成上之，颁为永式。自是，铨综益有伦矣。
　　吕中曰：既罢岁月序迁法，而复颁循资格；既命陶谷定选法，而又命吏部取选人堪升擢者上之，诚以资格固不可拘，亦不可废也。以资格用人者，有司之法；以不次用人者，人主之权。尝考国初有为小官，而其望已足为卿相。至其久也，亦卒为之。自铨法一严，无有流品，无有贤否，资深者序进，格到者次迁。然王安石、章子厚之徒破资格用小人，又不若李公沆、王公旦谨守资格之为有得也。
　　甲戌开宝七年【吴越、漳泉奉正朔；江南只称甲戌；北汉广运七年。】春二月壬辰，庆州言刺史姚内斌卒。内斌在庆州逾十年，边人畏伏，目为『姚大虫』，言其虓勇如虎也。
　　四月丙午，命贾黄中检视广南民田。黄中廉直平恕，远人便之。监察御史刘蟠受诏于庐、舒等州巡茶。蟠乘羸马，伪称商人，抵民家求市。民家不疑，出茶与之，即擒，置于法。
　　秋七月，江南国主知上有南伐意，遣使愿受封策，上不许。复遣梁迥使焉。迥从容问国主曰：『朝廷今冬有柴燎之礼，国主盍来助祭?』国主唯唯不答。迥归，上始决意伐之。初，江南人樊若水举进士不中第，遂谋北归。先钓鱼采石江上，以小舫载丝一绳，其中维南岸，而疾棹抵北岸，以度江之广狭。凡数十往反，而得其丈尺之数，遂诣阙。自言有策可取江南。戊辰，召若水为赞善大夫，且遣使诣荆湖，如若水之策，造大舰及黄、黑龙船数千艘，将浮江以济师也。
　　九月癸亥，命曹翰领兵先赴荆南。丙寅，复命曹彬、李汉琼、田钦祚同领兵继之，又命潘美、刘遇、梁迥等同领兵赴荆南。
　　冬十月，江南国主遣其弟从镒入贡。上留之不报。曹彬与诸将入辞，上谓彬曰：『南方之事，一以委卿。切勿暴掠生民，务广威信，使自归顺，不须急击也。』且以匣剑授彬曰：『副将而下，不用命者斩之!』潘美等皆失色。自王全斌平蜀多杀人，上每恨之。彬性仁厚，故专任焉。
　　闰十月己酉，曹彬等入池州。先是，上遣郝守浚自荆南以大舰载巨竹絙并下朗州，所造黄、黑龙船于采石矶跨江为浮梁。或谓江阔水深，古未有浮梁而济者。乃先试于石牌口。丁巳，曹彬等及江南兵战于铜陵，败之。庚申，知制诰、史馆修撰扈蒙上言：『昔唐文宗每开延英召大臣论事，必命起居舍人执笔螭坳，以纪时政。后唐明宗亦命端明殿学士及枢密直学士轮修日历，送史馆。近朝以来，此事都废，帝王言动，莫得而书，缘宰相以漏泄为虞，无因肯说。史官以疏远是隔，何由得闻?望自今凡有裁制之事、优恤之言，发自宸衷、可书简册者，并委宰臣及参知政事每月轮知抄录，以备史官撰习。』诏从之。甲子，监修国史薛居正等上所修《五代史》百五十卷。明日，上谓宰相曰：『昨观新史，见梁太祖暴乱丑秽之迹乃至如此，宜其旋被贼虐也!』
　　十一月，诏移石牌镇浮梁于采石矶系缆。三日而成，不差尺寸。王师过之，如履平地。契丹边臣贻知雄州孙全兴书请和，全兴以闻。上命全兴答书许之。
　　吕中曰：和非中国得已之计也。然和出于彼则和可坚，和出于我则和易败。太祖当南征北伐之始，而契丹复与太原相援，以汉高帝处此，必有平城之忧；唐太宗处此，必有借助之举。惟太祖专任边将，来则拒之，去则御之。且未尝遣一骑以出境，亦未尝命一使以通和，必待其边臣贻书而后命边臣以答之，必待其来聘有礼而后遣通和之使以报之，其得中国之体矣。景德之和所以久而宣和之和所以败者，以景德之和在彼，而宣和之和在我也。
　　乙亥开宝八年【是岁江南平。昊越、漳泉奉正朔：北汉广运八年。】春正月乙酉，上谓宰相曰：『古之为君，鲜能正身，自致无过之地。朕常夙夜畏惧，防非窒欲，庶几以德化人之义。如唐太宗受人谏疏，直抵其失，曾不愧耻。岂若不为之而使下无间言哉?为臣者或不终其名节而陷于不义。盖忠信之薄而获福亦鲜。斯可戒矣!』庚寅，曹彬等进攻金陵。初次秦淮，舟楫未具，潘美下令曰：『美提骁勇数万人，战必胜，攻必取，岂限此一衣带水而不径渡乎！』遂率所部先济，王师随之，江南兵大败。
　　二月甲子，上谓宰臣曰：『年谷丰登，人物繁盛。若非上天垂祐，何以及此?所宜共思济给，振举阙政，庶成开泰之基也。』丁卯，命王祐、扈蒙、梁周翰、雷德骧并权同知贡举。戊辰，上御讲武殿，覆试王祐等所奏合格举人王式等，因语之曰：『向者登科名级多为势家所取，致塞孤贫之路，甚无谓也。今朕躬亲临试，以可否进退。尽革畴昔之弊矣。』式等皆顿首谢。于是内出诗赋题，试得进士王嗣宗以下三十人、诸科三十四人。
　　三月。上性宽仁多恕。尚食供膳，有虱缘食器旁，谓左右曰：『勿令掌膳者知。』尝读《尧典》，叹曰：『尧、舜之世，四凶之罪，止从投窜，何近代宪纲之密耶?』盖有意于措刑也。故自开宝以来，犯大辟非情理深害者，多贷其死。
　　夏四月，教坊使卫德仁以老求外官，且援同光故事求领郡。上曰：『用伶人为刺史，此庄宗失政，岂可效之耶?』宰相拟上州司马，上曰：『上佐乃士人所处，资望甚优，亦不可轻授此辈，但当于乐部迁转耳。』乃命为太常寺太乐署令。
