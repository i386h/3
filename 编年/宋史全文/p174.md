<!-- { "loadSidebar": true } -->
    五月戊辰朔，辅臣进呈殿中侍御史石公揆论六部不任责事，上曰：『六部长贰，侍从高选，自当一面裁处，岂有不能决断一部事，而一旦为执政，使能决断天下事耶?』辛未，秘书少监吴表臣言：『亲民之官，莫重县令，除授之间，理宜措置。欲望下诸路监司相度，取邑大而事剧素号难治者，并从朝廷择有风力、自来作邑有声者，三年为任，随其治状高下而宠褒之，不任责者，罚亦称是。』事下吏部，其后遂以常熟、山阴等为四十大邑。吏部侍郎兼侍讲刘大中言：『祖宗用人，内外一体，或自州县入居台阁，或由侍从出典藩方，因其所长，历试以事,所以缓急之际，多有可用之材。近世以来，廉耻道丧，既得患失，无复虽进易退之规，为人择官，浸成内重外轻之弊。与监司郡守者谓之外小人，挂白简丹书者乃补外任，非唯待士也贱，盖亦视民为轻。若革此风，请自臣始，傥不以臣为不肖，试以一郡俾之自效，庶几稍全臣子进退之节，少革内外轻重之弊。』不许。癸酉，上谓大臣曰：『宫中有金酒器五百余两，俟他时有功将帅至,当举以赐之。近日却令造得少许漆器。大抵物要适用，何必美观?』赵鼎曰：『仁宗皇帝用红漆唾盂、黄绸衾，两府入对内殿，宫人嫌卧衾旧弊，遽取新易之，亦黄绸也。』上曰：『今则绸亦自难得，朕所服皆黄素罗衾褥，自祖宗以来如此。』折彦质曰：『此正陛下之家法也。』新知鄂州、荊湖北路安抚使王庶复显谟阁待制。庶既老，愈通习天下事，前二日入对，首言：『今日之患，莫大于士气之委靡。愿振拔名节士起其气。』又论安危在修己，治乱在立政，成败在用人。上韪其言。庶因请曰：『臣肝胆未尽吐也，愿赐臣间，得时缕数于前。』上乃燕见之，庶言益深，尝跪而问曰：『陛下欲保江南，无所复事。如曰绍复大业，都荆为可。荆州左吴右蜀，尽利南海，前临江汉，可出三川,涉大河以图中原，曹操所以畏关羽者也。』上大异之。癸未，殿中侍御史周秘言：『闻淮南州县皆有收撮课子之例，夏则撮麦，冬则撮谷。又有所谓助军米、借牛租者，名色不一。重敛如此,而乃以爱惜民力为言，使百姓虚被放免之惠。』诏提点司体究改正讫，申尚书省。乙酉，提举临安府洞霄宫秦桧充观文殿学士、知温州。右司谏王缙言：『地震驻跸之所，岂非天心仁爱，著阴盛之戒?女子小人则远之，奸宄盗贼则备之，是皆阴类也。』戊午，诏两淮、沿江守臣并以三年为任，用都督行府同措置营田王弗请也。辅臣进呈，上曰：『朕昔为元帅时，尝见州县官说及在官者以三年为任，犹且一年立威信，二年守规矩,三年则务收人情，以为去计矣，况今止以二年者乎?虽有葺治之心，盖亦无暇日也。弗所论甚当，当如此施行。』辛酉，军器监丞黄祖舜特引对，乞堂除县令。上谓大臣曰：『祖舜谓郡守，朝廷知所选任矣,独于县令皆付之铨曹，专用资格差注。今若且委之郡守，使得澄汰无状者,亦庶几也。此论有理，共甄擢之。』癸亥，先是，右仆射张浚密遣人至燕山回，知道君不豫，浚遂奏：『臣近得此信，不胜痛愤。愿陛下刚健有为，成败利害，在所不恤。况孝悌可以格天，推此心行之，臣见其福，不见其祸也!』
    秋七月壬申，尚书屯田员外郎樊宾行司农少卿、提领营田公事，都督行府同措置营田王弗屯田员外郎、同提举营田公事，并于建康府置司，仍令行府兼行，俟还阙日罢。癸酉，先是，令僧道输钱抵工墨钱，十千换给度牒，既而不复换，但令输钱批旧度牒焉。丁丑，赐韩世忠、刘光世诏书奖谕。时右司谏王缙言：『近者淮西以麾下将领有欺隐军人之券，淮东以幕中参佐有妄具将士之赏，皆能按劾闻奏。望特降诏奖谕,因使今后凡奏功者必以实，而爵赏足以劝有功。凡勘给者必以实，而钱粮之余足以养战士。』故有是命。庚辰，干办皇城司冯益与在外宫观，日下出门。初，宰相赵鼎见益稍出锋芒，意其未戢，乃言于上前。是日,上谓辅臣曰：『闻益交关外事，浸不可长，宜亟出之。』鼎等再三贺上威断，上曰：『朕待此曹未尝不尽恩意，然才闻过失，亦不少贷也。』甲午，知广德军汤鹏举知饶州，以江东转运使向子諲言其政绩也。已而复诏进鹏举一官再任。上谕大臣曰：『近时士大夫数言县令多有不称其任者，朕再三思之，亦难尽择。莫若慎选监司郡守，以为要道。正如朕深居九重之中，安能尽知百执事之贤否?但当留意宰相耳。』
 臣留正等曰：昔唐开元时，有上书言：『按察使徒烦扰公私，请精择刺史、县令,停案使者。』姚崇非之曰：『今止择十使,犹患未尽得人,况天下三百余州，县多数倍，安得刺史、县令皆称其职乎?』至哉斯言也，可谓知宰相之体矣。夫设官分职,上下相维，宰相之所宜择者十使,十使之所宜择者刺史、县令。崇专以择十使为己任,是乃所以精择刺史、县令也。太上皇帝谓县令难尽择，而以选监司、郡守为要道，使当时为相者如姚崇得奉圣训，岂非所谓聚精会神、相得益幸者乎?
    监察御史刘长源应诏上书,言当今之弊凡十有二事，一曰节俭之风不行于臣庶，二曰威福之柄渐移于臣下,三曰禁旅太弱，四曰从官轻去，五曰政令有不审，六曰赏罚有失当，七曰将帅失驭，八曰兵籍虚冗，九曰师旅有法不立，十曰赋敛有取无度，十一曰田荒不劝农，十二曰民困不择令。淮西安抚使刘光世克寿春府。
