<!-- { "loadSidebar": true } -->
    三月辛亥朔，川陕宣抚司都统制吴玠败敌于仙人关。初，宗弼与玠连战未决，敌遣生兵万余击玠营之左，玠分兵击却之，贼怒拥，众垂乘城，玠遣统制官杨政以刀枪手深入。统制官吴璘以刀画地，谓诸将曰：『死则死此，敢退者斩!』敌分为二阵，宗弼阵于东，将军韩常阵于西。我军苦战久，遂退屯第二隘。政亦言于玠曰：『此地为蜀厄塞,死不可失。当守以强弩，彼不敢舍此而犯关。』玠从之。敌进攻第二隘，人披两铠，铁刃相连，鱼贯而上。璘督士死战，矢下如雨，敌死者复践而登。萨里罕翌日命诸军并力攻营之西北楼,玠遣政与统领官田晟出锐兵，持长刀大斧击其左右。夜布火，四山大震，鼓随之。壬子夜，垒中大出兵，遣右军同统领王喜及王武等诸将分紫白旗入敌营，敌惊溃，将军韩常为官军射损左目。敌不能支，遂引兵宵遁。右军统制张彦劫敌横山寨，斩千余级。玠遣统制官王俊设伏河池，扼其归路，又败之。是举也，敌决意入蜀，自萨里罕已下皆尽室以来。既不得志，遂还凤翔，授甲士田为久留计，自是不复轻动矣。丁巳，右司谏刘大中守秘书少监。上谕朱胜非曰：『大中顷使江西，颇多兴狱，今犹未已。若令为谏官，恐郡县观望。朕于用刑，钦恤明慎，常惧有司行法于意外。今迁大中为少监，盖朕之深虑也。』戊午，江南西路制置大使赵鼎参知政事。时鼎已召而未至也。上命鼎荐人才，鼎即以王居正、吕祉、董弅、林季仲、陈橐、朱震、范同、吕本中上之。乃诏三省公共随器任使。抚州布衣宁子思献白银木刻成千手大悲像，极精工。朱胜非进呈，上曰：『朕平日未尝佞佛，然亦不敢加訾。顾饰象设以祈福，乃流俗之事，非朕心也。』胜非又言：『抚州有玉尊刻成龙文，疑禁中旧物，未敢进。』上曰：『此尤无谓。异时茶马司常窃市马之直以易玩好，是举山泽之利而投之无用之地矣。其勿受。自今有来献者皆却之。』夜，雨雹。壬戌，孟庾自镇江至行在。时督府诸将既已分戍，遂并其府废之，而以其余兵隶都统制张浚。乙丑，知枢密院事张浚罢为资政殿大学士、提举临安府洞霄宫。时辛炳、常同论浚不已，上未听，二人因录所上四章申浚。浚惧，即移疾待罪，且以吕颐浩在相位时书进呈,上乃释然。炳又言：『前此人臣未有如浚之跋扈僭拟、专恣误国、欺君慢上者。』同亦论奏如炳言，故浚遂罢。丁卯，张浚落职奉祠。后三日，诏浚福州居住。
 《龟鉴》曰：建炎初，潼关告警，羽檄交驰。浚以密院而任川陕宣抚之职，请任西事,分司秦州，左通荆襄之财，右出秦陇之马。兴元一秦,勇于自任。擢刘子羽于参谋，而弛禁通商，输财济饥，熙如也。用赵开于总领，而民不加赋，军用自足，裕如也。而分画诸将如吴玠，如王彦,如刘锜，如关师古等，莫不属其指授之下,自是而捷于宝鸡，捷于箭筈,捷于和尚原，捷于杀金平，剑阁栈道赖以保全。此虽吴武安玠以下诸将战斗之功,而分画措置，莫非我魏公力也。而议者乃以秘阁崇儒、尚方铸印中伤之，虽圣明天子有『人言其过，朕皆不听』之喻，而还朝以后，言者滋甚，浚不容不落职出居外郡矣。
    浚即日如福州，从者皆去。肩舆才两人。浚虽得罪，犹上疏论敌伪暂和，心必未已，当益为备具。大略言：『此敌情状，专以和议误我，亦云久矣。彼势促则言和，势盛则复肆，前后一辙。姑请以近事明之：绍兴二年秋，尼雅满有亲寇蜀之意，先遣王伦还朝，且致勤恳，盖惧朝廷大兵乘彼虚隙，又其为刘豫之计至委曲周悉也。自后九月，余睹作难，前谋遂寝。至十二月伊都之难稍息，则复大集蕃汉之众，径造梁、洋，是时朝廷已遣潘致尧出使矣。次年二月，敌困饶风，进退未皇。先是，朝廷开都督府，议遣韩世忠直抵泗州，敌实畏之，于四月遣致尧还，其词婉顺，欲邀大臣共议，此非无所忌惮而然也。梁、洋之寇未能出竟，至五月而后得归。既狼狈矣，而世忠大兵寻复辍行，敌之气力固已复苏，而叛豫之心亦云纾绥，所以前日使人之来，求请不一，故为难从之事也。窃惟此敌倾我社稷，坏我寝陵，迫我二帝，驱我宗室，百官自谓怨隙至深，其朝夕谋我者不遗余力矣。况刘豫介然处于其中，势不两立，必求援于敌。借使暂和，心必未已。数年之内，指摘他故，岂无用兵之词?而我将士率多中原之人，谓和议已定，不复进取，将解体思归矣。若谓今日不得已而与之通使为陛下之权，敌亦固能用权也。愿陛下蚤夜深思，益为备具，处将士家属于积粟至安之地，使出而战守者无反顾奔散之忧。精择奇才以抚川陕之师，使积年屯边者无懈堕怀望之意。江淮、川陕互为牵制，斥远和议，用集大业。臣奉使川陕，窃见主兵官除吴玠、王彦、关师古累经拔擢，备见可任外，其余人才尚众，谨开具如左：吴璘、杨政可统大兵，田晟可总一路，王宗尹、王喜、王彦可为统制。』后皆有声，世服其知人。癸酉，知湖州汪藻上所编元符庚辰以来诏旨二百卷，诏送史馆。乙亥，御史中丞辛炳论用人三弊，曰分朋党以立门庭,缘爱憎而有用舍，记小过而掩实行。疏奏，上嘉纳之。诏草泽邓名世引见上殿。名世初以刘大中荐召赴行在，献所著《春秋四谱》、《古今姓氏》。上遂命为迪功郎。
    夏四月庚辰朔，制授吴玠川陕宣抚副使。上赐以所御战袍器甲，且赐亲笔曰：『朕恨阻远，不得拊卿之背也。』玠素不为威仪，既除宣抚副使，简易如故，常负手步出，与军士立语。幕客请曰：『今大敌不远，安知无刺客?万一或有意外，则岂不上负朝廷委注之意，下孤军民之望哉?』玠谢曰：『诚如君言。然玠意不在此。国家不知玠之不肖，使为宣抚。玠欲不出，恐军民之间冤抑而无告者为门吏所隔，无由自达。』幕客乃服。总领四川财赋赵开令再任，用王似等奏也。辛巳，诏兵部申严奏功不实法。时臣僚奏：『军兴以来，陛下不惜爵赏，以旌战功，劝忠节。而所属上功类不核实，有随众从军而曰躬冒矢石，有盗贼自去而曰收复州县，有贼过境上而曰保守无虞，有未尝临敌而曰斩获贼级。似此奸罔，讵可置而不问?』故有是诏。癸未，宣抚处置使司参议官刘子羽责授单州团练副使、白州安置，以谏议大夫唐煇、给事中胡交修、殿中侍御史常同交章论之也。丙戌，吴玠与敌战，败之，复凤、秦、陇州。丁亥，诏衢州布衣江袤召赴都堂审察。守臣谢克家言其才行于朝，故召，遂命为右迪功郎。庚寅，置孳生牧马监于临安府。甲午，罢广西茶盐司，其职事令转运司所管，其后复以广东提举司兼之。庚子，诏江东宣抚使刘光世遣兵巡边。丙午，佥书枢密院事徐俯提举临安府洞霄宫。俯既登宥密，颇骄傲自满。朱胜非、赵鼎同在二府，俯蔑视之，每除一登第者，则曰：『又一经义之士。』尝与论兵，视鼎曰：『公何足以知此?』鼎曰：『鼎不足以知之，岂若师川之读父书邪?』俯大不堪，而无以酬之，卒不安位而去。戊申，罢婺州市御炉炭，令户部讲究，更有似此之类，并行禁止。时两浙转运司檄婺州市炭须胡桃文、鹁鸽色，会守臣王居正入为起居舍人，面奏：『臣顷承漕司牒，开读至此，群吏以目，俄顷之间，道路籍籍。闻之傍郡盖有不胜其扰者。』上曰：『朕平居，衣服饮食犹且未尝问其美恶，隆冬附火止取温暖，岂问炭之纹色也?』及是，辅臣进呈，上蹙然曰：『当艰难之时，岂宜以此扰人?可令速罢。』故有是旨。
