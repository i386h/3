<!-- { "loadSidebar": true } -->
　　三月甲午，司马光移书王安石，请罢条例司及常平使者。安石得书大惭，欲怒则不敢，答书但言『道不同』而已。书凡三返，文多不载。条例司奏专疏驳韩琦所言，皆王安石自为之。既而琦又言：『今蒙制置司以臣所言皆为不当，臣详疏驳事件，多删去臣元奏要切之语，曲为沮难，及引《周礼》国服为息之说文其谬妄，将使无复敢言其非者。须再辨列，欲望亲览群臣言常平章疏。』上怒，悉以付安石。安石复于上曰：『章疏惟韩琦有可辨，余人绝不近理，不足辨也。』上然之。范镇言：『自古以来，未有天子而开课场者。』王安石曰：『镇所言，若非陛下略见《周礼》，天子有此，则岂得不为愧耻?』上又谕安石，令稍修改常平法以合众论。安石曰：『陛下方以道胜流俗，与战无异，今少自却，即坐为流俗所胜矣。』己亥，御集英殿，策试礼部奏名进士。有曰：『圣人之王天下也，百官得其职，万事得其序。有所不为，为之而无不成；有所不革，革之而无不服。田畴辟，沟洫治。富足以备礼，和足以广乐，治足以致刑。方今之政，救之之道，必有本末，所施之宜，必有先后。』王安石之辞也。上遣刘有方谕司马光以依旧供职。是日，光入对曰：『臣自知无力于朝廷，朝廷所行，皆与臣言相反。』上曰：『相反者何事也?』光曰：『臣言条例司不当置，又言不宜多遣使者外挠监司，又言散青苗钱害民，岂非相反?』上曰：『言者皆云法非不善，但所遣非其人耳。』光曰：『以臣观之，法亦不善，所遣亦非其人也。』上曰：『元敕不令抑勒。』光曰：『敕虽不令抑勒，而所遣使者皆讽令抑配，如开封府界十七县，惟陈留姜潜张敕榜县门及四门，听民自来，请自给之，率无一人来请。以此观之，十六县恐皆不免于抑勒也。』上敦渝再三，光再拜固辞。上曰：『当更思之。』范镇罢知通进银台司。初，司马光辞枢密使，上许之。镇封还诏书曰：『臣所陈大抵与光相类，而光追还新命，则臣亦合加罪责。』上令再送镇行下，镇又封还曰：『陛下自除光为枢密副使，士大夫交口相庆，称为得人，至于坊市细民，莫不欢喜。今一旦追还诰敕，非惟诏命反汗，实恐沮光谠论忠计。』上不许，以诏书直付光，不复由银台司行下。镇言：『由臣不才，使陛下废法，有司失职。』遂乞解银台司，许之。壬子，御集英殿，赐进士、明经、诸科叶祖洽以下及第、出身、同出身总八百二十九人。祖洽策言：『祖宗多因循苟简之政。陛下即位，革而新之。』李大临、苏轼编排上官均第一，祖洽第二，陆佃第五。上令宰相陈升之面读均等策，以祖洽为第一。安石即得政，每赞上以独断，上专信任之。轼发策云：『晋武平吴，以独断而克；苻坚伐晋，以独断而亡。齐桓专任管仲而霸，燕哙专任子之而灭，事同功异，何也?』安石见之不悦。上谕王安石曰：『闻有三不足之说否?』王安石曰：『不闻。』上曰：『陈荐言，外人云：今朝廷以为天变不足惧，人言不足恤，祖宗之法不足守。』安石曰：『陛下躬亲庶政，唯恐伤民，此即是惧天变。陛下询纳人言，无小大，唯是之从，岂是不恤人言?然人言固有不足恤者，苟当于义理，则人言何足恤?至于祖宗之法不足守，则固当如此。且仁宗在位四十年，凡数次修敕，若法一定，子孙当世世守之，则祖宗何故屡自变改?今议者以为祖宗之法皆可守，然祖宗用人皆不以次。今陛下试如此，则彼异论者必更纷纷。』
　　夏四月，诏：『御史中丞吕公著，比大臣之抗章，因便坐使之对，乃诬方镇有除恶之谋，深骇予闻，乖事理之实。可翰林侍读学士、知颖州。』司马光记所闻于赵抃曰：『上谕执政以吕公著上殿言朝廷摧沮韩琦太甚，将兴晋阳之甲，以除君侧之恶。王安石怨公著叛己，请明著罪状。』光又云：『公著素谨，初无此对。』或谓孙觉尝为上言：『今藩镇大臣如此论列而遭挫辱，若唐末五代之际，必有兴晋阳之甲以除君侧之恶者矣。』上误记以为公著也。己卯，参知政事赵抃为资政殿学士、知杭州。枢密副使韩绛间与王安石同奏条例司事，尝赞上曰：『臣见王安石所陈非一，皆至当之论，可用，陛下宜深省察。』故安石尤德之。前秀州军事判官李定权监察御史里行。定初至，谒李常，常问南方之民以青苗为如何，定言：『皆便之，无不善。』常谓曰：『今朝廷方争此，君见入切勿为此言也。』定即日诣安石，白其事曰：『定惟知据实而言，不知京师不得言青苗之便也。』安石喜甚，密荐于上。上欲用定知谏院，曾公亮、陈升之固争之，乃改命焉。
　　吕中曰：百官除授，自执政以下，皆付大臣进拟，而中丞、谏官必出于人主之亲擢，所以公其选也。自安石执政，以京官王子韶除御史，又以选人李定除谏官，则台谏皆出于宰相之除矣。
　　权监察御史里行程颢权发遣京西路同提点刑狱。颢先上疏言：『臣闻天下之理本诸简易，而行之以顺道，则事无不成，舍而之于险阻，则不足以言智矣。况于措置沮废公议。一二小臣实与大计，用贱陵贵，以邪妨正者乎?凡此，皆天下之理不宜有成，而智者之所不行也。兴利之臣日进，尚德之风浸衰，尤非朝廷之福。臣奉职不肖，论议无补，望允前奏，早赐降责。』故罢。淮南转运使谢景温为工部郎中兼侍御史知杂事。景温雅善安石，又与安石弟安国通姻。先是，安石独对，问上曰：『陛下知今日所以纷纷否?』上曰：『此由朕置台谏非其人。』安石曰：『陛下遇群臣无术，数失事机。别置台谏官，恐但如今日措置，亦未能免其纷纷也。』于是专用景温。上批监察御史张戬、王子韶并落职知县。戬屡言青苗不便，最后上疏，乞罢制置司及诸路使者，并言：『王安石专为聚敛，好胜遂非；吕惠卿险薄奸凶，尚留君侧。』既上疏，又诣中书力争，辞气甚厉。公亮俯首不答，安石以扇掩面而笑。戬怒曰：『参政笑戬，戬亦笑参政。参政所为，岂但戬笑，天下谁不笑者?』陈升之解曰：『察院不须如此。』戬顾曰：『只相公得为无过耶?』退即家居待罪，遂与子韶同黜。甲申，翰林学士司马光读《资治通鉴》。上曰：『舜即谗说殄行，若台谏为谗，安得不黜?』光曰：『臣因进读及之耳。时事臣不敢众论也。』及退，上留光，谓曰：『吕公著言藩镇欲兴晋阳之甲，岂非谗说殄行?』光曰：『公著平居与侪辈言，犹三思而发，何故上前轻发乃尔?外人多疑其不然。』上曰：『王安石不好官职及自奉养，可谓贤者。』光曰：『安石诚贤，但性不晓事而愎，此其短也。又不当信任吕惠卿，惠卿奸邪，而为安石谋主，安石为之力行，故天下并指安石为奸邪也。』上曰：『今天下汹汹者，孙叔敖所谓「国之有是，众之所恶」也。』光曰：『然。陛下当察其是非，然后守之。今条例司所为，独安石、韩绛、吕惠卿以为是，天下皆以为非也，陛下岂能独与此三人共为天下耶?』司马光读《资治通鉴》张释之论啬夫利口，光曰：『孔子称恶利口之覆邦家。夫利口何至覆邦家?盖其人能以是为非，以非为是，以贤为不肖，以不肖为贤。人主苟以是为非，以非为是，以贤为不肖，以不肖为贤，则邦家之覆，诚不难矣。』时吕惠卿在坐，光所论专指惠卿也。
　　五月甲辰，诏：『近设制置三司条例司，本以均通天下财利。今大端已举，惟在悉力应接，以趣成效。其罢归中书。』先是，文彦博等皆请罢制置条例司，上谓彦博曰：『俟群言稍息，当罢之。』不欲亟罢，恐伤王安石意故也。诏欧阳修不合不奏听朝廷指挥，擅止散青苗钱，特放罪。修在青州，尝奏疏条陈三事。中书言：『修擅止给青苗钱，欲特旨问罪。』王安石论修殊不识藩镇体，乃降是诏。先是，上复欲用修执政，安石曰：『修见事多乖理，好有文华人。』安石盖指苏轼辈，而上已默喻。壬子，诏罢入阁仪。王珪等言：『入阁者，乃唐只日紫宸殿受常朝之仪也，非为盛礼，不可遵行。』故罢之。
　　六月壬戌，驾部郎中朱寿昌者，巽之子也。其母刘氏嫁民间，寿昌行四方访求，不获，饮食罕御酒肉，与人言辄流涕。以浮屠法灼臂烧顶，刺血写佛书，冀遂其志。又弃官入秦，与家人诀：不见母不复还。行次同州，得之，刘氏时年已七十余矣。永兴钱明逸表其孝节，癸亥，诏寿昌赴阙朝见。先是，言者共攻李定不服母丧，王安石力主定，因忌寿昌。寿昌前已再典郡，于是折资通判河中府。宗正寺言：『每岁正月一日，装写《仙源积庆图》、《宗藩庆绪录》各一本，供送龙图、天章、宝文阁，令祖宗非袒免亲，更不賜名。授官一依外官之法，合与不合，修入图册。』诏送礼院详定。礼官言：『亲疏异则恩礼不得不异，世系同则图籍不得不同。二者并行而不相悖，亲亲之义备矣。所有祖宗非袒免亲，欲乞依旧修写入《仙源积庆图》、《宗藩庆绪录》。其在外者，委宗正寺逐年取索附籍。』从之。翰林学士司马光乞差前知龙水县范祖禹同修《资治通鉴》，许之。祖禹，镇从孙也。
　　秋七月辛卯，诏新判太原府欧阳修罢宣徽南院使、知蔡州。先是，修以病辞宣徽使至五六，因论青苗法，又移书责王安石，安石不答而奏从其请。壬辰，枢密使吕公弼罢为吏部侍郎、知太原府，权御史中丞冯京为枢密副使。癸巳，赐秘书省正字唐垌出身。初，垌为北京监当官，上书言：『青苗不行，宜斩大臣异议者一二人。』王安石谓垌宜在馆阁，故得召对。
　　八月乙丑，司马光对垂拱殿，乞知许州，或西京留司御史台、国子监。上曰：『卿何得出外?朕欲申卿前命，卿且受之。』光曰：『臣旧职且不能供，况当进用?』上曰：『王安石素与卿善，何自疑?』光曰：『臣素与安石善，但自其执政，违迕甚多。今迕安石者如苏轼辈，皆毁其素履，中以危法。臣不敢避削黜，但欲苟全素履。臣善安石，岂如吕公著?安石初举公著，云何后毁之?云何彼一人之身，何前是而后非?必有不信者矣。』上又曰：『青苗已有显效。』光曰：『兹事天下知其非，独安石之党以为是尔。』上曰：『苏轼非佳士，卿误知之。鲜于侁在远，轼以奏藁传之。韩琦赠银三百两而不受，乃贩盐及苏木、磁器。』光曰：『凡察人当察其情。轼贩鬻之利，岂能及所赠之银乎?安石素恶轼，陛下岂不知?以姻家谢景温为鹰犬，使攻之，臣岂能自保?不可不去也。且轼虽不佳，岂不贤于李定?不服母丧，禽兽之不如，安石喜之，乃欲用为台官。』
