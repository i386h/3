<!-- { "loadSidebar": true } -->
二月戊戌朔，中书舍人虞允文充川陕宣谕使，措置招军买马，且与吴璘相见议事。庚子，张浚、虞允文入对。时浚乞偕执政奏事，上不许。诏浚罢相后有合得特进恩数，皆还之。兴州前军同统领惠逢复河州。壬寅，金人犯汝州，守将王宣率亲兵迎战。天大雨，虏大败遁去。癸卯，上发建康府。惠逢遣兵复积石军。乙巳夜，雷。丁未，太尉、威武军节度使、提举万寿观刘锜薨于临安府。壬子，王宣自汝州班师。乙卯，上至临安府，乘马还大内。丙辰，金人犯蔡州，侍卫马军司统制赵樽击却之。辛酉，右正言刘度入对，言：『今者视师回銮，愿止取亲临行阵、折馘执俘、有军功者方得推恩外，一切赏典，所宜谨惜，以革侥幸之门。』翌日进呈，上曰：『朕尝谕度：朕此行不滥与一人官爵及滥减一年磨勘，卿等所共见也。』壬戌，雪。乙丑，御前中军统制王宣败金人于蔡州确山县，于是赵樽自信阳归德安，而宣亦还屯襄阳府。丙寅，瘗钦宗重于招贤寺，立虞主，上亲遣奠。执政议上宜服袍履，权礼部侍郎黄中言曰：『三年天下之通丧，尧舜三代之所共也。后世以日易月，已有愧于古矣，然犹于二十七日释服之后，因事则服之，庶几反正。本朝典故，大葬启攒，必服其初服是也。若曰今十月而葬，不可复服，则真宗九月而葬，何为亦服其初服乎?以故事考之，衰服为当。』前二日，左仆射陈康伯等进呈，上览奏，曰：『朕为人子，岂可使事兄之礼过于事父?』中至都堂，右仆射朱倬谓中曰：『徽考大行有故事矣。』中曰：『此前日之误，今所当改，奈何复因之?』倬因谓：『上意实然，臣子务为恭顺可也。』中曰：『责难于君，乃为恭也。』金人复取蔡州。
闰二月癸酉，金人破河州。癸未，御前右军统制杨从仪率诸将攻大散关，拔之。己丑，广东转运判官林孝泽献助军钱十五万缗，湖南转运判官黄绩、何佾献四万缗。诏激赏库收。辛卯，参知政事杨椿提举在外宫观。椿为台谏所系，四上疏丐免，乃有是命。癸巳，枢密都承旨徐嚞充馆伴大金国信使，权知阁门事孟思恭副之。先是，北使高忠建等将入境，责臣礼及新复诸郡接伴使。洪迈移书曰：『自古邻邦往来，并用敌礼。向者本朝皇帝上为先帝、下为生灵，勉抑尊称，以就和好，而岐国无故兴师背盟，自取夷灭。窃闻大金新皇帝有仁厚爱民之心，本朝亟谕将帅，止令收复外，不许追袭。乃蒙贵朝首遣信使，但一切之礼，难以复仍旧贯。当至临淮上谒，更俟惠顾，曲折面闻。』乙未，知盱眙军周淙言：『富察图们奴婢齐玛自燕来，报契丹侵扰金国等事。』上谓大臣曰：『上天悔祸，夷狄相攻。今先遣使请和，则其国中可卜。傥旧疆复还，得奉祖宗陵寝，尤见天意眷顾，诚国家之福也。』
    三月甲辰，总领湖广江西财赋向伯奋守司农卿[2]，总领四川财赋王之望试太府卿，以二人饷军无阙故也。丁未，金国报登位使高忠建等入国门。始，忠建责臣礼及新复诸郡接伴使，洪迈以闻，且曰：『土疆实利，不可与；礼际虚名，不足惜也。』礼部侍郎黄中闻之，亟奏曰：『名定实随，百世不易，不可谓虚。土疆得失，一彼一此，不可谓实。』议者或又言：『土地，实也；君臣，名也。趣今之宜，当先实而后名，乃我之利。』权兵部侍郎陈俊卿曰：『今力未可守，虽得河南，不免为虚名。臣谓不若先正名分，名分正则国威张，而岁币亦可损矣。』戊申，录文宣王四十九世孙孔琯为右迪功郎。四川宣抚使吴璘复德顺军。璘初至城下，自将数十骑绕城，守陴者闻呼相公来，观望咨嗟，矢不忍发，敌气索。于是璘按行诸屯，预治夹河战地。前一日，当阵斩一将，数其罪以肃军，诸将股栗。乃先以数百骑尝敌，敌一鸣鼓，锐士跃出突我军，遂空壁来战。我军得先治地，无不一当十，逮苦战久，日且暮[3]，吴璘忽传呼：『某将战不力。』其人即诛死斗，敌大败，遂遁入壁。质明，我再用兵，敌坚壁不战。会天大风雪，敌引众夜遁。璘入城，市不改肆，父老拥马迎拜，几不得行。壬子，金国报登位使高忠建、副使张景仁见于紫宸殿，诏馆伴使徐嚞等以所定礼示之。忠建固执，上特许殿上进书。及升阶，犹执旧礼。尚书左仆射陈康伯以谊折之，忠建语塞，乃请宰相受书。康伯奏曰：『臣为宰相，难以下行阁门之职。』忠建奉书，跪不肯起。康伯呼嚞至榻前，厉声曰：『馆伴在馆，所议何事?』嚞径前掣其书以进，敌气沮。上嘉叹之。癸卯，金人围淮宁府。甲寅，金人犯镇戎军。丁巳，言者请仿汉武故事，诏侍从、台谏各举内外之臣可备使命者，以为缓急之用。诏各举一员。戊午，金人陷淮宁府。金之叛盟也，淮、襄诸军复得海、泗、唐、邓、陈、蔡、许、汝、嵩、寿等十州，自是但余四州而已。己未，上始御经筵。自去秋以用兵，权罢讲读，至是复之。权刑部侍郎黄祖舜进《论语解义》，乃令国子监板行，仍赐诏书奖谕。辛酉，上谕宰执曰：『近传到敌中赏格，卿等见否?』陈康伯曰：『见之。』上曰：『其意何如?』康伯曰：『边衅既生，未底宁息，恐是京师总兵蕃官所请，欲复取所失州县耳。』上曰：『朕熟金国用兵始末，自尼雅满、斡里雅布等在时，军政极严，不用赏典，止用威胁其下而人自畏服。今赏格如此之重，必是人不用命也。』康伯等曰：『圣识高远，非臣等所及。』川陕宣谕使虞允文至西县之东，总领四川财赋王之望自利州往会之。允文之出使也，与京西制置使吴珙、荆南都统制李道会于襄阳，至是，又与四川宣抚使吴璘会于河池，前后博议经略中原之策，令堇庠守淮东，郭振守淮西，赵樽守信阳，李道进新野，吴珙与王彦合军于商州，吴璘、姚仲以大军出关辅，因长安之粮以取河南，因河南之粮而会诸军以取汴，则兵力全而粮道省，至如两河，可传檄而定。遂驿疏以闻。先是，之望数以军兴费广为言，朝廷令劝谕民户献纳，之望因是亲至梁、洋，谕豪民，使之输财焉。壬戌，上谓辅臣曰：『近大将入觐，有以宝货、鞍马为献者。惟马不可阙，余皆却之。盖虑以进奉为名，公肆掊克，有害军政耳。』时主管侍卫马军司公事成闵自淮东赴行在，故上语及之。上因言：『宫中平时服食器用，无非俭素，如彘肩、豆腐，间以供膳。器皿之属，亦无棱道，今御厨所用是也。』朱倬曰：『当书之为后世法。』上曰：『此何足为后世法!』陈康伯曰：『此盛德事，外间有未知者，岂可不书?』是春，淮水暴涨，中有如白雾，其阔可里所，其长亘淮南北；又有赤气浮于淮南，自高邮军至兴化县，若血凝而成者。
    夏四月己巳，殿中侍御史吴芾言：『大农之财，一岁所入，几五千万，而内藏、激赏不与焉。会其多寡，比景德全盛时十增其四。地不足而赋加多，则取于民者已尽，不可以复求矣。惟当痛节浮费。盖今天下之兵，内外何翅三十万?大农每岁养兵之费，几十之九，若更加募。何以赡之?今欲兵之足，莫如核实，不得令虚张人数；拣其锐骁，汰其疲弱，使人皆可用，则官无费财，是一举而两得之也。』时将士陈亡者众，军多虚籍，故芾言及之。礼部侍郎黄中言：『足食之计，在于量入为出。今天下财赋半入内帑，有司莫能计其虚盈。请悉以归左藏。』且引唐杨炎告德宗语曰：『陛下仁圣，岂不能如德宗之为哉?』上善之。辛未，诏淮南新复州军举人，许于近便州军一处并试，每终场，十三人解一人。上宣谕宰臣陈康伯等曰：『卿等曾询访今岁民间蚕麦何如，向虽多雨，二麦稍黄，今已登场而价不闻翔踊。朕已令外市茧，以知其直。二者约度虽小，有所伤而成熟，亦不减七八分矣。』
臣留正等曰：君人者，养人者也，食则忧天下之饥，衣则忧天下之寒。《书》称文王卑服即康功田功。则田功云者，知小民稼穑之艰难，不遑暇逸，以就天下养民之功云尔，此文王之所以造周也。太上皇帝当蚕麦既成，乃潜遣市于外，因物之贵贱以察知岁之丰俭，惟虑天下之民不得其所养。如是，则虽处九重之深，而民之利病，何患乎不知?忧勤之心，文王无以过之。中兴之业，盖有所本矣。
    壬申，和义郡王杨存中还行在，乃罢存中措置两淮，而以判建康府张浚兼之。浚出入将相三十年，素为士卒所畏爱，至是复总军政，皆乐为用。癸酉，蠲淮东残破州军上供银绢、米麦、经总制钱一年。甲戌，宰执论淮上屯田事。上曰：『士大夫言此者甚众，然须先有定论，用诸民乎?用诸军乎?若论既定，当先为治城垒庐舍，使老少有所归，蓄积有所藏，然后可为。』上又曰：『卿等用人，当取悫实为上。若好名沽激，如画饼然，终不可食耳。』戊寅，御史中丞汪澈参知政事。辛巳，总领四川财赋王之望得虞允文檄，论对拨籴本事。之望尝为允文所荐，及议军储，二人始有隙。甲申，殿中侍御史吴芾言军器监陈洪持禄苟容，驾部员外郎赵邕假手登第，不当居天下清选。上曰：『武臣子孙只宜为武官，清望须还白屋。今以将家居之，则公议自然藉藉。』乃罢邕。壬辰，起居郎吕广问权尚书礼部侍郎。翌日，上谓大臣曰：『广问老成不沽激，往时荐之者多。』因曰：『朕有一人材簿，每临朝，臣下有荐扬人材者，退则记姓名于簿，遇有选用，披而寻之，无不适当。』陈康伯又论备边当择良将，上曰：『偏裨中有骁勇者，卿等可以所闻见，随其高下，具名以闻。俟于诸军汰去怯懦，次第代之。』是月，大雨，淮水溢数百里，漂溺庐舍、人畜，死者甚众。初，金国为契丹耶律所扰，威乌克众数万渐逼居庸关，金主裒大惧，与其下谋，谓：『威乌克兵势如此，若南宋乘虚袭我，国其危矣。设有所求，当割河南与之。』既威乌克之众内叛，金国得威乌克戮之，契丹之患息，其割地归本朝之意亦寝矣。
