<!-- { "loadSidebar": true } -->
    十一月甲申，翰林学士孙近参知政事。殿中侍御史张戒面对，言：『王伦遽回，北使遂有江南诏谕使及明威将军之号。不云国而直云江南，是以我太祖待李氏晚年之礼也，曾不得为孙权乎！一则诏谕，一则明威，此二者何意?敌云诏谕，臣不知所谕何事！』又曰：『臣谓为国只当自勉，不可侥幸偷安。果得偷安犹可，但恐屈辱已甚，而偷安亦不得耳。』疏入，秦桧怒，愈有逐戒之意矣。丙戌，权尚书礼部侍郎兼侍读张九成罢。初，赵鼎之未去也，九成谓鼎曰：『敌失信数矣，盟墨未干，以无名之师掩我不备。今实厌兵而张虚声，以撼中国。彼诚能从吾所言十事，则与之和，当使权在朝廷可也。』鼎既免，秦桧谓九成曰：『且同桧成此事，如何?』九成曰：『事宜所可，九成胡为异议?时不可轻易以苟安耳。』他日，与吕本中同见桧。桧曰：『大抵立朝，须优游委曲，乃能有济。』九成曰：『未有枉己而能正人。』桧为之变色。会桧闻九成在经筵讲书，因及西汉灾异事，大恶之。既而九成再章求去，上命以次对出守。桧必欲废置之，奏除提举江州太平观，免谢辞。戊子，殿中侍御史张戒为司农少卿。己丑，诏张戒为耳目之官，附下罔上，可与外任。坐前奏疏乞留赵鼎也。庚寅，上谓大臣曰：『王伦使回，金人颇有善意。若上天悔祸，敌肯革心，休兵之后，一切从节省，虽常赋亦蠲减，以宽百姓。』丙申，王伦至行在，令日下赴内殿奏事。戊戌，太常少卿兼崇政殿说书尹焞称疾在告，遂卧家不出。已亥，王伦充国信计议使，苏符充副使。符称疾不受。庚子，参知政事孙近兼权同知枢密院事，以枢密副使王庶累章求去故也。辛丑，诏：『大金遣使至境，朕以梓宫未还，母后在远，陵寝、宫阙久稽汜扫，兄弟、宗族未闻会聚，南北军民十余年间不得休息，欲屈己就和。在廷侍从、台谏之臣，其详思所宜，条奏来上，限一日进入。』先是，礼部侍郎兼侍读曾开上疏言：『女真和议，稽诸前古为可忧，考之今事为难信。而朝廷不思有以伐其谋，方且忘大辱，甘臣服，贬称号，捐金帛，以难得之时为无益之事，可不为痛哭流涕哉?伏望陛下无忘大耻，无惑和议，坚心定志，一于自治，使政事修于内，兵将强于外，则将不求而自和矣。臣窃谓敌使之来，所系甚大，内外臣寮章疏，愿陛下使大臣集从官豫加熟议，庶无后悔。』权吏部尚书张焘亦请询可否于众，桧乃白上下此诏焉。京东、淮西宣抚处置使韩世忠言：『伏读宸翰，邻邦许和。臣愚思之，若王伦、蓝公佐所议讲和割地、休兵息民事迹有实，别无扶合外国、诳赚本朝之意，二人之功，虽国家以王爵处之，未为过当。欲望圣慈各令逐人先次供具，委无反覆文状于朝，以为后证。』先是，世忠数上疏论不当议和，上赐以手札。世忠既而受诏，乃复上此奏，词意剀切，由是秦桧恶之。壬寅，兵部侍郎兼权吏部尚书张焘言：『传曰：「天将与之，谁能废之?」臣请考人事以验天意。陛下飞龙济州，天所命也；敌骑屡犯行阙，卒以无虞，天所保也；岁在甲寅，一战而败敌师，天所赞也；岁在丙辰，再战而却刘豫，亦天所赞也；岁在丁巳，郦琼虽叛，乃为伪齐废灭之资，亦天所赞也。是盖陛下躬履艰难，侧身修行，布德立政，上当天意而天佑之之所致也。臣以是知上天悔祸，盖有日矣。中兴之期，亦不远矣!伏愿陛下益务自治，益务自强，以享天心，以听天命，以俟天时。时之既至，吉无不利，则何战不胜，何攻不克，何为不成，何功不立?梓宫何患乎不还?渊圣何患乎不返?母后何患乎不归?宗族何患乎不复?宗庙陵寝何患乎不能缮修?南北之民何患乎不能混一?今此和议，姑为听之，而无必信可也。伏愿陛下毋取必于敌而取必于天。若乃略国家之大耻，置宗社之深雠，躬率臣民，屈膝夷敌，北面而臣事之，以是而觊和议之必成，非臣所敢知也。』上览奏，愀然变色曰：『卿言可谓尽忠。然朕必不至为敌人所绐。方且熟议，必非诈伪，然后可从。如其不然，当再遣使审问虚实，而拘留其使人。』焘顿首谢。吏部侍郎晏敦复言：『今所遣使以诏谕为名，傥欲陛下易服而拜受，还可从乎?又欲与陛下分庭而抗礼，还可从乎?设或如此等事从其一二，则与上下之分已大定矣，自此之后，可以号令我矣。彼或又行诏令，授陛下一两镇节钺，封陛下一王号，还可从乎?又或下令，将本朝大臣、诸将尽行封拜，还可从乎?又或下令因彼年号正朔，还可从乎?又或下令尽遣西北人归乡里，还可从乎?姑略举此数事，则过此以往，可推而知也。陛下欲屈己就和，愿周思而熟虑之，谨择而善处之。若已屈之后，必不致有如臣前所陈之祸患，陛下小屈以就大事可也。』权吏部侍郎魏矼言：『臣素不熟敌情，不知使人所须者何礼?陛下所谓屈己者何事?方今宗庙社稷惟陛下是依，天下生灵惟陛下是赖，陛下既欲为亲少屈，更愿审思宗社安危之机与夫天下治乱之所系，考之古谊，酌之群情，择其经久可行者行之，其不可从者，以国人之意拒之，庶几军民之心不至怀愤，且无噬脐之悔也。』癸丑，知平江府向子諲致仕。时金人所遣诏谕使将入境，子諲不肯拜敌诏，乃上章乞致仕，秦桧许之。甲辰，枢密副使王庶知潭州。庶论敌不可和，于道上疏者七，见帝言者六。秦桧方挟敌自重以为功，绌其说。庶语桧曰：『公不思东都抗节存赵时，而忘此敌耶？』桧大恨。庶又抗章求去，乃有是命。桧进呈，上因曰[3]：『近日士大夫好作不靖，胥动浮言，以无为有。风俗如此，罪在朕躬。卿等大臣，亦与有罪。』桧曰：『臣等实任其责。』孙近曰：『他时疆事稍定，当须明政刑以示劝惩，庶几丕变。』中书舍人兼直院勾龙如渊试御史中丞。时秦桧方主议和，力赞屈己之说，而外论群起。如渊言于桧曰：『何不择人为台官，使尽击去，则相公之事遂矣。』桧大悟，遂擢如渊中司。人皆骇愕。魏良臣行尚书吏部员外郎。
朱胜非《闲居录》曰：达兰统兵犯淮甸，朝廷遣魏良臣奉使。数问秦桧，仍称其贤。乃知桧初相时所陈二策出于虏意也。逮其再相，力荐良臣入为都司，继除从官，欲弭其言耳。
