<!-- { "loadSidebar": true } -->
    三月壬子朔，上谓大臣曰：『闻临安府官地民间见佃者，近日颇力豪强所夺，至毁其屋宇。此事在民利害甚大，宜令禁止，仍旧给与小民。』癸丑，秦桧等奏选除武冈军守臣。上曰：『猺人当安不可扰。烟瘴之地，遣兵讨伐，视他处尤难，不可不慎。』乙卯，辅臣进呈诸路未发上供钱粮数。上曰：『江浙京湖积年拖欠皆虚数。绍兴十年以前，除形势及第二等以上户外，悉蠲除之。』乃出榜晓示官吏，故违，许之越诉于朝。庚申，户部尚书张澄乞诸路坑冶委的有名无实去处，令宪、漕司别立酌中课额，仍觉察，无令有力之家计嘱幸免，致下户受弊。上曰：『宁于国计有损，不可有害于民。若富藏于民，犹国外府，不然民贫为盗，常赋且将失之，此有若所谓「百姓足，君执与不足」者也。』己巳，上幸太学祗谒先圣，止辇于大成殿门外，步趋升降。退，御敦化堂，命礼部侍郎秦熺执经，国子司业高闶讲《易Э泰卦》，权侍郎、正刺史已上并与坐。讲毕，赐诸生席于庑下，啜茶而退，遂幸养正、持志二斋，观诸生肄业之所。赐闶三品服，熺与学官皆迁官，诸生授官、免解、赐帛如故事。壬寅，太师秦桧言：『陛下文德诞敷，干戈载戢。乃者祇谒先圣，遂幸太学，躬行之化，乃在斯举，臣不胜庆幸。乞宣付史馆，仍许拜表称贺。』上曰：『非卿力主和戎之议，兵革休息，则学校何由兴?所请宜依故事。』国子司业高闶权尚书礼部侍郎。徽猷阁直学士胡寅闻之，移书责闶曰：『太学者，明人伦之所在也。阁下召自闲废，有成均之命，窃自计曰：今天下方无三纲，斯人之所以来乎?及见请幸太学之表，寅心惕然，不意阁下有斯请而有斯言也。昔秦、楚敌国，怀王不还，楚人怜之，如悲亲戚，盖忿秦之以强力奸诈加于其君，使不得其死，其惨胜于加之刃也。太上皇帝，我中原受命之主，受制金人，生往死归，此臣子痛心切骨，坐薪尝胆，宜思所以必报者也。而柄臣者乃敢欺天罔人，以大雠为大恩乎!昔宋公为楚所执，楚子释之。孔子笔削《春秋》，乃曰：诸侯盟于薄，释宋公。不许四裔之人得制中国之命也。大母，天下之母，其纵释，乃在敌国之君，此中华大辱，臣子所不忍言者也。而柄臣者乃敢欺天罔人，以大辱为大恩乎!大宋基业封疆，皆太祖、太宗收用英俊、勤恤民隐、躬擐甲胄，与天下大夫劳苦以得之，又累圣严恭寅畏不敢荒宁而守之者也。今关河重地，悉为彼疆，园陵暴露，不得瞻守，宗族拘隔，不得相见，土地分裂，人民困苦，不得鸠集冤恨之气。外薄四海，不得伸雪。而柄臣者方且施施然厚诬天下，自以为有大功乎！阁下受其知遇，何不勤勤恳恳而为之言乎?言而或听，天下国家实幸也。晋朝废太后，董养游太学，升堂叹曰：「天人之理既灭，大乱将作矣!」则远引而去。今阁下日睹忘雠逆理，北面事敌，以苟晏安之事，犹偃然为天下师儒之首。既不能建大论，明天人之理，以正君心，乃阿谀柄臣，希合风旨，求举太平文具之典，又为之词曰云云。欺天罔人孰甚焉！是党其恶也。人皆谓阁下平生志业扫地尽矣，数十年积之而一朝毁之乎!《春秋》之义，诛国贼者，必先诛其党。历观往古人君，以无道行者犹不能终，况人臣而敢肆然以无道行之乎?一旦明天子监乱亡之祸，赫然震怒，以咎任事者，呜呼危哉，岂不与董养异哉?阁下不及今翻然改图，则必与之俱矣！』御史中丞李文会言：提举江州太平观解潜本赵鼎之客，不附和议。诏责濠州团练副使、南安军安置。癸酉，秦桧进呈讲筵阙官，因言：『陛下圣学日跻，实难其人。』上曰：『朕学问岂敢望士大夫，但性好读书。』桧曰：『士人读书固多，但少适用。若不适用，或托以为奸，则不若不读之为愈。』上又曰：『王安石、程颐之学各有所长，学者当取其所长，不执于一偏，乃为善学。』乙亥，上出《文宣王赞》，刻石赐学官。高闶言：『陛下赞文形容先圣盛德，无愧于古。』上曰：『唐明皇作赞文，乃斥先圣先师之名，非尊儒重道之意。』闶曰：『此尤见圣学高出前代帝王之上。』其后上又悉赞七十二子。戊寅，新湖南安抚司参议官王铚献《祖宗八朝圣学通纪论》，诏迁一官。己卯，新利州路提点刑狱公事李志行乞戒饬诸路帅臣、监司，将前后所承宽恤民力及恤刑诏书恪意奉行，违者重置典宪。上曰：『二事皆切中时病。方今兵革既息，惟宽恤民力、钦慎庶狱，是为急务。可令有司申严，立法行下。』
    夏四月庚辰，诏诸州军应有刻板书籍，并用黄纸印一秩送秘书省。甲申，诏刑部将半年以上未结绝公事，行在委本部，外路委监司责限结绝。内日月稍远者，取问因依申奏，以都省言四方多滞狱也。丙戌，命太师秦桧提举制造浑仪。诏有司求苏颂遗法来上。上谓桧曰：『宫中已制成小范，可以窥测，日以晷度、夜以枢星为则。盖枢星，中星也，非久降出用以为式，但广其尺寸尔。』将作监苏籀面对，乞取近世儒臣所著经说集而成编，以补唐之《正义》遗阙。上谕秦桧曰：『此论甚当。若取其说之善者颁诸学官，使学者有所宗一，则师王安石、程颐之说者，不至纷纭矣。』丁亥，知虔州薛弼言：『江东镇民居木柱内有「天下太平年」五字，适符上元甲子之岁。此殆天启，其祥非人力所能为。』诏侍从同观，仍送史馆。
    五月丙辰，饶州言右迪功郎姜楼等献钱十万缗，以助国用。上曰：『国用有常，自不至阙，不然，虽多亦有不足之患。其还之。』诏四川宣抚司募兵赴行在。先是，右护军都统制吴璘言西边可募卫兵，上谕辅臣曰：『诸军招填阙额类是。南人恐西北浸损，数年之后，始见其弊。兼诸路军器物料，近多不到，方闲暇时，尤宜整治。』甲子，签书枢密院事兼权参知政事楼炤罢。乙丑，御史中丞兼侍读李文会言：『权尚书礼部侍郎高闶、权工部侍郎王师心、起居舍人吴秉信，此三人者，若久在朝，必害至治。』诏以闶知筠州，师心知袁州，秉信知江州。先是，上在经筵，尝谓闶曰：『向来张九成尝问朕：《左氏传》载一事或千余言，《春秋》只一句书之，此何也?朕答之云：圣言有造化，所以寓无穷之意。若无造化，即容易知，乃常人言耳。』闶曰：『说《春秋》者虽多，终不能发明，正如窥造化也。』上曰：『九成所问极是。』闶曰：『陛下所答亦极是。』上因问九成安否。翌日，谓秦桧曰：『张九成今在何处?』桧曰：『九成顷以唱异惑众，为台臣所论。既与郡，乃乞祠。观其意，终不为陛下用。』上曰：『九成清贫，不可无禄。』桧疑闶荐之，呼给事中杨愿询其事，文会即劾闶。是日，拜文会签书枢密院事兼权参知政事。自是执政免，即以言者代之。戊辰，尚书吏部员外郎黄达如降一官放罢，坐前知南雍州日私役禁军、贩易物货故也。达如为提点坑冶司所案，赃污钜万。狱既上，虽秦桧亦不能掩，仅止罢黜，人亦快之。甲戌，初，两浙转运副使李椿年置经界局于平江府，守臣周葵问之曰：『公今欲均税耶?或遂增税也?』椿年曰：『何敢增税。』葵曰：『苟不欲增，胡为言本州七十万斛?』椿年曰：『若然，当用图经三十万数为准。』时秦桧怒葵不已，椿年因奏葵在郡锡宴北使，饮食臭腐，致行人有词。葵坐落职，主管台州崇道观。自是投闲十一年。丁丑，王之望行太学录。之望初举进士，考官孙道夫异其文，知贡举朱震持以示人曰：『此小东坡也！』
    六月辛巳朔，右朝奉郎曾惇知台州。惇尝献秦桧诗，称为圣相，故以郡守处之。自桧擅权，凡投书启者，以皋、夔、稷、卨为不足比拟，必曰：『圣』，或曰『圣相』。甲申，诏江浙等路州县酒税欠折、坊场废坏、纲运沈失、仓库漏底，委非侵盗者，皆蠲之。乙未，上谓大臣曰：『浙东、福建被水灾处，可令监司躬任，悉力赈济，务使实惠及民，毋为文具。』时江浙、福建同日大水，建州水冒城而入，俄顷深数丈，公私庐舍尽坏，溺死数千人；严州水暴至城，不没者数板，通判州事洪光祖集舟以援民，且区处山阜给之薪粥，卒无溺者。衢、信、处、婺等州民之死者甚众。丙申，华州观察使、提举佑神观白锷特刺面配万安军。时闽、浙大水，锷乃自北方从太后归者，宣言燮理乘缪，洪皓名闻华夷，顾不用。太师秦桧闻之，奏系锷大理寺。锷馆客张伯麟尝题太学壁曰：『夫差，尔忘越王之杀而父乎!』伯麟亦下狱。狱具，锷坐出言指斥，乃有是命。伯麟亦杖脊、刺配吉阳军。御史中丞詹大方即奏皓与锷为刎颈交，更相称誉，诳惑众听。丁酉，诏皓提举江州太平观。甲辰，淮东转运判官汤鹏举言：五月乙亥，楚州盐城县海水一概澄清。秦桧率百官入贺，上曰：『自太祖平定天下，大宗时干戈偃息，真宗时祥瑞甚多。祖宗圣语，止以丰年为瑞。第可付史馆，不必受贺。』乙巳，诏国子监置小学。
    秋七月壬子，诏藤州安置李光俟牵复日特降三官，坐前为江东大帅，擅用上供钱帛也。戊午，同签书枢密院事王伦为金人所杀。伦留居河间者六年，至是，金人欲以为河间、平、栾三路都转运使，伦曰：『伦奉使而来，非降也。大宋之臣，岂受大金爵禄耶?』金遣使来趣，伦又不受。金人杖其使，俾缢杀之。伦厚赆使人，冠带南向，再拜恸哭，乃就死，于是河间地震，雨雹三日不止，人皆怜之。辛未，诏诸州以御书《孝经》刊石赐见任官及系籍学生。时已颁《孝经》于郡庠，而殿中侍御史汪勃言：『陛下独擅圣人之德，上天昭鉴，果定和议于众论鼎沸之中，极天下之至养。望降明诏，令募工摹刻，使家至户晓，以彰圣孝。』故有是命。丙子，上幸秘书省，遂幸秘阁，召群臣观晋、唐书画，三代古器。还，御右文殿，赐群臣茗饮。省官及吏官皆迁官。戊寅，上曰：『秘府书籍尚少，宜广求访。』桧曰：『陛下崇儒尚文，翕然向化。』李文会曰：『若非干戈偃息，此事亦未易举。』
