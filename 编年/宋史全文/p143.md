<!-- { "loadSidebar": true } -->
    闰八月戊寅，知平江府孙觌罢，以言者论觌尝建明王安石常平聚敛之法也。时觌在平江，拘催民间崇宁以来青苗积欠，民苦其扰。上闻，亟下诏除之。乙酉，诏诸路复置提举常子宫指挥勿行，用殿中侍御史赵鼎疏也。己丑，尚书右仆射、同中书门下平章事吕颐浩进左仆射，同知枢密院事杜充守右仆射，并同平章事兼御营使。参知政事王绹兼御营副使。淮东副总管靳赛以所部诣刘光世降，光世因以为将，就统其军，人人皆喜。庚寅，起居郎胡寅上疏曰：『臣伏睹诏书，以敌人侵凌，备御不给，遂有移跸之意。右顾岳鄂，左趋吴越,安危利害，下访群臣。臣闻孔子曰：「成事不说，遂事不谏，既往不咎。」今臣所陈，不免追咎既往者。盖谓建炎以来，有举措大失人心之事。今欲复收人心而图存，则既往之失不可不追，不可不改故也。一昨陛下以亲王介弟受渊圣皇帝之命出帅河北，二帝既迁，则当纠合义师，北向迎请，而遽膺翊戴，亟居尊位，遥上徽号，建立太子,不复归觐宫阙，展省陵寝。斩戮直臣，以杜言路，南巡淮海，偷安岁月。敌兵深入陕右，远破京西，漫不治军，略无扞御，盗贼横溃，莫之谁何，无辜元元,百万涂地。怨气上格，日昏无光，飞蝗蔽天，动以旬月，方且制造文物，縻费不赀，猥于城中，讲行郊报，朝廷动色，相谓中兴，虏骑乘虚，直捣行在，匹马南渡，狼狈不堪，淮甸之间，又复流血。逮及反正宝位，移跸建康，不为久图，百度颓弛，淮南宣抚，卒不遣行。自画大江，轻失形势。一向畏缩，惟务远逃，军民怨咨，如出一口，存亡之决，近在目前。凡此节次十余条，皆所谓举措失人心之大者也。为陛下计，当如何?而黄潜善、汪伯彦、颜岐顾以乳妪护赤子之术待陛下曰：「上皇之子三十人,今所存惟圣体，不可不自重爱也。」曾不知太祖勤劳取天下，列圣兢业嗣守，不敢坠失。今也宗庙为草莽堙之，陵阙为畚锸惊之，堂堂中华，戎马生之，赫赫帝图，盗贼营之。本初嗣服，既不为迎二帝之策，因循远狩，又不为守中国之谋，以至于今。德义不孚而号令不行，刑罚不威而爵赏不劝，巡幸所至，民以淮甸为戒；驻跸所在，人以敌至为忧。东南之州郡几何?翠华之省方无已。若不更辙以救危亡，则人心已去，天命难恃，虽欲羁栖山海，跋履崎岖，臣恐非所以为自全之计也。为今之策，愿陛下一切反前失而已，则必下诏曰：「金人以小狄猖獗，薰污中华，逆天乱伦，扶立僭伪，用夷变夏，俾臣作君。朕义不戴天，志思雪耻。父兄旅泊，陵庙荒残，罪乃在予，无所逃责。」以此号召四海，耸动人心，不敢爱身，决意讲武。然后选将训兵，戎衣临阵，按行淮甸，上及荊襄，收其豪英，誓以战伐,天下忠义之士必云合而景从，天下武勇之夫必响应而飙起。臣不自量，每切叹愤，辄为陛下画七策为中兴之术。其一曰罢和议而修战略。盖和之所以可讲者，两地用兵，势力相敌，利害相当故也，非强弱盛衰不相侔所能成也。而其议则出于耿南仲，何也?渊圣皇帝在东宫，南仲为东宫官，归依右丞李邦彦。邦彦其时方被宠眷，又阴为他日之计。既而渊圣嗣极而邦彦为次相，金人遽至城下，遂献和议，南仲因附邦彦，而沮种师道击贼之谋，于是覆邦之患滋蔓而起，分朋植党，必欲自胜。主战伐者，李纲、种师道两人而已。机会一去，国论纷然，中原涂炭，至今益甚者，本缘南仲主持邦彦，以报私恩，不为国虑之所致。其朋徒附合，根株胶结，宁误赵氏,不负耿门之所为也。若以为强弱之势绝不相侔，纵使向前万不能抗，则自古徒步奋臂、无尺寸之地而争帝王之图者，彼何人哉?伏望陛下明照利害之原，罢绝和议，刻意讲武，以使命之币为养兵之费，断而行之，坚确不变，庶几贪狄知我有含怒必斗之志，沙漠之驾或有还期。所谓乞和，必无可成之理。昔北狄至澶州，王钦若、陈尧佐请幸吴、蜀，惟寇准劝征。及成功之后，钦若等羞恨无以藉口，则惑真宗曰：『当是时，寇准亦岂有好计,但是热血相沃。譬如博钱，以陛下为孤注耳。』使人君不明，则钦若之言为爱君，而寇准之功为幸胜矣。二曰置行台以区别缓急之务。既定议讲武，则其余庶常有日力不暇给者，当置行台以区处之。今百司庶府，其必不可阙者，惟吏部、户部为急。诚使江淮、两浙、湖北并依八路法慎择监司而付之，则吏部铨事亦复减省。户部所以治天下财赋也，今四方供贡久不入于王府，往往为州郡以军兴便宜截用，经常一坏,未易复理。窃观行在支费，每月无虑八十万，惟以榷货盐利为无穷之源耳。故臣谓宜置行宫，或建康，或南昌,或江陵，审择一处，以安太后、六宫、百司，以耆哲谙练大臣总台谏，守成法，从事郎吏而下，不轻移易，量留兵将，以为营卫,命户部计费调度以给之。陛下奉庙社之主，提兵按行，广治军旅，周旋彼此，不为宸居。至于馈饷之权，自宜专责宰相,而选秀发运以佐行于下，如汉委萧何以关中，唐委刘晏以东南。经制得人，加以岁月量入为出，何患无财?三曰务实效，去虚文。夫大乱之后，风俗靡然，躬率而不变之者，则在陛下。夫治兵必精，命将必贤，政事必修，誓戡大憝，不为退计者,乃孝弟之实也。遣使乞和，广捐金币，不耻卑辱，冀幸万一者，为孝弟之虚文也。屈己致诚以来天下之士，博访策略，信而用之，以期成功者，乃求贤之实也。未见贤若不克见，既见则不能由之，或因苟贱求进之人，遂乃例轻天下之士,姑为礼貌，外示美名者，为求贤之虚文也。听受忠鲠，不惮拂逆,非止面从，必将心改，苟利于国，即日行之者，乃纳谏之实也。和颜称善，泛受其说，合意则喜之，不合则置之，官爵所加，人不以劝，或内恶其切直，而用他事迁徒其人者，为纳谏之虚文也。将帅之才，智必能谋，勇必能战，仁必能守，忠必不欺，得是人而任之，然后待以恩,御以威，结以诚信，有功必赏，有罪必刑者,乃任将之实也。庸奴下才，本无智勇,见敌辄溃，无异于贼。与之亲厚，等威不立，赐予过度，官职逾涯，将以收其心，适足致其慢，听其妄诞张大之语，望其朴实用命之功者，为任将之虚文也。简汰其疲老病弱，升择其壮健骁勇，分屯在所，置营房以安其家室，聚粟帛以足其衣食，选众所畏信者以董其部伍，申明阶级之制，以变其骄恣悍悖之习，然后被之以精甲，付之以利器,进战获酋虏则厚赏，死则恤其妻孥，退溃则诛其身，降敌则戮其族，令在必行，分毫不贷者，乃治军之实也。无所别择，一切安养姑息之，惟恐一夫变色不悦，幸无事则曰：「大幸矣。」教习击刺，有如聚戏，纪律荡然，虽其将帅不敢自保者,为治军之虚文也。慎选部刺史、二千石，必求明惠忠智之人，使久于其官，惩革弊政，痛刈奸赃，以除民害，虽军旅骚动，盗贼未平，必使宽恤之政实被于民，固结百姓将离之心勿致溃叛，乃爱民之实也。诏音出于上，虐吏沮于下，诳以出力自保，则调发其丁夫；诱以犒设赡军，则厚裒其钱谷。弓材弩料、竹箭皮革，凡干涉军须之具，日日征求，物物取办，因缘奸弊，民已不堪，乃复蠲其税租，载之赦令，实不能免苟以欺之者，为爱民之虚文也。若夫保宗庙，保陵寝，保土地，保人民，以此六实者行乎其间，则为天子之实也。陵庙荒圯，土宇日蹙，衣冠黔首，为肉为血，以此六虚者行乎其间，陛下载黄屋，建幄殿，质明辇出房，雉尾金炉，夹侍两陛，仗马卫兵，俨分仪式，赞者引百官以次入奉起居，既退，宰相大臣卑卑而前，缙笏出奏，司晨唱辰正，则驾人而仗出矣，此则为天子之虚文也。其四曰大起天下之兵。今宿卫单弱，国威稍挫。臣尝言乞于诸路抽拣禁军充御营正兵，厚其月廪，精加训阅，陛下自将之。天子之军既强，则中国之变自弭。则又命福建团结枪仗，各择其土豪，使部督之，以俟兴发，命两浙募水手，并起诸州撩湖捍海等兵尽付水军，江东西、湖南北募弓手，以在官闲田给养，命广西及辰、沅、鼎、靖于见教峒丁中简其精锐，分番起之，屯戍襄汉；以京西、淮南荒废无主之田为屯田，招集两河、山东诸路流徙之人，略依古法均节之，择强壮者训习武艺，使且耕且战，文武臣中有明习营屯之事肯自奋者，因以任使，于是时而兵不强，敌不畏，盗不息，然后可以归之天命，无所复为矣。其五曰定根本。自古图王霸之业者，必定根本之地而固守之，而非建都之谓也。按南渡六朝之遗迹，则舍建康不可。虽然，欲谋进取，则非坚坐不动之所能。臣切谓惟荆襄为胜，诚能屯唐、邓、襄汉之田以养新兵，出广西武陵峒丁并施、黔獠军筑坚垒[1]，列守汉上，阻以水军，经以正军，纬以弓手,民军牵制江、黄，呼吸卢、寿，则进取之基立，然后陕西声气血脉通达，而骑卒可至川广之富，皆犹外府易以拱把。臣愿陛下先命吕颐浩、杜充分部诸将过江，广斥堠，治盗贼，自以精兵二三万为舆卫。陛下提此兵渡江而北，缓辔而上，遣使巡问父老,抚绥挺刃之余民至于荆襄，规模措置为根本之地，犹汉高之于关中，光武之于河内，虽巡历往来，征伐四出，而所固守必争而勿失者，以荆襄为重。诚能坚忍耸厉,坐薪尝胆，悠久为之而不能济，则书传所载周宣王、汉光武之事皆力妄言以欺后世，无足信矣！其六曰选宗室之贤才者封建任使之。帝王为治之道，惇睦宗族，强本弱枝，所以巩固基图，绍延佑命。原其用心，盖以天下为公，而不以为私分也。今宜于同姓中不问亲疏，选择贤才，布之中外，广加任使。其望实杰然出众者，陛下宜留之宿卫，夹辅王室。其有克敌戡难之功者,宜渐为茅土之制，星罗而棋列，以慰祖宗在天之灵，以续国家如线之绪，使雠敌知赵氏之居中国者尚此其众，则其扑炎灾火之横心、立异姓之逆谋庶其少息乎。其七曰存纪纲以立国体。夫创业垂统之君，必立纪纲以遗子孙；继世承序之君，必守纪纲以法祖宗。一君子进，众小人未必退；一小人进,则众君子必退矣。势不两立，而于君子为难。仁宗皇帝在位最久，得君子最多，小人亦时见用，然罪著则斥之。君子亦或见废，然忠显则收之，故其成当世之功，贻后人之辅者，皆君子也。至王安石则不然，斥绝君子，一去而不还；崇信小人，一任而不改，故其败当时之政，为后世之害者，皆小人也。仁宗皇帝所养之君子，既久且远，日以消亡矣；安石所教之小人，方新而近，其蕃息未艾也。所以误国破家，至毒至烈，不知此时陛下土地金帛能有几何，岂堪此辈大言轻舍，尽输之夷狄耶?夫以贤治不肖，此治平以前陛下之家法；以不肖治贤，此熙宁以后陛下之家戒。矧当今日否塞之气充牣于中原，阴长之滋勃兴于夷狄，非得希世异材，上下外迭任交用，泰何由复而否何由倾乎?此纲纪国家之一事也。』又曰：『右文左武者，有国不易之道。今儒学衰息，未有巨贤硕德屹乎朝廷，以收运筹指踪之功。陛下所深恃以为心膂爪牙者，惟三四庸将耳。夫此数人者，以近时论之，曾不足以当种师道之厮役，况望古昔名将乎?而偃蹇厖然，当负重寄，使平寇盗，尚或未能，岂敢冀其向敌人发一矢也?自愧无以塞责，则大言诡论以上欺睿听；慢辞倨礼以下视朝士，谓今日祸乱皆文臣所致耳。敌人方强，不可与争锋，必退避自保，乘时而动。又不钤勒其众，动则溃，溃则盗，盗则招，招则官，反覆循环，无有穷已。其为国家之害，岂文臣所敢望哉?臣愿陛下委大臣以腹心，待近臣以礼貌，常使南衙朝士气势重于此曹，天下抱才自爱之人必愿立于左右，缓急之际，必有能为陛下竭忠尽节、不愧古人者矣。故事，宰相坐待漏院,三衙管军于帘外倒杖声喏而过，今见其分庭抗礼矣。推此类非一，日长不己，陛下不为之别异表著，是自削堂陛，无复等威，亦将何所不至哉?此纳纪国家之二事也。治天下者，必取笃实躬行之士，而舍浮华轻薄之人，所以美教化，善风俗。本朝自熙宁以前皆守此道，至王安石以佛、老之似乱周、孔之实，绝灭史学，倡说虚无，以同天下之习。其习既同，于今五十年，士以空言相高,而不适于实用。今乃有身为从官而自陈磨勘，乞覃恩转官不以为耻者矣。推而上之，见利必忘义，贪得必患失,遗其亲，后其君，背叛篡夺，便可驯致，此明君之所甚畏而深戒者也。今万化之原本于陛下，苟力行孝弟，则天下之忠顺者来矣。好贤远佞，则天下之名节者出矣。赏清白，则贪污者屏矣。崇行义，则奔竞者息矣。旌能实，则谬诞者惩矣。贵忠厚，则残刻者远矣。至于文辞之丽、言语之工，倒置是非，移易黑白，诚不宜任用，以为浮薄之劝也。靖康二年，著作郎颜博文佞，谀张邦昌则曰：「非汤武之干戈，同尧舜之禅让。」及为邦昌作请罪表，则曰：「仲尼从佛肸之召,本为兴周；纪信乘汉王之车，固将诳楚。」博文,近世所谓能文之士也，其操术反覆如此，故廉耻道消，四维大坏，则社稷随之，陛下何利焉?此纲纪国家之三事也。孔子曰：「自古皆有死,民无信不立。」圣人重信至于易死，疑若太过，鄙夫陋儒以智诈谲诡为术者，必忽此言。然真宗澶州与契丹结盟，契丹守之百有二十年不敢先动。宣和宰相王黼一旦败盟举兵，结远夷，伐与国，取景德誓书还之天章阁，天地鬼神所临重誓自我背之，遂使金人得以藉口。夫金人何憾于我哉?皆契丹惹之，假手借兵，报灭国之怨耳。失信之祸乃至于此，孔子之言良不为过。而近日以来，朝廷失信于民尤甚，如所谓「前降指挥更不施行」，如所谓「已差下人别与差遣」，承受既数,奉行实难。不曰略与应破指挥，则谓不晚，必又更改。近在朝廷，尚有此风，远而四方,从可知矣。百姓虽愚，然习于知见，必谓朝廷之令率皆诳我,是心一萌，奸雄得以诱之矣，此纲纪国家之四事也。郡守、县令者，亲民之官；监司者，统临州县之长。既得其人，必久任之，以考功罪之实而施赏罚焉。近日以来，朝廷移易郡守、监司,无月无之，殆不可胜纪。谓其不才而罢之耶?则曷若考慎于未命之前也?顾恐未必然，特出于用事者之私意耳。民力已困，财用已谒，溃兵剧贼徜徉乎其间，戎务军须交制乎其上，朝廷忧劳叹息而未能救，尚忍不为择忠信之长、慈惠之师以抚绥之乎?此纲纪国家之五事也。臣夙夜思之，得此七策，于当世之务虽不能尽，亦可见大略矣。惟陛下动心加虑，反覆而考焉。日月逝矣，岁不我与。以为今日难于前日，安知后日不又难于今日乎?往者虽不可复追，不当谓不可为者而遂已也。今年之春，雷电大震，白虹贯日，中有黑子。钱塘之祸，实先示象。乃闰月，金犯大火，芒怒赫然；九月朔旦，日有食之，车驾复有思患预防之行，明堂遂虚，阳德大弱。钱塘受辱之地，岂可再枉六飞?人知陛下无兴复之志，威权日削，无可瞻望，投戈四起，孰能止之?今尼玛哈之强未如秦，其得罪于中国，无人不怨，则有甚于始皇之于六国也。东南形势，控带江山，兼有吴楚之地，坤维岭海，提封自如，非如汤以七十里而起也。而乞怜偷生之势乃甚于楚之为奉役，此臣所以日夜愤懑为陛下痛惜，而伤大臣之过计也。诚欲北向而有为，臣将见锄耰惨于长铩，奋臂威于甲兵，举四海惟陛下之用，惟在陛下断与不断，为与不为耳。五路事宜，张浚已行措置。今能使淮南、荊襄肘臂相应，山东合从，则金人所守者数千里之地，兵分势合，批穴捣虚，攻其不备，多方以误之，以十年为期，陛下必能扫除妖氛，一清天步，修上京之庙貌，拜巩洛之神皋。远迓父兄，归安凤阙，再新仪物，永固皇图。巍然南面，称宋中兴。其与惕息退藏，蹈危负耻，岂不天地相绝哉!』疏入，吕颐浩恶其切直，罢之。辛卯，命尚书右仆射杜充领行营兵守建康，韩世忠守镇江府，刘光世守太平及池州。光世仍受充节度。辛企宗守吴江县，陈思恭守福江口，王琼守常州。壬辰，监都进奏院周元曜自京太庙奉迎艺祖以下神位九室往临安。元曜言升暘宫挂牌降甘露，上谓辅臣曰：『元曜前态未革，谄谀如此，可勿令上殿。』己亥，诏减福建、广南路岁买上供银三分之一，以宽民力。诏诸路制置使惟用兵听从便宜，余悉禁止。庚子，从官以下先行。是夜大雨，上虑禁卫劳苦，焚香祷天。洁朝雨霁。壬寅，上幸浙西。初，太白犯前星，次逼明堂才一舍，上心甚惧。至是稍北，复归黄道。上语宰执曰：『天之爱君，犹父之于子。见其过告戒之，及惧而改。则益爱之。』王绹曰：『今夜必益远。』既而果然。刘光世上书言受杜充节制有不可者六，上怒，趣令过江，且诏毋入光世殿门。光世皇恐受命。光世以便宜复郴州编管人王德充前军统制。时江浙人皆倚充为重，而充日事诛杀，殊无制御之方，识者为之寒心焉。甲辰。上次镇江府。参知政事王绹言：『此陈东乡里。』上命以金赐其家。宣抚处置使张浚自建康至襄阳，留二十日，召帅守、监司令预储蓄，以待上西幸。浚方搜揽豪杰为用，以新除御营使司提举一行事务曲端在陕西屡与敌角，欲仗其威声，承制拜端威武大将军，充本司都统制。端登坛，将士欢声雷动。刘豫遣人说东京副留守上官悟，令降于金人。悟斩其使。豫乃赂悟之左右乔思恭、宋愿与之同说,悟复斩之。
