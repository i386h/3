<!-- { "loadSidebar": true } -->
    冬十一月癸酉，宗正丞楼钥对，论士大夫风俗事。上曰：『唐文宗说去河北贼易，去朝廷朋党难。朕常笑之。有何难事?只是主听不聪。』甲戌，吏部尚书郑丙读陆贽奏议《奉天论萧复状》，至『但垂睿诘，谁敢面谩。萧复若相嘱求，则从一等，何容为隐?从一等傥自回互，则萧复不当受疑。』上顾丙曰：『德宗猜忌，可谓不明。』丙奏曰：『德宗见理不明，故每事猜忌。当患难时，陆贽之言多听纳，及事定后，贽言多恳切，亦不免见疑矣。』上曰：『此皆不学之故。』庚辰，郑丙读陆贽奏议《驾幸梁州论进献瓜果人拟官第二状》毕，丙奏曰：『官爵天下公器，人主所当吝惜。』上曰：『此人君厉世磨钝之具。』又曰：『名器岂可假人?』
    臣留正等曰：爵禄者，天下之公器而国之大柄也。君以为贵则人贵之，君以为贱则人贱之矣。天宝之际，嬖妾倾国，爵以私受，纲纪荡然，流弊至于肃宗。大将军告身一通才易一醉，名器抑可谓滥矣！德宗且欲授官于捧瓜挈果之微，岂非家法之坏，至是极耶?播迁之祸，几至亡国，无足怪者。寿皇因读陆贽奏议，乃有『名器不可以假人』之言，二十八年之治，所以官不及私昵，爵罔及恶德者，盖能深戒前代之失，永贻万世之则也。是月，夔州路饥。
    十二月戊午，宰执进呈乞令太学生习射事，上曰：『向来玉津园燕射惟武臣射，恐祖宗典故，文臣亦当射。』
    癸卯淳熙十年春正月戊子，诏广盐复行钞法，略曰：『盐者民资以食。向也官利其赢而自鬻，久为民病。朕既遣使谕之，得其利害以归，复谋诸在廷，佥言惟允，始为之更，令许通商贩，而社官鬻民，固以为利矣。然利于民者，官不便焉。何者?盐之息厚，凡官与吏之所为妄费以济其私者，异时一出于此，一旦绝之，无所牟取，必胥动以浮言，将毁我裕民之政。且朕知恤民而已，浮言奚恤?矧置监司、守令，皆以为民。朕有美意，弗推而广之，顾挠而坏之，可乎?七月一日为始，罢官般官卖，通行客钞法。』庚寅，密院言拣汰事。上曰：『兵不选练则不精，但州郡未裕，若养老人数过多，艰于赡养。春六年、八年、九年分拣汰官兵，可再展半年。』辛卯，进呈镇江总领所乞降新会兑换。上见前具新印会子数目，乃曰：『新印会子比旧又增多。大凡行用会子，少则重，多则轻。』壬辰，密院进呈镇江军兵三年加减之数，上曰：『养兵费财，国用十分，几八分养兵。』周必大奏：『尚不啻八分。』上曰：『今民间未裕，江东、浙西寄招镇江诸军及武锋军岁额人数，可并权免三年，所有诸州日前未足之数，特与蠲免。』是月，以黄洽为御史中丞。自乾道五年之后，不除中执法者十四年。洽尝奏云：『因言固可以知人，轻听亦至于失人。是故听言不厌其广，广则庶几其无壅；择言不厌其审，审则庶几其无误。』上深然之。
    二月癸卯，用御史中丞黄洽奏，诏罢内侍陈源宫观，建宁府居住。先是，陈源罢德寿宫提举，有旨与落阶官。臣僚言其过恶，乞寝罢成命，与一在外宫观，从之。至是，洽又言其罪状灼然，乞赐窜责，故有是命。既而台察又疏其党与皆一时之巨蠹，于是武略大夫徐彦达除名勒停，送道州编管，家财产业并籍没，进纳德寿宫；其子徐必闻等三人并追官勒停，仍送筠州编管。士昌，源之厮役，以违法迁转；李庚本临安府都吏，与源交通补官；彦达尝充德寿宫阁子库书写，专一为源管家务，官至正使，职至路钤，皆源之力也。
    三月丙寅朔，建康都统制郭刚言：『去岁合拣汰效用军义兵一百八十五人，自言愿得逐便，欲乞拣汰。』上曰：『正恐离军失所，所以尚留。如此，与放逐便。』己丑，福州奏：『都巡检姜特立捉海贼九十四名，根勘二十八人招伏，余六十六名被虏在船，不曾行劫，并给据释放。』上曰：『赵汝愚如此处置甚善。古者制刑，王者言宥而有司执法。若有司但务姑息，何以示惩?』是月，诏举制科。
    夏四月丙申，诏：『临安府系驻跸之地，本州属县民户身丁钱，可自淳熙十一年为始，更与蠲放三年，仍给降黄榜晓谕。』进呈监司、帅臣奏到臧否，先数日，上曰：『监司、帅臣奏到守臣臧否而不行黜陟，何以劝惩?可与后省，将两岁臧否其尤者以闻。』是日将上，臧者多已用，否者多已黜，有未升黜者数人：前知普州范仲圭、前知琼州韩璧、前知复州王去恶皆在臧之目，新万安军汤鷽在否目。上曰：『王去恶有平黎之功，而又通晓郡事，可召赴行在。范仲圭、韩璧任满，与监司差遣。汤鷽罢新任。』癸卯，大理寺丞张抑言：『浙西诸州豪宗大姓于濒湖陂荡各占为田，名曰塘田，于是旧为田者，始隔绝水出入之地。淳熙八年，虽因臣僚札子，有旨令两浙运司根括，而八年之后，围裹益甚。乞自今责之知县，不得给据；责之县尉，常切巡捕；责之监司，常切觉察，仍许人告。令下之后尚复围裹者，论如法。』从之。是月，广西运判王正己奏云：『陛下加惠远方，恐官卖科扰，民无所告，复行客钞，以救其弊，德至渥也。陛下本以宽裕远民，而今来两路通行，却成发泄东钞。借使两路分画界分，西路漕计不亏，诸郡可以支吾，亭户不致贫乏，岂非陛下之本意?愿闻缺乏之端，有如二十余州上下煎熬，倘有申请，朝廷岂能坐视?必须应副，则东路虽有赢余，亦时朝三暮四，恐徒纷扰。』又云：『顷年章潭为广东提举盐事，力主两路通行之议。及就移西路运判，客钞不敷，漕计大窘，寝食几废。又得东路二十八万缗，遂以少宽，即同帅臣范成大乞行官卖，此则易地而不可行者。岁月未久，可以覆按。』又云：『绍兴间通行客钞能三十余年者，以西路有折科、招籴之类。后既住罢，漕计遂窘，因有官卖之法。其后更易不定，大概以东钞通行、西钞不登为患。万一必须通行，则西路漕计或缺，亦须预作指画，不可临期缺误，然不若分路为允也。』
    五月甲子朔。是月，臣僚言：『祖宗用人，初无清浊之列。韩琦第二人进士及第，未免监左藏库，后为度支判官，皆号称职。乞明诏大臣，如行在左藏库之类，稍重其选，与免待阙，遇馆学有阙，却于此取之，以广得人之路。』从之。鄂州都统郭杲言：『襄阳屯田二十余年，虽微有所获，然未能大益边计，非田不良，盖人力有所未至，且无专任责者。或谓战士屯田，恐妨阅习，而不知分番耕作，乃所以去其骄；或谓耕作劳苦，恐其不乐，而不知分给谷米，人自乐从，以乐从之人为实边之计，可谓两便。本司见有荒熟田共七百五十亩，乞降钱三万缗收买耕牛农具，便可施工，余力亦可刷荒田开垦。』从之。
    六月丙申，王淮等奏：『两日酷暑，圣躬得无烦郁?』上曰：『朕自有道以处之，但怀闾阎之民不易度耳。往在潜邸，尝有诗云：『闾阎多勃郁，方愧此身闲。』』淮奏：『陛下隆寒盛暑，每以百姓为念，真三五帝王之用心。』梁克家奏：『昔唐文宗诗云：『人皆苦炎热，我爱夏日长。』柳公权属以『薰风自南来，殿阁生微凉』。君臣赓歌，略无一言及于百姓，而大书殿壁，自以为词情皆足。苏轼尝效其诗以讥之云：『一为居所移，苦乐永相忘。愿言均此施，清阴分四方。』今陛下不以隆暑为畏，而长怀闾阎之苦，唐之君臣见有愧云。』己酉，进呈太府寺丞勾昌泰『蜀中制置使一员，任六十州之安危，或有疾病迁动，自朝廷除授，动经年岁，方始到任。愿于从臣中常储一二人于蜀中，令作安抚使，一旦有制置便阙，使可就除，其于思患预图，最系国家大事』。上谕宰执曰：『此正在卿等留意。今后欲除蜀帅，须是选择可备制置使之用者，庶几临时不至缺事。』诏经理屯田。建康府御前诸军都统制司奏：『近准御笔措置屯田，契勘淮西荒闲田土，如昨来和州兴置屯田五百余所，卢州管下亦有三十六围，皆频江临湖，号称沃壤。自后废罢，拨还逐州，召人请佃，寻许承买，今多为良田。自余荒地，亦有豪强之户冒耕包占。』诏令淮西帅、漕司同共取见系官田亩实数闻奏。都统郭刚寻奏：『相视得和州历阳县荒圩五百余顷，可以开耕，每田一顷，三人分耕，合用官兵一千五百人。』建康留守钱良臣亦奏：『上元县荒圩并寨地五百余顷，不碍民间泄水，可以修筑开耕。』辛酉，诏曰：『朕履四海之籍，托王公之上，深惟民之未赡，恻怛在心。惟吏或不良，无以宣德明恩。若乃贪饕无餍，与货为市，渔夺百姓，侵牟下民，有一于斯，足秕邦政。天下之大，郡邑之众，假势放利，实繁有徒。若此，朕虽有爱民勤政之诚，焦劳于上，仁恩利泽，何由而下究哉?朕嗣服之初，盖尝考法祖宗严赃吏之禁，其持心不移，覆出为恶者，既已逮治一二，厉在位矣。岁月既久，法以延缓，赃过之吏，忸习宽政，日甚岁剧。今列官处职，奸法不忌，是与盗无异也。国有宪法，朕不敢废。可自今后，命官犯自盗枉法赃罪抵死者，籍没家财，取旨决配，并依隆兴二年九月已降诏书施行，必无容贷。』是月，两浙水，命赈之。监察御史陈贾奏略曰：『臣窃谓天下之士所学于圣人之道者未始不同，既同矣，而谓己之学独异于人，是必假其名以济其伪者也。邪正之辨，诚与伪而已。表里相副，是之谓诚；言行相违，是之谓伪。臣伏见近世士夫有所谓道学者，其说以谨独为能，以践履为高，以正心诚意、克己复礼为事，若此之类，皆学者所共学也，而其徒乃谓己独能之。夷考其所为，则又大不然，不几于假其名以济其伪者耶?臣愿陛下明诏中外，痛革此习，每于听纳除授之间，考察其人，摈弃勿用，以示好恶之所在，庶几多士靡然向风，言行表里，一出于正，无或肆为诡异，以干治体。』从之。广西运司申昭州金坑五处递年所入不多，若行废罢以裕民间，甚便。本部欲行契勘。上曰：『不必契勘，便行废罢。』诏监司、帅臣每岁于部内举廉吏一二人，具实迹来上，中书籍记，以备选择，如无听阙。
