<!-- { "loadSidebar": true } -->
    五月庚子，秘书省正字周必大守监察御史。壬寅，兴元都统制姚仲以大军至原州之北岭，与金人合战，官军大败。甲辰，宰执奏：『近探报皆言，黄河南北蝗虫为灾，今已数年。天意可见。而江淮之间蚕麦大稔，此实圣德所召。』上愀然曰：『去岁完颜亮兴师无名，彼曲我直，岂无天理?朕德不足以动天，祖宗仁泽所致，今幸蚕麦告登，更望有秋。设或边事未息，必可枝梧。』戊申，御营宿卫使杨存中复为醴泉观使，御营宿卫司限五日结局。辛亥，镇江都统制张子盖与金人遇于石湫堰，败之。甲寅，权户部侍郎吴芾入对，上因论财赋在得人，遂言：『川陕用兵，全得一王之望之力，大军大数万众，数月与虏角敌而蜀人不知，他人安能办此?之望在蜀，几如萧何之在关中。』芾曰：『之望与臣有连，其人为政尚严，平日在蜀，令行禁止，故于财赋，亦不督而办。』上曰：『朕初不知与卿有连，见大臣言之望婚嫁未毕，亦欲令归，但蜀中不可无之望，姑令在彼，候事稍定，朕当大用之。』癸亥，上谓大臣曰：『自去年完颜亮犯顺之后，中原士民不忘祖宗之德，归正者不绝。朕恐士大夫分南北彼此，浸失招徕之意。卿等可审处，如有官能办事者，与沿边差遣。士人从便入学及令应举，其余随宜收恤。如此，则非惟已来者得安，未来者闻之，必欣慕而至。』于是陈康伯等次第行之。判建康府张浚言：『军籍日益凋寡，补集将士，必资西北之人，能战忍苦，方为可仗。臣体访得东北今岁蝗虫大作，米价踊贵，中原之人，极难于食。欲乞朝廷多拨米斛或钱物，付臣措置招褒。吾人人心既归，敌势自屈。』诏以米万石予之，浚以为淮楚之人自古可用，乘其困扰之后，当收以为兵，乃奏置御前万弩营，募民强壮堪充弩手之人，以御前效用为名，于建康府置营寨安泊。诏旨从请。于是两淮之人欣然愿就，率皆强勇可用。浚亲训抚之。訸奏差陈敏为统制。敏起微贱，声迹未振，浚擢于困废中，敏感激，尽力图报，未几成军。浚谓：『敌长于骑，我长于步。制骑莫如弩，卫弩莫如车。』乃令专制弩治车。甲子，内降诏曰：『朕以不德，躬履艰难。荷天地祖宗垂裕之休，获安大位三十有六年。忧劳万机，宵旰靡怠，属时多故，未能雍容释负，退养寿康。今边鄙粗宁，可遂如志。皇子瑗毓德允成，神器有托，朕心庶几焉。可立为皇太子，仍改名眘。所司择日备礼册命。』四川宣抚使吴璘遣将攻熙州，是月拔之，获其都总管刘嗣初。三大将之出也，兴州路得秦、陇、环、原、熙、河，兰、会、洮州、积石、镇戎、德顺军，凡十二郡；金州路得商、虢、陕、华州，凡四郡。独敌以重兵扼凤翔，故散关之兵未得进。
    六月戊辰，名望仙桥东新宫曰德寿。己巳，宗正少卿史浩守起居郎兼太子右庶子，将作监张阐为宗正少卿兼太子右谕德。故事，官僚进见当拜。奏事当称姓名，侍立不坐。太子悉命复故。庚午，以复与金国连和，三招讨并除管军而结局。
《大事记》曰：是时北方人乱，内有耶律之变，而我师之出，兴州路得十二郡，金州路得四郡。吴璘复大散关，入德顺军，父老拥拜，几不可行。命张浚判建康，措置两淮。浚出入将相三十年，卫士见之，以手加额，士卒闻之，皆乐为用，于是屯盱眙、楚、泗以扼涡、颍，又募海舟，由海窥东莱，由清泗窥淮阳，而海州之役，浚勉张子盖以功名，子盖率精锐先入，敌大败于石湫堰，国势非复前日矣，奈何敌欲和则与之和，欲地则与之地?成闵、吴拱、李显忠领三衙而三招讨局矣，王之望奏吴璘回兴州，而宣抚限五日结局矣。意者圣心倦勤，复仇之义，将有待于后耶?
甲戌，殿中侍御史张震、右正言袁孚同班入见，论宰相朱倬之罪。倬闻，亦丐免。乙亥，尚书左仆射、同中书门下平章事朱倬罢为提举江州太平兴国宫。制曰：『君子邦家之基，曾未闻于成效；元良天下之本，乃欲觊于畴庸。』翰林学士洪迈之词也。上出御札曰：『朕宅帝位三十有六载，荷天之灵，宗庙之福，边事浸宁，国威益振。惟祖宗传序之重，兢兢焉惧不克任，忧勤万机，弗遑暇佚，思欲释去重负，以介寿臧。蔽自朕心，亟决大计。皇太子贤圣仁孝，闻于天下，周知世故，久系民心。其从东宫，付以社稷，惟天所相，非朕敢私。皇太子可即皇帝位，朕称太上皇帝，退处德寿宫；皇后称太上皇后，应军国事，并听嗣君处分。朕以澹泊为心，颐神养志，岂不乐哉?尚赖文武忠良，同德合谋，求底于治。』诏，洪遵所草也。
臣留正等曰：尧以天下禅舜，舜以天下禅禹，揖逊相继，可谓盛矣。然其传也非父子，至于成周，自文王传之武王，武王传之成王，父作子述，亦云美矣。然而未尝亲授受也。故夫以父子之亲，行揖逊之道，其惟我国家乎?仰惟高宗以知子之明，顺承天意，浚发神断，全以所■畀之寿皇，而我寿皇荷付托之重，十闰之间，兢兢业业，终始如一，用能增光大业，驯致丕平。及夫倦勤万机，则又复举神器，授之圣子。三圣矩叠规重，盖自开辟以来，所未有也，于皇体哉！
《龟鉴》曰：或谓扬子云五百岁而圣人出，有诸？子曰：『尧舜，君臣也，而并；文武，父子也，而处。因往而推来，虽千世亦可知也。』吁!世之相去，如彼其久也；圣人继作，如此其少也。尧舜、文武之盛，其可以数数见之乎?我朝自建隆至绍兴，相去才二百年，太祖、太宗以兄弟相禅，高宗、孝宗以父子相传，载之琬琰，蔚为首称。留卫公正赞之曰：『尧舜揖逊盛矣，然其传也非父子；文武述作美矣，然其授受也不亲。』以父子之亲行揖逊之礼，是高、孝之美，又将有光于尧舜、文武矣，顾不伟欤?
    丙子，上行内禅之礼，有司设仗紫宸殿下。先是，上尝谕太子以传禅意，太子流涕固辞。至是，遣中使召太子入禁中，复加面谕。太子推逊不受，即趋殿侧便门，欲还东宫。上勉谕再三乃止。于是上御紫宸殿，百官起居毕，尚书左仆射陈康伯、知枢密院事叶义问、参知政事汪澈、同知枢密院事黄祖舜升殿，康伯奏言：『臣等辅政累年，罪戾山积，圣恩宽贷不诛。今陛下超然高蹈，有尧舜之举，臣等不胜欣赞。但自此不获日望清光，犬马之情，无任依恋。』因再拜泣下，上亦为之挥涕，曰：『朕在位三十六年，今老且病，久欲闲退。此事断在朕意，非由臣下开陈也。卿等宜悉力以辅嗣君。』康伯等复奏曰：『皇太子贤圣仁孝，天下共知。似闻谦逊太过，未肯即御正殿。』上曰：『朕已再三邀留，今在殿后矣。』上即入宫，百官移班殿门外，宣诏毕，复入班殿庭。顷之，皇太子服袍履，内侍扶掖至御榻前，拱手侧立不坐。应奉官以次称贺，内侍扶掖至于七八，乃略就坐。宰相率百僚称贺，上遽兴。康伯等升殿奏言：『愿陛下即御座，正南面，以副太上皇帝付托之意。』天颜愀然曰：『君父之命，出于独断。此大位，惧不敢当，尚容辞避。』
臣留正等曰：尧命舜以位，舜逊于德弗嗣。非独谦德之美如此，盖以天下重任授之者且不敢轻，受之者其可以易乎?臣窃观寿皇之初受禅也，压于慈训，不得已而践尊位，侧立拱手于黼扆之侧，已坐复兴，不敢遽即南面。迨夫辅臣恳请再三，犹有『此大位惧不敢当』之语，真可与舜匹休矣。彼汉文帝之即位也，东乡逊者三，南乡逊者再，而其臣袁盎者犹且以高世之行推之，况于谦畏之心出于真诚者乎?是宜大书特书，以垂示万世者也。
    班退，太上皇帝即日驾之德寿宫。上服赭袍玉带，步出祥曦殿门，冒两掖辇以行。及宫门，弗肯止。上皇麾谢再三，且令左右扶掖以还，顾谓曰：『吾付托得人，斯无憾矣！』左右称万岁。百官扈从上皇至德寿宫。
《大事记》曰：历观高宗之所以立孝宗者，虽出于范宗尹之造膝，岳飞之密疏，张浚之建请，赵鼎之赞决，然以艺祖之后为嗣，必本于选人。娄寅亮之一言，适有以契乎高宗之心。艺祖在天之灵可以慰矣。自六岁育于宫中，起居饮食，未尝离膝下，则其保之也至矣。九岁封建国公，置资善堂，范冲为翊善，朱震为赞读，令建国公，见翊善赞读必拜，则其教之也严矣。年十六封普安郡王，时绍兴十三年也。秦桧虽有动摇国本之心，而孝宗之圣德著明，高宗之圣心坚定，非桧所得容其私。三十年立为皇子，上曰：『朕志素定，已九年泆。』三十二年立为太子，未几，是月丙子，上遂内禅，皇太子即皇帝位。太上皇帝居德寿宫，又曰：『此事断自朕意，非由臣下开陈。』呜呼盛哉！太祖、太宗兄弟相传，以开创业之基；高宗、孝宗父子相禅，以植中兴之业。创之于先，固所以为二百年太平之治；兴之于后，又所以遗万世无疆之休也。
    丁丑，车驾诣德寿宫起居。戊寅，有旨：『朕欲每日一朝德寿宫，以修晨昏之礼。昨日面奉太上皇帝圣旨，谓恐废万机，劳烦群下，不蒙赐许。可委礼官重定其期。』礼部侍郎黄中奏：『谨按：汉高皇帝五日一朝太上皇。今欲乞依前项故事。』诏从之。大赦，制曰：『顾睿训之博临，惧眇躬之弗称。凡今者发政施仁之目，皆得之间安侍膳之余。爰举旧章，用覃旷泽。』
《龟鉴》曰：凡今者发政施仁之目，皆得之问安视膳之余，此非即位之诏乎?进而得之谆谆之训，退而得之浑浑之书，此非圣政之序乎?炎兴诏令，命官裒集，必欲恪意奉承，是一政一事无不遵之也。稽山宸翰，分赐宰执，目使奉以周旋，是一字一画无不敬之也。侍从、台谏条陈事务，重言责也，亦检举绍兴之制而行之也。卿监、百执事日轮面对，广言路也，亦举行绍兴之典而用之，述太上之意以责守臣、令长，承太上之问而择监司、郡守。知光尧之念岳飞，则亟复元官；闻光尧之召尹焞，则亟访岩穴。不愆不忘，率由旧章，吾于孝宗其见之。
