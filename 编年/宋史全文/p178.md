<!-- { "loadSidebar": true } -->
    庚申，诏诸州禁卒日教射艺，守臣旬按，仍令宪臣躬亲按赏，以备朝廷抽取拍试；土兵射士，亦令教习，岁终比较粗精以闻。辛酉，诏：『故殿中侍御史马伸顷因言事，死于贬所，忠直之操，念之奭然。可特赠左谏议大夫，依所赐官与合得致馈遗表恩泽，令诸路州军寻访家属以闻。』伸既以斥死，会赵鼎入相，上记其忠，乃有是命。壬戌，张浚奏：『臣顷者出使川陕，横遭诬谤。蒙陛下特降宸翰辨明之，使臣一旦昭雪，死无所畏。』上曰：『朕方属卿中原之事，不可辄以曩日诬谤过自畏缩。况毁誉之求，当考其实。齐威公所以封即墨大夫，烹阿大夫，毁誉不公，自古所患。孔子曰：「如有所誉者，其有所试矣。」况于毁乎?』浚曰：『陛下于毁誉之际曲留圣意如此，群臣之幸。』上曰：『使其人诚非才，则言者不可谓之毁也。在于考其实而已。』镇江建康府淮南东路宣抚使韩世忠为少保，充淮南东路宣抚使，镇江府置司。时世忠与刘光世、张俊相计入觐，世忠奏：『敌骑遁去，陛下必喜。』上曰：『此不足喜，若复中原，还二圣，乃可喜耳。然有一事，以卿等将士贾勇争先，非复昔时惧敌之比，所喜盖在此也。』后数日，上以谕辅臣。赵鼎等赞上诚得驭将之道。
臣留正等曰：汉高祖收天下豪杰，颐指气使，如驱群羊，权略固高远矣。韩信假王，不因蹑足以止其怒，几败乃事。大抵以术数御物者，以技有时而穷也。太上皇帝驾驭诸将，出于诚信，虽辞色闲暇,而披靡震惊，不敢桀黠者，专以君臣分义折伏其心故也。刘光世不欲受杜充节制，上怒曰：『岂容跋扈如此！』遣使谕旨，即奉诏过江，复以银合、茶药赐之。张浚入对，论及刘光世解罢军政有登仙之叹，上曰：『卿初见朕时何官?』曰：『修武郎。』上曰：『是时家赀如何?』曰：『贫甚，尝从陛下求战袍以御寒。』上曰：『今日贵极富溢，何所自邪?』曰：『皆陛下所赐。』上曰：『卿既知此，宜思自效，而有羡于光世,何耶?』浚皇恐流涕，誓以死报恩。呜呼！神机妙略，动于事会，与夫游云梦以缚信，踞床洗以召布,孰为得体乎?
    上曰：『楚用子玉,晋文公为之侧席而坐。今敌骑虽退，然尼雅满辈犹在，朕敢忘此忧乎?』癸亥，起复江南东路淮南西路宣抚使刘光世为少保，充淮南西路宣抚使，置司太平州；浙西江东宣抚使张浚开府仪同三司、江南东路宣抚使，置司建康府。甲子，淮西统制官郦琼拔光州，执伪知州许约，遂复光州。戊辰，上谓大臣曰：『刘光世、韩世忠、张俊相继入觐，朕嘉其却敌之功，锡赉甚厚。朕服御物有可予者，亦以予之，皆拜赐涕泣，愿身先士卒，图复中原以报。』赵鼎曰：『此社稷之幸也。』已巳，罢试教官法，其诸州学官并从朝廷选差。自元丰间始立是法，及是,言者以谓欲为人师而先纳所业，求有司以幸中程度，又校计格法以争得之，甚非建学校、立学官之本意，故罢。壬申，刘光世、韩世忠、张浚入辞，尚书右仆射赵鼎、知枢密院事张俊、参知政事沈与求、佥书枢密院事胡松年侍上，命光世等升殿，谕曰：『敌人南侵，诸名帅皆在其中，盖有侵噬江浙之意，赖卿等戮力捍敌，卒伐奸谋，使其失利而去，朕甚嘉之。然中原未复，二圣未还，朕心慊然，卿等其勉之。』光世曰：『臣等蒙国厚恩，敢不效死?』鼎曰：『臣闻降敌程师回言：逆臣刘豫绐敌人云：「光世、世忠比失欢。」敌至淮甸，异所闻，其气已沮矣。』上曰：『有告朕光世、世忠坐少嫌，意不释然者。烈士当以气义相许，先国家之急而后私雠，小嫌何足校?今日朕为分之，宜释前憾，结欢如初。』光世、世忠感泣再拜曰：『臣等顷过听,尝有违言，至于国事，不敢分彼此，今已相好无他矣。乃烦君父训饬丁宁，臣等皇惧无所容，敢不奉诏!』鼎等顿首贺上曰：『将帅和，社稷之福也。』
《龟鉴》曰：以结友之事谕世忠，而世忠即负荆以谢光世；以灭怨之说勉光世，而光世先致意以约张、韩，此得协和之道也。
    是月,金主晟卒，立直为嗣。
    二月丙子，诏布衣陈得一就秘书省别造新历，令少监朱震监视。又诏川陕宣抚司寻访眉州精晓历数人，将所降历日委官监视参考，有无差错，申尚书省。丁丑，上御舟发平江府。戊寅，命祠部员外郎张铢奉太庙神主自海道至临安府。壬午，御舟至临安府，行宫留守孟庾率京官小使臣以上迎于五里外，上乘辇还行宫。乙酉，侍御史张致远言：『自昔立国者兵不贵多,贵于有用；财不患乏，患于无节。聚财养兵，皆出民力。且东南土地不加广而日以荒芜，租赋不加饶而日以脧耗。盖缘民以力田为苦，而游手者军伍收之，避役者度牒假之，强悍者盗贼死之，一人耕，百人食，本先瘁矣。今主计者初非因任，复数更易，利源不讲，权柄下移。酒税，利源也，而诸将侵之；茶盐，利源也，而堂吏私之；铜铁，利源也，而工贾擅之；常平，利源也，而宪司忽之。今欲理财，宜三司精择使副，或以户部官吏依仿三司，任以职事，全计经常，量入为出，先务省节,次及经理，则财用沛然矣。』诏户部限十日讲究条具，申尚书省。丙戌，右仆射赵鼎守左仆射、知枢密院事，张浚守右仆射，并同中书门下平章事兼知枢密院事，都督诸路军马。两制出，浚独以军功及专任边事为言。上既以边事付浚，而政事及进人材专付于鼎矣。
喻樗曰：时张、赵二公相得，人固知且并相，樗独以谓且作枢密使，同心同德，亦何不可?赵退则张继之,说一般话，行一般事，用一般人，如此则泰道长。若同相议论有不合，或当去位,则一番改更，必有参商,是贤者自相戾也。已而其事亦果如此。
提举临安府洞霄宫李纲复观文殿大学士，知温州范宗尹复观文殿学士，提举江州太平观秦桧复资政殿大学士，始用明堂恩也。神武后军统制岳飞为荆湖南北襄阳府路制置使，将所部平湖贼杨么，赐钱十万缗、帛五千匹马犒军之费。丁亥，赵鼎、张浚告谢，命坐赐茶。浚因曲谢，又以储贰为言。上首肯曰：『宫中见养艺祖之后二人，长者年九岁，不久当令就学。』浚复奏：『王者以百姓为心，修德立政，惟务治其在我，则大邦畏其力，小邦怀其德，天下舍我，将安归哉?固不侥幸于近绩也。仰惟陛下躬不世之资，当行王者之事，以大有为正心以正朝廷，正朝廷以正百官，正百官以正万民。国势既隆，强虏自服，天下自归。』因书王朴《平边策》以献。又奏：『臣昨奉清光，窃见陛下于君子小人之分，圣意拳拳于此，宗社生灵之福也。昔唐李德裕言于武宗曰：「邪正二者势不相容，正人指邪人为邪，邪人亦指正人为邪，人生辨之甚难。」臣以为正人如松柏，特立不倚；邪人如藤萝，非附他物不能自起。臣尝推类而言之，君子小人见矣。大抵不私其身，慨然以天下百姓为心，此君子也。谋身之计甚密，而天下百姓之利害我不顾焉，此小人也。志在于为道，不求名而名自归,此君子也。志在于为利，掠虚美，邀虚誉，此小人也。其言之刚正不挠，无所阿徇，此君子也。词气柔佞，切切焉伺候人主之意于眉目颜色之间，此小人也。乐道人之善，恶称人之恶，此君子也。人之有善，必攻其所未至而掩之，人之有过，则欣喜自得，如获至宝，旁引曲借,必欲开陈于人主之前，此小人也。难进易退，此君子也。叨冒爵禄，蔑无廉耻，此小人也。臣尝以此而求之君子小人之分，庶乎其可以概见矣。小人在位，则同于己誉之以为君子，异于己排之以为小人。不顾公私，不恤治乱，不畏天地鬼神，是以自崇、观以来以至今日，有异于己者而称其为君子乎?臣以为必无之也。彼其专为进身自营之计，故好恶不公，以至于亡身亡家乱天下而莫之悔。惟陛下亲学问，节嗜欲，清明其躬以照临百官，则君子小人情状又何隐焉?』提举建昌军仙都观胡安国复徽猷阁待制、知永州，不许辞免。制曰：『朕惟士君子读圣人之书，学先王之道，岂独善其身而已哉?治人治己，成已成物，易地则皆然。世俗之儒，名师孔、孟，实蹈扬、墨，可与论中庸者鲜矣。安国学优则仕，行顾于言，通经为儒者之宗，论事识治道之体。顷从时望，召置琐闱，方嘉便于咨询，顾何嫌于封驳?奉身而去，亦既累年。予力思共理之良，尔安得独善于己?零陵虽小，有社有民，竹马欢迎，相望数舍。往读中兴之颂，无忘平日之言。』统制关外军马吴璘、同统制杨政复秦州，金萨里罕集诸道兵来援，政复击败之。己丑，诏临安府修盖瓦屋十间，权充太庙。侍御史张致远言：『中原虽隔绝而陵寝故在，京都虽未复而庙社仅厚。万一四方传播，以为朝廷创建太庙，兹焉定都，人人解体，难以家至户晓，甚失兴复大计。』殿中侍御史张绚亦奏：『人言籍籍，谓陛下去岁建明堂，今年立太庙，是将以临安府为久居之地，不复有意中原矣。』后二日,有诏梁汝嘉随宜修葺，俟移跸日，复充本府使用。壬辰，诏张浚暂住江上，措置边防。左司谏赵霈言：『安危治乱之几相为倚伏。臣愿陛下无忘亲征时，臣亦无忘扈从时，则治安可保，恢复可期矣。伏望益轸圣念，载广远图，知晏安不可怀，则前日跋履之劳不可忘也。知恺乐不可极，则前日宵旰之忧不可忘也。知前日仓卒之惊，则备御之策其可忘乎?知前日馈饷之艰，则理财之道其可忘乎?』诏霈论奏深得谏臣之体，可转一官，赐紫章服，仍令尚书省将所奏修写成图进入。
《龟鉴》曰：善乎赵霈之言曰：『愿陛下无忘亲征时,臣亦无忘扈卫时。』此与冯异之勉光武者何异?异时吴芾亦曰：『陛下勿以敌之进退为忧愉，勿以事之缓急为作辍。凡下诏必务责己，引对必令尽言。』此与陆贽之告德宗者又何以异?君臣上下警戒如此，虏其可谓中国无备乎?
