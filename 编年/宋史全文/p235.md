<!-- { "loadSidebar": true } -->
    十二月乙未，权吏部侍郎凌哲以汤鹏举所荐不自安，乞守小郡。上曰：『朕尝与台谏论大臣出处，或以罪去，但及其身足矣。至所荐引，当观其人。若不问贤否，一切斥逐，是使之为朋党，非公正之道也。』
臣留正等曰：元祐相司马光尽取熙、丰之政与其人而更新之，天下至为相贺，而程颢独有忧色。蔡确新州之窜，一时大臣有名望如文彦博、吕大防；台谏知大体如刘安世、范祖禹，皆以为当然，而范纯仁独为之慨然曰：『缙绅之祸，自此始矣。』夫成败兴度，天也。君子能为其可为者。至其不可为，则安之以俟命而已，固奚暇他顾?然独不观诸水乎，顺而导之则行，激而怒之则搏。今以其泛滥无畔际也，堤而障之，曰：『吾以止水也。』激而不已，奔怒四出，臣见决堤破岸，伤物转甚耳，恶乎止?大哉太上皇帝之言也，其殆知消息盈虚者乎。夫渐而察之则不遽，择其已甚而去之则不苛，薄其法以待其改则不怨。使元祐大臣家存斯言，则士君子之纷纷窜逐，奚至如绍圣之甚哉?纵使有之，必不至空天下君子党而籍之，更历再世，以至于危乱而不悟也。虽然，天下之更相是非，岂有既哉?太上皇帝之言，臣愿圣子神孙万世宝之。
    诏诸路帅臣、监司于本路武臣大使臣已上及见任寄居历任有劳效之人，每岁各举二员，以备量才任使。两浙转运副使赵子浦言：『被旨措置镇江府沙田，欲选官打量，随地肥瘠，轻立租课，就令佃人耕种，所有已前收过租利不少，依条合尽行追纳入官。』诏人户冒佃积年、收过租课时免追纳其田，疾速拘收措置。甲辰，上谓宰执曰：『监司、郡守固当久任，然其间老病之人，难以使之在职。盖移易不过有迎送之扰，而废弛则贻患于一路一州，利害孰为轻重?今后有如此等，可与宫观，理作自陈。』
    壬寅绍兴二十八年春正月壬午，罢广南十州岁科黄河红藤钱二千九百余缗。是日，雷。甲申，上谕大臣曰：『比既诏监司刺举守令，而监司贤否勤惰，将使谁察之?宜为立法。』乃诏监司贪堕不法，台谏自当弹奏。其治状显著之人，令台谏、侍从三人以上公共推荐，三省考察取旨。丙戌，太府寺丞郑知刚提举两浙东路常平茶盐公事。知刚入辞，上以其老病增剧，谕大臣曰：『监司非养疴之地，可改授一差遣。』遂以为江南东路安抚司参议官。庚寅，上谓辅臣曰：『闻闽中民户输纳苗米，每斛为钱八千，有诸?』同知枢密院事陈诚之曰：『近岁有之。』上曰：『闽中米斛几何?』诚之曰：『三千。』上曰：『使此钱悉以助国，犹恐有伤于民，况资州县妄费乎?其令以实直取之。』
    二月丙申，同知枢密院事陈诚之为知枢密院事。先是，诚之因奏事，上曰：『卿文人，读书乃知兵务如此之熟。』遂进用之。乙巳，尚书工部侍郎王纶同知枢密院事。
    三月辛酉朔，日有食之，阴云不见。宰相欲率百僚称贺，御笔：『日月薄蚀，乃上穹垂戒。而有司以阴云不见，欲集班拜表称贺，殊非朕寅畏天威之意。』令毋得称贺。翌日，宰执共赞所降诏语。上曰：『朕德薄不足以格天，阴云蔽日，盖偶然耳。至于时雨滂霈，此乃可喜也。』甲子，福州童子庄大成十岁能诵经史书。上谓辅臣曰：『朕即位以来，童子以诵书推恩者多矣，未闻有登科名显者，何也?』诏免解罢之。丙寅，雷。丁卯，玉牒所上三祖下仙源积庆图。秘书少监曾几等上《神宗宝训》一百卷。丙子，宰执进呈殿中侍御史叶义问言『宰执、侍从荐引人才，须先赴都堂审察，乃令上殿。』上曰：『天下人才若非宰执、侍从荐引，朕亦何缘尽识?俟召到，并令引对，不须审察，但临时除授足矣。近来士大夫以内任为荣，以朕观之，正当以民事为重。或监司、郡守有阙，可择行在官更迭补外。其外官有奉法循理、实惠及民者，亦须召擢，庶几内重外轻之弊可以渐革。』乃诏今后侍从以上荐引人才，并须文行相副，治绩昭著，务得实才，以详延之意。戊寅，诏曰：『朕式稽古训，为官择人，均治内外。可今后侍从有阙，通选帅臣及第二任提刑资序曾任郎官以上者；卿监、郎官阙，选监司、郡守之有政绩者，并须治状昭著及有誉望之人。卿监、郎官未历监司、郡守者，令更迭补外。在内官除词臣、台谏系朕亲擢，余并须在职二年，方许迁除，庶内外适均，无轻重之偏，职业修举，有久任之效，以副朕重民事之意。』甲申，内藏库言：『湖、婺州所起绫罗率纰薄不堪，三省拟欲退换。』上曰：『此皆民所输纳，若却回其物，未必及民，必致重扰。朕不欲如此，第令薄惩两州受纳官可矣。』
    夏四月丙申，诏文臣中大夫至朝奉郎、武臣武功大夫至武翼大夫陈乞致仕、亡殁在出敕前而不曾犯人己赃及私罪徒者，许荫补；即亡殁在致仕后，或已致仕而未亡殁之人，但不犯入己赃，即许荫补。用权吏部尚书王师心请也。自是犯私罪徒之人，皆得以遗恩任子矣。甲辰，福建转运判官赵不溢奏南剑州禁军作闹。上曰：『治军与治民不同。又事有虽大而可阔略、虽小而不可贷者，顾其情如何耳。此岂可姑息?自今有犯，但当行法。更当精择守臣，使任其责。』
    五月癸亥，严州遂安民江大明等作乱，犯衢州。官军获之，是日以闻。上曰：『既已获贼，赏宜速行。若稍缓，即失信于人，无以示劝。』既又奏赏事，上曰：『土豪赏太轻，宜加一等。朕于赏典，必务从厚，不然无以劝功。又不可滥，若厚赏而复滥，尤非劝功之道也。』庚午，权户部侍郎徐林奏版漕调度阙乏。上谓大臣曰：『祖宗以来，所用亦广，未闻不足。今朝廷无他浮费，于经费中又务从约，而有司每告乏，何也?孔子曰：「百姓足，君孰与不足?藏之于民，犹外府也。」为今之计，但当裁节，不可取之于民。』甲戌，宗正少卿杨偰乞将取应宗子比府监进士理年免举。上曰：『此自有成法，遵守可也。祖宗以来，若可行，不至今日矣。』丁丑，起居舍人洪遵请以经筵官除罢及封章、进对、燕会锡予、讲读问答等事悉行编录，以《迩英记注》为名。从之。自是年秋讲始。是月，金主亮谋欲再修汴京而徙居之，为南侵之衅。
    六月壬辰，入内修武郎蒋尧辅除名，不刺面，配新州牢城。尧辅为永佑陵都监，以不法属吏当死，上因谓辅臣曰：『朕待内侍加严，故比前犯法者少，以此知人主之于臣下以严御之者，乃所以爱而全之也。』癸巳，礼部言：『目今诸州保明到童子乞试者，欲依祖宗典故，并送国子监；试验讫，如合格者，送中书，宰执聚厅，舍人挑试；又合格者，取旨推恩。』从之。是日，流星昼陨。丙申，诏以盛暑，遣翰林医官四员遍诣临安府城内外诊视居民。合用药，于和剂局应副，俟秋凉罢。是日，嘉陵江水溢入兴州城，坏栈道。利州、大安军皆被水。甲辰，枢密院都承旨陈正同言：『诸路奏谳死囚，例多降配，非是。』上曰：『刑罚非务刻深，欲当其罪。若专事姑息，废法用例，则人不知畏，非所以禁暴戢奸。卿等可谕刑部，常令遵守成宪。』
史臣曰：言刑以不杀为仁，言法以抚摩苟安为得策。世言俗士，信哉！南剑言兵变，上曰：『此但可行法。』福州请宽海盗死，上曰：『此姑息耳。』不惟是也，以招安为非弭盗之法，以首身为非御军之法，明乎哉圣人之虑也。
    秋七月辛未，右正言何溥言：『近期廷择取教授、通判之阙于部，以为堂除。臣独惜夫士大夫之才有长于为邑者，而置之无用之地，使百里之民不见由、求、卓、鲁之为政，甚可叹也。望用建隆、天圣故事，择大县阙为堂除。』上谓沈该曰：『朕谓天下事，治其末者不若治其本。县令，末也；监司、郡守，本也。若监司、郡守尽得人，则县何患不得人?卿等为朕择监司、郡守足矣。』既而吏部请依故事，遇堂除知县，下本部取阙供给，视诸州签判，余如溥所请。从之。戊寅，起居舍人洪遵面对，论铸钱利害，大略谓：『今钱宝不惟销毁作器用，而南过海、北度淮，所失至多。自罢提点官，复置属官二员，无异监司，而铸钱殊未及额。亦宜多方措置。』上谕大臣曰：『遵论颇有可采。前后铜禁，行之不严，殆成虚用。铜器虽民间所常用，然亦可以他物代之。今若自公卿贵戚之家以身率之，一切不用，然后申严法禁，宜无不戢者。』已卯，上出御府铜器千五百事送铸钱司，遂大敛民间铜器，其道、佛像及寺观钟磬之属，并置籍，每斤收其算二十文。民间所用照子、带鑻之类，则官鬻之。凡民间铜器，限一月输官。限满不纳，十斤已上徒二年。赏钱三百千许人告。自后犯者，私匠配钱监重役。其后得铜二百万斤。庚辰，上出御制郊祀天地宗庙乐章十三首示辅臣。甲申，给事中贺允中权吏部尚书。允中在黄门，多所驳正。尝因对论君子小人之异，允中言：『君子志在尊君，则不能无忤；小人志在悦君，故第为诡异，此不可不辨也。』上称美久之。允中又言：『闻陛下欲辟御苑以近某人园，果乎?』上曰：『谁为此言?』允中曰：『臣既有闻，不得不奏也。』上曰：『卿言甚忠。继有所闻，宜悉以奏。』尚书司封员外郎黄中守国子司业。乙酉，诏诸路没官田并令出卖。知复州何榘言：『湖北路所卖茶引岁有常额，其间户口繁庶去处年额不多，是致小商私贩以规利。兼有人烟户口未及前时，而引数颇多，科及保正，甚者不问贫富，以丁口一例科抑。』诏提举司参酌人户多寡通融措置，毋得科敷。
    八月戊子朔，诏置国史院，修神宗、哲宗、徽宗三朝正史。己丑，诏诸路风水灾伤州县，并令提举官检放苗税，而赈贷其不给者。用监察御史任古请也。戊戌，尚书右仆射、提举实录院汤思退等上《徽宗实录》一百五十卷。实录自八年秋开院，至是逾二十年乃成。旧秦桧所进，自元符三年至大观四年，至是再加增润，然犹多疏略云。上御垂拱殿，进呈讫，奉安于天章阁，又以小本进入禁中。壬寅，尚书省勘会张浚已服阕。诏落职、提举江州兴国宫，依旧永州居住。甲寅夜，地震。
