<!-- { "loadSidebar": true } -->
    四月辛卯朔，宁宗皇帝祔庙，颁德音于临安、绍兴府。壬辰，朱著进读《高宗宝训》，至『高宗曰『周公戒成王，惟在知稼穑艰难』』，上曰：『朕近写《无逸》一篇，揭为四图，置之座右，以便观省。念兹在兹，不忘艰难。』丁酉，皇太后手书：『吾晚年多病，志在安闲。嗣君可日御便殿听政，今后更不垂帘。』戊戌，臣僚言：『臣伏读太后还政御札，前代母后勉强矫拂不能方之事，而太后圣断行之，略无难色，实为万世母后临朝之法。』上曰：『朕受太后之恩如天，朝夕思之，未知报称，更当力请。』辛丑、壬寅，上两请皇太后仍赐垂帘，不允。丙子，诏曰：『朕以眇躬，获承大宝，实赖圣母，同览万几。粤自听断之初，已持谦退之志。朕仰遵先帝遗训，沥控丹衷，圣意曲从，临朝数四。今者手书屡降，申谕益严，朕心皇骇，莫知所为。疏奏面陈，愿还亲札，至于累日，慈听莫回。虽明谟睿断，今古无邻；而内顾菲凉，惧弗克称。然而威命既布，敢不勉承?惟一守于洪规，庶不负于付托。布告天下，咸使闻知。』诏今后见供职及在外带职从官，依元祐十科旧制，岁举三人。从右正言麋溧请也。辛亥，出丰储仓米八万石赈济临安贫民。
    五月丙寅，以师弥为开府仪同三司、奉国军节度使、知大宗正事，师贡为检校少师，以皇叔祖和州防御使不熄为保康军承宣使，嗣濮王。甲戌，诏：『在庭之士，日命其一面对。』又诏曰：『自昔帝王即政之初，首辟四门，达聪明目，访予落止，小毖求助。凡今内外文武小大之臣，有所见闻，具以启告，忠言正论，朕所乐听。事有可行，虚心而从。言或过直，无悼后害。封章来上，以副朕延纳之诚焉。』
    六月辛卯，太白昼见。丁酉，录行在系囚。壬寅，御后殿，引见吏部奏举改官二十人。丁未，三省同奉御笔：『朕恭禀太后圣谕，谓丞相忠贯日月，勋塞宇宙，实惟我国家无疆之休。惟屡宜至意，欲示褒崇，而丞相谦逊退却，囊对面奏，力辞不已，使崇德报功之典久未昭著，甚非所以承先朝始终眷倚之意。丞相左右拥翊之功，其议有以尊显之。朕惟丞相受知二祖，光辅两朝，赞更化以正权纲，佐定策以安宗社，不动声色，中外晏宁，可谓社稷之臣矣。国之元勋，宜有异数，重以慈训，其敢或违?可拜太师，依前右丞相兼枢使，进封魏国公，令有司讨典礼以闻。』史弥远具札辞免，诏批答不允。寻五辞，从之。辛亥，秘书监叶禾奏郡司贪刻之害，上曰：『郡守不职，亦缘监司不得其人。监司得人，则一道蒙福。』
    七月壬戌，将作监张忠恕轮对，奏求言事。上曰：『诏已下两月，应者绝少，纵有之，亦未尽忠谠也。』恕奏曰：臣闻已上疏多有鲠论，而圣谕如此，足见陛下好直恶佞之切。』乙丑，陈贵谊奏：『近下诏求言，恐词有过直，乞赐包容。』上曰：『大凡听言，善者从之，合理者容纳之。』诏三衙、临安府、两浙路州军杖以下释之。丁丑，乔行简奏及济王事。上曰：『朕待济王，可谓至矣。』行简奏云：『济王之罪，人所共知。当如周公待管、蔡之心，又当取孟子为周公受过之意。』诏：『滁州大水，拨会子三千缗、米千六百石赈恤被灾之家。』礼部侍郎真德秀奏：『臣窃闻陛下乃者涓选刚辰，移御清燕，非特恬养神明之观，抑且稍正宫寝之仪，臣子之心，不胜慰幸。然区区之愚，有欲献于陛下者，不敢自嘿。恭惟高宗皇帝受命中兴，再造区夏，六飞南渡，驻跸钱塘，其与前世之君筚路篮缕以启山林、披攘荊棘以立朝廷者，殆无以异，其艰其勤，可谓至矣。孝宗皇帝嗣守丕绪，志清中原，二十八年向搜揽英材，精厉听断，未尝一日少懈，用能保固大业，垂万世无疆之休。今陛下所御之宫庭，即二祖储神闲燕之地也。仰瞻楹桷，俯视轩墀，常若二祖实临其上。念昔者创守之维艰，思今日继承之匪易，则兢业祗惧，其容少忽乎?汉文帝有言：『朕奉先帝宫室，常恐羞之。』惟其以是存心，故能终身为恭俭之主，两汉之君莫先焉，此臣之所欲献者一。陛下前所居处，密迩东朝，唯思曲尽人子之恭，其敢遽当入主之奉?今宫阁暨乘舆服用之需，颐指使令之便，必将浸备于昔，臣知圣性恬淡，固非外物可移，然以一心而受众攻，非卓然刚明弗惑，未有不浸淫而蠹蚀者。然则将何道以处之?曰：惟学可以养此心，惟敬可以存此心，惟亲近君子可以维持此心。盖理义之与物欲，相为消长者也。笃志于学，则日与圣贤为徒，而有自得之乐；持身以敬，则澟如神明在上，而无非僻之侵。亲贤人君子之时多，则规儆日闻，谄邪不得而惑。三者交致其力，则圣心湛然，如日之明，如水之清，理义常为之主，而物欲不能夺矣，此臣之所欲献者二。三年之丧，行于宫壶，非独衰麻在躬而已。哀慕之存于心者，不可顷刻忘；忧戚之形于色者，不可斯须已。古者卒哭而庐居，小祥而垩室。今虽未能如昔，然居处之制，不可不极其朴素也。古者服丧，非有疾不饮酒食肉，今虽未能如昔，然饔人太官之供，不可不极其菲俭也。古者终丧不处于内，今虽未能如昔，然防微谨独、屏远声色，不可不极其严也。食则见先帝于羹，立则见先帝于墙，庶几不负罔极之恩，丕昭纯孝之实。倘因移御之适，凡所以自奉者，少异于居丧之仪，则虽衰麻在躬，犹不服也，此臣之所欲献者三。陛下前者日侍慈明两宫之情，常欢然而无间。今视膳问安之敬虽无改于昔，而其见则有时矣，此正陛下深留圣心之日也。古之事亲者，听于无声，视于无形，一举足，一出言，不敢忘父母也。况皇太后亲举神器以授陛下，同听万几，曾未数月，褰裳去之。如脱敝屣，隆恩厚德与天地无极，陛下将何以报之乎?然则恭勤之礼，孝养之诚，当有加于前日可也?至于两宫侍御之臣，恩意当使如一，盖爱亲者及其犬马，况左右使令者乎?厥今群臣万物之命系于两宫，惟一两宫慈孝交隆于上，则群臣万民皆有所恃以为安，而两宫侍御之臣亦得以保其富贵，此臣之所欲献者四。臣猥以不材，叨备劝读。比者亲奉圣训，苟可裨益朕躬，毋或有隐。陛下之虚怀求助如此，臣其敢以浅陋自解乎?用是辄陈其愚，冀补万一，惟圣明择焉。取进止。』贴黄：『臣窃闻古者平日视朝，以为常度。人主与天同运，故必与日俱出，以临照百官，则阳德宣昭，政机无壅。先皇帝每旦御朝，率在卯辰之间。臣侍螭坳二年，实所亲见。陛下始初清明，正厉精庶政之日，而晨兴听事，乃颇后于先帝之时，正使宇内晏宁，犹恐示人以怠，况中外多虞之际乎?孔子曰：『昧爽夙兴，正其衣冠。平旦视朝，虑其危难。一物失理，乱亡之端。』惟陛下深味斯言，自今临朝，必以日出为节，于以法乾健而体离明，通下情而达民隐，实初政之首务也。臣僭率有陈，仰祈矜贷。』丁酉，诏诸路州军受纳苗米，不许过数增入，多量斗面，令转运司觉察。壬寅，诏司农丞姚子才封事切直，进官一秩，授秘书郎。
    八月癸卯[2]，诏：『傅伯成、杨简先朝耆德，朕心素所简记。可召赴行在，令所在州军以礼津发。』诏：『真德秀奏事，朕因访问廉吏，德秀以知袁州赵?夫对。朕惟奖廉所以律贪，亦庶几化贪为廉之效，以惠吾民。赵?夫除直秘阁、福建提刑。』丙午，诏侍从、给舍、台谏、卿监、郎官及在外前执政、侍从、诸路帅臣、监司各举廉吏三人。戊申，诏侍从、两省、台谏、三衙、知阁、御带环卫官、在外前执政、侍从、诸路监司、帅臣、都副、都统制及屯戍主将各举堪充将帅三人。己酉，地震。壬子，诏故礼部侍郎、赠少师张九成绍兴策士，以直言受知高宗，正色立朝，有中兴明道之功。赠太师，追封崇国公，谥文忠。甲寅，诏以程颐四世孙源为藉田令。丙辰，莫泽奏：『真德秀舛论纲常，简节圣语，牒示方路，曲为济王之地。』上曰：『德秀在长沙颇有士誉，朕故召之。』泽执奏求去，诏德秀除职予祠。丁巳，诏：『监司、守令各精白自新，以称朕意。其或不悛，必罚无赦。』诏除豁绍兴府每岁经总制虚额钱九万五千五百贯。
    九月己未朔，李知孝奏：『考功郎官洪咨夔讥诮台谏，大理评事胡梦昱上书言济王事，辞语狂悖。』诏咨夔降三官，梦昱除名勒停、象州羁管。丙寅，著作佐郎陶崇奏保业、谨独、谨微、持久四事，上曰：『卿所陈四事切于朕躬，朕当行之。』诏：『胄试仍旧制，职事官牒同，居五服内亲；厘务官牒同，居小功亲，铨试三人取一。』从李知孝请也。壬午，诏实录院编修《宁宗皇帝御制》。
    十月癸巳[3]，有流星大如太白。甲午，林略对，论及渡江初伪齐连兵事，上曰：『是时亦是诸将不叶，致得刘豫敢来。』略奏曰：『仰见陛下于中兴本末留神。』上曰：『今日不特兵少，亦由训练不精。自家兵势既张，彼自不能为患。』丁酉，以皇叔祖奉国节度使师贡为开府仪同三司，皇叔安德军节度使思正为检校少保。甲辰，以皇叔祖奉国军承宜使不昸为奉国军节度使，皇叔祖保宁军承宣使善践为保康军节度使。甲寅，以皇叔祖安德军承宣使师潞为安德军节度使，皇伯保信军承宣使希宿为保信军节度使。知绍兴府汪纲奏：『会稽攒宫所在。税赋尽免折科，山阴同应办之劳，乞照会稽除免。』诏权免三年。
