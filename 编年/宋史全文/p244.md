<!-- { "loadSidebar": true } -->
    冬十月庚子朔，手诏曰：『云云属强，敌之无厌。曾信盟之弗顾，怙其篡夺之恶，济以贪残之凶，流毒遍于华夷，视民几于草芥。赤地千里，谓暴虐为无伤；苍天九重，以高明为可侮。辄因贺使，公肆嫚言。指求将相之臣，坐索汉淮之壤。吠尧之犬，谓秦无人。朕姑务于含容，彼尚饰其奸诈。啸厥丑类，驱吾善良。妖氛浸结于中原，烽火遂交于近甸。皆朕威不足以震叠，德不足以绥怀。负尔万邦，于今三纪。抚心自悼，流涕无从。方将躬缟素以启行，率貔貅而薄伐。取细柳劳军之制，考澶渊却狄之规。诏旨未颁，欢声四起。岁星临于吴分，冀成淝水之勋；斗士倍于晋师，当决韩原之胜。尚赖股肱爪牙之士，文武小大之臣，戮力一心，捐躯报国，共雪侵陵之耻，各坚恢复之图。播告迩遐，明知朕意。』四川宣抚使吴璘檄告契丹、西夏、高丽、渤海、鞑靼诸国及我河北、河东、陕西、京东、河南等路官吏军民等曰：『盖闻惟天无亲，作不善者神弗赦；得道多助，仗大义者众必归。敢摅一切之诚，用谂万方之听。我国家功高上古，泽润中区。列圣重光，方启中兴之运；斯民不幸，适丁板荡之灾。蠢兹女真之微，首覆契丹之祀，恃其新造，间我不虞，妖氛既陷于神都，虐焰殆弥于宇县。凡居率土，谊不戴天。主上绍开中兴，宏济大业，望山河而陨涕，瞻陵庙以伤心。盖卧薪尝胆之是图，宁拯溺救焚之敢缓?然人命至重，佳兵不祥。靡辞屈己以事雠，姑欲安民而和众。岂谓冥顽之寇，狃于篡逆之资，以至不仁，行大无道，殴我中原之老稚，翦为异类之囚俘。乃轻弃于穴巢，辄坐张于畿甸。自谓富强之莫敌，公然反覆以见欺。指挥而取将相之臣，谈笑以求淮汉之地。九州四海，闻之怒发以冲冠；百将三军，谁不搴旗而抵掌！幕府滥膺斋钺，尽护戎旃，冀凭宗社之威灵，一洗穹卢之秽孽。待时而动，历岁于兹。天亡此胡，使委身而致死；人自为战，不与贼以俱生。帝尊一临，士气百倍。刘制置悉南徐之甲，成马军兴侍卫之师；李四厢虎视于青徐，王太尉鹰扬于颍寿。鄂帅捣崤函之险，步军冲伊洛之郊。前无坚锋，勇有余愤。以此制敌，何敌不摧?以此攻城，何城不克!惟彼诸蕃之大国，久为钜宋之欢邻。玉帛交驰，尚忆百年之信誓；封疆迥隔，顿疏两地之音邮。愿敦继好之规，共作侮亡之举。至于晋秦奇士，齐赵隽才，抱节义之良谟，志功名之嘉会。为刘氏左袒，饱闻思汉之忠；傒汤后东征，必慰戴商之望。抗旌云合，投袂风从。或据郡以迎降，或聚徒而特起。乘吾破竹之势，立尔前茅之勋。侯王宁有种乎?人皆可致；富贵是所欲也，时不再来。更期父老之诲言，深念祖宗之德化。勿忘旧主，重建丕基，檄到如章，书不尽意。』檄枢密院所降本也。江淮制置使刘锜至盱眙军，会诸将议事。是日，浙西副总管李宝以舟师至东海县。先是，魏胜既得海州，久之官军不至，城中之人始知为所绐。然业已背敌，不敢有贰心。胜惧，乃推宝之子公佐领州事，自出募兵。得数千人，往攻沂州。有女真万户之妻王夫人者阳引兵避之，胜入城遇伏兵，与战大败，仅以身免。胜复还海州，敌兵围之。宝闻，麾兵登岸，以剑划地曰：『此金界，非复吾境，当力战。』因握槊前行，接敌奋击，士无不一当十。敌惊出意外，亟引去，于是胜出城迎宝。宝维舟犒士，遣辩者四出，招纳降附。辛丑，金人自涡口系桥渡淮。先是，池州都统制李显忠提兵在寿春、安丰之间，欲回军卢州，徐观其变。俄闻敌大至，遂自峡山路渡大江以归。癸卯，统制忠义军马魏胜知海州。金主亮至安丰军，又破将州。甲辰，吴璘奏劫金人桥头寨获捷。上谓宰执曰：『散关小捷，岂非信顺之助?而况篡弒君亲，诛戮残忍，天地所不盖载，禽兽所不肯为。神怒人怨，灭亡无日，今二道出师，置帅招讨，审彼己，量虚实，抚定我城邑，招集我人民，收复我寝庙。毋焚烧，毋敌掠，毋杀伤，以图万全之举。高爵釀赏，朕所不吝。卿等赞朕成算，协以众谋，庶几恢复神州，以雪两朝之耻。』丁巳，刘锜自盱眙军引兵次淮阴县，留中军统制刘汜、左军统制员琦守盱眙。丁未，金人立其东京留守葛王裒为皇帝，改元大定。戊申，上谓大臣曰：『朕曩于内帑储钱备边，士大夫不谕朕意，甚者至指为琼林、大盈之比。顾朕虽积此，亦何尝妄费一钱?向拨百万缗付公府，而近日遣军及诸处犒赐，皆于是乎出，岂不正资今日之用?况方用兵，国赋亦须得人经理。士大夫耻言利，多事之时，艰于选任，亦今时之一病也。』是日夜漏下二鼓，王权自庐州引兵遁，屯昭关。初，金主亮在寿春，欲渡淮，系浮桥已成，逻者获权军摆铺数人，中有一曹司。亮见之，问权所在。曹司曰：『在庐州。』又问有兵几何，曰：『有兵五万。』亮曰：『是也，吾知之矣。』乃以金千余两遗曹司，且令附书与权。权闻亮已渡淮，遂自卢州退兵，沿路作虚寨以相疑。既又退保和州，令破敌军收后。辛亥，金人陷滁州。初，金主亮既渡淮，令万户萧琦以十万骑自花黡镇由定远县取滁阳，路至扬州。琦之深入也，每过险阻，必忧吾有备，至则全无守御，如蹈无人之境，敌甚笑我之失计焉。壬子，四川宣抚使吴璘等奏已复秦州。上曰：『金人无故败盟，数路出师，朕之应兵，良不得已。今日之捷，虽由祖宗德泽，然亦天人信顺之助。』江淮制置使刘锜得金字牌递报，淮西敌势甚盛，令锜退军备江。时锜在淮阴，与金人隔淮相持已数日。至是，清河口有一小舟顺流而下，锜使人邀取之，有粟数囊而已。锜曰：『此探水势者也。』俄顷，金人各抱草一束作马头以过舟，舟约数百艘，有载粮过濠州者，有载激犒之楚、扬州者。锜募善没者凿舟沉之，敌大惊。癸丑，户部侍郎刘岑等乞借江浙荆湖等路坊场净利钱一界，计钱三百八十万缗，以备赏军，限半月足。许之。国朝混一之初，天下岁入缗钱千六百余万，太宗以为极盛，两倍于唐室矣。其后月增岁广，至熙、丰间，合苗役、市易等钱，所入乃至五千余万。渡江之初，东南岁入犹不满千万，上供才二百万缗，此祖宗正赋也。吕颐浩在户部，始创经制钱六百六十余万缗。孟庾为执政，又增总制钱七百八十余万缗。朱胜非当国，又增月桩钱四百余万缗。绍兴末年，合茶盐酒算、坑冶榷货、籴本和买之入，凡六千余万缗，而半归内藏。昔时中都吏禄、兵廪之费，全岁不过百五十万缗，元丰间月支三十六万，宣和崇侈，然后支百二万。渡江之初，连年用兵，月支犹不过八十万。其后休兵浸久，用度滋益多，户部常患无余。及军兴，遂有此请。是日，金人围卢州。甲寅，金主亮以大军至庐州城北之五里，筑土城居之。金人寇樊城，副将翟贵、部将王进引兵出战，二将俱死，士卒半掩入江中。是役也以大捷闻，张平未尝出战，亦迁中卫大夫，军中谓之『樊城功赏』。乙卯，江淮制置使刘锜闻王权败，乃自淮阴引兵归扬州。淮甸之人初恃锜以为安，及闻军退，仓卒流离于道，死者十六七。丙辰，金主亮入庐州。建康府驻扎御前破敌军姚兴与金人战于尉子桥，死之。先是，王权既屯昭关，将士犹有欲战之心。权引兵先遁，金人以铁骑追及尉子桥，兴以所部三千人力战，权置酒仙宗山上，以刀斧自卫，殊不援兴。自辰至申，兴出入三四，杀敌数百。统领官戴皋下道避敌，敌遂假立权帜以误兴，兴奔入，与其徒郑通等五十人俱陷，死之。中书舍人、权直学士院虞允文闻王权至濡需，知事急，度权与刘锜必退回，遂率侍从数人同见辅臣，言权退师，已临江口，必败国事。尚书右仆射朱倬、参知政事杨椿皆曰：权自言退师，以导敌深入，身当其冲，令步军司左军统制邵宏渊出其右，池州都统制李显忠出其左夹攻之。允文等力辨其不然，且言此权必为走计，倬等犹不以为然。丁巳，得报：王权果败归。中外大震。上召和义郡王杨存中同宰执对于内殿，上谕以欲散百官，浮海避狄。左仆射陈康伯曰：『不可。』存中言：『敌空国远来，已犯淮甸，此正贤智驰骛不足之时。臣愿率先将士，北首死敌。』上喜，遂定亲征之议。时有欲遣使诣敌以缓师者，敷文阁待制曾几闻之，上疏曰：『遣使请和，增币献城，终无小益，而有大害。为朝廷计，当尝胆枕戈，专务节俭，整军经武之外，一切置之。如是，虽北取中原可也。且前陛下降诏诸将，传檄数金人君臣，如骂奴尔，何辞复与和耶?』是日，官军复邓州。戊午，知枢密院事叶义问督视江淮军马，中书舍人虞允文参谋军事，枢密院检详洪迈、秘书省校书郎冯方并参议军事。侍卫步军司左军统制邵宏渊及金国统军萧骑战于真州胥浦桥，宏渊退屯于杨子桥，真州遂陷。敌得城不入，径自山路犯扬州。江淮制置使刘锜军还至邵伯埭，闻敌犯真州，疑扬州已不守，未敢发。会探者报扬州城上旗帜犹是官军，锜曰：『虽失真州，而扬州犹为国家守，当速进。』乃自北门入，见安抚使刘泽，泽以城不可守，劝锜退屯瓜洲。已未，侍卫马军司中军统制赵樽引兵渡淮攻蔡州。樽在信阳军，闻敌已寇淮右，曰：『此可以进兵捣其虚矣。』遂行。是日，金州统制官任天锡等复商州。庚申，叶义问入辞，乞犒军金帛。上命出内帑钱九百万缗予之。参谋军事虞允文继对，上谕曰：『卿儒臣，不当遣。以卿洞达军事，勉为朕行。』允文曰：『臣敢不尽死力！』赵樽破褒信县。建康府都统制王权自和州遁归。权闻敌且至，绐其众曰：『已得旨弃城守江矣。』遂引兵登车船渡江，屯于东采石。辛酉，金人入和州。初，敌兵至近郊，犹未知王权弃军而归也。后军统制韩霖最后出城，乃纵火，城中喧乱。金人闻之，曰：『南兵遁矣。』遂进兵入城，城中糗粮、器械尽委于贼。虏乘势奔突，军民自相蹂践及争渡溺死者，莫知其数。将士愤怒号呼，指船诋骂，皆以权不战误国为言。溃兵往往弃甲，抱芦苇浮江而渡，得生者十四五。壬戌，知建康府张焘始至本府视事。先是，建康居民惊移而去者十五六，及焘至，人情粗安。侍卫马军司中军统制赵樽至新蔡县金人所，命令佐率迎，赵樽一鼓破之。是日，江淮浙西等路制置使刘锜退军瓜洲镇，敌陷扬州。始，有司办严用绍兴七年故事，杜莘老为上言：『今亲征，与曩日事异，宜皆从简以幸所过郡县。』上曰：『此行中官及内人不往，止与建王行，欲令遍识诸将耳。』乃命王府直讲史浩从行。自金人窥伺江淮，一时宿将莫不震怖惕息，独王处之恬然不惧。廷臣有奏请王为元帅者，及扈行，边遽日至，王预料某所可守，某所可攻，某人可用，后率如所言。王权自采石夜还建康，既而复如采石。时金主亮率大军临西采石杨林渡已数日，权与知太平州王传犹庇匿不以闻，州学谕汪余庆与教授蒋继周同往见传，责之，传气夺，一日发八奏。甲子，特进、提举江州太平兴国宫、和国公张浚复观文殿大学士、判潭州。赵樽下兴平县。忠义统领柳万克伏羌城。兴州前军统制吴挺、知文州节制军马向起败金人于德顺军之治平寨。乙丑，镇江府左军统领员琦及金人战于扬州皂角林，败之，斩统军高景山，俘数百人。时诸处以报捷旗趋行在者络绎于道路，市人为之语曰：『虽日闻捷报可喜，但一报近如一报亦可忧。』督视军马叶义问读琦捷报至『金人又添生兵』，顾谓侍吏曰：『生兵是何物?』闻者皆笑。当时谓之『兔园枢密』。丙寅，浙西马步军副总管李宝与金人舟师遇于密州胶西县陈家岛，大败之。初，金主亮用降人倪询、商简、梁三儿等计造战船数百，使工部尚书苏保衡等统之，约以十月十八日至海门山。入钱塘江，干事毕令雄、州刺史阿尔威来江上迎，报敌舟泊唐家岛，宝舟泊石臼山，相距三十余里，而北风日起，宝忧之。有大汉军水手数百来降。大汉军签起，上等户也。宝问之，颇得北军事实。裨将曹洋请逆战，知朐山县高敞曰：『不可。彼众我寡，宜避之。』洋曰：『彼虽众，皆不谙海道。且降人云：女真在船中，惟匍匐而睡，略不能动，虽众何为?』宝伺敌未觉，遣洋与裨将黄瑞祷于石臼神，祈风助顺。夜漏将尽，起碇进船，风犹未顺，众有难色。良久南风渐应，众喜争奋，引帆握刃。俄顷过山薄敌，鼓声震叠，敌惊失措。敌帆皆以油缬为之，舒张如锦绣，绵亘数里，忽为波涛卷聚一隅，窘蹙摇兀，无复行次。会火头船有火起者，宝命以火箭射之，着其油帆，烟焰随发，延烧数百，火不及者犹欲前拒，宝命健士跃登其舟，以短兵击刺，殪之舟中，其余签军皆中原旧民，脱甲而降者三于余人，获其副都统完颜郑蒙奴等五人，斩之。阿尔威为官军所杀，保衡舟未发，亟引去。得倪询等三人及敌诏书、印记、征南行程历与器甲、粮斛以万计。江淮制置使刘锜还镇江府。锜在瓜洲四日，无日不战，至是，有诏令锜专防江上。会锜病已剧，遂肩舆渡江，留中军统制官刘氾以千五百人塞瓜洲渡。知均州武钜遣将与忠义军复卢氏县。是日，侍卫马军司中军统制赵樽引兵攻蔡州，距城二十里，金人出兵，背城而战。方成列，樽出其不意，命官军于宿草间乘风纵火，鼓噪而进，敌众披靡。樽率亲兵冲击，斩其总管杨寓，遂整众入城，秋毫无犯。丁卯，知枢密院事叶义问至镇江，权立行府。中书舍人兼参谋军事虞允文见太尉刘锜，问兵败状，锜曰：『兵，凶器，圣人不得已而用之。』允文曰：『敌席卷两淮，直窥江表，今日用兵，为得已乎?』锜曰：『锜非好官职者，今当上还制置、招讨二印耳。』允文曰：『国事如此，九重方有蒙尘之惧。公持是印，欲安所归乎?』锜惭不能答。是日，金州统制官任天锡自商州遣兵，会虢州忠义章傅等取朱阳县。戊辰，初，金新主裒既立，遣通事萧恭持赦诏抚定州县。于是自黄河以北皆下之。左丞张浩自汴京录裒赦。驰以报金主亮。亮叹曰：『朕欲俟江南平后，取一戎大定之义以纪元。是子乃先我乎?』命取书一帙示其下，果预识改元事。
