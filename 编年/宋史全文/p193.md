<!-- { "loadSidebar": true } -->
    冬十月庚寅，上谓大臣曰：『向缘亢旱，诏求直言，自是上书者甚多，虽经亲览，犹恐未能详究利病。可令后省官子细看详，有可采者，中书条上，取旨行之，庶诏令不为虚文。』诏依旧间日一开讲筵，用右正言李谊奏也。先是，陈公辅建议，以为上日临讲筵，有妨退朝居丧之制，乞令讲读官供进口义。谊奏：『真宗嗣位，首命崔颐正讲《尚书》。英宗嗣位，司马光首请开讲筵，是祖宗三年之制未尝废学也。』从之。壬辰，周秘入对[6]，论张浚罪，乞更赐贬责。丁酉，新知永州胡安国提举江州太平观，从所请也。赵鼎进呈，因言：『安国昨进《春秋解》必尝经圣览?』上曰：『安国所解，朕置之座右，虽间用传注，颇能发明经旨。朕喜《春秋》之学，率二十四日读一过，居常禁中亦自有日课，早朝退省，阅臣僚上殿章疏，食后读《春秋》、《史记》，晚食后阅内外章奏，夜读《尚书》，率以二鼓罢。』鼎曰：『陛下圣学如此，非异代帝王所及。』上曰：『顷陈公辅尝谏朕学书，谓字画不必甚留意。朕以谓人之常情，必有所好，或喜田猎，或嗜酒色，以至其他玩好，皆足以蛊惑性情，废时乱日。朕自以学书贤于他好，然亦不至废事也。』戊戌，提举江州太平观张浚责授秘书少监、分司南京、永州居住。先是，赵鼎奏欲降一诏，以安淮西军民。上曰：『当以罪己之意播告天下，俟行遣张浚毕降诏。』鼎曰：『浚已落职。』上曰：『浚误朕极多，理宜远窜。』鼎曰：『浚母老，且有勤王大功。』上曰：『勤王固已赏之，为相也功过自不相掩。』于是台谏周秘等论浚罪未已，石公揆、李谊相继论列。秘对后四日夜，降秘书等各两章，后批：『浚散官，安置岭表。』至是鼎封起未即行。翌日至漏舍，约诸人救解，鼎奏曰：『外颇传播，以谓浚之出皆诸将之意。今又如此行，外间益疑矣。』上曰：『若宰相出入由于诸将，即唐末五代之风。今幸未至此！』鼎曰：『今谪浚虽非诸将之言，亦少快诸将之意矣。』上曰：『此不恤也。』枢密使秦桧奏曰：『臣等前日不敢言，今日却当言。』参知政事张守曰：『浚为陛下捍两淮，宣力勤劳。前此罢刘光世，正以其众乌合不为用，今其验矣。群臣从而媒蘖其短。臣恐后之继者，必指浚为鉴，执肯身任陛下事乎?』上顾而不答。鼎又曰：『浚有老母，今过岭，必不能将母，陛下忍使其子母为死别乎?』上犹未解。鼎又留身再恳曰：『浚之罪，不过失策耳。凡人计谋欲施之，岂不思虑?亦安能保其万全?傥因其一失便置之死地，后虽有奇谋妙算，谁敢献之?此事利害自关朝廷，非独私浚也。』上意解。鼎朝退，召勾龙如渊、冯康国、冯楫至都堂，曰：『上怜德远母老，有复辟功，决不远谪，无过岭之患。诸君速以书报上意。』三人退，鼎又目之曰：『鼎不负德远，德远负鼎。』又翊日，乃有是命。鼎之初相也，上谓曰：『卿既还相位，见任执政去留惟卿。』鼎曰：『秦桧不可令去。』浚既贬，张守、陈与义乞罢，上皆许之。桧亦留身求解机务，上曰：『赵鼎与卿相知，可以少安。』桧退至殿庐，起身向鼎，谓曰：『桧得相公如此，更不敢言去。』江西制置大使李纲上疏言：『臣切见张浚罢相，言者引汉武诛王壅事以为比。臣恐智谋之士卷舌而不敢谈兵，忠义之士扼腕而无所发愤，将士解体而不用命，州郡望风而无坚城，陛下将谁与立国哉?夫张浚措置失当，诚有罪矣，然其区区徇国之心有可矜者。愿少宽假，以责来效。』庚子，都官员外郎冯康国乞补外。赵鼎奏：『自张浚罢黜，蜀中士大夫皆不自安，今留行在所几十余人，往往一时遴选。臣恐台谏以浚里党或有论列，望陛下垂察。』上曰：『朝廷用人，止当论才不才。顷台谏好以朋党罪士大夫，如罢一宰相，则凡所荐引，不问才否，一时罢黜，此乃朝廷使之为朋党，非所以爱惜人才而厚风俗也。』鼎等顿首谢。壬寅，秘书省正字胡珵、李弥正复兼史馆校勘。赵鼎因奏事，议及改修《神宗实录》，上曰：『止修讹谬，非有所改也。』鼎曰：『所降御笔如此。』上曰：『乃宰相拟定者。』鼎曰：『起居注载著作郎张嵲所得圣语亦然。』上骇曰：『安得有此?』即诏嵲所记勿存留。鼎乃知是事本非上意。鼎又曰：『臣去国半载，今观圣意稍异前日。』上曰：『寻常造膝，每以孝悌之说相摇撼，其实绍述之谋也。』鼎曰：『秦桧莫有此论?』上曰：『无之。自卿去，惟朱震不改其旧。』鼎曰：『臣观持中论者皆惑圣聪，乃是沮善之术，故以为不可太分。当兼收并用，则得人之路广。臣谓君子小人并进，何以为治?与其多得小人，宁若少得君子之为愈也?盖分善恶惟恐不严，稍宽则落其奸。便君子于小人常恕，小人于君子不恕也。』上复以为然，乃诏：『昨令史馆官再加研考新修《神宗实录》，止缘曾统所进本脱落不全，又九卷不载旧史，理宜修整，别无同异之嫌。元校勘官胡理、李弥正可依旧校勘。』癸卯，上曰：『昨布衣赖好古上书论虔贼事颇有理。』赵鼎奏：『大意以招安为非。』陈与义曰：『招安讨杀，不可偏废。』上曰：『用兵则不免害及良民，止当诛其首恶，余悉纵之，乃善。』初，京东淮东宣抚处置使韩世忠遣亲校温济来奏事，且图上淮阳形势，言贼并淮阳增筑保障，欲遣偏师平之。上戒济曰：『归语汝帅，当出万全，不宜轻动，以贻后悔。』济既禀命，复要他日将士之赏。上曰：『有功须要赏，但须核实，然后有功者劝。世忠既以状来上，则朝廷不欲违其意，但攻淮阳赏一万七千余人，人不以为当也。』济恐悚奉诏。辛亥，权主管殿前司公事杨沂中乞以诸路所起禁军弓弩手拣刺上四军。赵鼎等因论及南兵可教，张守曰：『止是格尺不及耳。』上曰：『人犹马也。人之有力，马之能行，皆不在躯干之大小，故兵无南北，顾所以用之如何耳。自春秋之时，申公巫臣通吴于上国，遂霸诸侯。项羽以江东子弟八千横行天下，以至周瑜之败曹操、谢玄之破苻坚，皆南兵也。』甲寅，直秘阁詹大和知江州，仍趣之任。赵鼎进呈除目，因言：『士人有不可为郡守而必欲得之者，往往不肯就宫祠。』上曰：『尔则不肯，其如一方赤子何?』鼎对而叹曰：『大哉，帝王之言也！』乙卯，上曰：『昨降出刘瑜书论十事，皆民间疾苦，可择其当行者行之。』赵鼎等曰：『所论皆善，然法令已详密，当申严行下。』上曰：『若申严未必济事，须去其不便于民者，谓如向来浙右困于水脚钱，其后造成纲船，遂免此患。』瑜以布衣应诏言事，上纳用之。丁巳，诏遇六参日，轮行在百官一员转对。右正言李谊奏：『昨扈从臣僚不多，止令轮对一次。今已轮遍数月矣。望准建隆、天圣故事日轮一员，俟百官俱集，则依旧制。』故有是旨。
