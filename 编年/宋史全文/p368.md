<!-- { "loadSidebar": true } -->
    八月戊申朔，诏户部申严诸路州县苛取苗米之禁。以贾似道为明堂大礼使，何梦然礼仪使，杨栋仪仗使，叶梦鼎卤簿使，与芮桥道顿递使。辛酉，诏皇太子宫满岁，宫宾、讲官各进一秩，使臣以下减年、给犒有差。庚子，都省言：『中外支用粗足，已行减造会子。今置公田，免籴本，又合减造。』诏每日更减五万。壬申，都省言：『明禋恩霈，例蠲前三年逋赋。而州县往往有已催在官吏干隐匿在己者，其实百姓不沾毫发之惠。汉史有除明年田租之令，最为得宜。今仿而行之，庶几实惠及民。乞下诸路州县蠲前三年逋赋外，更预将景定五年畸零税色与免半输载为赦条，仍令各路漕司榜谕。』从之。甲戌，诏省罢平江府发运司。
    九月庚寅，朝飨太庙。辛卯，大飨于明堂，赦天下。甲午，以何梦然知枢密院事兼参知政事，杨栋同知枢密院事、权参知政事，叶梦鼎签书枢密院事。乙未，都省言：『诸路州县狱讼率多，枝蔓淹延。今遇明禋肆赦，有司所当奉行疏决，以称宽典。』诏令各路宪臣决所部系囚，具已结绝名件上尚书省。诏：『吕文德乞以大礼所得京官恩泽改奏次子师夔[5]，已从其请。朕思文德忠勤，岂在中兴功臣之下?师夔已除知阁，且屡典边郡，但换京官，亦非朕所以待忠臣之意。今特与换朝奉大夫。』寻为度支郎官。丙申，昌化县以嘉禾、嘉粟进。时明禋庆成，上谓休瑞应期，一德感通之验。咏诗赐丞相。诏：『贾德生去岁不能防闲所使，丞相忠于体国，不私其子，必欲示惩。朕嘉其严训，姑从削秩，天下皆明知大公之意。今已及期，可特叙复元官，予祠。』
    十月己酉，诏安吉、嘉兴、平江、常州、江阴、镇江公田诸庄输纳，什优其一，以都省言纳稼之始，宜宽恤故也。壬子，车驾诣太乙宫，赴座官赐醴簪花。己未，诏出封桩库十八界会一百四十万下六郡置公田、庄屋。乙丑，诏：『刑部应内外文武官，因风闻致罪者，许申理于朝，参酌改正。犯赃私者，令监司核实来上。』癸酉，都省言：『令会子库造三色零百钱关二千万，便民旅交易。』从之。乙亥，诏李献可等精加校正徽宗皇帝长编，刊梓于秘书省。
    十一月戊寅朔，诏度支郎官吕师夔往沿江阅视屯兵营屋，招募新军，仍督未备者具奏来上。庚辰，诏群臣遵依旧制，五日一轮对。如遇恙，则痊日补对，不许推托求免。壬午，军器监丞方演孙进对，论群臣缄默之弊。上曰：『朕未尝讳言。』演孙奏：『天下莫不知陛下之能听言，特臣下不敢言尔。如启悟发于宸衷，施行见于明诏，天下翕然，熟不服陛下之圣?』丙子，诏两浙运司、临安府属县决系囚，杖以下释之。台臣朱貔孙言：『郡邑主学添教，间有分争，殊失揖逊之风。乞下诸路提举司分隶职事，立为定式，庶可养靖共之习。』从之。
    十二月丁未朔，诏正旦大朝会权免。诏：『应官司见监公私逋欠，并倚阁一月，系人释之。』以雪讲行宽恤也。戊申，诏舶务出售榷货，以收弊楮，仍禁乞取。己酉，诏：『皇太子宫詹事以下，讲读外，日轮一员，辰入酉出，以备咨问，以称辅导之实。』辛亥，诏两浙监司将所部州军县系囚，杖以下释之。甲寅，蠲两浙州军及建康府见监赃赏茶盐钱。丙辰，诏诸路宪司索上所部州军大辟狱案详情论决，毋使滞淹。其干连者酌量释之。丁巳，登闻检院朱浚进对，论修身之要。上曰：『修身在端本为上。』浚奏：『诚如圣谕。心者身之本，身者天下万事万物之本，先臣朱熹之说正如此。』上然之。己未，诏刑部下诸路宪司所部州县：刑狱不许惨酷箠楚，及毁除非法狱具，违者重置于罚。辛酉，诏管景模主管侍卫步军司。丙寅，诏无为军巢县已升为镇巢军使，从沿江制司节制。其月收坊场河渡钱，分项起解支遣，以制司申言也。己巳，谏臣陈尧道乞下福建仓司，将景定元年至三年八郡义仓米斗以十七界会两贯赈籴贫民。从之。庚午，诏：『瑞雪应期，出封桩库十八界楮币四十万赈在京军民。』诏临安府、两浙运司、三衙决系囚，杖以下释之。都省言：『知海州张汉英在任浚筑坝壕、城壁竣事，其子宗仁奉图来上，具见劳绩。』诏张宗仁特与带行阁门祗候，添差京东路将，余在役者，令两淮制司类申枢密院。辛未，太白、岁星顺行。癸酉，诏再给诸军诸司薪炭钱。丙子，临安府帅臣吴革奏狱空。诏奖之。
    甲子景定五年正月丁丑朔，御大庆殿，群臣朝贺。诏：『朕粤稽盛帝明王制治保邦，曷尝不以人材为先务?盖虽尧、舜之法度，文、武之方策，苟非得人，是迪是懋，则亦徒法而已。故必赖济济之贤、蔼蔼之士，布列中外，道德一而风俗同，然后可望其举行不悖，相维于长久也。我国家因唐之旧，进士一科，得人为盛，三百年间，所以保乂王家，垂休亿载者，厥功茂哉。弊久蠹滋，迩年尤甚。非无佳士颖出由此其选，然穷经学古者，或病于词华，植德砺行者，难究其蕴奥，高才大器者，往往局于纤悉绳墨之末，是以官甚冗而才愈乏，家殊俗而风益漓。至于冒国法以苟营，假儒冠而挟册，俚言乱雅，剿说趋时，使习之者反贼其良，而取之者莫任其咎。人情至此，咸欲变通。盖尝披阅先朝名臣奏议，其论取士之法非一，惟程颢、颐兄弟深知治道，酌古通今，纲条详明，用意纯切。令三省详议，参酌其可行者条具以闻，务于科举令甲无大更张，以妥安士心，而于进士举之外，所以崇尚经术、考察德行、选用材能之道立为一代之典，陶成四方之风，庶几丰芑之仁，垂之万世，顾不美欤?』癸未，给事中常挺言：『乞遵祖宗典故，应文武臣寮封章，并许于通进司投进，以达群下之情。毋使伏阙投匦，与庶民等。』诏从之。出奉宸库香珠、犀象等珍货付务场卖易，助收弊楮。辛丑，诏：『沿江两浙制帅、监司不许差军功借补、挟术游谒等人权摄害民。如州郡阙员，则差曹职官；属县阙员，则差丞、簿、尉时暂兼权，仍催正官之任。或有违戾，令台臣觉察以闻。』
    二月丙午朔，诏：『昨者谏疏戒饬百司尽公守法，指缄封事目最为病源，深中累年积习之弊。迩日劾及都司，具有实状，所当申严禁戢，俾各自爱，毋陷匪彝，以速厥辜。』丁未，诏礼部贡举。辛亥，检正陈昉言：『陛下欲赏信罚必，莫若严考课之法。乞明诏有司，下之诸道：帅臣、监司岁考郡守、岁考县课，第其能否优劣功过，于次年三月类聚保奏。监司则有互申之法，宜悉遵彝典。』诏从之。是日，雪。丙辰，韩禾、洪天锡并兼侍讲，赵景纬兼崇政殿说书。丁卯，诏诸路申严州县斛面之禁，豁除义仓陈腐米数，桩积边郡三年军饷。行台臣之言也。是夜，月犯斗。辛未，雨土。诏梁椿选右正言程元岳、朱应元并监察御史。
    四月丙午，诏：『管景谟屡立战功，为时名将。妻孥陷殁，效忠愈坚。闻平时所得俸赐率以抚恤将士，遂至穷空，此尤可嘉。特赐十七界会三十万，以示旌劝。』仍赐金带，许令服系。辛亥，诏礼部下诸路州县讲行乡饮酒仪，以复古意。仍以已行仪式上于尚书省。癸丑，诏诸道提点刑狱以五月按部理囚徒。乙丑，诏知枢密院事兼参知政事休梦然罢，观文殿学士、沿海制置使马天骥罢。行台臣之言也。己巳，以李曾伯知庆元府、沿海制置使，江万里为资政殿学士、知建宁府。庚午，太白、岁星合于娄。诏徐宗仁兼崇政殿说书。
    五月丙子，诏朱应元除右正言兼侍讲，饶应龙除监察御史。已卯，诏何梦然为资政殿大学士、知建宁府。辛卯，以杨栋参知政事，叶梦鼎同知枢密院事兼权参知政事，姚希得为端明殿学士、同签书枢密院事兼太子宾客。乙未，诏：『安南国表贡方物，其所进象及华靡之物，令有司却还，仍优赐答之。』戊戌。都省言：『公田所诸庄砧基已成，若复以州县总之，恐害不除而利不可久。宜选差廉能官分司管干。』诏平江、嘉兴、安吉各一员，常州、江阴、镇江共一员，未作县人充干办公事，已作县人充主管文字系衔，仍令条具合行事宜来上。己亥，太白昼见经天。癸卯，诏学士院每日学士与讲官照旧例诣院宿直，并申严六曹郎官入局部宿之制。
    六月甲辰朔，诏衢州守臣谢坚夺官三等，褫右文殿修撰，永不收叙。以其寇至不御，委城而去，故有是命。台臣朱貔孙等又言：『詹沔之变，皆由谢墍苛征激之，乞行镌斥。』中书舍人留梦炎又言：『谢坚罪大罚轻，乞更与勒停。』并从之。丙辰，诏王钥、洪天锡控辞甚力，令各州守臣以礼勉谕，勉其赴阙。诏容州守臣戴应复夺官五等，勒停，羁管惠州。以其苛取，致激妖民聚众劫掠。寻令经略司追勘具情节。癸亥，都省言申严祖宗戒饬赃吏之制。诏：『百姓为赃吏患苦，至此已极，朕甚痛之。指挥务在必行，勿复文具。』
    七月甲戌，刑部、大理寺言：『朝奉大夫、监行在榷货务都茶场分榷真州周福孙于盐钞茶引正官钱外，创增事例钱四十二万七千有奇入己，系监主诈欺，从自盗法赃罪抵死。』诏特贷命，追毁勒停，免真决，不刺面，流二千里，追赃。是夜，彗星出柳，长竟天。乙亥，皇太子妃全氏降生皇孙。丁丑，诏：『朕以寡昧，统临兆民。居多历年，祗畏天戒如一日，常恐不德谪见于上。乃七月甲戌，彗出柳宿，谴告孔昭，目所共睹。鉴临有赫，咎在朕躬。岂朝多阙政，未当人意，吏不宣化，莫安民生，狱讼弗清而多冤，贪酷未除而贻害，遂至乖戾，上干天和。朕将避殿减膳，应中外臣寮，并许直言，其合施行等事，有司条具以闻。』诏出封桩库十八界会二十万赈都民，三衙、诸军亦如之，内司宿卫应奉人并特给犒一次，以示优恤。戊寅，诏江万里知福州、福建安抚。以降生皇孙，奏告天地、宗庙、社稷、诸陵。己卯，彗星退于鬼。辛巳，彗星退于井。甲申，行都大火。丁亥，贾似道屡疏乞罢政，诏不许。癸巳，少保、保宁军节度使、万寿观使、祁国公谢奕昌乞休致。诏特除少师，进封魏国公。甲午，以谢奕昌薨，辍视朝。寻赠太保，追封临海郡王，赐谥庄宪。是夜，填星守毕。诏马天骥褫观文殿学士罢祠，其子马时楙夺一秩罢新任。行台臣之言也。乙未，诏参知政事杨栋罢，行台臣之言也。寻除职予郡。丙申，诏令侍从、两省于内外官举堪充监司、郡守者，疏其实以闻，令中书籍记。遇有阙官，精加审察，取旨擢用。如犯赃私，当正谬举之罚。丁酉，命从臣、卿监日一员祷雨于天竺山，郎官请霍山。戊戌，蠲中外茶盐赃赏钱。彗星退于参。
