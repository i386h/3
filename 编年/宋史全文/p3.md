<!-- { "loadSidebar": true } -->
　　吕中曰：孟子所谓经界，与后人所谓经界异。孟子以井地不均、谷禄不平而行经界，后世以民产不均、税钱不登而正经界也。盖民产不均，则业归大家而产留下户；税钱不登，则官失其利而必多取于民。国初经界之法未行，则度田之使不可以不遣，版籍户钞不可以不作也。然上之遣使，则曰『勤恤民隐』，岂若建武检校垦田多有烦扰者哉？
　　诏发京师、陈、许丁夫，以陈承昭督之，道闵水自新郑与蔡水合，贯京师南，以通淮右舟楫。监修国史王溥等上《唐会要》一百卷，诏藏史馆。
　　二月丙寅，幸飞山军营阅炮车。命给事中范阳刘载往定陶督曹、单丁夫三万浚五丈渠，自都城北历曹、济及郓以通东方之漕。上因谓侍臣曰：『烦民奉己之事，朕必不为也。开导沟洫以济京邑，盖不获已耳。』癸酉，权知贡举窦仪奏进士张去华等合格者十一人。甲戊，幸城南，观修水柜。先是，藩镇率遣亲吏视民租入概量增益，公取余羡。符彦卿在天雄军，取诸民尤悉。上闻之，即遣常参官分主其事，民始不困于重敛，于是出公粟赐彦卿，以愧其心。旧制：窃盗赃满绢三匹者弃市，己丑，改为钱三千，其陌八十。令民二月至九月无得采捕虫鱼、弹射飞鸟，有司岁申明之。令文武官及致仕官、僧道、百姓自今长春节及他庆贺，不得辄有贡献。
　　三月，上步自明德门，幸作坊宴射。酒酣，顾前凤翔节度使兼中书令临清王彦超曰：『卿曩在复州，朕往依卿，卿何不纳我？』彦超降阶顿首曰：『当时臣一刺史耳，勺水岂可容神龙乎？使臣纳陛下，陛下安有今日？』上大笑而罢。
　　闰三月甲子朔，彦超上表待罪于私第，上遣中使慰抚之，因谓侍臣曰：『沈湎于酒，何以为人?朕或因宴会至醉经宿，未尝不悔也。』丁丑，金、商、房三州民饥，遣使赡之。诏课民种植，每县定民籍为五等，第一种杂木，百每等减二十为差，桑枣半之。男女十岁以上，人种韭一畦，阔一步，长十步，乏井者邻伍为凿之。令、佐以春秋巡视其数，秩满赴调，有司第其课而为之殿最。又诏：『自今民有逃亡者，本州具户籍顷亩以闻，即检视之，勿使亲邻代输其租。』
　　夏四月癸巳朔，日有食之。甲午，大名馆陶民郭贽诣阙诉括田不均，诏令他县官校视，所隐顷亩皆实，上怒，本县令程迪决杖流海岛，给事中常准为括田使，贵降两官。左赞善大夫申文纬奉诏按田，清河县令李瑶受赃，文纬不之察，为部民所诉，杖杀李瑶，文纬除籍为民。汉初，犯私麯者并弃市，周祖始令至五斤死。上以周法尚峻，壬申[11]，诏民犯私麯十五斤、以私酒入城至三斗者，始处极典，其余罪有差，私市酒麯，减造者之半。上又以前朝盐法太峻，是日定令，官盐阑人禁地贸易至十斤、煮鹻至三斤者，乃坐死。民所受蚕盐以入城市，三十斤以上者奏裁。
　　五月癸亥朔，上御崇元殿受朝，服通天冠、绛纱袍，仗卫如式。皇太后寝疾，上忧惧，乃曲赦天下。乙丑，天狗堕西南。甲戌，令殿前侍卫司及诸州长吏阅所部兵骁勇者升其籍，老弱怯懦者去之。初置剩员，以处退兵。旧制：文武常参官，各以曹务闲剧为月限，考满即迁。上谓宰相曰：『若是，非循名责实之道。』会魏仁涤等治市征有羡利，己卯，并诏增秩，因罢岁月序迁之制。令诸州勿复调民给传置，悉代以军卒。五代以来，刑典弛废，州郡掌狱吏不明习律令，守牧多武人，率恣意用法。金州民马从玘子汉惠无赖，尝害其从弟，又好为敚【襄攵】，闾里患之，从玘与妻及次子共杀汉惠，防御使仇超、判官左扶悉按诛从玘妻及次子。上怒超等故入死罪，令有司劾之，并除名流于海岛，自是人知奉法矣。
　　六月甲午，皇太后杜氏崩。后聪明有智度，每与上参决大政，犹呼赵普为书记，常抚之曰：『赵书记且为尽心，吾儿未更事也。』寝疾，上侍药饵，不离左右。疾革，召普入受遗命。后问上曰：『汝自知所以得天下乎？』上呜咽不能对。后曰：『吾方语汝以大事，而但哭耶?』问之如初。上曰：『此皆祖考及太后之余庆也。』后曰：『不然，政由柴氏使幼儿主天下，群心不附故耳。汝与光义皆我所生，汝后当传位汝弟。四海至广，能立长君，社稷之福也。』上顿首泣曰：『敢不如太后教!』因谓普曰：『汝同记吾言，不可违也。』普即就榻前为誓书，于纸尾署曰『臣普记。』上藏其书于金柜，命谨密宫人掌之。
　　《讲义》曰：以皇太后而知社稷之至计，盖有圣母，必有圣子也。高、曹、向、孟之贤始于此。
　　《龟鉴》曰：慈闱一语，金柜预盟十七载，倦勤之后，举神器之大，挈而授之龙行虎步之天子，尧舜授受，曾不是过。刘元城尝曰：『三代而下，汉唐不能仿佛其万一。』盖亦叹咏于斯云。
　　壬子，翰林学士单父王著言：『时雨稍愆，请令近臣按旧礼，告天地、宗庙、社稷及望告海渎、岳镇于北郊。』诏从之。丁巳，吏部郎中阎式夺两任官。式监纳河阳夏税仓，上得式所收一斛有五升之羡，故黜之。其后右卫率府率薛勋、著作佐郎徐雄亦坐监纳民租概量失平，皆免官。
　　初[12]，上既诛李筠及重进，一日，召赵普问曰：『天下自唐季以来数十年间，帝王凡易八姓，战斗不息，生民涂地，其故何也？吾欲息天下之兵，建国家久长之计，其道何如？』普曰：『陛下之言及此，天地神人之福也。此非他故，方镇太重，君弱臣强而已。今所以治之，亦无他奇巧，惟稍夺其权，制其钱谷，收其精兵，则天下自安矣。』语未毕，上曰：『卿勿复言，吾已喻矣。』时石守信、王审琦等皆上故人，各典禁卫。普数言于上，请授以他职，上不许。普乘间即言之，上曰：『彼等必不吾叛，卿何忧？』普曰：『臣亦不忧其叛也，然熟观数人者，皆非统御才，恐不能制伏其下，则军伍间万一有作孽者，彼临时亦不得自由耳。』上悟，于是召守信等饮，酒酣，屏左右，谓曰：『我非尔曹之力不得至此，念尔曹之德无有穷尽。然天子亦大艰难，殊不若为节度之乐，吾终夕未尝敢安枕而卧也。』守信等皆曰：『何故？』上曰：『是不难知矣，居此位者，谁不欲为之？』守信等皆顿首曰：『陛下何为出此言？今天命已定，谁敢复有异心？』上曰：『不然。汝曹虽无异心，如麾下之人欲富贵者何？一旦以黄袍加汝之身，汝虽欲不为，其可得乎？』皆顿首涕泣曰：『臣等愚不及此，惟陛下哀矜，指示可生之途。』上曰：「人生如白驹之过隙，所以好富贵者，不过多积金钱，厚自娱乐，使子孙无贫乏耳。尔曹何不释去兵权，出守大藩，择便好田宅市之，为子孙立永远不可动之业？多置歌儿舞女，日夕饮酒相欢，以终其天年，我且与尔曹约为婚姻，君臣之间，两无猜疑，上下相安，不亦善乎?』皆拜谢曰：『陛下念臣等至此，所谓生死而骨肉也[13]。』明日，皆称疾请罢。上喜，所以慰抚赐赉之甚厚。庚午，以侍卫都指挥使石守信为天平节度使，殿前副点检、忠武节度使高怀德为归德节度使，殿前都指挥使、义成节度使王审琦为忠正节度使，侍卫都虞候、镇安节度使张令铎为镇宁节度使，皆罢军职。独守信以侍卫都指挥使如故，其实兵权不在也。
　　吕中曰：禁卫之兵骄，方镇之权重，五代以干戈智力取之而不足，太祖以杯酒宴笑收之而有余。人徒见其收之易，而不知其收之者固自有本也。封建非能弱周，周自弱也。藩镇非能亡唐，唐自亡也。使平王能复父之雠，则勤王之师诸侯毕会，天下必无春秋矣。使威烈王能正韩魏之罪，则齐楚诸国拱手听命，天下必无战国矣。使唐非有哲妇浊乱于內，则渔阳鼙鼓必不启方镇之祸于其始，非有宦官根田于內，则贼温锋刃必不成方镇之祸于其终。太祖之所以能收其权者，正孟子所谓『为政不得罪于巨室』，裴度所谓『处置得宜，有以服其心。』不然，无故而行削国之策，岂不动七国之变哉？
　　朱文公曰：赵韩王佐太祖区处天下，收许多藩镇之权，土国家三百年之安，岂不是仁者之功？
　　范质奏疏言：『宰相者以举贤为本职，以掩善为不忠，所以上佐一人，开物成务。端明殿学士吕余庆、枢密副使赵普富有时才，精通治道，经事霸府，历岁滋深。自陛下委以重难，不孤注倚，每因款接，备睹公忠。伏乞授以台司，俾申才用。今宰辅未备，久难其人。以二人器能，实攀附之幸会，置之此任，敦谓不然？』上嘉纳之。命内客省使王赞权知扬州军府事。赞乘舟以往，溺于阊桥。上嗟悼，谓左右曰：『是杀吾枢密使也。』赞常为河北诸州计度使，五代姑息藩镇，有司不敢绳以法，赞振举纲维，所至发擿奸伏无所忌。上知赞可付以事，因使完葺扬州，盖将大用之，而赞遽死。赞，观城人也。是月，陈承昭塞棣、谫决河役成，赐钱三十万。
　　八月甲辰，义武节度使孙行友在镇逾八年，上初即位，行友不自安，累乞解官归山，上不许。行友惧，将据山寨以叛。兵马都监药继能密表其事，上遣武怀节会镇、赵之师直入定州，出诏示之，令举族归朝。行友仓皇听命。既至，削夺官爵，禁锢私第。辛亥，女真国遣嗢突刺来贡名马。
　　吕中曰：女真去京师几千里而貢马，中国之盛衰，夷狄未尝不知之也。然当阳长之时，而阴稚已伏矣。宣和之遣使，亦自沙门岛渡海一路。然建隆之贡马，是夷狄求通于中国也；宣和之遣使，是中国求通于夷狄也，安得不启中原之祸？
　　永济县主簿郭顗坐赃一百二十万弃市。诏缘边诸寨有犯大辟者，送所属州军鞠之，无得辄断。曹州冤句令侯陟以清干闻，甲寅，擢左拾遗、知县事。节度使袁彦颇为不法，陟抗章言之。彦上表谢，自陈其无罪，上亦不穷治焉。丁巳，诏刑部：『应诸道州府有犯盐麯人合配役者，祗令本州充役。』
　　甲子[14]，契丹解利来降。戊子，遣鞍辔库使梁义如江南吊祭。上召见，面赐约束，因谓左右曰：「朕每遣使四方，常谕以谨敕，颇闻鲜克由礼，远人何观焉?』左右请齐之以刑，上曰：『齐之以刑，岂若其自然邪?要当审择其人耳。』
　　初[15]，五代募民盗戎人马，官给其直，籍数以补战骑之阙。上欲敦信保境，戊戌，敕沿边诸州禁民无得出塞侵盗，前所盗马，尽令还之，由是夷狄畏慕，不敢内侮。是月，命知制诰河内卢多逊看详进策献书人文字升降以闻。
　　十一月己巳，幸国子监。
　　十二月壬辰，回鹘遣使来贡方物。甲午，于阗遣使来贡方物。癸未，诏以濠、楚民饥，令长吏开仓赈贷。始置藏冰务，常以孟夏祭玄真之神，乃开冰荐于太庙。
