<!-- { "loadSidebar": true } -->
    三月丙午，进呈范成大奏：『关外麦熟倍于常年，缘去岁朝廷免和籴一年，民力稍纾，得以从事于耕作，故其效如此。』上曰：『免和籴一年，民间便已如此，乃知民力不可以重困也。』王淮奏：『去岁止免关外，今从李蘩之请，尽免蜀中和籴一年，为惠尤广。』辛酉，进呈楚州捕贼推赏，内随从捕获人欲支钱三十贯，上曰：『与五十贯如何?』王淮等奏：『凡支折资钱，每一资折三十贯。今随从获未该一资，若支五十贯，恐太多。』上曰：『是。』王淮等奏：『与五十贯亦不足惜，但欢喜者不过被赏数厚，而不平者千万人也。』上曰：『此论甚善，亦如朝廷与人官爵，尽归至公，人谁敢怨?若循私轻与，得者固喜而怨者必多。惟至公可以无怨。朕与卿等交修，当谨守此法。密院事少，三省事多，卿等见三省，宜以此意宣谕。』戊辰，进呈户部岁用经常及用度之数，龚茂良奏：『其间有合节省者，欲仿宝元、庆历故事，命台谏司户部详定。』上曰：『今日用度，多费于养兵。如禁中大段节省，外庭浮费绝少。朕尝览户部所具支费。三二十项内，不过一二项可议裁节，然不过数千缗。若令台谏论议，又却难处。如果有合节省件目，卿等可自奏陈。』先是，谏官萧燧论节浮费，诏户部条具，至是进呈。是月，以史浩为醴泉观使兼侍读。幸玉津园宴射。是春，阁门舍人应材言：『台谏之官，在于言天下之大利害，不在于捃摭细故，区区止于言人之短长也。大奸大恶，固不可不为天下国家诛锄之。若大有用之才，岂可以细故而轻坏之?苟一陷讥议，遂为废人，急缓之际，欲人为用，无复有矣。程颢为御史，神宗召对，颢曰：「使臣拾遗补阙，裨赞朝廷则可；使臣掇臣下短长以沽直名则不能。」神宗叹赏，以为得御史体。刘安世作台谏官，尝言祖宗之时，于人才长养成就之甚勤也，故其在台谏，未尝以细故而轻坏人材。乞降睿旨，刻之御史台、谏院，永为台谏官之戒。』上深然之。
    夏四月壬午[6]，进呈湖广总领刘邦翰等审验到鄂州水军统领谢贵虽是年及，委无残疾，气血未衰。若蒙依旧存留在军，尚堪使令。』王淮等奏：『谢贵出戍长沙，守臣王佐谓有目疾，职事不举。主帅李川申其人无疾患，得旨委刘邦翰审验得尚堪使令。』上曰：『谢贵依旧存留在军，管干职事。』
    五月癸卯，进呈利州提刑、权金州史俣奏金州都统司例私贩茶盐，月科与军人，每名三斤，高立价直，于请粮处克除。上曰：『蜀中军人贫甚，岂宜更有克剥?可令李思齐契勘起置月日因依，申枢密院。』王淮等奏：『欲并约束诸军。』上曰：『俟李思齐奏来，却与约束。』己酉，宗正少卿程叔达进对，言：『臣昨蒙玉音，许赐宣示敬天图，愿得稽首拜观。』上顾左右取图，图至，叔达整衿肃容进观，上亦相与诵读，每至前代王者或不能敬畏修省，则曰：『此图美恶并著，亦欲以之儆戒。』又至《无逸》篇，则曰：『《无逸》一篇，言人君所以享国久长，皆由严恭畏敬所致，尤当以为法。』叔达因言：『陛下于敬天之事既知所以为戒，又知所以为法，宜乎圣德日新，天之相之，有隆而罔替也。』甲子，进呈盱眙军报：『淮北岸多有蝗虫，此间却仍岁丰稔，修德与不德之验昭著如此。』上曰：『今夏蚕麦甚熟，丝价、米价极贱，此甚可喜。』上又曰：『近世士大夫多耻言农事。农事乃国之根本，士大夫好为高论而不务实，却耻言之。』王淮等奏：『士大夫好高，岂能过孟子?孟子之论，必曰「五亩之宅，植之以桑」，「百亩之田，勿夺其时」。所见诸侯，未尝离此数语。』上曰：『今士大夫微有西晋风，作王衍「阿堵」等语，岂知《周礼》言理财，《易》言理财，周公、孔子未尝不以理财为务。』淮等奏：『曩时虚名之俗诚是太胜，自陛下行总核名实之政，身化臣下，顷年以来，士风为之一变，此圣主责实之效。』上曰：『然。近年亦稍变，然犹未尽。且不独此耳，士大夫讳言恢复，不知其家有田百亩，内五六十亩为人所强占，亦投牒理索否?士大夫于家事则人人甚理会得，至于国事，则讳言之。卿等见士大夫，可与道朕此语。』淮等：『敢不揄扬尧言!』丁卯，密院进呈殿、步司今来分拣汰官兵三百八十余人宣命札子及旧付身合千余道，已于昨日令承旨司尽数当官给发。上曰：『旧付身如何?』王淮奏：『昨取旧付身批凿离军因依，令仍给还。』上曰：『顷岁逃亡事故。有家属者将付身批凿，革弊甚多。前此冒名承代者不胜众，今用批凿之法已十年，所革冒滥，不知其几矣。』是月，福州、建、剑水、命赈之。谢廓然赐出身，除殿中侍御史。廓然之命自中出，中书舍人林光朝不肯书黄，光朝寻改权工部侍郎，力求去，除知婺州。龚茂良罢相，出知建康府，以谢廓然论列，而茂良亦自引疾乞罢故也。诏自今三省、枢密院进呈文字所得之旨，朝退即具奏审，再承画降，方可施行。自是，每奏目复用黄纸贴云『得旨』云云，朝退封人，或有改易，遂为故事。时言者指龚茂良矫传敕旨，断遣曾觌之直省官故也。
六月辛未，王淮等奏：『比来积雨，陛下恐妨农稼，初二日禁屠宰，却常膳不御，斋心祈祷，圣德动天，连日开霁，天人相与之理于此可占。虽然，陛下寅畏奉天，固非一日，一念虑之间应答如响，夫岂偶然者?』上曰：『所谓丘之祷久矣。』己卯，殿侍谢廓然言：『陛下临御以来，动鉴家法，而治效犹未进，岂朋比之习容有未革?望敕臣下合谋辅治，毋党同以伐异，毋阿比以害公，使忠良蹇谔之士尽言而不疑，好险倾巧之徒知退而有惧。如此，则治效可驯致矣。』从之。壬辰，进呈礼部、太常寺看详到太、武学神像合依《五礼新仪》制度用金装饰。上曰：『禁销金指挥甚严，令用漆金可也。宜依礼部、太常寺看详事理施行。』是夏，东宫官请：『皇太子近因读范祖禹《唐鉴》，见其学问醇正，议论精确，欲遇讲日添读此书。』从之。
