<!-- { "loadSidebar": true } -->
　　秋七月庚戌，知池州鲁詧申称本州管下竹生穗实如米，饥民采食之。仍图竹实之状，缄囊其物以献。臣僚论：『歉岁饥民食其不当食之物，诚出于饥饿迫切而已。今池之民采竹实而食，其亦迫切甚矣。詧任在牧民，顾以为美事，不谓之奸谀不可也。较其罪，与姚岳同科。欲望圣断将誉罢黜施行。』诏从之。辛亥，进呈王大宝札子，奏：『理财宜务本抑末，农者天下之本也，而商贾逐末，竞利日繁，宜抑之以助农。如前日免行之令，偶因曹泳建言废罢。欲乞讲明损益，以复前制。』上曰：『曹泳所行，唯免行一事，至今人以为是。民不可扰，难以施行。』臣僚言：『守臣之弊，重内轻外，革之宜更出迭人。若未历州县，不得居清要；未任监司，不得居郎曹。外有治效，擢之内职；内有实绩，擢之外任，庶几官宿其业，人效其职，无因循苟简之意矣。』诏令中书省置籍。癸丑晚。御选德殿。御坐后有金漆大屏，分画诸道，各列监司、郡守为两行，以黄签标识居官省职位、姓名。上指示洪适等曰：『朕新作此屏，其皆是华夷图，甚便观览。卿等于都堂，亦可依此。』钱端礼等奏：『三省、密院吏恐有额外人数，乞降指挥，不得存留。』上云：『此等事正在卿等行之，已有指挥，何待再行约束?卿等若不能制吏，何以纠察官僚?』乙丑，进呈临安府结断铺翠销金玉三八等事，上曰：『闻外间翠羽甚多，若申严指挥，未必禁得。治一件，足以警众。』钱端礼奏：『今宫禁既不用，自然外间可革。』是月，诏：『诸路监司、帅臣将见任老疾守臣。限一月公共铨量闻奏。知县委守臣体访，申取朝廷指挥。如监司、守臣互为容隐，御史台觉察以闻。』铸当二钱，以工部言小平钱工料委与当二钱一体，遂诏从之。未几，从户部之请，给会二千万，仍将川蜀昨来发到铁钱十五万贯与会子品搭钱银及公据，于两淮州军相易，其铜钱仰赴所在官司交纳，每七百文，偿以会子一贯。寻以难行而止。
　　八月己卯，进呈营屯田文字。上曰：『永丰圩见隶建康行宫，岁收米三万余硕。朕欲拨付建康军中以助军食，亦以示至公之意。卿等便可批旨施行。』进呈减罢寓宣房额外人，钱端礼等因奏：『前日面得指挥，减省权摄使臣及额外人吏，次日刷具，尽皆减罢。九日到漏舍，有承旨司谢褒再三执覆，须要存留王兴祖等四人，盖有谢梓是其子。』上曰：『人吏何敢如此?可重作行遣。』乃诏谢褒罢枢密院令史，送处州编管，令临安府日下差人管押前去。庚寅，诏：『应今后文武知州军、诸路厘务总管、副总管、钤辖、都监见辞，并令上殿，批人料钱文历。如托避免对，并不得差除赴任。委台谏、监司常切按察，以违制论。』癸巳，臣僚言：『去岁江西、湖外和籴，其弊非一，不问家之有无，例以税钱均敷，此一弊也。州县各以水脚耗折为名，收耗米什之二三，此二弊也。公吏斗脚，百方乞觅，量米则有使用，请钱则有縻费，此三弊也。以关会偿价，许之还以输官，然所在往往折价，至输官则不肯受，此四也。』诏逐路委漕臣并提举往来巡按，务尽和籴之意，以革四弊。如安坐不恤，奉行简慢，必罚无赦。甲辰，洪适等奏：『昨日张说传旨询问医官换授事，吏部供并五条法，惟有王继先以特恩换授。』上曰：『伎术官自是不许换授，旧无条法之事，岂可创?卿等亦当如此。』乙巳，洪适等奏：近来士风奔竞，争图换易。旧有指挥，已有差遣人不许入国门，新授差遣人限半月出门。今乞降指挥，宰执不许接见已有差遣之人。』上曰：『如此则失之隘，但在卿等力行。』是月，立皇长子愭为皇太子，大赦。洪适奏：『浙东监司久阙官，乞令宋藻不候告前去。』上曰：『卿等曾谕宋藻支还亭户钱否?闻监司所至，又要倍敛钱物送胥吏，至有六七百千。首须丁宁钤束。』
　　九月丁巳，进呈付出严别札子。洪适等奏：『后省已曾看详，只是编类之书，举子所用，但以其笔札之费，欲与免一解。』叶颐奏：『献言者大率只要侥幸。』上曰：『亦不奈何。若不采纳，便是塞献言之路。』癸酉，洪适等奏：『近有湖南漕臣任诏、均州守臣戴之邵皆自请讨贼。之邵臣等不识之，须尝上殿，特与改官，不知何如人，陛下尚省记否?』上曰：『其人亦诞妄，今不须留在极边，可召赴行在，别与一近里闲慢差遣。』
　　冬十月甲申，臣僚言：『私盐之不可禁者，其弊三，亭户煎盐入官，官不以时给直，往往寄居为之干请而后予之，至有分其大半者，一也；煎炼之初，必须假贷于人，而监司类多乘时放债，以要其倍称之息，及就场给直，往往先已克除其半，而钱入于亭户之手者无几，二也；监司及诸场人吏类多积私盐以规厚利，亭户非不畏法，以有滑吏共为表里，互相蒙庇，三也。伏望申严禁戢。』从之。乙酉，执政内务进对，洪适等奏：『连日祠事，恐圣躬少劳。又蒙宣召，不知有何处分?』上曰：『亦别无事，只为卿等两日不曾奏事，明日又是旬假，恐事有积压。』适奏：『陛下勤政如此!』
　　臣留正等曰：天下万机之务无穷，而人主应之亦无穷，此古之圣人所以常有兢业之念，而无怠荒之志也。是故朝以听政，昼以访问，夕以修令，夜以安身，一日之间，斯须有不敢懈者。禹之功万世永赖，犹曰克勤于邦；文王日昃不暇食，以咸和万民，皆用此道，以诏方来。寿皇勤于听政，日对大臣，讲求治理。于时两日不奏事，则有宣对之言，且虑休浣相连，庶政或有留滞，所以为法于天下而可传于后世者，其远矣哉。
　　十有一月丙午，上曰：『张师颜有一道之寄，却公然以鱼蜮来此作苞苴，可特降一官。如或不悛，重置典宪。便今报行。』己未，诏后省旋次抽摘，取上书可采者，撮其枢要，断章取义，立为篇目，缮写进呈。从起舍赵师训之请也。执政晚对，上出牙牌一面，镌吏、户、礼、兵、刑、工赃吏字，疏事目于下方。上曰：『朕已令制造数副，记朝廷事。卿等亦当依此，以备遗忘。』
　　十二月己丑，进呈刑寺拟断广州新会县令卢昙庆案，为受周浩关节，收禁梁栋等致死，拟断徒二年，私罪该赦书原。上曰：『国家法令多宽，官员犯罪，遇赦皆原，只亏得以下人。可特与勒停。』丙申，进呈刑寺拟断陆知刚等诈官案，大理寺并引赦赎铜，刑部拟特旨：陆知刚、陆知微、陆知茂各决杖编管。上曰：『所犯情重，可并决配广南。孙大雅发陆知刚亦不易，可特与职名。』是日降御笔：『近勘陆知微等诈官冒请事，情法两重。刑寺约法断刑，并皆不当。王茀可放罢，陈良翰可降一官放罢，当职官吏议罚。』将上，既而潘景珪、元徽之、吴交如、刘敏求各特降一官，人吏并杖一百勒停。以洪适为仆射兼枢密使。知枢密院事汪澈为枢密使。是冬，令监司、郡守阙到即奏事讫之任。如本贯川广、见在本乡居住之人，即仰知、通结罪保明取旨。是岁，和义郡王杨存中薨，追封和王，谥武恭。其祖宗闵为永兴军路总管，陈殁，父震知麟州建宁寨，亦死于敌难。存中天资忠孝，慷慨有大节，从戎河朔，高宗一见，遂授以心膂之寄。前后转斗，大小二百余战，金创被体，终始宿卫四十余年。上以旧臣，尤礼异之，呼郡王而不名。存中父子相继死难，母张氏见震不屈，亦引脰而死。宗闵遇害，祖母刘氏流落陇蜀，存中日夜祷祠访问，问关数千里，卒迎以归。李显忠以罪斥，存中保任之，卒为名将。御军宽而有纪律，所用将士，不私部曲之旧。轻财重义，施不少吝。所居建阁，以藏御书，上为题曰『风云庆会之阁』。起居郎、权中书舍人蒋芾直前奏云：『窃惟中书政本之地，舍人之职，不特掌行词命而已。故事亦许缴驳。臣虽时暂兼摄，亦不敢以承乏而怠于职事。傥政令之有过举，除授之有失当，不免时犯天听，尚赖陛下容纳。』上曰：『正欲卿如此，不特政事与除授之间，虽人主有过失，亦可论奏。』
　　丙戌乾道二年春正月丙辰，进呈郭振申董超等升差，上曰：『年皆及否?』洪适等奏：『年皆已及。』上曰：『立定年限，方可杜其私意。』壬戌，进呈建康都统刘源缴纳到逃亡事故，横行拱卫大夫至副尉、军兵将校都虞候至押官付身二万一千六百八十二件。上曰：『付身还有许多否?』洪适等奏：『果有此数，见今委都司毁抹。』上曰：『此事甚不可得。』于是诏武略大夫、忠州团练使刘源特转武显大夫、高州防御使。甲子，进呈汪应辰乞优恤利州路运粮百姓，而漕臣亦具奏，乞运粮二硕，人支钱引三道，计合降度牒八百余道。上曰：『中间亦曾免了一处?』洪适等奏：『成、和等四州已尝免夏秋二税一年，京西路诸州亦免二税一半。』上曰：『利路运粮，每硕与二千，可纽计度牒支降。』
　　二月丙子，诏：『宰臣奏乞令侍从、台谏、两省官举监司、郡守可依荐举旧法，如犯人己赃，当同罪，余皆略之，庶多荐引，以副任使。』庚辰，进呈临安府勘到殿前司军兵裴义等三名盗取骆昂钱物，内有萧郁、吕宣未获。洪适等奏：『训练队将，专管一队事务，不为无罪。』上曰：『统制官如何休得?须各与降一官。』适等奏：『统制乃王公述，兼带御器械。陛下行罚，虽亲近不免，天下安得不畏服耶？』丙戌，进呈戚方申审升差统领官孟俊充统制副将、董苑充统领。洪适等奏：『孟俊今年九月方及三年，董苑充统领系升二等。』上曰：『孟俊可依差。董苑升二等，恐后援以为例，且已之。』上又曰：『立定年限，省多少事，亦是良法。』壬辰，进呈户部措置每月官兵俸料减支见钱分数，月中可省二十万缗。上曰：『不若且依旧例。事稍动众，不可轻改。』是月，遣使赈两浙、江东饥。
