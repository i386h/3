<!-- { "loadSidebar": true } -->
    十有二月甲午朔，诏行宫留守秦桧令赴行在所奏事。张浚以桧在靖康中建议立赵氏，不畏死，有力量，可与共天下事，一时仁贤荐桧尤力，遂推引之。赵鼎既与浚不咸，左司谏陈公辅因奏劾鼎[6]，鼎复求去。上愀然不乐曰：『卿只在绍兴，朕他日有用卿处。』是日，临安火，所燔几万家。诏以米一千斛赐被火之家贫乏者。戊戌，右司谏王缙入对，论签书枢密院事折彦质之罪，大略谓：『彦质于贼马南向之时，倡为抽军退保之计，上则几误国事，下则离间宰臣。乞赐放绌。』先是，张浚自江上还平江，随班入见。上曰：『却敌之功，尽出右相之力。』于是赵鼎皇惧复乞去，浚入见之次日，具奏曰：『天下之事，不倡则不起，不为则不成。今四海之心，孰不想恋王室?敌叛相结，胁之以威，虽有智勇，无由展竭。三岁之间，赖陛下一再进抚，士气从之而稍振，民心因之而稍回，正当示之以形势，庶几乎激忠起懦，而三四大帅者亦不敢怀偷安苟且之心。夫天下者，陛下之天下也。陛下不自致力以为之先，则被坚执锐、履危犯险者皆有解体之意。今日之事，存亡安危所自以分。六飞傥还，则大众解体，内外离心，日复一日，终以削弱，异日复欲下巡幸诏书，谁为深信而不疑者?何则?彼知朝廷姑以此为避地之计，实无意于图回天下故也。』上翻然从其计。浚因独对，乞乘胜取河南地，擒刘豫父子。又言刘光世骄惰不战，不可为大将，请罢之。上问：『尝与赵鼎议否?』浚曰：『未也。』浚见鼎，具道其故。鼎曰：『不可。豫，机上肉耳。然豫倚金人为重，不知擒灭刘豫得河南地，可遂使敌不内侵乎?光世将家子，将帅士卒多出其门下，若无故罢之，恐人心不可。』浚不悦。鼎复言：『强弱不敌，宜且自守，未可以进。』黜鼎与彦质俱罢之。京东淮东宣抚处置使韩世忠引兵攻淮阳军,败之。壬寅，尚书左仆射、同中书门下平章事兼知枢密院事赵鼎充两浙东路安抚制置大使兼知绍兴府。翰林侍读学士兼史馆修撰、资善堂翊善范冲提举江州太平观。冲再疏求去,乃有是命。甲辰，尚书司封员外郎苏符兼资善堂赞读，赴行在，代范冲也。乙巳，上与宰相语唐开元之治曰：『姚崇为相,尝选除郎吏，明皇仰视屋椽，崇惊愕久之。后因力士请问，知帝所以专委之意。人主任相当如此。』张浚曰：『明皇以此得之，亦以此失之。杨、李操柄，事无巨细，一切倚仗，驯致大乱。吁,可戒焉。』上曰：『不然，卿知所以失否?在于相非其人，非专委之过也。』浚曰：『明皇方其忧勤，贤者获进。逮其逸乐，小人遂用，此治乱之所以分。陛下灼见本末，天下幸甚。』赵鼎入辞。鼎既行，上趣令之镇。鼎力辞新命，诏不许。鼎在越，惟以束吏恤民为务，每言：『不束吏，虽善政不能行,盖除害然后可以兴利。《易》之《豫》「利建侯行师」，乃所以致豫。《解》「公用射隼于高墉之上」，谓射隼而去小人，乃所以致解。』鼎之学得于《易》者如此。至是奸猾屏息，又场务利入之源不令侵耗，财赋遂足。丙午，奏桧入见。签书枢密院事兼权参知政事折彦质提举临安府洞霄宫。手诏曰：『朝廷设官分职，本以为民。比年以来，重内轻外，殊失治道之本。自今监司、郡守秩满，考其善状，量与迁擢，治效著闻，即除行在差之。其即官未历民事者，效职通及二年，复加铨择，使之承流于外，仍令中书、御史台籍记姓名，俟到阙日检举引对，参考善否，取旨升黜，庶几天下百姓蒙被实惠，以称朕意。』时张浚专任国政，首言：『比年以来，内重外轻。又官于朝者不历民事，利害不明，诏令之行，职业之举，岂能中理?民多被其害。』遂条具以闻，故有是诏。福建市舶司言：『蕃舶纲首蔡景芳招诱舶货,自建炎初年至绍兴四年，共收息钱九十八万缗。』诏补景芳承信郎。戊申,醴泉观使兼侍读秦桧令赴行在所讲筵供职，行宫同留守孟庾充行宫留守。己酉，诏目今前宰相到阙，并许张盖，为秦桧故也。庚戌，诏馆职如在职二年以上，知县资序人与除大郡通判，通判资序人除知州军。任满到阙，令阁门见上殿，与参考治状善否，取旨升黜，仍令中书省、御史台籍记姓名。辛亥，提举临安府洞霄宫张守自常州入见，即日除参知政事。壬子，诏张守兼权枢密院事。江州进士孙复礼投匦讼德安令黄觌不法,御笔令监司究实。上谕大臣曰：『复礼亦须知管，如体究所诉不实，即痛与惩戒。鼓、检院止许士庶陈献利害，傥挟私怨有所中伤,不惟长告讦之风，亦非求言本意。』乙卯，右司谏王缙言：『风俗颓弊，起于士大夫贪冒无耻。乞明诏大臣，自今除贤能之人，宜擢用者待以不次外，其余并依吏部格法，则各安分守。职业交修，颓风复振，贤才辈出矣。』诏令三省遵守。戊午，诏自今吏部注拟知通、守令，并选择非老病及不曾犯赃与不缘民事被罪之人，仍申中书门下省审察，旨具注拟人脚色关御史住,如非其人，许本台弹奏。用中书请也。既而行官吏部请因民事犯徒已上罪人如今诏。自祖宗以来，以公私赃三等定天下之罪，至是始增民事律焉。己未，左司谏陈公辅言：『自熙、丰以来，王安石之学著为定论，自成一家，使人同己。仰惟陛下天资聪明,圣学高妙，将以痛革积弊，变天下尚同之俗。然在廷之臣不能上体圣明，又复辙以私意取程颐之说，谓之伊川学，相率而从之，是以趋时竞进、饰诈沽名之徒翕然胥效，倡为大言，谓尧舜、文武之道传之仲尼，仲尼传之孟轲，轲传之颐，颐死无传焉。狂言怪语，淫说鄙谕，曰「此伊川之文也」，幅巾大袖，高视润步，曰「此伊川之行也」。能师伊川之文，行伊川之行，则为贤士大夫，舍此皆非也。臣谓程颐尚在，能了国家事乎?且圣人之道，凡所以垂训万世，无非中庸，非有甚高难行之说,非有离世异俗之行，在学者允蹈之而已。伏望察群臣中有为此学、相师成风、鼓扇士类者，皆屏绝之，然后明诏天下，以圣人之道著在方册，炳如日星，学者但能参考众说，研穷至理，各以己之所长而折中焉。惟不背圣人之意则道术自明，性理自得，故以此修身，以此事君。以此治天下国家，无乎不可矣。』辅臣进呈，张浚批旨曰：『士大夫之学，宜以孔、孟为师，庶几言行相称，可济时用。可布告中外，使知朕意。』时朱震在经筵不能诤，论者非之。辛酉，诏以山阴至长沙四十县并从堂除,浙西之邑十四，浙东九，江东八，江西、福建各四，湖南一。伪齐刘豫密知金人有废己谋，请于金，欲立麟为太子。金主亶曰：『先帝所以立尔者，以尔有德于河南之民也。尔子还有德耶?徐当咨访河南百姓以定之。』

校勘记
[1]雷  原作『雪』，据《要录》卷九十七改。
[2]金人失信  按：此处有错简，『失信』原接『官告线纸钱』,兹据《中兴圣政》卷十九参《要录》卷九十八改。
[3]劫掠  原作『敌掠』，据《中兴圣政》卷十九改。
[4]罢之  《要录》卷一○五作『宠之』。
[5]定都临安不复进都  原阙『临安不复进』五字，据《中兴圣政》卷二十补。
[6]陈公辅  原作『陈光辅』，据《要录》卷一○三、卷一○六改。



宋史全文卷十九中
宋高宗八
    乙卯绍兴五年春正月乙巳朔，日有食之。上在平江。金人去潦州。丙午，诏户部出钱四十万缗付江西漕司增市军储。丁未，知枢密院事张浚奏敌人潜师遁去，今已绝淮而北，见行措置招集淮南官吏还任、抚存归业人户等事，上曰：『刘豫父子强诱敌人拥众南侵，窥伺江浙，其志不浅。乃今一夕遁去,其所亡失多矣。然贼马方却，而浚已能为朕措置如此，可谓孜孜奉国，知无不为也。大臣和于内，将相和于外，故举措得宜而敌人知畏，此其所以遁去也。』诏诸路州县系官田舍，委守令出榜召人承买，拘催价钱起发。己酉，宰相赵鼎奏：『敌骑遁归，皆自陛下圣画素定。然善后之计，当屈群策。愿诏前宰执各条具所见来上，断自圣意，择而用之。』上曰：『朝廷能采众论则虑无不尽，虽刍荛之言，傥有可采，犹当用之，况前宰执尝在朕左右，必知朝廷事。』沈与求曰：『国有大议,就问老臣，乃祖宗故事。』于是赐诏书访以攻战之利、备御之宜、措置之方、绥怀之略，令悉条上焉。庚戌，赵鼎曰：『祖宗差役本是良法，王安石但见差衙前一事州县奉行失当,变祖宗旧法，民始不胜其扰。』上曰：『安石行法大抵学商鞅。昔自安石变法，天下纷然，但差役之法行之既久，不可骤变耳。』淮西宣抚司统制官王进薄金人于淮，降其将程师回、张延寿而还。辛亥，上谓辅臣曰：『恢复之图，所宜爱日讲究，要须先求人才，有人才则天下之事无患不举。然用人才在于进君子、去小人。』赵鼎曰：『臣待罪宰相，为陛下分别君子小人而用舍之,乃其职也。敢不奉诏？』淮东宣抚司统制官崔德明败敌于盱眙。乙卯，张浚自江上还，入见。丙辰，上谓赵鼎曰：『大臣朕之股肱，台谏朕之耳目，职任不同而事体均一。或有官非其人所当罢黜者，卿等宜亟以告朕，不必专待台谏。』丁巳，诏：『江北贼马已退,应大臣及侍从、职事官，各条具利害闻奏。』诏榷货务每日入纳钱，以其半支给见钱关子。戊午，辅臣进呈曲赦淮南事目，上曰：『敌虽退遁，然南北之民皆吾赤子，当示兼爱并容之意。中原未复，二圣未还,赦又不可夸大，第使实惠加于两淮百姓，乃朕指也。』上又曰：『敌已退遁，须当渐图恢复。若止循故辙为退避之计,何以立国?祖宗德泽在天下二百年，民心不忘,当乘此时大作规摹措置，朕亦安能郁郁久居此乎?』赵鼎曰：『时不可失，诚如圣谕。事所可为者，当谨以次条画奏禀。』
《龟鉴》曰：圣明天子立志英明,每念复雠，未尝不有比此一洗之意，考之图史，圣心可见。初年与辅臣论恢复之由，首论周宣复古之诗，次论汉光武寻邑、昆阳之胜,又其次论唐肃宗兴复王室之盛，可谓志于规恢矣。又尝语宰执曰：『今当渐图恢复，乘时大作规模，朕安能郁郁久居此?』又谓宰执曰：『今已六月下旬，使可讲防秋事，朕当亲率诸军分头迎敌。若依前远避，何以立国?』不曰『修车马、备器械、外攘夷狄之事更须讲求』，则曰『训卒缮甲，极力措置，今冬虏来，似有可胜之理』。书《车攻》诗、《羊祜传》，造盾琴样以示武备，作金银碗以旌射士，教习舟师，修复马政，措置屯田,精择间谍，其志盖未尝不在钜鹿也。
