<!-- { "loadSidebar": true } -->
　　三月戊寅，上谓辅臣曰：『王钦若久在政府，察其所为，真奸邪也。』王曾曰：『钦若与丁谓、林特、陈彭年、刘承珪时号为「五鬼」，其奸邪憸詖之迹诚如圣谕。』契丹岁大饥，民流过界河。上曰：『皆吾赤子也，可即赈救之。』乃诏转运司分送唐、邓、襄、汝州，处以闲田，所遇州县给食，人二升。癸未，诏百官转对，极言时政阙失如旧仪，在外者实封以闻。既而上谓辅臣曰：『所下诏宜增朋党之戒。』群牧判官庞籍因转对言：『平时百官奏事上前，不自批章，止得送中书、枢密院，盖防偏请以启幸门。近岁传直内降浸多于旧臣，恐法度自是隳也。』群牧判官司马池因转对言：『唐制，门下省诏书出，有不便者，得以封还。今门下虽有封驳之名，而诏书一切自中书下，非所以防过举也。』甲申，上封者言茶、盐课亏，请更议其法，帝以问三司使寇瑊，瑊曰：『议者未知其要尔。河北人中兵食，皆仰给于商旅。若官尽其利，则商旅不行，而边民困于馈运矣。法岂可数更？』帝然之，因谓辅臣曰：『茶盐民所食，而强设法以禁之，致犯法者众。但缘经费尚广，未能弛之，又安可数更其法也？』丙戌，遣官祈晴。上因谓辅臣曰：『昨令视四郊而麦已损腐，民何望焉？此必政事未当天心也。古者大辟，外州三覆奏，京师五覆奏，盖重人命如此。其戒有司：审狱议罪，毋或枉滥。』又曰：『故不欲数，然舍是无以召和气。』
　　夏四月，赦天下，免河北被水民赋租。京师自三月朔雨不止，前赦一日而霁。
　　五月己未朔，诏礼部贡举。庚申，诏曰：『朕试天下士，以言观其趣向。而比来流风之弊，至于会粹小说，磔裂前言，竞为浮夸摩曼之文，无益治道，非所以望于诸生也。礼部其申饬学者，务明先圣之道，以称朕意焉。』甲子，上曰：『群臣请对者多求进，少求退，何也?』王曾曰：『苟抑奔竞，崇静退，则庶几有难进之风矣。』上然之。己巳，诏以新令及附令颁天下。
　　六月丁未，大雷雨，玉清昭应宫灾，独长生崇寿殿存焉。太后对辅臣泣曰：『先帝力成此宫，一夕延燔殆尽，犹幸一二小殿存尔。』范雍度太后有再兴葺意，乃抗言曰：『不若燔之尽也。先朝以此竭天下之力，遽为灰烬，非出人意。如因其所存，又将葺之，则民不堪命，非所以祇天戒也。』宰相王曾、吕夷简亦助雍言，夷简又推《洪范》灾异以谏，太后默然。太庙齐郎【杰按：“齐郎”，疑为“斋郎”。】苏舜钦上疏曰：『前志曰：积阴生阳。阳生则灾见焉。乘夏之气发泄于玉清官，震雨杂下，烈焰四起，楼观万叠，数刻而尽，非慢于火备，乃天之垂戒也。陛下当降服减膳，避正寝，责躬罪已，下哀痛之诏，罢非业之作，拯失职之民，察辅弼及左右无裨国体者罢之，窃弄威权者去之，念政刑之失，收刍尧之论，庶几可以变灾为佑。浃日之间未闻为此，而将设工役以图修复，都下之人，闻者骇惑，聚首横议，咸谓非宜。愿陛下恭默内省而追革之，罢再造之劳，述前世之法，天下幸甚!』甲寅，门下侍郎、平章事王曾罢知兖州。始，太后受尊号册，将御大安殿，曾执不可。太后左右姻家稍通请谒，曾多所裁正，太后滋不悦。会玉清昭应宫灾，曾累表待罪，乃罢。寻改青州。是月，河北大水，坏澶州浮桥。
　　秋七月。初，太后怒玉清宫守卫者不谨，悉下御史狱，欲诛之。中丞王曙上言：『昔鲁桓、僖宫灾，孔子以为桓亲尽，当毁者也。辽东高庙及高园便殿灾，董仲舒以为高庙不当居陵旁。今所建宫非应经义，灾变之来，若有警者。愿除其地，以应天变。』而右司谏范讽亦言：『此实天变，不当置狱穷治。』上及太后感悟，遂薄守卫者罪。又言山木已尽，人力已竭，虽复修，必不成。己巳，下诏不复修。改长生崇寿殿为万寿观。乙酉，罢辅臣所领诸宫观使名。
　　八月丁亥朔，日有食之。诏罢天下职田官，收其人，以所直均给之。先是，上封者言：『职田有无不均，请罢之。』乃降是诏。己亥，诏命官犯正人己赃者，自今毋使亲民。
　　冬十月，诏知州军、文武升朝官岁举见任判官、主簿尉有罪非赃私、有出身三考、无出身四考堪县令者各一人，转运使、副不限以数。先是，流内铨引选人朝辞，有老耄者授县令。上谓宰臣曰：『县令之职，有民有社。一邑刑政，轻重皆得自专，若非其人，为害不细。虽远方僻郡，尤当择人宣朝廷德意。此辈皆昏耄，使之临民，必有贪墨疲懦之弊。』会有上言乞奏举以充县令，乃降是诏。丁未，诏淮南江浙荆湖制置发运使奏计京师，毋以土物馈要近官。
　　十一月冬至，上率百官上皇太后寿于会庆殿。秘阁校理范仲淹奏疏言：『天子有事亲之道，无为臣之礼；有南面之位，无北面之仪。若奉亲于内，行家人礼可也。今顾与百官同列，亏君体，损主威，不可为后世法。』疏入，不报。晏殊初荐仲淹为馆职，闻之大惧，召仲淹，诘以狂率邀名，且将累荐者。仲淹正色抗言曰：『仲淹缘辱公举，每惧不称为知己羞。不意今日反以忠直获罪门下。』殊不能答。仲淹退，又作书遗殊，申理前奏不少屈，殊卒愧谢焉。又奏疏请皇太后还政，亦不报，遂乞补外，寻出为河中府通判。
　　庚午天圣八年春正月，命资政殿学士晏殊权知礼部贡举。甲戌，真定府定州路都部署曹玮卒。玮将兵几四十年，未尝少失利，契丹使过天雄，部勒其下曰：『曹公在此，毋纵骑驰驱也。』渭州有告戍卒叛入夏国者，玮方对客弈棋，遽曰：『吾使之行也。』夏人闻之，即斩叛者，投其首境上。环庆属羌田多为人所市，致单弱不能自存，因没敌中。玮尽令还其故田。后有犯者，迁其家内地。所募弓箭手，使驰射较强弱，胜者予田二顷，再更秋获，课市一马，马必胜甲，然后官籍之，则加田五十亩。至三百人以上团为一指挥，要害处为筑堡，使自堑其地，为方田环之。立马社，一马死，众为出钱市马。属羌降者既多，因署其首领为军主，使统其族帐，止于本军叙进，以其习知敌情与地利，不可徙他军也。玮为将不如其父，宽猛自成一家。
　　三月，御崇政殿，试礼部奏名进士。丙寅，试诸科。丁卯，赐进士王拱寿等二百人及第，四十九人同出身。已巳，赐诸科及第、同出身者又五百七十三人。拱寿，诏更其名曰拱辰。
　　六月，监修国史吕夷简等上新修国史于崇政殿。
　　秋七月乙巳，御崇政殿，试书判拔萃及武举人。戊申，以书判拔萃人余靖为将作监丞，尹洙为武胜节度掌书记，武举人张建侯等十二人补三班奉职、借职。丙午，御崇政殿，策试贤良方正能直言极谏，太常博士何咏、茂才异等富弼所对策并及第四等。丁丑，以咏为祠部员外郎、同判永兴军，弼为将作监丞、知长水县。九月，罢百官转对。自复转对，言事者颇众，大臣不悦也，故复罢之。冬十月，有上书言：『县官榷盐，得利微而为害博。两池积盐为阜，数莫可校，请通商平估以售，少宽百姓之力。』乃诏盛度、王随议更其制度。随与胡则画通商五利上之。丙申，诏罢三京二十八州军榷法，听商贾入钱若金银京师榷货务，交盐两池，自是虽商贾流行，而岁课之入官者耗矣。壬寅，置天章阁待制，位龙图阁待制之下。十一月戊辰，合祀天地于圜丘，大赦。十二月，以丁谓为道州司户参军。丁未，定难节度使赵德明遣使来献马。辛未天圣九年春二月，诏复给职田。秋七月，以翰林侍读学士孙奭为工部尚书、知兖州。帝每御经筵，设象架，庋书策外向，以便侍臣讲读。奭年高视昏，或阴晦，即为徙座于阁外。奭讲至前世乱君亡国，必反复规讽，帝竦然听之。常画无逸图以进，帝施于讲读阁。奭三请致仕，召对，敦谕之。奭以年逾七十固请，故优拜焉，仍诏颁宴而后行。甲戌，右正言陈执中谏院供职。国朝承五代之弊，官失其守，故官职差遣，离而为二。今之官裁用以定俸入尔，而不亲职事。谏议大夫、司谏、正言，皆须别降敕许赴谏院供职者，乃曰谏官。
　　八月，出内藏库绢六十万下陕西、河北、河东市籴粮草。戊戌，又出内藏库缗钱五十万河北市粮草。
　　九月，诏出藏库绢六十万下河北折籴军储。庚午，以王曾为彰德节度使，仍知天雄军。契丹使者往还，肃车徒而后过，无敢大声疾呼者。人乐其政，为画像而生祠之。
　　冬十月，以翰林学士宋绶为龙图阁学士、知应天府。时太后犹称制，五日一御承明殿，垂帘决事，而上未始独对群臣也。绶言：『唐先天中，睿宗为太上皇，五日一受朝，处分军国重务，除三品以上官决重刑。明皇日听朝，除三品以下官决徒刑。今宜约先代制度，令群臣对前殿，非军国大事及除拜，皆前殿取旨。』书上，忤太后意，故命出守。侍御史知杂事刘随、殿中侍御史郭劝并言绶有辞学，当留本朝，不宜处外。不听。丙戌，诏曰：『公卿大夫所且励名节，以厚风化。而或枉己以近名，行险以沽宠，诋诬执政，干挠有司，藩臣多所徽求，使者驰于刺举，营私冒禄，朕何望焉?凡在位之臣，其务修警，毋蹈邪枉，以速邦宪。』
　　闰十月，司天监上《重修崇天历》。癸亥，盐铁副使司封员外郎王鬷、户部副使刑部员外郎杜衍并为天章阁待制。初，马季良建言：『京师贾人常以贱价居茶盐交引，请官置务收市之。』季良方用事，有司莫敢忤其意，鬷独不可，曰：『与民竞利，岂国体邪?』他日上见鬷，劳之曰：『官市交引，赖卿力言罢之，甚善。有司临事，当如是也。』薛颜死，其家属衍为墓志。衍却之。及在三司，因奏事，上谓衍曰：『薛颜有丑行，卿不与志墓，诚清识也。』自是有意大用。
　　壬申明道元年春二月，监修国史吕夷简上《三朝宝训》。庚戌，知许州、定国节度使张士逊为刑部尚书，平章事吕夷简加中书侍郎。丁卯，以真宗顺容李氏为宸妃。是日，宸妃薨。宸妃始生帝，皇太后即以为己子，宸妃嘿嘿处先朝嫔御中，未尝自异，帝不自知宸妃所出也。疾革，乃进位。始，宫中未治丧，宰相吕夷简朝奏事，因曰：『闻有宫嫔亡者?』太后瞿然曰：『帝相亦与宫中事邪?』引帝偕起。有顷，独出曰：『卿何间我母子也?』夷简曰：『太后他日不欲全刘氏乎?』有司希太后旨，言岁月未利。夷简黜其说，请发哀成服，备宫仗葬之。时有诏欲凿宫城垣以出丧，夷简遽求对。太后揣知其意，遣内侍罗崇勋问何事，夷简言：『凿垣非礼，丧宜自西华门出。宸妃诞育圣躬而丧不成礼，异日必有受其罪者，莫谓夷简今日不言也!』崇勋惧，驰告太后，乃许之。
