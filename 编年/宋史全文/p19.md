<!-- { "loadSidebar": true } -->
　　庚寅淳化元年春正月戊寅朔，御乾元殿受册尊号。曲赦京城系囚，改元。赵普以病免朝谒。疾笃，三上表致政。上不得已，以普为西京留守兼中书令。
　　二月，国家因唐制，建昭文、史馆、集贤院于禁中，昭文、集贤置大学士、直学士，史馆置监修国史、修撰、直馆，昭文亦置直馆，集贤又有修撰、校理之职。名数虽异而职务略同。赐诸路印本《九经》。令长史与众官共阅之。登州二县饥，诏赈之。
　　三月，诏尚书省四品、两省五品以上，每二人共举常参官一人充转运使；员外郎以上二人于京朝官内举一人充知州、通判。自赵普罢，吕蒙正以宽简居相位，辛仲甫从容其间，政事多决于王沔。沔聪察敏辩，善敷奏，有适时材用，然性苛刻，不以至诚待人，群官谒见，必甘言以啖之，皆喜过望。既而进退非允，人胥怨矣。夏四月，夏州败李继迁。五月，令刑部置详覆官六员，专阅天下所上案牍；勿复遣鞫狱，置御史台推勘官二十人，并以京朝官充。若诸州有大狱，则乘传就鞠。辞日，上亲谕曰：『无滋蔓，无留滞。』咸赐以装钱。还必召见，问以所推事状，著为彝制。凡满三岁，考其殿最而黜陟之。国初，钱文曰『宋元通宝』，又改铸淳化元宝钱，上亲书其文，作真、草、行三体。自后每改元，必更铸，以年号元宝为文。
　　六月丙午，罢中元、下元张灯。
　　八月，令左藏库籍所掌金银器皿之属毁之。有司言中有制作精巧者，欲留以备进御。上曰：『将焉用此?汝以奇巧为贵，我以慈俭为宝。』卒皆毁之。
　　冬十月，以钱若水为秘书丞、直史馆。若水初佐同州，有富民家小女奴逃亡不知所之，女奴父母讼于州，命录事参军鞫之。录事尝贷钱于富民，不获，乃劾富民父子数人共杀女奴，弃尸于水中，遂失尸，罪皆应死。富民不胜拷掠，自诬服。若水独疑之，留其狱。一旦诣知州，屏人言曰：『若水所以留其狱者，密使人访求女奴，今得之矣。』知州惊曰：『安在?』若水因密送女奴于知州，乃垂帘引女奴父母问曰：『汝今见女，识之乎?』对曰：『安有不识也?』即从帘中推出示之。父母泣曰：『是也。』乃引富民父子，悉破械纵之，其人号泣不肯去。曰：『微使君赐，则某灭族矣。』知州欲为之论奏其功，若水固辞曰：『若水求狱事正，人不冤死，其论功，非本心也。且朝廷若以此为若水功，当置录事何地耶?』知州叹服，上亦闻其名。会寇准荐若水文学高第，召试学士院，而命以同州观察推官。
　　十二月。时群臣升殿奏事者既可其奏，皆得专达于有司，颇容巧妄。左正言、直史馆谢泌请自今凡政事送中书，机事送枢密院，财货送三司，覆奏而后行。诏从泌请，遂着力定制，中外所上书疏亦如之。
　　辛卯淳化二年春正月，置内殿崇班等职[1]。
　　二月，上修正殿颇施彩绘，左正言、直史馆谢泌上疏谏曰：『悉去采绘，涂以赭垩。』赐泌金紫而迁之。泌谢曰：『陛下从谏如流，故臣得竭诚。如昔唐末有孟昭图者，朝上疏谏，暮不知所在。如此，安得不乱?』上动容久之。
　　闰二月辛未朔，日有食之。
　　三月，上以岁旱蝗，手诏吕蒙正等曰：『元元何罪，天谴如是！盖朕不德之所致也。卿等于文德殿前筑一台，朕将暴露其上，三日不雨，卿等共焚朕，以答天谴。』翌日而雨，蝗尽死。五月，置诸路转运使。秋七月，上谓三司使李惟清等曰：『夫货财所以济用度，或取之不以其道，违朕惠养庶民之意，岂能召和气乎?当共务均节，无致厚敛于下。』
　　八月，置审刑院于禁中，以枢密直学士李昌龄知院事，兼置详议官六员，凡狱具上奏者，先由审刑院印讫，以付大理寺、刑部断覆以闻，乃下审刑院详议申覆，裁决讫，以付中书，当者即下之，其未允者，宰相复以闻，始命论决。
　　九月，上尝谓近臣曰：『屡有人言储贰事，朕颇读书，见前代治乱，岂不在心目?盖诸子冲幼，未能成人之性，所命僚属，悉择良善之士。至于台隶辈，朕亦自拣选，不令奸险巧佞在其左右。读书听书，咸有课程。待其成长，自有裁制。何言事者未谅此心耶?』于是度支判官宋沆等五人伏阁上疏，请立许王元僖为皇太子，词意狂率。上怒甚，将加窜殛，而沆又吕蒙正之妻族，蒙正罢为吏部尚书。以李昉、张齐贤同平章事。庚子，以王化基为御史中丞，献《澄清略》，言五事，其一复尚书省，曰：『国家立制，动必法天。尚书省上应天象，对临紫垣，六卿拟喉舌之官，郎吏应星辰之位。夫三司使额乃近代权制，请废三司，止于尚书省设六尚书分掌其事。』其二曰谨公举，其三曰惩贪吏，其四曰省冗官，以为一州郡设监临事务朝官及臣等数倍于旧，乞行裁减。』其五曰择远官。上嘉纳其言。以枢密副使张逊知枢密院事，温仲舒、寇准同知院事，知院之名自此始。
　　十月，翰林学士承旨苏易简续《翰林志》二卷以献，上嘉之，赐诗二章，纸尾批云：『诗意美卿居清华之地也。』易简愿以所赐诗刻石，昭示无穷，上复为真、草、行三体书书其诗，命刻之。因遍赐近臣，又飞白书『玉堂之署』四大字，令中书召易简付之，榜于厅额。上曰：『此永为翰林中美事。』易简曰：『自有翰林，未有如今日之荣也。』左谏议大夫韩丕起寒素，以冲淡自处，不奔竟于名官，上嘉命之，命丕守本官知制诰，为翰林学士。
　　十一月，诏自今内殿起居日，复令常参官两人次对，阁门受其章。知制诰范杲数致书宰相，求入翰林为学士，献《玉堂记》请备其职。上恶其躁竟，终不使居内署，出知濠州。以知制诰毕士安为翰林学士。初，执政欲用右谏议大夫张洎，因对言：『洎文学久次，不在士安下。』上曰：『极知洎文学资任不下士安，第德行不及耳。』执政乃退。
　　吕中曰：翰苑之官，一文章之士为之足矣。然范杲以躁竞不兴，张洎以乏德行不与，郭贽以乏时望不与。盖翰苑乃储才之地，岂可轻授哉?异时杨亿不草册后之制，刘均不草相谓之制，则我朝涵养培植之功亦多矣。
　　上以入阁旧图承五代草创，礼容不备，于是命史馆修撰杨徽之等讨论故事，乃别为新图。十二月朔，遂行其礼于文德殿。苏易简于本院会韩丕、毕士安、李至、杨徽之、梁周翰、柴成务、吕祐之、钱若水、王旦、潘慎修、王著、吕文仲等观御飞白书『玉堂之署』四字并三体书诗石[2]，上闻之，赐上尊酒，太官设盛馔，至等各赋诗以记其事，宰相李昉、张齐贤、参知政事贾黄中、李沆亦赋诗以贻易简，易简悉以奏御。上谓宰相曰：『苏易简以卿等诗什来上，斯足以见儒墨之盛，学士之贵也。』女真言契丹绝其朝贡之路，请击之。诏不许，其后遂归契丹。
　　吕中曰：夷狄之自相攻乃中国之利，而中国使夷狄攻夷狄，则夷狄得以要功于中国矣。以女真之请伐契丹太宗犹不之许。宣和乃航海通女真以伐契丹，是何不度德、不量力耶！
　　壬辰淳化三年春正月，令常参官各举京官一人充升朝官，令宰相以下至御史中丞各举朝官一人为转运使。又诏所举京官除三司、三馆、职事官已升擢者不在荐论，其有怀才外任，未为朝廷所知者，方得奏举。诏诸道转运使自今厘革庶务，平反狱讼，漕运金谷，成绩居最及有建置之事果利于民者，所在州、府、军、监每岁终件析以闻，非殊异者不得条奏。
　　二月乙丑朔，日有食之。盐铁使魏羽言：『诸州茶盐主吏多负官课，请行决罚。』上曰：『当案问其实，若水旱灾沴致官课亏失者，非可加刑也。帝王者，为天下主财尔。卿等司计，当以公正为心，无事割削，勿令害民而伤和气焉。』
　　三月，上御崇政殿覆试合格进士。先是，胡旦、苏易简、王世则、梁颢、陈尧叟皆以所试先成擢上第，由是士争习浮华，尚敏速，或一刻数诗，或一日十赋。将作监丞莆田陈靖上疏请糊名考校，以革其弊。上嘉纳之，于是召三省、两馆文学之士始令糊名考校，第其优劣，以分等级。内出《卮言日出》赋题，试者骇异，不能措词，相率扣殿槛上请。会稽钱易时年十七，日未中，所试三题皆就。言者指其轻俊，特黜之。得汝阳孙何以下凡三百二人，并赐及第，五十一人同出身。上谕之曰：『尔等各负志业，中我廷选。效官之外，更励精文翰，勿坠前功也。』辛丑，又覆试诸科，擢七百八十四人，并赐及第，百八十人出身。就宴，锡御制诗三首、箴一首。上谓宰相曰：『天下至广，籍群材共治之。今岁登第者及千余人，皆朕所选擢。此等但能自检，情美替而归，则驯致亨衢，未易测也。』时诏刻《礼记﹒儒行》篇赐近臣及京官受任于外者，并以赐何等，令为座右之诫。初，内殿策士，例赐御诗以宠之。至陈尧叟，始易以箴，用敦勉励。暨孙何，则诗、箴并赐，时论荣之。上复命医官集《太平圣惠方》一百卷，以印本颁天下。
　　夏五月，上以久愆时雨，忧形于色，谓宰相曰：『亢阳滋甚，朕恳祷精至，并走群望而未获嘉应者，岂非四方刑狱有冤滥、郡县吏不称职、朝廷政治有所阙乎?』因遣常参官十七人分诣诸路按决刑狱。己酉，雨，宰臣相率称贺。上曰：『朕孜孜求理，视民如伤，内省于心，无所负矣。而久愆时雨，盖阴阳之数也。朕所忧者，在狱吏舞文巧诋，计臣聚敛掊克，牧守不能宣布诏条，卿士莫肯修举职业尔。』李昉、张齐贤及贾黄中、李沆惭惧拜伏退，上表待罪。上曰：『中书庶务，卿等尤宜尽心也。』昉等复上表称谢焉。
　　六月，有蝗自东北来，蔽天，经西南而去。上谓宰相曰：『朕素不识此虫，群飞而过，其势甚盛，必能害及田稼。朕忧心如捣，亟遣人驰诣所集处视之，卿等何策可去?』悉对曰：『虫螟因旱乃生，频雨则不能飞。为灾与否，亦系岁时。圣心焦劳，忧念黎庶，固当感通天地。臣等职在调燮，伏增惭惧。』是夕大雨，蝗尽殪。时京畿大穰，物价至贱。辛卯，遣使臣于京城四门增价以籴，令有司虚近仓以贮之，命曰『常平』，以常参官领之，俟岁饥则减价粜与贫民，遂为定制。
　　吕中曰：常平者，欲其常常而使平也。然领以常参官，则其终不免有州县移用之弊。至于景德，始以司农领之，稍重其权矣。然出入之时，由县而州，由州而提刑，由提刑而司农，文移回报，动涉累月，不免有失时之忧，此所以启王安石置提举之官也。岂知提举官置而青苗行，仓法坏矣。
