<!-- { "loadSidebar": true } -->
　　乙酉乾道元年春正月辛亥朔，车驾诣圆坛行礼，端诚殿受贺毕，参知政事兼权知枢密院事钱端礼等同班奏事于后幄。上宣谕曰：『宿斋日大雪，及飨京灵、太庙、圜丘，幸得晴霁礼成。』端礼等奏曰：『斯实陛下诚意格天。』端礼等退，具奏讫宣付史馆，从之。去岁，有司请：『国朝郊祀，多用冬至，乾德元年，艺祖初郊，是年冬至，适近晦日，遂改用十六日甲子。至道元年，李继迁叛，遂改用次年正月。所有今年十一月二十九日冬至郊祀，可遵艺祖近晦之义，太宗改卜之典。』诏以来年正阳之月雩祀之辰，寻又遵至道典故，用献岁上辛。丁卯，起居舍人王稽中奏：『臣每念国朝罕有世家，惟将家子有能世其家，如曹彬之子璨、种世衡之子谔、谔之子师道，皆世为良将。近日将臣子弟皆以武弁为耻。』上曰：『卿此言甚当，及至作文官，又皆了不得。』稽中奏：『今国家闲暇，正当选将，万一用武，仓卒不可得之。』上又曰：『卿言甚当。』乃奏：『乞于大将之家，选武勇能世其家者尊显之，万一用武，不至无将可用。若其无虞，不妨阴壮国势。』上曰：『卿此论极当，深得今日之切务。』王稽中又奏曰：『陛下留意北人，然北人皆负陛下。如贺允中老不知退，遭白简罢；王之望谋国，前后反覆异词；尹穑奸邪，与汤思退阴结死党，使季南寿往来传递言语，士大夫目之为「肉简牌」，共为期君误国，弛去边备，钩致北人渡淮，几危社稷。』上曰：『如尹穑犹可罪。朕初以腹心待之，乃奸邪至于如此。』稽中又奏曰：『如王逨，虽未甚有施设，然多与尹穑屏人切切细语，士大夫皆谓之奸邪，赖陛下先知其奸，乃并逐之，士大夫犹服圣聪。』庚午，诏馆职：『朕所以招延天下之英俊，以待显擢。苟不亲吏事、知民情，则将来何以备公卿之任?可今后更迭补外，历试而出，以称朕乐育真材之意。』乙亥，进呈大理寺勘到韩璡、顿遇、孔福案节目。上曰：『韩琎亦合从重.』钱端礼等奏：『昨初得指挥，欲令永州居住，续奉处分，合贺州编管。』上曰：『可令临安府差人押赴贬所。』再呈顿遇案节，上曰：『北人未过淮，首先望风逃避。且与贷死，免真决，刺配海外。』又奏：『孔福亦望少赐宽贷。』上曰：『孔福统三千余人，见北兵系桥，更不迎敌。及至横涧山寨，又弃兵民先走，使尽被害，罪不可恕，当依军法。』翌日，诏：『孔福、顿遇屯戍守边郡，金人未至，弃城逃避。内孔福又弃横涧山寨，致本处人民尽遭杀戮，情犯犹重。孔福特依军法施行，顿遇特贷命，追毁出身以来文字，免真决，可刺面，配吉阳军牢城收管。』
　　二月癸卯，进呈有司以久雨引比岁例，分遣郡县吏祷于山川神祗。上曰：『应天当以实，此不必也。两浙以岁涝，饥民流徙未复业。比闻两路身丁钱绢皆取于五等下户，其议蠲除之。朕出内库金币归其数于有司，凡可赈赡以便万姓者，条具以闻。小大之狱，岂无冤滞?其令御史虑囚，朕将避殿减膳，以答天谴。』诏：『两淮合行屯田，以便军实。昨来郭振于六合指置，已见就绪。今来已除镇江府都统制，所有淮南东路屯田理合委官，令郭振同王弗、周综疾速措置。其合用种粮农具、牛畜等，一就条具闻奏。』寻命镇江、建康、鄂州、荆南都统并兼提举措置屯田，两淮、湖广总领、淮南、湖北二乐西帅漕兼提举措置屯田，守臣兼管内屯田事。是月，尚书左仆射陈康伯薨。初，高宗倦勤，有与子之意。康伯密赞大议。及行内禅礼，以康伯奉册。上即位，礼遇优渥，但呼丞相而不名。及是薨，御书『旌忠显德之碑』，表其墓。庆元初，配享孝宗庙廷。上谓辅臣曰：『陈康伯有器量，朕扈从太上在金陵，其从容不迫，可比晋谢安。临终奏事，无一语差缪。出至殿庐而疾作，舆至第薨。』
　　三月丙寅，刑部侍郎王茀进楚庄王定国是故事。上曰：『王茀进议，诚有国之大戒，今日之先务也。朕当与执政大臣、凡百官僚思其未至。以归于是，期共守之。』时钱端礼起戚里为首参，窥相位甚急，馆阁之士相与上疏斥之，皆为端礼所逐。茀阴附端礼，建为国是之说，以助其势。于是吏部侍郎陈俊卿抗疏力诋其非，且为上言：『本朝无以戚属为相，此惧不可为子孙法。』及进读宝训，适及外戚，因言：『本朝家法，外戚不与政，最有深意，陛下所宜守。』上纳其言。端礼憾之，讽使求去。是秋，出俊卿知建宁府，而端礼亦卒不相。是月，诏举制科。
　　夏四月丙申，诏庐州兵马都监郭璘特令再任，以金人渡淮，保守焦湖舟船无虑也。是月，金使来上国书，始谓上为宋皇帝云。吴璘来朝。寻进封新安郡王、判兴元府。明年，改判兴州。
　　五月己酉朔，上谕辅臣曰：『今边塞少宁，卿等当为朕留意人材。』钱端礼奏：『人主之职，惟当辨君子小人。若朝廷所任纯朴厚重之士，则浮伪自革，实效可成。』上曰：『固知如此。君臣之间，须相警戒。』庚戌，中书舍人洪适进对。上曰：『卿所缴秦埙差遣甚当。向后有合缴事，不须札子，但批敕将来。』又曰：『如有出自朕意事不可行者，卿但缴来。』初，秦埙陈乞宫观，适缴奏秦桧藏奸稔恶、金珠充牣其家。埙乃其不肖之孙，华屋厚藏，辄称累重仰禄，公然欺世，玩侮朝廷故也。辛亥，上谕钱端礼等曰：『早朝与卿等每不从容，今后晚间少暇时，当召卿等款曲论治道。』端礼等既退，又遣中使传旨：『每遇晚，召公于东华门入，诣选德殿奏事。』
　　《大事记》曰：自隆兴二年，诏：『朕每听朝议政，顷刻之间，意有未尽。自今执政或有奏陈，宣于申未间入对便殿。』又明年，谕近臣曰：『早朝每不从容，今后晚间少暇，当召卿等款曲论治道。』故召于选德，见于祥曦，引于水殿，宴于观堂，从容坐席之间，略同宾友，军国大政，古今理乱，有事当商确者，不妨敷奏。有疑当阙决者，随即彻闻。故洪适于晚对面见御屏列监国郡守姓名，周必大、施师点于榻前而论辨可否，如其事未施行，则以不肯任事责魏杞；如某除未分，当则以徇情废法责允文。至谓『朕有阙失，卿亦不可不极言。』此宰执晚召之更相儆戒也如此。
甲寅，臣僚言：『唐任刘晏二十载。今之户部，始用也未必择之精，既用也未必任之久，多不一岁，少或半岁，已徙职而去矣，孰能为国家周虚实、究源流而图善后之计哉?伏望陛下略依唐故事，博选中外之臣其材之可用者，而试以财计之任，又观其稍有所成，而付之版曹之职。苟称其职，虽数迁而至乎二府职，固不徙也。勿夺其权，使之得以号令州县而趣督倚办焉；勿拘其制，使之得以权衡低昂而通融流转焉。夫然后国之有无、军之裕乏、民之利害，皆得而责之。彼亦将朝思夕计，毕精竭虑，自任其责而不辞矣。』从之。辛酉，中书舍人洪适进仁宗久任许元故事，上曰：『洪适所进故事，切当今日之弊。今后非因昏懦不职，不得遽有迁易。其兴利除害，绩用修举，并依故事，优加旌擢，显用施行。』壬申，诏：『法令禁奸，理宜画一。比年以来，旁缘出入，引例为弊，殊失刑政之中。应今后犯罪者，有司并据情款，直引条法定断，更不奏裁。内刑名有疑，令刑部、大理寺看详指定闻奏，永为常法。仍行下诸路施行。其刑部、大理寺见引用例册，令封锁架阁，更不引用。』是月，宗正丞林邵言：『祖宗玉牒，昨缘南渡，散失不存。前后修纂，惟太祖一朝事迹已经安奉。太宗玉牒虽已成书，尚未进入。太上、今上玉牒目今见修。自真宗至钦宗凡七世并未下笔，缘近来体例，每修一朝玉牒，必取旨开局，方始修纂，十年方许一进，则是列圣之书，虽百年而未备。臣今自修真宗玉牒，十年计四十卷，望令本所日下缮写，同《仙源积庆图》进呈，降下玉牒殿安奉。』从之。
六月壬辰，进呈右正言程叔达章论：『庐州申蝗虫遗种生发，遍满田野，损伤苗稼。淮南运判姚岳却行申奏：「蝗自淮北飞渡前来，皆抱草木自死，仍封死蝗以进。」』上曰：『岳敢以为嘉祥，更欲录付史馆。可降一官放罢，为中外佞邪之戒。』丙午，臣僚言：『科举之制，州郡解额狭而举子多。漕司解其数颇宽，士取应者，往往舍乡贯而图漕牒，至于冒亲戚、诈户籍而不之恤。且牒试之法，川、广之士用此可也，而福建则密迩王都，亦复漕试，见任官用此可也，而待阙得替官一年内亦许牒试；本宗有服亲用此可也，而中表缌麻之亲亦许牒试。或宛转请求，或通问嘱托，至有待阙得替、官一人而牒十余名者。欲乞申严诈冒之禁，其见行条法，候今举既毕，付之有司，重详损益，立为中制。』从之。又言：『国家三岁科举，集草茅之士亲策于庭，其间岂无一事之可行?然有司考试，多以文采为尚，考在前列者始经御览。其间有言及诸郡军民利害实迹、偶文辞不称，置之下列，往往壅于上闻，诚为可惜。乞自今有论及州郡军民利害事实，令初考、覆考详定所各节录紧要处，候唱名日，各类聚以闻。』从之。
