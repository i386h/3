<!-- { "loadSidebar": true } -->
　　三月丙申，诏：『祖宗尝御便殿亲阅卫士，盖以严宿卫之重，练爪牙之士，以备征讨。应诸班直、殿前马步军司旧管禁军，可自今特选强壮披带教阅，其管军合各条具训练格法，申密院取旨。』乙巳，臣僚轮对，奏言：『国家设科取士，犹虑其有未尽，又于隐逸，必欲罗而致之。真宗起种放于华山，哲宗起程颐于伊洛，光尧起尹焞于川蜀，欲望盛时博访遗逸。』从之。诏略曰：『朕嗣位之初，驿召旁午，凡缙绅之老、儒林之秀，莫不明扬显擢，布列中外。尚念山林之际、渔钓之间，岂无荷纂濯缨之伦，饭牛版筑之士?或自晦于卜祝，或沉痼于烟霞。部刺史、二千石为朕搜罗，其有怀瑾握瑜，埋光铲采，迹其行实，咸以名闻，朕将厚礼特招，虚怀延纳。』癸丑，吏部言：『欲依白札子所乞，将诸县分繁简难易，令本州长吏依监司法家令之能否，随宜对换。其在州并管下县见任官，若有才能堪充知县者，亦依此对换。以上各不理遗阙，如对换不实或辄徇私意，或有才不称职之人，仰所属监司将长吏按劾。』从之。甲寅，殿中侍御史胡沂上言：『陛下注意将臣，定为十等，令观察使以上及统制官各举所知。然武举唱第名在一二者，固蒙褒擢。余皆授以榷酤、征商之事。臣观唐之郭子仪，以武举异等，初补左卫长史，历为振远、横塞、天德军使。祖宗时试中武艺人，并赴陕西任使。又武举中选人，或除京东捉贼，或边上任使，或三路沿边，试其效用；或经略司教押军队，准备差使。乞取近岁应中武举之人，分差沿边屯驻，将下准备差使等诏。』从之。乙卯，诏略曰：『朕自践位，首行旷泽，续降宽恤十八事。而郡县之间，不为布宣。继自今其各洗心涤虑，恭尔有官，俾予一人，实惠孚于百姓。』庚申，诏：『霖雨为沴，虽侧身修行，尚恐诚意未孚。可令诸路监司、守令应遇灾伤去处，常切赈恤困穷，纠察刑禁。』是月，雨雹。召都督江淮军马张浚赴行在。浚中道上疏，谓：『庙胜之道，在人君正身以正朝廷，正朝廷以正百官，正百官以正万民。今德政未洽，宿弊未革。愿发乾刚，尽循太祖、太宗之法。』上诏：『浚当先图两城。边患既纾，弊以次革。』
夏四月乙亥，诏：『军兴以来，应朝廷科降并督视行府、两淮节制司、江淮宣抚司、都督府收买军须、盖造营寮之类，并系科拨经总制及支降激赏钱银。于州县和买计置，尚虑官吏因缘掊敛，不即还直。许令人户越诉，仰所属监司按治以闻。』己卯，诏：『应客贩耕牛过江往淮南州县，仰经所属，自陈给据，与免本处投契及沿路并所至收税，并免收船渡钱。有违戾去处，监司按劾。』壬午。右正言周操奏：『臣近奏：方今强国在强兵，强兵在丰财，丰财在节用。乞陛下躬行于上，以身先之。圣意俞允，令臣详具合行裁减之数以闻。欲乞依仿宝元、庆历故事，特降指挥，委差户部长贰及台谏同共往来详议条画，应宫掖用度，许行取会，斟酌裁减，庶几内外一体，人无异辞。』诏从之。都督江淮军马张浚奏：『楚州并涟水军接海州界，多有淮北及山东庄农将带老幼或牛具散在沿淮，欲从朝廷。委自两淮帅臣行下所部州军，责令知县、县令多方措置，招诱耕作。若能招及三百户，知县、县令除到任任满赏外，与转一官，知、通减半。若过此数，并与满赏。』诏从之。丁亥[1]，给事中金安节奏事。上曰：『近日都不见缴驳有所见。但缴驳来，朕无不听。』诏：『有司所行事件，并遵依祖宗条法及绍兴三十一年十二月十七日指挥，更不得引例及称疑似取自朝廷指挥。如敢违戾官吏，重作施行。』丁亥，吏侍凌景夏等言：『看详到百官应诏可行事件数，内一考课，所以别能否也。祖宗鉴月限迁叙之弊，非有劳者，未尝进秩，故当时任作坊副使，有十余年者。任右补阙，有十六年者。任御史中丞，有十二年者。比年以来，仕于朝，或季一迁，或月一改居官，而书考者鲜矣。况三考乎?外之监司、郡守，小州换大州，西路易东路，送往迎来，祗益扰攘。臣愿用祖宗久任之法，则能否可以悉得矣。』诏三省、密院检坐绍兴二十八年手诏行下。是年十一月庚戌降诏。己丑，侍臣看详到百官应诏旨言事：『侍从、卿监所举县令不公，欲令岁考县令之课，以上之考不以实，令御史纠劾；其县令有治绩与不任职者，不特赏罚其人，并与其举者而赏罚之，庶几举者不敢徇私，而被举者无不竭力。』诏从之。是月，始限选人改官。每岁八十员，寻又增二十员。赐进士第，自木待问已下五百余人及第、出身有差。
五月甲午，诏：『自今以荐举上书登对，真材实能无吝褒权，其余令籍记姓名，以俟选择。无状者罢之，仍追坐缪举。』从中书门下检正余时请也。以王十朋为侍御史。十朋奏疏略曰：『圣人之德，无以加孝。而天子之孝，莫大乎光祖宗而安社稷。历代帝王守成中兴、雪耻复雠之迹，不同其功，光祖宗孝、安社稷则一而已。靖康之祸，臣子有不忍言者。恭惟陛下天资英武，慨然以兴复为念。窃闻每对群臣论天下事，则曰「当如创业时」，又曰「当以马上治之」，又曰「某事当俟恢复后为之」。臣比因宣召，语及祖宗陵寝，圣容惨然。三四十年矣，臣仰知陛下之心，真夏少康、商高宗、周宣王、汉光武之心也，奈何在位之臣不知忠孝大节，复欲蹈昔日奸臣之覆辙，屈主以和夙世之仇雠，指祖宗中原之土为敌人之土，谓不当取；指祖宗中原之人民为敌之人民，谓不当纳；又取秦陇已复之地无故而弃之，以资寇雠，以绝生灵归附之望?臣愿陛下推诚尽孝，终始如一，言动之间，不忘社稷，食息之顷，必念祖宗。侧身修行，上以承天意；兴衰拨乱，下以慰人心。任贤勿贰，去邪勿疑，以革前日图任之失；有善必赏，有恶必罚，以振今日纪纲之弊。仍下诏音，戒敕有位。陛下既率之以孝，群臣咸应之以忠。如是，则可以动天地，可以通神明，可以慰祖宗在天之灵，可以无负太上皇帝付托之意矣。中原何患乎不复?中兴何待乎以日月冀耶!』辛丑，起居郎胡铨直前奏事，云：『臣罪废二十六年，陛下登极，首蒙召除，曾未旬浃，又擢左史。』上曰：『卿被罪许时，可谓无辜。朕自知卿与王十朋。』铨曰：『臣与十朋不同，十朋陛下潜邸之旧，且其材可用。』上曰：『潜邸亦有不当用者。如十朋，非朕私之，其人实可用也。近日除台官，外议如何?』铨曰：『外人鼓舞，谓陛下得人。』上曰：『卿与十朋，皆朕亲擢也。』
臣留正等曰：人主以知人为明，人臣以亲擢为重。夫援之于常流而置之通显，不由进拟，不自抡荐，非知之实深而其人足以大厌人望，能免人之议其私乎?太宗皇帝尝书向敏中、张咏二名付中书曰：『此二人名臣，朕将用之。』其后皆卓然为时伟望。太宗知人之明，至今诵之。隆兴之初，起胡铨于左史，擢王十朋于台端，中外竦动，咸服圣明之鉴。正人登用，朝廷益尊，具得祖宗用人之意矣。铨奏：『今之文职，废坏其尤甚者有四，一曰进史不当，二曰立非其地，三曰前殿侍立，四曰奏不直前。』有旨：『前殿依后殿，轮左右史诗立。余依旧制。』
壬寅，新授两浙提举市舶王端朝进对，论中兴创业守文。上曰：『三者虽异，其实一道。人君不可骄纵，若骄纵，则一事不成。』己酉，四川安抚制置使沈介言：『四川宿兵三十年矣，民力凋弊，殆将不支。欲望因钱引之换界，究失亡之总数，勿以他补，专用蠲四川征敛之尤甚者。辅以度牒称提之，则岁可减百万之敛。乞委臣措置，然后条具其合蠲之实琐科奏闻。』诏从之。辛亥，天申节。上率群臣诣德寿宫上寿，自是岁如之。议者以钦宗服除当举乐，礼部侍郎黄中曰：『臣事君，犹子事父。《礼》：亲丧未葬，不除服。《春秋》：君弒贼不讨，则虽葬不书，以明臣子之罪。况今钦宗实未葬也，而可遽作乐乎?』又曰：『宰相曰：太上皇帝于钦宗亲弟昆，且尝北面事之，有君臣之义，尤恐非所安也。』事遂寝。乙卯。诏曰：『永惟国步之艰，越在海隅之阻。间者亟驰于使驿，庶几少戢于兵锋。而边候屡惊，敌情未革。既摇荡于秦陇，复窥伺于荆襄。爰奋厉于诸军，以肃清于旧壤。靡待前茅之警备，将临细柳以劳师。副上皇与子之心，摅列圣在天之愤。事诹龟筮，躬御戎车。眷言清跸之初，申饬攸司之众，各扬乃职，明听朕言。毋徭役以烦民，毋诛求以剥下。伫成嘉绩，迄底丕平。』是月，申禁销金铺翠及祠神僭拟逾制等事。右仆射史浩罢知绍兴府，寻奉祠。浩以不与出师之议，力丐免，侍御史王十朋亦有言也。命张浚兼都督荆襄，汪澈召赴行在。侍御史王十朋论太府丞史正志之罪，诏罢之。时张浚欲命李显忠、邵宏渊引兵进取，而史浩数从中止之，因城瓜洲，白遣正志以太府丞视之[2]。正志合两淮帅守、监司，备谕以庙堂指意。正志有口辨，既见浚，亦云云，而浚之意不回。浩亦数因书为言兵少而不精。二将未可恃，浚不听。时上意方向浚，故浩拜右仆射，而浚亦有枢使都督之除。会上将之进取，命从中出，三省、枢院不预，浩遂丐去，而正志亦罢斥云。复灵壁、虹县及宿州。时张浚命李显忠出濠州以趋灵壁，邵宏渊出泗州趋虹县，浚自往临之。显忠至灵壁，败其都统萧琦；宏渊围虹县，降其统军富察图们及同知大周仁，乘胜进克宿州。浚恐盛夏人疲，急召显忠等还师，而上亦戒诸将以持重，皆未达。伪副元帅赫舍哩志宁率兵至，显忠与战，连日未决。谍报敌大兴河南之兵将至，会宏渊与显忠又私其金帛，不以犒士，士愤怨渐溃，遂引而归，虏亦解去。浚时在盱眙，去宿州不四百里。传云敌且至，浚亟北渡淮人泗州，抚将士，已乃还维扬，上疏待罪。
