<!-- { "loadSidebar": true } -->
    秋七月乙酉朔，诏王伦假端明殿学士，为奉迎梓宫使；陈括假徽猷阁待制副之。殿中侍御史张戒复上疏：请外则姑示通和之名，内则不忘决战之意，而实则严兵据险以守。又曰：『自古能守而能和者有矣，未有不能战不能守而能和者也。使真宗无达兰之捷，仁宗非庆历之盛，虽有百曹利用、百富弼，岂能和哉?』又曰：『苟不能战不能守，区区信誓，岂足恃也?』丁亥，知阁门事蓝公佐假庆远军承宣使，充奉迎梓宫副使，代陈括也。枢密副使王庶言：『陛下当北狩之役，龙飞睢阳，匹马渡江，扁舟航海，以至苗、刘之变，艰难万状，终无所伤。天之相陛下厚矣！至今虽未克复故疆，銮舆顺动而大将互列，官军云屯，百度修举，较前之日，可谓小康，何苦不念父母之雠，不思宗庙之耻，不痛宫闱之辱，不恤百姓之冤，逆天违人，以事夷狄乎?』戊子，王庶因留身论事，上宣谕曰：『朕历览前古治道，三五恐未易及，如汉文景、唐太宗当力行之，或可庶几。』奏曰：『以陛下圣学高妙，兼睿断如此，天下安得不治?』丁酉，北使入辞。进士及第黄公度为左承事郎、签书平海军节度判官厅公事。礼部言：『祖宗故事，不策试则榜首补两使职官。』上特命受京官，自是以为例。戊戌，王伦辞行。伦至都堂，禀所授指二十余事，一、议和后礼数，赵鼎答以『上登极既久，四见上帝。君臣之分已定，岂可更议礼数?』二、割地远近，鼎答以『大河为界，乃渊圣旧约，非出今日。宜以旧河为大河。二事最切，或不从，即此议当绝。』伦受之而去。辛亥，诏殿前司策选锋军统制吴锡还行在。上曰：『锡有胆勇心计，然不可独用，可趣归令杨沂中别遣军代之。』赵鼎等退而语，咸服上知人善将将之明焉。
    八月乙丑，江淮、荆浙等路经制发运使程迈入见，言：『刘晏为九使，财赋悉归于一。国朝始分为二，而三司使居中，发运使居外，相为表里。今租庸分于转运司，常平分于提举司，盐钱分于茶盐司，鼓铸则有坑冶司，平准则有市易司，总之以户部，而发运使徒有其名。臣恐未及施为而议论蜂起，上溷圣听。』上乃督迈使亟行，且谕以置场和籴，无甚贱伤农。迈曰：『臣敢不遵圣意！』于是降本钱四百万缗，令于六路丰熟之地置场和籴焉。丙寅，诏侍读曾开读《三朝宝训》，侍讲吴表臣讲《孟子》，张九成讲《春秋》，吕本中讲《左氏传》，崇宁殿说书尹焞讲《尚书》。既而本中辞兼局，乃命中书舍人勾龙如渊兼侍讲。九成在经筵，一日，论日食，奏曰：『日食之变，本于恶气。恶气之萌，本于恶念。不芟夷蕴崇之，绝其根本，将奔腾四达，上触乎天，则日月薄蚀，五星失序；下触乎地，则灾及五谷，怪妖迭见；中触乎人，则为兵为火，札瘥备至。则恶念之起，可不应时扑灭乎?』上耸然曰：『诚在朕念虑间，当为卿戒之。』九成进讲毕，上尝论王道曰：『易牛，微事耳，孟子遽谓是心足以王。朕窃疑之。』九成曰：『陛下不必疑，疑则心与道二。不忍一牛，仁心著见，此则王道之端倪。推此心以往，则华夏蛮貊、根菱鳞介，举天下万物，皆在陛下仁政中，岂非王道乎?』他日，上谓近臣曰：『朕于张九成所得甚多。』丁卯，知临安府张澄升徽猷阁待制。时临安守臣任同京邑，而澄有治剧之才，甚得时誉。己卯，进拟柳州、南雄州知州。上曰：『广南去朝廷远，守臣尤得遴择。前日连南夫奏广南盗贼杀戮过多，要降诏。朕以谓盗贼固当杀戮，只恐害及平人，有伤和气。若得守令平日存抚，使不为盗，乃上策也。如江西州县长吏，或昏缪不职，或贪赃害民，岂可不问?』壬午，秘书省著作郎何抡罢。殿中侍御史张戒言：『张浚欲窜易旧史，抡首附其意，凡所签贴，自云改字舛讹，然颇主异议。浚罢，抡不自安，遂撤去前日笺贴焚之。』乃出抡知邛州。御笔和州防御使璩除节钺，封国公。执政聚议，枢密副使王庶大言曰：『并后匹嫡，古以为戒，此岂可行?』左仆射赵鼎谓右仆射秦桧曰：『鼎前日负暧昧之谤，今不敢奏，须公开陈。』桧无语。翌日进呈，鼎奏曰：『今建国在上，名虽未正，恩数宜小异。』又曰：『建国名虽未正，天下之人皆知陛下有子矣。以前后恩数并同皇子。又昨幸平江及谒太庙，两令建国扈跸，国人见者恣嗟太息，此社稷大计，苍生之福也。在今日，礼数不得不异，盖以系人心，不使之二三而惑也。』后数日，参知政事刘大中奏事，亦以为言，命遂寝。权礼部侍郎兼侍讲张九成兼权刑部侍郎。先是，刑部吏断天下死囚不以情。自九成莅职，有情轻免死甚众。一日，法寺以成案上大辟，九成阅始末，得其情，因请覆实，囚果诬服者也，奏黜之。时法官抵罚，而朝论欲以平反为赏，九成辞曰：『职在详刑，而卖众以邀赏，可乎?』
九月丁亥，侍御史萧振劾参知政事刘大中身为大臣，而不以孝闻于中外，乞賜罢斥。振本赵鼎所荐，后以秦桧引入台，其劾大中，盖以摇鼎也。甲午，史馆上《续修哲宗实录》。乙巳，上谕大臣曰：『近张戒有章疏，论备边当以和为表，以备为衷，以战为不得已。此极至之论也。』李心传曰：戒本鼎客，故主守。
丁未，尚书左仆射赵鼎迁特进，以《哲宗实录》成书也。中书舍人兼直学士院吕本中草制，有曰：『谓合晋、楚之成，不若尊王而贱霸；谓散牛、李之党，未如明是而去非。惟尔一心，与予同德。』右仆射秦桧深恨之。戊申，宰执言：『自时多艰，朝廷思屈群策，以济庶务，缘此法度多有改易。』上因曰：『经久之制，不可轻议。古者利不百年变法。卿等以萧规曹随为心，何忧不治?』壬子，上谕辅臣曰：『昨日浙东漕梁泽民奏今秋籴买事，朕尝谕以钱给之于民，宜戒减克；谷输之于仓，无取羡余，则公私两便。』
    冬十月丙辰，主管太极观邵博赐同进士出身[2]，除秘书省校书郎。诏博祖父雍道德学术为万世师，父伯温经明行洁，博趣操文词，不忝祖父，故有是命。丁巳，参知政事刘大中知处州。辛未，上谕大臣曰：『江西盗贼，在朝廷可治者三，一、择帅臣以压服其心；二、任守令以劝课其业；三、蠲科役以优给其力。如此尚或为盗，朕未之闻也。』甲戌，特进、尚书左仆射、同中书门下平章事兼枢密使赵鼎罢为两浙东路安抚制置大使兼知绍兴府。时桧力劝上屈己议和，鼎持不可，繇是卒罢。鼎入辞，从容奏曰：『臣昨罢相半年，蒙恩召还，已见宸衷所以与乡来稍异。臣今再辞之后，人必有以孝悌之说胁制陛下矣。臣谓凡人中无所主而听易惑，故进言者得乘其隙而惑之。陛下圣质英迈，洞见天下是非善恶，谓宜议论一定，不复二三。然臣甫去国，已稍更改，如修史本出圣意，非群臣敢建言，而未几复修，此可为惜。臣窃观陛下未尝容心，特既命为相，不复重违其意，故议论取舍之间，有不得已而从者。如此，乃宰相政事，非陛下政事也。』鼎行，桧奏乞同执政往饯，枢密副使王庶谓鼎曰：『公欲去，早为庶言。』鼎曰：『去就在枢密，鼎岂敢与?』桧至，鼎一揖而去，自是桧益憾之。
《大事记》曰：惜乎!伪齐入寇之时，鼎独建保江之计而与浚不合。浚自出师以来，独主幸建康之议而与鼎不合，故沂中捷至，鼎即求去，且曰：『陛下以兵事为重，令浚成功，浚当留，臣当去。』虽上有『卿且在绍兴，朕自有用卿』之谕，而浚为桧所欺，遂引之为副使矣。虽浚与桧共事始知其暗，去位之时，力荐鼎相，而桧之憾已深矣。虽鼎再相力能护浚，而桧党百计摇撼，鼎已不自安矣。中兴之功所以垂成者，张、赵之势合也。中兴之功所以随坏者，张、赵之隙开也。君子之隙既开，小人之势遂合，故八年十月鼎罢，而桧之和议遂成，天下之事变矣。惜哉！
    丁丑，京东、淮东宣抚处置使韩世忠乞赴行在奏事。先是，王伦既与乌凌阿思谋至敌庭，金主直复遣萧哲等为江南诏谕使，使来计事。世忠闻之，上疏曰：『金人遣使前来，有诏谕之名，事势颇大。深恐贼情继发，重兵压境，逼胁陛下，别致礼数。今当熟计，不可轻易许诺。其终不过举兵决胜。但以兵势最重去处，臣请当之。』因乞赴行在奏事，驰驿以闻。上不许。戊寅，枢密副使王庶言：『间者敌使之来，臣忠愤所激，屡奏封章，力请谢绝，专图恢复。臣谋不逮远，知昧通方。伏望速赐降黜，或以适此执政阙员，未便斥去，即乞特降处分，遇有和议文字，许免签书，庶逃前后反覆，有失立朝之节。』己卯，诏不许。庶复上言：『臣生于陕西，其风气渐染耳目，所闻见者，莫非兵事。祸乱以来，常欲以气吞强敌，则所谓讲和者，非臣之所能也。』又言：『臣备数枢庭，自合辞职，不合辞事。乞除臣一近边州郡，愿效尺寸。』不许。辛巳，秦桧奏北使约中冬上旬至泗州。上曰：『所议殊未可解，但可和即和，不可和即否，兵备不容少弛。可遍谕诸将，以为之备。』中书舍人兼直院吕本中罢，用侍御史萧振奏也。
