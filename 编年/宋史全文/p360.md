<!-- { "loadSidebar": true } -->
    二月戊午，诏贾似道升两淮安抚大使。庚申，御笔：『蜀境奏凯，而俞兴城下之捷尤为奇伟，朕甚嘉之。』兴，大忠之子也，向以父罪，聊示薄惩，今尽释前过，仍令制司具立功守将以下姓名来上，等第推赏。寻赐余兴金带。上曰：『余兴嘉定城下之捷甚伟，令尽释大忠之罪，不待其有请。』元凤奏：『陛下如此处置，直得御将赏功之道。』甲子，上曰：『春防是时，边头无报否?』元凤奏：『昨日淮阃言北兵见驻兵河南，不可不严为之备。』乙丑，右正言戴庆炣言：『数十年来，诸处戎帅专肆贪婪，逼令军人营运。愿申警戎帅，严与禁战军债。』从之。己巳，上曰：『李遇龙奏溪蛮为敌所有，欲为窥伺邕、宜之计，不可不预为之备。』元凤奏：『去秋已闻此说，屡令徐敏子体探虚实，严为防拓。又行下邕、宜险要去处屯兵，为不虞之备。』癸酉，上曰：『贾似道奏涡口筑城，上环荆山，下连淮岸，险要可据。』元凤奏：『已画旨令，便兴工。』
    三月癸巳，上曰：『闻近畿颇有剽窃，所当禁戢。』元凤奏：『此帅、宪责也，当令严切禁止。』上曰：『可。』戊戌，诏曰：『高宗皇帝克绍大业，宠绥万民，厄十世以中兴，恢旋乾转坤之烈。御六飞而南渡，有栉风沐雨之劳。定社稷以奠鳖极之安，明统系以诒燕谋之永，岂有光复我家之盛，未隆升陪世室之尊?永言孝思，稽古多阙，所以采博士、议郎之是，酌人情礼制之宜，仿有夏之祀少康，法元和之尊光武，合一祖三宗而并侑，有德有功；则参天贰地之宏规，丕承丕显。用秩元祀，昭宣重光。陟配而多历年，以陈常于时夏。会通而行典礼，将大飨于季秋。』己酉，御笔：『朕闻政平讼理则民安其业，告讦易俗则礼义兴行。近有司受词，多是并缘为奸，延及无辜，摊赖缗钱，动以万计。是可忍也，孰不可忍!其耳目所接者，已悉蠲放，余令御史台觉察以闻。』庚戌，上曰：『近日官府多以偏词摊及平民，不可不戢。』元凤奏：『偏词岂可轻信?须当公议并观。乞以御笔宣付史馆。』从之。
    四月庚申，朝献景灵宫。壬戌，上曰：『宜州守臣不可不择。』元凤奏：『当择有才略者处之，否则用武将之有谋而曾经战阵者。』上曰：『然。』癸亥，上曰：『格法当守，弊例不可放行。』元凤奏：『凡有援例而法不可者，臣未尝曲徇之。』丙寅，以并侑高宗皇帝奏告天地、宗庙、社稷。丁卯，诏高达以白河战功，进右武大夫、遥郡防御使，王登进宫一等，直秘阁。戊辰，御射殿阅诸班直射艺，换授有差。庚午，上曰：『徐敏子行边，正为防秋计，未可遽回入桂。』元凤奏：『已谕令未得便回，须俟朝廷指挥。』壬申，上曰：『李遇龙奏杨礼舍苦竹隘而守吉平，北兵有占筑苦竹之谋。宜谕蒲择之急为进守计，以破其奸。』元凤奏：『向来段元鉴克复此隘，极为不易。杨礼不应轻弃，令择之急作措置，毋为鞑所据，当更趣之。』甲戌，诏以今年九月有事于明堂。丁丑，上曰：『徐敏子游边，恐缓急无人应援。』元凤奏：『近敏子申以帅事委之机幕，郡事委之倅贰区处，已得宜。今朝廷既拨钱应其调度，敏子必能奋励以图事功，必别委他司，恐徒成牵制。』上曰：『然。』己卯，上曰：『蒲择之申鞑窥苦竹隘，乞调兵会合驱逐。』元凤奏：『已下京湖调五千应援，更当催趣，及秋防未动，速济此事。』
    闰四月丁亥，上曰：『京湖调兵入蜀，可更趋之。』元凤奏：『若京湖以兵少为辞，当于湖南调遣，以补其数。』己丑，元凤等上《中兴四朝志传》、今上皇帝玉牒、日历、会要、实录、《经武要略》。诏元凤、大全、磻、似道、天骥各进宫二等。壬辰，上曰：『李遇龙奏北兵窥剑门，将筑堡寨。』元凤奏：『得蒲择之报，闰月初旬出师，以朱禩孙监诸司军，择之自以制司兵继之。』上曰：『此事不可缓。』御笔：『方今多事之秋，非贤不乂，赖卿等作朕股肱耳目，靖共尔位，各迪有功。宰执以公道行公法，台谏以公心行公论，并仰体高宗皇帝圣训，毋得合党缔交，自贻伊戚。仍札御史台。』元凤奏：『恭睹御笔训饬，臣愿自今进拟，遵守旧规，明注乡贯，非惟昭示公道，亦可防闲吏奸。』甲午，上曰：『徐敏子行边，当令且留邕、宜。』元凤奏：『敏子近自邕趣宜、融，宜距静江为近，恐已回司。昨札令须过冬防。』上曰：『可趣回邕管。』乙未，谢奕昌为少保、保宁军节度使，充万寿观使。戊戌，元凤等上进《编修吏部七司条法》。己亥，上曰：『赵葵行边，已见的确，如郢之增溪城濠，运粮于襄，有三年之积，措置可谓合宜。』元凤奏：『赵葵于边事实是留意。』上曰：『葵近奏已调援蜀兵三千。』元凤奏：『昨令调遣五千，今恐未足用。』上曰：『已令增调矣。』丁未，上曰：『广右之防，横山、永平、虎头关最要切。合先置堡寨，然后屯兵。』元凤奏：『当令措置。』壬子，上曰：『赵葵奏乞招兵十万，分布淮蜀、沿江、京湖。』元凤奏：『当从其请，钱粮自合与办。』
    五月壬午，录行在、建康系囚。杖以下释之。诏：『夏贵城筑荆山，克期集事，升正任刺史。』
    六月丙戌，上曰：『昨晚有雨，甚可喜。』元凤奏：『伏中得雨，田禾滋茂，尤农家之幸。』癸巳，命侍从、卿监日一人祷雨天于竺山，郎官诣霍山。甲午，上曰：『蒲择之已回，苦竹险隘尚未能取，可惜失此机会。然剑门之赏，不可不从厚，庶可激劝，使之了办宝峰一事。』元凤奏：『敢不仰遵圣训。』寻诏择之进官二等，余升转有差。庚戌，上曰：『昨日得雨甚好，北关之外雨尤骤。』元凤奏：『诸处已皆得雨，连日阴云四合，雨意未已。』上曰：『数日有边报否?秋成甚近，不可不为备。』元凤奏：『靡日不申儆，更当遵奉圣训。』壬寅，御笔：『贾似道荆山成城，义在怀远，绘图来上，殊用嘉叹。可令学士院降诏奖谕。』癸卯，出封桩库十八界楮币二十万贯赈都民，三衙、诸军亦如之。丁未，上曰：『籴事曾契勘否?』元凤奏：『去岁所籴，视宝祐三年以前多三分之一，今岁更当斟酌。』上曰：『可。』己酉，上曰：『数日来雨意又悭。』元凤奏：『闻远处沾足，近地差少。』上曰：『有祷祈未便，更当举行。』元凤奏：『谨遵圣训。』
    七月乙卯，上曰：『连日四郊多雨。』元凤奏：『更须接续沾足，则一稔无忧。』录中外系囚。己未，太白昼见。诏蠲诸路州县民户逋欠官赋。庚申，上曰：『洪芹往桐川祷雨，得雨甚滂霈。』元凤奏：『守臣门迎御香之时，雨即沛然，仰见陛下一念所感，其应如响。』辛酉，上曰：『蒲择之甚欲取宝峰，以粮运不继，又值霖雨，器械损弊，因此中辍。』元凤奏：『更看续报。』乙丑，诏诸路阃帅司招填军额，申严占借之禁。丙寅，上曰：『与??言：吴门得雨甚洽，一稔可必。』磻奏：『陛下敬天爱民有素，固宜昭格。』上曰：『朕宫中览中外章奏，未尝敢自暇逸。』元凤奏：『此尧舜文武兢业忧勤之意也，天下幸甚。』庚午，上曰：『昨日经筵，有以边臣久任为言者，朕谕之曰：『李汉超守关南十七年，郭进守西山二十年，官皆止于观察使。久任边臣，乃祖宗驭将帅、服夷狄之法也。』』元凤奏：『仰遵陛下率由旧章之意。』辛未，上曰：『赵葵水陆并进，其志颇锐。』元凤奏：『葵思立功以报陛下，良可嘉尚。』甲戌，上曰：『北人归明曾授差遣而任已满者，可令保明上闻，并与添差职任，免令待次。』元凤奏：『陛下至仁如天，兼爱南北，谨遵圣训。』丁丑，上曰：『赵葵奏新野既捷，欲养锐以图光、枣。』元凤奏：『葵遣王登等人敌境，焚其粮食，亦可绝光、枣之援。若能审机而发，当有可图之理。』戊寅，上曰：『州郡所欠内帑项目甚多，年远者悉与蠲放，其合解者，可下诸路，令随正纲带纳。』辛巳，上曰：『闻敌有窥东川之意，可下制帅、诸司，严为之备。』
    八月丙戌，上曰：『光化捷奏到，朕令人谕以始命乃光化，今所报止此，尚宜勉图』元凤奏：『陛下明谟雄断如此，阃臣必能仰遵圣训。』己丑，以程元凤为明堂大礼使，张磻为礼仪使，丁大全为仪仗使，与芮为卤簿使，史宇之桥道顿递使。甲午，上曰：『郡守率待远次，而蜀郡往往阙人。可选廉能者，往任抚绥经理之责。』丁酉，诏贾似道版筑奏勋，名义甚正，示不忘远，式契朕怀。进宫三等。庚子，上曰：『近有郁攸为灾，延燎颇多，居民殊可念。』元凤奏：『不能救其微，及既炽，自难扑灭。』上曰：『临安府所奏附城民屋须远二丈，此说可行。』元凤奏：『可备不虞。』以张磻为参知政事，丁大全同知枢密院事兼权参知政事。庚戌，诏申严诸路州县稽留赦书、奉行不谨及递兵违慢之弊。
