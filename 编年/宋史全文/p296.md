<!-- { "loadSidebar": true } -->
    六月壬戌，进呈淮东总领吴琚奏：『欲望将镇江都统司诸军官兵日前所欠激赏铺军须、子铺布帛钱并与除放，庶几官兵得以全请赡家。此令一下，足以感士心，足以正师律，足以戒掊克，足以示陛下知行伍之微，恤士卒之至。』上曰：『军中刻削，杨存中以来便如此。琚所言极是，可依奏，仍降指挥，其他有无似此去处及別有侵刻营运钱等，并诏罢之。』己巳，臣僚言：『臣闻一定不易之谓法，循习引用之谓例，故昔人常守法以废例，未尝用例以废法。今之有司，大抵反是，若天官诸选，条目猥多，法例参错，吏奸深远，法无已行而或废，例有已行而必得，此其为弊，固非一日。乞诏铨部，凡七司所行之事，条法具载分明，可以遵用，而偶无已行者，并令长贰、郎官据法施行。若于法窒碍而偶有已行之例，并不得引用。』从之。丁丑，宰执进呈次，上曰：『秋季在近，命令狱案有稽缓者，可择数事稍大而日子最久者，当议行遣。今州郡职事弛慢不一，难为一例从宽。宽猛相济，政是以和。前此岳霖降官，印榜行下已久，诲尔谆谆，听我藐藐，岂可不明赏罚?不然，朝夕谆谆无益。』是日，进呈诸路监司、帅臣每遇岁终，各以所部郡守考察臧否来上，浙东一路最近淳熙十一年分，至今尚未开具闻奏。上曰：『近来废弛事多，须当惩戒。』于是帅臣郑丙、提举勾昌泰各降一官。
    秋七月癸未，臣僚言：『伏见淮上州军逐处皆有桩管米斛，建康、镇江大军屯驻，又有总司钱粮，惟太平州采石镇沿江要害去处，去岁民间艰食，州部必无储备。闻淮上去秋成熟，淮人多有载米入浙中出粜不行。今来秋成在近，欲望先次支降本钱付总领所，及时和粜。』诏赵汝谊于建康务场见桩管会子先次取拨一十五万贯，委官就采石仓措置，依在市时直来米桩管。诏罢荆门军涮河、武宁、黄泥三处税场，以前知军陆洸言税额不过二十七贯三百三十三文，豪民买扑扰民故也。是日，进呈会子数，上曰：『会子之数不宜多，他时若省得养兵，须尽收会子。』壬寅，进呈内藏库奏和州、无为军、常德府拖欠淳熙十年分钱，已降指挥，再限一季起发。上曰：『近日和州却以三千缗赂内侍求免，事觉，所免只五千缗，却用三千缗嘱托，谓何?』王淮等奏：『其意可长久得免，故不惮一时之费。』上曰：『守臣张士儋、张临、赵公颐各展二年磨勘，更与展限半年，须管发纳数足。』吏部言：『二广考试补摄官人，乞依本部铨试出官指挥，将考校到合格人以十分为率，取五分。』从之。先是，广东提举韩璧言：『二广两荐之士许试摄官，谓之试额。二年再试，谓之待次。累至三试，谓之正额，然后就禄，或任盐税，或受簿尉，至有阙官甚处，虽待次，亦得以滥授。其试摄之程度，大略如铨试之五场，自非杂犯，虽文辞鄙俚，亦在所录，侥幸太甚。乞自今一如铨试法，下吏部勘当。』而有是请。甲辰，诏罢常德府一处、复州六处税场。先是，提举赵善誉奏：『两州七处税场共纳一百八贯，与浰河事体一同。』上曰：『罢之甚当。如此等事，一日作得一件，计一岁之利亦多矣。』因并从之。乙巳，诏罢扬州江都县版桥、泰兴县新城、楚州山阳县谢家、盱眙军天长县龙理、石梁、秦兰、高邮县临泽、三墩八处税场，以淮东提举赵不流言[1]：『盱眙系极边，扬州、高邮系次边，不仰此豪末之利，而徒使豪民扑买，小民被害。所有净利钱，本司欲依数抱认起发。乞将上件税场并行住罢。』故有是命。臣僚言：『窃见浙运耿秉近因属邑版帐钱额太重，乞与属郡评议将额，重处量减。诏从其请。臣窃以两浙版帐钱额之重，实与江西之月桩相似，二浙州郡亦自窘匮，与江西不同。就诸县之额太重者与之斟酌，县有毫厘之减，则民有毫厘之惠，此实然之理。若诸路得一贤转运使，则不待冠盖交驰，而裕民之说行矣。欲望出臣此疏，付之版曹，行之浙运，更令耿秉与诸郡守臣悉心讲究，次第行之诸路，得为楷式。更愿陛下不惜少裨版曹，以苏民力。』从之。
    八月甲寅，监察御史冷世光言：『监司岁出巡历，吏卒诛求，所过骚然，一县之中，凡数百缗。仅能应办，否则睚眦以兴怨，捃摭以生事。乞明诏诸路监司：今后巡历，力革此弊，所用随行吏卒，各于州郡差拨，逐州交替。』从之。丁巳，上谕宰执：『二广盐事当并为一司。』王淮等奏：『外议又更一说，并司后恐广西漕既不预盐事，即无通融钱物，或至支吾不行。』上曰：『如此，亦须更商量。盖天下事全在致思，思之须有策，穷则变，变则通。譬如奕棋，视之如无着，思之既久，着数自至。』淮等奏：『臣等终日思之，陛下乃一言而决。此无他，虚则明耳。』上曰：『更赖卿等。』辛酉，令提领封桩库所支降会子一十五万六千二百六十九贯付淮东总领所，三十二万六千三百一十二贯付淮西总领所，三十万贯付湖广总领所。充今年和籴桩管米本钱支用。壬戌，诏封桩库支降会子五十万贯，委浙西提举罗点和籴米二十万石；淮东总领所取拨镇江府见桩管会子二十九万贯，湖广总领所取拨鄂州并大军库见桩管会子共三十万贯，并各就丰熟处置场。内浙西提举就平江府置场，招籴堪好米斛，仍一面取见实直开具，申尚书省，毋令稍有科抑。』乙丑，御笔：『朕惟差役之法为日盖久，近年以来，又创限田之令，可谓备矣。然州县奉行之不公，豪贵兼并之太甚，隐寄挟户，弊端益滋。一乡之中，上户之着役者无几，贫民下户畏避弃鬻，至不敢蓄顷亩之产。莫若不计官民户，一例只以等第轮差，如此，则不惟贫富均一，且税籍之弊不革而自去。可令户部、给舍、台谏详议闻奏。』丙寅，新提举常平盐茶公事赵巩朝辞进对，上曰：『盐事利害稍重，凡事可亲临之，勿容官吏作弊。』至奏羡余钱，上又曰：『待与卿少减，庶得卿易为。监司以刺举为职，贤者固可举，赃吏切不可不按。』枢密院进呈毕，上曰：『陈良祐荐庄治应贤良，卿等见其词业否?』王淮等奏：『已见之。』上因问郑建德，上又曰：『李垕为文无气概，如苏辅真是难得。今庄治可与试。』淮等奏：『试时莫亦须有三两人。』上曰：『既降指挥不限年月，亦不须限人数。』癸酉，枢密院进呈知建康府钱良臣奏秋教按阅禁军，路钤、训武郎胡斌恃酒无礼，望赐罢黜。上曰：『胡斌素多口，旧在潜邸，故略假借，而乃敢辄犯阶级，可降两官放罢。』甲戌，进呈秦焴奏德安府巡检张革慢弃本职，于公厅骂前任守臣，乞罢黜。上曰：『此风不可长。放罢轻典，更降两官。』丙子，诏浙东提举具到淳熙十年旱伤，绍兴府会稽县下户借贷官米四百三十余石特蠲放。
    九月甲申，诏婺州兰溪第四、第五等人户淳熙八年内借过常平钱收买稻种见欠四千九百六十余贯，可并蠲放。丙戌，进呈国子祭酒颜师鲁奏札，欲奖进节义之士。上曰：『甚好。』王淮等奏：『此在陛下进用之间。』上曰：『亦须卿等留意。』辛卯，进呈礼部状，太史局与成忠郎杨忠辅所陈历法异同，伏乞朝廷差官监视杨忠辅同太史局不干碍官测验施行。上曰：『日月之行有疏数，故历久不能无差。大抵月行道远，多是不及，无有过者。至日可遣台官并礼部官同共看验。』乃诏差礼部侍郎颜师鲁监视测验。先是，忠辅言：『南渡以来，尝改造《统元》及《乾道》二历，皆未三年，已不可用。目今见行淳熙历，乃因陋就简，苟且傅会而已。验之天道，百无一合。淳熙历朔差者，自戊戌以来，今八年矣。忠辅因读《易》，粗得大衍之旨，创立日法，偶与天合，撰衍新历已数年矣，凡日月交会、气候启闭，无不契验。今乙巳岁九月望交蚀在昼，而淳熙历者法当在夜。在昼者蚀晚而不见，在夜者蚀早而见。若以昼夜辨两历之是非，断可决矣。』故有是诏。寻命官测验，是夜阴云不见。壬辰，臣僚札子奏：『吏部差注知州，乞并令长贰同共钤量其人材堪与不堪，应选保明闻奏。或前任有过犯者，亦酌其轻重而为之去取。其人材不堪应选者，即报罢，注以次人。都堂审察，更加精核，庶几不至冒滥。』诏自今吏部差注知州，长贰同共铨量，先次保明闻奏。癸巳，进呈起居舍人李巘奏：『切见郊禋之际命官行事，皆所以尊天礼神，赞导之吏，利于速集，往往先引就位，以待行礼。立俟既久，筋力有限，徙倚疲顿，或至倒侧。及当行礼，多不如仪，肃敬之诚，何从而生?』上曰：『此说甚当。朕往日在潜邸为亚献时，催班亦早，时风紧帘疏，颇觉难待，况百官既无幕次，又立班太早，所谓虽有肃敬之心，皆倦怠矣。盖引班吏只欲早了他事，宁顾时之未可?今次只须先二刻催班，卿可谕与礼官。』丁酉，进呈郭杲申襄阳府木渠下屯田二麦数，上曰：『下种不少，何所收如此之薄?可令郭杲子细开具因依闻奏。』上又曰：『所在屯田，可令总领、副都统制、漕臣、守臣将每岁所收二麦于六月终、稻谷于十月终同开具数目帐状闻奏，仍先具知禀文状申尚书省。』继以湖广总领赵彦逾、知襄阳府高夔、京西运判刘立义、鄂州江陵副都统阎世雄奏襄汉之间麦稻熟晚，乃诏二麦于七月终、稻谷于十一月终具数开奏。乙巳，枢密院进呈吴焕奏：『比年改除带御器械供职，复旧还任，倏来倏去，规求解带恩例。在法，历任谓二年成资。今虽不及二年，亦合供职及一年以上方可。』上曰：『此札甚好。今后须管供职及一年，方与解带恩例，只作直省行下。』中书门下省奏：『访闻前知绵州史祁得替之日，以本州见在历尾钱指为羡余献总领所，希求荐举。』诏史祁特降一官放罢。臣僚言：『诸路臧否守臣姓名，外间多不闻知。乞令三省札下给舍、台谏，不公不实者，许缴驳论奏。』从之。是月，湖州、台州水。
