<!-- { "loadSidebar": true } -->
    十一月戊申，权四川制置使范成大奏：『陛下俯念四蜀酒课虚额之弊，乃六月十二日诏书，各与次第蠲减，岁蠲上供缗钱四十七万，为蜀民代补赡军折估之数。令下之日，百万生灵鼓舞欢呼，如脱沟壑。寰区四路州县节次申到，自今年七月十五日以后，各于寺观启建感恩祝圣道场。臣谨按：庆历六年，三司使王拱辰建议榷河北沧、滨两州盐，仁宗皇帝曰：「使人顿食贵盐，岂朕意哉?」下诏弗许，河朔父老相率拜迎于澶州，为佛老会报上恩。今举四属之广，民心爱戴，不谋同辞，宜与河朔故事俱传不朽。伏望宣付史馆。』诏从之。癸丑，郊。是日，进呈建康都统制郭刚奏：『本司车船战损已补填，依海船样造多桨飞江船。』上曰：『车船古之朦冲，辛巳用以取胜，岂用改造?可令郭刚具析，并约束沿流诸军，遇有损坏，随即修茸，不得擅有更易。其多桨船止许逐军自行创造，并不得充新管车船数。』御笔诏三省、枢密院：『诸州军守臣惟才是用，今后不拘远近州军，并听于文武臣内选差。』
    十二月乙酉，龚茂良等奏：『昨者恭睹中宫奏札，检照皇后亲属恩泽裁减外，尚余一十八人，欲望圣慈更赐裁减。奉旨更裁减八人。臣等仰惟绍兴三年指挥，皇后受册，亲属与恩泽三十名；十三年与二十五人。近制减作十八人，比旧例几镌其半，皇后犹且谦冲退托，力具辞免，陛下遂赐俞允。今以中宫之贵而犹务节约，则为臣下者当如何?欲望陛下明诏有司，申严法禁，凡侥幸冒滥者，必务革去。又诏侍从近臣各思所以清人仕之源。』诏从之。是月，以袁枢所编《通鉴纪事》赐东宫，令与陆贽奏议熟读，曰：『治道尽于此矣。』禁监司交遗及因行部辄受诸郡折送，计所受，悉以赃论。是冬，赐蕲州黄梅县方甫旌表门闾，以三世同居，孝行显著，本路漕臣以其事来上也。减徽州税绢额。是岁，诏今后法应得谥及特命谥者，并先经有司议定，申中书门下省具奏取旨，依旧制更不命词，止备坐所议给敕吏部牒，本家照会。罢鬻官田。诏知兴元府右军统制兼知阶州田世雄、前军统制兼知凤州傅钧各与转一官，任满日并与再任，从制置司请也。安南李天祚死，子龙翰嗣。
    丁酉淳熙四年春正月庚申，枢密院进呈马帅吴拱按正将马彦恭辄役人船，船载马草，已降充副将。上曰：『吴拱初到，所按劾须与行遣。』王淮等奏：『其事虽轻，然违主帅约束，岂为无罪?』上曰：『只依所申，降充副将。』丙寅，进呈绍兴十四年幸学诏。上曰：『今所降诏，大意欲以崇尚风化，劝厉诸生，使知所趋向。朕得诏中两语「当为君子之儒，毋慕人爵之得」。』龚茂良等奏：『当以圣语谕学士，令载之诏书。』上曰：『可。』是月，行淳熙历。秘书省申：『昨为《纪元》、《统元》、《乾道》三历，交食不密。得旨令太史局别造新历，已行进呈。今来测验新历稍密。』上曰：『自古以来，历未有不差者。况近世此学不传，士大夫无习之者，访求草泽，又难得其人。新历比旧所谓彼善于此，不须别命名，只以淳熙为名。』户部侍郎韩彦古言：『今国家大政，如两税之入，民间合输一石不止两石，纳一疋不止两疋，自正数之外，大率增倍，然则是欺而取之也。谓宜取州县大都所入，稍仿唐制，分为三等，视其用度多寡而为之制，自上供为始，上供所余则均之留州，留州所余则均之送使，送使所余则派分递减，悉蠲于民，朝廷不利其嬴焉。然则自朝廷至于郡县，取于民者皆有成数，不可得而容私于其间，然后整齐天下之帐目，外而责在转运使，内而责在户部，量入以为出，岁考能否而为之殿最，州县不得多取于民，朝廷亦不多取于州县，上下相恤，有无相通，无废事，无伤财，贡籍之成，太平之基立矣。』奉御笔：『韩彦古所陈周知民隐，可择一才力通敏者，先次施行一郡，俟已就绪，当颁降诸路，仿而行之。』寻诏令吏部郎官薛元鼎前去秀州，依此将钱绢、米斛等数具帐闻奏。其后元鼎奏：『驱磨本州财赋惟凭赤历，难以稽考。望委户部行下本州，将州县应干仓库场务，每处止置都历一道，应有收到钱物，并条具上供州用实数，各立项目抄转，仍从户部每岁委转运司差官，遇半年一次索历检照，如有虚支妄用，许本司按劾取旨。其他州郡，亦乞依此施行。』从之。雨雹。
    二月，臣寮奏：『祖宗朝幸学，皆命儒臣讲经。』上曰：『《易》、《诗》、《书》累朝皆曾讲，如《礼记?中庸》篇，凡为天下国家，有九经一段最关治道，前来却不曾讲。』茂良等奏：『此于治道包括无遗。陛下圣学高明，深得其要。』大宗正丞刘溥奏：『近年诸郡违法预催夏税，民间苦之。』龚茂良、李彦颖奏：『往年谏官曾论此事，方施行间，户部长贰执奏不行。至去年春，言者又及此，版曹复申前说，拘回录黄。其说谓递年四月五月，合到行在折帛钱共六十一万贯指拟支遣，若不预催，恐至期关误。』上曰：『既是违法病民，朝廷须别作措置，安可置而不问?』茂良等次日同奏：『户部每年八月于南库借六十万缗应副支遣，次年正月至三月拨还[4]。今若移此六十万缗于四月五月支借，则户部自无阙用，可以禁止预催之弊。』上喜曰：『如此措置，不过移后就前，却得民力少宽，于公私俱便。』于是诏令诸路转运司行下所部州县：『今后须管依条限催理，如有违戾去处，仰监司觉察按劾。』
    臣留正等曰：自昔细民之困，二月而卖新丝，五月而粜新谷。夫前期而督之输，其弊必至于此也。蚤恩加惠斯民，以内帑之储假版曹之用，不过迟速先后之间，而民得免艰难迫促之苦，与其有积于公而未用之财，曷若以宽其民于不足之时?盖闻损上以益下，未闻财散而人不聚也。申严是法而行之，则民之受赐，夫岂有纪极哉? 
甲申，臣僚言：『今日之郡守为民害者，掊克惨酷是也。赋税有定制，而掊克之吏专意聚敛，下车之初，未问民事，先请属邑知县均认财赋，且多为之数，督责峻急。国家法令之设，所以与天下公共者也，而惨酷之吏非理用刑者，或残人之肢体，或坏人之手足，或因其微罪而陨其性命，或罹非辜而破其家业。乞明诏守臣丁宁戒饬，其取民有定制，毋得掊克，以竭民之力。犯法者自有常刑，毋得惨酷以残民之生。』从之。乙酉，幸太学，释菜于先圣。命国子祭酒林光朝讲经，赐光朝三品服。幸武学。著作郎傅伯寿寻上言：『武臣之庙所从祀者，出于唐开元间一时铨次，失于太杂。太祖皇帝尝见白起之像，恶其诈杀已降，以杖画而去之。神武不杀之仁，垂训深矣。太上绍兴间，亦以议者之请，黜韩信而升赵充国，黜李勣而升李晟，去取之间，皆所以示臣子之大节也。然王翦佐秦鄂狙诈之兵，盖无异白起。而彭越之臣节不终，亦同韩信。至于王僧辨，虽能平侯景，然反连和于齐；吴明彻虽能因北齐之乱以取淮南，然败于吕梁，为周所俘，不能死节；韦孝宽拒尉迟之义兵，杨素开隋室之祸败，慕容恪、长孙嵩、慕容绍宗、宇文宪、王猛、斛律光、于谨，或本生夷狄之裔，或屈节僭伪之邦，纵其有功，岂足多录?若夫尹吉甫之伐俨狁，召虎之平淮夷，皆为有周中兴之名将；陈汤之斩单于，傅介子之刺楼兰，冯奉世之平莎车，班超之定西域，皆为有汉之隽功。在晋则谢安宴衍以靖胡寇，祖逖击楫暂清中原；在唐则王忠嗣之抚众守边，张巡之百战死敌，忠义谋略，卓然冠于一时而垂于后代，阙而不录，似有所遗。臣窃谓宜并诏有司讨论历代诸将为之去取，然后与本朝名将绘于殿庑，皆晓然知朝廷激义勇而尚忠烈，且知夫贬夷狄之类者，所以尊中国；黜不终之节者，所以正君臣；去嗜杀之暴者，所以尚仁义，其为劝沮者大矣。』起居郎钱良臣亦请收建隆、建炎以来功烈显著者参陪庙祀。是年七月已酉施行。幸秘书省，赐省官燕，上赋七言律诗，坐者皆属和。丁亥，龚茂良等奏：『近日雨暘顺序，物情熙熙，米价甚平，可以少宽圣念。』上曰：『朕终岁忧念百姓，自初布种以至收成，其间少有早涝，未尝不惕然念之。每岁常到十月以后农事一切了毕，方始放心。』己丑，进呈知临安府赵磻老具到两学修造图本[5]，西北隅建阁，安顿太上皇帝御书、石经。上云：『碑石可置之阁下，其上奉安墨本，以光尧御书「石经之阁」为名，朕当亲写。』茂良等同奏：『自古帝王，未有亲书诸经及传至数千万言者，不惟宸章奎画照耀万世，其所以崇儒重道，可谓至矣。』上曰：『太上于字画盖出天纵，朕尝谓钟繇字最工，犹带隶体。如太上宸翰，冠绝古今。』茂良等奏：『诚如圣训。』进呈国子祭酒林光朝札子：『今月十五日，恭遇车驾临幸太学，御崇化堂，赐诸生诏书。宜刻之琬琰，以风动四方。』上可其奏，宣谕云：『前日讲义甚好，如训释凡为天下国家，有九经，所以行之者一也，一乃《中庸》，此说深得圣人之旨，盖先儒未及。』壬辰，太常少卿颜度言：『藉田合得千亩。自绍兴十五年给到五百七十余亩，以备亲耕，续因玉津园等处占拨，目即只二百余亩。今又踏逐御路，将来或举行典礼，委是窄狭。』上曰：『御路止是时暂经由，可将见管步亩专充藉田，他司不得侵占。』其后藉田令赵监言：『御路系在二百一十亩之内，乞依旧令人户管佃租种，拘收花利，应办岁中祠祭礼料。』从之。癸巳，进呈知福州陈俊卿乞宫观。上曰：『前宰执治郡，旧来往往不以职事为念。如俊卿在福州、刘珙在建康，于职事间极留意，治状著闻，未可换易。可令学士院降诏不允。』是月，进呈《徽宗实录》及仁宗、今上玉牒。四川总领所乞降度牒二千五百道措置备边。龚茂良奏：『四川逐料降换亡僧度牒，自乾道四年至淳熙元年，降过一万一千道，不惟走失丁口为异时患，官卖不行，必至抑配与折估之害，名异实同。乞不须更降度牒，重失丁口。』是岁八月，又给二千道。时多以度牒赐诸总所贴助经费，后不尽录。
