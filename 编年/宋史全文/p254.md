<!-- { "loadSidebar": true } -->
　　十一月壬辰，诏曰：『近来环卫久不除授，非所以储材而均任也。可依旧制，应以材略闻，堪任将帅及久勤军事、暂归休佚之人，并为环卫官，更不换授，止令兼领。其朝参职事、俸给人从，并令有司日下条具取旨。』既而环卫官共以十员为额。癸巳，宰执言：『军旅之际，间谍居多，巧为诋诬，阴扰国政。兼近世风俗之弊，毁誉不公，有害于治。』诏令宰执、侍从、台谏谨察妄有荐毁、专事欺罔者，具以闻奏，当议重置于罚，以靖风俗。上曰：『此弊已七八十年，罚责必行，正在君相。朕与卿等行之。汤思退奏毁誉不公久矣，毁者当察之，誉者当试之。』诏曰：『朕累降诏旨优恤军民，其令尚书省下诸路帅守、监司及诸军统兵官，各开具己见，如何施行，务使实惠及人，无或失信。』甲午，诏学士院经筵官自今月七日轮二员宿直于学士院。己酉，侍御史周操内宿，召对问遣使事，久之，上曰：『朕在宫中，并无他用心，只是看经史并骑射耳。』
《大事记》曰：自隆兴元年，令学士院及经筵官日轮二员宿直于本院，以备咨访，或问经史，或谈时事，或访人才。及执事所奏，从容造膝，过于南衙。面陈先事献言，加于路朝显谏，故宇文价论夔路赈济推赏，此尚书夜对之言也。陈骙论治赃吏当用祖宗法，此中书夜对之言也。倪思乞养皇孙国公德性，此直学士夜对之言也。金安节、马琪论谏官言事失当不宜深罪，此侍讲夜对之言也。周操以侍御史内宿召对，论遣使事，王蔺在讲筵夜对，论临安府王佐贪污事，此禁臣夜直之雍容论奏也如此。诏福建提举司具到本路见在常平米九万九千二百余石，义仓米二十九万五千六百余石，令本司契勘，如无陈腐，不须更行收籴。从中书门下省请也。
己酉，给事中钱周材等看详抚州敕赐同进士出身吴澥上书，缴进《罪言》三册，所陈治道、革弊、兵制、理财、取中原五事。论议详明，言皆可行。诏与堂除升擢差遣。诏命侍从、台谏集议讲和，群臣相继论列，而监察御史阎安中议曰：『敌人奸谋诡计，以和而陷我于机阱者屡矣。靖康之变，其痛不可胜言也。自翠华南渡以来，绝江航海以掩我不备者，不遗余力矣，其心岂欲与我和哉?彼见吾吴、岳、张、韩之军士气少舒，兵威稍振，川陕屡胜，顺昌大捷，国势骎骎乎强矣，彼其时亦有蒙国之难焉，恐吾积怨发愤而遂夹攻之也。比我师有灵壁之捷，有虹县之捷，有符离之捷，虏人死亡者过半，虽我之主帅失于绥御，众散而归，不能以一镞一骑尾从吾后，臣知其无能为矣。彼见吾用孟明氏，恐其济河焚舟，复有后日之举也，于是虚声恐喝，又以和议而疑我焉。一则以威彼背叛之国，安反侧之心，二则以沮我壮士之气，缓攻取之计，三则以疑我归正萧琦等辈，四则以摇撼我唐、邓、海、泗等州，五则以杜绝我讴吟思归之人，使不得以乘衅而生变也。四州之地决不可弃，当以和好为权宜，用兵为实致。』起居郎胡铨议曰：『臣窃惟国家自绍兴初与金人讲和，竭民膏血而不恤，忘国大雠而不报，上下偷生，苟安岁月，以为盟好可恃，荡然决去藩维之守。一日完颜亮变生肘腋，宗庙社稷几不血食，天下寒心。陛下即位以来，乾刚独断，奋然图任，二三大臣，力谋恢复。符离之师，兵不血刃而故疆复得。使李显忠尽忠于国，不贪小利，以成大举之功，则中原响应，势如破竹，兴复之期，可指日以俟矣。虽然，功虽不成，自京都播迁之后，垂四十年，未有如符离之举也。金人缘此震慑，知陛下有大有为之志，知庙谟有出不意之奇，知边鄙有折冲敌忾之将，知台谏有明目张胆之人，知朝廷有面折廷诤之士，以为中国有人，遂有乞食之意。《兵法》曰：无故而求和者，谋也。昨来京都失守，本于大臣耿南仲主和；二圣劫迁，本于宰相何栗主和；维扬失守，本于宰相汪伯彦、黄潜善主和；完颜亮之变，本于秦桧主和。自汴京板荡以来，四十年间，金人为封豕长蛇，荐食上国，何尝不以和哉?暴蔑我二圣，污践我两宫，残毁我宗庙，陵夷我社稷，发掘我陵寝。今欲与不戴天之雠讲信修睦，三纲五常扫地尽矣!就令和好或成，其言可信，决不叛盟，孝子顺孙，宁忍为之?况万万无可信之理乎!前车覆，后车戒。陛下若不深思远虑，力修政事，力敕守备，力任将相，力图恢复，而苟目前之安，臣恐后车又将覆也。议者乃曰：「姑与之和而阴为之备，外虽和而内不忘战。」此向来权臣误国之言，陛下闻之熟矣。呜呼!燕安鸩毒，不可怀也。一溺于和，则上下偷安，将士解体，终身不能自振，尚又安能战乎?其为鸩毒。可胜寒心！』张浚累疏争之，至曰：『自昔议和之臣，始以怯懦误国，全身保家，其终不至于降。盖有草降表以待用而阴图其富贵者矣!不可不察。』壬子，陈康伯、汤思退、周葵、洪遵札子奏：『近因北副元帅书来，有意求和。陛下天资英武，痛祖宗未雪之雠，日思恢复，而一闻彼言，喜见颜色，正欲休兵息民，以答天戒，因为自治之计，以待天下之变而图之。』群臣纷纷，乃谓：『臣等意欲讲和，以苟目前之安。今窃以谓自今以往，尤当信赏必罚以作成人材，选将励兵以激昂士气，务农重谷，均财节用，以爱惜公私之力。庶几今日之和，乃所以成他日之恢复。惟今陛下无忘今日之纷纷，而力行其所未至，使臣等得效其区区之愚，不专为苟安之事，以实议者之言。』上曰：『彼能以太上为兄，朕所喜者。朕意已定，正当因此兴起治功。』初，张浚累疏言：『敌强则来，弱则止，不在和与不和。』执政急于求和，遂遣卢仲贤持书报敌。浚复言仲贤小人多妄，不可委信。已而仲贤果以许四州辱命，朝廷乃遣王之望、龙大渊为通命使、副，而召浚赴行在。浚沿途复上疏争之，且曰：『自秦桧主和，阴怀他志，卒成逆亮之祸。桧之大罪未正于朝，致使其党复出为恶。臣闻立大事者，以人心为本。今内外之事未决，而遣使之诏已下，失中原之心，失将士之心，失四海倾慕陛下之心，他日谁为陛下出力用命哉?今议者不务力为自强之计，因敌帅一再移书，复将裒吾民之膏血以奉雠人，欺陛下以款之之名而共为和之之实，其说固曰：‘吾将款之而后修吾兵政。’不知使命一遣，岁币一出，国书一正，将士褫气，忠义解体，人心愤怨，何兵政之可修?又不过曰：‘吾将款之而理吾财用。’不知今虽遣使，而兵不可省，备不可撤，重之以岁币之费，敌使之来，复有他须，何财用之可理?此可见其欺陛下以款之之名，而实欲行其宿志。彼方惟党与之是立，惟富贵之是贪，岂复以国事为心哉?』及入见，又力陈和议之失。上为止誓书，留使人，而令通书官胡防先往谕敌以四州不可割之意。于是之望、大渊待命境上。时廷臣多言可以与之议和，而四州之地不可轻弃。而湖北京西制置使虞允文乃陈不可与和、四州之地与和尚原商于一带之险不可以轻弃，累疏争之。未几，敌羁胡昉等。上闻之，谓浚曰：『和议之不成，天也。自此事归一矣。』
　　十二月丁卯，上曰：『殿司尚循旧弊，如印马多是病马，便印每匹数百千，只缘人情应副。又如私差人兵借事，朕已说与王琪，可作约束施行。』左仆射陈康伯罢，出知信州，寻奉祠，从所请也。以汤思退为左仆射，张浚右仆射。浚仍兼都督，上书《圣主得贤臣颂》以赐之。庚辰，上曰：『广帅尚未除人。』宰臣汤思退等奏：『三广去朝廷远，犀象珠珍所出，帅守须以廉吏为先。』上曰：『古谓贪泉使夷齐饮，不失其廉也。』诏：『诸路州军岁起上供钱物例有拖欠，监司、郡守却以羡余进献，侥冒赏典。今后上供钱物，须管依限起发数足。如辄行率敛进献，仰本部按劾以闻。』是岁，广东提刑司献缗钱十五万。有旨令就便拨赐广西所司，充本路今年上供钱。朱熹入对三奏，其一言《大学》之道在乎格物，以致其知；其二言君父之雠不可共戴天，非战无以复雠，非守无以制胜；其三言圣王制御夷狄之道，其本不在乎威强，而在乎德业，其任不在乎边境，乃在乎朝廷。其具不在乎兵食，而在乎纪纲。知荆南府张孝祥荐峡州布农郭雍行义。召不至，赐号冲晦处士，淳熙间再封颐正先生。总司创造湖北会子七百万，谓之直候会子。
　　甲申隆兴二年春正月丁亥朔，诏曰：『朕恭览乾德元年郊祀诏书，有云「务从省约，无至劳烦」。仰见事天之诚，爱民之仁。朕祗膺慈诏，嗣守丕祚。今岁冬日至，当郊见上帝，可令有司除事神仪物、诸军赏给依旧制外，其乘舆服御及中外支赏，并从省约。』癸巳，上曰：『近日士大夫奔竞之风少息否?』宰相汤思退等奏：『方欲措置。』上曰：『卿等近日极留意政事，要当立纪纲，正法度，不可困于文书。』甲申，知潭州黄祖舜言：『江湖之间私铸轻薄沙钱，市井铺户每以好钱五百傅换一贯，混杂贯百与乡民卖置。欲申严私铸之刑。』户部契勘私铸毛钱及磨错剪凿，并博易私钱行使，各有立定条法。乞检坐指挥，下诸路提刑司行下所部，切严约束。从之。壬寅。户部言：『诸路节次承降指挥：和籴先拋降下未籴见钱银，并两浙运司合桩今年岁额，籴本移用钱及诸路常平剩下籴本等钱共二百万贯，令行在并隆兴、建康、镇江府、衡、鼎州置场，收籴米斛共一百万硕，依旧作常平桩管。缘逐路提举司循习住滞，不催督钱数起发。深虑用而过时，有误收籴，欲将所科籴钱数札下逐路提举常平官、两浙运司日下计置，尽数赴逐处籴场交纳，仍各具已催起钱数申尚书省。』从之。是月，都督府言：『会子流转行便已是通快。若广行桩垛本钱，即日支遣，则客旅不至沮滞。欲乞令礼部降空名度牒一万道，分下诸路出卖，于建康府置务，桩垛见钱，专充会子本钱。』从之。诏诸路监司、帅守及统兵官条上优恤军民事宜。
