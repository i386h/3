<!-- { "loadSidebar": true } -->
　　夏四月，陈彭年上奉诏纂历代帝王集二十五卷，上作序，名《宸章集》。时京师竹有华，司天言：『主岁不登。』上曰：『数岁丰稔，物价甚贱，但小民不能爱惜，饮食之余，多所弃掷。宜令开封府严禁之。』诏：『自今每年终，翰林学士已下常参官并同奏举外任京朝官、三班使臣、幕职、州县官各一人。如年终无举官状，当行责罚。转运使、提点刑狱官、知州、通判举部内官属，不限人数，以次年二副即举奏在京掌事官、京朝官、使臣，仍并令中书置籍，常以五月一日进内。』是日，后宫李氏生子。知开封府周起方奏事，主谓起曰：『知朕有喜乎?』起曰：『臣不知也。』上曰：『朕始生子。』即入禁中，怀金钱出，探以赐起。李氏杭州人，初入宫侍刘修仪，庄重寡言，上命为司寝。既有娠，从上临砌台，玉钗坠，心恶之。上私卜：钗完，当得生男子。左右取钗以进，殊不毁。上喜甚。已而果生子，是为仁宗。甲午，诏奖知益州任中正，转运使言吏民列状愿借留之也。中正及刘综等皆以善政闻。上谓辅臣曰：『藩方重地，切在得人，朝行中亦难其选。自今须历方面，始可擢为大官，卿等志之。』环州高继忠言：『赵德明虽称藩，然颇不遵誓约。』上谓宰相曰：『方今四海无虞，而言事者谓和戎之利不若克定之武也。』王旦曰：『止戈为武，佳兵不祥之器。祖宗平一宇内，每谓兴师动众，皆非获已。今柔服异域，守在四夷，帝王之盛行也。』
　　六月，翰林学士邢昺被病，上亲临问。故事，非宗戚、宰相，无省疾临丧之行，惟昺与郭贽以恩旧，特用此礼，儒者荣之。
　　秋七月，置龙图阁学士，以直学士杜镐为之，侍制陈彭年为直学士。赐大理评事苏耆进士及第。耆，易简子，宰相王旦女婿也。耆先举进士，及唱第，格在诸科，陈尧叟为上具言之。上顾问旦，旦却立不对。耆曰：『愿且修学。』既出，尧叟谓旦曰：『公一言则耆及第矣。』旦笑曰：『旦为宰相，自荐亲属，士子盈庭，得无失体?』尧叟愧谢曰：『乃知宰相真自有体。』于是耆献所为文，召试学士院，故是有命。
　　九月，杖杀入内高品江守恩。守恩违制市青苗，私役军士六百人，取民田麦穗，及擅董丁夫，非理笞捶，令役夫蔡文义市驴不获，杖之致死。上不贷以法，中外莫不悚庆。
　　十二月丙午，宝鼎县黄河再清，经度制置副使李宗谔以闻。上作诗，近臣毕和。龙图阁待制孙奭由经术进，守道自处，即有所言，未尝阿附取悦。上尝问以天书，奭对曰：『臣愚所闻「天何言哉」，岂有书也?』上知奭朴忠，每优容之。及将有汾阴之役，会岁旱，遂奏疏陈不可者十：『陛下才毕东封，更议西幸，非先王卜征五年重谨之意。今国家土木之功累年未息，水旱作沴，饥馑居多。乃欲劳民事神，神其享之乎?』又上疏言：『今之奸臣，以先帝寅畏天灾诏停封禅，故赞陛下力行东封，以为继成先志也。先帝欲北平幽、朔，西取继迁，则未尝献一谋，画一策，而乃卑辞重币，求和于契丹；蹙国縻爵，姑息于保吉，谓主辱臣死为空言，以诬下罔上为己任，是陛下以祖宗艰难之业，为佞邪侥幸之资，臣所以长叹痛哭也。今乃野雕山鹿并形奏简，秋旱冬雷率皆称贺，将以欺上天，则上天不可欺；将以愚下民，则下民不可愚；将以惑后世，则后世必不信。上玷皇明，不为细也。』疏入，不报。
　　吕中曰：至是李文靖之言验矣。封禅之议，决于丁谓『会计有佘』之一言，天书之降，成于钦若『神道设教』之一语，虽以王文正之硕稳重望，不敢有异议。其后寇准之入居相府，亦以朱能天书而入。当时极言其非者，惟孙奭一人而已。『天何言哉』，此足以破人主之惑。
　　辛亥大中祥符四年春正月，代州言粟斗十余钱。丁酉，车驾奉天书发京师。
　　二月。次河中府。辛酉，祀后土，祇备三献，奉天书于神坐之左，以太祖、太宗并配。上作《汾阴二圣配享铭》、《河渎》、《四海》等赞，召草泽李渎、刘巽，渎以疾辞。
　　三月朔，召草泽魏野，辞疾不至。甲申，幸吕蒙正第，问蒙正诸子孰可用，对曰：『臣之子豚犬尔，犹子夷简，宰相才也。』
　　夏四月甲辰朔，车驾至自汾阴。上谓宰相曰：『唐起居郎、舍人、司谏、正言凡十二员，近者此官多缺，可选有才望为中外所知者补之。』于是直史馆陈尧佐、乐黄目、盛玄、王随、路振、崔遵度、陈知微、李谘、陈越等九人悉授两省官。
　　六月，两浙、福建、荆南、广南诸州循伪制输丁身钱，岁凡四十五万四百贯，民有子者，或弃不养，或卖为僮仆，或度为释老。秋七月朔，诏悉除之。
　　八月，上谓宰相曰：『朝廷宜守经制，傥务更张，则攀援者众。乃知命令之出，不可不谨。又莅官之人不可过为宽恕。以致弛慢。或探求罪恶，不顾烦扰，抑又甚矣。』王旦曰：『古人有言：法出而弊作，令下而奸生。宽则民慢，陷法者多；猛则民残，无所措手足，正为此也。』祖宗以来，两省、御史台官须文学优长、政治尤异者乃特除拜。汾阴肆赦，始以叙迁。上恐循习非便，乃诏自今遵守旧制，不得以他官转入。丁巳，诏文武官有言刑政得失、边防机事者，并赐封，其余细务，令条列以闻。
　　冬十月，上以江南、淮南接壤而盐酒之价不等，令三司与江淮制置发运使李溥规定以闻。有司执言虑失岁课，上曰：『苟便于民，何顾岁入也?』
　　十一月，上亲试，赐进士张师德等二十一人及第，十人同出身，诸科及第者四十二人，同出身者八人。工部侍郎种放屡至阙下，俄复还山。人有贻书嘲其出处之迹。放晚节颇节舆服，广置良田。王嗣宗之出守长安，始甚敬，放被酒稍倨，嗣宗怒，放曰：『不犹愈于角力而中第乎?』初，嗣宗就试讲武殿，尝因戏弄擢首科，故放及之。嗣宗因上疏言放弟侄无赖，据林麓樵采周回二百余里，夺编氓厚利。疏辞极其丑诋，目放为魑魅。上方待放厚，会恩赦而止。于是放自乞退居嵩山，然犹往来终南，按视田亩，时议浸薄焉。
　　十二月，太常博士江嗣宗言：『陛下躬临庶政十有五年，殿廷问事，一取圣断，有劳宸虑。今请礼乐征伐大事出于一人，自余细务，委任大臣百司。』上曰：『此颇识大体。』乃诏从其所请。
　　壬子大中祥符五年春正月，命晁迥、刘综、李维、孙奭同知贡举，上作诗勖以抡材之意。并州上刍粟之数可给四五年，上曰：『河东仍岁丰穰，储峙尤广。自今诸路稔岁，宜以时积谷，为凶年之备。』著作佐郎李垂上《导河形势书》三篇并图，诏任中正、陈彭年、王曾详定。中正等上言：『其书并图虽兴行匪易，而博洽可奖，望送史馆。』从之。
　　二月，上谓宰臣曰：『闻贡院试诸科举人皆解衣阅视，虑其挟藏书册，颇失取士之体，宜令止之。』
　　三月，上亲试礼部合格贡举人，始摹印诗赋论题以赐，官给纸起草，得进士徐奭以下及第者百人，同出身者二十六人：诸科及第者三百二十四人，同出身者五十二人。丁酉，上封者言：『进士萧立之本名琉，尝因赌博抵杖刑。』诏有司诘问，引伏。命夺其敕，赎铜四十斤。
　　夏四月，令礼部贡院取前后诏敕经久可行者编为条例。戊申，命刑部尚书向敏中守本官、平章事。敏中再掌留任，以厚重镇静，人情帖然。上愈嘉之，故复使相。三司请民有贩茶违法者，许家人告论。上曰：『此犯敦议，非朝廷所当言也。』不许。
　　五月，上以淮南、两浙路稍旱，即水田不登，乃遣使就福建取占城稻三万斛分给三路，令择民田之高仰者莳之，盖早稻也。又取种于玉宸殿。知袁州何蒙上言本州二税请以金折纳，上曰：『若是，则尽废耕农矣。』不许。
　　六月，诸州言岁丰谷贱，咸请博籴。上即诏三司使丁谓规画以闻。谓言：莫若和市。而诸州积镪数少。癸丑，出内藏库钱百万贯付三司，以佐用度。钱塘人林逋性恬淡好古，不趋荣利。家贫，衣食不足，晏如也。归杭州，结庐西湖之孤山二十年，足不及城市。转运使陈尧叟以其名闻。庚申，诏赐粟帛，长吏岁时劳问。
《人事记》曰：当天下无道之时而隐者，此当隐而隐者也。当天下有道之时而隐者，此不当隐而隐者也。若种放、林逋诸公，其不当隐而隐者，岂生于野者不愿为公侯?国初风俗淳厚若此乎?然当人主求贤下士之时，而卓然有高士清风峻概，岂不动人主歆慕之心?一四皓不仕，可以植西京节义之风；一严光不出，可以植东都节义之风，孰谓隐士无益于世哉?
壬戌，令枢密院修时政记，月送史馆。
秋七月，龙图阁待制张知白上言：『昔唐李峤尝云：「安人之方，须择郡守。」切见朝廷重内官，轻外任。望于台阁妙选贤良，分典大州，共康庶续。』上曰：『知白援引故事，请重亲民之官，良可嘉也。』命知白同纠察在京刑狱。
　　八月，知制诰王曾判大理寺。判寺旧用郎官，上欲重其任，故特命曾。对便殿，谕之曰：『天下之命系于狱，今以屈卿。』曾顿首谢，仍赐钱三十万，因请辟奏寮属，遂著为令。上作《对照》诗示辅臣，有『孜孜绥万国，不愧鬓边丝。』之句。王旦曰：『陛下忧勤万方，励精庶务，发挥圣道，形于天章。臣等固当夙夜尽心，上副求治之意。』
　　九月，以知枢密院事王钦若、陈尧叟并同平章事，充枢密院使；签署枢密院事马知节为副使。儒臣领枢密兼使相，自钦若、尧叟始。参知政事、刑部侍郎赵安仁罢为兵部尚书。先是，上议立皇后，安仁谓刘德妃家世寒微，不如沈才人出于相门。他日，与王钦若论方今大臣谁最为长者，钦若欲排安仁，乃誉之曰：『无若赵安仁。』安仁昔为故相沈义伦所知，常欲报之，上始有意斥安仁矣。尝论王旦曰：『闻赵安仁在中书绝不亲事。』旦对曰：『安仁颇知大体，居常进拟，皆同列拟定，方敢取旨。臣每见临时变易于上前者，皆迎合陛下意，安仁无异议，是有执守。』上曰：『能如此耶?朕不知也。』及罢政事，仍命同修史。安仁虽在贵显，简俭若平素。言诲诱后进，成其名声，当世以重德推焉。三司使丁谓参知政事。初，王旦欲引李宗谔参知政事，宗谔家贫，旦前后资借之甚多，王钦若知之。故事，参知政事谢日所赐几三千缗，钦若因密奏：『王旦欲引宗谔参知政事，得赐物以偿已债，非为国择贤也。』明日，旦果以宗谔名闻。上变色不许。钦若与刘承屩、陈彭年、林特及谓等交通，踪迹诡异，时论谓之『五鬼』。
