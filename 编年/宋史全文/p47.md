<!-- { "loadSidebar": true } -->
　　三月戊戌朔，门下侍郎、平章事王随罢为彰信节度使，户部侍郎、平章事陈尧佐罢为淮康节度使、判郑州，户部侍郎、参知政事韩亿罢归本班，礼部侍郎、参知政事石中立罢为资政殿学士。初，吕夷简罢，密荐随与尧佐二人为相，其意引援非才，居己下者用之，度它日上意见思而复相己。及随与尧佐、亿、中立等议政，数忿争于中书，随寻属疾在告，而尧佐复年高，事多不举。时有『中书番为养病坊』之语。琦论随等凡十上，尧佐亦先自授汉故事求策免，于是四人者俱罢。判河南府张士逊为门下侍郎兼兵部尚书、平章事，户部侍郎、同知枢密院事章得象以本官平章事，知枢密院事盛度加宁武节度使、检校太傅，同知枢密院王鬷、工部侍郎李若谷并为参知政事，权三司使王博文，知永兴军陈执中同知枢密院事。初，韩琦数言执政非才，上未即听，琦又言曰：『岂陛下择辅弼未得其人故耶?若杜衍、孔道辅、胥偃、宋郊、范仲淹，众以为忠正之臣，可备进擢。不然，尝所用者王曾、吕夷简、蔡齐、宋绶亦人所属望，何不图任也?』上虽听琦罢王随等，更命士逊及得象为相，士逊犹以东宫旧恩。或言又夷简密荐之。得象入谢，上谓曰：『往者太后临朝，群臣邪正。朕皆嘿识，惟卿清忠无所附，且未尝有干请。今日用卿，由此也。』知制诰宋郊为翰林学士。上初欲用郊为同知枢密院事，中书言：故事无知制诰除执政者。乃先召入翰林学士。李淑害其宠，欲以奇中之，言于上曰：『宋，受命之号也；郊，交也。合姓名言之为不详。』它日以谕郊，因改名庠。甲寅，御崇政殿，试礼部奏名进士。庚辰，赐进士吕溱等二百人及第，一百十人同出身，特奏名一百六十五人，同诸科出身及为诸州长史。辛酉，赐诸科四百十四人及第并出身，其特奏名被恩赐者又九百八十四人。琼林宴初赐《大学》篇。范镇礼部奏名为第一。故事，礼部第一人赐第，未有第二甲者，虽近下犹升之，吴育、欧阳修殿庭唱第过三人，亦抗声自陈，镇独默然。至第七十九人，乃出拜，退就列，无一言，众以是贤之。礼部第一人在第二甲自镇始。初，薛奎知益州还朝，与镇俱。或问奎入蜀所得，奎曰：『得一伟人，当以文学名世也。』
　　夏四月，给事中、权御史中丞张观同知枢密院事。赐河南府嵩阳书院田十顷。乙未，诏自今试举人，非国子监见行经书，毋得出题。
　　六月己卯，建州言：自正月雨至四月，溪水大涨，入州城，坏民庐舍。帝留意农事，每以水旱为忧。甲申，诏天下州郡每旬上雨雪状，著为令。戊子，权知司天少监杨惟德等言：『来岁己卯闰十二月则庚辰岁正月朔，日当食。请移闰于庚辰岁。』上曰：『闰所以正天时而授民事，其可曲避乎?』不许。
　　秋七月，赐襄州学田五顷。右司谏韩琦言：『前奉诏详定钟律，尝览《景祐广乐记》，睹李照所造乐不合古法，朝廷因而施用，识者久以为非。今将亲祀南郊，不可重以违古之乐，上荐天地宗庙。』诏宋绶、晏殊同两制详定以闻。绶等言：『李照新乐比旧乐下三律，众论以为无所考据，愿如琦请，郊庙复用和岘所定旧乐。』乃诏太常旧乐悉仍旧制，李照所造，勿复施用。壬戌，御崇政殿，策试贤良方正能直言极谏著作佐郎田况、大理评事张方平、茂才异等邵亢。况所对入第四等，方平四等次。亢与宰相张士逊连姻，报罢。
　　八月，复置淮南江浙荆湖制置发运使。
　　冬十月，诏戒百官朋党。初，吕夷简逐范仲淹等，士大夫为仲淹言者不已，于是内降札子曰：『向贬范仲淹，盖以密请建立皇太弟，非但诋毀大臣。今中外臣寮屡有称荐范仲淹者，事涉朋党，宜戒谕之。』故复下此诏。参知政事李若谷建言：『近岁风俗薄恶，率以朋党污善良。盖君子小人各有类，今一以朋党目之，恐正臣无以自立。』帝然其言。盐铁副使、工部郎中司马池岁满当迁，中书进名，上曰：『是固辞谏官者。』遂命为天章阁待制、知河中府。甲戌，赵元昊筑坛受册，僭号大夏始文英武兴法建礼仁孝皇帝，改大庆二年为天授礼法延祚元年。
　　十一月庚戌，祀天地于圜丘，大赦，改元。戊午，郓州言资政殿大学士，左仆射王曾卒。曾入朝，进止有常处，平居寡言，自奉廉约，人莫敢于以私。执政十年，其所进退士人，莫有知者。范仲淹尝以问曾，曾曰：『夫执政者恩欲归己，怨使谁当?』皇祐中，上为篆其墓碑曰『旌贤之碑。』大臣碑得赐篆自曾始。
　　十二月甲子，京师地震。丙寅，鄜延路都钤辖司言赵元昊反。癸酉，命夏竦为奉宁节度使、知永兴军，范雍为振武节度使、知延州。
　　己卯宝元二年春二月，许明州立学，仍给田五顷。
　　三月，编修院与三司上历代天下户数。先是，上御迩英阁，读真宗皇帝所撰《正说﹒养民》篇，见历代户口登耗之数，顾谓侍臣曰：『今天下民籍几何?』翰林侍读学士梅询对曰：『先帝所作，盖述前代帝王恭俭有节则户口充羡，赋敛无度则版图衰减。自五代之季，生齿凋耗。太祖受命，而太宗、真宗继圣承祧，休养百姓，今天下户口之数盖倍于前矣。』因诏三司及编修院检讨以闻，至是上之。庚戌，都官员外郎王素为侍御史，中丞孔道辅荐之。素，旦子也。丙辰，许泉州立学，仍给田五顷。赵元昊为书及锦袍银带投鄜延境上，以遗金明李士彬，且约以叛。候人得之，诸将皆疑士彬，副都部署夏元享独曰：『此行间尔，若有私约，岂使众知耶?』乃召士彬与饮，厚抚之。士彬感泣。不数日，果击贼取首馘、羊马自效。
　　夏四月，放宫人二百七人。上因谕宰臣张士逊等曰：『不独矜其幽闭，亦可省禁掖浮费也。』
　　五月，右司谏韩琦言：『唐之斜封，今之内降，蠹坏纲纪，为害至深。乞特降诏谕，今后臣僚或有奏请事件，辄敢因缘请托及自于内中陈乞特批指挥，即望降出姓名，并为奏求人并送有司勘劾，重行贬责。』癸卯，天章阁侍讲贾昌朝上书曰：『今西夏僭狂，此不足虑，而国家用度日广，民力颇困，是则可忧，自天圣以来，屡诏有司节省用度，未有施行。臣尝治畿邑，有禁兵三千，而留万户赋输，仅能取足其三年，赏给仍出自内府，况它郡邑兵不啻此。臣又尝掌京廪，计江淮岁运粮六百余万，以一岁之入，仅能充朝廷之用三分，二在军旅，一在冗食。傥有水旱频仍之灾，军戎调度之急，计将安出哉?愿取景德以来迄于景祐，校其所入出之数，约以祖宗旧制，其不急皆省罢之。』诏张若谷、任师中、韩琦与三司定夺减省以闻。韩琦言：『减省浮费，莫如自宫掖始。』
　　六月壬戌，诏曰：『比命近臣议省浮费，自乘舆服御及宫掖所须，务从简约。』庚午，上封者言：『审官院缺有限，而奏举选人日益多，或至四考、五考改京官者。请自今须六考以上，方许磨勘，尝犯私罪者加一考。』从之。先是，诏知永兴军夏竦议西鄙事，丙子，竦上十策，一、教习强弩以为奇兵。二、羁縻属羌以为藩篱。三、诏唃厮啰父子并力破贼。四、度地形险易远近增减屯兵。五、诏诸路互相应援。六、募土人为兵以代东兵。七、增直弓手壮丁猎户以备城守。八、并边小寨毋积刍粮，贼攻急则入保大寨。九、关中民坐罪若过误者，许入粟赎罪。十、损并边冗兵冗官及减骑军，以纾馈运。
　　秋八月庚午，上谓宰臣张士逊曰：『帝王之明，在择人之邪正，则天下无不治矣。』两川自夏至秋不雨，民大饥。庚辰，命知制诰韩琦为益利路体量安抚使，吏部员外郎蒋堂为梓夔路体量安抚使。
　　九月。御史中丞孔道辅性鲠特立，遇事弹劾，无所阿避，出入风采肃然。及再执宪，权贵益惮之。
　　冬十月，宗正寺修玉牒官李淑上所修皇帝玉牒二卷、皇子籍一卷。丙寅，上御延英阁，观讲《左氏春秋》及读《正说》，终，上曰：『《春秋》所述前世治乱之事，敢不鉴戒?《正说》先帝训言，敢不遵奉?』丁度等拜伏而言曰：『陛下德音若此，诚天下之福也。』上复问度《洪范》、《酒诰》二篇大义，度悉以对。因诏度讲《周易》，李淑读《三朝宝训》，丁度、李仲容读所编经史规鉴事迹。
　　十一月戊子朔，出内库真珠估缗钱三十万赐三司，上谕辅臣曰：『此无用之物，既不欲捐弃，不若散之民间，收其直助籴边储，亦可少纾吾民之敛也。』丁酉，知枢密院事盛度为尚书右丞、知扬州，参知政事程琳为光禄卿、知颍州，御史中丞孔道辅为给事中、知郓州。初，张士逊素恶琳，而疾道辅不附己，将并逐二人。察帝有不悦琳意，即谓道辅：『上顾程公厚，今为小人所诬，宜见上为辨之。』道辅入对，言琳罪薄，不足深治。帝怒，以道辅朋党大臣，故特贬焉。辛丑，许建州立学，仍给田五顷。壬寅，参知政事王鬷为工部侍郎、知枢密院，刑部员外郎宋庠为谏议大夫、参知政事。同修起居注宋祁次当知制诰，以兄庠在中书，乃授天章阁待制、同判礼院。时陕西用兵，调费日蹙，祁上疏论三冗三费曰：『天下有定官无限员，一冗也；厢军不任战而耗衣食，二冗也；僧道日益多而不定数，三冗也。何谓三费?一曰道场斋醮无日不有；二曰京师寺观或多设徒卒，或增置官司，衣粮所给，三倍它处；三曰使相节度不隶藩要，贪取公用，以济私家。』西贼寇保安军，鄜延钤辖卢守勤等击走之。
　　十二月乙丑，赏保安军守御之功，卢守勤为左骐骥使、都巡检司指使，狄青为右班殿直。青功最多，故超四资授官。孔道辅既贬郓州，始知为张士逊所卖，颇愤惋，行至韦城，发病卒。然天下皆以遗直许之。元昊复遣贺九言赍慢书纳旌节。直史馆苏绅陈便宜八事，一曰重爵赏，二曰精选择，三曰明荐举，四曰异服章，五曰适才宜，六曰择将帅，七曰辨忠邪，八曰修备预。帝嘉纳之。寻除史馆修撰。
　　庚辰康定元年春正月丙辰朔，日有食之。知谏院富弼请罢宴彻乐，虽辽使在馆，亦宜就赐饮食而已。参知政事宋庠以为不可。弼曰：『万一北辽行之，为朝廷羞。』后使辽还者云辽罢宴，如弼言。上深悔之。元昊诈乞和，范雍信之，不为备。元昊攻保安军，自土门路入。壬申，声言取金明寨。翌日奄至，李士彬父子俱被禽，遂乘胜抵延州城下。雍先以檄召鄜延环庆副都部署刘平使至保安，与鄜延副都部署石元孙合军趋土门。及是，雍复召平、元孙还军救延州。至三川口遇贼，平与元孙皆被执。贼围延州凡七日，会大雪，贼解去。
