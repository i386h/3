<!-- { "loadSidebar": true } -->
    夏四月乙巳朔，诏春季拍试事艺最高强人名，待与补转两资。虞允文奏：『外尚有增加斗力四千余人，须将本司兵官略与推恩。』上曰：『军中既有激赏，人人肯学事艺，何患军政不修?若更本官亦复推赏，尤见激厉。』庚戌，宰执进呈讫，上因及近日移戍点军，虞允文又奏：『或以为扰。』上曰：『近有两三人亦如此说。昨日讲筵，又有及前日差除者。朕于听言之际，是则从之，非则违之，初无容心其间。』梁克家奏：『天下事惟其是而已，是者，当于理之谓也。』上曰：『然。太祖问赵普云：「天下何者最大?」普曰：「惟道理最大。」朕尝三复斯言，以为祖宗时每事必问道理，夫焉得不治?』己未，宣押殿前司选锋、策锋两军弓箭手各七百人入内射。庚午，进呈有告统兵官掊克不法者。上令付大理寺治之。虞允文奏：『恩威相须乃济。』上曰：『威克厥爱允济，爱克厥威允罔功。苏轼乃谓尧舜务以爱胜威，朕谓轼之言未然。』梁克家奏：『先儒立论，不可指为一定之说。如崔寔著《政论》，务劝世主驭下以严。大抵救弊之言，各因其时耳。』上曰：『昔人以严致平，非谓深文峻法也。纪纲严整，使人不敢犯耳。譬如人家父子兄弟，森然法度之中，不必须用鞭扑，然后谓之严也。』辛未，宣押选锋、策锋两军弩手一千六百一十一人入内射。是月，诏：『今岁科场，其令尚书、侍郎、两省、谏议大夫以上、御史中丞、学士、待制各举贤良方正能直言极谏一人，守臣、监司亦许解送，仍具词业缴进以闻。』楚州饥，赐米五千石赈之。刘珙起复同知枢密院、宣抚荆襄。珙凡六疏辞之，引经据礼，词甚切至，最后言曰：『三年通丧，先王因人情而节文之。至于汉儒，乃有金革无避之说，此固以为行王之罪人矣。然尚有可诿者，则曰：「鲁公伯禽有为为之也。」今以陛下威灵边陲，幸无犬吠之警，臣乃欲冒金革之名以私利禄之实，不亦又为汉儒之罪人乎?抑陛下之诏，臣则有曰：义当体国者矣，其敢噤无一言，以塞明诏哉?』乃手疏别奏，略曰：『天下之事，有其实而不露其形者，无所为而不成；无其实而先示其形者，无所为而不败。今德未加修，贤不得用，赋敛日重，民不聊生，将帅方割士卒以事苞苴，士卒方饥寒穷苦而生怨谤，凡吾所以自治而为恢复之实者，大抵阔略如此，而乃外招归正之人，内务禁卫之卒，规算未立，手足先露，其势适足以速祸而致寇，臣不知其为此议者，将何以待之也?且荆襄，四支也；朝廷，腹心元气也。诚使朝廷施设得宜，元气充实，则犁庭扫穴，在反掌间耳，何荆襄之足虑?如其不然，则荆襄虽得臣辈百人悉心经理，顾亦何足恃哉?以今而虑，臣恐恢复之功未易可图，而意外立至之忧将有不可胜言者，惟陛下图之。』上纳其言，为寝前诏。以皇太子尹临安府，寻以晁公武为少尹，李彦颖、刘焞兼判官，陆之望、马希言为推官。
    五月戊寅，宰执奏王朴荆鄂点军事，梁克家奏，『近诸将御下太宽。今统制官有敢鞭统领官以下者否?太祖皇帝设为阶级之法，万世不可易也。』上曰：『二百年来军中不变乱，盖出于此。』虞允文奏：『法固当守，主兵官亦要以律己为先。』曰：『诚然。前日一二主兵官不能制其下，反为下所告者，端以不能律己故耳。』壬辰，上曰：『近日雨暘尤好，麦已登场，称田亦下种矣。』虞允文奏：『农人得兩种稻，得晴刈麦，两不阙事。』上曰：『朕心惟望百姓富实，国计又其次也。』辛丑，上语及临安事，因曰：『韩彦古在任时，盗贼屏迹。此其罢也，群盗如相呼而来。以此知治盗亦不可不严。惜乎彦古所以治民者，亦用治盗之术。治盗当严，洽民当宽，难以一律。』
    六月壬子，右正言许克昌奏：『日者命台谏、两省以上以四条荐士，宜皆尽心公选。访闻刘之柄顷为京局，以侵盗官钱擒付棘寺，尽偿所盗，镌官放罢。李拨顷为靖州[1]，迫于七十，辄自申部擅减十年，意欲挠冒关升磨勘。吏部以其无廉耻欺罔劾奏之，降两官，勒令致仕。二人皆污荐墨闻者窃笑。又闻二人皆胡铨所荐，而之柄与之衡又刘章子也。章身为从官，奉诏荐士，而乃徇私罔上，乌得无罪?望下三省，公议举者之罪。』诏依，胡铨可降授左通直郎，刘章可授以左中奉大夫。乙卯，进呈张权札子：淮西麦熟，米价平，秋成可望。上曰：『时和岁丰，卿等协赞之力。朕当与卿等讲求其未至者，以答天休。』虞允文奏：『圣德无阙，动合天心。』上曰：『君臣之间，正要更相儆戒。朕有过，卿等悉言之。卿等有未至者，朕亦无隐，庶几君臣交修，以答天贶。』丙辰，太常寺丞萧燧论：『人君听言，必察其可用之实，所言与所行相副，然后可信。』上曰：『所论甚当。人谁不能言?但徒能言之而已。要当观其所行。《书》所谓「敷奏以言，明试以功」是也。』乙丑，宗正寺丞戴几先轮对，因论人才当以核实为先。上曰：『尧舜用人，敷纳以言，明试以功，此责实之政。』丁卯，上曰：『侍从或除人，卿监必有阙员，宜择其可为者。卿等可选数人将上。』
    秋七月乙未，梁克家奏：『近时有两事，皆前世不及，太上禅位、陛下逮储，皆出于独断。』上曰：『此事诚汉唐所无。朕常恨功业不如唐太宗，富庶不及汉文、景耳。』虞允文奏：『陛下以俭为宝，积以岁月，何患不及文、景?如太宗功业，则在陛下日夜勉之而已。』上曰：『朕于创业守成、中兴二者皆兼之，蚤夜孜孜，不敢怠遑，每日昃时，已无一事，则自思曰：岂有未至者乎?则求三两事反覆思虑，惟恐有失。』上曰：『朕近于几上书一「将」字，往来寻绎，未得择将之道。卿等更思之。』虞允文奏：『人才临事方见。』上曰：『极是。唐太宗安市之战，始得薛仁贵。』是月，赈湖南、江西饥。中书舍人范成大言：『夫赈济、赈粜，其要不过两言，莫不便于聚人，莫良便于散给。』诏免两淮民户丁钱、两浙丁盐绢。上谕辅臣曰：『范成大言处州丁钱太重，遂有不举子之风，有一家数丁者，当重与减免。卿等更详议来。』寻又蠲旱伤路流民户税。
    八月己巳，上语黎州边事，令宰执以书渝胡元质、吴总等：如蛮人以市马要我，则且往一两年，使权常在我，彼无能为，自然安帖畏服。丙午，殿司左军劫马军司使臣家被获。上曰：『不当以治百姓之治治之。』虞允文奏：『强盗已不可贷，况军人乎?』己未，进呈两浙漕臣籴桩积米，上因宜谕曰：『《洪范》八政，以食为先，而世儒乃不言财谷。邦之有储蓄，如人之有家计，欲不预办得乎?』戊辰，赵樽乞升差孟俊、阎大亨，上曰：『孟俊可依。阎大亨系使酒犯阶级，虽阅二年，事干军政，此未可也。』庚午，上谓宰执曰：『朕近日宫中觉得无事，卿等想甚勤劳。』又曰：『卿等凡所谋猷，无不曲尽，每深嘉叹。朕近日无事，又时过德寿宫，太上颐养愈胜，天颜悦好，朕退辄喜不自胜。』虞允文奏：『神器之重，得所付托，圣怀无事，自应如此。尧独高五帝之寿者以此。』上曰：『诚然。』
    九月壬申朔，上曰：『江西、湖南旱歉，恐可募兵。两路各且募千人。』梁克家奏：『外路募兵多惮所费。』虞允文奏曰：『拨截上供亦可。』上曰：『然。所募之人发赴三衙，切恐太远，当与分拨。』允文奏：『江西去江、池为近，湖南去鄂渚为近。』上曰：『可便降指挥，仍与分拨行下。』戊寅，上曰：『汉高帝初年专意马上之事；世祖增广郊祀亦在陇蜀。既平之后，昔人规恢远略，罔不在专繁文末节，盖未暇问。』梁克家奏：『高帝创业，世祖中兴，今日之事，乃兼守成。祖宗二百年来典礼毕备，当以时举。』上曰：『典礼何可尽废?抑其浮华而已。自今已往，卿等每事当先务实，稍涉浮文，必议蠲省。』壬午，湖北京西总领兼措置屯田吕游问言：『本所所管营田、屯田内官兵阙人耕种之处，乞依旧顷亩出榜，召百姓依元额承佃。』从之。租课令本所拘管。丁亥，进呈吕游问得旨令措置襄阳寨屋。梁克家奏：『将徙荆南之屯否?』上曰：『欲令移去，如何?』虞允文奏曰：『荊南之人岁岁更戍，自此可免道途往返之劳。然有二不便。』上曰：『襄阳极边，骤添人马，对境必致惊疑。』允文奏：『此正是一不便。又自荆南至襄阳，水运千余里，河道浅狭，难于馈粮，此二不便。以臣愚见，不如先移军马，余续议之。』上曰：『甚善。可谕此意，令吕游问同秦琪措置。』是月，进呈六部长贰岁举改官人，皆是后来许依职司收使，今合依旧法。上曰：『甚好。』梁克家奏：『在京选人无外路监司荐举，若六部长贰又不许作职司，必不得改官。』上曰：『旧法既然，当使人从法，不可以法从人也。』虞允文奏：『旧法京局不以选人为之，故六部长贰不作职司亦可。今皆用选人，后来磨勘不行，必重申请，却须更改。』上曰：『此事续议施行。』
    冬十月甲辰，虞允文奏：『两司增加斗力事艺，升进者千余人，费不过楮千余贯。昨有锡金碗者，军中欢呼，无不歆艳。』上曰：『闻其戴碗乘马而归，道路聚观。如此，见者必劝矣。』是月，赈饶州饥。上因览知州王秬赈济画一，曰：『饥岁民多遗弃小儿，已付诸路收养，如钱物不足，可具奏来，于内藏支降。』罢绍兴府宗正行司，以其事归大宗正司。本朝宗室皆聚于京师，熙、丰间始许居于外，崇宁间始即河南、应天置西、南二敦宗院。靖康之祸，在京宗室无得免者，而睢、洛二都得全。建炎初将南幸，于是大宗正司移江宁，而西、南外初寓于扬州及镇江，卒又移于泉、福二州，而居会稽者，乃绍兴初以行在未有居第，权分宗室居之。及恩平郡王璩出居会稽，遂以为判大宗正司，至是省之。
    十有一月丁亥，进呈乞改和州西路花装队。上曰：『三衙旧亦结花装队，昨已更改。与其临敌旋行抽摘，不若逐色团结之有素也。』甲午，虞允文奏：『旧法，黄甲不曾到部人，在铨试下等人之上。』上曰：『可依旧法。』又曰：『改法不当，终有窒碍，不如加详审于初，则免改更于后也。』是月，策制科，眉山布衣李焘入第四等，赐制科出身。
