<!-- { "loadSidebar": true } -->
　　冬十月戊申朔，李秬、种谔、沈括奏永乐城陷，汉蕃官二百三十人、兵万二千三百余人皆没。上涕泣悲愤，为之不食。早朝对辅臣恸哭，莫敢仰视。既而叹息曰：『永乐之举，无一人言其不可者。』右丞蒲宗孟进曰：『臣尝言之。』上正色曰：『何尝有言?在内惟吕公著，在外惟赵卨尝言用兵不是好事耳。』自是之后，上始知边臣不可信，亦厌兵事，无意西伐矣。壬申，诏户部右曹于京东、淮、浙、江、湖、福建十二路发常平钱八百万缗输元丰库。自熙宁以前，诸道榷酤场率以酬衙前之陪备官费者，至熙宁行役，乃罢收酒场，听民增直以雇取其价，以给衙前。时有坊场钱。至元丰初，法既久，储积嬴羡，司农请岁发坊场百万缗输中都，三年，遂于寺南作元丰库贮之，几百楹，凡钱帛之隶诸司、非度支所主输之数益广，欲以待非常之用焉。
　　十一月戊寅朔，上谓臣曰：『御史分家中都官，事已多矣。又令察举四方，将何以责治办?且于体统非是。可罢御史察诸路官司。如有不职，令言事御史弹奏。著为令。』
　　癸亥元丰六年春正月甲申，白虹贯日。甲午，诏诸路提点刑狱司各置检法官一员。丙辰，熙河兰会钤辖王文郁知兰州，代李浩。西贼之围兰州，数十万众奄至，文郁曰：『贼众我寡，正当折其锋以安众心，然后可守，此张辽所以全合肥也。』坚请不已，浩许之。乃募死士百余，夜缒而下，持短刀突之，贼众惊溃，争渡河，溺死者甚众。时以文郁方尉迟敬德云。
　　二月甲子，三省言：『御史台六察案官以二年为一任，欲置簿各书其纠劾之多寡当否为殿最，岁终条具，取旨陛黜，事重者随事取旨。』从之。
　　夏四月辛亥，龙神卫四厢都指挥使种谔卒。自熙宁初谔首兴边事，后再讨西夏，皆谔始谋，卒致永乐之败。议者谓谔不死边事不已。给事中韩忠彦等以职事对，上顾谓曰：『法出于道，人能体道，则立法足以尽事。立法而不足以尽事，不可以立法也，盖立法者未善耳。』
　　又曰：『著法者欲简于立文，详于该事。』壬申，御迩英阁，蔡卞讲《周礼》至《司市》，上谓卞曰：『先王建官治市独如此其详，何也?』卞对曰：『先王建国，前朝而后市。朝以治君子，市以治小人，不可略也。』上曰：『市众之所聚，详于治聚故也。』
　　五月，于阗贡方物。上问曰：『经涉何国?』曰：『道由黄头回纥、草头达怛、董毡等国。』
　　问：『达怛有无酋领部落?』曰：『以乏草粟，故经由其地，皆散居也。』癸卯，诏赐资州孝子文渐粟帛。
　　六月乙巳朔，诏御史台六察案各置御史一员。癸丑，礼部尚书黄履试御史中丞。御史翟思言事，有旨诘所自，履谏曰：『御史以言为职，非有所闻则无以言。今乃究其所自来，则人将惩之，而台谏不复有闻矣。恐失开言路之意。』事遂寝。元丰间，诏大理兼鞫狱，所承内降公事，上下皆曰『是语狱也』，意必傅重。少卿韩晋卿独持平核实，无所观望，人以不冤。
　　上知其才，凡狱难明及事系权贵者，悉以委晋卿。尚书省建，擢刑部郎中，天下大辟请谳，执政或以为烦，将劾不应谳者。晋卿适白事省中，因曰：『听断求实，朝廷之心也。今谳而获戾，谳不至矣。』议者或引唐覆奏，欲令天下庶狱悉从奏决。晋卿曰：『法在天下，而可疑可矜者上请，此祖宗制也。今四海一家，欲械系待朝命，恐罪人之死于狱多于伏辜者。』朝廷皆从之。兼同提举成都府等路茶场郭茂恂乞并茶尝买马为一司，庶几茶司同任买马之责。
　　闰六月乙亥朔，夏国主秉常奉表乞修职贡。赐江淮等路发运副使蒋之奇紫章服。发运司岁漕谷六百二十万石，之奇领漕事，以是月至京师，于是入觐。上问劳备至，面赐之，且曰：『朕不复除官，漕事一以委卿。』之奇辞谢，因条画利病三十余事，多见纳用。丙申，守司徒、开府仪同三司致仕韩国公富弼卒。先是，弼上疏论治道之要曰：『臣闻自古致天下治与乱者，大纲不出用谀佞、谠直之人二端而已。谀佞者进则人主不闻有过，惟恶是为，所以致乱也。谠直者进则人主日有开益，惟善是从，所以致治也。臣自离朝廷，退居林下，时亦仰知朝政所为。大率谀佞者竟进于朝，谠直者多处于外，虽有在朝者，盖恐触忤奸佞，亦皆结舌不敢有所开陈。』疏奏，上谓辅臣曰：『富弼有疏来。』章惇曰：『弼言何事?』上曰：『言朕左右多小人。』惇曰：『盍令分析，孰为小人?』上曰：『弼三朝老臣，岂可令分析?』王安礼进曰：『弼之言是也。』罢朝，惇责安礼曰：『右丞对上之言失矣。』安礼曰：『吾侪今日曰「诚如圣谕」，明日曰「圣学非臣所及」，安得不谓之小人?』惇无以对。弼既上疏，又条陈时政之失以待上问，及卒后，乃得其藁，曰：『今日上自辅臣，下及庶士，畏祸图利，习成弊风，忠词谠论，无复上达，致陛下聪明蔽塞。天下祸患已成，尚不知惊惧改悔，创艾补救。日甚一日，殆将无及。陛下即位之初，邪臣纳说，图任之际，听受失宜，谓能拒绝众人，不使异论得行，然后圣化可运，事功可成。此盖奸人自谋利于苟悦，而柄任之臣欲专权自肆以成己志，遂误陛下放斥忠直，进用邪佞，忠词杜绝，谄誉日闻。去岁朝廷纳边臣妄议，大举戈甲以讨西戎，师徒溃败，两路骚然。当举事之初，执政大臣、台谏侍从苟能犯颜极谏，则圣心自回，祸难自息矣。臣不知是时小大之臣有为陛下力争其不可者乎?西师乃一事也，不幸又有甚于此者。朝廷之事，莫大于用人。夫辅弼之任、论议之职，皆当极天下之眩彼夫贪宠患失、柔从顺媚者，岂可使之?事一出于上，则下莫任其责，小人因得行其奸矣。故事成则下得窃其利，事不成则君独当其咎，岂上下同心君臣一德之谓乎?此乃朝廷之大体也。』又曰：『今上下情意否塞不通，为臣者莫得尽其心，百姓愁怨失所，无由上达，而政令之施行，书诏所晓谕，不闻欢欣信服之意，臣恐非朝廷所以示天下也。』又曰：『宫闱之臣委之统制方面，皆非所宜。在外则挟权估宠，陵轹上下；入侍左右，宠禄既过则骄怨易启，势位相及则猜夺随至，立党生祸。』又曰：『兴利之臣亏损国体，为上敛怨，至若为场以停民货，造舍而蔽旧屋，榷河舟之载，擅路粪之利，急于敛取，道路嗟怨，此非上所以与民之意。』又曰：『圣意以今日之事为无足虑邪?亦以为当深思而救之邪?所信用者皆君子邪?有小人邪?此岂逃圣鉴之明，但无以顺从为悦，则忠邪判矣。』弼早有公辅之望，天下皆称曰富公，名闻夷狄。辽使每至，必问其出处安否。临事周悉，度不万全不发。当其敢言，奋不顾身，忠义之性，老而弥笃。家居一纪，斯须未尝忘朝廷。赠太尉，谥文忠。
　　秋七月丙辰，以安焘同知枢密院。西边用兵岁久，上益厌之，乃不次用焘。时夏人款塞，焘谓宜遂抚纳，且戒边臣毋为兵端。既又请还疆土，焘言：『当使知吾宥过而罢兵，不应示吾厌兵之意。』
　　八月己卯，太白昼见。前桐城县尉周谔上书，诏中书省记姓名。上日阅匦函小臣所言利害，无不详览如此。辛卯，诏中大夫、尚书左丞蒲宗孟守本官知汝州。先是，宰执同对，上有无人材之叹，宗孟对曰：『人材半为司马光以邪说坏之。』上不语，正视宗孟久之。宗孟惧甚，无以为容。上复曰：『蒲宗孟乃不取司马光耶?司马光者未论别事，只辞枢密副使。朕自即位以来，唯见此一人。他人则虽迫之使去，亦不肯矣。』又因泛论古今人物，宗孟盛称扬雄之贤。上作色言：『扬雄《剧秦美新》不佳也。』罢朝，安礼戏宗孟曰：『扬雄为公坐累!』九月癸卯朔，日有食之。中书舍人赵彦若等言：『六房公事，乞据舍人员数分领，以吏、户、礼、兵、刑、工为次，其年事、班簿、制敕、库房并通领。』从之。戊辰，起居郎蔡京言：『旧修起居注官二员不分左右。故月轮一员修纂。今起居郎、舍人分隶两省，所以备左右。史官则左当书动，右当书言。乞自今起居郎、舍人随左右分记言动。』从之。
　　冬十月癸酉朔，夏国主秉常遣使奉表复修职贡，仍乞还所侵地，长为外藩。乃赐秉常诏：其地界已令鄜延路移牒宥州施行，岁赐候疆界了日依旧。诏封孟轲为邹国公，以吏部尚书曾孝宽言孟轲未加爵命，故特封之。
　　十一月丙午，冬至，祭昊天上帝于圜丘，以太祖配。始罢合祭天地。还御宣德门，大赦天下。甲寅，判河南府、潞国公文彦博守太师、开府仪同三司致仕。
　　甲子元丰七年春正月辛酉，责授黄州团练副使苏轼移汝州。轼言汝州无田产，乞居常州。从之。元丰中，轼系御史狱。上本无意深罪之。宰臣王珪言苏轼有不臣意，因举轼《桧》诗『根到九泉无曲处，世间唯有蛰龙知』之句对曰：『陛下飞龙在天，而求之地下之蛰龙，非不臣而何?』上曰：『彼自咏桧，何预朕事?』珪语塞，遂薄其罪。然上每怜之，一日，语执政曰：『国史大事，朕意欲俾苏轼成之。』执政有难色。上曰：『非轼则用曾巩。』其后巩亦不副上意，上复有旨起轼以本官知江州。中书蔡确、张璪受命，明日，改江州太平观，又明日，命格不下，于是徒轼汝州，有『苏轼黜居思咎，阅岁滋深，人材实难，不忍终弃』之语。前此，京师盛传轼已白日仙去。上对左丞蒲宗孟嗟惜，故轼表有『疾病连年，人皆相传为已死；饥寒并日，臣亦自厌其余生』之句也。
　　二月庚午朔，河北转运使、措置河北籴储吴雍言：『见管人粮马料总千一百七十六万石。奇赢相补，可支六年。河北十七州边防大计，仓廪充实，虽因藉丰年，实以吏能干职。同措置王子渊在职九年，悉心公家。望考察成效，以劝才吏。』诏赐子渊紫章服。
　　三月丁巳，大燕集英殿中，皇子延安郡王初侍立于前，宰臣王珪率百僚廷贺。王年未当出阁，上特令侍宴以见群臣。壬戌，诏太学外舍生周邦彦为试太学正。邦彦献《汴都赋》，文采可取，故擢之。邦彦，钱塘人。
　　五月庚申，诏中书舍人蔡卞往江宁府省视王安石疾玻辛酉，白虹贯日。壬戌，诏自今春秋释奠，以邹国公孟轲配食文宣王，设位于兖国公之次，荀况、扬雄、韩愈以世次从祀于二十一贤之间，并封伯爵。
