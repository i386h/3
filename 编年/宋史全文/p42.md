<!-- { "loadSidebar": true } -->
　　三月戊戌，诏曰：『江淮之间，仍岁旱暵，民之失职，朕甚悯焉。比遣使安抚，其与长吏虑系囚，流以下降一等，杖、笞释之。』
　　六月，殿中侍御史张存上疏曰：『陛下嗣统以来，延纳至言，罔有忌讳。自前秋忽诏罢百官转对，去冬黜降御史曹修古等，昨又闻进士林献可因奏封事窜远方，人心皇惑，中外莫测。臣恐自今忠直之言与理乱安危之端蔽而不达。』因历引周昌、朱云、辛庆忌、辛毗事以广帝意。
　　七月，许寿州立学，仍赐《九经》，知州朱谏请之也。辛卯，以门下省为谏院。先朝虽除谏官而未尝置院，及陈执中为谏官，屡请之。置谏院自此始。是月，太白昼见终月。
　　八月，以三司使晏殊为枢密副使。壬戌，大内火，延燔八殿。乙丑，诏群臣直言阙失。先是，百官晨朝而宫门不开，辅臣请对，帝御拱宸门，追班百官拜楼下，宰相吕夷简独不拜。帝使问其故，曰：『宫庭有变，群臣愿一望清光。』帝举帘见之，夷简乃拜。时宦者置狱治火事，得缝人火斗，已诬伏，下开封府使具狱，权知府事程琳辨其不然，乃命工图其火经处，且言：『后宫人多，此殆天灾，不可以罪人。』监察御史蒋堂亦言：『火起无迹，安知非天意?陛下宜修德应变，今乃欲归咎宫人。且宫人付狱，何求不可?而遂赐之死，是重天谴也。』帝为宽共狱，卒无坐死者。殿中丞滕宗谅言：『国家以火德王天下，火失其性，由政失其本。』因请太后还政。秘书监刘越请太后还政，言尤鲠直，皆不报。九月庚寅，重作宝册，以旧册宝为宫火所焚也。十一月，上以修内成，恭谢天地于大安殿，遂谒太庙。大赦，改元。定难节度使、西平王赵德明封夏王。德明凡娶三姓，米母氏生元昊，小名嵬理。羌语谓『惜』为『嵬』，『富贵』为『理』。性凶鸷猜忍，通蕃汉文字。数谏德明无臣中国，德明曰：『吾族三十年衣锦绮衣，此圣宋天子恩，不可负也。』元昊曰：『英雄之生，当王霸尔，何锦绮为?』德明死，元昊继立。癸亥，制授元昊特进、检校太师兼侍中、定难节度、夏银绥宥静等州观察处置押蕃落使、西平王。元昊既袭封，即阴为反计。
　　十二月，诏以来年二月躬耕藉田，先请皇太后恭谢宗庙，权罢南郊之礼。及议皇太后谒庙仪注，太后欲纯被帝者之服，薛奎独争曰：『太后必御此，见祖宗若何拜?』固执不可。虽终不纳，犹少杀其礼焉。
　　癸酉明道二年春二月戊戌，司天监言：『含誉星见东北方，其色黄白，上有光芒长二尺。』然观者皆以为彗云。庚子，诏淮南、江南民被灾伤而死者，官为瘗埋。甲辰，皇太后宿斋垂拱殿。乙巳，服祎衣，花钗冠，乘玉辂以赴太庙，改兖衣、仪天冠。内侍赞导，享七室。皇太妃亚献，皇后终献。帝赴东郊。丁未，祀先农，行藉田礼。礼仪使张士逊奏皇帝三推而止，帝既躬耕，不以古礼为式，愿推终亩。士逊固请，乃耕十二步而止。辛亥，上作《藉田》诗赐近臣。
　　三月庚寅，以皇太后不豫，大赦。丁谓特许致仕。
　　吕中曰：古之赦者赦无罪，后之赦者赦有罪。祖宗郊恩虽厚，赃吏有赦不原，奸臣如丁谓亦不原，赦则非赦有罪也。至崇、观，奸臣反其锋而用之，而元祐、元符之党不以故原矣。
　　甲午，皇太后崩，遗诏尊太妃为皇太后，军国大事与太后内中裁处。乙未，帝号恸见辅臣曰：『太后疾不能言，而犹数引其衣，若有所属。何也?』奎曰：『其在衮冕也，然服之何以见先帝乎?』帝悟，以后服敛。既宣遗诰阁门，趣百官贺太后，御史中丞蔡齐正色谓台吏毋追班，入白执政曰：『上春秋长，习天下情伪。今始亲政，岂宜使女后相继称制乎?』
夏四月，诏删去遗诰之语。太后既崩，左右以宸妃事闻，上号恸累日，追尊为皇太后。庚戌，以流人林献可为三班奉职。明道初，献可抗言请太后还政，太后怒，窜于岭南，至是特录之。壬子，群臣上表请御正殿。表三上，乃从之。诏内外毋得进献以祈恩泽，及缘亲戚通章表。若传宣，有司实封覆奏。内降除官，辅臣审取处分。帝始亲揽庶政，裁抑侥幸，中外大悦。召知应天府宋绶、通判陈州范仲淹赴阙。己未，门下侍郎吕夷简罢为武胜节度使、判澶州，枢密使张耆罢为左仆射、判许州，寻改陈州，枢密副使夏竦罢为礼部尚书、知襄州，寻改颍州，参知政事陈尧佐罢为户部侍郎、知永兴军，枢密副使范雍罢为户部侍郎、知荆南府，寻改扬州，又改陕州，枢密副使赵稹罢为尚书左丞、知河中府，参知政事晏殊罢为礼部尚书、知江宁府，寻改亳州。帝始亲政，夷简手疏陈八事，曰正朝纲、塞邪径、禁贿赂、辨佞壬、绝女竭、疏近习、罢力役、节冗费，其劝帝语甚切。帝与夷简谋，以耆、竦等皆太后所任用，悉罢之。退告郭皇后，后曰：『夷简独不附太后邪?但多机巧，善应变尔。』由是并夷简罢。及宣制，夷简方押班，闻唱其名，大骇，不知其故。而夷简素厚内侍阎文应，因使为中诇，久之，乃知事由皇后云。工部尚书李迪以本官平章事，户部侍郎王随为参知政事，礼部侍郎李谘为枢密副使，步军副都指挥使王德用为检校太保、签书枢密院事。始太后临朝，有求内降补军吏者，德用曰：『补吏，军政也，敢挟此以干军政?』卒不奉诏。太后崩，有司请卫士坐甲，德用曰：『故事无为太后丧坐甲者。』又不奉诏。上奇之，以为可大用，故擢任枢密。权御史中丞蔡齐权三司使事，天章阁待制范讽为右谏议大夫、权御史中丞。先是，讽出知青州。时山东旱蝗，前宰相王曾家多积粟，讽发取数千斛济饥民，因请遣使安抚。太常博士范仲淹为右司谏。辛未，庞籍为殿中侍御史。籍奏请下阁门取垂帘仪制尽焚之，又奏：『陛下躬亲万机，用人宜辨邪正，防朋党，勿使受恩人主，归感权臣。进擢近列，愿采公论，毋令出于执政。』孔道辅尝谓人曰：『言事官多观望宰相意，独庞君可谓天子御史也。』
　　《讲义》曰：天圣之初，此一时也。明道二年之后，此又一时也。天圣之初，政在东朝，天下犹未见人主之德。明道二年四月，亲政之后，抑内降，正朝纲，摈斥张耆、夏竦、陈尧佐之徒，而擢用范仲淹、孔道辅、庞籍辈，天下骎骎向治矣。呜呼!明道二年之亲政，积而为庆历、嘉祐之盛。元祐八年之亲政，变而为绍圣、元符之纷纷，人主可不谨其机乎?
　　罢群牧制置使[5]，时上封者言：『君牧既自有使，而武臣领枢密兼制置，事不时决。』故罢之。
　　五月，许大名府立学，仍赐《九经》。从王曾之请也。
　　秋七月。先是，右司谏范仲淹以江淮、京东灾伤，请遣使循行，未报。仲淹请间曰：『宫掖中半日不食当如何?今数路艰籴，安可置而不恤?』甲申，命仲淹安抚江淮，所至开仓廪，赈乏绝，禁淫祀，奏蠲庐、舒折役茶，江东丁口盐钱。饥民有食乌蛛草者，撷草进御，请示六宫贵戚。以戒侈心。
　　八月，赠工部员外郎曹修古为右谏议大夫。修古鲠直有风节，当庄献时，权幸用事，人人顾望畏忌，而修古遇事辄言，无所回挠。初贬同判杭州，未行，改和兴化军，卒于官。贫不能归葬，宾佐赙钱五十万。季女泣白其母曰：『奈何以是累吾先人也?』卒拒不纳。帝思修古忠，故优赠之。修古无子，录其婿刘勋为试将作监主簿。丁巳，置端明殿学士，班翰林、资政学士之下，以宋绶为之。绶因上言：『帝王御天下，在总揽威柄。自陛下躬亲万机，惩违革弊，以新百姓之耳目，而赏罚号令，未能有过于垂拱之日。顷者恩出太后，今又自大臣出。大臣市恩以招权，小人趋利以售进，此风浸长，有蠹邦政。太宗常曰：「外忧不过边事，皆可预防。惟奸邪共济，若为内患，可深惧也。」真宗亦云：「唐朝朋党尤盛，以至王室卑弱。」愿陛下思祖宗训戒，念王业艰难，整齐纪纲，正在今日。』三司言：『自藉田后，继有赏赉，用度不足。请假于内藏库。庚申，出缗钱百万赐之。因谓宰相张士逊曰：『国家禁钱本无内外，盖以助经费耳。』士逊对曰：『不然，则有司未免侵渔百姓也。』
　　九月，判河南府钱惟演落平章事，赴本镇。初，惟演欲为自安计，御史中丞范讽劾奏惟演在庄献时权宠大盛，与后家连姻，请行降黜。上谕辅臣曰：『先后未葬，朕不忍遽责惟演。』讽即袖告身入对曰：『陛下不听臣言，愿纳此，不敢复为中丞矣。』上不得已，可之。
　　冬十月甲辰，诏曰：『先王不以浮靡示天下，今两川岁贡绫锦罗绮、透背花纱之属，皆女工蠹也。其以三之二易为绸绢供军须。』时上富于春秋，左右或欲以巧自媚，后苑珠玉之工颇盛于前日。殿中侍御史庞籍言：『今螽螟为灾，民忧转死。北有耶律，西有拓拔，陛下安得不以俭约为师，奢靡为戒?重惜国费，以循民之急。』上深纳其言。辛亥，上谕辅臣曰：『近岁进士所试诗赋多浮华，而学古者或不得以自进。宜令有司兼以策论取之。』戊午，门下侍郎张士逊罢为左仆射、判河南府，枢密使杨崇勋罢为河阳三城节度使、判许州[6]。先是，天下蝗旱仍见，士逊居首相，不能有所发明，遂与崇勋俱罢，然制辞犹以均劳逸为言也。判陈州吕夷简为门下侍郎兼吏部尚书、平章事，知河南府王曙加检校太傅，充枢密使，签书枢密院事王德用为枢密副使，刑部侍郎宋绶为参知政事，权三司使事蔡齐为枢密副使。权知开封府程琳为御史中丞，右谏议大夫、权御史中丞范讽权三司使事。琳辞中丞不拜，乃授翰林侍读学士、知开封府。前知开封者苦其治剧，或不满岁辄罢，不然被谤讥，或以事去，独琳居数岁，久而治益精明，一岁中狱常空者四五。
