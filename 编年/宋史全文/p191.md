<!-- { "loadSidebar": true } -->
八月壬辰，张浚奏：『探报伪齐签军自六十以上则减之，十五以上则增之，科调之烦，民不堪命，出军之际，自经于沟渎者，不可胜计。』上蹙然叹息曰：『朕之赤子至于如此，当思有以拯救之。可谕江淮诸郡，凡归附者加意抚纳，厚与赒恤，勿令失所，以称朕意。』乙未，江南东路宣抚使张俊为淮南西路宣抚使，盱眙军置司；主管殿前司公事杨沂中为淮南西路制置使，权主管侍卫马军司公事刘锜为淮南西路制置副使，并庐州置司。时吕祉至庐州，而郦琼等复讼王德于祉，祉谕之曰：『若以君等为是，则大相诳然。张丞相但喜人向前，傥能立功，虽有大过，彼亦能阔略，况此小嫌疑乎?』于是密奏，乞罢琼及统制官靳赛兵权，乃命二帅往淮西，召琼等还行在。丁酉，左从事郎朱松特改宣教郎，为秘书省校书郎。松，熹之父也，以荐得召见。时已用张浚策，进次建康，指授诸将，计日大举，以复中原。松欲坚上志，即奏言：『陛下当抗志于高明，而辅以睿智日跻之学，垂精延访，早夜汲汲，以求宗庙社稷经远持久之计。申明纪律，崇奖节义，而又以民心为基本，忠良为腹心，则恢复大功，指日可冀矣。』因论：『自古中兴之君，惟汉之光武勤劳不怠，身济大业，可以为法。晋之元帝、唐之肃宗志趣卑近，功烈不终，可以为戒。』又言：『宜鉴既往之失，深以明人伦、励名节为先务，而又博求魁磊骨鲠纯正不回之士置之朝廷，使之乎居无事，正色立朝，则奸萌逆节销伏于冥冥之中，一朝有缓急，则奋不顾身，以抗大难，亦足以御危辱凌暴之侮，庶几乎神器尊严而基祚强固矣。』盖松深病夫士溺于俗学，不明于君臣之大义，是以处于成败之间者，常有苟生自恕之心，而阙于舍生取义之节，将使三纲沦坠，而有国家者无所恃以为安，而发为是言。上深悦之，谕辅臣曰：『光武固无可议，若元帝，仅能保区区之江左，略无规取中原之心；肃宗惑于张后、李辅国之谗，而亏人子之行，此其可戒也。』四川制置大使席益复与都转运使李迨有违言，交诉于上。诏令学士院赐诏戒谕。戊戌，张浚进呈知荆南府王庶复徽猷阁直学士，上曰：『庶尝云：「今天下不可专用姑息，要当以诛杀为先」。谓朕太慈。闻仁宗皇帝尝云：「宁失之太慈，不可失之太察。」此祖宗之明训也。今百姓犯罪自有常法，何以诛杀为先乎?』浚等曰：『圣人三宝，一曰慈，未闻以慈为戒也。』郦琼叛，执兵部尚书吕祉。祉简倨自处，将士之情不达。淮西转运判官韩琎旧在刘光世幕中，光世待之不以礼，至是诸校或以罪去。祉之乞罢琼与靳赛也，其书吏朱照漏语于琼，琼令人遮置邮，尽得祉所言军兵之罪，琼等大怨怒。前一日，被旨易置分屯，康渊曰：『归事中原则安矣。』诘朝，诸将晨谒，祉坐定，琼袖出文书示中军统制官张景曰：『诸兵官有何罪，张统制乃以如许事闻之朝廷邪?』祉见之大惊，欲退走不及，为琼所执，琼遂以所部四万人渡淮降刘豫。壬寅，张浚见上引咎。上曰：『失三万人，不系国安危，譬犹临阵折伤，亦是常事，卿等不可以此介意，当益镇安人心，激厉士气，以为后图。』浚曰：『臣非才误国，上贻圣虑。今圣志先定，臣复何忧?敢不黾勉，以图报效！』是日，吕祉为郦琼所杀。先一日，琼与其众拥祉次三塔，距淮仅三十里，下马立枣林下，谓曰：『刘豫逆臣，我岂可见之?』众逼祉上马，祉骂曰：『死则死此，尔等过去，亦岂可保也?』军士闻之，有伤感咨嗟者。琼恐摇众心，乃急策马先渡淮，至霍立县，令统领官尚世元杀祉。世元以刃刺祉，且顾统领官王师晟，师晟不肯。祉骂琼不已，遂碎首折齿而死。甲辰，御笔：『两浙东路安抚制置大使兼知绍兴府赵鼎充万寿观使兼侍读，疾速赴行在。』是日，张浚留身求去位，上问可代者，浚不对。上曰：『秦桧何如?』浚曰：『近与共事，始知其暗。』上曰：『然则用赵鼎。』遂令浚拟批召鼎。桧谓必荐己，退至都堂就浚语，良久，上遣人趣进所拟文字，桧错愕而出。浚始引桧共政，既同朝，乃觉其包藏顾望，故上问及之。诏新除崇政殿说书尹焞疾速赴行在，以焞再辞除命故也。丁未，张浚论淮西地势险阻，可以固守。陈与义曰：『见王德呈淮西图，道路几不可方轨。』上曰：『地形虽险，亦在将兵者如何耳。李左车谓井陉之道车不得方轨，骑不得成列，韩信卒由井陉口以破赵军。要是险阻不足恃也。』戊申，权礼部侍郎吴表臣言：『比年科举校艺，诗赋稍优，不复计策论之精粗，以致老成实学之士不能无遗落之叹。欲望特降睿旨，今之秋试及将来省闱，其程文并须三场参考，庶几四方学者不徒事于空文，皆有可用之实。』辅臣进呈，上曰：『文学政事自是两科，诗赋止是文词，策论则须通古今，所贵于学者，修身、齐家、治国以治天下。专取文词，亦复何用?』癸丑，赠吕祉资政殿大学士。时有得祉括发之帛归吴中者，其淑人吴氏持之自尽以徇葬，闻者伤之。甲寅，中书言：『命官犯赃抵死，祖宗之时，间有杖脊刺面，系一时酌情断遣。近来刑部引为常例，甚非朝廷钦恤之意。』诏自今似此案状，令刑部更不坐例，止由朝廷酌情断遣，自是赃吏不复黥配矣。乙卯，御史中丞周秘入对，论：『右仆射张浚轻而无谋，愚而自用，德不足以服人而惟恃其权，诚不足以用众而专任其数，虽本无疑贰者，皆使有疑贰之心；虽本无怨望者，皆使有怨望之意，故郦琼以此怀疑而叛。愿早正其误国之罪，以为后来之戒。』丙辰，殿中侍御史石公揆入对，论张浚罪。是月，诸路大旱，江湖淮浙被害甚广。江西制置大使李纲献言，乞修政事以救今日之弊，大略以谓：『前年江湖闽浙尝苦大旱，陛下亲洒宸翰，劝诱赈济，至诚感天，报以休应，岁大丰穰，民以安乐。自经一稔之后，上下恬嬉，不复勤恤民隐，朝廷百色诛求。上供不以官数而以虚额，和籴不以本钱而以关子；丝蚕未生，已督供输，禾谷未秀，已催装发。州县困于转输，文移急于星火，官吏愁叹，闾里怨咨，感动天心，旱灾复作。然则陛下欲销弥灾异，导迎吉祥，不必他求，但如前日之用心，自然感召和气，休应立臻，继旱暵复为丰年矣。今日之患，欲民力宽则军食阙矣，欲军食足则民力乏矣，非有术以权之，使敛不及民而军食足，不可得而均也。惟陛下留神邦本，天下幸甚!』
