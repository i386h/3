<!-- { "loadSidebar": true } -->
    知通州胡安国、提举杭州洞霄宫许景衡并试给事中，提举亳州明道宫刘珏试中书舍人。靖康末,三人俱在后省，坐党附李纲斥去，至是并用之。景衡、珏闻命,冒暑赴朝，安国辞不至。乙丑,召张所、傅亮赴行在。初，李纲既建经抚两河之议，欲荐用所，然以其尝言黄潜善之故，颇难之。一日过潜善，从容言曰：『今河北未有人，独一张所可用。公能先国事，后私怨，不亦美乎？』潜善许诺。上悦，乃召用焉。丁卯，手诏河东北郡县谕令坚守。诏略曰：『河东、河北，国之屏蔽也，朝廷岂忍轻弃?方命帅遣师，以为声援。应州县守臣能竭力保有一方，及能力战破贼者，当授以节钺；应移用赋税，辟置将吏，并从便宜。其守臣皆迁官进职。余次第录之。』命诸路询访死节者以闻。尚书祠部员外郎喻汝砺为四川抚谕官。初，汝砺自京师入见，上复命为郎。汝砺因对论迁都利害,以为中原决不可舍，以为兴王之资汴都决不可迁，以陷狄人之计。既对，上命赴都堂与李纲语，纲大奇之。汝砺寻以母老乞归省，遂除抚谕官，且令督输四川漕计羡缗及常平钱物。汝砺入辞，复奏言：『金人决渡河，陛下宜亟为之防，毋以宴安之故而成此鸩毒。』上嘉纳之。戊辰，新知襄阳府宗泽知青州。泽闻黄潜善等复唱和议，上疏言：『河之东北、陕之蒲、解，此三路者，祖宗基命之地，奈何轻听奸邪附贼者张皇之言，遂自分裂?今日之事，正宜与贼弗共戴天，弗与俱生。今四十日矣，未闻有所号令，但见刑部指挥不得誊播赦文于河东、河北、陕之蒲、解，兹非新人耳目也，是欲蹈东晋既迁之覆辙，裂王者一统之绪为偏霸耳。为是说者，不忠不孝之甚。臣虽驽怯，当躬冒矢石，为诸将先。』上壮之，以泽知青州。初，泽至南都见李纲，与之语国事，泽慷慨流涕。时开封尹缺,纲为上言：『绥集旧都，非泽不可。京师根本之地，新经扰攘，人心未固，不得人以抚之,非独外忧，且有内变。』上许之，使泽知开封府。
《龟鉴》曰：自纲之入为右仆射也，以英哲全德勉人主，以修政攘夷为己任。抗忠数疏，中时膏肓。和守之议决而国是明，僭逆之罪正而士气作，幸都之谋定而人心安。他如修军政、变士风、定经制、改弊法，置检鼓院以通下情，置赏功司以伸国法，减上供之弊以宽州县，修茶盐之法以通商贾，划东南官田而募民给佃，仿保甲弓箭手而官为教阅，招兵买马，分布要害，遣张所招抚河北，王燮经制河东，宗泽留守京城。西顾关陕，南葺樊、邓，且将盖据形便，以为必守中原之计，此朱文公谓『李纲入来方成朝廷』者，正谓此也。
    辛未，以贤妃潘氏生皇子，赦天下，李纲为上言：『河东、北两路为朝廷坚守，而赦令不及。人皆谓已弃之，何以慰忠臣义士之心?至于勤王之师虽未尝用，然在道半年，亦已劳矣。恩恤不及，后复有急，何以使人?愿因今赦，并示德意。』上嘉纳。壬申，李纲请降见钱钞三百万缗赐两河市军需，因遣使臣赍夏药遍赐两河守臣、将佐，且命起京东夏税绢于北京，川纲河东，衣绢于永兴军，以待支俵。于是人情翕然，应募者甚众。颁军制二十一条，凡师行卤掠若违节制者死，临阵先奔者族，败军者诛全队，一军危急而他军不救者刑主将。余如将法从事。乙亥，同知枢密院事汪伯彦请两河，京东西增置射士县五百人，从之。以诸路盗贼多，故有此请。宗泽至东京。自敌骑退归，楼橹尽废，诸道之师杂居寺观。盗贼纵横，人情汹惧。泽至京，下令曰：『为盗者，赃无轻重，并从军法。』由是盗贼屏息，人情粗安。一日，有金使牛大监等八人以使伪楚为名直至京师，泽曰：『此觇我也。』即白留守范讷械系之，且以闻于朝廷。戊寅，同知枢密院事汪伯彦进知院事。宣义傅雱特迁宣教郎，充大金通问使。初,黄潜善等既奏遣周望往河北军前通问，而河东独未有人。李纲为上言：『今日之事，内修政事，外攘夷狄，使国势自强，则二圣不俟迎请而自归。不然，虽冠盖相望，卑辞厚礼，终恐无益。今所遣使，但当奉表两宫，致思慕之意可也。』己卯，李纲请以河北之地建为藩镇，朝廷量以兵力援之，而于沿河、沿淮、沿江置帅府、要郡、次要郡，以备控扼。沿河帅府十一：京东东路治青、徐，西路治郓、宋，京西北路治许、洛，南路治襄、邓，永兴军路治京兆，河北东路治魏、沧。沿淮帅府二：治扬、庐。沿江帅府六：治荆南、江宁府、潭、洪、杭、越州。大率自川陕、广南外，总分为十九路，每路文臣为安抚使、马步军都总管，总一路兵政，许便宜从事，武臣副之。要郡以文臣知州，领兵马钤辖，次要郡以文臣知州，领兵马都监，许参军事，皆以武臣为之副。如朝廷调发军马，则安抚使措置办集，以授副总管。若帅臣自行，则漕臣一员、随军一员留摄帅事。宪臣文武各一员，弹压本路盗贼。自帅府外，要郡三十九，次要郡三十八，总为九十六万七千五百人，非要郡不预。又别置水军，帅府两将，要郡一将。纲又请出度牒、盐钞及募民出财，使帅府常有三年之积，要郡二年，次要郡一年。疏奏，悉从之。先遣御营司干办公事杨观复往江淮造舟，余路委宪司措置。京城留守范讷落节钺，淄州居住。秦梓充枢密院编修官。梓，桧兄也，政和中用梁师成荐，经赴御试，除学官，已而废斥。至是，以桧故用之。金右副元帅宗杰卒于燕山。宗杰即斡里雅布也。壬午，户部尚书张悫同知枢密院事。乙酉，知开封府宗泽为延康殿学士、开封尹、东京留守。泽首抗疏请上还京。继闻有金陵之议，复上疏曰：『贱臣张邦昌僭窃，与范琼辈擅行威福，所以乞暂驻跸南都，以察人心而观天意。臣料今臣僚中唱为异议不欲陛下归京者，不过如邦昌辈，阴与贼虏为地。愿陛下早降敕令，归谒宗庙，垂拱九重，幸甚！』初，京西北路提点刑狱许高、河北西路许亢总师防洛口，望风奔溃，坐流琼州、吉阳军。高、亢至南康，谋为变，知军事李定、通判韩璹以便宜斩之。李纲言：『高、亢大弃其师，朝廷不能正军法。而一军主守停敢诛之，必健吏也。使后日捍贼者知退走而郡县之吏有敢诛之者[2]，其亦少知所戒乎?』乃各进一官。丙戌，李纲留身上三议，一日募兵，大略谓『熙、丰时，内外禁旅合五十九万人。崇、观以来，阙而不补者几半。今所存无几，何以捍敌?为今之计，莫若取财于东南，募兵于西北。河北之人为金贼所扰，未有所归，而关陕、京东西流而为盗者不知其几。请乘其不能还业，遣使招之，合十万人于要害州军别营屯戍，使之更蕃入卫行在。』二日买马，大略谓『金人专以铁骑取胜，而吾以步军敌之，宜其溃散。今行在之马不满五千，可披带者无几。权时之宜，非括买不可。请先下令：非品官将校不许乘马，然后令州县籍有马者，以三等价取之。严隐寄之法，重搔扰之禁，则数万之马尚可得也。』又请命川陕茶马司益市马，募商人结揽广右之马以给诸军。三曰募民出财，偿以官告度牒。诏三省以次施行。其募兵陕西、河北各三万人，委经制招抚司；京、西各二万人，委本路提刑司，溃卒、厢军，各许改刺。诏京东西、河北东路、永兴军，江淮、荆湖等路皆置帅府要郡。纲又言：『步不足以胜骑而骑不足以胜车。请以车制颁于京东、西路，使制造而教习之。』因绘图进呈。其法用靖康问统制官张行中所创，两竿双轮，上载弓弩，又设皮篱以捍矢石。下设铁裙以冲人足。长兵御人，短兵御马。傍施铁索，行则布以为阵，止则联以为营。每车用卒二十有五人，四人推竿以運车，一人登车以发矢，余执军器夹车之两傍。每军二千五百人，以五之一为辎重及卫兵，余当车八十乘即布方阵，则四面各二十乘，而辎重处其中。诸将皆以为可用，乃命两路宪臣总领。丁亥,张所借通直郎，充河北西路招抚使。初,上皇既北迁龙德宫，器玩悉为都监、带御器械王球所窃。球，燕国长公主子也。及是，内侍陈烈以其余宝器来上，皆遐方异物。李纲谏，上亟命碎之。时纲每留身奏事，多所规益。内侍石如冈素凶悍，渊圣斥之。上尝召如冈，纲谏而止。又论待遇诸将恩数宜均一，上皆嘉纳之。右谏议大夫宋齐愈入对，论招军买马、劝民出财助国非是。尚书虞部员外郎张浚夜过齐愈于省中，见其方执筹布算，问之，齐愈笑曰：『李丞相今上三议。李公素有名誉，今建明乃尔。今西北之马不可得，独江淮之南面马不可餍，括民之财，岂可艺极?至于兵数，若郡增二千，则岁责十万缗以养，今讵堪此?齐愈将极论之。』浚曰：『宰相不胜任，论去之，谏官职也，岂有身为相未几上三事，而公尽力驳之，彼独不恚且怨?』齐愈不乐。是日，执政奏事退，齐愈入对出，过省门，执浚手曰：『适上向者之章，上甚喜。』浚摇手曰：『公受祸自此始矣！』
