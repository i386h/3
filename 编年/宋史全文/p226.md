<!-- { "loadSidebar": true } -->
    三月丁巳，尚书司勋员外郎兼权中书舍人孙仲鳌罢，以右正言郑仲熊论仲鳌摄职成均，力主专门，以私党与故也。仲鳌尝为李光客，故仲熊劾之。辛酉，上御射殿策试正奏名进士。先是，秦桧奏以御史中丞魏师逊、权礼部侍郎汤思退、右正言郑仲熊同知贡举，而吏部郎中沈虚中及监察御史董德元、张士襄等为参详官。师逊等议以敷文阁待制秦埙为榜首，德元从誊录所取号而得之，喜曰：『吾曹可以富贵矣。』遂定为第一。榜未揭，虚中遣吏逾墙以白秦熺。及廷试，桧奏以士襄为初考官，仲熊覆考，思退编排而师逊详定。虚中又密奏，乞许有官人为第一。至是策问诸生以『师友之渊源，志念所欣慕，何修而无伪心，何治而克诚』。埙对策曰：『自三代而下，俗儒皆以人为胜天、理而专门为甚，言正心而心未尝正，言诚意而意未尝诚，言治国平天下而于天下国家曾不经意，顽顿亡节，实繁有徒。虑亡不怀谖而嗜利自营者，比而不黜。顾欲士行之无伪，譬犹立曲木而求直影也。』举人张孝祥策曰：『往者数厄阳九，国步艰棘。陛下宵衣旰食，思欲底定，上天佑之，畀以一德元老，志同气合，不动声色，致兹升平，四方协和，百度具举，虽尧舜三代，无以过之矣。』又曰：『今朝廷之上，盖有大风动地，不移存赵之心；白刃在前，独奋安刘之略。忠义凛凛，易危为安者，固已论道经邦，燮和天下矣。臣辈委质事君，愿视此为标准，志念所欣慕者此也。』曹冠策曰：『自伊川唱为专门之学，蔽于一曲，不该不遍，述正道而稍邪哆，好夸大而无实用。习其学者，尤为迂诞。为师者不传旨要而使之默会，为友者不务责善而更相比周，故凡为伊川之学者，皆德之贼也。』于是师逊等定埙为首，孝祥次之，冠又次之。上读埙策，皆桧、熺语，遂进孝祥为第一，而埙为第三。赐孝祥以下三百五十六人及第至同出身。时桧之亲党周夤唱名第四，仲熊兄子右迪功郎时中第五，秦棣子右承务郎焞、杨存中子右承事郎倓并在甲乙科，而仲熊之兄孙缜、赵密之子成忠郎邕、秦梓之子右承事郎焴、德元之子克正、曹泳之兄子纬、桧之姻党登仕郎沈兴杰皆中第，天下为之切齿。冠，桧馆客也。
 《龟鉴》曰：伦魁所以待天下士也，既私其子焴，又私其孙，父子亲党，环列要津，虽霍光之根据，亦不是过云。
《大事记》曰：桧子焴既尝为举首，又以其孙埙为举首。上觉之，遂居第三。进士榜中，悉以其亲党居之，天下为之切齿，而士子无复天子之臣矣。
    丁卯，签书剑南东川节度判官厅公事赵逵为秘书省校书郎。先是，总领四川财赋符行中有子预荐，意逵必为类试考官，密以文属之，逵不启缄。既试，符子氏不预奏名。行中怒，因事捃摭，逵甚峻然，不能害也。丙子，特奏名进士吕克成以下四百三十四人、武举进士郑矼等十六人、特奏名二人授官有差。庚辰，提举台州崇道观朱贶知建康府。先是，王循友守建康，因事忤秦桧，故罢去，而用贶代之。
    夏四月乙巳，进士孔缙袭封衍圣公。先是，缙之父衍圣公玠卒于衢州，守臣以闻，故有是命。
    五月癸丑朔，日有食之。癸亥，监察御史王纶罢。纶本中丞魏师逊所举，至是，纶以论事忤秦桧意，师逊惧，即自言智识浅昧，于纶不得其详。望将纶罢黜，庶使臣有改过之实云。    六月癸未朔，提举江州太平兴国宫汪藻卒。藻黜居八年，累赦不宥，请还政，不许，至是卒。藻工于俪语，其所为制词，人多传诵。癸巳，签书枢密院事史才罢。甲午，御史中丞魏师逊签书枢密院事，寻兼权参知政事。辛丑，前知建康府王循友特贷死，免籍没家财，送藤州安置。男前江南东路安抚司主管机宜文字浤追两官，弟新奉国军节度推官循训追四官，送雷州编管；新添差通判饶州韩参追两官，送德安府编管，并勒停除名。初，循友在任，尝刺配秦桧族人。桧衔之，遂兴此狱。己酉，大理评事刘敏求面对，言：『比年监司、郡守有以一章而举二人，甚至于三四人。前所举者未用，后来求者复举之，名曰改举。黩害风教，莫此为最。望申严法禁，无故而改，重置以法。』从之。
    秋七月癸丑，右正言郑仲熊言：『前知雷州王趯顷在任日，每有被罪南窜者，则厚赂津置，为之橐囊，结成死党。今闻在全州，遂与海外罪人为地。或谓擅离受责之地逃匿趯家。欲望特降眷旨，押王超前来大理寺究治，仍令日下押还元责地分。』诏依所请。先是，李光谪居昌化军，因趯寓书秦桧以求内徙。桧见书，疑光擅离贬所，大怒，故有是命。安民静难功臣、太师、静江宁武靖海军节度使、醴泉观使、清河郡王张俊薨于行在，年六十九。翌日。辅臣进呈。上曰：『张俊遽亡。曩者张通古来，俊极宣力，与韩世忠等不同。恩数宜从优厚。』俊晚年主和议，与秦桧意合，上厚眷之。其麾下将佐若杨存中、田师中、王德、赵密、刘宝皆建节钺，或至公师，幕府诸僚为侍从、帅守者甚众。壬戌，诏四川制置、总领司许于茶马司宽剩钱内拨取，以宽民力。时茶既贵售，诸场大段溢额，而买马之数复不加多，茶马之富甲于天下，率以岁剩上供。至是，诏捐以予民，蜀人稍苏矣。主管台州崇道观程敦厚靖州居住。先是，敦厚既斥归，久不用，乃上疏曰：『臣切惟陛下当抢攘蹙迫之中，爰立同德，付以魁柄，任天下所不敢任之责，而成天下所不能成之功。今国是大定，邻好胥穆，犹泰山而四维之，尚何忧何虑?而臣切有不能自己者，盖昔之估乱害成之流鼠伏狙伺，尤为可畏。愿陛下力遏朋邪之萌，以幸海内。』然秦桧薄其为人，卒谪之。甲子，右正言郑仲熊言：『知成都府萧振曩缘赵鼎用事，倡为专门之说。振阿附之，自谓其曲学出于程颐，殊不知颐在先朝，固尝见诋于识者，如苏轼尤嫉其奸。振亦何知?乃藉为仕进之梯。』诏振落职放罢，依旧宫观，池州居住。乙丑，总领四川财赋军马钱粮符行中为四川安抚制置使兼知成都府，成都府路提点刑狱公事郑霭总领四川财赋军马钱粮。霭与行中在蜀中，馈遗秦桧不可计，虽岁时寒暄之问，亦必用金狮子二枚坐书焉。
    八月丙戌，郑作肃知吉州还，入见，奏：『本州自兵火后，每岁桩办黄河竹索钱六千六百余缗，见拖欠四万余缗，重困民力。望并赐蠲放。』上可其奏。秦桧怒，后旬日，殿中侍御史董德元即奏作肃朋附席益，中伤善类，及知常州，张浚主兵，行横敛之法，作肃极力率先督办；比守吉州，多敛军需，贱市官米，又贾贩油布之属以规厚利。诏令本路提刑司取会具案闻奏。丁亥，遗户部员外郎钟世明同四川总领措置裕民。自讲和后，岁减川钱四百六十万缗有奇，朝廷犹以为重于江淮，故有是命。壬辰，上谕秦桧曰：『近轮对者多谒告避免。百官轮对，正欲闻所未闻。可令检举已降指挥约束施行。』于是申严行下。丙午，礼部拟定故太师、清河郡王张俊赠典乞依韩世忠例。先是，上谕秦桧曰：『武臣中无如张俊者，比韩世忠相去万万。赠典宜从优厚。』及是进呈，上曰：『可与赠小国一字王。』于是特封循王。国朝淳化以后，异姓不封真王，其追封盖自俊始。后谥忠烈。
史臣曰：上之于世忠，待遇赐予视诸将最厚。与张俊语，多摧折告戒之辞。俊之立功，盖有所激。及俊死，称谓之美如此，抑扬予夺，有深旨哉。
    九月己巳，太师、左仆射秦桧等进呈《徽宗皇帝御集》凡百卷，上自序之，权奉安于天章阁。壬申，安奉御集礼仪使秦熺言：『伏睹进呈御集前夕，密云阁雨。翌日迎奉，出秘书省，天宇廓清，皎月如画，仰见圣孝感格。伏望宜付史馆。』从之。
    冬十月壬午，秦桧奏诸路州今岁丰熟，间有高田旱伤去处。上曰：『可令依条检放公私欠负，仍住催理。其系官岁深远者，委户部开具取旨除放，仍令常平司措置通融粜籴，务令兼济，毋致失所。』权吏部侍郎施钜言：『属者误蒙圣选，衔命出疆。礼备将还，而邻国之君尝问陛下师臣所兼何职，又问今年有几臣，皆以实对。兹有以见陛下圣明，登祟贤哲，朝廷尊荣，故宝邻信而仰重之也。伏望宣付史馆，昭示万世。』从之。
    十一月庚戌朔，新建龙图等六阁成。甲寅，知临安府曹泳权户部侍郎兼权知临安府。时徐宗说久病，故以泳代之。泳倚势妄作又甚于宗说。时秦桧晚年，怒不可测，而泳其亲党，凶焰炽然。乙丑，签书枢密院事兼权参知政事魏师逊提举江州太平兴国宫。丙寅，恩平郡王璩从吉，还旧官。丁卯，权尚书吏部侍郎施钜参知政事，权尚书吏部侍郎郑仲熊签书枢密院事。自秦桧专国，士大夫之有名望者悉屏之远方，凡龌龊委靡不振之徒，一言契合，率由庶寮一二年登政府，仍止除一厅，谓之『伴拜』，稍出一语，斥而去之，不异奴隶，皆褫其职名，阁其恩数，犹庶官云。故自万俟卨罢至此十年，参预政事之臣，才四人而已。戊辰。少保、观文殿大学士、充万寿观使兼侍读、提举秘书省秦熺加恩迁少傅，封嘉国公。左奉议郎、通判武冈军方畴除名，永州编管。畴坐与流人胡铨通书，为守臣李若朴所告。
    十二月辛巳，左朝奉郎、知蜀州孙道夫主管台州崇道观，从所请也。道夫在郡九年，遇事明了，州人目之为『水日灯笼』。丙戌。魏安行送钦州编管，主管台州崇道观洪兴祖送昭州编管。先是，右正言正言王珉言：『程瑀昨在闲废，辄取先圣之书，肆为臆说，洪兴祖则为文以冠其首，魏安行则镂板以广其传，朋比之恶，盖极于此。望将见今镂板速行毁弃，重赐施行。』故有是命。丁亥，勒停人王趯追三官，送辰州编管。先是，诏湖南、广西宪臣亲往捕李光，押还元责地分，仍逮趯赴大理狱。既而事皆虚，特有是命。
    乙亥绍兴二十五年春二月壬寅，左朝议郎沈长卿追两官[3]，送化州；左从政郎芮烨追一官，送武冈军，并勒停、除名编管。长卿旧尝与李光启曰：『缙绅守和亲，甘出娄钦之下策；夷狄难信结，熟虑吐蕃之劫盟?与其竭四海奉豺狼之欢，何至屈万乘下穹庐之拜。』秦桧已恶之。至是，与烨同赋牡丹诗，烨诗有『今作尘埃奔走人』之句，为邻舍人所告，以为讥议，送大理寺。乃有是命。是日，宰执进呈，郑仲熊默无一语。罢朝，秦桧颇咎之。
