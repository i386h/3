<!-- { "loadSidebar": true } -->
    三月辛卯[6]，臣寮乞下诸路宪司：『每岁将州县系囚瘐死最多者，具狱官姓名以闻，重与镌降。』从之。又诏：『今后州县催科必遵常制，县令非才，择佐官可任者委之，仍不许差州官及寄居权摄。』从臣寮请也。癸巳，监进奏院桂如琥进对，奏沿边民兵可用。上曰：『今日立功多是民兵。』如琥奏：『民兵皆有户籍税产，又谙熟地利，故战则有功。』上曰：『然。』又奏择将，上曰：『今日将才难得。』奏云：『行伍间亦有人，往往军将忌嫉，不得自伸。』上曰：『军将多是相忌。』又奏屯田，上曰：『荆襄所行如何?』奏云：『荆襄才行数年，积谷已逾百万斛，两淮、四蜀岂无可行之处?』上曰：『然。』己亥，臣寮奏补试鬻帖之弊，乞令国子监放榜日，取索待补真卷比验，字迹或不同，将中榜及卖贴人一例殿举。从之。乙卯，御集英殿策进士。
    四月庚申[7]，诏：『州县阙官，不许挟伎术人、豪民、罢吏借补官资权摄；小官请俸，不许积压，及以他物准支。民间二税合输本色，不许抑令折纳，倍数取嬴，令台谏监司觉察。』从臣寮请也。
    五月，诏：『成都、潼川路旱歉，令制置司及各路监司疾速措置赈恤，务要实惠及民，仍考察郡县奉行勤惰以闻。』从臣寮请也。辛巳，御集英殿，赐正奏名进士黄朴以下及第、出身，凡五百五十七人。乙未，赐特奏名进士缪蟾以下同出身、文学助教一千一百二十一人。臣寮奏：『近年文气萎茹，乞申饬胄监师儒之官专意训导，使之痛习经传，考订义理。课试选抡，须合体格，去浮华穿凿之弊，转移士风。』从之。甲辰，诏：『户绝之家，许从条立嗣，不得妄行籍没。』从臣寮请也。辛亥，臣寮奏：『浙西漕运，惟恃吴江石塘以堤水。近年修塘塞兵尽为他役，堤岸颓毁。乞下漕司抽回，以时补葺，委平江府通判主管，不得辄有抽差，违许奏劾。』从之。
    六月丁巳[8]，御射殿，引见正奏名进士射。臣寮奏：『乞今后非军期、大辟、劫寇等事，州不得差人下县，县不得差人下乡，常令监司觉察。』从之。戊午，引特奏进士射。癸亥，赐闻喜宴于贡院。以久雨，命从臣日一人祷于天竺山。诏沂靖惠王府改讲《孟子》。
    七月丙寅，诏广西州县应阙官，毋得以白身借补人充摄。戊辰，臣僚奏：『乞宣示二三大臣，自今起复士大夫，必甚不得已出于特旨，监司、帅守不得陈乞。若州若县常程差遣倅令、幕属之类，搀辟吏部使阙。见以起复在任日、服内月日，并不许作实历。选人受举削，亦不得放散，已放散者，悉与驳正。』从之。辛未，臣寮言：『乞申饬有位，非休假不许出谒。或实有干故，先申尚书省，方许出城。』从之。癸酉，新知常德府袁申儒朝辞，奏至州县重催税赋害民事，上曰：『民力甚贫，皆是州县不体爱民之意。卿到任，当以爱民为先。』辛巳，臣寮奏：『乞明诏户、刑部严行约束二广监司、郡守，用刑须遵法律，毋得轻视人命。漕司买银，须依时直，不得低价敷买。舶司每岁差官机察，就委逐州通判，不许吏卒越界追扰生事。』从之。
    八月丙申朔，诏户部遍下诸路州军：不得增收苗米，多量斛面。许越诉，仍令漕司觉察。从臣寮请也。丁酉，臣寮奏：『州县典狱官吏，或淹延久系，或牵惹无辜，或奉上官而失本情，或行暴虐而取贿赂。乞饬诸路宪司禁戢惩劝。』从之。辛丑，进知静江府赵崇模直敷文阁因任，以职事修举故也。壬寅，监察御史留元英奏：『二广列郡及福建、上四州惟盐是利，守令克剥于常赋之外，籍户口以敷盐，民被其扰。近者召寇，亦基于此。乞戒饬二广、福建漕司，严察州县。痛革前弊，仍令宪司岁行所部，许人陈诉。』从之。丙午，臣寮奏：『州县供摊、告讦二害，乞今后凡追究不实者，许被害人越诉，仍令监司觉察。』从之。丁巳，诏通义郡夫人谢氏进封美人。二年八月封贵妃，十一月立为皇后。
    九月乙丑朔，诏礼部、国子监下等上舍，必循旧法守年，不得用例径赴殿试。从臣寮请也。丁卯，台州水。壬申，臣寮奏：『乞明饬吏部，应曾经论罢之人，虽免约法而赃状显白，并须经郊，方许参注。或被论未久遇赦，令待后郊，庶令畏惮。』从之。丙子，秘书省正字王会龙奏：『圣学深造自得，本之于致知格物，达之于治国平天下。』上曰：『如是，则人主之学当以致知力行为本。』又奏乞裕民力、固邦本，上曰：『朕未尝无爱民之心，但州县不能奉行尔。』庚辰，雷。壬辰，进知临安府赵立夫官一等，以和籴有劳也。有流星大如太白。
    十月乙未朔，诏诸道提点刑狱以十一月按部理囚徒。癸卯，太学录陈埙进奏：『方张之患、未亡之金、叵测之忠义、跳梁之群盗，皆所当虑。』上曰：『此正治不忘乱，安不忘危之意。』埙奏：『正为国体未为治且安耳。』又奏用人贵乎公，上曰：『今人才亦自难得。』丁未，臣寮奏：『乞申饬监司、郡守，自今所属阙官，以次摄事，毋得差非见任官。如有违戾，其受差及差之人并镌斥。』从之。庚戌，诏庄文太子府改讲《荀子》。进知吉州赵汝愚官一等[9]，以和籴有劳也。己未，臣寮奏：『百司庶府循例而忘法，监司守令枉人而徇情。乞饬内外，奉行法令。』从之。壬戌，诏赈赡台州被水之民，蠲诸色赋租有差。丁卯，臣寮言：『乞下国子监，内外学校之官，今于士子程课之外，迪以义理之学，厉以行艺之实。』从之。新知婺州莫泽朝辞，上曰：『婺州正要得人扶持。记得向时守臣魏豹文曾理会经界，行得如何?』泽奏：『婺州向时凋弊，皆缘税籍不明。今经界既正，赋役均平，故不费力。』上曰：『义役闻尚未了。』泽奏：『义役乃民间自乐为，州县不能扶助耳。』读至盗贼处，上曰：『峒寇尚未消弭，正要理会。』泽奏：『盗贼不足虑，全要州县得人。』上从之。戊辰，新知庆元府郑损辞，奏事，上曰：『卿当防遏海道，爱养军民。』损奏：『谨遵圣训。』己巳，太府少卿、知临安府赵立夫进对，乞将海内茶漕、下沙合为一寨。上曰：『每寨几人?』立夫奏：『多者百二十人。』上曰：『京城民讼如何?』奏云：『臣幸与民相安。』上曰：『都民当抚摩，使常在春风和气中，不可使有愁叹。』上问刑狱如何，奏云：『本府三狱，两狱常空。』上曰：『民命所关，不可淹延。』己卯，臣寮奏：『乞令户部下诸路监司：凡民讼，依次第官司结绝。如未经予夺，不得索案改送，先从台部，常切遵守。』从之。已丑，荧惑入氐。赐刘光祖谥文节。
    十二月丙申，雪。蠲大理寺、三衙、临安府点检缴赏酒库监赃赏钱，给诸军薪炭钱，出戍官兵倍之。赐喜雪宴于尚书省。丙午，前知安吉州赵必观进对，奏楮卷破损腐烂，人不以为重。上曰：『此缘铜钱稀少。』奏事毕，上曰：『苕霅之民，今已安业否?』必观奏：『臣初至郡，民不聊生。圣恩赈给，连岁小稔，民粗安业。』辛亥，以翰林学士郑清之为端明殿学士、签书枢密院事。乙卯，军器监度正进对，奏江西、福建、湖南灾伤，老弱转于沟壑，壮者遂为盗贼。上曰：『此是州县不得人，以至于此。』正奏：『自今选任之际，更宜谨之。』上曰：『选任诚不可不审。』读至『近来放散忠义军及破落士人去为贼用』，上曰：『亦闻得如此。』正奏：『乞行下诸将，随宜招收，籍以为军。士人在贼中者，亦宜招谕之。』上曰：『朝廷见如此施行。』正奏：『如此正合事宜，更宜示之以信。』又奏：『宜力行节俭，以阜财用，以化贪鄙。』上曰：『恭者不悔人，俭者不夺人。朕平日力行此。』正奏：『既已如此，则自不至于侈泰。然臣犹望陛下节俭之中，更加节俭。』丙辰，再给诸军薪炭钱。
    庚寅绍定三年正月壬申，雷。臣寮奏：『乞令诸路提点刑狱官亲行所部，凡翻异驳勘之狱，同守臣审鞫，便宜予决，毋得滞留。其有职兼守臣者，令以次监司。』从之。
    二月丙申，日有背气。庚戌，以朝奉大夫魏大有直宝章、知赣州，措置招捕盗贼。起复朝散郎陈韡直宝章阁、知南剑州、福建路兵马钤辖，同共措置招捕盗贼。起复朝奉郎赵范以将作监知镇江府。起复承议郎赵葵直秘阁、知滁州。庚申，诏蠲江西、湖南、福建被盗州县租税一年。
    闰二月癸酉[10]，大理寺上逃卒穆椿逾入皇城烧毁甲仗罪状，诏穆椿凌迟处斩，余黥、隶有差。乙酉，太白、岁星合于毕。戊子，诏江西、湖南、福建寇盗，凡胁从之民束身出官，并与释罪。能自戮渠首而来者，补官赐官。土豪帅众立功者官之。
    三月丁酉[11]，雨土。戊戌，臣寮奏：『乞补禁卫兵额，戒内侍毋得私役，革赁号，修火政，以肃宫禁。』从之。癸卯，诏秘阁校勘李心传已历两考，研覃典籍，恬静可嘉，特改合入官。癸丑，置会子库监官一员，专作堂差，以有举选人充。
    四月癸亥，臣寮奏：『愿陛下仰法高宗赏功罚罪之训，宣谕辅臣，大明黜陟，俾内外小大之臣咸思激厉，趋事赴功。或有畏避，自为身谋，必罚无赦。』从之，己巳，日晕。庚午，诏诸道提点刑狱以五月按部理囚徒。癸酉，诏蠲绍兴府、余杭、上虞县民户折麦一年，以水灾也。癸未，诏以今年九月有事于明堂。丁亥，诏：『今岁明堂大礼，惟祀神仪物、诸军赏给悉循旧制外，其乘舆服御及中外支费，并从省约。』丁未，寿庆节，上诣慈明殿上寿。诏知抚州林孝闻削二秩罢，以臣寮言官军入境，闭关不纳，科扰军粮，民户被害也。御射殿，阅诸班直射艺，迁、补有差。丙辰，诏庄文太子改讲《文中子》。丁巳，臣寮奏：『乞下江东西、湖南北、福建诸路总漕、仓司：应邻境被寇州郡合解诸司钱物，比之常年期限并展一季。』诏令户部详度，上于尚书省。
    六月戊辰，臣寮言：『二广诸郡，凡教官法掾，自谓闲官，率厌风土，置身台幕。乞行戒饬，如此后循习不悛，并与镌斥，帅、漕并置于罚。』从之。癸酉，录行在系囚。乙酉，岁星入井。辛卯，臣寮奏：『乞戒饬郡守，痛革税赋、刑狱、差役、版籍四弊。』从之。壬辰，臣寮奏：『乞戒饬二广漕司，严禁所部州县丁钱，每岁核实见存之数造簿，依条限前期发下催纳销注，违者按劾。』诏令吏部详度于尚书省。
