<!-- { "loadSidebar": true } -->
　　九月戊寅，太皇太后崩。范祖禹言：『太皇太后登遐，陛下今将总览庶政，延见群臣，此乃宋室隆替之本，社稷安危之基，天下治乱之端，生民休戚之始，君子小人消长进退之际，天命人心去就离合之时也，可不谨哉!今陛下所宜先者，莫如报太皇太后之德也。陛下如欲报太皇太后之德，莫若循其法度而谨守之。太皇太后严正至静，不可干犯，故能斥逐奸邪，以清朝廷，裁抑侥幸，以肃宫禁，故虽德泽深厚，结于百姓，而小人怨者，亦不为少矣。今必有小人进言曰：太皇太后不当改先帝之政，逐先帝之臣。此乃离间之言，不可不察也。初，太皇太后同听政，中外臣民上书者以万计，皆言政令有不便者。太皇太后因天下人心欲改，故与陛下同改之，非以己之私意而改也。既改其法，则非法之人及主其法者有罪当逐，陛下与太皇太后亦以众言而逐之，其所逐者，皆上负先帝、下负万民、天下之所雠疾、众庶所欲同去者也。惟陛下辨察是非，斥远佞人，深拒邪说。有敢以奸言惑圣听者，宜明正其罪，付之典刑。陛下初揽政事，乃小人乘间伺隙之时也，故不可不预防之。此等既上误先帝，今又复误陛下，天下之事，岂堪小人再破坏耶?』初，苏轼与祖禹约皆上章论列，轼章已成，见祖禹章，观毕曰：『轼愿附名，止于臣字下加等字。』后数日，祖禹又言：『先太皇太后以大公至正为公，罢王安石、吕惠卿等所造新法，而行祖宗旧政，故社稷危而复安，人心离而复合，乃至契丹主，亦与其宰相议曰：「南朝尊行仁宗皇帝政事，可敕燕京留守，使边吏约束无生事。」陛下观戎狄之情如此，则中国人心可知也。今陛下亲万机，小人必欲有所动摇，而怀利者亦皆观望。臣愿陛下上念祖宗之艰难，先太皇太后之勤劳，痛心疾首，以听用小人为刻骨之戒。守元祐之政当坚如金石，重如山岳，使中外一心，归于至正，则天下幸甚!』
　　冬十月，吕陶言：『自太皇太后垂帘以来，屏黜凶邪，裁抑侥幸，小人之心，不无怨憾。
　　万一或有奸邪不正之言上惑圣听，谓太皇太后斥逐旧臣，更改政事。今日陛下既亲万机，则某人宜复用，某事宜复行，此乃治乱之端，安危之机，君子小人消长之兆，在陛下察与不察，辨与不辨也。』吕希纯言：『君子小人用心不同，邪正之论不可不察。有昔时自以过恶招致公论坐法沉废者，朝思夜度，唯望乘国家变故、朝廷未宁之时进为险语，以动上心。其说大约不过有三：一者必谓神宗所立法度，陛下所宜修复；二者必谓陛下宜独揽权纲，不宜委信臣下；三者必谓向来迁责者当复收用。三者之言，行将至矣。』
　　十一月，枢密院出刘瑗以下十人姓名，并换入内供奉官。三省但将有过犯冯景、黄某二人、见持服刘瑗、李瑴二人不行外，抽取六人。苏辙奏曰：『陛下方亲政，中外贤士大夫未曾进用一人，而推恩先及于近习，外议深以为非。』后数日，枢密院复出内批，以刘惟简、随龙除内侍省押班，梁从政内侍省都知，靖方带御器械。中书舍人吕希纯封还词头。上曰：『只为禁中阙人，兼有近例。』辙曰：『此事非谓无例，盖谓亲政之初先擢内臣，故众心惊疑。』上释然，曰：『除命且留，俟祔庙取旨可也。』即退，大防等知上从善如流，莫不相庆。范祖禹言：『近闻陛下召内臣十人，而李宪之子亦在其中。又召数人，而王中正之子亦在数。中外民庶皆言执政大臣不能固执，置陛下于有过之地。』不报。遂请对，札子言：『熙宁之初，王安石、吕惠卿等造立新法，先言天不足畏，众不足从，祖宗不足法。幸赖先帝圣明觉悟，再罢安石，两逐惠卿，终元丰之世不复召用。而所引小人布满中外，日夜伺候。今日事变，妄意陛下以修改法度为是。如使小人得至朝廷，必进奸言，上以惑误陛下，次以倾害善人，下以胁持群臣。岂惟正人不敢立朝，臣恐宋室自此陵迟不复振矣!』又言：『先帝天资英睿，圣学高明，可谓不世出之主也。而内外为小人所误，外兴师旅，内兴百役，凡不便民之事，皆群小所为，而先帝受天下之谤。臣尝痛之，故不愿陛下复近小人，盖以此也。陛下诚能听臣之言，悉追罢召用内臣指挥，则中外之人称诵圣德，万口一辞。』祖禹既读札子，又面奏章惇等不可用，又奏：『召用中官，不谓陛下有此政事?』上曰：『卿所论朕已晓。』祖禹曰：『臣乞携此章付执政，且诘责之。』上曰：『且留此，朕欲再看。』先是，吕大防欲用杨畏为谏议大夫，纯仁曰：『上新听政，谏官当求正人。畏倾邪不可用。』大防素称畏敢言，且先密约畏助己，竟擢迁畏为礼部侍郎。畏寻上疏言：『神宗更法立制，以垂万世。乞赐讲求，以成继述之道。』上即召畏登对，询畏以先朝故臣孰可召用者，畏即疏章惇、安焘、吕惠卿、邓温伯、李清臣等行义，多加题品，且密奏书万言，具言神宗所以建立法度之意，乞召章惇为宰相。上皆嘉纳焉。
　　甲戌绍圣元年正月戊子，邓温伯权知贡举。范祖禹、王觌、虞策同权知贡举。
　　二月丁未，守户部尚书李清臣守中书侍郎，守兵部尚书邓温伯守尚书左丞。清臣首倡绍述，温伯和之。二人久在外不得志，遂以元丰事激怒上意，清臣尤力。伴送北使张元方还，言相、滑等州饥民众多，仓廪空虚。苏辙见范纯仁、郑雍，议曰：『此事岂可不令上知?』二人皆不欲，辙曰：『昔真宗初即位，李沆作相，每以四方水旱盗贼闻奏。王旦渭沆曰：「不宜以细事挠上听。」沆曰：「人主年少，当令常闻四方艰难，不尔侈心一生，无如之何。吾老不及见此，参政异日忧也」』。纯仁曰：『善。』及对，纯仁具奏。上曰：『为之奈何?』辙曰：『滑州已支山陵余粮万石与之。又京城赈济应用备粮，然省仓军粮才有二年五个月备。』上曰：『何其寡备至此?』辙曰：『此非一日之故。熙宁初，臣在条例司，窃见是时有九年以下粮。』上曰：『须九年乃可。』辙曰：『九年未易遽置，但陛下尝以为意，重节浮费，令三年间有三五年备，亦渐可也。』
　　三月壬申朔，日蚀，云雾不辨。癸酉，上批新知陈州蔡卞为中书舍人。乙亥，吕大防为观文殿大学士、知颍昌府。后二日，改知永兴军。大防当国日久，群怨交归焉。及宣仁始祔庙。神宗所简拔之人章惇、安焘、吕惠卿等以次进用，大防亦自求去位，上亟从之。乙酉，上御集英殿，试进士策曰：『朕之临御几十载矣，复词赋之选而士不加劝，罢常平之官而农不加富。可雇可募之说杂而役法病，或东或北之论异而河患滋。赐土以柔远也而羌夷之侵未弭，弛利以便民也而商贾之路不通，此其故何也?夫可则因，否则革，惟当之为贵，圣人亦何必焉?』李清臣之词也。丁酉，上御集英殿，赐进士毕渐以下总六百人。时初考官取答策者多主元祐，杨畏覆考，专取主熙宁、元丰者，故渐为之首。苏辙依前官知汝州。先是，辙言：『御试策题历诋近岁行事，有欲复熙宁、元丰故事之意。臣愿陛下勿轻事改易，若轻改九年已行之事，擢任曩岁不用之人，人怀私忿而以先帝为词，则大事去矣。』不报。辙又言：『圣意诚谓先帝旧政有不合改更，自当宣谕臣等，令商量措置。今日宰臣以下未尝略闻此言，而忽因策问进士宣露密旨，譬如家人，父兄欲有所为，子弟有不预知，而与行路谋之，可乎?』上固不悦，李清臣、邓温伯又先媒蘖之，诏以辙为端明殿学士、知汝州。
　　夏四月甲辰，蔡卞同修国史，翟思为左司谏[3]，上官均为左正言，张商英为右正言。商英前自开封府推官出为河北西路提刑，改江西运副，又徙淮南，逾五年不复召，于是始擢谏官，故商英攻元祐大臣不遗余力。商英尝奏疏论神考发明道德之意，以作成人才，同一风俗，大志未集，神灵在天。宣仁保佑陛下，托心腹于辅弼，寓视听于台谏，而势利之下，是非蜂起，浮言竞作，鄙谚交兴，川洛异党，秦汶分朋[4]。拨而后动谓之天平子，大而无见谓之盲大虫，交通相纽谓之八关，阴私架造谓之五鬼，谁何门户谓之约闹，抱持具足谓之小鬼，舍所亲而去谓之过房，失所合而还谓之归宗，伺察报探谓之灭门瞪、走马瞪，势尽相图谓之徒中反告。臣愚欲乞陛下以臣此章降手诏戒厉，揭之朝堂，风示四方。』乙巳，三省言役法尚未就绪。上曰：『止用元丰法而减去宽剩钱。百姓何有不便邪?』范纯仁曰：『四方各不同，须因民立法，乃可久也。』上曰：『令户部议之。』庚戌，曾布为翰林学士。布自高阳徙江宁，诏许入觐，言先帝政事当复施行，且乞改元，以顺天意。壬子，虞策言：『吕惠卿等指陈苏轼所作诰词语涉讥讪。』来之邵言：『轼凡作文字讥斥先朝，当原其所犯，明正典刑。』制依前左朝奉郎、知英州。癸丑，御札改元祐九年为绍圣元年。范祖禹为龙图阁直学士、知陕州。先是，祖禹屡请补外。上曰：『不须入文字，执政官有缺。』盖上欲以祖禹代苏辙也。既而沮之者甚众，祖禹故求出，乃有是命。诏王安石配享神宗。壬戌，章惇守尚书左仆射兼门下侍郎，制词略曰：『方政令出于帘帏，操柄归于廊庙。善政良法，多所纷更，正色危言，不惮强御。』范纯仁充观文殿大学士、知颍昌府。曾布修神宗正史。朱勃言：『应选人历任通及三考以上，方许奏举改官。』从之。丁卯，中书省言：『推行差役，民间苦于差扰。』诏府界诸路役色依元丰八年见行条约施行。邓温伯言：『旧名润甫，昨避高陈王讳，今请复旧名。』从之。
　　闰四月辛未朔，监察御史郭知章为殿中侍御史。壬申，陆师闵等二十三人为诸路提举常平等事。井亮采请罢十科举士法，从之。翟思言：『先帝正史，将以传示万世。访闻秉笔之臣多刊落事迹，变乱美实，以外应奸人诬诋之说。今既改命史官，须别起文。请降旨取日历、时政记与今实录参对。』从之。甲申，安焘为门下侍郎。乙酉，吕惠卿知苏州。虞策请复置天下义仓，每苗税一石出米五升，自来年为始，专充赈济。诏苏轼合叙复日未得与叙复。
　　秦观监处州茶盐酒税。乙未，章惇入见，遂就职。丙申，诏惇提举修神宗皇帝实录、国史。
　　黄履为御史中丞。
