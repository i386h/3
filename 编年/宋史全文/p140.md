<!-- { "loadSidebar": true } -->
    夏四月戊申朔，宰相朱胜非等言：『臣等三月二十九日请召苗傅、刘正彦等到都堂，谕以今国家多事，干戈未弭，当急防秋之计，睿圣皇帝宜还尊位，总揽万几。苗傅等一皆听从。』太后诏曰：『吾近以睿圣皇帝授位元子，请同听政，国家艰难，义不得辞。朝夕不遑，亟欲归政。今览所奏，甚契吾心，可依所请。』胜非乃率百官上第一表，请上还宫，诏不允。百官三表毕，时已巳刻，上始御殿。百官起居，上犹未肯入内。胜非再请，遂就西廊搢笏掖上乘马还行宫，都人夹道焚香，众情大悦。上及太后同御前殿垂帘，下诏曰：『朕顾德弗类，遭时多艰。永惟责躬避位之因，专为讲好息民之计。今露章狎至，复辟为期。朕惟东朝有垂帘保佑之劳，元子有践祚纂承之托，太后宜上尊号曰隆祐皇太后，嗣君宜立为皇太子。』
 《龟鉴》曰：方苗、刘之猖獗也，《杜鹃》之诗，闻者伤心,投鼠之举，势不可亟，其事至难处也。在內则有朱胜非、李炳、郑瑴以正大之理折其锋，在外则有张俊、韩世忠、刘光世勤王之师挫其锐，取日虞渊，洗光咸池。二凶以三月癸未至，四月戊申反正，凡二十六日而平，盖张忠献倡义之功居多焉。
    吕颐浩、张浚次秀州，韩世忠以下出郊迓之，具言傅等用意奸回，当益为备。颐浩谓诸将曰：『国家艰危，君父废辱，一行将佐，力图兴复。今幸已反正，而贼犹握兵居内，包藏奸谋，事若不济，必反以恶名加我，诸公勉之。汉翟义、唐徐敬业之事可为戒也。』夜，有刺客至浚所，浚见而问之，客曰：『仆河北人，粗读书，知逆顺，岂为贼用?顾为备不严，恐有后来者。』浚下执其手，问以姓名，不告而去。翌日，浚取郡囚当死者，诡言刺客，斩以徇。己酉，御营使司都统制苗傅为淮西制置使，副都统制刘正彦副之。庚戌，诏复用建炎年号。宰执朱胜非、颜岐、张澄、路允迪皆乞罢，上不许。御笔张浚除知枢密院事。浚时年三十三。国朝执政自寇准以后，未有如浚之年少者。淮西制置使苗傅、副使刘正彦并加检校少保，许以所部行。吕颐浩、张浚次临平，苗翊、马柔吉以重兵负山阻河为阵，于中流植木为鹿角，以梗行舟。翊以旗招引世忠兵出战，世忠率将士当前力战，张浚次之，刘光世又次之。军小却，世忠叱其将马彦溥挥兵以进，途泞，骑不得骋，世忠下马，持矛突前，令其将士曰：『今日各以死报国，若面不带几箭者，必斩之!』颐浩在中军，被甲立水次，出入行伍间督战，翊等败走。傅、正彦遣兵援之，不能进。颐浩等进兵北关，傅、正彦见之曰：『请设盟誓，两不相害。』上赐金劳遣，傅、正彦退,诣都堂，趣赐铁券。胜非命所属检故事如法制造。是夕，傅、正彦引精兵二千人开涌金门以出，命其徒所在纵火,遂夜遁。尚书省檄诸道捕傅等。世忠、俊、光世驰入城，至行宫门，阍者以闻，上步至宫门，握世忠手恸哭。光世、浚继至，并见于内殿,上嘉劳久之。辛亥，太皇太后撤帘。吕颐浩、张浚引勤王兵入城，都人夹道耸观，咸以手加额。班退，胜非留身乞罢，上曰：『何必坚去?』胜非曰：『国家厄会，君与相当之。以陛下圣德,尚避位二十余日，臣实何人，岂可苟安相职?』上曰：『卿言有理，朕更思之。』胜非顿首谢。颐浩、浚既见上，遂召赵哲、李迨、杨可辅、辛道宗、李承造、王圭等俱对。上特召浚至禁中，谓曰：『隆祐皇太后知卿忠义，欲一识卿面,适垂帘，见卿自庭下过矣。』浚皇恐谢。上欲倚浚为相，浚辞以晚进，不敢当。是日，平寇左将军韩世忠手执工部侍郎王世修，以属吏并拘其妻子。诏制置使刘光世鞫其始谋以闻。苗傅犯富阳县，遣统制官乔仲福追击之。壬子，上初御殿受朝。知枢密院事张浚等言：『逆臣苗傅、刘正彦引兵遁走，乞行下诸州，生擒傅、正彦者，白身除观察使，不愿就者，赏钱十万缗，斩首者依此；捕获王钧甫、马柔吉、张逵、苗瑀、苗翊，并转七官；其余一行官兵将校并与放罪，一切不问。仍多降黄榜晓谕。』从之。执政奏事毕，朱胜非再留身乞罢，上未许。胜非曰：『臣若不去，人必以为有所壅蔽。臣去之后，公议乃见。』上问可代者，胜非曰：『以时事言之，须吕颐浩、张浚。』上曰：『二人孰优?』胜非曰：『颐浩练事而粗暴，浚喜事而疏浅。』上曰：『俱轻，浚太少年。』胜非曰：『臣向自苏州被召，军旅钱谷悉以付浚。后来勤王，所事力皆出于此，此举浚实主之。』胜非拜辞将退，上曰：『即今更押卿赴都堂，令刘光世、韩世忠、张俊等皆参堂，以正朝廷之体。』胜非曰：『臣闻唐李晟平朱泚之乱，奏云：「谨已肃清宫禁，祗奉寝园。」当时寇污宫禁，晟击出之，故云肃清。今陛下还宫已数日，将士直突呼叫，出入殿门，诚为不知理道。』胜非退，见光世已下于都堂，世忠曰：『金人固难敌，若苗傅，但有少许汉儿，何足畏者?』胜非曰：『请太尉速追讨，毋令过江。』于是御史张守亦论胜非等不能思患而预防，致贼猖獗，乞罢政。疏留中不出。癸丑，尚书右仆射朱胜非罢为观文殿大学士、知洪州。同签书枢密院事吕颐浩守尚书右仆射兼中书侍郎，兼御营使。门下侍郎颜岐、尚书右丞张澄并罢，岐提举南京鸿庆宫，澄知江州兼江东湖北制置使。签书枢密院事路允迪提举醴泉观兼侍读。同签书枢密院事李邴守尚书右丞。郑瑴进签书枢密院事。监察御史陈戬奉诏审鞫王世修于军中，世修言：『先伏兵斩王渊，继杀内官，然后领兵伏阙，胁天子禅位，此皆始谋实情。』戬以闻，诏斩世修于市。苗傅犯桐卢县。甲寅，殿前都指挥使、御营使司提举一行事务刘光世为太尉、御营副使。先是，御营副使皆以执政为之，比光世还朝，上议擢光世枢管，既而改命。御营平寇左将军韩世忠充御营左军都统制，御营前军统制张俊充御营右军都统制。斩御营中军统制官吴湛。上以湛佐二叛为逆，谕韩世忠使图之。世忠诣湛与语，手折其中指，遂执以出。诏戮湛于市。以统制官辛永宗为御营中军统制。乙卯，赦天下，举行仁宗法度，录用元祐党籍，即嘉祐法有与元丰不同者，赏格听从重，条约听从宽；系石刻党人，并给还元官职及合得恩泽；应诸路上供木炭、油蜡之类，有困民力非急用之物并罢。丙辰，苗傅至白沙渡，所过焚桥梁以遏王师。刘光世遣其前军统制王德助乔仲福讨之。丁巳，先是，右司员外郎黄概应诏荐朝奉大夫赵鼎，遂以鼎行尚书司勋员外郎。诏：『自崇宁以来，内侍用事，循习至今，理宜痛革。自今内侍不许与主兵官交通、假贷、馈遗及干预朝政。如违，并行军法。』苗傅犯寿昌县，所至虏居人，黥以为军，戊午，通判湖州张焘应诏上疏，大略谓：『人主戡定祸乱。未有不本于至诚而能有济者。陛下践祚以来，号令之发未足以感人心，政事之施未足以慰人望，岂非胸中之诚有未修乎?』又言：『天下治乱，在君子小人用舍而已。夫小人之党日胜，则君子之类日退,将何以弭乱而图治乎?』又言：『防守大江，乌合之众，不谙战阵。』又言：『侍从、台谏至国家大事，则坐视而不言。』又言：『巡幸所至，不免营缮，重困民力。』时论以为当。统制官乔仲福追击苗傅至梅岭。与战，败之，傅走乌石山。庚申，尚书右仆射兼中书侍郎吕颐浩改同中书门下平章事，仍兼御营使；尚书右丞李邴改参知政事。时言者复引司马光并三省状请举行之，诏侍从、台谏议。御史中丞张守言：『光之所奏，较然可行。若更集众，徒为纷纷。』既而颐浩召从官九人至都堂,言委可遵行，悉无异论。颐浩乃请以尚书左右仆射并同中书门下平章事，门下、中书侍郎并为参知政事，尚书左事丞并减罢。自元丰改官制，肇建三省，凡军国事，中书揆而议之，门下审而复之，尚书承而行之。三省皆不置官长，以左右仆射兼两省侍郎。二相既分班进呈，自是首相不复与朝廷议论。宣仁垂帘，大臣觉其不便,始请三省合班奏事，分省治事。历绍圣至崇宁，皆不能改。议者谓门下既相同进公事，则不应自驳已行之命，是东省之职可废也。及是，上纳颐浩等言，始合三省为一，如祖宗之故，论者韪之。宰相吕颐浩知枢密院事。张浚言：『今天下多事，乞命庶寮各举内外官及布衣、隐士材堪大用之才擢为辅弼，协济大功。』诏行在职事官各举所知以闻。权罢秘书省，绍兴元年二月复置。废翰林天文局，绍兴二年七月复置。并宗正寺归太常，绍兴三年六月复置少卿，五年闰二月复置寺。省太府、司农寺归户部，绍兴三年五月复太府，十一月复司农。鸿胪、光禄寺、国子监归礼部，绍兴三年六月复国子监,二十三年二月复光禄寺，二十五年十月复鸿胪寺。卫尉寺归兵部，太仆寺归驾部，并不复置。少府、将作、军器监归工部，绍兴三年十一月复将作、军器,惟少府不复。皆用军兴并省也。减尚书六曹吏，自主事至守当官凡六等，定为九百二十人。苗傅犯衢州，守臣胡唐老据城拒之，会大雨雹，城上矢石皆发，不克攻，遂引去。丙寅，苗傅犯常山县。丁卯，上发杭州，留签书枢密院郑瑴卫皇太后。御营左军都统制韩世忠请身往讨贼，以世忠为江浙制置使，自衢、信追击之。世忠入辞，白上曰：『臣当扑灭二贼，未审圣意欲生得之耶，或函首以献也?』上曰：『能杀之足矣。』世忠曰：『臣誓生致之，显戮都市，为宗社刷耻。』戊辰，苗傅犯玉山县。庚午，诏天下帅臣、监司、守令采访寓居文武官有智谋及武官武艺精熟者具名以闻，量材录用。辛未,苗傅屯沙溪镇。统制官乔仲福、王德乘间入信州，会统制官巨师古自江东讨贼还，与仲福会。傅未至信州十里，闻官军在，遂还屯于衢、信之间。初，韩世忠喜德之勇鸷，欲使归其麾下，乃令腹心健将陈彦章图之。德与彦章适会于信州，同谒郡将，彦章进揖,德颇倨。彦章怒，拔刃刺德不中,德夺刃杀之。壬申，制以皇子魏国公旉立为皇太子。丙子，初定两省吏额。丁丑，初定尚书省吏额。御营平寇前将军范琼自寿春渡淮，遣骑卒五人之卢州，从安抚使胡舜陟责赡军钱帛，舜陟执斩之，遣一骑还报。谕之曰：『将军受命北讨，今弃而南，自为寇，吾岂竭生灵膏血而为汝资?宜急去。』舜陟人檄诸郡勿给其粮，琼遂渡江之洪州屯驻。
