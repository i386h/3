<!-- { "loadSidebar": true } -->
　　秋七月辛未，王曾加中书侍郎、平章事。吕夷简为给事中，鲁宗道为右谏议大夫，并参知政事。宗道为人刚正，嫉恶少容，遇事敢言，不为小谨。尝微行就饮肆中，偶真宗亟召，使者及门，宗道自酒肆来。使者曰：『即上怪公来迟，何以为对?』宗道曰：『第以实对，』使者曰：『然则公当得罪。』曰：『饮酒人之常情，欺君，臣子之大罪也。』真宗果问使者，具以宗道所言对。帝诘之，宗道谢曰：『有故人自乡里来，臣家贫无杯酌，故就酒家饮。』帝以为忠实可大用，尝以语太后。太后识之，于是并夷简皆首蒙擢任。丙子，钱惟演为枢密使。惟演旧佐王曾，王曾既入相，亦正惟演使名。故事，枢密使必加检校官，惟演但以兵部尚书充使，有司失之也。戊寅，诏真宗陵名曰永定。始，丁谓请名陵曰镇，及谓贬，冯拯谓三陵皆有『永』字[5]，故易曰永定。然永定乃县名也。宣祖陵止名安陵，又不知翼祖已名定陵，于是复追改翼祖陵为靖陵。议者讥拯不学，当时无正之者。先是，女道士刘德妙常以巫师出入丁谓家，谓尝教言：『乃所为不过巫事，不若托老君言祸福，足以动人。』辛卯，再贬谓崖州司户参军。诸子并勒停。又坐与刘德妙奸，除名配隶复州，仍以谓罪状布告中外。始，谓命宋绶草寇准责词，绶请其故，谓曰：『《春秋》无将，汉法不道，皆证事也。』绶虽从谓指，然卒改易谓本语不纯用。及谓贬，绶犹当制，即草词曰：『无将之戒，旧典甚明；不道之辜，常刑罔赦。』朝论快焉。谓初逐准，京师为之语曰：『欲得天下宁，当拔眼中钉。欲得天下好，莫如召寇老。』不半岁，谓亦贬，人皆谓报复之速，天道安可诬也。谓窜崖州，道出雷州，准遣人以一蒸羊逆之境上。谓欲见准，准拒绝之。闻家僮谋欲报仇，亟杜门使纵博，俟谓行远，乃罢。壬辰，诏中外臣寮有曾与丁谓往来者，一切不问。
　　八月乙巳，上与皇太后御承明殿垂帘决事，始用王曾议也。宰相率百官称贺，太后哀恸久之，令内侍富论曰：『候上春秋长，即当还政。』冯拯继丁谓为首相，颇欲蹑谓故迹，王曾独晓以祸福，且逆折之，拯不敢肆，自是事一决于两宫。初，谓定太后称『予』，谓败，中书与礼仪院参议，每下制令称『予』，而便殿处分事称『吾太后』，诏旨称『吾』。
　　九月，诏伎术官自今不得如京朝官用考课迁陟。
　　冬十一月朔，枢密使钱惟演罢为保大节度使、知河阳。以李沆、王旦、李继隆配享真宗庙庭。翰林学士刘筠为御史中丞。先是，三院御史言事皆先白中丞。筠举旧仪，令台属各举纠弹之职。癸酉，命李维、晏殊修真宗实录，寻复命孙奭、宋绶、陈尧佐同修，仍令内侍谕以『一朝大典，当谨笔削』之意。庚辰，判国子监孙奭言：『知兖州日，于文宣王庙建立学舍，以延生徒。自后养学者不减数百人。臣虽以俸钱赡之，然常不给。自臣去郡，恐渐废散。伏见杨光辅素有经行，望恃迁一官，令于兖州讲书，仍给田十顷，以为学粮。』从之。诸州给学田盖始此。辛巳，始御院政殿西阁，召侍讲孙奭、冯元讲《论语》，侍读李维、晏殊与焉。初诏双日御经筵，自是，虽只日亦召侍臣讲读。王曾以上新即位，宜近师儒，故令奭等入侍。上在经筵，或左右瞻瞩，或足敲踏床，则奭拱立不讲，每讲，体貌必庄，上亦为竦然改听。壬午，以翰林侍读学士、尚书右丞张知白为枢密副使。国子监旧制皆用近臣及宿儒典领，近岁颇任贵游子弟之初仕者，与管库资任略均。壬辰，始命冯元同判国子监，仍诏自今毋得差补荫京朝官。
十二月甲辰，诏辅臣崇政殿西庑观孙奭讲《论语》，既而上亲书唐贤诗以分赐焉。京城谷价翔贵，戊申，出常平仓米，分十四场贱粜，以济贫民。

校勘记
[1]本唐  原作『大唐』，据《长编》卷七十三改。
[2]轸田园  《长编》卷七十三作『珍田夫』。又，慰农《长编》作『吟农』。
[3]张佶  原作『张告』，据《长编》卷八十三、《宋史》卷三○八本传、《会要﹒方域》一之九一改。
[4]『建皇亲礼会院』以下，据《长编》卷八十七在本年五月。
[5]冯拯  原作『马拯』，据《长编》卷九十九改。



宋史全文卷七上
宋仁宗一
　　癸亥天圣元年春正月丙寅朔，皇太后诏改元。上读诏，号泣者久之，谓左右曰：『朕不忍遽更先帝之号也。』自宋兴，而吴、蜀、江南、荆湖、南粤皆号富强，相继降附。太祖、太宗因其畜藏，守以恭俭简易。方是时，天下生齿尚寡而养兵未甚蕃，任官未甚冗，佛老之徒未甚炽。外无夷狄金缯之遗，百姓亦各安其生，不为巧伪放侈，故上下给足，府库羡溢。承平既久，户口岁增，兵籍益广，吏员益众。佛老、夷狄耗蠹中国县官之费数倍昔时，百姓亦稍纵侈，而上下始困于财矣。三司使李谘尝奏事两宫言：『戍兵虽未可减，其末作浮费宜一切裁损。』盐铁判官俞献卿亦言：『天下谷帛日益耗，物价日益高。稻苗未立而和籴，桑叶未吐而和买。自天禧以来，日侈一日。宜与公卿大臣朝夕图议而救正之。』上纳其言。癸未，命御史中丞刘筠提举诸司库务，薛贻廓与三司同议裁减冗费。
　　《讲义》曰：我朝之财始蠹于天禧、祥符，再蠹于宝元、庆历。自祷祠之事兴，而宫室之役起，内之帑藏稍已空竭，则省浮费之策不得不申明于天圣之年也。自元昊叛于西，契丹扰于北，外之财用不免告匮，则节冗费之说不得不条画于庆历之日也。
　　庚寅，计置司考茶法利害，请行贴射之法，以淮南十三场茶买卖本息并计其数，罢官给本钱，使商人与园户自相交易，一切定为中估而官收其息。然必辇茶入官，随商人所指而与之，给券为验，以防私售，故有『贴射』之名。
　　《笔谈》曰：旧传茶有三说：见钱为一说，犀角香药为一说，茶为一说。此乃三说法。予在三司求为三说，乃是博籴、便籴、直便为三说。博籴者，极边粮草；使籴者，沿边粮草；直使者，商人取便于沿边入纳见钱，于京师请领。自虚估之利入于商贾，而后行贴射之法；自边籴偿于見钱，府藏不继，而后复用三说之法。然贴射之法虽通商，而官实尽其利；三说之法虽官鬻，而商实受其利。二法俱弊，而后以岁课均之茶户焉。夫以一岁之息均赋茶户，恣其卖买，所以均民力也，所以惠商贾也。官则无滥朽腐败之弊，茶则无草木塵煤之杂，其法善矣。然向时摘山者受钱于官，今使之纳钱于官；向时冒法贩禁者被罚，令均赋于民，赋不得入，刑亦及之。向时商贾贸迁，州县收其税，今商贾不行则税额不登，国用亦乏。夫其法方行于嘉祐之四年，而其害亦见于嘉祐之五年，刘敞之疏又其后也。茶租犹故榷法复生，此杨中心所以痛心于崇宁之变法也。
　　三月，司天监上新历，赐名《崇天》。保章正张奎、灵台郎楚衍等所造也。
　　夏四月，上初即位，丁度上书论六事：一、增劝讲官，二、增谏员，三、补荫用大功以上亲，四、选河北河东役兵补禁军，五、籍令佐垦田为殿最，六、凡缘公事坐私罪杖者，听保任迁官。又尝献《王凤论》于皇太后，以戒外戚云。
　　五月癸亥朔，太常博士鞠咏、王轸法当磨勘，审官引对。上阅其治状，并除监察御史。
　　秋八月，太常博士曹修古为监察御史，孔延鲁、刘随并为左正言。延鲁初为宁州军事推官，有蛇出天庆观真武殿中，一郡以为神，州将帅官属往奠拜之。延鲁以笏击蛇，碎其首，观者莫不叹服。后知仙源县，主孔氏祠事。孔氏故多纵放者，延鲁一绳之以法。修古上四事，曰行法令、审故事、惜财力、辨忠邪，辞甚切至。甲寅，有芝生于天安殿柱，召辅臣观之。监察御史鞠咏言：『陛下新即位，河决未塞，霖雨害稼，宜思所以应灾变。臣愿陛下以援进忠良、退斥邪佞为国宝，以训劝兵农、丰积仓廪为天瑞。草木之怪，何足尚哉?』先是，钱惟演自河阳赴亳州，因朝京师，图入相。咏奏：『惟演俭人，尝与丁谓为婚姻，缘以大用。后揣知谓奸将败露，惧牵连及祸，因出力攻谓。今若遂以为相，必大失天下望。』太后遣内侍持奏示之，惟演犹顾望不行。咏语左正言刘随曰：『若相惟演，当取白麻廷毁之。』惟演闻，乃亟去。冯拯病，太后有复相王钦若意。上尝为飞白书『王钦若』字，太后因取字缄汤药合，遣中人赍以赐，且口宣召之。
　　九月丙寅，冯拯罢为武胜节度使、判河南府。钦若守司徒兼门下侍郎、平章事。拯为相气貌严重，宦者传诏至中书，不延坐。钦若再入中书，谓平时百官叙进皆有常法，为《叙迁图》以献，冀便省览。然钦若亦不复能大用事如真宗之时矣。戊寅，召辅臣于崇政殿西庑，观冯元讲《论语》，仍赐御飞白书。
　　九月戊戌，寇准卒于雷州。初，太宗尝得通天犀，命工为二带，一以赐准。及是，准遣人取自洛。既至数日，沐浴具朝服，束带，北面再拜，呼左右趣设卧具，就榻而没。归葬西京，道出荆南公安县，人皆设祭于路，折竹植地，挂纸钱焚之。逾月，枯竹尽生笋，众因为立庙，号竹林寇公祠。癸丑，诏审官院自今知州军、同判、知县人并引对于便殿。
　　十一月，知涟水军邓余庆受枉法赃[1]，三阳寨主荆信监仓自籴粟，监兴平县酒税何承勋、进贤镇盐酒税易著明并自盗官物，各杖脊配广南。壬寅，诏以余庆等罪状申警群吏。初，蜀民以铁钱重，私为券，谓之交子，以便贸易，富民十六户主之。其后富者稍衰，不能偿所负，争讼数起。大中祥符末，薛田为转运使，请官置交子务以榷其出入。戊午，诏从其请，始置益州交子务。
　　吕中曰：此楮币之始也。然其有钱以行楮，有楮以榷钱，子母均通而无偏重之患，故民视钱犹楮，视楮犹钱。今则为是币而初无是钱，以虚架虚，宜乎楮币之不行也。
　　十二月，江州民陈蕴聚居二百年，食口二千，而蕴年八十，且有行义，州以闻。上曰：『良民一乡之表，旌之则为善者劝矣。』授蕴本州助教。
　　甲子天圣二年春正月，命御史中丞刘筠等四人权知贡举。戊申，吏部铨引对选人，前束鹿县尉王得说历官寡过，书考最多，而无保任者。上察其孤孑，特擢为大理寺丞。贾积善者，十四考无公私过，虽无举主，特擢为京官。
　　二月乙酉，工部侍郎、知徐州李应机坐前如兖州贪暴不法，降授将作监、分司南京。上曰：『外台耳目所寄，当职靡言，咎将谁执?』丙戌，诏转运使刘明恕、李允元、提点刑狱尚霖、郭位各赎铜二十斤。
