<!-- { "loadSidebar": true } -->
　　二月，权三司使丁谓等言：『唐诸州长吏职当劝农。』乃请少卿、监、刺史、阁门使已上知州者并兼管内劝农使，余及通判，并兼劝农事；诸路转运使、副并兼本路劝农使。诏可。劝农使人衔自此始。冯亮为淮南江浙荆湖制置茶盐兼都大发运使。都大发运使司自至道末省之，及是复置。契丹既和，寇准颇矜其功。上待准极厚，王钦若深害之。一日会朝，准先退，上目送准，钦若因进曰：『陛下敬畏寇准，为其有社稷功耶?』上曰：『然。』钦若曰：『城下之盟，虽春秋时小国犹耻之。澶渊之举，是盟于城下也，其何耻如之!』上愀然不能答。由是上顾准稍衰。准在中书，喜用寒畯，每御史缺，辄取敢言之士，他举措多自任。尝除官，同列屡目吏持例簿以进，准曰：『宰相所以器百官，若用例，非所谓进贤退不肖也。』因却而不视。戊戌，寇准罢为刑部尚书。以王旦为工部尚书、平章事。旦入谢，上谓曰：『寇准以国家爵赏过求虚誉，无大臣体。罢其重柄，庶保终吉也。』既而命准出知陕州。己亥，冯拯为兵部侍郎，王钦若为尚书左丞，陈尧叟为兵部侍郎，并知枢密院事；赵安仁为右谏议大夫、参知政事；韩崇训、马知节并签署枢密院事。
　　四月，命使六人巡抚益、利、梓、夔、福建等路，所至存问父老，疏决系囚，按察官吏能否、民间利害以闻。时屯田员外郎谢涛使益利路，及还。举所部官三十余人。宰相以为多，涛乃历陈其治状，且愿连坐。奉使举吏连坐自涛始。
　　五月朔，司天言：日当食。上避正殿，既而阴翳不见。上语宰相曰：『此非朕德所致，但喜分野之民不被其灾耳。』司天奏周伯星见，群臣上表称贺。知杂御史王济曰：『瑞星实符圣德。然唐太宗以家给人足丰年为上瑞。臣愿陛下日谨一日，居安虑危，则天下幸甚。』上嘉纳之。赵德明遣其兵马使贺永珍来贡马。
　　六月，知制诰朱巽上言：『朝廷命令不可屡改。自今更张法制者，请先付有司议其可否。苟罔辨是非，一切颁布，恐失谨重之道。』上谓宰臣曰：『此甚识治体，卿等志之。』
　　秋七月，知益州张咏岁满，以任中正代之。在郡凡五岁，遵咏条教，人用便之。宰相王旦初拟中正代咏，议者多云不可，上亦诘旦。旦曰：『非中正不能守咏规矩，他人往，则妄有变更矣。』
　　八月，上谓王旦等曰：『凡裁处机务，要当知其本末。朕每与群臣议事，但务从长，虽言不尽理，亦优容之，所冀尽其情也。』
　　九月，御崇政殿，亲试贤良方正直言极谏钱易、石待问，并入第四等。丁卯，赵德明遣刘仁勖来进誓表，请藏盟府。且言：『所乞回图及放青盐之禁，虽宣命未许，然誓立功效，冀为异日赏典也。』
　　冬十月朔，以赵德明为定难节度使，封西平王。
　　丁未景德四年春二月，上谓辅臣曰：『前代内臣恃恩恣横，蠹政害物，朕常深以为戒。至于班秩，赐与不使过分，有罪未尝矜贷。』王旦等曰：『陛下言及此，社稷之福也。』内侍史崇贵尝使嘉州还，言有知县王姓者贪浊，有佐官名昭度者廉干，乞擢为知县。上曰：『内臣将命，能探善恶，固亦可奖。然以其密侍扃禁，便尔赏罚，外人未为厌伏。当须转运使审察之。』
　　富弼等释曰：人主听纳不可不谨，若容片言之欺，小则系一人之荣辱，大则系天下之利害安危，可不谨哉？谨之之术，惟在防微；防微之术，莫若左右之言不及也。真宗不以一内侍臣言进退官吏，听纳之道，谨之至矣。
　　癸酉，诏就西京建太祖神御殿，又置国子监武成王庙。
　　三月，以曹玮为西上阁门使，赏其扞边之功也。玮在镇戎[8]，尝出战小捷，乃驱所掠牛羊辎重缓还。敌兵去数十里，闻玮利牛羊而师不整，遽还袭之。玮行愈缓，得地利处乃止，使人谓之曰：『蕃军远来必甚疲，我不欲乘人之怠。请休憩士马，少选决战。』良久，玮又使人谕之曰：『歇定，可相驰矣。』一战，大破敌师。徐谓其下曰：『吾知敌已疲，故为贪利以诱之。比其复来，几行百里矣。若乘锐便战，犹有胜负。远行之人若少憩，则足痹不能立，人气亦阑，吾以此取之。』
　　四月，宰相王因对，言：『淮南榷酤，竞以增益课利为政，烦扰特甚。』上曰：『此特官吏务贪劳绩，不恤民困。朕甚闵之。』乃诏三司：『取一年中等之数立为定额，自今中外勿得更议增课，以图恩奖。』
　　五月，上与辅臣言及朝士有交相奏荐者。王旦曰：『人之情伪，固亦难知。或言其短而意在荐扬，或称其能而情实排抑。唐刘仁轨尝忿李敬玄异己，乃称其有将帅才，而敬玄卒败军事。』上曰：『若然，则险伪之辈，世所不能绝也。』戊申，诏以鼓司为登闻鼓院，登闻院为登闻检院。诸人诉事，先诣鼓院；如不受，诣检院；又不受，即判状付之，许邀车驾。』上谓王旦曰：『车驾每出，词状纷纭，洎至披详，无可行者。』故有此更置焉。乙丑，诏曰：『有上封而论事，辄乞留中而无名，多涉巧诬，颇彰欺诋。自今文武群臣表疏，不得更乞留中。事涉机要，许上殿自陈。如或举奏官吏能否，亦须明上封章，当行覆验。』先是，上谓王旦曰：『臣僚升殿奏事札子有不列己名请留中者，皆言人之短，发人之私。苟偏听之，即不可信；若显行之，又重违其意。比令杜镐、陈彭年检上封密谏故事，可著条约，并警有位，令各举其职。』乃降是诏。是月，初置杂卖场。
　　闰五月，御崇政殿，试贤良方正陈绛、史良、夏竦。先是，上谓宰臣曰：『六经之旨，圣人用心。今策问宜用经义参之时务。』因命两制各上策问，择而用之。绛、竦所对入第四次等。
　　六月，司天言：『五星当聚鹑火。既而近太阳，同时皆伏。按占云「五星不敢与日争光」者，犹臣避君之明也。望付史官，以彰殊事。』从之。庚申，王钦若以五星聚东井、庆云见，奉表称贺。诏付史馆。是月，徙敏中知河南府兼西京留守司事。尝有僧暮过村民家求寄止，主人不许。僧求寝于门外车箱中。夜，有盗入其家，自墙上扶一妇人并一囊衣而去。僧见之，遂亡去，走荒草间，忽坠眢井，则妇人已为人杀，先在其中矣。明日，主人执以诣县掠治，僧自诬云：『与子妇奸，诱与俱亡，因杀之投井中。暮夜失足，亦坠井。』狱成，独敏中以赃不获疑之，引僧诘问数四，僧乃以实对。敏中因密使吏访其贼。吏食于村店，店妪问之曰：『僧某者其狱如何?』吏绐之曰：『昨日已笞死于市矣』】妪叹之曰：『彼妇人者，乃此村少年某甲所杀也。』吏曰：『其人安在?』妇指示其舍。吏掩捕，获之。案问，具服，并得其赃。一府咸以为神。初，知宜州刘承规御下严酷。六月乙卯，军校陈进因众怨鼓噪，杀承规，乃推判官卢成均僭号南平王。甲戌，诏曹利用、张煦、张从古、张继能、薛颜等合势攻讨，贼中能束身自归者并放罪。黎龙廷自称权安南静海军留后，遣其弟明相来贡。辛巳，授龙廷静海节度使、交趾郡王，赐名至忠，又追封黎桓为南越王。复置诸路提点刑狱官，仍以使臣副之。
　　八月，置群牧制置使，命尧叟兼之。赐孔子四十六世孙圣佑同学究出身。圣佑，延世子，宜孙也。置龙图阁学士，以杜镐充职。
　　九月，诸路皆言大稔，淮蔡间皆言麦斗十钱，粳米斛钱二百。贼围象州久不克，曹利用等以大军趋救之，陈进独率众来拒，直犯前军，前军持掉刀巨斧破其标牌。内侍史崇贵登山大呼曰：『贼走矣，急杀之!』贼心动，众遂溃。卢成均始挈族来降，遂斩进并其党。
　　十一月，殿中侍御史赵湘请封禅，上拱揖不答。王旦等曰：『封禅之礼旷废已久，若非圣朝承平，岂能振举?』初，王钦若既以城下之盟毁寇准，上自是常怏怏。他日，问钦若曰：『今将奈何?』钦若度上厌兵，即缪曰：『陛下以兵取幽蓟，乃可刷此耻也。』上曰：『盍思其次?』钦若曰：『当为大功业，镇服四海，夸示戎狄也。』上曰：『何谓大功业?』钦若曰：『封禅是矣。然封禅当得天瑞，天瑞安可必得?前代盖有以人力为之。陛下言河图、洛书果有此乎?圣人以神道设教耳。』上曰：『王旦得无不可乎?』钦若曰：『臣请以圣意谕旦。』旦僶俛而从。上他日晚幸秘阁，惟杜镐方直宿。上问曰：『所谓河图、洛书，果何事耶?』镐不测上旨，漫应曰：『此圣人以神道设教耳。』上由此意决，遂召王旦饮于内殿，欢甚，赐以尊酒。既归发视，乃珠子也。旦自是不复持异，天书、封禅等事始作。
　　《龟签》曰：谬哉神道设教之言，何其敢于自欺如是耶?若呼万岁者三，若有景光者十二，武帝之惑于文成、五利，青史载之，至今为天下笑。且天无言，安得有书?今之诈又甚于文成、五利矣。吾谁欺?欺天乎?自是丁谓则以大计有余而投之，惟演别以献祥符颂而顺之，朋邪翼设，相率为欺，圣明天子，鲜有不为之惑。然而『天瑞安可必得』之言，王旦『得无不可』之论，圣心明知其非。双鹤飞舞之奏，帝曰：『文則文矣，恐不为实。』遽令易奏，是帝之心盖已烛破其奸而不可以惑之也。卒至奸人得以售欺，而王曰诸贤亦且俯首顺从而无异议者，或者以边事方定，人心未宁，将假是以镇抚之耳。而况岱山之封出于兖州父老之请，天子尝止之曰：『人事不可轻议。』汾阴之祠迫于河中父老之进说，天子亦以地远人劳为戒。则是行也，亦非天子之本心。当是时，周起有谏，知节有谏，孙奭又数数有谏，下至草泽之士，亦以『持盈守成，其道尤难』为戒，莫不优容而嘉纳之，奉天有述矣。以庇民而并名祥瑞，有论矣。与勤政而偕作，真诚感格，瑞以类至图复包羲，策授黄帝，自昔亦皆有之，恐亦不得尽以为伪也。
　　辛巳，雨雪。上谓王旦等曰：『今瑞雪盈尺，来岁禾苗应有望也。』赐近臣宴。上作《瑞雪》诗，令三馆即席和进。
十二月。上初嗣位，即诏诸路勿以祥瑞来贡。礼部言：『福应之至，以显盛猷，虽睿德谦冲，务于自损，若史臣不记，来世何观?请止报省关史馆。』奏可。先是，上问辅臣以天下贡举人数。王旦曰：『万三千有余。约常例，奏名十一而已。』上曰：『若此，则当黜者不啻万人矣。典领之臣，必须审择。晁迥兢畏，当以委之。』旦曰：『滕元晏于士大夫间少交游。』上曰：『今当以朱巽代周起知举，令起与元晏同掌封印事。』于是命晁迥、朱巽、王曾、陈彭年同知贡举，命周起、滕元晏封印举人卷首。凡礼部封印卷首及点检程试、别命官，皆始此。

校勘记
[1]丁可名  《长编》卷四十三作『刘可名』。
