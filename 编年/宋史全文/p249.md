<!-- { "loadSidebar": true } -->
    又曰：『祖宗朝尊礼旧弼，优待故老，有任在京宫观及入侍经筵者甚众。至于过阙入觐、郊祀陪位，并归第就医之类，所以示眷礼、便询访者，惟恐不至，故一时人臣立朝之节雍容可观，宜令国史院检讨闻奏，当议遵用。』又曰：『应诸路出产时新口味果实之类，所在州军因缘贡奉烦扰，致使所在居民以出产之物为苦，不唯因口腹之故广害物命，亦使斯民冒犯险阻，或至丧失躯命，岂不甚痛?太上皇帝已降诏禁约，切虑岁久未能遵奉，自今一切并罢。如州县奉行灭裂，因缘多取，以违制论。』又曰：『国家爱养士卒，非不优厚。访闻军中管辖人等，或使资陪工价，或令科买物色，多方克剥，比至请钱，除减几尽。自今主帅仰各体国，务加优恤，以养士气。如尚不悛，当议显戮，以励诸军。』又曰：『昔太祖皇帝创业之初，亲制军政，以遗后世。如南北仓请粮之制，平时固欲习其筋力，以戒骄惰，然禁约私役，至为严切。自今不许私役战士盖造私第，营葺房廊，修筑园圃及兴贩工作等，如敢更有违犯，委御史台弹奏，当重置典宪。』癸未，宰臣奏事，陈康伯因奏：『臣等以前二日朝德寿宫，太上皇帝宣谕：车驾每至宫，必于门外降辇。已再三谕之，既以家人之礼相见，自宜至殿上降辇。令臣等奏禀此意。』上曰：『夜来太上皇帝有旨，令朕只朝朔望。朕于子道，问寝侍膳，尤宜勤恪。卿等可详议以闻。如宫门降辇，在臣子于君父，礼所当然。太上皇帝虽曲谕，朕端不敢。』甲申，诏：『朕躬有过失，朝政有阙遗，斯民有戚休，四海有利病，凡可以佐吾元元、辅朕不逮者，皆朕所乐闻。言而可行，赏将汝劝；弗协于理，罪不汝加。』监潭州南岳庙朱熹上封事言：『圣躬虽未有过失，而帝王之学不可以不熟讲。朝政虽未有阙遗，而修攘之计不可以不早定。利害休戚虽不可遍以疏举，然本原之地不可以不加意。帝王之学，必先格物致知，以极夫事物之变，使义理所存，纤悉毕照，则自然意诚心正而可以应天下之务。』又曰：『今日之计，不过修政事、攘夷狄。然计不时定者，讲和之说疑之也。』又曰：『四海利病，系斯民之休戚。斯民休戚，系守令之贤否。监司者守令之纲，朝廷者监司之本。本原之地，亦在朝廷而已。』丁亥，诏曰：『朕惟太上皇帝临御三纪，法令典章，粲然备具。其议设官，裒集建炎、绍兴以来所下诏旨，条列以闻，朕当与卿等恪意奉承，以对扬慈训。』诏胡铨复元官，差知饶州。礼部侍郎黄中等札子：『奉圣旨：「太上皇帝有诏，却五日之朝。朕心未安。有司宜详议以闻。」臣等今详议，除旦、望皇帝诣德寿宫朝见外，欲乞于每月初八并二十二日朝见，并如宫中之仪。』诏从之。司农少卿朱夏卿奏：『今来德寿宫合支供米炭，未承所属报到数目。』诏札与提举官，据每月合用米炭前期报所属，依数支供，付户部施行。壬辰，殿中侍御史张震奏：『窃见绍兴二年诏书略曰：「昔我太祖皇帝尝令百官轮次面对。自今后，行在百官日轮一员而对，朕当虚伫以听其言，且观其行。」陛下初承圣绪，欲望举行旧典，特降诏旨，许令百官日以序进，则数月之闻，议论毕陈，而贤愚可以概见。俟其既周，即复依旧五日轮对，亦不为烦。』诏从之。
《大事记》曰：自即位初年，诏百官五日一轮对，自是引见一班，或三四班，而视其所由，退而致察所行，故王蔺以朝見而除郎官，王蔺以陛辞而除御史，郑闻、沈度以归自辅藩而除枢椽宰属。贾光祖论州郡不当献羡的，则曰：议论人物，有似扬辅。近臣问郡守得对者孰为称旨，则曰：潘慈明气寒，周颉又下慈明一等。或内召小臣，或特引布衣，如朔，如光朝，如掞之，皆以议论剀切，即蒙擢用。其后生气骄，言论卑鄙，一经奏对，悉了其为人，故有晨奏事而暮批除，夕引见而朝放辞者。而碌碌者颇以轮对为忧，此百官陛对之制，而天日照临，贤否毕见也如此。
    是月，札下工部长贰，先将军器所私役占破借使工匠尽令改正，专一造作军器，务要精致。如敢依前违戾，监官取旨黜责，合干人重行决配。委御史台觉察。上手书召判建康府张浚。既见，上改容曰：『久闻公名，今朝廷所恃惟公。』浚言：『人主以务学为先。人主之学，以一心为本。一心合天，何事不济?所谓天者，天下之公理而已。必兢业自持，使清明在躬，则赏罚举措，无一不当，人心自归，丑虏自服。』上竦然曰：『当不忘公言。』浚见上天锡英武，力陈和议之非，劝上坚意以图事功。于是加浚少傅，进封魏国公，除江淮宣抚使、节制屯驻军马。右正言袁孚言：『乃六月中旬，霖雨累日，浙西州郡，以山水发洪，坏庐屋舟楫，而人被其害。近又闻江浙之间，飞蝗为害。此二者同出于一月之内，天其或者仁爱陛下之深，警戒陛下之切，欲陛下修德以应之乎?』
    秋七月壬寅，诏曰：『永惟邦本，实在斯民。民之休戚，实系守令。太上皇帝精择循良，留神惠养，垂及眇躬，其敢怠忽?咨尔分土之臣，毋滋狱讼，毋纵吏奸，毋夺民时以事土木，毋掊民财以资饷遗。有一于此，必罚无赦。至于俾民安其田里，愁叹不生，增秩赐金，若古令典。』
 臣留正等曰：舜之承尧，咨十二牧在命九官之前。盖民者邦之本，牧民者政之本也。尧之时，黎民既巳时雍，天下既已无穷人矣。及其咨舜，犹首及于困穷之民，此舜之咨牧所以必首之以食哉。推时也，寿主临御之初，首述太上之意，戒守令以四事，严之以必罚而劝之以厚赏，圣圣相承，事务惠养，真尧舜之用心，而有宋之家法也。
    丁未，赐知临安府赵子浦御札，罢京尹供馈营办。上曰：『更宜子细求访，应有扰民之事，一一条具闻奏。如今次停罢供馈等所省钱二万余贯，可以尽与民间，除去科扰。』戊申，诏追复岳飞元官，以礼改葬。访求其后，特与录用。是日，地震，大风拔木。癸丑，诏御前激赏库并拨归左藏库，今后诸路发到纲运准此。己未，诏职田米自今辄敢折纳见钱，并计赃坐罪。
臣留正等曰：兴廉黜貪，帝王所以善俗也。古者卿以下有圭田，以圭名取于纯洁，欲其食之以养廉，令之职田是也。月奉之外有此，岁入可以自养，然犹未满其欲，而高其直以取钱，将以劝廉而反以资贪，可谓背戾之甚，此宜明圣所以加诛也。
    辛酉，诏进士李珂议论可采[4]，召赴都堂审察。又诏今后直言上书，并付中书门下后省看详，有可采者，申尚书省取旨。壬戊，诏：『将来圣节，诸路监司、州军应合进金银钱绢等，缘天申圣节已行进奉合进之数，权与蠲免。』判建康府张浚奏：『臣面奉圣训，令措置收籴米斛。今来江浙丰稔，宜趁时措置其籴本。乞从御前支降。』诏内库支降银三十万两。癸亥，殿中侍御史张震奏：『四川有名无实之钱递相积压，州县各据本年分所收钱物贝钞赴总领所送纳，而总领所即据其已前年分所欠之数批改钞旁，理作旧欠，则旧欠虽足而新欠仍在。恭睹登极赦文，积年未纳之钱，截自绍兴三十年以前并与除放，甚大惠也。应州县纳总领所钞旁，若已改批作三十年以前所欠，并听执用元钞作本年分改正豁除。』诏从之。先是，敌遣仆散忠义及纥石烈志宁经略四州地，为我师所败，于是以檄至盱眙军，云：『既有通和之意，自宜各守元立封疆。』边臣以闻，乃下诏曰：『敌人来索故礼，从之则不忍屈辱，不从则边患未已。中原归正人源源不绝，纳之则东南方不能给，否则绝向化之心。宰执、侍从、台谏各宜指陈定论以闻。』群臣继有论列，而宰执独无奏章。上以问参知政事史浩，浩奏略云：『先为备守，是谓良规。若夫议战与和，则亦在彼不在此，彼战则战，彼和则和。和不忘战，姑为雪耻之后图；战不忘和，乃欲缓师而自治。』又曰：『第当坚壁，力御攻冲、谨俟乘机，以图恢复。』先是，史浩议欲城瓜洲采石[5]，下张浚议。浚谓：『如此，是示敌以削弱之形。不若先城泗州。』浩既参知政事，浚所规画，浩必沮挠，如不赏海州之功、沮死骁将张子盖、散遣东海舟师，皆浩之为也。命参知政事汪澈视师湖北、京西。是月，刘珙使金，不至而复。先是，洪迈、张抡使回，见张浚，具言敌不礼我使状，且令称陪臣。浚谓不当复遣使，而史浩议遣使报金以登宝位，竟遣。珙行至境，金责旧礼，不纳而还。
    八月乙丑朔，诏知阁门事孟思恭奉使受赂，可罢见任。丙寅，诏曰：『永惟民之戚休系于牧守，咨尔部使者，其悉乃心，察列城之政，举循良，劾贪暴及疏怠旷职者，以听升黜。至于任非所长，无他大过者，亦条列以闻，朕当命以他官。其令诸路帅臣、监司，限两月悉具部内知州治行臧否，连衔闻奏。』丁卯，诏：『祖宗格法，差破禁军，自有定数。比年三省、枢密院诸房及百司例作名目差占，抽强壮披带之人以充担擎，看管杂役，实为蠹兵之弊。仰诸房百司除依数目差破，余令拘收。如敢影占，重置典宪。』辛未，谏议大夫任古奏：『孟思恭奉使受赂，而朝廷不能正其典刑。夫人之有过而不能治，在国法为可废；国之有法而不能施，在朝廷为可羞。愿陛下澄源塞流，使斯辈贪利败国之心潜销于冥冥之中，则专对于外，可以无辱命之忧。』乃降授武功大夫、吉州刺史。戊寅，上诣德寿宫，奉上光尧寿圣太上皇帝、寿圣太上皇后尊号册宝行礼。追册皇后郭氏。初，后归於潜邸，愭、恺、惇，皆其所生云。
    九月丁酉，诏：『朕仰稽祖宗故事开讲。其日可召辅臣观讲。』戊戌，诏：『比下求言之诏，欲急闻过失。四方有献言者，并付后省看详。今已逾月，未闻推择来上。可令催促。』诏：『蜀去行都万里，人材豫当储蓄，以备缓急。欲举一忠壳明敏之士周知蜀利害者为都转运使，可令集侍从、台谏，各举所知，以俟采择。』甲辰，侍读洪遵进读三朝宝训，至太宗问『君子少小人多何也』、吕蒙正曰：『此系时运盛衰。』上曰：『朕以为不然，正在人君如何。』
臣留正等曰：大哉寿皇斯言，真可为万世法也。人君一心之取舍，君子小人消长之机也。何则?君子所向者为公正，为忠直；小人所向者为私邪，为佞柔。君子所守者一定而不可移；小人则观望希合，随时上下，而无所主。是以君子之道常直而难合，小人之言常逊而易从。自非圣智不惑之君，未有不屈彼而伸此者。昔者舜、禹、共、兜杂处尧朝，尧能贤舜、禹而退共、兜，故大治。孔子与季孟皆仕于鲁，鲁公贤季孟而退孔子，故大乱。由是观之，君子小人之消长，果何系乎时运盛衰哉?特在人主取舍何如耳。
