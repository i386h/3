<!-- { "loadSidebar": true } -->
    七月辛丑，大理评事沈梦谦进对，奏曰：『待敌兵必得其宜。』上曰：『小使邹伸之尚未回。』梦谦又奏：『自古兵交，使在其间往返，迟速所不必计，但不可轻遣泛使，示弱于外。』读至河南易取处，上曰：『今日据关阻河为坚守计，如何?』梦谦奏：『使将帅得人如祖逖，虽摧锋越河可也。否则元嘉覆辙，所宜深戒。』上曰：『然。』癸卯，诏奖赵范、赵葵、全子才收复三京，寻以范为端明殿学士、京河关陕宣抚使、知开封府、东京留守兼江淮制置大使，葵权刑部尚书、京河制置使、知应天府、南京留守兼淮东制置使，子才权兵部侍郎、关陕制置使、知河南府、西京留守兼京湖制置副使。诏奖谕收复东京、南京、河南州县等处一行将士。诏抚谕东京等处官吏遗黎等曰：『洪惟本朝肇造区夏，忠夏相传于家法，公恕素结于人心。遭家不造，值国多艰，遂至大同之治，竟成分裂之形。列圣中兴，惟兼爱于南北；积年养晦，不轻用于干戈。因彼两方之构怨，致兹频岁之不宁。百姓至此极也，多方罔堪顾之。嗟惟故疆，皆吾赤子，痛念君师之责，实均父母之怀。乃敕元戎，往清余孽，室家相庆，傒我后以来苏；父老泣观，喜皇纲之载复。豪杰望风而慕义，城邑不战而请降。虽讴吟方切于中原，恐遐远未沾于王化，或胁兵锋而投拜，猥附蜂屯；或栖山谷而结联，仅防豕突。宜及惟新之治，咸思载旧之情。蚁犹有君，鸟则择木。盍思乃祖，俱我宋之遗臣；忍及尔身，隔中朝之治化?时哉不可失也，舍是欲何之乎?为父兄子弟之良图，有天地古今之大谊。亟回心而效顺，举率众以遄归，庶脱之涂炭之中，而易以室家之庆。远者来，近者悦，同我太平；抚则后，虐则雠，惟尔审择。繄此从违之顷，居然祸福之分。隗嚣阻天水之兵，自贻诛戮；窦融献河西之地，亦被宠荣。』辛亥，朝奉郎、前知荆门军张元简进对，奏择县令、责郡守、选监司。上曰：『守令贪残，何术以惩之?』元简奏：『此曹非有所恃不敢为。』读至蒙古委河南于不争，上曰：『蜀中可虑。』奏云：『不但蜀可虑，襄阳亦甚可忧。自曩者蜀帅轻弃险要，荡无限制，北师所至，如履平地。近者北伐之兵深入，则沿江一带愈虚，亦所当虑。』上曰：『最是无人可托，难得至诚有才、为国家办事之人。』元简奏：『风俗败坏，是以无人得使。』又奏：『洋州、兴元、襄、峡等处须选择人，以备要害。』上然之。以宝文阁待制、提举佑神观与芮换授皇弟扬州观察使，依旧提举佑神观，仍奉朝请。寻诏为武康军节度使。新除大理司直李希颜进对，奏择将帅以守要害。上曰：『将材难得。』希颜奏：『自古未尝借才于异代。真宗皇帝易置河北郡守，出李允则等十二人以示近臣，后世称为名将。盖预于无事时求之。荆淮要害，不过数人，可无忧矣。愿陛下以真宗为法。赵范、赵葵边方倚重，宜思所以为代者。今师徒北向，留守备者何人?』上曰：『有正将当有副将。』又奏：乞择将以守要害，募兵以实营垒，固江淮之保障。
    八月癸酉，诏令江淮制置大使司给米麦一百万斛，分拨三京归附州县，委官置务赈济。乙亥，以范用吉为宁远军节度使、左骁卫大将军、和州防御使、忠节诸军都统制，李伯渊为保顺军节度使、右骁卫大将军，皆以东京来归故也。丙子，都省言：『三京已复，所有西京河南府祖宗八陵，合差官荐献，周视陵域。』以军器监簿刘子澄摄太常少卿，为仲秋荐献官，恭诣行礼。戊寅，前权发遣绍庆府黄登进对，奏武泰建节之邦。上曰：『如何为武泰?』登奏：『黔州在唐为武泰军节度使，有摩围福地。今陛下潜藩升为绍庆府，龙飞一年之先，大雨洗土，石骨皆龙鳞，山巅祥云蟠结，守臣赵翰尝作《摩围祥云颂》。臣到任后，荷生双头，牛生独角，今日抑何其易耶?愿陛下无恃今日机会之易，当思先朝机会之难；勿以得之易，而昧于经远守之难而忽于图终。』上然之。都省言：河南、山东新复州县各已委官任责守备，经理屯田，措置防捍。诏令枢密院检详诸房文字尤焴前往点视。诏兵部侍郎兼淮东制置使时暂移司泗州，措置新复河南、京东等州营田，任责捍御边面。赵葵直秘阁、京西湖北制置副使，同措置唐、邓、息等州营田，捍御边面；全子才各削一秩，寻诏子才更削一秩，落直秘阁。先是，赵范以全子才轻于北伐奏上[14]，给舍缴驳，故有是命。庚戌，新除权户部尚书真德秀乞进《大学行义》二十二帙，从之。壬子，给舍缴奏收还赵范端明殿学士，仍旧官名，尽护襄汉。诏范为龙图阁学士，依旧京西湖北安抚制置大使兼知襄阳府、节制两淮巡边军马。癸丑，都省言：『何霆编进朱熹解注文字有补经筵，合加旌异。』诏特补上州文学。丁巳，真德秀奏：『愿陛下亟与大臣筹思诸葛亮闭关息民务农讲武之事，参以时势之宜，立为规模。』己卯，都省言：『已差朱扬祖等恭诣八陵朝谒回，合委官前往修奉。』诏令礼部、太常寺讨论典故，上于尚书省。乙酉，国子正郑起潜奏：『更化，善治也，而天下之弊犹变之而未通。』上曰：『更化之后，弊事尚多，如何?』起潜奏：『持之以公，守之以坚，镇之以定。』又奏：『八陵省谒，故都复还，论机会则喜百年之未有，顾事力则虑来日之尚多。兵端既开而难收，土地可取而孰守?』又奏：『国家一岁之入止有此数。』上曰：『国用匮乏，如何?』奏云：『今国与民俱匮，但有节浮费、划宿弊而已。』上曰：『东南民力竭矣。』起潜奏：『陛下轸念及此，生灵之幸！』
    九月辛丑，荧惑入斗。壬寅，臣僚奏：『自古中国复境土之效，未有如今日之易者，王师所届，戎捷即驰，八陵一新，三京咸复，河南故郡版籍悉归王土，自晋八百年之幸会，然而不易。因敌制变，固有活法，然当常以收敛靠实为主，外张声势，不为敌所轻；内护本根，不为敌所致。』上然之。
    十月丁卯，翰林学士、知制诰兼侍读真德秀奏：乞进读文公朱熹《大学章句》、《或问》，从之。癸未，太常少卿兼侍讲徐侨奏：《论语》一书，先圣格言。乞以鲁经为名，升为早讲。从之。诏：『今后应奏荐人，并先补入国学，各以年齿肄业，方许授官。或限内请举登第舍选释褐如任子及第换授法，左选文学注破格监当，任满许注簿尉；右选校尉注作院以下阙，候年劳转承信，方许注监当。绍定六年以后人赀补官者，令别换授。士子发解三十年、五到省，许就特科，以四分取一，置前四等。春秋班引，虽举员及格，不许放特班。宗子凡遇庆典，非两举不补官，非三请不换授。战功补授人未得放令离军已参注者，不许收使，仍诣军自陈，收隶军籍，量与请给。省吏官至朝奉、中散、中奉大夫者，存殁任子，不许过二三人。密院比类，一体施行。令有司裁抑参定，著为令。』从臣寮请也。
    十二月己亥，行太府少卿兼知临安府袁肃奏『谨好尚』一节，上曰：『人主好尚，信不可不谨。』又奏：『陛下清心寡欲，可谓好尚甚简。万几之暇，游神翰墨，乃有诈为御书者。』上曰：『此事如何?』肃奏：『钱塘县蒙福宫女冠李真定等欲得宸奎，以荣观宇，奸人陈汝能等诈为碑刻甚侈。』上曰：『此必女冠为人所误。』肃奏：『女冠无知，但诈冒，宜深惩之。』上曰：『不可不惩。』辛丑，尚书吏部郎中兼权左司郑寅言：『兹摄都司，典领封桩，储蓄极少，楮券并无。见管印造及门即充支遣，犹且弗给，若不节用，如何秤提?宫禁锡予，或过浮泛。』上曰：『禁中未尝妄用。』寅奏：『外廷不知禁中事，乞赐裁省。』从之。丁未，知郴州林汝浃辞，奏至『招刺军兵所补虚籍十不二三』，上曰：『方今诸路兵籍多虚。』汝浃奏：『诚如圣谕。』又奏：『二广郡兵最少，臣守英德，目击其弊，不住招填。今须严督州郡招刺强壮，勿为文具，庶使各有武备。』又奏：『浙郡楮滞钱悭，乞严秤提。』上曰：『诸处会价亦未甚登。』奏云：『会价正在人措置，旧楮民习低价已久，新楮亦须渐令流通，久而自信。』上然之。癸丑，臣僚奏：『古者冢宰制国用，必于岁杪视年丰耗，量入为出。愿陛下特命宰臣兼制国用，以参知政事同知，使人主不得越制过取，有司不得违制擅支，上下一心，君臣同德。会计有局，检阅有官，庶几财用日益，则国用济矣。』从之。臣僚奏：『乞戒礼寺，今后凡祀，必奏陛下，是日洁一念于存想间，在宫有如在庙，兼斋栗之时多则嗜欲之念薄，以新圣德，以格天心。宰执代祭，一岁凡六，故相以病，当国委之橐从。自今以始，一遵旧制，以重祭祀。』从之。诏诸路监司、帅守申严苞苴之禁。丙辰，诏：『诸道申奏狱案，未断、已断未下者，于都司、刑部、大理寺各委官立限，催督稽考。其经由去处，严立程限，月申御史台。其申宪司详覆而别无疑虑者，不许规避。』从臣僚请也。
    十二月戊辰，蒙古国使人入朝，诏以郑寅为馆伴使。戊寅，蒙古使人人见。乙酉，蒙古使辞于后殿。庚寅，诏令三衙、江西、四川诸军每遇岁余，主帅、主兵官从公拣汰，不许蒙蔽。进邹成之、李复礼、乔仕安、刘淳官各二等，以使蒙古国有劳也。
