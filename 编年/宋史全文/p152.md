<!-- { "loadSidebar": true } -->
    三月戊戌朔，自驻跸南京以来，军士日给百钱,比数十日一犒设。前是水军统制官崔增以其众万有千二百人降于吕颐浩，吕颐浩始用旧法，按月支粮及料钱，于是增一军月费钱四万四百缗，米七千五百斛，视五军所给，月省万五千余缗。庚子，宣抚处置使张浚以富平失律，上疏待罪。壬寅，上谓辅臣曰：『浚放罪诏宜早降。』因言：『浚用曲端、赵哲、刘锡，后见其过，即重谴之。浚未有失，安可罢也?』同知枢密院事李回曰：『须得胜浚者乃可易。』上曰：『有才而能办事者固不少，若孜孜为国，无如浚。亦有人言其过，朕皆不听。』浚乃得安。甲辰，福建转运判官鲁詹条具止盗利害，请择令尉，罢免行钱，籴米赈济，减残破县分上供银。上谕辅臣曰：『詹所奏切中时病，皆可施行。』上因言：『朕每日五更初,尽览诸处奏报，比明所览略尽，乃出视朝。』盖上勤政如此。丙午，责授定国军节度副使王宗灌复忠州团练使，以赦叙也。上曰：『宗濋自可用，但当时用非所宜，兼戚里不当管军。』张守曰：『祖宗时亦有戚里管军者。』上曰：『要是择才，只今诸戚里，岂能管军?』范宗尹曰：『诚如圣训。』庚戌，江淮招讨使张俊复筠州。初，俊引兵至豫章，而李成在江州，其将马进在筠州，皆不进。俊喜曰：『我已得洪州，破贼必矣。』敛兵若无人者，金鼓不动，令将士登城者斩。居月余，进以大书文牒使来索战，俊复细书答状以骄之，贼谓俊为怯战。俊牒知贼稍怠，乃议行，岳飞请自为先锋，杨沂中由上流径绝生米渡出，贼不意遇其先锋，击破之，乘胜追奔，前一日至筠州。进出军背筠河先守要地，沂中语俊曰：『彼众我寡，当以奇胜。愿以骑见属，公率步兵当其前。』沂中乃将骑数千，与陈思恭分为两道，同出山后。俊严阵以出,鏖战至午，精骑自山驰下，贼骇乱退走，大败之，俊遂复筠州、临江军。马进复还江州与成会，俊整兵追之。壬子，先是，张荣在通州，以地势不利，乃引舟人缩头湖，作水寨以守。金左监军昌以舟师犯荣水寨，荣亦出数十舟载兵迎敌。望金人战舰在前，荣谓其众曰：『无虑也，金人止有数舰在前，余皆小舟。方水退，隔淖不能岸，我舍舟而陆，杀棺材中人耳！』遂弃舟登岸,大呼而杀之。金人不能骋，舟中自乱，溺水陷淖者不可胜计。昌收余众二千奔楚州。荣获昌子婿盆辇，俘馘甚众。荣闻刘光世在镇江，乃遣人愿听节制，且上其功。光世大喜，以荣知泰州。初榷南恩州阳江县田盐[1]。县有潮水所浸田一顷二十四亩，提举盐茶司募民垦之，置灶六十有七，岁产盐七十八万千四百斤，收净息钱万九千余缗，遂命官领其事。后二年，又增万二千缗。甲寅，诏罢免行钱，州县官市买方物，如民间之直，违者以自盗论，始用鲁詹之言也。先是，改元德音已减闽中上供银三分之一，是日又减建、剑州银半分，令福建转运司兑籴米二万斛充赈济。初，河间府免解进士李季集天文诸书[2],号《乾象通鉴》。季寓居婺州，乃命本州给札上之。自渡江，国史散佚。至是，衢州布衣何克忠献《太祖实录》、《国朝实训》，后八九年而国书始备。己未，张俊捷奏至，上谕辅臣，欲赦李成军中胁从者。范宗尹因言：『今日之事不可削弱。』上曰：『祖宗基业宏固，偶值戎寇，故刘豫、李成等辈跋扈猖獗。或谓止于淮上作篱落，朕甚不取。要当以次收复，须一统乃已耳。』湖南马步军副总管孔彦舟言：于潭州池中得美玉，可为御宝，乞遣人宣取。诏：『御宝已足备，兼自艰难以来，华靡之物，一无所用。其毋进。』甲子，始下诏罪状李成，募有能斩首及获成者，除节度使，赐银万两、钱万缗，且赦成军中胁从者。初，马进既败，江淮招讨使张俊追之，至奉新楼子庄，贼将商元据草山设伏。俊熟视，见山险路狭，乃遣步兵从间道直趋山顶，杀伏夺险，遂至江州。进拒战不胜，绝江而遁。乙丑，俊复江州。统制官杨沂中、赵密引兵追击，又大败之，成复还蕲州。自是俊军有『铁山』之号。宣抚处置使张浚承制以本司参谋官王庶知兴元府兼利夔两路制置使、节制陕西诸路。留统制官王宗尹、柴斌兵二千，马不满百，使庶守。时虏骑已破福津，蹂同谷，迫武兴，浚遂退保阆州，于是尽失陕西地，但余阶、成、岷、凤、洮五郡及凤翔府之和尚原、陇州之方山原而已。时兴元帅事草创，仓廪乏绝，师旅寡弱。庶募民教之。河东、陕西溃师多旧部曲，往往来归，不数月，有众二万。
    夏四月庚午，尚书户部侍郎孟庾请诸路无额钱附经制起发,从之。于是通钞旁定帖及卖糟等钱凡七色。甲戌，诏修日历。丁丑，刑部尚书、权礼部尚书胡直孺等言：『参酌皇祐诏书，将来请合祭昊天上帝、皇地示于明堂，奉太祖、太宗以配天，庶几礼专事简。』从之。天地复合祭自此始。戊寅，张俊捷奏至。上谓辅臣曰：『兵既精又治器甲，所以成功。以此知军器当留意。朕计五军，见甲已四万。』范宗尹曰：『得十万粗足。』上曰：『可足成之。财固当惜，然于此不宜吝也。』庚辰，隆祐皇太后崩于行宫之西殿。壬午，诏江浙诸路上供绸绢半折见缗三千，仍易轻赍赴行在。辛巳，进呈程俱札子：『《名臣列传》止是节本，合与不合录呈?』上曰：『初止令进累朝实录，盖欲尽见祖宗规模。此是朕家法，要得遵守。』既退，范宗尹已下叹仰者久之。
 臣留正等曰：帝王之道虽同，其法则不必同。忠质文异制，同归于治。盖因时制宜，各自为一代之法。夏商周之子孙得以宪于先王，传世数十而长久者也。太上皇帝欲尽见宗祖规模，且曰：『此是朕家法，要得遵守。』则自中兴以来，致治之效，皆由于此。今日尤当率循而不忘也。
    癸未，桑仲陷邓州，杀知汝州王俊。丁亥，诏榷货务遵守茶盐见行成法[3]，不得毫发改更，务令上下孚信，入纳增广。宣抚处置使张浚杀曲端于恭州。端既为利夔制置使王庶所谮，知渭州吴玠亦憾之，乃书『曲端谋反』四字于手心，因侍浚，立举以示浚。浚素知端、庶不可并立，且方倚玠为用，恐玠不自安，乃送端恭州狱。有武臣康随者在凤翔，尝以事忤端，鞭其背，有切骨恨。浚以随提点夔州路刑狱。端闻之。曰：『吾其死矣！』呼天者数声。端有马名铁象，日驰四百里，至是连呼铁象者又数声，乃赴逮。既至，随命狱吏絷之维之，糊其口，熁之以火，乾渴而死，士大夫莫不惜之，军民亦皆怅恨，西人以是益非浚。然议者谓使端不死，一日得志，逞其废辱之憾，端一摇足，秦蜀非朝廷有，虽杀之可也。
 《龟鉴》曰：赵哲之诛，孔明之诛马谡也。曲端之不用，亦孔明之不用魏延也。至于杀之，太过矣。况曲端威望，金人素慑，富平之战，诈立端旗，犹足以惧敌,则端之死为可惜也。然杀曲端而失关陕,浚之过也。用吴玠而保全蜀,浚之功也。
    乙未，诏临安府、秀州亭户合纳二税，依皇祐专法计实值价钱折纳盐货。先是，两浙转运司以罢给蚕盐，令输本色。提举茶盐公事梁汝嘉奏：『亭户以煎盐为生，未尝垦田。』于是申明行下。
