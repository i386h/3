<!-- { "loadSidebar": true } -->
    壬辰，诏褚宗谔等二十一人并令乘驿赴行在，校书郎富直柔、太学生王觉并令赴都堂审察。先是，黄潜善请用祖宗故事，命近臣各举所知，以俟选择，至是得名。癸巳，金人陷冀州,权知军州事单某自缢死,将官李政屡御退之。敌以计诱其副将使害政，故不能保而城陷。丁酉，赐及第进士钱千七百缗为期集费，自是以为故事。李易等以上忧劳，辞闻喜宴，从之。戊戌，上以所书《资治通鉴》第四册赐黄潜善。时上退朝，日览四方章奏，暇则读经史。尝取孟子论治道之语书之素屏，因为潜善言：『《论》、《孟》乃幼年所习，读之了无凝滞。』后五日，又书《旅獒》篇、《大有》、《大畜》卦以示辅臣。壬寅，统领密州军马杜彦献赤芝,彦言：『草叶纯赤，实符建炎美号。』癸卯，辅臣进呈，上曰：『朕以丰年为瑞，今密为盗区，且彦所献，何足为瑞?其还之。』甲辰，黄潜善等奏谢宣示亲书素屏《易》、《孟子》，有旨勿拜，上曰：『朕自幼习《孟子》书，至成诵在口，不觉写出。如《旅獒》，乃因叶梦得进读《资治通鉴》及之。又欲写《无逸》篇，偶其字多屏狭不能容，见别营度。』上又曰：『如孟子言：用贤与杀，皆察于国人。朕详味斯言，欲谨守之。神交尚友，如与孟子端拜而议。』
    冬十月丙辰，河北制置使王彦为阁门宣赞舍人。彦至自东京，赴行在，见黄潜善、汪伯彦，力陈两河忠义民兵引颈以望王师,言辞愤激，大忤潜善、伯彦之意，遂降旨免对，而有是命。庚申，命江淮制置使刘光世讨李成，时成犯淮西故也。壬戌，诏叶梦得、孙觌、张澄讨论常平法，条具取旨，始用觌奏也。癸亥，初复钞旁定帖钱。先是政和间，陈亨伯始议创经制钱，靖康初废，至是先取定帖钱，命诸路提刑司掌之。经制钱自此始。诏御营平寇左将军韩世忠以所部自彭城至东平，中军统制官张俊自东京至开德，以金人入寇故也。仍命河外元帅府总管马广互相应援，盖未知广已败也。甲子，命常德军承宣使孟忠厚奉隆祐太后幸杭州。癸酉，京西北路安抚制置使、知河南府翟进战死。进与金人夹河而战，屡破之。时东京留守杜充酷而无谋，士心不附，诸将多不安之。马广、王彦既还朝，余稍稍引去。宗颖屡争不从，力请归持服，统制官杨进亦叛，进率其军与杨进战，为贼所害。初，宗泽日缮兵为兴复计，两河豪杰皆保聚形势，期以应泽。未出师而泽卒，竞无远图，由是河北诸屯皆散，而城下兵复去为盗，掠西南州县，数岁不能止,议者咎之。始命有司讨论崇、观以来滥赏。丙子，诏令到部官自陈有无系讨论之人，仍结除名罪。江淮制置使刘光世败李成于新息县，成遁走。御营都统制刘正彦击丁进，降之，分其兵隶诸军。
    十有一月癸未，初卖四字师号，每道价二百千。甲申，提举西京嵩山崇福宫李纲责授单州团练使、万安军安置。初，纲既贬,会有旨左降官不得居同郡，而责授忻州团练副使范宗尹在鄂州，乃移纲澧州居住。至是有上书讼纲之冤者，御史中丞王绹因劾纲经年不赴贬所，又论纲靖康中要功劫寨、结众伏阙、覆师太原凡三罪，请投之岭海。疏奏，遂有是命。壬辰，金人陷延安府，通判府事魏彦明死之。先是，虏谍知都统制曲端与经略使王庶不协，遂并兵寇鄜延。时端尽统泾原精兵驻邠州之淳化，庶日移文趣其进，且遣使臣十数辈往说谕端,端不听。端欲荡贼巢穴，遣吴玠攻华州，端与玠会于宁之襄乐。延安城陷，庶无所归，乃自驰至襄乐劳军。欲倚端以自副，端弥不平，谋诛庶而夺其兵，不果，乃夺庶节制使印而遣之。癸巳，赵哲与叶浓战于建州城下，大败之，浓遂降。其后浓至张俊军中复谋为变，俊执而诛之。乙未，金人陷濮州，又犯澶渊，知开德府王棣率军民固守，为军民所害，经略司主管机宜文字郑建古亦为乱兵所杀。时相州围久，守臣赵不试登城，遥谓金人，请开门投拜，乞勿杀，乃具降书，启门而纳其宗属于井中，然后以身赴井。庚子，初，成都府路转运判官赵开言榷茶买马五害，请用嘉祐故事,尽罢榷茶，仍令漕司买马，或未能，然亦当痛减额以苏园户，轻立价以惠行商，如此则私贩衰而盗贼息矣。朝廷然之，擢开同主管川陕茶马。是日，开至成都，遂大更茶法，官买卖茶并罢，仿政和都茶场法印给茶引，使商人即园户市之，茶引钱每斤春七十，夏五十。市例头子在外所过征一钱，住征一钱有半。置合同场以讥其出入，重私商之禁，号合同场，为茶市交易者必由市，而引与茶必相随，违者抵罪。至四年冬,买马乃逾二万匹，引息钱至一百七十万缗。辛丑，枢密都承旨邢焕为保静军承宣使。焕尝为上言：『马伸言事切当；宗泽忠劳可倚。再上疏言黄潜善、汪伯彦误国，进战退守皆无策可施。壬寅，亲祀上帝于圜丘，配以太祖。诏曰：『朕承祖宗有道之长，赖黎献戴宋之旧，嗣守神器。适岁当郊祗，见于皇天后土，大惧非德，弗获顾歆，乃先事三日，繁阴凝翳，震于朕心，罔烛灵旨，逮祖庙及坛垂象烁炳，夜气晏温，风霭澄霁，迄用成礼。朕既获祗事,弗敢谓幸，矧敢怠康?方恐惧修省，以灵承扶持全安之眷。股肱大臣，其同寅协恭，思艰图易，辅朕不逮，以倡百辟；耳目风宪有言达于予听，必忠必诚，毋夺于私。凡尔有官君子，饬躬谨行，惟职业是修。令部使者暨尔百僚有为有行,其必曰毋伤于民，毋害于国。中国爪牙之臣敌忾戡难,毋贻名节羞；军民战士，咸奋忠力，毋至失业，毋依怙众为暴。』甲辰，金人犯德州，兵马都监赵叔皎死之。陕州安抚司都统制邵兴败金人于绛州曲沃县。金人陷淄州。泾原兵马都监吴玠袭叛贼史斌，斩之。葛进围棣州，守臣姜刚之与战，城破，为所害。初，河北制置使王彦既渡河，其前军准备将岳飞无所属，遂以其众千人降于东京留守杜充。时种师道小校桑仲为溃卒所推，亦降于充，充皆以为将。
    十有二月乙卯，隆祐太后至杭州。庚申，金人陷东平府，又攻济南府，守臣刘豫遣其子刑曹掾麟与战。敌围之数匝，通判事张东益兵援之，敌乃去，即遣人啖豫以利，豫因有邪谋，与东偕往投拜。民遮道不从，豫遂缒城诣军前通款。壬戌,言者论：『福建路茶之所自出，祖宗以来，商贩自便。望罢钞法，令都茶场照本路岁额印造茶引，付茶事司，广行招诱客人。入钱请买，计直轻赍赴行在，毋得抑配州县及科率民户、僧寺出买引钱。』从之。甲子，金左副元帅宗维陷北京,河北东路提点刑狱公事郭永死之。金人陷袭庆府，衍圣公孔端友已避寇南去，汉儿将启宣圣墓，左副元帅宗维问其通事高庆裔曰：『孔子何人?』曰：『古之大圣人。』宗维曰：『大圣人墓岂可犯?』皆杀之，故阙里得全。乙丑,金人陷虢州。己巳，尚书右仆射兼中书侍郎黄潜善迁左仆射兼门下侍郎，知枢密院事汪伯彦守右仆射兼中书侍郎,仍并兼御营使。二人入谢，上曰：『潜善作左相，伯彦作右相，朕何患国事不济?宜同心以副朕之意。』皆稽首谢。潜善入相逾年，当上初政，天下望治，潜善独当国柄，专权自恣，而卒不能有所经画。伯彦继相，略与之同，由是胡寇益无所惮。尚书左丞颜岐守门下侍郎，尚书右丞朱胜非守中书侍郎，兵部尚书卢益同知枢密院事。戊寅，礼部侍郎张浚兼御营使司参赞军事。上以边事未宁，诏百官言所见，吏部尚书吕颐浩上备御十策，言收民心、定庙算、料彼已、选将帅、明斥候、训强弩、分兵器、备水战、控浮桥、审形势，其说甚备。殿中侍御史张守上防淮渡江利害六事，又请诏大臣惟以选将治兵为急，凡细务付之都司、六曹。潜善、伯彦滋不悦,乃请遣守抚谕京城，至是闻北京陷，议者以为虏骑且来，而庙堂偃然不为备，浚率同列为执政力言之，潜善、伯彦笑且不信，乃命浚参赞军事，与颐浩教习河朔长兵。

校勘记
[1]卒  原作『立』，据《中兴圣政》卷三、《要录》卷十三改。
[2]己亥  原作『己巳』，《中兴圣政》同，均误。兹据《要录》卷十四改。
[3]变服  『变』字原为空阙，据《中兴圣政》卷三补。
[4]总为  原作『盐为』，据《中兴圣政》卷三改。



宋史全文卷十七上
宋高宗三
    己酉建炎三年春正月庚辰朔,上在扬州。资政殿学士路允迪签书枢密院事。丁亥，金人陷青州,又陷潍州。辛卯，陕西都统制邵兴及金人战于潼关，败之。乙未，京城留守杜充袭其统制官张用于城南，不克，将官李宝为所执。丙申，张守试起居郎兼权直学士院。守抚谕京师还，面奏：『敌人必来，愿陛下早为之图。』戊戌，京城统制官张用以一骑送李宝归京师。丙午，金左副元帅宗维陷徐州，守臣王复死之。御营左将军韩世忠溃军于沭阳[1]，其将张遇死于涟水军之张渠村。宗维入淮阳军，京东转运副使李祓从军，为所杀。己酉，金人犯泗州。先是，礼部尚书王绹闻敌骑且南侵，率从官同对。上命至都堂议，黄潜善、汪伯彦笑曰：『诸公所言，三尺童子皆能及之。』是夕，泗州奏敌且至，上大惊，禁中仓皇，以内帑所有通夕搬挈。
    二月庚戌朔，驾御舟泊河岸。上即欲渡江，黄潜善等力请少留俟报，且搬左藏库金帛三分之一,上许之。敌以数百骑奄至天长军，亟遣江淮制置使刘光世将所部迎敌，而士无斗志，未至淮即溃。是日,扬州城内居民争门以出，践死者无数。从官有诣都堂问二相者，黄潜善、汪伯彦皆曰：『已有措置，不必虑。』百官闻此，复自相慰。壬子，金人陷天长军。上遣左右内侍郑询往天长军觇事，知为金人至，遽奔还。上得询报，即介冑走马出门，惟御营都统制王渊、内侍省押班康复五六骑随之。黄潜善、汪伯彦方会都堂，或有问边耗者，犹以不足畏告之。堂吏呼曰：『驾行矣！』二人乃戎服鞭马南驰，军民争门而出，死者不可胜数。上次扬子桥，一卫士出语不逊，上掣手剑刺杀之。时军民怨黄潜善刻骨，司农卿黄锷至江上，军士呼曰：『黄相公在此！』数之曰：『误国害民，皆汝之罪。』锷方辨其非是而首已断矣。
 《龟签》曰：敌破北京，张浚历言,汪、黄笑而不答。敌迫扬州，群臣有问者，而汪、黄犹以不畏答之。大驾南幸而都堂会食，犹罔闻知，其雍容待敌，果何所恃而然哉?昔秦军迫淮、淝而安石围棋自如，安石所恃者,指授将帅之规模素定也。契丹犯澶渊而莱公酣寝不动，莱公所恃者，决亲征之策，胜负已了然于胸中也。若汪、黄之所恃者,宇文虚中之使未回，庶几和议可成耳。和其果足恃哉?
