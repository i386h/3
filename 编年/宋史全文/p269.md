<!-- { "loadSidebar": true } -->
    十二月丙辰，监左藏西库周权进对，奏增减伪会罪赏。上曰：『期于必行。』又奏行赏罚，上曰：『当先赏而后罚。』戊午，太学录袁枢轮对，因论：『今日图恢复，当审察至计，以图万全之举。』上曰：『卿言极是，当如此。』己未，工部侍郎胡铨奏：『于隆兴之初，仰蒙圣训，令臣搜访诗人。臣已物色得数人。』上曰：『可具姓名来。』庚申，礼部尚书刘章进对，奏：『当今县邑之政出于苟且，为令者惟知以官钱为急。月解无欠，则守臣、监司必喜之而民讼不理，皆置不问。』上曰：『岂可取其办钱而不察其政?』癸酉，诏史正志职专发运，奏课诞谩，广立虚名，徒扰州郡，责授楚州团练副使、永州安置。其发运司可立近限结局。复置淮东总领所。大阅于白石。

校勘记
[1]刘夙  原作『刘风』，据《中兴圣政》卷四十七、《水心文集》卷十六《刘公墓志铭》改。
[2]徐子寅  原作『徐子实』，据《会要?兵》一五之一九改。
[3]猥滥  原作『猥监』，据《中兴圣政》卷四十七改。
[4]和州  原作『和川』，据《中兴圣政》卷四十八改。
[5]南雄州  原作『两雄州』，据《中兴圣政》卷四十八改。
[6]胡坚常  原作『朝坚常』，据《中兴圣政》卷四十九改。
[7]魏徵  原作『魏证』，据文意改。
宋史全文卷二十五下
宋孝宗四
    辛卯乾道七年春正月丙子朔，加上太上皇帝尊号曰光尧寿圣宪天体道太上皇帝，太上皇后尊号曰寿圣明慈太上皇后。癸未，上谕辅臣曰：『前日奉上册宝，太上圣意甚悦。翌日过宫侍宴，邦家非常之庆，汉、唐所无也。』又曰：『本朝家法，远过汉、唐，惟用兵一事未及。朕以敌雠未复，日不皇暇，如宫中台殿，皆太上时为之，朕未尝敢增益。太上到宫徘徊周览，为之兴叹，颇讶其不雅饬也。』上又指殿东楼曰：『去此楼无数步，遇花时亦不曾往，或令人拗数枝来观耳。』辅臣奏：『陛下不以万乘为乐，而以中原为忧，早朝宴罢，焦诚如此，诚古帝王所不及。』上曰：『朕无他嗜好，或得暇，惟书字为娱耳。』虞允文等奏曰：『臣等见石墀上皆陛下草圣，笔力天纵，有飞动之状。』上曰：『戏书不足观。朕近写得一轴。』因顾内侍取示允文等，乃郭熙秋山平远诗。因以赐允文。又曰：『太上真、草皆极古今之妙，来日与卿等觅来。』允文等顿首谢。己亥，上曰：『元日上册宝，天色开霁，两宫欣豫，人情和悦，薄晚方雨。天意昭昭如此。』上又曰：『《无逸》一篇，享国久长，皆本于寅畏。朕近日取《尚书》中所载天事编为两图，朝夕观览，以自儆省，名之曰《敬天图》。』允文奏：『古人作《无逸图》犹夸大其事，陛下尽图书中所载敬天事，又远过之。惟圣人尽躬行之实，敬畏不已，必有明效大验。』上曰：『卿言诚然。』是月，进呈泉州左翼军统制赵渥招到军兵一千人，并不支廪库中例物。上曰：『赵渥当与旌赏。』虞允文奏：『且与一遥郡?』上曰：『赏宜从重。设使职事有阙，罚亦不轻。可与遥郡团练使。』庚子，进呈郎曹多阙员。上曰：『昨召数人皆未到，可且令寺监丞兼权。数日前，有人说近来自郡守为郎，间有不曾历职事官者，却似太骤。此言甚有理。』虞允文奏：『近来馆学、寺监拘碍资格，迁除不行，故有自县便为郡、自郡便为郎者，是馆学、寺监反不如州县之捷也。』上又曰：『此又失之外重矣。』梁克家奏：『元立资格，所以重郎选。及无履历者一旦得之，郎选却轻矣。』上曰：『然。今后除授，正不可令超躐。在外更有甚人才，卿等可选五六人召来。』癸卯，进呈三衙旧司禁军人数。上曰：『祖宗时上四军分止是支数百料钱。』梁克家奏：『秘阁中有太祖御札禁军券钱，至亲笔裁减一二百者。』上曰：『虽一麻鞋之微，亦经区处。祖宗爱惜用度如此。』克家奏：『非泛赐予，尤不可轻。韩昭侯非靳一敝袴也，不以予无功之人。』上曰：『予及无功，则人不知劝。』克家奏：『岂惟无功者不劝，有功者且解体矣。』上曰：『然。』因顾虞允文曰：『昨遣内侍往江上，欲就令抚问，以卿言而止，正为此也。』允文奏：『郭子仪所得上赐，甘蔗几条、柑子几颗。人主以此示恩意耳。今诸将受陛下厚恩，未有以报。』上曰：『郭子仪有大功于唐，今诸将孰有子仪功?赐予诚是不可轻也。』是月，复置铸钱司。
    二月丙午朔，宣步军司将弓箭手于初四日入内射铁帘，弓箭手旧管合格一千七百四十九人，新招未合格四百四人。戊申，新知泰州李东朝辞进对，上曰：『卿到任，须多买耕牛，劝课农桑。』
     臣留正等曰：『农桑天下之大本也，一夫不耕，或受之饥；一妇不织，或受之寒。昔人垂训，昭然明甚。汉之文、景务在养民，当时诏旨之盼为农桑而下者，不一而足，遂致海内盛富，兴于礼义，其效验盖非浅浅者。近世为吏者罕知此理，寿皇戒之，其将以警俗吏，使知朝廷养民之至意与。
    丙辰，左司员外郎兼侍讲张栻言：『本朝治体，以忠厚仁信为本。』因及熙丰、元符用事大臣。上曰：『祖宗法度乃是家法，熙、丰之后不合改变耳。』丁巳，上宣谕曰：『祖宗时数召近臣为赏花钓鱼宴，朕亦欲暇日命卿等射弓，饮一两盅。』虞允文等奏：『陛下昭示恩意，得瞻近威颜。从容献纳，亦臣等幸也。』上曰：『君臣不相亲则情不通。早朝奏事止顷刻间，岂暇详论治道?故思欲卿等从容耳。』庚申，上宣谕：『近世废弛之弊，宜且纠之以猛。他日风俗变易，却用宽政。譬之立表，倾则扶之，过则正之，使之适中而后已。』虞允文奏：『古人得众在宽，救宽以猛，天地之心，生生不穷，故阴极于剥则复。』上曰：『天地若无肃杀，何以能发生?』梁克家奏：『杀之乃所以生之，天地之心，归于仁而已。』上曰：『然。』壬戌，上曰：『晴色甚好。去秋水涝，朕甚以百姓之食为忧，今却无流移之人。』虞允文奏：『监司、守臣类能究心荒政，故米不翔贵。』上曰：『亦大段支了官中米斛。』梁克家奏：『陛下自数年来，常平桩积，极留圣意。不然，今日岂有米斛可以那拨?』上曰：『如此理会，尚且堇堇不足。』允文等因奏：『诸郡守臣若得人，遇岁水旱，宁至上勤圣虑?』上曰：『当择其有显效者旌之。更有修圩一事，卿等记之，他日当行赏也。』己巳，上又曰：『今春雨畅甚调，二麦必好。』允文奏：『米价极平。』上曰：『此岂州县劝粜之效欤?』克家奏：『水旱惟先事措置，则用力少而为惠博。』上曰：『今岁却是措置得早，使赤子不至流离，卿等力也。』是月，立皇第三子恭王惇为皇太子，大赦。寻以王十朋、陈良翰为太子詹事，刘焞国子司业兼太子侍读。先是，上谓辅臣曰：『古人以教子为重，其事备见于《文王世子》。须当多置僚属，博选忠良，使左右前后罔匪正人，不然一薛居州，亦无益也。』又曰：『旧来官属几人?』虞允文等奏：『詹事二人，庶子、谕德兼讲读者二人。』上曰：『宜增二员。谁可当此选者?』允文等奏：『恭邸讲读官有李彦颖、刘焞二人。』上曰：『焞有学问，彦颖有操履，两人皆好。卿等更选取数人。』及进呈，上览之曰：『王十朋、陈良翰，此二人皆好。十朋旧为小学教授，性极疏快，但临事坚执耳。』允文奏：『宾僚无他事，惟以文学议论为职，不嫌于坚执也。』上曰：『十朋、良翰诚是忠蹇，可并除詹事。』上又曰：『刘焞兼侍读，李彦颖却兼侍讲，何也?』允文等奏：『李彦颖既兼左谕德，以待讲无人，并令兼之。』上曰：『侍读可别选人。』乃命焞为司业兼侍读。工部侍郎胡铨亦请饬太子宾僚朝夕劝讲，上曰：『三代长且久者，由辅导太子得人所致。末世国祚不永，皆由辅导不得其人。』铨自五年冬，因除知泉州，趣令入对，遂留侍经筵，寻有是除。或忌铨敢言，指细故，杂他朝士并言之，冀不得独留。铨以年逾七十，力求致仕，除待制，与外祠。未数日，复留侍讲筵。未几，以举官失当，贬秩二等。铨力求去，除直学士奉祠，淳熙六年致仕，明年卒。以皇子恺判宁国府，进封魏王。尚书左司郎中兼侍讲张栻讲《诗?葛覃》，进说曰：『治生于敬畏，乱起于骄淫。使为国者每念稼穑之劳，而其后妃不忘织纫之事，则心之不存者寡矣。周之先后勤俭如此，而其后世犹有休蚕织而为厉阶者。兴亡之效，如此可见。』因推广其事，上陈祖宗自家刑国之懿，下斥今日兴利扰民之害。上叹曰：『此王安石所谓「人言不足恤」者所以误国。』时知阁门事张说除签书枢密院事，栻夜草手疏，极言其不可，且诣宰相质责之，语甚切，宰相惭愤不堪，而上独不以为忤，亲札疏尾付宰相，使谕旨。栻复奏曰：『文武诚不可偏，然今欲右武以均二柄，而所用乃得如此之人，非惟不足以服文吏之心，正恐反激武臣之怒。』上感悟，命得中寝，然宰相实阴主说，明年，乃出栻知袁州而申说前命，说后竟谪死云。 
    三月乙亥朔，上出冯堪《海道画一》以示宰臣虞允文，曰：『冯堪所陈，不可行者一，可行者二。其言淮中一带置铺举烽火，此不须行。明州神前山差人船卓望、黄鱼垛分官兵往来巡绰，此两事可令冯堪与赵伯圭同共措置。』辛巳，上曰：『户部所借南库四百万缗，屡以谕曾怀，不知有甚指准拨还?』虞允文奏：『不过指准折帛耳。』梁克家奏：『今左帑无两月之储，大段急阙，不可枝梧。』上曰：『户部有擘画否?』允文奏：『有两事众论未以为然，其一给典帖，其二卖钞纸。』上曰：『此两事既病民，且伤国体，俱不可行。更令别议以闻。』丁酉，宣谕步军司：未经内教弩手，于二十五日绝早赴水门祇候，宣押内教射铁帘弩手一千六百七人。戊戌，虞允文奏：『胡铨蚤岁一节甚高，今纵有小小过失，不宜令遽去朝廷。』上曰：『朕昨览台章，踌躇两曰，意甚念之。但以四人同时论列，不欲令铨独留。』梁克家奏：『铨流落海上二十余年，人所甚难。』上曰：『铨固非他人比，宜且除在京宫观，留侍经筵。』庚子，进呈胡沂具到彭德等盗马因依。虞允文奏：『曾昭诱山寨人盗马，已而杀其人，人情甚不安，至有逃人山中不敢出者。』上曰：『昭欲自掩其过，乃乖谬至此。须重作行遣，可追三官放罢。』梁克家奏：『邀功生事，边臣不可轻贷。且如知沅州孙叔杰以兵攻徭人，引惹王再彤等聚众作过，惊扰边民，几成大患，前日得旨放罢，行遣太轻。』上曰：『可更降两官。』是月，复将作监。申严闭籴禁。
