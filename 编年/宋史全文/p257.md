<!-- { "loadSidebar": true } -->
　　《龟鉴》曰：魏公受任督府，招徕山东、淮北忠义之士几万二千余人，招淮东壮士及江西群盗又万余人。规模措置，方有次序。汤思退庸劣寡谋，大唱和议，虽张浚力言之，何益?彼思退者，乃桧之死党，其为计画，大略似桧，然桧之主和虽阴与敌约，亦未至密谕敌以兵而胁和也。与桧异议者虽加贬窜，亦未至兴大狱、劾二十人不主和之罪以成其议也。是则思退之罪，又浮于桧矣。先是，思退与王之望坚主和议，罢张浚兵柄。铨争之尤力。于是大臣皆不悦，遂命铨以本职措置浙西淮东海道，命下即趣行。时金寇将西，淮东郡邑皆望风退避，高邮守陈敏拒之射阳湖[5]，而大将李宝驻师江阴，不肯援敏。铨檄宝出师，宝先取密诏为自安计，铨劾奏曰：『臣受诏令范荣备淮，李宝备江。今宝逗遛，视敏弗救，若射阳失守，大势去矣。』宝惧，与敏犄角退敌兵。时大雪河冻，铨亲持铁椎斫冰，士皆奋发。铨与尹穑同出使，穑使浙东，置家于安；铨使江淮，盖受敌之地，携孥北行。言者并指为罪，与穑俱罢。
　　冬十月乙亥，诏都督江淮军马杨存中与王琪、郭振共议真阳、六合一带占据形势险要去处措置捍御。诏：『朕每听朝议政，顷刻之际，意有未尽。自今执政大臣或有奏陈，宜于申未间入对便殿，庶可坐论，得尽所闻，期跻于治。』
十有一月丙戌，诏举义兵，略曰：『朕为人之后而不能报上世之愤，为人之君而不能拯斯民之厄，故食不知味，寝不安枕，未尝以尊位为乐也。』又曰：『朕以兵隙难开，隐忍自屈，仍遣魏杞衔命复行，不较礼文，书辞屡易，不爱四郡，割以奉之。乃渝元约，又求商州，且索临陈系虏之人，是其更变无厌。必欲寻衅，初无休兵结欢之意。朕重违太上圣意，已尽初式，再换国书，岁币成数，亦如其议。若彼坚欲商秦之地，俘降之人，则朕有以国毙不能从也。傥或不谐前好，至于交兵，天实临之，非朕得已。况我将校六师，受国家爵禄之久，忠义所激，自应奋勇捐躯，为国雪耻。』甲午，诏魏胜忠勇力战阵亡，可与赠正任承宣使，仍赐其家银绢一千匹两，其子厚与恩泽。郭淑在盱眙望风逃遁，孔福在濠州坐视敌兵缚桥过淮，略不措置。未欲便加军法，郭淑可勒停[6]，送静江府编管；孔福可削夺官职，白身自效。
臣留正等曰：庆赏刑威，人主所操，以为砺世磨钝之具也，惟在夫用之以明，守之以信而已。故有功而赏，赏之无所顾吝；有罪而刑，刑之无所姑息。赏一人而千万人劝，刑一人而千万人惩，而况于行军用师之际，将以求尽人之死力，其可不知出此哉?观寿皇所以厚魏胜阵亡之赏，而严郭淑、孔福逃遁苟偷之刑，臣知忠臣义士益思所以奋厉，而全躯保妻子之臣有靦面颜矣。
是月，杨存中升都督。先是，汤思退既不行，乃命存中同都督军马，及事急，复以王之望为督视。之望力辞，乃升存中为都督。诏谕归正官民云：『朕遣使约和，首尾三载。北师好战，要执不回。朕志在好生，宁甘屈已，书币土地，一一曲从。唯念名将贵臣，皆北方之豪杰，慕中国之仁义，削去旧俗，投戈来归，与夫中土人民厌厥故乡，喜我乐土。朕知其设意，欲得甘心，断之于中，决不复遣。尔等当思交兵衅隙，职此之由，视之如雠，共图扫荡。』汤思退除职奉祠。言者论其急于和议之成，自坏边备，罢筑寿春城，散万弩营兵，辍修海舡，毁拆水柜，不推军功赏典，及撤海、泗、唐、邓之戍。诏责居永州，行至信州。忧悸而死。
《大事记》曰：思退大唱和议，密谕敌以重兵胁和。欲兴大功，劾二十人不主和之罪，则皆因桧之心而甚之也。思退虽以此获罪。而周葵、王之望、尹穑、洪遵之徒为桧者多矣，一浚岂足以胜百桧哉?虽太学张观、宋鼎、葛用中等七十人论汤思退、王之望、尹穑钩致敌人之罪，而和议不可破矣！时参知政事周葵实行相事，闻诸生有欲相率伏阙者，奏以黄榜禁之，略云：『靖康军兴，有不逞之徒鼓唱诸生伏阙上书，几至生变。若蹈前辙，为首者重置典宪，余人编配。』黄榜出，物论哗然，于是太学生张观、宋鼎、葛用中等七十余人上书言汤思退、王之望、尹穑钩致敌人，宜斩之以谢天下。书略曰：『逆亮授首之后，朝廷擢用张浚都督江淮，敌人不敢犯塞，盖由张浚备御有方，是以寝敌人之谋，故陛下无北顾之忧矣。自汤思退首唱和议，之望、尹穑附之，极力挤排，遂致张观罢去，边备废弛，堕敌人计中，天下为之寒心，而思退辈方以为得计。今敌人长驱，直至淮甸，皆思退等三人怀奸误国，岂可置之不问哉?此三人之罪，皆可斩也。臣愿陛下先正三贼之罪，以明示天下，仍窜其党洪适、晁公武，而用陈康伯、胡铨为腹心，召金安节、虞允文、王大宝、陈俊卿、王十朋、陈良翰、黄中、龚茂良、刘夙、张栻、查籥协谋同心，以济大计。』上怒，欲加重辟。晁公武及右正言龚茂良同入对[7]，上怒稍霁，之望亦为之救解，乃止。先是，侍御史尹穑乞置狱，取不肯撤备及弃地者劾其罪，庶和议决成，所指凡二十余人。由是擢穡为左宣义大夫，而公武亦自殿中侍御史迁侍御史，洪适时以中书舍人兼直学士院。王抃使敌军，并割商秦地、归被俘人，惟叛亡者不与，余誓目略同绍兴，世为叔侄之国，减银绢五万，易岁贡为岁币而已。敌皆听许。
朱熹封事曰：今日讲和之说不罢，则陛下之励志必浅，大臣之任责必轻，将士之赴功必缓，百官之奉承必不能悉其心力。彼以从容制和，而其机术常行乎和之外；我以汲汲欲和，而其志虑常陷于和之中。前日之遣使报聘，已失之矣，及陛下嗣位，天下之望，曰庶几乎?而方且禁敕诸将，申遣使介，亦若有意于和议之必成者。又曰：太上皇帝念此，惭之未报，虽享天位而不以为乐，一旦举而付之陛下者，以陛下聪明智勇，必能成此志也。今释怨而讲和，非利已也，乃逆理也。己可屈也，理可屈乎?逆理之祸，将使三纲沦，九法斁，子焉而不知有父，臣焉而不知其君。人心辟违，天地闭塞，是力举南北之人而弃之，岂曰爱之谓哉?且不曰爱其君父，而曰兼爱南北之民，其于轻重之伦、缓急之叙，亦可谓舛矣。诏择日亲征。以陈康伯为左仆射。钱端礼赐出身，签书枢密院事，而兼权参知政事。
闰十一月辛未，诏内藏库支借银一十万两，应副户部支遣，日后令本部收簇拨还。是月，诏：『馆阁储才之地。依祖宗旧法，更不立额。』崔皋败敌于六合。
　　十二月甲申，权尚书工部侍郎何俌进对，因及用人才事。上曰：『近日士大夫议论好恶，多不公心。卿每论事，皆可施行。如卿所谓‘其言若善，虽仇怨在所当用；如其不善，虽亲故不可曲从。’此意甚好。』庚子，诏：『方今多事，理宜博谋。侍从、两省官每日一到都堂遇合，关台谏者，亦许会议。』是月，拨户部鬻僧牒缗钱三百万充会子本钱。赦沿边诸州，诏略曰：『正皇帝之称为叔侄之国，岁币减十万之数，地界如绍兴之时。怜彼此之无辜，约叛亡之不遣。可使归正之士，咸起宁居之心。』洪适所草也。论者谓前日之所贬损，四方盖未闻知。今著之赦文，失国体矣。
　　《龟鉴》曰：壬午之议，和之未成者也，癸未之议，和之已成者也。和议之未成，则诸臣当论和与不和之是非，而当时洪遵、金安节、唐文若、周必大共为一议，言和者多，言不和者少，惟张震、张阐之论稍近正，而宰执独无奏章，姑以听和议之自成耳，是则前日之失也。今兹和议既成，所以集议者，但论岁币之增不增、地之割不割、归正人之遣不遣、边戌之撒不撒耳，而诸臣犹有许之增币、许之割地、许之还归正人者。其曰：世雠不可忘者，亦仅有张阐、胡铨二人而已。向者康伯犹不主和议，今则康伯亦附会而言和矣。盖靖康之祸日远月忘，秦桧之毒日久月深，后生晚辈不念前猷，遂以东南为正统之地，以忍耻事雠为理义之当然。呜呼！平王东迁四十九年，忘复雠之义，此《春秋》之所由作也。二圣之痛，今四十年矣，而当时朝论称叔侄之国，则朝廷动色相庆。而自壬午至丙寅四十五年之间，所争者受书之仪而已，虚文何益哉?此胡铨所谓举朝皆妇人也，其亦有感于斯乎?然而考之当时端人正士如黄通老、刘恭父、张南轩、朱文公，最号持大义者，而黄通老入对，则谓『內修政事而外观时变』而已，刘恭父自枢府入奏，则谓『复雠大计，不可浅谋轻举，以幸其成』。文公自福宫上封章，则谓『东南未治，不敢苟为大言，以迎上意』。南轩自严陵召对，则金人之事所不敢知，境內之事则知之详矣。是数公者，岂遽忘国耻者哉?实以乾、淳之时与绍兴之时不同：绍兴之时，仗义而行可也；今再衰三竭之余，风气沉酣，人心习玩，必吾之事力十倍于绍兴而后可，不然轻举妄动，开边启衅，恐不至迟之开禧而后见也。

校勘记
[1]丁亥  按：此干支与下一『丁亥』相重。以理推之，下一『丁亥』无误，此『丁亥』当为『丁丑』。
[2]白遣  原作「白遗」，据文意改。
[3]冬十月地震  按：《宋史?孝宗纪一》地震在是年冬十月丁丑。疑此处脱『丁丑』二字。[4]六月  原作『八月』，据《宋史?孝宗纪一》改。
[5]射阳湖  原作『谢阳湖』，据《元丰九域志》卷五改。
[6]勒停  原作『勘停』，据文意改。
[7]龚茂良  原作『龙茂良』，据《宋史》卷三八五本传改。


宋史全文卷二十四下

宋孝宗二
