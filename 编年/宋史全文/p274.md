<!-- { "loadSidebar": true } -->
    十有二月庚午，先是十一月庚子，曾怀等奏：『郊祀礼成，普天同庆。自原庙行礼，阴云阁雨，既谒清庙，瑞雪应期，未明而霁，以至青城宿斋，圆丘蒇事，天气澄爽，此皆圣德昭著，故高穹降格，灵贶如此。』上曰：『如卿等所言。然君臣之间，正当修饬，以答天贶可也。』是日进呈次，上曰：『腊雪应期，二麦正仰此。』曾怀奏：『近得四方书问，皆云冬至郊祀礼成，瑞雪应期，以为殊庆，可见四方气候皆同。今又得雪，此乃陛下勤政。愿治圣虑，顷刻未尝不在民，天地报贶，盖有自也。』上曰：『丘之祷久矣，圣人之意以谓修己贵有常，固非临时所能祈祷也。』乙亥，新知钦州郑人杰欲乞于所在差兵级二十人逐州交替起发，前去之任。上曰：『此虽小事，恐其他援例。』不许。
    臣留正等曰：天下之事，皆当谨其微也，况赐予者，人情争趋之，始以为小而轻予，其一牵援不已，侥幸必多。兵级二十人，事甚小也，寿皇恐其他援例却之。防微杜渐若是其严，则夫禄秩爵命有大于此而法令所不许者，宁复启之乎?此其为后世训也至矣。
    是月，广西盐复官卖法，从帅臣范成大之请也。二广盐法自靖康间行官般官卖法，至绍兴八年后，因臣僚言其为利甚博，遂改行钞法，节次更废不一。至乾道六年，逐司互有申陈，遂自八年，诏令两路通贩官钞九十万贯同认岁额，然实于西路岁计不便，遂诏广西盐住行钞法，拨还运司，均与诸州官般官卖，以充岁计。是岁，减绍兴府、严、处州丁绢额。黎州蛮犯边。

校勘记
[1]李发  原作『李拨』，据《中兴圣政》卷五十、《湖北通志》卷一一一郡守题名改。
[2]等奏  原脱『奏』字，据文意补。
[3]各籍  原作『名籍』，据《中兴圣政》卷五十二改。



宋史全文卷二十六上
宋孝宗五
    甲午淳熙元年春正月庚子，上宣示文字一纸云：蔡洸具到衢州守臣并本路监司措置会子，申缴文历比他州稽缓。守臣可恕，所专责者监司，其提刑赵彦端特降两官[1]。曾怀奏：『赏信罚必，要当如此。』上曰：『有功不赏，有罪不诛，虽唐虞犹不能化天下也。』己酉，诏：『已降指挥，令殿前司主帅于二月内就茅滩合教诸军。访闻旧来每遇大阅，主帅例设酒食如待客之礼。可专札下王友直，毋得循习，务令军容整肃。』庚戌，进呈安南事。上曰：『安南入贡，礼意可嘉。可令有司讨论赐国名典故以闻。』
    二月戊午朔，进呈江西安抚司申检准绍兴三十年七月九日指挥，将诸路禁军以十分为率，取五分专一教习弓弩手，帅司每岁春秋选差将官前去诸州教阅，缘乾道新法按阅条内不曾修立。诏令诸路帅司遵依元降指挥施行，仍令敕令所修立成法。上曰：『诸路拣中禁军、土军弓手，须常令教阅，责在守臣，如有违戾，当坐其罪。』辛酉，诏平江府将魏寿卿见存家产抄估，补填所侵盗官钱。以臣僚言寿卿知无为军巢县，移易大军钱二万二千余贯入己，故有是命。庚午，进呈差曹冠充沿海制置司干官。时冠差遣屡经缴驳，上颇怜之。朝廷欲以沿海制置司干当使臣阙一员，改作文臣干办公事处冠。上曰：『此却不可。古者为官择人，未尝为人择官。今乃因冠而改窠阙，近于为人择官也。可别寻阙次处之。』庚辰，诏：『州郡循习旧弊，巧作名色馈送，及虚破兵卒，以接送为名，多借请受，并假官权摄支请供给之类。又闻诸司与列郡胥吏、牙校月有借请，蠹财困民，致令归正拣汰之人拖下请给。仰诸路监司、帅臣觉察。』是月，赐交趾国名安南，李天祚加封南平国王。
三月辛卯，召步军司中军弩手射，射铁垛帘，赴内教。庚戌，臣僚言：『用人之弊，一曰上下之分未严，二曰义利之说未明。何谓上下之分未严?夫任贤使能，人主之柄。助人主进贤退不肖，大臣之职。近世一官或阙，自炫者纷至，始则悉力以求之，不则设计以取之，示以好恶而莫肯退听，限以资格而取求不已，未闻朝廷有所惩戒也。何谓义利之说未明?居官司职，义也；背公营私，利也。今中外求官者，惟计职务之繁简、廪稍之厚薄，既得之，则指日而望迁，援例而欲速，公家之事，未尝为旬月计也。愿明诏大臣，深思致弊之由，共图革弊之术，使士风稍振，百官奉职。』从之。是月，进呈浙西帅、宪司保明进士施浦等各出米五千石赈济，欲遵格补官。上曰：『朕不鬻爵，以清入仕之源。今以赈济补官，却是为百姓。』初，祖宗因唐旧分别流品，不相混淆，故有出身、无出身及进士上三名、贤良方正曾任馆阁省府之类，迁转皆不同。犯赃及流外纳粟，尤不使污士流，盖不待分左右也。元丰官制行，始一之，然犹有一官而分左右者，徒以少优进士出身而已。至元祐中，遂自金紫光禄大夫至承务郎，皆以有出身、无出身分左右，至犯赃，则并去左右字，论者尤以为当。绍圣以后复去之。绍兴初，方务行元祐故事，故左右之制亦复行。至是，有赵善俊者建言，以为本范纯仁偏蔽之论，请复省去。从之。是春，言者论淮南安抚使王之奇好为大言，备位无补，欲为脱身之计，遂请分阃之行。淮上荒残之余，首建招诱耕凿荒田，多请官钱，空名绫纸，而去所招之人，间以妄包已垦熟田计为顷亩以补官者。遂罢之。之奇既罢，淮南复分为东、西路。
夏四月，宗正寺请训宗室名，翼祖下『广』字子连『继』字，太祖下『与』字子连『孟』字，太宗下『必』字子连『艮』字，亲贤宅『多』字子下连『自』字，棣华宅『茂』字子连『中』字，魏王下『时』字子连『若』字。诏举制科，略曰：『昔我仁祖临御，亲选天下十有五人，崇论宏议，载在方册。庆历、嘉祐之治，上参唐虞，下轶商周，何其盛哉!』
    五月丙申，进呈臣僚札子陈请：『伏见六部及诸寺监官同共计论勘当文字，多是不曾聚议，取办临时，遂致考究未尽，供报稽缓。乞今后令所辖所隶官司会议供申。』上曰：『此用西汉故事甚为得体，便可施行。』己亥，签书叶衡言：『兵权系于将帅，民命宅于牧守，二者之患，每在数易。望自今精加选择，使材称其职，然后力行守久任之说，以破数易之害。』从之。甲寅，著作郎木待问奏：『士大夫气节不立，惟在陛下涵养作成。如奔竞之习，最坏气节，不可不革。』上曰：『当如卿言，必见之赏罚，使之惩戒。』
    六月丙辰朔，诏：『王友直、吴挺持身甚廉，治军有律，凡所统驭，宿弊顿除，可并与建节钺。武功大夫、荣州刺史、提举台州崇道观秦琪身任帅臣，蠹坏军政，专事阿附，贪墨无厌，可责授舒州团练副使、漳州安置。』戊午，诏：『累降指挥，已有差遣人不得干求换易。比来约束浸弛，日益奔竞。今后似此之人，可依已降指挥，三省具名闻奏，当议降黜。其已授差遣入朝辞讫，限半月出门。』己卯，诏知汉州王沂、主管崇道观晁公退各降一官，新州编管张松移南恩州。沂等荐举夔路钤辖陈彦充将帅任使，至是，密院审察彦别无可采故也。是月，诏议祫飨东向之位。初，吏部侍郎赵粹中言：『谨考前代七庙异宫祫享，则太祖东向。乃者绍兴五年，董弅建议，乞正艺祖东向之尊，谓太庙世数已备，而艺祖犹居第四室，乞遵典礼，正庙制，遇祫飨则东向。得旨下侍从台谏集议，既而王普复有请。当时集议如孙近、李光、折彦质、刘大中、廖刚、晏敦复、王俣、刘宁止、胡交修、梁汝嘉、张致远、朱震、任申先、何悫、杨晨、庄必强、李弼直，皆以其议悉合于礼。时臣叔父涣任将作监丞，因陛对，奏陈甚力，据引《诗》《礼》正文，乞酌汉太公立庙万年、南顿君立庙章陵故事别建一庙，安奉僖、顺、翼、宣四祖，禘祫燕尝并行特祀，而太祖皇帝神主自宜正位东向，则受命之主不屈其尊，远祖神灵永有常祀。光尧皇帝深以为然，即擢董弅为侍从，叔父涣为御史。是时赵霈为谏议大夫，以议不己出，倡邪说以害正论，而欲祫飨虚东向。今若稽之六经典礼三代之制度，定艺祖为受命之祖，则三年一祫，当奉艺祖东向，始尊开基创业之祖。其太庙常飨，则奉艺祖居第一室，永为不祧之祖若汉之高祖；其次奉太宗居第二室，永为不祧之宗若周之武王。若僖、顺、翼、宣，亲尽而祧，别议迁祔之所，则臣亦尝考之，祔于德明兴圣之庙，唐制也；立太公南顿君别庙，汉制也。前日王普既用德明兴圣之说，而欲祔于景灵宫天兴殿，朱震亦乞藏于夹室。今若别建一庙为四祖之庙，或祔天兴殿，或只藏太庙西夹室，每遇祫飨，则四祖就夹室之前别设一幄，而太祖东向，皆不相妨，庶得圣朝庙制尽合典礼。』诏礼部、太常寺讨论。右丞相曾怀罢。
