<!-- { "loadSidebar": true } -->
[19]右正言  原作『左正言』，据上文及《舆地纪胜》卷二十一《信州》改。
[20]诸士  原脱『士』字，据上下文意补。
[21]定王 『王』字原为空格，据《长编拾补》卷三十四补。

◎



宋史全文
(中册)


宋史全文卷十五
宋钦宗
    丙午靖康元年春正月,诏求言。监察御史余应求先为校书郎，尝上奏，略曰：『献言者皆曰夷狄外侵而边鄙未宁为可虑；百姓久困而财用日急为可虑；兵革未弥而士马不强为可虑。臣以为选将帅以守边、治险阻以固圉，积粟治兵，实之塞下，則边备何患乎不严?罢不急之务，减无名之费，躬节用裕民之德，去蠹国害财之政，用计数之臣，治转运之法，则财何患乎不足?下募兵之令，高买马之直，明赏罚以收人心，严军政以励士气，付之良将，何往不克，则士马何患乎不强?』诏特赐章服。自金人犯边，屡下求言之诏,事稍缓则复沮抑言者，故当时有『城门闭，言路开；城门开,言路闭』之谚。丁卯，金人犯浚州。内侍梁方平领兵在黄河北岸,敌骑奄至,仓卒奔溃。时南岸守桥者望见敌中旗帜，烧断桥缆，陷没凡数千人，敌因不得济，何灌军亦望风溃散，我师在河南者无一人。初，敌至邯郸，遣郭药师为前驱，付以二千骑。药师疾驰三百里，质明，遂至浚。其言州县无备、邀取金缯、暴宫禁间事者，皆药师之为也。己巳，诏亲征。先是，太学生陈东率在学诸生伏阙上书，略曰：『臣等闻尧之时，有八元、八凯而未暇用，有四凶而未暇去。尧非不知其可用可去也，意谓我将倦于勤，必以天下授舜，特留以遗之，使大明诛赏，以示天下耳。故《传》曰：舜有大功，二十而为天子。天下诵之，至今不息。臣窃谓在道君皇帝时，非无贤才如八元、八凯而未用者，非无奸臣贼子如四凶而未去者。道君亦非不知之，特留以遗陛下。今日之事，蔡京坏乱于前，梁师成阴贼于内，李彦结怨于西北,朱勔结怨于东南，王黼、童贯又从而结怨于二边，败祖宗之盟，失中国之信，创开边隙，使天下势危如丝发。此六贼者，异名同罪。伏愿陛下擒此六贼，肆诸市朝，传首四方，以谢天下。』至是，黼窜永州。黼卖官取赃无厌，京师为之语曰：『三百贯，且通判。五百索，直秘阁。」黼至雍丘县南固村，吴敏、李纲指燕山之役为黼罪,请诛之，取其首以献。勔削官放归田里，继而羁管循州，寻赐死；彦亦赐死，皆籍其家。上皇如南京。庚午，以兵部侍郎李纲为尚书右丞、东京留守，同知枢密院李棁副之,聂山为随军转运使。时从官以边事求见者，皆非时赐对。纲待班延和殿下，适宰执奏事，议欲奉銮舆出狩襄邓。纲语知东上阁门事朱孝庄曰：『有急切公事，欲与宰执廷辨。』孝庄曰：『旧例未有宰执未退而从官求对者。』纲曰：『此何时，而用例邪!』孝庄即具奏。诏纲立执政之末，因启奏曰：『闻诸道路，宰执欲奉陛下出狩避狄，果有之，宗社危矣!且道君皇帝以宗社之故传位陛下，今舍之而去。可乎?』上默然。白时中曰：『都城岂可以守?』纲曰：『天下城池，岂复有如都城者?且宗庙社稷、百官万民所在，舍此欲何之?若能率励将士，慰安民心，岂有不可守之理！』上顾大臣曰：『策将安出?』皆默然。纲进曰：『今日之计，莫如整厉士马，声言出战，固结民心，相与坚守，以待勤王之师。』上曰：『谁可将者?』纲曰：『朝廷平日高爵厚禄畜养大臣，将用之于有事之日。今白时中、李邦彦等皆书生，未必知兵，然藉其位貌，抚驭将士，以抗敌锋，乃其职也。』时中厉声曰：『李纲莫能出战?』纲曰：『陛下不以臣为懦，傥使治兵，愿以死报!第人微官卑，恐不足以镇服士卒。』上即命除纲右丞。内侍王孝竭奏曰：『中宫、国公已行，陛下岂可留此?』上色变曰：『卿等无执，朕将亲往陕西治兵，以复都城，决不可留此。』纲泣拜俯伏以死请，会燕、越二王至，亦以固守为然。上意稍定，即俾中使迫还中宫、国公，顾谓纲曰：『卿留朕，治兵御寇，专以委卿。』纲受命，与棁同出。中夜，上遣中使谕宰执，欲诘旦决行。质明，纲入朝，见禁卫擐甲，乘舆服御皆已陈列。纲厉声曰：『尔等愿以死守宗社乎?愿扈从以巡幸乎?』皆呼曰：『愿以死守!』纲入见，曰：『陛下已许臣留，今复戒行，何也?且六军之情已变，彼父母妻子皆在都城，岂肯舍去?万一至中道散归，陛下孰与为卫?且敌已逼，彼知乘舆之去未远，以健马疾追，何以御之?』上悟，始命辍行。辛未，上御宣德楼宣谕六军将士，于是固守之议始决。命李纲为亲征行营使，侍卫亲军马军都指挥使曹曚副之。白时中罢，坐主出奔议也。李邦彦起复为太宰，张邦昌为少宰，仍兼门下、中书侍郎。赵野、王孝迪门下、中书侍郎，蔡懋尚书左丞、签书枢密院，耿南仲同知。壬申，诏每路差近上内侍，一并督帅臣将勤王兵入援。癸酉，斡里雅布至京城西北，屯牟驼冈天驷监，即孳生马监之所，刍豆山积。异时郭药师来朝，得旨打球于其间。金人兵至，径趋其所，药师导之也。自敌骑扣河梁，方平烧桥而遁，敌不得遽渡，取小舟能容数人者以济，凡五日，骑兵方绝，步兵犹未集也。旋济旋行，无复队伍。敌笑曰：『南朝可谓无人。若以一二千人守河，我辈岂得渡哉?』是夕，金人攻宣泽门。李纲临城募敢死士,斩获百余人，迨旦始定。初治都城四壁守具，凡四日，治具粗毕，而敌抵城下矣。以郑望之充军前计议使，高世则副之。望之即行，少顷，敌亦遣吴孝民至。甲戌，郑望之入奏，引见金使吴孝民，奏曰：『上皇与大金结约海上,复违盟誓,皆已往事。今日少帝陛下与大金别立誓书，结万世欢好可也。向者李邺来议割献三镇事，皇子遣使人代朝见之礼。愿遣亲王、宰执到军前报礼，大金喜礼意之重，前日割地之议往往可罢。』少帝之称自此始。上顾宰执，未有对者。李纲请行,上不许,曰：『卿方治兵，不可。』命同知枢密院事李棁奉使,郑望之、高世则副之。乙亥，敌攻通天、景阳门一带甚急，上命李纲督将士扞御。又攻陈桥、封丘、卫州等门，纲登城督战。自卯至申，杀敌凡数千，乃退。武泰军节度使何灌死之。敌遣游骑四出抄掠畿县，惟东明、太康、雍正、扶沟、鄢陵仅存。敌耻小邑不破，再益骑三千急攻东明，京东将董有邻率众拒之，斩首十余级，最后得金环者,三太子也。李棁、郑望之等在敌营，斡里雅布见之，需金五百万两、银五千万两、牛马万匹、衣缎百万疋；割大原、中山、河间三路地，并欲宰相、亲王为质。望之辞以亲王年幼，乞遣郡王。望之再三言之，斡里雅布曰：『遣亲王、郡王各一人，至河即还宰相，候交物了及拨地毕日可还也。』斡里雅布遣萧三宝奴、耶律忠、王汭等来。丙子，诏：『大金所需犒军物数浩瀚,朝廷竭力应副，如供祀宗庙器皿，亦不敢吝。至于亲王、内外百官之家，已行告谕，尽数供助，尚恐未能敷数。忠义之民，理宜体国，将私家所有愿助国用者，限日下于户部尚书聂山等处送纳。』又诏：『蕃衍宅诸王金银绢帛、道官乐官伎术等官及五司官察视曾经赐带，各家有见在金银，只今纳元丰库。若敢隐庇转藏，并行军法。诸宫观寺庙、奉先普安诸坟、六尚局诸局并开封府公用金银，拘收纳左藏库。』时从王孝迪之议,揭榜立赏，括在京军民官吏金银，违者斩之，都城大扰。限既满，得金二十余万、银四百余万两,而民间藏蓄为之一空。李纲因对，奏曰：『收簇金银限满，民力已竭，复许告讦，恐生内变。外有大敌而民心内变，不可不虑。』上曰：『卿可往收榜，毋得告讦。』纲因巡城，传圣旨收榜，人心稍安。以康王为军前计议使，令张邦昌、高世则副之。上命引王诣殿阁见宰执，李棁云：「大金恐南朝失信，故要亲王送到河，亦无他。』王正色曰：『国家有急，死亦何避!』闻者悚然。丁丑，宰执进呈金人所须之目，李纲力争，以谓：『犒师金币，其数太多，虽竭天下，亦不足充，况都城乎?当量与之。大原、河间、中山国家屏蔽，号为三镇。割之何以立国?又保塞，翼祖、顺祖、信祖陵寝所在，子孙奈何与人?至于遣使，宰相当往，亲王不当往。今日之计，莫若择使与之熟议，道所以可不可者。金币之数，令有司会计，少迟之，大兵四集，彼以孤军入重地，势不能久留，必求速归，然后与之盟，彼且不敢轻中国，其和可久也。』宰执皆谓：『都城患在朝夕，尚何有三镇?而金币之数，又不足较也。』纲因求去。上慰谕曰：『卿第出治兵，益固城守，恐金人款我，此徐议也。』朝廷即以誓书往，所求皆与之，以李邺、高世则为送伴使副，纲尚留三镇诏书不遣，几少迟延，以俟勤王兵集，徐为后图也。庚辰，张邦昌从康王诣敌营。壬午，统制官马忠以京西募兵至，遇金人于顺天门外，乘势击之，杀获甚众。范琼将万骑自京东来。营于马监之侧，王师稍振。丁亥，靖难军节度使、河北河东路制置使种师道、武安军承宣使姚平仲以泾原、秦凤兵至阙下。既入见，上曰：『今日之事，卿意如何?』师道曰：『女真不知兵，岂有孤军深入人境而能善其归乎?』上曰：『业已讲好矣。』对曰：『臣以军旅之事事陛下，余非所敢知也。』李纲言于上曰：『勤王之师渐集。兵家忌分，非节制归一不能济。愿敕两将听臣节制。』上曰：『师道老而知兵，且职位已高，与卿同官，替曹曚可也。』于是别置宣抚司，以师道同知枢密院事，充京畿河北河东路宣抚使，以平仲为都统制，应四方勤王兵并隶宣抚司，又拨前后军之在城外者属之，而行营司所统者，独左、右、中军而已。上屡申饬两司不得侵紊，而节制既分，不相统一，宣抚司所欲行者，往往托以机密，不复关报，自是权始分矣。太学生陈东又言：『梁师成当正典刑。』诏黜为散官，命开封府吏押至八角镇，杀之。癸巳，李纲、李邦彦、吴敏、种师道、姚平仲等是日同对于福宁殿，议所以用兵者。纲奏曰：『金人之兵张大声势，然其实不过六万。吾勤王之师集城下者二十余万，固已数倍之矣。彼此孤军入重地，正犹虎豹自投于槛阱中，当以计取之，不可角一旦之力。为今之策，莫若扼关津，绝粮道，禁抄掠，分兵以复畿北郡邑，俟彼游骑出则击之。以重兵临贼营，坚壁勿战，如周亚夫所以锢七国者。俟其刍粮乏，人马疲，然后以将帅檄取誓书复三镇，纵其归，中渡而后击之，此必胜之计也。』上然之。
