<!-- { "loadSidebar": true } -->
    二月己巳，上曰：『前日内阅忠锐军射艺甚可观，此本渚州乌合士卒，训练有方，遂成纪律，诚为难事。主兵官当议推赏。』辛未，勘会已降指挥，令诸路监司各限十日，条具不便于民事件奏来，所有奏到文状，诏令左右看详。戊寅，宰执内殿奏事，因论及古之朋党，上曰：『朕尝思之，朋党不难破，不必问其人，但是是非非，惟理之所在而已。』梁克家奏：『实如圣训。』
    三月乙巳，侍御史苏峤奏：『伏睹关报，广南提举官廖颙札子：广州都盐仓有积下支不尽盐本银计钱十一万一千四百五十四贯文，又点检得本路诸州府逐年拘催常平诸色窠名钱物，内有见在宽剩钱五万贯，欲行起发，少助朝廷经费。奉旨依，并令赴南库送纳者。臣窃谓陛下即位以来，屡却羡余之献，故近年监司、州县稍知遵守，此盛德之事。而小人急于自进。时以一二尝试朝廷。只缘乾道七年提举官章潭献钱二十万贯，以此特转一官，不及期年，擢为广西运判。廖颐实继其后，故到官未几，便为此举。其为愚弄朝廷，莫此为甚。访闻此钱并系盐本钱，潭到任时，尚有三四十万缗，皆是前官累政储积，不敢妄用。潭取其半以献。今颐所献止十一万缗，已是竭泽，所余无几，后人何以为继?异时课额不登，谁将任其咎者?欲望特降睿旨，却而不受，即以此钱付之本司，依旧充盐本。内常平宽剩钱，亦乞桩留本路，为水旱赈贷之备。』诏从之。
    臣留正等曰：羡余之弊，上欺人主，下蠹生民，非难知者。而小人屡敢以是进，岂非谓利之可动人与?《记》曰：『与其有聚敛之臣，宁有盗臣?』此谓国不以利为利，以义为利也。孟轲曰：『亦有仁义而已矣，何必曰利?』陆贽曰：『理天下者，以义为本，以利为末，以人为本，以财为末。』诚使义利之说明于上，则奸罔之徒何自乘间耶?寿皇谕臣僚捐利之请，却桩积宽剩之献而不受，所以正君德，清化原而警吏治者全矣。
    丙辰，给事中林机经筵讲《禹贡》毕，奏云：『臣观孔子谓：「禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。」言其克勤于邦，克俭于家者如此。观《禹贡》立力经常之制，亦其勤俭之德有以先之，故此篇之末言：「咸则三壤，成赋中邦。」而继之以「祗台德先，不距朕行」。盖有深意。后世之君穷奢极侈，若汉武帝常赋之外，至于算及缗钱舟车，所宜深戒。常以大禹勤俭之德为怀，治效不难到也。』上曰：『人主苟有贪心，何所不至?』是春，以王楫、李大正并为提点坑冶铸钱，饶、赣州置司，江东、淮南、两浙、潼川、利州路分饶州司，江西、湖广、福建分隶赣州司。除潼川府隶路坑冶铜宝系逐路转运司拘催发纳铸钱司外，依旧以江淮荆浙福建广南路提点坑冶铸钱司为名。两司行移，连衔按察。
    夏四月庚午，上宣谕曰：『忠武军已内教，人材少壮，不减殿前司，诸军武艺亦习熟。』梁克家曰：『人无南北，惟教习而用之如何耳。』上曰：『然。』乙亥，枢密院勘会已降指挥，乞回两浙路禁军、土军弓手。窃虑州县循习旧弊，差使诸般窠役，遂致武艺因而废惰，理宜措置。已降指挥：禁军令帅司，土军弓手令提刑司，行下诸州军将，发回并见在人，禁军责守臣并本路训练；兵官、土军、弓手令守臣各籍定人数姓名[3]，不得乱有差使窠名。禁军仍许逐州谙晓军务兵将官一员，土军弓手仍委巡尉，并专一训练教阅，以备不测。差官前去按阅，如武艺精强，即与升擢。弛慢不职，当职官并取旨重作施行。己丑，起居舍人赵粹中札子，奏：『窃见祖宗盛时，储养边帅之才，所以料敌制胜，罕有败阙。欲望圣慈诏宰执、侍从岁举可充帅任者各一人，其被举者令赴都堂审察，如委可任，籍定姓名闻奏，差充边方帅司及都统司属官或倅贰，以储其材，俟任满日，或升之机幕谋议，入为寺监郎曹，出为监司边郡，俾之习熟边圉利害，他时边帅有阙，即于数内选擢。其资历稍高，入为卿监侍坐，遇有边事，以备询访，如祖宗时。仍乞严诏丁宁，详择其人，勿询私请。如有显效，亦当推荐贤之赏，如此十年之后，帅臣不胜用矣。』上曰：『帅才自是难得，卿此论甚好，若然，则不待十年，得人多矣。』
    五月壬辰朔，日有食之。癸巳，进呈龚茂良奏马驿利害并及买象事，梁克家等奏：『枢密院见差使臣赵璧往邕州催买。』上曰：『郊祀大礼初不系此，有亦可，无亦可，其差去使臣可令唤回。』己未，进呈左迪功郎朱熹辞免召命，乞差岳庙一次。梁克家奏：『朱熹博学有守而安于静退，屡召不起，执政俱称之。或曰熹学问淹该，但泥于所守，差少通耳。』上曰：『士夫虽该博，然亦须谙练疏通。如朕在潜邸，但知读书为文，及即位以来，今十余年，谙历物情世故，岂止读书为文所能该贯?虽博学，要须为有用乃可。朱熹今以疾辞，然安贫乐道，廉退可嘉，可特与改合入官，主管台州崇道观。』是月，皇太子免尹临安。洪、吉、饶、信等五郡水灾，命赈之。
    六月己巳，臣僚上言：『近年州郡例皆穷匮，不能支吾。原其凋敝之因，有拣汰之军士，有添差之冗员，有指价和籴米之备偿，有纲运水脚钱之縻费，有打造岁计之铁甲，有抛买非泛之军器，有建造寨屋之陪贴，有收买竹木之科敷，有起发拣中厢禁土军弓手之用度，有教阅民兵保甲之支费。邮传交驰，使者旁午。是数十者，皆州郡之蠹，所以致阙乏之繇也。陛下灼见其弊，十已除去七八，惟是拣汰军人并离军人及归正添差不厘务，州郡甚以为苦，日增月添，无有穷已，则赋所人有限，而增添之费无穷。欲望特降指挥下吏，兵部、三衙、在外诸军都统总领司，凡拣汰军人并离军使臣、诸色添差不厘务人，各相照应，自来立定人数负阙，不得过数差注分拨，令共理之臣得以留意收养。』诏从之。诏令诸路监司、郡守不得非法聚敛，并缘申请妄进羡，违者重置典宪，令御史台觉察。是月，置蕲州蕲春铁钱监，岁以十万贯为额，仍减舒州同安监岁额一十万贯。
    秋七月庚子，进呈江西转运司申到一路州县自六月十二日至十九日连日大雨，早禾径可成熟。又奏淮南路申雨泽沾足。上曰：『朕与卿等尤当上下交修，以答天贶。』又进呈郭刚、元居实报敌境旱久，大无麦禾，泗州、东平府、雄州蝗生，河以北饥馑流徙尤甚。是日，浙东、江西、两淮等路申雨泽沾洽，秋成可必。上曰：『淮水一苇可航，而南北之异如此。』梁克家奏：『修德为暴之应昭昭不诬。』上曰：『朕与卿益当交修庶政，以答天意。』是月，护圣步军统制王世雄改除。上曰：『此军统制官，乃储大帅之地，不可不遴选其人。』
    八月癸酉，内批龙云、陈师亮添差。梁克家等奏：『于指挥有碍。』上曰：『卿等如此守法极好。』上又曰：『侥幸之门，盖在上者多自启之，故人生觊觎心。汉画一之法贵在能守。』是月，诏兴水利。
    九月辛卯朔。是月，进呈《中兴会要》、太上、今上玉牒。台州饥，命赈之。
    冬十月甲子，臣僚言：『伏见浙东诸郡今岁例有旱伤，如温、台二州，自来每遇不稔，全藉转海般运浙西米斛，粗能赡给。访闻浙西平江、秀州管下边海诸县，自来凡有他郡客人般运米斛，例不放令出海前去，是以籴贩者稀少，荒歉之处，为害甚大。欲望特降指挥下两浙转运司并平江府、秀州严行禁戢，仍令重立赏榜，许人陈告，如有违犯，将官员奏劾，公吏断配施行。若其他有似此遏籴去处，亦乞令转运司行下禁戢。』诏从之。乙酉，臣僚上言：『臣闻救灾者，圣王之所不免；责实者，荒政之所尤急。伏见今夏以来，浙东诸郡告旱者众，至于江西，间有荒歉，田野之间，稍以艰食为虑。陛下深轸渊衷，举行荒政，仁惠之德，罔不是孚。然臣每见自来州郡或水旱，往往有所讳言，虽有奏陈，亦未必能尽其实，遂至下之疾苦壅于上闻，上之德意抑于下究，此大患也。盖讳言水旱者，虑朝廷之罪其失政也；不尽其实者，虑州用之缺而不继也。属县申请，至于取问者有之，必欲其不问而后已；民间告诉，抑令伏熟者有之，必欲其无所陈而后已。欺天罔上，其罪可胜言哉?欲乞圣慈申严行下，凡有旱伤去处，必须从实检放，不得乱有沮抑，致干和气。仍乞令逐路常平提举官躬亲巡历，同帅、漕之臣觉察，按劾以闻，庶几民被实惠。』诏从之。是月，梁克家罢相出知建宁府，从所请也。以曾怀为左丞相，张说知枢密院事，郑闻参知政事，沈夏卿同知枢密院事。寻以姚宪签书枢密院事。
    十有一月庚寅朔，日有食之。陈升卿赐出身，除监察御史。戊戌，郊。诏以明年正月朔为淳熙元年。初诏改元纯熙，寻以取法淳化、雍熙为义，改元淳熙。辛亥，臣僚言：『访闻今岁旱伤，非特浙东被害，如江西诸州例皆阙雨，禾稻不收，而赣、吉二州尤甚。江东之太平、广德、淮西之无为军、和州，多是先被水患，继之以旱。自今民以艰食，其间州郡，或有讳言境内灾伤，不即申陈，致失检放条限；或有虽曾申闻措置赈济事件，朝廷未与行下。切缘救荒之政譬如拯溺救焚，势不可缓。今欲从朝廷专委逐路提举官自行巡历灾伤去处，如委系失收不曾检放或减放不实者，仰将今年苗米依合减分数权行倚阁，令候来年秋熟带纳。其有和籴米斛、抛降马料及诸色科买，并权与住罢一年，应合赈粜济去处，许提举官将一路见管常平义仓米通融拨借应副。其有诸州已条画到措置赈济事件，朝廷速降指挥，庶几官吏便可奉行，百姓早被实惠。』诏从之。汉州什邡县杨村进士陈敏政家特赐旌表门闾。自敏政高祖母王氏遗训，至今五世同居，并以孝友信义著闻。本州以其事来上，故有是命。王氏年十八归于陈，岁余夫卒，守志不嫁，在家事舅姑尽孝，教子及孙，皆笃学有闻，节操行义，著于宗族，乡闾乡人不敢以其氏呼之，皆呼之曰『堂前』，犹私家呼其母。张商英为之传云。
