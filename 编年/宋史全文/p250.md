<!-- { "loadSidebar": true } -->
    壬子，户侍周葵等言：『臣僚于合得请给数外陈乞援例增添，今后并从本部稽察。虽有旧降指挥许执奏，不行。』诏从之。甲寅，诏胡铨、王十朋并召赴行在，周操除右正言。
臣留正等曰：舜、汤选举，不仁者远。人君即政之初，天下特观其一举措之间，足以逆觇其治象之为何如也。寿皇嗣登大宝，妙束人材，如铨，如十朋，如操者，顾未可亟以皋陶、伊尹之事业闻之，然其砥节励行，实当时海内之所倾心者也。乃于一日之顷，或赐之命召，或擢之谏垣，使朝廷凡所召用，类皆如此，岂不足以大慰天下之望哉！舜、汤得其一，寿皇有其三，其光明盛大之举，不止加前哲一等矣。《易》曰：『圣人作而万物睹。』万物之睹，睹此而已，顾不休哉?
《龟鉴》曰：敬观高宗尊号之上，名曰光尧，是以免尊其父而以舜处其子也。重华叶帝之事，亦尝讲闻其大略乎?《舜典》一篇，乃舜即位初年之事。而绍兴已受禅之后，隆兴未改元之前，孝宗初政。即此而论之，真可同日语。是故戊寅大赦，其与眚灾肆敌同一心。丁亥宽恤，其与钦哉惟恤同一意。时政有阙，许令直言，其朋四目、达四聪之义欤?『咨尔分土之臣，明示朕意』，其咨四岳、咨十二牧之举欤?循良贪暴，升黜有诏，是何异三考之黜陟?贪利受赂，明正典刑，是何异四凶之诛殛?尊礼旧弼，如勉留康伯，再相魏公，即因尧辅佐之遗意也。收召善类，如起胡铨，叙王十朋，擢周操，即十六子尧不能举而舜举之也。瑟之方弦，玉之始琢，耸人观听，表表若是。以即位之一年考之，则二十八年之圣政，皆可自是而推矣。
    庚申，给事中金安节等奏：『奉圣旨，福州居住致仕王继先已经大赦，可令任便居住。臣窃以王继先罪恶稔积，群情久愤，太上皇帝用公议逐之，天下称快。欲乞寝罢令任便居住指挥。』诏王继先依赦任便居住，不得辄至行在。壬戌，诏：『吴俦、刘藻、黄开、陈骙、陈岩肖、周允闻、沈尧闻、沈尧咨、汪必明、褚观、刘祖礼上书，皆已亲览，有补治道。京朝官可减二年磨勘，选人与循一资，布衣进士与免将来文解一次。』是月，封皇子愭为邓王，恺为庆王，惇为恭王。
冬十月丙寅，侍读洪遵读三朝宝训，至真宗论政理，谓宰相曰『朝廷但守清静之理，凡事务详酌而行，勿使庸人扰之』，上曰：『天下本无事。』遵对曰：『诚如圣谕。』诏侍从、两省、台谏、卿监各举可任监司、郡守之人，分为二等，一见今可用，一将来可用。限一月闻奏。如所举增秩赐金，举主同之；不如所举，罚亦同之。及见任监司、郡守才与不才，亦限一月内逐一具姓名臧否品目来上。左仆射陈康伯乞解机政，御笔曰：『太上皇帝储卿以佐朕，卿遽力请，岂朕凉菲不足与为治?况今边陲未为无事，卿纵欲舍朕而去，宁忍违太上皇帝之意耶?太上御笔曰皇帝来奏，卿上章力乞解罢，欲吾亲笔谕卿?皇帝以卿元老耆旧，方委任机务，留卿之意甚坚，卿可体至意，不得再有陈请。』丁卯，大理少卿李洪引见奏事，上曰：『陆廉公事，候将来结案日，更来奏知。』江淮宣抚使张浚札子奏：『臣近措置招集御前万弩手，其所招人多是庄农间，有稍稍出众之人，耻与为伍。臣昨乞别置武骑毅士三百员，以待谋虑过人勇敢绝众者，至今未蒙指挥。臣续体访得淮北归正忠义及见今将佐之家，往往有武勇壮健、曾习弓马者甚多，以所请既薄，不愿前来。契勘诸军见招武勇效用，每月食钱九贯、米九斗，皆是旋刺南兵，艰于教习。今来大约可将武勇效用三人请受以给毅士二名。』诏从之。庚午，侍读洪遵进读宝训，至『太祖尝视朝罢，坐便殿，俯首不语者久之。内侍王继恩请其故，太祖曰：「尔谓帝王可容易行事乎?朕早来乘快指挥一事，史官必书于简册，故不乐也。」』上曰：『若朽索之驭六马，何敢轻忽?』又曰：『为人上者，奈何不钦?』又读宝训至『太平兴国九年，太宗谓宰相曰：「朕每日所为，自有常节。行之已久，甚觉得力。凡人食饱，无不昏浊。傥四肢无所运用，更复就枕，血脉凝滞，诸疾自生，欲其清爽，其可得乎?」』上曰：『祖宗不特明治道，又达养生之理，所以治道清静。』又读至『绫锦使王赞上织锦匠凶滥之罪，上令引对，反言赞私役工庸，鞫之皆实。特诏杖赞降秩，赐织匠采帛。』上曰：『祖宗精于治道如此。』遵奏云：『愿陛下以祖宗为法，天下幸甚!』右正言周操奏：『国家内设百官，必资久任，以责成效。今则不然，自丞簿不数月望为郎，自郎不数月望为卿监。利于速化，人则幸矣，职业不修，国家何赖?若乃监司、郡守之数易，则其害又有大于此者。监司一易则扰一路，郡守一易则扰一州。臣愿陛下面谕大臣：自今内外除授之际，恪意精选，务在久任。』诏令三省遵守。编类圣政所详定官徐度札子，讨论庆历至建中靖国所载勋臣名次，或有未尽，悉令添人。元祐、靖康、建炎以后，有合籍记者，已降指挥，令圣政所接续编纂。今申请乞下吏部尽数抄录，并移文诸路，搜访勋劳实迹缴申朝廷。诏从之。壬申，右正言周操言：『三省有六房，其属为六部，而御史台有六察，所以相为表里也。祖宗之意，正欲御史纠六房六部之稽违者。今之六房六部人吏积习玩侮，情弊百出。欲望申严行下：六察官每月纠察所隶官司，亲加询究，小事具奏，大事随长贰上殿，■■察官各举本职。』诏令检举见行条令施行。甲戌，诏：『诸路州县老疾贫乏乞丐之人，在法以常平米斛养济。自十一月一日起，支至次年三月终。令户部检坐条法指挥，申严行下，务行实惠。』丁丑，殿侍张震奏：『两宫册宝执事者例蒙庆赐，奉承于两宫者皆已拜官爵，而吏胥无知，舞文巧请，尚书省人吏，大者干官与减二年磨勘，小者减半，而太常寺等处人吏又不与焉，此何为者?愿明降指挥，并行追寝。』诏从之。戊寅，殿中侍御史张震奏：『切见去年李显忠所保明犷涧山赏并采石赏，与吴璘保明方山原赏、陇州赏厚薄不侔。如臣愚见，欲立为功赏格式，颁下诸将。如拔某城、斩某将、破某众者，谓之奇功，其次为第一、第二、第三等，各当转若干官，并须各有实状，就其军中以次保明推恩。』诏令检正左右司同共看详，立格闻奏。右正言周操奏：『去冬敌骑退归，诸将贪天之功以为己力，节次奏功，数日浩瀚，略无限节。欲乞下张浚、陈俊卿公共商议如何措置，以杜侥幸。』诏令张浚、陈俊卿核实闻奏。是月，以王之望为川陕宣谕使。时敌将合喜方与吴璘争德顺军，或生弃三路之议。宣谕使虞允文力请勿弃，章十余上，乃罢允文而命之望，诏璘审度事势，从长置，务要保护川蜀，盖示以弃地之意也。寻诏允文往璘军前计事毕，赴行在。赐枢密院编修官陆游、尹穑进士出身，以权知院史浩、同知黄祖舜之荐也。
十一月甲午，殿中侍御史张震奏论国子监已减正录二员，不宜复置。上曰：『馆职、学官，祖宗设此，储养人材。朕欲待方来之秀，不可定员。』丙午，臣僚言：『近日于淮东西总领司各桩苗米一百万石，备宣抚司移屯支用。内拨浙西常平米一十三万二千余石往淮东，江东常平米三十七万四千余石往淮西。切惟常平一司，盖备水旱盗贼缓急之用，积年陈腐，及移易借兑，殆居其半。一旦三分取一，两路所积，几无余矣。间遇水旱盗贼之变，将何以为备乎?』诏户部看详。户部申乞于两浙漕司和籴米拨一十三万二千余石赴淮东，江东西漕司和籴米并江西上供米建康中纳米九千石共三十七万四千余石往淮西，其江浙常平米更不取拨。从之。庚戌，进呈方滋论沙田疏，上问：『沙田事，或以为可取，或以为可捐。』陈康伯等奏曰：『君子小人，各从其类。小人乐于生事，不惜为国敛怨；君子务存大体，惟恐有伤仁政，此所以不同。』上曰：『然。』乃诏措置沙田芦场指挥更不施行。甲寅，殿中侍御史张震言：『窃见乾德四年诏曰：「自今内臣年及三十以上兼见在朝廷系职，方许养一子。」至皇祐五年，诏内侍以一百八十人为额。嘉祐中，韩绛奏内臣员多，请住养子。至治平以后，始复许奏荐。而熙宁中，神宗谕辅臣曰：「方今宦者数已多，而隶前省官又入内空，绝人之世，仁政所不取，且独不可用三班使臣代其职事乎?」吴充对曰：「此盛德事，臣等敢不奉行?」至于自来条例，又须限以年甲，试以诗书，籍定姓名，遇阙拨填。宜立为定制。』诏令内侍省开具见在人数闻奏，今年会庆节权免进子。乙卯，臣僚言：『祖宗时，赃罪削籍配流者虽会赦，不许放还叙用。近睹登极，赦应命官除名、追降官资及勒停并永不取叙人，并与叙元官，甚失祖宗痛绳赃吏之意。乞自今官吏尝经勘断犯入己赃，并不许收叙。如有已放行收叙者，即为改正。』从之。辛酉，御史中丞辛次膺奏：『臣恭奉诏书，除常朝便殿引对外，应行事陪位、立班从驾及非泛朝谒并诸请假，并已降指挥，殿下令阁门人扶掖。今后如遇德寿宫起居，臣欲乞趁赴立班，许臣就用本台知班二人扶掖。』从之。又诏张焘朝谒礼数，并依辛次膺已得指挥，仍许乘轿入出皇城门，至宫门内上下马处。参知政事、督视湖北京西军马汪澈言：『荆、鄂两军屯守襄、汉，粮斛浩瀚，悉溯汉江。霜降水落，舟胶不进，舟人逃遁，官物耗散，而军食又不继。臣今者相视，得襄阳古有二渠，长渠溉田七千顷，木渠溉田千顷。自兵火后，悉已湮废。臣今先筑堰开渠，并合用牛具种粮，或募民之在边者，或取军中之老弱者杂耕其中，来秋谷熟，量度收租，以充军储。既省馈运，又可安集流亡。乞以措置京西营田司为名，令姚岳兼领。』从之。
