<!-- { "loadSidebar": true } -->
八月辛卯朔，诏令户部下诸路，申严州县增收租米斛面之弊。癸巳，以久雨，出封桩库楮二十万赈三衙诸军，发丰储仓米口石济都民。甲午，上曰：『蜀事可虑，朕甚为之不安。』似道奏：『俞兴攻取泸城，坏于垂得，致轸圣虑。臣累疏自请一行，捐躯不辞，或可上宽忧顾。』上曰：『丞相所请，备见忠忱。但廊庙事体至重，岂宜轻动?』又奏：『若文德入蜀，则荆湖与江面关系尤重，臣不容不往。』上又曰：『此未可轻。』丁酉，诏夺向士璧从官恩数，令临安府追究侵盗掩匿情节。以侍御史孙附凤之言也。士璧守潭有全城功，似道以其行事不关白宣司也，怒，捃其罪，窜死漳州。壬申，诏赐皇女周国公主第于安济桥。乙巳，诏江万里为端明殿学士、同签书枢密院事兼太子宾客。丁未，诏浙右水涝，民不聊生，令朝臣分往各郡，同守臣商确出粟，劝分蠲租赋，招强壮为军，凡救荒之政，可速举行，俾毋遗阙。
    九月辛酉，上曰：『湖、秀二郡被水最甚，闻守令不以荒政为意，民户吝于劝分。宜立赏罚，以示信必。』似道奏：『此事监司、守令不得辞其责。即当宣布圣训，更加戒饬。』丙寅，以范文虎主管殿前司，刘达主管侍卫步军司。癸酉，诏增潭州解额三名，以终场及万余人故也。庚辰，诏客贩广米至都城近境者，照市价出籴，官司毋得拘勒。寻立赏格招诱。壬午，诏出封桩库楮币一百万、银三万两付四川宣抚司。丙戌，上曰：『广米平籴，已招诱客贩，更令本路监司选官籴运，以应都民之乏。』似道奏：『谨遵圣训。』
    十月庚寅朔，上曰：『递年和籴，止及民户。今岁水潦若此，凡御前庄米，亦照民间所科之数输之有司，以示上下一体之意。』似道奏：『陛下捐内庄米以应和籴，前所未有。观听之下，孰不感动?士大夫于此尚不知体国，可乎?』戊戌，雷。庚子，诏：『积涝为灾，省躬惕若。哀求民命，夙夜靡遑。乃复雷发非时，更示谴告。天怒未息，愈不敢安。应军民及刑狱有合宽恤等事，可疾速讨论以闻，庶尽应天以实之意。』似道疏乞解机政，诏不许。录中外系囚。诏：『物价未平，出封桩库楮币二十万赈三衙诸军，出丰储仓米五万石赈都民。』甲辰，诏：『朕思已未之秋，北兵渡江，其势飘忽震荡如风雨之至，一时将士或死于转战，人民或毙于流离。其间婴城自守之臣，尤不免干戈锋镝之惨，致使冤声满野，积骸如山。重念生民何辜而罹此酷祸也!当是时，赖股肱之臣，任旬宣之寄，身先士卒，冒万死一生而不顾，卒能指授将帅，一举而殄歼之。乾坤载宁，江山复旧，是吾国生民无身而有身，此三百年所未有之祸，亦三百年所未有之功也。朕因修设醮席，荐拔沉沦，既念元勋，示兹奖谕，亦欲来者之劝也。』丙午，以何梦然同知枢密院事兼参知政事。壬子，诏程元凤为特进，依前观文殿大学士，充醴泉观使兼侍读。癸丑，诏：『皇太子年已及冠，礼宜择配。慈宪夫人族昭孙之女生于名门，绰有淑德。其令择日入内参见。』乙卯，上曰：『太子可谓天作之合。』又顾太子曰：『夫妇人伦之始。正始之道，当以修身为先。其身正，不令而行；其身不正，虽令不从。太子必能体认斯意。』似道奏：『皇太子问学日新，况圣训之严如此，自能祗承惟谨。最是全氏，侍乃父昭孙往复江湖，备尝险艰，其处富贵，必尽儆戒相成之道，臣等深为国家大庆。』赐知渠州胡克忠金带，以旌战守之功。丙辰，沈炎罢，以资政殿学士提举洞霄宫。戊午，赐汝腾谥曰忠清，寻诏赠四官，仍赐银绢、田宅。
    十一月甲戌，安南国遣使奉贡，献象三。戊寅，周国公主下嫁。礼成，群臣班贺。乙卯，日南至。御大庆殿，群臣朝贺。诏杨镇宜州观察使、驸马都尉，赐玉带；诏杨镇父蕃孙进官二等，戚属增秩、进封有差。癸未，诏全氏特封永嘉郡夫人。
    十二月己丑朔，诏：『瑞雪应时，出封桩库十八界楮币二十万赈都民，三衙、诸军亦如之。』辛卯，江万里罢，寻以端明殿学士提举洞霄宫。甲午，皮龙荣兼权知枢密院事，何梦然参知政事，马光祖同知枢密院事兼太子宾客、知临安府。乙亥，月犯五车。诏永嘉郡夫人全氏可立为皇太子妃，令学士院降制。丁巳，诏：『朕惟我朝褒表功德，具有彝典。如赵普有翊戴之元勋，则赐第宅于建隆；文彦博有弼亮之伟绩，则赐家庙于至和。今丞相贾似道身佩安危，再造王室，其元勋伟绩，不在赵普、彦博下。宜赐第宅、家庙。』令有司条具以闻。
    壬戌景定三年正月戊午朔，御大庆殿，群臣朝贺。诏：『阳春肇始，宜布宽条。如丁大全、吴潜误国之罪固不可贷，其与为死党者，当与同科。若一时嗜荣进而争附丽者，宁无轻重?可斟酌所犯，远者量移，近者放还，并不录用。』诏皇女周国公主进封周汉国公主。庚申，给事中徐经孙缴章鉴、王景齐祠命。诏：『从官予祠而不除职，是禄之而已。姑与放行，决不录用。』诏：『周尊黄耇，忠厚所基；汉事三老，禄养无阙。陈垲、林彬之、史季温夙被擢用，今皆耆年，奉祠岁久，宜示奖崇。陈垲授端明殿学士，彬之宝谟阁待制，史季温直华文阁，各因其祠。』戊辰，马光祖奏：『今岁监补在即，江、湖、闽、广所至籴价未平，乞照嘉熙二年例，权令各路漕司收试。』从之。庚午，贾似道屡辞免赐第宅、家庙。诏从所请，仍以旧居之邻集芳园为赐，给缗钱就建家庙。甲戌，吕文德言：『北兵犯梁山，权军李鉴出战屡捷。』诏鉴带行阁门宣赞舍人、知军事，立功将士、义兵补转有差。戊寅，诏三学免解外行食生员，两赤县解试终场人及临安府学职事，特令赴省一次，以建储恩优异之也。以久雨，出封桩库十八界楮币二十万赈都民，三衙、诸军亦如之。都省言：『逆整以泸叛，宣制两阃奉行天讨，已遂收复。』诏奖谕，寻改泸州为江安军。辛巳，以礼部尚书兼直学士院杨栋知贡举，兵部尚书、太子詹事叶梦鼎同知，右谏议大夫孙附凤同知兼监试。
    二月丁亥朔，李松寿纳款。上曰：『逆邹一再纳款，情伪难凭，不可苟目前之小安，贻他日之大患。切须审处。』似道奏：『当与之要约，如能归涟、海之地，始足取信。』都省言：『临安、安吉、嘉兴属县水涝，溺死颇众。』诏各郡守臣给钱埋瘗。丁酉，诏：『朕试天下士于春官，凡十有三诏矣。名公钜卿，胥此途出。朕又表章儒先，崇尚理学，以薰陶涵养培植之久，莫非夙夜强学以待问、怀忠信以待举、力行以待取者。比既谨简名流，执斯文之柄，亦号极一时之选。如世之所病，剿句断章，以命题牵合破碎以害理，与夫言理不切乎事、论事不根于理，皆必无之，然不患有司之不明，但患有司之不公。明白公出，苟至于公，则有真才实学，当如烛照数计，毫发莫能遁。言刈其楚，庸玉于成，斯为不负朕作人之意。审尔则命陆贽而得韩愈，命欧阳修而得巩、轼，则予一人汝嘉。』赐杨栋已下。戊戌，都省言：『涟水三城已遂收复，制阃之功，委为显著。』诏奖之。仍降德音，改名安东州。庚子，诏：『吏部侍郎刘坰累历繁使，备著循良。晚入从班，多所裨益。今乞引年致仕，特除宝章阁待制，依所乞予祠。』仍赐金带。壬寅，诏：『吕文德于宣蜀道，克复泸城，可授开府仪同三司。』是日，皇侄乃裕特授检校少保。以皮龙荣为资政殿大学士、知潭州、湖南安抚使。乙巳，月入氐。戊申，诏省试中选士人覆试于御史台。为定制。己酉，上曰：『涟、海二城收复于旬日间，亦见李璮纳款之真。可拟封爵来上。』庚戌，诏：『李璮效顺本朝，请赎父过。既归涟海之境土，复献山东之版图。可特授保信宁武军节度使、督视京东河北等路军马、齐郡王。』仍赐金镀银印、二金带、朝服、绣鞍马，以金带牙笏各十五付李璮分赐将帅。
    三月乙丑，以孙附凤为端明殿学士、签书枢密院事兼太子宾客。辛未，诏升海州东海县为东海军。甲戌，都省言：『徐霖自改官后，实历十余年，不曾陈乞磨勘转官。今已致仕，合行旌异。』诏官其一子。
    四月戊戌，李璮寻复淄州。诏奖谕。己亥，严州言麦生两穗。庚子，荧惑、岁星合于危。甲辰，有流星大如杯。庚戌，以久雨，录行在系囚。
    五月丙辰朔，戊午，以刑部侍郎兼给事中徐经孙、工部侍郎兼司业常挺、太常少卿兼太子侍讲吴坚为殿试详定官。己未，御集英殿策进士。辛酉，御射殿阅武举进士射。丙寅，蠲临安府税三月，平物价也。丁卯，都省言：『诸路州县税租，见钱用时价折纳会子，以重楮也。州县间有故行违戾者，诏诸路提刑躬视所部，违者劾之。』戊辰，上曰：『谢奕化折纳苗米价太重，已戒饬之，仍贷义仓充军费，以免科籴，庶可少宽民力。』似道奏：『圣恩及此，军民两受赐矣。』己巳，都省言：『广西诸郡措置屯田已有小效，若邕、钦、宜、融、柳、象、浔州能一体讲行，亦可省籴运。』诏守臣任责措置，经略安抚提领，课以殿最，仍条具来上。庚午，都省言：『广西经略安抚司申安南国进贡贺升平礼物。』诏户部依例给赐。辛未，同知枢密院事兼知临安府马光祖除职知福州。壬申，上曰：『马光祖再尹神皋，殊无善状。朝纲所系，岂宜动肆轻紊?』似道奏：『宅揆非才，望轻招侮，法宜引去。陛下曲赐全宥，臣惟有恐惧。』上曰：『卿之所争为公，光祖之所争乃为私。』谏臣陈尧道奏贪吏为蠹者八事，而势家哗徒黠胥尤甚。诏户部下诸路监司禁戢。甲戌，诏：『周公作诗，不避昌、发。孔子不遍避二名。朕旧名一字，乃理学至要，五常百行，非诚非也，无之可乎?先朝如益字、实字，见之群臣表章，此尤可证。自今其勿复避。』丁丑，御集英殿，赐礼部奏名进士方山京等敕凡六百三十有七人。已卯，赐特奏名进士敕凡七百四十有三人。
