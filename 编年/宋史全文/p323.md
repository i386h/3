<!-- { "loadSidebar": true } -->
    夏四月乙丑，诏诸路监司督州县捕蝗。戊辰，江淮制置司言：敢放庐州忠义一万五百余人归农。辛未，诏有司条上明堂冗费。甲申，赐行在诸军死者棺钱。戊子，赐杨震仲谥曰节毅。
五月丙申，史弥远起复右丞相。丁酉，以旱，诏诸路监司决系囚，劾守令之贪残者。借补训武郎罗日愿等谋为变。日愿者，江西人。开禧之用兵也，以策干韩侂胄得官，充忠义军统制。侂胄既诛，其党闽人刘铎为浙西提刑司检法官，坐口语送大理，其词颇连日愿。朝廷恐其枝蔓，不复治，第流铎于湖南。日愿不自安，且郁郁不得志，密结恶少。是岁春，荧惑入太微垣，犯左执法。日愿谓主宫庭及大臣有咎，遂与殿前司中军训练官杨明及其徒徐济、赵珉等合谋，以收黑风峒徭人为名，聚众为乱。部分已定，有守阙进勇副尉景德常在临安，日愿令济、珉邀德常共泛西湖，至胭脂岭，以所谋告之，且许事成以为户部尚书兼知临安府。德常乃匦上变。事下大理。戊戌狱成，日愿磔于市，其徒十二人论死，余悉黥隶广南及海外州。庚子，诏待从、两省、台谏各举监司、郡守有政绩才望者二人，以补郎官之阙。辛丑，申命州县捕蝗。癸丑，诏两淮、荆襄守令以户口多寡为殿最。乙卯，释大理、三衙、临安府、两浙州县杖以下囚。除茶盐赏钱。己未，以旱，诏群臣上封事。庚申，祷于天地、宗庙、社稷。
六月癸亥朔，命浙西诸州谕民种麦豆，毋督其租。诏台省及诸路监司速决滞狱。戊辰，奉安成肃皇后神御于景灵宫。乙酉，复祷雨于天地、宗庙、社稷。已丑，命江西、福建、二广丰稔，诸州籴运以给行在，仍偿其费。辛卯，京湖制置司言：放散诸州新军及忠义二万六千人余归农。
    秋七月癸巳，命有司举行宽恤之政五条。乙未，诏凶荒州郡七岁以下男女听异姓收养。著为令。己亥，蠲信阳、荆门、汉阳军民赋。壬寅，命两淮诸州民给诸州民麦种。癸卯，募民以赈饥免役。
    八月甲子[5]，听两淮诸州民行铁钱于沿江八州。乙丑，安丙为四川制置大使，罢宣抚司。甲戌，御大庆殿，册皇太子。丁丑，皇太子谒太庙。戊寅，诏皇太子改名询。已卯，黎州蛮复寇边。丙戌，出米十万石赈两淮饥民。
    九月己亥，朝献景灵宫。庚子，朝享太庙。辛丑，合祭天地于明堂，赦天下。丙午，增太学内舍生十员。癸丑，命吏部郎官刘爚等审定中外所陈会子利害上于朝。已未，遣大理卿费培贺金主正旦。
    冬十月壬戌，以徐邦宪兼知临安府。时都城米价踊贵，楮币不通，乞丐之人，有群攫饼饵于传法寺前者。御史台上章论守臣区处无策。邦宪丐免，章四上，乃免兼知临安府。丁卯，命京湖制置司募逃卒及放散忠义，以补厢、禁军之阙。丁丑，金主遣使来贺瑞庆节。已丑，命两淮转运司给诸州民稻种，减公私房廊白地钱什三，如淳熙故事。
十一月辛卯朔，沔州统制张林等谋作乱。事发，贷死除名，广南羁管。甲午，诏浙西监司募饥民修水利。乙未，以岁饥，罢雪宴。是月，郴州黑风峒寇李元砺为乱。黑风峒屯在郴、吉之间，而地属郴之桂阳县。初。罗孟二者名世传，峒之首酋也。去年，世传出掠省地，已而受招，诏补承节郎。去年二月，世传之犯省地也，郴州举人李元砺尝助官军击贼。元砺素以武断乡曲，群盗皆畏之。比世传受招，论功行赏，而元砺不及，遂去为盗，盗推为帅。时江、湖方艰食，饥民及汰兵多附之，遂至数万。至是，连破吉、郴诸县。诏遣荆、鄂、江、池大军讨之。
    十二月壬戌，赐李显忠谥曰忠襄。甲子，四川制置大使司调官军渡河与黎州蛮战，官军大败。乙亥，诏诸州毋籴职田租。是岁，旱蝗。扬、楚、衡、郴、吉州、南安军盗起。
    庚午嘉定三年春正月甲辰，诏曰：『朕以眇躬，君临方夏。明有未烛，德有未孚。顷缘奸臣妄开边衅，科役繁重，人不聊生，旱蝗频仍，更不加恤，使吾赤子皆转徙以无依，而彼奸民因诱引以为暴。靖言致寇，敢昧责躬。近而淮、楚两郡之间，远则江、湖数邑之地，生齿遭其蹂躏，室庐致于毁焚。惕若兴怀，为之旰食。今禁旅扬威而并进，乡豪戮力以争先，震叠无前，荡平有日。言念胁从之众，岂皆好乱之氓?与其假息以偷生，孰若转祸而为福。今则宏开禁网，诞布宽书，推予不杀之仁，畀尔更生之路。倘复旧业，即为良民。尚惟郡县字人之官，共宣朝廷惠下之泽。亟苏民瘼，庸副朕心。其楚、衡、郴、吉州、南安等处盗贼，惟捕渠魁外，其余胁从，并行原贷，许以自新。』又诏曰：『岁比旱蝗，民食不登，捐瘠流亡，良可哀痛。朕蠲租发廪，日夕惴惴，惟恐赈恤弗及，亦冀在位有以分朕之忧。而监司、守令卤莽具文，未副朕意。其能按察而无拘挛欤?抚字而无刻剥欤?不然，何吾民不安业而忍为寇盗之归也。继自今以体国为心，以举职为能，旌褒选擢，朕不汝靳。其或缘奸作邪，营私自丰，使上德壅于下，下怨丛于上，厥有常宪，斯言不偷。毋忽！』丙午，雨土。癸丑，雷。
    二月辛酉，黎州复寇边，官军失利。先是，飞虎军既败，朝廷方议择黎州守臣，会闻大使司已遣官节制，乃亟命通判成都府何德彦知黎州、节制军马，用金字牌递行。去年十二。初，安癸仲自旧寨归，留统领官傅顺、董炤、军正程伯雄在后寨捍虏。至是，羌人自艮溪寨下用皮船渡河攻相岭寨，炤引所部兵百余人寨后突出御之。贼登堡子城，炤又逐之，贼自旦至晚不得食，走之河岸，众已疲矣。西汉地土丁知贼饥困，欲驰下剿之，炤恐分其功，戒土丁毋得进。会日暮，炤移泊姜地寨。夜，羌人秉炬度船，若将屯者，而灭炬载兵以来。诘朝再战，贼兵数倍，炤不能支，乃拔兵而去。丙寅，新知黎州何德彦至州视事。癸仲还眉州未几，总管冯兴以制置大使司之命，部西兵三百至州，贼不复出。丁卯，前知昆山县徐挺之、县丞范大雅犯赃刺面，配英德府、宾州，仍籍其家。庚午，诏楚州武锋军岁给累重钱，如大军例。壬午，以工部侍郎王居安知隆兴府，督捕峒寇。居安，合之黄岩人，进士高第。韩侂胄死之日，自馆职擢为谏官，俄以事改起居郎，又坐他累，夺一官罢去。江淮盗起，复官知太平州，除直龙图阁、两浙西路提点刑狱公事，甚有风采，乃召为工部侍郎，使之平贼。居安至江西，贼方四出，广南东路安抚使廖俣遏其入岭之路，贼遂出没洪、潭间，顷之又移梅岭，摧锋军击贼者歼焉。
    三月丁亥，蠲成都府荒歉诸州民间逋负。己亥，以湖南转运判官曹彦约知潭州，督捕峒寇。彦约，南康军人，知名士也。开禧末除知澧州，未上，会敌人淮汉，彦约摄守汉阳，坚守不动，用是迁两官、提举荆湖北路常平公事，又迁提点刑狱公事。庚子，赐彭龟年谥曰忠肃。甲寅，官军捕杀楚州贼首湖海。乙卯，罢福建、江东路招军一年。丙辰，以久雨，释两浙州县系囚。
    夏四月癸亥，李元砺犯南雄州，游骑至韶州，会江湖诸司言元砺请降，独知隆兴府王居安有所未白，乃少俟之。既而居安言元砺降书侮慢，有『甘罚钱』之语。贼既不能入广，复犯江西。乙丑，决行在系囚，释杖以下。丙寅，诏泰、吉州民经贼蹂践者，监司、守臣安集之。戊辰，出内库钱二十三万缗赐行在军民。
    五月乙未，淮贼悉平。诏宽恤淮南残破州县。辛丑，废忠锐军。甲辰，诏：『去岁旱蝗，百官应诏封事，两省择可行者以闻。』乙巳，命沿海诸州督捕海寇。戊申，经理两淮民田。庚戌，以江陵忠勇军为御前忠勇军。癸丑，以久雨，发丰储仓米赈贫民。是月，诏追赠朱熹中大夫、宝谟阁直学士，门人蔡元定亦特赠迪功郎。元定制曰：『士之遇不遇，天也。其或摈斥于生前而获伸于死后，天理昭昭，未有久而不定者。尔问学有源，操修无玷，杜门著书，初无与于世者。不幸见诬，竟遭远谪。今是非已定，尔则殂矣，朕甚愍之。其赠以官，慰尔泉下。死虽莫赎，尚知享哉！』
    六月丁巳朔，日有食之。壬戌，命有司举行宽恤之政十有九条。癸亥，遣起居郎黄中贺金主生辰。己卯，杨次山为少保，封永阳郡王。诏三衙、江上、四川诸军主帅核实军籍，欺冒者以赃论。是月，池州副都统许俊、江州都统刘元鼎与李元砺战于江西，皆不利。知潭州曹彦约亲与贼战，亦为所败，势愈炽。
秋七月辛卯，申严围田增广之禁。癸卯，定南班为三十员。
八月乙亥，大风拔木。是月，临安府蝗。
    九月丙戌朔，诏三衙、江上诸军升差将校，必以材艺年劳。其徇私者，台谏及制置、总领核之。癸丑，遣司农卿钱仲彪贺金主正旦。
    冬十月丙辰朔，福州观察使根为安德军承宣使。乙丑，诏四川总领所毋受宣、制司节制。壬申，雷。金主遣使来贺瑞庆节。丁丑，推南雄州战殁将士恩。辛巳，废鄂州都统司威胜军。
    十一月癸巳，赏楚州平贼功。乙巳。遣朝臣二人往两淮路，与提举官议收浮盐。李元砺迫赣州、南安军。诏以重赏募人擒捕之。
