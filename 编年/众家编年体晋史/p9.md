<!-- { "loadSidebar": true } -->
吴有葛道（一作衡，当作衙(吾改首)），字思真，明达天官，能为机巧。改作混天仪，使地居于中，以璇机动（原注：一作转）之，天转而地止，以上应晷度。（《三国志注》六十三、《御览》2、752，数值事类赋》注一、《书抄》）P.121
〔五月，封孙皓为归命侯。〕孙盛曰：夫古之立君，所以司牧群黎，故必仰协乾坤，覆焘五物。若乃淫虐是纵，酷彼群生，则天人殛之，剿绝其祚，夺其难免之尊，加其独夫之戮。是故汤武抗钺，不犯不顺之讥；汉高奋剑，而无失节之议。何者？诚四海之酷仇，而人福之所摈故也。况皓罪为逋寇，虐过辛、癸，枭首素旗，犹不足以谢冤魂，污宫荐社，未足以纪暴迹。而乃优以显命，宠锡仍加，岂龚行天罚、伐罪吊民之义乎？是以知僭逆之不惩，而凶酷之莫戒。《诗》云：“取彼谮人，投畀豺虎。”聊谮犹然，矧僭虐乎？且福旗电扫，兵临伪窟，理穷晒迫，然后请命。不赦之罪既彰，三驱之义又塞，极之权道，亦无取焉。（孙盛《晋阳秋》．《三国志注》四十八，《纲目》）P.121
〔封平吴功臣，封羊祜夫人夏侯氏为万岁乡君。〕孙盛论曰：妇人之封，六国乱政。（孙盛《晋阳秋》．《书抄》）P.122
〔十月胡威卒。〕胡威，字伯虎，淮南人，少有志尚，励操清白，父质出忠清显。质之为荆州也，威自京都省之。家贫，无车马僮仆，自驱驴砀行，拜见父。停厩中十余日，告归。临辞，质赐威绢一匹，为道路粮。威跪曰：“大人清高，不审于何得此绢？”质曰：“是吾俸禄之余，故以为汝粮耳。”威受而去。每至客舍，自放驴，取樵炊爨，食毕，复随族进道，往还如是。质帐下都督素不相识，先其将归，请假还家，阴资装百余里要之，因与为伴，每事相助经营之，又少进饮食，行数百里。威疑之，密诱问之，乃知其都督也，因取向所赐绢答谢而遣之。后因他信，具以白质。质杖其都督一百，除其吏名。其父子清真如此。于是名誉着闻，历位宰牧。及威为徐州，世祖赐见，与论边事，语及平生。帝叹其父清，因谓威曰：“卿清孰与父清？”对曰：“臣父清，畏人知；臣清，畏人不知，是臣不如者远也。”官至前将军、青州刺史。太康元年卒，追赠镇东将军。威弟熊，字季象，征南将军；威子奕，字次孙，平东将军；并以洁行垂名。（孙盛《晋阳秋》．《三国志注》二七，《世说》注一、《类聚》50、85）P.123
〔以乐广为太子舍人。〕尚书令卫瓘见广曰：“昔者何平叔诸人没，常谓清言尽矣，今复闻之于君！”（孙盛《晋阳秋》．《世说．赏誉第八》注）P.123
乐广善以约言压人心，其所不知，默如也。太尉王夷甫、光禄大夫裴叔则能清言，常曰：“与乐令言，觉其简至，吾等皆烦。”（孙盛《晋阳秋》．《世说．赏誉第八》注）P.123
太康三年春帝正月。
〔闰月，李胤薨。〕李敏将家入还而复与子相失，敏子追求敏，出塞，越二十余年不娶。州里徐邈责之曰：“不孝莫大于无后，何可终身不娶乎！”乃娶妻，生子胤而遣妻，常如居丧之礼，不胜忧，数年而卒。胤生不试父母，及有识，蔬食哀戚亦如三年之丧。以祖、父不知存亡，设主奉之。由是知名，仕致司徒。（孙盛《晋阳秋》．《三国志注》八）P.124
太康四年春帝正月。
〔三月，齐王攸薨。〕齐王攸，字大猷，文帝第二子。孝敬忠肃，清和平允，亲贤下士，仁惠好施。能属文，善尺牍。初荀勖、冯○为武帝亲幸，攸恶勖之佞，勖惧攸或嗣立，必诛己，且攸甚得众心，朝贤景附。会帝有疾，攸及皇太子入问疾，朝士皆属目于攸，而不在太子。至是勖从容曰：“陛下万年后，太子不得立也。”帝曰：“何故？”勖曰：“百僚内外，皆归附于齐王，太子安得立乎？陛下试诏王归国，必举朝谓之不可。若然，宜从亲始，亲莫若齐王。”帝从之，于是下诏，使攸之国。攸闻勖、○间己，忧忿不知所为。入辞，出呕血薨。帝哭之恸。冯○侍曰：“齐王名过其实，而天下归之。今字薨殒，陛下何哀之甚？”帝乃止。刘毅闻之，故终身称疾焉。（孙盛《晋阳秋》．《世说．品藻第九》注）P.125
〔以魏舒为司徒。〕魏舒适主人妻产，俄闻车马之声，问曰：“男女？”从者入反曰：“男也。年十五以兵死。”又问：“寝者谁？”曰：“魏公。”舒默然谢之。（孙盛《晋阳秋》．《御览》361）P.125
太康五年春帝正月。
癸卯，二龙见武库井中。帝观之有喜色，百官将贺，刘毅以为不祥，独表曰：“昔龙○夏庭，祸发周室，龙见郑门，子产不贺。”孙楚上书曰：“顷闻武库井中有二龙，群官俱谓之祯祥而称贺，或有谓之非祥，无所贺。可谓楚既失之，而齐未为得也。夫龙或俯守鳞翼，潜于重渊，或仰攀云汉，游于苍昊。而今蟠于坎井，同伴于蛙蟆岂独官库之士，或有隐伏；厮役之贤，没于行伍，故曰龙见光景，有所感帝邪？”（原注：以上亦见《占经》一百二十）帝答曰：“朕德政未修，未有以应受嘉祥。”遂不贺也。孙盛曰：“龙水物也，何与于人？子产言之当矣。但非其所处，室为妖灾。夫龙以飞翔显见为瑞，今则潜伏幽处，非休祥也。含；惠帝二年，两龙见兰陵井中，本志以为其后赵王幽死之象。武库者，帝王威御之器所宝藏也，屋宇邃密，非龙所处。是后七年，藩王相害。二十八年，果有二胡僭窥神器，二逆皆字曰龙，此之表异为有征矣。”（孙盛《晋阳秋》．《晋书．五行志》，后论亦见《玉海》183）P.126
太康六年春帝正月。
〔刘毅卒。毅常奏中正之设，损政者八。〕初，陈群为吏部尚书，制九格登用，皆由于中正，考之簿世，然后授任。（孙盛《晋阳秋》．《御览》114、《玉海》50）
〔减百姓绢绵三分之一。〕有司奏依旧编调房子、睢阳绵绢，武帝不许。（孙盛《晋阳秋》．《御览》817，818）P.127
太康七年春帝正月。
甲寅朔，日有食之，乙卯又食。（原注：“又食”二字疑衍）诏曰：“邦之不臧，实在朕躬。公卿大夫，极言其故。”太尉亮（原注：汝南王也）司徒舒、司空○上言曰：“三朔之始，日有食之，伏阳节过而坚冰未消。谨案曰：日，君道也、父道也、夫道也、君子道也。阳胜阴，气之常。今阳，冰不消，阴气盛。阴盛者，臣擅君权也，孝道不修也，后宫过度也，小人在位也。”（孙盛《晋阳秋》．《开元占经》九）P.127
〔四月，朱整卒。〕朱整少有名行，官至中书监。魏禅晋，使整与中书令刘良共为诏，世祖践阼，权即用之。（孙盛《晋阳秋》．《御览》220）P.128
〔四月新庙乃成，十一月庚寅，梁又折。〕孙盛论曰：于时后宫殿有孽火，又庙梁无故自折，先是帝多不豫，益恶之。明民帝崩，而王室频乱，遂亡天下。（孙盛《晋阳秋》．《宋志》二十）P.129
太康末，陆机入洛，闻左思作《三都赋》。与弟书曰：“此间有伧父，欲作水中三都赋。”吴以（原注：一作谓）中州（原注：一作“国”）人为“伧”。（孙盛《晋阳秋》．《世说注》四、《玉篇．人部》）P.128
〔后机见思赋绝叹伏。〕孙盛曰：左思造张载问岷蜀事，交接亦疏。皇甫谧西州高士，挚仲治宿儒知名，非思匹伦。刘渊林、卫伯舆并早终，皆不为思赋序注也。凡诸注解皆思自为，欲重其文，故假借名姓也。（孙盛《晋阳秋》．《丹铅总录》十）P.129
太熙元年春帝正月。
〔魏舒卒。舒子先亡。〕魏舒子亡，诏曰：“唯有一息，足堪负荷思，所以散其忧怀，给阳燧、四望车。（原注：一作“给赐道车四望”）使出入观望，散其衷怀。”（孙盛《晋阳秋》．《御览》715，《事类赋》注十六“车类”）P.130
永熙元年（四月即位改元）。
五月以杨骏录朝政。冯翊太守孙楚谓曰：“公以外戚居伊、霍之任，而不与宗室共参万机，祸至无日矣。”骏不从。（孙盛《晋阳秋》．《纲目》）P.130
永平元年春帝正月。
元康元年（三月诛杨骏，改。）
〔六年，贾后杀卫瓘。〕卫瓘字伯玉，清贞有名理，少为傅嘏所知。弱冠为尚书郎，遂历位内外，为晋尚书令、司空、太保，惠帝初辅政，为楚王玮所害。（孙盛《晋阳秋》．《三国志注》二十一）P.131
〔以裴楷为中书令，加侍中，与右仆射王戎并管机要。〕楷与王戎俱加仪同三司。（孙盛《晋阳秋》．《世说．雅量第六》注）P.131
元康二年春帝正月。
元康三年春帝正月。
〔孙楚卒。〕孙楚字子荆，骠骑将军资之孙，南阳太守宏之子。乡人王济，豪俊公子也，为本州大中正，访问宏，求楚为乡里品状。济曰：“此人非乡评所能名，吾自状之曰：天才英特（一作“博”），亮拔不群。”楚位至讨虏将军、冯翊太守。楚者洵，颍川太守。洵子盛，字安国，给事中、秘书监。盛从父弟绰，字兴公，廷尉正。楚及盛绰并有文藻，盛又善言名理，诸所论者，并传于世。（孙盛《晋阳秋》．《三国志注》十四，《世说．言语第二》注）P.131
〔楚为著作时就白社中见董京载归。〕董威辇（原注：京字）潜遁去，不知所之，于其寝所得一石及竹子，并诗二首。（孙盛《晋阳秋》．《御览》52，《事类赋》注七“石类”）P.132
元康七年春帝正月。
〔傅咸卒。〕司隶校尉傅咸，劲直正厉，果于从政，先后弹奏百僚，王戎多不见从。（孙盛《晋阳秋》．《文选．晋纪总论》注）P.133
元康五年春帝正月。
〔王湛卒。〕王深弟湛，字处冲，汝南太守。湛子承，字安期，东海内史。承子述，字怀祖，尚书令、卫将军。述子坦之，字叔度，北中郎将，徐、兖二州刺史。王昶子中湛最有德誉，而承亦自为名士，述及坦之并显重于世，为时盛门云。（孙盛《晋阳秋》．《三国志注》三十七）P.133
元康六年春帝正月。
〔吴令谢洵表为孙氏置守冢人。〕谢洵，河东人，终于吴令。（孙盛《晋阳秋》．《文选》卷38《张士然为吴令谢洵求为诸孙置守冢人表》注）P.133
张悛，吴国人也，为太子庶子。元康中，吴令谢洵表为孙氏置守冢人，悛为文，诏从之。（孙盛《晋阳秋》．《文选》卷38《张士然为吴令谢洵求为诸孙置守冢人表》注）P.134
