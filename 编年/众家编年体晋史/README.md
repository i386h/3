<!-- { "loadSidebar": true } -->
　

众家编年体晋史





目录

《汉晋春秋》…………………习凿齿
《晋阳秋》……………………孙盛
《续晋阳秋》…………………檀道鸾
《晋纪》………………………干宝
《晋纪》《晋惠帝起居注》…陆机
《晋纪》………………………曹嘉之
《晋纪》………………………邓粲
《晋纪》………………………徐广
《晋录》………………………郭季产
《晋纪》………………………刘谦之
《晋纪》………………………裴松之
《晋安帝纪》…………………王韶之
《晋起居注》…………………刘道荟
《晋起居注》…………………李轨
《晋纪遗文》

（晋）习凿齿《汉晋春秋》（清）汤球辑

☆卷一

☆晋宜越魏继汉，不应以魏后为三恪论
（《汉晋春秋》．《晋书．本传》）
☆临终上前论疏
（《汉晋春秋》．《晋书．本传》）
☆别周鲁通诸葛论
客问曰：“周瑜、鲁肃何人也？”主人曰：“小人也。”客曰：“周瑜、奇孙策于总角，定大计于一面，摧魏武百胜之锋，开孙氏偏王之业，威震天下，名驰四海。鲁肃一见孙权，建东帝之略。子谓之小人何也？”主人曰：“此乃真所以为小人也。夫君子之道，故将竭其忠直，佐扶帝宜，尊崇宁时，远主名教。若乃力不能合，事与志违，躬耕南亩，遁迹当年，何由尽臣礼于孙氏，于汉室未亡之日邪？”客曰：“诸葛武侯翼戴玄德，与瑜、肃何异？而子重诸葛，毁瑜、肃，何其偏也！”主人曰：“夫论古今者，故宜先定其所为之本，迹其致用之源。诸葛武侯龙蟠江南，托好管、乐，有匡汉之望，是有宗本之心也。今玄德，汉高之正胄也，信义着于当年，将使汉室亡而更立，宗庙绝而复继，谁云不可哉！”（《汉晋春秋》．《御览》447）P.9

☆卷二

☆明帝
明帝勤于吏事，苛察逾甚，或于殿前鞭杀尚书郎。（《汉晋春秋》．《御览》649）P.10
钟离意相鲁（原注：按，永平三年钟离意出为鲁相）见仲尼庙颓毁，会诸生于庙中，慨然而叹曰：“‘蔽芾甘棠，勿翦勿伐’，况圣人庙乎！”遂躬留治之。周观舆服之在焉，自仲尼以来，莫之开也。意发视之，得古文策书曰：“乱吾书，董仲舒，治吾堂，钟离意，璧有七，张伯盗一。”意寻案未了。而卒张伯者、治中庭，治地得六璧以上之。意曰：“此有七，何以不遂？”伯惧，探璧怀中。鲁咸以为神。（《汉晋春秋》．《续汉志》注补20）P.10
〔永平十五年，祠仲尼。〕帝时升庙立，群臣中庭北面再拜，帝进爵而后坐。（《汉晋春秋》．《后汉帝纪》注）P.11

☆章帝
〔元和二年，幸鲁，祀孔子于阙里。〕阙里者，仲尼之故宅也。在鲁城中，帝升庙西面，群臣中庭北面，皆再拜。帝进爵而后坐。祠礼毕，命儒者论难。（《汉晋春秋》．《续汉志》注补入）P.11

☆质帝
质帝年幼小，闻梁冀专权于天下，每出朝辄目之曰：“此跋扈将军。”冀闻之而大惧，遂阴行鸩毒。始病，呼太尉李固入，固前问病，帝曰：“食煮饼，令腹中闷，得水尚可活。”冀曰：“不可。”语未绝而崩。（《汉晋春秋》．《御览》92）P.12

☆桓帝
〔延熹元年。〕皇后崩，桓帝独呼小黄门唐衡至北胡，如厕问：“左右梁冀不相得者为谁？”衡对曰：“单超、左悺，前诣河南尹不疑，礼敬小简，不疑收其兄弟宋洛阳狱。”于是，帝与入室定谋，啮超臂出血以为盟，乃诛梁冀。（《御览》480）P.13
〔延熹七年，南巡狩。〕桓帝幸樊城，百姓莫不观之。有一老父独耕不辍，议郎张温使问焉，父啸而不答。（《汉晋春秋》．《类聚》19，《御览》392）P.13

☆献帝
〔初平二年，公孙瓒以刘玄德领平原相。〕初，先主篱上有桑如盖，涿人李定云：“此家必出贵人。”（《汉晋春秋》．《三国志》32注）P.14
〔建安元年，迁都许。〕献帝都许，守位而已。宿卫进侍，莫非曹失党旧恩戚。议郎赵彦尝为帝陈言时策，曹操恶而杀之。其余内外多见诛。操后以事入见殿中，帝不任其忿，因曰：“君能相辅则厚，不尔，幸垂恩相舍。”操失色，俯仰亲爱出。旧仪，三公辅兵入庙，令虎贲执刃挟之。残废顾左右汉流洽背，自后不敢复朝请。（《汉晋春秋》．《御览》92）P.14
天子都许，刘表虽贡献，而与袁绍相结。郭羲谏，表答羲曰：“内不失贡职，外不背盟主，此天下之达义也，治中何独怪乎？”（《汉晋春秋》．《三国志》注六）P.15
孙策之始得王朗也，谴让之。使张昭私问朗，朗誓不屈，策忿而不敢害也，留置曲阿。建安三年，太祖表征朗，策遣之。太祖问曰：“孙策何以得至此邪？”朗曰：“策勇冠一世，有隽才大志。张子布，民之望也，北面而相之。周公瑾，江淮之杰，攘臂而为其将。谋而有成，所规不细，终为天下大贼，非徒狗道而已。”（《三国志》十三注）P.15
〔公孙瓒颇为绍所败，乃筑京以自固。〕袁绍与瓒书曰：“孤与足下既有前盟旧要，申之以讨乱之誓，爱过夷、叔，分着丹青，谓为旅力同轨，足踵齐晋。故解印释绂，以北带南，分割膏腴，以奉执事，此非孤赤情之明验邪？岂寤足下弃烈士之高义，寻祸亡之险踪，辍而改虑，以好易怨，盗遣士民，犯暴豫州。始闻甲卒在南，亲临战阵，惧于飞矢迸流，狂刃横集，以重足下之祸，徒增孤子之咎衅也，故为荐书恳恻，冀可改悔。而足下超然自逸，矜其威诈，谓天罔可吞，豪雄可灭，果令贵弟殒于锋刃之端。斯言犹在于耳，而足下曾不寻讨祸源，克心罪己。苟欲逞其无疆之怒，不顾逆顺之律，匿怨害民，骋于余躬，遂跃马控弦，处我疆土，毒遍生民，辜延白骨。孤辞不获已，以登界桥之役。是时足下兵气霆震，骏马电发，仆师徒肇合，机械不严，强弱殊科，众寡异论。假天之助，小战大克。遂陵蹑奔背，因垒馆谷。此非天威棐谌，福丰有礼之符表乎？足下志犹未厌，乃副纠合余烬，率我蛑贼，以焚爇勃海。孤又不获宁，用及龙河之师，羸兵前诱，大军未济而足下胆破众散，不鼓而败，兵众扰乱，君臣并奔。此又足下之为，非孤之咎也。自此之后，祸隙弥深，孤之师旅，不胜其忿，遂至积尸为京，头颅满野，愍彼无辜，未尝不慨然失涕也。后比得足下书，辞意婉约，有改往修来之言。仆既欣于旧好克复，且愍兆民之不宁，每辄引师南驾，以顺简书。弗盈一时，而北边羽檄之文未尝不至，孤是用痛心疾首，靡所错情。夫处三军之帅，当列将之任，宜令怒如严霜，喜如说雨，臧否好恶，坦然客观。而足下二三其德，强弱易谋，急则曲躬，缓则放逸，行无定端，言无质要，为壮士者固若此乎！既乃残杀老弱，幽士愤怨，众叛亲离，孑然无党。又乌丸、濊貊，皆与足下同州，仆与之殊俗，各奋迅激怒，争为锋锐。又东西鲜卑，举踵来附，此非孤德所能招，乃足下驱而致之也。夫当荒危之世，处干戈之险，内违同盟之誓，外失戎狄之心，兵兴州壤，祸发萧墙，将以定霸，不亦难乎！前以西山陆梁，出兵平讨，会曲义余残，畏诛逃命，故遂住大军，分兵扑荡。此兵，孤之前行，乃界桥搴旗拔垒，先登制敌者也。始闻足下镌金纡紫，命以元帅，谓当因兹奋发，以报孟明之耻。是故战夫引领，竦望旌旆，怪遂含光匿影，寂尔无闻，卒臻屠灭，相为惜之。夫有平天下之怒，希长世之功，权御师徒，带养戎马，叛者无讨，服者不收，威怀并丧，何以立名？今旧京克复，天罔云补，罪人斯亡，忠干翼化。华夏俨然，望于穆之作，将戢干戈，放散牛马，足下独何守区区之土，保军内之广，甘恶名以速朽，亡令德之久长。壮而筹之，非良策也。宜释憾除嫌，敦我旧好，若斯言之玷，皇天是闻。”瓒不答，而增修戎备。谓关靖曰：“当今四方虎争，无有能坐吾城下相守经年者明矣！袁本初其若我何？”（《汉晋春秋》．《三国志注》八）P.16
〔建安四年，绍攻瓒于易京，瓒自杀。〕关靖曰：“吾闻君子陷人于危，必同其难，岂可独生乎！”乃策马赴绍军而死。绍悉送其首于许。（《汉晋春秋》．《三国志注》八）P.16
〔建安五年。〕许攸说绍曰：“公无与操相攻也，急分诸军持之，而迳从他道迎天子，则事立济矣。”绍不从，曰：“吾要当先围取之。”攸怒。（《汉晋春秋》．《三国志注》一）P.19
〔绍攻操于官渡。〕张郃说绍曰：“公虽连胜，然勿与曹公战也，密遣轻骑钞绝其难，则兵自败矣。”绍不从之。（《汉晋春秋》．《三国志注》一）P.19
