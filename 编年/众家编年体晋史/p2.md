<!-- { "loadSidebar": true } -->
〔建安七年，袁绍薨。〕审配献书于谭曰：“《春秋》之义，国君死社稷，忠臣死王命。苟有图危宗庙，败乱国家，王纲典律，亲疏一也。是以周公垂泣而蔽管、蔡之狱，季友歔欷而行针叔之鸩。何则？义重人轻，事不得已也。昔卫灵公废蒯聩而立辄，蒯聩为不道，入戚以篡，卫师伐之。《春秋传》曰：以石曼姑之义，为可以拒之。是以蒯聩终获叛逆之罪，而曼姑永享忠臣之名。父子犹然，岂况兄弟乎！昔先公废绌将军，以续贤兄，立我将军以为适嗣，上告祖灵，下书谱牒。先公谓将军为兄子，将军谓先公为叔父。海内远近，谁不备闻？且先公即世之日，我将军斩衰居庐，而将军斋于垩室，出入之分，于斯益明。是时凶臣逢纪，妄画蛇足，曲辞谄媚，交乱懿亲。将军奋赫然之怒，诛不旋时。我将军亦奉命承旨，加以淫刑。自是之后，痈疽破溃。骨肉无丝发之嫌，自疑之臣，皆保生全之福。故悉遣彊胡，简命名将，料整器械，选择战士，殚府库之财，竭食土之实，其所以供奉将军，何求而不备？君臣相率，共卫旌麾。战为雁行，赋为币主，虽倾仓覆库，翦剥民物，上下欣戴，莫敢告劳。何则？推恋恋忠赤之情，尽家家肝脑之计，唇齿辅车，不相为赐。谓为将军心合意同，混齐一体，必当并威偶势，御寇宁家。何图凶险谗慝之人，造饰无端，诱导奸利，至令将军翻然改图，忘孝友之仁，听豺狼之谋，诬先公废立之言，违近者在丧之位，悖纲纪之理，不顾逆顺之节，横易冀州之主，欲当先公之继。遂放兵钞拨，屠城杀吏，交尸盈原，裸民满野。或有髡剔发肤，割截支体，冤魂痛于幽冥，创痍号于草棘。又乃图获邺城，许赐秦胡，财物妇女，豫有分界。或闻告令吏士云：‘孤虽有老母，辄使身体完具而已’。闻此言者，莫不惊愕失气，悼心挥涕。使太夫人忧哀愤懑于堂室，我州君臣士友假寐悲叹，无所措其手足。念欲静师拱默，以听执事之图，则惧违《春秋》死命之节，贻太夫人不测之患，陨先公高世之业。三军愤慨，人怀私怒，我将军辞不获己，以及馆陶之役。是时外为御难，内实乞罪，既不见赦，而屠各二三其心，临阵败戾。我将进退无功，首尾受敌，引军奔避，不敢告辞。亦谓将军当少垂亲亲之仁，贶以缓追之惠。而乃寻踪蹑轨，无所逃命。困兽必斗，以干严行，而将军师旅土崩瓦解。此非人力，乃天意也。是后又望将军改往修来，克己复礼，追还孔怀如初之爱。而纵情肆怒，趣破家门，企踵鹤立，连接外雠，散锋放火，播增毒蛰，烽烟相望，涉血千里，遗城厄民，引领悲怨，虽欲勿救，恶得已哉！故遂引军东辕，保正疆埸，虽近郊垒，未侵境域。然望旌麾，能不永叹！配等备先公家臣，奉废立之命，而图等干国乱家，礼有常刑。固奋敝州之赋，以除将军之疾。若乃天启于心，早行其诛，则我将军匍匐悲号于将军股掌之上，配等亦袒躬布体，以待斧钺之刑。若必不悛，有以国毙，图头不悬，军不旋踵。愿将军详度事宜，锡以环玦。（《汉晋春秋》．《三国志注》六）P.21
〔建安十二年，操破乌桓于柳城。〕太祖之始征柳城，刘备说表使袭许，表不从。及太祖还，表谓备曰：“不用君言，故为失此大会也。”备曰：“今天下分裂，日寻干戈，事会之来，岂有终极乎！若能应之于后者，则此未足为恨也。”（《汉晋春秋》．《三国志注》六又三十二）P.23
〔先主见诸葛亮于隆中。〕亮家于南阳之邓县，在襄阳城西二十里，号曰隆中。（《汉晋春秋》．《三国志注》三十五）P.23
〔建安十三年，操征刘表，表卒，子琮迎降。〕魏武平荆州，分南郡枝江以西为临江郡（原注：《宋．州郡志》三引习凿齿曰）。P.23
〔先主走，将保将领，操追之。〕王威说刘琮曰：“曹操得将军既降，刘豫州己走，必懈弛无备，轻行单进，若给奇兵数千，徼之于险，操可获也。获操则威震天下，坐而虎步，中夏虽广，可传檄而定，非徒收一胜之功，保守近日而已，此难遇之机，不可失也。”琮不纳。（《汉晋春秋》．《三国志注》六）
〔先主败当阳，因人多归之，拥众不进也。〕习凿齿曰：“刘玄德虽颠沛险难，而信义愈明。势避事危，而言不失道。追景升之顾，则情感三军，恋赴义之士，则甘与同败。观其所以结物情者，岂徒投醪抚寒、含蓼问疾而已哉！其终济大业，不亦宜乎！”（《汉晋春秋》．《纲目》十三，《三国志注》三十二）P.24
〔时操已定荆州。〕张松见曹公，曹公方自矜伐，不存录松。松归，乃劝璋自绝。习凿齿曰：昔齐桓公一矜其功，而叛者九国；曹操暂自骄伐，而天下三分。皆勤之于数十年内，而弃之于俯仰之顷，岂不惜乎！是以君子劳谦日昃，虑以下人，功高而居之以让，势尊而守之以卑。情近于物，故虽贵而人不厌其重；德洽群生，故业广而天下愈欣其庆。夫然，故能有其富贵，保其功业，隆显当时，传福百世，何骄矜之有哉！君子是以知曹操之不能遂兼天下者也。（《汉晋春秋》．《三国志注》三十一）P.25
〔建安十四年，权表备荆州牧。〕吕范劝留备，肃曰：“不可，将军虽神武命世，然曹公（原注：二字一作‘操’）威力实重。初临（原注：一作‘并’）荆州，恩信未洽（原注：一作‘着’），宜以借备，使抚安之，多操之敌而自为树党，计之上也。”权即从之。（原注《三国志注》五十四，《御览》460引此作吕范劝孙权曰将军云云，恐误）P.26
建安十五年，刘备改分南郡为宜都。（《汉晋春秋》．《宋．州郡志三》引习凿齿曰）P.26
〔向成都，所过辄克，于涪大会作乐，庞统以为非仁者之兵。〕习凿齿曰：夫霸王者必体仁义以为本，仗信顺以为宗。一物不具，则其道乖矣。今刘备袭夺璋土，权以济业，负信违情，德义俱愆。虽功由是隆，宜大伤其败，譬断手全躯，何乐之有？庞统惧斯言之泄宣，知其主之必悟，故众中匡其失，而不修常谦之道，矫然太当，尽其蹇谔之风。夫上失而能正，是有臣也；纳胜而无执，是从理也。有臣则陛隆堂高，从理则群策毕举，一言而三善兼明，暂谏而义彰百代，可谓达乎大体矣。若惜其小失而废大益，矜此过言，自绝远谠，能成业济物者，未之有也。（《汉晋春秋》．《三国志注》三十七）
〔建安十九年，玄德破刘璋。〕先主入益州，吴遣迎孙夫人。夫人欲将太子归吴，诸葛亮使赵云勒兵断江，留太子，乃得止。（《汉晋春秋》．《三国志注》三十四）P.27
〔法正劝先主纳刘焉子瑁妻吴氏。〕习凿齿曰：夫婚姻，人伦之始、王化之本。匹夫犹不可以无理，而况人君乎！晋文废礼行权，以济其业，故子犯曰：“有求于人，必先从之，将夺其国，何有于妻”，非无故而违礼教也。今先主无权事之逼，而引前失以为譬，非导其君以尧舜之道者。先主从之过矣。（《汉晋春秋》．《三国志注》三十七）P.29
〔建安二十年，张鲁降操。〕习凿齿曰：鲁欲称王，而阎圃谏止之。今封圃为列侯。夫赏罚者，所以怔恶劝善也，苟可以明轨训，于物无远近幽深矣。今阎圃谏鲁勿王，而太祖追封之，将来之人，孰不思顺？塞其本源而末流自止，其此之谓欤！若乃不明于此，而重焦烂之功，丰爵厚赏，止于死战之士，则民利于有乱，俗竞于杀伐，阻兵仗力，干戈不戢矣。太祖此封，可谓知赏罚之本，虽汤武居之无以加也。（《汉晋春秋》．《三国志注》八）P.29

☆先主
〔章武元年，群欲推先主即皇帝位，费诗上疏忤旨左迁。〕习凿齿曰：夫创本之君，须大定而正己。纂统之主，必速建以系众心。是故惠公朝秦，而子圉以立；更始犹存，而光武举号。夫岂忘主徼利？社稷之故也。今先主纠合义兵，将以讨贼，贼强祸大，主没国丧，二祖之庙，绝而不祀，苟非亲贤，谁能绍此？嗣祖配天，非咸阳之比，杖正讨逆，何推让之有？于此时也，不如；速尊有德以奉大统，使民欣反正，世睹旧物，顺者齐心，逆者同惧。诗可谓暗惑矣，其黜降也宜哉！（《汉晋春秋》．《三国志主》四十一）P.29

☆后主
〔先主卒，刘禅即位。未葬，亦未逾月而改元为建兴。此言之不从也。〕习凿齿曰：礼国君极为，逾年而后改元者，缘臣子之心，不忍一年而有二君也。今可谓亟而不知礼矣，君子是以知蜀之不能东迁也。（《汉晋春秋》．《宋志》一十一）P.30
〔建兴三年。〕亮在南中，所在战捷。闻孟获者，为夷汉所服，募生致之。既得，使观于营阵之间，问曰：“此军何如？”获对曰：“向者不知虚实，故败。今蒙赐观看营阵，若祗如此，即定易胜耳。”亮笑纵使更战，七纵七擒，而亮犹遣获。获止不去，曰：“公天威也，南人不复反矣！”遂至滇池。南中平，皆即其渠率而用之。或以谰亮，亮曰。”若留外人，则当留兵，兵留则无所食，一不易也。加夷新伤破，父兄死丧，留外人而无兵者，必成祸患，二不易也。又吏累有废杀之罪，自前年衅重，若留外人，终不相信，三不易也。今吾欲使不留兵、不元粮而纲纪粗定，夷、汉粗安，故耳。”（《汉晋春秋》．《三国志注》三十五）P.31
〔建兴六年，街亭之败(原注：上依《书抄》补)，马谡下狱物故。〕习凿齿曰：诸葛亮之不能兼上国也，岂不宜哉！夫晋人规林父之后济，故废法而收功；楚成暗得臣之益己，故杀之以重败。今蜀僻陋一方，才少上国，而杀其俊杰，退收驽下之用，明法胜才，不师三败之道，将以成业，不亦难乎！且先主诫谡之才不可大用，岂不谓其非才也？亮受诫而不获奉承，明谡之难废也。为天下宰匠，欲大收物之力，而不量才节任，随器付业，知之太过，则违明主之诫；裁之失中，即杀有益之人，难乎其可与言智者也。（《汉晋春秋》．《三国志注》三十九P.31
