<!-- { "loadSidebar": true } -->
    大夫皆谋之。子产曰：“直钧，幼贱有罪。罪在楚也。”乃执子南而数之曰：“国之大节有五，女皆奸之。畏君之威，听其政，尊其贵，事其长，养其亲，五者所以为国也。今君在国，女用兵焉，不畏威也。奸国之纪，不听政也。子晳上大夫，女嬖大夫而弗下之，不尊贵也。幼而不忌，不事长也。兵其从兄，不养亲也。君曰：‘余不女忌杀，宥女以远。’勉速行乎，无重而罪！”五月庚辰，郑放游楚于吴。将行子南，子产咨于大叔。大叔曰：“吉不能亢身，焉能亢宗？彼国政也，非私难也。子图郑国，利则行之，又何疑焉？周公杀管叔而蔡蔡叔，夫岂不爱？王室故也。吉若获戾，子将行之，何有于诸游？”
    郑为游楚乱故，六月丁巳，郑伯及其大夫盟于公孙段氏。罕虎、公孙侨、公孙段、印段、游吉、驷带私盟于闺门之外，实薰隧。公孙黑强与于盟，使大史书其名，且曰七子。子产弗讨。
    晋侯有疾，郑伯使公孙侨如晋聘，且问疾。叔向问焉，曰：“寡君之疾病，卜人曰：‘实沈、台骀为祟。’史官莫之知，敢问此何神也？”子产曰：“昔高辛氏有二子，伯曰阏伯，季曰实沈，居于旷林，不相能也，日寻干戈以相征讨。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，以服事夏、商。其季世曰唐叔虞。当武王邑姜方震大叔，梦帝谓已：‘余命而子曰虞，将与之唐，属之参，而蕃育其子孙。’及生，有文在其手曰‘虞’，遂以命之。及成王灭唐而封大叔焉。故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，以处大原。帝用嘉之，封诸汾川。沈、姒、蓐、黄，实守其祀。今晋主汾而灭之。由是观之，则台骀，汾神也。抑此二者，不及君身。山川之神，则水旱疠疫之菑，于是乎禜之；日月星辰之神，则雪霜风雨不时，于是乎禜之。若君身，则亦出入饮食哀乐之事也。山川星辰之神，又何为焉？侨闻之，君子有四时，朝以听政，昼以访问，夕以修令，夜以安身。于是乎节宣其气，勿使有所壅闭湫底，以露其体。兹心不爽，而昏乱百度。今无乃壹之，则生疾矣。侨又闻之，内官不及同姓，其生不殖。美先尽矣，则相生疾，君子是以恶之。故《志》曰：‘买妾不知其姓，则卜之。’违此二者，古之所惧也。男女辨姓，礼之大司也。今君内实有四姬焉，其无乃是也乎？若由是二者，弗可为也已。四姬有省犹可，无则必生疾矣。”叔向曰“善哉！肸未之闻也。此皆然矣。”
     叔向出，行人挥送之。叔向问郑故焉，且问子晳。对曰：“其与几何？无礼而好陵人，怙富而卑其上，弗能久矣。”
    晋侯闻子产之言，曰：“博物君子也！”厚贿之。
    楚公子围使公子黑肱、伯州犁城犫、栎、郏，郑人惧。子产曰：“不害。令尹将行大事，而先除二子也。祸不及郑，何患焉？”
    郑游吉如楚，葬郏敖，且聘立君。归，谓子产曰：“具行器矣！楚王汰侈而自说其事，必合诸侯。吾往无日矣。”子产曰：“不数年，未能也。”—《左传 昭公元年》
    郑使子产入晋，问平公疾。平公曰：“卜而曰实沈、台骀为祟，史官莫知，敢问？”对曰：“高辛氏有二子，长曰阏伯，季曰实沈，居旷林，不相能也，日操干戈以相征伐。后帝弗臧，迁阏伯于商丘，主辰，商人是因，故辰为商星。迁实沈于大夏，主参，唐人是因，服事于夏、商，其季世曰唐叔虞。当武王邑姜方娠大叔，梦帝谓已：‘余命而子曰虞，乃与之唐，属之参而蕃育其子孙。’及生有文在其掌曰虞，遂以命之。及成王灭唐而国大叔焉。故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，以处太原。帝用嘉之，国之汾川。沈、姒、蓐、黄实守其祀。今晋主汾川而灭之。由是观之，则台骀，汾、洮神也。然是二者不害君身。山川之神，则水旱之灾禜之；日月星辰之神，则雪霜风雨不时禜之；若君疾，饮食哀乐女色所生也。”平公及叔向曰“善，博物君子也！”厚为之礼于子产。 —《郑世家》
    前540年，周景王5年，郑简公26年
    秋，郑公孙黑将作乱，欲去游氏而代其位，伤疾作而不果。驷氏与诸大夫欲杀之。子产在鄙闻之，惧弗及，乘遽而至。使吏数之曰：“伯有之乱，以大国之事，而未尔讨也。尔有乱心，无厌，国不女堪。专伐伯有，而罪一也。昆弟争室，而罪二也。薰隧之盟，女矫君位，而罪三也。有死罪三，何以堪之？不速死，大刑将至。”再拜稽首辞曰：“死在朝夕，无助天为虐。”子产曰：“人谁不死。凶人不终，命也。作凶事，为凶人。不助天，其助凶人乎？”请以印为褚师。子产曰：“印也若才，君将任之。不才，将朝夕从女。女罪之不恤，而又何请焉？不速死，司寇将至。”七月壬寅，缢。尸诸周氏之衢，加木焉。—《左传 昭公二年》
    前539年，周景王6年，郑简公27年
    春，王正月，郑游吉如晋，送少姜之葬。
    夏四月，郑伯如晋，公孙段相，甚敬而卑，礼无违者。晋侯嘉焉，授之以策曰：“子丰有劳于晋国，余闻而弗忘。赐女州田，以胙乃旧勋。”伯石再拜稽首，受策以出。
    秋七月，郑罕虎如晋，贺夫人，且告曰：“楚人日征敝邑，以不朝立王之故。敝邑之往，则畏执事，其谓寡君‘而固有外心’。其不往，则宋之盟云。进退罪也。寡君使虎布之。”宣子使叔向对曰：“君若辱有寡君，在楚何害？修宋盟也。君苟思盟，寡君乃知免于戾矣。君若不有寡君，虽朝夕辱于敝邑，寡君猜焉。君实有心，何辱命焉？君其往也！苟有寡君，在楚犹在晋也。”
    张趯使谓大叔曰：“自子之归也，小人粪除先人之敝庐，曰‘子其将来！’今子皮实来，小人失望。”大叔曰：“吉贱不获来，畏大国、尊夫人也。且孟曰：‘而将无事。’吉庶几焉。”
     十月，郑伯如楚，子产相。楚子享之。赋《吉日》。既享，子产乃具田备，王以田江南之梦。—《左传 昭公三年》
    夏，郑简公朝晋。冬，畏楚灵王之强，又朝楚，子产从。 —《郑世家》
    夏，如晋。冬，如楚。—《十二诸侯年表》
    前538年，周景王7年，郑简公28年
    夏，楚子、蔡侯、陈侯、郑伯、许男、徐子、滕子、顿子、胡子、沈子、小邾子、宋世子佐、淮夷会于申。—《春秋 昭公四年》
    春，王正月，许男如楚，楚子止之，遂止郑伯，复田江南，许男与焉。
    楚子问于子产曰：“晋其许我诸侯乎？”对曰：“许君。晋君少安，不在诸侯。其大夫多求，莫匡其君。在宋之盟，又曰如一，若不许君，将焉用之？”王曰：“诸侯其来乎？”对曰：“必来。从宋之盟，承君之欢，不畏大国，何故不来？不来者，其鲁、卫、曹、邾乎？曹畏宋，邾畏鲁，鲁、卫偪于齐而亲于晋，唯是不来。其余，君之所及也，谁敢不至？”王曰：“然则吾所求者，无不可乎？”对曰：“求逞于人，不可。与人同欲，尽济。”
    王使问礼于左师与子产。左师曰：“小国习之，大国用之，敢不荐闻。”献公合诸侯之礼六。子产曰：“小国共职，敢不荐守。”献伯、子、男会公之礼六。君子谓合左师善守先代，子产善相小国。
    子产见左师曰：“吾不患楚矣，汰而愎谏，不过十年。”左师曰：“然。不十年侈，其恶不远，远恶而后弃。善亦如之，德远而后兴。”
    秋七月，楚子以诸侯伐吴。宋大子、郑伯先归。宋华费遂、郑大夫从。
   郑子产作丘赋，国人谤之曰：“其父死于路，己为虿尾。以令于国，国将若之何？”子宽以告。子产曰：“何害？苟利社稷，死生以之。且吾闻为善者不改其度，故能有济也。民不可逞，度不可改。《诗》曰：‘礼义不愆，何恤于人言。’吾不迁矣。”浑罕曰：“国氏其先亡乎？君子作法于凉，其敝犹贪，作法于贪，敝将若之何？姬在列者，蔡及曹、滕其先亡乎！偪而无礼。郑先卫亡，偪而无法。政不率法，而制于心；民各有心，何上之有？”—《左传 昭公四年》
    郑君病，使子产会诸侯，与楚灵王盟于申，诛齐庆封。 —《郑世家》
    子产曰：“三国不会。”—《十二诸侯年表》
    前537年，周景王8年，郑简公29年
    楚子以屈申为贰于吴，乃杀之。以屈生为莫敖，使与令尹子荡如晋逆女。过郑，郑伯劳子荡于氾，劳屈生于菟氏。晋侯送女于邢丘。子产相郑伯，会晋侯于邢丘。
    晋韩宣子如楚送女，叔向为介。郑子皮、子大叔劳诸索氏。
    韩起反，郑伯劳诸圉，辞不敢见，礼也。
    郑罕虎如齐娶于子尾氏。晏子骤见之。陈桓子问其故，对曰：“能用善人，民之主也。”—《左传 昭公五年》
    前536年，周景王9年，郑简公30年
    三月，郑人铸刑书。叔向使诒子产书曰：“始吾有虞于子，今则已矣。昔先王议事以制，不为刑辟，惧民之有争心也。犹不可禁御，是故闲之以义，纠之以政，行之以礼，守之以信，奉之以仁，制为禄位以劝其从，严断刑罚以威其淫。惧其未也，故诲之以忠，耸之以行，教之以务，使之以和，临之以敬，涖之以强，断之以刚。犹求圣哲之上，明察之官，忠信之长，慈惠之师，民于是乎可任使也，而不生祸乱。民知有辟，则不忌于上，并有争心，以征于书，而徼幸以成之，弗可为矣。夏有乱政而作《禹刑》，商有乱政而作《汤刑》，周有乱政而作《九刑》，三辟之兴，皆叔世也。今吾子相郑国，作封洫，立谤政，制参辟，铸刑书，将以靖民，不亦难乎？《诗》曰：‘仪式刑文王之德，日靖四方。’又曰：‘仪刑文王，万邦作孚。’如是，何辟之有？民知争端矣，将弃礼而征于书。锥刀之末，将尽争之。乱狱滋丰，贿赂并行，终子之世，郑其败乎？肸闻之，国将亡，必多制，其此之谓乎！”复书曰：“若吾子之言。侨不才，不能及子孙，吾以救世也。既不承命，敢忘大德？”
    士文伯曰：“火见，郑其火乎？火未出而作火以铸刑器，藏争端焉。火如象之，不火何为？”
    六月丙戌，郑火。
