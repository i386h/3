<!-- { "loadSidebar": true } -->
朝之志万折不回顾势未可姑待效见归报朝廷及三京既还无所用力因说夏人俱南夏人往往怀土公度不可强但取愿从者得二千余人公鄜延旧部曲数万众皆愿随公盖公在长安被诏止许量带军马前来赴阙又于内拣选三千人时夏国招抚使王枢见公说夏人归南反说公归夏公大怒随与王枢同时领众归朝行状所云盖多缘饰今参取诸书而折衷之赵甡之遗史云初李世辅奔夏国乃说夏国发兵可以取陕西五路夏国主信之发兵五万别差都统与世辅共总兵政以宰相王枢监其军长驱至延安府三十里下寨世辅以二千骑至城下问延安府守者姓名曰赵惟清世辅曰金人不道杀戮我满家良贱今提夏国精兵为亡者雪冤呼惟清开门惟清曰太尉自与金人为仇讐何与于大 

宋而欲攻大宋之州府世辅问延安府今为谁守惟清曰大金已割河南三京地界还之大宋已行赦书到府官吏军民拜恩毕今为大宋守也世辅惊请罪遂求手诏惟清以真本示世辅世辅曰然则世辅以左右数十人入议事惟清从之门启世辅入城见市井间百姓欢笑之声乃知割地事审约以单骑回军中并杀夏国头领南归朝廷即复以心腹数十人回军中声言生执到延安府官属是夜王枢具饮于帐中夏国都统与世辅皆在坐夏国军马悉全装被甲列寨下酒三行世辅命执到延安府官属入于是世辅腹心人伪拥数人至帐下世辅即起掣刀一手执王枢一手杀夏国都统帐下大喧诸军皆不知其因闻风而溃堕坑填谷死者莫知其数天晓世辅招谕得马二万余匹遂往延安谋欲归朝廷 

或谓世辅曰太尉威声著于大金与夏国矣于大宋则未有大功当今之计莫若就马聚兵长驱直渡河乘势取河北河东献于朝廷则归之为有名矣世辅心犹豫闻楼炤宣谕狭西将及近境有劝世辅见炤陈叙归朝之意者或者曰不可大丈夫不就功名则已如欲就功名则一见楼炤宣谕虽欲渡河不可得巳亦会炤以书与世辅遂见炤炤具扬天子德意勉世辅速归朝廷世辅遂与王枢偕行留马在陕西后欲起纲至行在而金人败盟皆为金人所有按甡之所云失于太夸尝以诸书互考之显忠说夏国之词当以甡之所云为正若行状第以为借兵复仇则蕞尔小国空引弦之众以资降将之私必无此理固不可信也费士戣用兵录称王枢止是夏人遣来关中访寻金人所掠生口而甡之以为显忠 

监军以事考之必是枢与显忠偕来盖西人尚疑显忠固宜以其臣监之也但非宰相耳行状称出兵十万遗史称发兵五万按夏国褊小而显忠之行仓卒恐不能发兵如此之多今但云益以兵众庶不抵牾 
　　癸酉澧州军事推官韩紃除名勒停送循州编管坐倾险怀奸动摇国计也时紃上书论议和非计故窜之此以绍兴正论增修 新除京畿都转运使李迨入见固辞新命上批限三日起发且谕迨以速行不然必重作行遣虽与朕有潜藩之旧不得而私也迨皇恐就道 
　　乙亥同签书枢密院事王伦自京城赴金国议事初右副元帅沈王宗弼既还祁州密言于金主亶曰河南之地本达兰宗磐主谋割与南 

宋二人必阴结彼国今使已至汴京未可令过界伦有云中旧吏隶宗弼帐下密来谒伦告以宗弼谋诛达兰伦具言于朝乞早为之备而秦桧但奏趣伦过界会西京留守孟庾至京师伦始解留钥将使指北行时宗磐等谋为变遂命中山府拘伦且会本路签军以复取河南为名将作乱 初南平王李乾德既卒其庶子智之奔大理更姓赵号平王闻其兄阳焕死与天祚争国大理以兵三千助之谍报智之欲入贡广西帅臣奏其事诏婉顺约回毋得招纳生事范成大桂海虞衡志李阳焕死乾德有遗腹子属之占城占城奉而立之或云有黎年者乾德妻党也尝子于李氏与遗腹子争杀之与日历所书不同或成大误以大理为占城也余见绍兴七年九月乙酉并注 

　　丙子兵部侍郎兼史馆修撰张焘兼权吏部尚书 
　　丁丑御史中丞廖刚奏殿前司强剌百姓充军且言幸此讲和上下且得休息惟此一事甚为民害诏诸军严行约束 
　　初抚州兵马钤辖伍俊既杀山贼雷进以降迁延不之官而贪暴为闾里患且据旧地将复叛澧辰沅靖有通其谋者诏湖北诸司图之提点刑狱公事万俟卨尝檄俊诣司俊疑不往卨语安抚使薛弼曰俊不除将生肘腋之变可辟置麾下徐制之可也于是弼许俊不遣委三州令自择俊语其徒曰我得州据以叛胜桃源远矣 

　　戊寅趋府谢以卒二百自随弼执诸座诘反状诛之因收其积粟以赡军始卨意弼自有其功而弼奏谓与卨共谋卨以此故德之 临安府秀州旱 
　　初文林郎李喆既陷伪齐终不肯仕刘麟闻其贤命张中孚以礼招致喆力拒之是月卒于原州后赠喆奉议郎官其家一人九月癸未赠官 夏国主乾顺薨 
　　是夏金以李邺为翰林学士承旨行台户部尚书冯长宁为东京户部使自大名至其东京凡五千里命下日各易服赴任熊克小历载此 

事于去年冬今增入在此是时金人置司河间真定平阳太原显州春州曰钱帛燕京曰三司大同曰转运中京曰度支上京曰盐铁东京曰户部皆掌漕计之职 金主亶命司马朴试举人于燕京得中山石琚为首范成大揽要录云是年出君子能尽人之情金人科举之制先于诸州分县赴试县令为考官号乡试惟杂犯者黜榜首曰乡元次年春分三路类试自河以北至女真皆就燕关西河及河东就云中河以南就汴皆取旨选官知举号府试凡二人取一榜首曰府元至秋尽集诸路举人于燕号会试凡六人取一榜首曰状元分三甲上甲皆赐绯虽下甲率十三年而转奉直大夫所试分词赋经义二科仍兼律义亲戚不回避有私者决沙袋其官又有明经明法童子等科然不擢用止于簿尉后复置 

御试于上京士人苦之多不往则就燕径官之御试之制遂绝此据洪皓松漠纪闻附见又与张棣所纪差不同今略删润建炎三年秋末绍兴二十三年春末所书可参考 
　　建炎以来系年要录卷一百二十九 
　　建炎以来系年要录卷一百二十九金人地名考证 
　　达赉原书作达懒误改见卷一 


●建炎以来系年要录卷一百三十 
　　宋 李心传 撰 
　　绍兴九年秋七月己卯朔金主亶执其太师领三省事宋国王宗磐太保领三省事兖国王宗隽滕王宗英虞王宗伟先是郎君和什者谋反下大理狱事连宗磐等会宗磐等以朔日入见亶伏兵执之辛巳皆坐诛亶下诏略曰周行管叔之诛汉致燕王之辟刑兹无赦古不为非不图骨肉之间有怀蜂虿之毒又曰宗磐族连诸父位冠三师胡为失图以底不类谓为先帝之元子常蓄无君之祸心信任宵人煽为奸党坐图 

问鼎行将弄兵洪迈容斋三笔云宗隽等逞躁欲以无厌助逆谋之妄作欲申三宥公议岂容不烦一兵群凶悉殄已各伏辜并除属籍其文知制诰刘昉所草也洪迈容斋三笔曰绍熙癸丑金主诛其叔郑王诏曰朕早以嫡孙钦承先绪皇叔定武军节度使郑王允蹈属处诸父任当重藩潜引凶徒共为反讣自以元妃之长子异于他母之诸王冀幸国灾窥伺神器其妹泽国公主长乐牵同产之爱驸马都尉唐古富拉塔狃连姻之私预闻其谋相济以恶欲＜宀十见＞燕邸之戮姑致郭邻之囚询诸群言用是大戒允蹈及其妻卞玉男安春爱新并公主皆赐自尽令有司依礼收葬仍为辍朝二事甚相类盖其视宗族至亲与涂之人无异也是年冬倪正文奉使临于中山正其诛戮处相去一月犹血腥触 

人枯骨塞井为之终夕不安寐云初宗磐自以太宗晟长子尝与亶争位而左副元帅鲁国王昌实穆宗英格长子金主亶大父行也尼玛哈以愤悒死宗戚大臣皆惧祸故二人有逆谋宗英宗伟与宗磐同产知其情既被诛悉除属籍右副元帅沈王宗弼已平内难遂驰至燕京囚燕京留守彬王宗孟及其子禀宗孟宗磐弟也宗弼又以金主之命徙左副元帅鲁国王昌为燕京行台尚书左丞相拜签书行台尚书省事杜充为丞相昌怒曰我开国元臣也何罪而与降奴为伍遂叛欲南归不克北走沙漠至儒州望云甸追获之下祁州元帅府狱赵甡之遗史云初秦桧在金中与达兰相善桧还朝为宰相闻达兰封鲁王桧欲间达兰使贰乃令高益恭赍书与达兰益恭者燕人与桧通心腹随桧归朝桧授以承 

信郎令赍书贺达兰封鲁王劝达兰令就封以治鲁地且以为南朝宰相可以相应令刘光世差人送益恭至沂州刘冷庄金人寨取交收文字光世令涟水军山水寨统领官王勋送益恭至金人寨得回文到清河遇祝友据楚州差人在清河把隘遂杀勋光世以承信郎借补勋之子恪益恭至祁州投书为人所告金人杀达兰一族良贱八百余口而益恭以烹死此所云与诸书不同兼祝友据楚州在绍兴初去此已久恐必有误李大谅征蒙记云天眷元年四太子到京师呼四辅谕曰都元帅割三京还南宋何不与吾讣议都元帅必有逆谋欺罔国朝恐与南宋别有异图尔等四辅自今都元帅府应有移军文字如吾不在府第无吾手押不得承受回报待吾急赴国朝整会割还土地是时父成在中山府谓 

大谅曰今北人强横非吾所忧吾虑者副元帅乌珠性刚恐还朝有异议次年皇统元年副元帅诏至行府数达兰与南宋和好叛逆甚明已将全族诛废此所云与诸书大略相同今并附此金主封太师领三省事秦国王宗秀为梁宋国王拜右副元帅沈王宗弼为都元帅封越国王以尚书左丞萧庆为右丞相赐左丞相陈王希尹诏书不名肩舆升殿始宗弼之杀诸王也希尹与其谋希尹即明威将军达勒达有智略力兼百人宗隽入见达勒达自后执其手而杀之故有是赐此以张汇节要洪皓记闻参修汇于此年秋书乌舍为左相按天会十三年秋乌舍已除左相韩企先除右相去凡二年金中杂书云宋王达兰既讎尼玛哈又闻迩来尼玛哈之党复阴说秦王谓成皇是秦王亲侄阿固达嫡孙尼玛哈 

阴谋决策立之是有翊戴之功可见尼玛哈忠于秦王父子也秦王省纳其言悔宋王调诱祸尼玛哈之党秦与宋近缘眦睚之愤复为参商二月间秦王以旧识召乌舍萧庆复为左揆右辖仍用尼玛哈子色格尔参知政事据此则可知乌舍已尝罢而又相汇或脱漏也洪皓记闻有乌舍加恩制在诛宗磐诏书之后今从之张棣金国记世系篇英格长子阿固达生四子宗干亮亮之父宗浚亶之父宗辅褒之父宗弼即乌珠英格次子乌奇迈生五子宗庆宗信宗仪皆为亶所杀宗元宗直为亮所杀英格少子萨拉哈亡生三子宗本即尼玛哈次宗秀次宗宪金之谙系尽是焉余同姓名虽亲戚非本宗按棣所记与他书不同他书散见之而棣有世谱甚详疑若可信然用金中文字可见者参究之则为抵牾棣 

以宗庆为乌奇迈长子而无宗磐按金中诛宗磐诏云谓为先帝之元子常蓄无君之祸心则宗磐果乌奇迈长子也棣以宗本为尼玛哈又云乌奇迈侄按金中诛萧裕诏云晋王宗本太宗子则宗本非尼玛哈也尼玛哈死于绍兴七年宗本诛于绍兴二十年相去亦远以宗仪为亶所杀按金中诏本宗仪宗本同得罪乃东昬之时而非海陵之时棣亦误矣余见二十年四月末并注 
　　壬午申严州县接送差兵之令时言者论席益罢四川制帅辇载宝货以归不知纪极乃以吴玠步骑数千人护行用防劫夺邵博之召亦妄作声势假卒数百人赵鼎赴泉州折彦质罢福州各千百人随逐闽境为之骚然愿各为之限制以裕民力故有是旨 

　　癸未入内内侍省都知黄冕为山园陵按行使 
