<!-- { "loadSidebar": true } -->
　　己巳诏自今内除监司辞日并引对 故房州观察使王＜王燮＞追复建武军承宣使制曰朕追复故臣之官非必有功也无有小大咸洗濯之＜王燮＞昔者不善总师屡致奔溃有司言状法当削官既历多年丹书犹在其复元秩慰汝九原 太学博士陈天麟罢侍御史周方崇言天麟升堂说书至禹贡篇輙及今日焚翠羽罢销金语言浅俚诸生不觉鬨堂失笑至于私试所考中诗赋多落韵者故黜之 
　　庚午诏自今太学私试学官考校失当者令礼部按劾以闻 诏选人陈乞致仕虽亡殁在出敕前并听改官用吏部请也 左宣教郎张戒主管台州崇道观戒坐赵鼎累斥去凡十九年至是得祠 
　　辛未故右迪功郎张懋特赠右承务郎与一子下州文学懋为钦州灵山尉捕凶贼死 
　　癸酉参知政事张纲罢为资政殿学士知婺州以纲引疾有请也 监登闻检院范冈言国朝著令贫无葬地者许以系官之地安葬今火葬之惨日炽事关风化理宜禁止望申严法禁仍饬守臣措置荒闲之地使贫民得以收葬从之 
　　乙亥尚书省言诸军重役人数渐多诏诸路州军强盗应配广南及远恶州者并依旧法更不配填诸军其逐军已配到人令户部量行增添请受开具申省 
　　丙子敷文阁待制致仕林乂落职以右司谏凌哲言乂附会故相遂得进用今告老而归凌驾州县无所不至故也 殿中侍御史王圭言常平赈粜所以抑兼并济贫弱每岁禾稼未登或小有水旱民方艰食富人闭粜以规厚利若官粜少损其直则闭粜之家不能乘人之急而价自平其利为不小也臣窃见诸州郡每岁输纳秋租自装发纲运之后仓廪一空所存止有常平义仓斛斗军粮吏俸及揍发上供不足之数皆取给于此所在成例是名为常平而专以备州郡急阙至饥民艰食则坐视而无以赈之殊非立法之意前日州军委官盘量所欠动以数万计其间如借兑耗折虽责之分限补填终不可得亦恐见存之数未必皆得其实也近闻福建有贵粜之处父老诉之州郡冀欲赈济而郡官占吝不发米价顿增人多困毙此其意以欲留为州郡急阙之备而已愿委诸路提举官遍巡诸州躬亲阅眎以知其实有遇合赈济而州郡占吝不发者许人户越诉监司互察台谏按劾以闻如中下之州所积不多赈赡不足则令提举司以一路有余之处通融取拨以应其乏免致流离转徙此亦古者移粟就民之意从之 
　　戊寅吏部尚书兼侍读陈康伯参知政事 诏淮南京西湖北路州军自绍兴十四年至二十七年合起内藏库绸绢钱帛可并与蠲免日后合起发数目令逐路提刑转运司官亲巡所部度量事力开具的实合发纳分数以闻自来年始先是诸路久逋内藏库绍兴甲子以后合发上供钱帛上欲悉与蠲之以谕宰执沈该等言昨蒙圣谕仰见陛下恭俭爱人苟有以宽民力虽内帑数百万不惜天下幸甚上曰昔唐元宗有云朕虽瘠天下肥矣大哉王言此所以致开元之治也朕有取焉朕约于奉已内帑未尝妄费一金边郡所欠固多然户口未复责输实难可悉与蠲免 
　　己卯给事中王师心兼侍读 户部言诸路州县人户买扑场务停闭去处甚多今相度欲除见欠官钱物及见充吏人贴司巡检司土兵军员之家外其余不以有无拘碍并许实封投状承买候界满无欠少听依条接续上曰坊场名课朝廷所仰补助岁计若不以有无拘碍庶几接续不致败阙宜从之 中书门下省言两浙诸州绍兴三十三年至二十五年揍额钱拖欠数多其钱系转运司将日生酒税钱桩发缘逐年所入不常是致拖欠诏与减放一年揍额钱事初当考 
　　庚辰右朝奉大夫主管台州崇道观赵善继直秘阁善继前守赣州始修城至是城成故有此命 
　　辛巳给事中兼侍读王师心权吏部尚书 权礼部侍郎兼实录院修撰兼侍读贺允中守给事中 
　　癸未显谟阁直学士康执权落致仕知泉州寻诏执权年老闵劳以事可除龙图阁直学士提举江州太平兴国宫执权进职在十月辛亥 敷文阁待制王俣卒 夜雷 
　　甲申起居郎唐文若知邵州侍御史周方崇论文若为人狂诞故罢 左朝散郎新知严州罗孝芬为秘书丞用王师心荐也 
　　乙酉秘书少监刘章为起居郎 右朝散大夫新知汉州于霆入辞上曰蜀中地远卿至官有民间疾苦利病一一奏来仍须速行不宜缓也 
　　丙戌侍御史周方崇试尚书礼部侍郎 
　　丁亥尚书仓部郎中黄祖舜守右司郎中吏部员外郎王晞亮守左司员外郎 考功郎中潘莘为枢密院检详诸房文字 秘书省校书郎叶谦亨言祀典散秩天子大蜡八而今为四风雨农蚕皆不用牲祭夏后氏乃曰大禹而斥其名若此类未易殚述望酌景德故事命礼官及秘书省取祭祀之式考订润色勒成一书目曰绍兴正祠录以为彝制从之 诏宜州不系团结土丁每年见纳身丁米并与免纳以广西诸司言与团结土丁一例轮流差在沿边戍守合依体例免纳故也 
　　己丑中书门下省检正诸房公事兼权枢密都承旨陈正同权刑部侍郎兼职如故 左朝散郎范如圭提举江南西路常平茶盐公事用贺允中荐也如圭入对乞推原徽考禁不举子孙之意行汉胎养法上曰徽宗皇帝天性至仁昆虫草木皆被德泽当如卿所奏遂有是命 
　　庚寅户部言赡军酒库并归本部所有长贰推赏指挥乞不施行从之 左朝奉大夫直秘阁致仕郑南升秘阁修撰南鬲兄政和初尝为国子司业至是年九十有三三请加奖故有是命 
　　辛卯宰执进呈均州守臣吕游问言本州城下边接汉水放生去处公库岁收鱼利钱补助天申节进银自金州以来密布鱼枋上下数百里竭泽而渔无一脱者乞禁止上曰均州贡银不多而经营至此必是别无窠名可办且放生池虽有法禁亦细民衣食所资姑大为之防岂能尽绝今自官中竭泽采捕以供诞节其亦不仁甚矣可如所奏 左朝请郎新提举两浙西路常平茶盐公事朱倬朝辞入对即日除右正言 
　　建炎以来系年要录卷一百七十七 


●建炎以来系年要录卷一百七十八 
　　宋 李心传 撰 
　　绍兴二十有七年冬十月乙未直秘阁主管台州崇道观林大声落职罢宫观以殿中侍御史王圭论大声向自永嘉县丞深结秦氏父子以致超迁家居侯官干扰州县故也 
　　丙申权刑部侍郎徐林陈正同言近来不住有官员雪诉被罪冤抑其间多系大理寺勘断其本寺官因臣僚论列观望挟情已行罢黜唯是旧吏尚存显有妨碍欲将右治狱当出职人日下与注授差遣往外州县待阙巳出职而在行在其他官司充役者准此上曰朕在京师时惟开封府颇类外方官司如大理寺御史台法令严密官吏谨畏无敢干以私者自渡江以来大理寺治狱官吏极有奸弊至于容情请托贿赂公行玩习既久理宜惩革沈该等曰前此寺官观望失职巳尝汰去惟是胥吏尚用旧人不可不略行措置欲依林正同所奏施行上曰甚善六部出职人亦遣离部勿复存留庶几官曹稍清奸弊顿革 
　　己亥右奉议郎郭淑令吏部与监当差遣淑尝为治狱丞罢去刑部侍郎徐林等言其数到行在恐与旧吏交通故黜之淑绍兴十七年六月二十四日除大理寺主簿二十三年十月再除二十六年五月六日又除九月迁治狱丞今年八月放罢前后在寺近十年故也 诏自今台部吏应出职者并罢毋得存留 左承议郎知温州平阳县方广左宣教郎知处州丽水县薛良朋并进秩一等以直秘阁两浙转运副使李邦献奏其治状也 
　　辛丑罢两浙漕司科籴马料令本司降钱于沿流顺便州置场收籴 左朝议大夫江南东路转运副使周绾为国子祭酒 右通直郎知黄州范伯奋降一官放罢今后不得与堂除差遣左司谏凌哲论伯奋所至贪饕有旧契刘楫死于光山酒官其家投之以图归计伯奋初议以长孙娶其女及见女美艳遽纳为妾故有是命其女令提刑司日下理还 
　　癸卯诏自今差往川中赐夏腊药内侍经由去处輙收受例外馈送及非理取索买卖骚扰仰守臣具申尚书省枢密院先是上谕宰执以比密院所遣使臣多妄作受赇今改差内侍尚虑不切畏慎故有是旨 
　　甲辰诏学士院人吏应奉修写机密国书及十次者与减一年磨勘六十次以上转一官从直学士院王纶请也 
　　乙巳以讲筵读三朝宝训彻章燕儒臣始用化成殿乐侍读王师心因讲毕奏曰祖宗创业垂统所以长虑却顾为万世子孙之计甚备熙宁大臣私意改作流毒至今不可不监又言帝王之于史其要在于观得失究治乱今进读汉书愿摘切于治体者读之 诏月以钱米廪给昭宪皇后外家子孙之孤遗者仍依宗室袒免外两世绍兴格计口给之 右通直郎新福建提举市舶司干办公事权知衢州江山县陈鼎特转一官堂除繁剧知县俟任满与升擢差遣江山阙令久鼎摄事不数月士民列状诣部使者举留之故有是命 
　　丙午直秘阁江南东路转运判官叶义问为殿中侍御史义问入对首论监司号为外台与御史相表里望立为约朿凡监司遇巡按归任皆具平反冤讼与搜访利害各几事荐举循吏与按发奸赃各几人陛下与大臣考之因可以知监司之能否而行赏罚上纳其言十一月丁亥立法行下遂有是命后九日义问入见又论吉□悔吝生乎动吉居其一而□悔吝居其三愿陛下与群臣协心鉴戒庶无轻动之失 
　　戊申直秘阁知台州曾几守秘书少监几入对言士气久不振陛下欲起之于一朝矫枉者必过直虽有折槛断鞍牵裾还笏若卖直沽名者宜皆优容奖激之上大悦遂有是命几承平时已为馆职去三十八年而再用须鬓皓白衣冠甚伟每与同舍会多言前辈言行台阁典故荐绅皆推重焉 
　　癸丑权户部侍郎林觉等言冬月养济务在均给贫乏今措置临安府两县在城兵官下公人及甲头如抄劄贫民姓名不实及诡名□请钱米许人告每名赏钱十千至三百千止诸路令坊正耆保抄劄依此施行犯人并计赃断罪先是右正言朱倬以浙西提举官入对论其弊以为狡狯者举家皆预支请而贫寠者反见弃遗上谕大臣曰闻官司不留意多为胥吏□请可措置革弊务令实惠及民至是行下朱倬奏请在九月辛卯上语在此月庚戌今并书之 
　　己未上谓宰执曰近臣僚献利害往往各述巳见未必知有无见在之法自今宜令有司讲究详审无轻改祖宗成宪汤思退等曰臣僚奏请不惟未详条令固有便于一方而不可行于天下岂容轻议改法当依圣训行之先是右正言朱倬论祖宗立政创制焕乎大备然迩日陈利害者或不深知朝廷之典常或不洞究民间之利病得之口耳即以上闻陛下无开纳而舞文之吏若从甲则曰旧法如是欲从乙则曰续降如是出入玩弄官莫知从为害实大乞自今献言者必送有司精详参照既定然后大臣审究至当剖析利害上取宸断付下有司然后施行上从其言至是复有此谕倬章疏以此月己酉行下 殿中侍御史王圭言权吏部侍郎葛立方违法为其子营求荐章诏罢之 右武大夫干办皇城司刘伉领荣州剌史请给等全支本色今后准此 诏保信军承宣使知合门事曹勋与依郑藻例给真俸 
　　庚申左司谏凌哲权尚书吏部侍郎先是台谏官皆汤鹏举所荐至是哲与方崇皆内徙而以朱倬叶义问代之自是鹏举始不安矣 
