<!-- { "loadSidebar": true } -->
　　绍兴三年五月乙卯朔上谕大臣曰朕省阅天下事日有常度每退朝阅群臣及四方章奏稍暇即读书史至申时而常程皆毕乃习射晚则复览投匦封事日日如是也中兴圣政臣留正等曰为天下者岂易哉躬勤而治君德明矣夫户枢之不蠹以日运也筋力之人少疾以气血无壅也况乎天下之大一人临之勤亦不可以巳也而明实生焉汉之君惟能勤访公卿览奏事讲论经传而致中兴之盛惟其为臣所蔽使不得闲又不观书而兆于乱故不勤则无为明也不巳于勤则亦不巳于明也太上皇帝躬明德以济中兴其积诸此 诏诸路宣谕官所荐人才并俟终更令入对当予升擢以劝能吏 左文林郎王闱除名全州编管闱吴县人尝以朱＜面力＞荐为秘书省正字右武大夫忠州防御使杨可辅出一美妾吕颐浩欲之俄闱以赀取去颐浩大怒宣谕官胡蒙即劾其不法颐浩奏遣大理寺丞姚焯至平江按治坐诡立官户减免助军钱特责之其所欠租税悉令以其家田土计置纳入官四年三月己未改正 右朝奉郎新浙东提举茶盐王旸勒停以左司谏唐煇论其妄占民田也旸平江高赀宣和中以交权幸得三品服至是并夺之 左承奉郎林俨献书二千卷诏官其家一人寻以俨监西京中岳庙日历不书俨差遣此据俨乞补官状增入 诏诸路提刑司起发诸州建炎以来禁军封桩阙额钱赴行在日历无此今以八月甲辰手诏所云附入当考丙辰武翼郎合门宣赞舍人权河南镇抚使翟琮为利州观察使河南府孟汝郑州镇抚使兼知河南府武功郎权河南镇抚司马步军都总官董先为武功大夫吉州观察使河南镇抚副使权提举商虢狭州军马张＜王巳＞为武翼大夫果州团练使知狭州权兵马钤辖起通为武显郎合门宣赞舍人知商州先是琮擒孟邦雄遣干办公事雷震来奏事上大悦遂有是命琮言道路梗塞缓急无兵救援请亦隶宣抚处置使张浚许之遂诏有司以米二万石饷琮军且命董先及李横牛皋彭＜王巳＞会兵牵制时朝廷方嘉横敢勇向前命横等直至京城或径往长安与宣抚司夹击江西安抚大使赵鼎奏襄阳居江淮上流乃川狭襟喉之地以横镇抚诚为得策今闻横皋共起兵往东京又闻伪齐亦会金人及遣李成领众西去恐缘此纷扰不定横乌合之众将不能御则决失襄阳川狭路绝江湖震动其害可胜言哉近有自襄阳来者言横正缘乏食兼无衣则其出兵固非得已望诏有司时有资给使横衣食足则不假他图然后责其守疆待敌不得因小利出兵则可久之计矣上览鼎奏始忧之于是蜀口敌骑已退而董先牛皋皆失守南奔朝廷盖未知也饷琮军及令与宣司夹击在丁未琮乞隶宣司在戊午今联书之熊克小历载琮除观察使在四月初诏李横夹击在四月末实甚误矣 命工部侍郎李擢提举制造浑仪 初马氏据湖南始敷郴道永州桂阳监茶陵县丁钱绢米其后丁有逃亡而不除其数民极以为患至是湖南宣谕薛徽言奏道州丁米万七千余斛乞以其半敷之田亩半取之身丁事下漕司相度未几守臣右朝散大夫赵坦亦以为言乃命田亩敷三分之二今年八月己酉 诏博籴米斛以度牒官告偿其直者中籴数多之家多给官告数少者给度牒博籴事祖见四月戊子 龙图阁直学士提举亳州明道宫林遹卒 是日徐文以舟师过青龙镇遂至海门县尽弃南船掠民间浅底湖船放洋而去沿海制置使仇悆都统制阎皋神武中军统领朱师闵合兵追之不及文所部复归者千余人诏隶神武中军与师闵俱还行在悆坐贬二秩五月壬午 
　　丁巳故武功大夫忠州团练使翟兴以死事赠保信军节度使 遣枢密院计议官任直清往襄阳商虢河南抚谕仍赐河南镇抚司黄金百两为祭告诸陵之费直清本镇抚司营田官其除计议日月未见当考戊午和州防御使带御器械张公裕同管客省四方馆合门公事兼沿海制置副使朝廷将罢仇悆故有是命 大理少卿元兖言律令烦多非明察详审而熟于宪章者未免有失故四方请谳比拟缪误者十常二三举此验彼则得自论决者概可知矣望令刑寺官具法令引用有可拟者为之推原法意申明以颁天下俾郡县无承用之驳而奸吏绝因缘之市以广陛下钦恤之意诏刑寺看详如其请 
　　己未命神武中军统制杨沂中统所部三千人往严州措置盗贼初遂安民缪罗以匿妖民余五婆为官兵所捕遂率其徒据白马源群出拒敌事祖见三月戊寅知严州颜为遣兵马监押从义郎王宏将射士保甲六千余人捕之事闻乃命沂中行以神武右军都统制张俊兼权中军统制 中书舍人赵思诚充徽猷阁待制提举江州太平观从所请也权河南镇抚使翟琮权狭虢经略使董先言今岁臣等首同李横东击伪齐京城震恐复以无援引兵而归思之痛迫臣等所管之地东至郑州西至京兆南涉伪境北临大河亦得两国虚实但西南去宣司三千余里东南去行在四千余里外无应援内乏粮储势力孤绝望选委重臣于行朝宣司之中屯驻一司以为声援诏报以已令韩世忠充宣抚使领大军屯淮南 
　　辛酉诏筑第百间以居南班宗室仍以睦亲宅为名 故朝请大夫欧阳棐赠直秘阁以元祐党人故也棐修之子元祐吏部郎中党籍余官第六人 河南布衣王忠民特改宣教郎忠民颍阳人世业医忠民幼通经史尤明于刑名靖康以来数言边方利害于朝累召弗至上渡江忠民隐居不出诸镇翟兴等皆重之弗能致张浚以为迪功郎不受兴徙治药川忠民避地南下遇商虢镇抚使董先于内乡留之军中事以师礼忠民以为豫僣立尝作九思图及定乱四象遣人达之金帅又镂版印图散于敌境及伪齐以断天下之疑至是翟琮荐其忠节于朝遂命先津遣赴行在 录故枢密副使包拯曾孙嗣直为迪功郎用淮西帅臣胡舜陟请也 
　　壬戌诏奉使官左承议郎潘致尧武经郎高公绘赴内殿奏事致尧等言金人欲遣重臣以取信后三日以致尧为尚书兵部员外郎公绘为浙西兵马都监先是朝廷以果茗缣帛遗刘麟假道麟不纳致尧等复持还此月乙丑得旨付左藏库寄收时吕颐浩已定议出师而恐与和议相妨事遂中止 应童子举张揉为迪功郎揉饶州人年九岁能诵书为古风诗孙子论上亲试而命之 
　　癸亥吕颐浩奏事因论祖宗兵制上曰祖宗制度自朕家法至于仁宗临御最久恩泽及人最深朕于政事间未尝不绎思仁祖庶几其仿佛也何俌龟鉴我高宗之法祖也论兵制则曰祖宗制度自朕家法进宝训则曰祖宗规模此朕家法吏部条法创之可也而曰祖宗成宪不可废也尚书绳墨＜宀十见＞之可也而曰祖宗成宪不敢改也谓仁祖临御最久德泽在人最深朕于政事专以仁祖为法景德与契丹讲和故事今日可以遵行命以真宗宝训进呈于是而得继志述事之孝矣 户部言来岁大礼巳下左藏库自今日收钱十分为率桩出一分专充赏给之用从之甲子右朝奉大夫主管台州崇道观晁公为言妻任氏受求珍金银臣并不知法寺断私罪杖乞改正过名诏改作公罪 
　　乙丑侍御史辛炳入对言艰危多事之时冗食之官当减今福建八州而添差至百八十余员理宜改正诏付吏部炳又言愿宣谕大臣自今勿废公见之礼则必无乏材之叹诏三省通知监察御史郑作肃言通判出于帅守之门则于州事无所执守视过咎无敢剌举今藩屏之权巳重于此尤所宜谨乃诏诸州通判见任守臣所辟者并罢 
　　丁卯尚书吏部侍郎韩肖胄为端明殿学士同签书枢密院事充大金军前奉表通问使给事中胡松年试工部尚书充副使赵甡之遗史云上命朱胜非择副使胜非言故事当用武臣时方艰危不宜专拘旧制遂荐松年按史此时胜非丁忧未还朝遗史恐误今不取诏肖胄官子孙七人松年五人上中节二十九人皆迁官四等白身人予初品官下节七十人各迁四资三节人共赐装钱二千三百七十缗银三百八十两帛千五百一十匹探请俸两月又别给赡家及飡钱加赐肖胄钱万缗黄金三百两绫二百五十匹为私觌费赐金钱在戊辰三节人转官资至给赡家银在辛未使副与恩泽及装钱在壬申赐绫在壬午今并书之时肖胄长子右奉议郎协提举浙东茶盐乃诏肖胄次子右通直郎彬松年亲属右朝奉郎田积中各于寄家处添差通判彬临安积中平江自是以为例二人添差在此月庚午 
　　安化蛮蒙全剑聚八百人焚宜州普义寨广西经略使许中遣兵马钤辖罗选统宜融平观西郡兵击之戊辰以闻 是日神武中军统制杨沂中以大军至桐庐县而魔贼缪罗与其徒八人已就招日历五月庚午严州奏王宏捉下缪罗等八人而六月丙申杨沂中申乃云缪罗巳就严州招安明非捕获也今从后奏当考诏沂中速往招捕余党宣谕官胡蒙请榜谕其徒能自首者免罪给赏许之既而沂中捕斩其徒九十有六人诏沂中以旧官领保信军承宣使将士进秩有差胡蒙建请在五月己卯沂中申到在六月丙申迁官在七月庚辰乱之始作也凤林巡检保义郎章甫淳安尉右迪功郎曹作肃指使保义郎徐詹皆为所害后各官其家一人十月丙申甫等赠官与恩泽己巳起居郎黄龟年起居舍人张纲并试中书舍人秘书少监孙近行起居郎 伪齐尚书户部郎中兼权侍郎权给事中冯长宁尚书右司员外郎许伯通同修什一税法及阜昌敕令格式是日书成凡条法三十一件随法申明二十二件诸律刑统＜锍-釒＞议阜昌敕令格式与什一税法兼行文意相妨者从税法其进劄大略云宋之季世税法为民大蠹权要豪右之家交通州县欺侮愚弱恃其高赀择利兼并售必膏腴减落税亩至有入其田宅而不承其税者贫民下户急于贸易俛首听之间有陈词官吏附势不能推割至有田产已尽而税籍犹在者监锢拘囚至于卖妻鬻子死徙而后已官私摊逃户赋则牵连邑里岁使代输无有穷已折变之法小估大折名曰实直巧诈欺民十倍掊取舍其所有而责其所无至于捡灾之蠲放分数方田之高下土色不公不实率皆大姓享其利而小民被其害贪虐相资诛求不辍朝行＜宀十见＞恤之诏夕下割剥之令元元穷蹙群起为盗其大指如此此据伪齐录 
　　庚午诏免岳州今年税役用守臣范寅敷请也寅敷时已丁忧寻诏起复寅敷起复在丁丑 
　　辛未中书门下省检正诸房公事李与权试大理卿尚书左司员外郎王庭秀为中书门下省检正诸房公事驾部员外郎韩膺胄守左司员外郎枢密院检详诸房文字王冈为右司员外郎膺胄以其兄出使故迁 左宣教郎江端友守尚书祠部员外郎主管温州神主寻诏端友兼权太常少卿充神主神御提点端友权少卿在此月壬午湖北安抚司统制官拱卫大夫忠州剌史颜孝恭为贵州团练使武经郎合门宣赞舍人郝晸等千二百九十四人并进官有差以平右陂盗饶青之功也 
　　壬申言者论五使所至讼牒纷起其间固有久负屈抑不得自伸至于因缘嫌怒虚诞不实者十盖八九望令有司具申朝廷特寘严宪从之 
　　癸酉京西抚谕任直清辞行 
　　乙亥天申节韩世忠进生鹿上不欲却谕辅臣将放之山林以适物性 枢密院言巳遣使诣大金议和恐沿边守将輙发人马侵犯齐界理宜约束诏出榜沿边晓谕如敢违犯令宣抚司依法施行 
