<!-- { "loadSidebar": true } -->
　　丙辰诏进士因事送诸州军听读可特放逐便仍许取应又诏临安府猪羊圈并安抚使回易麻布连竹纸增息出卖及责借官钱付炭牙人放炭收息可并住罢又诏诸州民间地土占充官司营寨房廊其随地产税和买并与除放明婺严衢州所买发纳牛羊司羊口令桩支合用官钱依市价和买不得依前抑配民户应州县受税赋即时销注并只以县钞照用不得取索户钞皆以尚书省有请也 御史中丞汤鹏举言臣窃以易曰涣汗其大号书曰慎乃出令令出惟行弗惟反盖号令者大君所以鼓舞万民者也故一号令之出谋之不可不臧发之不可不慎行之不可不久臣窃观臣下之奏请有所谓应诏者有所谓轮对者有得见阙而朝辞者有当替罢而朝见者是皆合对而奏请也或曰且以藉手且以塞白且以随例责其端悫以陈利害十无一二也因而为之变易法度可乎因而施之号令可乎臣谓革其所可革不必以一言而为之改易因其所可因不必以一言而为之仍旧实以上关社稷军民之安危下系君子小人之消长不可不察也臣伏望睿慈率由祖宗之典章深监帝王之因革有如号令之施设必使有司公心平气熟思详择推原措画之从违讨论奏陈之意向利则行之害则除之不轻信而立法无曲从而反汗使献言者不能窥伺间隙而容其奸则号令素定吏民信服天下幸甚从之 权礼部侍郎贺允中言臣闻为君者在恤民应天者必以实臣敢以刑罚财用致伤和气二事试为陛下陈之夫刑狱之官人之司命方今州县狱官凡拷讯罪人未尝监临尽付公吏之手每一鞭笞极其惨酷号痛冤呼声闻道路捶楚之下何求而不得其致伤和气者一也国家财用窠名立额率用一岁中制其由来久矣比年以来经总制钱立额以绍兴二十六年中最高者一年十九年之数为之其当职官既有厚赏以诱其前又有严责以驱其后额一不登每至横歛民间受毙不可胜言其致伤和气者二也望诏天下刑狱勘官每遇考讯须自监临经总制钱改立岁额以为中制庶使刑罚清而民自不冤财用节而孰与不足于陛下恤民之心应天之实或有涓埃之助诏户刑部看详申省 夜彗星没 
　　丁巳宰相沈该率百官拜表请御正殿复常膳诏不允表三上许之 吏部侍郎兼侍讲兼权吏部尚书张纲言伏睹诏书以星文示变上轸圣虑许士庶实封陈言又令诸路监司郡守条具便民＜宀十见＞恤事件闻奏仰见陛下严恭寅畏克谨天戒亟欲消变复臻和平天下幸甚然臣窃谓求言为易听察为难臣区区所见尚虑疎远之人锐于纳忠设意过当有强出新意而致冲改祖宗旧制者有取便一时而行之既久不能无害者有贪蠲复之名而不以用度较之致州县不免暗取于民者若此之类自非深思熟虑实难遽见欲望明诏有司凡看详群臣所上章奏必须审慎究极事情不得一切苟简更乞万几之暇躬垂省览唯不悖戾祖宗旧法可以经久而实惠及物乃听施行庶几事体稍重动合人心而和气可召灾异非所忧也诏劄送看详官 起居舍人兼权给事中凌景夏言切见临安府自累经兵火之后户口所存裁十二三而西北人以驻跸之地辐凑骈集数倍土著今之富室大贾往往而是绍兴二十一年有诏临安府见推排等第依在京例与免命下之日万口欢呼有司乃以和买役钱难以减放止与西北人蠲除其土著人户反成偏重臣窃谓土著流寓皆陛下赤子德泽之施实先京师今陛下施德泽以幸斯民而有司不能奉承失信于下契勘两县在城营运浮财物力所敷和买绢匹数止二千六百有余耳此在国计如秋毫之轻而民户蒙被恩赐有邱山之重伏望依已降指挥并与蠲免庶几德泽无偏诏令有信足以称陛下发政施仁之意诏户部看详如所请 武德郎殿前司游奕军训练官颜深知珍州右武大夫石世达知叙州敦武郎殿前司准备将光盛按光盛上疑脱姓知宜州武节郎添差漳泉州同都巡检使王格知龙州脩武郎侍卫马军司点检医药饮食李宗周知宾州皆用管军杨存中成闵应诏所举也宗周新秦人父翼宣和末守边死事既而宗周入辞上锡以金带且索翼忠义事迹以进遂改知永康军宗周入辞在九月丁巳改除在辛酉 右武大夫和州防御使殿前司水军统制王交特转遥郡一官时浙东海贼林军入等作乱交率兵捕获之故有是命 
　　戊午诏近令诸路监司守臣条具便民合行＜宀十见＞恤事件提点刑狱官亲行决狱缘四川去朝廷远尚虑奉行灭裂致实德不能及民可令制置使萧振总领财赋汤允恭催督如奉行不虔按劾以闻当重寘典宪 左朝奉大夫主管台州崇道观吴景偲行宗正丞景偲入对上曰卿远来所经历处民间有何利病景偲言雨旸顺适百姓安居乐业莫亦增长和气否景偲曰自去冬以来陛下进贤退不肖政事一新和气充塞岁必丰登上诺之 诏民间私欠逋负依欠官物指挥限绍兴二十二年以前并行除放以户部尚书兼权知临安府韩仲通应诏有请也 
　　辛酉夜天雨水银 
　　癸亥御史中丞汤鹏举言方今于祁寒隆暑暂罢讲筵许近臣进故事是欲令禁从少竭愚忠裨补国论近来讲筵所胥吏輙违旧制取索副本称讲筵要用自绍兴十三年为始臣窃疑之是必怀奸之人自为朋党惟恐臣下献忠背违其意故令吏胥取索伏乞特降睿旨今后不许取索副本只乞令就通进司进入庶几臣下得以输密勿之忠从之 降授左奉议郎知泸州李文会复左朝奉郎 武功大夫侍卫步军司正将鲁安仁知文州敦武郎侍卫步军司准备将张希道知融州安仁珏子与希道皆管军赵密应诏所举也 故右朝散郎韩参故右承议郎万俟允中故左奉议郎吴元美皆追复旧官 
　　甲子御史中丞汤鹏举言臣近闻福建路州县以盐纲扰民每岁增添不知纪极福建民户素贫因科敷盐货家家堆积而钱谷空虚日甚一日臣究其所由来不特县令容其奸实由太守漕臣藉此以应付权贵恣为妄用上下督责更相党庇故有以致然也乞令本路宪臣巡历一路州县并不许过绍兴元年般运盐纲之数立为定制仍仰监司按劾台谏弹奏人户越诉在州当职官在县令佐并以自盗论庶几杜绝一路之害先是福建盐货漕司悉贮于海仓令剑建汀邵上四州取而鬻之以供岁用其后漕司提举司及州县皆自卖盐名数既不一而州县又高其直以收其利吏缘为奸盐恶不可售即按籍而敷号口食盐下里贫民无一免者人甚苦之鹏举以为言诏付户部其后本部乞委提点刑狱吴逵躬亲巡按核实限一季毕从之 
　　丙寅上谕宰执曰昨卿等奏近年有司申明续降指挥多有与祖宗成法违戾巳令看详改正至今不曾具到沈该曰六部以谓若一顿更改恐致纷纷欲每因一事便与改正一项上曰此固善然恐吏辈临时得以舞文不若督责与一番改正该等奉命而退 罢临安府岁贡御服绫 诏展限陈诉经界不当指挥更不施行以殿中侍御史周方崇言恐权势豪强之家将巳定赋税反均及于下户故也 
　　丁卯直龙图阁知衢州钱端礼罢以端礼在任违法害民本路漕臣张汇体究得实故有是命诏令举行在职事厘务官所随亲如依得服属不以巳未有官并令赴国子监请解其有官人不得依前循例陈乞赴两浙运司试从礼部请也 御史中丞汤鹏举言陛下迩者以彗出东方许士庶实封陈言可谓应天以实然臣下之奏请类皆更改法令或为一巳之私或为一乡之利今欲镂板遍行天下皆归过朝政有阙而巳如此则止容奸人紊乱治体使小人之欠逋不偿者顽猾人户之不纳苗税者奸雄胥吏之有词讼者至愚不肖之唱为浮言者时时候星文之变则得以售其奸矣然此彗星之出井宿躔度晋地之分野臣不敢臆度自取欺罔之罪臣闻惟守常然后可以应变能应变然后可以御乱古今之通论也臣伏乞睿慈奋乾纲之断廓离明之照使浮言不作以慰四海之心所有镂板播告改易德政之请姑少迟之然后下酌民言上承天意为之讨论因事修入绍兴敕令以为一代之仁政万世之良法臣不胜至愿从之人主求言诚切如此而中丞乃为此论不知何说也 
　　是月编管人前右通直郎张常先卒于循州常先素凶愎部送使臣尝为所杖乃苦辱之常先在江西又尝不礼于右翼军统制官贾和仲和仲以书抵推锋军统制兼知循州张宁曰彼视我曹如粪土不可不报宁幽之土窖中少日而死云 
　　建炎以来系年要录卷一百七十三 


●建炎以来系年要录卷一百七十四 
　　宋 李心传 撰 
　　绍兴二十有六年八月庚午朔枢密院检详诸房文字陈正同为中书门下省检正诸房公事 尚书吏部郎中葛立方守左司郎中 尚书吏部郎中汪应辰守右司郎中 右朝奉郎齐旦特追两官勒停旦尝提举淮东常平茶盐公事既罢去代者朱冠卿奏其在任一年半失陷钱课共为钱二百八十六万余缗又不法十五事朝廷委官究实乃黜之 
　　辛未尚书司封员外郎刘章为枢密院检详诸房文字 左朝奉郎知太平州章厦提举江州太平兴国宫从所请也 右朝奉大夫新知秀州向伯奋言臣尝观一州一路之间无不以财用为先催科之急民大受弊望特委近臣取诸路州军每年用度出入之数稽其失陷革其妄用有余者取之不足者稍蠲以予之以入制出皆使粗给尚有敢非理扰民者重置于法则斯民受无穷之赐诏户部看详申省其后本部言欲委诸路转运司行下所部州军遵依见行条法常切钤束不得非法科扰及取见行州军财赋每年支收出入实数稽考有无侵欺失陷轻费妄用开具供申省部审实参酌施行从之 
　　壬申宰执进呈大理寺主簿郭淑转对论差役事上曰自有成法不湏更改今祖宗法令无不具备但当遵守比来轮对及之官得替上殿官多是无可奏陈致有率意欲轻变成法有司看详尤宜详审朕观汉史曹参遵萧何画一之法而汉大治盖何所定律令既巳大备若徒为纷更岂所谓治道贵清净耶 吏部状绍兴令诸奉制书权摄职任者许举官他郡官在所部权摄而非制书所差者不得荐举绍兴二十五年续降指挥诸路应兼权监司并许依正官例荐举内权职司之人许作职司收使今来诸路监司往往差足其前件指挥难以遵用欲依旧法施行从之 
　　癸酉右承议郎程昌时知桂阳军代还论州县科配被于细民而不及豪右上谓大臣曰科敷不均最为民害出榜之说朝廷累有指挥唯是官吏为奸恐民间尽知数目不得而欺隐所以不肯出榜耳上又曰临安民有纳本户绢一匹被退因询之云官中以不经揽户不肯交朕令人用钱五千五百买之乃好衣绢巳令韩仲通根治近在辇毂尚尔外方想不胜其弊也 秘书省著作佐郎赵逵周麟之并为著作郎 
