<!-- { "loadSidebar": true } -->
　　辛酉给事中陈戬充宝文阁待制知处州戬尝上疏论五失一谓宰执尚宽厚示大体而务姑息二谓宠任将臣轻授之柄遂便邀赏示恩至谓本兵大臣出其门下三谓台谏观望朝廷交结权幸毛举细务以塞责四谓监司郡守身自犯法岂能律奸五谓内侍之权渐盛交结将帅恐临安之变生于不测上奖其言至是又论诸将造政事堂与大臣狎紊乱朝纲恐缓急不可用于是枢臣上章待罪诸将亦不自安戬因力求去乃有是命戬所言盖指辛企宗富直柔黎确冯益等也　翰林学士汪藻言本院出入经由隆祐殿歹□赞宫门工役不便乞权就本家供职从之 荆南镇抚使解潜言所管五州绝户及官田荒废者甚多已便宜辟直秘阁宗纲权屯田使中奉大夫樊宾权副使募人使耕分收子利诏以纲为镇抚司措置营田官宾为同措置官渡江后营田自此始其后荆州军食多仰给于营田省县官之半焉纲尝为湖北转运判官官省而罢遂为潜所辟宾河中人也壬戌范宗尹等以国用不足奏鬻通直修武郎已下官上曰不至人议论否张守曰祖宗时尝亦有此第止是斋郎李回曰此犹愈于科歛百姓上曰然大凡施设湏可行于今可传于后即善耳宗尹乃退其后遂止鬻承直郎已下官余见六月己巳 是日邵青受刘光世招安太平州围解初青既薄城下与其徒单德忠阎在等分寨四郊开畎河水尽渰圩岸以断援兵来路调民伐木为慢道怠缓者杀而并筑之一日之间与城相平贼攻具毕施遂纵火焚楼橹刳孕妇取胎以卜吉凶敌楼为炮所坏守臣郭伟运土寔之贼不能近伟方食于城上青以炮击其案又以矢毙其侍吏伟亦不顾相持凡九日伟募死士乘夜下城因风焚其慢道又二日决姑溪水以灌其营青穷蹙会光世遣使来招安翼日青遂去初青之参议官魏曦多智伟惮之乃为书以响箭射于城外已而曦力劝青就招青怒杀曦人皆谓伟用间言青信之也此据赵甡之遗史参修曦劝青就招据刘光世所奏云尔然光世所奏乃以为青解围后至建康道中杀曦今且附此俟考癸亥诏滁濠镇抚使刘纲所部中军牙兵等六千余人并令神武中军统制辛永宗遣将官统押赴行在用纲请也纲受命踰年卒不之镇于是左军统制王惟忠等以所部土人数千渡江北去纲所将者独淮北数千人而已始纲既不能渡江盗王才因据濠之横涧山为寨纵兵剽掠杀权知滁州梅迪俊纲即以权清流县丞张格非代知滁州格非濮州人也时群盗纵横格非以数十舟依山险避之往来城中而已才以王命阻隔乃以其众附伪齐用阜昌年号而亦受招安为合门宣赞舍人然出没如故武翼大夫忠州剌史合门宣赞舍人赵延寿特迁武经大夫营州团练使充江南东路兵马都监延寿自湖北渡江遂据分宁县江东安抚大使吕颐浩遣乡贡进士李丕等谕降之颐浩选其军得精锐五千余人分隶统制官巨师古阎皋姚瑞王进傅选等九军言于朝故有是命延寿之赴鄱阳也颐浩令朝请郎分宁县丞逄汝霖随军济其刍粟至是授丕忠州文学而汝霖迁一官汝霖掖县人也按宋史系壬戌日 朝议大夫俞赒卒赒钱塘人宣政间以应奉故屡为部使者靖康初乃废是月婺源尉方畴上疏极论宰相范宗尹过失不报畴弋阳人也 伪齐知同州李成寇昇平寨保义郎统领蒲城县忠义军马井全与战为所杀 初马进既为江淮招讨使张俊所败而李成犹在蕲州至是俊引兵渡江至黄梅县亲与成战成据石幢坡凭山以木石投人俊乃先遣游卒进退若争险状以误之俊率众攻险贼徒奔溃进为追兵所杀林泉野记张俊传云俊追成至蕲州罗田山成遂杀马进降于刘豫与此不同当考成遁去以余众降伪齐俊败李成于蕲州未见本日按俊所奏云自三月二十八日收复江州为粮食匮乏坐食四十余日旦夕渡江北去则其行必在五月半间也俊又奏六月十八日已至丁家店则其败李成当在五六月之间今参酌附此月末 
建炎以来系年要录卷四十四 
　　建炎以来系年要录卷四十四金人地名考证 
　　乌噜原书作乌鲁误今改正 
　　珠赫原书作折合误改见卷三十七 
　　摩哩原书作没立卷一百九十三又作毛里并误今改正 


●建炎以来系年要录卷四十五 
　　宋 李心传 撰 
　　绍兴元年六月丙寅朔诏自今朔望遥拜二圣于殿上百官于殿下行礼先是上与百官并拜于庭而中书舍人林遹以为非宜请用家人礼故有是旨 敦武郎房湜为武翼大夫荣州刺史知房州用知唐州胡安中奏也时道路犹梗乃令安中权给差帖授之 诏河朔进士汪巨源令赴都堂审察后未见 初上以大理卿王衣与伪齐相张孝纯有旧欲令衣贻书孝纯使缓兵秦桧奏衣所与孝纯书当谕以意否上曰以孝纯守太原固忠义可信然今既与豫合则其心亦未可知若便以缓兵之意谕之则彼知吾怯恐遂南渡是呼之来也不若且令衣告无疑间之意徐观其事为善丁卯夜寝殿后屋坏宫人被压者数人吴才人惊悸得疾翌日上以谕辅臣始令略葺州治 
　　戊辰迪功郎诸葛行言献国朝训典乞为其兄国学免解进士行仁推恩诏补行仁将仕郎其后复献书万卷官一子献书在九月甲戌 初张琪自襄安镇引兵渡江遂犯建康府太平池州诸县建炎四年江东安抚大使司参谋官刘洪道招降之复叛去既而统制官韩世清张俊会兵讨之追至溧水县其势穷蹙遂受浙西安抚大使刘光世招安诏光世拣其军毋令遁逸然琪实无降意己进兵掠安吉县而枢密院复下敕榜招收之盖信光世所云误以为余党也降黄榜下湖州招收在此月辛未己巳初鬻承直修武郎已下官用宰相范宗尹请也承直郎直二万五千缗修武郎直四万五千缗其余以是为差参注恩例并依奏补出身人其告身内更不声说事因第云某人奉公体国宜加奖录而已 和州防御使知邵州兼枢密院提领海船张公裕带御器械兼职如故 诏鄂州安抚司军马令直秘阁滕膺权行主管召李允文赴行在初朝廷闻允文执知岳州袁植诏以植弃城令湖东提刑司鞫治今年正月癸亥植弟国子监丞正功乞归其丧乃令新湖东安抚使向子諲体究三月辛亥既而江东安抚大使吕颐浩奏植已为允文所杀植爱将袁衮亦诣行在击登闻鼓讼冤其从者强胜又诉于御史台殿中侍御史章谊奏其事参知政事张守与植素厚乃启上密谕江东招讨使张俊令收允文膺始以分镇罢京西漕遂在允文军中故有是命 罢京畿等路宣谕使副令淮南三宣抚司遣人赍抚谕诏书付诸路 
　　壬申宰相范宗尹等率百官奉上昭慈献烈皇后谥册于太庙宝用银涂金册以象简其文参知政事秦桧所撰也时太庙神主寓温州乃即大善寺大殿上设祖宗寓室行礼 
　　癸酉诏选人仕闽广者往还所给驿券并罢甲戌言者论诸路转运司类省试举人多讼其不公若止仍令宪臣差官虑有私请欲于帅臣部使者中择文学之臣领其事诏江东西福建广东委帅臣吕颐浩朱胜非程迈赵存诚两浙委宪臣施坰荆湖广东委漕臣孙绶王次翁其川陕路令张浚于帅臣监司内选差有出身人分镇路分令茶盐司选官如前诏存诚挺之子坰晋陵人明受中尝除右正言绶湏城人次翁历城人也 诏尽鬻诸路官田每路以宪臣总领措置朝廷为择干办官一员佐之时范宗尹以军兴用度不足故有此议令下民大以为扰后迄不行此为沈与求奏宗尹第三罪张本 大理少卿朱宗直秘阁为福建路转运副使于是范汝为未平而辛企宗握兵玩寇一路骚然宗入辞言民困无聊弄兵以延一旦之命陛下苐追还制置使以此事付臣可无战而平也时富直柔与企宗厚幸其成功而企宗不能制贼反屯其众于建之城外乙亥诏朝奉郎以上陈乞致仕未受敕而身亡者许任子以中书有请也 朝奉大夫吕景山主管台州崇道观景山大防子建炎初提举潼川府路常平官省而罢寓家于蜀至是因其请而命之 是日张琪犯宣州琪自安吉引兵至临安境上前一日报至命神武左军都统制韩世忠分兵三千往捕之而琪已去乙亥诏朝奉郎以上陈乞致仕未受敕而身亡者许任子以中书有请也 朝奉大夫吕景山主管台州崇道观景山大防子建炎初提举潼川府路常平官省而罢寓家于蜀至是因其请而命之 是日张琪犯宣州琪自安吉引兵至临安境上前一日报至命神武左军都统制韩世忠分兵三千往捕之而琪已去矣 
　　丁丑诏越州申严门禁时有溃兵数百直入行在越州泊于禹迹寺阖城震骇论者以为言乃命诸门增甲士守视命官亲书职位出入军马自外至者悉屯于城外 尚书左司员外郎林之平直龙图阁知温州 枢密院编修官林待聘召试馆职遂以为秘书省校书郎待聘平阳人秦桧所荐也 承奉郎杨愿充枢密院编修官愿自越州观察推官用荐对改秩而有是命武翼大夫合门宣赞舍人池州兵马钤辖江东安抚大使司统制军马韩世清为武德大夫忠州剌史录掩杀张琪之功也世清故为盗有众五千及屯宣州而世清复招纳亡命至万五千人月费钱十万缗米五千石颇凌州县论者疑其复反上以谕辅臣会吕颐浩奏世清可疑李回曰世清近讨张琪有功未见其可疑处上曰颐浩之言亦不为无理方其未可疑自当赏其功如郭伟奏邵青解围而刘光世谓因其招安青之去恐或因光世然伟之守城亦自当赏功过不相掩则赏罚信矣上语在是月庚午熊克小历注世清在江东弹压有劳时颐浩方招安张琪而世清袭击琪破之颐浩以世清坏其事故不乐日历绍兴三年三月吕颐浩奏王＜王燮＞擒世清事上曰去岁累谕范宗尹此乃心腹之疾而宗尹迟疑未决不知即因颐浩所言否当考 录故太学博士何涣子楰为将仕郎涣青城人举进士廷试第一其弟宣义郎通判利州洙援杨寘等例乞推恩张浚为之请乃有是命 诏和州威显妃增封昭顺二字妃历阳侯范增女有祠在麻湖之水寨用镇抚使赵霖请而命之 
