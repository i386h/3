<!-- { "loadSidebar": true } -->
　　丙午礼部拟定故太师清和郡王张俊赠典乞依韩世忠例先是上谕秦桧曰武臣中无如张俊者比韩世忠相去万万赠典宜令有司检讨祖宗故事务从优厚七月丁巳及是进呈上曰俊在明受间有兵八千屯吴江朱胜非降指挥与秦州差遣俊不受进兵破贼寔为有功可与赠小国一字王令礼部拟定于是特封循王国朝淳化以后异姓不封真王其追封盖自俊始俊葬无锡县比葬自行朝至无锡将相州郡祭之者接迹江左以为荣后谥忠烈史臣曰上之于世忠待遇赐子视诸将最厚与张俊语多摧折告戒之辞俊之立功盖有所激及俊死称谓之美如此抑杨子夺有深旨哉 
　　九月辛亥朔鄂州前军统制李道自长沙移军往衡州措置盗贼先是胡邦宁既就江西安抚司招安其党朱时等蚁聚于桂阳保险以自固道遣将官高仲等击平之得六百人以充军贼之未得也湖南提举常平茶盐公事王之望数以书白大臣时多计亩率钱以备犒军之望檄诸司止其事不听既又请留兵五百人戍衡郴以备出没朝廷从之 
　　甲寅监登闻鼓院曹绂面对论常平之法贱歛贵散农末皆利今者时和政协岁已告丰其价益平能因天之所与以利于下实甚盛之举望俾州县及时广籴使仓廪充实异时用以赈贷诏户部措置其后户部乞下诸路常平司依见行法如违令监司按劾从之绂辅子也 
　　丁巳左武大夫英州剌史殿前司正将辛立升领忠州团练使录平衢州群盗之劳也余将副军校九百九十七人各转一官资仍犒设一次 
　　壬戌左司郎中张士襄乞客人兴贩米斛不拘州军许从近便官司投牒给据以为沿路榷征场务照验沿路有乞觅阻抑依枉法论从之 
　　甲子大理寺丞郭唐卿面对言在法囚人遇寒量支柴炭贫者假以衣物而州县多不预办望申严法禁诏刑部检坐行下 
　　乙丑大理寺丞环周面对言临安平江湖秀四州低下之田多为积水浸灌究其所以盖缘溪山诸水接连并归太湖水分为二派自太湖东南一派由松江入于海东北由诸浦注之江其松江泄水诸浦中惟白茅一浦最大今为泥沙淤塞每岁若遇暑雨稍多则东北一派水必壅溢遂至积浸有伤农田望令有司相视于农隙开决白茅浦故道俾水势分派流畅寔四州无穷之利诏转运司措置绍兴二十八年九月施行 
　　丁卯秦桧进呈权户部侍郎徐宗说试刑部侍郎韩仲通等状日历只书户部状今出其姓名俾后有考举劾京西路转运判官魏安行前知滁州妄奏开荒田二千二百余顷今本州具到寔开耕数止及四百余顷既不应赏格其已转官合行改正上曰如此诞妄不可不惩于是罢安行见任余令吏刑部依条施行此事须要与今年十二月王珉劾疏相关 
　　己巳太师尚书左仆射提举实录院秦桧等进呈徽宗皇帝御集熊克小历在十月壬午盖误少保观文殿大学士秦熺为礼仪使上特御垂拱殿再拜受书实录院修撰秦埙升殿进读诗五章礼毕乃退集凡百卷上自序之权奉安于天章阁凡诗百五十有五词二百赋一序十有二记十碑四策问九文七乐章三挽词二十有七杂文十有五诗解九论语解二道德经解八南华真经解八冲虚至德真经解十有二广济经十金箓科仪二政事手札千五百五十边机手札二百四十有四 直秘阁知盱眙军龚鉴升直徽猷阁令再任 
　　壬申少保观文殿大学士充万寿观使兼侍读提举秘书省安奉徽宗皇帝御集礼仪使秦熺言伏睹进呈御集前夕密云阁雨翌旦迎奉出秘书省天宇廓清皎月如昼仰见圣孝感格及垂拱殿进呈皇帝拱立观览天颜端肃极于严奉伏望宣付史馆从之 
　　乙亥诏建天章等六阁 
　　冬十月庚辰朔大理寺丞孙敏修面对论在法禁囚徒罪以上方许枷禁仍须立检判押其制不为不严而州县官逐厅所行事其干系人往往在厅一面枷荷遇夜即行寄禁甚失国家立法本意乞申严行下诏可仍令监司按察御史台弹劾 
　　辛巳保义郎赵不瑕言母李氏年六十九未有封号望以臣磨勘一官回封从之 
　　壬午秦桧奏诸州今岁丰熟间有高田旱伤去处上曰可令依条检放公私欠负仍往催理其系官年岁深远者委户部开具取旨除放仍令常平司措置通融粜籴务令兼济毋致失所十一月癸丑户部拟请行下 权吏部侍郎施钜言属者误蒙圣选衔命出疆礼备将还而邻国之君尝问陛下师臣所兼何职又问今年有几臣皆以实对兹有以见陛下圣明登崇贤哲朝廷尊荣故邻诚信而仰重之也伏望特降睿旨宣付史馆昭示万世不胜大愿从之 
　　丁亥尚书省言永祐陵及昭慈圣献皇后歹□赞宫见用帏幕供设之类皆已故敝种植窠木亦多损阙诏绍兴府守臣赵士粲亲往检察修葺换易补种候毕开具申省 
　　戊子国子司业沈虚中为贺金国正旦使敦武郎张抡副之尚书左司郎中张士襄为贺生辰使合门宣赞舍人张说副之抡开封府人也 
　　辛卯宰执进呈年例令临安府自十一月支钱米养济丐者上曰此一事活人甚多可即行下熊历在丙戌与日历不同 
　　壬辰故武功大夫合门宣赞舍人吴进特赠二官例外录其家一人以进先受赣州檄赍旗榜招安剧贼黄先遇害故也黄先未见 
　　癸巳宰执进太府寺丞曾怡面对论监司州郡虚申纲解致交纳不酬枉被囚禁乞立法惩断上曰事皆有法惟在奉行可申严行下 
　　乙未诏诸路提刑司将灾伤去处职田一例检放以尚书省有请也 
甲寅权尚书刑部侍郎韩仲通权刑部尚书权户部侍郎徐宗说试兵部侍郎 右正言兼崇政殿说书郑仲熊权吏部侍郎 直显谟阁知临安府曹泳权户部侍郎兼权知临安府时徐宗说久病故以泳代之泳倚势妄作又甚于宗说旧荆南户口数十万寇乱以来几无人迹诏蠲口赋以安集之然十未还一二先是议者希朝廷意谓流民已复可使岁输十二其后频岁复增吏不能供至是积逋二十余万缗泳责偿甚急时秦桧晚年怒不可测而泳其亲党凶焰炽然守臣直秘阁孙汝翼惧欲赋于民以予之左承议郎通判府事范如圭力劝之乃止此事不得其年月因泳除版时附见汝翼今年六月自成都运副改知荆南九月十三日离任如圭二十二年八月差通判荆南府 大理少卿张柄试大理卿 秘书省著作佐郎丁娄明试秘书少监娄明以女适秦桧之侄右朝奉郎烜故擢用之 右通直郎张嶬守尚书刑部员外郎 枢密院编修官林一飞为屯田员外郎 新除大理司直薛仲邕为枢密院编修官寻权枢密都承旨 直龙图阁提举洪州玉隆观汤鹏举知广州 左太中大夫提举江州太平兴国宫李椿年知宣州 
　　乙卯右朝请大夫新除江南西路提点刑狱公事刘环罢先是有诏令四川制置司总领所措置裕民而环为潼川府路提刑兼提举常平权转运司事具到本路绍兴十九年至二十三年未起赡军折估籴本水脚等钱乞蠲免都省批送户部户部劾环妄有申陈显是侵官不循分守徇私沽誉难以倚仗乞罢环新任庶少惩戒故有是命环民瞻子也日历户部状未知是徐宗说未改除前所申或曹泳供职后当考 
　　丁巳赐直秘阁吴益三品服封秘阁修撰秦堪妻赵氏为令人以秦桧辞免进徽宗御集加恩故有是命臣顷在行都闻赵氏乃近属今不能记其详当考 
　　甲子监察御史王珉行右正言 
　　乙丑端明殿学士签书枢密院事兼权参知政事魏师逊仍旧职提举江州太平兴国宫殿中侍御史董德元劾师逊嗜利怀奸不恤国事师逊乃抗章求去遂罢之 诏杨存中恩数视枢密使 
　　丙寅检校少保武康军节度使恩平郡王璩从吉还旧官 
　　丁卯权尚书吏部侍郎施钜参知政事权尚书吏部侍郎郑仲熊为端明殿学士签书枢密院事自秦桧专国士大夫之有名望者悉屏之远方凡龌龊委靡不振之徒一言契合率由庶寮一二年即登政府仍止除一厅谓之伴拜稍出一语斥而去之不异奴隶皆褫其职名阁其恩数犹庶官云故自万俟卨罢至此十年参预政事之臣才四人而已此以王明清挥麈录修入熊克小历云自秦桧专国执政无敢少违其意者于是仲熊叹曰为官至此可以行志而不得行遇主如此可以图报而不得报负愧多矣按仲熊为桧所用自国子监主簿不二年而登政府中间更历台谏专附桧意挤排善类无所不至又安有此言今不取 
　　戊辰少保观文殿大学士充万寿观使兼侍读提举秘书省秦熺加恩迁少傅封嘉国公 左朝奉郎陈夔试太常少卿夔先为是官以忧去至是复旧 
　　庚午敷文阁直学士晁谦之卒于信州 
　　辛未敷文阁待制提举佑神观兼实录院修撰秦埙试尚书工部侍郎亦以进御集推恩也 左承事郎郑时中守秘书丞时中甫登第即以京秩授之至是入馆 
　　壬申端明殿学士提举江州太平兴国宫魏师逊落职殿中侍御史董德元再论师逊买贱卖贵自同商贩在朝堂有诣禀白者则必背面他视略不关省黎明而入既饭而出漫不可否一事乞重加窜殛故有是命 左朝散郎知平江府李朝正罢以殿中侍御史董德元论朝正与其女壻魏师逊共为商贩也 
　　甲戌大理寺丞郭唐卿面对乞戒州县推勘公事不得妄有枝蔓诏申严行下 
　　乙亥右正言王珉言直秘阁两浙路转运判官韩琎乃堂吏韩详之子详曩为蔡京爪牙奸邪阴险琎蹈袭家传比建天章阁琎既不得遇安奉之日与韩珹袖手往来其间耳语窃笑意有讥诮珹乃其弟见为堂吏窥伺朝政事无大小琎皆预知比曹泳除户部侍郎临安府阙官琎语泳曰某旦夕当为之已令修漕廨以借公琎常在刘光世军中受光世恩甚厚一旦背驰奴事吕祉光世既罢尽以光世事告吕祉光世知之移书责骂比之犬彘远近传之无不鄙笑为淮西转运判官日与陈克令谋助祉为虐遂致生变当时叛卒求琎尤急以逃伏得免今又恶心不悛怀私背公如此伏望重赐行遣诏琎放罢按淮西军叛时琎实在建康未去珉所云小误 
　　丁丑大理司直李璟面对乞令诸郡受纳秋苗将出陆僻远去处许乞就近县镇送纳毕日团纲起发以宽贫民诏户部看详 
　　是月左奉议郎通判武岗军方畴除名永州编管畴坐与流人胡铨通书为守臣李若朴所告江西提举常平茶盐公事张常先因令通判袁州蔡橝按畴不觉察人吏盗用出剩银送狱法寺当畴赃罪徒私罪流公罪绞秦桧进呈乃有是命畴之贬日历会要皆不书今以熊克小历及绍兴二十六年十一月汤鹏举劾蔡橝章疏修入克历称提刑张常先鹏举劾疏称江西运判张常先按常先此时提举江西常平明年四月癸卯就除运判或者畴得罪在彼时且附此当求他书参考 
十二月己卯朔试尚书工部侍郎秦埙充敷文阁直学士提举佑神观兼实录院修撰以埙再辞免也 直龙图阁新知广州汤鹏举改知平江府 
　　庚辰诏宕昌塞峰鉄峡两场纲马自来岁为始循环拨付殿前马步三司各一年周而复始先是市马者岁于宕昌寨峰鉄峡市马三千八百匹赴枢密院而部送者利其刍粟多道毙者至是始命统领官一员往取之再岁一往返用四千四百人皆精甲既而杨存中言马多不及格者乞令统领官就场监视买马不行川马二十七年七月壬午所书可参考 清远军节度使侍卫亲军马军都虞候荆湖北路马步军副都总管王德薨于荆南府赠检校少保后谥威定 
