<!-- { "loadSidebar": true } -->
　　绍兴二十有六年冬十月己巳朔大理少卿杨揆言臣检准大理寺一司敕诸刑名疑虑及情法不称并奏裁事若重密仍许上殿望自今后遇本寺有重密公事许依前件条制乞上殿奏陈从之 右朝议大夫知明州王俣试尚书户部侍郎 
　　庚午诏去年十月甲子以前断罪之人除大不恭不孝及蠹国害民枉法自盗赃抵死因人告发迹状明白者各论如法其余不以年限并许自陈事属无辜则与行改正稍涉疑似则除落过名用大理少卿杨揆请也二十七年正月戊寅汤鹏举奏可考 罢浙东提举常平司平准务提举官赵公称请也仍以其钱充籴本 左朝散郎喻樗右朝散郎陈掞右朝请郎邢绎并落致仕樗始坐赵鼎门人久废至是召还绎恕孙尝通判襄阳府以私事决杀掌库者惧罪而去寓居武陵万俟卨谪沅州与之亲厚乃并荐之寻以樗知大宗正丞掞守军器监绎知兴国军 武经郎向世禧知宾州世禧为东南第十二副将代还汤思退拟除郡上阅履历状见其称府学内舍生问得非武举出身否思退言世禧本士人后以获贼补官上曰士人必知民事如此差除甚当世禧襄阳人也 诏故敦武郎王正臣特与恩泽一资正臣为奉使大金礼物官坠车死故录之 
　　辛未沈该等奏近以内教有司依年例供进赏赉物帛有旨退还者半仰见陛下俭德上曰赏赉何必许数如此撙节岁中自可省数百万缗该曰陛下每事省约以＜宀十见＞财赋天下幸甚 
　　壬申上谓大臣曰宗室中有才学者可选两三人充行在官京师盛时为从官及建节者甚多今不可以比旧但如南班亦少朕甚念之 
　　癸酉左朝奉大夫知随州田孝孙直秘阁以京西诸司言其公廉俭素流移安业也 是日中书门下省检正诸房公事陈正同入对言县令之职最为近民今惩戒既严而不旌异循良恐亦有所未至望令诸路监司采访拔擢一二不次用之庶几威惠兼行人知劝沮上曰卿言正合朕意早方有一郡守为监司所荐巳令除职因任仍俟终更升擢之矣 左奉议郎陈俊卿为秘书省校书郎左迪功郎郑闻充敕令所删定官俊卿莆田人也 
　　乙亥诏以蜀去朝廷远郡守尤须得人令监司帅臣各举知县资序以上堪充郡守者二人制置总领财赋提举茶马各举三人犯赃及不职与同罪令尚书省置籍 是日辅臣奏事因言皇太后俭德上曰太后盛德自古所无虽一钱未尝妄用间或饮酒用伶官三两人支予不过三数千每岁衣服不过数袭平时所进金银钱帛并积在库往往盈满 敷文阁直学士新知卭州苏符卒 
　　丙子诏命官田产所在州或寄居及七年并不许注拟差遣用右正言凌哲请也 拱卫大夫忠州防御使两浙西路兵马钤辖邵宏渊为殿前司前军统制 
　　壬午吏部郎中兼权秘书少监沈介乞以提举秘书省印权纳礼部所搜访书籍并归本省官吏兼权者并罢从之 
　　甲申诏右朝请大夫知盱眙军吴说累乞奉祠可差主管台州崇道观 
　　丙戌尚书右仆射万俟卨上皇太后回銮事实左仆射沈该为礼仪使进读毕以授内侍用乐导入内庭安于小殿上行捧觞上寿之礼礼毕宰相率百官拜表称贺杉溪居士内外制皇太后回銮事实编修成书奏告祖宗诸帝神御并后祝文伏以顷属慈闱言还长乐事无闻于古昔美独擅于国朝允谓至难是宜纪实用显无疆之庆克成传信之书爰择令辰式伸虔告 周必大称贺表曰冬温夏清久承长乐之颜文赡事详令纪兰台之肇母仪既著圣治愈光中贺臣闻周美太任诗人发咏汉迎薄后史氏特书傥汗青不载于一时则副墨孰传于万世于皇盛举克掩前芳恭惟皇帝陛下仁冒垓埏孝通天地缔盟北道永清万马之屯至养东朝夙返六龙之驭言念皇家之殊庆岂容惇史之阙文既诏诸儒纂事而书之策复资上宰帅属而献于王昭哉典籍之精详导以礼仪之繁缛风传六服喜动群工臣身也滞南心焉拱北班香宋艳莫窥三馆之藏舜日尧年愿祝两宫之寿 崔敦表曰慈闱旋养谐上圣之诚心惇史奏篇纪皇家之庆事涓辰尊阁率土忭欢中贺臣闻至孝实近乎王大事则纪于册晋谢萧君之质因左史而详明汉迎吕氏之归于班书而谨籍矧乃策非凡见事有至难将侈厥洪休放诸四海而皆准必勒为大训垂之万世而无穷陛下高行敷天深仁冠古始遣北廷之使君子以为必归迄修长乐之仪圣德无以加孝城頴之赋融融凊温无斁虞氏之书浑浑颠末不遗臣远守偏州欣聆钜典参陪嘉会阻趋称寿之班宣怖惇风恪谨承流之职时安奉礼物皇太后悉退出不受他日该见上赞太后俭德上曰宫中无用许多礼物皇太后今七十七岁而康健如五六十岁人自古帝后无有也中兴圣政臣留正等曰显仁皇后恭俭节用出于天性中外之人莫不闻之如有司进金唾壶则曰宜易以涂金宫中宴饮用伶官才两三人所予缗钱无几岁进金帛帑积已充牣而一铢一缕不妄用此自古母后所未有之盛德也而我太上皇帝且能曲意以顺承之虽以朝廷大庆奉慈宁万年觞而有司礼物皆却而弗受噫两宫之间慈孝相承而加之以恭俭宜乎天人叶相而享天下之盛福也欤 
　　甲午敷文阁直学士左朝散大夫提举江州太平兴国宫秦埙改授右朝散郎吏部奏乞追还埙元及第日所转三官故有是命 皇叔均州观察使士洪宣州观察使士嵰宣州观察使士谱并特迁承宣使士洪华容军士嵰静江军士谱清远军皇叔和州防御使知濮安懿王园令士輵为建州观察使上以南班宗室近属所存无几故有是命余睦亲宅十六人各还一官士洪等四人皆濮安懿王曾孙也时太祖后宗子于属益疏故无在南班者 太尉建宁军节度使提举万寿观韦谦薨命睿思殿祗候王晋行护葬事 
　　乙未右宣奉大夫宋贶责授果州团练副使梅州安置右太中大夫徐琛责授成州团练副使道州安置循州编管人王会移琼州编管御史中丞汤鹏举奏会奸赃狼籍罪大责轻贶琛党附权臣民之蟊贼今又长恶不悛每多怨谤故谪之 潼川府路转运官王之望言四川自军兴以来供亿至重民不堪命公私困竭陛下知之详矣臣不敢复陈前岁朝廷遣使裁减而畏首畏尾未足以副圣主宽恤之意兹者彗出东井寅畏有加诏臣与许尹同制置总领茶马再修便民之政輙有愚见冒昧上闻盖治病之标不若疗其本导水之末不若疏其源四川赡军之费前后累蒙蠲放而利泽未深上贻圣虑者盖其本原实在军中也军中之费仍旧则岁计所减必妨臣愿陛下亲洒宸翰以赐军前二大将若曰朕永念蜀人久困边馈如军中有冗食可省浮费可除冀以上闻得从末减若乃士卒衣粮之实甲兵缮治之须务协经常勿轻裁损二人者皆功臣宿将久荷国恩闻陛下至诚恻怛之言必将有以应诏随其多寡以补助裕民庶几积蓄可丰调度可节窃虑圣慈谨重事体不欲自亲其文则愿以臣劄子示之但云臣僚所论如此卿等可契勘有可减省量为措置二人忠义体国必自乐从之望所上劄子不得其月日按之望又有乞减上供劄子云臣去月二十七日具劄子乞诏二大将而减上供劄子以明年正月二十五日辛卯进呈则是十一月末所上也又按今月有闰十月则所谓去月者盖举前十月言之故附此日 
　　丙申诏自今三衙官兵差出外州者并取旨方得起发 宰执进呈秀州守臣邓根按崇德知县林善问不法科借折帛钱事诏罢善问仍取勘上曰科借钱若一一在官犹可恐因而入巳大抵赃吏最为民害今后须尽追赃物不然自谓虽得罪犹不失为富人无所惮也 右朝请大夫知盱眙军杨抗直秘阁以抗帅府旧僚且和议之初上书可采故有是命 崇庆军节度使嗣濮王士俴薨追封思王谥温靖 端明殿学士富直柔薨于建州 左中大夫直秘阁王圭卒 
　　丁酉诏前特进张浚依旧令永州居住俟服阕取旨先是浚奉母丧归葬于蜀行至江陵会以星变诏求直言浚虑金数年间势决求衅用兵而吾方溺于宴安谓金可信荡然莫之为备沈该万俟卨居相位尤不厌天下望朝廷益轻虽在苫块不得不为上终言之乃复奏曰天地之大德曰生而天地生物之功本于秋冬盖非严凝之于秋冬则无以敷荣之于春夏然则秋冬之严凝生物之基也若夫一时之和亦圣贤生利天下之权尔商汤事葛矣而终灭葛周太王避狄矣而未几谋以却狄文王事昆夷矣而卒伐之勾践事吴矣坐薪尝胆竟以破吴汉高祖与项羽和羽归太公吕后割鸿沟以西为汉东为楚良平以楚兵罢食尽释而弗击是养虎而遗患汉王从之卒成大业唐太宗初定天下有渭上之盟未几李靖之徒深入沙漠之地犁其庭系其酋海内始安兹非以和为权而得之哉若夫石晋则不然桑维翰始终主和其言曰愿训农习战养兵息民俟国无内忧民有余力观衅而动动无不成若有深谋者考其君臣所为名实不孚专务姑息赏罚失章施设谬戾权移于下政施于上无名之献莫之纪极维翰所陈殆为空言姑欲信其当时必和之说以偷安窃位而已契丹窥见其心谓晋无人频来凌侮日甚一日后嗣不胜其忿始用景延广之议侥幸以战不知其荒淫怠傲失德非一日天下之心已离势已去财已匮延广不学不知行圣贤之权亟思所以复其心立其势强其国急于兵战之争事穷势极数万之师无一夫之发矢北向者至今天下嗤笑向者讲和之事陛下以太母为重尔幸而徽宗梓宫亟还此和之权也不幸用事之臣肆意利欲乃欲翦除忠良以听命于敌而阴蓄其邪心故身死之日天下相庆盖恶之如此方奸雄之人豢于富贵分列党与布在要郡聚敛珍货独厚私室皆为身谋而不为陛下谋也坐失事机二十余年有识痛心夫贤才不用政事不修形势不立而专欲受命于敌适足启轻侮之心而正堕其计中也臣愿陛下鉴石晋之败而法商汤周太王文王之心用越勾践之谋考汉唐四君之事以保图社稷深思大计复人心张国势立政事以观机会未绝其和而遣一介之使与之分别曲直逆顺之理事必有成万俟卨汤思退见之大恐以为金未有衅而浚所奏乃若祸在年岁间者或笑以为狂御史中丞汤鹏举即奏浚身在草土名系罪籍要誉而论边事不恭而违诏书取腐儒无用之常谈沮今日巳行之信誓岂复能为国家长虑却顾徒以闲居日久惟几复用耳议者以为前此权臣尝被其荐故虽洊致人言姑窜近地况浚近得旨归葬于蜀倘坚异议以倡率远方之人虑或生患望屏之远方以为臣下不忠之戒殿中侍御史周方崇亦言浚倡为异议以动摇国是欺愚惑众冀于再用不顾国家之利害罪不容诛望破其奸谋重加贬窜以正妄言之罪右正言凌哲言浚凭愚护短专务立异求售前日之臆说恐远方遐徼民听易惑别生事端望赐黜责以为怀诈徇私欺世盗民之戒故有是命赵甡之遗史云初张浚责永州居住秦桧既死已放令任便居住矣至是浚进书乞勿信沈该万俟卨二相宜修武备或谓浚无此书憸人伪撰而进之或又以为金人令奸细诈作浚书以进虽不可明然该卨大怒汤鹏举迎合二相意乃上言浚罪有旨永州居住按甡之所记得于传闻今不取 
