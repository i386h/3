<!-- { "loadSidebar": true } -->
　　甲子金左副元帅宗维陷北京起复朝奉大夫河北东路提点刑狱公事郭永死之熊克小历载此事于十一月戊申今从赵甡之遗史系此初金人攻北京急河北转运副使兼权大名尹张益谦欲遁去永曰北门所以遮梁宋敌得志则席卷而南朝廷危矣借力不敌犹当死守徐挫其锋以待外援因自率兵昼夜乘城且缒死士持帛书诣行在告急金俘东平济南人至城下大呼曰二郡已降降者富贵不降者无噍类益谦与转运判官裴亿皆色动永曰今日正吾侪尽莭之时即行城抚将士曰王师至矣众皆感泣是日大雾四塞金以断碑残础为炮楼橹皆坏左右蒙盾而立至有碎首者良久城陷永安坐城楼上或掖之以归诸子环泣请去永曰吾世受国恩当以死报然巢倾卵覆汝辈亦将何之兹命也奚惧益谦亿率众迎降金人曰城破而降何也皆以永不从为词遂遣骑召永永正衣冠南向再拜讫易幅巾而入宗维曰沮降者谁永熟视久之曰不降者我也尚奚问宗维见永状貌魁杰又夙闻其名乃以富贵啖之永瞋目骂曰恨不灭尔报国何说降乎宗维令译者申谕永永戟手骂不绝宗维恶其言麾之使去永复厉声曰胡不速杀我我死当率义鬼以灭尔曹大名人在絷者皆出涕宗维令断所举手并其家害之年五十三即日语传城中人皆痛哭金兵去相与负其尸瘗之永为人刚直长七尺美须髯望之如神人博通古今事亲孝与人忠轻财好义而吏治精明事闻赠资政殿大学士谥勇节 金人既陷北京又陷袭庆府衍圣公孔端友已避寇南去汉儿将启宣圣墓左副元帅宗维问其通事高庆裔曰孔子何人曰古之大圣人宗维曰大圣人墓岂可犯皆杀之故阙里得全端友孔子四十八世孙也自金人入中原凡官汉地者皆置通事高下轻重悉出其手得以舞文纳贿人甚苦之燕京留守尼楚赫以战多贵不知民政有僧讼富民逋钱数万缗通事受贿诡言久旱不雨僧欲焚身动天以苏百姓尼楚赫许之僧号呼不能自明竟以焚死 
　　乙丑金人陷虢州 
丙寅户部尚书兼侍读叶梦得兼修国史尚书吏部侍郎刘珏工部侍郎康执权兼同修国史 
　　己巳尚书右仆射兼中书侍郎黄潜善迁左仆射兼门下侍郎知枢密院事汪伯彦守右仆射兼中书侍郎仍并兼御营使二人入谢上曰潜善作左相伯彦作右相朕何患国事不济更同心以副朕之意皆稽首谢此据伯彦所进时政记潜善入相踰年当上初政天下望治潜善独当国柄专权自恣而卒不能有所经画伯彦继相略与之同由是敌国益无所惮是时李纲既去宗泽已死大权入手二小人为相其事可知决幸东南无复经理中原之意 吕中大事记曰始也独相纲巳为汪黄所不悦继与潜善同相则必为潜善所排纲于此时惩宣和大臣不和之咎且欲与潜善共事岂知君子小人决无共事之理既并相汪黄而高宗犹望其同心然小人之同不过同恶相济尔夫人主所职在论相而小事因革大臣用舍有不与焉尚书左丞颜岐守门下侍郎尚书右丞朱胜非守中书侍郎兵部尚书卢益同知枢密院事 检校少保奉国军节度使御营使司提举一行事务都巡检使刘光世加检校少傅录淮西之劳也 
　　庚午刑部尚书兼侍讲王宾罢为龙图阁直学士李纲之再贬也宾忿怒不平御史中丞张澂劾宾本纲之党顷在中司无一语及纲近卢益除枢副翌日宾即于经筵留身除用偶后它人而躁进如此宾坐罢去 
　　辛未金人攻青州 
　　乙亥承议郎吴给充徽猷阁待制知东平府朝奉郎孙亿直龙图阁知袭庆府初给之在都司以论事忤黄潜善罢居须城及金人既得兖郓二州给与亿义不臣金率军民据徂徕山为寨数下山与金战主管京东东路安抚制置司公事刘洪道言于朝故有是命亿奉符人也 
　　丙子朝请郎王庭秀为监察御史用中丞张澂荐也澂言伪楚时有自列卿而为侍从者有自侍从而登政府者拥驺传呼略无愧色而庶官中如虞謩王庭秀者初非疾病毅然致为臣而归闻者莫不嘉其为人愿赐褒擢庭秀先尝为台属去故遂擢用之 左武大夫明州观察使高士瞳为江南东路提点刑狱公事置司江宁府 
　　丁丑特进致仕卫国公余深金紫光禄大夫致仕薛昂并责授中大夫守秘书少监分司深临江军昂徽州居住按宋史深昂并分司进昌军徽州居住责授单州团练副使临江军居住耿南仲再责本州别驾资政殿学士提举杭州洞霄宫许翰落职时御史中丞张澂言建卒之残福州一方骚动深以前宰相与提刑司都吏王宏谋率郡人申朝廷乞留知州江常盖常善而易制故为此奸谋以窥朝廷杭卒之叛昂不缘君命自知杭州南仲趣李纲往救河东以致军溃盖不恤国事用此报讎翰与纲最厚方在枢府则迫种师中急救太原致其覆师及纲作相引为执政此四人者岂可置而不问故有是命未几南仲卒于吉州日历深昂责命在三年正月壬辰又不载翰南仲责命今从熊克小历 
戊寅礼部侍郎张浚兼御营使司参赞军事时金人横行山东群盗李成辈因之为乱金左副元帅宗维将自东平历徐泗以趋行在而宰相黄潜善汪伯彦皆无远略且斥堠不明东京委之御史南京委之留台泗州委之郡守所报皆道听涂说之辞未尝多以金缯使人伺金之动息于是淮北累有警报而潜善等谓成余党无足畏者金谍知朝廷不戒亦伪称成党以款我师上以边事未宁诏百官言所见吏部尚书吕颐浩上备御十策曰收民心定庙算料彼此选将帅明斥堠训强弩分甲器备水战控浮桥审形势其说甚备户部尚书叶梦得亦请上南巡阻江为险以备不虞上曰自扬州至瓜洲五十里闻警而动未晚梦得曰河道仅通一舟恐非一日可济也梦得又请以重臣为宣总使一居泗上总两淮及东方之师以待敌一居金陵总江浙之路以备退保上一日召诸军议事中军统制官张俊奏敌势方张宜且南渡复请移左藏库于镇江吏部侍郎刘珏亦言备敌之计兵食为先今以降卒为见兵以籴本为见粮二者无一可恃维扬城池未修卒有不虞何以待敌不报殿中侍御史张守上防淮渡江利害六事大率尤以远斥堠探报为先别疏论金人侵淮甸之路有四宜取四路帅臣守倅铨择能否各赐缗钱责之募战士储刍粟缮甲兵明斥堠公赏罚使之夙夜尽力捍蔽疏至再上又请诏大臣惟以选将治兵为急凡细微不急之务付之都司六曹潜善伯彦滋不悦乃请遣守抚谕京城守即日就道至是闻北京陷议者以为敌骑且来而庙堂晏然不为备浚率同列为执政力言之潜善伯彦笑且不信乃命浚兼参赞军事与颐浩教习河朔长兵浚参赞之除日历不见平江记云十二月二十八日 
　建炎以来系年要录卷十八 



●建炎以来系年要录卷十九 
　　宋 李心传 撰 
　　建炎三年岁次己酉 金太宗晟天会七年春正月庚辰朔上在扬州 是日贼贵仲正引兵犯岳州 京西北路兵马钤辖翟兴诉翟进死事于朝乞遣重臣镇守诏以兴为河南尹京西北路安抚制置使兼京西北路招讨使时叛将杨进据鸣皋山之北深沟高垒储蓄粮饷置乘舆法物仪仗颇有僣窃之意诈言遣兵入云中府复夺渊圣皇帝及济王南归欲以摇动众心然后举事东京留守杜充遣使臣王汉诣伊阳县见兴使图之且檄报进悖逆显著责兴破贼于是兴与其子琮率乡社扰劫之战无虚日矣 
　　甲申资政殿学士提举杭州洞霄宫路允迪签书枢密院事 太府卿程迈为起居郎迈歙县人也 
　　乙酉宣教郎大金通问使刘诲等自河东还行在先是诲与其副朝奉郎王贶通问至金金人遣之并遣祈请使副宇文虚中杨可辅虚中辞曰虚中受命迎请二帝二帝未还虚中不可归于是留虚中而独遣可辅绍兴讲和录乌珠第六书云宇文虚中祈请系是先朝特旨更不遣还与此不同诲贶与可辅偕至行在上嘉其劳以诲为朝奉郎王明清挥麈第三录云使还除知楚州亦误诲知楚州在三年七月 
　　丁亥金人陷青州焚掠殆尽权知州魏某为所杀又陷潍州焚其城而去牛头河土军阎皋与小教头张成率众据潍州皋自为知州以成知昌乐县绍兴六年二月二日吏部状京东转运副使兼知青州柴天因没王事特与恩泽二官未知天因以何时死事日历去年十二月刘洪道奏状已系权制置衔则其死盖在去年当考 初山东盗刘忠号白氊笠引众据怀仁县御营平寇前将军范琼在京东遣其统制张仙等击之忠伪乞降是日仙与将佐入忠壁抚谕忠留与饮伏兵击杀之遂并其众琼怒屡与忠战皆败绩忠自黥其额时号花面兽 
　　己丑奉安西京会圣宫祖宗御容于寿宁寺 怀远军节度使检校太保按宋史作检校司空占城国王杨上麻叠按史作杨卜麻叠加检校太傅大同军节度使检校司空真腊国王金裒宾深怀远军节度使检校司空阇婆国王悉里地茶兰固野并加检校司徒皆用南郊恩也时占城以方物来献因有是命 初朝廷闻刘诲等得归议更遣人使金乃召责授果州团练副使李邺复其官与中书舍人周望分往河东北而以兵部员外郎宋彦通左武大夫贵州防御使同管客省四方馆合门公事吴德休副之是日上谕宰相黄潜善草二帅书且趣令进发潜善曰国相元帅书自来只平文不用四六上曰卿早来所撰与大金皇帝通问书其词语甚精确能写朕欲言之意如此足矣不必须四六也既而金兵奄至遂辍行 
　　辛卯陕州都统制军马邵兴及金人战于潼关败之乘势攻虢州又下之陕州安抚使李彦仙即以兴知虢州兴起兵事见元年五月末 
　　甲午上元节有南僧被掠至涞流河者夜以长竿引灯球表出之以为戏金主晟见之大骇曰得非星耶左右以实对时有南人谋变事泄而诛事见去年正月末故晟疑之曰是人欲啸聚为乱克日时以此为信耳命杀之自金人兴兵后虽渐染华风然其国中之俗如故巳而往来中国汴洛之士多至其都四时节序皆与中国侔矣此以洪皓松漠记闻参修皓云女真旧不知此月如灯夕皆不晓按靖康二年上元节尼玛哈斡里雅布已即京城外张灯不应此时犹不晓但其国中犹未有是事故晟以为疑耳今略删润令不失实 
　　乙未京城留守杜充袭其统制官张用于城南不克用汤阴人初见元年九月丁未用与曹成李宏马友为义兄弟有众数万分为六军成外黄人因杀人投拱圣指挥为兵有膂力善战军中服其勇友大名农家始以巡社结甲夹河守御此据绍兴元年五月辛亥友自陈功状用与王善皆受宗泽招安泽薨乃去及充为留守又受招安用屯于京城之南南御园善屯于京城之东刘家寺又有别将岳飞桑仲李宝皆屯于京城之西充以用军最盛忌之乃有图之之意前一日众入城负粮诘旦充掩不备出兵攻用令城西诸军皆发用觉之勒兵拒战会善引兵来援官军大败李宝为所执 金人既弃青州去军校赵晟赵甡之遗史作赵胜今从曾孝序传据其城会直显谟阁新知青州刘洪道自潍州之官至千乘晟出不意遂出迎洪道谓晟但交割本州民事而已军马则公自统之晟喜迓之而入洪道入城揭榜百姓在军中愿归者给据放还于是晟之党十去六七有崔邦弼者子弟所出身仕青州勤王不至而还惧不敢出洪道寻致之用为将官 
