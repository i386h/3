<!-- { "loadSidebar": true } -->
下陈之议和之说正缘彼外讧内叛上下携贰假我使命以安反侧以幸宁息远不出一二载近或期月必别生事此固不论且以目前所损言之使人疲于奔命财赋竭于资送将士军卒挫其勇锐民庶困于将迎岁月废于无益事势至此非特敌人一旦败盟无以支持又恐诸将师老财匮有弗戢之灾祸可既乎此臣所以仰天椎心而泣血也臣前所谓朝廷自作不靖者正谓此尔且敌人虽无知岂不戒吴越之事乎宁肯付我土地与我兵马使复不戴天之讐耶臣不敢饰非以质前说若复关陕则臣归骨有地宗族有相见之期松楸有展省之日岂臣所不欲哉第 

万万无此上误圣明下误生灵宴安酖毒必至噬脐矣昔楚怀王惑于张仪之口卒为秦所拘使其子孙衔涕忍耻以事仇讎之国终至覆亡今王伦语言反覆踪迹诡秘终恐养成厉阶滋蔓难图悔何可及愿陛下深念前事勉思令图不远而复尚可救药苟或不然其患岂可深言耶 
　　辛卯京东淮东宣抚处置使韩世忠言臣得泗州申诏谕使先遣到银牌郎君言湏要接伴跪膝阶墀州县官拜诏若不如此定复回接伴不肯本州取接伴官归州臣切详金人自要讲和本非实情今使人方欲过界便要接伴跪膝阶墀州县拜诏如此即是使人经过一道郡县听 

伏命令与臣前奏事理颇相符合兼既立此题目意在难从收拾衅端故要生事敢尔恣横决有重兵在后专意胁持若到行朝必要陛下卑屈礼数更重万一俯从外则四方解体内则恐失人心定湏别有难从湏索如何应付事体至大伏望以国体为重深加计虑熟赐讲究贵在详审免贻后患 召端明殿学士知常州韩肖胄赴行在将遣报聘也 
　　壬辰召检校少傅庆远军节度使提举江州太平观郭仲荀赴行在将使守河南也 是日京东淮东宣抚处置使韩世忠言臣今续体探 

得银牌郎君言到临安府日要陛下易衣拜伪诏及诏谕使要宾客相见如刘豫相待礼数及称今来诏谕所行礼数并是大金阙下定到臣切详上件事理使人非久到行朝未审陛下何以应之想已宣付大臣预行讲究非臣所知臣自闻此事晓夕实不遑安以臣愚见万一陛下轻赐俯从即是金人以诏谕为名暗致陛下拜顺之义此若果有实心欲修和好必湏礼意相顺阔略细故各存大体今使人所来行径皆是难从之事灼见奸谋欲生衅端臣虽闻欲还陛下关陕诸路诚见诡诈且如实欲交割若却要山东河北等路军民归业岂可遣发此声一出人心摇动 

复难安固今虽国势稍弱然兵民事力尚可枝梧况诸军将士训习之久睹此窘辱少加激励岂无斗心若随从稍有失当举国士大夫尽为陪臣深虑人心离散士气凋沮日后临敌如何贾勇若四方传闻陛下以有拜顺之礼其军民定湏思乡自然散去散易聚难悔将何及今若待其重兵逼胁束手听命坐受屈辱不若乘此事力申严将士为必战之计以伐其谋免贻后患臣边远庸材荷国厚恩无以补报今正当主辱臣死之时臣愿效死节激昂士卒率先迎敌期于必战以决成败臣若不克事势难立至是陛下委曲听从事亦未晚窃详金人欲要陛下如刘豫相 

待礼数且刘豫系金人伪立而陛下圣子神孙应天顺人继登大宝岂可相同显见故为无礼全失去就玷辱陛下伏望特回圣念时上亲劄付世忠令差人防护北使往回不得少有疏虞仍严戒将佐及所差人不得分毫生事 
　　癸巳世忠复言传闻金人欲还陛下陕西五路未必实情设若果肯交割万一却要山东河北等路军民归业陛下如何遣发纵未如此且先要归朝及北来投附之人其数已众散布中外谅陛下亦难依从大概金人奸谋凡所施设巧伪甘言以相啜赚尽欲陛下先失天下人心继 

为大举臣晓夜痛心疾首惟恐陛下轻易许从自速后患＜锍-釒＞入上优诏答之 徽猷阁待制知临安府张澄言临安古都会引江为河支流于城之内外交错而相通舟楫往来为利甚博岁久堙塞民颇病之顷由陛对尝冒天听乞因农隙略加浚治议者恐其劳民也至于今未克行之今驻跸之地公私所载资于舟船者百倍前日所计特最关利害者两河尔非尽开城中之河也臣再行讲究更不调夫兴工乞刷那两浙诸州壮民及厢兵共千人赴本府量度紧慢开浚以工程计之半年之外河流无壅塞矣从之 初新知筠州叶拟请福建盐半给小钞与 

官卖兼行庶几课息增羡事下提刑提举司委通判福州赵寿相度寿言初行钞法时官盐本每斤六钱客人钞钱三十二钱有半今薪米益贵盐本钱斤为十有七比旧至三倍而建汀南剑州邵武军遣衙前运盐货卖每斤百钱自水脚縻费之余所赢无几若以其半行小钞则每斤又增上供九钱通旧为六十如此则民间食贵盐而州县失省计不可行至是两司以闻诏从寿议 
　　甲午京东淮东宣抚处置使韩世忠言切详金人与本朝结怨至深又金人事力炽盛敌情窥伺已踰十年朝夕谋画意在吞并今遣使讲 

和及传闻许还关陕诸路谓是惧我兵威谓复是曾遭毒杀事不得已故来讲和臣深思熟虑但恐以交割诸路为名先要山东河北等路军民或先要应北来归朝投附女真契丹渤海汉儿签军等出此声势摇动人心或假此讲和割地或以兵势逼胁有无厌难从湏索蠹耗国用使陛下先失天下人心坐致困弊方为大举今国家避地东南目前军势敌尚堤防虽谋吞并未敢轻易深入故用此谋诈许交还陕西意望移兵就据分我兵势其敌必别有谋画志在一举决要倾危绝彼后患况陕西诸路出兵产马用武根本之地岂肯真实交割资助我用显是巧赐甘言 

以相诳赚切恐使人暗赢陛下礼数轻赐许诺传播四方人心离散士气凋沮事系安危在此一决委非细事望许臣轻骑星夜暂赴行朝面禀圣训以尽曲折 
　　丙申徽猷阁直学士提举醴泉观王伦至行在伦引疾乞在外宫观不许仍令日下赴内殿奏事 起居郎兼资善堂赞读苏符为中书舍人免召试升翊善将俾副王伦也 

戊戌监察御史郑刚中迁殿中侍御史 召直秘阁新知筠州高公绘赴行在将使介聘也 是日太常卿兼崇政殿说书尹焞称疾在告遂卧家不出 
　　己亥王伦充国信计议使苏符充副使并日下出门符称疾不受 给事中兼侍讲张致远充显谟阁待制知广州从所请也 宝文阁学士知广州连南夫依所乞提举江州太平观 

庚子参知政事孙近兼权同知枢密院事以枢密副使王庶累章求去故也庶之奏曰臣切详王伦之归以为和好可成故地可复皇族可归上自一人下逮百执事皆有喜色独臣愚闇不达事机早夜以思揣本齐末未见其可臣复有强聒之请别无他肠止知爱君和之与否臣不复论且以目今金人利害言之讲和为上遣使次之用兵为下何以言之金人自破大辽及长驱中原几三十年矣所得土地数倍汉唐所得珠玉子女莫知纪极地广而无法以经理财丰而恃势以相图又老师宿将死□殆尽主幼权分有患失之虑此所以讲和为上也金人灭大辽荡 

中原信使往来曾无虚日得志两国专用此道矧自废豫之后踪迹败露杌木□□不安故重报使人以安反侧兼可以察我之虚实耗我之资粮离我之心腹怠我之兵势彼何惮而不为此所以遣使为次也金人之兵内有牵制外多疑忌所用之人非若昔日之勇锐所签之军非若昔日之强悍前出后空有覆巢之虞率众深入不无倒戈之虑又淮上荒虚地无所掠大江浩渺未易可渡诸将兵势不同曩时所以用兵为下也今彼所行皆上策至为得计吾方信之不疑堕其术中惟恐不如所欲臣不敢效子胥出不祥之言杀身以立后世之名于国何补唯陛下深思 

之速断之无使后之视今犹今之视昔天下幸甚臣蒙陛下过听擢置枢庭言虽忠而不适于时虑虽深而不明乎变愚鲁自信滞固不移臣亦自厌其迟钝况他人乎兼自今冬以来疾疹交作精神昏耗脚膝重膇若犹贪冒宠荣不知退避罪戾之来所不可逭陛下虽欲保全有所不能伏望矜臣衰惫保臣始终俾解职事除臣一在外宫观差遣以便医药上乃许之 左朝奉郎张广为秘书省著作佐郎广德兴人知广德军以荐者得召见论当今之法其未便者有二皆前日言利之臣不究本末急近效而昧远图所谓营田赡军酒库是也今营田悉籍于官还定之民 

执空契坐视故土而不得复户部转运司闇失赋税号为逃阁者不知每岁几何其视营田谁得谁失此营田之未便者也诸州承认大军月桩之费常若不继朝廷置赡军酒库本以佐之今但许取拨一分而已积日既久利源侵夺此赡军酒库之未便者也若谓未可遽罢则莫若许归业之民渐认故土而取榷酤所入之赢尽以佐诸州月桩之数则得矣事下户工部后不行广＜锍-釒＞以是月甲申行下 江南西路转运副使逄汝霖直秘阁以宣谕官李采言其劳绩也 

辛丑诏大金遣使至境朕以梓宫未还母后在远陵寝宫阙久稽泛扫兄弟宗族未得聚会南北军民十余年间不得休息欲屈已求和在庭侍从台谏之臣其详思所宜条奏来上限一日进入先是礼部侍郎兼侍读曾开上＜锍-釒＞言女真和议稽诸前古为可忧考之今事为难信而朝廷不思有以伐其谋方且忘大辱甘臣服贬称号捐金帛以难得之时为无益之事可不为痛哭流涕哉夫敌人叵测不可保也自用兵以来信使方至兵輙随之皆已然甚明之验不待考诸古而可知况今敌人之在京师者方建镇南之号增屯戍之守阅战舰备糗粮简双 

丁无非为南下之计而我乃日夕冀望和议之成岂不惑哉恭惟陛下仁孝诚至哀慕深切则迎奉梓宫之使不得不遣今既再往矣梓宫之来杳然无期而托以和议虚费时月使彼果有休兵息民之意则梓宫自当即还和议一言可决何必纷纷为他说乎窃闻敌使方责我以招降之事是求瑕衅耳非讲和也本以迎梓宫而遣使今乃反致衅隙岂非自取哉伏望陛下以越为心以楚为戒无忘大耻无惑和议坚心定志一于自治使政事修于内兵将强于外则将不求而自和矣臣窃谓敌使之来所系甚大内外臣寮章＜锍-釒＞劄子论及此事者愿陛下悉以 

降付三省枢密院使辅弼大臣集侍从官预加熟议使应酬之间不至失误庶无后悔兵部侍郎兼权吏部尚书张焘亦请询可否于众桧乃白上下此诏焉胡铨封事称秦桧建白令侍从台谏参议可否恐即此诏耶 宝文阁直学士知台州梁汝嘉试尚书户部侍郎 中书舍人楼炤试给事中 太常少卿兼崇政殿说书尹焞权礼部侍郎兼侍讲焞固辞不拜 宗正少卿张询为太常少卿日历无此本寺题名在十一月故因尹焞改除遂书之当求本日 京东淮东宣抚处置使韩世忠言臣伏读宸翰邻邦许和臣愚思之若王伦蓝公佐所议讲和割地休兵息民 

事迹有实别无符合外国诳赚本朝之意二人之功虽国家以王爵处之未为过当欲望圣慈各令逐人先次供具委无反覆文状于朝以为后证如臣前后累具已见冒犯天威日后事成虚文亦乞将臣重置典宪以为狂妄之戒先是世忠数上疏论不当议和上赐以手劄曰朕勉从人欲嗣有大器而梓宫未还母后在远陵寝宫禁尚尔隔绝兄弟宗族未遂会聚十余年间兵民不得休息早夜念之何以为心所宜屈巳议和以图所欲赖卿同心其克有济卿其保护来使无致疏虞世忠既受诏乃复上此奏词意剀切由是秦桧恶之 

