<!-- { "loadSidebar": true } -->
戊寅王以京师久无耗檄诸将帅伺其实若敌未有去意即引兵近畿副元帅宗泽见之谓诸将曰敌情如此岂忍坐视乎时范讷赵野合兵屯南京遣使臣赵哲献书帅府哲将家子有胆略以百骑分三队道与金人三四战获数级夺金人马三匹以献王大悦都监康履面责哲不当王叱退之野军自大名乱后尤无纪律日出剽掠甚于敌骑泽遗书诮野讷及知兴仁府曾楙使率所部勤王野等以为狂不答知泗州朝请大夫贾公望见经制使翁彦国切责之曰京城报甚恶天子日夜望中丞救援今留此不进岂欲反邪泗小垒钱粮俱竭自来日更不供公宜斩公望以谢军第恐朝廷他日未遽贷公尔彦国惭翼日提兵趋淮西而去公望昌朝孙也昌朝真定人庆历中宰相 金人取详通经教德行僧数十人待遇颇厚 
庚辰王发东平府王在东平踰月京城音问不通副元帅汪伯彦等共议移屯济州以俟敌隙王从之 是日副元帅宗泽自澶渊移军南华县先是泽约诸帅会兵五旬无一人至者泽奋愿击敌引诸将共议都统制陈淬曰敌方炽未可轻举泽怒将斩之诸将罗拜乞贷淬效死会元帅府檄至泽乃引兵屯南华境上谓淬曰汝当先诸将一行以赎前日之过淬曰愿尽力遂进兵未十里与敌遇出敌不意败之即据南华县是时澶濮济单曹亳陈颍应天广济诸郡皆有勤王兵敌又犯亳州直秘阁京畿转运副使兼江淮发运副使向子諲遣使臣持书遗金人以会合勤王兵马所为名大略言兵势逆顺令退保河外敌遽以亳宋等州守御所牒报之约日索战诸道兵畏缩不进子諲敏中元孙也敏中开封人咸平中宰相 
辛巳尚书吏部侍郎李若水为金人所杀时左副元帅宗维再召若水问以不肯立异姓状若水言主上仁孝恭俭未有过失岂可轻议废立宗维曰赵皇失信使南北生灵如此安得为无过若水知敌不可以义动即曰若以失信为过则公乃失信之尤者乃历数其五事且曰汝伐人之国不务安全生民徒掠金帛子女以自丰汝灭亡不久矣因肆骂不已宗维大怒即圜丘下敲杀之若水将死监刑者复问侍郎服未乎若水奋詈愈切敌怒以刃裂颐断舌然后杀之枭其首此据若水逸事金人相谓曰大辽之破死义者以十数今南朝惟李侍郎一人咸叹重之初若水之出使也渊圣皇帝擢监左藏西库修武郎王履为之副使还迁相州观察使履抗敌不回卒与俱死履开封人累世右职元符末坐上书入籍编管新州若水死年三十五中兴赠若水观文殿学士后谥忠愍赠履武胜军节度使按履事迹甚伟而实录乃无一字及之殊不可晓今以履事迹及靖康忠臣三番语录修入实录附传若水临死为歌诗卒章云矫首问天兮天卒不言忠臣效死兮死亦何愆履事迹乃以为履所赋今且附此俟考 金主遣诸军都部署英宗庙讳同音 按原书避嫌名今补仍存旧注尚书左仆射权签书枢密院事韩正持册来立张邦昌要盟录有册文云尚书左仆射韩某而不言其名王明清挥麈后录云具官韩昉按昉本燕人事辽为知制诰庚戌年七月册刘豫为副使犹居此官此时无缘已为仆射实录刘韐附传云金命其尚书仆射韩正馆韐即此人也今增入 金遣吴幵莫俦集百官于皇城司议迁都之地众以扬州江宁为请敌命都江宁 
壬午鄜延经略使张深引军屯狭府先是宣抚使范致虚欲聚兵为长驱河洛之计深不敢战乃议各图进取互为声援使彼罔测且战且前庶有先到国门者议久不决深遂行翌日熙河经略使王倚环庆经略使王似西道副总管孙昭远皆来会 
癸未金令百官拜表请立张邦昌光禄大夫中太一宫使唐恪既书议状仰药死实录恪附传云恪闻议立异姓呼其诸子谓曰吾为大臣而国家至此顾力不能救独有死耳乃仰药自杀其后张邦昌摄位朝士贵贱多拱手臣之独恪先事而死识者推其节王偁东都事略云恪既书名乃仰药死二书不同按议立邦昌在此月癸酉恪以前宰相居城中若不书名金人无不诘难之理又无由经十有余日尚不书议状也夏少曾佥言曰群臣于秘书省议推戴张邦昌恪大恸一少年斥恪曰公为丞相不能为国家计事以至于此况平时鬻卖官爵习蔡京不法所为犹厚颜赴议举异姓实负国家哭之何益据此则恪亦在议中未尝先事而死明矣汴都记曰是时金人正取人恪以前宰相恐不免遂服大黄作腹疾以死王明清挥麈后录云金立张邦昌钦叟书名毕仰药而殂建炎中张达明为中司适钦叟家陈乞赠典达明言钦叟不能抗敌之命虽死不足褒赠由是恩数尽寝迄今不能理也明清所云差详但小舛误绍兴日历二年十一月乙亥唐恪男瑑进状先臣恪任观文殿学士中太一宫使以臣僚上言任少宰日不合许割三镇事落职乞依赦追复有旨唐恪追复观文殿学士丁丑中书舍人胡松年奏瑑陈请其父不获伸迎请二圣之谋乃饮药以死圣恩或谓累经赦宥特与复职臣不敢轻议若曰嘉其死节臣愿诏有司更加详考实状诏前降复职指挥更不施行明清所云误以松年为张澂也实录附传云观文殿大学士唐恪薨仍前不书落职事此不惟疏略当必有故 是日王次济州时元帅府官军及群盗来归者凡八万人自黄河以南分地而屯济州万九千五百人以为王之卫隶都统制杨惟忠开德府万九千人濮州七千人以拒敌之在卫南韦城临濮者并隶副元帅宗泽兴仁府万九千人广济军八千人单州六千人柏林镇三千人以拒敌之在考城者并隶节制军马黄潜善大凡官军民兵六万四千五百人孔彦威常谨丁顺三盗万五千人分屯六州而向子諲在宿何志同在许赵野范讷在宋赵子崧在陈皆围绕京都未得进 
甲申金人取太学录黄丰杨愿赴军前二人托疾得免愿山阳人也 敌游骑五百至濮州雷泽境上尉向拱御之拱勇而有谋先培绳桑下敌至挑战已而伪遁敌追奔马絓而止悉擒斩之元帅府以拱为合门祗候 
乙酉大风拔木 户部尚书梅执礼礼部侍郎陈知质刑部侍郎程振给事中安扶为金人所杀初金人括金银急命执礼等八人董之未几执礼等议曰敌所以留车驾者为金银也今欲足元数虽铜铁亦不给不如结罪申绝塞其所请宦者谓金人曰试许士庶以金银易米麦当有出者已而果然二帅大怒是晚召执礼等四人责以金银不足曰胡不赋之于民四人同辞对曰今天子蒙尘臣民皆愿前死虽肝脑不计也于金缯何有哉顾诚亡以塞责敌大怒问官长安在欲加以罪而置其余振恐执礼坐之遽前曰皆官长也敌不胜其忿先取其副侍御史胡舜陟殿中侍御史胡唐老监察御史姚舜明王俣各杖之百几死执礼等犹为之请命既而遣还至南薰门有呼于后者曰尚书且止有元帅台令四人皆下马跪听命则以次敲杀之枭其首赵甡之遗史称胡唐老遂死盖误也乃下令曰根括官已正典刑金银或尚未足当纵兵自索执礼浦江人振乐平人扶焘子焘开封人元祐知枢密院事舜陟绩溪人舜明嵊县人俣宛邱人也后赠执礼资政殿学士知质振端明殿学士自城破至此凡再纳金二十一万两银七百十四万两表叚一百万匹皆有畸敌犹以为少故杀之朝野佥言二月二十八日大金以金银事执梅执礼陈知质程振安复杀之监察御史黎确等知四人之由将欲结兵以救二圣曾与王时雍等议时雍不从金人欲正其罪恐动众心故以金银事杀之若谓金银少自有四壁根括官执礼副留守非其职也按实录金银官八人执礼为首此所云误若四人果有结兵救二圣之事本传及墓志无容不书记事者得于传闻又误以安扶为安复也今并不取 是日再括金银留守司差官百员分坊巷遍加根检左谏议大夫洪刍等分诣懿亲蕃衍宅诸妃嫔位所至与宫人饮又颇匿余金以自奉吏部员外郎王及之至沂王府遂坐蕃衍宅门骂诸王此据李纲记上语修入八月戊午行遣刍南昌人也 
丙戌狭西宣抚使范致虚以勤王兵至狭府初致虚抵华阴京西转运副使刘汲遗书劝以一军自蒲中趋河阳焚敌积聚绝河桥一军自狭洛直抵郑许与诸道连衡敌必解散致虚以书谢汲遂行此据晁公溯所作汲传附入但公溯称致虚按兵华阴汲以书诮责云云致虚以书谢而终亦不行则非也其实致虚锐意出师但以无谋致败今略修润之时南道副总管高公纯奉诏勤王顿兵不进汲诮责再三不听乃取其所部兵驰入援汲丹棱人尝为开封府刑曹掾介直有守至是稍擢用之 
丁亥资政殿学士知中山府陈亨伯为步将沙振所杀初金左监军完颜昌围中山府亨伯冒围入城固守踰半年敌不能下至是呼总管使尽括城中兵击贼以众寡不敌辞斩以狥复呼振使往振素有勇名亦固辞亨伯固遣之振惧潜衷刅入府有妾好定按宋史陈遘列传妾名定奴者责其不待报振立斩之遂害亨伯于堂中次子锡与仆妾十七人皆被祸振出帐下卒噪而前曰大敌临城安得杀吾父执而捽裂之身首无余赵甡之遗史金人以上皇北狩至中山府其帅陈遘登城上皇呼遘遘曰道君皇帝也遂恸哭曰陛下何得至此提辖沙振曰此中岂有道君皇帝必金人之诈也以箭射之遂鼓众喧闹而杀遘其子锡在旁侧身护遘乃并杀之于是振自守中山按此时道君未离城下安得过中山若然则亨伯死不在此时史与甡之必有一误臣修此录凡系月日者必以国史为断但此时河北已隔绝史臣亦是得之传闻容有差互以未有他书考证姑附见此后城破敌见其尸曰南朝忠臣也敛而葬诸铁柱寺中兴赠特进谥曰愍节昌金穆宗英格子达兰也按绍兴讲和录有金人复取河南诏曰奸臣昌等稔心旤逆玩寇欺君请归侵疆务继绝世自奸臣伏罪迹厥攸行外侮内连情状甚著又一诏云挞懒等力言齐为不道既衰矣不若以河南地锡与大宋以此知挞懒即昌也昌于旻晟为从父弟故名皆连日字耳杨割洪皓记闻作杨哥今从苗耀神麓记史愿亡辽录挞懒或作挞辣今从金人诏本杨割庙号穆宗此据洪皓记闻所云张棣图经云杨割庙号神祖疑是后来所改今附此俟考 按英格达兰名今改正姑存原注 
