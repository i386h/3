<!-- { "loadSidebar": true } -->
癸卯刑部请因事到官实负冤抑而呼万岁者杖一百旧法概徒二年言者以为情有重轻乃申明行下其余论如律 移镇江府榷货务都茶场于真州 初诏问宰执以战守方略镇南军节度使开府仪同三司提举临安府洞霄宫吕颐浩言谨析为十事一论用兵之策大略以为敌性贪婪吞噬不已若不用兵则二圣必不得还中原必不可复伪齐资粮必不可焚和议之计必不可谐大江之南必不可保宜间遣使臣再贻书以骄之复示弱以绐之而我急为备出其不意乘时北伐二论彼此形势大略谓尼玛哈之性好杀喜战用兵不巳昧于不戢自焚之祸部曲离心已久将士厌苦从军讴吟思乡势必溃散又刘彦宗斡里雅布伊都栋摩国王罗索贝勒皆已死所存者材气皆在数人下子女玉帛充满于室志骄意满有将亡之兆而我之形势比之数年前则不同何以言之数年以前金人所向我之战兵未及交锋悉已遁走今二三大将下兵已精矣器械已略备矣臣窃料刘光世韩世忠张浚杨沂中岳飞王＜王燮＞下兵数得二十万人除辎重火头外战士不下十五万夫太祖太宗有兵十四万而平定诸国遂取天下今有兵十五万若不用兵则必有后时之悔三论举兵之时大略谓金人风俗每于四月尽括官私战马逐水草放牧号曰入淀禁人乘骑八月末各令取马出淀准备战斗又金人所长在弧矢之利而暑月弓力怯弱射不能及远今若以夏月发兵出其意外一举无遗矣四论分道进兵之策大略谓京东之民企望王师日久宜分兵二万人由泗上捣汴京二万人由海上攻沂密又二万人驻濠为援不可深入俟八月班师明年复出五论军粮供军事大略谓海道之兵至山东则有粮可因濠上军粮由江淮可运惟趋汴之军当持十万粮过南京则粮亦可因矣乞于明州支米一万二千斛为海道诸军一月之粮及委江浙漕臣拣选精米五万斛前期运至泗州准备趋汴诸军附带入界六论大兵进发日乞圣驾驻跸镇江七论经理淮甸大略谓淮南天下沃壤今焚荡一空除濠泗州寿春府差武臣外其余并差文臣使之大讲经理之政仍劝率乡村于三月间多种早禾六七月间成熟可济艰食比至防秋场圃事毕矣臣尝考泰州盐息岁产千四五百缗倍于二浙尤宜选任能吏八论机会不可失今户部月支百一十万缗若不用兵无息肩之期则东南民力重困九论舟楫之利大略谓北方之木与水不相宜海水咸苦能害木性故舟船入海不得耐久而又不能御风涛往往有覆溺之患今当聚集福建等路海船于明州岸以扰伪齐京东河北及平营诸郡如范温崔邦弼王进等可令北去王进本登州界递铺兵士金人虽有铁骑百万必不能御十论并谋独断大略谓古之帝王举大事决大义谋不可不广而断不可不必今陛下以善后之计下询于前宰执臣料六人者或以为当用兵或欲且保江南或欲料理淮甸或欲坚守和议或以为上策莫如自治或以为来则拒之去则勿追乃御戎之道所见不同在圣主独断而已自建炎以来所遣使命前后祈请非不切至窃料金人必无果决之言亦有难从之请姑以款我尔如和议果成则臣举兵之策置而不用可也如和议决不可成则臣愚言或可以备收录 持服朱胜非言自陛下讲明军政赏罚必当今内外劲兵三十余万勇气可作机会可乘宜于此时进取无失机后悔遂列上四事一曰进讨僣伪二曰守备江淮三曰招抚遗民四曰审度敌势 观文殿大学士提举临安府洞霄宫李纲言近年所操之说有二闲暇则以和议为得计而治兵为失策仓卒则以进御为误国而退避为爱君今天启宸衷亲却大敌则其效概可睹矣愿自今勿为退避之计勿遣和议之使议者或欲大举或欲且保一隅臣皆以为不然愿陛下驻跸建康料理荆襄以为藩篱葺理淮南以为家计俟防守既固军政既修之后即命诸将分道攻讨乃为得计此二者守备攻战之序也夫淮甸荆襄东南之屏蔽也六朝之所以能保守江左者以强兵巨镇尽在淮南荆襄间今当于淮南东西及荆襄置三大帅屯重兵以临之以扬庐襄阳给之淮西则以江西路财用给之荆襄则以湖北路财用给之徐议营田使自赡养遇有敌马则大帅遣兵应援稍能自守商旅必通乃可召人来归渐次葺理假以岁月则藩篱成矣近年以来大将握重兵于江南将吏守空城于江北虽有天险初无战舰水军之制故敌人得以侵扰窥伺欲为守备无他反此而已守备既成然后可以议攻战之利亦当分责于诸路大帅虽因敌决胜不可预图臣愿窃以为献者勿失机会而已若夫措置之方则臣愿先定驻跸之所临安平江皆泽国褊迫所据非用武之地莫若权宜且于建康驻跸控引二浙襟带江湖漕运财谷无不便利使淮南有藩篱形势之固然后建康可都愿陛下与大臣熟计之夫西北之民皆陛下赤子陷于僣逆岂其本心傥藩篱既成壤地相接甲兵既备天威震惊必有结约来归或愿为内应者宜命诸帅优加抚循来归者给田土内应者与爵赏更愿力为自治自强之计使陷溺之民知所依告此绥怀之略所当先者又条上六事一曰信任辅弼大略谓今选于众以图任股肱之臣遂能捍御大敌可谓得人愿陛下待以至诚无事形迹久任以责成功勿使小人得以间之二曰公选人材大略谓陛下临御以来用人材多矣世之所许以为正人端士者往往闲废于无用之地盖自昔抱不群之才者尝为小人所忌嫉或中之于黮闇或指之以党与或诬之以大恶或摘之以细故而以道事君者不可则止虽负重谤遭深谴安于义命不复自辨夫人主岂能常无爱憎然必去爱憎而后能用人以兴邦者爱憎出于私情用人必由于公道故也陛下诚能推至公之道将见人材辈出中兴之业不难致矣三曰变革士风大略谓近年士风尤薄随时好恶以取世资不顾国体惟欲进身不核事实惟欲伤人大骂则大进小诋则小迁翕訿成风此非朝廷之福也朝廷设耳目之官以广视听固许之以风闻至于大故须当核实使果如其言则诛责所加不宜止从轻典使言而无实服谗搜慝得以中害善良皆非所以修政刑也陛下得一张浚付以西事浚以忠许国虽失机会不为无过而言者绳以大恶赖浚有浴日之功足以结知又有大臣为之辨得自洗濯不然何以雪哉夫朝廷设耳目之官固许风闻若言而无实则诬人之罪愿陛下降诏戒士大夫使体德意务从忠厚四曰爱惜日力大略谓事粗定之时朝廷所推行者皆簿书期会不急之细务至于攻讨防守之策国之大计皆未尝留意安得不为金齐之所陵侮愿诏大臣熟议所以为规模者画一条具加立课程以次施行五曰务尽人事大略谓天人之道其实一致今未尝尽人事敌至则先自退屈而欲责功于天可乎愿与大臣协心同力务尽人事以听天命六曰寅畏天戒大略谓比年以来天屡谴告愿陛下以至诚之意正厥事以应之纲书凡万言其大指如此 资政殿大学士提举临安府洞霄宫秦桧言靖康以来和战之说纷然言战者专欲交兵而彼己之势未必便言和者专事恳请而军旅之气因以沮皆非至当之画为国者自有正理不必以虚张为强亦不必以力弱为怯国家自金人入犯之初但当许契丹故地庙堂太怯遽以三镇许之不知民不肯从虽欲割弃而不可是太怯之过也其后金人退师亦颇欲舍三镇而要厚赂庙堂谋之不审乃结契丹之叛臣为金人腹心者欲与合谋又潜檄边臣掩杀割地官以变前议声虽甚美实无成功是虚张之过也臣顷归朝廷妄进狂瞽令刘光世通书敌帅说其利害以为得地则归豫失好则在金即蒙陛下听纳施行不旋踵敌果退师豫邀之东平百端敌言俟儿孙长大与你图此臣恭闻陛下宣谕以为得之北来人臣益知不必虚张也继因海州擒获汉儿高益恭稍知文字臣又尝妄议俾携大长书归谕以立国之体当明逆顺助豫则叛者得利金国何以统众从本朝则河南之地自非金国所欲者渊圣所割河朔既亦有盟约岂敢睥睨又明言不当留朝廷所遣信使以致不敢再遣得旨作书纵益恭北还旋有所留一二使人来归后所遣使悉不拘留臣益知事有正理不必太怯也今者逆贼刘豫阴导金人提兵南向此在朝廷当以正理处之盖不讨贼豫则无以为国不安慰强敌则逆贼未易讨前此不欲轻发兵端故隐忍以待衅今贼豫启之我欲乘机以举则处以正理不可失也自古两国相敌力强者骄不足深较樊哙愤匈奴侮慢欲以十万横行其国季布折之此其盛强之时况今势有未便臣前奏乞安慰强敌当用所获金人令诸将通其大长书明言止欲讨叛而不敢轻犯大国盖知虚张之无益也自古立国必明君臣之义陈常作乱孔子请讨此齐国之乱臣而鲁不容况贼豫我故臣子不讨则三纲大沦何以为国臣前具奏乞征讨贼豫当檄数其罪而阳推金人以纾其缔交之计作我士气而沮彼贼众益知讨叛之不必太怯也金人立豫诸帅皆不以为是其以为是者意保河朔用豫以为捍蔽耳河南之地金人非必争得河南已复中原之大半徐议河朔犹当以二圣为请臣前奏亦已略具果蒙陛下采纳则逆顺之势一分人百其勇是为攻战之利界在夹河诸军分处南北譬若藩篱宏远堂奥以安是为守备之宜因所获金人厚存拊之彼各识所属大长之意分遣书词不至差殊则是为措置之方使敌知朝廷志在讨叛而义不得已使豫众知朝廷但诛首恶而胁从罔治则是为绥怀之略若乃器械之良窳军食之困匮裨校之才否山川之险夷则有司之事将帅之职父老之知臣不敢臆说也迂疏无所知识惟圣明财察 左正议大夫提举西京嵩山崇福宫汪伯彦为决战将军万全元老答问以献大略谓敌之奔北尾击过淮可也未宜远去若犯此而前略地就粮则失遗民之望飞刍挽粟则难漕运之继又言关师古孔彦舟辈叛去初非本心傥能遣间使往谕上意俾之自效又言当屯师淮甸荆南篱落江表今敌人潜师而北必将盘礴徘徊于宿亳徐淮之间营粮济师待时而再南来出没荆襄乘桴而下合洞庭之贼相与为水攻之谋益以步人水陆俱下使吾守株于前而长江之险已夺吾后则将奈何与其急于目前之追袭不若修政以为善后之计 资政殿大学士提举临安府洞霄宫王绹言攻战之利莫若作士气守备之宜莫若固淮甸措置之方莫若经久远绥怀之略莫若惠吾民今新捷频胜之后长虑却顾所宜素讲愿诏诸帅各分士卒之半分据淮南要害之地明间谍远斥堠厉兵秣马常若敌至借使复来力足以御或留兵虽众而士气骄惰何足为固淮甸者国家所必争不可失之地盖保淮甸然后可以驻跸建康经理中原或谓敌人乏粮匆遽而归又谓金人能袭承楚而不能犯通泰足以明其兵之少臣皆不敢以为然金人用师十年初未尝赍粮也累年以来伪境固已画宿州为界矣今阴导敌人无故出疆彼必以谓得承楚而有之则通泰在吾腹中可不攻而下然则淮甸岂可不固守所谓经久远者其说有二一则规驻跸之利一则操统御之权驻跸之地未有过于建康者使今冬敌不侵轶则来春銮舆可驻建康国家待遇诸将爵位极矣宠锡至矣事权重矣前古所谓善将将者惟陛下留神而加意焉濠泗襄邓以北陷伪境者皆吾民也臣谓宜因事区别或降附之际或俘获之余愿从则随宜存抚欲归则畀以赍粮使人知圣度＜宀十见＞洪海涵天覆彼驱来战则人无斗志众有遁心我往伐彼即前徒倒戈无所为敌者矣吾民之在东南者累年以来如预纳苖税及和买绢钱之类尽竭所有乐输而不病独可不思加惠哉 资政殿大学士知福州张守言明诏四事臣以为莫急于措置措置苟当则余不足为陛下道矣臣请言措置之大略其一措置军旅其二措置粮食神武中军当专卫行在而以余军分戍三路一军驻于淮东一军驻于淮西一军驻于鄂岳或荆南择要害以处之使北至关辅西抵川陕血脉相通号令相闻有唇齿辅车之势则自江而南可以奠枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日重而又为大将者万有一称病而赐罢或卒然不讳则所统之众将安属邪臣谓宜拔擢麾下之将使为统制每将不过五千人棋布四路朝廷号令径达其军分合使令悉由于朝廷之权以用之然后可以有为也何谓措置军食诸军既已分屯诸路则所患者财榖也然所费多寡在彼犹在此耳则所患者转输也考祖宗以来每岁上供六百余万悉出于东南转输未尝以为病也今宜举两浙之粟以饷淮东江西之粟以饷淮西荆湖之粟以饷岳鄂荆南量所用之数责漕臣将输而归其余于行在钱帛亦然恐未至于不足也钱粮既无乏绝之患然后戒饬诸将不得侵扰州县以复业之民户口多寡为诸将殿最岁遣官覆实而升黜之则民得以还其乡里而田野日辟生齿日滋江北州县有兴复之渐矣如是措置既定俟至防秋复遣大臣为之统督使诸路之兵首尾相应绥怀之略亦在是矣然臣复有区区之愚犹以为未然究其本源则在陛下内修德而外修政耳所谓修德不过正心诚意畏天爱民俭于家勤于邦远声色屏货利兢兢业业凡可以累德者无不去也所谓修政不过任贤使能信赏必罚抑权幸裁冗滥谨法度兴廉耻凡可以害治者无不去也持久不倦盛德日新四海爱戴何患外国之不服在陛下果断而力行之 资政殿学士提举临安府洞霄宫颜岐言攻战之利在择贤将守备之宜在明赏罚措置得其方在号令不妄动绥怀明其略在军民各安业又曰忍之又忍天下归仁愿陛下不废臣愚戆之言以助圣德万分之一 资政殿学士提举临安府洞霄宫李邴条上战阵守备措画绥怀各五事所谓战阵之利有五曰出轻兵务远略储将帅责成功重赏格大略谓关狭为进取之地淮南为保固之地关狭虽利于进取然不用师于京东以牵制其势则彼得以一力而拒我今大将统兵者数人皆所恃以为根本万一失利将不可复用偏将中如牛皋王进杨圭史康民皆京东土人知地险易可各配以部曲三五千人或出淮阳或出徐泗彼将奔命之不暇此不动而分陕西重兵之一端也关狭今虽有二宣抚其体尚轻非遣大臣不可吕颐浩气节高亮李纲识量宏远威名素著愿择其一而用之必有以报陛下又言陛下即位之初韩世忠刘光世张俊威名隐然为大将今又有吴玠岳飞者出矣愿诏大将于所部举智谋忠勇可以驭众统师各两三名朝廷籍记遇有事宜使当一队毋隶大将则诸人竞奋才智皆飞玠之俦矣大将爵位已崇难相统一自今用兵第可授以成筭使自为战而巳谨勿遣重臣临之以轻其权而分其功也今却敌退师之后必论功行赏愿因此诏有司预定赏格谓如得城邑及近上首领之类自一命至节度使皆差次使足相当所谓守备之宜有五曰固根本习舟师防他道讲遗策举淮南而付之使自为进取而不至虚内以事外苟未有斯人则前日轻兵之说为不可废臣闻朝廷下福建造海船七百只必如期而办乞仿古制建伏波下濑楼船之官以教习水战俾近上将佐领之自成一军而专隶于朝廷无事则散之缘江州郡缓急则聚而用之臣度金人他年入犯惩创今日之败必先以一军来淮甸为筑室反耕之计以缓我师然后由登莱泛海窥吴越以出吾左由武昌渡江窥江池以出吾右一处不支则大事去矣愿预讲左枝右梧之策夫兵之形无穷愿诏临江守臣凡可设奇以诱敌者如吴人疑城之类皆预为措画今长江之险绵数千里守备非一苟制得其要则用力少而见功多愿差次其最紧处屯军若干人一将领之听其郡守节制次紧稍缓处差降焉有事宜则以大将兼统之既久则谙熟土风缓急可用与旋发之师不侔矣所谓措画之方有五曰亲大阅补禁卫讲军制订使事降敕榜大略谓宜因秋冬之交辟广场会诸将取士卒才艺绝特者而爵赏之建炎以来禁卫军寡乃藉五军以为重臣常寒心愿择忠实严重之将以为殿帅稍补禁卫之阙使隐然自成一军则其驭诸将也若臂之使指矣今诸郡厢军冗占私役者大郡二三千人小郡亦数百人臣愿讲求除郡守兵将官自有禁军给使外余以傔从衣粮畀之使自僦人以役大抵杀厢军三分之二而以其衣粮之数尽募禁军金人自用兵以来未尝不以和好为言此决不可恃然二圣在彼不可遂已姑以余力行之耳臣谓宜专命一官如古所谓行人者或止左右司领之当遣使人举成法而授之庶免临时斟酌之劳而朝廷得以专意治兵矣刘豫僣叛理必灭之谓宜降敕榜明著豫僣逆之罪晓谕江北士民此亦兵家所谓伐谋伐交者所谓绥怀之略有五曰通德意先赈恤通关津选材能务宽贷大略谓山东大姓结为山寨以自保今虽累年势必有未下者愿募有心力之人密往招谕应淮北遗民来归者令淮南州郡给以行由差船津济量差地分人护送毋得邀阻有官人先次注授差遣无官而贫乏者令沿江州郡以官屋居之仍量给钱米三两月其能自营为乃止内有才智可用之人随宜任使勿但縻以爵秩而巳凡诸将行师入境敢拒抗者固在剿戮其有良善老弱之人皆宽贷俾洒然有更生之望又上四事曰事天感民任臣择才 端明殿学士致仕翟汝文言朝廷无远略无定论无腹心谋议之臣三者不立何后之善自金人躏籍中国乘舆越在裔土虽西晋戎兵之祸唐室安史之乱不至于此自建炎俶扰今九年矣天下日苦于兵而战守之计初未定也经国＜矢见＞模犹未立也将相大臣每至防秋则豫谋避地之计至春则泰然安肆如无事之日敌至与众同惧敌退与众同喜如斯而已所谓御敌者臣不识也昔晋武帝欲平吴得张华羊祜杜预以赞其计唐宪宗讨淮蔡武宗平泽潞赖裴度李德裕以成其功今群臣泛泛然如河中之木则陛下谁与权事揆策以图今日之事乎臣愿择大臣有深谋者任之责其恢复用技能将必以克敌合天下之英杰相与谋议立国之纲纪＜矢见＞模先定然后可为也 端明殿学士提举临安府洞霄宫韩肖胄言臣观女真等军皆畏服西兵劲锐善战今三大帅所统颇多西人复闻吴玠继有捷奏军势益振敌意必摇况祖宗之泽垂二百年民心爱戴而贼豫父子虐用其民殆不堪命则攻战之利臣固知矣自荆襄以至江淮绵亘数千里今若无事而概为守具不惟兵势之分所在寡弱兼亦劳人费财坐以守困不若分择文武臣寮按行计度量远近之中求险阻之要屯兵积粮以至器械战船之属一皆素具夫淮南贼豫父子窥觎之地不惟利源所在可以径趋大江前日潘致尧回其书已有江北不请屯戍人马之语及遣王翊来果持分画之说我既难从以理拒之所议未定便可扼险而固守今淮东西虽命宣抚使然将屯置司乃在江上所遣偏裨分守不过资以轻兵势孤力弱难以责其固志或谓车驾方在浙西翼卫全恃江上故三将皆屯滨江或朝廷本欲示敌以强尚存修好之议若移两将江北或致蕃伪亟争臣谓张俊既置司建康自可分屯江浙屏卫行阙力已有余况世忠光世若在淮南藩篱可谓申固若谓不欲致疑敌人彼既举兵深入我则移屯有名若虑引惹生事但当约束俾无得以一人一骑踰淮而北可矣方今所谓措置莫若攻守二策今诸大将之兵自主庭户有一纤芥利害未免更相讎疾若欲并遣进攻必先选命总帅分以精锐之兵附以招集之众合数万人自成一军号令既一权力既重诸将虽素贵畴敢不听从维持辑睦使必有成其利害与用非素所抚循之兵而侥幸取胜者盖亦异矣畿甸山东关河之民受金人之驱役苦伪齐之烦苛为今之计当以安集流亡招怀归附为先今淮南江东西荒闲之田至多谓宜揭榜境上或遣签军之可信服者深入伪境转相告谕俟其来归从所欲往授田给粮捐其赋租遂其生理必将接迹而至臣昨在军前闻金帅颇有厌兵之意其众军亦思休息特尼玛哈乌舍高庆裔辈持之不肯然上下猜防人心擕贰将见内患自生变乱可待矣肖胄又上奏请屯田其说以为江之南岸并江之民甚少旷土甚多皆可指为屯田沿江大将各见分地而屯军士旧尝为农者十计五六择其非甚精锐可为田者使各受地凡为田者聚屯于所田之旁有形势之地农隙则各试其所习之技岁成则多分以所种之禾麦军士所田必不能尽遍长江之南岸则募江北流徙之人给之又有余则募江南无业愿迁之人给之其分给部勒训习如军士之法然屯田之始必有耕牛农具榖种营屯之费不惮以图长久之利者国家所当急务也凡置营田皆占形势之地则应江上之势可备御处遂皆因田以成营屯于众屯之中择其甚要害处又加以重兵为大寨一年之后大寨之粮食可稍取于田之谷则漕运之费省大寨之军止则可以保江而固守出则可以渡江而攻讨屯田之士常为根本传烽数号数千里不绝则敌人之情畏矣津岸有可绝江处当预设险固使不得渡浦溆有可泊舟处当素备舟师使不得入险固非一日可设也舟师非一日可习也可因屯兵使为之积日有功事至可战则战守之道尽矣前宰执所奏必非一时来上如朱胜非在湖州王绹在昆山其疏必先至李纲在邵武张守在福州颜岐在福清其疏必后达今且并附卷末以便稽考此外范宗尹许翰冯澥路允迪卢益叶梦得张澂宇文粹中王孝迪谢克家富直柔席益徐俯等所奏未见当求本月附入 
