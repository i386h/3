<!-- { "loadSidebar": true } -->
　　戊寅侍御史李文会论户部员外郎勾龙庭实仕于公朝而不知尊主之义望罢黜以清朝列上曰可与外任此人是川人大率川人多学苏轼如江西人尽学黄庭坚上因说及梁师成苏轼文字首尾都记得此人虽是内侍却读书只是不合干预朝廷事如荐引士大夫皆非所当为内侍引用人才最害政之大者此等人便当重置于刑历观诸古内侍荐引人才未有不致于乱者乃以庭实知眉州 
　　十有二月癸未朔日有食之诏避殿减膳是日阴雨不见太师秦桧率百官上表称贺自是如之逮桧薨乃止 
　　甲申徽猷阁待制李正民提举江州太平观金人之叛盟也正民为淮宁守以城降时孟庾路允迪皆已夺官而正民未及贬比归以旧官 

见至是得祠 
　　丁亥尚书礼部侍郎兼实录院修撰兼侍讲兼权直学士院王赏知利州侍御史李文会论赏外示朴野心实倾邪程敦厚子壻也而卖之勾龙庭实何麟腹心也而人莫知之情厚貌深如此而他岂易测伏望速赐斥逐以厉百官故有是命 
　　庚寅太师秦桧以瑞雪应时率百官诣文德殿拜表称贺自是岁如之迄今不改 起居舍人兼权中书舍人刘才邵兼权直学士院 
　　辛卯诏民间所用私铸当二毫钱悉毁之违者抵罪自不及百钱以上皆许告赏时江右私铸甚众上谕辅臣令严行禁止公私毋得用 

　　壬辰枢密院编修官魏元若权太学博士临安府府学教授林大鼐权国子正左迪功郎新浙西安抚司准备差遣陈夔权太学录用司业高闶请也夔大鼐皆永嘉人也 
　　癸巳诏试中监学生依嘉祐故事给绫纸用左朝请大夫新知永州熊彦诗请也彦诗言主上登用直儒载兴太学监帖之制似可复行秦桧进呈上曰学校者人才须素养太宗皇帝置三馆养天下士至仁庙朝人才辈出为朝廷用桧曰国朝崇儒重道变故以来士人虽陷敌者往往能守节义乃教育之效也上曰然三代之季学校不修故当时士人多无名节今日若不兴崇学校将来安得人才可用耶 秘书丞严抑 

本省藏祖宗国史历代图籍旧有右文殿秘阁石渠及三馆四库自渡江后权寓法慧寺与居民相接深虑风火不虞欲望重建仰副右文之意于是建省于天井巷之东以故殿前司寨为之上自书右文殿秘阁二榜命将作监米友仁书道山堂榜且令有司即直秘阁陆宰家录所藏书来上何俌龟鉴藏书求书制礼作乐使不于此而汲汲焉则将踵汉人马上安事之陋习而守残补缺重为来世之叹昧东都熙洽之仪容而播鼗于河海亦岂盛世之事矧秘书三馆书籍经史凡所谓典章文物者尽入于金也哉 是日赐喜雪御筵于尚书省初复故事也 
　　甲午以郊礼毕恭谢景灵宫乙未亦如之又命内臣恭谢万寿观神御 

　　丁酉哲宗修容魏氏薨赠婉仪 右宣教郎权敕令所删定官巫伋面对请增太学弟子员诏增二百伋句容人也 
　　己亥奉国军以节度使金房开达州安抚使金州郭浩来朝命坐赐茶 皇兄宁远军承宣使权主奉益王祭祀安时为宁国军节度使 起居舍人刘才邵试中书舍人兼权直学院宗正少卿叚拂权尚书 
　　庚子权尚书礼部侍郎兼资善堂翊善秦熺权尚书刑部侍郎周三畏并落权字 诏故左朝请大夫右文殿修撰崔纵例外官其家一人以尚书省言纵奉使异域身亡理宜优恤故也 

　　癸卯有司进呈赐北使弓矢上以其不精工命出内库所造者赐之翌日谕大臣曰此朕自指教虽军中人亦未必能之赐予使人不能观羙兼器械之良亦可使远人知所畏服 
　　甲辰武德郎杨庭特换右通直郎庭政子以川狭宣抚司策试如式也 
　　乙巳太师秦桧辞生日赐宴诏曰以不世之英值难逄之会其始生之日可不为天下庆乎宜服异恩无守冲节桧每生日四方献寿者金玉为不足至于搜尽世间之希奇以为侑锡赉踵至赐教坊乐佐酒一日伶人作杂剧之戏熺笑声微高桧目之不语少顷桧起更衣久而不出 

其夫人王氏使人候之乃在一室中默坐论者谓桧叹其不足以相副也呜呼深哉自桧每生日已下并以赵甡之遗史本文修入 权尚书礼部侍郎叚拂兼实录院修撰 
　　丙午侍御史李文会言金国遣使礼意至厚宜严戒有司讨论旧典精加补缉以称陛下和好之诚从之 
　　己酉大金贺正旦使副左金吾卫上将军右宣徽使完颜晔秘书少监马谔见于紫宸殿金主遗上金酒器六事色绫罗纱縠三百叚马六匹自是正旦率如此例晔金主大父行也故事北使跪进书于殿下自通好后金使每入见捧书升殿跪进上起立受书以授内侍金使道其主 

语问上起居上复问其主毕乃坐晔等既见上谓秦桧曰今汝使人来大体皆正其他小节不足较观金人之意和议必须坚久桧曰所以然者由陛下御得其道上曰非卿学识过人坚主和议安得如此臣谨按绍兴三十二年张忠建乾道七年为乌凌阿天锡淳熙八年贺生辰人使皆争进国书事而日历载徐嚞待罪状但云请近上臣僚受书而已熊克小历乃云忠建欲以旧礼受书杨万里撰虞允文碑又云天锡进书跪不肯起要我以故事所无之礼皆不得其详龚颐正撰范成大行状又云隆兴再和名体虽正失定受书之礼上帝悔之乾道六年五月迁公起居郎充祈请使公密早奏具言答书有曰抑闻附请之词欲变受书之礼出于率易要以必从然亦不云旧礼如何今以日历会要大怀忠入见仪 

注及晁公忿败盟记参考之进书之仪大略如此故掇取附见以补史阙若＜辶彖＞略而不书则后世将谓有不可书者故当记其寔也或可移附绍兴三十年二月 初诏户部尚书张澄馆伴北使是礼久不讲澄知旧制入国门前一日班荆馆赐宴既至驿赐被褥纱罗翌日临安府书送酒食又翌日乃朝客省赐茶酒垂拱殿晏退赐茶器翌日赐生饩从例折博游上天竺寺赐香及斋筵冷泉亭酒菓除夕赐内中酒食风药花饧正旦殿赐茶酒大臣就驿御筵遇立春赐寿盘幡胜三日客省签赐酒食内中酒食江下观潮四日宴射赐酒果弓矢例物五日大宴集英殿六日朝辞赐衣带银器临安府书送赆仪大臣就驿赐宴密赐金银翌日行赐龙凤茶金镀银合又翌日班荆馆赐宴遂为定式其后上以 

使人市买方物恐或扰民每北使至馆即出内库钱万缗付都亭驿遇使人市物随即取偿自是以为例出内库钱付驿事不见于他书今以三十六年七月癸亥宣谕圣语修入按日历澄受命馆客乃在十四年五月不知熊克小历何以系之此年姑附此更须详考惟敌使朝谒称谓乃与伴使往来视京都旧仪则有不同焉日历绍兴三十二年三月六日接伴使洪迈等奏接伴变更旧例十四事三月七日合门客省奏北使朝北礼仪三月二十五日馆伴使徐嚞等奏馆伴更改近例十四事并详见本年月此不别出又诏岁币银绢令淮南漕臣盱眙军等臣遣官过淮交割事毕取旨推恩于是所遣官六员各减二年磨勘日历无此今以绍兴三十三年六月甲子申明指挥修入是岁宗岁子赐名授官者十有 

五人诸路断大辟八十八人 关外初行营田凡一千三百余顷 初申严淮海铜钱出界之禁而闽广诸郡多不举行于是泉州商人夜以小舟载铜钱十余万缗入洋舟重风急遂沉于海官司知而不敢问此据汤鹏举义附入二十六年五月甲子再降旨申严 金主亶初颁皇朝新律其法千余条大抵依仿中朝间有创立者如殴妻至死非用器刃者不加刑他率类此徒自一年至五年杖自百二十至二百皆以荆决瞖仍投之远使之杂作惟僧尼犯奸及强盗不论得财不得财并处死则与古制异矣 
　　建炎以来系年要录卷一百五十 


●建炎以来系年要录卷一百五十一 
　　宋 李心传 撰 
　　绍兴十有四年岁次甲子 金熙宗亶皇统四年春正月按是月癸丑朔丁巳燕北使于紫宸殿权侍郎正刺史已上预焉 
　　戊午吏部尚书罗汝楫为大金报谢使瀛海军承宣使知合门事郑藻副之以金来贺正故也 

　　己未金国贺正旦使完颜晔等辞行自通好后金使至阙见辞燕射密赐共白金千四百两副使八百八十两袭衣金带三条三节人皆袭衣涂金带上节银四十两中下节银三十两自是以为例赵甡之遗史绍兴三十一年五月又书从例使副酒各四大金瓶瓶并器合尽与之会要不载当考 
　　乙丑故奉议郎河北军前通问使魏行可特赠右朝奉郎秘阁修撰以行可父右通直郎致仕伯能有请也先已官其一弟二子至是复官其一孙 

　　初太傅醴泉观使咸安郡王韩世忠之罢枢筦也上命存部曲五百人俸赐如宰执丙寅世忠言两国讲和北使朝正恭顺此乃陛下沉机独断庙堂谋谟之力臣无毫发少禆中兴大计望将请给截日住支并将背嵬使臣三十员官兵七十人拨赴朝廷使用诏使臣令殿前司交割余不许 
　　丁卯诏上津丰阳二县隶金州 资政殿学士提举临安府洞霄宫王次翁以旧职致仕次翁自言疾势困重乞纳禄故也太师秦桧怜之馈问不绝 集英殿修撰提举江州太平观黄龟年落职令本贯福州居住龟年为御史尝论秦桧之罪至是寓居四明右司谏詹大方奏龟年 

昨缘謟附匪人搢绅不齿今当朝廷清明之时自宜退听深藏而乃覆出为恶凌压百姓干挠郡政害及一方上览奏曰此岂士人所为乃有是命 
　　己巳直龙图阁知临安府张叔献升敷文阁待制 
　　辛未封普安郡王妇郭氏为咸宁郡夫人给内中俸郭氏祥符人故奉直大夫直卿孙也 
　　癸酉侍御史李文会试御史中丞右司谏詹大方试右谏议大夫 

　　丁丑诏四川路内藏钱帛并易轻赍赴行在惟绢以本色 
　　戊寅内出镇圭付国子监以奉文宣王先是有司请以药玉或珉石为之上曰崇奉先圣岂可用假玉 
　　左朝奉大夫秘阁修撰赵子偁既卒诏侍从台谏集议普安郡王当持何服议者张澄李文会秦熺周三畏王焕刘才邵詹大方张叔献叚拂何若游操奏检照国朝会要嘉祐四年九月诏使臣内殿崇班太子率府率以上遭父母丧并听解官行服宗室解官给俸所有普安郡王持服乞依故事庚辰秦桧进呈上曰初议养宗室子今子偁死若不使之持服则非本朝典故宜从其议熊克小历云普安郡王瑗以父子偁身故 

乞持服日历议状全文不云王自陈当考 瀛海军承宣使知合门事充大金报谢副使郑藻改镇东军承宣使日历不言所以程敦厚外制集有华州观察使傅忠信改除制词云朕方务昭大信以固圉故推长利而正名可温州观察使 
　　二月壬午朔尚书工部侍郎王焕充宝文阁直学士知平江府从所请也 
　　癸未宰执奏榷货务茶盐推赏事上因论祖宗茶盐之法纳粟于边请钞于京公私皆便不惟边面可实而又免转输之劳朕尝思祖宗立法无不善者岂可轻议变易上又曰朕因前日金使须要射以谓武备不可一日弛深虑边事宁息诸军稍怠朕见造金银椀将因暇日亲阅用 

此旌赏以劝激之熊克小历载此事于二月戊寅按二月无戊寅戊寅乃正月二十六日不知克何以差误 少傅镇潼军节度使江南东路安抚制置大使判建康府兼行宫留守信安郡王孟忠厚与资政殿学士知绍兴府楼炤两易 左承议郎潼川府路转运判官杨椿改本路提点刑狱公事时诸路漕臣多献羡余独椿无所献帝曰今疮痍未瘳愧不能裕民力其肯掊克以资进身耶 
　　乙酉左朝奉郎江南东路制置大使司参议官朱敦儒为两浙东路提点刑狱公事 
