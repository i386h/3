<!-- { "loadSidebar": true } -->
　　辛丑百官朝临毕三上表请听政诏答宜允自是日一临至小祥止 诏右迪功郎史岑年改合入官岑年为修仁尉叛兵齐述之乱草寇蜂起岑年尽散其众至是始录之 太府少卿总领四川财赋王之望言契勘蜀中三大将下军兵一岁衣赐钱粮绝长补短钱引二百道可养一队前年三将增招一万人及吴璘下招填二千七百九十一人共约岁用钱引三百余万道朝廷节次降到截留钱物共二百五万道所阙尚多近四月差吴珙将带三千人往襄阳令吴璘限一季招填又合岁用六十余万引财赋有限支费日增恐不可以持久今兵虽未必用而边戍不可省四川诸州禁军除阙额外见管三万余人其间尽有强壮及格少嫩向长者但训练弛废事势苟简不成部伍多只充守倅兵官占破杂用枉费廪给今若拣选一半分作三番如祖宗时出军法每年发遣一番往隶三将以充戍守入队教阅周而复始如此则分在三将者常有五千人可以暗补所阙之数三年之后教阅既遍一万五千人皆为胜兵无事则散在州郡缓急则尽可为用如禁军不足即于厢军内选剌若有逃亡事故本州逐渐拣填其逐兵自有本州衣粮不过岁番五千人者给口食米耳每兵月计七斗五升岁用米四万五千石若以招军止赡得二千五百人更欠衣赐料钱之类前三将招万人之后军中子弟长成者不多以后若有招收必更短少恐不如诸州见所拣闻军中每次招军外来一人费至百千少亦半之若限期促迫则所费愈多将士颇以为苦或谓川兵懦弱不堪战守是不然在所以用之何如耳今三将军中亦不纯是西人西人多而川军少又经拣选参杂而用何所不可契勘四川腹内州军并各无事其西南接近蛮界如泸叙嘉黎等处边界亦皆安帖无用多留禁卒兼每岁一番系见在人六分之一在留在川者尚有五分亦不乏用惟夔州新置武帅控扼沿流而李师颜见团结教阅想渐成部伍若夔路禁军免行抽拨亦不过减千人以下更在朝廷详酌 
　　六月壬寅朔殿中侍御史陈俊卿权尚书兵部侍郎先是俊卿复言张浚可用上曰卿欲用浚为何官俊卿曰此在陛下上曰浚才疎使之帅一路或有可观若再督诸军必败事俊卿曰人皆以浚为可陛下何惜不一试之上首肯俊卿又言张去为窃威权挠成算乞斩之以作士气上曰卿可谓仁者之勇至是宰执奏事上曰陈俊卿敢言朕将赏之陈康伯言俊卿在台振职乃有是命 御史中丞汪澈入对言讲和之久将帅养骄军政隳毙军士之廪给薄者几无以自活宜优恤之以养其力又言淮南山水寨旧来乡豪自相结集当随宜存恤使自为守无令监司州县扰之庶收其万一之用又言军旅将起费用方繁今局务之可省者尚多支费之浩瀚者尚广百官之冗员尚众官府之横用尚繁宜条其不急大加节约以济今日之务从之 拱卫大夫利州观察使张荣添差淮南东路马步军副总管泰州驻劄荣本泰州土豪建炎间聚众为盗屡与敌角故复用之 
　　癸卯以渊圣皇帝升遐降诸路流罪以下囚释杖以下 诏中书门下后省详议节约事件用汪澈疏也巳而给事中黄祖舜等奏并敕令所归刑部权罢籍田司减太常乐工省大理评事三员主簿一员太学博士录正书库官指使武学谕各一员军器所监造官二员干办提辖监门官各一员从之 
　　丙午小祥上诣几筵殿行礼 诏诸路监司节浮费以待用仍自两浙转运司临安府始 权尚书吏部侍郎汪应辰兼权国子祭酒 右朝奉大夫通判建康府苏师德提举荆湖南路常平茶盐公事师德以常同友壻故久废至是稍用之 敷文阁待制知太平州陈正同与左朝请大夫知建州王传两易 
　　丁未出宫人三百十九人赵甡之遗史六月乙丑放仙韶院女乐二百余人上闻渊圣讣音且知金人有用兵之意或传金人欲来索仙韶院女乐上不忍良家子陷于绝塞乃尽遣出宫甡之所云或即此事按今年七月丙子诏书有云乃者放嫔御罢教坊惟是约己裕民而浮言胥动几惑众听则甡之所记乃当时传闻之词非实事也 
　　戊申主管侍卫马军司公事成闵入辞诏赐金器剑甲 
　　己酉御史中丞汪澈为湖北京西宣谕使置司鄂州仍节制两路军马澈辞节制许之 监察御史杜莘老守殿中侍御史莘老入见上曰知卿不畏强御故有此授自是用卿矣时陈俊卿既出台求去甚力莘老因奏事从容曰人材实难况多事之际令俊卿辈在论思之地必有补益上以为然俊卿乃复留 是日右朝奉郎通判楚州徐宗偃遗镇江都统制刘锜书云近闻肃膺宸命进师广陵先声所至士气贾勇窃惟今日之事非他事比安危成败在兹一举古人有云唇亡则齿寒盖言表里之相依也今欲保长江必先守淮顷岁韩宣抚驻军山阳山东之兵不敢一日窥伺几至成功而奸臣误国莫遂其志今清河口去本州五十里地名八里庄相望咫尺若不遣精锐控扼万一有缓急顷刻可至城下彼得地利两淮之民悉为其用则高邮广陵岂足以捍其冲若遣偏师屯本州彼既不敢长驱山东诸郡怨其暴敛不忘戴宋一呼响应势若破竹锜亦以为然 
　　庚戌诏布衣陈光国大同王德并为右迪功郎薛志忠朱兴鞠炳并为承信郎以忠义自奋上书可采也光国自陈隐迹山林无求于世不欲受爵赏上许之 
　　辛亥北使高景山还至盱眙军未就宴泗州遣人关报守臣周淙称有金牌天使欲来传宣邦人惊惧谓金牌不时来昨绍兴十一年有来传宣者大军继之即倾城奔走宴罢天使大怀正入馆白袍红绶腰悬金牌乘马直造厅事索香案呼送伴使右司员外郎吕广问等令跪以听遂道金主旨意以为本欲八月迁都今大臣奏宫殿修毕欲以六月中旬前去南京令送伴回奏知本国南京谓汴都也军民闻之虽稍释疑然有夤夜提携奔窜官司弗能禁会朝廷亦坐白劄子下转运副使杨抗相度清野民尤恐惧自是淮南官吏老幼悉往江南矣此以徐宗偃两淮纪实修入宗偃时以楚州通判应办北使至界首目击其事故也相度清野指挥未知在何日今依宗偃所记联书之 
　　壬子成闵率众发临安闵行未旬日得报金主自温远还汴京中书舍人虞允文复白执政云金主巳去请留闵后军屯江池之间若金出上流自江鄂往援即淮西兵盛便出大信口近采石亦可以援淮西不听 
　　癸丑诏罢教坊其乐工许自便 
　　甲寅命知枢密院事叶义问撰孝慈渊圣皇帝谥册文参知政事杨椿同知枢密院事周麟之篆谥宝文翰林学士何溥撰谥议 右武大夫两浙西路马步军副总管元居实为枢密副都承旨提举江淮措置盗贼中书舍人虞允文等言承旨清资与侍从品秩相亚自神宗作新官制更用士人而副承旨之选与之俱重近岁廖虞弼以非才而用未几罢黜其后多虚其选今居实无尺寸功效亟登清班物论籍籍臣愿收还此命令居实以旧职措置俟其立功之后旌用未晚上从之居实素结宦官带御器械刘炎尝为台谏言居实是除炎荐之也居实结宦官而得副承旨杨万里撰虞允文墓碑云尔刘炎荐居实乃杜莘老劾疏中语今参附书之同知枢密院事充大金起居称贺使周麟之上疏曰臣闻事有必至理有固然固不待上智而后知昔日之和议今日之渝平是巳方敌之许和也初岂有至诚恻怛之心哉徒以久战而不休故其心厌尽力而不克故其志沮是以不得不归之于和驯至于今垂二十年彼以无道窃位惧吾兴问罪之师不能当也彼沛然自大尚犹藉我为援内安反侧亦未遽萌搏噬之意暨巫伋之行则以侈辞拒我矣秦桧死蘖芽寖生屡诘行人以买马渡淮之禁至罢榷场以绝南北贸易朝廷复遣王纶辈庶有以安之继遭慈宁祸故命使三出辞卑币重礼厚而疑愈深比显露狂谋不顾信誓欺天畔神败盟必矣累日以来侧听圣训仰见庙谟雄断不惑群策唯是遣使一事迟回至今晓夕深思盖有不可者七何则彼之所予我不敢受彼之所欲我不敢从使人到彼其将何辞以对其不可一也若曰但守旧约彼必云故主巳废事当在我果可以礼义说哉其不可二也议事邀使既巳指名遣非其人正犯凶怒其不可三也亲征之断矢于宸衷王旅戒严陆续进路事端彰著彼必闻之乃欲走驿输诚是将翻以为诈其不可四也执政大臣预闻密论若加诘问难以饰词避则为欺实对则卖国其不可五也南牧之衅陛下知之应敌之决海内知之而反藉一介行李以解纷适足以款王师而误大计其不可六也今天下无贵贱老穉智愚勇怯告之以用兵复讎则喜动容色告之以屈尊祈请则怒发冲冠臣若昧于一行人情怫然或致王云之祸草芥微躯纵死何益其不可七也为今之计岂有他哉惟陛下法天行健坚定规模俟其来南尽锐奋击天人助顺必有成功昔周世宗征李景景奉表称藩削去帝制非不贬损自下而孙晟见戮终夺十四州而后止则卑巽之不足恃也世宗盛德如是尚执杀使者而逞其欲况亮之忮忍乎若夫彼有速亡之形我有恢复之冀有血气者类能言之陛下审处而应之耳臣当竭智毕力协赞事机倘有摇尾乞怜复下穹庐之拜臣窃耻之且臣昨将命亮数询叩枢廷事臣以翰苑异职为解今待罪于是彼将复有问焉则无从敢对蓄愤弗泄必杀臣而动兵兵端所由咎在臣启虽阖门孥戮不足偿责疏入上大怒左仆射陈康伯见麟之以国事勉之麟之语侵康伯康伯曰上若遣康伯闻命即行大臣同国休戚虽死安避麟之卒辞之 
　　乙卯诏秘阁修撰提举台州崇道观刘岑左朝散大夫徐嚞并召赴行在二人皆愿使金故有是命 太尉威武军节度使镇江府驻劄御前诸军都统制刘锜为淮南江南浙西制置使节制逐路军马锜自顺昌之捷金人畏之下令有敢言其姓名者罪不赦上知其能故有是命 右朝请大夫提举江州太平兴国宫陈桷复秘阁修撰充淮南等路制置司参议官桷久从韩世忠军军罢而废至是复用之 诏吏部县令窠阙再行破格差注一次以权吏部侍郎凌景夏言在部者七百余人发遣不行故也 
　　丙辰不视朝百官临于几筵殿次赴几筵殿门外进名奉慰自是朔望皆如之 是日浙西马步军副总管李宝入奏事翌日上谓辅臣曰宝非常骁勇兼其心术可以仗倚朕素识其人观之久矣他日未易量陈康伯曰诚如圣训先是宝言连江接海便于发舶无若江阴臣请徙守万有一不任甘死无赦上从之宝即遣其子公佐与将官边士宁潜入敌境伺动静至是敌谋益泄复召至阙廷问方略宝奏以海道无险要可守敌舰散入诸洋则难以荡灭臣止有一策出百全上问何如对曰凡用兵之道自战其地与战人之地不同自战其地者必生之兵也战人之地者必死之兵也必生者易破而必死者难却今敌未离巢穴臣仰凭天威掩出不意因其惊扰而疾击之可以得志上曰善问所须舟几何曰坚全可涉风涛者得百二十皆旧例所用防秋者所总人几何曰仅三千止是二浙福建五分弓弩手非正兵也旗帜器甲亦巳粗备事急矣臣愿亟发陛辞赐宝带鞍马尚方弓刀戈甲之属及银绢万数以为军实右朝奉郎提举两浙路市舶曾怀献言曰航海之役船有轻重篷有疾迟风有大小窃尝闻于高丽之商谓敌人之便惟乘骑纵使至岸无马不能舍舟如猛兽失林将自投于阱若海道亦为之备徒分兵耳怀公亮孙也 
　　丁巳御史台检法官兼主簿王瑀秘书省校书郎刘度并为监察御史瑀汪澈所荐也 枢密院编修官陈良祐为御史台检法官 
