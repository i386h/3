<!-- { "loadSidebar": true } -->
　　甲午降授武功郎枢密院听候使唤耿进特送处州覊管先是韩世忠奏进有反谋下大理法寺当进对其徒有下海归乡语比私罪徒追一官罚金使臣李明听闻不审误告世忠当死罪杖世忠上疏言无以惩后遂迁明一官而黜进世忠奏进反事见二年十月乙巳丙申乾化县土兵作乱先是合门祗候刘瑾以御寇之劳就知县事瑾日纵土兵剽掠人甚苦之会瑾改除江西兵马副都监安抚大使司以右承事郎黄象先为代象先与瑾不协每裁抑之是日象先出郊饮酒土兵有盗民园蔬者象先执以属吏其徒篡取以去象先怒后八日密遣土豪邓密等以兵掩土兵寨尽杀其孥焚其居而去时岳飞讨虔寇朝廷命瑾以所部六百人为乡导在虔吉间守臣侯延庆以象先属吏言于朝象先坐罢去 
　　丁酉饶风关陷吴玠收余兵趋西县王彦收余兵奔达州彦溃兵走通明县破之四川大震王彦奔达州吴玠功绩记云尔彦溃兵破通明惟刘长源奏议及之盖他书无有也 
　　戊戌诏要郡次要郡守臣带兵马钤辖路都监者并罢以言者论虚文无补也 
　　己亥御笔临安自兵火后民地为官司军营所占者其预买绢皆除之翌日辅臣言上户往往以免下户不能自陈宜遵诏旨蠲放上曰文王发政施仁必先四者凡施惠当先及下彼豪家虽立法抑之犹能侵细民不可不察也 是日萨里罕入兴元府经略司刘子羽焚其城而遁初饶风关陷子羽与吴玠谋守定军山玠惮之遂西子羽亦退屯三泉县从兵不及三百与士卒同粗粝至取草木牙蘖食之遗玠书曰子羽誓死于此与公诀矣时玠在兴州之仙人关为守备得书而泣其爱将杨政大呼军门曰节使不可负刘待制不然政辈亦舍节使去玠乃从麾下由间道与子羽会于三泉敌游骑甚迫玠夜视子羽方酣寝傍无警呵者曰此何时而简易乃尔子羽慨然曰吾死命矣夫何言玠泣下复往守仙人关子羽约玠共屯三泉玠曰关外蜀之门户不可轻弃金人所以不敢轻入者恐玠蹑其后耳若相与居下敌必随入险反守徐取间道则吾势日蹙大事去矣今经略既下玠当由兴州河池绕出敌后褒斜山谷如行鼠穴敌见玠绕出其后谓将用奇设伏邀其归路势必狼顾吾然后据险邀击可使遁走此所谓善败者不亡者也子羽以潭毒山形斗拔其上宽平有水乃筑壁垒凡十六日而成其众稍集既而统制官王俊又以五千人至于是军势复振张同传志补遗曰刘子羽自汉中西遁谓忠烈曰今汉中失守公不若与子羽同至阆州调兵以出破之未晚忠烈不从则又日以羽书邀促约共入兵按子羽留玠当是共守蜀口耳非欲同趋阆中也不然子羽胡为留三泉耶诸书毁子羽太甚今不然 
　　庚子诏伯琮特除和州防御使赐单名从玉令学士院拟二十八字进入自择瑗字以名之 吏部员外郎权监察御史江南东西路宣谕刘大中言昨岳飞提兵洪州颇有纪律人情恃以为安业今盗贼未息而飞既去则民不安农务失时欲望速赐选兵前来免致盗贼滋蔓诏以湖南安抚司统制官韩京为江西安抚大使司统制官将所部千五百人自衡州移吉州屯驻 诏官兵所过州县并具人数及所敷钱米与支用实数申尚书省寻命官军所过毋得调夫此月壬寅皆用江东西宣谕刘大中奏也 左迪功郎梅汝能为进武校尉汝能初以注列子授官法当审量用权丹徒县日尝有捕盗功而改命 诏三省都录事自今不许赴御史台故事通直郎以上迁官皆赴台谢惟两省侍从官则否至是御史台令省史皆谢而朝请大夫中书门下省都录事魏弼等言旧例无之但文案散失不见故事遂有是旨盖吕颐浩开陈欲以抑御史也其后颐浩去位卒改之九月丙子冲改 
　　辛丑诏天章阁神御二十五位旦望节序帝后生忌辰依旧逐位排设内应用羊肚者以他物代之上以每位当用一羊故有是旨且谕大臣曰祖宗以仁覆天下岂欲多杀物命吕颐浩曰陛下奉先尽礼而仁爱及于微物天下幸甚 诏广东诸郡盗贼所过被掠之家捐其税用中书舍人赵思诚请也 
　　壬寅宗室瑗为贵州防御史此据当时告词所书 
　　癸卯枢密院言自来军赏转资禁军副都头厢军副指挥使以上给降宣命禁军十将以下三衙给帖今统兵去处既许军前给据补转资级欲并申朝廷改给付身方行支破请受从之 
　　甲辰诏诸州经总钱并委通判拘收用浙东提点刑狱公事孙近请也旧委守臣桩管而常为侵占移用至是始革之 
　　乙巳资政殿学士提举临安府洞霄宫谢克家知泉州 诏诸路漕司移用钱每季具支使科名申户部本部察其违法之甚者按劾以闻仍令诸州季具漕司取拨之数申户部用议者请也 是日河南镇抚司统制官李吉败伪齐兵于伊阳初孟邦雄既为镇抚使翟琮所执而邦雄之党梁进者复为刘豫守袭琮所寓治凤牛山寨琮设伏击之尽殪吉端氏人也梁进事不得其日按史吉以二月十九日败孟邦杰于伊阳故系此吉七月庚申补武功郎合门宣赞舍人 
　　丁未知成都府王似始受川狭宣抚处置副使之命先是宣抚处置使张浚见似除书上疏言都统制吴玠参议军事刘子羽有功于蜀不应一旦以似加其上尚书左仆射吕颐浩与似连姻闻浚论似非才不悦或告右仆射朱胜非以浚起义平江时常有斩胜非之语胜非又毁之浚由是得罪时浚承制以子羽为宣抚判官与似同治事大事多与子羽谋之似充位而巳日历二年九月丙戌知兴元王似为宣副十二月甲辰又除知夔州卢法原成都续记似二年闰四月自成都移兴元六月还成都十二月迁显直再任今年二月始为宣副张深代似知成都五月到任盖道阻除命不时至故似二月始闻命耳子羽为宣判见于常同劾＜锍-釒＞而浚子羽行状墓志皆不书惟宣抚司案牍中有之今掇取附见 
　　虔贼周十隆率众犯循梅汀州己酉诏统制官赵祥韩京申世景王进合兵捕之 
　　庚戌襄阳镇抚使李横为神武左副军统制京西招抚使初横既进兵伪齐右武大夫和州防御使添差郑州兵马钤辖牛皋武德大夫知汝州彭＜王巳＞各以所部兵与横会横以便宜命皋为蔡唐州镇抚使＜王巳＞知汝州言于朝故有是命仍赐横武翼郎以下告三百遂以皋为左武大夫安州观察使赐横空名告在此月壬寅今并附于此横又言臣巳起兵抚定克复神京请命重兵宿将进屯淮西按兵勿动以扬声援诏同都督江淮荆湖诸军事孟庾淮东宣抚使刘光世江东宣抚使韩世忠措置 徽猷阁待制庐寿镇抚使兼知庐州胡舜陟改充淮西安抚使应本路镇抚司并受节制时论者以为镇抚兵皆乌合之徒其帅守与夫僚属率多肆贪残之威无子惠之德故民之复业者少宜稍选沿江诸郡长民之官责以劳徕劝相之任于是淮东巳复置帅臣故改命舜陟 初集英殿修撰叶焕知池州募官兵得三千人号曰敢勇分为五军然所募多乌合不逞之徒焕不能制是日左军反右军擐甲将应之兵马都监华旺大呼令释甲左军以诸军不相应遂焚天王楼而遁焕檄池州统制官王进以所部追击叛兵过江而溃事闻上谓大臣曰此事虽由小人喜乱亦守臣驭之失宜吕颐浩曰请先抽出过敢勇且分汰其余众乃议守臣之罪于是焕坐落职奉祠事闻在三月戊午焕夺职在六月甲申 刘忠余党犯分宁武宁二县江西大帅司遣统领官武经郎高道修武郎司全合兵讨平之后各迁一官二人迁官在十一月戊午 
　　辛亥工部尚书兼权吏部尚书兼侍讲席益参知政事新除翰林学士兼侍读徐俯为端明殿学士签书枢密院事故事签枢下执政一等至是特诏钧礼又例外赐以金带壬子降授右朝散郎提举浙东茶盐公事王然罢仍贬秩一等先是宣谕官朱异论然置明州三县盐场将沿海下户一例拘籍其间有不愿结甲及虽结甲而不愿贷本钱至有忧畏而自缢或持仗而逐保正者言者亦论其扰民故有是命 
　　甲寅诏自今守臣到任半年先具民间利害或边防五事来上因以察其材能 翰林学士綦崇礼兼侍读给事中胡松年兼侍讲 集英殿修撰提举西京嵩山崇福宫檀倬秘阁修撰邵溥并复徽猷阁待制倬建德人宣和末尝为给事中坐王黼党废至是始复之 直秘阁提举江州太平观马咸召对请申严鞫狱于本状外别求他罪之禁颁之中外上纳其言遂以咸试大理卿 右中散大夫两浙转运副使徐康国罢仍贬秩二等先是康国献羡钱十万缗上不受宣谕官朱异左司谏唐煇论康国抛籴民户米麦踰年不偿故有是命王明清挥麈后录云韩璜叔夏为司谏奉使江外回赴堂白事徐康国为两浙漕亦以执事入谒中书康国自谓扬历已久率多傲忽既诣省候于廊庑以待朝退一绿衣少年已先在焉天尚未辨色康国初不知为叔夏也貌慢之偃然坐胡床双展两足于火踏子之上目视云霄久之始问曰足下前任何处绿衣曰乍脱州县时以事之湖外方以献利害得审察之命因以求任使者康国疑为此辈易之曰朝廷多事之际随材授官乍脱州县者未易遽干要除堂吏过与之揖康国且诧于绿衣曰此某中奉也某在此傥非诸公调护亦焉能久安耶语未终丞相下马遣直省吏致意康国曰适以韩司谏奉使乃得旨有所问未及接见吏引绿衣以登回首揖康国始知为谏官惊怅恐怖脚蹙踏子翻空灰火满地皇灼而退越数日竟为叔夏弹其交结堂吏臣所目睹而罢洪迈夷坚丙志绍兴初韩叔夏璜以监察御史宣谕湖南归有旨令诣都堂以职事白宰相时朝廷草创官府仪范尚疏略两浙副漕徐大夫者素以简倨称先在客次视韩绿袍居下坐殊不顾省久之乃问曰君从甚处至此韩答曰自湖外来徐曰今日差遣不易得虽见庙堂于事亦何所济少焉朝退有省吏过庑下徐见之拱而揖曰前日指挥某事巳即时奉所戒吏方愧谢望见韩惊而去徐固不悟继复一人至其语如前俄有趋避而丞相下马直省官抗声言请察院徐大骇急起欲谢过方冬月燎炉在前袖拂汤瓶仆冲灰蔽室因不暇致一语韩既退除右司谏即具以所见劾之以为身任使者媚事胥徒遂放罢按韩璜以建炎四年九月除监察御史是年出使湖南治钟相狱事绍兴元年四月除右司谏十一月送吏部当康国罢浙漕时璜去言路久矣又按康国绍兴二年五月因进销金屏风事降二官乃中丞沈与求所劾与璜殊不相关迈累年为史官不知何以差误如此 左承议郎襄阳镇抚司参谋官赵去疾来献捷上召见以去疾为左朝散大夫直龙图阁仍命有司以米五千斛饷横军朝廷未知金房镇抚使王彦之败亦诏彦以军食给横时宣抚处置使张浚念非王庶不可修葺兴元庶以左通议大夫责江州未行乃复起庶为参谋官使诣巴州措置梁洋一带庶至巴急散榜梁洋境上招其军民不数日远近来会巴之北境即米仓山下视兴元出兵之孔道始敌破金商无所得巳失望萨里罕至金牛镇不见兵疑有伏自以深入恐无归路又闻庶在巴州吴玠阳为军书会诸将欲断敌归路敌逻得之惧会野亡所掠食少尽乃引兵还兴元 诏刘光世韩世忠赴行在奏事以将易镇也 
　　乙卯刘光世遣统制官郦琼等以万人屯泗州为李横声援 伪齐刘豫葬伪太后翟氏于东平 
　　是月豫开贡举得进士罗诱以下四十八人诱海州人也 
　　三月丙辰朔礼部尚书洪拟兼权吏部尚书 
　　丁巳浙西提举茶盐公事夏之文言去岁卖盐增钞钱五十万余缗所煎盐增八百七十余万斤诏之文与其属官皆迁官 
