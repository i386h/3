<!-- { "loadSidebar": true } -->
西宣谕使召少保醴泉馆使吕颐浩龙图阁直学士陈规徽猷阁直学士仇悆赴行在时狭西河南方谋帅故并召之御史中丞勾龙如渊见上曰如数故相论其相业固有短长若以一路付之岂不贤于悆规辈方言及颐浩上曰颐浩若不去赵鼎河东人亦可去上独不及张浚如渊曰张浚勋在社稷陛下亦岂能终忘之上曰亦须付之一路特不可去狭西耳既而新除狭西宣抚使刘光世之弟带御器械光远疏光世之短于言路如渊再论光世不可遣乃罢其行遂趣召颐浩焉勾龙如渊所言并据如渊退朝录修入但云朝廷以帅材难得遂搜至陈规仇悆辈如渊奏云云后旬日有旨除刘光世狭西宣抚使朝廷似欲以此遏吕颐浩之行按光世除宣抚在正月十一日壬辰而规悆趋召在二月二日癸丑 

与如渊所记小差然去年十一月王庶除潭州时悆已有召命今此当是趋召也林泉野记云秦桧以宿憾除颐浩西京欲置之危地又与如渊所云欲遏颐浩之行不同如渊所云恐非其实今不取 直秘阁两浙东路提点刑狱公事谢祖信试太常少卿新除左通直郎尹焞固辞待制侍讲之命且言臣职在劝讲蔑有发明期月之间病告相继坐窃厚禄无补圣聪先圣有言陈力就列不能者止此臣义当去者一也臣起自草莱误膺召用守道之语形于训词而臣贪恋宠荣遂移素守使朝廷非常不次之举获怀利苟得之人非特上累圣知将复贻辱师友此臣义当去者二也比尝不量分职輙及国事识见迂陋已验于今迹其庸愚岂堪时用此臣义当去者三也臣自擢春官未尝供职以病乞去更获超迁 

有何功实得以祇受此臣义当去者四也臣闻国朝典故揆之礼经年至七十皆当致仕今臣年齿巳及加之衰病血气既衰戒之在得先圣遗训其理甚微此臣义当去者五也臣闻圣君有从欲之仁匹夫有莫夺之志今臣有五可去之义无一可留之理伏望检会累奏放归田里诏焞日下供职秦桧读焞奏见时用二字深衔之 
　　乙卯遣监察御史方廷实往三京淮北宣谕日下赴都堂商议职事熊克小历载廷实出使在正月丙戌盖误今从日历 秘书郎王利用 

守监察御史 权礼部侍郎冯楫言和议既成所当措置以善其后一曰谨守盟誓望敕诸将不得见小利而动以启衅端二曰还阙之计当徐图虽建康亦未可轻徙三曰诸将并令居旧地屯田以赡军四曰蜀兵可分往诸州就粮以省漕运五曰川茶自来运过狭西秦凤博马前此吴玠军截留以自贸易既复五路当令茶马司并遵旧法六曰前来汴京等处养兵之费全仰屯田用颇给足因而行之自见其功创新措置恐难得效七曰狭西诸将以畏罪逃去今虽得归恐不能无疑心当求腹心之人安慰之使无难调之患八曰河东北不属割还地分万一两路人民逃归受之则为失信要须先为措置免致生事诏三省枢密院相度行之 

　　丙辰直秘阁知筠州高公绘复为武经大夫达州剌史兼合门宣赞舍人坐奉使无状也初召公绘副王伦出使公绘不行故有是命 
　　丁巳检校少傅庆远军节度使充东京副留守兼节制军马郭仲荀迁太尉充东京同留守 徽猷阁待制刘岑试尚书刑部侍郎 大理寺少卿周聿权尚书刑部侍郎仍充狭西宣谕使 
　　戊午殿中侍御史曾统试左谏议大夫新除太常少卿谢祖信复为殿中侍御史前一日上谕秦桧曰朕欲用祖信为台官恐祖信不知朝 

廷今日事机卿等可召赴都堂与之议论桧奏台谏乃天子耳目朝政阙失所当论列恐呼召至朝堂然后除授不能无嫌上曰大臣朕股肱台谏朕耳目本是一体若使台谏讥察大臣岂朕责任之意耶然桧卒不召翌日遂有是除 彰武军承宣使知金州郭浩为狭西路宣抚判官时已命内侍陈成之往狭西抚谕仍先至吴玠军次之逐路于是右谏议大夫李谊言成之素不与诸将相识情未易通访闻浩父成旧为边将张 

中孚中彦皆出其门慕容洧之父亦成部曲而赵彬贫时又尝依浩实与诸将有契望诏成之与浩同去所冀众心早得以定上纳其言乃命浩与宣谕使周聿偕往 直显谟阁两浙转运副使吴革升直龙图阁充京畿都转运使兼开封少尹翊卫大夫利州观察使辛永宗升安德承宣使尚书刑部员外郎张柄直秘阁并为京畿路提点刑狱公事永宗兼提举招置弓箭手柄兼提举大内革柄不行 降授左朝请大夫提举江州太平观赵开复右文殿修撰都大主管川狭茶马 
　　己未尚书右仆射秦桧上徽宗皇帝陵名曰永固诏恭依右宣义郎主管台州崇道观王铚言后周叱奴皇后陵实以为名当避桧大怒此 

以王明清挥麈录修入但明清误以后周为北齐耳熊克小历正月戊戌名徽宗陵名曰永固按日历戊戌止是命秦桧撰陵名克小差也 观文殿大学士提举临安府洞霄宫李纲知潭州 观文殿大学士提举临安府洞霄宫朱胜非知湖州 观文殿学士提举临安府洞霄宫汪伯彦知宣州 宣奉大夫提举临安府洞霄宫张浚知福州时浚未闻命又上疏言窃惟今日事势处古今之至难一言以断之在陛下勉强图事而巳陛下进而有为则其权在我且顺天下之心间虽龃龉终有莫大之福陛下退而不为则其权在敌且怫天下之心今虽幸安后将有莫大之忧夫在彼者情不可保在我者心不可失外徇敌国内罹实害智者所不为也居旬日又具劄子曰自陛下回驻临安甫阅时岁圣心之所经 

营朝论之所商搉专意和议庶几休息莫不幸其将成矣臣尝不寐以思屈指而计敌人与我讐衅之深设心措意果欲存吾之国乎抑愿其委靡而遂亡也臣意力弱未暇姑借和以怠我之心势盛有余将求故以乘吾之隙理既甚明事又易见则纷纷异议可端拱而决矣料敌上策还梓宫复母后舆地来归不失前约结欢笃好以怠我师迟迟数年兵无战意然后遣一介之使持意外之诏假如变置大臣更立后妃将何以塞请敌出中策则必重邀求责微礼失约爽信近在期年中原之地将有所付如梁武之立北魏王颢者尚庶几于前敌出下策怒而兴师直临江表势似可愕而天下之乱或从此而定矣 左承事郎陈最言河南之民自金人蹂践以来习于战斗且惩前日之杀戮欲保乡井全骨肉至如 

依险山寨之民其备御之计可谓详矣适丁此时因其部分申以府兵之法使自为守民必乐从诏东京同留守郭仲荀措置仲荀请以近城闲田募弓箭手从之 新除徽猷阁待制提举万寿观兼侍讲尹焞固辞新命且言臣前所陈述乃事君之大义人臣之常分尽出诚实非为矫伪上察其诚以焞提举江州太平观既而焞请免谢辞许之又请追还职名不许焞乞免谢辞在是月壬戌乞追职名在丙寅今联书之熊克小历今年八月末始书焞疾甚不能朝遂奉祠而去盖误矣又云焞前为礼部侍郎已病按史焞未尝供职也 建宁军承宣使新福建路马步军副都总管解潜知邵州 

　　庚申秘书少监王次翁守起居舍人 直秘阁荆湖南路提点刑狱公事周葵试太常少卿 监察御史三京淮北宣谕方庭实试秘书少监前一日秦桧因拟庭实除命为上言臣进拟差除未尝敢分朋党顷席益为中书舍人缘谏官论列行赦文不工当时令出守临安又移衢州及平江皆佳郡也益因此怏怏其后吕颐浩为都督过平江益离间同列卒成党与之祸上曰士大夫岂有不由宰相进拟者卿等能平心用人甚善熊克小历监察御史方庭实奉使回奏边事不合己未改秘书少监按庭实此时未行今月十一日壬戌有旨方庭实不候受告日下赴都堂禀议起发在改除后三日克实误也庭实请修谒寝庙下罪已之诏访民疾苦收拔遗才招安盗贼慰抚官吏又乞空名告身补授土豪之保 

守山寨者皆许之仍听以所施行事报狭西宣谕使周聿右谏议大夫李谊亦言中原沦陷久隔照临必有洁身之士高蹈于山林者望乞命聿等搜访以闻从之 右武大夫忠州防御使杨应诚落致仕提举京城四壁节制军马司参议官用郭仲荀奏也 
　　壬戌右谏议大夫李谊试中书舍人兼直学士院兼侍讲 左宣奉大夫新知福州张浚复资政殿大学士充福建路安抚大使兼知福州 新除秘书少监方庭实与宗正少卿郑刚中两易避家讳也 右武大夫开州团练使刘锜落阶官为龙神卫四厢都指挥使锜统所部自镇江还朝遂代解潜权主管侍卫马军司公事 

　　癸亥御史中丞勾龙如渊起居郎施庭臣并罢如渊与庭臣因私忿交争奏庭臣尝有指斥语上恶其告讦前一日谓秦桧曰以朕观之庭臣之罪小如渊之罪大朕不欲付有司以伤风教卿等可召庭臣诘问徐议黜责至是桧奏请斥庭臣而徙如渊俟其待罪求去然后补外上曰不然好恶须明乃诏庭臣语言狂率责监广州都盐仓如渊失风宪体可罢中丞提举江州太平观日下出门其后桧拟如渊知瑞宁府上曰此人用心不端遂已 诏赐士＜亻褭＞郭仲荀银帛各三百匹两张焘周聿各二百匹两方庭实百五十匹两以士＜亻褭＞等将出使也 
　　甲子秦桧等进呈江湖两浙每月桩发大军钱各有窠名但多为漕司占留遂不免敷及百姓乞将逐州军均定不得偏重上曰若所发窠 

名不足自合从朝廷给降不得一毫及民朕欲养兵全藉民力若百姓失业则流为盗贼矣桧退而批旨第命诸路漕司以州县大小重别斟量均定务令适中仍俟月桩钱足方许应副他用而已 宝文阁直学士知西外宗正事赵子淔为京畿都转运使代吴革也 三省言河南新复州军赦书当付王伦行不应一面递发诏监都进奏院罗万杨适并降一官 武翼郎合门宣赞舍人郭及之特换右通直郎添差签书昭化军节度判官厅公事及之仲荀子也 
　　丙寅右中散大夫宋煇复秘阁修撰充京西路转运副使权京畿都转运使职事与郭仲荀偕行 

　　己巳诏韩世忠张俊岳飞所部统制统领将官八百十三员各进秩一等淮东统制十一统领十三正副准备将一百八十九淮西统制十统领十四正副准备将二百九十七京湖统制二十二统领五正副准备将二百五十二用讲和赦书推恩也其四川宣抚司将佐令本司具名给降付身 翰林学士楼炤兼侍读权尚书工部侍郎萧振中书舍人刘一止兼侍讲 命入内内侍省押班蓝圭提点皇太后殿一行事务 彰武军承宣使新除狭西路宣抚判官郭浩为龙神卫四厢都指挥使狭西宣谕使许量带亲兵以行事毕赴行在费士戣蜀口用兵录九年六月吴公玠薨初吴公病剧除金州安抚使郭浩四川宣抚判官未行改除浩狭西宣谕使按日历浩以今年二月七日除狭西宣判后十三日改 

命为宣谕皆令与周聿偕行未尝除四川宣判又浩初除去玠薨颇远朝廷不应已知玠病剧不知士戣何以云然当考 右朝奉郎王安道知泗州时安道总战舰在通州之料角诏安道便道之官仍令统领官张宗率舟师还镇江府 是日光山军节度使开府仪同三司判大宗正事士＜亻褭＞兵部侍郎张焘辞往西京朝谒陵寝上命士＜亻褭＞修奉诸陵令京西湖北宣抚使岳飞济其工费士＜亻褭＞遂自武昌信阳由蔡頴以往 
　　辛未诏选人林长儒上书可采特循一资 

　壬申检校少傅奉国军节度使醴泉观使赵鼎知泉州鼎寓居会稽秦桧犹忌其逼乃以远郡处之 
　　癸酉监察御史李采罢为广南西路提点刑狱公事初命采招抚江南群盗而采专意督战巡尉多死中书劾其罪且谓采于元奏画一之外欲移易别路及行在官吏显见招权妄作故罢采以其事付制置大使张守 
