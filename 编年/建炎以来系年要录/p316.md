<!-- { "loadSidebar": true } -->
时下而樵夫牧子皆以敌为得计而陛下失计然和必至于变无可疑者但变速则祸小变迟则祸大今敌曾不二年无故败盟引兵入犯臣然后知敌人今为失计而陛下今为得计此计胜也陛下有此五胜固可以胜矣然以臣观之未见其必胜之理何则今诸军大会境上而不置统师一也国家用兵十有六年矣士卒之隶诸将者不为不亲附而罚终不行二也今日之兵隶张俊者则曰张家军隶岳飞者则曰岳家军隶韩世忠者则曰韩家军相视如仇讎相防如盗贼自不能奉公惴惴然惟恐它人之奉公而名誉贤于已也自不能立功惴惴然惟恐它人之立功而官爵轧于已也且其平日犹或矛盾若此使其临大利害安能保其不能为敌国邪此其三也臣愿陛下自谋诸心选择耆德素负天下之望 

者谋及龟筮谋及士庶授以斧钺俾统六师自阃以外咸得专之臣见一戎衣而天下定不得专为有周美矣愿陛下断自宸衷而必行之疏入诏之道降官依冲替人例言者论之道恣睢妄行全无忌惮既荐举大臣复拟制词并上小人狂率一至于此乞尽夺见所有官编置远方以惩不恪故有是命 右武大夫忠州剌史兼合门宣赞舍人应天府路兵马钤辖淮西宣抚司雄胜军统制宋超为亲卫大夫忠州防御使知亳州用张俊奏也 湖北京西宣抚司都统制王贵统制官姚政及金人战于頴昌府败之初岳飞以重兵驻頴昌欲为久驻之计会张俊自亳州南归金人谋知飞孤军无援于是并兵以御飞飞不能支告急于淮北宣抚判官刘锜锜遣统制雷仲出兵牵制抵至太康县是役也飞将官杨再 

兴王兰高林皆战死获再兴之尸焚之得箭镞二升会天大雨溪涧皆溢敌骑不得前官军乃退此以赵牲之遗史岳侯传淮西从军记参修 
　　丙辰诏内侍陈腆送大理寺治罪腆劳刘锜于顺昌锜以例书送银五百两例外又以六百五十两遗之腆不以闻故抵罪 
　　庚申尚书左司员外郎薛弼充秘合修撰知虔州向子忞既罢弼不自安引嫌求去向子忞事己见六月乙丑乃命出守 
　　壬午右武大夫忠州防御使兼合门宣赞舍人马秦为泉州观察使两浙西路马步军副总管仍赐钱万缗田十顷第一区秦至行在上召对遂有是命 直秘合淮南西路转运副使李仲孺升直敷文阁充淮北宣抚判官随军转副使 是日湖北京西宣抚使岳飞自郾城班师飞既得京西诸郡会诏书不许深入其下请还飞亦以为不可留然恐金人邀其后乃宣言 

靡辙乱飞望之口呿而不能合良久曰岂非天乎金人闻飞弃頴昌去遣骑追之时飞之将梁兴渡河趋绛州统制官赵秉渊知淮宁府飞还至蔡命统制官李山史贵以兵授之遂遣诸将还武昌飞以亲兵二千自顺昌渡淮赴行在于是頴昌淮宁蔡郑诸州皆复为金人所取议者惜之岳侯传云侯在郾城闻乌珠并韩将军等人马退去汴京侯欲乘势追击奏曰臣闻汉有韩信项羽投首蜀有诸葛二主复兴臣虽不才所望比此乞与陛下深入敌境复取旧疆报前日之耻伏望陛下察臣肝胆表臣精忠表到秦桧大怒忌侯功高常用间谋于上又与张俊杨沂中谋乃遣台官罗振奏兵微将少民困国乏岳某若深入岂不危也愿陛下降旨且令班师将来兵强将众粮食得济兴师北征一举可定雪耻未晚此 

万全之计时侯屯军于頴昌府陈蔡汝州西京永安前不能进后不能退忽一日诏书十三道令班师赴阙奏事按罗汝楫此时为殿中侍御史傅所为台官乃汝楫也 
　　甲子复释奠文宣王为大祀用太常博士王普请也于是祀前受誓戒加笾豆十有二其礼如社稷 
　　乙丑户部请州县出纳官物每千增收头子钱十文赴左藏为激赏之用许之通旧为四十三文乾道元年十月戊子又添十三文至今为例今年九月辛酉临安府火注朱胜非闲居录所云秦桧科激赏钱事恐与此相关 右丞务郎京东淮东宣抚使司书写机宜文字曹沾为右 

宣义郎赐六品服武功大夫武春领威州刺史时韩世忠遣沾等献山王之俘于行在故以命之仍诏押山回世忠军随宜区处山随金人至顺昌城下者也秦桧请今后获敌不必解来上曰不然须令押数人来问之庶得其实 是日金人遣翟将军围赵秉渊于淮宁府李山史贵及刘锜军统制官韩直共击追之秉渊闻岳飞已去遂弃城南归日历八月六日丁丑申刻赵牲之遗史亦以为丁丑日事恐误 
　　丙寅太常寺奏大礼祭服事上曰朕尝考三代礼器皆有义后世非特制作不精且失其义朕虽艰难亦欲改作渐令复古上又曰艰难以来秘书省旧书散亡今所藏甚少不称设官之意朕近日多访得古书当令馆职校正别录本付省中藏之时大乐亦久废诏太常肄习于是太 

常丞周执羔辑旧闻阅工器而乐始备执羔弋阳人也 诏契丹千户耶律温特补武翼大夫忠州刺史赐金带温降于淮西宣抚使张俊故以命之俄赐姓赵用为殿前司将官温赐姓在是月己巳 尚书省奏禫服人胡寅状寅于先父谥文定为世适长子服母李氏继母王氏丧各齐衰服祖父母丧各期今来服先父丧禫服昨绍兴六年正月先父得微疾初委寅以承家主祭之事于四月内收建州乡人刘勉之书责寅不归见世母升堂而拜以尽融融洩洩之意世母者先父同堂三兄之嫂也先父震怒所患遂增作辩论一篇以授寅二弟及三兄之子见任建州教授宪又授大指令寅答书以晓勉之寅请曰升堂而拜融融洩洩母子事也勉之安得此言先父曰此欲离间吾父子也汝祖母于汝始生收而 

存之即以付吾吾时年二十有五婚娶之初孰云无子而洎尔母氏劬劳顾复以逮长立遂承宗祀亦惟不违汝祖母爱怜付托之重于汝之大义本末如此汝他日于世母当厚有以将意而已寅自是请问情义曲折至于再三先父所告曾不越此且曰汝于吾言未能一闻而信则以勉之离间之言为是乎今来寅禫制将毕遂还建州省觐世母以遵先训又闻诸道途得乡曲议论谓寅于此时当为三伯父追服此寅所不禀于先父者也若据而行之则士大夫谓寅伸其私意干贰正统非为人后之实若断而不用则士大夫谓寅忘其世父故匿服纪将加以不孝之名虽仰奉义方不敢违背而参稽众说必有折衷伏望敷奏取旨下礼部太常寺定夺明降指挥诏礼部定夺申尚书省或曰寅之始生也其母拯 

而字之故寅有收存之语云勉之已见八年四月 
　　丁卯右谏议大夫何铸为御史中丞 
　　戊辰显谟阁直学士提举江州太平观魏宪卒 
　　庚午右承议郎通判顺昌府汪若海特迁一官以陈规言围城之初若海毅然请援于朝也若海移书辅臣耳言刘锜之胜且谓锜所统不过二万人其中又止用五千人出战今诸大将所统甚众使乘锜战胜之后士气百倍之际诸路并进乌珠可一举而破甚无难者今诸大帅惟 

淮西最务持重不肯轻举宜以淮西之兵塞其南窥之路俾京西之兵道河阳渡孟津淮东之兵卷淮阳渡彭城俾狭西之兵下长安淮蒲坂则河朔之民必响应冠带而共降乌珠可不战禽也闻淮西之帅得亳便还义士莫不叹息甚为朝廷惜之 武功大夫忠州团练使兼合门宣赞舍人新知辰州柴斌移知唐州 东京留守司效士夏頴达等六人脱身来归诏免文解一次差充诸州效士 
　　辛未金将呼纽引兵攻盩厔县永兴军路经略副使王俊逆战于东洛谷却之时上以亲札赐川狭宣抚副使胡世将言今日事势以力保关隘为先又狭西将士与右护军不同正当兼容有仗义自奋者优奖之以励其余于是世将奏川口诸隘及梁洋一带先已修毕见分遣吴璘 

在白石至秦州以来遏熙秦之冲杨政在宝鸡遏永兴凤翔之冲及永兴副将王俊亦在盩厔作寨牵制敌势兼自金人再犯狭西诸曾受伪命并许收使如能立功就上超转缘从伪既久率望风拜降臣亦开其自新之路多方慰谕已招到一万一千五百余人总管傅忠信安抚朱勇将官梁柄及统制统领官各给袍带其老幼居于近里又有总管魏价管十四员带城寨兵一千五百亦加劝奖官各授差遣卒各支请给与右护军相参为用矣时朕在宝鸡萨里罕阴遣客刺政诈为降卒政觉而诛之 初知商州邵隆奏本州密近狭西乞增戍朝廷下其议 
　　是月川狭宣抚副使胡世将命环庆经略使知金州兼节度制商州范综济师综言金川关隘四十余处皆系要冲比之商州去金人尤近 

止合量度事宜紧慢如敌果来侵犯当并力捍御于是止遣左部第九将官兵八百四十余人分钱粮与之而已 
　　八月壬申朔左通直郎何若为秘书省正字若江宁人也 诏秘阁修撰提举江州太平观张九成与知州军差遣左奉议郎喻樗左奉议郎陈刚中令吏部与合入差遣尚书刑部员外郎凌景夏秘书省正字樊光远与外任差遣临安府司户参军毛叔度与对移一般差遣先是九成等皆言和议非计及是秦桧将罢兵而九成家临安之外邑故斥远之寻以九成知邵州刚中知安远县景夏知辰州光远为阆州州学教授叔度为嘉州司户参军刚中寻卒于贬所陈刚中送胡铨启巳见绍兴八年十一月毛叔度奏劄已见九年十二月更不别出刚中知安远县据 

胡铨跋和议诏书叔度对移嘉州据绍兴正论日历盖无有也同日降旨又有元益对移一般差遣未知益为何官所言事谓何当考 左中奉大夫直徽猷阁淮西宣抚司参议官史愿进一官升直龙图阁昌州刺史江南东路马步军副总管张子盖为登州防御使以其来献捷也 
　　癸酉右朝议大夫直秘阁范直方试司农卿兼淮北宣抚司谋议军事 右朝奉郎监尚书六部门吕希常为刑部员外郎 
　　甲戌监察御史万俟卨行右正言 故左武大夫吉州刺史统制泾原路军马张逵加增开府仪同三司逵中孚父也靖康间救太原死于阵至是中孚请而命之 

　　乙亥诏两浙转运副使权添岁举改官各五员俟将来车驾还都日如旧用副使黄敦书请也 是日韩世忠围淮阳军命诸将齐攻之帐前亲随武翼郎成闵从统制官许世安夺门而入大战于门之内闵身被三十余创世安亦胫中四矢力战夺门复出闵气绝而复苏者屡矣世忠大赏之别将解元掩击金人于沂州谭城县按此句与北盟会编同宋史韩世忠传作谭城无沂州字地理志皆不载敌溺死者甚众及班师世安以箭疮不能骑遂肩舆而归世忠怒命世安马前步行世忠奏闵之功授武德大夫遥郡刺史闵卫州人世为农建炎初避乱抵京口日者赵常见而奇之黄天荡之役闵投世忠军中至是有功投韩世忠乞重赏以劝将士遂除涿州团练使 

　　丙子左朝散郎刘昉为荆湖南路转运副使昉为秦桧所喜故荐用之 
　　戊寅诏左迪功郎李彭年旌表门闾彭年广德人父母皆死于盗彭年蔬食饮水终身不御酒肉郡上其事于朝故有是命 南平军言隆化县射士吴沂庐墓诏赐朿帛 是日知狭州吴锜遣统制官侯信渡河劫金人中条山寨败之获马二十匹翌日又战于解州境上败之杀其将茂海 
　　己卯宰执奏徽宗随龙人乞恩例上曰若旧人尤当优恤凡事干徽庙非唯朕奉先之孝所当自致亦欲风励四方使人知有君亲之恩也 

　　庚辰金人自滕阳来救淮阳军韩世忠逆击于泇口镇败之 是日世忠所遣统制官刘宝郭宗仪许世安以舟师至千秋湖陵逼金人所遣郦琼叛卒数千人宝等与战大捷获战船二百 
　　壬午李成自河阳以五千骑犯西京知河南府李兴命开城门以待之成疑不进兴遣锐士自它门出击之成败走 
