<!-- { "loadSidebar": true } -->
　　辛酉上御射殿策试正奏名进士先是秦桧奏以御史中丞魏师逊权礼部侍郎兼直学士院汤思退右正言郑仲熊同知贡举吏部郎中权太常少卿沈虚中监察御史董德元张士襄等为参详官师逊等议以敷文阁待制秦埙为榜首德元从誊录所取号而得之喜曰吾曹可以富贵矣遂定为第一榜未揭虚中遣吏踰墙而白秦熺及廷试桧奏以士襄为初考官仲熊覆考思退编排而师逊详定虚中又密奏乞许有官人为第一至是策问诸生以师友之渊源志念所欣慕行何修而无伪心何治而克诚埙对策曰自三代而下俗儒皆以人为胜天理而专门为甚言正心而心未尝正言诚意而意未尝诚言治国平天下而于天下国家曾不经意顽顿亡节实繁有徒虑亡不怀谄而嗜利自营者此而不黜顾欲士行之无伪譬犹立曲木而求直影也举人张孝祥策曰往者数厄阳九国步艰棘陛下宵衣旰食思欲底定上天祐之畀以一德元老志同气合不动声色致兹昇平四方协和百度具举虽尧舜三代无以过之矣又曰今朝廷之上盖有大风动地不移存赵之心白刃在前独奋安刘之略忠义凛凛易危为安者固已论道经邦爕和天下矣臣辈委质事君愿视此为标准志念所欣慕者此也曹冠策曰自伊川唱为专门之学蔽于一曲不该不遍述正道而称邪侈好夸大而无实用盖其初有得于释氏潜窃其说入室操戈而伐之习其学者尤为迂诞为师者不传旨要而使之默会为友者不务责善而更相比周适足以戕贼善端而已故凡为伊川之学者皆德之贼也又曰自西学盛行士多浮伪陛下排斥异端道术亦有所统一矣至此而或有弗悛则嵬琐之徒尧舜所不能化者也岂容逭于两观之诛乎臣愿陛下至诚乐与勿贰勿疑惟和惟一时则勿有间之则于万斯年受天之祜异端何自而芽蘖哉于是师逊等定埙为首孝祥次之冠又次之上读埙策觉其所用皆桧熺语遂进孝祥为第一而埙为第三赐孝祥以下三百五十六人及第至同出身时桧之亲党周夤唱名第四仲熊兄子右迪功郎时中第五秦棣子右承务郎焞杨存中子右承事郎倓并在甲乙科而仲熊之兄孙缜赵密之子成忠郎雍秦梓之子右承事郎焴德元之子克正曹泳之兄子纬桧之姻党登仕郎沈兴杰皆中第天下为之切齿孝祥祁子冠东阳人桧馆客夤开封人兴杰永嘉人也何俌龟鉴抡魁所以待天下士也既私其子熺又私其孙父子亲党环列要津虽霍光之根据亦不是过云 吕中大事记曰桧子熺既尝为举首又以其孙埙为举首上觉之遂居第三进士榜中悉以亲党居之天下为之切齿而士子无复天子之臣矣 
　　丁卯左承事郎签书剑南东川节度使判官厅公事赵逵为秘书省校书郎先是总领四川财赋符行中有子预荐意逵必为类试考官密以文属之逵不启缄既试符氏子不预奏名行中怒因事捃摭逵甚峻然不能害也 
　　庚午皇叔眉州防御使士谙为宣州观察使右监门卫大将军和州防御使士奇落阶官以其兄士夽薨故有是命 
　　辛未敷文阁待制新知宣州曹筠提举江州太平兴国宫从所请也王孝忠之谋乱也议者以为当责帅秦桧右之乃俾奉祠焉 
　　壬申鄂州驻劄御前诸军都统制田师中奏武岗军猺人杨再兴已就擒刘旦之帅潭也再兴既还建炎初所侵省地至是八年犹抄掠不已师中遣前军统制李道讨平之上览奏曰方国家闲暇之时寇盗窃发擒之足以靖民可如所请令槛赴行在时再兴已老诸子惟正修聚人最多颇奸猾而正拱者最凶悍于是再兴与正拱兄弟皆得正修继就擒先是吉州盗胡邦宁攻劫衡郴桂阳三州之间破安仁县提刑司遣土兵射士捕之为所败未敢进 诏左承事郎诸王宫大小学教授刘珙合赴行在供职珙子羽子也 
　　丙子特奏名进士吕克成以下四百三十四人武举进士郑矼等十六人特奏名二人授官有差而平等岳建寿特授保义郎以弓马绝伦故克成常州人建寿超子也 
　　戊寅宰执进呈大理评事刘敏求面对劄子论诸州不依条限印给属县租税簿熊克小历刘敏求言州县不依法即时割税有害于民按敏求此奏乃论每年诸县造簿送州印给留滞未尝言及割税也乞申严法禁上曰法令固在如官吏奉行不虔终亦无益知州须历民事通晓利病者为之乃命监司以时检察有不如令按劾以闻 
　　庚辰右正奉大夫提举台州崇道观宋贶知建康府先是右朝散郎王循友守建康因事忤秦桧故罢去而用贶代之日历不载循友罢命建康知府题名循友离任在四月二日去此凡四日循友六月辛丑除名 
　　辛巳将作监丞钱端英面对论州县鞫狱事之大小各有定限至四十日而止有司往往虚文枝蔓逮及无辜至有踰年而狱不具者何以上副恤刑之意诏申严行下 
　　夏四月按是月癸未朔甲申左朝散郎提举淮南东路常平茶盐公事孟处义言去年煎盐比旧额增十五万五千余石五十斤为一石支发袋盐增四万六千七百余袋钞面通货钱增八十五万四千余缗并受钞住卖茶盐并皆增羡一司官吏委是宣力诏处义进一官属官及职级有名目人递减磨勘余赐帛有差 
　　乙酉右承议郎敷文阁待制提举佑神观秦埙特迁左朝请郎兼实录院修撰仍许陈乞亲属章服一名旧制锁厅及第人不转官至是吏部乞比附秦熺体例取旨推恩故有是命时埙年才十八也 
　　丙戌上谓大臣曰三衙诸军招填阙额久未足敷于是枢密院请均下诸路帅司分限招填期以三年课其殿最从之 
　　戊子右朝请大夫蔡向知滁州还言两淮州县之吏尚有贪名举好兴作者如开田本以劝耕也虚增顷亩因成骚扰起税本以薄赋也暗加勺合遂致刻削凡此岂所以仰副陛下爱育元元之意欲望申饬官吏违者令监司郡守按劾从之 
　　己丑上诣景灵宫朝献有利州民王孝先邀驾诉阆州守臣右中奉大夫王陟惨酷不法陟前任知利州为赵不弃劾罢诉词盖利州事也后二日辅臣进呈次上曰此事宜押送本路监司究实盖上虑蜀道险远追逮为劳也 
　　辛卯右承事郎直秘阁张子仁主管佑神观仍赐紫章服免奉朝请 
　　庚子宰执进呈大理寺主簿郭淑面对劄子论州县受纳物帛吹毛求疵稍不及格即以柿油墨烟连用退印望严戒饬上曰此重为民害可令监司觉察按劾如失觉察令御史台弹奏仍许民越诉 
　　辛丑西南小张蕃贡方物 
　　乙巳进士孔搢为右承奉郎袭封衍圣公先是搢之父右宣教郎衍圣公玠卒于衢州守臣以闻故有是命 
　　戊申太府寺主簿李文中面对言比岁州县多侵用常平义仓米既失经常之数亦乖惠养之方望诏有司申严其禁从之 
　　己酉罗殿国贡名马方物 
　　五月癸丑朔日有食之 
　　丁巳鄂州驻劄御前前军统制李道左军统制郝晸建康府驻劄御前水军中军统制李进彦镇江府驻劄御前右军副统制单德忠等十一人各迁一官亦用去年闰月辛丑诏旨也 
　　庚申权尚书吏部侍郎李如冈为敷文阁待制知泉州 枢密院检详诸房文字齐旦直秘阁提举淮南东路常平茶盐公事 
　　辛酉右正言郑仲熊言陛下偃革休兵已见成效至于岁时庆贺驿骑交驰盛典缛仪所以燕遇接纳之勤情文备至惟是州县之吏或不能上体圣意间有灭裂欲望申敕有司凡迎劳馆饯之礼务加严整稍有慢戾臣得按劾以闻从之 
　癸亥监察御史王纶罢以御史中丞魏师逊奏纶因其兄绰弟纮举进士不第而怒形于色谤骂考官也纶本师逊所举至是纶以论事忤秦桧意师逊惧即自言智识浅昧于纶不得其详望将纶罢黜庶使臣有改过之实云 
　　乙丑左宣教郎张扶为国子博士 右承奉郎吴曾为太常寺主簿 
　　丁卯直徽猷阁知荆南府吴坰主管台州崇道观以坰引疾有请也时鼎澧茶寇猖獗杀伤潭鼎州巡检官焚溆浦县坰未受命以忧死左朝请大夫荆湖北路转运判官程敦临被旨摄帅事以策授兵马钤辖邵宏渊且往招安寇乃息茶寇事以通义志及王之望所申修入据之望申乃今年三月以后事日历今年正月乙亥左朝请大夫知利州程敦临除湖北转运判官八月癸未知荆南府吴坰守本官职致仕故因坰得祠遂书之更湏详考 
　　戊辰中书门下省检正诸房公事施钜权尚书吏部侍郎 右宣教郎林一鸣为司农寺主簿 
　　庚午皇叔和州防御使知西外宗正事士衎为宣州观察使令再任 
　　辛未金主遣金吾卫上将军工部尚书耶律安礼正议大夫尚书吏部侍郎许霖来贺天申节 
　　六月癸未朔上谓辅臣曰官司赈济止及近郭游手之人其远处宜令提举官及州县常平官亲往措置务使实惠及于贫民 大理正陈良翰面对言令甲职田租课抑令人户折纳价钱而增直者以等差计赃坐罪州县之吏未免冒犯乞申严法禁从之 左太中大夫提举江州太平兴国宫汪藻卒藻黜居永八年累赦不宥请还政不许至是卒藻工于俪语其所为制词人多传诵 
乙酉右文殿修撰知庐州曾慥高邮军使吴祖棣并罢祖棣幵子也时慥上疏自讼不受张邦昌伪命乞付史馆御史中丞魏师逊言幵不能以身徇国尽遣天属归之北朝虽族诛之不足以快天下又乌可录用其后慥既失节比輙肆狂妄之言反欲盗忠名以干进此最奸邪之大者罪不可贷宰执进呈上曰幵与王时雍莫俦在汉法当诛且族朝廷宽大一切置之若复录用其子何以示天下自今毋得与堂除上顾秦桧曰当时忠义无若卿者桧曰臣一时守职遭遇陛下遂依日月之光上曰此卿之谦辞也 尚书右司郎中兼权中书舍人吴■罢右正言郑仲熊论■本蔡卞之近亲党习以成缙绅目为常州一蠹衔命出疆公肆裒掠并与北货厚载而归若不斥去则此辈自作不靖动摇国是不可不虑故有是命 
　　癸巳端明殿学士签书枢密院事史才罢御史中丞魏师逊劾才天资阴贼顷受李光荐改秩迨今阴相交通谋为国害屡贻书问不惮数千里之远凡光所厚者悉与结托包藏祸心自为不靖右正言郑仲熊亦言李光曩知温州孙仲鳌掌其表章才用其荐书以改秩及今得路遂与仲鳌及光所厚者互相交结密通光书于万里之外盖欲阴连死党以摇国是伏望亟行窜逐才闻乃再章求去初命以旧职提举江州太平兴国宫师逊等再论遂落职 
　　甲午御史中丞兼侍讲魏师逊充端明殿学士签书枢密院事寻兼权参知政事 
　　乙未权尚书吏部侍郎陈相卒 
　　丁酉大理司直李璟面对乞申严法禁狱事连妇女童稚别有证佐可以结绝者勿追从之 
　　庚子上谕大臣曰当兹剧暑待差遣人速与发遣其阙官处或迁或召卿等宜商量进拟 
辛丑右朝散郎前知建康府王循友特贷死免籍没家财送藤州安置男右承奉郎前江南东路安抚司主管书写机宜文字浤追两官勒停特除名弟右文林郎新奉国军节度推官循训追四官勒停特除名送雷州编管右朝散郎新添差通判饶州韩参追两官勒停特除名送德安府编管初循友在任尝断配宰臣秦桧族人桧衔之遂兴此狱既而棘寺言循友盗取官钱受所部乞取金银冒请宣借口券入已减价诡名收买没官产业违法差参主管机宜文字因与参谤讪朝政循训与浤偷盗官钱而循友不觉察故有是命日历于秦桧当国时被罪之人多不言其故独于循友一事书之会要亦同不知何人当笔惜乎其不广也今摭其可考者依此例具书之未详者则阙之更湏参考 
