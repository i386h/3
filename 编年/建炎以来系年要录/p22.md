<!-- { "loadSidebar": true } -->
丙午追贬故相汝南忠怀王蔡确为武康军节度副使知枢密院事卫文正公蔡卞为宁国军节度副使故御史中丞赠少师邢恕为常德军节度副使坐诬谤宣仁后且自言有定策功也绍兴五年八月己未再贬 诏覃恩进秩惟侍从及宗室南班官给告余并尚书省出敕三年二月壬申可考 保静军节度使姚古知河南府带御器械郑建雄知河阳徽猷阁待制知兴仁府曾楙升直学士提举西京嵩山崇福宫通议大夫王复知徐州直秘阁通判秀州赵不试升直龙图阁知相州尚书虞部员外郎姜刚之知棣按原本州上空一字查北盟会编宋史俱作棣乃明人避成祖讳也今补入棣字下同州显谟阁直学士知开德府王棣以守境有劳升述古殿直学士集英殿修撰知沧州杜充升天章阁待制充安阳人也棣真定人也古先坐覆师责散官广州安置至是趣召 天章阁待制知同州唐重上疏论五月一日赦书所施行皆非国家大利害生民大休戚今急务有四大患有五所谓急务者大率以车驾西幸为先其次则建藩镇封宗子使守我土地缓急无为敌有先欲通夏国之好继青唐之后使相犄角以缓敌势所谓大患者法令滋彰而吏缘为奸朝纲委靡而士大夫相习诞谩军政败坏而将兵相扇奔溃国用竭矣而利源又失民心离矣而调发方兴欲救此者莫若于守祖宗成宪登用忠直大正赏刑选将漕之臣择循良之吏诚天下之大计刘岑撰重墓志载此疏于除永兴帅之后恐误 是日金人陷河中府左武大夫贵州防御使权府事郝仲连死之徐梦莘北盟会编载河中之陷在此月乙巳按张钧续中兴忠义录在五月十七日丙午盖据川狭宣抚司案牍也今从之初金人犯河中守臣徽猷阁待制席益遁去狭西宣抚使范致虚遣仲连节制河东军马屯河中就权府事至是罗索以重兵压府城仲连率所部力战外援不至仲连度不能守先自杀其家巳而城陷仲连终不屈罗索使击杀之久之赠中侍大夫明州观察使仲连昌元人也吕中大事记曰吾观元年金之内侵三道也不惟监司帅府如西京之孙昭远同州之郑骧维州之韩浩頴川府之孙默秦州之李积淮宁府之向子褒相州之赵不试大名府之郭永濮州之杨粹中开宁府之杨隶晋宁军之徐徽言长安之唐重杨宗闵桑景询曹谓郭忠孝皆死于义虽以通判如郝仲连郭伯振县官如陆有常张侃丁兴宗郭赞将校如李政杜绩赵叔皎杨彭年亦死于义降者惟刘豫傅亮等三人耳彼之所以固守者以朝廷必不弃而必有援兵也而元年即位之赦刑部指挥己不誊报于河之东北狭之蒲解是明弃三路矣使忠臣义士守孤城以待尽惜哉 
丁未资政殿学士京城抚谕使路允迪守吏部尚书熊克小历允迪靖康初为签书枢密院事奉祠去丁未召为吏部尚书按允迪今年四月自京祠为奉请车驾进发使因随行在非此时始召之克不详考也 太常少卿滕康为起居舍人兼权给事中 资政殿学士西道都总管王襄领开封府职事 左谏议大夫洪刍等坐诱纳宫人及括金银自盗诏御史台鞫之时刍在东都未至也 诏文武臣僚非疾病危笃及笃疾废疾不能任职者毋得陈乞致仕时士大夫避事求退者众故条约焉 初命经制司鬻蔡京王黼田为籴本至是经制使翁彦国言恐生弊幸请仍租与客户岁收课利损其二分从之 文林郎鲍贻逊特改宣教郎以发运使翁彦国言其招安江宁盗贼有功也于是宣教郎知溧阳县杨邦乂亦以讨乱之劳就升通判江宁府杨邦乂事据附传增入不得其月日因贻逊改官附见 是日道君太上皇帝次燕山府馆于延寿寺赵子砥燕云录道君丁未五月十八日到燕山离门三里二太子邀看剪柳枝打球饮宴至暮次日入门于延寿寺驻跸金人供奉甚厚六月初二日太子请道君圣眷打球宴会太子捧卮跪劝道君郑后按子砥在燕山所云日月必不妄今从之上皇以乌凌阿色哷美有迎奉劳遗以后宫曹氏曹氏武穆王彬之裔宁德后近侍也此据张汇所进节要附入时兵部侍郎司马朴亦在燕有传建炎登极赦书至者朴私遣持诣上皇为人所告金主怜其忠特释之此据朴传附见按颜岐进所编圣语云朝议大夫惠厚下及枢密院小吏杨雍自燕境逃归言有传登极赦书奏道君者圣情大悦趣宣和皇后开宴费用颇广建炎二年七月辛亥宰执以奏上敛容不语久之蔡绦铁围山丛谈云太上皇既北狩略不得中原音问日以宗社为念久之且命皇族之从行者食御手因亲将调羹呼左右令出市茴香左右偶持一黄纸包以茴香来太上帝视之乃中兴赦书也始知其事于是天意大喜从行者皆拜舞称庆此事闻之慈宁皇太后之犹子韦侯讯臣谨按韦讯所云当不妄乃与颜岐所记不同赵子砥燕云录云康王登宝位赦文传至燕山二太子得之封呈道君即召贤妃相贺喜动龙颜此恐非其实也子砥所录又云戊申三月间一南人货驴肉瓦桥来买得故纸内有本朝足本赦书司马朴营求得之为京师医官靳洪告于燕山留守收朴枷项禁勘狱成申元帅府巳而贷死杖七十依旧餋济附传所云或即据此而稍润色之也洪皓行述又云皓被拘云中因以金遗商人陈忠令密告两宫以本朝遣来通问于是二帝始知建炎中兴之实此所云与前诸书又不同今并附此更求他书参考合门宣赞舍人曹勋自燕山得间遁归宣和皇后令勋奏上以再使军前时有宫人见四金甲神人持弓剑卫上 
戊申勒停人李仲洵复武翼郎知滑州仲洵始坐弃城得罪至是再用之 
庚戌天申节群臣诣东上阁门拜表称贺 新除给事中沉晦充集英殿修撰知舒州言者论晦市井驵侩之流虽尝使金踰年不无艰苦而封驳之职政事得失所系恐不可以赏功故出之 徽猷阁待制宗泽充龙图阁学士知襄阳府右文殿修撰知冀州权邦彦充天章阁待制知荆南府直秘阁知深州姚鹏升直龙图阁知洪州时黄潜善等不欲泽居中故与河北勤王守臣并命 
辛亥太师镇南军节度使中太一宫使乐平郡王郑绅谒告往江浙改葬许之绅开封人故为直省官此据蔡绦国史后补道君皇后父也城始破为金所执既而归之未几薨谥僖靖沈良靖康余录曰正月二十七日尼玛哈请上皇相见上皇乘轿至寨门着紫道服带逍遥巾趋入至幕次尼玛哈出迎入帐中坐良久上皇起白尼玛哈云老夫得罪当北迁但帝姬下降者乞留荷大惠尼玛哈不答有顷郑皇后自外至云妾得罪合从上皇北迁但妾家属不与朝事敢乞留尼玛哈点头许之 
壬子太保奉国军节度使同安郡王张邦昌以覃恩迁太傅此据伪楚录日历无之 都水使者陈求道贬秩五等坐汴河水减不即补治为御史所劾故黜之 徽猷阁学士知青州曾孝序升延康殿学士孝序晋江人也 
　　癸丑中书舍人孙觌充徽猷阁待制知秀州觌闻李纲且至上疏言靖康初任侍御史首论诸生伏阙之罪责知和州今纲为中书相而臣预省属典掌书命职在论思设有愚见因事纳忠则益不安位请得罢去故有是命 
甲寅中书舍人兼权直学士院李擢试给事中 御史台主簿郑珏为监察御史珏建阳人邦昌之僭也珏挺身见上于济州至是擢用陈贾新立御史台题名记珏与卢臣中之除皆在六月今从日历附此 
乙卯熙河经略使张深辞行诏留深所部鄜延统制官孙渥一军卫行在余兵复还本路渥武都人也 
丙辰监察御史张所为尚书兵部员外郎所按视陵寝还上疏言恭闻行在留南京军民俱怨道路籍籍不知谁为此谋者又失计矣京师重城八十里之广宗社宫阙省闼百司不可迁也况居之足以控制河东河北之地而河东河北者天下之根本不可失去年误用奸臣之谋始割三镇继而尽割两河之地遂使两河之民烦冤沉痛怨流骨髓今闻两河兵民无不扼腕用之可藉以守若或弃京师而不居则两河之民无所系望陛下事去矣今急还京城诚有五利奉宗庙保陵寝一也慰安人心二也系四海之望三也释河北割地之疑四也早有定处而一意于边防五也一举而五利而陛下不为不知谁为此谋者臣知其必无长策曾不过缓急之际意在南渡而殊不知国家之安危在乎兵之强弱将相之贤不肖而不在乎都之迁与不迁也诚使兵弱而将相不肖虽云渡江而南安能自保徒使人心先离中原先乱耳大河不足恃则大江不足恃亦明矣诚使兵强而将相贤正须坐抚中原以制强敌尚何迁都之有虽然计有出万全者宜若创业之君无以精兵自卫而图任将相使之协谋共力经营乎朔方然后鼓勇河东河北忠愤之人使自为战则强敌可摧土宇可保而京师可以奠枕而都也不能如此徒欲南渡以自便是偷朝夕之安非所谓社稷大计臣知其不可时所又条上两河利害上欲以其事付所会所复言黄潜善兄弟奸邪不可用恐害新政潜善引去上谕旨留之乃罢所言职潜善意未已寻责所凤州团练副使江州安置所事迹他书不见今以李纲建炎进退志修入日历载所奏议于六月己巳实甚误矣所责江州月日未见今并附此更寻他书考证之 是日李孝忠破襄阳府守臣直徽猷阁黄叔敖弃城去孝忠遂入城肆焚劫掠子女尽驱强壮为军叔敖廉子也廉分宁人元祐中给事中 
丁巳资政殿大学士知京兆府范致虚升观文殿学士 太常少卿刘观召试中书舍人起居舍人滕康为起居郎太常少卿汪藻为起居舍人兼权中书舍人承议郎两浙路提点刑狱公事季质尚书考功员外郎周望并试太常少卿质张邦昌子壻闻邦昌僣位自系越州狱提举茶盐司以闻诏嘉奖至是擢用之诏奖质在此月甲寅今并附见 承议郎叶三省守右司员外郎朝奉大夫诸王府赞读汪思齐行吏部员外郎朝请郎陈戬为虞部员外郎三省桐庐人思齐鄞县人戬已见四月辛酉思齐与戬尝为上宫僚故用未几思齐卒 朝请郎主管亳州明道宫邢焕为朝议大夫充右文殿修撰 朝散郎宋昭为尚书膳部员外郎仍赐白金百两以昭自言尝上书论开边事远窜故录之昭元降旨与郎官今并书除目后准此昭见今年正月 
戊午太常少卿周望假给事中充大金通问使武功大夫赵哲领达州剌史副之初上用黄潜善汪伯彦计遣傅雱使金军祈请二帝未行朝论欲更遣重臣以取信会尚书户部侍郎邵溥乞赴行在潜善等因白用溥溥辞乃黜溥知单州而更命望溥之罢在甲寅今并附此 资政殿学士宇文粹中降授朝奉郎降充龙图阁待制钱盖并落职提举亳州明道宫粹中坐江宁军乱盖坐狭西弃师也初执政论盖功进职名中书舍人朱胜非封还录黄乃有是命 资政殿学士新除领开封府事王襄资政殿学士赵野并落职襄责襄阳府野青州并居住权中书舍人汪藻草制曰岂有两君之在野略无一骑以入关故取迂途以为缓计 故事宰执初除赐银帛各千匹两至是中书侍郎黄潜善等以国用不足辞所赐许之其后诏皆减半休兵后乃尽复之 诏以边事未宁遇休暇日百司仍入局治事绍兴元年正月丙辰所书可参考 
