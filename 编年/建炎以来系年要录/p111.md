<!-- { "loadSidebar": true } -->
　　癸酉浙西安抚大使刘光世乞暂赴行在奏事诏镇江系控扼要害之地方敌人对境所赖措置防守所乞难议施行 
　　丙子以越州为赵立醮祭作佛事特辍视朝一日 合门宣赞舍人建康府路安抚大使司统制军马韩世清为池州兵马钤辖 
　　戊寅宣抚处置使司参议官王以宁自长沙遣人献马四匹又以一马遗内侍冯益益并其书上之上谕辅臣曰此岂士大夫所宜为范宗尹请以所进还之李回曰以宁以此窥朝廷亦浅矣张守曰以宁以此图官职尔上曰朕即位以来未尝以贡献进人官职俟其来当还之 
　　己卯诏户部进钱万缗奉隆祐皇太后生辰时上以太后诞日置酒宫中从容语及前朝事后曰吾老矣幸相聚于此他时身后吾复何患然有一事当为官家言之吾逮事宣仁圣烈皇后求之古今母后之贤未见其比因奸臣快其私愤肆加诬谤有玷盛德建炎初虽尝下诏辨明而史录所载未经删定岂足传信后世吾意在天之灵不无望于官家也上闻之惕然其后更修神宗哲宗两朝实录盖张本于此此以哲宗实录萹末朱胜非所记上语修入但不知在何年谨按昭慈圣献皇后以建炎元年至南京二年在维扬三年在虔四年在越而后以绍兴元年四月升遐史臣所记言语有云建炎初虽尝下诏辨明则必非元年二年事故知为此年不疑今因进奉遂书之当求他书附生辰本日 
　　辛巳尚书兵部侍郎兼权直学士院汪藻为翰林学士徽猷阁待制林遹复为中书舍人熊克小历汪藻除学士在明年五月盖因本院题名误也今从日历 朝奉郎朱宗守大理少卿宗始以伪党斥至是范宗尹荐用之 承奉郎新知常州刘宁止改知衢州 诏崔增听吕颐浩莭制颐浩请之也 三省言访闻江西州县往往迫于军众应副马进钱粮诏禁止违者当职官重行窜责 
　　癸未朝散郎通判寿春府王摅知寿春府从政郎淮南西路安抚司主管机宜文字王大莭为宣议郎通判府事初金将周企既去摅执守臣合门宣赞舍人马识远械系之且上闾勍死事于朝故有是命摅因为恶言动众亡赖少年相与取识远杀之日历寿春府奏见禁叛逆守臣马识远而无行遣指挥此以洪迈夷坚志所书修入 诏监司守倅并以三年为任 
　　甲申翊卫大夫福州观察使辛道宗为枢密副都承旨先是承旨司阙官范宗尹拟用保静军承宣使提举江州太平观邢焕起复右武大夫荣州防御使同管客省四方馆合门公事蓝公佐与道宗凡三人除目上上曰朕不欲以戚里任朝廷官道宗亦可但不甚知兵乃用道宗而罢焕命下给事中陈戬不书录黄道宗闻之使所亲语戬曰富季申以阿附故有今日公第行之必有以报此据沈与求劾富直柔状修入戬即上奏言右府主兵之地所以号令诸将今道宗之兄企宗总禁旅之屯以事征讨于外其弟永宗总神武之众以制中军于内而使道宗出入机庭亲承密旨岂无妨嫌上不从遂命尚书右司员外郎赵子画兼权给事中书读行下命子画在是月壬辰今并书之熊克小历云道宗时为后军都统制按此时神武后军统制乃陈思恭为之而辛永宗为神武中军统制克恐误 直秘阁知越州陈汝锡以职事修举升直显谟阁汝锡此除季陵白云集有制词按此时后省乃席益胡交修洪拟三人陵方罢版曹奉祠家居不知何以当此制也 
　　乙酉诏临江军津遣宣教郎范焘赴行在焘已见去年九月焘尝权宁远军节度使孟忠厚从卫提举事务所属官以事扰州县为忠厚所斥及还忠厚言焘摄任日浅乞不推赏焘憾之乃上＜锍-釒＞讼忠厚与太母共养渊圣皇帝之子藏之别室上谕辅臣曰朕事隆祐皇太后子母之间更无疑间焘诬谤太后安得有此可送御史台治其罪范宗尹曰陛下若坦然不疑不若便行遣上曰所以送狱者欲天下知其诬谤太后得罪非以言罪人也既恐追逮烦扰可送一州编管上又曰英宗慈圣及哲庙宣仁皆以人离间故使疑谤上累两朝朕不得不惩乃有是命明年三月丁酉行遣 
　　丙戌同知枢密院事李回进呈诸路盗贼数上谓回卿意如何回曰臣意欲治数渠魁当少戢上曰卿意甚善皆吾赤子岂可一一杀之苐治李成辈三两人可矣范宗尹曰俟更数日江北探报稍定便降车驾幸饶信指挥先遣韩世忠往盗贼自须听命李回曰臣所以屡告陛下移跸者盖天威所临群寇自然销服富直柔曰兵家贵先声亦须早降指挥回曰周虎臣乞降黄榜招抚臣谓吕颐浩方失利今若便降招抚榜去政恐贼笑尔上曰招抚须以大兵临之守曰诚如圣谕所以就招抚者以我能制其死命故也时遣太常博士周虎臣往颐浩军前计事而虎臣乞招抚故执政及之 
　　庚寅上与辅臣议改元范宗尹曰将来郊礼又须降赦今德音乞用第二等上曰将来郊礼除诸军赏给及官员奏荐不可不与其余当一切从权减省参知政事张守曰仁宗时祫享礼恐将来可遵用 降徽猷阁待制知婺州沉晦为集英殿修撰提举临安府洞霄宫以言者论晦妄用便宜指挥行事也 
　　辛卯刘光世奏谍报敌不渡江上谓大臣曰朕当修人事以答天意范宗尹曰圣训及此天下幸甚 
　　乙未神武右军都统制张俊为江南路招讨使进解江州之围且平群盗事急速者许便宜时李成乘金人残乱之余据江淮六七州连兵数万有席卷东南之意使其徒多为文书符谶幻惑中外朝廷患之至是闻金不渡江上乃止饶信之行范宗尹因请遣大将讨成故有是命仍令前军统制王＜王燮＞后军统制陈思恭通泰镇抚使岳飞皆属俊 诏招讨使位宣抚使下制置使之上著为令 
　　丁酉朝散郎措置福建兵民寨栅谢向言范汝为已就招先是神武副军都统制辛企宗驻邵武军距贼洞二百余里时遣兵攻贼为所败有从事郎施逵者邵武人上舍高第自颍昌府府学教授代还以策干企宗反为贼游说而本路监司亦以招安为便乃募国学内舍生叶昭积往招之至是授汝为武翼郎合门祇候充民兵都统领其徒叶铁最骁健亦以为忠翊郎更名彻昭积补下州文学而逵还承直郎时汝为慕得官且惧大军继至故听命然未肯散其徒企宗驻军邵武军不能制熊克小历于此书就命谢向为民兵寨栅官按向措置福建兵民寨栅日历已于十月二十一日书之克盖误也克又称辛企宗为福建制置使亦误企宗除制置在明年二月己卯 
　　是月夏人攻西安州平羌寨拔之 翰林学士汪藻言古者两敌相持所贵者机会此胜负存亡之分也金师既退国家非暂都金陵不可而都金陵非尽得淮南不可淮南之地金人决不能守若为刘豫经营不过留签军数万人而已盖可驱而去也淮南洊经兵祸民去本业十室而九其不耕之田千里相望流移之人非朝夕可还国家欲保淮南势须屯田则此田皆可耕垦臣愚以为正二月间可便遣刘光世或吕颐浩率所招安人马过江营建寨栅使之分地而耕既固行在藩篱且清东西群盗此万世一时也＜锍-釒＞奏未克行中兴后言屯田者盖自此始藻＜锍-釒＞不得其时今参酌附此月末 
　　是岁行在大军月费见钱五十余万缗银帛刍粟在外而诸路养兵之费不与焉此以绍兴元年正月德音修入 宗室不纵等赐名者八人 宣抚处置使张浚命四川民户岁输激赏绢三十三万匹有奇俟边事宁息即罢四川田税大约凡三百钱令民输一匹绢而成都彭汉卭蜀永康六郡自天圣间官以三百钱市民间布一匹民甚便之其后不复予钱而但取其布民始以为病至是宣抚司岁截陕西河东北三路绢纲三十万匹令民输其直以赡军西川匹为十一千东川匹为十千岁凡三百万缗有奇谓之绢估又截布纲七十余万匹匹取其直三千岁凡二百万缗有奇谓之布估云按绢估钱自庆元初累减至二百余万布估钱减至一百二十七万缗激赏事绍兴十六年十二月戊戌绢估事绍兴二十五年七月丙辰可参考自浚入蜀尽起诸路常平坊场钱以赡军次科激赏绢布次则尽起常平司积年本息和籴等米次则对籴税户米对籴者谓如甲家岁输米百斛则又对籴百斛以备军储蜀民始困矣此以刘长源奏议附见当求总领所案牍各系本月日 红巾贼屡犯均州知武当县奉议郎王＜日奂＞率邑人保山寨贼军大至或劝之使遁＜日奂＞曰使吾有此心则不能与邑人为此来矣遂与一家俱死后录其家一人此据张钧续忠义录钧以为建炎末事故附于此但又以为金人大军搜山则非也此时均州诸盗乃李忠之徒金人未尝至今删改令不抵牾 伪齐刘豫立陈东欧阳澈庙于归德府封东为安义侯澈为全节侯取张巡许远庙制立为双庙以祠之此以方畴封事及遗史参修畴以绍兴元年五月上书豫以今年僣立故参酌附此末时国信副使宋汝为自京师至东平见豫持颐浩书与之勉以忠义开陈祸福使归朝廷豫悚而立曰使人使豫自新南归人谁直我独不见张邦昌之事乎业已至此夫复何言即拘汝为不遣既而以汝为本儒士乃授通直郎同知曹州时豫又依金国法乡各为寨择土豪为寨将两丁籍一为出战军以粮器甲自备民有醉酒骂豫云汝何人敢为天子豫斩之沧州进士邢希载上言有大利害乞见豫召入希载请遣使密通江南豫榜于市云上国闻知与生灵为害非细斩其首以令 初徽猷阁待制洪皓与右武大夫龚璹持命至太原金令其阳曲县主簿张维馆伴留几岁金遇使人礼益削是岁始遣皓璹至云中时通问使朝奉郎王伦合门宣赞舍人朱弁已被拘伦皓因以金遗商人陈忠令密告两宫以本朝遣伦等来通问于是二帝始知建炎中兴之实已而左副元帅宗维召皓等遣官伪齐皓力辞不可宗维怒命壮士拥以下执剑夹承之皓不为动傍贵人唶曰此忠臣也止剑士以目为跽请宗维怒少霁遂流递于冷山与假吏沈珍隶卒邱德党超张福柯辛俱流递犹中国编窜也云中至冷山行两月程距金国二百余里地苦寒四月草始生八月而雪土庐不满百皆右监军希尹聚落希尹使诲其八子或二年不给衣食盛夏至衣粗布番课四隶采薪他山尝久雪薪尽至乞马矢煨面而食熊克小历附此事于三年末恐误今从皓行述 泸州骑射卒张仙谋杀安抚使苏觉以叛举火焚仓库不克伏诛先是戍卒王全等十数人纠合为乱乘郡官端午泛江乃举兵前一夕夜漏四鼓大雨及明罢出郊奸谋沮丧遂就擒骑射盖元祐末所置其额才四百人全盖宣和末京师所遣禁兵号东土军者是也此据江阳志修入志称不利于帅臣苏觉而以为建炎四年事按觉今年十二月到官故附此年末 
建炎以来系年要录卷四十 


●建炎以来系年要录卷四十一 
　　宋 李心传 撰 
