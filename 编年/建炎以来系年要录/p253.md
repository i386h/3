<!-- { "loadSidebar": true } -->
　　己卯吏部尚书孙近言窃见陛下戎辂抚师凡六曹事有格法者悉付之有司而庙堂始得专意于恢复之功今已过防冬将遂解严苟常程细务又复坌集则恐庙堂之上日力有不暇给而一二大臣将不得专意于恢复之图矣伏望明诏三省枢密院惟甲兵征伐土地开辟金谷馈运战士功赏叛亡招纳凡所以靖中原御外侮者日夜讲究而常程之事仍复付之有司有不能决者然后申覆庶几早克有济辅臣进呈上曰近所论甚当常程事尽可付之六曹令与决行下张守奏六曹有常法故四方所奏禀或不能专决而朝廷则取旨施行上曰固然但六曹长贰不任责则巨细皆取决于朝廷任责则朝廷事自清简要当慎择长贰而已乃如所奏令三省枢密院遵守 是日直宝文阁新知镇江府李谟过行在入见时都督府统制官种潜屯江上军民不相安人情惴恐谟次丹阳或劝谟缮骑严兵而后入巡尉部千百人执戈以卫谟笑曰设有急若辈足恃乎趣使散去延见吏民如平日一府帖然潜见谟感泣 
　　庚辰起复洪州观察使行营前护副军都统制王彦协忠大夫华州观察使权主管侍卫马军司公事解潜各贬秩一等潜仍于遥郡上降坐总兵扈卫军政不肃故也给事中胡世将奏潜统军无律不黜无以明赏罚乃罢潜管军提举江州太平观潜赵鼎所荐也熊克小历称彦为枢密院都统制又称是月并罢彦潜以两军属刘锜皆小误彦罢兵柄在三月庚辰左朝奉大夫淮西宣抚使司主管机宜文字王择仁右承务郎张体纯等六人以从军之劳各进一官 初命吏部侍郎兼都督府参议军事吕祉相度筑采石宣化渡二城祉言宣化渡之静安镇渡城围千三百步其半依山修筑采石渡有旧城基因而为之度三百五十步有奇工料可省从之 
　　辛巳韩世忠奏已还军楚州上因谕淮阳取之不难但未易守张守曰必淮阳未可进故世忠退师张浚曰昔西伯戡黎祖伊恐奔告于受以要害之地不可失也淮阳今刘豫要害之地故守之必坚上曰取天下须论形势若先据形势则余不劳力而自定矣正如奕棋布置大势既当自有必胜之理 秘书少监吴表臣试太常少卿 
　　癸未翰林学士兼侍讲陈与义参知政事资政殿学士新除提举醴泉观兼侍读沈与求同知枢密院事 左修职郎朱倬特改左宣义郎倬为广东提举常平司干办公事用明槖荐得召对论得天下有道在得民心因举咸平中以户口增减为计臣之殿最祥符中以雪活冤狱为宪臣之上第愿申戒有司勤恤民隐今西北之民已思见官仪矣陛下幸大固其心勿小小以伤之天下幸甚诏下其章而倬有此命 诏内外诸军今年大礼赏给除禁卫诸军外令户部酌度增减一等支给自渡江以来神武右军中军之扈从者赏给与禁卫比而前左后军及刘光世部曲则视承平时向阳关戍卒例给之轻重殊绝韩世忠尝以为言事见四年十月至是尚书省言在外诸军屏捍外寇事体为重其所得赏给反轻在内军兵役使为轻赏给优重若不别行措置终恐未均故有是旨 
　　甲申给事中胡世将兼权直学士院 
　　乙酉诏宥密本兵之地事权宜重可依祖宗故事置枢密使副宰相仍兼枢密使其知院以下如旧自元丰改官制而密院不置使名宣政间邓洵武以少保知枢密院其后童贯以太师蔡攸以太保郑居中以少师皆领院事中兴因之至是张浚将引秦桧共政以其旧弼不可复除执政官于是浚自兼知枢密院事改兼枢密使 吏部侍郎吕祉在建康闻禁伊川学上奏曰臣窃惟孔子删诗序书系周易作春秋明礼乐与门弟子答问则见于论语凡学孔子无如子思孟子中庸与七篇之书具存自汉至本朝上所教下所学鸿儒硕学端亮闳伟之士接武于时何尝不由此道岂待程颐而后传也臣窃详程颐之学大抵宗子思中庸篇以为入德之要中庸曰君子之中庸时中程颐之所得也近世小人见靖康以来其学稍传其徒杨时辈骤跻要近名动一时意欲歆慕之遂变巾易服更相汲引以列于朝则曰此伊川之学也其恶直丑正欲挤排之则又为之说曰此王氏之学非吾徒也号为伊川之学者类非有守之士考其素行盖小人之所不为有李处廉者知瑞安县专事货赂交结权贵取程颐文并杂说刊板作帙遍遗朝士朋比者交口称誉谓处廉学伊川近闻处廉犯入已赃系狱罪当弃市远近传笑此皆子思所谓小人之中庸而无忌惮者也中庸一也然有君子之中庸有小人之中庸非其学之谬乃学者之罪也臣寮所论可谓切理望将前日圣旨指挥连臣寮所论出榜诸路州县学舍使学者皆知旧学而不为近世小人之所习以补治化从之先是处廉以右宣教郎知瑞安县为监司所按殿中侍御史石公揆又＜锍-釒＞其罪诏趣具狱故祉言及之公揆论处廉罪在是月辛巳 宝文阁直学士江西都转运使赵子淔复知西外宗正事子淔赵鼎所用也 福建路转运判官苏良治荆湖北路转运判官李若虚两浙东路提举常平茶盐公事郑绩提举两浙路市舶王时并罢先是朝论欲重监司之选而侍御史周秘奏良治时贪鄙无行又言若虚止尝历秀州司户一考绩自提辖文思院径除监司二人尤为超躐故并罢仍以若虚为湖北京西宣抚司参议官 命四川制置大使司存恤刘惟辅张严家属其兄弟子孙皆与升等差遣无官人具名申枢密院 
　　丙戌诏以知州军诸郡通判各六十一阙归吏部用左右司奏也于是堂除郡守之阙一百九通判之阙八十 
　　丁亥合门祇候充问安使何藓承节郎都督行府帐前准备差使范宁之至自金国得右副元帅宗弼书报道君皇帝宁德皇后相继上仙张浚等入见于内殿之后庑上号恸擗踊终日不食浚奏天子之孝与士庶不同必也仰思所以承宗庙奉社稷者今梓宫未返天下涂炭至讐深耻亘古所无陛下挥涕而起歛发而趋一怒以安天下之民臣犹以为晚也上犹不听浚等伏地固请乃进少粥是日百官诣行宫西廊发丧故事沿边不举哀特诏宣抚使至副将以上即军中成服将校哭于本营三日止时事出非常礼部长贰俱阙而新除太常少卿吴表臣未至一时礼仪皆秘书省正字权礼部郎官孙道夫草定方议论之际翰林学士朱震多依违人或罪其缄默朱震事据吕大麟见闻志附入大麟又言独王苹以谓若子发建明是已取名而归过于上也子发之意或取于此按苹此时已出为常倅兼秘书省正在临安今且附此俟考 观文殿学士醴泉观使兼侍读秦桧为枢密使应干恩数并依见任宰相条例施行故事宰执新除虽到堂即时还第辞免至是以何藓等还留桧议事不许归第 尚书右司员外郎徐林直显谟阁充江南西路转运副使以林引更迭诏书有请也 命内侍梁邦彦提举钦奉几筵 
　　戊子为太上皇帝宁德皇后立重诏诸路州县寺观各建道场七昼夜禁屠宰三日 新除枢密使秦桧乞立知枢密院事班不许桧又乞于宰臣之后执政之前别作一班亦不许桧又奏言窃恐未尽祖宗典故欲望依臣所请仍乞应干恩数比宰臣并行裁减上优诏谕之桧第二奏在是月辛丑第三奏在二月甲申今联书之林泉野记云桧为枢密使无所建明惟奉张浚而已 
　　己丑上成服于几筵殿仿景灵宫分前后设幄宗室各以其服服之无服者三日除建国公瑗和州防御使璩各以其官服手诏降诸路流罪以下囚一等内斗杀情轻者降配释杖以下诏平江诸佛寺声钟十五万杵选僧道三十有五人醮祭作佛事 降授武功大夫高州刺史福建路兵马钤辖蓝公佐复左武大夫荣州防御使知合门事 
　　庚寅张浚等请入奏事上遣干办御药院赵辙宣旨曰知欲奏事以荒迷中未能裁决庶政兼不知祖宗故事尝有此否恐今日行之便为典礼浚等曰祖宗故事未听政之时大臣亦得进见今日臣等非敢奏事实以为上哭踊过哀不胜忧惧欲一望天表辙入奏复宣旨曰深欲一见群臣以哀迷未能支持借或相见不过恸哭而巳浚等流涕奉诏 右司员外郎权太常少卿楼炤等言阴阳家每遇辰日忌哭张浚奏合取自圣裁诏辰日不得忌哭 
　　辛卯诏百官禁乐二十七日庶人三日行在七日宗室三日外勿禁嫁娶用太常请也 是日四川都转运使李迨始视事时茶马司阙官命迨兼领自熙丰以来始即熙秦戎黎等州置场买马而川茶通于永兴四路故成都府秦州皆有权茶司买马监牧司各置官吏至是关陕既失迨请合为一司名都大提举茶马司以省冗费从之后月余迨至成都徽猷阁待制赵开乃辞漕职都运司题名赵开今年三月八日替 
　　是月名周处庙曰英烈后封处忠勇仁惠侯封侯在二十六年二月 
　 建炎以来系年要录卷一百八 


　　●建炎以来系年要录卷一百九 
　　宋 李心传 撰 
　　绍兴七年二月癸巳朔百官七上表请遵易月之制诏外朝勉从所请其三年之丧人子所以自尽者朕悉于宫中行之 
　　丙申夜太平州火丁酉镇江府火日历太平州申二月初五日在城火起而李致虚家陈状称二月四日城内遗火所云不同按本州所申又云上丁释奠知通致斋则是初四日夜火也先是伪齐刘豫遣奸细纵火于淮甸及沿江诸州于是山阳仪真广陵京口当涂皆被其害淮西宣抚使刘光世军于当涂郡治其府被焚军须帑藏一夕而尽太平州录事参军吕应中当涂丞李致虚悉以燔死致虚时摄县事后求得其尸尚握县印事闻诏镇江府太平州各给米二千石赈民之贫乏者应中致虚皆官其家一人焉二郡赐米在是月甲辰应中与恩泽在己酉致虚与恩泽在三月丙寅 
　　己亥小祥百官拜表请听政许之 
