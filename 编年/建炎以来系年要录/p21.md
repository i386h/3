<!-- { "loadSidebar": true } -->
己亥手诏天下曰朕将谨视旧章不以手笔废朝令不以内侍典兵权容受直言斥去浮靡非军功无异赏非戎备无僝工若群臣狃于故习导谀讳过大臣蔽贤所举非实台谏紏慝有言非公凡此之属必罚无赦何俌龟鉴治天下不出此数十条回天下之势者在人主一动念一转手间耳观此一诏则高宗恻然之心实然之政真足以转移天心而感动人心中兴之业已卜于此矣 大元帅府结局将佐吏士推恩有差时诸道勤王兵皆至行在于是狭西将官王德初隶都巡检使刘光世为右军将官德巩县人号王夜义者也 迪功郎胡蠡假通直郎宗正少卿为高丽国信使承节郎黄钺假合门宣赞舍人副之钺以癸卯受命今联书之 是日李纲诛军贼周德于江宁德既作乱会经制司属官文林郎鲍贻逊统勤王兵七千至城下江淮发运判官直徽猷阁方孟卿檄贻逊进兵逼城德乃受招而擐甲乘城杀掠如故宣教郎知溧阳县杨邦乂亦起民兵讨之纲至太平州遣使谕以勤王德始受纲节制然犹桀骜不以时登舟欲乘间遁去纲次江宁遂与江南东路转运判官权安抚司事李弥逊谋大犒群贼于转运司执德与其徒聂旺皆磔于市又诛乱党四十四人而令提举常平公事直徽猷阁王枋统其余兵千人俱进贻逊龙泉人邦乂吉水人孟卿鄱阳人弥逊吴县人枋安石从孙也 
庚子诏以靖康大臣主和误国特进李邦彦责授建宁军节度副使安置浔州责授崇信军节度副使涪州安置吴敏移柳州责授秘书少监亳州居住蔡懋移英州遂责正奉大夫提举南京鸿庆宫李棁于惠州中大夫提举亳州明道宫宇文虚中韶州承议郎提举亳州明道宫郑望之连州通直郎提举杭州洞霄宫李邺贺州并安置邦彦敏靖康初共政棁虚中望之邺皆使金请割地者故责之吕中大事记金自攻陷大原以来即以讲和割地为饵李邦彦吴敏唐恪诸人皆堕其计盖小人始者惟以拓地邀功及敌已入中国小人无功之可邀则惟幸和之可成故政和之开衅者即宣和求和之人而宣和之求和者即靖康卖国之人也此小人以和误国尤甚于敌之以和误我也耿南仲既以和误渊圣犹以和沮高宗援兵此小人之尤者上至欲手剑击之此高宗之初心未为汪黄所误之时也观此则后日遣使议和者皆非其本心矣 改诸司诸军专构司为审计 徽猷阁待制新知扬州梁扬祖为江淮等路制置发运使直秘阁京畿转运副使向子諲迁直龙图阁充副使 诏朝奉郎提举淮南西路香盐公事范冲宣教郎上官愔常同令乘驿赴阙三省审察用赵子崧之言也既而以冲为尚书虞部员外郎明年愔至行在除秘书省校书郎同卒不至冲除虞外在九月壬寅愔除校书在二年二月辛酉秘书省题名乃除秘书省正字当考 
辛丑诏曰张邦昌知几达变勋在社稷朕宠以王爵欲与同理万务而牢避莫夺可依文彦博例一月两赴都堂急速大政令宰执就第商议以称朕优贤倚赖之意日历载此诏在初四日癸巳按邦昌除太保以壬辰得旨癸巳降制而诏中有虽巳断来章宣付都堂治事之语则决非癸巳日所降也令依伪楚录附十二日辛丑更求他书参考之先是御史中丞颜岐言邦昌金人所喜虽已为三公宜加同平章事增重其礼李纲金人所不喜虽巳命相宜及其未至罢之以为中太一宫使兼经筵官置之散地会邦昌累章求退故有是命岐又请罢纲章五上上曰如朕之立恐亦非金人所喜岐乃退奉议郎致仕吴给复为监察御史 
壬寅封后宫潘氏为贤妃妃开封人父永寿直翰林医官局上在康邸宣和皇后为纳之有宠及邢后北去妃以无名位独得留至是遂封以梁师成第赐其叔父永思赵甡之遗史云靖康初军事方兴宣和皇后使一小鬟背负被袱步行出内欲归韦家过潘氏之门永思之妻号郡君适在门侧见而异之乃呼曰天气阴寒请娘子略避风露宣和皇后遂造其家徐言是康王之母韦氏郡君奉之尤谨出潘氏使侍左右且遣人诣韦宅报其亲属宣和皇后亦喜知潘氏已笄而未嫁也因求潘氏归康邸郡君许之遂同宣和皇后潜行上之出使河北也潘氏巳妊娠而外人多不知故围城中金人邀请亲王眷属而潘氏不在其数臣谨按靖康元年正月金初犯京城是时道君虽夜出门而城中未乱宣和皇后不应徒步出宫若以为城破道君徒步入宫之时则上出使巳久恐必有误且删润修入但妃实非永思女其父永寿绍兴十四年三月十一日赠太子少师日历有制词甡之盖误 江淮等路发运使梁扬祖提领措置东南茶盐公事尚书工部员外郎杨渊同提领置司真州时东北道梗盐荚不通扬祖言真州东南水陆要冲宜遣官置司给卖钞引所有茶盐钱并充朝廷封桩诸司毋得移用朝廷以为然故有是命明年八月戊辰扬祖进职 朝议大夫试开封尹徐秉哲充徽猷阁直学士提举江州太平观延康殿学士赵子崧言臣闻京城士人籍籍谓王时雍徐秉哲吴幵莫俦范琼胡思王绍王及之颜博文余大均皆左右卖国逼太上皇取皇太子污辱六宫捕系宗室盗窃禁中之物公取嫔御都城无大小指此十人者为国贼此天下之所不赦者也张邦昌未有反正之心敌骑甫退此十人者皆日夕缔交密谋劝以久假未肆赦间又复督迫之时雍奴事敌人肆出诡计辱君父以安已忘社稷以要功秉哲大均追捕宗室急于寇盗至拘济王夫人于柜坊闭如牢狱幵俦邀请上皇词气轩骜上皇至泣下皇后及东宫将出都人号泣遮道琼斩数人以徇及之为敌人搜索宫嫔而藏其美者邦昌既僣号思献赦文直用濮安懿王讳邦昌皇恐思曰如今更理会甚濮王博文则曰虽欲避尧之子其如畏天之威至绍则尤为悖逆其言不可道窃闻时雍秉哲落职宫观既不足以正典刑又不足以安反侧伏望将此十人付狱鞫治明正典刑以为万世臣子之戒此据子崧家传不得其日且参酌附秉哲宫观之后 金人围河间府 是日渊圣皇帝次代州遂渡太和岭至云中留十余日渊圣自离都城旧臣无敢候问起居者比至代州惟工部员外郎滕茂实迎谒于道茂实临安人靖康初假工部侍郎副路允迪出使时茂实兄祹通判代州已先降敌左副元帅宗维素重茂实乃迁之代州又自京师取其弟华实同居以慰其意茂实闻渊圣将至即自为哀词且篆宋工部侍郎滕茂实墓九字取奉使黄旛褁之以授其友人朔宁府司士曹董诜翌日渊圣及郊茂实具冠帻号哭迎拜宗维逼令易服茂实力拒不从见者堕泪茂实请侍旧主俱行不许诸书或以茂实为严州人按政和八年进士题名记云滕茂实字秀頴杭州临安人父中承议郎知解州汴都记云少帝出城时茂实诣敌营上书遂留下或传其为尼玛哈内相与史不同今不取钦宗实录茂实靖康元年五月自工部郎中与监当坐前为明堂令收揩书捧入已此时茂实已出疆恐是案后收坐或用众证耳今并附此 按揩书捧三字疑有脱误 
癸卯诏以二圣未还罢天申节上寿常礼自是至绍兴十二年皆如之 太常寺主簿张浚充枢密院编修官 忠州剌史姚平仲再复吉州团练使所在出榜召赴行在平仲之劫寨也既不得所欲即皇惧遁去传者以为乱兵所杀靖康末复官再召上思其才疑其不死命所在访之平仲竟不至或云平仲隐九江山中陆游清尊录云人尝有见平仲于庐山者 合门宣赞舍人马识远提点淮南西路刑狱公事辛道宗提点京兆府路刑狱公事道宗叔献子也初议遣识远使金未行而有此命 
乙巳诏诸路勤王兵还营日令所在人赐钱三千先是勤王兵至城下者皆遣还而武义大夫淮东诸司州军统制勤王军马张宪言无以激劝乃有是命时诸道兵多有散而为盗者 显谟阁直学士知东平府卢益落职奉祠直龙图阁京东转运判官闾邱升责授濮州团练副使封州安置益开封人坐不勤王而升以戾辕门之令为台臣所劾也耿延禧中兴记云漕臣闾邱升自招民兵三千余上遣屯濮州敌骑至濮升能御之汪伯彦中兴日历亦同不知何以坐不赴援远谪当考 资政殿学士签书枢密院事张叔夜薨叔夜既北迁道中惟时饮汤义不食其粟至白沟实录叔夜从渊圣在尼玛哈军中自郑州而北尼玛哈河东军也不知何以过白沟当考御者曰过界河矣乃矍然而起仰天大呼遂不复语翌日扼吭死时上闻叔夜与御史中丞秦桧之忠遥拜叔夜观文殿大学士醴泉观使桧落致仕充资政殿学士提举醴泉观而何■孙傅辈以误国故不复录■至金国不食死年三十九世传■在金国谋奉渊圣间道亡归事泄金人缠以油布而焚之今从实录附传二年三月丙午除职傅北迁年五十一后不知所终此据傅附传林泉野记云建炎初遥加傅观文殿学士终以不屈卒于金国而传无之绍兴元年四月己巳赠官叔夜没年六十三吕中大事记曰靖康之难能死节者前有李若水后有张叔夜二人而巳金再犯阙勤王之师无一至者独叔夜以孤军入卫其忠已足称及北迁之后犹不食其粟不入其境则始终之义无憾矣李若水尝主车驾出城者也使其不死亦在误国一人之数惟其一死之明白昭晰故误国之罪尽释而言忠义者亦首称焉若何■孙傅身为大臣乃引其君降敌求生其不忠不义无父无君孰大焉使其能为若水之死已不足以赎误国之罪而乃死于敌营则其死不足言矣论者犹以二子不屈于伪楚为忠夫屈于大而不屈于小不屈于前犹或有益不屈于后复何补哉 
