<!-- { "loadSidebar": true } -->
　　戊戌诏复幸浙西以二月七日起发上因谕赵鼎曰建康诸官司及百官廨舍皆令照管他时复来幸免更营造以伤民力鼎等奏巳令建康府拘收且言若金人遂以大河之南归我当且驻跸建康以俟经营上曰群臣上殿多论建都事蒲贽谓当择险要之地勾龙如渊谓在脩德而不在险以二人之论校之如渊为胜矣 左中大夫参知政事张守充资政殿大学士特迁左通议大夫知婺州仍加恩从优礼也初上将还临安而守谓建康自六朝为帝王都江流险阔气象雄伟且据要会以经理中原依险阻以捍御强敌可为别都以图恢复每对必为上言之及将下诏东归守与赵鼎议于都省不合又谋诸朝上顾守曰何如守曰昨日都省已与赵鼎言之矣陛下至建康席未及暖今又巡幸百司六军有勤动之苦民力邦用有烦费之忧愿少安于此以系中原民心鼎持不可守引疾求去故有是命 诏席益起复资政殿大学士四川制置大使遣内侍往宣押之任益固辞不起 
　　己亥诏右朝请郎广南东路转运判官林师说职事脩举令再任 
　　辛丑左宣教郎张绚复为殿中侍御史 监察御史李公懋求去除荆湖北路提点刑狱公事 伪齐武显大夫知寿州宋超率军民来归合门宣赞舍人知寿春府孙晖以闻上曰此事于朝廷无毫发之益但如人子来归为父者岂可却而不受然巳遣使人与金议事可下沿淮不得擅遣人过淮招纳引惹事端乃命淮西帅臣刘锜入朝处超等俟毕复还合淝赵鼎事实曰金既废豫鼎密遣谍者散之沿淮一带诱其守将由是寿亳陈蔡诸郡率其部曲来归者相继不绝两月间得精兵万余西马数千朝士相谓曰前日大作措置未进一步溃亡者五六万众今不动声色自致士马如许之盛可谓过人矣熊克小历系此事于去年十二月末徐梦莘北盟会编亦于去年十一月书刘锜来朝恐误 是日伪知蔡州刘永寿杀乌噜贝勒率城中遗民来降永寿为淮西安抚使乌噜副之永寿以小隙劾其罪金人移乌噜同知德州未几忽报乌噜以女真兵三千来蔡者提辖白安时请永寿南归永寿不从曰朝廷若赐我死当死之安时恐其谋泄即拘永寿勒兵以待之乌噜引众入城不为备安时乘势尽杀之遂驱城中军民来归湖北京西宣抚使岳飞遣统制官张宪等往接纳之城中人往往有还北者此据徐梦莘所编梦莘又云安时授武功大夫高州刺史日历未见且阙之今年八月戊辰张节夫以招诱永寿之故改京官 
　　壬寅考功员外郎方庭实为礼部员外郎左承事郎陈橐守司勋员外郎 右武郎同知合门事潘永思为右武大夫潘同字永思寻卒 
　　癸卯徽猷阁待制致仕蒋瑎卒瑎之奇子中进士第事徽宗为大司乐卒年七十六手书遗奏使其子上之书无一字欹倾亦无一语及私者 
　　乙巳赵鼎言士大夫多谓中原有可复之势宜便进兵恐他时不免议论谓朝廷失此机会乞召诸大将问计上曰不须恤此今日梓宫太后渊圣皇帝皆未还不和则无可还之理参知政事陈与义曰用兵须杀人若因和议得遂我所欲岂不贤于用兵万一和议无可成之望则用兵所不免上以为然 
　　丙午宝文阁待制知镇江府曾开试尚书礼部侍郎 观文殿学士知婺州孟庾提举临安府洞霄宫御史中丞常同言庾少号博徒奴事王黼昨为行宫留守士卒怨愤几致生变今守婺州郡政不理乃诏庾奉祠而同章不下同又上两＜锍-釒＞卒行之 龙图阁直学士提举江州太平观范冲知婺州冲力辞不赴 左正言辛次膺直秘阁提点荆湖南路刑狱公事次膺论左中大夫王仲嶷与直秘阁王＜日奂＞之父在建炎中皆尝投拜＜日奂＞不当与郡仲嶷不当复官二人枢密使秦桧妻党也桧力营救次膺乃并劾之曰是将有蔽朝之渐时桧议复遣王伦使北请和次膺力言国耻未雪义难请好面陈及上＜锍-釒＞者六七不从乃以母疾求去故有是命 宗正少卿冯楫直秘阁知剑州以御史中丞常同论楫谄事张浚有同仆隶浚罢宣抚还朝楫乃作＜锍-釒＞头抄敛属官监司郡守钱物以献于浚故出之 
　　丁未召徽猷阁待制新知眉州邵溥赴行在上谓赵鼎曰朕于知名士大夫皆欲识之独未识溥故召既而溥以疾不至乃除提举江州太平观居犍为 右朝请郎高公绘辞奉使所迁官改除直秘阁 是日宰执大阅张俊军马于城西翌日赵鼎奏器甲精明照耀广川军马之盛至于如此皆陛下留意所致上曰前日俊来奏事具言近来军中制造兵器已无遗功朕因谕之国家之力亦尽于此矣但欠一事尔俊曰不知欠何事朕曰所欠力战而已俊悚息对曰他日若遇敌臣当尽死以报国家 
　　戊申尚书兵部侍郎兼直学士院兼侍讲胡世将为枢密直学士四川安抚制置使兼知成都府上闻席益已去因问刑部尚书胡交脩孰可守蜀者交脩曰臣从子世将可用遂有是除时赵鼎亦不欲世将居中故也自重兵聚关外以守蜀而饷道险阻漕舟出嘉陵江春夏涨而多覆秋冬涸而多胶绍兴初创行陆运调成都潼川利州三路夫十万县官部送激赏争先倍道而驰昼夜不息十毙三四至是交脩言养兵所以保蜀也民不堪命则腹心先溃尚何保蜀之云臣愚欲三月已后九月已前苐存守关正兵余悉就粮他州如此则给守关者水运有余分戍者陆运可免上乃命学士院述交脩意诏宣抚副使吴玠行之 
　　己酉故承议郎李新特赠朝奉郎新已见建炎三年七月新元符末为南郑丞上书论方今之弊权纲不在人主责任不及宰相朋党之风炽台谏之职轻士不素虑而出土木之役兴财利之臣进西南亡备以虞仓卒之变内外相蒙而有衰微之渐坐是入邪上尤甚籍停官覊管至是始录之 
　　壬子徽宗皇帝小祥不视朝 
　　癸丑侍御史石公揆直龙图阁知抚州以病自请也 
　　甲寅集英殿修撰提举江州太平观任申先为徽猷阁待制致仕申先居秀州以疾亟告老赵鼎引故事以次对处之殿中侍御史金安节言申先险恶之性根著于心而狠戾之色见于面目考其自服韦布以至齿缙绅居州里以及在朝廷无一善可称而欢兠共鲧之恶则兼而有之望赐追夺以为凶人之戒不报而申先已卒矣日历正月甲寅秀州奏集英殿修撰任申先风疾发动乞守本官致仕有旨任申先已除徽猷阁待制特转一官致仕而不见除待制之日秀州去建康不远今申先止系修撰衔则其除命只在此数日间也安节劾＜锍-釒＞亦不见其本日＜锍-釒＞中有云岂宜通计年劳复以峻职畀之当是朝廷引此故事降旨今掇取附见更湏求他书参考增入 
　　乙卯诏拱卫大夫忠州团练使新江南西路兵马钤辖马钦令疾速之任钦本隶淮西军钦初见建炎四年五月戊申刘光世为宣抚使以钦为亲兵副统制及张俊代为宣抚使钦与俊有隙上闻之御笔有此授俊坚欲留之上谕俊曰卿必欲留无害万一钦病死人必谓卿杀之于卿便乎俊悚然谢曰臣虑不及此 新除四川制置使胡世将乞四路漕司差注不当从吏部下本司依法究治仍许士人赴本司陈诉从之 金主亶既免丧改元天眷杨氏编年绍兴七年金主乌奇迈死二太子之子亶袭位改元天眷误也今不取乃立费摩氏为皇后夏国主乾顺遣武功郎穆齐好德高丽国王楷遣卫尉少卿李仲衍奉表贺正金主改燕京枢密院为行台尚书省以三司使杜充签书枢密院事刘筈并签书省事时左副元帅鲁国王昌右副元帅沈王宗弼皆在监军萨里罕屯长安右都监布尔噶苏屯凤翔以新取河南陕西故也以两国编年松漠记闻参修二国贺表记闻不书其年然俱附于费摩氏谢表之后而夏国表中有更新谨始之语则必改元之年故附著诸此 
　　二月丁巳朔尚书兵部侍郎王庶试兵部尚书庶自京南入对奏曰今十年而恢复之功未立臣请言其失盖在偏听在欲速在轻爵赏是非邪正混淆诚能有功则赏有罪则罚其谁不服苟委其权于大臣而非其人则身受其欺而国罹其祸昔汉光武以兵取天下不以不急夺其费不知兵者不可使轻言兵他日又见口陈手画秦蜀利害上大喜之即日迁尚书 武显大夫宋超为淮南西路兵马都监 
　　戊午右武大夫开州团练使知庐州主管淮西安抚司公事刘锜对于内殿锜言淮北兵归正者不绝今岁合肥度可得四五万众翌日上谓赵鼎等曰朕每虑江上诸将控扼之势未备若上流有警岳飞不可下则江池数百里边面空虚得锜一军遂可补此阙矣鼎曰更湏措置荆南事若就绪则沿流上下形势相接不同前日矣上曰如此经营人事既尽若功有不成则天也 左迪功郎夔州州学教授李昌言应诏撰成中兴要览十篇自始至终行之将永享治安措斯民于仁寿之域不止恢复疆土而已诏本州取索实封投进 诏四川制置司属官右修职郎韩诏右迪功郎阎夏并先次转一官仍与支赐以道里遥远故也日历无此今以绍兴十一年六月一日吏部状修入自后都漕司及成都帅司属官亦用此例李迨张焘 
　　庚申少保镇南军节度使判临安府兼行宫留守吕颐浩为少傅镇南定江军节度使充江南东路安抚制置大使判建康府兼行宫留守仍命中使符辅之宣押之镇颐浩之除日历不载但于初七日书勘会建康府巳除行宫留守今以会要修入 刑部尚书胡交修权临安府行宫留守此除日历亦不载入 直龙图阁知建康府张澄为集英殿修撰知临安府先往措置澄受命星驰而至不数日前所阙者率皆办焉 户部尚书章谊权知建康府谊除日历不载但于是月己卯正除始书之建康知府题名章谊二月四日到任即此日也时吕颐浩以疾辞召故赵鼎奏用之秀水闲居录称赵鼎以一执政死二从臣事见六月丁丑并注 太常少卿吕本中试中书舍人 资正殿学士富直柔知衢州 
　　壬戌湖北京西宣抚使岳飞乞增兵上曰上流地分诚阔远宁与减地分不可添兵今日诸将之兵已患难于分合末大必折尾大不掉古人所戒今之事势虽未至此然与其添与大将不若别置数项军马庶几缓急之际易为分合也飞又奏为荆湖北路转运判官夏珙升职鄂州守臣赵士瑗邓州守将韩适均州守将格禧进官上曰可作直旨行下监司守臣朝廷所用不当令尽归大将乃诏珙士瑗职事修举珙升副使再任士瑗直秘阁适禧措置宣力皆进一官徐梦莘北盟会编八年三月韩世忠岳飞来朝日历全不见恐此即飞来朝所请当求他书参考 诏建康府曾得解举人并与免文解一次 是日六宫先发上召淮西宣抚使张俊至宫中从容与论边事俊曰臣当与岳飞杨沂中大合军势期于破敌以报国家上谕之曰卿能如此甚副朕意然此乃卿之所职朕更有一二事戒卿朕来日东去卿在此无与民争利勿兴土木之功俊悚息承命俊见地无砖面再三叹息上曰此事非难但艰难之际一切从俭庶几少纾民力朕为人主虽以金玉为饰亦无不可若如此非特一时士大夫之论不以为然后世以朕为何如人主也 
　　癸亥上发建康府殿前都虞候杨沂中主管侍卫步军兼权马军司公事解潜以其军从是日次东阳镇 诏行宫留守司合行事并依西京体例自孟庾秦桧两为留守皆得行尚书省常程事故申明焉 
　　甲子上次下蜀镇 殿中侍御史张绚乞车驾所过州县量免租税上曰自古人主所过皆有蠲复当议使实惠及之又绚乞疏决上曰此事则不湏父老望幸之意不可不有以慰之若罪人有罪无可恤也 
　　乙丑上次镇江府 
