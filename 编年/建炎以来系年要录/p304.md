<!-- { "loadSidebar": true } -->
本朝以身归顺父母妻子悉遭屠灭相公尚忍遣之无复中原望耶桧惭且虑世忠沮遏乃令荣威自六合趋淮西而去至是桧奏外间颇有异论于是诏以荣威屡抗官军及驱掠两州之罪榜谕中外金国越王宗弼得之复以荣为将 
　　丙子直徽猷阁江浙等路经制判官霍蠡罢初右谏议大夫曾统言经制使本户部之职更置一司无益乞罢之上曰经制一司须经久方见利害今才半岁难责以近效统三上＜锍-釒＞论上未许至是统又言经制司所创官吏种种多费校其所入未必能补如创供给酒库 

亦是阴夺省司之利夫经制所总之事户部本职臣已尝具陈不复重言若以谓监司州县违法废令别建此司欲以按察即又不然夫朝廷置监司所以辖州郡立省部所以辖监司祖宗之制也税赋失实当问转运常平钱榖失陷当问提举司若使经制司能事事检察则虽户部版曹之职亦可废矣又自置此司以来所谓漕司之移用宪司之赃罚监司之妄支固未尝少革其毙蠡又擅将官钱三十万贯借军中不顾朝廷大计欲望其按察诸路监司州县革积年之弊臣窃料其必不能也若巧作名目以取于民徒为国家歛怨基祸以此为术其谁不能望先次罢黜遴 

选能臣以司邦计诏户部措置蠡与外任既而蠡乞奉祠乃以蠡主管台州崇道观蠡得祠在十月乙亥 秘阁修撰提举江州太平观柳约知单州诏成州同谷县税户赵清臣旌表门闾本州言清臣孝友姻睦著于乡里政和末其母张氏病清臣割股肉以进母疾遂安诸侄请析居清臣训谕不从因闭户不出号哭者累日产业皆取其弃余者妻邵氏病其子乡贡进士廷彦复割胸肉为羹以进绍兴初清臣少子惟礼有疾廷彦夜祷于天乞损已寿以增惟礼既而廷彦危病惟礼被发以祷亦如之数人皆寻愈清臣中子忠训郎和亦孝谨邵氏疾再作和刲股肉啖之父子兄弟孝友相尚萃于一门宜褒奖故有是旨 命常州津遣通微处士陈得一赴史馆补修奉元历以史馆修撰张焘等言重修神宗正 

史历志备检阅也 
　　建炎以来系年要录卷一百三十一 
　　建炎以来系年要录卷一百三十一金人地名考证 
　　伊玛原书作拽马卷一百四十八又作洩马并误今改正 
　　萨里罕原书作撒离喝误改见卷十一 


●建炎以来系年要录卷一百三十二 
　　宋 李心传 撰 

　　绍兴九年九月戊寅朔尚书右司员外郎魏良臣为左司员外郎 司农少卿陶恺为右司员外郎 龙神卫四厢都指挥使护国军承宣使李世辅言初归朝日有父母兄弟之讎臣曾报复乞待罪诏世辅有功鄜延特放罪后四月引对便殿上谕曰卿忠义归朝立功显著乃起复故官赐名忠辅除枢密院都统制俄又赐名显忠显忠换给日历不书或是楼炤行府便宜所命也按日历显忠待罪及朝见并不带持服字令乃云特与起复或是因上殿乞解官当考 京东淮东宣抚处置使韩世忠乞以显忠为本军统制官上不许显忠行状云公与韩世忠同乡里 

而未尝少屈于韩及公归朝韩力于上前奏乞公于麾下上以公才非韩所能服遂以枢密院都统制处之 靖康建炎之间世忠已立功为观察使而显忠尚未官且年小于世忠二十余固非其侪匹也显忠既归朝继为刘光世杨存中军中统制而世忠视存中为先达且威名年位又皆过之存中能服显忠胡谓不能服之哉盖自赵鼎再相朝廷渐欲易置偏禆秦桧又忌世忠故不欲骁将畀之耳行状缘餙而云盖非其实 
　　己卯光山军承宣使枢密副都承旨钱愐为德庆军节度使提点皇城司愐副签书枢密院事韩肖胄使金国归故有是命 中书门下省检正诸房公事范同论私盐穷究来历之害以为州郡徒刑殆无虚日深可悯恻臣尝询究利害而得其详盖比年以来亭灶煎盐起止火伏之 

法尽废略无稽察致亭户私煎莫知纪极虽许额外煎到盐卖纳入官而官价低小校之私卖不及三分之一又场监乞觅减克迟缓艰阻坐罄赀粮如是则私卖与官鬻孰利欲望命有司讲究先革私煎之毙其次斟酌煎盐实费立定适中价直仍关防场监之际勿令循蹈前辙庶几亭户所煎有限纵有賸数不归于私而以输官为便非特法行禁止囚系渐少亦使利归于公上国计不为小补诏户部措置 合门祗候吴益为武翼郎合门宣赞舍人承信郎吴盖为合门祗候 
　　辛巳左朝请郎刘化源左奉议郎米璞刘长孺并转两官主管台州崇道观新凤翔府府学教授阴晫特改合入官时签书枢密院事楼炤 

言璞不污伪命化源陷金十年不屈长孺当刘豫僣逆尝致书劝豫转祸为福为豫所囚臣尝召至本府并欲津遣赴行在而璞苦风痹右足几废化源长孺亦皆老病不任道路乞并转官与宫观差遣璞化源初见绍兴元年三月长孺初见建炎四年九月又言晫亦是陷隔以来守节不仕之人乞更赐褒擢故有是命先是宣谕使周聿亦上璞化源忠义于朝诏赴行在八月戊辰会炤出使遂就进官焉其后金人复背盟长孺知华阴县不屈而死化源等除目以林待聘外制集修入日历不如是之详也 
　　壬午左朝奉郎郑亿年言有收到祖宗诸后御容五十余轴今被召入觐见在舟次乞令临安府差人奉迎入内从之亿年之过常州也守 

臣直秘阁王缙不为礼且面诘愧之既至行在秦桧复以亿年为显谟阁直学士提举醴泉观奉朝请继欲复亿年伪授职名参知政事李光榻前面折之乃止此以朱胜非秀水闲居录修入明年正月甲辰亿年竟复资政殿学士 
　　癸未楼炤言川狭既分屯人马已将自军兴以来创生科敷悉行蠲免凡八十余万贯石上曰四州久屯大兵不无科湏今故地归复兵各分遣得以减罢遂可爱养民力矣上欣然喜见于色 起居郎周葵乞将犯私茶盐人免根问来历上曰犯榷货者不根问经由此嘉祐著令仁宗盛德也举而行之则吏不至并缘狱不至滋蔓可速令省部相度后不果行熊克小历载此事在九月丁未盖误 给事中苏符试尚书礼部 

侍郎仍兼资善堂翊善 枢密直学士成都潼川府虁州利州路安抚制置使知成都府胡世将为宝文阁学士川狭宣抚副使置司河池诸路并听节制世将精神明悟娴习吏治其守成都甚有政绩至是就用之世将既除宣副诸将皆贺世将语之曰世将不能骑射不知敌情不谙边事朝廷所以遣来者袭国朝之故事以文臣为制将尔自今以往军中事务皆不改吴宣武之规模世将有所未达诸公明以指示或诸公有所未达者亦当奉闻各推诚心勿相疑忌共济国事可也诸公皆拜谢 初资政殿大学士张守帅江西以郡县供亿科扰烦重上疏请蠲积欠损和买罢和籴及裁减军器物料上欲行之时秦桧方损度支为月进且曰虞四方财用之不至也览疏怒谓人曰张帅何损国如是守闻之叹曰 

彼谓损国乃益国也至是成都阙帅桧遂拟以守代胡世将上曰张守素弱岂堪远道江西盗贼宁息人方安之无庸易也桧乃止此据赵甡之遣史 履政大夫莱州防御使知河州白常为泾原路马步军总管 起复武功大夫博州剌史熙河路马步军副总管知巩州兼管内沿边安抚使魏玠知河州兼主管洮西沿边安抚司公事 翊卫大夫和州防御使熙河路兵马都钤辖行营右护军右都统制军马李师颜兼知巩州兼管内沿边安抚司公事 武经郎吴浚充环庆路兵马都监浚革子也在狭西用楼炤请而命之 权户部侍郎晁谦之言议者谓自古理财之臣皆无善终所以近世习而成风不复以理财为言臣以为不然聚歛而兴利固非所宜如经理常赋以足国裕民又安可缓今日官物多陷 

失而州县寝不加省宜有以救其毙而革之至于劝农欲垦无遗利督赋欲输无逋期广储蓄之计以备水旱遵茶盐之法以通商贾凡若此者宜悉令条画以闻从之熊克小历载此疏于绍兴十四年按谦之明年闰十月改工部十一年九月罢十四年乃在抚州不知克何以差误如此 
　　甲申左朝散大夫权尚书礼部侍郎兼侍讲冯楫左朝奉郎试中书舍人兼侍讲刘一止并试给事中左通直郎试中书舍人兼侍讲兼直学士院李谊试工部侍郎兼职并如故旧制职事官同日除者以寄禄官为序至是一止审于朝乃诏一止系自中书舍人除授序位在楫之上焉是月壬辰降旨 右通直郎张汲添差通判衢州汲孝纯子上召对而命之 

　　乙酉故同州观察使李永奇特赠镇西军节度使永奇妻令人蒙氏特赠安化郡夫人以其子显忠归正故也于是显忠弟左武大夫沂州团练使世寿武显大夫博州剌史世延修武郎世武侄忠训郎师道及显忠之子秉义郎师政各赠五官永奇乾道初赐谥忠壮 
　　丙戌皇叔检校少师光山军节度使开府仪同三司判大宗正事士＜亻褭＞封齐安郡王以朝陵还特封之也日历无此今以会要及中兴玉堂制草修入 
　　戊子楼炤言永兴军保福院有姓张人自称赵王上皇第五太子系杜＜王巳＞琏皇后之子小名仲山年十九本军已差官祗应日为 

给食契勘所供年纪称呼诈伪不实已下本军根勘诏趣具案以闻 直徽猷阁利州路提点刑狱公事宋万年为永兴秦凤等路提刑兼提点弓箭手措置营田又以行营右护军统领樊彦知洮州贺景仁知邠州向洌知鄜州皆用楼炤请也上曰炤经理关狭每有奏陈颇合事宜兼为朝廷得此人材以济国事尤可嘉也利路提刑题名宋万年八月五日赴枢密行府取禀差充永兴秦凤等路提刑在此前已月余盖炤先除而后请也景仁洌前衔未见当考 秘阁修撰新知单州柳约知蔡州左朝奉郎叶夏卿复直秘阁知单州 诏左承奉郎高頴令引对頴河南人 

宣和末中进士第金豫之际隐于民间楼炤言其忠义上召见遂以为国子监丞 
　　己丑诏诸军旧带大河以北差遣之人并改带河南州军差遣 行营右护军后部统制兵马李永琪知凤翔府秦凤路兵马钤辖孙注知成州 
　　庚寅罢经制司其诸路常平事令提刑兼领始用曾统奏也常平法起于西汉岁豊则敛歉则散后世讲之尤详秋成则歛春饥则散可以平物价抑兼并人有接食官无所阅法至良也熙宁初王安石修水土之政与筦榷之利置提举官以常平司为名当时所行新法如免役坊场河渡青苖市易方水田利皆俾提领遂为民患议者不察但云常平法可废建炎初遂尽罢提举官时诸路苖役羡钱各不下百数十万缗朝廷 

草创多取诸此次年吕颐浩等言常平法不可废其附益之者如坊场免役等可行青苖市易等可罢有诏委颐浩等详议已成书矣会南渡未及行已而言者概斥提举官不可复前议遂寝其后或隶提盐司或隶发运司或隶经制司终无定论而兵火焚荡户部及州县图籍皆废财赋多失矣 
　　辛卯楼炤奏以修武郎合门祗候知同州郝抃知狭州富平之役抃以庆阳叛至是用之上览奏问秦桧曰狭州合差是何臣僚桧曰系旧差文臣上曰武人作郡往往不晓民事又多恣横今日所还州郡久陷金豫尤湏守臣得人使之爱养百姓非武臣之所任也可自今只差文臣 

