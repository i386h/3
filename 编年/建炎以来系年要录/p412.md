<!-- { "loadSidebar": true } -->
　　戊辰诏减诸路监司属官员 左司谏凌哲请诸郡无通判处守臣有阙而次官系选人者令监司选邻郡倅或见任京朝官暂权从之 
　　己巳诏诸添差官非格法及元降旨许差者并罢 
　　庚午给事中王师心言鼎澧归峡产茶民私贩入北境利数倍自知戾法不顾因去为盗由引钱太重贫不能输故抵此望别创凭由轻立引价既开其衣食之门民必悔过改业而盗自消矣上览＜锍-釒＞谓宰执曰茶盐禁榷本为国用所需若财赋有余则摘山煮海之利朕当与百姓共之姑遵旧制可也熊克小历载师心建请于今年六月末又云上然之乃与日历所书全不同至于此日所书上语则又去其首尾盖克本故相王淮门下士而书成之时淮尚为左相故于师心事多所缘饰也今并正之 户部侍郎林觉言国朝庆历以来岁铸钱一百八十余万缗其后亦不下百万如前年犹得十四万缗去年犹得二十二万缗而提点司官吏徒糜禄廪朝廷罢之殊快人意但付之漕司日久亦未有涯议者以为诸路物料有无不等运司不相统辖无以通融鼓铸欲出户部钱八万缗为饶赣韶三州铸本委各州通判主管漕臣往来措置今岁权以二十三万缗为额即不得复以旧钱代发从之熊克小历称所铸权以五十万缗为约误也据王圭所论乃是用本钱八万缗而约铸新钱二十三万缗除本外止得十五万缗克不细考耳 右朝请大夫江南西路转运判官黄仁荣知衢州右朝奉大夫荆湖北路转运判官杨沂移江西路上览除目曰监司守臣席未及暖巳輙更易不惟迎送劳费而官吏军民于政教狱讼亦莫知所适从自今悉令久任 
　　辛未下诏戒敕污吏 左宣教郎王佐为秘书郎 
　　癸酉下诏戒饬监司郡守举劾守令毋得观望当路挟情徇私有赏有罚朕当信而别之 
　　甲戌直秘阁知临安府荣薿权尚书户部侍郎直秘阁两浙转运判官张偁知临安府 诏两学自今岁春季试补弟子员遇省试年即以孟夏立为永制 
　　乙亥龙图阁学士新知潭州李文会为四川安抚制置使兼知成都府朝廷闻萧振卒故也时文会在泸南未去乃就用之仍诏例外赐振家银帛五百匹两 
　　丙子中书舍人周麟之言国朝以东西二省为维持政本之地政令之罢行失当人才之进退非宜在中书则舍人得以封缴在门下则给事中得以论驳皆于命令未行之前而救正之爰自近岁事与旧违当军兴时则以事干机速不可少缓及休兵之后用事者又任私意废弃成法故有所谓报者有所谓中入报者有所谓尚先行者有所谓入已者皆成定例诏旨一颁敕劄随降所谓给舍但书押巳行之事而巳甚非祖宗分省设官之意望申明旧制凡命令之出并经两省或无封缴即皆画时行下以复祖宗之成宪从之 
　　丁丑右中奉大夫权尚书户部侍郎荣薿特降二官时新城县令冯世亨以赃罪为漕臣所按世亨自刎仁和县令杨绩亦以赃闻侍御史周方崇言薿前为守臣挟情狥私皆不按发故贬秩 
　　壬午诏成都府每岁合起川马更不发来行在分隶江上诸军岁凡六千匹内鄂州建康镇江府各三分池州一分令逐军差官兵取押 
　　丙戌御药院言永祐昭慈等攒宫帝后生辰酌献所用铺翠缕金花乞以药玉叶漆金纸代充从之时上禁销金铺翠甚严自禁中始 侍御史周方崇言自陛下更化以来招选异能不间远迩既令侍从各举所知朝奏暮召贤才坌至独旌聘之礼阙然未讲尚虑其间有仕不遂志怀才高卧者有累上不第焚弃笔砚自逸者有道足以尊君智足以庇民而甘心于山巅水滨渔樵耕筑之下者望仿先朝故事命诸郡守臣考士民之誉订乡里之评以名上闻命监司帅臣审核真伪备礼延聘从容询访随才录用诏礼部检照典故申尚书省 右承议郎张祁知楚州 
　　丁亥左承议郎新秀州州学教授唐尧封入对论帝王之德莫大于生万民陛下偃兵睦邻与民休息好生之德莫大于此窃虑将帅之臣封疆之吏妄生事端寖亏大信望赐申饬上曰卿王师心所荐也俟与卿别改差遣可其奏翌日以尧封行军器监主簿 金部员外郎緫领淮西江东军马钱粮方师尹言诸郡应副大军钱粮多违期限有误支遣自今有违其监司守臣乞择其尤者按劾以闻重赐黜责从之 
　　辛卯进呈成都府奏双流知县冯邦光罪案上曰近年监司郡守按劾官吏迹状明白方坐以罪恐一二年后人人又乞改正自谓一时观望以求侥免此不可不慎也 
　　八月甲午朔上谕宰执曰昨日卿等缴到宋＜日奂＞所上徽宗赐＜日奂＞手诏朕巳恭览盖徽宗内禅之美远过尧舜而一时小人外庭如唐恪聂昌耿南仲内侍如邵成章张藻王孝竭辈輙为妄言以惑渊圣之听父子之间几于疑贰至宋＜日奂＞李纲奉迎徽宗还京纲先归具传徽宗之意而后渊圣感悟两宫释然今观手诏并得纲题识皆朕昔所亲见者朕朝徽宗于龙德宫尝闻亲谕云朕平生慕道天下知之今倦于万几以神器授嗣圣方筑甬道于两宫间以便朝夕相见且欲高居养道抱子弄孙优游自乐不复以事物撄怀而小人希进妄生猜间不知朕心如此嗣圣在春宫二十年朕未尝有纤芥之嫌今岂复有所疑耶此皆当时玉音外庭往往不知沈该等曰昨日臣等既得窃观徽宗诏墨今又亲闻陛下宣谕此实尧舜盛德之事因以知李纲题识盖实录也翌日该等又乞宣付实录院上曰朕为人子何可不暴白其事使天下后世知之既而又亲笔书于诏后宣示宰执 三省拟直徽猷阁京西转运副使霍蠡升直宝文阁知潭州同知枢密院事陈诚之言蠡有风力必能为陛下办事但京西难得其人闻左朝议大夫知鄂州熊彦诗久谙军中事可以除代上曰蠡历官多年在京西尤镇静彦诗累任郡守此二人皆可用朕思今天下无事惟在留意监司郡守卿等皆持公心商搉人才朕谓虽未尽得人将见十得七八矣诚之曰臣获与庙堂末议虽迂愚无取至于进拟人才实不敢萌私意上曰朕用卿为执政已及一年卿见朕听断之际曾有一毫私意否诚之曰陛下无私如天地臣夙夜奉承实千载之遇也 
　　乙未参知政事汤鹏举知枢密院事 
　　丙申权礼部侍郎杨椿面对言成都府旧有太祖皇帝御容在新繁县重光寺盖太祖平蜀蜀人感不杀之仁肖天日之表而谨事之绍兴改元太宗真宗仁宗英宗神御来自终南山遂权宜奉安同为一殿然郡县卑陋情文简略望特下礼官讲求典故检会福州及本府见行仪制而折衷之诏可后遂诏本府别加营缮岁时遣府通判侍祠 右朝议大夫宋＜日奂＞复徽猷阁待制提举江州太平兴国宫制曰朕怀先皇帝坐见于墙食见于羹矧今亲奉其云汉之章哉＜日奂＞实以手诰来上载览泫然嗟叹无穷呜呼思先帝而不复见得见汝辈尝所叹异者盖庶几焉手诰谓尔为孝子为忠臣此士大夫之至行也复汝故职汝其知所以自勉哉＜日奂＞蔡攸妻弟也自靖康中斥去至是三十年 
　　丁酉诏重修宗学用宗正丞吴景偲请也 
　　壬寅龙神卫四厢都指挥使清远军承宣使御前诸军都统制兼知兴元府姚仲为保宁军节度使 右正言凌哲乞诸路总领所举改官人依宪漕等司例磨勘更不逐旋申明取旨从之熊克小历载此事于今年十一月末又谓哲为吏部侍郎时所请实甚误也今从日历 
　　甲辰皇侄和州防御使居闳为利州观察使以积阀迁也 右朝请郎知郢州钱受之罢先是霍蠡在京西劾受之謟事王庶尝为枢属力赞其谋沮坏和议今领边郡不知悔过久处边境必致生事故受之遂罢 从义郎合门祗候王彦昇贬秩二等坐不毁销金服饰为女奴所告故也 
　　丁未左朝散郎张阐提举两浙路市舶 
　　是日以御＜叐＞徽宗皇帝手诏宣示百官于尚书省宰执宿卫戊申朝退使相侍从两省台谏知合礼官南班宗室骑导宰执骑从至敷文阁奉安 
　　庚戌资政殿学士提举临安府洞霄宫程克俊薨后谥章靖 
　　辛亥诏诸路换给不尽僧道度牒并纳礼部用三省请也上曰昨权礼部侍郎贺允中上殿朕问即今僧道之数允中言有僧二十万道士才万人朕见士大夫奉佛其间议论多有及度牒者朕谓目今田业多荒不耕而食者犹有二十万人若更给度牒是驱农为僧且一夫受田百亩一夫为僧即百亩之田不耕矣佛法自东汉明帝时流入中国终不可废朕亦非有意绝之正恐僧徒多则不耕者众矣 
　　壬子左朝散郎知巴州苏钦令再任以利路诸司言其治行也 
　　丙辰诏荆南襄阳府光随州安丰军合起内库钱帛自绍兴十四年至今年皆蠲之 
　　丁巳尚书司封员外郎黄中兼权国子司业 
　　戊午右朝奉郎知光化军任宝臣特勒停以在任不职故也右承议郎通判蕲州方扔知光化军任宝臣不职事当考 
　　己未诏左承事郎王十朋系亲擢进士第一人尚待远次可特添差签书镇东军节度判官厅公事 右奉议郎宋汝为卒汝为弃妻子亡去至是十年卒于青城县开先观年六十汝为未病以后事托其友人监永康茶税王槐孙后月余乃死槐孙为葬之青城山中槐孙序子也乾道元年四月丁未推恩 
　　庚申诏置提领诸路铸钱官于行在其户部申请指挥更不施行先是殿中侍御史王圭再上疏论铸钱司不可废因陈六事大略以为提点司本钱见存者岁为三十余万缗何必给户部钱为本韶州钱监久废兴复甚艰兼物料不足又漕司每岁上供钱物尚不能如期今以鼓铸委之力必不给议者以为铸钱司费多得寡每用十七钱而得一钱殊不思先王制无用之货以通有用之财乃国家利权所在岂可计其费而为之又今钱多阑出于外国不知严禁况自罢泉司以来于国计未有加损兼本钱各有科目与户部财计殊不相关望专置一司责以旧额诏工部侍郎王纶权户部侍郎荣薿看详七月甲申时知枢密院事汤鹏举以圭言为不然且言恐坑冶司省罢官在此倡为异论愿陛下专委之转运司必能就绪上令与三省议尚书左仆射沈该等请命侍从或卿监一员领其事许置官属二员从之遂命薿提领二十八年八月辛丑改命 
　　壬戌大理少卿陈章卒特赐其家银帛百匹两 
　　是月金主亮试进士于广乐园命书画局直长郑子＜日冉＞杂试举人中子＜日冉＞利州阜俗人后徙大定中天德三年进士第实第三甲第一人亮尝令赋诗大见称赏故有是命及启封子＜日冉＞中第一于是躐阶三等授翰林修撰同知制诰范成大揽辔录云郑子＜日冉＞字景纯大定人杨建中榜第三人是年试天锡智勇正万邦赋授翼城丞除书画局直长贞元四年亮令再试复状元及第是年试不贵异物民乃足赋亮特命为翰林修撰以金国翰林直学士赵可所撰子＜日冉＞墓志考之名字乡里事迹官位并同但误以第三甲为第三人及以正隆二年为贞元四年尔成大出疆不久而金之公卿侍从馆阁一一得其履历之详如此故具载之 
　　九月戊辰左朝散郎两浙西路提点刑狱公事金安节守大理少卿 左朝散郎知大宗正丞喻樗为尚书工部员外郎 国子监丞朱倬提举两浙西路常平茶盐公事 
