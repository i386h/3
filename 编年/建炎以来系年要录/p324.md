<!-- { "loadSidebar": true } -->
上曰景象异甚天变示人殆不虚也自古无文德而有武功往往非国家之福而敌好兵嗜杀肆为无道不畏天不恤人其能久乎朕当修人事以待之耳 御史中丞何铸入对复论资政殿学士孙近之罪以为近自罢政以来每对客谈即云缘与陛下与秦桧议边事不合遂致丐祠而去一时好事之人往往传为口实且如兹者延登勋臣置在枢筦此皆成算素定亿姓均欢顾近何为而云不合揆近之意不过掠虚美于一已嫁实怨于君上欲望将臣日所论近章亟行颁降使天下之人知近果为怀私异议而去初不为陛下与秦桧议边事不合而去也则天下之所以为观听者勿惑矣从之 尚书兵部侍郎张宗元充宝文阁直学士知平江府兼浙西沿海制置使代仇悆也朝廷始闻王法恩事故亟罢之 

悆亦乞奉祠改提举江州太平观悆得祠在是月己酉 枢密使张俊上从军死事将校姚端等九百三人其七百四十七人共官其子孙九百六十四余一百五十八人各赐其家帛二十疋自端至李青等三百三十人仍各赠八官至一官并从之 
　　乙巳左朝散大夫提举江州太平观刘岑责授单州团练副使全州安置先是度支员外郎李椿年审究岑三郡妄支之数为钱六十七万余缗其间有市马及银器供张帟物之归巳者故有是命 
　　丁未特进尚书左仆射同中书门下平章事提举实录院庆国公秦桧以进书恩迁少保封冀国公 

　　戊申万安军编管人温济量移潭州用韩世忠奏也济始以告耿著得罪著既败世忠乃请迁之事祖见九年九月戊戌 
　　己酉命参知政事范同兼修实录 
　　庚戌诏实录院修撰官以下各转行一官于是延福宫使庆远军承宣使入内内侍省都知都大提举诸司梁邦彦落阶官提举江州太平观靖康后宦者除正任自此始邦彦除正任日历不书林待聘内制集有除充诏书云属者祇严宝册勒成信书皆一时大典而尔庀职其间咸有绩用盖即此赏也答诏在张俊辞太傅胡世将乞奉亲孟忠厚辞少保之后岳飞乞罢枢副张中孚辞起复之前以日历考之忠厚除少保在 

此月丁酉世将乞奉亲在丁未俊除太傅在己未中孚起复在八月戊辰飞罢枢副在甲戌则邦彦除命必在此时今并附降旨之日俟考 
　　壬子右谏议大夫万俟卨言伏见枢密副使岳飞爵高禄厚志满意得平昔功名之念日以颓堕今春敌寇大入疆埸骚然陛下趣飞出师以为犄角玺书络绎使者相继于道而乃稽违诏旨不以时发久之一至舒蕲匆卒复还所幸诸帅兵力自能却敌不然则其败挠国事可胜言哉比与同列按兵淮上公对将佐谓山阳为不可守沮丧士气动摇民心远近闻之无不失望伏望免飞副枢职事出之于外以伸邦宪癸丑上谓大臣曰山阳要地屏蔽淮东无山阳则通泰不能固敌来径趋苏常岂不摇动其事甚明比遣张俊岳飞往彼措置战守二人登城行视飞于 

众中倡言楚不可守城安用修盖将士戍山阳厌久欲弃而之他飞意在附下以要誉故其言如此朕何赖焉秦桧曰飞对人之言乃至是中外或未知也先是飞数言和议非计桧大恶之岳侯传云绍兴十一年大金约和上令议和事便与不便候奏曰金人无故约和必探我国之虚实如年前正约和间并兵尽举张俊不能迎遏其军大溃失陷川狭乌珠韩常重兵攻淮西是时韩世忠在楚州亦无所措遂求救于朝廷后无旬日尽失淮楚退兵回住镇江以拒江为险更无前进之意大概行兵无方略料敌无智胜赏罚不明信令不行兵无斗志是以战之不克攻之不拔则败之由也如臣提兵深入敌境颍昌之战我兵大捷敌众奔溃前入汴京当时戮力齐心上下相副并兵一举大事可成今日乌珠见我班 

师有何惧而来约和岂不为诈据臣所见为害不为利也此奏不见于他书按飞自郾城归后乌珠未尝求和又其词拙朴疑亦未真姑附著于此存其意可也及是飞自楚州归乃令卨论其罪始有杀飞意矣熊克小历称卨言飞倡言弃两淮以动朝廷此不臣之渐也盖孙觌撰卨墓志云耳今日历载卨三章乃无此语克又不考而遂因之今仍载其本文庶不失实诏权尚书吏部侍郎张宦与外任宦乞奉祠乃以为集英殿修撰提举江州太平观 宝文阁直学士新知明州梁汝嘉落直字 
　　甲寅侍卫亲军马军都虞候武泰军节度使刘锜知荆南府罢其兵张俊深忌锜与岳飞每言飞赴援迟而锜战不力也飞请留锜掌兵不 

许时有处士孙元济者闻除锜荆南窃谓比之奕棋此最高着也人问其故元济曰狭蜀诸军但知吴氏襄汉诸军尚思岳家江陵在蜀汉之间而锜有威名为诸将所服且闻有诏或遇缓急旁郡之兵许之调发销患未形此庙算也非吾君大圣其孰能与此元济江阴人也 中书门下省检正诸房公事魏良臣权尚书吏部侍郎 右奉议郎宋贶为军器监主簿 昭庆军节度使开府仪同三司万寿观使韦渊乞从便往外郡寻访医药许之 
　　乙卯诏阶成岷凤金商秦陇州永兴军凤翔府州县官并依光州已得旨到任半年减二年磨勘任满迁一官以极边故也 

　　己未少师枢密使济国公张俊为太傅进封广国公赐玉带以俊首抗封章请归部曲也俊请离军将佐并与添差差遣从之其后大为州郡之患 
　　庚申诏文武官陈乞致仕身亡虽在给敕之前并听荫补用考功员外郎游损请也上谓大臣曰士风陵夷以一官之故父死匿丧以俟命盖立法有未尽也朕谓滥与人官虽害法其体犹轻若风教不立使人饰诈苟得弃灭天理其害甚大况在法所当得乎损酢子也 
　　辛酉尚书礼部郎中张广守起居舍人王明清挥麈录云张彦实为著作郎秦桧一当轴其兄楚材为秘书少监约彦实观梅于西湖楚材 

彦实次其韵桧之见之大称赏曰旦夕当以文字官相处遂擢左史再迁而掌外制按广绍兴九年五月自著作佐郎迁祠部员外郎十年四月迁礼部又升郎中今年七月迁起居舍人十二月秦梓方除秘书少监明年正月广迁起居郎明清盖小误也 
　　癸亥秘阁修撰知临安府俞俟升敷文阁待制 是日大雨翌日辅臣称贺上曰朕日来卧不安席夜半犹未交睫惧德不类或政有阙失每事循省殆遍恐旱灾必有致之之由若乃祈祷之礼但循其文耳 
　　是月枢密使张俊复往镇江措置事务副使岳飞留行在以二人议事不叶故也俊因奏事乞趣淮西之赏上曰功赏后时在将帅不在朝 

廷俊问所以然上曰军士有出战者有辎重及守营者凡所谓战功皆战士也今更不分全军皆要推赏动数万人朝廷何以行之俊曰诚如圣谕初因一军如此故诸军效之臣今蒙专任当诫诸统制官只保明实出战者庶可渐革前毙 端明殿学士提举临安府洞霄宫徐俯薨于饶州 
　　八月丙寅朔刘锜入辞命坐赐茶 武功大夫荣州团练使兼合门宣赞舍人知泗州刘纲知扬州主管淮东安抚司公事总领节制本路诸州水寨民兵先是淮东转运副使陈衮劾师臣刘光远历守真扬二州移用公私钱斛金银杂物十余万贯石匹两收支不明诏浙西提刑司 

劾治故命纲代之光远之劾日历不书今以十月二日陈衮乞移差遣状修入 左武大夫添差江南西路兵马都监樊序知楚州 
　　戊辰前检校少傅宁国军节度使醴泉观使张仲孚前龙神卫四厢都指挥使清远军承宣使张中彦并特起复中孚添差两浙东路马步军副都总管中彦添差福建路马步军副都总管以其丁内艰故也中孚等力辞乞依前行在宫观许之中孚等奉祠在十二月丁卯 中书舍人兼实录院修撰朱翌乞祀韩厥于作德庙仍就行在所权创祠宇诏礼部讨论如所奏 

　　辛未尚书吏部郎中李鞉试将作监吏部员外郎刘才邵守军器监始除也上览除目曰凡事必谨始馆职寺监丞乃郎官卿监之选也郎官卿监乃侍从之选也凡除馆职寺监丞必择他日可补郎官卿监之阙者凡除郎官卿监必择他日可补侍从之阙者如此则士安分守而奔竞之风息矣若不谨始用非其才久而不迁则士有留滞之叹以序迁之又有不称职之诮不可不谨 尚书都官员外郎施钜为吏部员外郎 
　　壬申资政殿学士颜岐薨于福州 
　　癸酉左承议郎高颍添差福建路安抚大使司参议官限三日之任令湖广总领官林大声优与津发 

　　甲戌少保枢密副使岳飞复为武胜定国军节度使充万寿观使右谏议大夫万俟卨既劾飞罪未报御史中丞何铸殿中侍御史罗汝楫复交疏论之大略谓飞被旨起兵则略至龙舒而不进衔命出使则欲弃山阳而不守以飞平日不应至是岂非忠衰于君邪自登枢筦郁郁不乐日谋引去尝对人言此官职数年前执政欲除某而某不愿为者妄自尊大略无忌惮近尝倡言山阳之不可守军民摇惑使飞言遂行则几失山阳后虽斩飞何益伏祈速赐处分俾就闲祠以为不忠之戒卨章四上又录其副示之飞乃丐免故有是命熊克小历云张俊岳飞皆在镇江府而万俟卨等论飞罪于是飞上章丐罢以为万寿观使飞既罢而俊独留镇江为备按赵甡之遗史今年七月初俊飞自楚州俱还而本月 

俊再出使飞不行故此月己卯谏疏有云岳飞官属尽辟充行府差遣飞既不行遂各请宫祠平居无事聚于门下比缘台谏缴纳副本一夕散去以此考之益知飞不在镇江无疑也克实甚误 
　　乙亥诏诸王之后各以最长一人权主奉祠事不改环卫官先是诸王官教授兼亲贤宅讲书石延庆援故事请袭封事下礼官而有是命延庆新昌人也 
　　丙子保成军承宣使知南外宗正事仲□弓□番卒于泉州赠开府仪同三司追封国公 

　　丁丑徽猷阁待制知广州陈橐贬秩一等初宜章盗骆科既为官军所破其党邓宁李定邝郃等复群聚为寇诏广西经略使胡舜陟节制湖广三路之兵讨之时选锋军统制韩京驻广东橐奏留京乞令免听舜陟节制朝论以橐稽留制书故有是命 
　　己卯右朝议大夫直秘阁于鹏为广南东路安抚司参议官右奉议郎党尚友为广南西路安抚司参议官右朝奉郎孔戍为江南西路安抚司参议官左朝散郎孙革通判兴化军左宣教郎张节夫通判南剑州岳飞之罢也鹏等十一人皆奉祠居行在及台谏以劾疏遗飞鹏等闻之一夕散去事闻诏并添差江湖闽广诸州趣令之任 言者论湖南米斗百钱请令漕司广行收籴时已令度支员外郎李椿年拘收岳飞军 

中钱物乃诏以上供经制钱收籴俟椿年拘到拨还 诏路允迪家属量移衡州居住以其家言允迪不受金人职事今被拘囚与孟庾事体不同故有是命 
　　庚辰故武功郎合门宣赞舍人濠州兵马钤辖统领水战人船邵青赠武显大夫官其家二人以死事故也 
　　甲申上曰水旱有数虽尧汤不能免艰难以来十余年间未尝无岁此天祐也然不可恃此不为之备祖宗置义仓以待水旱最为良法而州县奉行不虔妄有支用寝失本意或遇水旱何以赈之可令监司视其实数或有侵失严责补还义仓充实则虽遇水旱或无饥病矣 

　　戊子殿中侍御史罗汝楫守起居郎 
