<!-- { "loadSidebar": true } -->
　　甲午知枢密院事督视江淮军马叶义问言比敌人进逼江上与镇江建康太平诸郡才隔一水先是一人谋开第二港河欲径冲丹徒施工累日一夕大风沙涨截断不得渡人皆以为水府阴祐乞诏礼官依五岳例峻加帝号令建康府守臣择地建庙其金山采石二水府亦乞增封遣官祭告诏礼部太常寺讨论已而太常寺言江渎已封广源王欲特增加六字拟昭灵孚应威烈广源王建庙赐额曰佑德其乞峻加帝号一节候恢复中原日别议封册施行从之 是日金人分兵犯泰州初金主亮在瓜洲闻李宝由海道入胶西焚其战舰而成闵诸军方顺流而下亮愈忿乃还扬州召诸将约三日毕济过期尽杀之诸将谋曰南军有备如此进有渰杀之祸退有敲杀之忧奈何其中一将曰等死死中求生可乎众皆曰愿闻教有总管万戴者曰杀郎主却与南宋通和归乡则生矣众口一词曰诺平旦诸将大怀忠萧札巴诣御寨奏事亮醉卧未起怀忠问宿直将军乐嘉努曰郎主夜来有何圣旨嘉努曰昨夕与后妃饮言三日渡江不得将大臣尽行处斩诸将闻之益惧亮谓威胜统军劝农使耶律阿里范成大揽辔录云耶律劝农使人往往不知其名此据神麓记曰尔所将胜兵我明日自点数少必诛无恕阿里自计兵亡已过半与其子宿直将军穆尔古谋亦欲弑亮亮有紫茸等细军不遣临敌专以自卫众患之札巴曰晚朝奏遣细军东取海陵仍请乐将军谕以祸福则可济矣乃谓细军曰淮东子女金帛皆逃在泰州我辈急渡江汝辈何不白郎主往取之细军欣然共请亮许之于是细军去者过半亮妹婿唐古安礼能文知兵掌黄头女真亮闻新主褒立遣安礼以本部兵归故诸将益无所惮赵甡之遗史亮婿驸马管黄头女真三万人按亮子女尚少其婿恐未能典军以范成大揽辔录考之知兵者乃安礼盖亮妹婿也乙未金人弑其主亮于龟山寺诸将既定议夜漏未尽二鼓率兵万余人控弦直入亮寝帐阍曰何为者曰欲奏事将军乐嘉努入告以南人劫寨亮惊起求剑甲不得左右亲兵皆散走诸将射帐中矢下如雨亮被矢呼曰汝南人乎吾人乎皆曰吾人遂连射殪亮并及其帐中妃侍五人参知政事李通兵部尚书郭安国左补阙马钦皆死马钦即刘光世亲军副统制其北归事已见绍兴十五年十一月庚申亮在位十二年年四十吕中大事记曰二十八年金将叛盟孙道夫既言之而朝廷不之信二十九年黄中使回言金已治汴京而二相犹诘之以为妄金已定犯江之计王纶使还妄言和好无他而汤思退遽尔称贺秦桧之余孽遗毒可胜道哉惟黄中以为朝廷与金通好我未尝一日言战彼未尝一日忘战惟陈康伯以为今日之事有进无退故三十一年九月金亮入犯百官尽为避敌之计惟康伯与黄中家属在城中而巳二公既决亲征之议于是金喀齐喀至渭河吴璘败之金将刘谔犯襄阳刘珙败之史俊败之于茨湖李显忠败之于全椒李宝败之于胶西引舟师至石臼岛而锦缬帆为之一烬刘锜败之于皂角林至瓜洲渡四日无日不战而金师不得济惟刘汜李横不利王权逗遛不进叶义问督视无功亮得以至采石而虞允文海鳅船一出败之于杨林渡亮又趋瓜洲允文踏车船一出回转如飞金退扬州而自倒戈矣以讲和之久兵将骄怠者二十年意其气必衰心必怯矣今也兵无不战战无不胜桧之邪说虽炽而张赵韩岳屡胜之威犹在也 何俌龟鉴曰吾观亮之来也飘忽震荡瞰巴蜀窥海道抚浮梁而渡淮将投鞭以绝江其势亟矣而王赫斯怒爰整其旅亲征一诏写八寝废祀之悲述二帝蒙尘之痛人怨神怒贾勇直前而宰相奏曰敌国败盟天人共愤今日之事有进无退若圣意坚决则将士之气自倍故喀齐喀入渭河吴璘败之韩保衡入海州李宝败之刘谔入襄阳吴珙败之而江淮之师则金亮之所统也淮之东吾有刘锜淮之西吾有成闵敌不能入矣自夫锜以疾闻王权失守而后敌得至采石横以懦失刘汜不利而后敌得至瓜洲然采石之役鳅船一出敌其鱼矣今之允文非昔之权也瓜洲之役车船一踏鲸鲵惊逝今之允文非昔之横汜也卒使佛狸饮江而死苻坚临淮而灭兹固天助亦人谋哉 严州奏起到义兵三百人诏隶御前忠锐第五将张耘使唤 金人陷泰州赵甡之遗史载此事在乙未熊克小历在丙申按二省激赏库有沙世坚申状称十一月二十七日金人攻破泰州乙未二十七日也先是泰州守臣请祠去通判王涛权州事九月涛以移治为名而去留州印付兵马都监赵福金人侵淮甸水寨都统领胡深与其副臧圭弃水寨率乡兵二千入泰州以兵势凌福福具申于叶义问义问以深权知州深以圭权通判福权本路兵马都监淮南转运副使提领诸路忠义军马杨抗又以其右军统领成忠郎沙世坚权海陵县丞兼知县深闻金人欲犯泰州与世坚率其众弃城先遁圭堀断姜堰尽泄运河水至是敌细军至城下遂径登其城纵火□□卤掠福死于乱兵城中子女强壮尽被敌驱而去沙世坚申十一月二十五日敌兵再到城下当夜捉到奸细王乞僧称泰州赵都监戴县尉巳有文字与敌交割泰州至当夜三更以来胡权州同世坚等前来巡城见戴县尉将本部五千余人用箭射忠义军胡权州与世坚等恐内外相应遂将兵出城至二十六日午时大兵果到城下为孤军势力不如遂迤逦前去如皋县驻劄此恐其饰说今从赵甡之遗史时杨存中命殿前司右军统制王刚以所部权知泰州而城已陷矣熊克小历丙申亮细军破泰州统制官王刚弃城走江阴按激赏库有刚申状称十一月二十七日准御营宿卫使司并枢密院劄子奉圣旨王刚权知泰州已于十二月初六日入城则泰州破之日刚始被命而未权州也又江阴军十二月初五日申今月二日准御营使司牒将应干官私海船济渡王刚军马本军即时拘收押发到对岸泰兴县界石庄载渡王刚所部军马前来本军驻泊未绝据此则泰州既破八日之后王刚军马犹在江北克称刚弃城走江阴恐亦差误今不取 是日天重阴有枢密行府使臣胡斌者能为天文谓枢密院检详诸房文字洪迈曰昨夕四鼓浓云塞空欲雪而东北忽穿漏一大星坠盖金主死祥也未几虢州签军雷政渡江报亮巳被杀金亮之死晁公忞败盟记在二十七日乙未赵甡之遗史在二十八日丙申按苗耀神麓记云耶律阿里等谋以二十六日夜分弑亮盖二十七日未明时也杨万里撰虞允文神道碑称乙未夜弑亮实差一日 
丁酉诏吴璘于关外募勇士充效用不剌手面每及三百人差官部押赴行在 太府少卿总领四川财赋王之望言诸州人户典卖田宅合收契税钱失陷最多盖缘所收窠名七分隶经总制三分属系省诸州以系省所得既少不复经意其在民间已交易契书不行拘催投印已纳在官钱物亦不尽实收附今欲将四川州县田契税钱从本所措置拘收将收到钱取新立经总岁额及系省数目拨还逐处外余数乞不立为额仍免分隶诸司尽拨赴本司应副大军支遣无损于民有利于官所补不细从之时军事方兴调度日急之望一日与官属泛舟嘉陵江酒酣谓左宣教郎本所干办公事何耆仲曰吾比得蜀中富民隐契税钱可以佐调度耆仲曰今日之事纵如绍兴初用兵时冉家湾丁刘圈和尚原醲赏之数在本所之积犹枝梧奈何当困毙之余自戕其根本且向之富民即今之鬻田者设有隐税所得几何公前日持无科配之说今遽行此与科配何异之望不从于是遣官置司会三年飞甲之籍限满不首许诸人告依法论罪以田宅准元价三分之一没官以没官之半给告人凡嫁资遗嘱及民间葬地隐其直者视邻田估之虽产去券存亦倍收其赋于是岁中得钱四百六十七万余引而极边所捐八郡及泸夔等未输者十九郡不与焉绍兴三十二年十月王之望申已委官去处三十三州合纳钱四百六十七万九千九百三十九道系则今年十月终申到数下项一十九州近方委官未见申到数目黎卢龙巴忠兴施黔剑文金夔阆达州南平梁山大安军富顺太宁监下项八州系边远去处更不差官威茂珍阶成西和凤州长宁军下项五州陈首未尽见行展限成都府阆简涪万州详见本年月之望因劾耆仲离间他司遂罢去耆仲青城人也 
　　戊戌显仁皇后禫祭上行礼于别殿 敷文阁待制知临安府赵子潚献犒军钱十五万缗诏特转一官 是日金国都督府遣人持檄来镇江军议和初金主亮既殒诸军喧嚣不定户部尚书梁球球广宁人已见绍兴二十六年十二月赵甡之遗史称有梁尚书者而无其名按范成大揽辔录称球此时为户部尚书故知即其人也员兴宗记采石始末称十一月九日金主鞭梁大使一百又称众杀金主并杀梁大使注名球引亮来采石者按梁大使乃汉臣兴宗误也闻乱驰入曰事巳如此固无可奈何然方与敌国相持不知何以善后众皆不言球曰当抚定诸军勿使嚣乱徐思计策可也众稍定球乃草檄言班师讲好事访闻瓜洲所俘成忠郎张真即遣之南渡 
　　是月四川黎州虚恨部蛮兵掠犍为之笼篷堡武节郎成都等路第一副将郑祥等四人为所杀堡在赖因铜山之间距县三百余里自绍圣后蛮不由此路入寇民耕殖安土成聚先是蛮王历阶与其子蒲底判官田三二继死历阶绍兴二十八年死蒲底三二二十九年死蒲底之子袁弄始八岁其首领热具等三人用事至是热具夜率千余人由离弩山路犯笼篷堡会乡民有入箐采蜜＜虫葛＞者蛮因迹而袭之掳男女千余人以长绳系缧联贯数十或使持负□□卤掠所得而去其日己卯也蛮分兵袭赖因寨提点刑狱公事王濯命祥等引官军射士蹑之祥与赖因人约兵近则举狼烟使城中出守兵相应次小叟道崄峡蛮急扼其前犍为县尉以射士御之蛮乘高堕石飞楯中官军官军多死祥敛众临水阵不成列仓卒不能具狼烟又蛮以兵缀赖因城中不能出兵前锋始交官军惧稍稍溃去蛮乘山行分兵出其后合击之祥不能军易士卒服亦将遁有军士持鼓进曰此可涉也祥从之蛮因其嚣溃鼓噪蹙之余众悉赴水死祥与部将王忠犍为尉嘉眉巡检暨禁兵射士六百余人皆殁蛮断其首取其器械使其王子亲军数百人服之明日阵于赖因城下阅其俘而归至青孤山天大雪迷不能进裴回赖因之下者数日州人犹惊溃守臣李莘民命撤东津浮桥之竹絙以待之闻者皆笑制置使王刚中遣正将李毅发八州兵千余人来援毅至荣丁寨遣二校以四百人觇蛮闻官军集欲亟去相望数里众惧且溃二校不能止提刑王濯又檄毅毋輙杀军益戢居数日蛮复由离弩山路按队徐行而去毅发卒搜山得一死蛮断其首告捷于成都事闻诏祥等各官其一子于是始以官兵二百人偕土丁戍其地焉 总领四川财赋王之望言四川自今调发诸头项军马十余万众与金兵对垒已经八九十日用度浩瀚其累年桩积并朝廷前后拨降钱物准备应副已经欠阙而支费名色增创愈多深恐有误大计之望到任一年虽报警急并不曾申奏乞分文钱物盖以东南用度至广粗怀体国之心若稍能了办实不忍更有干请今势不得巳合控告朝廷谨分项条画收支见在并阙少数目及前此用兵获降指挥利害曲折申尚书省伏乞特赐体念速降指挥之望此申不得其月日以状中所云对垒八九十日考之当在此月下旬故且附月末或可移附此月二十九日丁酉申明白契劄子之前先是朝廷以军兴出度牒五千道赐本所为军费至是又以四路上供钱五十万缗与之降度牒拨上供此并据隆兴元年之望辨白契劄子所云修入日历无之当考其月日 
　　建炎以来系年要录卷一百九十四 
