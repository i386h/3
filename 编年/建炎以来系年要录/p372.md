<!-- { "loadSidebar": true } -->
丙申诏曹筠附下罔上可罢侍御史日下出门筠罢未见事因当考 
　　自建炎初剧盗范汝为窃发于建之瓯宁县朝廷命大军讨平之然其民悍而习为暴小遇岁饥即群起剽掠去岁因旱凶民杜八子者乘时啸聚遂破建阳是夏民张大一李大二复于回源洞中作乱安抚使仍岁调兵击之布衣魏掞之谓民之易动盖因艰食及秋乃请于本路提举常平公事袁复一得米千六百斛以贷民至冬而取遂置仓于长滩铺自是岁歛散如常民赖以济草寇遂息议者谓掞之所请乃古社仓遗意使诸乡各有之则缓急可以无忧而民之从乱者鲜矣 
　　冬十月丁巳监察御史汤允恭为殿中侍御史 
　　甲子拱卫大夫同知观察使胡悈提举佑神观悈初得外祠王居正以奸党驳之命遂格至是秦桧以京祠处之 
戊辰右迪功郎安诚除名惠州编管诚尝为故相朱胜非所辟胜非之薨也诚自作斋文讪及朝政为郡守所发刑寺鞫实乃有是命 
　　庚午参知政事余尧弼签书枢密院事巫伋请自今朝参退依典故权赴太师秦桧府第聚议从之时桧以疾在告故也 
　　十有一月甲戌诏右武大夫忠州团练使提举台州崇道观赵子彦特许久任俸赐如总管 盱眙县尉夏俊罢以使人过淮俊輙引惹生事故有是命 
　　乙亥汝州观察使提举佑神观朱孝章为永庆军承宣使孝章渊圣皇后兄也自诉二十五年未尝进秩乃特迁一官 
　　癸未国子监李琳面对言本监经史未备乞下诸州有本处起发从之 
　　初徽州布衣汪大圭尝伏阙上书押归本贯至是更名复来上书欲举前事为有司所获壬辰诏免真决送二千里外州军编管 
　　癸巳大理评事黄子淳面对乞将州县耕牛科于民者悉行出卖所租斛斗一切蠲免诏户部看详 
　　十有二月丁未大理寺丞莫蒙面对乞进纳流外出身人不许注诸州曹官诏吏部看详取旨 集英殿修撰张公济卒 
　　丁巳左朝奉郎监尚书六部门钟世明转对论富室乘农民之急贷以米谷使之偿钱而又重取其利乞令止偿本色从之 
　　庚申诏使人到阙赐宴等自今并须丰洁如稍灭裂其主办官吏并寘重法 
　　辛酉殿中侍御史汤允恭言自设民事律以来士大夫多为舞文健讼所持而县令阙员往往无可入者望将民事被罪之人分定公私赃罪定断诏吏部看详迄不行二十六年正月戊辰除民事律 
　　甲子秦桧始朝诏肩舆至宫门命二孙直宝文阁埙直宝谟阁堪掖以升且命毋拜上甚喜曰且得与卿相见桧顿首谢上曰瑞雪应时可喜又使人在途并无须索足见省事 
　　己巳金国贺正旦使正奉大夫秘书监兼左谏议大夫萧颐中大夫尚书礼部侍郎翰林待制兼行太常丞王竞见于紫宸殿竞阳安人曾祖尚恭熙宁间仕至光禄卿 
　　是月敷文阁待制知广州薛弼卒 
　　是岁宗室子赐名授官者十有六人 诸路断大辟二十有五人 金主亮稍习经史慕中国朝署之尊密有迁都意是岁因下诏求直言而上书者多谓上京僻在一隅官艰于转漕民难于赴愬不若徙燕以应天地之中与亮意合乃遣尚书左丞相张浩右丞相张通古左丞蔡松年调诸路夫匠筑燕京宫室皇城周九里三十步其东为太庙西为尚书省宫之正中曰皇帝正位后曰皇后正位位之东曰内省西曰十六位妃嫔居之又西曰同乐园瑶池蓬瀛柳庄杏村皆在焉其制度一以汴京为准凡三年乃成浩辽阳人也 
　　建炎以来系年要录卷一百六十一 
　　建炎以来系年要录卷一百六十一金人地名考证 
　　萨里罕原书作撒离喝误改见卷十一 
　　沙津原书作沙只即金史之沙祗并误今改正 
　　唐古原书作同古误改见卷一百六十 
　　乌尔衮原书作乌虑干误今改正 
　　尼玛哈原书作粘罕误改见卷一 
　　乌舍原书作兀室误改见卷一 
　　罗索原书作娄宿误改见卷一 
　　达兰原书作挞懒误改见卷一 
　　费摩原书作裴磨误改见卷一百十八 


●建炎以来系年要录卷一百六十二 
　　宋 李心传 撰 
　　绍兴二十有一年岁次辛未 金海陵炀王亮天德三年春正月按是月癸酉朔 
　　辛巳皇叔和州防御使士＜雪刂＞为建州观察使以积阀迁也 
　　癸未辅臣奏事毕上曰庐州守臣吴逵上便民五事论淮南复业之民宜宽恤涵养未可遽理租赋起上供其令户部展年收之 
　　庚寅夜雪 
　　癸巳将作监主簿范彦辉面对言州县凡遇科催急于星火或寄外廊而专事侵偷或任揽纳而专给虚钞钞簿不销致多挂欠间遇州郡催督严紧遂于民间多端掊率上户则敦请赴县待以酒殽而科借之中下之户不与朱钞故已纳税赋勒令再纳又最其下细民则搜刷丁钱诡立名项曰补亏曰失收曰复撑曰排门或入老不除或已除再籍臣闻祖宗朝行丁钱之法率三丁共敷七百七十文今一丁不下二丁而浮费称是乃更重叠不已斯民破家竭产不得自存遂以进丁为讳于是子生不举循习成风岂不辜陛下好生之意欲望申戒监司郡守应县分催科至终限未及分数去处令本州差官下县监催湏管及分方得离县如出违终限经两月本州不差官下县监催者自是本州失时检察即不得更行追理如是则不惟州县事办且免书吏侵欺而细民无摧剥之苦矣从之 
　　甲午镇东军承宣使知合门事干办皇城司郑藻为保信军节度使领合门事藻于显肃后为最亲以使北还而有此命 左宣义郎曹筠知衢州筠自御史斥去会衢州阙守上谕秦桧曰台谏无大过恶当优假之以来言者于是用筠 

乙未秦桧奏除潭广帅臣上曰广东帅臣及诸路提举市舶官皆当慎择苟非其人则措置失宜海商往往不至又曰布衣步孝友上书言丹阳练湖堙塞艰于漕运可谕漕臣修治 
　　丁酉诏翰林局医生并奏试人并令试经义十二道以六通为合格与补翰林医学旧制以宰执初除转厅恩例试墨义三十道至是以奏试人不通文义故改法焉 
　　戊戌少保昭化军节度使醴泉观使驸马都尉潘正夫以郊恩封和国公 
　　庚子敷文阁直学士提举佑神观米友仁卒 
　　二月壬寅朔敕令所删定官魏师逊面对论比年远迩丰穰而郡县因米直之贱乃于输纳之时令民以苗米折钱舍其所有取其所无民必又下其直以粜所费何止一倍是丰年适为之病也望申敕州县仍令监司觉察民户越诉从之师逊江宁人也 
　　癸卯殿中侍御史汤允恭论举人假手之毙诏许同举人陈首取旨免省 
　　丁未诏知郢州乔大观州学教授徐维并冲替自今不得与堂除大观坐对维及右中奉大夫通判州事魏彦纯进士晁公裔妄造语言谤讪朝政维坐冒法与大观用妓乐饮宴亲闻谤讪事在有司犹敢傲慢相与济恶下本路帅司核实乃有是命是日辅臣进呈上谓秦桧曰赵鼎所引用多非其人桧曰范冲中间修哲宗皇帝实录委有妨嫌上曰祖宗时不委当时迁谪官修史恐有谤言以欺后世也 直秘阁知静江府方滋升直敷文阁知广州左朝散郎广南西路转运判官陈璹知静江府初朝廷命广西帅臣即横山寨市马于罗殿自杞大理诸蛮岁捐黄金五十镒白金三百斤锦二百絁四千廉州盐二百万斤而得马千有五百匹良马高五尺率直中金五镒他以是为差每五十疋为纲选使臣部送至行在及建康镇江府太平池州诸军不颠毙于道则有赏先是廉州之盐分令钦横宾贵浔梧藤象柳容等州转至横山仓然诸州科民则苦富民差吏则杂私贩往往陷没留滞至璹始令官支脚钱选使臣运盐若及十万斤即与部良马一纲至行在广马事以熊克小历修入但克以为绍兴十九年十二月事则甚误也 
　　壬子诏行在官私僦舍钱并减半违者坐以违制之罪拘其业入官癸丑又诏白地钱亦减半 
　　甲寅夜雨雹 
乙卯诏诸州各置惠民局初军器监丞齐旦面对乞令州县合药散民上恐不能遍及故命户部举旧法行之仍命毋多取利 权尚书户部侍郎宋贶落权字仍兼权知临安府 大理少卿李如冈权尚书吏部侍郎秦桧生辰如冈为百韵诗以献桧喜乃有是命此以绍兴二十七年三月周方崇论如冈章疏修入 右中奉大夫直秘阁提举台州崇道观王安道卒 
　　壬戌直显谟阁知婺州汤鹏举升直龙图阁知潭州 诏端明殿学士签书枢密院事巫伋充大金祈请使保信军节度使领合门事郑藻副之请归皇族等事癸亥伋等辞行日历只书巫伋郑藻奉使大金朝辞进对而无使名李攸拜罢录称巫伋充大金祈请使亦不云所请何事惟绍兴三十一年五月二十日馆伴使何俌等劄子载北使王全上殿口奏云帝鲁遣祈请使巫伋等来言及宗属及增加帝号等事而赵甡之遗史所载又差详语在今年九月末所书巫伋使还并注 秘书省著作佐郎林机守尚书礼部员外郎 
　　甲子徽猷阁待制李正民卒 
　　乙丑太府少卿徐宗说言方今经费所赖之大者经总制钱物为先旧守臣桩发岁终按其殿最赏罚后虑守臣侵用遂专委通判拘收令提刑司催督又立定对行赏罚条格近来人物繁庶酒税日增宜其所收之数倍多而反不及前日盖缘对行赏罚之后州县无缘肯供最少之数是致合推赏之人例皆不得其赏自是人人坐视而不恤比较之法徒为文具望令知通同共桩办通判专行拘收桩发以立定赏格知通均受庶几人利其赏钱物不致失陷诏户部措置 
　　己巳处州编管人王腾移送婺州编管以腾擅离贬所上书狂妄欲起兵端故也王腾本末未见当考 
　　庚午敷文阁待制提举江州太平兴国宫张宦卒 
　　是月集英殿修撰提举江州太平兴国宫魏矼卒于衢州自秦桧用事士大夫平日少失其意祸輙不测当始议和时矼与桧异论桧尝欲除近郡矼逊辞不就奉祠十余年寓居常山僧舍一室萧然卒免于祸焉初赵鼎既谪居尝谓其客左奉议郎方畴曰自鼎再相除正府外所引从官如常同胡寅张致远张九成潘良贵吕本中魏矼皆有士望异日决可保其无他畴曰愿公徐观之其后诸人流落之久虽死不变畴乃信服 
　　三月壬申朔右朝请郎侯恪知归州代还言巴东兴山二邑旧无酒禁止令民户送纳麴钱昨缘招置义兵遂官创两务今义兵久已放散乞复旧法上曰四川酒课昨缘军兴张浚用赵开创置隔槽今既罢兵可令户部取索措置 
　　乙亥户部侍郎宋贶言诸州多员外置官费耗寖广重困民力望日下并罢上曰此不惟耗公家且为民害宜令户部禁止 
　　戊寅上谓大臣曰闻大金有诏去尊号前此士庶屡尝有请朕却而不受秦桧曰盛德之事他国亦知师 
　　丁亥上曰州县多催理积欠民间重困朕顷在京东亲睹其害可令户部照年分蠲放既而户部请自绍兴十一年至十七年诸色拖欠钱物除形势及公吏乡司与第等以上上有力之家未纳数外并与放免从之 
　　戊子忠训郎合门祗候王德霖为武翼郎合门宣赞舍人德霖进子特录之 
　　庚寅直宝文阁主管台州崇道观秦埙直显谟阁秦堪并进职二等提点佑神观以扶掖桧入朝特推恩也堪除直天章阁而以称呼不便为辞乃升直龙图阁堪升职在是月丁丑 
