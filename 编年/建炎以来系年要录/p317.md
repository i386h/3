<!-- { "loadSidebar": true } -->
　　癸未上与宰执论战守之计上曰战守本是一事可进则战可退则守非谓战则为强守则为弱但当临机应变而已 中书舍人王鉌起居舍人兼实录院检讨官张嵲并兼侍讲 

　　甲申川狭宣抚副使胡世将言臣被旨因军事合行黜陟升转张浚所得指挥施行臣自承指挥其余诸般差注升转等事即不敢干预所有节次缘军事便宜差过官乞下有司给降付身从之 
　　乙酉直徽猷阁主管台州崇道观张滉知抚州 右朝奉郎主管台州崇道观鲍贻逊知楚州言者奏其贪酷不可用罢之 
　　丙戌左奉议郎充秘阁修撰新知邵州张九成落职御史中丞何铸言九成矫伪之行颇能欺俗前此赵鼎当国倾心附之骤从闲曹躐登华近比其罢退九成悒然不乐率先求去誓与之同出处伏望严行窜责故有是命九成以家艰不赴 奉国军节度使知永兴军兼枢密院都 

统制节度狭西诸路军马郭浩知夔州此除似因胡世将奏浩难以责成之故当求它书参考 
　　丁亥淮北宣抚副使杨沂中溃军于宿州初沂中至宿州而以步军退屯于泗金人诡令来告以有敌骑数百屯柳子镇沂中以为信欲击之或谏以为不可轻出沂中不听留统领官王滋萧保以骑兵千人守宿州夜沂中自将骑兵五千袭柳子镇至明不见骑而还金人以重兵伏其归路沂中知之遂横奔而溃沂中至寿春府渡淮而归与保滋相隔参议官曹勋不知沂中所在表闻于朝朝廷大恐令淮南州县权宜退保金人劫沂中不得志遂犯宿州滋保与战不利金人入城怒州人之降也乃纵屠戮自是溃兵由淮河上下数百里间三三两两而归其死亡者 

甚众既而沂中自淮西复还泗州人心始定保襄乐人也王滋绍兴十二年五月庚申以武功大夫贵州剌史殿前司前军统制升带淮东马步军副总管萧保同日以右武大夫英州剌史殿前司右军统制升带京西南路兵马钤辖不知此时为何官职也淮南退保事今年九月甲寅所书泰州奏请及九月丙子所书祝永之除官事可以参照或可移附甲寅王曮撰存中神道碑云乌珠再入犯诏王以淮西宣抚使御之即渡江取虹县复灵壁下符离抚定而还其言简略如此盖讳之也又按上书今年闰六月丙戌王德下符离七月癸丑沂中方除淮北宣副在其后二十七日曮所云恐误 

　　戊子监登闻检鼓院虞澹面对言国家置检鼓院所以广言路通下情顾远方士人往往肆意鼓言上浼宸听至如登用大臣谋任元帅兹实人主之职岂一介当轻议望令检鼓两司将甲令所载名件分明揭示使之晓然皆知朝廷延纳之意在此而不在彼自今凡有献陈必与保人偕来遂院监官躬亲审之如依得祖宗事目亟为进呈庶前日狂妄之习自息从之 
　　己丑权尚书吏部侍郎兼实录院修撰范同试给事中 起居舍人兼实录院检讨官兼侍讲张嵲试中书舍人 秘书少监张宦守起居郎 直秘阁李易守起居舍人 祠部员外郎兼实录院检讨官朱翌试秘书少监 名福州处士周朴庙曰刚显用帅臣张浚请也黄巢入福 

州市得朴将用之朴曰我为处士尚不仕天子安能从贼巢怒斩朴邦人至今祠之 
　　辛卯右承事郎苏籍为太常寺主簿填复置阙籍轼孙也 
　　壬辰直龙图阁知临安府蒋璨与直秘阁两浙转运副使张汇两易 直徽猷泰泰凤等路提点刑狱公事宋万年升直显谟阁知庆阳府金人之犯庆阳也帅臣范综未赴而万年摄守事率厉军民为固守计宣抚副使胡世将言于朝故有是命时直秘阁潼川府路转运副使喻汝砺以书遗世将言金人贪戾猜祸之国属者窃闻敌积粟于巩又积粟于岐其所以为此者盖欲以谋蜀也今敌巳窥庆台之疆兼雍州之地则 

蜀之于敌壤近而患急矣望急遣一介之使请于朝廷诏岳少保与蜀相首尾万一敌骑陵忽则使荆鄂走精锐出襄汉薄金洋以压敌后彼敌虽悍又安敢睨蜀世将以为然 是日永兴军路经略副使王浚击金人于盩厔县东败之 
　　甲午诏曾任职事官合得封赠而去官在大礼前者不问久近如非降责并与封父母一次用言者请也 川狭宣抚司同统制军马邵俊统领王喜遇金人于陇州汧阳县牧羊岭败之喜以功复为协忠大夫荣州防御使右游奕军统制 
　　丙申武功大夫忠州剌史兼合门宣赞舍入殿前司勇胜军统制新知宿州王进兼京东路兵马钤辖 

　　丁酉右奉议郎孙汝翼为国子监主簿右奉议郎李涧为宗正寺主簿并填复置阙 
　　戊戌诏皇太后母益国太夫人宗氏特追封两国夫人 右朝请大夫新京东路提点刑狱公事陈吉老直秘阁知杨州既而吉老不赴乃命右武大夫忠州团练使知真州刘光远代之光远之除日历不见当求本州题名考其月日 
　　庚子亲卫大夫忠州防御使知毫州宋超除名勒停张俊军前自效先是金人犯毫州超弃城走提辖官魏经率军民拒守城陷经不屈死之故有是命后赠经合门宣赞舍人官其家二人魏经十一月戊午推恩 

　　九月壬寅朔遣起居舍人李易赴韩世忠军前议事宰相秦桧主罢兵召湖北京西宣抚使岳飞赴行在遂命易见世忠谕旨时淮西宣抚副使杨沂中还师镇江府三京招抚处置使刘光世还池州淮北宣抚判官刘锜还太平州自是不复出师矣 
　　乙丑右朝奉大夫知邛州何抡为成都府路提点刑狱公事 
　　丙午左宣教郎郑昌龄为太府寺主薄 

　　丁未常任秩为司农寺主薄蒋及祖为将作监主簿并填复置阙及祖之奇孙也任秩及祖未知以何官除本监题名及祖十二年十一月除知江阴军本寺题名不见任秩迁罢当考 是日杨政军同统制杨从义劫金人凤翔府城南寨败之获战马数百 
　　戊申金人复入西京先是李成数为知河南府李兴所败乞师于都元帅宗弼得蕃汉军数万兴闻之度众寡不敌弃城去寓治于永宁之白马山 
　　己酉上谕大臣曰朕昨面谕岳飞凡为大将者当以天下安危自任不当较功赏彼以功赏存心者乃士卒所为至于朝廷待大将亦自有 

礼如前日边报之初除诸将便加师保岂必待有功乎若必待有功而后进官所以待士卒辈也时飞巳至行在故上训及之 
　　庚戌合祀天地于明堂太祖太宗并配赦天下 右正言万俟卨言今边隅未靖宜复勇爵以厉爪牙之士蹶张超拒之流而专补文质非是时将帅皆以文人禄其子故卨有是言不从 
　　癸丑亲卫大夫华州剌史统制忠义军马李同为忠州防御使永兴军路马步军副总管知同州兼沿边安抚使同故守蒲城不肯降敌故胡世将奏用之 杨政军统制官杨从义邵俊统领王喜败金人于汧阳 

　　甲寅泰州奏乞移治泰兴县沙上许之杨沂中军溃许淮南州县退保或可移附此曰 
　　乙卯尚书工部员外郎高頴试司农少卿兼胡北京西宣抚司参议官岳飞请之也日历不书兼参议此据本寺题名 直徽猷阁狭西转运副使霍蠡坐擅离职守及收受馈送落职监筠州新昌县酒税其馈送仰归还 
　　丙辰右朝请郎京东淮东宣抚处置使参议官刘阜民直秘阁阜民自军中来奏事以例除也同日有旨陈桷除落过名按桷自右文殿修撰京东淮东宣抚处置司参谋官落职监澧州酒务丁忧不赴明年二月庚辰以旧官职朝见或即是此时复职也 

　　丁巳诏川狭改官人许就宣抚司放散举主申吏部验实给告用成都府路安抚使张焘请也张浚之为宣抚使也令于所在州保明放散胡世将为副使乞收还省部吏部侍郎周纲言川狭道远乃令赴遂路漕司公参理为到部至是因焘有请遂以其事付宣抚司焉 秘书省校书郎范如圭主管台州崇道观从所请也 
　　辛酉临安火延烧省部仓库翌日辅臣奏事上曰累令撤蓆屋作瓦屋皆不奉行朕已戒内侍如敢不行比众罪当加重卿等更戒诸房吏 

亦依此若内侍堂吏奉行则又不敢违矣朱胜非秀水闲居录云赵鼎淮上用兵以三百万缗入三省激赏库秦桧继相用术尤精九年金人还河南故地桧托言计备使礼凡常赋之入多归此帑此时所献日月增厚而赐赉便蕃权势熏灼线履每两二十余缗月至数两至是库金出入轻于州郡公库矣用度既广赋入不继十年下令云举兵击敌须备犒赏计亩率钱遍天下五等贫民无得免者所敛号激赏而兵未尝举百姓尤以为怨十一月火作首焚三省库中所积一夕而尽不复根治悉行除破盖侵取既多见物无几幸火以灭迹无复稽考者也临安之火日历不书而时政记于九月壬戊书稿设救火诸兵则非十月事也日历十月六日丁丑臣僚上言每当宗祀之秋必有警戒之象今又大火示变益 

知当在九月不疑今并附此更须参考于是参知政事孙近律言拆去草屋宽留地步诏限五日后亦不果行焉绍兴十一年七月八日甲辰臣中上言去年临安遗火延烧府库参知政事孙近首建言拆去草屋宽留地步致朝旨限五日毁拆及知府俞俟取禀近复云未得毁拆待近再取旨盖朝天门一带多堂吏所居故也姑附此当考 
　　壬戌言者奏顷年献议之臣有以审量之说而浼我徽宗者书之史册又足以亏陛下孝治之风比者特罢审量士大夫莫不欢呼鼓舞以手加额欲望特降睿旨小使臣因泛滥补官人如巳经关陛许注亲民仍令收使分数思例从之自是靖康一来讨论审量之法尽废矣两日乃 

何铸万俟卨上殿此请未知出于何人当考 直秘阁知临安府张汇复为两浙转运副使 直秘阁知扬州俞俟知临安府 直徽猷阁两浙转运副使蒋璨为江南西路转运副使 
　　癸亥上曰朕观自昔守令能抑强振弱者始号循良今豪家稍不快意必中伤之自今县吏有能称而或诬以非辜者须朝廷主张庶使吏得自效而民被其惠矣 
　　乙丑诏狱官县令不亲定牢者徒二年著为令 


　　丙寅右通直郎知无为军祝永之特贬秩三等先是永之乞移治江南诏不得越境已而永之以书抵朝士言两淮之民方且归业若降移 

治指挥民间惶惶莫知所向枢密院言其鼓惑众听故责之此亦与今年八月丁亥所书杨沂中军溃事相阙 
　　戊辰奉国军节度使新知虁州郭浩移知金州仍旧带行永兴军路经略安抚使兼枢密院都统制节制狭西河东军马兼措置河东路忠义军马 亲卫大夫贵州团练使知金州范综移知绵州仍旧带行环庆路经略安抚使兼锦威茂州石泉军沿边安抚使 后宫刘氏为红霞帔十三年六月甲午转司记十六年五月戊寅迁才人十七年二月己酉迁婕妤二十三年五月壬子迁婉容二十四年正月丁丑封贵妃 左 

中大夫刘大中以忧免至是卒诏复资政殿学士致仕右正言万俟卨奏大中罢归益怀怨愤幽囚其父壹郁而殒遂请之既而遗表上增左正奉大夫官子孙如故事言者又驳之乃止大中复职在十月壬辰赠官在十一月戊戌驳奏在己酉今并书之以见秦桧用意曲折 
　　辛未尚书右仆射秦桧以明堂恩封华国公 皇兄严州观察使权主奉益王祭祀安时特迁宁远军承宣使于是亲贤宅宗子十人并进官 
　　是月金主亶杀尚书右丞相陈王希尹右宰相萧庆先是客星守陈太史以告宇文虚中虚中以告希尹不以为怪及是坐诛初希尹与庆 

