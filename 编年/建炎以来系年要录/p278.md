<!-- { "loadSidebar": true } -->
　　乙丑御史中丞常同言近关报右奉议郎曾惇进曾祖曾布著三朝正论真迹转右承议郎臣闻昔者神宗皇帝切于求治锐然更化付王安石以政事安石孤负委任创为新法布于是时实为腹心其政皆出于布之谋其法皆成于布之手故自海州怀仁县令一年半间十三迁而至于制诰安石尝语人曰终始言新法不便者司马光也终始言便者曾布也其余出入而已故熙宁之初建新法者王安石始之曾布成之也逮绍圣初布与章惇蔡卞同秉大政元祐之法度委若弁髦元祐之人材弃如断梗布内愧于私心外迫于清议乃间出一善言引一善士以求自异于众故正论之作也虽论元祐人章疏不当编排然至于一时忠良窜斥无余而布未尝少假虽论瑶华不当加妃号至于掖庭秘狱疑似难明而布未尝略辨虽以公论为不可废而以司马光为诋毁以苏辙为讪上虽论新法为不可不变而以免役为便于民凡所启迪率皆顺从之言绍述之旨而必饰小说以文之借异论以申之既欲取高位于当年又欲掠美名于后世首鼠两端驯致建中之事遂致蔡京得以乘间而入贻祸邦家而朝廷尚尊其说颁其书于史官号曰正论臣窃惑焉虽增秩赐金固未足道而夺朱乱雅诚为可惜臣愿陛下明辨是非昭示好恶使天下之士晓然不贰于趋向复宜宣谕史官笔削之际毋惑其说以至乱真庶几一代之典足以垂信后世诏付史馆 
　　丙寅上谓大臣曰吴国长公主数日前到留宫中三日为驸马都尉潘正夫求恩数朕语之曰官爵岂可私许人湏与大臣商量况今日多事未暇及此上又曰当此极暑朕每日着衣服相伴饮食盖谓长主是哲宗之女朕之姊也赵鼎曰陛下行家人礼于宫中所以待长主之礼虽盛暑不废至于官爵则不以私予此帝王之公也 左金紫光禄大夫守尚书左仆射同中书门下平章事兼枢密使监修国史赵鼎迁特进用实录成书也礼部侍郎权直学士院曾开当制上批谕开令具述宣仁保祐之功由是制词中载修书本意甚悉鼎辞不拜时秘书省著作郎何抡论哲宗旧录一书不应分前后请并绍圣元符接续修纂从之 左承议郎新两浙东路提点刑狱公事萧振试宗正少卿秦桧引之也 
　　初湖北京西宣抚使岳飞之在京师也其妻刘氏与飞母留居相州及飞母渡河而刘改适至是在淮东宣抚处置使韩世忠军中世忠谕飞复取之飞遗刘钱三百千丁卯以其事闻且奏臣不自言恐有弃妻之谤诏答之 
　　戊辰接伴官范同言金使已至常州上愀然曰太后春秋已高朕朝夕思念欲早相见故不惮屈已以冀和议之成者此也秦桧曰陛下不惮屈已讲好外国此人主之孝也群臣见人主卑屈怀愤愤之心此人臣之忠也君臣用心两得之矣上曰虽然有备无患纵使和议已成亦不可弛兵备赵鼎曰假使金人与我河南之地亦维严备江南前日张建寿之说是也参知政事刘大中曰和与战守自不相妨若专事和而忘战守则堕敌计中耳枢密副使王庶时在合淝上疏曰臣闻无故请和者谋也究观金国侵轶已逾一纪前此乘战胜之势以至江淮而我未尝有一日之捷逮至绍兴甲寅冬蕃伪深入驻兵淮南陛下亲征至使奔溃而去又丙辰冬敌人倾国南侵陛下再统六师进于江淮之间皇威大振蕃伪皆有所畏于是遣使告我以徽宗皇帝显肃皇后讣音彼若果敦邻好则所报讣音不应在累年之后必畏长驱而往故以此谋沮师陛下天资圣孝哀毁之中即遣使往以求梓宫往返之间一年半矣尚未闻梓宫之至固已落彼之奸又闻去年金国以欺诈废豫伪庭用事之人奔散四走莫能自保百姓上下日望我兵之至诸帅之在中都者如居积薪之上而火未然势之倾危未有易于此者若我一摇足则中原非彼所有所以奸谋秘计不得不遣使也从违之间可不深思而熟计之臣中夜以思使人之来其甘言＜口舀＞我不过出于二策一则以淮为界一则以河为界以淮为界乃我今日所有之地而淮之外亦有见今州县所治如泗州涟水军是也既为我有安用以和为请若以河为界则东西四千里兵火之余白骨未歛几无人迹彼若诚实与我既得其故地非若伪豫之不恤尚当十年无征役以苏其凋瘵财赋既无所从出所责岁赂无虑数百万若欲重歛诸路困毙已极安可取以充溪壑之欲利害晓然而不先为之虑则三十万兵宿于无用之地假以岁月是彼不必征伐而我数年之间终于自毙彼之为计可谓尽善而我之为国未有若是之疏也臣愿陛下先与在廷之臣立为一定之论若以淮为界其所请之赂必少以河为界其所请之赂必多或多或寡未系国之利害愿以凋毙之极为言彼若以生灵为念当告之以河南之地伪豫暴歛之甚必使之苏息然后可渐责税赋其岁赂湏五年之后方能津遣若或见从则彼之议和方见诚实如或不然则彼以计困我既使我不敢用兵而又于困穷之际重取岁赂是彼无所施为而坐收成功其为谋深矣疏入不报庶又言臣闻敌中自废豫之后辽人与汉人上下不安日夕思变前此归正者甚众其验可见彼知其屯戍不足又旋起签军以实疆场其所起之人又非昔日签军之比老弱尽行人心乖离抑又甚焉缘此岳飞近与臣咨目称今岁若不举兵要纳节请祠韩世忠亦以为然臣方欲到榻前缕细开陈今闻使人入境彼到阙廷必大有湏索若以梓宫为言则设如得归事在来年又诈伪未易可保今陵寝皆在敌境岂特徽宗显肃两梓宫而巳若以割淮画河议和两淮我见有之以大河之南千里邱墟得之湏兵屯守事力支持不行是所谓非徒无益而又害之也若果以此三说款我亦不可遽绝之但将岁币多说艰难非五年之后不可或渠委曲见从其诡秘尤未易可料切望断自宸衷出臣此章与大臣熟计之无落彼奸天下幸甚既而庶闻乌凌阿思谋巳至境又奏曰臣闻前此敌中遣使人率皆傲慢无礼必多受金币方少恭顺如此人到恐徇前辙望陛下先遣人谕旨以朕见在谅阴闻使人即至悲恸哽噎殆不能堪以此为辞不湏遽令朝见恐有商量事且令赵鼎等处商量如此则少破其奸谋又得徐观趋向在我乃为得体在彼湏少挫抑尔事与大臣议之无所不可惟是王伦深为不然彼欲朝廷曲从金人以成一已之私此不达大体前日巳称有废豫之功如此一事至易可见尚敢诞谩其余何所不至望深赐圣察 直秘阁奏迎梓宫副使高公绘先归至临安 从义郎刘铎自伪地结官兵百余人来归诏迁一官 
　　庚午诏故左朝请郎直龙图阁知虔州张觷特与遗表恩泽一名觷至郡未踰岁而卒州人言觷乘孙佑之后诸盗周十隆等相继束身自归前后守臣实所不及故优恤之 
　　辛未监察御史张戒言今日议和理有可得者有必不可得者画大河为界复中原还梓宫归渊圣此必不可得者也各务休兵音问往复或归吾太后此或可得者也两国之议和犹两家之议婚姻也家声不敌虽有良媒决不能谐婚姻之好国势不敌虽有金使决不能解侵伐之兵金强我弱国势殊绝事之可否岂在一使人之口易者可得而难者必不可得理则然耳又曰我今未有以胜金初非惮我金一执刘豫而自有中原乃遣王伦回扬言讲和且有复中原还渊圣归梓宫之说此政所谓无方之礼无功之赏祸之先也臣揣敌情若非欲袭我则恐我乘其未定耳是皆款我之意而奈何信之中原之复不复梓宫之还不还渊圣之归不归一言可决迁延往复事已可知敌国愚弄使人诞谩臣恐不足以讲和适足以招敌复中原还梓宫归渊圣臣子之心孰不愿然以兵取之则可以货取之则不可非惟不可亦必不得设或得之不过如童贯买燕云之地金人暂去复来财与地卒两失之尔自古岂有兵不能胜而货财可以却敌复国者必兵强而后战可胜战胜而后中原可复梓宫可还渊圣可归苟力或未能则勤修阙政严设边备可也不知务此而听其枝词游说侥幸万一欲中原无故自复梓宫无故自还渊圣无故自归不劳力而坐享成功臣窃以为过矣事之必不可者臣既力言之其或可者臣亦妄为陛下谋之物之可者与之其无猒之求不可与也礼之可者从之其非礼之辱不可从也夫强国之欲无厌而弱国之物有限不稍执纲纪而一切畏懦顺从亡之道也臣窃谓金使之来朝廷当以大义正色裁之而严兵以待之书词之慢姑委曲谢之使人之倨可勿见也又曰自古伐人之国得其家而归之者易得其君而归之者难君之去来系于胜负而家则无与于事理势固然金人贪婪惟利是视太后在彼于金初无损益陛下若刻意图之或有可归之理然亦湏国势稍振兵力稍强乃可望尔齐弱周强而宇文护之母遂归况陛下尚有大半天下欲报之德昊天罔极可不勉哉 川陕宣抚副使吴玠遣右朝议大夫直秘阁本司主管机宜文字高士瑰来奏事上召见后十日进士瑰官职各一等遣还 
　　壬申上特御射殿引见礼部合格举人黄公度已下遂以南省及四川类试合格举人黄贡等共三百九十五人参定为五等赐及第出身同出身奏名林格已下出身至助教公度莆田人贡仁寿人也 
