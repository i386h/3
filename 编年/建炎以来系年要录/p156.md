<!-- { "loadSidebar": true } -->
　　戊午赐贵州防御使印 初浙西安抚大使兼知镇江府刘光世言本得巳失望萨里罕至金牛镇不见兵疑有伏自以深入恐无归路又闻庶在巴州吴玠阳为军书会诸将欲断敌归路敌逻得之惧会野亡所掠食少尽乃引兵还兴元 诏刘光世韩世忠赴行在奏事以将易镇也 
　　乙卯刘光世遣统制官郦琼等以万人屯泗州为李横声援 伪齐刘豫葬伪太后翟氏于东平 
　　是月豫开贡举得进士罗诱以下四十八人诱海州人也 
　　三月丙辰朔礼部尚书洪拟兼权吏部尚书 
　　丁巳浙西提举茶盐公事夏之文言去岁卖盐增钞钱五十万余缗所煎盐增八百七十余万斤诏之文与其属官皆迁官 
　　戊午赐贵州防御使印 初浙西安抚大使兼知镇江府刘光世言本中书舍人洪炎兼权直学士院初炎因朔日转对言赵姓出于少昊而原庙之祀止及于黄帝黄帝子孙蕃衍盛大王天下者盖非一姓独少昊及太祖开基以来未有大显者望命诸儒讨论一正礼典以尽尊祖之义事下礼部后不行炎章＜锍-釒＞以辛酉降出今并附此 
　　庚申武义大夫合门宣赞舍人知随州李道领荣州团练使以枢密院言道能察军情不受镇抚之命理宜褒赏故也 
　　初命神武后军统制兼都督府都统制巨师古以所部万人屯扬州壬戌孟庾奏留之不许 名湖州唐太子太师颜真卿庙曰忠烈用守臣汪藻请也 召布衣苏庠赴行在庠丹阳人父坚元祐中为太府卿庠少能诗不事科举徐俯荐其贤于上令赴都堂审察固辞乃命镇江以礼敦遣赴行在庠丧明不至 淮西安抚使胡舜陟至庐州时溃卒王全王全初见正月辛未蹂境上督府檄招之全拒不从闻舜陟入境遂与其徒来降诏以全为承信郎择其少壮之士五百人隶淮西军籍王全以是月戊寅补官前郡将王亨籍官逋之在民者亡虑数万缗舜陟尽蠲之亨又托名赡军令市贩输金物物苛歛民扰且怨行旅几绝舜陟罢之流民稍稍自归舜陟发粟贷民俾济农事俾秋登乃偿会岁大穰所收至倍公私皆给焉 
　　癸亥诏前降镇抚司差官按察郡县指挥并罢以殿中侍御史曾统言分镇之地平时既无监司按察而一旦遽加绳削则将不可胜诛乞俟戎马平定更选肤使布宣德意故有是命 诏榷货务都茶场除提领官并左右司外其余官司并非所隶毋得勾唤吏人及取索文字以提辖官张纯言本务系朝廷库务依法不隶省寺故也于是榷货事户部不得预日历无此敕旨今以今年十月壬辰户部勘当状修入以见常同论盐法事张本 
　　甲子资政殿学士江西安抚大使知洪州李回落职提举江州太平观回老而慢其下多纵弛帅司屯兵数万皆招收溃贼既无所惮又军食不足恣其所为郡民夜不解衣惟恐生变宣谕官刘大中至江西奏回专权废法且纵其子右宣教郎澡预政受金及多辟亲党摄官凡二十余事朝廷初疑太多再下大中审实大中言十中之一二事耳事有大于此者于是江西转运副使吴革韩琼并罢而澡勒停回素与吕颐浩不谐由是不复而卒 端明殿学士知建康府赵鼎为江西安抚大使兼知洪州鼎过信州举人汪洋方志学之岁裁书谒鼎鼎喜遂与偕行洋玉山人也 京西招抚使李横传檄诸军收复东京是日以其文来上略曰伪齐僣号自速剪平国运中兴王师巳进西压淮泗东接海沂驿骑交驰羽书叠至我则兼收南阳智谋之士提大河忠孝之人仗义以行乘时而动又曰金商之兵出其先荆湖之师继其后若能纳款则悉仍旧贯执迷不悟则后悔难追朝廷嘉之后五日诏横自武功大夫袁州防御使特迁右武大夫忠州观察使　丙寅诏读书习射童子求试者九人惟习射者召见余赐帛罢之上因谓大臣曰上有所好下必有甚焉盖繇昨尝推恩一二童子欲求试者云集此虽善事然可以知人主好恶不可不谨也 直秘阁知江州兼主管沿江安抚司公事孙佑言本州对岸自舒州至蕲黄数千里间尽为荒榛既非所统稍有动息别无斥堠甚非控守之计请蕲黄二州军期控守事务并从本司措置从之仍诏大事听江西帅司处置寇贼令湖北帅司应援其岳州系长江上流紧要控扼之地守臣亦令带沿江安抚俟盗贼宁息如旧 
　　丁卯省沿江三大帅官属员 诏自今臣僚上殿毋得輙论私事及有侥求对毕仍申合门照会时直龙图阁吕源自浙东使还赐对乞改正过名为言者所劾故有是命襄阳镇抚使兼京西招抚使李横献金人之俘二十有二诏女真达呼拉等四人处死其渤海汉儿分隶神武诸军 
　　己巳徽猷阁待制知平江府李擢试尚书工部侍郎徽猷阁待制提举亳州明道宫黄唐传试给事中秘阁修撰浙东提点刑狱公事孙近为秘书少监并限三日赴行在 是日颍昌捷奏至诏李横再进翊卫大夫加赐空名告身二百令京西山寨并听横节制刘豫闻横入颍昌遣使诣左副元帅宗维求援横等军本群盗虽勇而无纪律见敌所遗子女金帛乃纵掠数日置酒高会敌闻而易之豫遣其将李成以二万人迎敌金遣左都监宗弼援之败皋于京城西北牟驼冈横等军无甲皆败走敌亦不敢深逐也颍昌复陷参议官榖城谭世则为贼所执令其临汉江招横横不答世则遇害庚午右承事郎陈正汇直秘阁主管亳州明道宫正汇党人瑾长子也崇宁中上书讼蔡京罪流海岛者十余年上闻其名召见将用之正汇称疾求去乃有是命 初大理正刘藻乞借官许用荫赎刑部请系朝廷许便宜从事实因功劳先次拟补官之人犯赃私罪杖非重害者及公罪徒并赎从之 
　　辛未故直徽猷阁知应天府凌唐佐以死事赠徽猷阁待制上命其从孙合门祗候宪往颍昌津致其家且赐金五十两为道路费先是唐佐妻子皆为刘豫所囚李横入许始知其状言于朝遂命收恤之而道巳梗矣 初命神武副军都统制岳飞督捕虔寇而飞言军无春衣乃出户部帛万五千赐之仍令吉州榷货务就赐钱三万缗为行军费于是飞有众二万四千余人诏江西广东湖南三漕臣济其军食 武德大夫知汝州彭＜王巳＞为武功大夫高州剌史 
　　壬申合门宣赞舍人神武中军右部统领韩世良带御器械 诏贵州防御使瑗育在宫中不可与诸宗室比特给真俸从内东门司供纳 
　　癸酉命起复镇潼军节度使开府仪同三司孟忠厚朝谒昭慈献烈皇后攒宫以将再期也 左承务郎通判潭州张掞坐与孔彦舟马友交通下吏计赃抵死以昭慈外亲免编配送韶州收管掞妻赵氏宗室女有美色彦舟之败也掠其妻以去至是抵罪 东流令王鲔坐赃抵死除名编管新州自是赃吏罕复黥配矣 
　　甲戌尚书左司员外郎王庭秀言朝廷比来深疾贪吏然州县之间岂无廉介自将沉于下僚者望命五使所至以廉洁清修可以师表吏民者具名来上参以公议不次升擢以厉士风从之 直秘阁主管万寿观吕抗吕摭并改在外宫观任便居住以其父颐浩言京祠当奉朝请于班列间不免与百官相见恐致嫌疑也 宣抚处置使张浚奏刘子羽吴玠王彦饶风岭剿杀金人 
　　丁丑进士闻人武子特补从政郎孟庾之使闽中也武子以客从军笺奏至是得官 江东西路宣抚使韩世忠言近旨诸军不得互相招收请自今官兵巳受宣敕者并于纸背书写军号用印以为照验诏从其请自今批勘官吏失察者徒二年 初惠州狱囚黄四等七人有司以为强盗当死司士曹兼管左推勘公事孟师尹录问驳正无罪及是上闻之特迁右宣教郎知营道县既而有司言师尹尝平反死囚五人特命迁一秩师尹迁秩在明年正月乙亥 左朝奉大夫知藤州侯彭老献卖盐羡钱千万上批其奏付三省曰纵有宽剩自合归之有司非守臣所当进纳或恐妄有刻剥取媚朝廷特降一官以惩妄作所进物退还翌日徐俯又以为言彭老遂罢彭老延庆兄也 诏衢州守臣汪思温追捕事魔为首之人重寘于法毋得张皇骚扰先是衢州妖民余五婆居开化之九里坑传习魔法新除秘书少监孙近在浙东恐其为变请命衢严州守臣捕治禁止故有是命时江浙州县溪山深僻之民更相传教各有主首愿为徒侣之人即输钱上簿听其呼率私置军器群起举事里正恐其累巳匿不告官由是其徒转炽既而近又言江浙山谷之民平时食肉之日有数所以易于食菜今者一概株连党与则其众不可胜治乃命为首者取旨论罪其余皆释之御史曾统亦言开化接连徽严二州之间地险而僻其人勇悍喜斗不可不早为之图望捕为首三人法外行遣自余徒党一切出榜释其罪戾免致反侧生变从之而乱已作矣统奏在四月庚子今附书之此为今年五月缪罗事始 
　　戊寅内侍贾翊责监英州宜安镇盐税日下出门 亲卫大夫宁州观察使福建路马步军副总管韦渊提举亳州明道宫以渊引疾有请也 皇后母福国夫人熊氏言家无居第乞令临安府盖屋十五间为皇后宅上不许命以官屋假之 
　　辛巳诏浙西安抚大使司统制军马兼知泰州张荣兼知承州王林并以所部听帅司节制以汤东野有请也 
　　壬午太尉武成感德军节度使神武左军都统制江南东西路宣抚使韩世忠开府仪同三司充淮南东路宣抚使泗州置司朝廷闻李横进师议遣大将以刘光世兵不练而世忠忠勇故召见而遣之仍赐世忠广马七纲军士甲千副激赏银帛三万匹两又出钱百万缗米二十八万斛为半岁之用命户部侍郎姚舜明往泗州总领钱粮赐世忠甲在三月甲戌支钱粮在癸未赐纲马在四月辛卯壬辰遣舜明在丙申仓部郎官孙逸诣平江府常秀饶信抚州督发军食 直秘阁提举广南市舶宗頴添差都督府参议官 右宣教郎通判和州贾直清提举淮西茶盐公事两淮旧为分镇地至是始命监司 言者论军屯所至发掘冢墓及借取平民首级之弊诏以付神武诸将 宣抚处置司同统制官杨政率兵入伪地因粮攻讨是日至水洛城与贼遇乃还 
　　癸未左朝奉大夫提举建州武夷山冲佑观胡世将复徽猷阁待制知建康府直徽猷阁知静江府许中降职一等时中原士大夫避乱者多在岭南上数诏有司给其廪禄中言本路诸州赋入微薄请禁寄居官毋得居沿边十三郡见寓止者皆徙之仍毋给其禄上恶之故有是命 诏今后赃吏依祖宗旧制断讫令刑部镂板行下以兵部员外郎刘景真有请也 大理正刘藻请诸路狱案情犯未圆者除命官外更不取会令刑寺悉行两断委宪司遣官审问定归一断事下本寺本寺奏如所请其不可定归一断者即上朝廷酌情处断施行从之 
　　甲申右承议郎新通判温州陈桷直秘阁赐五品服桷为韩世忠所厚故上召对而申命之 诏自今进士策问及铨试选人时议并以七书为题一首既而言者以为文具遂不行四年二月辛亥礼部侍郎陈与义申请不行今并附此 初江西安抚大使司将官李宗谅燕筠以所部叛于筠州引兵侵浏阳诸县李纲为湖南安抚使遣兵击降之诏宗谅筠戮于市其众分隶诸军按宋史系壬午日 江东转运判官陈敏识黜监岭南诸州市征以言者论其顷在分宁首欲降敌也 
　　建炎以来系年要录卷六十三金人地名考证 
　　萨里罕原书作撒离喝误改见卷十一 
　　达呼拉原书作达鹘辣误今改正 
　　建炎以来系年要录卷六十三 

●建炎以来系年要录卷六十四 
　　宋 李心传 撰 
