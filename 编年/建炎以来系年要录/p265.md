<!-- { "loadSidebar": true } -->
　　壬申特进守尚书右仆射同中书门下平章事兼枢密使都督诸路军马监修国史张浚罢为观文殿大学士提举江州太平观制曰春秋之义责备于股肱赏罚之公必先于贵近朕行法而待人以恕议罪而不忘其功用能全君臣进退之恩成风俗忠厚之美粤有定命告于外庭张浚顷尝奋身事朕初载入勤王室位冠枢机出捍疆陲谋专帷幄乃畴宿望俾践台司期左右于一人庶赞襄于万务属者式遏戎寇经理淮堧番休御侮之师更戍乘边之将而乃抚御失当委付非才军心乖离卒伍亡叛邮传沓至骇闻怨怒之情封奏踵来请正失谋之罪然念始终之分察其平昔之怀许上印章退休真馆锡名秘殿庸示眷私于戏栒邑遣兵邓禹致威权之损街亭违律武侯何贬抑之深尚继前修勉图来效学士朱震之词也浚为相凡三年 诏张浚特免辞 给事中兼侍讲直学士院胡世将试尚书兵部侍郎先是赵鼎言臣蒙恩召还经帷方再辞而复遣使宣押臣感深且泣至西兴又奉宸翰促行且谕以图治之意臣无地措足然先事言之则不敢昧盖进退人才乃其职分今之清议所与如刘大中胡寅吕本中常同林季仲之徒陛下能用之乎妒贤党恶如赵霈胡世将周秘陈公辅陛下能去之乎陛下于此或难则臣何敢措其手也昔姚崇以十事献之明皇终致开元之盛臣何敢望崇而中心所怀不敢自隐惟陛下择之疏入上为徙世将于是公辅等相继补外 武议大夫左护军中军第二正将苏怀挺身来归淮西制置使杨沂中受而言之至是迁一官 是日郦琼至汴京刘豫御文德殿见之伪授琼静难军节度使知拱州合门祇候刘光时为大名府副总管统制官赵四臣为归德府副总管王世忠为皇子府前军统制靳赛为左军统制以次诸将为诸州副钤辖余则授准备使唤之类正军廪给皆不及朝廷之数人人悔恨独琼以为得策具言王师必欲北征且告以诸军虚实豫入其言复遣伪户部侍郎冯长宁乞师于金国王曮撰杨存中神道碑云郦琼叛拜王为淮西制置使追之琼众闻王至相率去琼来归曰可舍吾父而从叛亡耶琼已渡淮王遣人馈羊酒相劳苦贼闻疑之遂以琼知拱州分其军此事他书皆不见更湏详考 
　　癸酉枢密使秦桧为明堂大礼使代张浚也 诏三省事权从参知政事轮日当笔俟除相日如旧更不分治常程事 湖北京西宣抚使岳飞言伏睹陛下移跸建康将遂恢图之计近忽传淮西军马溃叛郦琼等迫胁军民事出仓卒实非士众本心亦闻半道逃归人数不少于国计未有所损不足上轸渊衷然度今日事势恐未能便有举动襄阳上流即日未有敌马侵犯臣愿提全军进屯淮甸万一蕃伪窥伺臣当竭力奋击期于破灭诏奖之 罢诸路军事都督府合行事并拨隶三省其钱物令三省枢密院同共桩管遂并入激赏库朱胜非秀水闲居录论激赏库事已见绍兴五年正月戊午支金付枢密院激赏库注 是日右司谏王缙请对乞留张浚大略谓以叛将之故进退大臣非知大体望陛下厚其礼貌退之以俟后相不从厚其礼貌石公揆劾疏云尔 
　　甲戌张浚落观文殿大学士依旧宫观浚既罢相而御史中丞周秘复论浚自再用之后日欲侥幸功名每以侈言诞计欺惑圣听陈设利害几于劫持论其专制岂特王恢之比今既败事至此而犹以秘殿隆名退安真馆如此则浚之误陛下信任者其何所惮伏望削夺官职重赐窜责以为大臣专权误国之戒殿中侍御史石公揆亦论浚罪请投之远方故有是命 召徽猷阁直学士知荆南府王庶赴行在上意也 
　　乙亥大理少卿薛仁辅乞天下狱有半年未决者委提点刑狱亲问一年未决者具因依申省张守等奏累降旨催诸路结狱不得淹系若依仁辅所奏则许及半年或一年矣上以为然且曰狱重事也朕自即位以来未尝送一人入狱 淮西宣抚使张俊言军中营寨未办张守等乞增支钱上因论财用皆出民力若如此之费实不可已苟可已者湏极爱惜张俊尝奏军中费却陛下无限金钱朕语之朕何尝有一钱与卿此皆百姓膏血也不可穷竭务与朝廷为一体则中兴之功不难致矣 右承事郎都督府准备差遣陈克送吏部与远小监当御史石公揆论克每为夸大无稽之语吕祉信之置之幙中凡祉失军情者皆克所为故有是命先是淮西安抚司属官任古任之邵严毅皆为郦琼所执帅臣赵不群以为言乃命赐赵康直家银帛百匹两恤古等家有差古定陶人也 
　　丙子观文殿大学士左正奉大夫万寿观使兼侍读赵鼎为左金紫光禄大夫守尚书左仆射同中书门下平章事兼枢密使鼎再相进四官异礼也前一日鼎至行在上召对于内殿首论淮西事鼎曰方得报时臣在远不得效所见少补万分今固无及然臣愚虑不在淮西恐诸将窃议因谓罢刘光世不当遂有斯变自此骄纵益难号令朝廷不可自沮为人所窥上以为然喻樗语录曰时樗至阙见赵鼎首问相公何以处张相鼎曰方力辞樗曰上意如此岂容辞也以樗鄙见若挽住为上第恐上意不许朝论不然耳其次莫若以宣抚使处之淮上张相方以近事不忘补过缓急必有以报况失贼之家方知防贼兼驻跸建康全是张相之谋相公今日岂应独任其责也自来宰相之出门人鲜有不遭逐相公决无此事但恐言事观望在相公包容之耳鼎以为然 吏部尚书兼侍读兼史馆修撰孙近复为龙图阁学士知绍兴府兼沿海制置使 左承议郎丁则入对则为阴平丞永兴经略使郭浩檄则主管机宜文字会则以抚谕官杨晨荐召浩因遣则部所进西马弓剑偕来寻赐则五品服九月乙酉进一官十月丁卯以为大理寺丞十一月壬寅 特进张浚言臣荷陛下知遇出入总兵将近十年其所施为不无仇怨臣今奉亲偕行去家万里泛然舟寄未有定居望许臣于都督府借差使臣四员存留亲兵五十人以备缓急如蒙俞允令所在州于上供钱米内应副许之自赵鼎召归浚每以回銮为念洎罢政登舟诸人往饯犹以此言之秦桧起曰桧当身任果有此议即以死争之其后桧卒无异论 
　　丁丑上问赵鼎防秋大计鼎曰淮西虽空阙当以壮根本为先务又问去留如何鼎曰来已失之遽去不可复尔今国威少挫维勉强自振上以为然且曰初闻淮西之报未尝辄动执政奏事皆皇惧失措反求以安慰之鼎曰正湏如此见诸将尤湏安靖使之罔测不然益增其骄蹇之心矣仍以控制之事专责之二将曰光世之兵本不为用我之所赖惟汝二人彼必感陛下倚任之重且不敢以朝廷为弱也前此大臣曾以此答否上曰彼皆仓皇无地措足何暇及此 诏显恭皇后近属各进一官 徽猷阁学士詹义卒 
　　戊寅上致斋于射殿书羊祜传赐枢密使秦桧 左朝散郎魏良臣知漳州诏庐州寿春府居民遭郦琼掳掠者皆捐其税一年 
　　己卯上酌献圣祖于常朝殿特诏尚书左仆射赵鼎侍祠 
　　庚辰朝飨太庙上显恭皇后改谥册宝 
