<!-- { "loadSidebar": true } -->
　　丙戌诏置修政局时尚书左仆射吕颐浩既督军于外右仆射秦桧乃奏设此局命桧提举而参知政事翟汝文同领之又以尚书户部侍郎黄叔敖为参详官起居郎胡世将太常少卿王居正为参议官尚书右司员外郎吴表臣屯田员外郎曾统兵部员外郎楼炤考功员外郎张觷并为检讨官置局如讲议司故事差提举官巳下在六月辛卯今因置局遂书之熊克小历云参详参议官皆以侍臣为之按差参议官时世将未为舍人居正未为左史克盖误也仍诏侍从台省寺监官监司守令各书所见言省费裕国强兵息民之策监察御史刘一止言宣王内修政事者亦修其车马器械之政而已如缓其所急先后倒置何修为哉今不过薄言狱讼与官吏迁除土木营造之务未见所当急也工部侍郎韩肖胄应诏言天下财赋窠名旧悉隶三司今户部惟有上供之目而已问诸路所总窠名于户部户部不能悉问诸郡所总窠名于漕司漕司不能悉失一窠名则所入亡矣积以岁月所亡至多愿诏诸路漕司括州县所入所出可罢罢之可并并之立为定籍简明可考漕司总诸州户部总诸路以视出纳则无陷失矣且经费之大莫过于养兵今诸兵军人亡而冒请者甚多财如江河难实漏卮愿立诸军核实之法重将帅冒请之罪优给告赏断在必行则兵数得实饷给不虚省费裕国此其大者艰难以来正兵散于四方流为盗贼故军籍日削愿仿康定治平弓手义勇之制申以选练教习之法即有缓急俾佐行阵或令保守盖人有顾藉则进必死敌退不溃散矣生民之不得休息为日久矣常赋之外迫以军期吏缘为奸敛取百端复为寇所逼逐田桑失时寇去归业未容息肩催科之吏已呼于门使何所措手足乎愿诏郡邑招集流散官贷之种俟三年收始责其赋置籍书之以课殿最强兵息民此其先者世将应诏言兵卫寡弱乞以神武五军并建都副统制以分其势益增三衙精卒为万乘扈卫以备非常居正应诏言省费尤切大略谓今有司以数路之所出欲尽为向者一百七十三年之事不忍暂废非所谓知时变夫不知随时以省事而乃随事以省费故今日例有减半之说究其实未始不重而徒示人以弱如国初岁举进士不过数十今至四五百人此其费亦大矣然御试之日臣备员考官有司给烛半挺曰此省费也呜呼其亦拙矣他皆类此臣愿诏大臣论定若非御寇备敌与恤民之事一切姑置则费省而国裕矣司勋员外郎张焘请复置御营司分诸将为六军命大臣大将为使副各典一军以收兵权举淮南之地分置重镇使自战自守又乞躬行实德以率百官曾统言于桧曰丞相事无不统何以局为桧不听右文殿修撰季陵应诏言国家承平日久纯以文治其毙极矣自军兴以来朝廷所降类多诰牒非强以与民则莫售师旅所须最先粮草非强取于民则莫给民之倍费已莫能堪又况重役暴敛有不可胜言者故民之流亡终莫能救甚可痛也今之为监司守令者亦太巧矣监司移文于郡守则曰不得骚扰科率郡守移文于县令则亦曰不得骚扰科率旧例和买无本可支者久矣新行和籴能偿其直者几何一遇军兴事事责办有不足者预借来年之赋又不足者预借后年之赋虽名曰和乃强取之虽名曰借其实夺之上下相笼专以智诈此文弊之极也今之为兵将者亦少恣矣衣食不取其饱暖而取其丰美器械不取其坚利而取其华好务末胜本初无斗心贼至则伪言退保贼去则盛言收复遇败则千为一遇胜则一为千此亦文毙之极也臣愿陛下用夏之忠以革诞谩兼商之质以去华侈守此为修政之本庶几其有瘳乎今乘舆服御之费十去七八百官有司之费十去五六至此而无益于国者军政不修而军太冗也张浚一军以川陕赡之刘光世一军以淮浙赡之李纲一军以湖广赡之上供之物得至司农太府者无几矣计行朝每月官吏之费寡而军兵之费多是竭天下之财祇足以养兵兵籍日众财用日窘国日削民日贫厥咎安在议者非不知此意谓兵为大事艰难之际恃以恢复当尽节浮费唯兵是图其意诚美殊不知欲强兵者正不在冗食也为今之计傥能一举而空敌军暂费暂劳皆不足恤若犹未也当为长久之虑无狥目前至于大坏而后已今相臣将臣同司兵柄尝汰羸卒矣尝置营田矣苟利于国知无不为节制之师固无可议然偏裨远去纪律渐疏臣所目击者试言其略凡称统领兵数不多家口随行般挈劳重一闻贼至择其精锐护送老小其用以自随者秖办走计耳此当议者一也家粮口券赡给无余掳掠妇女军中多有养既不足宁免作过此当议者二也所至州军邀求犒设稍忤其意公肆劫持守令惮于生事竭取于民而奉之此当议者三也诡名虚券随在批请死亡逃窜开破不明枉费官物谁敢检察此可议者四也悠悠之徒或假关节或行贿赂寄名军籍觊冒功赏用命之人安得不怨此可议者五也事类此者未可悉数愿诏有司专意讲求革其因循以作士气如此则军政立矣 诏江东西诸州上供丝帛并于建康府吉州桩管非朝旨而擅用者依军法用三省请也 
　　丁亥左朝奉大夫中书门下省检正诸房公事仇悆充集英殿修撰沿海制置使寻命悆兼领福建两浙淮东诸路序位视发运使举官如两浙漕臣诸路非沿海州军皆许按察悆请置司平江之许浦镇又辟右承奉郎王安道充本司参议官皆从之悆兼领诸路及许按察在六月戊申申明举官及奏辟王安道在六月癸丑申明叙位在七月庚申 吏部言近旨寺监丞已下令本部依格注拟其间有应堂除及专法奏辟者未有该载诏榷货务都茶场仍旧堂除御史台检法官主簿令本台自辟其寺监丞以下及检鼓等六院官并还吏部自吕颐浩再相用堂后官张纯为榷货务场使更盐法故独重其职焉熊克小历吕颐浩之长天官也尝请寺监书局以上依旧堂除余悉归吏部按日历今年闰四月二十四日吕颐浩等劄子云云盖其为相时所陈非吏部建请也劄子又云寺监丞法寺官乞令吏部按格法注拟其后吏部申明乃留太常国子丞博以上克所书寺监书局以上依旧堂除亦误今不取 初宣抚处置使张浚以淮盐未通乃通大宁盐于京西湖北至是秦桧闻其事下堂帖禁之其后浚复通蜀盐于荆南诏不许诏止在三年四月己丑今并书戊子手诏用建隆故事行在百官日轮一人专对令极言得失先是诏省台官限半月各述利害条具以闻而御史中丞沈与求言台谏系言事官遇有职事非时入对不在轮对及条列之限乃命厘务官通直郎以上如初诏后诏在此月己丑六月辛亥 左宣奉大夫新除提举醴泉观兼侍读朱胜非复观文殿学士知绍兴府资政殿学士知绍兴府张守提举醴泉观兼侍读初右中奉大夫两浙转运副使徐康国自温州奏发宣和间所制间金销金屏障等物上命止之而康国已津送至行在御史中丞沈与求奏曰陛下勤俭德侔大禹汉文帝已下不足道也康国不识事君之礼尚习故态欲以微物累盛德乞用广陵故事斥而焚之仍显黜康国明示好恶且为小人希旨之戒诏屏障令临安府毁弃康国特降二官日历戊子日事俱不详今以与求附传及奏议之仍显黜康国明示好恶且为小人希旨之戒诏屏障令临安府毁弃康国特降二官日历戊子日事俱不详今以与求附传及奏议增入宣抚处置使张浚承制以拱卫大夫贵州防御使熙河兰廓路马步军副总管统制熙秦两路军马关师古为荣州防御使 
　　建炎以来系年要录卷五十四 

●建炎以来系年要录卷五十五 
　　宋 李心传 撰 
　　绍兴二年六月庚寅朔武功大夫贵州团练使新知复州李宏引兵入潭州执湖东招抚使马友杀之时韩世忠将至长沙宏遂有杀友之谋是日因其诣天庆观还袭杀之于市其将王进王俊以所部数千人遁去宏屯潭州宏杀马友赵甡之遗史在六月朔日今从之日历六月二十六日福建江西荆湖宣抚使司奏潭州申统制李团练于今月一日统兵入城已将马友处置去讫不云是何月潭州去临安遥远又此时道路不甚通不应二十余日奏到或者宣抚司军期奏报行速亦未可知且依遗史附此更求他书详考 
　　辛卯内殿进呈王大智所造军器上曰车战可用否古法既废不复闻用车取胜莫若且令多造强弩 起复朝奉大夫提举江州太平观向子諲知广州朝廷恐贼度岭故就用子諲守之 右承议郎吕抗右宣义郎吕摭直秘阁主管万寿观仍赐五品服右迪功郎江淮荆浙都督府书写机宜文字吕挺为右承务郎中兴后大臣子以恩泽除职名自此始挺初见建炎三年三月朱胜非闲居录云祖宗旧制宰执子弟例不当除只于铨部注拟罢政不以罪则推恩迁擢盖二府号表则之地不阿其亲当以身率也至蔡京作相不数年子六人孙四人为执政侍从郑居中刘正夫余深王黼白时中蔡卞邓洵文洵武之子并以曲恩幸例列于从班至建炎二年中丞王宾论列始镌职建炎以后子弟得职名者汪伯彦子召嗣直徽猷阁吕颐浩二子抗摭秦桧兄梓并为直秘阁张浚兄滉亦直徽猷阁李纲弟维亦直秘阁幸门复启盖诸公不为国家计也诏进士陈边事可采及自河北京东赴行在之人并充枢密院效士月俸钱十千米一斛其后都督行府亦如之 
　　壬辰温州军事推官吕谅卿赠右宣教郎后官其家一人元符末坐上书入籍故录之谅卿党籍余官第七十八人亳州编管六年二月辛亥官异姓亲一人 
　　癸巳颁黄庭坚所书太宗御制戒石铭于郡县命长吏刻之庭石置之座右以为晨夕之戒中兴圣政臣留正等曰古者盘盂有铭几杖有诫其意盖谓夫不忘乎目则不忘乎心不忘乎心则不忘乎设施措置之间此内外交相养之道而亦其理之必然者也是铭也以虐民欺天为戒其说明甚使人人服而行之敢不悉心于爱民乎惟其蔽而莫之知故弃而莫之恤今斯铭日在其目则必能隐惕于其心而见诸行事矣此太宗皇帝制铭之意而太上皇帝复俾刻诸庭石置之座右之深旨也为守为令者可不念哉 初命广西经略司即韶州拨内帑钱三十万缗市战马至是经略司言比岁不逞之徒多以金银市马鬻于群盗故马直踊贵望于大观格递增二分许之旧格八等马高四尺七寸者直四十五千最下高四尺一寸者直十有三千其余以是为差于是神武诸军皆缺马乃命经略司以三百骑赐岳飞二百骑赐张俊又选千骑赴行在赐岳飞马在是日赐张俊马在癸丑买千匹赴行在在七月癸亥今并书之熊克小历云取马岭表以资军用自古未有今乃得之按邕州买马格乃大观中所定建炎亦屡置官克谓始于绍兴非也然蛮马尤驵骏者在其地或博黄金二十两日行四百里但官价有定数故不能致此等焉此据范成大桂海虞衡志 
　　甲午上谕辅臣曰士有从军该赏者可苐补右选庶清流品三年自有科举取士岂可开此一路上又曰今历官不精推步七曜甲午上谕辅臣曰士有从军该赏者可苐补右选庶清流品三年自有科举取士岂可开此一路上又曰今历官不精推步七曜细行皆不能筭故历差一日近得纪元历已令参考自明年当改正 权尚书吏部侍郎章谊兼修政局参详官 左承事郎陈槖秘书省校书郎林叔豹并为监察御史槖余姚人叔豹永嘉人也 右从事郎知海盐县欧阳兴世庐陵人修曾孙也刘光世言其考第举并已应格乞就任改官许之 
