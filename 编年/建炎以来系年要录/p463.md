<!-- { "loadSidebar": true } -->
　　己丑胶西捷奏至上大喜即日召所遣承节郎曹洋对于内殿曰朕独用李宝果立功为天下倡矣即赐诏书奖谕命干办御药院贾竤押赐金合茶药金酒器数十事且书忠勇李宝四字表其旗帜 清远军节度使王权特贷命追毁出身以来文字除名勒停琼州编管右司谏梁仲敏试右谏议大夫 御史台检法官陈良祐左承议郎周操并为监察御史良祐金华人汪澈吴芾荐也 御营宿卫使杨存中建康府都统制李显忠言见率将士戮力一心期于克敌伏乞少缓进发之期从之初上以瓜洲失利亟命存中往镇江措置守江且命官埋鹿角暗桩自镇江至于江阴境上时江岸才有车船二十四艘既而虞允文与李显忠所遣戈船亦至 权兵部侍郎陈俊卿言敌扰淮甸几两月矣前日瓜洲虽失利不旋踵而有捷音既而李宝舟师又大捷此天祐圣德敌宜灭也但荆襄为吴蜀之咽喉敌自春以来积粮草于唐邓修营寨于西京盖欲窥伺属吾有备遂改图两淮而其粮草为王师所焚今敌骑尽过淮东恐其知成闵之师顺流东下必留二三万骑往来两淮而出吾不意复窥荆襄愿诏大臣与上流诸将谋所以守之又王师分戍长江巨海备众而隙多今惟患兵少宜于闽广厚赏以募舟师此皆不可缓也俊卿所奏未知的在何日今因李宝捷奏附书之 太府少卿总领四川财赋王之望言于宰执曰之望职总四川财赋专一报发御前军马文字有大利害君相所宜知者不敢不以上闻若朝廷行与不行则非之望之所敢必也吴璘天资忠义自闻警报即上杀金平仙人原与贼相持中间取秦陇洮兰等州及分遣王彦东取商虢委有功绩然金人重兵尽在凤翔府大散关和尚原一带多积粮食守备甚固其意未可测此敌不破川蜀之忧未艾也吴璘日夜措画以图攻取事未可期而其人平时多病日饵丹砂数十百粒比暴露之久时复发作前欲遣姚仲出秦州而身自攻关最苦脏腑脏腑稍安又苦肾肠之疾每疾剧时亦颇危殆几至死以今月十五日下仙人原还兴州医治却令姚仲在原上弹压兵马强敌对垒人心危惧四川事势可为寒心蜀人前此恃以为安者以其侄吴拱在此缓急有赖吴拱移襄阳渠每以失助为忧今疾病如此岂可不预为之所之望不知东南事体紧慢吴拱可辍不可辍只论目今蜀中形势不若亟令吴拱复还使吴璘一向安健而得吴拱之助则军声愈振可以速成大功假使疾势增损不常则此一军亦无他虑吴璘既为宣抚而尚领都统职事若除吴拱为都统而吴璘以宣抚使判兴州于体尤顺切恐朝廷以吴拱归蜀襄鄂阙帅为疑则李师颜见驻峡州可以就用夔非冲要谋帅不难人命不可知一方安危所系全急望朝廷权事轻重速赐处置施行又言若吴拱还蜀宜以东南形势已壮令吴拱归图关狭为词璘平日爱重拱拱亦每事尽言璘无不从自拱之去有事阙人商量人亦少敢言大叚失助人谓璘虽一向平复拱亦宜常在左右出则使之统率居则赞其谋议于乃叔所补甚大 是日浙西副总管李宝以所部泛海南归宝既捷于胶西会闻金主亮巳渡淮乃还军驻东海县既而山后统制官王世隆开赵皆来会宝命赵率其众傍海以行而与世隆同舟赴行在李宝回师诸书不见月日三省枢密院激赏库有殿前司水军统制范宝申状称右部正将陈士锐于今年八月内随逐节使太尉前去山东解围海州胶西见阵于十一月二十一日同＜舟宗＞放洋回军故系于此 
　　庚寅金主亮在瓜洲镇御营宿卫使杨存中中书舍人督视府参谋军事虞允文以敌骑瞰江恐车船临期不堪驾用乃与淮东总领朱夏卿镇江守臣赵公偁相与临江拽试命战士踏车船径趋瓜洲将迫岸复回敌兵皆持满以待其船中流上下三周金山回转如飞敌众骇愕亟遣人报亮亮至见之笑曰此纸船耳因列坐诸将一将前跪曰南军有备不可轻且采石渡方此甚狭而我军犹不利愿驻于扬州力农训兵徐图进取亮震怒拔剑数其罪命斩之哀谢良久乃杖半百而释之徐梦莘北盟会编庚寅亮在瓜洲临江李横发水军战舰出江中耀威按此时刘锜已去若成闵未来则当是刘锐权都统职事此云李横误也杨万里撰虞允文神道碑称允文与杨存中成闵谋阅舟师而熊克小历无闵姓名当考 
　　辛卯吏部员外郎曾注上言乞信赏必罚上谓大臣曰赏罚人主之大权昨王权临阵退衄朕巳远窜今三大帅招讨制置之命宜批旨便除以示惩劝注侯官人上所言盖指成闵吴拱李显忠也 遣合门祇候戚世杰赐江州都统制戚方金合茶药 
　　壬辰拱卫大夫忠州剌史殿前司右军统制王刚以所部至泰兴县时知县事尤袤犹坚守不去翌日金人游骑至城下刚率众拒之袤无锡人也 
　　癸巳翰林学士兼权吏部尚书何溥上钦宗神御殿名曰庆瑞然新宫诸帝实同一殿但立其名以为乐曲之名而已庆远军节度使龙神卫四厢都指挥使主管侍卫马军司公事充湖北京西制置使成闵兼镇江府驻劄御前诸军都统制充淮南东路制置使京东西路河北东路淮北泗宿州招讨使 宁国军节度使建康府驻劄御前诸军都统制李显忠为淮南西路制置京畿河北西路淮北寿亳州招讨使 潭州观察使捧日天武四厢都指挥使鄂州驻劄御前诸军都统制吴拱为湖北京西制置使京西北路招讨使 
