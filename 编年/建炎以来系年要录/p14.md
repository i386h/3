<!-- { "loadSidebar": true } -->
戊午王以集英殿修撰兵马副元帅汪伯彦为显谟阁待制充元帅复潜善徽猷阁待制充副元帅汪伯彦中兴日历潜善自河间初来巳带待制误也按潜善是时夺职未复今始还之当以实录为正参议官龙图阁直学士耿延禧为枢密直学士徽猷阁待制董耘为徽猷阁直学士亲卫大夫明州观察使高世则为遥郡承宣使随军转运使中大夫梁扬祖为集英殿修撰中兴日历扬祖前衔系带直徽猷阁今从实录随军应副直显谟阁黄潜厚升直龙图阁干办公事直秘阁王起之升直龙图阁朝请大夫杨渊朝请郎秦百祥并直秘阁世则不受潜厚谢王讫以与扬祖并为漕臣而汪伯彦除已职独异不肯用新衔中兴日历潜厚自小龙除秘撰亦误今从实录及中兴记 邦昌遗金书曰孙傅张叔夜秦桧缘请存于赵氏遂留寘于军中既知徇义于前朝必能尽心于今日宜蒙＜宀十见＞宥使遂旋归不许邦昌书云比沥恳诚仰干恩造丐旧臣之复职蒙英亮而遣还巳荷隆施尚余至悃伏念抚封之始尤先尽节之褒庶靖国人以彰名教孙傅张叔夜秦桧缘请存于赵氏遂留寘于军中既知徇义于前朝必能悉心于今日恭惟上国方慎宏图以忠孝而励群臣以信义而开鸿业宜蒙＜宀十见＞贷使获旋归式昭全度之仁垂副愚衷之愿其如虔叩曷究敷宣金人答书云早承懿谕愿还旧臣以谓冯澥国之老成郭仲荀众推忠谨此外臣寮如非欲留之人乞下遣还之令其巳旋归者系裨赞时政或有未还者俱是欲留仰冀照知无烦理会 遣资政殿学士提举醴泉观路允迪中书舍人张澂还京师允迪宋城人靖康初以签书枢密院事使左副元帅宗维军言割地允迪以元年二月丙午出使未见罢时为所拘至是得释 金人遣萧庆来议以陕西沿边城寨画界与西夏邦昌遣权吏部侍郎王琮往谢且辞之金不许金又遗邦昌书言地有分割民有凋毙特免岁贡钱一百万缗银帛二十万匹两每岁只议纳三十万匹两银帛各半邦昌书云比驰柔翰冒贡忱诚冀还文武之官庶裨中外之任载惟僣率深负兢惶岂意台慈曲垂鉴炤冯澥郭仲荀二员既蒙矜允曹辅谭世勣以下悉巳获归仰荷隆恩实出望外至于亲加训诫俾虔臣节之修俯念孤危允赖臣工之助以至金帛犒赏之数实军前急用之资蒙深轸于疲羸遂获纾于根括兴言肇造之本赐以安固之图岂惟亿姓之生灵尽归元造兹为万世之大惠曷报鸿私罄笔舌以难周铭肝心而莫致今差吏部侍郎王琮恭诣帐前伸谢仰惟英聪俯见卑悃金人书云会验宋时除依辽国旧例岁纳银绢五十万匹两钱一百万贯初以代燕地所出今若依旧例输纳且念地有分割民有凋毙特免钱一百万贯减放银绢二十万匹两只议纳三十万匹两银绢各半其数依旧例交割 秘书省著作郎沉晦以所假官真拜给事中 
己未金兵下城尽绝我兵分四壁屯守邦昌诣敌营辞服赭袍张红盖王时雍徐秉哲吴幵莫俦从所过起居并如仪二帅见邦昌请还孙傅等书大怒曰取三人者岂非欲讲前日事邪遂面诘再三且云今若纵兵非无名然亦驻兵不远当观衅而动邦昌惧不能对及午还宫 初孙觌既归金人以觌初不与遣复追还之觌即舍旁从刑部郎中张卿材自匿又间行诣权刑部侍郎朱宗越七日金使坐都堂趣还甚急而卿材从开封吏卒至门宗以计缓之翌日敌引去觌乃得免 元帅府斩合门祗候侯章初命章监丁顺军章闻张邦昌僣立自广信军驰至济州言曰事巳如此诸公别无措置奈何且以言侵汪伯彦等伯彦请于王以章扇摇军情斩以徇汪伯彦中兴日历云侯章本出入张邦昌门下至是以险语迫王劝王急为渡江计自具呈擅作大元帅府京东等路干办公事入衔与丁顺同共措置招收人兵先计会案吏插入熟事文字带押王送伯彦面呈伯彦言章外则倡言扇摇军情内则怀奸逼逐大王聚兵作过乞斩章以徇潜善延禧耘世则皆愤疾曰可斩王曰且与送狱寻搜到丁顺所与章战袍头巾及丁顺书简遂斩之人情大定耿延禧中兴记云侯章欲往京城下道逢李宗宗具以事告章章走济州明言之三军汹汹云事既如此而诸公别无措置此皆细作耳侯章以先报事为功助三军鼓倡汪伯彦斩章以徇人情大定二书所云与实录不同盖伯彦巳诛章而诬之延禧所云差近事实 宗泽自南华移屯临濮 合门宣赞舍人申彦臣自军前复还先是有勤王兵至咸平县敌人遣使来问欲尽杀为复要招安可急将赦书来邦昌遣彦臣赍手书往金人以三千骑送至咸平以南七十里不见我师而还 初有诏起京东土兵射士勤王宿迁尉崔某以所部至沂州庄子城有王嗣者唱众为乱遂纵掠城中 
建炎以来系年要录卷三 


●建炎以来系年要录卷四 
　　宋 李心传 撰 
建炎元年夏四月庚申朔金左副元帅宗维退兵渊圣皇帝北迁尚书右仆射兼中书侍郎何■同知枢密院事兼太子少傅孙傅资政殿学士签书枢密院事张叔夜御史中丞秦桧尚书兵部侍郎司马朴从朴光兄孙也城始破朴诣军前纳款逮将北还朴遗书二帅请存赵氏金人惮之挟以北去靖康野录云金人欲立司马朴朴云吾祖有大功德于前朝朴不才安敢作此累吾祖之德朴有死而已按它书金人未尝有立朴之议今不取 初渊圣皇帝以肃王枢熟敌情伪欲与俱王泣曰远使乍归不愿离膝下请甚确遂以祁王模侍行此据曹勋北狩闻见录 帝在军中顶青氊笠乘马后有监军随之自郑门而北每过一城輙掩面号此据孤臣泣血录三国谋谟录亦有之其进序云编成此书以代尝胆之苦庶几会稽之耻未忘东门之役必报今从之初敌纵兵四掠东及沂密西至曹濮兖郓南至陈蔡汝颍北至河朔皆被其害杀人如刈麻臭闻数百里淮泗之间亦荡然矣 邦昌委范琼交割城池敌留檄书数百道具言志在吊民本非贪土并述邦昌以死辞避不获之意使邦昌传谕四方金檄书云宋之道君少主后妃以下并已北迁应文武百官僧道耆老军民共议荐举堪为主者一人却准文武百僚僧道耆老军民同知枢密院事孙傅等状乞自元帅府推择贤人永为藩屏又乞于军前选立太宰张相公以治国事者行府会验本官乃去年同康王为质者也既许寻旧好之后夜犯营寨即时破灭以其败盟遂临京城将欲进攻本官哀泣曰身为宰执出质军前而不意犯于不虞罪当万死然主上年少莅事日浅盖由奸臣所误且乞缓其攻击因遣使语其少主趣迎使人泣而谢罪及至和成洎从军北行以北州县或有不降每欲进击必自求哀往往有可愍之意及重兵再举又乞遣使理会虽威之锋刃不避也欲引而南进曰岂有大臣躬亲出质不能戢兵以致交恶而同敌人忍观其伐主也头可断身不可去城破之后驿召而至语及废国之际号泣擗踊涕泗交流告乞再造既不见容或以脑触柱或以首投地几至自绝乃知忠孝刚毅出于其伦忽闻共戴果得此人然恐难夺其志洎在京百官差到翰林学士承旨吴幵翰林学士莫俦赍状劝请曰闻建邦立都必立君长制国御俗允赖仁贤恭以大金皇帝道合三元化包九有矜从诸夏俾建列藩契勘虽不许存立赵氏既择贤人以主兹土则于国于民为幸亦已深矣伏惟太宰相公名高今古学通天人位冠冢司身兼众美硕德伟望早羽仪于百工嘉谋赤心久勤劳于三事敢望以苍生为忧而不以细行自饰以机政为虑而不以固避自嫌上体大金择立存抚之意下副国人推戴为主之望及别状申行府今文武百僚僧道耆老军民共请太宰相公以治国事窃虑别有辞让伏望元帅府更赐敦请本官早从舆望寻请知枢密院事汉军都统制刘侍中彦宗礼部侍郎刘思应奉御前文字高庆裔同诣具道其由勃然奋怒曰国虽破在臣子之分岂容闻此由以先有防备不获自绝而闭目掩耳背立偃蹇终不为听但骂文武百僚曰以诸公畏于兵威置我于贼乱之罪宁甘心死于此不可活矣耻后世被以篡夺之名也然行府以军国务重不可久旷寻录申奏今降到宝册备礼以玺绂册命为皇帝以授斯民国号大楚都于金陵自黄河以外除夏国新界疆场仍旧世辅王室永作藩臣其间志气屹然不动虽多方勉谕以事在已然虽死无济何如就册用救生灵犹不饮食累日几至灭性遂拥迫入城乃有在京官僚僧道耆老等共集劝请于天会五年三月初七日方受册命诸路军民各令知悉 二帅之在城下也遣人于民麦地内分立牌令诸蕃部刈之至是诸路兵稍进自以辎重繁多恐不得归乃为北渡先是邵溥应副城南蕃官颇昵言左副元帅宗维主谋者有高庆裔刘思右副元帅宗杰主谋者有刘彦宗栋摩国王凡谋事者即预事其有密谋也各驰马于空逈无人之境盘旋数刻而后返若众议则不以高下皆环坐一室画字于灰可否立定不复闻语其密如此 资政殿学士提举醴泉观路允迪为观文殿学士佑神观使太仆少卿陈冲权太仆卿都水使者陈求道权太仆少卿 签书枢密院事曹辅请罢政不许 鄜延经略使张深驻军颍昌会其斥堠骑得吴革所遗狭西制置使钱盖矾书言二圣幸青城邦昌僣立趣使进兵深得书召副总管刘光世及诸将计事赵甡之遗史曰张深行次鲁山闻张邦昌即伪位召光世及诸将议事深对将士曰诸公好事在目前以所持扇左右倒众莫敢应往往偶语出异论光世乃遣使臣王默张景等将汉蕃弓手一百人骑赍状前去招安盗贼俾深罔测光世密谕之曰闻康王领大元帅驻兵京东汝等当诣元帅府分明投下文字而回金人既退兵深与光世进至朱仙镇默景得元帅府劄子二道一云仰刘光世将所部军马速赴大元帅府一云仰张深将所部回兴仁府只于本府驻劄及差使臣刘宗偕来深得劄子失声惶惧光世即辞去以所部至济州光世乃遣使臣王默等赍状诣元帅府先是敌破颍昌焚掠无遗及是其去才数日也李观靖康勤王纪行录云三月乙卯闻金人尚有留颍昌者戒严而进丁巳次颍昌府敌骑闻大军至即去城中尽为瓦砾积尸满地按此时金人将欲退师非因西军而后去也今不取 是日江宁军乱先是资政殿学士宇文粹中守江宁骄倨不法其官属多相从燕饮驭下残酷军校周德因人心之怨夜鼓众作乱执粹中囚之杀通判府事奉直大夫王章东南第五将合门宣赞舍人王宗韩司录事朝奉大夫王岩等十一人江东转运判官朝请大夫薛良显为乱兵所伤而去官属之不死者皆遁德等遂焚舟船掠财物婴城自守公私为之一空此事当见于钦宗实录而不书今以建炎元年七月十三日江东提刑司奏状修入但变乱所起不能详耳北盟会编贡士周紫芝上书宇文粹中之守建康臣生东南亲见其事傲睨惨毒无所不至黥徒数百以诛元帅为名至于害及平民血流满野拘系囹圄如鞫囚徒粹中身为大臣屈首下贼处之恬然不能抗骂以死偷活湏臾下污士类上辱朝廷日历建炎二年十月庚子江东转运司奏中大夫徐畴等状迪功郎安诚以谄媚得亲于宇文粹中出入其家朝夕无间江东帅司旧无主管机宜文字粹中特以诚故创置凡府政大小悉决于诚粹中之喜怒予夺惟诚所使又擅破将兵充白直及与倡优往还凡所恶之人輙诬以重罪故周德等结众作乱又绍兴二年十月十四日臣僚上言靖康末宇文粹中知江宁府方东京围闭之时粹中为大臣不能投袂赴难惟事燕饮以夜继昼众情共怒兵士周德因之为变今并附此或可修润增入 
