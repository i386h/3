<!-- { "loadSidebar": true } -->
辛酉邦昌降手书曰天下承平几二百载百姓安业岂复知兵乃者奸臣首结边难招致祸变城守不坚嗣君皇帝越在郊野予以还归横见推迫有尧舜之揖让无汤武之干戈四方之广弗通者半年京城之大无君者三月从宜康济庶拯艰危此文据伪楚录及邓肃劾颜博文疏修入肃＜锍-釒＞又云至于庙讳更不复顾盖濮安懿王讳也钦宗实录所载海内承平至终究远图乃邦昌抚谕四方手书耳非赦文也肃在城中当得其详但伪楚录系赦书于初四日恐误今用其文而移其日庶不抵牾沈良靖康遗录云初四日邦昌肆赦略云可大赦天下诸道勤王人兵当国家危急不能进援京师失守乃欲偷安虽无诚节亦巳勤劳宜归本贯别听中旨此恐非邦昌本文今不取可依下项应手书到日昧爽以前罪无轻重常赦所不原者并特释放遣官省视陵寝诸州天庆观天宁节仍旧行香官吏并与推恩勤王之师令管押归元来去处存恤诸处宗室除放租税招免贼盗等事令礼部遍牒施行赦与覃恩同但改赦字为手书而已时四方勤王兵大集吴幵莫俦为邦昌谋令散还诸路故伪赦首及之其文秘书省著作郎颜博文所草也初江淮发运司遣吴枢者至京师探事王时雍荐上殿见邦昌陈利害具言在外兵数请遣使止之辞语不顺邦昌乃授枢文林郎用其策选郎官为四方密谕使侍御史黎确尝陈三事劝邦昌罢东南贡献以收人心有忧勤恭俭过于前王之语又请邦昌修德以应天及邦昌求奉使止勤王者确请行遂奉邦昌手书拥黄旗以诣赵野黎确事以绍兴二年三月癸丑江跻论确章＜锍-釒＞及绍兴八年十月己卯张焘乞遣追夺确职名奏状修入确邵武人野甥也邦昌又遗范讷范致虚钱盖翁彦国刘光世等手书计事其书略云国家之变千古未闻昧陋所遭可谓奇祸又云幸今敌骑已退道路可通即遣使东州具伸夙志其书外题云付某人又内云邦昌上某官仍用内侍省印伪楚录云邦昌以手书与翁彦国等俱有止兵问劳褒用之词皆斥其名仍用国宝按赵甡之遗史邦昌与彦国书封皮云付翁彦国其中仍云上端明中丞书云国家之变千古未闻昧陋所遭可谓奇祸诚以保存庙社拯救生灵使京城免于焚荡以济远图其心明于皎日今幸敌骑巳退道路可通即遣使东州具伸夙志想在端明必谅此心今差李左司赍手书具道曲折惟中外相与戮力共济艰难迄成康功以永丕祚是所望于公也初夏薄暑军务良劳未晤间更惟尚谨邦昌上闻朱胜非秀水闲居录云赵子崧等会于襄邑邦昌皆以手书与之予时留守南都亦得一封其外用内侍省印不书名内只一幅云国家之变可谓非常昧陋所遭亦云奇祸又称予坚守南都力保鸿庆宫其末叙时令云某上据此则录所云用国宝等语皆非也今不取 元帅府统兵官刘浩孔彦威张换以下仍各进官五等此据钦宗实录附入 权左司郎官李健乞使翁彦国遂与奉议郎陈戬偕行又遣水部郎官李革京畿提点刑狱公事汪长源使张深刘光世戬松溪人彦国甥壻革深乡人长源光世客也李观纪行录四月庚午邦昌遣李革汪长源以太后之命劳军为名先遣人通耗深怒囚来人于军中按诸书四月庚午元祐皇后方垂帘听政革等出使盖在此前观所记恐误钦宗实录称以汪湘使光世又与观所云不同亦当考 发运副使向子諲在亳州邦昌遣其甥刘达赍手书以往子諲不启封而焚之械系达于狱遣使劝进于王邦昌手书至虹县县令已下迎拜宣读如常式武尉徐端益独不屈膝而走事定子諲言于朝易文资端益金华人也向子諲徐端益事并据王明清挥麈录附入然明清云子諲时为淮漕又云遣官奉表劝进于河北皆小误今删润令不抵牾 遣武义大夫同恩李兴潘谨焘持伪尚书省劄子往济郓等州访寻康王所在令逐州守臣等具军法文状申省劄子不书年后有王时雍李回二押字按冯澥时为左丞不知何以不书劄子若澥元不供职与吕好问相类则后来何以坐事伪朝谪官当考 徽猷阁待制提举醴泉观权直学士院詹乂罢从所请也先权直学士院中书舍人孙觌令日下供职 元帅府以檄书谕四方自京都受围不通朝命参议官耿延禧高世则建请布檄诸路以定人心王然之命延禧面草檄以行 是日敌营始空其行甚遽以勤王兵大集故也华人男女驱而北者无虑十余万营中遗物甚众秘阁图书狼籍泥土中金帛尤多践之如粪壤二百年积蓄一旦扫地凡人间所湏之物无不毕取以去皆宦者国信所提举邓圭导之命范琼领兵出城搜空得金人所遗宝货表叚米麦羊豕之属不可胜计又有遗弃老弱病废及妇女等至是皆迁入城敌之围城也京城外坟垄发掘略遍出尸取椁为马槽城内疫死者几半物价踊贵米升至三百猪肉斤六千羊八千驴二千一鼠亦直数百道上横尸率取以食间有气未绝者亦剜剔以去杂猪马肉货之蔬菜竭尽取水藻芼之以卖椿槐方芽采取唯留枯枝城中猫犬残尽游手冻馁死者十五六遗胔所在枕籍时河东北宣抚使范讷屯雍邱真定府路马步军副总管王渊为先＜釒夅＞是晚方遣三十骑抵城下邦昌遣人持帛劳之且令谕讷速来议复辟事渊福津人也 
壬戌邦昌置修城司命权户部尚书邵溥总领其事 副元帅宗泽引兵次大名府泽得金所掠人始知二帝北去泽闻之谋引兵渡河据贼归路而对垒诸寨一夕解去泽号恸即自临濮引兵趋滑州及是抵大名城下欲帅师渡河而勤王之兵无一人至者又知张邦昌僣立拟先行诛讨乃将所部复还屯卫南 是日徽猷阁学士京西北路安抚使知颍昌府何志同徽猷阁直学士知淮宁府赵子崧徽猷阁直学士江淮等路发运使兼经制使翁彦国按实录去年十一月甲戌已除彦国宝文阁直学士充经制使募兵入援不知此时何以尚带徽猷阁直学士当考都水使者荣薿同盟于淮宁之教场初永昌陵既复土司天监苗昌裔私谓内侍王继恩曰太祖之后当再有天下太宗大渐继恩与参知政事李昌龄谋立燕懿王之子冀康孝王惟吉事泄以贬死熙宁中昌龄孙逄为临沂簿与方士李士宁导懿王之曾孙右羽林卫大将军秀州防御使世居谋不轨复坐诛子崧在邸中习闻其说至是适天下大乱子崧传檄中外语颇不逊时彦国在寿春闻敌渐还引兵至陈与子崧会二人争长子崧曰周之宗盟异姓为后彦国曰我奉王命入卫公陈守耳子崧方筑坛告上帝杀三牲歃血而推盟主未定先是敌犯颍昌志同弃城走去年十二月丁丑至是引所部亦至曰大元帅康王在济州吾辈何主盟之推乃同上书帅府然彦国卒为誓文行登坛歃血之礼云志同执中子薿諲孙也执中龙泉人政和中太宰諲任城人熙宁户部副使按赵子崧移檄事它书不见独王明清挥麈录余话有之其略云艺祖造邦千龄而符景运皇天祐宋六叶而生＜耳少＞躬果如所言则子崧真乱臣贼子矣恐未必尔然明清所云遣郑珏置狱京口究治情得上不欲暴其事以他罪窜之则亦不为无据实录载子崧盟文云敢告众士金人再犯京阙侵侮暴虐人神共愤圣天子屈巳议和犹未退师旷日持久包藏祸心宗社危辱王命隔绝天下臣子各奋忠勇誓不与俱生今诸道之师大集于近辅凡我同盟毋狥私毋怀异毋观衅戮力合谋共安王室以效臣节三军之士视死如归千万人惟一心进则厚赏荣于家邦退则重刑杀及妻子有渝此盟神明殛之皇天后土太祖太宗实鉴斯言按此时子崧已知大元帅在济州而盟文略无一字及之亦可怪也胡寅封事黄潜善郑珏小人本无远见自南都以至维扬诛窜之刑疑忌之意相寻继见足明当时皆有是说今且云传檄不逊更俟考详明年二月戊寅行遣 
癸亥邦昌请元祐皇后入居延福宫敌之始退也权领门下省吕好问谓邦昌曰盍举钦圣故事乎邦昌曰敌去未远请俟踰境好问曰何可缓也邦昌乃集百官赴文德殿降手书曰余世受宋恩身相前帝每欲舍生而取义惟期尊主以庇民岂图祸变之非常以致君臣之易位既重罹于罗网实难逭于刀绳杵臼之存赵孤惟初心之有在契丹之立晋祖考殊迹以甚明载惟本朝开创之图首议西宫尊崇之礼号同母后国系周朝兹为臣子之至恭以示邦家之大顺恭惟哲宗元祐皇后聦明睿智徽柔懿恭虽尝即瑶华崇道之居亦既奉钦圣还宫之诏久栖神于靖馆积系望于绵区今二圣已迁山川方震是用祗伏掖庭之次恭陈旧国之仪揭丕号以正名开别宫而移御幅员时乂庶臻康济之期京邑既安更介洪长之祉宜上尊号曰宋太后御延福宫时后在兄子通直郎忠厚所邦昌又密上后书具述复兴之事此据秦湛回天录后皇恐不知所以避之不免翌日入居西宫蔡绦国史后补云延福宫国初号西宫盖周太后尝居之故邦昌用此故事王明清挥麈录云后在孟忠厚家垂帘仪卫忽突入第中后皇恐不知所以按后此时虽入居西宫尚未垂帘也明清所云小误今删润附入元帅府檄至京师邦昌命开封府榜谕士民都人读之莫不感动 遣权吏部尚书谢克家往山东迎大元帅先是吕好问谓邦昌曰公宜遣使推戴康邸则城中便为功臣若先为诸道所推则城中即叛臣矣为功臣为叛臣在此一举岂可少缓邦昌以为然王时雍谓邦昌曰今如骑虎势不得下后日噬脐无悔也宜熟虑之徐秉哲亦赞其言邦昌不从乃止此以秦湛回天录沈良遗录参修 尚书右司员外郎宋齐愈请致仕不许 门下侍郎耿南仲在军中率群僚劝进王避席呜咽掩面流涕辞逊不受使臣郑安自金回传渊圣皇帝啮血书襟诏略曰宋德不兴祸生莫测不幸用非其人兵未抵京而众先溃使道君皇帝而次全族驱质复闻宗社亦非我族涕泪横流卫士潜归播告四方忠臣义士奋心一举犹可为朕报北辕之耻也王读之痛哭 江淮发运副使向子諲遣将官王仪统勤王兵至城下 徽猷阁直学士知淮宁府赵子崧闻金退师与发运使翁彦国引兵之襄邑北道都总管赵野河东北宣抚使范讷亦以所部来会时从事郎范埙为蕲州司仪曹事率郡兵勤王子崧因遣埙与承事徐文中偕至帅府请进发大军移屯南京且言国家之制素无亲王在外者主上特付大王以大元帅之权此殆天意今若稍有犹豫则事去矣兼恐四方奸雄乘变而起猝难平定望大王遵故事以天下兵马大元帅承制号召四方旬月之间可传檄而定埙镇曾孙也镇成都人熙宁翰林学士子崧引兵事据家状在四月四日故附此其所上书当在此时今牵联书之 金左副元帅宗维还军次郑州此据范仲熊北记 
