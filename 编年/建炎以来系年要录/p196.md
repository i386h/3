<!-- { "loadSidebar": true } -->
辛未左朝奉大夫提举江州太平观李弥大复徽猷阁待制知静江府 起复秘阁修撰知岳州程千秋移知鼎州左朝奉郎张觷知岳州上览除目问觷才术如何赵鼎曰闻其能办事上曰不须更问某人荐惟才是用胡松年曰朝廷用人不可不慎用一君子则君子进用一小人则小人进上曰君子刚正而易疏小人柔佞而易亲朕于任用听察之间不敢少忽也 右司谏赵霈请命有司条具一岁钱谷出入之数裁节浮费上曰此疏极关治体过防秋便可施行胡松年曰使论事之臣每如此何患不能协济中兴正恐敌骑既退国家暂安虚文细务又复出矣上曰赵鼎记此可为戒中兴圣政臣留正等曰唐李吉甫始部录元和国计著为成书本朝因之丁谓著景德会计录田况著皇祐会计录蔡襄著治平会计录苏辙著元祐会计录皆所以总括国计杜失谩制丰耗量入为出也太上皇帝因谏臣之言以谓此疏极关治体惜当时未有能推行之者神圣嗣兴以恭俭先天下比命计臣置版籍以总四方之赋计其入则尽矣量入以为出则会计之书不可以不作也愿诏诸儒踵成之 直徽猷阁两浙转运副使李谟言平江今岁苗米三十四万石而逃田开阁四万余灾伤减放八万余平江最系上色肥田岂有逃绝若干之理又虑检放不实乞下宪司委官覆实如所委官隐蔽许监司互察先是谟言浙路上供稽缓乞秀湖州平江府委谟督责紧切催纳故有是请户部乞许之中书舍人王居正言陛下仁恤百姓之心形于诏旨行于赦令四方守令固未必能上体圣意使实惠及人今州县一有开阁逃田及检放灾伤去处则监司便指以为官吏作弊欲寘之于法臣窃以为非陛下本意兼恐提刑司及所委官观望保明不实抑勒敷纳为害不细望追寝今降指挥从之 左朝议大夫知和州皇甫彦丁忧特起复时和州为金所破彦率军民据守麻湖水寨淮西宣抚使刘光世遣摧锋军统制赵秉渊统领官杨贵将其军民乘舟南归秉渊等因纵火大掠士民仓猝引避水阔舟小沉溺甚众彦之金帛妓女皆为所夺明年正月壬子行遣知枢密院事张浚往镇江视师时金人于滁上造舟有渡江之意赵鼎密为上言今日之举虽天人咸助然自古用兵不能保其必胜计当先定事至即应之庶不仓猝万一金人渡江陛下当亲总卫士趋常润督诸将乘其未集并力血战未必不胜或遏不住则由他道复归临安坚守吴江敌亦安能深入臣与张浚分纠诸将或腰截或尾袭各据地利时出扰之敌亦不敢自肆惟不可闻渡江便退即诸将各自为谋天下事不再集矣主管殿前司公事刘锡神武中军统制杨沂中见鼎曰探报如此驾莫须动鼎曰俟敌已渡江方遣二君率兵趋常润并力一战以决存亡更无他术锡等同声曰相公可谓大胆鼎曰事巳至此不得不然二君随驾之亲兵也缓急正赖为用岂可先出此言锡等乃退 是日金左副元帅完颜昌遣通问使魏良臣王绘归行在平旦良臣等行接伴官李聿兴谓曰侍郎归矣如聿兴等何时得离涂炭叹息久之行二里许昌拥三百余骑相遇于涂问难再三良臣等答昌如初见聿兴之语昌言既欲讲和当务至诚不可奸诈况小小掩袭何益于事如欲战先约定一日两军对敌则可我国中祇以仁义行师若一面讲和又一面令人来掩不备如此恐江南终为将臣所误如向来大军至汴京姚平仲劫寨事可见本朝事体秦桧皆知若未信且当问之良臣等以此来有上大金皇帝表二圣二后表丞相元帅物录六封乞留军前译者云大金皇帝表可留他书持去战而败录中物固非我有即胜讵止须此物遂授良臣等以左副元帅宗辅书已上并据王绘绍兴甲寅通和录又为良臣言当以连州以南王尔家为小国又索金帛犒军其数千万良臣等受书遂自镇江赴行在金人言连州以南等语据张浚行状云尔按金人前后书辞止欲画江为界与此不同王绘语录亦无此说更当详考 
　壬申上谓大臣曰朕于群臣或因其行事或因其献言每料度曲折十亦得五但恐太察不敢见于所行耳 左从事郎新潭州州学教授钱秉之特改合入官秉之避地广西用赵鼎荐对而有是命后三日殿中侍御史张致远言陛下亲乘戎辂总师拒敌此正汉高延郦食其光武纳寇恂之时顾虽韦布卒伍苟有才术足以排难解纷亦当听用使群心耸动共赴功名之会而乃陈谊无闻改秩罢去臣意朝廷祇以既降上殿指挥不可中辍既已引见登对例合推恩此岂今日所宜为耶当拯溺救焚之时袭承平优暇之轨在朝廷一时施设因成文具使臣下沿例获赏何以劝功愿陛下于延访之际稍从慎简其人才足以任事议论足以戡时者亟加委用令得摅发所蕴以风厉其余否则放令自便无徒启侥幸之门长奔竞之风赏罚二事在军旅之际所系甚大惟陛下无轻用之天下幸甚疏奏从之 
癸酉直秘阁韩之羙通判全州之羙守德安召还而有是命是夜魏良臣等至常州见浙西江东宣抚使张俊 
甲戌夜良臣等至许市遇知枢密院事张浚于舟中良臣等具告以金人所言且谓金有长平之众浚谓曰欲同诣行在徐思之恐人疑惑乃密奏使人为敌所訹切不可以其言而动又勿令再往军前恐我之虚实反为所得浚遂疾驱临江召韩世忠刘光世与议且劳其军将士见浚来勇气自倍浚部分诸将遂留镇江节度之 


●建炎以来系年要录卷八十三 
　　宋 李心传 撰 
　　绍兴四年十有二月乙亥朔辅臣奏事上因论祖宗创业艰难未尝不以躬俭为天下先盖俭则不妄费不妄费则征求寡而民心悦此所以得天下也赵鼎曰仁宗皇帝时大臣尝入寝殿问疾见帝盖旧黄絁被宫人取被覆其上然亦黄絁也躬俭如此故仁恩渗漉四十二年号称至治至今虽田夫野老言及必流涕沈与求曰臣闻元德皇后尝用销金缘皂襜太宗皇帝怒曰近日宫中用度不足皆缘皇后奢侈所致以此见祖宗以恭俭得天下自是家法上曰宣和以来世习承平之久奢侈极矣驯致祸乱可不戒哉 右奉议郎浙西防托司提点官鲍贻逊罢上之出视师也置防托司于临安府而以贻逊与左朝奉郎孙邦同领之至是监察御史张绚言贻逊追集乡民聚于寨栅人苦其扰邦不以为是为贻逊所辱郡守梁汝嘉置酒和解之士民骇怪故贻逊遂罢防托司事始不见因此表出之 尚书吏部员外郎魏良臣合门宣赞舍人王绘自金国军前还入见良臣等至平江见辅臣巳金部员外郎吴并问金兵众寡绘曰据所见不及二万人而谍报及金人自言以谓四路各十万人然未尝见也日午对于内殿上问劳甚渥且询敌势绘举冒顿匿壮士健马故事为对且言愿勿轻此敌翌日绘即乞致仕许之既而赵鼎召良臣问四路之数良臣曰此副使为吴郎中言之若所闻审的则必奏陈时良臣等既为张浚所斥而侍御史魏矼亦言朝廷前此三遣和使而大金继有报聘礼意周旋信言可考顷复专使寻好未有衅隙兹乃伪刘父子造兵端本谋窥江初无和意使人未见国相报书来自近甸此而可信覆辙未远今大兵坐扼天险援师舣舟上流精锐无虑十万彼伪刘挟金为重签军本吾赤子人心向背久当自携持重以待之轻兵以扰之吾计得矣昔曹操降刘琮得其水军人船合八十万径下江陵吴之议者咸曰曹公豺虎也然托名汉相挟天子以征四方今日拒之事更不顺且将军大势可以拒操者长江也今操得荆州水陆俱下此为长江之险巳与我共之矣而势力众寡又不可论不如迎之独周瑜引兵与刘备并力以逆操败之赤壁今刘豫挟金以叛视操孰顺敌众深入泽国视操孰强而岳飞在江西吴玠在秦陇形势又孰得更欲听其诡计惰丧士气拱手以受其弊非臣所喻也昔新垣衍说赵帝秦鲁仲连折之有曰是使三晋之大臣不如邹鲁之仆妾秦军闻之为却五十里臣久诵斯语不胜愤懑惟陛下为宗社生灵之重仰顺天意俯从人欲饬励诸将力图攻守上甚纳其言矼疏不得其日且附良臣入见之后王绘乞致仕据绘甲寅录云耳日历无之六年四月三日自武显大夫合门宣赞舍人落致仕充湖南制置大使司属官 是夜淮东宣抚司正将许世安王权劫敌栅于真州之东北获数十人 
丙子赐赵怀恩陇右郡王印 
丁丑左朝请大夫知江州陈子卿为湖北制置使司参议官用岳飞奏也后二日执政进呈韩世忠辟官属上曰诸将所辟官属稍正当则能裨益其军政傥非其人往往生事虽朝廷用人亦然书称侍御仆从罔非正人况其他乎沈与求曰致治之道在积贤耳左右前后皆薛居州则邪枉之徒自然远矣天下安得不治 
是日吏部侍郎孙近礼部侍郎唐煇中书舍人王居正权户部侍郎刘岑同班入见以敌骑临江也戊寅侍御史魏矼殿中侍御史张致远右司谏赵霈同班入见时侍从台谏扈驾平江止此 右迪功郎楚州录事参军权盐城县令刘舜士为右承务郎知县事先是舜士率吏民守境捍御又拒敌檄不从故有是命舜士言道梗无粮乃赐钱二千缗米五百斛诏盐城权隶秦州赐钱米在庚辰隶秦州在辛巳 
己卯刘光世奏统制官王德获伪承节郎定远县主簿朱从上命释之既而曰诸将方与敌人对垒今献俘輙释之恐其意怠勿杀可也赵鼎曰此皆吾民诚不必杀遂付神武中军仍给五人衙官券十二月丙申给券 布衣王苹特补右迪功郎苹侯官人通春秋舍法既行遂不就举至是寓居吴江守臣孙佑言其素行高洁有忧时爱君之心召对补官后四日赐进士出身除秘书省正字上谓辅臣曰苹起草茅而议论进止若素宦于朝大抵儒者能通世务乃为有用 
知湖南制置大使席益乞依李纲例于所在州军寄造酒又言本路阙官去处省部巳下差下人未到间乞依折彦质例许臣选委权摄及奏辟一次许之庚辰中书舍人王居正言州郡公使造酒命官限年之任祖宗之法悉有定制昨李纲知潭州乞于所在州军造酒既不指定路分又无所造石数是潭州得于天下州军不限石数造酒今益乞依纲公议以为不可初纲知潭州应朝廷所差官并不令赴任自行辟置自后彦质继之乞省部巳差下人未赴任间许时暂差人权摄如一季内未到即许审量奏辟比之李纲巳极忠恕所以朝廷姑从其请兼彦质到任之初系经马友钟相残破未久本路全然阙官是时权宜奏辟理或当然今湖南州县稍巳就绪而益乞依彦质例辟官公议亦以为不可欲望详酌将益所乞造酒且依彦质就潭州寄造月不得过三十石其辟官候踰年依条不该赴任之人许行奏辟庶几稍近人情从之 
辛巳刑部尚书章谊往江上押燕犒军还入见 命行宫留守司中军统制王进以所部屯泰州防托通泰应援淮东水寨权听帅司节制上召进入对而遣之 秘阁修撰淮东宣抚司参议官陈桷丁母忧诏起复 伪齐保义郎刘远特补忠翊郎远同州人从刘麟入寇与其徒六人自盱眙脱身来归皆录之其伪告令所属焚毁 
壬午诏知宿迁县刘泽等并各转一官泽之来归也徐俯在枢筦欲斩其首送刘豫赵鼎以为不可至是始褒录焉事祖巳见四月丙午 
乙酉直龙图阁新知永州胡寅试起居郎尚书左司员外郎兼权给事中晏敦复为中书门下检正诸房公事 朝请郎通判漳州江跻守司农少卿跻先坐秦桧党斥去至是赵鼎用之 
