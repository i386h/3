<!-- { "loadSidebar": true } -->
　　辛巳左朝散郎都大总管四川茶马监牧公事汤允恭复司农卿与尚书度支员外郎总领四川财赋军马钱粮郑霭两易霭仍除直秘阁 尚书吏部员外郎黄然为两浙路转运判官 右朝奉郎知蜀州孙道夫主管台州崇道观从所请也道夫在郡九年遇事明了州人目为水晶灯笼 
　　癸未宰执进呈大理评事刘敏求面对劄子乞令场务不得将食米作糯米收税诏如所请又进呈大理评事巩衍劄子乞戒约耆长保正副非盗贼斗殴有实毋得輙受状诏刑部措置累年惟大理寺官而对极多当是狱官不容谒故也其后刑部乞比附条令将不应受理事追逮关留者徒一年殴缚取财者以盗论加二等从之刑部奏下在明年二月壬午 
　　丙戌左朝散郎魏安行送钦州编管左朝散大夫主管台州崇道观洪兴祖送昭州编管先是右正言王珉言故龙图阁学士程瑀本实妄庸见识凡下昨在闲废輙取先圣问答之书肆为臆说至引王质断狱以释弋不射宿全失解经之体于周公谓鲁公之语而流涕不无怨望之意此等乖缪不可概举其子弟又私结父之党与以窃世之誉如洪兴祖者则为文以冠其首魏安行者则镂板以广其传朋比之恶盖极于此不可不虑也兼闻安行刊瑀之书尽用京西转运司官钱费用不赀又以传示四方亲故并擕归其家无虑数千百本身为漕臣当为国家爱惜财用岂可率意妄作以济其私使官钱可以私用则其他何所不至臣窃惟陛下以圣学高明表章六经瑀乃敢唱为异论而安行辈又从而和之若不早为杜绝臣恐其说寖行害教惑众其祸不止于少正卯杨朱墨翟也伏望特降睿旨将见今镂版速行毁弃仍令所司检计所费之直尽数于安行名下追纳或其他州军有刊行异说书籍元未曾申取朝廷指挥者亦乞毁弃仍将兴祖安行及瑀之子弟重赐施行以为朋附鼓唱异说之戒此亦陛下保治之一端天下幸甚诏户刑部逐一依条施行珉又言兴祖天姿阴险趋向不正如程瑀妄人之雄者兴祖倾心附之结为死党瑀既死又与其子弟复相结托将瑀书为之序引谬加称赏以欺后世如所谓感发于孔子之一射流涕于周公之四言此何语也哉安行昨知滁州开垦荒田乃其职事輙敢妄增顷数欺罔君上虽已放罢亦为轻典兴祖今为饶州人皆怨嗟日望其去乃敢共怀异议肆为不靖如不痛惩恐为乱阶伏望圣断将兴祖安行编置远方以御魑魅仍并程瑀子弟见巳任堂除差遣之人并归吏部庶使君子小人有所别白而天下后世知奸人之不可容也诏刑部开具申尚书省于是刑部尚书韩仲通乞将安行送钦州兴祖送昭州并编管瑀之子右承事郎宏济罢新差监通州金沙盐场右承务郎宏靖孙右承务郎有功有孚今后并不与堂除差遣或其他州军有刊行异说书籍元不曾申取朝廷指挥者亦乞毁弃从之日历于此日先书刑部状而十三日辛卯方载王珉二疏疑珉疏乃十一月十三日壬戌所上也今并附此日日历又于去年十一月二十二日丁未书左朝散大夫知饶州洪兴祖依所乞差主管台州崇道观按王珉第二疏称谨按知饶州洪兴祖又云兴祖今知饶州人皆怨嗟日望其去兴祖去年已得宫观则珉何以出此言疑兴祖祠命在今年十一月二十二日辛未而日历误系之去年也当求饶州知州题名参考 左朝奉郎汪应辰通判潭州应辰之在静江也帅臣吕愿中尝以微罪欲杀走卒王超应辰谏而止有录事参军周某者与秦桧有旧恃此自恣尝以国忌日命妓佐酒应辰欲纠之既而中止周憾之使人持书告桧以应辰尝遣信渡海饷赵鼎又与李光交通超以计得其书而易之应辰乃得免 
　丁亥降授右朝奉郎勒停人王趯追三官依旧勒停特除名送辰州编管以趯前知雷州与李光通书及差兵级应副使唤致臣僚论列故也郑仲熊之为谏官也论海外罪人擅离受谪之地逃匿趯家时趯坐与光通书停官未叙事见绍兴二十年八月甲辰乃诏湖南广西宪臣亲往捕光押还责地分仍逮趯赴大理狱既而究治事皆虚按奏特有是命郑仲熊章疏已见今年七月癸丑王明清挥麈第三录云李泰发之还责海外也欲寓书秦丞相以祈内徙而无人可遣门人王彦恭趯罢雷守闲居全州泰发乃作秦书托王为寻端便王之邻居有李将领者坐岳侯事编置于郡与闾里通情趯令其子司法者从李将就顾一隶遣往会稽授书于泰发家既至越泰发子弟不敢以人入都乃就令此介自往相府投之既达于秦忽令问李参政今何在所遣人仓猝遽对云李参政见在全州与王知府邻居盖误以李将为泰发也且云有王法司与李参政亲以书付我令来盖错愕之际又称司法为法司也秦怒于是送大理寺根勘行下全州体究李光擅离贬所因何輙敢存留在木州且追王趯并王法司送狱而全州适有法司人吏姓王者亦与彦恭舍甚迩俱逮后体究得泰发初未尝离昌化但诬彦恭以前任过愆除名勒停编管辰州王法司者懵然不知亦勒任赃罪杖脊当时闻者无不笑而怜之 
　　己丑直秘阁提举两浙东路常平茶盐公事高伯之知温州 
　　辛卯尚书兵部侍郎徐宗说充敷文阁直学士知明州以病自请也 
　　甲午右朝请大夫福建路安抚司参议官王弗知果州 
　　乙未司封员外郎王葆面对言县令于民尤亲而近年以来监司郡守各缘好恶之私以更易县令在法命官犯罪虽有实状亦须具奏方许对移县有繁简难易监司察令之能否随宜对换亦必具奏听旨伏望严约束务在必行诏申严行下应对移具事实申尚书省 
　　丁酉度支员外郎曾怡罢以权户部侍郎曹泳劾其贷取库务物色也 入内东头供奉官睿思殿祗候陈成之还所寄资为拱卫大夫保宁军承宣使致仕 右通直郎知明州鄞县程纬追毁出身以来告敕文字除名勒停永不收叙送贵州编管仍籍没家财先是县丞王肇与纬不协诬告纬慢上无人臣之礼遂兴大狱肇因揭榜召士民诉纬罪犯案具纬坐赃法当绞特贷之日历明年十二月九日壬午刑部状肇所告并是虚妄已行断肇追官勒停不知纬有无改正也 
　　庚子尚书司封员外郎王葆左朝散郎知江阴军徐嚞并为监察御史嚞西安人也绍兴二十六年五月言者劾张修章疏称曹泳在衢州监酒赃污不法监司郡守欲案其罪嚞修刘景曲为营救得免此事当考 
　　壬寅刑部奏编管人愿充厢军者听剌时台州编管人谢立之妻乞将夫剌充牢城刑部因编下诸路上可其奏且谕大臣曰朕昨在元帅府见河北诸州将编管人牵联丐食于市盖缘不给口食乃至于此诚可悯恻宜申严约束行下 直秘阁两浙东路提点刑狱公事秦昌时卒 
　　乙巳金主使骠骑上将军签书枢密院事白彦恭中散大夫守右谏议大夫充翰林待制同知制诰胡励来贺来年元旦励已见绍兴二年夏末 
　　是岁宗室子赐名授官者十有三人 诸路断大辟十有九人 行在镇江建康府榷务三务场共收茶盐息钱二千六十六万余缗盐息一千五百六十六万余茶息二百六十九万余香矾钱一百九万余杂物钱一百二十万余 金尚书右丞相兼中书令萧裕为金主亮所疑与西北招讨和和谋立故辽豫王禧之孙和和执其使以闻裕坐死亮诏谕诸路略曰自汉高祖以来谋反者颇多盖高祖与朕皆中庸之主尧舜禹汤之时岂尝多有此事其不逊如此以金人诛裕诏修入诏词云朕抚临万方今第六载即此年也 金人旧无陵墓自太宗晟以上但葬于护国林极草创逮亮南徙始令司天改卜于燕岁余乃得地于良乡县之西大洪山佛寺徙太祖旻太宗晟德宗宗干于其中余宗室以昭穆祔惟东昬王亶葬于山之阴谓其刑余之人不入陵故也 
　　建炎以来系年要录卷一百六十七 
　　建炎以来系年要录卷一百六十七金人地名考证 
　　和和原书作好胡与金史同并误今改正 


●建炎以来系年要录卷一百六十八 
　　宋 李心传 撰 
　　绍兴二十有五年岁次乙亥金海陵炀王亮贞元三年春正月按是月己酉朔丁巳诏申严州县官批书不圆之禁以大理评事俞长吉面对言吏生疵邀贿士夫受毙故也 
　　戊午大理寺丞孙敏修面对论州县人户输纳官物不为依限消凿簿书遂至再行刬刷乞申严条法从之三月辛巳行下 
　　辛未中侍大夫保宁军承宣使鄂州驻劄御前军统制李道落阶官加龙神卫四厢都指挥使将士迁官者五千七百七十有二人以收捕猺人杨再兴之劳也 
　　甲戌敷文阁待制新知饶州苏符乞奉祠上曰顷朝廷初议休兵符颇以为然及王伦被留遂复二三今不复肯出蜀矣乃以符提举台州崇道观 
　　乙亥雪 
　　丙子大理寺丞郭唐卿面对论远方州县推勘公事闻有禁囚不书历者既监司巡历即移他所望申严法禁从之 
　　二月戊寅朔诏诸路见阙知县去处令吏部疾速差注如无人愿就令本路帅臣监司同共保明辟差一次 
　　壬午秘书丞兼权实录院检讨官兼普安恩平郡王府教授郑时中为秘书郎 
　　癸未少傅观文殿大学士充万寿观使兼侍读秦熺言自蒙擢用以来未曾展省祖茔兼累次封赠未经焚黄乞给假前去诏如所请令两浙江东转运司往来应副 
　　甲申右文殿修撰曾慥卒 
　　乙酉捧日天武四厢都指挥使镇江府驻劄御前诸军都统制刘宝为安庆军节度使龙神卫四厢都指挥使建康府驻劄御前诸军都统制王权为清远军节度使皆以总戎十年故也既而秦熺过镇江府宝遣所部以绣旗二万迎之熺喜宝章＜锍-釒＞以为因此建节却误盖宝以二月乙酉建节而熺埙是月乙未方朝辞当是熺自镇江归建康是以先与二将建节台章少误也 
　　己丑敷文阁直学士提举佑神观兼实录院修撰秦埙言父往建康焚黄理合随侍望给假前去许之 
　　壬辰敕令所删定官杨造面对论监司为外台耳目之官于法必遍巡所部近来僻远郡邑例皆不往其能周知吏之能否民之疾苦乎伏望戒饬申严俾令遍历从之 
　　甲午殿中侍御史兼崇政殿说书董德元右正言王珉并兼侍讲 
　　乙未知浔州郑思永言沿流监司科属县造舟应副过往之人侵耗民力又朝廷住卖度牒之后州县拘收亡僧道度牒并不许纳致童行□名披剃谓之反魂诏并禁止思永又言县令分委佐官下乡催税扰民乞依法断罪诏户部约束 
　　戊戌夔路安抚司申通侍大夫奉宁军承宣使知思州田祐恭卒乞优与推恩诏特赠保康军承宣使其子武翼大夫合门宣赞舍人思州都巡检通管州事汝端乞解官诏起复 
　　己亥殿中侍御史董德元言前知建昌军陆时雍乃赵鼎之客淮南转运判官孟处义乃汪藻之引用与朱胜非厚善专怀异意不恤国事诏处义放罢时雍自今毋得与堂除 
　　壬寅左奉议郎沉长卿追两官勒停除名送化州左从政郎芮晔勒停除名送武冈军并编管右通直郎新淮南路转运司干办公事陈祖安特放罢长卿旧尝与李光启言和议之非秦桧巳恶之至是与晔同赋牡丹诗晔诗有今作尘埃奔走人之句为邻舍人所告以为讥议送大理寺祖安尝见二人诗亦当追证而签书枢密院事郑仲熊营救祖安故得脱免狱具长卿坐上光诗启有嘲讪语晔坐尝与长卿同作诗更不告官又晔任仁和县尉幸望朝廷除授清职心怀怨望故作与长卿有此等语祖安见之亦不陈首乃有是命是日宰执进呈仲熊嘿无一语罢朝桧颇咎之晔乌程人祖安建阳人也 
