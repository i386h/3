<!-- { "loadSidebar": true } -->
　　己卯省都督府随军漕臣时以户部侍郎姚舜明在镇江緫领钱粮故也 诏左武大夫忠州防御使知泰州张荣以所部赴行在 初讲筵所以进书推恩书吏慕允中补进武副尉提举官乞特不作非泛补授都官用例许之左司谏唐煇言号令不信后之侥幸者无以澄革乞改正是日进呈上曰此御批宝也既有例当行席益曰此事固有前比然以副尉而烦谏官论执请如所奏上颔之徐俯曰如有例何上曰然凡朝廷事既有例因言者论列而改则朝廷所行果非也且此小事非系国体吕颐浩席益固请如煇所奏上可之按唐煇所奏非谓不应补官谓其不应不作非泛也熊克小历节略其文遂失事实今稍详之 中兴圣政臣留正等曰天下之事必有争臣以防其微必有谋臣以当于体此为治世也已矣事之行也苟有毫发之可议人以为犹可也争者曰必不可人以为未害也争者曰必有害人主岂得忽于微而黜其说哉彼以争为职者也事之犹可也而过于言无伤也人有所难言事有所必不可不言者又将使斯人不择可否不计从违以伸其职于后也故曰法家拂士不可以通人望之言无不从有补国家稍加违咈其职遂废谋臣者所宜左右其说以献于明主也太上皇帝乐受谏＜锍-釒＞付外而行与大臣谋议曲折详尽宁格成命而重违谏奏此国体也夫以煇之论一副尉与论献瓜果而授试官者何如哉献瓜果而授试官涂之人耳而来者未必加多因讲筵而觊恩泽则祗应之类不乏也其非泛补授之名安得而不早正于此虽有前比可免论执特不可以一祗应恩泽而屈忠言沮直气也煇之论事以其职颐浩益谋国以其体而太上皇帝不难于听从之圣德盛矣哉庚辰辅臣奏事吕颐浩言雨足上曰日者亢旱朕甚忧之以为穑事无望矣今沾足如此殆将有秋春秋二百四十二年书大有年者才一书有年者再而已以此知丰登之难得也先是自六月丙午不雨上命议狱省刑弛力役进素膳及是雨乃足翌日上始御玉食焉 
　　辛巳左朝散大夫广西转运副使刘彦适知静江府代见任人降充直秘阁许中赴行在先是有诏复收免行钱而彦适市买方物抑贾人使低其直民有讼之宪司者中械系之死狱中提点刑狱公事董弅言于朝故先召还寻夺职夺职在八月庚子弅逌之子也既而宣谕官明槖复奏其五罪四年二月壬午乃趣湖南漕司劾治 皇伯洪州观察使权行在中正司安定郡王令畤为宁远军承宣使以积阀迁也八月按是月癸未朔丙戌户部尚书黄叔敖请诸路上供钱两浙限次年二月终江湖限五月中起发违者本部以闻从之四年二月广东西漕臣以上供欠多降一级 初忠锐第八将徐文既叛去事见四月以所部海舟六十官军四千三百泛海至盐城县遣使臣阚中纳款于伪齐具言沿海无防虞之人可以径至二浙且图上驻跸所在军马之数因密州草桥镇巡检包德闻于刘豫豫大喜是日授文防御使知莱州以海舰二十益其军令犯通泰等州且至淮南与大军会合 
　　己丑命神武副军都统制岳飞赴行在仍命飞以精卒万人留戍江州辅臣因论分屯军马远近轻重吕颐浩曰但恐无粮上曰抚国家给馈饷自古亦须运粮岂有无粮之理乃命出抚州桩管钱九万余缗江西折帛钱易粮万斛以饷飞军 
　　辛卯诏诸路州军自去年以后奏案未得断敕者具月日申部取断先是礼部尚书洪拟入对论诸路狱案凝滞上谕辅臣曰奏案遣决濡滞刑狱禁系者多何以召和气吕颐浩曰奏案法有日限上曰但不举行耳可当催趣务在刑清庶革久弊乃有是旨 
　　壬辰川狭等路宣抚处置副使王似言川狭诸州应奏狱案乞用便宜指挥酌情断下如张浚例许之 
　　癸巳左承议郎常同为殿中侍御史同自柳州召还既对遂有是命 和安大夫荣州防御使王继先言累年供进汤药有劳已推恩数乞将上件劳绩守本官致仕庶不踰分招致人言诏继先进秩一等许回授 是日朱胜非自湖州赴行在故事大臣夺情者服糙光帻惨紫袍皂角带上皇恶之政和末始议以入公门不应变服遂以吉服朝然居家犹丧服也至是胜非请所服太常遂省记宣和近事以报而居第则惨服去佩焉议者不以为是太常奏下在此月庚子今因胜非赴行在遂书之胜非奏状云臣今月十一日登舟长行癸巳十一日也夺情故事太常所记不如是之详今以蔡绦百衲丛谈增入 是夜虔卒石亮与其徒谋即州学团聚为变忠节指挥使石佺密告东南第六将韩思等率兵捕其徒七人皆斩之事闻诏虔州别选守臣命见任人侯延庆赴行在事闻在九月庚午后三日癸酉除朱芾知虔州已附见九月甲戌刘大中奏后更不别出甲午上谓大臣曰元祐党人固皆贤然其中亦有不贤者乎吕颐浩等曰岂能皆贤徐俯曰若真元祐党人岂有不贤但蔡京辈凡己之所恶欲终身废之者必名之元祐之党是以其中不免有小人上曰若黄策之类是也俯曰黄策乃元符末上书狂直被罪始天下皆称之如策比者无虑十数人策不能固穷守节旋陷于非义其中亦有议论前后反覆奸恶猥琐窜名其间如杨畏朱师服数人耳策以直秘阁通判严州受赇抵罪故上及之 右通直郎唐恕试太常少卿恕既告老屡召不至及是入对诏赐进士出身而有是命 右朝请大夫主管江州太平观王子献复右朝议大夫子献初坐江西弃城停官及是乞牵复大理约法公罪斩仍用赦而复之著此以见弃城约法轻重故降充宝文阁待制王觌追复龙图阁学士觌泰州人元祐翰林学士党籍待制已上第二十六人临江军安置 
　　乙未诏河南镇抚使翟琮且在襄阳府屯泊听候朝旨时梁卫之地悉沦伪境琮屯伊阳之凤牛山为伪齐所逼孤立不能敌率部曲突围奔襄阳京西招讨使李横以闻故有是命熊克小历载琮突围在明年三月末盖不知琮至襄阳之时也今从日历附此克又云琮以数城孤立不能敌亦误琮虽为河南府孟汝郑州镇抚使其实遥领虚名今不取权商虢镇抚使董先亦言有官军及老弱七千在襄阳而李横兵已众恐不能赡给乃命先赴行在先遂以其众依赵鼎于江西 
　　丙申以昭慈圣献皇后改谥册宝告太庙 
　　丁酉遣户部员外郎徐杞奉册宝己亥以信安郡王孟忠厚为礼仪使奉神御并诣温州上酌献于射殿毕步导至行宫南门外奉辞宰相率百官辞于城外时以制塑神御官吏迁官资者二百四十余人添给钱万缗银帛二千四百余匹两言者以为滥乃命差减焉八月甲午诏转官资人减半 诏置三衙管军直舍于殿门外用主管殿前司公事郭仲荀请也 
　　庚子诏都转运使移司抚州时议者皆欲罢都运司以省费给事中黄唐传上疏言自罢发运司后上供钱物顿失拘催遂改为都漕盖以收簇上供应副行朝为事今罢此亦可省官吏之费但虑诸路漕臣复以上供钱物移用他时复置即非朝廷举措并具置司前后所催发钱物数以闻乞付户部官同议于是度支郎中侯懋等言自置此司一岁间所拘催钱粮金帛已八十二万余贯石匹两第漕臣不得自便同所忌嫉以此见存废利害甚明今置司常州去闽广江湖地远乞移司抚州从之熊克小历误以唐传元章为懋所奏遂并户部定夺之语合为一章盖卤莽也今依日历各取其要语别书之 
　　辛丑信安郡王孟忠厚言近者有诏改议昭慈圣献皇后谥号务尽尊崇而其废复之因终未明辨人或疑之臣闻昨有黄策上书专论此事盖策于平江因析卖蔡京家产乃得京旧所藏亲奉圣语劄子手迹有太上皇帝谕京语曰皇太后言昨先帝既废后亦有悔意尝以语皇太后则知废黜之事非繇泰陵圣意断可知矣昨已蒙宣取京所书劄子真本望宣付史馆以慰在天之灵从之 武功大夫忠州剌史兼合门宣赞舍人添差福州兵马钤辖刘绍先为神武右军右部统领用张浚请也　甲辰手诏曰比者雨旸弗时几坏苗稼朕方寅畏怵惕之中又复地震苏湖益甚惧焉盖天之降灾其应必至皆朕失德不能奉顺乾坤协序阴阳之故咨尔在位大小之臣有能应变弭灾辅朕不逮者极言无隐先是宰执同奏请罪章未下侍御史辛炳奏大臣无畏天心何事不可其言峻甚由是出宰执初章仍有天之降灾皆朕失德之语于是吕颐浩等居家待罪累四章乃止此并据朱胜非秀水闲居录附见日历无之 时已命诸路宪司起发州郡所负积年禁军阙额钱是日上谕辅臣恐不便于民速令除放遂以手诏付有司自建炎以来皆蠲之 御史台主簿陈祖礼言按台令有三院御史分诣三省点检之文六察官轮诣六曹按察之制望申行之诏自下半年为始祖礼晋陵人也右承议郎新提举广南市舶姚焯请得具便民或边防五事如守臣例许之自是监司皆得条上 
　　乙巳诏复置史馆以从官兼修撰余官兼直馆检讨若著作郎佐有阙依元丰例差郎官兼领先是著作官全阙以都官员外郎孔端朝兼权著作佐郎至是吏礼部讨论而有此命 初婺州兵马都监骆公彦等七人皆以潜邸恩得添差而左司谏唐煇言其非祖宗旧制吏部引上皇初即位时敕旨为言是日诏随龙官系国朝故事添差劄与谏院照会吏部奏到元符三年六月五日圣旨盖为上皇随龙人创设也 
　　丙午起居郎孙近守中书舍人起居舍人曾统守起居郎秘阁修撰知虔州侯延庆复为起居舍人尚书左司员外郎刘岑守秘书少监 直宝文阁知郴州赵不群移知宣州左朝奉大夫赵康直改知泰州泰州自分镇后就用武将张荣为守及是始命文臣 左宣教郎杜岩送广州居住岩自宜都与其孥乘舟至姑孰朝廷闻之命官护送至行在而后遣之岩兄嵩昆中道亡去求之不获既而奔伪齐绍兴七年十一月金人差除数内有杜嵩 故责授海州团练副使朱师服追复集英殿修撰以元祐党人故也师服海州人绍圣中书舍人待制以上第四十九人五年六月乙卯追夺 
