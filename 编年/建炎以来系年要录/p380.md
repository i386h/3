<!-- { "loadSidebar": true } -->
　　癸未上谓大臣曰静江府士人上书乞增解额及减税二事可令有司看详税额乃胡舜陟妄增尤为民害不可不减也 秘书省校书郎董德元面对言明年省试太学士人承教已久入仕必众湏用补试以收后来之俊彦欲乞诸州补试人各限其数上郡不得过二十人中郡十五人下郡十人临安府倍上郡之数流寓各在寄居郡数之内每以省试年夏季为率许士人诣本州投状令佐保明委教授帘试赋一首或经义二道取文理优者申州给据赴太学补试若当年省试下愿就补者听不在此数不许非时投状乞试如此则人知天子之学不可造次而入凡预补者无不自爱臣又闻既补入学而听读日少在告日多长假与特给假固有法矣今则特给展至三年而不禁在学与在假固有法矣今则三年在假而取解与在学者等如此恐不足以为惩劝欲望委国子监自今秋科举以后检举学令施行则人皆勉励无复轻去上庠矣诏礼部看详申省 
　　丙戌左从事郎张震为太学博士 入内东头供奉官裴咏除名琼州编管永不放还咏往盱眙抚谕北使私市北货寻被拘收心怀怨望有指斥语法当绞特贷之此即己未日上语及之者也 
　　丁亥故武功大夫殿前司统制吴进特赠右武大夫果州团练使故武节大夫江西安抚司同统领马晟特赠武功大夫忠州剌史二人皆为赣贼所杀故录之 
　　是月南康军言宗子不硁割肝愈母疾 
　　建炎以来系年要录卷一百六十四 
　　建炎以来系年要录卷一百六十四金人地名考证 
　　英格原书作杨割误改见卷二 
　　阿古达原书作阿骨打误改见卷一 
　　赫舍哩原书作纥石烈误今改正 


●建炎以来系年要录卷一百六十五 
　　宋 李心传 撰 
　　绍兴二十有三年秋七月按是月戊子朔己丑诏民间所欠私债还利过本者并与依条除放先是温州布衣万春上书乞将民间有利债负还息未还息及本未及本者并与除放庶几少抑豪右兼并之权而伸贫民不平之气诏送户部上谓大臣曰若止偿本则上户不肯放债反为细民之害可令仔细措置至是行下上语在五月壬寅 
　　庚寅右正言兼崇政殿说书史才试右谏议大夫 殿中侍御史兼崇政殿说书魏师逊试侍御史 
　　辛卯诸王宫大小学教授王纶面对乞委有司将先圣从祀之士详加搜括自国子监为始重行彩绘以其式镂板遍下诸郡县诏送礼部 
　　壬辰诏平江府湖秀州实被水贫乏下户未纳夏税并权住催理俟秋成日输纳用户部请也 
丙申右承议郎干办行在诸司粮料院张常先提举江南西路常平茶盐公事常先叔夜子故超用之按绍兴二十六年十月凌哲劾刘伯英章＜锍-釒＞称伯英在江西从人至服文绣知抚州赵士鹏＜锍-釒＞其事秦桧不得巳遣张常先代之使离任日历二十一年闰四月甲辰右奉议郎刘伯英提举江西常平茶盐公事今附此更须详考 
　　戊戌太师尚书左仆射秦桧言臣伏惟陛下昨自军兴之初为宗社生灵计躬至军前权与和好因上格天心中兴国祚臣至愚极陋继亦将命出于自请当是时岂意有今日依乘风云之幸盖捐躯殉国万一近似乃得与今日休兵保邦之大议非偶然也靖康之末邦昌僭号臣独不戴异姓乞于皇宗不预背盟之议者选择继统其后军前取出欲行惩断幸而不死驱之远去臣终不变初议至为徽宗草书以为南朝有子不当相待遽如石晋北朝虽傲岸自用犹即遣人厚送钱绢至盈万数后有传录至中朝者其本尚在可考不诬愚臣君臣之契与立朝本末如此昨自初还朝时首奏令刘光世通书请好其后吕颐浩都督在外臣又奏遣北人招讨都监门客通书求好未几边报王伦来归颐浩遂欲攘以归己力援张邦昌友壻朱胜非来朝继而围城中人綦崇礼与颐浩胜非援邦昌时受伪命人谢克家复来经筵当臣之求去也陛下抚谕再三恩意款密臣独以书生不识事体以必退为真是时颐浩乃与权邦彦同日留身乘闲建言以谓宰相之去乃无一事于是旋易台谏拟请御笔至崇礼草制之日请以为据崇礼被逐常以所得御笔公示广众不知事君之体至于如此士大夫虽每窃笑然臣以出处自有本末后世当有公议不必与此辈较曲直故不论今崇礼巳死无子独有女嫁谢克家之孙伋之子若不收拾所降御笔复归天府则万世之后忠逆不分微臣得君立朝无所考信实害国体伏望特降睿旨令台州取索崇礼所受御笔缴进仍以臣今奏＜锍-釒＞送付史馆永以传信不胜幸甚从之王明清挥麈后录绍兴二年秦会之罢右仆射綦叔厚之文褫职告词谢任伯之文綦谢姻家也秦大憾之先是高宗有御劄云秦桧不知治体信任非人人心大摇怨讟载路乙亥秦询知御劄在任伯之子伋景思处作劄子自陈大概云陛下是时尚未深知臣所以有此乞行抽取得旨下台州从伋取索得之按谢克家建炎四年秋自礼部尚书除参知政事绍兴元年春以资政殿学士奉祀明年春秦桧免相克家无缘草制词盖綦崇礼无子而女归谢伋之子故御札在谢氏耳桧此奏在二十三年癸酉今云乙亥亦误兼＜锍-釒＞中具言其初乞罢时上眷甚厚而吕颐浩辈留身旋请御笔亦无陛下尚未深知臣之说盖明清闻之不审因笔之于书耳 
　　癸卯右朝请大夫主管台州崇道观刘领特贷命除名勒停送琼州编管仍籍没家财左朝议大夫提举临安府洞霄宫郴州居住折彦质特降一官领尝知郴州忠训郎孟导为永兴县尉鞫劫盗妄通土豪承节郎萧汝霖领以为信遣导率射士焚其居而捕之斩汝霖彦质坐与汝霖交通请佃旧县基为居第并为本州通判案发法寺鞫实故有是命于是领之子将仕郎纮亦追毁所授文书送惠州导除名送韶州并编管兵官武节郎辛坚之从义郎李世显皆除名编管湖南本州通判姓名当考 
　　戊申将作监主簿孙寿祖面对论湖广夔峡多杀人而祭鬼近又寖行于他路浙路有杀人而祭海神川路有杀人而祭盐井者望饬监司州县严行禁止犯者乡保连坐仍毁巫鬼淫祠以绝永害从之 
　　庚戌右谏议大夫史才言浙西民田最广而平时无甚害之忧者太湖之利也数年以来濒湖之地多为军下兵卒侵据为田擅利妨农其害甚大队伍既众易于施工累土增高长堤弥望名曰坝田旱则据之以溉而民田不沾其利水则远近泛滥不得入于湖而民田尽没矣欲望委本路监司躬行究治尽复太湖旧迹使军民各安其职田畴尽蒙其利从之 
　　辛亥敷文阁待制林乂引年告老诏迁一官致仕 
　　癸丑大理寺主簿吴伸面对乞诸县镇寨土兵不得假借及私役差出以妨教阅从之 
　　是月少保昭化军节度使醴泉观使驸马都尉和国公潘正夫薨于婺州赠太傅官给葬事 
　　八月戊午朔侍御史魏师逊言近岁州县小官既满而监司郡守不与批书多致狼狈若谓催科未足狱案未具合前期督察望敕监司郡守既满即与批书如更挟私意令御史台按劾从之熊克小历作侍御史郑仲熊言按仲熊此时才为国子监主簿克盖误也 
　　癸亥大理正石邦哲面对论监司郡守车服踰侈乞禁戢诏在内委御史台弹奏在外令监司举劾仍互察 右武郎潘尧夫添差两浙东路兵马钤辖婺州驻劄直秘阁添差通判严州郑珙移婺州并转一官干故赠太傅潘正夫葬事用吴国长公主请也 
　　乙丑岳阳军节度使开封仪同三司权主奉濮安懿王祠事士撙薨赠太傅追封韶王其弟降授郢州防御使士嵰特复潭州观察使诸子迁官除职者九人后谥恭靖 
　　丙寅草料场言行在岁用马草乞下两浙漕司收买以经总制钱偿其直从之 诏秘阁修撰提点佑神观秦堪今任巳满令接续理任从其请也 左宣教郎王孝廉谋据成都以叛伏诛初孝廉之父辅以左朝请大夫守合州辅蔡州人初见十二年正月所为不法左朝奉大夫史聿时为潼川府路转运判官置狱遂宁府穷治之孝廉与其兄孝忠俱就逮辅忧惧死聿移夔州路转运判官狱遂不竟孝廉兄弟知不免阴怀异志即归所寓成都府破产招集亡命多市弓剑战具闾井之无赖者靡然从之会敷文阁待制四川安抚制置使兼知成都府曹筠当以是夕诣府学宿斋孝忠与其徒谋夜袭府学杀筠然后举事忠训郎王立伺知其谋与孝忠家婢潜以告本路兵马钤辖左武大夫英州剌史柳佾佾率官兵以素队往捕孝忠与其徒相拒敌官军死者三人佾走趋府治筠卧合不出都钤辖司干办公事张行成排闼入告始授甲讨之孝忠等徐步至府门纵火人皆惊散孝忠等驰出衙西门官军蹑其后孝忠孝廉登楼自刎死孝忠子大正与其党樊常等五人为官军所杀余党二十八人走郫县后四日皆伏诛转运副使直徽猷阁吴坰裒取孝忠文书具言于朝诏劾孝忠反状余皆悉原之官军以次受赏凡为钱万七千余缗聿丹陵人行成巳见绍兴九年五月于是坰巳移知荆南府筠移知宣州然皆未受命也日历绍兴二十年七月辛亥左朝奉大夫史聿改除夔州路转运判官八月辛未左朝请大夫知合州王辅守本官致仕成都记吴坰八月十五日改知荆南府曹筠系十二月二十四日移知宣州 
　　丁卯保义郎合门祗候刘勤特添差临安府兵马钤辖仍厘务请给人从等并依正官例勤懋弟也 
　　戊辰藉田令杨倓直秘阁主管佑神观免奉朝请 
　　辛未御史台主簿胡襄守监察御史 宣正大夫安庆军承宣使提举佑神观陈腆改提举江州太平兴国宫任便居住腆内侍也先是有徐思忠者以事絷大理狱上谕秦桧曰闻思忠事连及腆如见赃证可与尽理行遣凡数月乃有是命上语在六月己未徐思忠本末不见以林泉野记考之腆恐是秦桧府承受当考 
　　壬申上谓大臣曰顷令诸路帅臣招军至今多月尚未有到者可令枢密院举催 
　　丙子大理寺丞孙敏修面对言州县狱官不得其人一切付之胥吏轻重高下悉出其手望下有司参详将罪人初入门情犯先令知通令佐亲视供责文状入案然后付狱推鞫修立成法行下庶几罪人情伪易察使猾吏无以措手诏刑部看详申省 
　　己卯诏以建康府永丰圩赐秦桧仍令江东漕司同本府葺治限十二月末须管了毕 侍卫亲军步军副都指挥使武安军承宣使充福建路马步军副都总管王贵卒 
　　壬午保义郎合门祇候成彦忠为合门宣赞舍人彦忠闵之子也 
　　甲申武功大夫吉州团练使新江南西路马步军副总管丁禩移江南东路副总使建康府驻劄 
　　乙酉左朝奉郎郑康佐知惠州代还言陛下临御以来诏令为民而下者十常八九所以天祐一德民怀有仁然亲民莫如守令按察莫如监司若监司巡历或不周遍则遐方僻壤郡邑官吏循习弛怠奉行必有不谨者望申饬攸司自中兴以来省刑罚薄税敛凡恤民宽厚之诏令编类成书以赐守令仍令监司岁内分巡所部要务周备以察奉行诏令之当否官吏之勤惰庶几咸思报举庶职惠养黎元以称励精求治之意诏令敕令所编类二十五年成书 
　　丙戌右宣教郎薛仲邕为大理司直仲邕曹泳之甥故秦桧用之 
