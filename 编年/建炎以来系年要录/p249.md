<!-- { "loadSidebar": true } -->
　　戊辰左宣奉大夫守尚书右仆射同中书门下平章事兼知枢密院事都督诸路军马兼提举详定一司敕令张浚特迁左光禄大夫以禄秩成书也浚固辞不许请回授其兄右承事郎直徽猷阁滉于是资政殿学士提举临安府洞霄宫沈与求乞以经修一官回授兄右迪功郎梦求上皆许之中兴后辅臣以进书恩回授亲属自此始浚乞回授在是月甲申与求乞回授在十二月甲辰 诏应转对官如有疾故许寔封投进文字更不引对 起居舍人吕本中引疾再请奉祠不许本中言自古中兴必有根本之地以制四方之地必有根本之兵以制四方之兵今都邑未定禁卫单弱望谕大臣先求二者之要而力行之 武经郎合门秪候知寿春府孙晖特迁武功郎合门宣赞舍人录坚守水寨之劳也晖言本府进士金觉赞画有方乃以觉为下州文学 
　　己巳右奉议郎知濠州韩元杰以军储无阙迁一官 停官人郑漻上书言用兵急切边机利害二策诏漻叙故官为左从政郎 右宣教郎苏籕知大宗正丞籕辙孙也起居郎权给事中张焘言比罢待阙寺监等官二百余人盖欲慎选才能天下莫不拭目以观新除而籕乃以专事驰骛干请权贵无耻而得之士论纷然以为不可遂罢其命 
　　庚午诏张浚召还行在所令学士院降诏上又别赐手书遣内侍劳问仍以端石砚笔墨刀剑犀甲赐之 
　　辛未中书舍人兼直学士院兼侍讲陈与义为翰林学士赵鼎事实曰张浚既因群小离间遂有见逼之意会中书舍人陈与义不乐于鼎遂倾心附之乃以资善引范冲之说告之浚以为奇货刘子羽与闻其事尝为人言之 左司谏陈公辅请措置宫庙之官毋使太滥曾任侍从以上俸给优者捐之曾经除名编置罪恶重者罢之百官禄料米麦数多亦当酌中例与折减诏堂除宫观依已得旨除见任郡守前侍从外非吏部格者令御史台弹奏 
　　癸酉湖北京西宣抚副使岳飞奏依奉处分往江州屯驻上曰淮西既无事飞自不湏更来赵鼎曰此有以见诸将知尊朝廷凡所命令不敢不从上曰刘麟败北朕不足喜而诸将知尊朝廷为可喜也熊克小历先是诏湖北京西招讨使岳飞驻江州癸酉飞奏已至按此止是飞起发未至江州也上语云飞自不湏臾来则必止其行矣当考 
　　丙子左朝请大夫直秘阁新知宣州李健右中大夫直秘阁新知袁州汪召嗣并降一官放罢健等为刘光世军中谋议官金之入犯也自庐州遁归且劝光世退保采石至是张浚言健等久在军中坐食厚禄仓皇南渡上下解体故罢之中书舍人董弅奏二人议罪施行当坐军法今日正大明赏罚以警中外之时不容轻贷乃又降一官 
　　丁丑观文殿学士行宫同留守孟庾自临安来朝翌日辞还 都督行府关立定回易库官赏格凡本钱万缗岁中收息及六分赏钱二百千递增及十分赏钱千缗本钱五万缗已上各更转一官不及六分令检察司取戒饬不及五分申行府当议酌情行遣仍勒令陪还从之 左文林郎新敕令所删定官郑刚中引对刚中言陛下临御十年宽刑罚省科徭戒贪赃恤饥穷严警备每一诏下丁宁恳恻而德泽未遍者盖天下有虚文之弊臣愿为士大夫下励精之诏许自今宣布实德视斯民利害如在其家不得以虚名文具欺罔朝廷使陛下之诚意被覆赤子之身而不在于官府文书之上翌日辅臣进呈上曰近所引对多是人才朕虽得珠玉珍玩不足为实但冀一岁之闲得十数辈人物乃足为宝也又翌日以其言令学士降诏出榜朝堂遂以刚中为左宣教郎充枢密院编修官上语在是月戊寅降诏在己卯刚中改官在辛巳今联书之 
　　戊寅右司谏王缙言切见朝廷抛降军湏之类诸路州县承受鲜有不均之民闲者缘朝廷有不许科敷之文监司不敢任科敷之责而责之属部知通复不敢任责而委之属县令佐欲避其名则付之胥吏奸毙百出无不至矣若自今以后应和籴粮斛之类有不免均之人户者逐县各具承受之数以编户计之少则均及上户逐等分上中下三等各若干多则用物力或苗税通计每若干贯石当若干零数与免逐乡开人户姓名逐户具合买数目并官给价钱真书大字榜之通衢使民间知其无广抛之数则胥吏无所容其奸豪右不得计嘱而幸免善弱下户无倍出之患矣从之 诏诸路宣抚司属官许本司奏辟或朝廷差除内京官并以二年为任愿留再任者取旨时议者以为自兵兴以来士大夫一入军中便窃议而鄙笑之指为浊流皆缘朝廷未知审择一听其辟差故所用之人或坐罪废或报私恩或因应副或出干求贪利觅官略无去就之节有更十年而不退者故条约焉 右宣教郎知虔州信丰县彭合转一官俟任满日与升擢差遣合庐陵人守臣孙佑奉诏荐其材略有余盗不入境故有是命 故左朝议大夫孙谕特赠左中奉大夫以其曾孙右朝奉郎致仕伟乞以覃恩一官回授也伟光见建炎二年谕为吏廉绍圣初引年告老有司以谕子孙皆□不许荫补遂绝禄仕湖北诸司上其事请官其曾孙伟以为天下廉吏之劝奏可著为令 封嘉陵江神为善济侯江自凤州之梁泉历兴利阆果合恭以入大江川狭宣抚副使吴玠言正系饷军漕运水路望加封爵故也 
　　庚辰上谕大臣曰司马光隶字真似汉人近时米芾辈所不可仿佛朕有光隶字五卷日夕寘之座隅每取展玩又所书乃中庸与家人卦皆修身治家之道不特玩其字而已赵鼎曰如光所谓动容周旋中礼而无纤毫遗恨者也 诏韩世忠驻军淮上简练有方金豫畏服不敢轻犯令学士院降诏遣内侍卢祖道往军前抚问仍以银合茶药赐之 右修职郎赵卫特赐同进士出身为诸州教授以荐对也 
　　壬午左从事郎黄丰为敕令所删定官丰初见建炎元年二月 四川制置大使席益上漕运六策令学士院降诏奖谕初宣抚副使吴玠以水运稽留欲从陆运而都转运使赵开以其费大难之上命益措置至是益言蜀中民已告病而军尚乏食详观毙源图所以救之不一而足所以奏请转般欲于上流水涩之时并运在阆利近处春水生后一发运至军前庶免如今年夏秋顿至阙绝一也又奏请于利阆州就籴入中庶免如今年多支脚钱而运远路之贵米二也又于泸叙嘉黔等州打造运船及自用收拾水流木斫伐官地木造船庶免向来掳船之毙致客旅逃避弃毁其船官失指准三也秋初于阆州急籴万斛以应军前急阙又遣官于军前计议梁洋就籴十万石庶免如向来陆运之毙人民役死田菜多荒又得军前早有粮饷四也行下三路漕司任责起发合运之米自五月后来至今在仓米数起发将尽庶免如向来积米在仓军前告乏五也又差本司属官赍钱物往泸叙恭涪依私下籴买新米就近发赴军前却于西路水运冣远去处兑桩米数省水运舟船之费而民无科籴之苦六也时开已召而未去亦言制司就果阆市军储非是己见今年八月癸卯议者又谓伐木造舟于边禁非宜李弼直奏请而玠与益相疑事亦竟止是冬复行陆运名曰支移民间率费七十千而致一斛粮夫死者甚众支移事以明年七月冯康国所奏修入 
　　乙酉诏陇右郡王赵怀恩令四川制置大使司月支供给钱百千先是怀恩自熙河入蜀依阆州宣抚司及司废席益奏徙居成都久之乃有是命 
　　丙戌起居舍人吕本中兼权中书舍人时有监阶州仓草场苗亘者以赃获罪黥之本中奏曰近岁官吏犯赃多抵黥罪且既名士人行法之际宜有所避况四方之远或有枉滥何由尽知若遽施此刑异时察其非辜虽欲深悔亦无所及矣论者皆以严刑上法祖宗夫祖宗之时临机制变事有不得已也然自神宗而降宽大之政久已成风累圣相承不敢輙易今一旦尽改成法欲用祖宗权宜之制将重失人心臣未见其可也又此刑既用臣恐后世不幸奸臣弄权必且借之以及无罪直言私议亦不能免何者用之已熟彼得藉口不以为异也使国家此刑不绝则绍圣以来憸人盗柄搢绅遭此殆无遗类矣愿酌处常罚以称陛下仁厚之意疏再上从之苗亘事日历不载会要矜贷门亦无之今以本中奏议附入按本中明年四月罢去此事必在数月之间故因其兼权书命书之当求他书别系本日 
　　丁亥日中黑子没 
　　戊子诸王宫大学生不徵特迁一官不徵濮安懿王后南班官士夽子也母病割股肉为羹以进故褒之 
　　己丑故翰林侍读学士王洙之孙楚老献仁宗皇帝所赐飞白字及御书赐银帛百匹两洙在翰林仁宗问今岁科举内中合要奏告文宣王及诸贤表章赵鼎奏此事不见于他书上曰祖宗留意人材如此天下安得不治 直秘阁京东淮东宣抚处置使司参谋官王＜日奂＞兼都督行府随军转运副使 
　　庚寅湖北京西宣抚司参议官李若虚以所擒伪知镇汝军薛亨等赴行在上引对进若虚官赐章服仍释亨罪命以官付飞军中使唤后四日擢若虚荆湖北路转运判官若虚除漕在十二月甲午今联书之其迁官赐服日历不书又日历止云薛亨放罪而岳侯传云上赦薛亨等赐银绢并各人官资上更赐一官付侯军中使唤故附此若虚迁官赐服以周秘劾疏修入 
　　辛卯秘书省正字朱敦儒兼权兵部郎中行在供职 进士朱昉应诏上书谓地震咎由失信中书后省奏其言明切有补治道诏永免文解仍赐帛三十匹昉无锡人也　　壬辰上书大成殿榜赐成都府学官用左迪功郎新府学教授范仲殳请也仲殳成都人奏疏言本府学殿建于东汉之初平汉人以大隶记其修筑岁月刻于东楹至今九百四十三年盖天下栋宇之古无过于此者上从其请命仲殳就持以归 左承议郎知邵武军赵子木至官言利害诏特减二年磨勘日历不载子木阶官今以武阳志增入 高丽将入贡先遣持牒官金稚圭刘待举来朝廷惧其与金人为闲是月诏赐稚圭等银帛各百匹两及衣带器币而遣之于是稚圭至明州而反日历无此今以会要及吴芾奏议参考修入 初刘麟等既败归金人遣使问刘豫之罪豫惧废猊为庶人以谢之于是金人始有废豫之意矣熊克小历于是金废豫之意决矣此盖因张汇节要所云也考之诸书金人前此未有废豫之意今略修润附入豫之初出师也伪知临汝军宋著部夫后至麟斩之纳其女于豫继斩使臣赵倚语人曰吾已去赵宋矣识者曰赵宋如是不可去矣麟竟败去豫又免伪知济南府刘复官徙知淮阳军刘观为东路留守其妻弟翟纶为南路留守 
　　建炎以来系年要录卷一百六 
　　建炎以来系年要录卷一百六金人地名考证 
　　阿哩雅贝勒原书作讹里也孛堇与金史同并误今改正 


●建炎以来系年要录卷一百七 
　　宋 李心传 撰 
