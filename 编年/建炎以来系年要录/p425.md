<!-- { "loadSidebar": true } -->
　　庚午诏武举人依府监年数与免解用兵部请也 诏自今州军按发官吏应申诸司差鞫者先申提刑司如提刑有妨碍听申转运司次申安抚使时湖北提刑司言自去年降旨之后去年九月乙亥诸州按发公吏并申本路诸司诸司据所申各选官前去切虑纷杂并至亦有州郡拣择一司申乞者皆失元降指挥之意乞指定行下故有是旨 
　　壬申金国贺生辰使资德大夫秘书少监王可道副使定远大将军行太子左监门兼尚厩局副使王蔚入见 
　　戊寅户部侍郎赵令詪等言客人赍钱银赴左藏库送纳却兑支江浙荆湖福建等路合起赴行在纲钱既免起纲劳费又无抛失之患公私两利若更加优润庶可兑纳增广除福建路依元旨外余路州军每千支优润钱自九文至五十文凡十五等并于应起脚乘糜费钱内支给大约水脚费百钱者给其半他以是为差剩数令逐州桩收附纲送纳从之 
　　庚辰右奉议郎梅执仁特差主管台州崇道观执仁执礼兄也 
　　壬午上谕大臣曰闻士大夫赴调者众当此炎暑三省枢密院可速行措置差注毋得留滞时在部选人七百余员而所榜之阙未及其半故留滞如此既而权吏部侍郎叶义问请诸州司法及监场官并破格差注其监司州郡重叠奏举改官有误选人到部者许本部检举依法以违制论从之义问申请在六月辛卯 
　　六月甲申朔同知枢密院事王纶为大金奉表称谢使保信军承宣使知合门事曹勋副之使名据日历所书如此然不知当时所谢何事也时士大夫数言敌情难信请饬边备沈该等不以为然奏遣大臣往探敌意且寻盟焉 
　　乙酉诏减荆南府经总制钱四千七百缗以左奉议郎通判府事张震言民力未复无可收趁也 太一宫道院乞买嘉兴县常平官草田三十顷罢转运司岁拨赍粮五百石从之 
　　丙戌秘书丞虞允文兼国史院编修官 秘阁修撰提举台州崇道观刘岑知泰州 诏琼州牢城内侍李广累经赦宥可特与量移 
　　丁亥保信军承宣使知合门事曹勋为昭信军节度使领合门事依前充大金奉表称谢副使制曰念展仪而修聘将坚好以息民欲申有永之欢盟无易老成之旧德给事中兼直学士院杨椿所草也 权尚书礼部侍郎兼侍讲孙道夫罢为右文殿修撰知绵州道夫数言武事沈该虑其引用张浚故出之 军器监丞吴撝直敷文阁添差利州西路安抚司参议官 捧日天武四厢都指挥使武信军承宣使李横为两浙东路马步军副都总管绍兴府驻劄横自鄂州前军统制召归不知何故乃有此除当考 诏自今六参日上殿班次已定遇台谏官请对令转对官次日上殿 
　　己丑秘阁修撰提举江州太平兴国宫张九成卒年六十八九成以病风废且丧明前五日两疾顿除其亲旧皆喜至是偶与诸生读江少虞所集皇朝类苑至章圣东封丁谓取玉带事忽怒曰丁谓奸邪虽人主物亦以术取因不怿废卷而入疾复作不能言一夕卒讣闻诏复敷文阁待制致仕九成复职在闰月乙卯 
　　庚寅权吏部尚书兼侍读贺允中乞再致仕不许 右武郎干办皇城司成彦忠为右武大夫以供职满三年推恩也 
　　辛卯右朝请大夫主管台州崇道观万俟止提点荆湖南路刑狱公事 
　　壬辰尚书司勋员外郎任文荐守监察御史 敷文阁直学士知镇江府韩仲通移知建康府 
　　癸巳诏曰朕日与二三大臣宵旰图治而士习骄怠不恤事机以偃蹇自如为高以缄默不言为智朝廷有期会而不应省部文符屡下监司郡守视之邈然岂肯协济国事可丁宁告戒并宰执台谏率先所职有仍前骄怠者重寘于法仍榜朝堂 宁国军节度使殿前司选＜釒夅＞军统制李显忠升本司选＜釒夅＞军都统制杨存中为上言显忠才气岂宜处之偏裨故有是命 
　　甲午端明殿学士知建康府张焘提举万寿观兼侍读焘以衰病力辞诏不允仍给＜宀十见＞假将理 右正言都民望言资正殿学士知洪州施钜前帅静江当兵火之后不能抚绥遂致强暴杀人及移洪州败阙尤甚盗贼横行诏与宫观 崇正寺主簿赵雍司农寺主簿韩元龙并迁本寺丞 中书言淮东帅漕系朝廷重寄邓根孟处义到任已久有合措置便民事并无所建明诏令具析申尚书省诏扬州增招使臣效用通旧以五百人为额以淮东帅司言本州无兵故也 
　　丙申知枢密院事陈诚之充资政殿学士知泉州诚之抗章求去故有是命 言者论比年权富之家以积钱相尚多者至累百钜万而少者亦不下数十万缗夺公上之权而足私家之欲富者日益富而贫者日益贫乞为之限户部请令民户积钱毋得过万缗官户倍之满二年不易他物者拘入官许告赏从之七月乙巳所书可参考 
　　丁酉诏累禁不得与苞苴交结而迩来尚或有之其在州县则科取于民在军旅则掊克卒伍盈车接舰珍甘技巧以为赂遗可不痛革夫居上位者必有所欲而后人得因其所欲以济请托之私宜申戒饬有犯重寘于法断在必行仍令台谏纠弹在外令监司按劾 池州驻劄御前诸军都统制岳超乞于见管军额外增招兵校三千人许之 
　　戊戌中书言昨令诸路州军选禁军之半教习弓弩以备朝廷抽取拍试窃虑岁久诸州吝于赏给教习稍堕缓急本处无以使唤诏诸郡守臣各具见管的实弓弩手强壮人数及教阅次第申尚书省 国子博士史浩为秘书郎兼普安恩平郡王府教授 太学博士刘度为秘书省正字太学录李石为太学博士 名乌江县西楚霸王项籍庙曰英惠 
　　己亥王纶曹勋辞行 参知政事陈康伯兼权枢密院事以西府全阙故也 资政殿学士知泉州陈诚之未辞侍御史朱倬殿中侍御史任古劾诚之附会秦党旋跻显途冒处枢庭无补国论方欲论列已见罢遣复叨峻职典大郡天下何观诏诚之与宫观免谢辞 鄂州驻劄御前诸军都统制田师中遣其子右承奉郎公辅入见特迁右奉议郎直秘阁赐三品服遣还时师中创增军校三千八百人户部请以江西经制钱总领所桩管银应付支用从之 
　　庚子资政殿学士陈诚之落职依前左中大夫提举江州太平兴国宫左司谏何溥右正言都民望言诚之自擢右府首尾三年其所建明惟禁止玳瑁鹿胎一事而又招集富商出入门下以置田之多寡为官资之高卑使其谋国如家见义如利施之职事岂无裨益今富贵巳盈志欲已满设为诡辞容身而出此岂朝廷所望于大臣者哉望将诚之镌职罢祠以为具臣尸素不职之戒故有是命 
　　辛丑左朝奉大夫李光守本官致仕光既许便居行至江州而卒年八十二其家乞以本官致仕许之三十一年三月辛卯追复 秘书省著作郎杨邦弼为尚书礼部员外郎陈俊卿为司勋员外郎 
　　壬寅崇信军节度使龙神卫四厢都指挥使主管侍卫步军司公事赵密为太尉以积阀迁也时殿前司统制官辅逵王刚升领防御团练使中书舍人洪遵言近制管军十年一迁二人尚未满岁上喜曰赵密去岁求迁词臣谓密为节度方九年逮今乃除太尉卿论二人军中自以为当命遂格按去岁词臣乃杨椿周麟之二人未知何人建言当考以日历考之辅逵此时为右武大夫忠州团练使王刚为拱卫大夫忠州剌史 秘书省正字魏志为校书郎兼普安恩平郡王府教授时杨邦弼陈俊卿以久次为郎故志与史浩并命志吴县人也 初左朝请郎提举两浙西路常平茶盐公事吕广问入对言常平义仓之法广储蓄以待不时之湏祖宗长虑远计也事久废弛名存实亡纵有见存类多陈腐主藏之吏不过指廪固扄执虚券以相授受而已盖缘法禁至重干连猥多上下含糊莫敢轻发望每路遣官一员同提举官遍行检察若干系积久欠折验实除豁若干系近新借兑责限补还自余实在若干严切桩管今后依条对兑先交新米入仓方得支拨陈米虽目前不免有除豁之数然虚挂文历有名无实决不可得之物存之无益庶几日后见在皆是的实不与虚数相参衮同失陷臣契勘常平钱物兵火以来前后因循全失稽考今若付所司尽湏起狱其间岁月浸久逃亡贫户无可理偿若止令申严即恐依前但为文具诏户部看详至是遣司农寺丞韩元龙往浙西通判平江府任尽言往江东余路委漕臣核实仍将浸支借兑失陷数目报提举常平官措置七月己亥元龙奏请可考 
　　甲辰诏直秘阁知扬州邓根无所建明可与宫观 秘阁修撰新知泰州刘岑知扬州 左朝议大夫郑作肃复直秘阁知镇江府时居民遗火都统制刘宝遣其下救之因而大掠作肃以为言他日又火宝恨之闭壁不出下令曰輙出救者死城中半为煨烬仓米被燔者数万斛 右武郎带御器械吴挺为利州路兵马钤辖寻以解带恩迁挺右武大夫封其妻李氏为淑人遣还时上巳召吴拱还朝故因挺求归而有加命 端明殿学士提举万寿观兼侍读张焘累章告老诏许归饶州餋疾仍免朝辞俟秋凉时赴阙供职 
　　乙巳侍御史朱倬殿中侍御史任古同班入对共奏尚书左仆射沈该天资疏庸人品凡下自居政地首尾数年曾无建明以裨国论惟知冒宠黩货无厌请托公行贿赂坌至纵令子弟凌轹州县起造第宅骚扰公私贪鄙之迹不可毛举上孤陛下之恩下失四海之望乞赐罢黜别寘典宪 直秘阁知明州赵善继罢善继为政残酷民有犯私酤者毁其居罚缗钱以千计两浙转运副使赵子潚汤沂浙东提点刑狱公事徐度提举常平茶盐公事都絜交章奏其事诏善继奉祠给事中周麟之言善继自知明州瘐死者六七十人明州之人谓其惨酷在秦棣王会曹泳之上诸司坐视巳久近方按发观其奏牍亦未能尽＜锍-釒＞其恶镌官褫职以为中外之戒诏善继放罢 
　　丙午左司谏何溥右正言都民望同班入对共奏左仆射沈该性资庸回志趣猥陋自为小官巳无廉声徒以在州县谄谀秦桧遂蒙提挈滥厕禁严连帅梓夔略无善状以子弟为商贾以亲信为爪牙污秽之踪白简可覆陛下比因更化之初录其一得之虑起之谪籍擢在政途俾得自新以图报塞首冠台席亦既三年举措乖方积失人望凡是差除莫先亲旧引所厚善置在要津请托公行几成市道夫宰相之职无所不统而该乃谓军旅钱谷之事各有司存凡百文书谩不加省陛下近念士人留滞逆旅特降睿旨令速差注旬日以来未闻有不因介绍而得之者道路怨嗟惟恐其不疾颠也伏望宸断亟赐罢黜上谓溥等曰朝廷进退大臣诚非细事祖宗自有恩数于是溥等皆退而俟命尚书左仆射同中书门下平章事沈该乞罢政诏不允 
