<!-- { "loadSidebar": true } -->
　　丁卯吏部请以川广转运司京官使臣选人逐色差遣各置定差簿二面一留本部一纳御史台先是言者欲以四选逐色阙置总簿而本部言难以检察乃分京官阙七选人阙十使臣亲民监当阙凡二焉 御史中丞兼侍讲罗汝楫试吏部尚书 左司谏詹大方论秘阁修撰主 

管佑神观张邵奉使无成尝与其副不协持刅戕之其辱命为甚若置而不问恐远人闻之必谓中国无赏罚望改授外祠乃以邵主管台州崇道观已而邵又遗秦桧书言金有归渊圣及宗室诸王意当为遣使迎请于是桧寖怒之 
　　戊辰上谓大臣曰诸处有癃老废疾之人依临安例令官司养济穷民无告王政之所先也 兵部尚书兼侍读资善堂翊善程瑀充龙图阁学士知信州瑀称疾乞奉祀乃命出守 国子司业兼崇政殿说书高闶兼资善堂赞读 
　　己巳吏部尚书兼侍讲罗汝楫进兼侍读 太府寺丞张子仪面对言淮甸湘濮屡经残破户口未复望精选守令优其禄秩假以岁月＜ 

宀十见＞其文法优游自尽其才三岁考察以户口登耗为升黜之典诏淮东京西监司岁终取州县所增户口数申尚书省 
　　庚午诏故兵部侍郎司马朴忠迹显著特赠兵部尚书赐其家银帛三百匹两以洪皓言其死节也朴后谥忠洁 
　　辛未辅臣进呈衢州布衣柴翼益所进春秋尊王聚断上曰朕已尝观但编成门类从后立说无甚意旨大率说经才穿凿即不足观矣 左朝请大夫知嘉州杨軝直秘阁軧上书言和戎之利权中书舍人刘才邵奏軝排斥奸言辨明国是有补治道故褒擢焉 
　　壬申尚书右司郎中梁弁称疾乞奉祠上曰士大夫有操守安分而以疾乞去者甚可惜不比奔竞之人朕尝观宝训太宗朝士人有奔竞 

躁进者必痛抑之抑奔竞则廉耻之道兴乃除直龙门阁主管洪州玉龙观 
　　癸酉左朝奉郎知建昌军李长民言宣和以前应知通令佐升衔并带主管学事自军兴以来学校之教中辍今和议既成儒风复振谓宜依旧结衔以示圣朝偃武修文之意从之 
　　丙子敕令所删定官王晞亮秘书省正字潘良能宗正寺主簿孟处义并与外任侍御史李文会言晞亮之于赵鼎良能之于李光处义之于汪藻皆潜植党与窥伺朝廷动息密通私书相继不绝伪造事端唱为异说喧传四方实伤国体望赐罢黜以一内外之心天下幸甚乃以良 

能通判江州晞亮蒲田人也 
　　丁丑诏宝文阁学士知成都府张焘依所乞提举江州太平观徽猷阁待制李璆知成都府王明清挥麈录余话祖宗以来帅蜀悉杂学士以上方为之李璆复次对制阃成都自是蜀帅职始杀矣曹筠王刚中是也按绍圣间郑雍守成都不带职政和间周焘上带待制非自璆始绍兴后萧振符行中亦以次对为之不但曹王二人璆初以次对守成都后四年乃升杂学士为制置使明清所记皆参差不合焘在蜀时有诏宣抚司纳契丹降人焘谓胡世将曰蜀地狭安能容且不监前朝常胜军乎世将奏寝其事蜀自用兵和预买布疋折估钱二引民已病之至是转 

运司迫饷军增至三道成都一路总七十四万七千有奇焘言昨降度牒二千称提钱引数适相当愿以此代输从之初焘开府适当岁旱大发积粟以赈饥民抚存黎雅蕃部禁戢贪吏开修渠堰蠲落江田税遣狱讼修文翁旧学时与诸生讲论经旨政无不举蜀人大悦 徽猷阁待制提举江州太平观叶焕卒 
　　戊寅秘书省正字洪皓添差通判台州洪遵添差通判常州适遵以奉亲自列乃有是命 
　　辛巳户部员外郎张汉彦罢汉彦与龙图阁秦梓善侍御史李文会奏汉彦诈作梓书遗臣以别纸谮毁他人上玷朝廷有伤士体故罢 

　　壬午徽猷阁待制知卭州冯楫为泸南沿边安抚使知泸州 
　　冬十月甲申朔直秘阁新知邵州何麒落职主管台州崇道观道州居住麒连为李文会所击上疏愬之秦桧奏麒所言不实上曰此事果实亦不可行宜重加窜责以为士大夫诞妄之戒 
　　丙戌太师尚书左仆射秦桧为郊祀大礼使参知政事万俟卨为礼仪使吏部尚书罗汝楫为仪仗使户部尚书张澄为桥道顿递使礼部侍郎兼权直学士王赏为卤簿使故事合祭天地于南郊谓之郊祀大礼元丰分南北郊改曰冬祀建炎初郊不改及是赏等既审于上始草郊 

祀仪注上之 
　　戊子右宣教即新监行在藏西库曹泳添差通判秀州泳彬五世孙秦熺妇兄也始以武易文故有是命 
　　己丑太师尚书左仆射提举详定一司敕令秦桧等上国子监太学武学律学小学敕令格式二十五卷 权尚书吏部侍郎江邈充集英殿修撰提举江州太平观 尚书司勋郎中陈康伯为军器监康伯与秦桧有旧及在朝路澹然无求桧尝称其清重焉 
　　庚寅秘书丞兼国史院编修官严抑转对言国朝会要仁宗时自建隆修至庆历神宗时自庆历修至熙宁而后来尚未编集事无所考望 

命儒臣续而为书抑又言浑仪之制祖宗所留意渡江以来缺然无有乞下太史局重创诏礼部及天文太史局并条具申省初上自海道还临安之次岁尝命有司制浑仪以木样进既而中寝故抑言及之 
　　壬辰诏亲卫大夫贵州防御使知夔州范综令再任 
　　乙未奉安祖宗帝后及徽宗皇帝显肃皇后神御于景灵宫太师秦桧为礼仪使先是遣官自海道奉迎至行在上曰此事至重朕甚虑之及闻出陆朕心始安前一日上乃诣承元承顺殿告迁至是步导出行宫北门执政使相南班宗室迎拜讫前导至景灵宫参知政事万俟卨吏 

部尚书罗汝楫户部尚书张澄分诣三殿行礼时庶事草创乃建万寿观于棂星门内十七年四月始改作 
　　戊戌诏川陕诸州秋试举人并用六月前锁院先是成都府路安抚张焘乞就春月发挥庶使得解举人可赴行在省试礼部言自来发解年系三月降诏故改用夏季焉 
　　己亥上谕大臣曰自今宗子许于所载入学令与寒士同处第别作斋仍选士人为长谕庶尽变积习文行皆可取也 
　　庚子上诣景灵宫行款谒之礼辛丑亦如之 

　　甲辰给事中兼修玉牒官兼侍讲杨愿权直学士院显谟阁学士提举江州太平观汪藻落职永州居住右司谏詹大方论藻始游蔡京之门终为王黼之客前日在朝异议者皆藻之所为今复居近地阴遣耳目刺探微密务为扇摇望令远方居住以示惩戒之万一故有是命 直宝文阁充江浙荆湖福建广南路都大提点坑冶铸钱韩球过阙入见升直龙图阁 
　　丙午保信军承宣使提举万寿观邢孝扬为宾德军节度使 
　　丁未左承议郎权京西路转运判官蔡安强直秘阁知襄阳府始用文臣也 

　　是月湖州言长兴县民华小九取肝以疗父疾诏旌表门闾 
　　十有一月癸丑朔左正议大夫提举台州崇道观王仲薿复显谟阁待制致仕仲薿始坐江西降敌失官后复故秩至是献绍兴圣德颂于朝且遣秦桧书有云黄纸除书久无心于梦寐青氊旧物尚有意于陶镕书未报而仲薿卒权中书舍人刘才邵因言其所进颂既进归羙之实而权制典雅真得家法之传乃有是命王明清挥麈录余话王仲薿豊甫建炎初知袁州金人犯江西坐失守削籍后秦会之再入相会之仲山壻也豊甫以启恳之会之为开陈诏复元官奉祠放行奏荐时豊甫寄禄已为通议大夫不问职名所以诸孙皆奏京秩年八十余卒按日历绍 

兴六年七月仲薿以上其父圭神道碑复左中大夫奉祠是时赵鼎当国秦桧未再相不知何时再复元官当考 诏今年郊恩封赠封叔并令命词给告以秘书郎张阐转对有请也 
　　戊午上服袍履乘辇诣景灵宫行朝献之礼遂赴太庙宿斋 
　　己未朝飨太庙礼毕上服通天冠绛纱袍乘玉辂斋于青城 
　　庚申日南至合祀天地于圜丘太祖太宗并配自天地至从祀诸神凡七百七十有一设祭器九千二百有五卤簿万二千二百有二十人 

祭器应用铜玉者权以陶木卤簿应有用文绣者皆以缬代之初备五辂惟玉辂并建旗常余各建所载之旗青城用芦蓆绞屋为之饰以青布不设斋宫以黑缯为大裘盖元祐礼也礼官以行在御街狭故自宫徂庙不乘辂权以辇代之礼毕上不御楼内降制书赦天下何俌龟鉴过宗庙则必有敬心见墟墓则必有哀心桐宫为自怨自艾之地郊祀见基命宥密之意今景灵之轮奂一新圜丘之规制一定风景虽殊山河顿异固不能不起秋风黍离春日蒲柳之叹然天子建国宗庙为先祭祀之典天地为重鸣条之师正可告于皇天孟津之举亦可类于上帝则郊祀之举亦未害也 

　　丁卯秦桧奏前日蒙附出御书尚书来日欲宣示侍从官不惟观陛下书法之妙又令知陛下圣学不倦如此上曰朕之性与人异无事则静坐观书所得甚多又曰朕观古之人君有嗜杀人者盖不能养性故多恣暴大率知足更无事贵为天子谁能制之若不知足更为侈靡未有不乱如唐明皇是也桧曰陛下圣德如此三代显王何以加诸时上所写六经与论语孟子之书皆毕桧因请刊石于国子监仍颁墨本赐诸路州学诏可桧记于篇末略曰天降下民作之君作之师自古在上则君师之任归于一致尧舜之世比屋可封此其效也陛下天锡勇智拨乱世 

反之正又于投戈之际亲御翰墨书六经以及论语孟子朝贤从事为诸儒倡尧舜君师之任乃幸获亲见之夫以乾坤之清宁世道之兴起一人专任其责所为经纶于心表仪以身者勤亦至矣所望于丕应者岂浅哉诗不云乎思皇多士生此王国王国克生维周之祯臣愿与学者勉之吕中大事记所幸圣心无欲君德无玷桧虽使人上圣德颂而上万几之暇专意经术亲书石经命儒臣绎其说祁寒隆暑略无倦色又作损斋置经史古书于其中以为燕坐之所且为之记其讲学不辍也 
　　己巳福建转运司进锦样上谕辅臣曰傥可备礼物之用亦无庸远取苐须令官给其直毋使及民恐闽中又生此一扰也 诏诸州将旧 

赡学钱粮拨还养士监司常切觉察毋得他用仍各具养士及钱粮数申省以右朝奉郎刘子翼知信州还有请也 除名人叶湍琼州编管永不放还湍以事编置南雄州而守臣刘抡奏其兴讹造谤乞不以赦宥特窜遐陬故谪之叶湍本末当考 
　　庚午给事中杨愿假礼部尚书充大金贺元旦接伴使容州观察使知合门事兼权枢密副使承旨曹勋副之及还就充送伴自是以为例愿等就充送伴在明年正月朔降旨今并书之勋权密旨日历不见本院官属题名在十四年而无其月恐误 
　　癸酉太常博士刘嵘转对言国之大事在祀昨自南渡草创未能备物凡遇大小祀祭并权用奏告礼一笾一豆酒脯行事此在当日固未 

遑议今时方中兴容典未备如日月五帝且不得血食神州感生亦削去牲牢风雷蚕农尽寝其礼简神渎礼于是为甚望明诏有司讲求祀典凡不可阙者并先令复旧其他以次施行从之 
　　甲戌入内东头供奉官睿思殿祇候郑幵除名衡州编管左武大夫武胜军承宣使侍卫步军司统领张守忠降二官以守忠与幵交通而幵受守忠赂遗也 
　　丙子诏北使往来并于盱眙军镇江平江府赐燕遗内侍莅之 

