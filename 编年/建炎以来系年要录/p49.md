<!-- { "loadSidebar": true } -->
丙寅京西北路制置使翟进袭金人于河南败绩时御营左翼军统制官韩世忠至西京会进及大名府路都总管司统领官孟世宁京城都巡检使丁进与金战进夜袭右军监完颜希尹营金兵先知反为所败进又导世忠与金战于文家寺会丁进失期而统领官合门宣赞舍人陈思恭以后军先退王师败金乘胜追击至永安后涧世忠被矢如棘其将张遇以所部救之乃力战得免思恭世儒孙也世儒南昌人故相执中子世忠还东京诘先退者一军皆斩左右趾以徇于是世忠与丁进不和军士相击无虚日世忠虑有变遂收余兵数千人南归希尹复入西京宗泽奏以保宁军承宣使主管侍卫步军司公事闾勍为保护陵寝使时陇右都护张严追罗索及凤翔境上严锐意击贼而熙河兵马都监刘维辅不欲听严节制乃自别道由吴山出宝鸡猎敌游骑严拥大兵及敌于五里坡罗索知之伏兵坡下严与泾原统制官曲端期而不至径前遇伏战不利严死之惟辅自石鼻寨遁归先是端治兵泾原招流民溃卒所过人供粮秸道不拾遗至是端屯军麻务镇闻严死敌游骑侵泾原遣第十二副将秉义郎吴玠据清溪岭逆拒之将战其牙兵三百余人皆溃玠率余兵奋击大破之金兵乃去端镇戎人知书善属文且长于兵略玠陇干人初以良家子从征西夏方腊战屡有功左副元帅宗维闻严死自平陆渡河归云中左监军完颜希尹右都监耶律伊都闻宗维渡河亦弃西京去留万户察罕玛勒戍河阳 言者论近日帅守之弃城者习以成风如邓雍之于荆南何志同之于頴昌赵子崧之于镇江皆拥兵先遁今则安居薄责而未正其罪如康允之之于寿春陈彦文之于九江以数千之疲旅捍十万之强寇而允之止迁一职彦文才复旧官议者惑焉愿诏有司严立期限使条具靖康以来凡弃城逃遁者某人保城力守者某人书其功罪著其赏罚庶几守土之臣有以惩劝诏诸路监司限半月条具以闻 
　　丁卯诏诸州剌配罪人断遣讫权送本处重役营分收管俟道路通快日遣行日历无此今以绍兴四年正月五日吉州申审状修入 集英殿修撰知杭州侍其传移知宣州显谟阁直学士知宣州魏宪试尚书吏部侍郎宪吴江人宣和间尝为是职至是复用之宪之除日历不载吏部题名在今年四月按宪靖康元年二月除知宣州侍其传之除当是代宪故并系此日 是日金人侵洺州初皇叔洺州防御使士珸既引兵入城金围之甚密栽鹿角治濠堑欲以持久困之军民终不投拜至是金侵京西狭右河朔内虚守者稍怠众以粮尽不可守乃拥士珸出城自白家滩往大名府金人遂入城自二帝北狩两河州郡外无应援内绝粮储悉为金所取惟中山庆源保莫祈洺冀磁相绛久而陷之士珸洺州事迹日历全不载独附传有之而无月日赵甡之遗史洺州之陷在三月庚戌按士珸以去年七月六日甲午入洺州而附传云凡二百七十四日大小五十七战以日计之当是四月十四日丁卯故附于此日绍兴六年四月癸丑韩璜奏叔奉直大夫璆通判洺州代王麟权州死事得旨赠一官与一子恩泽未知璆之死的在何时今附注此或可移附去年七月甲午士珸入城时 
　　戊辰尚书工部侍郎兼侍讲杨时以老疾求去章四上既而除龙图阁直学士提举杭州洞霄宫时之罢日历不书工部题名二年八月除知台州按时文集乞出第四劄子注云四月十五日上故且附此俟考 河北招抚司都统制王彦与金人战于太行山败之 
　　己巳诏郡县天申节锡宴以二圣未还勿用乐 是日东京留守宗泽复抗＜锍-釒＞请上还京且言臣窃见汉光武用寇恂为颍川太守因从车驾击隗嚣颍川盗贼群起帝顾谓恂曰颍川迫近京师当以时定独卿能平之恂对曰颍川恶少轻剽奚能为哉但闻陛下有事陇蜀故乘间窃发耳若乘舆南向贼必惶怖归死臣愿执锐前驱帝即日命驾南征盗贼悉降遂建东汉中兴之业臣窃见近日有招安到丁进者数十万众愿为陛下守护京城又李成愿扈从还阙即渡河剿绝强敌又没角牛杨进等领众百万亦愿率众渡河迎取二圣兹三头项人马非頴川比也今皆披沥肝胆同寅协恭共济国事臣闻得道者多助多助之至天下顺之果陛下千乘万骑来归九重遹追我太祖太宗奕世圣人二百年大一统基业则天下必心悦而诚服庶绩其凝万国咸宁矣尚何盗贼之足虑乎臣敢沥悃诚再冒天听伏望裁赦泽以他日迎奉二圣还京先修龙德宫以备道君皇帝临御以渊圣皇帝未有宫室奏修宝箓宫为之不报泽奏宝箓宫事在此月丁丑今并书之 
　　壬申宝应溃兵孙琦等焚随州 
　　甲戌徽猷阁待制知濠州连南夫请令诸路州县于近城十里内开凿陂湖以备灌溉使春夏秋三时尝有水泽则良民有丰年之望敌骑有还泞之苦方冬水涸即令耕犁硗确则敌骑又有历块之患其自来不系种稻地分即乞令依仿雄州开凿塘泺亦有菱芡莲藕鱼虾之利可以及民仍免一年租赋以为人工之费诏诸州相度后不行 初鸿胪寺丞赵子砥从军至燕山久之欲遁归乃结归朝官忠翊郎朱宝国承信郎王孝安至中京得上皇宸翰是日子砥发燕山八月庚申至扬州 
　　辛巳有群盗号九朵花焚汉阳县 
　　癸未孙琦拔唐州 
　　是月秘书省正字富直柔为校书郎此据本省题名皇弟检校太傅庆阳昭化军节度使信王榛为河外兵马都元帅初马扩自五马山以麾下五百人渡河至东京见宗泽至是始赴行在从者不满百人扩既见出榛奏事黄潜善等皆疑非真天子识其字即有是命制词略曰览封章之近奏知行役之独留慨然壮怀副朕本旨宜就颛于节制俾尽总于营屯以迎二圣之还以慰两河之望于是扩自武功大夫和州防御使特迁拱卫大夫利州观察使枢密副都承旨元帅府马步军都总管扩将行上奏略曰臣疏远小人陛下断以不疑付以阃外之事愿鉴前世之成败明当世之嫌疑俾臣得效愚忠毕意攻取今王师大举机会神速军期文字不可少缓若依常制下都堂等处然后以达天听则事涉疑似或欲规避者定逡巡藏匿不以进呈望令专置一司不限夤夜昼时通进又言自唐以来用中贵人监军夺权掣肘每致败事伏望圣断罢差中贵监军及选给器械凡四事上皆从之又许扩过河得便宜从事时潜善与汪伯彦终以为疑乃以乌合之兵付扩且密授朝旨使讥察之扩行复令听诸路帅臣节制扩知事变遂以其军屯于大名熊克小历载信王除河外元帅在八月按绍兴元年五月马扩属官万俟虡家乞恩泽状云建炎二年七月河北节制应援军马马扩申奏起复从军前去至当年八月到大名府馆陶县驻劄详此则信王除帅当在七月矣而绍兴五年七月五日臣僚上言吏部取会到马扩公文称建炎二年四月内恭禀圣训渡河讨贼责任成功许便宜从事至大名府馆陶县方准朝旨不得渡河据此则信王之除盖在四月也今移附此更当求他书参考 
　　五月甲申朔宗泽再上表乞还京且言臣闻孟子曰虽有镃基不如待时故君子不先时而起不后时而缩当其可而已易曰几者动之微吉之先见者也故君子见几而作不俟终日亦适当其可而已恭惟我国家曩缘金人侵掠郊畿残破州县恣为诞妄百端邀求今天意悔祸人心助顺考时与几实陛下中兴之会也古圣人敕天之命惟时惟几者盖以时哉不可失而知几若神故也臣观京师城壁已增固矣楼橹已修饰矣池濠已开浚矣器械已足备矣寨栅已罗列矣战阵已阅习矣人气已勇锐矣汴河蔡河五丈河皆已通流泛应纲运狭西京东滑台京洛敌兵皆已掩杀溃遁矣天下万邦与畿甸生灵夙夕祈天而请者向南恳祷而愿者但望陛下千乘万骑号令风伯雨师清尘洒道翠华回辇归御九重为四海九州作主耳且一人有庆兆民赖之兹其时也兹其几也臣愿陛下无听奸邪之言而忽其时忘其几天下幸甚果怠雨河山寨之心与沮万民敌忾之气则天下危矣愿陛下毋循东晋既覆之辙臣老矣不胜至诚恻怛恳切之至愿陛下哀怜之奏来至会尚书右丞许景衡建请渡江宰相黄潜善持不可朝廷既得信王榛奏或言榛有渡河入京城之谋乙酉下诏还京略曰朕即位之初踟蹰近服会李纲上江左之章继执南阳之义鸠工蒇事寖失时几旋为淮甸之行就弭寇攘之患守中原而弗远见朕意之所存昨稽时措之宜默办言旋之计设施有序播告未先或者不知尚乃有请可无委积以谨备虞宜令发运司尽起淮浙入京物料及军须辎重等物以次发遣赴京师朕将还阙恭谒宗庙仍令三省枢密院御营使司条具合行事件应臣寮将士自应天府扈从至扬州者并进官一等遂罢景衡为资政殿学士提举杭州洞霄宫景衡之执政也凡有大政事必请间极论榻前黄潜善汪伯彦恶其异已每排抑之至是因下诏还京而有此命 盗孙琦破宿山县 
　丙戌诏后举科场讲元祐诗赋经术兼收之制中书省请习诗赋举人不兼经义习经义人止习一经解试省试并计数各取通定高下礼部侍郎王绹请前降举人兼习律义孙子义等指挥勿行从之自绍圣后举人不习词赋者近四十年绹在后省尝为上言经义当用古注不专取王氏说上以为然至是申明行下 诏人户养马官司毋得拘籍差雇俟其渐盛以优直市之 秘书省正字冯楫献书于黄潜善曰伏睹昨晚出黄榜降诏欲择日还阙东来从卫官吏士无不欣喜西兵尤以近乡倍极踊跃以楫计之阙未可还万一驾到东京而金人秋后再来不知吾兵何以当之吾兵或不可当而复为避地计今蔡汴两河已渐湮塞其或被其断绝水道虽避地亦不能此不得不虑也假如今日驻跸维扬亦未为得策傥主上坚欲以马上治之不许迁徙但当留兵将及宰执中谙练边事军筹帷幄之人从驾居此专务讲武以为战守之备其余宗庙百官尽令过江于建康置司至于财用百物除留赡军费用外亦尽藏之建康府库庶几缓急遇敌可战则战可守则守度不可战守而欲动则动亦易行而无牵制之累楫遂宁人也 
戊子翰林学士朱胜非守尚书右丞始上欲擢吏部尚书周武仲为执政及是武仲以病在告上谕知合门事韩恕曰武仲若出可先期以闻而武仲不能朝矣 诏东南诸路赡学钱且令发运司拘收充籴本一年 秘阁修撰知扬州吕源添差江淮等路制置发运副使中大夫黄愿直龙图阁知扬州愿漳州人靖康中尝为司农少卿罢去至是黄潜善荐用之愿之除日历不载今因吕源改命遂书之盖愿实代源此时维扬不容一日阙守也愿事迹不见于史诏旨宣和四年四月乙酉愿以福建运判奏乞回避产业自云贯漳州后为户部仓部郎官大府司农少卿靖康元年八月罢未知此时为何官今所书官职用绍兴元年十月癸未刑部检举复官状参考修入熊克小历源除发副在甲午今从日历 
