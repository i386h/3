<!-- { "loadSidebar": true } -->
　　辛巳合祀天地于明堂太祖太宗并配受胙用乐赦天下故事当丧无享庙之礼而近岁景灵宫神御在温州率遣官分诣至是礼官吴表臣奏行之今年四月甲子翰林学士朱震言王制丧三年不祭惟天地社稷为越绋而行事春秋书夏五月乙酉吉禘于庄公公羊传曰讥始不三年也谷梁传曰丧未毕而举吉祭故非之也国朝景德二年真宗居明德皇太后之丧既易月而除服明年遂享太庙合祀天地于圜丘当时未行三年之丧专行以日易月之制可也在今日行之则非也诏侍从台谏礼官参议孙近时为吏部尚书与议者十五人皆言按唐故事以皇帝将行大礼奏告太庙太清宫本朝因之盖告也非祭也上从之于是监察御史赵涣不从众议而独上疏言两考之于古凡国家大丧升祔以后宗庙常祭皆不当废而居丧祭庙亦有显据春秋传曰烝尝禘于庙曾子问曰已葬而祭此不当废也周颂成王即位诸侯助祭春秋文公四年十二月僖公薨六年十月犹朝于庙此显据也若夫书吉禘于庄公者讥其不待三年而亟举终丧之吉祭尔非谓丧服之中宗庙四时之祭皆不当举亦非谓诸侯居丧则不得入宗庙行吉祭也然而将来宗祀有于典礼未安者受胙用乐二事而已盖拜跪受厘既为嘉庆之事而虞祔既毕则庙加先帝之坐金石丝竹杂然并奏岂不伤陛下之孝心哉事下礼官六月癸丑权礼部侍郎吴表臣陈公辅太常博士孙邦言检详景德熙丰故事皆在谅闇之中奏乐受胙俱不敢废盖乐为上帝宗庙而设受胙为民祈福考之故事合之典礼可行无疑诏从礼部官议七月庚午中书舍人傅崧卿言明堂之礼主于严父配天周公之所行孔子之所言盖当万世奉以周旋而勿失者也历数汉唐行礼异此则指以为非循此行之以为得礼之正本朝皇祐中创议明堂大飨合祭天地而以祖宗并配特出于权时之宜熙宁据经首加厘正乃推英宗专配上帝元祐之初登用故老熙丰政事往往改从祖宗之旧独明堂之礼踵而行之无所更易昨者陛下驻跸浙东以太上皇帝远狩朔漠合宫之祀于古有嫌是以姑循皇祐旧典仍以天地合祭祖宗并配盖亦出于权宜非以为永制也今讳问奄至而季秋大飨不及太上理实有未安者意者以亲郊尚未有其时天地之祀疑于简阙谓宜即礼之权明诏有司于正配四位之外增设太上皇帝一位于太祖皇帝之次以配昊天上帝复诏侍从台谏礼官同议七月戊辰权礼部侍郎陈公辅言今暂释凶制权行吉礼岂有陛下方居太上皇帝之丧而太上皇帝神灵方在几筵遽可以预配帝之吉礼况又梓宫未还祔庙未有定议轻举此事求之礼经质之人情恐皆未便臣窃意天地祖宗上皇神灵所以望于陛下者必欲兴衰拨乱恢复中原迎还梓宫归藏陵寝以成中兴之功以隆我宋无疆之业也若如议者之言以陛下贵为天子上皇北狩十有一年未获致天下之养今不幸升遐且欲因明堂之礼追配上帝谓是足以尽人子之孝则于陛下之志恐亦小矣天地祖宗所以望陛下者恐不止此上皇神灵所以切切然于陛下者恐亦不止此也上出其奏命近臣礼官并议议者孙近等言考之于诗郊祀后稷者祖有功也宗祀文王者宗有德也前汉孝武祀明堂以高祖配上帝后汉明帝祀明堂以光武配五帝本朝治平中英宗皇帝因王圭孙朴等奏欲以仁宗配上帝司马光论之曰古之帝王自非建邦启土造有区夏者皆无配天之文虽周之成康汉之文景明章德业非不美也然而子孙不敢推配天者避祖宗也孝经曰严父莫大于配天则周公其人也孔子以周公有圣人之德成太平之业制礼作乐而文王适其父也故引之以证圣人之德莫大于孝近世祀明堂者皆以其父配此乃误识孝经之意而违先王之礼不可以为法也熙宁中神宗皇帝问辅臣曰今明堂乃配先帝如何王安石对曰此乃误引严父之说故以考配天神宗曰周公宗祀乃在成王之世成王以文王为祖则明堂非以配考明矣自绍兴以来权时之宜斟酌典礼宗祀明堂合祭天地并配祖宗议者谓太祖皇帝实兼后稷文王之事而混一区宇亦在太宗之时太祖虽以配郊则今明堂之礼宜与太宗并配今论者乃欲祖宗并配之外增设太上皇帝一位于太祖之次不唯不合乎诗礼格言两汉故事与夫治平熙宁之议论而揆之人情盖亦近于丰于昵矣又况梓宫未还几筵未除山陵未卜而遽议配侑之事乎崧卿议遂格八月壬寅时景灵宫未卜故以常御殿为宫及明堂吏部员外郎郑士彦请遍设从祀群神礼官以殿小不能容且祭器祭服之类数益加多势难猝请湏后行之乃用四年故事设四百四十有三位上朝献毕复还射殿斋宿以太庙无斋殿故也五月癸亥太常寺申宫庙当用玉爵瑶爵十有五以福州寿山白石代之六月己酉降旨趣造而饮福用金爵盖权礼也此据绍兴九年十月己巳太常寺状修入时少保淮西宣抚使张俊至行在特诏俊赴大礼侍祠 召少师万寿观使荣国公刘光世感德军节度使万寿观使高世则赴行在权礼部侍郎陈公辅言臣乡者妄奏淮西军叛正当镇静使敌无所窥偶合圣心今则陛下赫然改图所罢帅果已复召所移兵更令姑息大臣又以无谋赐罢惟未回跸临安尔是臣所言上惑圣聦无一可取便当俟窜殛然尚有余说若遂不言死不瞑目臣窃谓光世之召非出圣心乃因大将之言如是则朝廷威令可否皆在诸将今后大将有过何以处之耶张俊一军久在盱眙今令过淮西而老小不欲遂养之于行在议者谓俊兵秖欲住此缓急恐难遣可否任其自择何姑息之甚耶张浚之罢亦缘稍振纪纲众皆不喜遂激怒陛下乘此击而去之几于助将帅而罢宰相何倒置之甚耶至于回跸则臣愚深以为不可臣乡奏事亲闻玉音谓建康若不可居临安又岂能保坚断如此但恐群臣主进者少主退者多则陛下不能无惑更望陛下勿因小害而沮则中兴之功可望臣蒙超寘谏垣今又列在侍从将乞骸以去故卒献此说惟陛下贷其狂光世之召日历不载独赵甡之遗史系于九月庚辰今以连书大礼事故移附于此公辅奏疏必不在此日因光世事联书之世则十月乙卯进对　　壬午江西制置大使李纲言近论列淮西事宜其言指陈朝廷措置失当但欲纳忠于国情迫言切必有抵忤难以复当帅守之寄乞降旨黜责或除外任宫观诏答之 
　　甲申故武德郎行营左护军中军准备差使薛抃特赠二官禄其家二人以都统制王德言其不从叛而死也 
　　乙酉赵鼎监修国史 武节郎张子仪特换右通直郎寻以子仪监登闻检院未上改军器监丞大将子孙除职事官始此子仪闰十月己卯除检院其除监丞日历不书但于八年二月壬午书陈确除军器监丞已差下张子仪改替陈确不知初以何日除也 是日静海军节度使安南都护交趾郡王李阳焕薨子天祚立阳焕在位九年范成大桂海虞衡志云交趾李乾德死子阳焕立乾德有遗腹子属之占城占城奉而立之或云有黎牟者乾德妻党也尝子于李氏与遗腹子争杀之年十二牟立姓李氏名天祚实绍兴九年其国人犹称黎王此与史不同今附此余见绍兴九年六月乙亥并注 
　　丙戌右宣教郎李处廉除名新州编管处廉知永嘉县坐以官钱雕伊川集板及印造与人并他赃当绞特贷死籍其赀自是以为例 
　　丁亥徽猷阁待制枢密都承旨张宗元落职提举江州太平观殿中侍御史石公揆言宗元本唐之一富人初无材能张浚喜其便佞奖借提挈亟跻从班今当深引不能赞佐之咎自为去计可也而乃随众诟骂力诋其非故黜之赵甡之遗史曰张浚落职张宗元素与浚善因得进用惧以浚党见逐欲示其直气明非浚党乃表请斩浚士论恶之此说恐过当考 尚书都官员外郎赵令衿罢台谏之论张浚也令衿以急速请对乞留浚石公揆论其无所忌惮令衿遂罢 中书言川狭宣抚副使吴玠于梁洋劝诱军民营田今夏二麦并约秋成所收近二十万石可省馈饷诏奖之 
　　戊子右武大夫开州团练使权主管侍卫马军司公事兼淮西制置副使刘锜知庐州主管淮南西路安抚司公事仍兼制置副使初淮西宣抚使张俊既还行在朝议复遣之俊欲毋往台谏交章以为淮西无备可忧赵鼎独显言于众曰今行朝握精兵十余万使敌骑直临江岸吾无所惧惟是安静不动使人罔测渠未必輙敢窥伺何至自扰扰如此倘有他虞吾当身任其责俊军久在泗上劳役良苦还未阅月居处种种未定乃遽使之复出不保其无溃乱也于是议者即欲还临安起居舍人勾涛直前奏事言今江淮列戍犹十余万若委任得人尚可用方此危疑讵宜轻退示弱以生敌心因荐锜以所部守合肥上从之时主管殿前司公事淮西制置使杨沂中亦已还行在在淮西者锜一军而已日历九月二十七日丙戌起居舍人勾涛直前奏事上以马步二帅并阙乃命沂中兼之沂中辞曰祖宗置三衙使之鼎列相维今独以命臣非所敢安不许沂中兼马步帅以王曮所撰墓碑增入但碑载此事在除淮西制置之前恐误 秘阁修撰赵不群知荆南府 
　　是月加封南海神为洪圣广利昭顺威显王 伪齐户部侍郎冯长宁以刘豫之命乞兵于金主亶且言郦琼过江自效请用为乡导并力南下金主亶虑其兵多难制阳许之遣使驰传诣汴梁以防琼诈降为名立散其众先是徽猷阁待制王伦奉使至归德府豫授馆鸿庆宫迟之不遣檄取国书及问所使何命伦答以国书非大金皇帝不授而所衔命盖祈请梓宫留弥旬金迓使乃至于是伦始渡河见左右副元帅鲁王昌沈王宗弼于涿州具言刘齐营私民怨之状且其忍负本朝厚恩若得志宁不负上国时金人已定议废豫颇纳其言达兰等乞废刘豫事见绍兴十年五月金人取河南注金中杂书云尼玛哈死国政复归秦宋二王遂去尼玛哈腹心之人杀左辖高庆裔山西漕使刘思黜与左揆乌舍右辖萧庆为庶人尼玛哈用事日凡所施设俱废罢时右副元帅达兰自祁州径赴巢穴助宋王变更尼玛哈事闻乌奇迈幼年曾出继达赉之父与达兰情好达兰欲宋王之立而尼玛哈废之故达兰与宋王共恶尼玛哈常有身灭数国之语二人力攻之以为妄自矜伐耳且如北有契丹达实林牙尚偏伯一隅军声日著则可见辽未全灭立齐八年徒劳军马远涉民力耗尽四太子昨在淮南败师仅以身免尚欲肆志以图后举似此等事岂足言功为今之策当废刘豫遣使报知江南则国家太平民得安息此所云与诸书差不同今并附此 
　　是秋金国大内都点检楚古尔苏之子与金主亶之妃乱皆伏诛 尚书省令诸路以桑木多寡定丝课乡民自伐者甚众 
　　建炎以来系年要录卷一百十四 
　　建炎以来系年要录卷一百十四金人地名考证 
　　乌舍原书作兀室误改见卷一 
　　达兰原书作挞懒误改见卷一 
　　尼玛哈原书作粘罕误改见卷一 
　　乌奇迈原书作吴乞买误改见卷一 
　　楚古尔苏原书作出忽质即金史之雏鹘室此出忽质系雏鹘室之讹并误今改正 
　　达实原书作大石误改见卷一 


●建炎以来系年要录卷一百十五 
　　宋 李心传 撰 
