<!-- { "loadSidebar": true } -->
　　辛丑建康府路安抚大使兼知池州吕颐浩请兵五万人分屯建康等处内建康府万五千人太平州万人池州二万人饶州五千人除参谋官刘洪道见管崔邦弼及李贵等兵约五千人韩世清约六七千人外乞朝廷贴足付臣使唤昔王翦伐燕谓非六十万人不可终如所料杜充以五万人祇守建康犹不免败事况本路上下近千里多是紧要渡口今臣乞兵五万委为不多又言刘光世有部曲约二三万人其势稍强乃可弹压乌合之众今臣素无部曲非得知兵政统制官及正兵二万人难以镇服众心乞以神武前军统制王＜王燮＞所部前军及诸将巨师古颜孝恭自隶又请招捕水寇邵青崔增及赐诸军衣甲诏赐枢密院见甲千副本路上供经制钱四十万缗米二十万斛余从之颐浩将行见上言臣自去国不知金人之实闻已渡淮北去然金人多诈而难测臣比经四明见朝廷集海舟于岸下是必为避敌之备夫避敌固当预办然御敌之计尤不可缓臣仰料圣驾万一避敌不过如永嘉及闽中耳望鉴去岁敌骑追袭之事选兵二万分为二项一项浙西一项浙东或据水乡或扼山险邀而击之使将士戮力如四明城下之战则无不胜矣万一今冬敌不渡江则愿宰执预为之计俟来夏则遣兵北向分二万由海道趋文登以摇青齐分二万由淮阳趋彭城以撼郓濮盖金人用兵深忌夏月我必乘其忌而攻之故大暑用兵臣前后屡陈此计然安危治乱之要尤在人主能察方去冬金人分三路追袭廷臣皆以航海为非陛下断而必行故至今帖然无虞夫难得易失者天之时难成易败者人之功臣愿陛下惜分阴汲汲图之近臣有献计者必参以行事而验其是非则人不难知矣此陈蕃所谓成败之几在察言也愿留圣意 起复左武大夫忠州防御使合门宣赞舍人秦凤路兵马钤辖陈思恭知阶州兼沿边安抚使充神武后军统制 
　　壬寅刘光世奏淮南诸镇郭仲威溃散薛庆身亡赵立不知存亡岳飞见在江阴军不见赴镇刘纲以所部渡江赴行在散在南北岸作过金人见留承州臣遣王德渡江过邵伯埭擒敌军四百余人诏光世以所俘赴行在既而德自天长引兵趋承州不得入斩所部左军统领官刘镇而还此据光世奏云得九月八日申到在此后五日不知以何日斩镇也 
　　癸卯通泰镇抚使岳飞以所部入泰州 
　　甲辰太上皇后郑氏崩于五国城年五十二 滁濠镇抚使刘纲在建康论者喧言纲且反纲朿身赴行在自明会吕颐浩亦乞纲自隶范宗尹奏令纲以万人听颐浩节制上曰朝廷始行藩镇当令遵禀号令唐室之衰不以他事祗是藩镇跋扈尔既而言者请遣纲还镇设逗遛不行则置之典刑乃诏颐浩俟过防秋遣发自今诸镇抚使毋得擅离本镇纲又言世居泗州所领之众类多土人今泗州隶赵立而令纲以所部归濠滁则人各思归势必离散诏招信县特割隶濠州诏颐浩遣发在是月戊申招信隶濠州在是月丙午 右文殿修撰李光充徽猷阁待制知临安府 成忠郎合门祗候建昌军兵马监押蔡延世为承务郎权通判军事先是延世摄军事守城有功江西福建诸司上其事从卫三省枢密院为之易文资延世审于朝因有是命延世守城事见去年十一月甲戌赵甡之遗史称以延世为通直郎赐五品服盖误今从日历 
　　乙巳诏刘光世岳飞赵立王林犄角逼逐金兵渡淮时左监军完颜昌兵围楚州已百余日镇抚使赵立一日拥六骑出城呼曰我镇抚也首领骁将其来接战南寨有二骑袭其背立手奋二枪俱坠地夺双骑将还俄北寨中遣五十余骑追立立瞋目大呼人马俱辟易明日立三帜邀战立以三骑应之伏发立中飞矢奋身突围以出敌益攻之 中奉大夫守中书舍人致仕李公彦贬秩三等坐敌至乞致仕为殿中侍御史张延寿所劾也于是侍从郎官已下自洪州遁去者皆降一官 
　　丙午岢岚军人王师昊伏阙上书乞见上谓辅臣曰朕于检鼓院进状日加省阅是须伏阙何邪靖康间士庶伏阙至于进退大臣所谓倒持太阿此风不可长遂下越州狱既而师昊坐怪妄惑众送邻州编管上谓范宗尹曰朕大开言路言有可采至命以官言或不当虽斥朕躬亦不加罪至于狂诞不免略须禁止卿等宜以此意谕士民师昊行遣在是月戊午 
　　戊申言者请将从卫三省枢密院自离建康以至章贡凡所行事无问大小悉诏都司检正再行看详有踰格法一切改正外其间有委实立功之人与从权招安之事所当激赏而不可已者令具因依取旨别行旌宠从之 是日刘豫僭位于北京初军民闻豫至杀金人闭门以拒豫豫击而降之遂即皇帝位国号大齐王之道书称金立刘豫责岁币三百六十万缗他书皆无此疑非其实大赦伪境赦文略曰朕风猷寡陋家世侧微昔也壮年久林泉而是乐今焉晚节岂轩冕之为心虽非虞舜之明扬幸无成汤之惭德伪齐录僭位赦文门下自前朝失御率土无依内离民心致蠭起弄兵之盗外开边隙来鹰扬问罪之师山川靡宁干戈互动耕桑废业垄亩弥望而荆榛老幼逃生庐舍多为之灰烬原野厌乎流血沟壑填于残骸兵火连年不休乱离自古所少言之流涕念及痛心嗟赤子之无辜冀皇天之悔祸宣命亟班于上国节制特设于东州顾朕何人误成此位自念风猷寡陋家世侧微昔也壮年久林泉而是乐今焉晚节岂轩冕之为心屡乞退闲竟无成命提纲五路空殚夙夜之劳历试期年蔑著锱铢之效虽近地稍形于康乂而远民未免于饥荒方图自效而归敢有怀它之望显册之既申命要在必从避辞者凡四章无所不至使命愈加乎敦迫军民不容乎遁逃至于属部之州列奏乐推之牍此岂人事致尔实有天数存焉知便安难遂于已私则吉凶宜同于民患当天造之草昧念王业之艰难恭授册仪尚循墙而欲避勉膺位号若负剌之不遑虽非虞舜之明扬幸无成汤之惭德已于天会八年九月九日即皇帝位国号大齐布告中外尚念世道交丧国俗益讹贪顽未变于余风诖误多罹于宪网力期化洽深轸哀矜宜布湛恩与之更始可大赦天下于戏临深履薄何以当付托之隆拯溺救焚何以慰来苏之望尚赖公卿宣力士庶协心共赞＜耳少＞冲以臻康泰 按方图自效而归下原本脱三句今据北盟会编补入豫既立复还东平以宣奉大夫张孝纯为尚书左丞相朝议大夫李孝扬权尚书左丞朝散大夫通判济南府张东权尚书吏部侍郎兼右丞孝扬已见元年十一月戊子东初见二年正月庚子豫子麟为太中大夫提领诸路兵马兼知济南府时金以前知越州李邺知和州李俦显谟阁直学士郑亿年臣豫豫以俦为监察御史亿年为工部侍郎初孝纯在云中金左副元帅宗维将避暑谓孝纯曰公于此无治生事俟秋当还公乡里又顾留守高庆裔曰如有人负张公钱物当督还之盖宗维与豫密约已定人莫知也至是宗维遣人送孝纯归祈请使资政殿学士宇文虚中以诗送之孝纯将渡河欲自济南归滕县主者曰当与公共至东平节制司某得回檄公可归矣既行则孝纯兄弟诸侄竞远迓之至汶上豫已僭立遽宣麻拜伪相孝纯昵于亲爱惧于还金遂丧晚节豫降南京为归德府改东京为汴京升东平府为东京去淮宁颍昌顺昌兴仁寿春府名复旧州名以其弟益为北京留守豫自以生景州中兴姓氏录先是崇宁间望气者言景州阜城县有天子气甚明命开河于新邑断其王气其后张邦昌与刘豫僣位皆阜城人也按邦昌乃永静军东光县人与此所云不同当考守济南节制东平僭位大名遂起四郡强壮为云从子弟应募者数千人豫又置三卫官曰翊卫曰亲卫曰勋卫以士大夫之子为之二年升一等满六岁则试以弓马合格人出官奉议郎签书博州判官厅公事刘长孺献豫书备陈祖宗德泽劝以转祸为福豫怒追其官囚之百日长孺终不屈豫后复官之长孺不从而止初敌骑之南牧也士大夫皆避地朝奉郎赵俊独不肯避曰死生命也避将安之豫以俊为虞部员外郎辞疾不受以告畀其家卒却之如是再三豫亦不复强凡家书文字不用僭号但书甲子后三年卒是时本朝宗室南渡不及者尚散居民间豫募人索知承务郎阎琦匿不以闻为人所告豫杖之死承直郎姚邦基知尉氏县秩满不复仕屏居村落间授徒以自给长孺耀州人俊宋城人邦基蜀人也 
　　庚戌三省言去岁出师以京西盗贼充斥及湖南北分治军器拣选将士故许逐路并听宣抚司节制今本司于秦州驻劄道里遥远缓急恐失机会合依分镇指挥从之初宣抚处置使张浚之西行也得旨便宜黜陟既而浚遣主管机宜文字傅雱使湖南参议官李允文使湖北亦以便宜付之由是二人得以自恣至是宰相范宗尹言宣抚司所遣官如有合从权措置事自合申听本司诏禁止违者重寘典宪 诏官秦观子孙一人观官止宣德郎以元祐党人特有是命 统制官薛成有众二千屯婺州诏以其兵隶神武左军 吉州司法参军林大任请以官易僧许之此据会要修入 
　　辛亥右武大夫吉州剌史东京提举龙德宫王球除名勒停送大理寺劾治球初见元年六月丁亥球既渡江所盗上皇宝器服玩事露上见之感怆流涕欲遂戮之大理卿王衣启于上曰球诚可杀但傥非其隐匿则诸物悉为金得无从复归天上矣上乃宥之方勺泊宅编云王球为龙德宫提举官眷遇特厚丁未春渊圣皇帝已幸青城上皇密遣球裒宫中器用得万金镕为二百铤藏废井中甃之以石谓球异时国有艰窘自发之上狩淮南球进之有旨输行在方具舟会宫中旧卒有知其端者恐球潜载以遁诣开封府陈告尹欣然召球谕以兵须正急此机不可失球度力不能夺因尽辇致持符归报朝廷初不加谴其后范丞相当国疑球与尹乾没下大理鞫治球竟废死按上在淮甸京尹乃宗泽杜充球既得符而归则后来何以坐罪王明清录云籍球家得宝玩及古玉印数十衣尝摹其文据此则球所坐乃窃宝玉非盗库金兼此狱本衣所鞫明清衣从子宜得其详方勺传闻之词未必实也今不取 
　　癸丑言者论近世铨衡之官法守不立自京黼用事有诣堂求吏部阙者判一取字虽已注人亦夺予之甚至部有佳阙密献之以自效为寒远患踰二十年望明戒吏部长贰自今堂中或取部阙者并须执守毋得供报从之按八月壬申方降旨非堂阙并还部今甫踰月不知何以复有此请也当考 
　　甲寅赐御史台主簿韩璜进士出身璜宗武子也宗武故相绩子元符末秘书丞尝知上蔡县富直柔荐璜于上将用为言官故策试中书而有是命 言者论近州县之吏赃贪颇众欲望应官员犯入已赃许人越诉其监司守令不即按治并行黜责庶使举剌之官不敢坐视赃吏既去民皆乐生从之此以绍兴五年四月三日刑部状修入 
　　乙卯罢中书门下省检正官以范宗尹言两省所行文字并是已经看详勘当成熟事件其检正二员乃成虚设故也绍兴四年三月丙午复置 中书门下省检正诸房公事苏迟直龙图阁知泉州 显谟阁待制知洪州高卫为徽猷阁直学士知鄂州兼本路安抚使令直秘阁知鄂州李允文依旧还宣抚处置使司供职时张浚闻朱胜非宣抚湖北乞罢允文还司而朝奉郎知岳州袁植亦＜锍-釒＞允文妄作生事以白御史台中丞富直柔等言于朝故有是命允文不受 
