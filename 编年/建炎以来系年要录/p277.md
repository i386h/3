<!-- { "loadSidebar": true } -->
　　壬寅集英殿修撰提举台州崇道观张焘试尚书兵部侍郎焘召还诏合门不隔班引对上慰劳久之曰卿去止缘张滉焘曰臣顷者备员后省苟有所见事无大小不敢不尽愚忠如内侍王鉴乃陛下亲信委任之人其擅置御庄事臣尚论列不敢有隐岂有宰相亲兄自赐出身者公论不与之臣若不言岂惟负陛下亦负张浚上曰卿交游且尽忠若此事主可知因问朕图治一纪于兹而收效蔑然其弊安在焘曰自昔有为之君未有不先定其规模而能收效者臣绍兴初始蒙召对首以治道当先定其规模为言于今七年矣所谓规模者臣未见其有一定之说臣窃观方今朝廷施设之方朝令夕改其事大体重不可轻举者莫如六飞之顺动往者前临大江继又退守吴会曾未期年而或进或却岂不为敌人所窥乎此无他规模不素定故也陛下之所朝夕相与断论国是者二三大臣而已而一纪之间命相之制凡十有四下执政递迁者亦无虑二十余人非规模不定任之不一责之不专致此纷纷乎日月逝矣大计不容复误愿陛下以先定规模为急规模既定未有治效不著上叹息曰此诚方今急务朕非不欲立定规模缘宰辅数易未有定论耳遂擢焘兵部侍郎 右朝散大夫提举江州太平观刘子羽责授单州团练副使漳州安置御史中丞常同之以十事论子羽也上批出子羽可白州安置赵鼎奏子羽之罪诛殛有余第章＜锍-釒＞中论及结吴玠事今方倚玠御贼恐玠不自安乞且夺职上曰闻张浚之党日夜冀浚复用子羽尤甚不重责何以惩奸鼎力请上乃许落职后一日同复言子羽之罪窜于遐荒未为过举今尚从＜宀十见＞典得非以吴玠之故优假之乎玠忠义勇烈知事上之义闻朝廷以公议窜子羽岂无郭子仪与浑瑊之喜疏入遂谪漳州犹以其母老不欲远窜也 右宣教郎吕用中为尚书驾部员外郎时其兄弸中外补故以用中代之 
　　丁未命吏部员外郎范同假太常少卿接伴金国人使武功大夫高州剌史带御器械刘光远假吉州团练使副之先是徽猷阁直学士王伦既见鲁国王昌昌遣使偕伦至北地伦见金主亶首谢废豫然后致上旨金主始密与群臣定议许和至是遣伦还且命太原少尹乌凌阿思谋太常少卿石庆克来议事思谋金人始与徽宗通好海上所遣之人今再遣来示有许和意 枢密副使王庶条上淮南耕种等事上曰淮南利源甚博平时一路上供内藏绢九十余万其他可知刘大中曰淮南桑麻之富不减京东而鱼盐之利他处莫比今荒残可惜上曰以此知淮甸不可不措置葺理中兴圣政史臣曰唐史臣谓睢阳遮蔽江淮以全财用为中兴之本今之议强兵者必本于丰财议丰财者必本于成赋荆蜀之输入于王府者无几而江浙闽广民力告病未有瘳者淮甸利源宜在所经理以寖还全盛之旧况欲置边州于度外乎边隅未靖之时高宗犹不忘经理如此况今边鄙不耸之时乎湖北京西宣抚使岳飞闻庶行边遗庶书曰今岁若不出师当纳节请闲庶称其壮节熊克小历于此即书分移张宗颜刘锜军事恐太早今依日历附六月乙亥 直显谟阁江南西路转运副使徐林为司农少卿赵鼎之免相也林自都司补外至是复召之 
　　戊申端明殿学士知建康府章谊提举江州太平观以谊尝引疾有请也资政殿学士提举临安府洞霄宫叶梦得为江南东路安抚制置大使兼知建康府兼行宫留守司公事章谊得祠日历不载此据建康知府题名 命刑部员外郎李弥逊驰劳北使于平江翌日上谓辅臣曰馆待之礼宜稍优厚若事有商量早遂休兵得免赤子肝脑涂地此朕之本意也赵鼎曰若用兵不知所费多少比之馆待之费殊不侔矣上又曰昨日士＜亻褭＞对劝朕留意恤民朕谕之云只为休兵未得不免时取于民如月桩钱之类欲罢未可若一旦得遂休兵凡取于民者悉除之上慨然叹曰当时若无军旅之事使朕专意保民十数年间岂不见效鼎与秦桧同对曰陛下为此言神明感格必有平定之期矣中兴圣政臣留正等曰语有云造次必于是颠沛必于是言仁者之用心必于其平居闲暇之时语默动静之间不忘乎是可也臣观太上皇帝凡所论议一语一言未尝不以休兵息民为之指归盖恻然常若疾痛之在其身非伪为之者呜呼仁哉呜呼圣哉 
　　己酉录故御史中丞孙觉之孙衍为下州文学中书舍人吕本中言衍学有本原逄时多故未尝少屈旧族子弟能守家学终久不变如衍者少故特录之 
　　庚戌合门祗候赵环为合门宣赞舍人环普元孙也 宗子赵不惧江夏郡王孙也自伪地来归诏补承信郎 
　　辛亥改命徽猷阁直学士王伦充馆伴使初命权吏部侍郎魏矼馆伴右武大夫荣州防御使知合门事蓝公佐假庆远军承宣使副之矼言顷任御史尝论和议之非今难以专对秦桧招矼至都堂问其所以不主和议之意矼具陈敌情难保桧谓之曰公以智料敌桧以诚待敌矼曰相公固以诚待敌苐恐敌人不以诚待相公耳桧不能屈乃改命焉既而又辞遂命给事中吴表臣而伦往来馆中计事日历止书有旨改差王伦充馆伴使一句更无首尾今以绍兴正论增入熊克小历称表臣为太常少卿盖误时左宣义郎王之道亦遗矼书有国家自靖康以来失于议和致两宫北狩万乘东巡百姓堕于涂炭迨今十有四年尚不觉悟复纵王伦卖国引贼入家顷年章谊孙近使金余人尽留南京惟谊与近得至军前禀议今金使之来自合用此例留余人于韩世忠军中令其使副造朝不惟有以褫金人之魄而夺之气亦足以示朝廷之尊乃若和议则有九不可而一可父母之讎不共戴天自徽宗皇帝宁德皇后上仙虽云厌世其实杀之又况渊圣之与六宫尚困沙漠此不可和一也强敌之性非盟誓可结二也和所以息兵而舆议乃尔盖伤弓之心犹思靖康之覆辙而惧其复蹈三也金立刘豫于济南岁责币三百六十万缗豫奉之未尝少有失坠一旦乘其不虞以计废豫今又欲和是以刘豫畜我四也今从金之约而遂罢兵则非特不能保其不叛盟又恐朱克融之徒变生不测从之而兵不可罢则不能不于养兵之外横赋重歛岁供贡币其势必至陈胜吴广之起于秦青犊黄巾之起于汉为祸殆有甚于此五也顷年以来诸将非不进兵终不能取淮北尺寸之地或暂得之复旋失之正使举大河以南尽还朝廷度其力能保有之乎六也今得河南之地不足以立国而金藉此求和则必天地以要我自此以后虽复军声日振有敢议恢复之事哉七也今天下之权不在庙堂而在诸将诸将拥重兵据要地偃蹇自肆倘从金盟而不与诸将议使金诚和犹恐自疑而至于溃败万一挟诈是使诸将得以有词而不出兵矣八也主上以休兵为重固不惮臣事金人且以金为君则其使盖同列也若金使如李义琰之言倨慢无礼不知朝廷何以待之九也然则所谓一可者孰可今金诚欲还二帝六宫与祖宗之故地为德于我而无所事贿夫谁曰不可为今日计当以此意明告使者而俾复命焉苟其不从是金无意于盟我何罪也 吏部员外郎范同论赃吏翻异不移前勘乞并初勘共不得过三次上曰官吏犯赃既已断罪多进状诉雪何也比来尤多赵鼎曰意在侥幸改正然须更令体究刘大中曰在法虽许诉雪却合再勘得委实无罪须罪元勘官吏若所诉不实合别科妄诉之罪秦桧言当送刑部上可之 
　　壬子徽猷阁待制提举江州太平观王居正知温州 
　　癸丑召亲卫大夫利州观察使知鼎州马扩赴行在金使乌凌阿思谋初入境问扩所在王伦奏思谋乃海上结约之人与扩相熟乞召赴行在恐须使令故有是命 御史中丞常同言近故知合门事潘永思家以财兴讼本台牒送大理寺后得旨疏出缘事干内侍梁珂乞仍付寺结案上即批同奏如所请刘大中曰陛下初不欲系无辜今因台臣所论而从其请仰见陛下未尝容心上曰临安府勘到永思干人郭寿之用过钱三千缗余七人各认一二千缗既无文约必是寿之妄摊可除寿之外余并免于是赵鼎以下退谭上之明曰此一事胜疏决多矣盖时盛暑方涓日疏决故也 
　　是月开封府太康县雨冰龟数十里首足卦文皆具此据松漠记闻记闻又云戊午夏熙州野外泺水有龙见三日初于水面见苍龙一条良久即没次日见金龙以爪托一婴儿儿虽为龙所戏弄略无惧色三日金龙如故见一帝者乘白马红袍玉带如少年中官状马前有六蟾蜍凡三时方没郡人竞往观之相去甚近而无风涛之害熙州尝以图示刘豫豫不悦赵伯璘曾见之按豫去冬已废当此时正在上京熙州何为图示之记闻必误　建炎以来系年要录卷一百十九 
　　建炎以来系年要录卷一百十九金人地名考证 
　　达兰原书作挞辣误改见卷一 
　　乌珠原书作兀术误改见卷一 
　　托卜嘉原书作挞不也误改见卷五 
　　乌凌阿原书作乌陵误改见卷一 


●建炎以来系年要录卷一百二十 
　　宋 李心传 撰 
　　绍兴八年六月乙卯朔徽猷阁待制知信州程迈为江淮荆浙闽广等路经制发运使专掌籴事用李弥逊议也 刑部尚书兼侍读胡交修以老求去罢为宝文阁学士知信州 右承直郎鄂州武昌县令唐时特改右通直郎以部使者列荐其治状也既对复令还任 礼部贡院奏试博学宏词合格中等左迪功郎新鄂州武昌县尉詹叔义右迪功郎前建康府司法参军陈岩肖下等左迪功郎新饶州鄱阳县东尉王大方诏叔义大方并与堂除仍减年磨勘岩肖赐同进士出身叔义玉山人大方丽水人岩肖金华人也丁巳诸班直换校上特御射殿 
　　戊午淮西转运判官李仲孺言昆山场积矾千余万斤不售乞损引钱六分之一许之其后岁鬻矾六十万官买矾每斤十三钱至二十钱旧引钱每斤一百至是损之矾引分一百斤五十斤三十斤为大中小等又有韶州岑水矾岁额十万斤信州沿山场青胆矾黄矾无定额十四年十一月昆山矾增作三十钱一斤　己未秘阁修撰知温州楼炤复为起居郎 左朝请郎新成都府路提点刑狱公事李授之直秘阁授之开封人宣政间为县令有匪人诬其有谤语坐失官赵鼎为诸生尝从授之学鼎相辟为都督府干办公事擢知简州至是献所著易解于朝故有是命中书舍人吕本中当制颇加称美焉　　庚申诏广西盐岁以二分令雷廉高化州官卖人户食盐余八分行钞法寻又诏广东盐九分行钞法一分产盐州县出卖皆不出岭日历无此指挥今以绍兴十二年十月二十二日户部状修入会要广东行钞法在十二月二十五日广南去中州绝远土旷民贫常赋入不支出故往时之法诸州以漕司钱运盐鬻之而以其息什四为州用是以州租给而民无加赋昭州岁收买盐钱三万六千余缗以其七千缗代浔贵州上供赴经略司买马余为州用及罢官卖盐遂科七千缗于民户谓之縻费钱焉 敕令所请福建路人户以子孙或同居缌麻以上亲与人虽异姓及不因饥贫并听收餋即从其姓不在取认之限著为本路令其江浙湖广州县有不举子风俗处令宪臣体究申明依此立法从之 
　　壬戌宗正少卿张九成权尚书礼部侍郎 衍圣公孔玠避乱寓衢州诏即赐田五顷 
　　癸亥尚书左仆射监修国史赵鼎中书舍人史馆修撰勾涛秘书少监尹焞著作郎兼史馆校勘张嵲佐郎胡珵史馆校勘邓名世朱松李弥正高闶范如圭等上重修哲宗皇帝实录九月书成凡百五十卷 
