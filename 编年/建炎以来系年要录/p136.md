<!-- { "loadSidebar": true } -->
　　戊子尚书左仆射同中书门下平章事兼知枢密院事吕颐浩都督江淮荆浙诸军事制曰尽长江表里之雄悉归经略举宿将王侯之贵咸听指呼时颐浩将谋出师而秦桧之党亦建言昔周宣王内修政事外攘夷狄故能中兴今二相宜分任内外之事上乃命颐浩总师开府镇江颐浩请辟参谋官巳下文武七十七员铸都督府印赐激赏银帛二万匹两上供经制钱三十万缗米六万斛度牒八百道月给公帑钱二千缗仍许召诸州守臣时暂至军前议事皆从之颐浩都督之除日历会要玉堂中兴制草皆在此日而熊克小历系之四月十八日已前盖以是日上有专治军旅之谕不知是时虽有定议未降制也但日历载颐浩画一陈请状在四月三日所不可晓当是闰四月三日所奏而日历误系之四月初间今并附此俟考 故追复观文殿大学士相国公韩忠彦追封魏国公以元祐宰辅入党籍者八人独忠彦未加赠故也 南康布衣李彧元祐户部尚书常之从孙也靖康末尝率里人捍贼江西帅臣版授迪功郎至是安抚大使李回言其学行于朝诏补正 
　　己丑给事中黄叔敖守尚书户部侍郎兼侍读降授左武大夫莱州防御使阎皋赴都督府军前准备使唤皋故为吕颐浩部曲故颐浩请之 武德郎江东安抚大使司同统制赵琦为枢密院准备将领寻命琦以所部二千充御前忠锐第八将琦巳见三月壬辰改忠锐将在五月辛酉 诏建州丰国监复铸钱监旧有役兵五百提点司岁给黄铜五十万斤白锡五十万斤铸钱二十五万缗及是才余役卒数十乃减铸额之半 端明殿学士知潼川府宇文粹中求去张浚承制以其弟直秘阁成都府路转运副使时中代之又以右中大夫陈古为成都府路转运副使粹中奉祠以七月庚午得旨盖用浚奏也续成都记时中以四月二十八日改差故附此日庚寅伪齐刘豫移都汴京士民震骇豫乃下诏以抚之因与民约曰自今更不肆赦不用宦官不度僧道文武杂用不限资格豫伪尊其祖忠曰毅文皇帝庙号徽祖父曰睿仁皇帝庙号衍祖伪左丞相麟签所籍乡兵十余万为皇子府十三军以尚书户部郎中兼权侍郎冯长宁参谋军事徙汴京留守益为京兆留守豫在开封凡军国事以至赏刑斗讼毋巨细申元帅府取决沿河沿淮及狭西山东等路皆驻北军由是赋歛甚重刑法太峻民不聊生伪太常博士直史馆祝简献迁都及国马赋略曰蠢尔蛮荆弗宾弗降固将突骑长驱不资一苇之航岂惟观长淮饮大江而已哉豫批云文赋非治天下所尚然自前朝之季上恬下嬉殆忘监牧国家创业力为生灵除＜衤固＞乱致康泰以马为急务而犹恐官吏军民多狃于旧俗未知尽牧圉刍秣之道此赋极陈马之为用使读之者知此为至重而不可忽实有补于军政与减磨勘以示无言不酬时西京奉先卒李英卖注椀与敌人豫疑其非人间物验治得实遂以其臣刘从善为河南沙淘官谷浚为汴京沙淘官于是两京民间窖藏及冡墓破伐殆遍矣赵甡之遗史于此书张孝纯罢相刘麟秉政恐误麟去年巳为左相矣 
　　是月直秘阁主管广西经略司公事许中令诸郡上丁输召募勇敢钱户八千自治平间于广东潮梅循惠等州专置枪手熙宁间又于诸州阙兵处增置保丁每农隙轮赴州县教阅防守若广西邕州之洞丁本以防遏交趾而钦廉宜融平观诸郡亦各有土丁钦廉之沿海宜融之防遏率以三等户五丁取一至四等以下则户以一丁充团结而巳平观桚边之地则团结父子全丁凡为土丁者并蠲其身丁税钱皆不离本处及中为广西帅始调覊縻州洞丁赴静江防拓往来剽掠所过骚然经涉冬寒死者殆半每遇战守则统兵官先驱土丁赴敌溃丧愈多至是中以圣旨尽发一路土丁既而言恐妨农事上欲召募勇敢可丁输钱五千并折米钱三千并易轻赍赴帅司一方大扰三年二月壬午明橐奏许中五罪论科土丁钱事在此月今附见 右中大夫右文殿修撰知漳州赵亿乞守本职致仕许之亿年才五十三也日历无此今以绍兴五年十二月十五日吕祉等荐章修入汪藻作亿墓志但云以疾请老从之亦不言其故日历此月九日壬寅有都省奏广东运司建炎四年籴米陈腐弛慢失职下提刑司核实指挥然止是诘责当职籴买官亿前任转运使恐非其实故也姑附于此国史须详考 显谟阁直学士李偃卒于饶州偃传在此月未得其年 
　　闰四月辛卯朔户部尚书兼侍读李弥大秘书监傅崧卿充徽猷阁待制并为都督府参谋官直显谟阁福建转运副使李承造升直龙图阁为参议官尚书右司郎中姚舜明充秘阁修撰为随军转运使起复左武大夫荣州团练使神武后军统制巨师古复荣州防御使兼都督府统制军马翌日颐浩言臣今以仆射职事出凡所措置乞一切作圣旨行下续具奏知许之后数日弥大于讲筵留身言东晋王导谢安为都督未尝离朝廷今边圉幸无他颐浩不宜轻动又言已为天子从官非宰相可辟乞于诸军悉置军政如汉朝故事以察官郎官为之欲杀其专自都督府始陛下必欲遣臣与崧卿当别为一司伺察颐浩过失密以启闻上以为离间君臣弥大遂改命寻诏谋议官叙位视两省官奉使机宜官视职司干办官视杂监司选人在诸州通判之下时巳罢随军转运使而崧卿舜明所除职论者以为太优殿中侍御史江跻请降旨以督府权任至重特许置随军漕臣一员又请自今非见任宰相暂出抚师其所辟僚属除官进职不得輙援此例诏令三省遵守颐浩不悦许置随军漕在此月丙申参谋官巳下叙位指挥在五月戊辰江跻论僚属职名在六月戊戌 遣内侍卫茂实往绍兴府津送所留宫人赴行在 诏左朝奉大夫知太平州张錞先次冲替令安抚大使司追摄取勘时本州言錞自到任不法等事巳行拘收听候指挥乞早降曲赦庶几军民一向安业中书乃言访闻錞赃污不法郡民厌苦遂罢之仍诏陆德等并特与放罪既而闻德不服乃命知池州王进合兵进讨又诏江东安抚大使李光亲往视师未行而城破遣王进在乙未诏光躬亲前去节制在丁未今并书之 
　　壬辰诏戍兵于屯驻所在有违法许守臣监司按举其兵校于知通并依阶级法用枢密院请也 
　　癸巳高丽国王楷遣其尚书礼部员外郎崔惟清合门祗候沈起入贡诏秘书省校书郎王洋押伴楷献金百两银千两帛二百匹纸二十匹人参五百斤诏赐惟清起金带又赐酒食于同文馆辞亦如之初议遣从官出使既而不果行洋资深子也 直秘阁主管洪州玉隆观衍圣公孔端友既卒诏以其子玠为右承奉郎封衍圣公 
　　甲午上谕吕颐浩曰卿耆艾有劳今总督之任以大军委卿不当复亲细务颐浩惶恐奉诏　乙未吕颐浩请以右朝请大夫令畤主管行在大宗正司上令易环卫官颐浩言令畤读书能文元祐间苏轼尝力荐恐不须易环卫上曰令畤昔尝事宦官谭稹清议不容不当复齿士大夫之列乃以为右监门卫大将军荣州防御使令畤燕懿王元孙也 宣抚处置使张浚奏以通直郎王择仁知涪州择仁初除河东制置使会都统制韦忠佺不能守以山寨降敌统制官宋用臣冯赛以余众赴宣抚司择仁因改命 诏诸路类试进士赴殿试不及人正奏名与进士同出身特奏名与诸州助教调官如文学例以道梗特优之也丙申户部尚书兼侍读李弥大罢为显谟阁直学士知平江府仍诏以弥大系侍从官特不避本贯御史中丞沈与求言弥大谋间君臣妄自尊大自陛下驻跸钱塘四方颙颙日望朝廷为向进之图今陛下命颐浩提相印总师律都督诸道之兵而节制之圣虑精微罔不曲尽中外翕然为甚盛之举弥大设有他见自合委曲开陈裨赞庙画乃缘怀私妄有奏请掩陛下推诚待遇大臣之盛德沮陛下抗志经理四方之远图望赐降黜疏再上后六日诏弥大落职奉祠 是日神武副军都统制岳飞引兵击曹成于贺州境上大破之初成既得贺州闻飞至以兵守莫邪关飞遣前军统制张宪攻关军士郭进与旗头二人先登进挥枪而出杀其旗头贼兵乱官军齐进遂入关日历飞申以闰月十二日夺关口今并附此飞喜补进秉义郎解金束带以赐官军既入关贼兵散乱第五将韩顺夫解鞍脱甲以所掳妇人佐酒贼党杨再兴率众直犯顺夫之营官军退却顺夫为再兴斫臂而死飞怒尽诛亲随兵责其副将王某擒再兴以赎罪会张宪与后军统制王经皆至再兴屡战又杀飞之弟翻官军追击不巳成屡败贼众死者万数成率余兵屯桂岭县杨再兴初见建炎二年六月不知即是此人否 
　　丁酉诏奉迎温州开元寺真宗神御赴行在初章献明肃皇后以黄金铸章圣神御上恐其诲盗故迁焉因愀然谓宰辅曰朕播迁至此不能以时荐享宗庙奉衣冠出游令祖宗神御越在海隅念之坐不安席 左朝奉郎提举江州太平观孙觌除名象州覊管先是李光为吏部侍郎上疏论觌知临安府盗用助军钱四万余缗吕颐浩秦桧削光名下其章付大理落觌龙图阁待制至是狱成觌以众证坐以经文纸劄之属馈过客计直千八百缗有司言觌自盗当死诏贷死免决剌所过发卒护送连坐流徙者又三十余人久之二相免觌上书诉枉乃放还下光章在二月庚午降旨以众证为定在三月庚戌 罢后苑作留老工数人作弓铠以为武备 
　　戊戌赐绍兴府行宫复作府治上谓时方艰难宜惜财用若别建府第益烦费矣 直龙图阁刘宁止充秘阁修撰江淮荆浙都督府参议官己亥吕颐浩进呈枢密院编修官王大智所造战车上言大智知兵法可用因语颐浩人材随能器使皆可就事卿为宰相当识拔人物如大智宜携以自随令造水战之具不当弃能也 诏移绍兴府榷货务都茶场于临安 
　　辛丑诏武德大夫忠州剌史合门宣赞舍人池州兵马钤辖韩世清特处斩世清既至行在隶神武右军都统制张俊军中吕颐浩欲除之会浙西兵马副钤辖赵令晙讼世清在蕲州尝以黄衣衣巳语言狂悖下大理世清具服因醉怒以绯脚黄旂被令晙向之山呼故抵死仍诏以世清一身专谋不轨其部曲并无干涉令枢密院榜谕诸军世清狂悖事在建炎三年十一月乙巳熊克小历三月江东招抚使副李光王＜王燮＞总兵至宣州光擒韩世清诛之仍拣其众＜王燮＞部之赴行在实甚误矣光至宣州在二月辛卯拣军在三月壬辰世清伏诛在闰四月辛丑相去凡四十日大理寺劄子节文寺司收管韩世清枷项根勘据招建炎三年十月内不记日因吃了数盏酒后去州衙理会官兵阙干钱粮见知州甄采共赵令晙坐间有递到舒州刘文舜牒一道令世清听他使唤世清道刘文舜旧曾与世清厮杀怎教听得使唤赵令晙道我新从舒州来刘家人无事世清道赵令晙你莫与他刘文舜厮说着待来筭世清你是皇亲赵官家人世清手下人不曾起动民间你是淮西兵马钤辖可自交割取我人马遂叫使臣军兵取将黄旗一面来意待交赵令晙披着不移时有使臣军兵一百来人将到绯衣黄脚旗一面世清下阶指定赵令晙你又不肯交割世清人马你胡做时须肯交割世清令使臣于闰将旗去待与赵令晙披着世清不合指定赵令晙呼万岁其时赵令晙走起面西北枪起头巾口称太祖官家令晙不曾胡做世清即时便觉有酒不合与赵令晙呼万岁等不虚有旨韩世清特处斩仍令大理少卿前去监断 
