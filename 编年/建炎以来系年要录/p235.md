<!-- { "loadSidebar": true } -->
　　乙未左通议大夫提举江州太平观王庶知鄂州初庶召还未见先献论十六篇论时事其论行法令略曰人主威权之出至于杀戮事关军政傥罪状明白当守之不移不可夺于好恶使远近窥测动摇国事论先计后算略曰臣伏见频年数易将相用兵制敌初无成算轻动则丧师退守则失地临机仓卒侥幸一胜此非朝廷万全之计愿任一二同心之臣责其功效假以岁月使庙算先定然后兵再出而乱可平矣论赏罚曰人主之驭臣邻惟在赏罚赏当则功劝罚当则罪服至于扰攘之时此柄尤不可不谨比年以来爵赏失于浓厚愚者苟得为心贪婪不已无复激劝杰猾者较功揣已岂无不自信之人伏望审信赏必罚之旨以图兴复论行法令曰法令者立国之大本人主之至权近者朝廷以四方未平务从含贷而臣下寖成骄慢法令不行于军旅沮落于方岳几何而不陵迟望明敕中外执宪之臣振起纲条以折奸雄之渐论虚实用度曰今天下自经兵火以十有三四之土地十有二三之耕牧供十有六七之军旅数倍平日之官吏虽使天雨鬼输无由得足一有凶歉何以支持愿解弦更张以图兴复论敌人强弱曰金人侥幸立国十有余年二太子罗索等数人零落殆尽尼玛哈窃有其权土地阔远金玉子女盈积自以为非天崩地陷无复可忧丧兆渐萌陛下欲雪大耻正在今日论择相曰陛下临御以来拔以为相者十人矣而在位多不久何相之众而去之速愿慎谋厥始益加礼貌且推赤心置其腹中无令小人伺其隙论战守曰用兵之道不过战守两端而已交锋接刃以决死生者战也增陴浚隍效死勿去者守也国家内外养兵无虑百万未尝声金鼓于行阵闻敌之至即曳兵而走岂知所谓战未尝修城郭立宗庙闻敌之至则委而去之岂知所谓守或谓金人得古人用兵之道奇正无常变化不测所向无前安可以战所攻必克安可以守臣谓金人用兵亦岂善哉特以我不善故彼为善以陛下之神武托社稷之威灵以今日天下之兵战亦可守亦可何所往而不可论政事本末曰政有小大事有本末今天下之言政事者莫不以兵为先臣窃谓兵虽不可去然非所先也君君臣臣父父子子兄兄弟弟夫夫妇妇四民安其业万物遂其性是乃政事也今能修其政事则本气实而邪气不能入彼外敌不待攘之而自攘矣论兵曰大抵用兵之说有三兵贵合不贵离兵贵精不贵众兵贵速不贵久反此非惟不能成功未有不败亡其数出易动乍胜乍负最兵家之大忌论形势曰立国必处形势之地今天下十失七八所谓咽喉腹心上流者皆为敌人所有区区吴蜀乃一肢尔自古吴以寿春荆襄为上流蜀以汉中金洋为咽喉今襄阳千里萧条有兵不能自养梁洋田垄邱墟置之不复为虑兼梁洋可战可守乃天下脊愿早定大计勿使狂夫据之乃有噬脐之悔 
　　丁酉诏于皇城内修盖天章阁以奉祖宗神御后以亲征未及行 武功大夫知商州充金均房三州都统制格禧知均州王彦之弃金州也宣抚司遣禧以所部戍之及柴斌为安抚使以禧权均州至是申命 
　　是春伪齐刘豫再开贡举得邵世矩一云邵光规以下六十九人改明堂基为讲武殿于其地造战船伪开封尹郑亿年为吏部兼礼部侍郎殿前都指挥使许清臣兼开封尹 金太宗晟之后以病卒谥曰明德皇后 
　　建炎以来系年要录卷九十九 
　　建炎以来系年要录卷九十九金人地名考证 
　罗索原书作娄宿误改见卷一 
　　尼玛哈原书作黏罕误改见卷一 


●建炎以来系年要录卷一百 
　　宋 李心传 撰 
　　绍兴六年夏四月戊戌朔史馆上大元帅府事迹十卷 左朝散大夫直秘阁詹大和落致仕以给事中吕祉朱震中书舍人任申先言其才也 
　　庚子殿中侍御史周秘言国家岁以十五事考校监司四善四最考校县令而五六年间惟成都潼川路一尝奏到其余诸路课绩并不申奏法令废弛能否无辨有善最者不赏有过恶者无罚吏治之不良亦无足怪者欲望责诸路监司州县自今各依限保明其累年輙不申奏者亦乞取问因依从朝廷审度岁取殿最各一二人量行赏罚庶几监司守令咸知自竭以副陛下责任之意诏吏部申严行下违者令御史台纠劾 是日上御经筵给事中兼侍讲朱震留身论四方奏谳自王安石开按问之法及曾布增强盗赃钱遂皆不死翌日上以语宰执曰此极毙事若出得一人死罪虽云阴德然杀人者不死亦岂圣人立法之意折彦质曰此非阴德乃长奸尔上顾赵鼎曰遇有奏案切须详之 
　　辛丑显谟阁待制新知福州张致远言臣闻自昔为天下国家者其建功立事未尝不谋于众亦未尝必从于众然有成有败有得有失顾从与违能断与不断耳大抵一二人立议如杨国忠张延赏辈出于忿嫉则不可如吴张昭如晋桓冲特识虑有不及耳至若秦隋之季禁切斩杀使人雷同此败亡之轨可以永监故曰谋贵众断贵独谋不众则利害不尽断不独则臧否不决臣窃惟陛下专任将相慨然有为宸谋英断固已度越前古矣至于前席臣工开纳群策亦未尝不推诚务尽第未闻何人抗论于朝某人力陈于上唯唯诺诺几至成风得则暴扬私言失则归过君相负陛下兼听之意堕公朝共济之体此臣朝夕之所寒心也区区管见欲望睿明采臣瞽言特降亲劄切责公卿大夫各摅所蕴无尚诡随利便阙失指言其故陛下与二三大臣熟复折衷断而行之天下幸甚时张浚将大举北伐议论已定致远入辞乃上此奏上命学士降诏出榜朝堂 左朝奉郎提举洪州玉隆观傅崧卿为荆湖南路安抚制置大使司参谋官降授左朝请郎主管台州崇道观王次翁为参议官左宣教郎知严州寿昌县臧梓武显大夫合门宣赞舍人王绘并充干办公事绘仍落致仕皆用制置大使吕颐浩奏也后五日诏复崧卿集英殿修撰 免解进士宋藻特补右迪功郎藻兴化军人上所著十君论上召对而命之 右承议郎程序杖脊剌配新州牢城序监新都县商税盗用库金法当绞故有是命 
壬寅遣带御器械韩世良往楚州军前抚问以淮阳之捷故也仍以两镇节度使印赐世忠且赐张浚手书曰世忠既捷整军还屯进退合宜不失事机亦卿指授之方卿更审虚实徐为后图或遣岳飞一窥陈蔡使敌枝梧之不暇也 宝文阁直学士刘洪道知扬州洪道自武昌召归既对遂有是命 诏左朝请大夫主管台州崇道观陈公辅右朝奉郎直秘阁主管台州崇道观吕本中左从政郎监福州岭口盐仓梁习左宣教郎黄锾并召赴行在所用史馆修撰范冲荐也冲奏公辅学术高明可居议论之地本中文章典雅长于史学习学有渊源敏于为政恬退之节人所难能以其不求闻达故世罕有知者锾学问纯明吏能精敏抱才未试风节甚高闲废之久众论惜之伏望特赐召对察其人才可否而进退之故有是命 故赠保大军节度使高士逊追封南平郡王高士林追封普安郡王右朝散大夫新通判温州高世定进一官直徽猷阁士逊士林宣仁圣烈皇后弟世定士林孙也先是保静军承宣使高世则言宣仁遗恩为惇卞所格有旨令世则开具遂自士逊以下十三人次第褒赠之士林官止内殿崇班世则称尝任节度使繇是得王按士逊追封制云生专节制之权士林制云亲享牧伯八命之贵是时中书舍人任申先兼史馆修撰不知何以卤莽如此 
　　甲辰伪齐将王威攻唐州陷之团练判官扈举臣推官张从之皆死诏各赠一官录举臣子初品文阶从之子进义校尉九月丙戌赠官 
　　乙巳诏湖北京西宣抚使岳飞丁母忧巳择日降制起复缘见措置进兵渡江不可等待令飞日下主管军马措置边事不得辞免先是飞母庆国太夫人姚氏卒于军飞不俟报乃解官而去上闻之诏飞起复遣东头供奉官邓琮持告抚谕赐银帛千匹两令官属将佐本路监司本州守臣日下敦请治事翌日降制巳而琮见飞于庐山寺飞欲以衰服谢恩琮不听飞再辞上不许诏飞速往措置调发毋得少失机会飞奉诏归屯日历飞奏以四月六日扶护来庐山卜葬十二日至江州瑞昌县被受密劄起复二十七日甲子降诏不允五月壬申再降诏今并附书之诸书称飞与张浚议不合乞持服乃绍兴七年事详见本年四月丁未并注 
　　丙午集英殿修撰新知邵州胡寅充徽猷阁待制知严州三省勘会寅自除中书舍人巳及一年故有是命寅时留婺州未去乃就用之秀水闲居录称寅不省父病求改除事见八年六月戊寅注 右武大夫降授文州剌史王健知合门事 江西制置大使李纲献太上皇帝所赐犀带玉束带象简各一画二轴诏还以赐纲先是纲以二帝所赐御笔刻石送右仆射张浚上闻之欲见上皇真迹纲因以赐物上之朱胜非秀水闲居录李纲帅豫章许入觐纲见上尽以前朝所得书诏犀玉带及家藏宝玩次第进献上皆不纳赐厩马金带饮膳而巳纲既去殊怏怏按纲进前朝书诏乃因上宣谕事具日历今年三月癸酉 秘书省著作佐郎李公懋提举江南西路常平茶盐公事从所请也 诏诸州试经给降度牒权住三分之二旧法降赐度牒凡二有拨赐有试经自军兴以来名山福地及他当赐者并罢如寺观有金宝牌及御书去处等而每州试经犹不下三十人至是配卖度牒益多官直百二十千民间三十千而已议者乞权住五年故有是命 
　　丁未左朝奉郎徐文中落致仕文中通判吉州与虔寇战伤重请老至是疾愈乃复令出仕 
戊申伪齐进武校尉陈舜臣张琼并补承信郎舜臣充严州兵马监押琼充临安府南荡巡检仍旧京东淮东宣抚处置司使唤以韩世忠言大兵至镇淮军二人首率全城官吏军民以迎王师乞推恩故也既而世忠再请乃并转三官二人转官在丙辰 
　　己酉中书门下省言文武臣僚赐功臣号系祖宗旧制方今劝奖有功理宜检举重别措置诏应能决胜强敌恢复境土并降制特赐以示异恩 秘书省校书郎勾龙如渊行著作佐郎 诏川陕宣抚司类省试武举合格陈绍业等四人并补官并文士所赐敕降付制置大使司换给时川陕宣抚副使吴玠专治兵应选举差注民事皆隶制置司故也 殿中侍御史石公揆请选人任京局改官后并令罢任庶几待阙之人得以次进从之时删定计议编修官共十一员而待次者至三十余员故公揆以为请武功大夫文州团练使韩昭特迁右武大夫武功郎韩诫俟转正使日除遥郡剌史修武郎韩咨除合门宣赞舍人三人皆驸马都尉嘉彦子其家请用遗奏所得恩泽三资而命之 起复左武大夫文州团练使广南东路兵马钤辖都督府摧锋都统制韩京乞以捕盗赏二官回赠祖楚一名目诏如其请赠楚承节郎 
　　庚戌初命宗正寺训诸宗室名自元丰后非袒免亲皆罢赐名之典而宗正丞孙纬论同名者众故复训名焉 起复左朝奉大夫川陕宣抚司干办公事邵博为都督府干办公事 
　　辛亥故朝请大夫赵君锡特赠徽猷阁直学士君锡河南人元祐御史中丞党籍待制以上第六人亳州居住用其孙请也上因言一时甚有滥居党人之数者范冲任申先皆能辨之上又曰闻章惇家极恨申先扬言于人俟他日申先不在朝廷当集众诉于阙下折彦质曰此天下公论岂系一申先但除恶务尽前日行遣太轻不当其罪故致此纷纷上曰然 遣内侍黄克柔往楚州劳韩世忠及一行将士 
