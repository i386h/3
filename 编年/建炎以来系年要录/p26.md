<!-- { "loadSidebar": true } -->
庚午降充龙图阁待制知台州谢克家徽猷阁待制知舒州范宗尹坐尝事伪庭并落职提举杭州洞霄宫 尚书右司员外郎苏迟直秘阁知高邮军既而迟至高邮守臣赵士瑗以发运司举留遮境不受代诏贬士瑗二秩令依旧在任徙迟知婺州权中书舍人汪藻言今以士瑗为非则方命不从者尧四凶之罪也不可使之在任以士瑗为是则借留在任者汉循吏之恩也不可使之降官一士瑗之身而一日之间可赏可罚臣窃惑之愿斥去士瑗以为后来鄙夫之戒不从日历书苏迟与东南郡检正左右司题名元年六月苏迟知婺州并不见士瑗再任事今以汪藻奏议增入盖题名多疏略耳 监察御史吴给守尚书左司员外郎以论事忤黄潜善也 修职郎李雱迪功郎胡珵并为秘书省正字珵已见正月癸卯 朝奉大夫郭永提点河北东路刑狱公事永元城人也 诏亲征行营副使司河东宣抚使司官属见责降人朝奉郎方元若奉议郎裴廪直秘阁沈琯朝奉大夫韩瓘刘正彦奉议郎张焘承务郎邹柄宣教郎何麒从事郎何大圭刘默张牧等十七人并与差遣元若桐庐人尝为秘书少监廪尝为鸿胪少卿正彦法子法政和间为熙河经略使死事焘根子根德兴人仕至直龙图阁大圭无锡人与焘皆尝为秘书省正字柄浩子浩晋陵人建中中吏部侍郎尝为枢密院编修官麒青城人也李纲之谪宁江也元若等皆坐累贬降至是悉复之 
辛未以贤妃潘氏生皇子赦天下籍诸路神霄宫财榖付转运司充省计拘天下职田钱隶提刑司士民封事可采者令看详官由尚书省取旨旌擢党籍及上书人尽还合得恩数命诸郡各举才谋勇略可仗者三人赴御营司量才录用始李纲为上言陛下登宝位赦已旷荡独遗河东北而不及勤王之师天下尚觖望夫两路为朝廷坚守而赦令不及人皆谓已弃之何以慰忠臣义士之心至于勤王之师虽未尝用然在道半年擐甲荷戈冒犯霜雪亦已劳矣况疾病死亡者不可胜数恩恤不及后复有急何以使人愿因今赦并示德意上嘉纳故皇子赦于二者特详 天章阁待制知同州唐重充天章阁直学士知京兆府时长安谋帅初命张深范致虚皆不果遣会直秘阁刘岑自河东使还行在上问可守关东者岑荐重可用又荐朝请大夫提举狭西常平公事郑骧除直秘阁知同州兼沿河安抚使通判京兆府曾谓为狭西转运判官骧玉山人谓公亮从孙也公亮晋江人嘉祐中宰相谓除狭漕日历不见汪藻集有制词今以岑所撰唐重墓志增入时军兴之后军府壁立重乃告乏于成都府路转运判官赵开藉其资修城池备供张且率长安父老子弟请上驻跸汉中治兵关中骧亦疏言长安四塞天府之国项羽弃之高祖李密弃之太宗成败灼然愿早为驻跸之计 
壬申李纲请降见钱钞三百万缗赐两河市军需因遣臣赍夏药遍赐两河守臣将佐且命起京东夏税绢于北京川纲河东衣绢于永兴军以待支俵于是人情翕然蜡书日至应募者甚众 是日颁军制二十一条凡师行掳掠若违节制者死临阵先奔者族败军者诛全队一军危急而他军不救者刑主将余如将法从事 
癸酉中大夫新知潼川府冯澥提举成都府玉局观 
乙亥同知枢密院事汪伯彦请两河京东西增置射士县五百人悉募士人有产籍者置武尉以掌之县令领其事凡四县置二将射士挽弓至二石五斗以上及教头满七年无过者皆补官江浙淮南诸路大县增三百人小县二百从之寻用知光州任诗言每半岁令通判诣县按阅十一月戊戌未几复增于闽广荆湖等路十一月辛亥增福建十二月乙酉增二广二年五月庚戌增湖南北且令提刑按察二年八月癸亥应募者免其身丁二年十一月乙卯时诸路盗贼多故伯彦有此请二年五月庚戌可考 初宗室敦武郎叔向在京城置救驾义兵所以募士至是其军中统制官于涣诣南京告叔向谋为变命御营使司提举一行事务刘光世捕诛之 是日宗泽至东京自金兵退归楼橹尽废诸道之师杂居寺观盗贼纵横人情恟惧金人留屯河上距京师无二百里金鼓之声日夕相闻泽至京下令曰为盗者赃无轻重并从军法由是盗贼屏息人情粗安一日有金使牛大监等八人以使伪楚为名直至京师泽曰此觇我也即白留守范讷械系之且以闻于朝廷 
丁丑奉议郎张訚守监察御史 
戊寅同枢密院事汪伯彦进知院事时新除户部尚书张悫甫至行在首论人主当判忠邪忠邪判则治乱分上嘉纳于是上批伯彦进知院事悫同知院事李纲言悫以晓财利勤干称为版曹乃其任也今除用太峻未副人望兼户部财利赖其措置乞稍缓之俟措置有绪用之未晚陛下用宰相臣不得而知至于执政臣当与闻敢以为请上乃寝悫除命伯彦知枢日历于此日及七月壬寅两书之拜罢录在六月盖日历多误 宣议郎傅雱特迁宣教郎充大金通问使初黄潜善等既奏遣太常少卿周望往河北军前通问而河东独未有人李纲为上言今日之事内修外攘使国势日强则二圣不俟迎请而自归不然虽冠盖相望卑辞厚礼终恐无益今所遣使但当奉表两宫致思慕之意可也时雱犹在行在纲召至都堂与语即奏用之雱禀使指潜善曰今通问之初敌情未可测军前事宜难以预料朝廷任人不任事姑往可也上乃命纲草二帝表付雱以行因献二帝衣各一袭且致书左副元帅宗维谕意仍遗宗维锦十匹玳瑁器三事雱遂与其副合门宣赞舍人马识远偕行 
己卯诏三省枢密院置赏功司三省委左右司郎官密院委都承旨检察以受功状三日不行者必罚行赂乞取者依军法许人告仍以御史一员领其事用右正言邓肃请也三年六月甲寅罢 宰臣李纲请以河北之地建为藩镇朝廷量以兵力授之而于沿河沿淮沿江置帅府要郡次要郡以备控扼沿河帅府十一京东东路治青徐西路治郓宋京西北路治许洛南路治襄邓永兴军路治京兆河北东路治魏沧沿淮帅府二治扬庐日历云淮西帅治寿春今从纲奏议沿江帅府六治荆南江宁府潭洪杭越州大率自川狭广南外总分为十九路日历载纲此疏沿河置京畿大名开德府横海军京东东西京西南北陕西凡九路与建炎进退志不同当考每路文臣为安抚使马步军都总管总一路兵政许便宜行事武臣副之要郡以文臣知州领兵马钤辖次要郡以文臣知州领兵马都监许参军事皆以武臣为之副如朝廷调发军马则安抚使措置办集以授副总管若帅臣自行则漕臣一员随军一员留摄帅事宪臣文武各一员弹压本路盗贼沿河帅府八军要郡六军次要郡三军非要郡二军沿淮帅府五军要郡三军次要郡二军非要郡一军沿江帅府五军要郡三军次要郡一军非要郡半军军二千五百人自帅府外要郡三十九河北开德府棣博州京东袭庆府登莱密州西路济南兴仁府濮州京西河阳頴昌淮宁府蔡汝州南路唐邓州永兴军路狭府虢华州淮东宿楚州淮西寿春府亳州江东宣江州江西处袁州湖北德安府鼎鄂州湖南衡州浙西镇江平江府湖常州浙东婺明州次要郡三十八滨沂淄潍济金均房同耀泗真海和舒蕲濠黄光饶信太平吉抚筠永道澧岳复秀温处台衢州永静军 按注止三十六处恐有脱误总为兵九十六万七千五百人非要郡不预又别置水军帅府两将要郡一将中兴圣政臣留正等曰昔太祖皇帝监唐末五代方镇强王室弱之毙故削镇兵以尊京师既太上皇帝亲见靖康以来群盗充斥郡邑无备故屯兵诸郡且责提点刑狱以警备盗贼扶偏补毙各适其宜迩者主上复诏枢密院及郡国铨选官兵训练禁卫武备既饬奸宄自消诚得太上皇之深意矣纲又请出度牒盐钞及募民出财使帅府常有三年之积要郡二年次要郡一年疏奏悉从之先遣御营司干办公事杨观复往江淮造舟余路委宪臣措置 检校少傅宁武军节度使京城留守范讷落节钺淄州居住右正言邓肃论讷去年出师两河望风先遁遂奔南京拥众自护今在东京揭榜曰今日汴京邑为边面且两河之地陛下未尝弃之民效死者几于百万日有捷报讷乃自呼边面且率百姓而去讷家有房缗尽鬻之以市兼金而为去计遂使居民皇皇不能安席况讷尝谓过客曰留守之说有四战守降走而已今战则无卒守则无粮不降则走矣此语大播群臣皆知不止于风传而已汉得人杰乃守关中岂奔军之将可与此乎疏入遂有是命熊克小历云李纲素与讷不协故肃论之按讷为大将拥重兵不勤王高宗尝谓之庸人且言其不知兵非因其与纲不协而被论也克载讷罢在庚辰今从日历 从事郎秦梓充枢密院编修官梓桧兄也政和中傅墨卿使高丽梓以傔从及还用梁师成荐径赴御试遂除学官已而废斥至是以桧故用之 徽猷阁学士知淮宁府李弥大降二官时军卒杜用叛于淮宁弥大视事未久城垂破上薄其罪乃削秩焉弥大弥逊兄也 是日金右副元帅许王宗杰卒于燕山之凉淀先是左副元帅宗维自河东还云中而宗杰自河北还燕山闻上即位睢阳张邦昌入觐遂会山后草地避暑议事会宗杰击球冒暑以水沃胸背得寒疾死后谥曰神武于是金主晟遣使谕宗维止南下之兵宗维不听盖宗维专权晟不能令至于命相亦取决焉晟守虚位而已此以张汇节要洪皓松漠记闻等书参修赵子砥燕云录云丁未七月二日太子往御寨离燕山七百里到凉淀病伤寒亡没其尸载来燕山八月初归本国与此不同未有他书可考证姑依汇所记附此斡里雅布谥号汇所记及他书皆无之按绍兴讲和录有金人割河南地诏云太宗皇帝顺天心而申薄伐命神武之师直抵汴水请命哀鸣愿割三府再伸前好以事考之太宗乌奇迈也神武斡里雅布也又二杨上达兰乌珠书有云徽宗围汴都国相攻河东又云元帅在天会初已辅翼太宗徽宗灭辽宋奄有天下以事考之徽宗斡里雅布国相尼玛哈也盖斡里雅布旻嫡子故追谥云初上皇之至燕也渊圣尚留云中宗杰闻上中兴议归上皇以讲好宗维未之许此以张汇莭要修入傅雱通问录云雱恳馆伴李侗祈请二帝事云二太子在时却曾有此商议候贵朝有恳请时欲发太上回归今二太子不在亦无此叚说话雱又问不知曾闻有今圣在外无侗曰缘知之所以商议欲发太上皇帝回銮也二书所记盖合今从之会其死事遂中辍 
庚辰诏以二圣未还郡县官毋得用乐 
辛巳诏沿大河置巡察六使自白马浚滑抵沧州分地分以为斥堠 宰臣李纲言国家御戎皆在边郡今金人乃扰吾心腹请命诸路州军以渐修葺城池缮治器械朝廷量行应副乃命城池应修者降度牒与之又令淮浙荆湖六路以常平钱造衲衣二十万及市竹枪箭簳弩桩输行在纲尝因从容及靖康间事上问靖康初能守京城金人再来遂不克守何也纲曰金人初来未知中国虚实虽渡河而尼玛哈兵失期不至及再来则两路并进初时勤王之师数日皆集再来围城始召天下兵遂不及事初时金人寨于西北隅而行营司兵屯城外要地四方音问不绝再来朝廷自决水浸西北隅而东南无兵敌反据之故外兵不得进又渊圣初即位将士用命其后赏刑失当人稍解体又金人初来城中措置有序其后无任责者敌至造桥渡濠恬不加恤敌遂登城此前后所以异也 
