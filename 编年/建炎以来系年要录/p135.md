<!-- { "loadSidebar": true } -->
　　癸亥诏神武前军左部统领申世景以千人屯福州御前忠锐第六将单德忠以八百人隶之仍并听帅司节制时宣抚副使韩世忠移兵西去留统领官陈照马准所部千五百戍南剑州帅臣程迈以兵少为言故有是命 左朝奉大夫宋高知蕲州用镇抚使孔彦舟奏也 
　　甲子直秘阁通判严州黄策罢先是桐庐淳安二县令以赃为漕臣所劾而策庇之械系其告者漕臣徐康国等言于朝命按其事既而策亦以赃废 是日曹成入贺州 
　　乙丑广东经略司言虔州盗陈颙率众三千人围循州焚龙川县诏江西大帅司遣将捕之颙初见元年七月壬寅 
　　戊辰诏知州兼统兵去处非出师临阵毋得用重刑以秘书少监傅崧卿有请也己巳宣抚处置使张浚言直秘阁都大同主管川狭茶马公事兼随军转运使赵开措置川路隔槽酒务自建炎四年春至绍兴元年秋增收息钱一百四十万缗巳升直龙图阁诏中书省给告 
　　庚午翰林学士承旨兼侍读翟汝文参知政事 浙西安抚大使刘光世言军中粮乏诏光世具见屯镇江官军单甲姓名责取统领官保明申尚书省 故监察御史沈畸赠直龙图阁以议章綖盗铸狱忤蔡京谪死故畸德清人事见大观元年九月丙申 
　　辛未复置诸州学官四十三员此即建炎三年所省者时言者论文武之道不可偏废东晋之初首开学校顷缘议者务减吏员诸州教授例从镌减今所在州郡添差筦库捕盗官无虑十数何独于此而吝之欲望稍修学官使士子有所矜式且廉退之士不至弃遗事下给舍看详而有是命壬申以平范汝为德音释福建诸州杂犯死罪已下囚其胁从归业之人自今毋得告蠲上四州今年夏秋税及夏料役钱下四州民尝遭焚劫者蠲今年夏税访闻旧来未行茶引岁收息钱至九万缗自置茶事一司所收十余万缗除官吏支费外较其所入与搭息不甚相远仰本路帅臣监司同共讲求利害以闻 初命江东统制官拱卫大夫宣州观察使阎皋以所部五千屯邵武军皋以檄授贼首熊志宁武功郎充前军统领福建等路宣抚副使韩世忠言于朝降皋两官冲替遂并其兵 中奉大夫广东提点刑狱公事宋孝先为福建等路宣抚司参议官 是日建武军节度使江西兵马副总管杨惟忠讨军贼赵进降之进寇江州之瑞昌帅臣李回遣惟忠讨捕时贼众万二千官军八千人而已平旦惟忠渡江先锋将武德郎合门宣赞舍人傅选悉五军旗帜以壮军声贼谍知之曰先锋尚如此若全军而来何可当也遂遣使迎降诏以进为从义郎其徒十三人皆授官仍留江州屯驻留屯江州在六月壬寅进补官在八月乙未 
　　癸酉庐寿等州宣抚司奏伪齐兵犯寿春诏本路宣抚司不须轻举 
　　甲戌徽猷阁待制知平江府胡松年罢初上幸浙西而漕臣营宫室闻诸邑有取材于民者遣御史黄龟年视其籍而以银帛与度牒偿之松年恐得罪谕属县诈言已偿民间三分之一而具文以示龟年事闻故有是命乙亥昭慈献烈皇后小祥上不视事群臣进名奉慰 初命馆职校御府书籍 尚书户部侍郎柳约提举江州太平观以御史江跻言约顷守严州略无措置也 诏进士第五甲人特免铨试一次 
　　丁丑奉直大夫淮东提举刑狱公事兼营田副使王实罢以宣谕使傅崧卿言实闇懦不才自到官之后止在扬州乞别选能吏故也 
　　戊寅户部尚书李弥大兼侍读弥大乞讲筵官不许留身奏事从之日历无此今以沈与求劾弥大章疏附入 
　　乙卯执政奏事上谕二相曰颐浩专治军旅桧专理庶务当如范蠡大夫种分职先是吕颐浩闻桑仲进兵乃大议出师而身自督军北向且言近闻金伪合兵以窥川狭若于来春举兵必可牵制狭西之急万一王师逐豫则彼必震恐因令韩世忠自西京入关此亦一奇也及是上谕辅臣二人唯唯奉诏朱胜非秀水闲居录绍兴二年吕颐浩秦桧同秉政桧引倾险浮躁之士列于要近以为党助谋出吕而专政其党建言周宣王内修政事外攘夷狄故能中兴今二相宜分任内外之事于是降制除颐浩江淮荆浙都督诸军事总兵江上置修政局议更张法度而桧领之 按赵甡之遗史颐浩始开督府乃因桑仲出师之故未几闻仲死颐浩遂提行以事考之此说为合恐非桧党所挤也又是时桧所引如胡安国程瑀江跻张焘之徒皆贤士不得以倾险浮躁名之胜非所云恐非其实今不尽取 诏三省枢密院人本宗有服亲不许任军中差遣如违重行黜责时辛永宗既得罪事见元年十一月辛亥而神武前军统制王＜王燮＞又奏省吏单知彰之兄为本军准备使唤论者恐其剌探省中事故条约之 中书言诸路州县民户因兵火逃亡者田业二年外许人请射在十年内者虽已请射听理认归业已施功力者偿其费客户权佃者听免一料科催田主归业者倍之仍免二年非泛科配 
　　庚辰夔州路安抚使韩迪奏祁王见任本州诏国子监丞李愿宣召赴行在初迪功郎李霞者监富顺监盐井其子勃不肖蓄妓家贫无以为资遇保义郎杜远于万州欲从之假丐即伪称祁王远以舟送至夔具以告迪迪闻于朝会内侍杨公谨在夔与勃相见公谨颇能言徐王起居状勃遂更称徐王迪不疑其诈即以白宣抚司宣抚使张浚令内侍武翼郎赵彦民验视彦民心疑其非而依违以对浚以为然乃给观察使俸命愿偕勃赴行在十月庚寅行遣 武功郎枢密院兵房副承旨刘希房等十九人各进秩一等以本院言昨范汝为破灭系本房首尾应办措置行遣调发别无他误故也既而言者论吏行文书盖其职也今各进官恐将有捐躯冒死之人闻之解体而主帅论功第赏转益冒滥乃命收后旨勿行第令犒设而已后旨在是月丙戌 朝奉郎江汉者初以本乐府撰词曲得官宣和末为明堂司令至是除通判郴州言者以为不可罢之 太学生许焘上书论事上召对命为迪功郎 
　　壬午手诏曰比自宗庙播越国步艰难以来中原士夫隔绝滋久间有流寓东南者往往乏谋寡援致姓名不能上达良可惜也可诏内外侍从监司郡守各搜访荐举三两人以备器使 起居郎陈与义试中书舍人 是日临安火癸未诏曰朕寤寐中兴累年于兹任人共政治效缺然载加考绩登庸二相盖欲其谋断协济事功倚毗眷遇体貌惟均凡一时启拟荐闻之士顾朕拔擢任使之间随其才器试可乃已岂有二哉尚虑进用之人才或胜德心则媚奥潜效偏私浸成离间将见分朋植党互相倾摇由辨之不早辨也可不戒哉继自今小大之臣其各同心体国敦尚中和交修不逮如或朋比阿附以害吾政治者其令台谏论列闻奏朕当严置典刑以诛其意时吕颐浩秦桧同秉政桧知颐浩不为时论所与乃多引知名之士为助欲倾颐浩而专朝权上颇觉之故下是诏中兴圣政臣留正等曰孔子曰大哉尧之为君也惟天为大惟尧则之帝王之道其大如天宁有私哉然而夏暑雨小民惟曰怨咨冬祁寒小民亦惟曰怨咨以小民之意而窥天不知其为大宜其不免于怨咨也太上皇帝谓登庸二相体貌惟均一时启拟荐闻之士随材任使曾无有二此其大如天者也进用之人或潜效偏私寖成离间使分朋植党互相倾摇之患不免上贻圣虑此犹以小民之意而窥天者也大抵天下之事不患于不可制而患于不能知知之于微而革之于早岂有不可制之事哉此太上皇帝所以于其几微而明辨之不惮于播告之修而以绝朋比之渐也 秘书丞李蔼为孙傅请谥遂谥忠定 直秘阁知郴州赵不群升直显谟阁知鼎州充湖北路兵马副钤辖代程昌＜宀禹＞也时湖南多寇盗二人卒不果行 诏临安府令马步军司分左右厢巡警照管时初命平海军承宣使兰整权主管侍卫马军司公事而权主管步军司边顺援东京旧例为言故有是命 
　　甲申宣抚处置使张浚言已运米五万斛至荆南欲理川口与行在相接上曰一二日前犹有言者谓当遣人副浚治军朕念委之不专难以责成秦桧翟汝文皆曰诚如圣训时中书舍人胡安国上制国论大略谓陛下登极六年谋议纷纭未有一定昨尝降诏定都建康而六飞蹔驻杭越乃以湖北为分镇恐非设险守邦之意且朝廷近弃湖北远留川狭者谓蜀货可以富国秦兵可以强国也万一有桀黠得之守峡江之崄则蜀货不得东塞武关之阻则秦甲不得南犹一身束其腰膂而首尾不相卫矣臣谓宜必都建康且不以湖北为分镇则全据上流出秦甲下蜀货而气血周流矣又近者分镇京畿淮甸多使暴客错杂居之独安陆命文臣陈规荆渚命武帅解潜若降指挥以湖北与诸镇不同宜有更张考二人之绩规宜因任潜宜改移无不可者仍复漕宪二司以理财治盗若襄阳虽已分镇然时方用兵乘便分割亦岂无机会然后上流之势全矣安国又言今日之势宜以襄阳隶湖北岳阳隶湖南而鄂渚隶江西盖祖宗都汴其势当自内而制外今都江左当自南而制北与祖宗事虽殊而意则同此复中原之势也左宣教郎荆湖北路提点刑狱公事吕祉亦言荆楚乃行朝上游宜于沿江措置使与吴会相接庶几可以一统东南时已命刘洪道镇武昌而洪道未至也 诏今次补授文学人不俟赦降令升朝官三员保任听参选乙酉吕颐浩言近至天竺祈晴今雨少霁可以上宽圣虑上曰朕宫中亦自育蚕此不惟可候岁事亦欲知女工艰难事事质俭中兴圣政上谓吕颐浩曰比来苦雨前日祈晴雨即止朕遣人于郊外取麦穗视之已结秀若晴霁十数日二麦必大熟兹诚上瑞何必甘露庆云邪颐浩奏曰太宗皇帝尝命亲近人取禾穗入禁中又驾幸近郊观稼皆圣主务农重榖之意臣留正等曰昔周公于诗作七月历序稼穑之艰难于书作无逸必曰知稼穑之艰难稼穑贱事尔何与于一人之贵哉盖惟至贵不忘乎至贱然后能有其贵况农事食之所出而食者民之所以生欤周公之意可见矣太上皇帝忧雨之久而喜晴取麦于郊而喜麦之秀以为过于甘露庆云之瑞大哉王言真中兴之本欤 宣抚处置使张浚言巳加封梓潼县英显王武烈二字王晋人张恶子也居县之七曲山旧与姚苌交逮苌据关中因不复出后人即其地祠之浚言比形灵应大破群凶诏令中书省出告 是日李纲始受湖广宣抚使之命置司上遣内侍于盖抚问令视上道乃还宾客多往贺纲有临川陈冲用者独不贺人问其故冲用曰丞相在靖康末以天下安危自任人望所归今虽闲居其望犹重若因此成功尚盖前失万一又无所成平日之名扫地矣何贺之有 是夜太平州军士陆德等纵火作乱囚守臣左朝奉大夫张錞杀当涂县令钟大猷闭城自守先是錞与兵马钤辖武经郎赵子絅不协劾罢之子絅因激怒诸军既执錞遂领州事江东安抚大使李光闻变遣统制官耿进右奉议郎通判建康府钱需率兵水陆捕之子絅罢在四月己巳丁亥右武大夫忠州防御使知秦州张荣进秩一等荣为盗久朝廷闻荣与其部曲杀平民而取其资命刘光世图之寻召荣入朝复进官遣还郡命刘光世措置在去年十一月庚戌降旨召荣在今年四月乙卯 
