<!-- { "loadSidebar": true } -->
是月祫享太庙祖宗并为一列不序昭穆谓之随宜设位以庙之前楹迫狭故也 右朝奉大夫新知普州喻汝砺上言言蜀罢国也左无秦陇以为隐蔽右无襄邓以为垣墉昨者金人驱兵约赍深入和尚原险要之地已属之于秦矣金引兵下清泥岭薄仙人关前眺铁山我无东北蜀之飞鸟不踰河池则惴惴之蜀岂不甚病也哉铁山属兴州河池属凤州正当川狭两界尚赖陛下英武之威吴玠等极力拒守敌遂引去夫所谓和尚原者凤之东境距宝鸡县才两驿抵凤翔不能百里我若屯兵其间则可以下窥秦雍而于函洛之路未绝也所谓仙人关者兴之东境距利州才七驿自利抵剑门关百里而赢今我退守仙人关则蜀之险要所失过半敌既到仙人关习知山峡隘险难以进兵必相与筹量别生计策他日分兵数道并进一军自阶成趋文政邓艾由阴平路一军自梁洋经米仓山入巴阆往年敌自兴元攻米仓山欲入巴州一军自均房由达州山路入夔峡此开元时涪州进荔支路其山后距子午道甚近复以一二千人攻仙人关以缀吴玠势分形散所备皆急一处破坏则在处震荡此其可忧一也臣尝日夜深计而苦思之谓可以捣敌之虚解蜀之纷者特有襄汉一条路耳日夜跂望朝廷威令一振兵力复全亟命偏师出襄邓间可以直捣商虢径薄秦雍此解蜀一奇也今乃传闻李横跳去李成已据襄阳则襄汉路断何由插手复闻李成经理襄阳稍有科条归附渐众耕辟亦多使年岁间势且张大则必引兵侵蚀荆渚荆湖道路便复隔绝江吴巴蜀离而为二庸蜀之人虽系心于朝廷其何能以自达此其可忧二也夫一里之险而动千里之权者地利也然敌至仙人关暂攻而不久留者何也艰于粮故也若使秦中治废邑聚散民字孤恤老以益其众耕田疾作以益其粟则得吾地而可守矣入吾境而可留矣伪齐之力未暇大举然必岁践吾境者何也政以困我故也轻师以索战而使吾有大兵久驻之劳约赍以深入而使吾有奔命转输之苦吾所以待之者不过敛兵依崄而已非有以逆击之也不过尾贼出境而已非有以厚胜之也如此数年蜀之财力俱尽此高熲平陈之策也是其可忧三也爰自緫领司行盐酒之策失羌夷之和于是叙州诸羌攻陷诸寨官吏歼夷百姓奔遁若使金人抟其胸诸羌掎其背四川老孺何所遗死耶况黎雅石泉所在诸羌山谷联绵径道秦陇倘使金人乘诸羌怀怨之隙啖以金帛约以攻我不知何以御之此其可忧四也臣虽至愚于此有二策焉其一则经理兴元其二则措置荆襄汉中之地崄塞沃野土壤膏腴物力浩广高祖因之以基汉业德宗资之以复唐祚昔人以为蜀之股臂也今则城池邱墟屯戍荒圯宣司虽复差官然亦但为文具守臣之寄处也既无保境附众之心士伍之暂习也又无专军必守之计缓急之际果可恃乎愿陛下择文武能臣以为之相险要塞溪隧环垒堑设屯守平居则重关错守以捍其冲有事则诸屯并力以压其入蜀之所以备敌者特仙人关一军耳文武之冲朝天之险米仓之隘非有别也以制敌之不意也借使金人尽锐力攻前军毁败事势差跌别无后继不知何以遏之乎宣司诸人虑患不远敌来则忧敌退则以为四川恢然无复事矣论功差赏以縻其财差官除吏以售其私于此大节未尝痛讲而候吏已报敌骑之复来矣日者和尚原至仙人关退舍失地凡五百里臣愚不知宣抚司亦复状其实以闻朝廷乎侧闻陛下昨者却宣司之请寝移司之议臣窃壮之愿陛下命文武重臣镇抚江陵跨吴蜀要害之冲窒李成并吞之谋专杨么舟楫之利亟于此时治兵荆楚使川蜀一军当秦雍江陵一军拒襄邓劭耕劝战招徕流庸俟以岁月稍复就绪然后六騑济江以为雍容驻跸之地于此可以捄援川蜀覆蔽吴会出军宛洛通车三秦是则荆楚之地天所以假归途而济中兴者也若不趣行经理一为敌有则巴蜀其能久存乎吴越其能久无事乎议者必曰今解潜已在江陵王＜王燮＞已在长沙又何以别遣重臣臣愚以为解潜兵力衰单王＜王燮＞孤军远客兵力衰单则势寡怯而不足用孤军远客则怀去就而不尽死愿明诏大臣差其人素能御众有威信方略者然后付以此寄使之重兵精甲坐扼襟要缮治城垒训耕峙粮杨么不攻而自困矣李成不战而自蹙矣汝砺此书据文集及文谱皆云今年所上但书中所言李成杨么二事以史考之么今年六月方破则汝砺在蜀十月间容有未知而岳飞去年五月收复襄阳距此时已五百余日乃复不知何也若以为去年十月所上则未应系普州衔且附此俟考 伪齐刘豫令民鬻子依商税法计贯百而收其筭伪知青州李俦骂右丞相张昴口可溺豫批理合诛戮尚念俦昨系江南守臣随军归附特与宽贷追五官与虢州卢氏添监 


●建炎以来系年要录卷九十五 
　　宋 李心传 撰 
　　绍兴五年十有一月庚午朔初置节度使已下象牙牌其法自节钺正任至横行遥郡第其官资书之于牌御书押字刻金填之仍合用制造一留禁中一降付都督府相臣主其事缓急临敌果有建立奇勋之人量其功劳先次给赐以为执守自军兴以来皆宣抚使便宜给劄补转至是都省有此请焉 诏诸路州县出卖户帖令民间自行开具所管地宅田亩间架之数而输其直仍立式行下时诸路大军多移屯江北朝廷以调度不继故有是请焉卖户帖事以日历考之全不见其始但于本年十二月六日甲辰载立定价钱指挥按十二月二十三日都省劄子有云其十一月一日已降自行开具指挥更不施行则是元旨在此日也以意度之当是都省不许报行故日历所遂不见事祖耳席益奏状亦云十一月五日已后指挥共八项并为出卖户帖事今掇取附见本日已而中书言恐骚扰稽缓乃立定价钱应坊郭乡村出等户皆三十千乡村五等坊郭九等户皆一千凡六等惟闽广下户则差减焉期一季足计纲赴行在十二月甲辰即旱伤及四分以上权住听旨十二月甲辰此项日历不载以四川制置司申明状修入其钱令都督府桩管非被旨毋得擅用十二月癸丑时州县追呼颇扰乃命通判职官遍诣诸邑当面给付民户十二月壬戌其两浙下户展限一年十二月甲子内诸路簿籍不存者许先次送纳价钱俟将来造簿毕日给帖焉十二月乙丑指挥余见六年二月庚子 中书门下省奏中书舍人胡寅所言六事一曰清中书之务大略谓宰相大臣陛下之所委任以图中兴之丕烈者也而兼緫六曹有司之事受词诉阅案牍走卒贱吏一有所求皆得自达穷日之力不得少息皆细故也而政事堂与州县无以异矣顷者刀笔之吏偷安之人窃据此地劳心毕知于簿书期会之间谓称职在是无足深怪余风尚在久弊未革此天下所以疑中兴之无效也望陛下诏宰执大臣选补六部长史凡有格法者一切付之使得各举其职法之所不载者事之所不可行也六部无得为人申请破坏成法如是则大小详要不相夺伦中书之务清有司之事治文移奏报各从简省庙堂之上可以志其远者大者久长之策恢复之功庶乎可冀矣二曰议学校之制大略谓自军兴以来布衣韦带之士失其常产因无常心弃毛锥而说剑上封事而觅官泯泯纷纷儒风扫地谓宜稍增教授员阙慎择老成名士以充其选仍诏守臣留意学校加以岁月必有可观则凡乡举游学之科居处饮食之制生徒多寡之额师儒殿最之法皆在所议如合圣心即乞睿断诏大臣施行三曰重县令之任大略谓宜籍中外已为台省寺监官依仿汉制分宰百里俟有诏绩不次升擢则又增重事权优假其礼借以服色厚给饩廪凡军马屯驻本县者许之节制其经由者悉用阶级则又据诸路县分户口赋所入分为三等上等自朝廷除授中等则自吏部注拟下等令帅司监司同共辟奏立为定额不得差互则又用宋元嘉致治之法以六期为断革去三年成任两考成资与堂选数易之弊则又立四条为三等县考课之法曰紏正税籍曰团结民兵曰劝课农桑曰敦勉孝悌俟及三年考其绩效已就绪者就加旌赏未有伦者严行程督皆无善状则黜汰之则又命从臣各举二人之能任者亦剌举二人之奸赃者皆籍于中书俟考按功实以次施行如是县令之选重仁人君子有爱民利物之心者皆举其职矣四曰京官必历亲民大略谓近来由判司簿尉初改官人及初为京朝官而实不曾历亲民差遣者例皆不肯参部便欲直为通判作威势黩货贿为民之害无所不至望诏大臣严守格法不轻除授其巳除未赴者亦乞别作施行庶几息侥幸之风励人材之操五曰监司郡守并以三年为任大略谓近岁监司郡守更易频数虽使绝人之才居之号令未及信于民而巳报除代矣望明诏大臣凡前宰执侍从官为州郡未满三年不许除代其庶官知州及转运使副判官提点刑狱候到任一年方差替人其余凡系堂除者除代以两人而止仍皆以三年为任如此则官有宿业之士功绪可稽士息竞夺之风廉耻可立乃中兴急务也六曰除监司回避户贯之禁大略谓周制兴贤出长入治后汉熹平间朝议以州郡相党人情比周乃制婚姻之家及两州人士不能对相监临近年指挥监司郡守不得除用土人违周公之训蹈熹平之失出于当时用事大臣私意非良法也夫得贤才使临本邦知利害尤悉爱百姓尤切不贤不才者虽在他方以非吾土为害滋甚矣不择人而缪于立法此与三互同为后世笑也望明诏大臣蠲除近禁尽心选授惟务得人有功则赏有罪则罚诏三省措置立法其在内窠阙并枢密院差除依此后颇有所施行然不尽用也 
辛未赵鼎奏昨蒙降出李大有上书言及机权事上曰此涉兵机不欲付外看详昔张齐贤上书献收河东之策太祖皇帝怒甚至裂其奏掷之于地及左右侍立之臣既退徐收其奏密授太宗曰他日取河东出兵运粮当用齐贤策未几河东平擢齐贤至宰相沉几如此当为万世法按李大有绍兴四年九月为检正官卒于位此又别是一人疑布衣上书当考 诸王宫大小学教授刘长源面对论今台谏官阙而不除者过半乞命两禁各举一员籍其名于禁中参考行实有阙即除上曰已令学士举堪充人矣日历未见此指挥不知是何月日长源又请择文臣刚方有守才堪御史者为军正每军置一员令专紏诸军之不法者月申枢密院类聚一季进呈上因举田穰苴斩庄贾等事长源又言刘豫之害大于金人上曰却退金人则刘豫无援自不足虑矣 宗正司上仙源庆系属籍緫要诏丞孙纬进秩一等诸吏赐帛有差 
　　壬申右朝奉大夫新提举荆湖南路常平茶盐公事王弗提举都督府粮料院弗初见绍兴二年二月 
