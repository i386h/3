<!-- { "loadSidebar": true } -->
己卯赵鼎等进呈乞将韩世忠等奏报蕃伪人马犯承楚等事劄付奉使大金魏良臣往军前商议早行约束上曰和议盖非得已傥得淮南两路百姓安业即内帑物帛自可了其岁币不须更动户部财赋朕宫中并无用度凡内帑所有专以养兵而已沈与求曰陛下为爱惜生灵之故至捐内帑以充岁币此盛德事也 太尉定江昭庆军节度使神武右军都统制张俊为浙西江东宣抚使以事系机速更不降制止令尚书省出敕 直徽猷阁新江南西路转运副使李谟添差两浙路转运副使时左朝奉郎王俣直秘阁吴革并为副使户部侍郎梁汝嘉面奏乞用谟故有是命 初武冈军猺贼杨再兴连年作乱湖南安抚司遣统制官拱卫大夫泰州剌史吴锡以所部讨之及是大破贼徒获再兴之二孙得良民被掠者甚众明年三月癸巳推恩据湖南奏称招出被掳良民八千余人今第云甚众俟考 是日淮东宣抚使韩世忠以所部自镇江复如扬州初上闻敌骑渡淮再以御札赐世忠略曰今敌气正锐又皆小舟轻捷可以横江径渡浙西趋行朝无数舍之远朕甚忧之建康诸渡旧为敌冲万一透漏存亡所系朕虽不德无以君国子民而祖宗德泽犹在人心所宜深念累世涵养之恩永垂千载忠谊之烈世忠读诏感泣遂进屯扬州初敌骑渡淮探者未得其实以为兵势甚少赵鼎曰金前犯我境乃入敌国即贼也故纵兵四掠其锋可畏今行豫境即官军也故按队徐行不作虚声然亦不足深畏 
庚辰侍御史魏矼殿中侍御史张致远右司谏赵霈以急速事乞同班入对许之时朝士中尚有怀疑者或见赵鼎曰兹事甚大公宜审处无贻后悔鼎不答会侍从及台谏官同日请对鼎留身奏曰今日侍从台谏对必及亲征事愿勿为群议所移上意益坚既而矼等与吏部侍郎郑滋等以上亲总六师皆乞扈从致远又言今此金敢大入谓我犹如向来不习战尔若戎辂亲征必伐敌谋上曰正朕志也此以赵鼎行实增修然日历台谏以初五日乞对侍从以十一日上殿疑不同日今且从行实所云更须参考左朝请郎主管江州太平观范振添差江南东路转运判官右朝散大夫逢汝霖添差江南西路转运判官应办移屯大军事务 徽猷阁待制知镇江府沉晦乞促张俊统兵为韩世忠之援赵鼎等称晦议论激昂上曰晦诚可嘉然朕知其为人语甚壮胆志颇怯更观其临事能副所言与否鼎因称马扩极有才可用上曰宜令留守司使唤孟庾曰臣亦欲以此为请胡松年曰扩尝见臣欲自将三千人御敌鼎曰扩尝因苗傅事得罪然诸葛亮能用度外人区区庸蜀遂致强霸与求曰今日正当拔卒为将之时臣闻扩持军严整愿陛下留圣意湔拭而用之上曰齐小白能忘射钩之讎而用管仲朕岂不能用扩然能用之止与三千人非是可令引见上殿示以恩信然后用之彼必能效死力以报朕与求曰陛下驾驭诸将如此何事不济鼎对曰陛下开大度用人如此天下幸甚扩此月丁亥除枢密承旨先是扩奉祠居福州鼎开督府引为详议官故荐用之 
辛巳右儒林郎新枢密院计议官方滋特改合入官以荐对故也 是日通问使魏良臣王绘次镇江府而泗州言得宿州牒已差引伴官孙少卿至境上乃命良臣等分析仍权将礼物私觌寄留镇江止持国书物录取天长路星夜前去仍令韩世忠差近上使臣催促出界时良臣亦遣书状官梁植持禀目遗辅臣大略言和议本为淮甸今既进兵百端恳请终恐无益况临难解纷世无此理自古两国议和皆以势力相埒不能相下于是有讲和脩睦之请息兵安民之议未闻以弱和强彼初无畏惮曲意定和者也澶渊之役规摹宏远昭然可见比年诸将蓄锐练兵志气思奋百倍于前日第以朝廷方笃信诈和之请断然不疑歛兵不动以示诚意遂遣使命淹延岁月堕欲奋之士气乖违附之民心今和议未定敌兵巳集窃闻宣抚韩开府奋袂怒发遂统全军绝江伺便以进其行踊跃如赴私讐议者谓必能成功独念建康控扼之地闻朝廷已遣张太尉提兵迎敌敌已压境此行似不可缓仍命刘开府相与应援以破逆贼三不救之说将和兵奋敌气自慑则衔命以往宣国威灵庶乎其有济矣苟不知出此止为退懦之计效尤前辙示之以怯使吾军士气不扬乘舆再动社稷阽危万一敌革前日之毙所至按兵不扰迟以岁月人心苟安则大事将去矣而乃以一介之使驰入不测之廷是犹以羊委虎至则靡尔何功之有诏良臣等分析在此月壬午梁植离镇江在甲申今联书之 
壬午右司谏赵霈请令讲读官权罢供进讲义侍从官权罢供进故事俟过防秋无警报日如旧从之初经筵乞开讲会上将亲征诏别令择日故霈因有是请焉 宗正少卿直史馆范冲录其父祖禹绍圣间报国史院问目以进又具朱墨本去取体式请更凭众议修立诏送史馆中兴圣政臣留正等曰史所以传信而朱墨本各据所见自以为疑将何以取信哉以是益知人臣不可以有党有党则不惟贻祸于一时其流弊未已也然而人有邪正事有信否辨其人之邪正审其事之信否思过半矣人之邪正固可以类见事之信否求之以当时之实参之以故老与夫贤士大夫之所传其几欤范冲具到朱墨本去取体式乞更凭众议看定其用心亦公矣是宜太上皇帝之所听从也 
癸未左通奉大夫福州居住张浚为资政殿学士提举万寿观兼侍读不许辞免日下起发赵鼎言浚可当大事顾今执政无如浚者陛下若不终弃必于此时用之故有是命朱胜非闲居录绍兴四年冬刘齐金人合兵犯淮泗朝廷震恐宰相赵鼎昔尝失身于伪楚初无敢荐者而浚独荐为言事官鼎德之至是乘急变召浚复秉枢机其言失实今不取 直龙图阁知建康府吕祉奏淮南兵马动息赵鼎等称江上探报唯祉最为详密慷慨敢为兼有措置如此等人材实不易得上曰吕祉真有方面之才上又曰朕留意人物固欲得贤士大夫协力以济国家之难且如鄂州刘洪道初缘吕颐浩荐对所言多诞谩不实虽略有粗材亦何所用之胡松年曰君父之前犹敢诞谩顾何所不至沈与求曰洪道顷知明州脱身先遁一城生灵尽殪于贼至今一方之人怨入骨髓上曰今鄂州乃上流之地缓急安可倚仗更须别择守臣 诏沿海制置使郭仲荀兼总领海船朝廷闻总领官和州防御使同管合门公事张谷裕卒故就命之 
甲申降授光州观察使神武前军统制江州驻劄兼节制舒蕲黄州王＜王燮＞复建武军承宣使江西沿江制置使大理少卿张礿乞宫观上曰礿为理官颇有平允之称迩来有司率多观望锻炼或至刑狱失当甚非朕所以钦恤之意人命至重岂可忽择其尤者当痛加惩艾大抵刑狱以明恕为先深戒惨酷赵鼎曰礿亦久任理官不畏强御极有执守上曰当议升擢以为理官之劝参知政事沈与求奏顷臣曲谢已蒙衣带之赐乞罢正谢日所赐衣带鞍马许之 初淮东州县闻敌入犯承楚之民相率控守水寨而帅司选官除去运河坝闸以阻敌兵至是言者以为若使承楚水涩船不能动则民社失其地利敌骑冲突直至江岸占据渡口复驱江北之人以布土袋填塞坝闸顷刻可办依旧引取陂塘之水舟船复可通运是乃所以助其势大害有四无一利也一者贻敌之笑谓我畏彼反生欺忽之心二者以显官兵无北渡之意愈失江北人心三者水寨既失地利忠义之人无以措手足反堕敌计四者盐商不行有误朝廷进军财计诚为痛害 
乙酉诏通泰真扬州守臣更切体度地利从长措置务要限阻敌船及不得有妨湖泊水寨民社保聚自金人入境扬州官吏退保阴沙承州官吏皆散淮东转运判官郭楫亦挈家先遁徽猷阁待制新知扬州宋伯友至镇江奏言孤独一身委实前去未得乞那兵万人与韩世忠同赴敌迎战乃命伯友从便先次交割伯友从便交割指挥在丙戌日今并书之伯友引疾乞奉祠许之伯友十二月丙子提举江州太平观 
丙戌诏遣签书枢密院事胡松年先往镇江建康府与诸将会议进兵因以觇察敌情上曰先遣大臣谕以朕意庶几诸将贾勇争先沈与求曰真宗澶渊之役亦先遣陈尧叟此故事也 诏常程事并权住俟过防秋取旨 殿中侍御史张致远言车驾总师临江乞速降黄榜预行约束每事务在简省稍有配率许人陈告仍委侍从台谏官觉察弹劾从之 诏刑部尚书章谊吏部侍郎兼直学士院孙近户部侍郎刘岑中书舍人王居正右司谏赵霈殿中侍御史张致远右司员外郎王绾枢密院检详诸房文字陈昂吏部郎官汪思温度支郎官李元瀹金部郎官吴幵令扈从吏部侍郎郑滋礼部侍郎唐煇刑部侍郎胡交修起居舍人刘大中监察御史张绚并留临安府于是台臣检正都司郎官或往军前或押案牍往傍郡收寄在临安府才十余人而已滋交修乞从便许之 是日侍从官同班入对以上将亲征也 
丁亥降授右武大夫和州防御使马扩复拱卫大夫明州观察使充枢密副都承旨扩入对遂有是命翊日赵鼎奏陛下用人如此何患不得其死力上曰扩知兵法有谋略不止于斗将而已孟庾因奏以扩兼留守司参议官直秘阁新江西提点刑狱公事王圭枢密院计议官方滋枢密院编修官王循友并充干办公事循友岩叟孙也圭之辟在丁亥扩在戊子滋循友在十一月戊申今并书之已而圭以省员去殿中侍御史张致远言圭张大敌数诧说逆刘乃罢其新除圭罢宪在十二月壬午 
