<!-- { "loadSidebar": true } -->
徐梦莘所编附入 诏丁忧人前左奉议郎张九成令在家持服候服阕日取旨初径山侩宗杲聚徒十余士大夫从之游者甚众而九成亦往来其间秦桧疑其议已言者即奏近者朝廷延登功臣寘之枢筦而异意之人不顾安危鼓倡浮言诳惑众听如九成者实为之首宗杲从而和之恣行诽讪务欲摇动军政以快其私伏望严赐处分诏宗杲特还俗送衡州编管而九成有是命 左朝散大夫王焘落致仕焘守象州年五十九岁而告老至是显谟阁学士梁扬祖等三人荐其才故复令出仕言者论焘顷以受赇事露为部使者按治遽称疾休致不可再齿搢绅乃罢之 

　　丙寅左中大夫直秘阁淮东转运副使王＜日奂＞升直龙图阁以＜日奂＞往在单州尝应副元帅府钱粮碍止法未得迁故也 诏汀州编管人范漴免监管令赴贬所漴守鄂州坐故纵郝抃为韩世忠所劾抵罪至是用世忠请而释之事祖见绍兴九年正月 
　　六月戊辰朔责授单州团练副使刘子羽复右朝请大夫知镇江府兼沿江安抚使初枢密使张俊尝为子羽之父韐部曲韐器之俊荐其才故复用俊晚年主和议与秦桧意合上脊之厚凡所言朝廷无不从荐人为监司郡守带职名者甚众自俊晚年主和议巳下并据林泉野记附入 

　　辛未上谓大臣曰外国不可责以中国之礼朕观三代以后惟汉文帝待匈奴最为得体彼书辞倨傲则受而较彼军旅侵犯则御而逐谨守吾中国之礼而不以责外国此最为得体也 权尚书工部侍郎晁谦之充敷文阁待制提举江州太平观谦之引疾乞祠故有是命 直秘阁三京等路招抚处置使司参谋官陈衮为淮南东路转运副使 
　　壬申户部奏赎刑文字上曰朕谓凡为政之本必抑强扶弱民乃能立今使富者犯死法得以金自赎则贫无金者岂能独立乎赎刑即非 

祖宗法似未可用也 太府卿总领湖广江西财赋会慥充秘阁修撰提举洪州玉隆观以疾自请也 左朝请郎林大声为尚书度支员外郎总领湖广江西财赋湖北京西军马钱粮大声侯官人初为永嘉丞用章谊荐擢守建昌秦桧寓居永嘉与之厚遂骤用之 
　　癸酉分行在省仓为三界界百五十万斛凡民户白苖米南仓受之以廪宗室百官为上界次苖次北仓受之以给卫士及五军为中界粮米东仓受之以备诸军月粮为下界 
　　甲戌上谓宰执曰中兴自有天命光武以数千破寻邑百万岂人力所能乎朕在宫中声色之奉未尝经心只是静坐内省求所以合天意 

者秦桧曰陛下圣德畏天如此中兴可必也 
　　乙亥左光禄大夫守尚书右仆射同中书门下平章事兼枢密使华国公秦桧为特进尚书左仆射封庆国公宣制毕上临轩再坐引桧入见命坐赐茶 诏有司造克敌弩韩世忠所献也上谓宰执曰世忠宣抚淮东日与敌战常以此弩胜金朕取观之诚工巧然犹未尽善朕筹累日乃少更之遂增二石之力而减数斤之重今方尽善后虽有作者无以加矣乃命殿前司阅习将士有能贯甲踰三石力弩施三十矢者进秩一等三石五斗力者倍之赏格在七月丁巳 

　　辛巳右宣教郎主管台州崇道观赵庆孙等六人并停官永不得与堂除以言者论其不孝也或曰庆孙尝为赵鼎所荐故秦桧斥之 
　　壬午布衣吴曾特补右迪功郎曾临川人献所著左氏发挥而有是命 
　　癸未资政殿大学士江南东路制置大使兼知建康府叶梦得升观文殿学士 徽猷阁待制知明州兼浙东沿海制置使仇悆与宝文阁直学士知平江府兼浙西沿海制置使梁汝嘉两易悆为人劾急军士颇不安之僧王法恩因与军民施宥邹子明等阴谋为变法恩者以持秽迹咒著验郡人颇神之不逞之徒因以是幸富贵约以是月庚寅奉法恩为主举兵尽戕官吏及巨室然后扫众趋临安不得志则逃入海悆改 

命后六日其徒书法恩甲子诣卜者包大常问休咎俄而沓至所问命皆同大常疑焉始最后至者曰此非君五行在五术中有不可言之贵其人安在我当自与言不敢泄诸人也法恩至其肆大常遽拜之导以人俾妻子拜舞奉觞为寿良久大常诈为市殽馔密诣直徽猷阁通判权州事高世定告之世定亟遣兵官掩捕得法恩与其徒数十人皆论如法以大常为保义郎据浙东提刑司所申大常以六月二十二日告变悆以十六日改除相去六日大常八月补官今并书之 是日张俊岳飞至楚州飞居城中俊居于城外中军统制王胜引甲军而来或告俊曰王胜有害枢使意俊父名密四月甲午得旨以枢使称呼俊亦惧问何故擐甲胜曰枢使来点军不敢不贯甲耳俊乃命卸甲然终憾之飞视兵籍始 

知韩世忠止有众三万而在楚州十余年金人不敢犯犹有余力以侵山东可谓奇特之士也时统制河北军马李宝戍海外飞呼至山阳慰劳甚悉使下海往山东牵制宝焚登州及文登县而还俊以海州在淮北恐为金人所得因命毁其城迁其民于镇江府人不乐迁莫不垂涕俊遂总世忠之军还镇江惟背嵬一军赴行在 
　　甲申右武大夫忠州团练使知河南府李兴以所部至鄂州兴据白马山与李成相拒凡数月朝廷以兴粮饷道梗孤军难守乃命班师兴率军民仅万人南归至大章谷遇金人数千要路兴击退之至鄂州都统制王贵言于朝遂以兴为左军同统制 

　　辛卯武经郎吉阳军使杨雍言徽宗御制叙述宣和内禅事因及罪已奏天密表真本见在万安军蔡攸子孙家诏藏敷文阁 
　　壬辰太保三京等路招抚处置使雍国公刘光世罢为万寿观使金人始渝盟光世尝请以舒蕲等五州为一司选置将吏宿兵其中为藩篱之卫谏官万侯卨言光世欲以五州为根本将斥旁近地自广以袭唐李藩镇之毙不可许也及是三大将既罢光世入朝因引疾丐祠上谓大臣曰光世勋臣朕未尝忘闻其疾中无聊昨日以玩好物数种赐之光世大喜秉烛夜观几至四更朕于宫中凡玩好之物未尝经目止须赐勋旧贤劳耳光世既罢遂寓居永嘉焉光世乞五州为一司据孙觑撰卨墓志云耳而不得其年月熊克小历附之去年六月按卨去年闰六月 

始自湖北提刑还朝附湖南运判又除监察御史八月方除右正言克盖甚误今权附此当求其本日 
　　丙申金州言免解进士蒋举宣和初丁母忧庐墓坟生芝草诏旌表门闾 
　　是月川狭宣抚副使胡世将言敌人自闻乌珠大败之后其跳梁之势比之前日稍衰此庙堂制胜将士协和大挫凶威福及遐迩天下幸甚萨里罕在长安犹敢揭榜诸处自谓东南获捷以安人心众不可欺往往唾骂三月二十二日长安白日昏暗至举灯烛又锋刃之端悉皆有 

火议者谓白日昏暗阴太盛也锋刃有火将自焚也敌方肆其贪暴结怨士民其灭亡固可待矣近差往长安干事官吴名世申金人累经败衄可以乘势出兵缘金人重兵多在岐陇一带不住探得练兵聚粮欲来侵犯又各增城浚濠为自保之计度其势固未能动止恐别有包藏臣见今精审间探密结上豪多方以图之非十分得便岂敢轻举向蒙朝廷指挥令招谕慕容洧此最今日所宜先者本司节次遣人入伪地先次结约到环庆路都监屈元等又令干事官章钦并间探人王贵张仲元等密切前去及闻秦弼见作伪泾原帅近与金人有隙亦令赍书谕以朝廷 

德意冀其改图自余忠义军民在狭西结集者甚多一一推诚抚纳仍令各先占地利可以保聚俟有机便则内外相应并据前后探报计算元带过河甲军从军约五万人自去年五月至今诸将获捷大小五十次杀伤及招收敌军约三万人若狭右忠义保聚得数处稍能自立则敌势必分其弊可乘当与诸帅共图进击或见机便不敢遗力 
　　徽猷阁待制洪皓在敌中求得皇太后书是夏遣邵武布衣李微赍来上大喜因御经筵谓讲读官曰不知太母宁否几二十年虽遣使百 

辈不如此一书遂命微以官此据洪皓行述 
　　建炎以来系年要录卷一百四十 
　　建炎以来系年要录卷一百四十金人地名考证 
　　乌珠原书作兀术误改见卷一 
　　萨里罕原书作撒离喝误改见卷十一 


●建炎以来系年要录卷一百四十一 
　　宋 李心传 撰 
　　绍兴十有一年秋七月丁酉朔镇潼军节度使开府仪同三司判绍兴府信安郡王孟忠厚为少保 

　　戊戌实录院进呈徽宗皇帝实录六十卷自元符三年至大观四年 
　　庚子上以临安旱蔬食请祷决滞狱出系囚后二十四日大雨 翰林学士兼实录院修撰范同为参知政事 
　　辛丑司农少卿高頴罢以言者论其卑凡也自此诸大将之客稍稍被罪矣 
　　壬寅新福建路转运判官董将江西路转运判官孙邦并罢以言者论将邦皆孙近之死党自近罢政而二人者阴怀怨望至于鼓饰浮言 

撼摇军政故斥之 给事中兼侍讲兼权直学士院林待聘兼直学士院 中书舍人兼侍讲程克俊试给事中 起居舍人兼实录院检讨官朱翌试中书舍人兼实录院修撰 侍卫亲军马军都虞候武泰军节度使刘锜乞宫观诏锜疾速赴行在奏事 左武大夫耿著杖脊剌配吉阳军牢城先是韩世忠既罢兵遣著先之山阳著与总领财赋官胡纺有旧为纺言朝廷令二枢密来分拨军马纺言尝与诸军议欲开落走死逃亡之在籍者著又言军中弊幸虽郭子仪李光弼不能无若一日顿革未必不生事吕祉之戒不可不虑纺奏著鼓惑众听事下大理故有是命纺始媚事著等故亟为世忠所荐及世忠罢纺首讦其过焉 初天圣间立川交子法三岁一易令民户输纸墨费三十钱至是诏增为六十 

四每界亡虑一百七十万缗其更易不尽者亦二十余万缗号水火不到钱悉令计司取之以备边用 
　　癸卯言者论旱魃为虐盖州县之间有伤和气者七事昨降指挥许江浙折帛钱以十分为率折六分绢折三分绵折五分绢疋八千绵每两五百皆所以＜宀十见＞民力也而州县乃尽令折钱一也民间积欠税物比令分四科随税带纳而州县应民间七年八年九年积税尽令一并送纳二也诸州军匠尽赴军器所充役逃病死亡殆无虚日三也此项今年四月壬申已得旨减退不知何以如旧顷者镇江府起盖仓屋二百余间计其费不下十余万缗皆民之脂膏四也顷以国公出合勋臣还朝修建府宅又兴立营寨为诸军老幼归宿之地虽不得已 

岂免怨咨五也顷者复免行钱既兼收于贫弱下户后连及于乡村下店民有扄铺而废业者六也狱者人命所系长吏或误杀人巡尉执平民以为寇七也望特降睿旨督诸路宪漕求所以更张蠲免裁减而禁戢之勿为文具以召和气诏分送合属去处条具申尚书省 直秘阁狭西节制司参议官王湛入辞上以御劄赐川狭宣抚副使胡世将曰已降诏旨委卿宣谕诸将保捍关隘极力战守如有建立奇功当加不次之赏今遣湛申谕朕意并令面饬诸将又赐知金州兼节制狭西军马郭浩诏书俾遍谕诸路旧臣使为内应诏林待聘所草 
　　甲辰直显谟阁提举川狭茶马冯康国奏近闻敌在长安三月二十三日昼晦油酒变色皆白兵刃出光焰泾州雨沙旱灾相仍赤地千里 

