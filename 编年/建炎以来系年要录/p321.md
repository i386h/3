<!-- { "loadSidebar": true } -->
　　乙巳权礼部尚书兼资善堂翊善苏符兼侍读中书舍人李易兼侍讲 直徽猷阁知邵武军王洋言宣和二年布衣吕堂乞生子之家量给义仓米朝廷不曾施行近蒙恩诏贫乏之室生男女而不能餋赡者人于免役宽剩钱内支四千可谓仁德甚厚矣然免役宽剩州县所收甚微势不可久乞乡村之人无问贫富凡孕妇五月至经保申县专委县丞注籍其夫免杂色差役一年候生子日无问男女第三等已下给义仓 

米一斛县丞月给食钱十千专掌附籍所掌万户已上岁及千人便与改官盖义仓米本不出籴今州郡尚有红腐去处一郡岁发万斛可活万人通数路许改官今使县丞终任活一二千人俾之改官亦岂为过又义仓之米若有不继逐年随苗量添升斗积以活民民自乐从再三审度实可经久上览奏曰愚民无知迫于贫困不能育故生子而杀之官给钱物使之有以育则不忍杀矣朕为民父母但欲民蕃衍岂惜小费也乃诏户部措置十五年五月戊午改给义仓米 是日平旦杨沂中赴张俊帐会食巳二帅俱去行数里谍报敌攻濠州甚急俊茫然失色复驰骑邀刘锜锜遽命军中持十日粮继二军而行 

　　丙午德音释寿春府宣和舒州无为军管内杂犯死罪巳下囚 是日京东淮东宣抚处置使韩世忠舟师至昭信县夜世忠以骑兵遇金人于闻贤坡败之 
　　丁未遣枢密都丞旨周聿往沿江点检措置事务且存抚淮民之失业者 是日金人陷濠州武功大夫忠州刺史知州事王进为所执兵马钤辖武功郎阁门宣赞舍人邵青巷战死之前一日敌薄城下以云车冲梯之属攻城城土与屋瓦皆震矢石如雨进所部皆闽人未尝经战守或告以州之民兵皆百战之余可以捍敌进不从翌旦兵马钤辖邵宏缒城投拜告以城中虚实敌益兵东南隅乘风纵火焚其楼橹倐忽皆 

尽敌乘势登城进奔马入郡城朝服坐于厅事遂就执金人纵兵焚掠谋其城而去熊克小历云濠州陷王进被杀此据淮西随军记所云也案绍兴讲和录乌珠第六书云濠梁之破守臣王进既已贷其生命则进固不死赵甡之遗史称进被执与乌珠书同今从之 
　　戊申张浚杨沂中刘锜至黄连埠去濠州六十里而闻城陷俊乃召沂中锜谋之锜谓沂中曰两府何以处沂中曰厮杀耳相公与太尉在后沂中当居前有进无退锜曰有制之兵无能之将可御有利害之兵有能之将不可御也今我军虽锐未为有制且军士被甲荷粮而趋今已数日本救援濠州濠州既失进无所投人怀归心胜气巳索又粮食将尽散处逈野此危道也敌人虽诡计莫测不若据险下塞堑地栽木使根 

本可恃然后出兵袭之若其引去徐为后图此全师保胜之道愿相协图之诸将皆曰善于是鼎足以为营仍约逐军选募精锐旦日入濠州俊遣斥堠数辈还俱言濠州无金人或谓今人破城之后无所籍又畏大军之来寻已去矣乃再遣骑数百往探皆无所见俊遣将官王某谓锜曰已不湏太尉入去锜乃不行惟泝中与王德领二千余骑而往以两军所选精锐策应之四更起黄连午时骑兵先至濠州城西岭上列阵未定有金人伏甲骑万余于城两边湏臾烟举于城上伏骑分两翼而出泝中谓德曰如何德知其势不可乃曰德统制官也安敢预事太尉为宣抚利害当处之泝中皇遽以策麾其军曰那回诸军闻之以为令其走尔散乱南奔无复纪律其步人见骑军走谓其已败皆散金人追及步人多 

不得脱杀伤甚众此据淮西从军记修入盖其在军中所目击也王曮撰沂中神道碑云乌珠复遣三十万至濠梁敌议欲捣山阳窥广陵绝江而南王虑深入难制即以轻骑逆之据其冲敌抑不得展遂乘势击之于州梁桥敌势崩坏战屡郤王谓众曰吾士气方张眎此余孽犹几上肉耳若痛剿绝之可使二十年不敢复窥淮涘今桥阔岸领河流激深东西际林木阴翳可以拒敌于是夺桥为隘鼓众而出于是敌三路并至王忠勇奋发示士以必死进所敌营自午巳鏖战至夜鼓动凡数十合士皆殊死斗敌复大衄流血成河乌珠断桥以遁获所遗甲器资储以亿亿讣案此所云与林泉野记等诸书全不同盖曮缘饰言之今不取 

　　己酉韩世忠引兵至濠州日历世忠申初十日与贼接战至三日以来贼马衮坠直过淮北世忠亦据濠州赵雄撰世忠神道碑云敌别将数万屯定远王遗成功以轻骑追之转战数日乌珠中克敌弓以走其众大溃遂夺钟离以诸书参考乌珠此时不在濠州又金人既破濠州即焚掠而去不待官军收复也碑之所云皆非其实 
　　庚戌秦桧奏近报韩世忠距濠三十里张俊等亦至濠州五十里又岳飞已离池州渡江去会师矣上曰首祸者惟乌珠戒诸将无务多杀惟取乌珠可也澶渊之役达兰既死真宗诏诸将按兵纵契丹勿邀其归路此朕家法也朕兼爱南北之民岂忍以多杀为意乎初敌之入犯也 

上命飞以兵来援飞念前此每胜复被诏还乃以乏粮为词最后上御劄付飞云社稷存亡在卿此举飞奉诏移兵三十里而止及濠州巳破飞始以兵至舒蕲境上故张俊与秦桧皆恨之御劄以王次翁叙纪所载修入 
　　辛亥韩世忠与金人战于淮岸夜遣游奕军统制刘实率舟师泝流欲劫金人于濠州金人觉之先遣人于下流赤龙洲伐木以扼其归有自岸呼曰赤龙洲水浅可涉大金巳遣人伐木欲塞河扼舟舡请宣抚速归我赵荣也诸军闻之皆以其言有理世忠亦命速追而金人以铁骑追至沿淮岸且射且行于是矢着舟如猬毛至赤龙洲金人果伐木渐运至淮岸未及扼淮而舟师已去金人复归黄连埠此据赵甡之遣史附 

入据日历载世忠申状乃云十二日三更后遣刘宝泝流再往濠州两岸攻扰贼寨至十三日终日接战万户以下共折万余人马数千疋与甡之所云全不同不知何也 是日杨泝中自宣化渡江归行在初张俊以诸军至黄连埠士皆乏食乃遣事务官辛永宗还建康督粮永宗至江皋不肯渡坐于民舍呼逻卒采藤花食建康尽刷老弱及上元江宁二县民夫运粮人持六斗米会俊等班师军民皆弃戈负之釆于道侧而去 
　　壬子金人自涡口波淮北归敌之始入也上以御劄赐三京招抚司都统制李显忠令将所部与所俊会合如立奇功当建节钺比敌退显忠尾之至孔城而归 

　　癸丑张俊引兵渡江归建康府是日朝廷得俊与杨沂中报言初八日王进与敌人力战大获胜捷初八日丁未即濠州陷之日 
　　丁巳刘锜自知州引兵渡江归太平州杨沂中之败于濠梁也张俊自黄连拔寨径去锜乃按部伍整旌旗最后徐行金人亦不复追锜至历阳驻军具奏听旨然后班师由是俊与沂中皆恨 
　　戊午宰执奏御史中丞何铸论牧马地事上曰巳优支地价或有移屋又支竹木之费朕恤民可谓至矣况湖上地半是冒佃不纳租税可令临安索契而验凡无契冒佃者明言其罪而恕之非特免罪更给公据及优支所费使民晓然知朕心也 

　　庚申诏中亮大夫康州防御使右护军右部同统制程俊旌表门闾俊之少也其母郡氏陷于忧国俊朝夕号泣愿以财赎之遇奏荐则先其诸弟又聚族百余人而餋之成州守臣王彦上其孝行于朝故有是命 直秘阁新知常州秦梓知湖州 
　　辛酉左朝请郎魏矼充集英殿修撰知宣州矼初免丧乃命出守 
　　甲子行营右护军前部统制张彦与金人遇汧阳之刘坊寨武节大夫秦凤路第八将张宏战死宏初以为命补官归朝屡有战绩事闻赠 

右武大夫忠州剌史宏赠官在是月丁丑 
　　丁卯右宣教郎宗汝为添差通判处州先是汝为自北境间行投岳飞军中飞遣赴行在汝为具言金人情伪且曰今和好虽定计必背盟不可遽弛武备奏桧闻之不乐至是权礼部尚书苏符力言于上乃有是命既而上怜其忠迁右通直郎 
　　建炎以来系年要录卷一百三十九 


●建炎以来系年要录卷一百四十 
　　宋 李心传 撰 
　　绍兴十有一年夏四月己巳朔四川转运副使左中奉大夫直徽猷阁李唐孺特进一官右中散大夫井度直秘阁录饷军之劳也 
　　壬申御史中丞何铸言御前军器所既属工部郎合隶台察又匠工四千五百余人内二千九百余人系诸郡差到乞拣退其老弱不堪者从之 

　　癸酉宿州观察使带御器械郑藻知合门事 
　　乙亥镇潼军节度使开府仪同三司判婺州信安郡王孟忠厚判绍兴府兼照管昭慈圣献皇后歹□赞宫照管歹□赞宫系衔此似因向者刘一止论列之故去年高世则判温州带景灵宫使入衔前亦未有例也 国学免解进士张竤上书言四川之利其兴未尽者有二乡兵不可不尽教军粮不可不广籴大略欲教民兵于内郡而令五等户粮纳夫钱漕司差官于丰穰之郡买粮则不患不足又言州县官扰民及隔槽破产科举徇私入粟之人居官贪墨等凡十三害诏胡世将张焘相度按焘为路帅而兵财之事与宣司同相度此所谓四川事尽委卿也 

　　丙子诏诸州县量收免行钱自宣和间始复熙宁旧法罢行户而令输钱至靖康初又绍兴初元年三月虽令现任官市买方物悉如民间之价而污吏犹亏其直议者以为不便会兴军用乏遂复令免行仍诏公私和买物色并依市直违者以自盗论日历无此指挥今以绍兴十二年七月二十四日户工部看详状收入 
　　己卯参知政事兼权同知枢密院事孙近充资政殿学士提举临安府洞霄宫金人之犯淮西也近请召张浚都督诸军秦桧大恶之及敌 

退御史中丞何铸乃论近本无体国之忠但有谋身之计乞行罢黜近闻引疾求去上未许铸又劾近怀私立异殿中侍御史罗汝楫因交章论近于君父之前则缪为将顺而多所面从对士大夫之前则退有后言而惟知掠美乃有是命 
　　癸未太府少卿沈昭远守尚书右司员外郎 司农寺丞李椿年为尚书度支员外郎 
　　乙酉太尉庆远军节度使知镇江府郭仲荀为醴泉观使免奉朝请仲荀引疾求去故有是命 
　　戊子上曰阵亡士卒多寡之数人言不同恐有漏落则忠魂义魄或不蒙赠典莫若出榜使死事之家得以自陈则实数见矣 右承事郎 

张子颜右承务郎张子正并直秘阁赐六品服二人皆浚子时浚自建康来朝既对遂有是命自是大将子孙率多除职焉 
　　庚寅复置将作军器监长贰各一员 诏祖宗时枢密院无计议官可罢之 显谟阁待制枢密都承旨周聿沿江点检措置防守还入见 右宣议郎枢密院计议官王湛直秘阁充节制陕西诸路军马兼措置河东忠义军马司参议官 右文殿修撰湖北京西宣抚司参谋官朱芾充敷文阁待制知镇江府司农卿李若虚充秘阁修撰知宣州二人皆岳飞幕客也自军中随飞赴行在上将罢飞兵柄故先出之 
　　辛卯诏给事中直学士院范同令入对初张浚在相位以诸大将久握重兵难制欲渐取其兵属督府而以儒臣将之会淮西军叛浚坐谪 

去赵鼎继相王庶在枢府复议用偏裨以分其势张俊觉之然亦终不能得其柄至是同献计于秦桧请皆除枢府而罢其兵权桧纳之乃密奏于上以柘皋之捷召韩世忠张俊岳飞并赴行在论功行赏时世忠俊己至而飞独后桧与参知政事王次翁忧之谋以明日率三大将置酒湖上欲出则语直省官曰姑待岳少保来益令堂厨丰其燕具如此展期以待至六七日及是飞乃至上即召同入对谕旨令其与给事中兼直学士院林待聘分草三制是夕锁院 
