<!-- { "loadSidebar": true } -->
　　癸丑诏统兵官行移用劄子者徒二年 左朝奉郎辛次膺监诸司审计司次膺掖县人也 宣抚处置使张浚以朝请郎杨仲先为夔州路转运判官甲辰张浚奏桑仲侵犯均房州巳令镇抚使王彦掩杀乞严行戒约令兼听臣节制诏京西系属宣抚处置地分自合节制先是范宗尹当国以荆湖道远乞勿隶宣抚司故浚以为请前三日仲以南阳破贼功进一官而仲久已死矣 责授中大夫余深卒 
　　乙巳宰相奏以大理卿章谊知平江府上曰谊儒者赖其奏谳平恕使民不冤勿令补外 
　　丙午吕颐浩言淮东宣抚使刘光世屯镇江兵冗不练必败事乞移光世一军归阙上不允翌日再请上曰比闻光世军粮不足若骤移必溃卿至镇江可先犒设使恩信既洽然后料简光世惟卿所用不必移也朕之愚见如此颐浩叹服时光世招纳蕃汉及淮北人民来归者不绝江东安抚大使叶梦得之未去也亦招宿州人陆清等率众来归枢密院言事体非便诏今后不许招纳其后光世言结约到北界七十余寨请降诏书抚之上不许 是日神武副军都统制岳飞败曹成于桂岭县成拔寨遁去贼将杨再兴为追骑所及跳入深涧中军士欲就杀之再兴曰勿杀当与我见岳飞遂受缚飞见之解其缚曰汝壮士吾不杀汝当以忠义报国家再兴谢之飞留以为将时成既为飞所破遂走连州飞命前军统制张宪追之成穷蹙又走郴州守臣赵不群乘城固守成转入邵州会福建江西荆湖宣抚使韩世忠既平闽盗乃旋师永嘉若将就休息者而道处信径至豫章江滨连营数十里群贼不虞其至大惊以为神世忠闻成屡北遣神武左军提举事务官拱卫大夫贵州剌史董＜日攵＞往招之成以其众就招有郝晸独不从率众走沅州戴白巾称为成报仇晸后归于张宪曹成受韩世忠招安诸书不见日月按世忠以六月五日奏到则必在五月半已前去此盖阅月今并附此当考 
　　丁未集英殿修撰知衢州席益移知平江府赐福建等路宣抚司钱十万缗以赏战士宣抚处置使张浚承制复徽猷阁直学士程唐为宝文阁学士充参谋官专一措置财用浚言唐累该赦宥合复旧职巳劄下先次系阶乞下有司于宝文阁学士上降敕又言四川监司知通阙人去处本司已差官到任而朝廷所差官后至者乞别与本等差遣皆从之 御史台检法官晏敦复言逮事曾祖母张氏乞纳左承议郎一官为张氏追封许之敦复殊曾孙也　己酉更铸枢密院印 初武功大夫荣州剌史枢密院将领韩京以所部屯茶陵县而湖南安抚司统制军马吴锡在郴州二人皆起于群盗所将多湖东士人京本王以宁部曲兵皆精锐闻以宁之废心常不平会有前河东经略司干办公事王久中者遗锡书论京专权擅命锡闻于朝事下韩世忠未达神武副军都统制岳飞并京锡军自将之至是以闻 
　　庚戌武德大夫知池州王进言巳复太平州先是江东安抚大使司统制官张俊耿进等攻城未能下进以所部赴之叛兵陆德等许受招进挺身而入其次周青者言不顺进乃召使臣张錞叱令置对乘贼不意执青斩其首俄而耿进自西门张俊自南门入诸军既不相一遂杀人纵掠城中乱兵马钤辖权州事赵子絅乘间遁去俊执德以献伏诛其后二人交讼其功诏李光究实光上进等及军士五千八百余人功状于朝上命以功赎过而子絅与錞皆勒停初进在池州尝以事械司理参军卫允迪而钉其手言者交奏其状未及究至是吕颐浩遂命进以所部二千屯饶州进罢池州不见月日按日历九月戊寅枢密院勘会都督府已差本府统制官王进将带官兵前去饶州驻劄候到饶州权听守臣李弥逊节制今附见也德之始叛也惧官军将至谋尽黥城中少壮而屠其老弱然后拥众渡江慈湖寨兵马俊适隶周青左右得其谋阴结其徒十人杀贼然后谕众开门其徒许之俊归语其妻孙氏与之诀至南门伺青出上马斫其颊九人惧不敢前俊与妻子皆遇害青被伤卧旬日贼党益落官军四合遂就诛后赠俊修武郎为立祠号登勇按史王进以闰月四日奏捷且奏张俊冒争功赏壬子诏李光体究甲寅俊申进恣行杀戮五月丁酉光奏子絅罪勒停九月庚辰诏以功赎过更不推恩始终凡百余日事今联书之錞勒停在十二月马俊赠官在三年十月丙申立祠在四年正月己巳 
　　辛亥百官以天申节开启道场于天竺寺有军将乘马与权吏部侍郎廖刚争道蹄伤刚左股宰相奏军将争道当降黜上曰第言军将犯朝仪可也 
　　壬子吕颐浩言今岁防秋当用兵江淮之间若车驾时巡则诸将孰敢不尽力但恐道路玉食不备上曰朕自艰难以来奉身至约昔为元帅与士卒同甘苦一日在道绝粮朕亦终日不食今居禁中虽太官上食间食彘肉一味若在道路虽无肉食庸何伤乎 初狭西都统制吴玠戍河池县同都统制王彦戍金州二镇皆饥而利夔路制置使兼知兴元府王庶过为守备闭石门仙人关塞褒斜路商贩不通玠彦病之因诉于宣抚处置使张浚浚初欲调护庶令与玠彦结好玠彦言庶遇已无善状始庶治榷酤与关市之征得其赢以市军储有三年之积又为亭堠数百达于秦川至岁终有三万人仗于是有言庶难制驭者浚惑之檄召诸帅会于益昌庶亦觉有间已者以素队数百人驰会浚问以进取之策庶曰富平之败属耳军未可用也浚不乐曰君欲弃三秦耶乃以便宜命庶与知成都府王似两易是日似发成都癸丑端明殿学士许翰提举万寿观趣赴行在时翰避地岭南辞不至 
　　甲寅诏责授中大夫分司南京江州居住朱胜非许自便 尚书右司员外胡世将守起居郎中大夫洪炎为秘书少监秘阁修撰刘棐为右司郎中监察御史黄龟年守左司员外郎炎刍弟宣和中尝为是职坐元祐曲学罢去至是复用之 枢密院计议官张致远添差两浙转运判官 河南布衣林向进砭石论诏赴都堂审察　乙卯诏寺监丞以下并令吏部拟除时吕颐浩秦桧言祖宗旧制内外差遣并付审官士大夫自有调官之路故请谒奔竞之风息近世堂除阙多侵占注拟士人失职廉耻道丧欲外自监司郡守及旧格堂除通判内自察官省郎以上及馆职书局编修官外并令吏部依格注拟从之 诏诸镇抚使襄阳桑仲河南翟兴荆南解潜金州王彦德安陈规蕲黄孔彦舟庐州王亨训习兵马广行布种储蓄粮食非奉朝旨毋得擅出兵 
　　丁巳右通直郎新签书镇江军节度判官厅公事蔡延世改通判太平州以才选也戊午宁武宁国军节度使开府仪同三司淮东宣抚使刘光世特起复光世始闻父延庆之丧诏遣中使起复故官治军事光世乞持丧不许赐金帛甚厚钦宗实录靖康元年闰十一月丙辰金人登城刘延庆声言护驾带班直长入祗候西兵万余人夺开远门以出至龟儿寺为追骑所杀靖康朝野佥言等诸书所载尤详而光世自言弟光烈自狭西前来面说有保捷兵士王进自金寨中走归称父于建炎二年内结约本朝人要走归金知觉捉回遂被害身亡疑光世所云走卒之言未足据赵甡之遗史延庆死于乱兵光世不知其存亡多以金宝遣人诣伪境寻访绍兴二年五日有客人自伪地来得其父之骸骨言死状皆不可参考乃云以骨杂甘草把中故伪境官司不能稽察或劝光世割皮滴血以验之光世不从以礼安葬发哀成服甡之所云必有所据今附见此 将仕郎贺廪献书五千卷诏吏部添差廪监平江府粮料院仍官其家一人廪铸子也 
　　己未降授左朝散郎刘岑为尚书金部员外郎去年十一月乙酉刘超知光州注或与此相关俟考宣抚处置使张浚以起复朝请大夫张澄为利州路转运副使宣教郎夏珙权狭府西路都转运司判官公事秘阁修撰程千秋知巴州澄荥阳人始以娶宗室女补右职后王黻荐易文资建炎初黄潜善以为枢密院编修官与浚同命故浚引用之 封汉南昌尉梅福为吏隐真人 初襄邓镇抚使桑仲既为都统制兼知郢州霍明所杀其将吏驰报副都统制李横于邓州熊克小历云仲母奔告李横当考同副统制兼知随州李道闻之与横共率其兵缟素围郢明有口辨登城谓横曰仲心难保先杀明次及兄矣何如吾二人分其众与地请命于朝不听攻之弥月横刈其麦以赡军城中粮乏至是攻围益急惟西城石壁下临汉江敌不能近明知事急乃夜半缒石城而下与其徒数百泛舟顺流而去翌日横始觉之追之不及明奔德安府镇抚使陈规谓之曰仲镇抚也汝为其属而杀之如法何当速诉于朝以辨曲直明乃去规谓人曰仲明皆黠寇也今两亡矣横遂并将郢军留其党李简知郢州惟后军统制王嵩奔刘豫 
　　建炎以来系年要录卷五十三　 

●建炎以来系年要录卷五十四 
　　宋 李心传 撰 
　　绍兴二年五月庚申朔日北至祀皇地祗于天庆观之望祭殿始用牲王自政和行方泽之祭改设皇地祗位于坛南方北乡至是将命大臣侍祀礼官请如旧制为位于北方南乡从之礼官奏请在闰月庚戌 
