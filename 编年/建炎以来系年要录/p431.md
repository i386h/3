<!-- { "loadSidebar": true } -->
　　丙子金国贺正旦使施宜生副使耶律翼见于垂拱殿以谅闇故命坐赐茶正侍郎观察使以上皆与上服素黄袍黑带供张皆用素黄卫士常服去银鹅对凤侍坐者锦墪易以紫素既见命大臣就驿赐燕不用乐辞亦如之时吏部尚书张焘奉诏馆客宜生素闻其名畏慕之一见顾翼曰是使南朝不拜诏者也宜生闽人焘以首邱桑梓语之宜生敬焘颇漏敌情焘密奏之且言宜早为之备上深然其说亮又隐画工于中即使密写临安之湖山城郭以归既则绘为屏而图已之像策马于吴山绝顶后题以诗有立马吴山第一峰之句盖亮所赋也此据金亮本未增修宋翌云此诗翰林修撰蔡圭作诡曰御制按世傅亮词句颇多未必圭作也王敦诗作王之望文集序曰亮赠其相温都诗曰一醉吴山顶上峰与此小异 
　　己卯资政殿学士知潭州魏良臣奉诏荐淮西马步军副都总管兼知庐州刘纲临戎果敢驭众严明浙东马步军副总管李横知勇无前廉静不扰诏枢密籍记姓名时纲在庐州籍淮西之民得百余万奏言皆可用为精兵其意谓淮南与淮北相接其民习战故也 
　　是岁宗室子赐名授官二十有五人 两浙等十六路上户部主户七百六十四万口一千二百八十万客户三百四十四万口三百九十五万皆有畸都计户一千一百九万一千八百八十五口一千六百八十四万二千四百一 
　　建炎以来系年要录卷一百八十三 
　　建炎以来系年要录卷一百八十三金人地名考证 
温都原书作温暾误今改正 

●建炎以来系年要录卷一百八十四 
　　宋 李心传 撰 
　　绍兴三十年岁次庚辰 金海陵炀王亮正隆五年春正月庚辰朔不受朝金国贺正旦使施宜生等诣西上合门进名奉慰命兵部尚书杨椿假资政殿大学士兼侍读就驿燕之 户部郎中緫领湖广财赋彭合言荆南府新招效用六千兵又马军司遣戍兵千二百人岁当用钱六十五万缗米七万三千余石乞科拨户部言所招效用见止有三千人难以全行科降乞将江西茶引钱二十万缗广东合起赴行在钞盐钱十万缗湖南北京经制钱十万缗湖南上供米五万石应副本所支遣从之 
　　壬午中书门下省言赡军诸酒库旧委左右司官专一点检近年趁办不敷拖欠额钱缘户部事务繁冗独员点检不前诏今后从三省拟差官一员或两员专一点检措置其户部每年息钱依旧应副寻以命左司员外郎邵大受 
　　甲申赐北使宴于都亭驿命宰相陈康伯押伴 
　　乙酉北使入辞 中书舍人洪遵兼权尚书礼部侍郎 
　　丙戌北使施宜生等出国门故事北使以八日出门九日宴赤岸至是宜生等不肯用例是晚抵赤岸宴罢即行 
　　戊子太尉知荆南府节制屯驻御前军马刘锜言所招效用六千人乞以荆南驻劄御前效用中军左军为名分四将仍以右武大夫周赟充左军统制合门宣赞舍人荆湖北路兵马都监刘汜充中军统领皆从之先是赐锜回易钱四十万缗及是锜请益三十万缗诏出御前激赏库钱榷货务通钞与之如其数增支回易钱在是月庚寅吏部员外郎虞允文面对论金决败盟时时为南牧之计必为五道出蜀口出荆襄止以兵相持淮东沮洳非用骑之地他日正兵必出淮西奇兵必出海道宜为之备上颇纳其言 是日北使至秀州遣人告伴使金安节以欲蹉程前去副使耶律翼即遣人持挺击逐挽舟之人俾用力牵挽夜漏下二十刻抵平江府 
　　己丑赐宴北使才至府治右都管不赴即俾其徒逐所乘舟出城宜生等宴罢驰出阊门七里乃及之 
　　庚寅权尚书户部侍郎董苹充集英殿修撰知湖州 右承议郎周淙知滁州淙归安人也 右朝奉郎知通化军方扔知蕲州 
　　辛卯北使施宜生等至镇江府赐宴不受遂即时渡江 
　　壬辰提举两浙西路常平茶盐公事杨倓乞常平米斛许籴稻榖别廒安顿庶几可以停久从之 
　　癸巳诏诸州守臣间有阙官可令六曹尚书侍郎翰林学士台谏官正言巳上各举曾任通判资序公勤廉明治状显著可充郡守者二人仍保任终身犯赃及不职与同罪其尝任郡守虽有公累而实材可用者亦听举 尚书左司员外郎邵大受权户部侍郎仍兼点检赡军激赏酒库此又与今年正月壬午中书奏画指挥不同详此恐止是不令董苹干预故苹以此求去耳当求他书参考左宣教郎尚书司封员外郎鲍彪引年告老吏部郎官杨朴虞允文叶谦亨胡沂洪迈司勋郎官陈俊卿考功郎官陈棠等言彪笃学守道安于静退甲科及第处选调二十年了无遗佚厄穷之叹其博物洽闻可以备议论清介端悫可以表搢绅春秋虽多不见老人衰惫之态而勇退戒得陈义甚高望表而出之以励士大夫之节制曰壮而仕老而归君子出处之大致也故朕于知止之士爱之重之思所以致其厚者尔以经明行修早擢上第拥阏不试几二十年庞眉郎潜垂上清近今才七十耳幡然上归老之章尔之志决矣朕何忍闵劳以官职之事乎褒进文阶华以命服且诏有司上其子若孙一人大夫其修身守道以昌高年优游里闾以须三老五更之召可特授左奉议郎守尚书司封员外郎赐绯鱼袋致仕 省御厨兵二百人翰林司兵百人付步军司填阙额 是日北使至楚州其下夺巡检王松所乘马松不与乃诬松从者云以杖击我副使耶律翼怒命捕松覆面以马捶捶之二百余几死 
　　甲辰至洪闸编闸官郝定以潮来应不即启闸翼怒执而鞭之晚至盱眙军宴罢风雨作不可渡淮乃止 
　　甲午诏修内司并潜火兵共千五百人可减五百人付步军司填阙额 是日雷作非时 
　　乙未金国贺正旦使施宜生等渡淮故事北使既登舟即舟中与伴使置酒三行而别去是日天欲明送伴使金安节等至淮岸国信副使耶律翼巳先渡淮北去宜生巳下皆不及知安节遂于中流瞻送而巳 
　　丙申尚书吏部侍郎同修国史兼侍读叶义问同知枢密院事 废御书院 诏御辇院下都辇官减一百人付步军司愿放停者听 
　　丁酉宰执奏三衙强剌平民充军乞约束上曰巳先戒三司不得强剌大抵既非情愿不惟长短强弱不应程式其心亦不肯为用缓急如何使令王纶等曰诚如圣训上又曰闻场务复于米斛巧作名以收税致商贩不行纶曰此由监官不得人致专拦作弊上曰昨见河朔有步担米专拦犹于十里外收税况舟船之多其扰可知当严禁止之 罢军容班本殿前司乐工也九年以二百人为额及是罢之先是御前置甲库凡乘舆所所须图画什物有司不能供者悉取于甲库故百工技艺精巧者皆聚于其间日费亡虑数百千禁中既有内酒库而甲库所酿尤胜以其余酤卖颇侵户部赡军诸库课额以此军储常不足前一日吏部尚书张焘因对论甲库萃工巧以荡上心酤良酝以夺官课教坊乐工员数日增俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人焘之从容补益皆此类也此以焘行述修入日历正月十七日丙申张焘已见进对十八日丁酉有旨军容班可罢故知行述所云即此事也 权吏部侍郎沈介等言奉旨接伴大金吊祭人使伏见去年以来使命往来频并窃虑州郡财用不足横取于民两淮流民未复尤为费力望令逐州具今次实支钱数转运司勘验保明申朝廷给降从之 诏今后奉使大金使副不以两府侍从过界后并依常例坐车马不得妄于例外索觅轿子前去盱眙军不得应副 
　　戊戌为荣州剌史愭纳妇钱氏钱氏秦鲁国大长公主曾孙也礼官言愭于显仁皇后无服纪故成婚 太常寺言诸路州军县镇有与显仁皇后谥号同称者欲改为显正宫观为显真寺院为显慈庙额封号为显烈从之 
　　庚子命辅臣朝献景灵宫以上未纯吉服故也先是礼官引熙宁故事乞分命宰执行礼既从之矣权吏部侍郎兼权礼部侍郎沈介复言今祔庙礼毕天地宗庙百神之祀并皆如仪将来大享明堂亦合朝享景灵宫朝献太庙若于四孟独否恐无以副主上之诚孝乞依典礼躬诣上终以为疑会介出迓使人后五日有诏郊祀行事稽之礼经盖无可疑若四孟朝献景灵宫元丰以来自有典故可令给舍台谏礼官详悉讨论参以古谊议定闻奏于是上不出而命辅臣分诣自是遂为永制礼部乞躬诣在正月甲申得旨详议在癸巳今并书之 
　　壬寅淮南转运判官兼淮南西路提点刑狱公事提领营田张祁言本路系官荒田共四十八万余缘并江圩垾近山陂塘兵火后民间无力修筑乞从本司支官钱修筑开浚募人开耕仍许百姓承佃其见今为业之人亦听借请牛粮尽数开垦从之 是日金主亮杀其翰林副使祁宣先是宣上封事略曰民为邦本本固邦宁今北有造军器之烦劳南有修大内之重役百姓久苦转戍不胜疲弊愿陛下权罢其一俟一成而再计之兼来岁害气在进不利兴师望陛下以天下为念社稷为心曲从臣请亮怒令执而戮之宣神色自如曰臣年七十死固足矣但恐陛下将来不及臣耳语未竟左右以刃剌其颊遂诛之此据张棣正隆事迹修入棣以为庚辰年正月二十三日事故附于此壬寅二十五日也炀王江上录云正隆二年八月在京值中秋设宴百官玩月忽黑云遮月亮索笔作鹊桥仙小词翰林学士祁宣奏曰陛下败盟兴师无故举事兴工动土劳役生灵望陛下察天地之不祥收兵罢役通和南宋复还故都天下幸甚亮大怒斩之灭其族按正隆二年乃绍兴二十六年比时亮举兵之谋未露于外不应云背盟兴师恐录误也棣以祁宣为翰林医官使而江上录以为翰林学士亦复不同按大定金诏有云顿遗信誓动众兴兵医人祁翰副陈谏不可使行诛戮与棣所记正同今从之 
　　癸卯户部奏科拨诸路上供米斛鄂州大军岁用米四十五万余石系于全永郴邵道衡潭鄂鼎州科拨荆南府大军岁用约米九万六千石系于德安荆南府澧纯复潭州荆门汉阳军科拨池州大军岁用米十四万四千石系于吉信州南安军科拨建康府大军岁用米五十五万余石系于吉抚饶州建昌军科拨镇江府大军岁用米六十万石系于洪江池宣太平州临江兴国南康广德军科拨行在合用米一百十二万石就用两浙米外系于建康府太平宣州科拨其宣州见屯殿前司牧马一岁约用米并折纳马料共三万石系于本州科拨并令逐路转运司收桩起发时内外诸军岁费米三百万斛而四川不与焉先是魏安行为户部员外郎请度地里远近而均拨之故有是命内有州府地里远近不同处仰转运司开具申省 左朝奉大夫守宗正少卿金安节武翼郎带御器械韩俣各特降二官坐送伴失职也寻诏敦武郎楚州马逻巡检王松特转一官与升擢差遣仍赐钱五百缗 敷文阁待制杨揆卒 
　　甲辰诏御辇院三营共以九百人为额今后不许增置招填 权户部侍郎邵大受乞增置赡军激赏新中酒库从之此未知有无与前日罢甲库事相关当考 
　　乙巳诏今后侍从台谏右正言以上在外帅臣前两府及侍从以上所举统制统领官各迁一官防御使巳上取旨将官以下令赴三省枢密院审访材能以闻先是有旨令中外荐武臣而被荐者众朝廷无以处之故有是命 右武大夫侍卫马军司中军统制赵撙特转行一官以右谏议大夫何溥左司谏都民望奉诏共荐撙策虑深沉可备边帅故也 诏潼川府铜山县出产铜依旧中卖入官月以五百斤为额先是秘书省正字冯方乞更不立额令窟匠自采打尽赴官中卖依条抽三分入官而户工部言恐窟匠不肯尽数打采损失官课方议遂格 
