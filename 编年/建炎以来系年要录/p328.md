<!-- { "loadSidebar": true } -->
光鼓惑遂至于纷扰者累日今闻同与朱翌邵大受等又往家焉窃恐浮言横议又益数光万一会稽藩辅为之震动则远方闻之将如何伏望将此三人重赐施行天下幸甚诏左承议郎朱翌责授左承事郎将作少监韶州居住左奉议郎邵大受除名勒停化州编管 光山军节度使开府仪同三司判大宗正事齐安郡王士＜亻褭＞提举西京嵩山崇福宫放谢辞士＜亻褭＞数言事秦桧忌之岳飞之下吏也士＜亻褭＞草奏欲救之语泄桧乃使言者论顷岳飞进兵于陈蔡之间乃密通书士＜亻褭＞＜亻褭＞叙其悃愊踪迹诡秘范同顷为浙东宪与士＜亻褭＞通家往还或以他故数日不克见则必遣其属邵大受往传导言语窥伺国事士＜亻褭＞身为近属在外则交结将帅 

在内则交结执政事有切于圣躬望罢其宗司职事庶几助成中兴之业故有是命仍令刑部检会宗室戚里不得出谒接见宾客条法申严行下士＜亻褭＞将行上赐手札劳问且以白金千两赐之 光山军承宣使同知大宗正事士樽提举亳州明道宫以言者论其每与朝士结为朋党兄弟二人更唱迭和非朝廷之福故也 保庆军承宣使同知大宗正事士夽知大宗正事 
　　庚戌日南至上望拜皇太后于禁中宰相率百官遥拜皇太后渊圣皇帝于行宫北门外 
　　壬子金国审议使行台户部兼工部侍郎萧毅翰林待制同知制诰邢具瞻等入见毅等至馆上命工部侍郎莫将馆伴时殿陛之仪议犹 

未决议者以为兵卫单弱则非所以隆国体欲设仗卫恐骇敌情秦桧与知合门事郑藻谋之藻请设黄麾仗千五百人于殿廊蔽以帟幕班定彻帷桧然之自是以为定制时桧奏誓书事以为自古盟会各出意以为之誓未有意自彼出而反覆更易必欲如其所要者上曰朕固知之然朕有天下而养不及亲徽宗既无及矣太后年踰六十日夜痛心今虽与之立誓当奏告天地宗庙社稷明言若归我太后朕不惮屈已与之和如其不然则此要盟神固不听朕亦不惮用兵也 
　　乙卯御史中丞何铸充端明殿学士签书枢密院事充大金报谢使右谏议大夫万俟禼试御史中丞 起居郎罗汝楫为右谏议大夫 

　　丁巳拱卫大夫利州观察使知合门事曹勋落阶官为容州观察使充报谢副何铸入辞上谕铸委曲致词事在必济又召勋至内殿谕之曰朕北望庭闻踰十五年几于无泪可挥无肠可断所以频遣使指又屈已奉币者皆以此也窃计上天亦默相之言已泪下左右皆掩泣上曰汝见金主当以朕意与之言曰惟亲若族久赖安存朕知之矣然阅岁滋久为人之子深不自安况□者未葬存者亦老兄弟族属见余无几每岁时节物未尝不北首流涕若大国念之使父兄子母如初则此恩当子孙千万年不忘也且慈亲之在上国一寻常老人尔在本国则所系甚重往用此意以天性至诚说之彼亦当感动也绍兴讲和录皇朝答书仲冬严寒伏惟太保左丞相侍中都元帅魏国公钧侯起居万福军国重 

寄悉劳筹画特蒙专遣信使惠以书翰良马厚币礼意勤腆鄙情感激己难具陈至许成就大计最为重恩自惟孤危何以得此又如逐件事目一一曲荷开谕虽甚愚暗岂不省会即奉钧谕逐项遵承再惟大计已定其间不免少有恳告如坟域所在至甚紧切计钧鉴处之必是不错上国方以孝理天下若使祖宗不阙祭享是为至望岁贡银绢见排办来年数目先次发纳已差端明殿学士朝奉大夫签书枢密院事文安郡开国侯食邑一千户赐紫金鱼袋何铸容州观察使知合门事兼客省四万馆事武功县开国子食邑五百户曹勋充报谢进誓表使副专附此书叙谢钧造益寒敢冀曲加保重有少礼物具于别封惟幸容纳不宣 

　　戊午金国审议使萧毅等辞行时朝廷许割唐邓二州余以淮水中流为界毅辞上谕曰若今岁太后果还自当谨守誓约如今岁未也则誓文为虚设 是日诏大金国已遣使通和自今官司文字并称大金不得指斥 
　　己未诏何铸曹勋并与恩泽二资 
　　庚申命宰执及议誓撰文官告祭天地宗庙社稷绍兴讲和录皇朝讲和誓书节文窃以休兵息民帝王之大德体方述职邦国之永图顾惟孤藐之踪猥荷矜存之赐敢望自竭仰答殊恩事既系于宗祧理盖昭于誓约契勘今来画强合以淮水中流为界西有唐邓二州割属上国 

自邓州南四十里西南四十里为界属邓州其四十里外南并西南尽属光化军为敝邑沿边州军生辰并正旦遣使称贺不绝所有岁贡银绢二十五万匹两自壬戌年为首每春季差人般送至泗州交纳淮北京东西狭西河北自来流移在南之人经官陈理愿归乡者更不禁约其自燕以北人见行节次遣发今后上国逋□之人无敢容隐寸土匹夫无敢侵掠其或叛亡之人入上国之境者不得进兵袭逐但移文收捕沿边州城除自来合该置射粮军数并巡尉等外不得屯军戍守上国云云敝邑亦乞并用此约既盟之后必务遵承有渝此盟神明是殛坠命□氏踣其国家按此誓书日历不载然其间有北人愿归乡者更不禁约之类宣谕圣语盖常及之今删取附注以备参考 

　　辛酉特进观文殿大学士福建安抚大使兼知福州张浚为检校少傅崇信军节度使充万寿观使免奉朝请秦桧将议和遣工部员外郎盖谅因事至闽中风浚使附其议当引为枢密使浚答书言敌不可纵和不可成桧不悦会浚以母老乞祠乃有是命先是责授清远军节度副使赵鼎在会稽尝语其客方畴曰张德远建炎复辟之功岂可忘也上待臣下有恩想必讲求矣畴曰今日担子极重秦相欲独负之恐难也不知故相中谁可办者时李纲朱胜非皆在鼎曰伯纪藏一皆不济事惟德远可尔第恐不容复来至是卒如所料 左承议郎新福建安抚大使司参议官高颖除名象州编管以言者论春间敌骑犯边頴自军前造朝反为张皇之说以惑流俗故也颖陷伪十年固穷守节故骤用之及是 

以从岳飞被斥 
　　壬戌左朝奉大夫荆湖北路转运判官汪叔詹直秘阁知鄂州右朝请大夫知韶州邵相为荆湖北路转运判官兼京西路转运提刑提举茶盐公事王俊之告变也叔詹与闻之此据王明清挥麈后录相尝为岳飞所劾此据洪迈夷坚志谪岭南至是复起 
　　是月诏大金已遣使通和令川狭宣抚司照会保守见存强界不得出兵生事招纳叛□此据蜀口用兵录日历无之 
　　建炎以来系年要录卷一百四十二 


●建炎以来系年要录卷一百四十三 
　　宋 李心传 撰 

　　绍兴十有一年十有二月乙丑朔上谓秦桧曰和议已成军备尤不可弛宜于沿江筑堡驻兵令军中自为营田则敛不及民而军食常足可以久也仍修建康为定都之计先宗庙次大学而后宫室 
　　丙寅上谓大臣曰三代之世士大夫尽心礼法鲜有异端之惑自汉明帝金人之梦佛法流入中国士大夫靡然从之其上者惑于清静之说而下者惑于祸福之报殊不知六经广大靡不周尽如易无思无为寂然不动感而遂通天下之故与礼正心诚意者佛氏清静之说果有以胜之乎至若积善之家必有余庆积不善之家必有余殃与夫作善降之百祥作不善降之百殃者即佛氏祸福之报也士大夫不师六经而尽 

心佛说殊为可笑 
　　丁卯徽猷阁待制提举江州太平观刘洪道责授濠州团练副使柳州安置御史丞万俟卨论洪道污秽贪墨岳飞初为制置使洪道足恭以媚之飞罢宣抚使命下之日洪道闻之失色顿足抵掌泪阁眼眶倡为浮言簧鼓将士几至变生故有是命于是洪道得罪而终身不复 
　　庚午右承奉郎直秘阁主管台州崇道观赐绯鱼袋韩产直特迁右奉议郎直敷文阁以世忠罢政推恩也 右奉议郎邓名世特勒停坐擅写日历故也久之卒于家 

　　壬申上谓宰执曰晋平吴之后天下混一武帝又勤于政事宜若可见太平而旋致祸乱天地分裂何也秦桧等方思所以对上曰礼可以立国君臣上下如天地定位不可少乱武帝字呼群臣又以珊瑚株助臣下以侈靡相胜废礼如此其能国乎 
　　癸酉秦桧言考之经传人君莫难于听纳上曰朕观自古人君不肯听纳者皆因有心或好大喜功或穷奢极欲一实其衷则凡拂心之言皆不能入矣若清心寡欲岂有不听纳乎朕于宫中观书写字之外并无嗜好凡事无心故群臣之言是则从非则否未尝惑也 试尚书工部侍郎莫将权本部尚书往唐邓州分画地界先是诏刑部侍郎周聿充京西路分画地界官应千指置委案此下当有脱文枢密都承旨郑刚中 

充狭西路分画地界官应千指置委川狭宣抚司照南北誓书文字子细分画不得差错主事此指挥据蜀口用兵录修入日历无之至是又遣将焉 
　　甲戌川狭宣抚副使胡世将言窃闻朝廷见与金国议和边事渐向宁息所有元降便宜黜陟指挥伏望收还从之 
　　乙亥签书枢密院事充大金报谢使何铸等至军前金国都元帅宗弼遣铸往会宁且以书来索北人之在南者因趣割狭西余地绍兴讲和录金帅上第四书冬深想惟动止万福今月十一日使来伏承手削且闻事大之勤良可嘉尚所进誓表即时汴发赴关今兹大事已定然而 

其间有一二未究者须至卢浼表云北人见行发遣北来三十五人止是近日因渡淮樵牧偶被掠者殊非昔年逃亡及兵火隔绝之人恐是有司姑狥人情尚为濡滞也审议使副萧毅等在江南时已蒙定论据诸路所有北人各于逐处沿边州城就近交割望早为依应所谕尽数敦遣过界唐邓二州想已差官趁此月下旬到彼以备交此外据狭西地界其间或有犬牙相搀处亦请依元约于明年正月下旬差官于本朝合干人员至凤翔府会合以凭同去行踏至日别有计议自今日以往既盟之后固当使民各安其业已遣濠州招信盱眙等县新附口数千连其家赀并复本土外有未曾发遣人数今已尽分付去人应江南商贾隔在淮以北者已指挥所属刷会候供到人数亦便发归所有海州泗州并涟 

水军今岁流移在南百姓比及新正切望发过淮北庶不废一年耕作之计惟裁之所有淮上大军使之自诸道班还昨以吴璘窃窥关狭以此有副元帅提兵镇抚亦专人使之敛退恐欲闻知时寒切冀慎重专此布闻不宣是日朝廷亦遣莫将周聿往割唐邓又命郑刚中分划狭西以刘豫吴玠元管地界为准绍兴讲和录皇朝答书季冬极寒伏惟钓候起居万福整军安民悉赖全德特承惠书佩荷记存垂谕大事已定若国公以生灵为念他人岂能辨天下幸甚北人敢不如命今就先次津发耶律温等余当节次发遣唐邓二州已遣尚书莫将侍郎周聿于前月十一日星夜前去交割狭西地界亦已差枢密都承旨郑刚中同宣抚司官前去趁明年正月下旬计议海州泗州涟水军在南百姓见今根刷发 

过淮北先蒙遣还濠州楚川招信盱眙等县户口又许根刷应江南商贾隔在淮北者亦便发归卑情岂胜感激恐遣人在路迟滞今专发书讣会泗州差走马人传到府下伏冀照察向春候渐和切望倍保钧重不宣 
　　己卯上谓大臣曰有帝王之学有士大夫之学朕在宫中无一日废学然但究前古治道有宜于今者要施行耳不必指摘章句以为文也士大夫之学则异于此须用论辩古今以为文最不可志于利学而志于利则上下交征未有不危国者 诏监当资序人勿除郡守其已除未上者令吏部具名罢即尝任监察御史以上者听时秘阁修撰刘阜民新知委州吏部言阜民故从官许之任 

