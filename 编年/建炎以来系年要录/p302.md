<!-- { "loadSidebar": true } -->
　　甲申诏新疆县令自今并差文臣自建炎间始置武令刘豫因之论者以为不学而从政民间被害甚众故复用文臣 
　　乙酉枢密院检详诸房文字晁谦之为尚书右司员外郎 吏部员外郎陈正同为枢密院检详诸房文字 秘书省校书郎许忻守吏部员外郎 
　　丙戌东京承平坊耆老寇璋等二百人奉表来贺上临轩引见赐酒食于明庆寺皆补官赐袍笏冠带而遣之熊克小历在乙酉盖误 尚 

书仓部员外郎贺允中移吏部 殿中侍御史周葵言荐举之法自古岂能无弊而今为特甚选人用举者升改立法之意本欲使监司郡守收择人物激扬士行亦使晚进下寮知所以修身临政以赴上之公举也今奔竞之风大炽请托之弊公行监司郡守以权势高下为论荐之先后孤寒之士无所求知或货赂以干其私或谄曲以阿其意仅而得举臣谓宜增修改官法考任稍增即听减举主二员或增至若干考任虽无举主并许改官如此则恬退之士自有平进之路不复枉道以干人矣所有前宰执及监司郡守举员却乞裁减仍须具述所举官实有某事可应举而不可泛用八字举词庶几人人安分自修以副陛下官人求治之意所有今来降旨以前已有考第之人若尽改官却恐太滥亦乞下有司 

照应详酌施行诏吏部措置后十余日葵又言恐吏部以在选调之人皆阘茸之士例得改官未肯措置今若递增一考减举主一员谓如三任以上十考举者三员十一考举者二员四任十二考虽无举者并许改官则亦不可谓滥矣选人四任通待阙计之非二十余年不可大率以二十五岁出官更历州县二十五年则几五十矣如是而无公私过犯虽其阘茸亦岂可不谓之安分循理之士哉改官之人固应有限制宜以三岁改官员数取一岁得中者为额每岁奏举及用考任改官者各居其半如不足许通用有余即候至次年方许改官如此则不致过有冗滥诏吏部一就措置时张焘在吏部以为不可行事遂止 

　　丁亥秦桧留身论治道上曰御众以＜宀十见＞朕于宫中未尝轻用鞭扑往者刘豫苛虐闻此间仁政即以为笑谍者以闻赵鼎屡劝朕厉威朕不谓然今得失之效何如哉桧言陛下与豫势异豫之叛逆人所不与非劫以威不能茍延岁月陛下上承祖宗之德惟仁政可以怀远迩上因历叙古今帝王治迹专以仁祖为法上又言真宗时有宫人犯法当诛帝令执付有司阴谕旨笞而遣之在内足以警众而于外可以市恩苏轼元祐中尝于讲筵进读退又为疏以进轼用心不易得朕今宝藏之 起居郎林待聘试中书舍人 中书门下省检正诸房公事周纲权尚书吏部侍郎 左朝议大夫直龙图阁苏擕守太常少卿 右中大夫直秘阁王＜日奂＞知泰州 是日同签书枢密院事王伦至 

中山府为金人所拘 
　　辛卯楼炤至凤翔府 
　　壬辰彰武军承宣使知金州兼狭西宣谕使郭浩为鄜延路经略安抚使兼知延安府同节制狭西诸路军马趣令以所部之任武康军承宣使利州路经略安抚使川狭宣抚使都统制节制成凤州杨政为熙河兰巩路经略安抚使兼知熙州定国军承宣使熙河兰廓路经略安抚使右护军都统制节制阶岷文龙州吴璘为秦凤路经略安抚使兼知秦州仍诏郭浩杨政吴璘并依旧听四川宣抚使节制时狭西新复永兴 

泾原环庆三路伪官张中孚赵彬张中彦为帅熙河慕容洧叛鄜延关师古入朝秦凤无帅楼炤以便宜命浩等分镇三路于是炤欲尽移川口诸军于狭西璘曰敌反覆难信惧有它变今我移军狭右蜀口空虚敌若自南山捣蜀要我狭右军则我不战自屈矣当且依山为屯控守要害逮敌情见力疲渐可进据繇是璘政二军独屯内地时已命张中孚节制狭西诸路军马故以浩副焉 护国军承宣使知兴元府田晟为利州路安抚使兼知兴元府 右中奉大夫李唐孺陈古并直徽猷阁唐孺为狭西转运副使古为秦凤等路提点刑狱公事凤翔府置司 直秘阁鲜于翰为永兴军路提点刑狱公事永兴军置司翰未见自何阶官除 秘阁修撰四川转运副使陈远猷充右文殿修撰直秘阁四川转运副 

使张深升直徽猷阁并为狭西转运副使专管熙秦两路时楼炤会诸路监司于凤翔深等皆言宣抚司仙人关河池等处屯驻大军之久坐困四川民力今幸复得六路所在粒米狼戾军士多关中之人得还乡食贱食人情无不感悦他日使战谁不乐从川蜀粮运可次第罢矣枢府下其议以行营右护军精兵八万余人三万人分守关隘五万人分守狭西委宣抚司立限并老小起发诸州就粮令下之日诸军久驻川口其间有屋舍田产经营姻亲者则惮于远戍有出怨言者 诏新复州军请佃官田纳租外免输征税刘豫之僣也租税并取之至是有举人上书请去其一户部言自已之田谓之税请佃田土谓之租自来不曾有并纳租税指挥乃依旧制 

　　甲午上谓秦桧曰朝廷惟要辨君子小人君子小人既辨则治道无不成矣 尚书兵部侍郎兼史馆修撰张焘权吏部尚书 诏三省催促刑部将今赦未检举人速具事因申省取旨以久旱用言者请也祖宗旧制每赦降后置看详编配罪人一司崇观后不复举行间有检举皆出于一时用事者之意建炎以来未能尽革言者以为弭旱灾而召和气莫先于此故有是旨焉 是日起复右中奉大夫直秘阁四川转运判官高士瑰令持余服此据本司题名附见日历无之 
　　乙未申严支借移用常平钱物之禁时诸路常平钱有降旨令输行在者会楚州请以常平钱为奉迎两宫之费论者以为常平储蓄所以 

备水旱消盗贼为国家根本之计望依旧法令于所在桩管遂寝前命是月左谏议大夫曾统上殿 诏临汝军殄寇县复旧县名县刘豫所改也 
　　丙申诏置司看详刘豫伪命官换给上曰朕方以天下为度凡伪命者既已＜宀十见＞贷勿问使其才可用亦当抆拭用之遂命都省察院委官如赏功司例 是日南京留守路允迪入对命坐赐茶允迪奏乞申严行下应干事件并遵见行条法又请本路合置学官处乞从朝廷选差有学行之人皆从之允迪出守新疆而所建明如此故具载之 

　　丁酉上为吴玠薨辍视朝时已命四川制置使胡世将兼权主管四川宣抚使司职事世将权宣司日历不见降旨之日但于此月乙巳书勘会已降指挥令胡世将兼权四川宣抚职事按玠以六月己巳薨去此二十有九日朝廷得报必在辍朝之前而世将八月二十三日庚午至河池在勘会指挥之后二十五日必不如此之速未知六月十三日玠以疾笃乞致仕时已密降此指挥或楼炤在行府先次差权然后降旨当求它书参考世将自成都驰赴河池 
　　己亥秦桧言陛下斋居蔬食以祈雨泽考之典礼惟当损大官常膳上曰虽损膳岂免日杀一羊天意好生朕实不忍既而雨应 诏金州依旧隶四川宣抚司虢州隶京西商州听金州节制自五路初复而商虢复隶狭西至是狭西宣谕周聿郭浩言五路并在秦川之北万一盗贼 

出没五路便见隔绝岂能南来为朝廷用商州旧属川狭自讲和之后还隶狭西而武关秦关之险并在其北何以制御况虢州跨河带山北临狭郊最为要害之地今亦属狭西非所谓以近致远也故有是旨 
　　庚子上谕秦桧曰州郡月桩大军钱尚有敷歛于民以充数者可速行裁减各量所入桩辨如有不足悉从朝廷应副毋使横取以为民患日历载此无秦桧奏答之语后来亦不见施行当考 监察御史王利用提点成都府路刑狱公事 是日王伦在中山始闻金国内变伦以下皆忧俄传都元帅越国王宗弼昨夜抵城外巳还祁州矣少顷引接者令伦等赴元帅府趣行甚遽是晚达祁州 

　　辛丑言者论恤民备灾储蓄之政莫如常平义仓此二法者虽始于汉建于隋唐其意则唐虞三代不易之美国朝循其制于其盛时府界诸路所积几千五百万斛天灾代有民无流离饿殍由有备也艰难以来用度不足或取以给军须至于州县他费因以侵用比年往往销费殆尽甚乖祖宗悯人之意今日经制议者止谓尽行经画以应支遣而已至于察其丰凶以谨散敛劝其贮纳以待赈给未之闻也大抵有司务纾目前之责不思久远之计遂致言者无事预言指为迂缓不幸一有二三千里水旱虫蝗之忧言又何及谓宜准旧制更加修明侵移擅用格奏 

之令使祖宗恤民备灾之政不变于圣代诏户部申严行下是日御史中丞廖刚上殿 特进知泉州赵鼎言昨准告命落节度使自惟罪状昭著揆之礼法赤族犹为轻典止从贬秩益不自安伏望罢知泉州投之散地庶几澡雪淬励以副陛下庇护再生之赐诏答不许 临安府火 
　　癸卯诏新复州军遇有合降诏书令学士院请宝讫赴三省枢密院给发 
　　乙巳路允迪辞行 

　　丙午端明殿学士提举临安府洞霄宫徐俯知信州 徽猷阁待制知严州董弅与宫观殿中侍御史周葵论弅尝以珍玩赂权臣许以从班弅迟其命以事挟持之遂得词掖其权礼曹也言者论主伊川之学因以罢去弅何自知伊川哉今以次对居辅郡略无忧民闵雨之意故弅遂罢 直秘阁秦梓知太平州 
　　建炎以来系年要录卷一百三十 

　　建炎以来系年要录卷一百三十金人地名考证 
　　和什原书作胡矢误今改正 
　　唐古富拉塔原书作唐括蒲剌睹即金史之蒲剌笃并误今改正 
　　安春原书作按春与金史同并误今改正 
　　爱新原书作阿辛误今改正 

　　英格原书作杨割误改见卷二 
　　尼玛哈原书作粘罕误改见卷一 
　　达兰原书作挞懒误改见卷一 
　　达勒达原书作挞挞误今改正 
　　乌珠原书作兀术误改见卷一 

　　乌舍原书作悟室误改见卷一 
　　阿古达原书作阿骨打误改见卷一 
　　色格尔原书作泻里孛即金史之斜哥此泻里孛系斜哥之讹并误今改正 
　　乌奇迈原书作吴乞买误改见卷一 
　　萨拉噶原书作思改误改见卷一 


●建炎以来系年要录卷一百三十一 
　　宋 李心传 撰 
　　绍兴九年八月按是月戊申朔己酉复淮南诸州学官员 是日签书枢密院事楼炤自凤翔东归赵甡之遗史云炤倚秦桧之势妄自尊 

大轻忽士流尤鄙武臣狭西州郡多武臣为守炤悉令庭参而退反请通判幕职官接席议事军民皆骇之初刘豫之时民有诉事者执状告官无所阻碍炤所到州诉事者每一状非五千不能达故不能尽得民心炤贪财贿所至厌苦之由是失军民之心矣还朝无所建明奉秦桧之意而巳 
　　庚戌楼炤言狭西诸军冬衣巳下成都府等路取拨十六万匹上曰蜀士频言调发凋毙已甚今吴玠一军既分屯关狭馈运十省八九若 

更能镌减冗官四川民力庶几其少纾乎 诏川狭宣抚司便宜补官限一年陈乞换给时言者论名器浸轻之毙以为三岁大礼荫补三年科举所得之士共止数百人而便宜补官一岁之间乃倍此数今罢便宜圣旨巳五年其所换给约万计乞限一年庶息奸弊故有是旨八年三月李谊为右正言尝奏此事谊此时为中书舍人或即其所上当考 
　　壬子起居舍人程克俊为起居郎 尚书左司员外郎王鉌为起居舍人 直宝文阁两浙东路提点刑狱公事范同为中书门下省检正诸房公事 

