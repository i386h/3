<!-- { "loadSidebar": true } -->
　　乙巳制曰朕以幼冲仰膺付托今承太母慈训及览宰执侍从内外将帅奏陈谓睿圣仁孝皇帝顷自靖康之初实总元帅之重早缘推戴继遂纂承比以强敌侵陵生民荼毒深自损抑发于至诚既退处于别宫以释言于大国惟渊深之命孰敢废而臣庶之愿不可违若止仍太上之称何以慰天下之望今恭依太后圣旨请加上太上睿圣仁孝皇帝处分兵马重事冯康国以问朱胜非曰勿与较其实一也日历此诏在二十八日丙午恐不应迟留如此按冯楫临安录冯康国以二十七日回平江则下诏当在先今从王庭秀阅世录附二十七日 太后诏勿避父名罢孟忠厚提举巡幸一行事务 朝请郎陈戬为监察御史 御营前军统制张俊以勤王兵发平江殿前都指挥使制置使刘光世继之吕颐浩与张浚饯于门外登楼阅兵器甲鲜明士气锐甚闻行在已有复辟之议复辟记二将出师在二十八日今从勤王记 案闻行在句语意未完当有脱句 是日勤王所檄至湖州新除资政殿学士提举中太一宫叶梦得行舟碧澜堂下召守臣梁端通判州事张焘及寓客龙图阁直学士许份徽猷阁直学士曾楙徽猷阁待制致仕贾安宅等谋之梦得欲与端等共为一檄调诸县射士勤王而留平江檄书不发安宅曰时已后矣此事岂可欺人直秘阁主管南京鸿庆宫曾纡闻之亦劝端张榜趣用建炎年号于是梦得引兵次平望以俟吕颐浩张浚之至欲与俱焘亦从之会舟师壅隔不得前梦得乃止时已召楙为翰林学士安宅为吏部侍郎二人皆不赴楙除学士在此月十六日安宅之除日历不载四月十一日得旨别与差遣足明除命在三月也大率史于伪楚及明受两次差除多不尽载今有可考者具书之其辞受是非则稽之以事而可见不必没其实也傅遣兵三千屯湖州之径路曰小林以扼援兵来路又调兵于辅郡端用纡计械系其使者不与兵纡布子也曾纡贾安宅叶梦得事用纡墓志及纡所撰辨犹豫记并绍兴三年正月贾安宅分析状参修苗傅屯兵小林亦以绍兴三年十月甲申御史台与郑大年改正复官状修入 
　　丙午尚书礼部侍郎御营使司参赞军事张浚同知枢密院事翰林学士李邴御史中丞郑珏并为端明殿学士同签书枢密院事邴尝见管军王元密令出禁旅击贼元懦怯不能从于是朱胜非留身奏邴珏近迁人皆知其助朝廷之故今诸军已定乞并除执政显示中外太后曰可胜非曰自来执政除命出自禁中臣不敢拟进太后曰待批出胜非曰仍须处分日下供职午间内降如所请浚不受张浚除同知朱胜非闲居录无一字及之盖二人不相能也日历浚之除在四月庚戌按浚自撰复辟记云三十日奉圣旨除臣同知枢密院事其实二十八日除二十九日受命但浚以为大尽故差一日也日历珏之除在甲辰邴之除在丙午秀水录在二十六日甲辰二书不同今从赵甡之遗史并附丙午 是日吕颐浩张浚以大军发平江 
　　丁未宰相朱胜非召苗傅刘正彦至都堂议复辟事熊克小历载此事于二十七日乙巳盖因朱胜非闲居录所记也按日历四月一日宰执奏状称臣等三月二十九日请召苗傅刘正彦等到都堂谕以睿圣皇帝当还尊位苗傅等一皆听从则在二十九日丁未矣以冯楫临安录考之亦是此日或者胜非移此事于张浚未发平江之前以城中先有定议不待外兵之逼也但奏牍所载差互不同尔若胜非调护曲折盖已悉书之靡有遗佚惟此一事胜非分作四日甲辰宰执聚议乙巳召二凶赴堂丙午王世修持奏状赴漏舍丁未下诏朝别宫今依奏状并于二十九日丁未书之庶不失实傅正彦之反也王世修实为之谋画及外兵至忧惧乃急请复辟以自解此据日历前一日执政聚议召二凶颜岐李邴犹虑其不至及是胜非令行首司发帖子召傅正彦世修及王钧甫马柔吉张逵诣都堂会秘书省正字冯楫见傅于军中且贻傅正彦书大略谓今张枢密握兵在平江遣冯郎中来请上为大元帅意在于复辟而后已也元帅姑为皇帝主兵之渐耳兵权既归睿圣皇帝然后下反正之令太尉能违之乎如不可违是使他人有复辟之功而自处以废君之罪如或违之近则张枢密远则杜充王庶张深张严杨进李彦仙杜彦盖进之徒咸起问罪之师可亦一一为建节旄便能已其事乎太尉结睿圣一人之怨是与天下为讎也与天下为讎则召天下之兵也宜矣昨冯郎中乞太后赐太尉誓书铁券太尉勿谓受太后誓书铁券便可保无虞也太尉结怨于睿圣皇帝傥未复辟上犹在睿圣宫何解皇帝之怨惟太尉自请反正而得皇帝亲赐誓书铁券则无后患矣太尉傥从不肖之请当为宰相言之若出外则许提兵而行若欲在朝亦不解今日军政皇帝赐誓书铁券之外更请御笔赦太尉擅诛内侍之诏尽置内禅之事而不言使天下无得而疑太尉宰相必能为太尉辨之也如此身亦可全名亦可保不然则浃日之间必制于他人之手矣傅正彦唯唯此据冯楫临安录遂诣都堂胜非语之曰反正事已定日迎请朝廷百官皆有章奏公自可别作一章傅面颈发赤惭恧无语回顾正彦正彦起曰前日所请本为和金今使命虽不通未尝更遣遽请反正前后事体相违胜非责之曰和金之使既无路可通况事已彰露州县谁不知之且勤王之师未来者使是间自反正耳前日王渊不当作枢密人情犹能如此今日之事孰为轻重不然下诏率百官与六军请上还宫公等六人置身何地平时为将帅者皆赖国家官爵号令故能使人一旦是非曲直既分虽三尺童子皆知去就将校军士必不能诳惑正彦却立不对傅长吁曰独有死耳胜非以二将反覆责世修世修以言逼傅傅不能答胜非乃令堂厨具饭命世修即庑间草奏持归军中自准备将已上皆书名已上据胜非闲居录修入闲居录又云余语执政曰已备下昨夕先与老母别矣诸公曰何谓也余曰他日当知之亲兵将官徐建者引首屡探堂中余曰此即下策所用之人也是日宫中堂门皆密为备二凶若敢不从阖两重门尽行剿戮然后单骑至诸寨招附傥或见害其为死所不亦大乎不敢遽如此者虑既诛之后招附既定固无事万一更有变乱不可知耳诸公皆曰非所及也执政晚朝至漏舍世修持军中请复辟奏状纳胜非胜非进皇太后极喜曰吾责塞矣胜非即召词臣张守至都堂与李邴分作百官章三奏三答及太后手诏与复辟赦文皆具冯楫临安录云楫说二贼颇有见从之意遂往都堂要以此事禀宰执到客位有榜云侍从而下皆不见为二贼先已在堂内议复辟事所以不见客移刻二贼出朱丞相亦出楫近前白丞相有紧急事拜禀丞相云只今晚朝可来幕次说楫随后到宰执幕次有七人同坐楫禀宰执云早来公面说苗刘自请皇帝复辟二贼已听从惟是许其四事乞相公为办之丞相云四事谓何楫云一许其皇帝赐以誓书铁券二许其在朝则不解军务三许其出外则提兵而行四许以皇帝亲书赦其擅诛内侍之诏其余缕缕说之之辞逼朝未能尽言丞相云只今便取决于太后楫遂退按此所云与闲居录全不同今附此更须参考 直龙图阁王世修为尚书工部侍郎朱胜非闲居录云三月十六日王世修见余于私第余谓曰贤能办此便取旨除六部侍郎诘旦早自留身具奏世修语太后曰若能成功何止侍郎虽执政亦可除也二十八日世修特奏状来余奏曰事已成世修先许除从官欲令次日除工部侍郎晚朝引见面赐金带使来早立本班以示迎请之人太后欣然从之据所书世修除侍郎当在二十九日今附此日历在四月一日 同签书枢密院事吕颐浩制置使刘光世礼部侍郎张浚平寇左将军韩世忠御营前军统制张俊等言契勘都统制王渊不能备御金人致乘舆南渡结连内侍躐除枢筦近有统制官苗傅刘正彦被奉圣旨将本官及内侍诛戮委属允当外有建炎皇帝以避敌逊位一事臣等窃详建炎皇帝即位以来恭俭忧勤过失不闻今天下多事之际乃人主马上图治之时深恐太母垂帘嗣君皇帝尚幼未能戡定祸乱臣等今统诸路兵远诣行在恭请建炎皇帝还即尊位欲望圣慈特降睿旨令百官有司早行祈请建炎皇帝复位或与太后陛下同共听政庶几人心厌服可致中兴时颐浩浚大军已次吴江张浚复辟记三十日次吴江县按是年三月小尽当是二十九日丁未浚误记也臧梓勤王记丙午离平江府丁未次秀州而复辟记次秀州在四月一日二书亦不同按复辟记常误进一日四月以后即不差今参酌二记附此王世修闻之遣人至军中云上已处分兵马重事止王师屯秀俾颐浩浚以单骑入朝颐浩奏曰臣等所统将士忠义所激可合不可离愿提军入觐傅等计穷益惧日历三月二十九日圣旨召李纲总领六路弓兵入援王室按此时纲尚责海南行状中亦无之当考是晚苗傅刘正彦复至都堂见朱胜非请诣睿圣宫见上谢过胜非难之不得已白于上傅正彦自知罪大疑不得见忧惧失色抵宫门日已晡矣睿圣皇帝开门纳之且令卫士掖以升殿傅正彦请降御札以缓外师上曰人主亲札非所以取信其取信于天下者以有御宝今朕退处别宫不与国事用何符玺以为信自古废君杜门省愆岂敢更预军事傅等巽请上乃赐韩世忠手诏曰知卿已到秀州远来不易朕居此极安宁苗傅刘正彦本为宗社始终可嘉卿宜知此意遍谕诸将务为协和以安国家傅等退以手加额曰乃知圣天子度量如此遂遣杭州兵马钤辖张永载持诣世忠世忠得之谓永载曰主上即复位事乃可缓不然吾以死决之傅等大恐 
