<!-- { "loadSidebar": true } -->
　　辛酉故追复观文殿学士刘挚赠少师后谥忠肃以其子知开州长历有请也挚渤海人元祐尚书右仆射党籍执政第六人新州安置六年五月丙子再赠 召江东安抚大使兼知池州吕颐浩赴行在欲代范宗尹也是日颐浩督诸将与张琪战于饶州城外大败之琪自徽州引兵犯饶州众号五万时颐浩自左蠡班师帐下兵不满万郡人大恐颐浩遣统制官巨师古招降之琪诈受招诱师古入其营遂薄城下统制官右武大夫宣州观察使阎皋颐浩爱将也方捕盗于宜黄走檄呼之会皋平盗而归星驰以赴颐浩召诸统兵官姚端崔邦弼颜孝恭郝晸等驻军城外皆令听皋节制端军为左邦弼军为右皋将中军颐浩自画阵图授之琪兵至近郊前军将张俊失利琪恃其众直犯中军皋力战而端邦弼两军夹击遂大破之追奔三十里杀贼甚众贼又别遣水军分道自景德镇来犯颐浩遣统领官张庆以崔增余众御之琪遁去夜其爱将姚兴以所部诣巨师古降琪遂走浮梁县复还徽州此以吕颐浩所奏及熊克小历参修克系之今年五月末按日历江东安抚司以八月九日奏到以为二十七日事盖七月二十七日辛酉也故移附此但克以为皋等才出城五里而贼先锋巳至颐浩所奏乃云令皋等披城下寨二十七日巳时贼兵到十五里外则克所云误也克又云贼别遣精锐为水军分道而进颐浩自将水军御之而所奏乃云本司前期于都昌县勾集崔增看寨老小将兵千人令统领官刘庆部领横截贼兵夺船四十余只则非颐浩自将也巨师古被执姚兴来降克并不书今以颐浩所奏增入 
　　壬戌宣教郎新通判严州黄策直秘阁策吴县人元符末以上书入籍坐废久之上方录用党人策因上疏言昭慈献烈皇后既过瑶华泰陵尝有悔意以蔡京所录上皇圣语亲札上之故有是命日历无此今以绍兴三年孟忠厚奏劄修入 
　　癸亥尚书右仆射同中书门下平章事兼知枢密院事范宗尹充观文殿学士提举临安府洞霄宫初宗尹既建讨论滥赏之议士大夫侥幸者争排之诸大将杨惟忠刘光世辛企宗兄弟皆尝从童贯行军论者疑其亦当贬削此据朱胜非秀水录然朝廷元旨止谓虚作从军之人胜非所云盖当时沮议者之说云耳今略修润增入吏部侍郎高卫初以围田改官此据绍兴二年二月章疏及是主右选力持此以为不便上疏诋之同知枢密院事李回亦言宣和间任中书舍人以校正御前文籍迁官乞削职罢政上曰宣和政事恐不必一一皆非人主留意文籍自是美事岂可与其他滥赏同科参知政事秦桧曰此法一行浊流者稍加削夺便比无过之人诚为侥幸清流者少挂吏议即为辱甚大不敢立朝恐君子受弊上顾谕宗尹宗尹曰此事如回者无几其他亦不足惜遂降旨侍从及馆职兼领者罪又诏武臣滥赏并免讨论令尚书省榜谕其日壬子也日历六月十八日有旨应武臣滥赏并免讨论追夺按此时尚未进呈讨论文字日历误也熊克小历亦云高卫先上疏诋之乃罢武臣讨论既而李回乞罢政云云据克所书亦承日历之误盖罢武臣讨论乃七月十八日而日历所供检人误在六月耳日历中如此者甚众命既下上终以为难后二日上批朕不欲归过君父敛怨士夫可日下寝罢七月甲寅宗尹坚以为可行即日求去翌日遂召直龙图阁新知台州沈与求赴行在按是日乙卯又一日辅臣进呈上曰天下事不必坚执至如人主有过尚许言者极论若遽沮遏祇须人不进言如此则于谁有损七月丙辰始宗尹之建议也桧力赞之至是见上意坚反以此挤宗尹又五日诏驿召吕颐浩次日遂召翰林学士汪藻草宗尹免制曰日者轻用人言妄裁官簿以庙堂之尊而负天下之谤以人主之孝而暴君亲之非朕方丁宁德意而申命于朝汝乃废格诏书而持必于下宗尹入相踰一年始宗尹与辛道宗兄弟往来甚密上不乐之及是遽罢于是崇观以来滥赏悉免讨论但命吏部审量而已讨论滥赏初见建炎二年十月丙子四年六月辛巳今年七月壬寅再举行熊克小历云侍御史沈与求条宗尹大罪二十宗尹力请罢政盖误此时与求未还朝今年九月乃用与求言夺宗尹职名克不详考耳 诏曰朝请大夫知邛州王俣尚书右司员外郎万格以刻薄之资成傅会之恶首建讨论之议尽失士夫之心姑示轻刑用惩私意可并送吏部熊克小历云俣格时并为都司按俣今年二月已出守克误也上因谕辅臣曰俣格既罢自此恐纷纷不巳日后当尽置勿论恐分明植党非国家福张守曰此陛下盛德臣欲建议未敢富直柔曰前日吕颐浩赵鼎之去陛下与之终始到今今于宗尹复如此圣性忠厚天下之幸也甲子命同知枢密院事李回朝拜昭慈献烈皇后攒宫先是礼官以明德权攒故事请上行朝拜之礼既而以道远不可亲诣乃命回代行 
　　是月川狭宣抚使张浚以直龙图阁利州路提点刑狱公事杨斌为永兴军路经略安抚使朝散郎知巴州冯楫为利州路提点刑狱公事利路提刑题名斌以此月二十九日被受宣劄楫以九月六日到故并附此月末但不知是时永兴帅寓治何地当考 武翼大夫知濠州李玠弃城去以巡防官张德权知州事玠在濠州当群盗纵横之时以严酷杀伐为政纵所部扰民故能得军士之情久处危城中金珠宝货不可胜计玠欲顺流东下为凤凰州寇宏所扼至是玠贻书与宏通好宏许之玠遂挈其孥泛淮而去 伪齐刘豫以其子太中大夫知济南府麟为诸路兵马大总管尚书左丞相封梁国公户部尚书张昴兼权左丞兼门下侍郎伪豫传载此事于阜昌二年而无月按日历今年八月十九日癸未刘光世缴豫伪诏巳用麟为左相衔故参酌且附七月末 
　　八月乙丑朔诏奉安天章阁祖宗神御于法济院以乘舆播越神御犹在舟中故也 宣抚处置使张浚娶直秘阁成都府路转运判官宇文时中女时已诏时中奉祠而浚称其有劳承制升时中副使再任时中虚中弟也成都记时中以八月一日升副使日历时中十二月四日除副使再任今附初除之日丙寅利州观察使湖东马步军副总管孔彦舟为蕲黄镇抚使兼知黄州用张俊奏也时彦舟在鄂州舟多粮富俊恐其盘据要地故奏用之拱卫大夫相州防御使新除舒蕲镇抚使张用有众五万在瑞昌后数日俊亲拣其军精锐者留之老弱者许自便有投曹成者有投岳飞者有投韩世忠者有自去而为民者俊既并其兵遂以用为本军统制赵甡之遗史云俊以八月壬申亲拣用军今并书之 按宋史系丁卯日 武显郎南雄州兵马都监郭康伪造制书自称奉使廉察广东兵官巳下转运判官章杰觉其诈捕送广州诛之至是以闻 武功大夫康州防御使入内内侍省副都知梁邦彦特迁昭宣使录攒宫之劳也 
　　丁卯观文殿学士新知潭州吴敏为荆湖东西广南路宣抚使兼知潭州时江湖余寇未平而敏留居岭右故就用之熊克小历今年六月末书初旧相吴敏方责居涪州范宗尹荐敏复观文殿学士知潭州敏以祖母年高力辞遂改资政殿学士提举洞霄宫至是又复敏观文之职充广西湖南宣抚使按敏以靖康元年九月责涪州建炎元年五月移柳州巳而自便四年七月复官今年七月甲子除知潭州八月丁卯除荆湖东西广南宣抚其年十二月乙丑改资政奉祠克所云官职及先后皆差误不知何以如此 山东统制忠义军马范温所遣参议军事李植至行在温遣植事见今年五月丙寅上嘉之以温为武翼郎合门宣赞舍人统制山东忠义军马仍铸印以赐而植亦补承事郎戊辰参知政事张守等上对修嘉祐政和敕令格式一百二十二卷看详六百四卷诏以绍兴重修敕令格式为名自来年颁行 中大夫直秘阁新知饶州王＜日奂＞提举临安府洞霄宫＜日奂＞以郑居中故积迁至大官时方讨论故有是请＜日奂＞仲山子郑居中女壻已见建炎元年四月 右司谏韩璜论堂吏滑浩等与讨论滥赏文字秦桧曰吏行文书耳恐不必罪李回曰如罪两都司彼自无词上曰两都司殊刻薄为朝廷建议须有忠厚之风乃以浩送吏部 江西安抚大使朱胜非言自正月领事至今所降军储漕司未尝发到斗升颗粒又六月中给降监钞七万缗其资次乃在同时降下一百万缗之后未知算请当在何时诏委漕臣张汇济其军食汇河南人也胜非又别疏论安抚大使名甚重而无钱粮及兵实不及一小邑然胜非受命踰年迁延不进逮张俊班师始入城视事论者咎之 
　　己巳责授宁远军节度副使汪伯彦复正议大夫提举临安府洞霄宫以参知政事张守言其才可用也后四日遂以伯彦为观文殿学士江东安抚大使兼知池州 权尚书工部侍郎韩肖胄以修敕成落权字 大理卿王衣权尚书刑部侍郎 尚书右司员外郎赵子画等各迁一官以榷货务岁中收茶盐香钱六百九万余缗故也　庚午直龙图阁沈与求试侍御史上尝从容言王安石之罪在行新法与求对曰诚如圣训然人臣立朝未论行事之是非先观心术之邪正扬雄名世大儒乃为剧秦美新之文冯道左右卖国得罪万世而安石于汉则取雄于五代则取道是其心术巳不正矣施之学术悉为曲说以惑乱天下士俗委靡节义凋丧驯致靖康之祸皆由此也 徽猷阁待制提举临安府洞霄宫李光知饶州时饶信寇盗甫平光方里居而停官人康允之未叙乃复允之朝请大夫与光分守二郡允之行至长溪而卒 
　　辛未刑部尚书兼侍读胡直孺守兵部尚书壬申吏部员外郎胡世将奏其兄唐老靖康中尝建议除上为大元帅且为之请谥上曰当时之事亦偶然耳何功之云张守等退而叹曰大哉王言 尚书兵部员外郎陈与义试起居郎 故追复奉议郎张庭坚赠直龙图阁庭坚广安人元符末右正言党籍余官第二十九人象州编管 洺州防御使知西外宗正事士从自衡州移司温州所过骚扰诏罢之 
　　癸酉初命大礼后引试刑法官自渡江久废至是举行之此以二年二月六日刑部申明状增入乙亥上谕辅臣曰党籍至今追赠未毕卿等宜为朕留意程颐任伯雨龚夬张舜民此四人名德尤著宜即褒赠乃赠夬直龙图阁夬河间人元符末殿中侍御史党籍余官第三十五人化州编管时工部侍郎韩肖胄尝密启上乞追褒元祐诸臣故有是谕 
　　丁丑命右监门卫大将军士芑祔昭慈献烈皇后神主于温州太庙哲宗室用太常少卿苏迟议位在昭怀皇后之上是日韩肖胄题神主罢藏虞主于西夹室上不视事百官进名奉慰故事虞主瘗于殿后议者以上方巡幸当俟还阙依故事施行后遂为例士芑濮王曾孙也陷金得归及是甫至行在　戊寅参知政事张守充资政殿学士提举临安府洞霄宫侍御史沈与求言守举汪伯彦不当守引疾乞祠而有是命 同知枢密院事李回参知政事端明殿学士签书枢密院事富直柔同知枢密院事 武德郎合门宣赞舍人滁濠镇抚使刘纲为两浙东路兵马副钤辖诏纲不即还镇罪当诛责以其父忠劳特与原贷其群从六人皆授官有差 武信军承宣使辛兴宗卒特赠检校少保安化军节度使 初宣抚处置使张浚以书抵范宗尹报关狭曲折及以去秋出师失律上章待罪会宗尹已去位辅臣以其书进呈上曰比屡有人言便欲行遣朕以人君用人当以大度听其所为但责成功俟无成功责之未晚浚又奏本司主管机宜文字傅雱擅用便宜未尝赴司供职乞罢之雱时已在张俊军中诏可其请浚念上继嗣未立是日密奏乞讲明故事择宗室之贤优礼厚养以为藩屏于是上已命选二人而浚盖未知也 
