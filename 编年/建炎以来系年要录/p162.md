<!-- { "loadSidebar": true } -->
　　庚子给事中黄唐传言陛下将以武遏乱略而所用非所试愿诏有司稍复武选之格酌三岁科举取人之数以三分之一待武士互保应举如文士法其程试先以射艺决去取次以兵策第高下中第者注县尉它日有统兵官阙并先选武士事下兵部论者以为非急务遂不行辛丑进士欧阳凯士特送洪州编管凯士尝上书论时事前四日上谕辅臣曰顷上书人间有狂妄者朕多留中不欲寘罪今凯士狂妄之甚若不惩戒且虑扇惑群听亦害政之一端也可以其书付从官议罪来上仍宣示台谏议上故斥之 右奉议郎知彭泽县杨汝明追三官许参选俟转至承议郎止汝明宣和初以上书得官实纳粟也吏部引陆知微例为言故有是命时方审量滥赏而以左右司领之吕颐浩当国时有所纵舍左司员外郎王冈輙持不可曰管仲夺伯氏骈邑三百饭蔬食没齿无怨言何谓也法者天下公共之法大臣行法与众弃之尚谁怨前日论甲黜三官且至乙矣輙贷不问今日复论丙如甲公秉国钧于天下具瞻之地不平谓何而怨始有所归矣颐浩矍然王冈事据孙觌撰墓志增入不得其时按史冈以今年五月除左司颐浩罢乃去故因汝明追官附此但觌以为讨论宣政误恩却误此时已罢讨论滥赏但令吏部审量耳 是日都省批状诸路私煎盗卖盐并依通州已得科罪用提辖搉货务都茶场张纯请也时吕颐浩更淮南盐法亭户私货者不以多少杖脊配岭南虽赦不宥事见去年十二月会淮东提举茶盐郭楫言非亭户而与军民交易者未有明文事下榷货务于是纯言亦合一等科罪颐浩奏从之至是浙东提刑司申明亭户盗卖刑名纯言上件指挥虽缘通州管下有犯臣僚起请诸路亦合一体施行颐浩不复奏陈径以批状行下自是断配日多民间破家荡产不可胜计矣颐浩批状事日历不载今以绍兴三年十月十一日臣僚上言并刑部勘会状增入状云绍兴三年六月十八日都省批状指挥本月十八日也非亭户一等科罪指挥在今年三月癸亥今并附此更不别出 
　　壬寅端明殿学士宣抚处置使司参议官张深知成都府充本路安抚使初深以老疾丐免张浚命深五日一赴司视事会成都阙守有诏浚具名奏差浚承制授深至是申命成都续记深以五月八日至成都 中侍大夫忠州防御使荆南镇抚使解潜言已满三年请罢去诏令再任 
　　甲辰翰林学士綦崇礼上昭慈圣献皇后改谥议 尚书右司郎中王珩为宗正少卿填复置阙日历及都司玉牒所题名珩除宗卿皆在此月盖自建炎三年以奉常兼宗卿至此始除珩也日历十月庚戌复置宗正少卿一员十二月内户部相度状并同疑行罢后又不除人至庚戌乃降旨耳 秘书省著作佐郎孔端朝守都官员外郎 徽猷阁待制知临安府卢知原充都督府参谋官直秘阁两浙转运副使梁汝嘉升直龙图阁知临安府以左司谏唐煇言知原为政乖缪也章再上诏知原以本职奉祠知原以是月癸丑提举江州太平观今附此 诏舒蕲黄三州仍旧听江南西路安抚大使司节制及应副钱粮先是淮西安抚使胡舜陟乞节制三州人马许之赵鼎言江西与淮西相接今三州拨隶淮西万一上流有警则沿江一带并无军马应援故有是旨乙巳左朝奉郎监尚书六部门孙荩转对言自靖康军兴以来议和好则忘备御之方言拒敌则绝通和之议阅时既久屡失事机天下至今愤痛属者再遣枢臣衔命出疆臣恐和戎之议未成防秋之备遂弛敌情不测事当过虑望密戒边臣中申严戒律诏付沿边守帅初韩世忠之军建康也诏江东漕臣月给钱十万缗以酒税上供经制等钱应副至是刘光世移屯又增月桩钱五万六千缗转运判官直秘阁刘景真等告乏于朝诏通融应副自吕颐浩朱胜非并相以军用不足创取江浙湖南诸路大军用桩钱以上供经制系省封桩等窠名充其数茶盐钱盖不得用所桩不能给十之一二故郡邑多横赋于民大为东南之患今江浙月桩钱盖自绍兴二年始月桩钱诸书不见事始日历十七年八月上谕秦桧卿未还朝朱胜非等创起月桩按史桧以去年八月免胜非代之五月胜非丁忧七月起复明年九月罢起月桩未知的在何时以事考之当是今年四月除二宣抚时今因江东漕司申明附此或可移附四月 
　　丙午诏内外从官各举宗室一人以备器使先是右承事郎知大宗正丞谢伋条上宗室五事曰举贤才以强本支更法制以除烦苛择官师以专训导继封爵以谨传袭修图牒以辨亲疏始岐献简王仲忽为宗官多所建白论者谓立法太严自渡江后南班宗室才六十三员学官久阙袭封之典遂废宗正有寺无官故伋言之时己用伋议复置宗正少卿因有是命惟袭封不行用伋议复宗卿据今年十月己亥王珩罢少卿劾＜锍-釒＞云尔 右朝请大夫王唐右奉直大夫李昕并通判荆南府用镇抚使解潜请也此又与前此郑作肃建言守臣辟通判指挥相妨当是用元置镇抚司专法也 
　　丁未诏即驻跸所在学置国子监以学生随驾者三十六人为监生置博士二员时中书舍人黄龟年入对上奏言虽车驾东巡庠序在远而博士之官未命养教之士未充殆为阙典遂命礼部条具其后进呈上曰学校固教化之原然当治戎饬备之时为之则近于不急乃命留俟焉上语在七月戊寅 江东宣抚使刘光世引兵发镇江时淮南宣抚使韩世忠屯登云门光世惧其扼已改途趋白鹭店世忠遣兵千余袭其后光世觉之乃止既而光世奏世忠掠其甲士六十余人且言世忠身为大将当国家多事之时正宜谨慎共济大事而乃不循法度强夺战兵若非臣弹压严切必致两军相挺上贻圣忧枢密院言近两军申奏各有互招过官兵诏同都督孟庾体究发还如无实迹行下逐司照会上寻遣使和解仍书贾复寇恂事赐之日历七月丁巳刘光世奏臣六月二十六日统率军马离镇江故附此日光世所奏甚诪张而熊克小历乃云世忠犹欲以兵袭其后盖为光世讳也今参酌附见 是日沂王＜木咢＞驸马都尉刘彦文在五国城告变金人遣使按问金人初欲邀二帝过河驸马都尉蔡鞗力辩其诬彦文等坐死金人寻以潘致尧所持奉两宫金银药石来上上皇见之流涕谓群下曰荷天眷命未忘赵氏中兴之主出而继焉今日信至可谓幸会惟药材留以备用余皆分赐从行亲属官吏王若冲北狩行录云癸丑六月二十四日沂王＜木咢＞驸马都尉刘彦文首告谋反金国蔡鞗是日闻之于莘王植驸马都尉宋邦光径令徐中立闻达太上惊悸未以为然翌日遣鞗渡河以询虚的既济则千户贝勒安塔哈者已陈兵河滨二逆解发往彼帐前矣尽得所陈之详鞗归太上即令率亲属及一行臣僚合议除白锷以病不能出余皆预焉先此已闻有不测之议至是人皆耸栗鞗曰吾侪前日不死国难二帝播迁已有愧于前人不意逆党出于至亲至爱之间捐躯报效正在今日鞗身以贯高自处愿诸公尽力以徇急难少有退避者神明殛之言辞慷慨坐皆泣下莫不怀奋发直前之心至七月中旬彼遣两使前来勘问太上遣植同鞗往见来使坚欲太上渡河对辩又遣徐王棣宋邦光再往至则尚执前议乃请渊圣行及信王榛驸马都尉向子扆内侍王若冲同往鞗实从之再三力恳彼使方许明日至行宫之东鞗所寓之地而引问焉群臣力拒往反诘问三日之间二贼气折自承诬枉案上复遣前使以谕太上一面处置太上曰二子悖逆虽陈诬告天伦之属岂忍为之使曰若如此自有宣命并死之使归鞗上＜锍-釒＞乞深自悔祸以畏天戒太上嘉纳之 
　　戊申武功大夫高州剌史枢密院准备差使王林以所部充御前中锐第十将林刘光世部曲也忠锐第九将史康民荐其才自承州召还而有是命 
　　己酉神武副军都统制岳飞自虔州班师此以绍兴四年四月二十五日大理寺劄子修入 
　　庚戌尚书左仆射吕颐浩提举修国史时未有日历中书舍人张纲请用祖宗故事命大臣典领起居郎孙近在秘府亦以为言至是始命颐浩 尚书吏部郎中川狭抚谕周随亨卒于阆州诏赠直龙图阁官其家三银帛百匹两令宣抚司致其柩随亨赠官在九月丁丑 
　　壬子右宣教郎王忠民至行在宰相吕颐浩签书枢密院事徐俯见之皆拜舍于政府忠民上＜锍-釒＞力辞新命且言臣为大金举兵故自上大金国主三表为辨理乞还二帝本心报国非求名禄上不许忠民以告寘于椟中藏之七宝山下既见所奏留中力恳求去遂依商虢镇抚使董先于军中 罢澧州岁贡竹簟 
　　癸丑赐潭州度僧牒二百为修城之用潭州自为敌所破城壁皆坏李纲以为汗漫难守请截三分之一未及成而纲去至是安抚使折彦质言于朝诏监司相度其后诸司言潭州城围二十二里九步西临大江东南两壁并依山势不可裁损惟北壁地皆荒闲欲截去城地七里半新城围计十四里半有奇奏可后亦不克成诸司再奏在十月庚戌 自狭西既陷买马路久不通至是荣州防御使知秦州节制阶文军马吴璘始以茶彩招致小蕃三十八族以马来市西马复通盖起于此于是宣抚司承制授蕃官赵继志武翼郎合门宣赞舍人七年正月丙戌降告 川狭宣抚司以三泉县为大安军王明清挥麈前录太祖立极之初西蜀未下益州三泉令间道驰骑赍贺表率先至阙下上大喜平蜀后诏令三泉县不隶州郡遇庆贺许发表章直达榻前绍兴初四川制置司建言升县为军失祖宗之指矣按宣司升军以今春敌骑至三泉而止故因以为控扼非因直达表章之故明清误也以武臣种友知军兼县事文臣为判官兼县丞此据绍兴七年闰十月三日吴玠劄子修入 
　　是夏金人所命知慈州刘庆破丹州义士孙韩于山寨降其卒三千人尽杀之 
　　建炎以来系年要录卷六十六金人地　 

●建炎以来系年要录卷六十七 
　　宋 李心传 撰 
　　绍兴三年秋七月甲寅朔资政殿学士新知平江府谢克家提举万寿观兼侍读吕颐浩引之也 浙东福建宣谕朱异言建州观察推官林安宅清廉守正尝面折范汝为诏循二资令入对安宅侯官人也 
　　丙辰吕颐浩言行宫北门未成而役夫少欲于忠锐第八将范温麾下择不堪出战二百人助役且令温自董之上问其故席益曰役夫出入禁闼非素所抚循无以弹治上曰不可四方闻之以为使将帅舍甲兵而事营缮非今日整兵经武之道也益曰圣虑深远非臣等所及 武泰军节度使权主管殿前司郭仲荀兼权神武后军都统制 朝请郎吴必明除名英州编管必明尝知邵武军叶浓之乱必明统所居崇安县射士捕之繇是武断一乡胁制县令与通直郎前通判临安府暨尚卿协比为奸为右朝奉郎通判建州李佩所发事闻诏漕臣徐宇究实于是尚卿抚州编管知县通直郎贾损亦坐停官 
　　丁巳徽猷阁直学士詹乂试给事中 
