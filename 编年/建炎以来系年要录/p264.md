<!-- { "loadSidebar": true } -->
　　绍兴七年九月庚申朔赠故武略大夫乔嗣古为武功大夫忠州刺史故秉义郎蛾浃为修武郎浃嗣古内弟同死于淮西故也 
　　辛酉申命吏部审量崇观以来滥赏初范宗尹既免相遂罢讨论及是复开坐二十四项凡调官迁秩任子皆令吏部审量以闻自是追夺者复众矣此以王次翁章疏修入日历无之 尚书户部侍郎梁汝嘉充宝文阁直学士知平江府汝嘉力求去故有是命 起复太尉湖北京西宣抚使岳飞之为效用也张所为河北招抚使见而奇之用为中军将所以斥死飞欲厚报之至是请以明堂任子恩官其子宗本仍依近例补文资从之 是日左正言李谊入对论右仆射张浚顷以枢臣宣抚妄作威福致全狭倾覆健将叛亡其罪当诛姑从薄责未几召还为相而尚循故辙抚驭无术措置乖方致郦琼以数万众叛去计浚前日之功曾掩过之不足望收还政柄置之闲慢 
　　壬戌武德大夫兼合门宣赞舍人带御器械韩世良领荣州团练使以世良行在供职日久备见忠勤故也 左朝散郎王次翁主管台州崇道观次翁以吕祉荐落致仕复请奉祠故有是命 武功大夫荣州剌史江南西路兵马都监都督府选锋军统制申世景以捕盗之劳升充洪州兵马钤辖 武德郎申友忠翊郎路真进武校尉袁章以不从郦琼叛北各进一官袁章转官在丁卯今联书之 
　　甲子摄太傅张浚率百官上徽宗皇帝显肃皇后谥册于几筵殿 
　　乙丑御史中丞周秘入对言近上殿论宰相张浚失谋误国乞正其罪未蒙付外施行臣谨摭所闻为陛下言之兵之有帅不可一日阙浚于刘光世之军不命帅者几四月始则别为六军使专听节制于吕祉比至命帅而将士已怀疑虑浚罪一也置戍守之域当据要害今盱眙之城围二十七里虚费公私之力无补捍御之事罪二也今夫兵备宜取勇夫重闭之说为往来更戍之计而浚不知此悉兵边面使江淮乏表里之势敌人无腹背之虞罪三也浚力违众议遣诸军家属尽之戍所军士不便于薪米百姓倍费于将输使缓急之际将士有骨肉之累而不得专意于王事罪四也淮西今为战地而浚复置榷货务于真州再给牛种于濠寿江南之钱货尽转于淮甸使敌人他日有可因之粮罪五也淮西之兵当资地利乃于合肥之北创筑长堤调夫四千人役之几数月劳民费财不适其用罪六也创造牙牌欲赏复地之功去岁刘猊入寇遽以是付之大将又如奇功给历本为战胜金人浚于是时亦出黄榜许以付给既而悔之人皆怨望罪七也去岁淮西战捷得降卒万人陛下命给装赍遣归东北而浚不审其愿尽剌为义兵使人心失望而陛下德意未能孚于中原罪八也兵以间探为先而浚一意侥幸惟望美报有言敌势衰弱中原跂望则赏赐优腆不然止令责状给以军令故忠信敢死之士无复肯出敌之情伪今皆不知罪九也功同赏异为政之大患而浚于将士妄有厚薄使有异论罪十也浚自前岁以来大为掊克之政始则给散户帖扰及四方次则出卖官诰重困江浙次则敛及僧道以至科买杂物其视疲瘵之民略无恤心罪十一也浚以掊歛所得尽入都府支用之数皆不关于户部遣戍多而津发之兵不赀移屯数而营盖之用倍费多筑无用之城滥养俘降之众以至犒设郦琼等军下至小校人赐金一两连岁横敛数千万缗几尽费于浚之妄用罪十二也浚于掊克之人独加旌赏出卖官诰则知其为抑配而以所得之多寡赏以减年如无锡县令刘宽剥民最甚遂降倅永州为国敛怨不恤后患罪十三也浚于财利之事专任驵侩如镇江则有范深朱熙之徒建康则有钱意王似之流且驵侩之桀黠者浚皆任以回易之事使挟朝廷之势以争利于市井罪十四也建康兵火之后全乏第舍而浚建议移跸谋不素定使仓卒迁徙之家暴露失所罪十五也营缮之初宗庙宫室皆所未备而浚起府第独尽壮丽罪十六也监司郡守责任至重而浚以妻父宇文时中为湖州太守以舅计有功为成都提刑又除亲兄滉知镇江府任用亲戚无以督责吏治罪十七也四川士久失职差除尤宜尽公浚所任用惟其亲故旧任方满新命已下或至兄弟数人常占佳阙而孤寒不为所知者皆绝望于禄仕罪十八也浚为性忌嫉果于自用臣僚有所论列陛下以为可行浚必再三执议力抗君父专权自恣罪十九也赞佐谋画当用忠智之士而浚以高明自许非狂狡性与巳合或愚佞能顺已意者一切无所收用罪二十也凡此二十事虽未足以尽浚之所为而不达军情不恤民力不用善言不畏公议其所以至于败事者实皆由此今犹强颜庙堂之上以淮西之变为细事以吕祉之死为奇节尚欲文饰其过以欺圣明此亦可谓无耻矣望将浚前后罪状明正典刑以为人臣误国者戒浚闻复求去自是不复入对矣张浚行状云浚以五月九日得请按浚初五日尚率百官行事行状恐误 
　　丁卯京东淮东宣抚处置使韩世忠淮西宣抚使张俊皆入见议移屯秦桧曰臣尝语世忠俊主上倚两大将譬如两虎固当各守藩篱使寇盗不敢近上曰此喻犹未切政如左右手岂可一手不尽力也乃命俊将所部自盱眙移屯庐州时俊军士皆以家属行而官舟少参知政事陈与义请赐僦舟钱万缗上曰万缗可惜其令杨沂中以殿前司官船假之 诏泗州并盱眙县仍旧隶京东以张俊移屯故也 直徽猷阁新知镇江府张滉为周秘所论乞奉祠以滉主管台州崇道观 进士邓酢特补右迪功郎酢上书言利害故策试而命之 
　　己巳诏将来明堂大礼行在诸军赏给并依绍兴四年例先是张浚奏令户部参酌裁损至是寝焉 
　　庚午张浚言已具奏解罢机政所有都督府职事别无次官交割诏交与枢密院 
　　辛未百官受誓戒于尚书省上易吉服先是权礼部侍郎陈公辅请先期一日尽哀致奠奏于太上皇帝以将有事于明堂暂假吉服既奏然后即斋宫入太庙行明堂事毕服丧如初诏礼官集议七月丙子已而太常博士孙邦乞受誓戒日皇帝权易吉服八月丁未权礼部侍郎吴表臣又请以未受誓戒前行祭告几筵之礼八月戊申至是参用焉 龙图阁学士知平江府章谊试户部尚书兼提领权货务都茶场观文殿大学士江西制置大使兼知洪州李纲疏论淮西兵叛因劝上以兼听上深以为然令学士赐诏奖谕时纲疏所陈朝廷措置失当者五深可痛惜者五及鉴前失以图将来者五凡十有五事且言天地之变不足为灾人不尽言国之大患侍从者献纳论思之官也台谏者耳目心腹之寄也今侍从台谏以言为职类皆毛举细故以塞责所论不过簿书资格守倅令丞除授之失当至于国家大计系社稷之安危生灵之休戚者初未尝闻有一言及之陛下试察如淮西之变侍从台谏之臣亦有见危纳忠为陛下言之者乎大臣怀禄而不敢谏小臣畏罪而不敢言此最今日之可忧者又以书遗张浚言今春阁下专任大政以来荐进人才调护将帅措置边防均理财用皆未卓然有以慰天下之心者声誉损于前时规模爽于旧说中兴气象邈未有期不知何为而然也且以近日淮西叛将事观之官吏军民二十余万一朝相率而北去将佐遇害者甚众阁下平日信任以为可属大事如吕祉者被执以往挫威辱国中外震惊于谁责而可乎阁下才识高远自任以天下之重前无古人而事有出于意外者愚谓所以致此知任而不知所以为任之道故也今有人于此力足以举百钧而益之以万钧则力必不胜矣然有可胜之理者与人共之也今阁下以一人兼将相之权总中外之任而无与人共功名之心软美者进鲠谅者疎逆耳苦口之言不闻曲突徙薪之谋不至变生所忽不足怪也方今国势日蹙人心弗宁强敌凭陵僣窃窥伺加以旱暵为灾财用殚竭而阁下独斡化钧佩天下之安危岂可使措置多失以蹈覆车之辙哉因淮西之变痛自惩创辑睦将帅博询众谋惟其是之为从幡然改图则未必不转祸为福也阁下不自知其为非而无改之之意岂惟宗社倾危而生灵告病阁下之祸可立以待而纲虽欲退休亦莫知税驾之所矣安危休戚与国家及阁下同之纲书凡一千五百言其大要如此朱胜非秀水录论李纲卖奇钓直事见今年闰十月辛巳李纲提举洞霄宫注 和靖处士尹焞言误蒙召命已及国门癃老废疾委实可矜伏望敷奏许之自便辅臣进呈上曰尹焞可谓恬退矣辞免之奏至十数上而未止可降旨不允俟其痊安即召对之 初以旱故求直言而太学生有应诏上书论兵事者且言以淮西一事论之去岁刘豫以罗诱三不救之说力攻淮西刘光世遂欲南渡为退保之计苟非张浚亲至江上使杨沂中绝贼之后一举而大破之则江南之民亦危甚矣如光世之罪天下欲共诛之尚赖陛下不加刑戮而以善罢惜乎朝廷以光世部曲付之吕祉臣在淮东闻有识无识皆称祉必败事臣尝谓郦琼等所统军马其来久矣而光世遇之甚厚非其他大帅之比及光世既罢当且令诸军人马各自为一头项仍数加存恤使之不疑俟诸军稍宁朝廷或别作措置然亦未晚夫何吕祉天资骄傲以尚书自居至于检察冒请之类欲为之一新如琼等骤见窘迫日生猜忌疑似之间朝廷又除张俊为淮西宣抚杨沂中为制置以琼等属焉其叛必矣如琼等军马平日骄惰终不为用陛下勿以琼等上劳圣虑天下之事有大于此者臣请为陛下言之自古中兴之世则必有中兴之臣臣观张浚区区之心实有是念惜乎浚才力有限举非其人且如泗州之兵事无大小则知有张俊楚州一军则知有韩世忠襄阳一军则知有岳飞殿前一司则知有杨沂中一旦缓急之际人皆各为其主谁复知有陛下者乎陛下即位以来所任宰执至于十八九惟张浚庶几吕颐浩次之赵鼎虽有大臣之才而无大臣之器至于尚僻学而临事失措视颐浩又其次也浚器识深远所患者才不足也向使浚才术兼济如囚曲端罢刘光世不为人诋骂而更相短之也浚之孤立无一介为助者为陛下自任以天下之责此亦今日之所难矣臣愿陛下应诸军马各置都督一员如吕颐浩乃张俊所畏服淮西一路愿除颐浩为都督以俊副之杨沂中属焉孟庾与韩世忠有湖南福建之旧淮东一路愿除庾为都督世忠副之秦桧现任枢密宽而有器襄阳一路除桧为都督以岳飞副之赵鼎刘光世皆西人愿陛下除鼎为川狭都督以光世副之诏折彦质为参赞军事以王＜王燮＞马扩为参谋议官仍以王德为都统将光世见存军马泝流而上愿假鼎重权令措置四川财赋任便驻劄间遣吴玠军马出没伪境亦措置关中之一端也臣切见明堂大礼在即陛下当乘此机会召诸大臣尽赴行在拜张浚为大都督陛下亲御战马往来问劳庶使蕃伪之情不能探伺陛下之神策也臣闻张俊一军号曰自在军平居无事未尝阅习甚至于白昼杀人而图其财者惟韩世忠岳飞两军人马整肃其失又伤于太严愿陛下速置诸路都督以通上下之情无使诸军复有淮西之祸也此疏据徐梦莘北盟会编修入而不得其名梦莘系之今年十月贬浚之后恐误按此书乞以张浚为大都督又乞赵鼎川狭都督当在浚未去鼎未相之前今且附此俟考 
