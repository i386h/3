<!-- { "loadSidebar": true } -->
　　辛卯执政进呈监察御史王葆自劾徐嚞曾与臣议除秦熺事上曰王葆徐嚞王复虽言官所荐皆出秦桧意想其不自安须与外任于是次第罢之 参知政事魏良臣等言仰惟国家累圣相承法令全备以为万世不易之典自比年以来间有一时申请权宜而行其间致与祖宗成法有相抵牾者臣等近面奉圣训国家政事当并遵祖宗旧制欲望特降睿旨令省部节次条具续降申明指挥付有司看详可否取旨施行庶与旧法罔或背戾又言朝廷偃兵息民于今十五年矣典章文物粲然备具惟是衣冠旧制狃于近习竞以紫衫为自便之服公卿皂隶混为一区甚非所以明等威定民志也欲望除诸军将校许服紫衫外自余并依承平旧制施行仍自绍兴二十六年正月一日为始皆从之 诏比年诸军统兵官类多私役军士至于托名回易赡军以茶盐布帛之属敷配倍取价直因致贫乏可令刑部行下诸军如或依前违犯在内御史在外委总领官按察劾奏三省枢密院取旨重寘宪典如按劾官司知而不紏与同罪 徽猷阁待制张纲试尚书吏部侍郎 右正言张修为太常少卿 监察御史凌哲为右正言 左朝散郎葛立方为尚书吏部员外郎葛郯题立方文集后云太上更化伯父被召复为郎数日沈公该始除参知政事而言者乃谓赂该之子得之后议该者往往以为口实而伯父亦卒以此一跌不振伯父既捐馆诸孤上书叫阍下其事于吏刑部而吏刑部考冤状甚白谓伯父除郎乃绍兴二十五年十二月十八日而沈该除参知政事乃当年十二月二十一日也 左奉议郎通判绍兴府黄中为秘书省校书郎中进士廷试第一官州县近二十年至是始召 御笔敷文阁学士王会落职罢宫观后九日勒停 诏应召赴行在臣寮入国门日令即时具状闻奏 右朝奉郎通判袁州蔡掸提举荆湖南路常平茶盐公事掸初见绍兴二十二年十一月 左承议郎充两浙东路安抚司参议官何逄原提举荆湖北路常平茶盐公事 
　　癸巳责授果州团练副使致仕胡寅复徽猷阁直学士致仕 诏追官勒停人赵令衿复左朝请大夫追官勒停人阎大钧除名勒停人元不伐复右朝散大夫万俟止复朝散大夫止明年四月庚寅带右字范彦辉复左朝请郎李孟坚王之奇王之荀并复右承务郎勒停人苏师德复右承议郎 
　　甲午敷文阁待制沈该参知政事该自蜀归召还入见上曰秦桧何忌卿之深该曰臣始用桧荐及登从列圣知益深桧稍相猜上笑曰然遂有是命该首奏曰朝廷机务至繁所赖以同力协济者惟二三执政比岁大臣怙权参枢皆取充位政事例不关决宜特诏三省务各尽诚以赞国事时上复亲庶政躬揽权纲首诏该及万侯卨还朝已而二人共政无所建明益不厌天下望云 敷文阁直学士知泉州陈诚之为翰林学士诚之至泉才数日也 
　　乙未上谓魏良臣沈该汤思退曰两国和议秦桧中间主之甚坚卿等皆预有力今日尤宜协心一意休兵息民确守无变以为宗社无穷之庆良臣等唯唯奉诏 左奉议郎知大宗正丞兼权工部员外郎王圭面对即日除监察御史日历绍兴三十年八月沈介论圭召摄宰士桧泳逐圭失所恃巧入汤鹏举滥升御史按前后荐除察官例引对今日历所书乃云某官王圭轮当面对则似非荐对也圭除御史告词有云尔仕于朝知之者鲜一言之间朕乃得之则非台端所荐可知又按秦桧死日宰士止有右司林一飞一员而曹冠权检正右司自去年六月张士襄迁后更不除人或者圭所权即左司也然工部郎官题名止书圭迁台察不云圭改权都司介所云更当详考 左朝散郎叶义问行太常博士 右朝奉大夫王会特勒停送循州编管殿中侍御史汤鹏举言会初无履历恃桧与熺之亲党致身禁从出守便郡置田产于湖秀造大宅于平江三州之物聚于私宅恬不知耻新除右正言凌哲言会专恃权势肆为贪酷其知湖州也民间私造酒醋斗升之犯即拘没家财逮移明州益严其禁加之违法横歛托名羡余贮之别库谓之措置曹泳尝倡之于前已不堪其毙矣至会复增其数岁至三十万缗于是多置税场以掊克商旅增造酒额以抑配贫民以为未足也则又侵夺诸司正额之钱悉充措置之数及其还朝席卷而去帑藏为之一空凡典三州皆二浙膏腴之地其去之日公库所有多择以自随所至萧然恬不知恤治第平江极于华侈皆出于三州兵民之力望投窜遐裔以为臣子慢令贼民之戒上谓魏良臣等曰会所至狼籍止缘恃秦桧之势乃敢如此可与广南编置故有是命太尉御前诸军都统制知兴州吴璘乞赴阙奏事诏不许 
　　丙申执政进呈诸处申到祥瑞乞宣付史馆上曰此等极有不足纪者卿等宜斟酌不中理者删去之中兴圣政史臣曰中兴以来言祥瑞者类多贬秩罢官红光有火德之祥赤芝应建炎之号禾穟生于枯桔甘露降于潜邸此其尤怪诞也圣谕及此欲屏绝之也 上曰近日叶义问劄子极言州县添差官之毙所给俸禄皆生灵膏血岂得不为民害祖宗旧法止宗室戚里添差差遣及比年因军中立功人离军将校例与添差除此外当尽罢去数十人不无怨嗟然爱惜民力要当如此魏良臣等言容续次修具取旨熊克小历止书诏罢添差官五字 左朝散大夫福建路安抚司参议官贺允中守太常少卿左朝奉郎荆湖北路提点刑狱公事杨椿试秘书少监左朝散郎吕广问为尚书礼部员外郎三人皆为秦桧所抑久于外故上擢用之 左承议郎提举江州太平兴国宫萧振充敷文阁直学士四川安抚制置使兼知成都府时上既蠲蜀民旧逋而敷文阁待制知成都府符行中督责甚峻蜀人怨之双流令冯光邦贼杀不辜为监司按治行中以光邦为秦桧所厚反坐告者杖脊编管朝廷知其不可任乃召行中还而复用振降授左朝请大夫折彦质复端明殿学士左朝议大夫 左文林郎衢州州学教授胡沂左从政郎宣州州学教授叶谦亨并为秘书省正字 右奉议郎莫蒙复为大理评事 左承议郎通判盱眙军祝闵行宗正寺主簿左承议郎朱夏卿行司农寺主簿闵德兴人夏卿胜非子皆用近臣荐故有是命闵二十二年十一月戊戌除盱眙倅其后言者论闵知海盐县作将觉堂由此除宗簿恐误 左从政郎范成象行太学录成象成大兄也 责授左承事郎将作少监分司南京朱翌复左承议郎充秘阁修撰 降授右承务郎赵汾复右承事郎特与改正过名汾还家而卒除名勒停人高頴复左承议郎 吉阳军编管人胡铨量移衡州从刑部检举也 直秘阁提举淮南东路常平茶盐公事齐旦直秘阁添差通判平江府王伯庠并落职放罢殿中侍御史汤鹏举论旦奴事权臣减克盐本钱以资妄用伯庠以王会亲戚寡廉鲜耻违法贪饕故皆黜之鹏举又奏右承事郎福建路安抚司主管机宜文字康与之赃滥尤甚右宣教郎江西路安抚司主管机宜文字徐樗初受秦桧奏补即在行在守官撰造言语桧酷信之尝中害张宗元范彦辉与之顷在平江干求州县稍不如意遂撰造言语致周三畏放罢苏师德编管伏乞重加窜殛以为臣下赃污告讦之戒诏并除名勒停与之送钦州樗高州编管 右司员外郎兼权户部侍郎钟世明言近年民间销毁钱宝法禁虽严尚未止绝盖缘出卖器皿其利不啻数倍今措置欲责令州县应街市见卖铜器限半月并拘催入官严行禁止其犯人不论轻重并押赴铸钱监充役官吏知而不觉者从违制论仍行放罢论逐路坑冶兴废不常难以立为永额近来铸钱司督责严紧往往销钱为铜上下期于脱责今欲令逐路提刑司选官检视坑冶所出多少令分数认纳不得抑勒其全无所出去处即保明申朝廷放免又近来钱宝多有流入外界盖缘场务官司利于收息博易今欲严行禁止如有透漏其巡尉并场务官司知而不觉者以违制论仍行放罢犯人许诸色人及徒伴告首即以随行财物多寡全行给赏民间有铜宝兴发去处官司量支贷听人户随多寡轮纳不得抑勒庶几诸处铜坑不致隐蔽不告其金银等坑及胆水兴发处亦乞依此施行从之 
　　丁酉特进提举江州太平兴国宫和国公张浚复观文殿大学士 右通直郎知真州陈正同为枢密院检详诸房文字上览除目曰今此差除皆合公议自两月以来卿等除用人材无非尽公想见外议皆以为当如朕未尝容纤毫之私于其间若行公道不变天下何忧不治上又曰近日两浙闽广市舶司及四川茶马诸处进贡真珠文犀等此物何所用当批出禁止 御史台主簿张贤为国子监主簿右通直郎陈洪为太府寺主簿洪与义子也 诏直秘阁知荆南府孙汝翼专恣妄作直秘阁都大主管四川茶马郑霭职事不修唯务掊克可并罢 直秘阁新知无为军张永年罢以淮南转运判官王秬奏其以权贵姻连得贴职而不请避父名也 诏监司约束所部州县受纳秋苗不得过加收耗先是监察御史王圭以大宗正丞入对言今之急务莫先于富国裕民今四境无虞干戈不用而小有水旱一方之人多致流离死徙不能自存且以目前利害言之蠹民之财莫甚于输纳二税之毙大率加耗之入或过于正数官收一岁之租而人输两倍之赋中下之家逃租弃产漂寓他乡者往往而是朝廷虽申严约束而州县公肆歛取无所畏惮唯其所说可以藉口循习之久不以为怪也臣愚以谓莫若度州县所用多寡之数立为定例使上下通之此外不得分毫有所湏索必重寘典宪不唯少宽民力亦使官租易办公私之利无以踰此故有是命 右朝请大夫主管台州崇道观霍蠡复直徽猷阁为京西南路转运副使 左朝请大夫熊彦诗知鄂州 左中奉大夫提举台州崇道观叶三省复直龙图阁 除名勒停人王趯复右朝奉大夫朝奉郎主管台州崇道观刘岑复左朝散大夫 
　　戊戌敷文阁待制刘一止充敷文阁直学士依旧致仕一止被召至国门病不能拜复求去乃有是命 诸王宫大小学教授朱三思罢以右正言凌哲论其謟事王会遂得教授官学会之去朝复附曹泳以短卷密＜锍-釒＞人事于泳多非其实故也 
　　己亥金国贺正旦使奉国上将军太子詹事耶律归一副使左中大夫行大理少卿马枫见于紫宸殿 诏少傅醴泉观使信安郡王孟忠厚押百官班 特进观文殿大学士和国公张浚判洪州宝文阁学士张焘知建康府浚以母忧不赴 端明殿学士新知建康府程克俊依旧提举临安府洞霄宫从所请也 左中大夫知洪州王师心复敷文阁待制知荆南府 左朝奉郎通判筠州刘章为尚书司封员外郎左朝奉郎通判庐州张晟为司勋员外郎上览除目曰晟会稽人前日论本府科买箭笋扰民想皆曹泳赵士粲所为魏良臣曰不独越之箭笋如平江之洞庭柑每对直二千宣之蜂儿每斤三四十千多是科买民极苦之皆郡守无状以此取悦权幸上乃诏悉罢之因曰朕平时未尝毫末有取于民如日用纸亦不委临安府只自令人买于市肆便得佳者良臣等曰陛下圣德恭俭如此虽古帝王何以复加 昭信军承宣使潘端卿依旧带御器械 
　　庚子诏御前诸军都统制可依见任管军法不许出谒及接见宾客内兼州事者依本法 
　　辛丑诏殿前马军司元差军兵一百人充秦桧下充白直可令逐司拘收归军 加封汉将庞统为通惠威烈侯庙在荥州 
　　是岁宗室子赐名授官者二十有一人 诸路断大辟二十一人 金主亮阴有南侵之意乃谋迁居南京即汴都遣参知政事冯长宁为留守经画修内未几大火宫室悉为所焚亮大怒降长宁为庶人寻杖之死 
　　建炎以来系年要录卷一百七十 


