<!-- { "loadSidebar": true } -->
后果还自当谨守誓约如今岁未也则誓文为虚设此最切当上曰亦以此事卜和议谐否若还我太后大金亦守和议也 端明殿学士何铸落职奉祠 左朝奉郎胡汝明知饶州施钜知处州左承议郎李益知建州 右朝散大夫宇文师瑗直显谟阁右奉议郎张汲直秘阁并主管万寿观以将北行也右宣义郎福建路提点刑狱司干办公事赵恬特勒停先是宇文虚中因王伦使还附奏若敌人来取家属愿以没贼为言已见七年十二月至是都元帅宗弼来索虚中家甚急上遣内侍许公彦往闽中迎之恬虚中子壻也与其徒谋欲留师瑗一子为嗣守臣显谟阁直学士程迈持不可师瑗乃使恬以海舟夜载其属之温陵而身赴行在迈惧遣通判州事二人入海邀之言于朝故有是命汲先得衢州通 

判旋罢之至是复去已而师瑗至行在上疏恳留秦桧不许虚中妻安定郡夫人黎氏请以所赐田易钱以行乃赐黄金百两焉据程迈奏师瑗家属以七月二十七日辰时下海今并附此黎氏乞以田易金在九月丁巳 
　　庚午责授向德军节度副使王庶卒于道州许归葬其子之荀之奇抚柩而哭曰秦桧秦桧此讐必报亲旧皆掩其口曰祸未已也 
　　辛未权工部尚书莫将与侍从两省官十一人以皇太后回銮同班贺上 诏吏部侍郎魏良臣就充馆伴使 秘书省校书郎兼权礼部郎官程敦厚为尚书礼部员外郎制曰摄宗伯之僚议常据古赐清闲之燕言切于时 太常丞吴棫罢以言者论其与孟忠厚偕行而专执一 

偏之私附会奸人之论以亏损中兴孝治之美故也王明清挥麈第三录云吴棫浮沉州县晚始得太常丞绍兴间尚需次也娶孟氏仁仲之妹贫往依焉仁仲自建康易帅浙东言者论上表中含讥剌诏令分析仁仲辨疏以为久弃笔砚实托人代作孟虽放罪寻亦引闲秦会之令物色知假手于才老台评遂上罢其新任繇是废斥以终案孟忠厚以十四年春自江东移会稽明清小误也 秘书省校书郎陈之渊正字王璧并与外任放谢辞以言者论其本孙近所荐又附范同何铸益肆其奸唱为弗靖也乃以之渊通判饶州璧通判福州 
　　壬申命权工部尚书莫将知合门事曹勋接伴大金第二畨人使 尚书吏部员外郎江少齐送吏部与监当差遣右谏议大夫罗汝楫奏 

太后还阙有期普天同庆而少齐方悒然不乐每谓金银价置增长居民日以迁移天官显曹异意之人岂宜叨据望行罢斥以靖国论故有是旨 拱卫大夫果州团练使知狭州吴琦为利州路兵马钤辖知兴州兼行营右护军选锋统制 
　　癸酉镇四军节度使右护军都统制吴璘与观察使已上五人同班贺上后二日雄州防御使士＜禾刍＞等十人继对皆以皇太后将回銮故也 监察御史江邈迁殿中侍御史 
　　甲戌御史中丞兼侍读万俟卨为参知政事充大金报谢使上顾卨曰勉为朕行卨顿首谢上谕大臣曰和议既定内治可兴秦桧对曰以 

陛下圣德汉文帝之治不难致上曰朕素有此志但寡昧不敢望前王桧曰汉文帝文不胜质唐太宗质不胜文陛下兼有之上曰唐太宗不敢望汉文帝其从谏多出矫伪桧曰文帝能容申屠嘉而太宗终恨魏徵其为真伪可见上曰朕谓专以至诚为上太宗英明有余诚有未至也桧曰太宗之用智诚不及文帝之性仁也上曰然中兴圣政臣留正等曰唐太宗即位不数年天下气象一变兵力强而外国畏服人材盛而政事修举此汉文帝所不及者然人主盛德如天地覆载日月照临不知所以为功文帝于此亦庶几焉以其心术至诚故也太宗自谓三王以来拨乱之主莫吾若故负而矜之不及文帝远矣 

　　乙亥荣州防御使带御器械邢孝扬充大金报谢副使翌日迁孝扬保信军承宣使官孝扬及万俟卨家各二人上念洪皓之忠命孝扬持金帛以赐卨至汴京其从吏有为人持书访其子者迓使以为言卨曰两朝以玉帛相见而后敢以私书入境然父子之情不过问安否耳发而视之如卨言次涿州又以南宫殴担夫告者曰一行装赍悉以车载不复调夫矣卨逊谢之乃止 
　　丙子上谕大臣曰闻大金内侍有用事者今内侍中寄资有犯虽降官然俸物不减何以劝惩今小者有犯可恕即恕不可恕即挞之庶使知惧且云唐末内侍如田令孜辈群唱为乱者良由天子纵之所致朕今在宫中都知押班御药素号最亲密者非时未尝见见未尝不正色 

　　己卯上谓大臣曰比闻大金中宫颇恣权不归其主今所须者无非真珠靸靸之类此朕所不顾而彼皆欲之则侈靡之意可见矣宜令有司悉与以广其欲彼侈心一开则吾事济矣时金人又须白面猢狲及鹦鹉孔雀狮子猫儿上亦令搜访与之上曰敌使万里远来所须如此朕何忧哉上又曰闻大金皇后擅政三省惟承后旨其主所言顾未必听且后性侈靡至以真珠装被追集绣妇至数千人后日更绣衣一袭直数百缗其风如此岂能久邪自古权归宫壸未有不亡者也 

　　辛巳上奉迎皇太后于临平镇初后既渡淮上命秦鲁国大长公主吴国长公主逆于道至是自至临平奉迎用黄麾半仗二千四百八十三人普安郡王从上初见太后喜极而泣军卫欢呼声振天地时宰相秦桧枢密使张俊太傅醴泉观使韩世忠及侍从两省三衙管军从上行皆班幄外太后自北方闻世忠名特召至帘前曰此为韩相公邪慰问良久其后饷赐无虚月 武经郎冯宜民除名械送英州编管宜民为王次翁扈从礼仪使司准备差使次翁奏宜民在路妄造言语动摇人心今皇太后已渡江缘关报北使再来宜民复肆妄说若不惩戒浮言不止故窜之此恐与王明清记皇太后渡淮愆期事相关 

　　壬午皇太后还慈宁宫太后聪明有远虑上因夜侍慈宁语久冀以顺太后意太后令上早卧且曰听朝宜早起不然恐妨万几上不欲遽离左右太后遂示以倦意上不得已恭揖而退太后复坐凝然不语虽解衣登榻交足而坐三四鼓而后就枕尝谓上给使者不必分宜通用之盖分则自为彼我其间佞人希旨必肆闲言自古两宫失欢未有不由此者后数日上以谕大臣且曰太后既归宫中事一切不复顾矣诏扈从太后官属左武大夫忠州防御使白谔等十二人皆迁官中兴圣政龟鉴曰太后之未归也则谕以至诚太后之将归也则示以喜色临平奉迎赡慈容而感泣慈宁居养侍乙夜而忘疲寿庆启燕称觞举仪雍雍乎其和也意有所向竭力供应肃肃乎其敬也当时父老童稚且叹曰不图 

今日圣神母子重欢如此是其孝于事亲也 
　　癸未百官诣常御殿门拜表称贺 张宇表曰臣宇言恭审皇太后回銮已至行阙者五兵不用静北徼之惊尘六騩遄归严东朝之大养庆流宫壸欢浃海隅中贺历观简册之所传或遇国家之大变冀一真于百罔讫正元之世无闻歌二圣之重欢初蜀郡之行匪远矧隔要荒几万里绝音驿踰十年为母子以如初越古今而未有恭以皇太后道隆阴化德协坤成奉警戒于先朝尽劬劳于圣子从翠华而远狩轸丹扆之深衷寝门莫展于晨昏使驿相望于道路无加于孝贵不足以解忧苟顺乎亲大可以刑四海原本脱一句修文德以来远人迎翟辂以言还戢 

雕戈而不战祥生和气福简简而穰穰喜动慈颜乐融融而洩洩旧陪帷幄远伏山林以未尽之余年睹绝闻之盛事心存魏阙式同四表之欢目断尧天徒上万年之祝 毗陵张守劄子曰臣恭闻皇太后回銮有期中外大庆仰惟圣孝感通神明敌国归仁上天悔旤有此庆事夐绝古今行正东朝永展大养臣以抱疴畎亩莫获胆望天颜少伸赞喜之私无任欢呼忭跃之至谨录奏闻谨奏 秀水朱胜非进贺上劄子曰比者恭承皇太后归御东朝庆自一人欢腾寰海此实圣上孝德通于神明天心昭答亦惟硕辅尝总繁机谋国既深告猷有素致收成效逈绝前闻某叨被明恩属当重任方时多故不敢自谋仰赖沉几悉排浮议成兹伟绩尽出睿谟克图宗社之安肇自宫闱之庆非圣神孰能与此顾臣子 

何力有焉岂图钧慈特枉珍翰述邦家之盛事诚贤哲之用心褒借过优省循莫称仰荷谦德不胜感悚之至 诏皇太后侄韦彦章与补忠翊郎合门祇候 
　　丙戌诏以皇太后还宫遣执政官奏告天地 左宣义郎刘安常追毁所授文书特编管安常罗源人冒其兄守御免解恩中第后以捕盗改官至是为右迪功郎杨杰所告鞫实而有是命 
　　戊子上服黄袍乘辇诣临平奉迎梓宫登舟易缌服百官皆如之己丑徽宗皇帝显肃皇后及懿节皇后梓宫皆至行在寓于龙德别宫以 

故待漏院为之在行宫南门外之东帝后异殿始议奉安梓宫之礼或请姑寓僧坊太常少卿王赏曰孝子之事亲思其居处宣和内禅退居龙德今宜绵蕝仿行殿以治丧仪又议百官制服赏曰讣告始至已成服矣复服之非是特上与执事者常服改葬缌而已朝廷用之时梓宫既入境即承之以椁命有司预制衮冕翚衣以往及是纳椁中不改歛用安陵故事也百官服缌指挥在四月丁亥迁梓宫大椁指挥在六月丁丑用安陵故事指挥在七月丙申今联书之 史臣秦熺等曰案此系秦熺史论持议偏谬疑为后人搀入今姑存之上孝悌绝人前古帝王所不能及以二圣母后之在远也忧思感伤戚戚无一日舒容举足出言宸念未尝少忘衣不重帛食不二味居处惟茅茨之陋自奉悉简素有旨有能 

还二圣母后者王侯节钺尽以充赏问安之使奔走道路殆无虚月终莫得金人要约建炎四年冬十月御史中丞秦桧归自金盖扈从北狩者累年朝夕侍二圣旁方靖康之变金人立张邦昌咸北面以事异姓桧独冒白刃不从抗辞乞存赵氏临大节而不夺金人敬奉之故知彼之事宜为详因曲折为上言之且念兵威未振知和好之未可通也既擢桧与政未几为右相方图维事机以济大业时左相吕颐浩嫉之力加沮抑桧既去位悠悠积岁用事者趣办目前无有任其责者绍兴三年冬十月金遣李永寿来徒多端须求矫诈无诚意春正月遣张谊等往北返事亦弗济七年春正月何藓自金中来报太上皇帝之讣上哀恸号哭遣王伦迎奉梓宫不遂而归八年春正月复往亦弗从上哀毁过制居三年 

丧如一日每出荐奠号哭失声涕泗挥洒凡侍奉赞导之臣皆弗能禁止圣孝之美未易殚举上悼国步之多艰治功之未效且厌凡才不足倚也求助益切三月辛卯复拜桧右相久益知桧忠诚而谋谟可大有为也故议和之计决矣而左相赵鼎抑沮甚力因修史加恩制密谕直学士院吕本中为制词曰谓合晋楚之成不如尊王而贱伯盖豫为后日奸图鼎为首相不复留意国事用兵则徒擅都督之名略无措画及议和则阴怀首鼠于进对之际未尝有可否阴结党与肆为诋欺其负眷意如此迨秋遣通和之使而王伦等遂行后自金中还将及境矣和议之成否未能知鼎知不复任责亟为脱身自全之计力求解政又令其死党张戒乞复留鼎设为诡辞诳惑天听沮败善类赖上睿明不得肆其奸是年 

