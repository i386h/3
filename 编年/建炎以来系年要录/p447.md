<!-- { "loadSidebar": true } -->
　　壬辰宰执内殿奏事同知枢密院事周麟之言敌意可卜宜练甲申儆静以观变使不当遣上曰卿言是也彼欲割地今何以应之麟之曰讲信之始分画封圻故应有载书存愿出以示使者厥请将自塞矣此据麟之墓志修入志又曰如公计其人果无语按北使之来止谕亮意非议割地也今不取初麟之既请出使至是北使出嫚言且闻金主亲提兵将大举声势极可畏麟之大恐不敢直辞其行苐委曲言事巳如此不必遣使虽遣使无益上大怒此据赵甡之遗史 诏两浙江东福建诸州守臣将见管禁军弓弩手以十分为率拣选人才强壮堪披带人五分遣官部送枢密院教习拍试听候使唤 太尉镇江府驻劄御前诸军都统制刘锜给真俸 
　　癸巳天申节诏以脏腑不调免上寿命同知枢密院事周麟之燕北使于都亭驿 
　　甲午宰执召三衙帅赵密成闵李捧及太傅醴泉观使和义郡王杨存中至都堂议举兵既又请侍从台谏凌景夏汪应辰钱端礼金安节张运黄祖舜杨邦弼虞允文汪澈刘度陈俊卿集议陈康伯传上旨云今日更不尚和与守直问战当如何执政欲遣闵全将禁卫兵御襄汉上流允文言不必发兵如此之多虑必不从上流而下恐发禁卫则兵益少朝廷内虚异时无兵可为两淮之用执政以金主在温汤汝州恐其涉汉而南不听日午下诏发丧宰相常服金带率百官入和宁门诣天章阁南隙地举哀仍进名奉慰是时禁中亦设举哀之礼哀动于外为大行渊圣仁孝皇帝立重即学士院为几筵殿用神帛上特诏持斩衰三年以申哀慕权礼部侍郎金安节请庶人禁乐百日从之 翰林学士兼权吏部尚书充馆伴使何溥等奏缴录到大金副使王全于殿上口奏事因诏诸路都统制并沿边帅守监司照应今来事体随宜应变疾速措置务要不失机会此指挥即五月二十六日尚书省劄子四川总领所事类史有之时朝论汹汹入内内侍省都知张去为阴沮用兵之议且陈退避之策或因妄传有幸闽蜀之计人情皇惑上意雅欲视师陈康伯奏曰敌国败盟天人共愤今日之事有进无退若圣意坚决则将士之气自倍愿分三衙禁旅助襄汉兵力待其先发然后应之权工部侍郎黄中自使还每进见未尝不以边事为言至是又率同列请对论决策用兵莫有同者中乃奏曰朝廷与金通好二十余年我未尝一日言战彼未尝一日忘战取我岁币啖彼士卒我日益削彼日以强今幸天褫其魄使先坠言以警陛下惟亟留圣心焉 诏人使玉津园燕射特免锡赐依例 
　　乙未少保奉国军节度使领御前诸军都统制职事判兴州吴璘为四川宣抚使仍命敷文阁直学士四川安抚制置使兼知成都府王刚中同措置应干事务时有诏夔路遣兵五百人往峡州屯驻俟荆南有警则令夔路安抚使李师颜亲往援之左承议郎知梁山军晁公溯始至官以书遗大臣曰公溯在蜀久于其山川险阻亦粗识之尝料吴兴州足以蔽遮梁益以当一面而其力不能以及夔或者敌人捣夔之虚而入之是犹知守其闬闳而忘其藩垣之可穴也李武当在夔则藩垣固矣然或使之出夷陵援荆州夫夔谁与守之按夔之地图自夔至夷陵其间通谷数道敌由兴山而出则李武当之归路绝而三军之心摇不可以战由大宁而出则昔我伐蜀之故道也距夔百里而近则为断其胁而入其腹心蜀巳举矣吴襄阳之未出蜀也兴州之兵皆得而将之置于襄阳去兴州甚远惟与麾下三十人俱乃孤军也处于四通五达之郊而无大险介于一二主将之间而不相亲江夏田公盖与襄阳交至浅也朝廷本使田公在江夏以荆襄委之而倚为距防今乃分其地以予至浅之交荆州有警又近舍田公而用李武当田公能不觖望万一襄阳不支必谓非我部曲不得专其功则不肯赴其难是襄阳独三千人御大敌守则不足以固战则难以取胜徒夺吴兴州手足之捍而荆州不得襄阳以为蔽公溯未暇忧此而先为蜀危之也时师颜又调属部禁军以补夔州之阙公溯言夔之兴宁乡万之渔阳乡其人皆勇壮伉健有过于正兵如有愿自效于戎行者役钱之外一无所征大不过捐千户之赋耳有搜兵之实而无饷馈之费师颜不能用公溯任城人也 侍御史汪澈言天下之势强弱无定形在吾所以用之陛下屈己和议厚遗金缯而彼輙出恶言以撼吾国若将唾掌而取三尺之童无不痛愤愿陛下赫然睿断置帅江干而专付阃外之任益兵上流而增重荆襄之势渡师淮甸以守其要害严备海道以遏其牵制然后以不戴天之讎在原之戚下诏以告中外将见上下一心其气百倍几会之来间不容发在陛下断之而巳 是日赐北使御燕于都亭驿命尚书右仆射朱倬押伴从例赐北使副酒四大金瓶菓殽四大金棱犀皮合瓶合金器悉赐与之 
　　丙申宰执赴素幄奏事 侍御史汪澈为御史中丞 起居郎杨邦弼起居舍人虞允文并试中书舍人允文自贺金主正旦还首言敌巳授甲造舟必为南渡之计至是遂擢用之 诏因孝慈渊圣皇帝升遐合支用钱物并送后省官看详酌中裁定毋致妄费 左朝散郎荆湖北路转运判官赵不猷罢坐李道移屯荆南营寨不立故也 直秘阁江淮荆浙福建广南路提点坑冶铸钱李租升直敷文阁荆湖北路转运副使 起复庆远军节度使主管侍卫马军司公事成闵对于内殿朝议以上流重地边面阔远而兵力分宜遣大将上乃面谕闵俾以所部三万人往武昌控扼先命湖北漕臣同鄂州守臣建寨屋三万间以待之后二日遂发江西折帛湖广常平米钱及末茶长短引共一百四十余万缗湖北常平义仓及和籴米六十三万石料十万石赴湖广总领所交收以备军用江西折帛钱四十六万余缗末茶长短引五十万缗湖南常平义仓米钱四十六万余缗银万两湖北诸州桩管和籴及常平义仓米共三十六万石鄂州桩管江西上供折纳料十万石又以江东上供折帛钱还池州如江西之数用户部请也 
　　戊戌上成服于几筵殿 太学生程宏图等上书言今日之事国家所以应之者其先务有四一曰留使者以款敌人之谋一曰下诏书以感南北之士一曰先举事以决进取之策一曰用人望以激忠义之心盖金人凭陵之计甚久前日二使殿上之对军民士夫恨不寝其皮而食其肉臣等愿朝廷姑善留之为之词曰前日所请皆汝等口语非国书所载吾将遣使以实汝言非独使其未知所请之可否吾且得以措置为前进之策亦可以挫彼之锐而示吾之未弱也国家自和议之后为故相秦桧所误沮天下忠臣义士之气三十余年矣一旦思所以得其戮力必有以感动其心而奋起之可也故哀痛之诏不可不亟下然诏不可徒下也要当首正秦桧之罪追夺其官爵而籍其家财追赐宇文虚中之爵而为之立祠雪赵鼎岳飞之冤而又下亲征之诏移跸建康则其气固足以吞强敌矣今敌重兵巳临汝颍使吾不先发则敌直窥襄阳突至淮泗襄阳失利则可以控蜀且有顺流东下之势两淮失守则唇亡齿寒江非所恃而环海而东又有不可以不早计者夫所谓人望虽不可遍举如张浚张焘胡铨辛次膺皆其人也浚尤天下所属望者夫岂可以一失而遽弃之哉铨以直言得罪于秦桧不死于桧手亦天意有所待也陛下若能付一台谏之任则说陛下为苟安之计者皆屏息而不敢为也今日之事势巳急矣然臣恐朝廷之上犹以强弱不敌之为忧财用不足之为虑臣谓兵之强弱不以多寡曲直所在胜负系焉国家自休兵以来凡百冗费岂无可减罢者愿俾有司枚举条具凡非系军民之急者不以大小一切罢去则民可不加歛调发有余中兴之功指日可冀矣宏图瑀弟子也 太学生宋芑上叶义问书言今使者在廷口传敌意欲需我汉东江北之地及邀我二三用事之臣而其意岂在于其地与其人哉挟难塞之请以衅我也地不可割人不可遣则彼长驱而来耳为今之计不若诛其正使一人尸诸通衢以声其叛盟之罪此不惟可以挫彼之强亦足以激吾之弱乃释其副使一人使归告其主曰吾与汝约和以来吾攻苦食淡倾内帑之储以赂汝者三十年矣吾于汝无负矣汝欲战吾率三军之士与汝周旋若无厌之求吾不能听亦使之知东南有人而示吾之不弱也然后下责躬之诏以播告中外誓与天下上报父兄之讎下雪生民之耻凡前日中外之臣误我国以和议者无问存没悉正典刑于是斵秦桧之棺而戮其尸贬窜其子孙而籍其资产以助军以正其首唱和议欺君误国之罪复岳飞之爵邑而录用其子孙以谢三军之士以激忠义之气诏下之日使东南之民闻之莫不怒发冲冠而西北之民闻之莫不感激流涕如此则师出之日吾之民将见人自为战彼之民必有倒戈者矣愿朝廷决意行之无疑自今日以往由宰执以及台谏侍从之臣则当日造于便朝由郎曹而下以及百职事之臣则当日会于都堂凡防守江淮之策图取中原之计朝夕相与讨论次第而施行之规模筹画必定于浃旬之间以解东南倒悬之急以慰西北来苏之望则天下幸甚 
　　己亥金国贺生辰使高景山等辞行上御后殿东廊之素幄宰执起居毕升诣御榻之东西相向立上与宰执巳下并首绖衰服掩面号恸人使朝辞毕哀止次引景山赴幄授书讫退 尚书左仆射陈康伯率百官赴几筵殿门外南面拜表请听政诏不允 赐北使御燕于都亭驿知枢密院事叶义问白巾常服黑角带入驿押伴 诏干办内东门司赵志忠弛慢不职送吏部与合入差遣 初北境有被逐将渡淮者武功大夫忠州团练使知濠州刘光时疑寇至是日遂驱军民入横涧山谓之移治居民皆弃其资产而去生理荡然淮南转运副使王秬闻之遣卒五百人押归旧治事闻光时坐贬秩七月己丑行遣 
庚子百官再上表请听政诏不允 诏浙东五郡禁军弓弩手并起发赴判明州兼沿海制置使沈该浙西诸郡及衢婺二州并赴平江府驻劄浙西副总管李宝江东诸郡赴池州驻劄都统制李显忠福建诸郡赴太平州驻劄破敌军统制陈敏江西诸郡赴江州驻劄都统制戚方湖南北非沿边诸郡赴荆南府驻劄都统制李道军并听候使唤 
