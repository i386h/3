<!-- { "loadSidebar": true } -->
癸酉王时雍行留守事揭榜通衢云金人许推择赵氏贤者集百官秘书省共议何烈靖康草史云范琼诈言金许立哲宗之后陈王子为君按哲宗无后而上之兄吴荣王秘尝封陈王有奕其子也今附见既至即闭省门环以兵令范琼以举邦昌事说谕军民皆唯唯而退有太学生对曰某等所见意殆不然琼虑军民视效即抗声折之时雍恐百官不肯书乃先自书以率之百官亦随以书于是文武数百人以大卷相授若州县胥吏书卯历者略无留滞不终朝而毕其间亦有饮泣悲吁而不敢出辞者忽下坐一朝士面目严冷者厉声曰二百年赵氏天下岂可付它姓吾乃异议者请如所令其右汴士大恸曰吾请同行时雍诘之自列名氏曰奉直大夫寇庠朝请郎高世彬庠山东人世彬琼裔孙也此据夏少曾朝野佥言及孙伟跋靖康野史修入监察御史马伸言于众曰吾曹职为争臣岂可坐视不吐一辞当共入议状乞存赵氏中丞秦桧以为然即具单状曰桧身为禁从职当台谏荷国厚恩甚愧无报今大金拥重兵临已拔之城操生杀之柄必欲易姓桧尽死以辨非特忠其主也且明两国之利害耳赵氏自祖宗以至嗣君百七十余载顷缘奸臣败盟结怨邻国谋臣失计误主丧师遂至生灵被祸京都失守皇帝至躬出郊求和于军前两元帅既允其议已布闻中外矣且空竭帑藏居民之所积追取銮舆御服之所用割两河之地恭为臣子今乃变易前议人臣安忍畏死而不论哉且宋之于中国号令一统绵地数万里德泽加于百姓前古未有兴亡之命虽在天有数焉可以一城而决废立哉昔西汉绝于新室而光武乃兴东汉绝于曹氏而刘备王蜀唐为朱温篡夺李克用犹推其世序而继之盖继世之久德泽在人者深基业虽陵迟英雄犹畏而不敢窥其位古所谓基广则难倾根深则难拔之谓也晋武帝因宣景之权以窃魏之神器德泽在人者浅加以惠帝昏乱五王争柄自相戮害故刘渊石勒得以据中原犹赖王导温峤辈辅翼元皇江左之盛踰于西京石晋欺天罔人交结外邦以篡其主得之以契丹失之亦以契丹况少主失德任用非人曾无德泽以及黎庶特举中国藩篱之地以赂戎人天下其何思之哉此契丹所以能灭晋也宋有天下九世比隆汉唐窃观今日计议之士多前日大辽亡国之臣画策定计所以必灭宋者非忠于大金也特假威以报怨耳顷上皇误听奸臣因李良嗣父兄之怨灭契丹盟好之国乃有今日之难然则因人之怨以灭人之国者其祸可胜言哉彼必曰灭宋之策在绝两河怀旧之思除邻国复仇之志而已又曰大金兵威无敌天下中国之民可指麾而定大金果能灭宋两河怀旧之思亦不能亡如其不能徒使宗属贤德之士倡义天下竭国力以北向则两河之民将去金而归宋矣且天生南北之国方域至异也晋为契丹所灭周世宗复定三关是为晋报恨然则今日岂必赵氏然后复仇哉中国英雄亦将复中国之恨矣又况祸莫大于灭人国昔秦灭六国而六国灭之苻坚灭燕而燕灭之顷童贯蔡攸贪土以奉主欲营私而忘国计屯兵境上欲灭辽取燕云之地方是时也契丹之使交驰接境祈请于前为贯攸之计者当从其请为国远虑乃欲邀功以兼人之地遂贻患今日虽焚尸戮族又何益哉今元帅威震中原功高在昔乃欲用离间之论而矜一已之功其为国计亦云失矣贯攸之为可不鉴哉自古兵之强者固不足恃大金自去岁问罪中国入境征战已踰岁矣然所攻必克者无他以大金久习兵革中国承平百年士卒罕练将帅未得其人也使异日士卒精练若唐藩镇之兵将相得人若唐肃代之臣大金能必其胜负哉且世之兴亡必以有德而代无德以有道而易无道然后皇天祐之四海归之若张邦昌者在上皇时附会权幸之臣共为蠹国之政今日社稷倾危生民涂炭虽非一人所致亦邦昌为之力也天下之人方疾若仇讎若付以土地使主人民四方英豪必共起而诛之终不足以为大金屏翰矣如必立邦昌则京师之民可服而天下之民不可服京师之宗子可灭而天下之宗子不可灭也桧不顾斧钺之诛戮族之患为元帅言两朝之利害望稽考古今深鉴忠言复嗣君之位以安四方之民非特大宋蒙福实大金万世之利也王明清挥麈后录云秦会之靖康末议状乃马先觉建议会之不答少焉藁就呼台吏连名书之会之既为台长则当列为首会之犹豫先觉率同僚合辞力请会之不得已始肯书名所以秦氏藏本犹云桧等也绍兴中先觉甥何珫上其藁会之大怒窜珫岭外此叚实毁桧太甚按珫录桧独具单状而首词云某身为禁从职典台谏则必非连名也后录又云姚宏尝托张澄从秦会之求官秦云廷晖与某靖康末俱在台上书尼玛哈乞存赵氏拉其连衔持牍去经夕复见归竟不佥名此老纯直非狡猾者闻皆宏之谋也繇是薄其为人宏曰不然先人当日固书名矣今世所传秦所上书与向来者大不同更易其语用此诳人以仆尝见之所以见忌语泄宏坐事死狱中按此又与何珫所云不同然当时金人独取秦桧而不及姚马则未尝连名可知或者马伸尝怂恿之今略修润令不抵牾明清挥麈第三录载桧议状全文乃孙傅第三状明清误也桧为议状已即称疾守本官职致仕桧致仕实录不书按日历绍兴元年桧乞奏荐状云靖康二年二月十三日准告依前朝请郎守御史中丞致仕壬申十三日也今增入始百官既集祠部员外郎喻汝砺闻举邦昌事扪其膝曰不能为贼臣屈遂挂衣冠去于是监察御史吴给御史台检法官王庭秀皆致仕而秘书省校书郎胡寅太常寺主簿张浚开封府司仪曹事赵鼎相率逃太学中以避乱故皆不书议状伸给须城人汝砺仁寿人庭秀鄞县人寅崇安人右文殿修撰安国子浚咸子咸绵竹人已见绍圣元年九月鼎闻喜人也堂吏张仅自秘书省归取平生所受告牒悉焚之遂自为布衣此据孙伟跋靖康野记 金人索南班宗室开封误遣朝议大夫将之敌曰所取宗室无大夫名将之曰我魏王后也将之魏悼王廷美五世孙莫俦谓左副元帅宗维曰第取玉牒即见实数户部侍郎邵溥在南薰门下与宗正少卿黄哲共议贮以陶器坎而藏之绐以为乱兵所焚繇是疏属获免此据溥哲墓碑参润增入实录二月癸酉令人于宗正寺取玉牒溥指名取南班宗室自二王宫以近属及官序高者先取而中兴会要乃云宗藩庆系录仙源积庆图等四书皆于初渡江时失之则是玉牒果为所留也王明清挥麈后录云秦桧尝对方滋言二帅谓搜索宗室未有尽者莫俦献计乞取玉牒其中有名者尽行搜括桧在旁曰尚书误矣譬如人家宗族不少有虽号同姓而情好极疎者平时富贵既不与共一旦祸患乃欲与之均恐无此理尼玛哈曰中丞言是由此异待之按取玉牒之日桧尚未出城此说误也或是三月庚子再取宗室时姑附此俟考溥雍孙雍共城人元丰康节处士哲华阳人也时睦亲宅嗣濮王仲理广亲宅保宁军节度使克畅亲贤宅晋康郡王孝骞棣华宅永宁郡王有恭已下举宗北徙惟睢雒二都宗室得全仲理襄王宗愈子克畅魏悼王孙孝骞吴荣王子有恭楚荣宪王子也于是太祖后宗子益疏无至节度使者 
甲戌幵俦赍金牒据文武百官申乞立张相治国事已申本国册立为皇帝讫令取册宝及一行册命礼数 
乙亥金人取秦桧及太学生三十人博士正录十员赵甡之遗史金人取太学生博通经术者三十人人给三百千俾治装太学生投状愿往者百余人比至军前金人谓之曰金国不要汝等作大义策论各要汝等陈乡土方略利害诸生有川人闽浙人者各争持纸笔陈山川险易古人攻战据取之由以献又妄指倡女为妻要取诣军前后金人觉其苟贱复退者六十余人士之无守有如此者沈良遗录曰金人初取太学三十人正录皆惧乃私诱学中素无廉耻者以充数即日出城其赍粮并为贼所夺髡之中路皆裸体逃归贼亦纵而不追二说不同今并附见何■已下随驾在军前人并取家属 初统制官吴革既募兵后迁居同文馆附者至数万人多两河骁悍之士又引太学诸生吴铢朱梦说徐伟等数十人与参谋议革率卫士杀妻子以图迎二帝沈良靖康遗录上命孙傅留守密谕虑有不测当以后事付卿可置力士司召募敢勇必死之士得三万人拥上皇太子溃围南去我从金人之命死生以之后傅止募得二百余人知事不集乃止按吴革白傅募士在帝已行之后恐良得于传闻非其实也三国谋谟录云革日夜密谋迎立大元帅按此时二帝尚在城外安得便立元帅实录云遣人告急于康王约拥兵近城图迎二帝革附传所书当得其实今从之欲奉九庙神主以从军先诛范琼等数十人乃分兵突出十八门期用三月八日举事与谋者惟兵部尚书吕好问监察御史马伸张所奉议郎致仕吴给等数人好问欲遣人持书诣王访得邢焕女弟之夫合门宣赞舍人蒋师愈又与门下省录事张思聪谋募效用李进缒城以蜡书来上进行至开德府守臣显谟阁直学士王棣疑之进以实告乃遣人伴送至帅府梦说桐庐人政和末尝上书直谏士论推之所益都人棣雱子也雱安石子元丰龙图阁直学士 
丙子金人遣曹少监郭少傅同开封尹徐秉哲治事先是京师事务皆取禀军前故也敌又索内藏元丰大观库簿籍悉取宝货及大内诸库龙德两宫珍宝奇物如西海夜珠王中正陈抟烧金之类其它真珠美玉珊瑚玛瑙琉璃花犀玳瑁之属各以千计上皇平时好玩有司所不能知者内侍王仍辈曲奉金帅指其所在而取之真珠水晶绣帘珠翠步障红牙火柜龙麝沉香乐器犀玉雕镂屏榻古书珍画络绎于路此据宣和录及夏少曾朝野佥言宣和录又云金人入内径取诸库真珠四百二十三斤玉六百二十三斤珊瑚六百斤码瑙一千二百斤北珠四十斤西海夜珠一百三十个朱砂二万九千斤水晶一万五千斤花犀二万一千八百四十斤象牙一千四百六十坐龙脑一百二十斤金砖一百四十叶王先生烧金陈抟烧金高丽进奉生金甲金头盔各六副金鞁金马杓金杵刀金作子四百二十五副玉作子六百副花犀带金带金朿带玉朿带镀金带金鱼袋等上皇合分金钱四十贯银钱八十贯皇帝合分金钱二十贯银钱四十贯皇后合分金钱十一贯银钱二十二贯银火炉一百二十只金火炉四只金桌子百二十只银交椅二十只金合大小四十只金水桶四只金盘盏八百副金注碗二十副金银匙筯不记数金汤瓶二十只琉璃盏一千二百只琉璃托子一千二百只珊瑚托子四百只码瑙托子一千二百只真珠扇子四百合红扇一百合蓝扇一百合行鸾扇三百五十合大扇六十合扇车一百量二帅左右姬侍各数百皆秀曼光丽紫帻金朿带为饰它将亦不下数十人壁中珍宝山积 初李若水既为金所囚萧庆谓若水曰事已尔无可奈何徒死无益前日公虽詈国相国相初无过公意若今日顺从即明日得美官若水叹曰天无二日若水宁有二主哉其从隶谢宁亦勉之曰侍郎父母春秋高兄弟众仰侍郎以生若少屈万一得复归若水叱曰忠臣事君有死无二吾今不复顾家矣虽然吾亲老汝若归勿遽言恐重伤吾亲意令兄弟辈徐言吾死国也是日左副元帅宗维引若水谕意若水不听囚之 
