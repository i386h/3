<!-- { "loadSidebar": true } -->
　　丙戌以金人来和大赦天下赦文曰乃上穹开悔祸之期而大金报许和之约割河南之境土归我舆图戢宇内之干戈用全民命给事中直学士院楼炤所草也应河南新复路分见任文武官各安职守并不易置山寨土豪等优与推恩应陕西掌兵官昨缘抚御失宜致有离散非其本心今来既已归还各仰安职应进士诸科曾因刘豫伪命得解者并与理为举数应新复州县放免苗税三年差徭五年应两淮荆襄川陕 

新旧宣抚使及三衙管军并特取旨优异第赏统兵官等第推恩内外诸军并与犒设张邦昌刘豫僣号背国原其本心实非得已其子孙亲属并令依旧参注无官者仍许应举军兴以来州县失守投降之人不以存亡并与叙复子孙依无过人例靖康围城伪命及因苗傅刘正彦名在罪籍见今拘管编置者并放逐便未经叙用者与收叙绍兴八年特奏名进士试入第五等人并特依下州文学恩例江浙诸路今年和预买绢每匹特免一贯文江西湖广等路见有盗贼啸聚去处并许自新前罪一切不问日历全不载此赦书条件今以绍兴请和录修入 端明殿学士提举临安府洞霄宫徐俯上表贺曰祸福倚伏情伪多端恐未尽于事几当复劳于圣虑湖北京西宣抚使岳飞表曰救暂急而解倒垂犹 

之可也欲长虑而尊中国岂其然乎又曰谓无事而请和者谋恐卑辞而益币者进愿定谋于全胜期收地于两河唾手燕云终欲复讎而报国誓心天地尚令稽首以称藩飞幕客左承务郎张节夫之文也秦桧读之大怒行营右护军都统制吴璘时兼知熙州其幕客拟为表以贺璘愀然曰在朝廷休兵息民诚天下庆璘等叨窃不能宣国威灵亦可愧矣但当待罪称谢则可客谢不及 责授秘书少监张浚在永州见议和诏书移书参知政事孙近大略曰鲁仲连不肯尊秦为帝且云连宁有蹈东海而死盖知帝秦之祸发迟而大况我至讎深隙乃欲修好而幸目前少安乎异时岁币求增而不己使命络绎以来临以至更立妃后变置大臣起罢兵之议建入觐之谋皆或有之矣浚是以伏读诏书不觉战汗 

幸公深思密以启沃又以书抵参知政事李光论之 龙图阁学士提举醴泉观王伦赐同进士出身除端明殿学士同签书枢密院事充迎奉梓宫奉还两宫交割地界使荣州防御使知合门事蓝公佐为宣州观察使副之许岁贡银绢共五十万匹两此据明年五月丁酉诏书附入伦公佐及报谢使副韩肖胄钱愐各官其家二人赐装钱有差王伦等与恩泽装钱在是月庚寅 
　　戊子上谓大臣曰祖宗陵寝久沦异域今故地既归便当遣宗室使相与近臣偕往修奉遂命光山军节度使开府仪同三司判大宗正事士＜亻褭＞与兵部侍郎张焘俱行先是秘书省正字范如圭转对言两京版图既入则九庙八陵相望咫尺而朝修之使未遣何以仰慰神 

灵下遂民志上凄然曰非卿不闻此言遂命遣使秦桧以如圭不先白己始怒之熊克小历称校书郎范如圭盖误如圭明年二月方迁校书士＜亻褭＞等受命在庚寅克于丁亥书之亦误 宝文阁学士知广州连南夫上封事曰臣窃惟大金素行欺侮比年以来两国皆堕其术中大概彼以和议成之此以和议失之今陛下果推赤心信之以其割河南之地遂恩之乎臣知陛下知几有不信也何以言之丙午之祸父兄母弟六宫九族咸被驱掳逮今十四年辱莫大焉使太上圣躬无恙随所割地全而归之十四年覊縻隔绝之恨念之犹且心折得梓宫犹不足为恩得土地顾何足以为恩乎况陛下于太上有终天之别于大金有不戴天之讐方且许还河南之地许还梓宫许还渊圣六宫彼其计实老子 

所谓将欲取之必姑与之兵法所谓不战而屈人兵之术也谁不怒发冲冠握拳嚼齿而痛愤哉借使尽得所许彼何加损汉王语吕后曰使赵王有天下顾少乃女乎臣窃恐陛下天性孝弟方感其恩遂无赫怒整旅之志盖用心不刚则四肢委靡将士虽欲断发请战有不可得谁为陛下守四方者是陛下十有余年宠将养兵殚财曲意之计一旦积于空虚不用之地倒持太阿交手而付之矣昔太祖皇帝之南征也李煜遣其臣徐铉朝于京师铉曰煜以小事大如子事父未有过失奈何见伐太祖曰尔谓父子为两家可乎安知大金之计不出于此乎岂吾太祖行之而陛下不悟者乎伏读正月五日赦文曰戢宇内之干戈又奉圣旨不得诋斥大金如此直堕其术中使忠义之士结舌而不得伸忠良之将缩 

手而不为用范增之语项王曰天下大定矣君王自图之可不鉴哉臣闻张良为汉王借前箸以筹挠楚权之谋为汉王不能制项王死命遽欲效武王休马息牛具陈天下游士各归事其主陛下谁与取天下审如诏旨臣恐将士解体鱼溃兽散如张良所谓谁与取天下者然则计将安出或谓彼国新主厌兵乃有此议臣谓使其果有厌兵之心正当乘其懈而击之如其不然先发制人后发制于人陛下必知所决择矣臣闻陛下方遣侍从宗臣祇谒宫庙陵寝将亲见宫室之禾黍陵寝之盗掘此正诗人彷徨不忍去之忧也恐有扶老携幼感泣而听语者少者之哭哭其父与兄也老者之哭哭其子也陛下追悼其因是谁之过欤还地之恩孰少孰多而河南之民何啻百万昔日乐生今日效死因民之欲北向 

为百姓请命而以王师甲兵之众随之河北之人必有箪食壶浆以迎王师者此臣所以愿陛下因而图之也南夫封事当在今年二月士＜亻褭＞张焘行之后今因降旨附见南夫又为表贺曰虽虞舜之十二州昔皆吾有然商于之六百里当念尔欺秦桧大恶之 宗正少卿冯楫权尚书礼部侍郎以国信计议之劳也殿中侍御史郑刚中试宗正少卿 诏故追复宣州观察使曲端贴还合得恩泽 
　　己丑诏以黄金一千两附北使张通古进纳两宫时通古与报谢使韩肖胄先行而京东淮东宣抚处置使韩世忠伏兵洪泽镇诈令为红巾俟通古过则劫之以坏和议肖胄至扬州世忠将郝抃密以告直秘阁淮东转运副使胡纺纺白之肖胄故通古自真和由淮西以去世忠怒 

追抃欲杀之抃弃家依岳飞军中世忠奏知鄂州范漴纵之漴坐夺官编管汀州仍命鄂州拘漴俟获抃讫赴贬所日历无此今以绍兴十一年五月二十九日世忠乞放范漴状修入通古性聪敏秦桧以胡铨封事示之通古一览即能诵 
　　庚寅以金人归河南地命官奏告天地宗庙社稷 少师万寿观使荣国公刘光世赐号和众辅国功臣进封雍国公 杨武翊运功臣少保京东淮东宣抚处置使韩世忠迁少师 少保淮西宣抚使张俊赐号安民静难功臣迁少傅自刘光世以下其所领三镇节钺皆如旧用讲 

和恩也 资政殿学士提举临安府洞霄宫汪伯彦复观文殿学士 责授左朝奉大夫秘书少监永州居住张浚复左宣奉大夫提举临安府洞霄宫浚上＜锍-釒＞言燕云之举其鉴不远敌自宣和以来挟诈反覆倾我国家盖非可结以恩信事以仁义者今日事之虚实姑置未论借令敌中有故上下纷杂天属尽归河南遂复我必德其厚赐谨守信誓数年之后人情益懈士气渐消彼或内变既平指瑕造隙肆无厌之欲发难从之请其将何词以对顾事理可忧又有甚于此者陛下积意兵政将士渐孚一旦北面事敌听其号令比肩遣使接武求盟大小将帅孰不解体陛下方将经理河南而有之臣知其无与赴功而共守者也盖自尧舜以来人主奄有天下非兵无以立国未闻委质外国可以削平 

祸难远而石晋近而叛豫著人耳目历历可想战国之时楚怀王入觐于秦一往不返逮今千载之下为之痛心由辨之不早也汉高知项羽之寡恩少义其和不可恃故虽再败固陵甘心不悔兹二事者足以为今之戒矣臣日夜思念此国之大事也陛下宜深虑之熟谋之今从约之早肆赦之速用世儒之常说以答敌人之诡秘措置失序臣不胜寒心輙不自量为陛下再计嗣今以往使之迁延生事姑缓一时谢绝使人可也明告以利害详谕以曲直可也万一有如太公吕后之归便当博询诸帅奖励将士以图恢复之实逼之以大势使其人心终至于乖离示之以威武使其内衅不能以遽息国家犹可立也 左中大夫刘大中左通议大夫王庶并复端明殿学士依旧提举临安府洞霄宫 新除左通直 

郎权尚书礼部侍郎兼侍讲尹焞为徽猷阁待制提举万寿观兼侍讲焞以和议不合力辞新命章十上乃有是旨焞五辞不拜 太府少卿林待聘守尚书右司员外郎 左朝请大夫施坰为太府少卿 静江军承宣使提举江州太平观刘锡知鼎州故事置四川都转运使以掌军储而四路漕司各领经费都漕司盖不得与其后起复直秘阁高士瑰为四川转运判官乃以籴军粮为词请下四路漕司不拘司分名色尽行刬刷应副许之至是御史中丞勾龙如渊言如此是于岁约军需之外暗侵诸路漕司岁计势必及民凋瘵之余何以堪此诏制置司措置成都记士瑰以二月初三日到任此时已画旨而未行也 

　　壬辰太尉武胜定国军节度使湖北京西宣抚使岳飞保平静难军节度使川陕宣抚副使吴玠并开府仪同三司殿前都虞候保成军节度主管殿前司公事杨沂中为太尉殿前副都指挥使主管都指挥使公事飞以议和非计累表辞所进官不从 太常少卿张绚直龙图阁提点江南东路刑狱公事绚不肯议敌使朝见礼仪以病告而有是命此以绍兴正论修入 秘阁修撰知饶州曾统守太常少卿 宝文阁待制提举江州太平观曾开知徽州 

　　癸巳诏建皇太后宫室于大内以旧承庆院为之 龙神卫四厢都指挥使江州观察使权主管侍卫马军司公事解潜以论事不合求去罢为建宁军承宣使福建路马步军副都总管王明清挥麈后录云绍兴壬戌罢三帅兵柄韩王世忠为枢密请马帅解潜曰虽云讲和敌性难测不若姑留大军之半于江之北观其衅公其为我草奏以陈此事解用其指为劄子韩上之己而付出秦会之语韩云何以不素告我而遽为是耶韩觉秦词色有异仓卒皇恐即云世忠不识字此乃解潜为之使某上耳秦大怒翌日贬潜单州团练副使南安军安置竜死岭外张子韶 

云按潜以此年罢为帅世忠时在淮东十一年四月乃罢三帅兵十四年三月潜坐罪客责岭外皆与此不合按七年十二月桧奏令世忠自楚州移屯镇江世忠言敌情难测乞留此军遮蔽江淮上从之时赵鼎当国明清误记也熊克小历载潜罢军职在今年四月亦误 起居舍人薛徽言卒徽言□为赵鼎所知会秦桧于上前论和议事徽言直前引义固争反复数刻遂中寒疾而卒上念之赐其家百缣 
　　甲午金人所命知宿州赵荣以城来归荣不俟割地首先纳款由是金人怒之 

　　乙未右迪功郎监明州比较务杨炜献书于参知政事李光论和议事大略以谓属者敌人求和乃遣招谕使至以无礼臣我举国諠哗议论不一阁下召来造朝遽复合为一党寂然无声有识者谓阁下非不知利害之晓然所以然者卖谄取执政尔自靖康国破主上南狩无厌之敌既袭广陵又袭吴中其意固宜重有所在也所幸神灵庇护社稷有主比年以来敌人知我不可以兵取也又恐我国势或至于遂强也汲汲然万里遣使见报以太上之丧以探朝廷意谓我若遣使而有请则唱为议和空我之国困我之师今复割之中原为一大饵以钓江南且向竭中原举天下实一燕蓟犹不三年而遂弊况今欲竭江南偏左一方求实中原不知空空之地孱老孤寡既不可赋所谓按月所支一切调度何 

