<!-- { "loadSidebar": true } -->
　　丁丑旦虞允文盛新引舟师直杨林河口戒曰若敌船自河出即齐力射之必与争死毋令一舟得出如河口无敌船则以克敌神臂弓射北岸新即驻舟江心齐力射敌骑望见舟师遽却其上岸者悉陷泥中毙官军复于上流以火焚其余舟允文再具捷奏且言敌军鼎来臣不当便引去且留此与统制官同谋战守须俟一大将至乃敢还建康望陛下特宽忧顾金主亮既不得济乃口占诏书命参知政事李通书之以招王权曰朕提兵南渡汝昨望风不敢相敌已见汝具严天威朕今至江上见南岸兵亦不多但朕所创舟与南岸大小不侔兼汝舟师进退有度朕甚赏爱若尽陪臣之礼举军来降高爵厚禄朕所不吝若执迷不返朕今往瓜洲渡江必不汝赦遣瓜洲所掠镇江军校尉张千拏舟持书至军前将士皆变色允文亟曰此反间也欲擕我众耳时新除都统制李显忠适自芜湖至谓允文曰虽如此亦当以朝廷已罪王权之事答之庶绝其冀望允文以为然遂作檄曰昨王权望风退舍使汝鸱张至此朝廷已将权重寘典宪今统兵乃李世辅也汝岂不知其名若往瓜洲渡江我固有以相待无虚言见怵但备一战以决雌雄可也遣所获女真二人赍往亮得书大怒遂焚宫人所乘龙凤车斩梁汉臣及造舟者二人于是始有瓜洲之议采石却敌事诸书所载参差不齐今并附载于后 蹇驹撰虞尚书采石毙亮记云虞公至江上而敌骑充斥战舰数百艘列在北岸若欲济者敌人方筑台刑白马祭天旗帜满野金鼓之声闻数十里喊声动天地王权所留水军车船咸在而诸将故等夷未有统属莫肯用命尽伏山崦虞公使人谓曰国家縻禄廪竭民之膏脂以养尔辈今事势危急此正壮士立功报国以取富贵之秋而乃甘心跧伏山崦以延须臾之命又安能必保其腰领乎若奋身前斗万有一胜生则取封爵死则有褒赠尔辈熟计之将士皆呼曰舍人既肯向前某等当竭力以死报国家有顷敌舟齐发直来南岸金主亲在台上手麾红旗催发须臾敌舟渐近我军徐出山崦摆列江岸敌初未之觉一见大惊欲退不可遂以箭相射我军群弩俱发敌出中流中箭者悉坠江中车船乘势冲撞者应时沉没遂不能济次日复来方擂鼓装船欲进见水军战船尽出遂不敢前我以海鳅船五十余只先往北岸截断杨林渡口用克敌弓齐射敌弃船上岸悉陷泥中不能动坐受箭而毙金度势不可进遂自取御寨舟船悉焚毁而去余舟为我师所爇皆尽 员兴宗记绍兴采石大战始末云十一月初四日刘锜兵大败于瓜洲江淮之间民皆奔走是时金主以重兵临采石已数日知建康府张焘屡遣官来催督府措置虞候与叶枢初六日到建康是夜被旨罢王权以李显忠代之督府诈以檄召权来府议事夜遣虞候持檄走池州唤李显忠分付人马令会于采石盖权兵在采石未去初七日发建康初八日早去采石余路十五里闻鼓声震野问道路傍人云是金主临江昨日刑白黑马各一祭天取今日过江虞候见道傍茶坊酒店官军闲坐虞候呼之其说与道路之言合虞候又问云既是金主今日过江因甚却只在这里众兵皆言王节使在淮西每日只打锣不打鼓未尝得接战我辈皆是马军节使令我弃马步走过江如今已无马我辈不会步厮杀随行官吏多欲回虞候曰须要去江上看兵势盖上遣我来当进不当退也有进言者云事败至此舍人与人一担担何也虞候不听虞至采石诸将皆无战意公方会合诸将士诘之曰我闻王节使在淮西每日打锣不打鼓众曰果如此虞侯慰劳曰权不战教汝辈不成事今汝辈半死半活至此不易然王权已罢兵权管你辈不得我是朝廷官家差我担金银来犒设你辈今有节度观察至副校尉官诰皆担来你辈食官家禄官养汝三十年不审能戮力一战否众曰我辈也要战但无人主此事虞侯与说我今日只办两眼随你辈成得功大与你辈填大的官诰立得功小填小的官诰若死于此则当同死于此若你辈走我亦随你去你辈道去甚处我便去见官家说道某人统制已下某人肯厮杀某人不肯诸军大讙曰今日有分付大家去厮杀于是方布阵摆戈船是时江北敌兵甚厚极目望上下流二三十里不绝鼓声震地虞侯即跃马至岸口见北岸一高台台上有一大红绣旗黄旗各二左右肃立中有大黄盖有一人服金甲据胡床坐其上众云此金主也兵号四十万马数倍之虞遂与诸将议与统制官张振王琪戴皋时俊盛新列马步军为阵静以待之分戈船为五以其二傍东西岸行东护岸西里敌船其一驻中流载精兵以待战其二藏小港中以待不测摆布仅毕忽闻敌兵发喊金主亲执小红旗麾数百舟绝江而来未顷刻间有数十舟达南岸敌登岸与官军战公往来行间公谓时俊先登军皆死斗斩杀过半岸上之敌皆投拜战于江中死以万数天色晦敌犹未退会官军在淮西有溃散者三百人自光州路转江而至虞侯拊劳之授以旗鼓设为疑兵敌果以为援至鼓声乃已却打梆子声敌引余舟遁去或欲引水军掩其前断其归路虞侯以为不可所谓归师勿遏是也或恐官军一伤我军少何以继之敌万里入犯如此之盛不止今战若官军少则明日何以为敌但以强弩袭其后追射之敌兵多伤至夜师旋计岸上之尸二千七百余人射万户一人生获千户五人女真三百余人余皆正军健者星夜遁去即夜具奏旧将去新将未至决不敢引去是夜椎牛张酒以劳军有说舍人宣赞者及见枢密院人吏在虞侯前甚恭问之曰乃中书舍人非武官舍人也将辈乃尽礼致恭至夜半仍令布阵再与将士出战敌兵已稍希敌至辰时以来凡再鼓公举旗挥出海船五之二分其半向北岸上流直杨林河口诸将或问公何故遂说与诸将当时只合将船守杨林河口不合放贼船令出命统制盛新引船直杨林河口于江心下泊船度敌前所不到处戒之曰若敌船自杨林河出即齐射之必与争死无令一船得出岸如河口未有船出即以克敌神臂弓射北岸于是盛新受令于江心驻船齐力射敌应弦而倒以万数敌见船无归路即时从下流放火自焚官军亦于河口上流以火船焚其余舟凡一百八十余只亮陆遁去至午间遣一小舟令张千持书至书意似与王权有约悉其策出于用间亟以已发遣王权之事报之 炀王江上录云亮与王权相拒于历阳王权令众回走东采石虞允文督张振等海鳅船共七百八十只措置防守江岸金主遣奉国大将军齐芬珠彻押战船一千余只出杨林口沿江摆布诸军战船包掩敌船低小尽没于江梁大使奏云本国大捷请陛下登舟达建康金主欲登舟齐克绅明威将军奏曰陛下番船低下尽被南宋压沉大江奈何陛下乘舟欲渡是梁汉臣卖陛下于宋朝耳亮见败舟奔岸大怒谓汉臣曰汝本宋朝旧臣朕高官厚禄恩过朝士而敢反命齐克绅斩汉臣于江岸冯履记范处义语云叶枢幕中虞允文汪大猷参赞军事李宏军溃叶遣虞舍人往建康视师中路见王权败兵以为前者失利今愿自效赎过然无人为证者遇虞舍人虞云尔辈肯出力为朝廷杀敌人我可为汝辈作证于是王权之众皆踊跃自奋虞遂领之而去大败金师 杨万里撰虞允文神道碑云十一月甲戌公与义问至建康是夜有诏罢刘锜以成闵代召王权以李显忠代于是义问檄公如池州招显忠领西师且犒师采石乙亥公行是日金主已次采石刑白黑马祭天期以诘朝渡江丙子公未至采石十五里所巳闻江北鼓声振天见官军十十五五坐道傍盖王权败军也公念权已去显忠未来若坐待显忠国事去矣呼而问之曰金人在江北汝等何乃在此从者皆劝公还建康曰事势至此皆他人坏之且督府委公犒师耳非委公战也彼自有将帅公奈何代人任责以速辜公曰吾位从臣使敌济江则国危吾亦安避今日之事有进无退不敌则死之等死耳退而死不若进而死死吾节也策马至采石趋水滨望见江北敌兵连营三十余里不见其后号四十万马倍之而王权溃兵止一万八千人马数百而已诸将已皆为遁计公召其将时俊张振戴皋盛新王琪劳问之曰敌万一过江汝辈走亦何之今前控大江地利在我孰若死中求生乎且朝廷养汝辈三十年乃不能一战报国乎众皆曰岂不欲战谁主张者公觉其可以义动因诵言曰汝辈止坐王权之谬至此今朝廷已别选将将此军矣众愕立曰谁也曰李显忠众皆曰得人矣公曰今显忠未至而敌以来日过江我当身先进死与诸君戮力决一战何如且天子出内帑金帛九百万给节度承宣观察使告身今皆在此有功即发帑赏之书告授之若有遁者我亦归报某用命某不用命众皆曰如此则我辈效命有所付矣请为舍人一战公即与时俊等谋整步骑为阵分戈船为五其二上下东南两涯为游军其一载精兵于中流以待战其二伏内港以备不测号令甫毕公复上马至水滨见北岸有一高台其上立大朱绣旗左右各二环立侍者中张一大黄盖有一人被黄金铠据胡床坐其下者金主也忽敌众大呼声动天地亮亲乘一小旗麾舟数百艘绝江而来一瞬间七十余舟已达南岸其登岸者与官军战我师少却公乘马往来阵间顾见时俊抚其背曰汝胆略闲四方今可作气否若立阵后则儿女子耳俊回顾曰舍人在此耶即手挥双长刀出阵奋击士皆殊死战无不一当百俘斩略尽其中流者船小而卒众又自争舟兵刃隔塞运棹不便而我之蒙冲往来如飞横突乱剌敌舟破溺死者数万顷刻江水为赤敌引余舟遁去公命强弓劲弩追射之敌兵多伤至夜师还数尸四千有七百杀万户二人生得千户五人女真五百人是夕公具捷奏闻椎牛酾酒大飨将士公谓敌明日必复来乃与诸将再往水滨整列步骑戈船出海鳅船五之二以其半直北岸上流杨林河口以遏敌舟之所自出丁丑敌众如墙而进我师射之应弦而倒死者万计舟来未已海鳅逆击敌舟大败顾见我师扼其归路即纵火自焚我师举火尽焚其余二百艘金主遁去入扬州 李显忠行状云王权弃兵渡江督府被旨罢权兵柄檄公会军采石始权失律也时雍国虞允文参赞督府访权所以败之实其军咸诋权失且曰非我辈不战之罪亦非敌之善胜盖权望风先遁我辈何能自振虞公曰朝廷已令李都统交此军尔谓如何众合辞云用李公则我等有所赖公于是领权军亮至杨林瞰江筑高台植二黄旗中张黄盖亮躬擐金甲执小红旗麾军恃众以为江可渡也公即措画依山列马步军成阵五分戈船以其二泊于东西两岸其一泊中流藏其二于芦洲港中顷之敌麾数舰渡江呼声震天地敌舟及岸渐次登陆遣时俊王琪戴皋张振张荣迎击之我师贾勇以一当十俘斩之余降者甚众又疾遣戈船并进以神臂克敌弓射之中者洞贯敌溺水死者不可胜计敌船于是退遁向者港中所匿戈船出断其后夺敌船二十余艘继以轻舸纵火焚其战船火光蔽江烟焰彻天亮既败公遂募军校抵亮所谕之曰今管军非王权乃曩时擒萨里罕李世辅汝众逼江将何为曷若稍却容我渡军为一战决胜负今汝临水而阵是不欲战也亮闻之走淮东 熊克中兴小历云金主驻军和州之鸡笼山必欲由采石而渡朝廷诏王权诣行在以池州都统制李显忠代之命中书舍人虞允文趣显忠交权兵时显忠未至丙子金主登坛建黄绣旗二中张黄盖金主执小红旗麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康来因使人督之敌舟渐近于是振琪与统副官时俊盛新等徐出山崦列于江岸敌初未之觉一见大惊欲退不可我军用海鳅船迎击士皆死斗敌舟沉溺者数万其回北岸者亮皆杀之遂不能济允文具以捷闻丁丑敌复来望见车船遽却我军复以海鳅船先往北岸截杨林渡口用克敌弓射之敌弃船上岸者悉陷泥中而毙 王明清挥麈第三录云金主签刷北人南攻以四十万自随出淮西来与王权相遇而王权之众不能当在和州对垒权尽遣渡船过南岸与其众誓云国家养汝辈许时正要今日以死上报众皆唯唯两军坚壁不动权以二三腹心自随手执诸军旗号戒谕诸将云不可妄动且看敌军有阵脚不固不肃者看吾举逐军旗号方举动敌军数重之内有紫伞往来传呼者莫知其意敌军先来犯阵遇大雨遂退复驻军于旧寨无一不肃诸将遂语权曰敌军如此我军如何可战权云诸公不可说此语今日正当报国之时宜尽死于此不可有一人异议诸将云太尉欲与诸军死此却将甚军马与国家保守江面权悟其言遂言当从诸人议往南岸叫船渡军马还与国家保江却自往朝廷请罪又与诸将计算军马渡江时有殿后者必为敌骑所追合损折一军半人马又要一将殿后统制官时俊云愿为殿后保全军马过江众服其勇王琪是时为护圣马军统制亦同行云所部军马乃主上亲随太尉不可失却他一人骑遂令护圣马军先渡诸军次第而济敌骑果下马来追袭时俊牌手尽当之幸所失不致如所算之数诸军遂就采石各上战舰以备敌人权为枢密行府押诣朝廷窜于海外金主筑台江岸刑白马祭天自执红旗麾诸军渡江行至中流为采石战舰迎敌时俊在舟中令军士以寸扎弩射敌人赴水者多尽皆退走亮知江岸有备遂全军过杨州军士奏凯未及登岸虞丞相允文以参赞军事偶至采石遂与王琪报捷于朝虞自中书舍人除兵部尚书自此遂蒙眷知琪除正任观察使诸将在江中获捷者亦皆次第而迁水军统制盛新功多而获赏最轻抑郁而死建康采石军马至今怜之次年春初明清从外舅起师合肥道出采石亲见将士言之 赵甡之遗史云愚尝用心稽究采石事实质之于士人僧道军兵商贾官员观腾报之功状考一时之记录莫不张其声势大其功伐皆不可取信惟太平州及东采石之百姓所言者不约而同盖其所亲见而又无心于毁誉也愚取之遂为定说曰丙子晨隔江见杨林金人筑台四旁有黄黑烟突地人皆莫知所谓或曰昨日刑白马祭天今日祭风欲出船渡江耳少刻烟渐微细而青白色辰已刻之间有红伞登台亮在其下有绣旗环绕之俄闻枢密行府有参赞军事中书虞舍人到采石市中吃食乃允文也或走报允文请临江督军允文至江口是时风色已作人谓金人祭风果应乎望杨林口有舟出江相次尾尾相衔而出凡出一十七舟杨林口忽生沙塞断江口余舟皆不可出允文命发战舰有水军蔡将韩将二人各有战舰一艘皆唯唯不动乃急命当涂民兵登海鳅船踏车每舟有军兵数人发十海鳅往迎之允文坐蛾眉台中战灼几不能止军人皆说谕民兵曰此是必死之地若齐心求生万一有回归之理民兵皆然之风色忽止官军以海鳅冲十七舟舟分为二官军呼曰官军胜矣遂皆并杀金人金人舟其底阔如箱极不稳且不谙江道皆不能动手其能施弓箭者五七人而巳遂尽死于江中有一小舟为水漂流至薛家湾薛家湾者采石之下数里有王琪军在焉以劲弓齐射舟不得着岸舟中之人各一二百箭往往缀尸于板而死取金人之舟视之乃用和州民舍拆板而造者每舟可戴二十人板木钉灰皆不如法其败固宜也是役也金人有四十舟在杨林出江者止十七舟官军止有海鳅十艘迎战二战舰终不出允文逮蔡将韩将各鞭之一百金人死士五百人不死于江者亮尽敲杀之怒其舟不能出江也初亮问顷年乌珠何以渡江或答曰乌珠自马家渡渡江江之南虽有兵望见我军即奔走船既着岸江岸已无一人一骑亮曰吾渡江亦犹是矣及杨林口出舟当涂之民在采石上下登山以观者数十里不断不啻数十万人亮隔江望之曰吾放舟出江而山上人皆乐观之既而连亘数十里驻足不动遂成江南壁立万仞之势岂人力能使之然哉盖天实为之也甡之尝试以允文二奏劄论之昔岁马家渡之役乌珠出舟于江官军不战而溃金人遂陷建康蹂践江浙四明而回当时议者谓方金人进舟欲渡时有能鼓率士气竭力御之可使金人皆葬鱼鳖之腹不为难矣虽用力不多假使以郡王使相赏之其谁以为不当采石之役正犹是也或官军退却一步则敌人登岸不知肯似向时蹂践江浙而复回乎海鳅十艘虽用力不多而金人悉死于江中若以前事为鉴虽厚赏极一时富贵以酬其不退却之功可为当矣允文乃虚张功伐大其劳绩意在于邀求厚赏以结将士之心自誉已才而冀他日之用可谓之要君亦可谓之欺君矣允文谓午后到采石鼓声已震地允文方与统制张振等议列马步军为阵分戈船为五若金人已击鼓乃欲进兵也允文方列马步军为阵分戈船为五不亦遽乎列马步军为阵刹那间犹可办也分戈船为五非十刻不能办岂容摆布仅毕敌人方发喊况鼓声振地已久虽欲出舟何用发喊又谓数百舟绝江而来且杨林渡当冬月乾浅惟单舟乃能出口若欲出数百舟非二十刻不能办岂可谓顷刻间通计官军分戈船为五金人出数百舟当占三时自午后又占三时日已莫矣又谓七舟遽达南岸既战罢计岸上之尸凡二千七百余人七舟可载二千七百余人则一舟当载四百人矣国家水军舟船大而壮实者无如马船他军每队五十人马船犹不能载八队况金人拆民间板木旋钉为舟而能载四百人乎允文谓亲身往来行间再三传令激以大义许以酬赏至今当涂采石之人指此语为笑端允文藉此盖有心望为宰相也丙子之奏既行丁丑又作奏允文盛称采石之功难者曰旗头本执持大旗麾众当先临阵鏖战之际已断其左臂大旗固不可操执正争命之间安得小旗而麾之耶其疏一也采石丁夫不过有数千人况踏车转战至夜疲怠之余安可役使允文谓掘堑阔一丈五尺深八尺一夕之间开得数百丈又为内堤可立官军计其工料非疲怠之卒一夕可办者其疏二也愚尝经由采石寻访掘堑立堤之地采石人皆大笑之且曰采石地势有高有下有山有水虽有连接亦有断头安得掘数百丈之堑立数百丈之堤愚熟观其地利深以其言为是诸军虚张报捷者不可胜数是时王权方去军两日议者谓权不去则为权之功故天下事有幸有不幸也允文见敌人既退又上第三奏劄皆有可议者夫敌人应弦而倒者以万数不知用几万神臂弓克敌弓能如是耶况官军以舟船杜塞杨林河口而已杨林河口不甚＜宀十见＞阔而又敌人摆阵处在岸上乎在舟中乎若在岸上则与河口全不相干若在舟中不过有数舟相对安得应弦而倒者以万数也臣尝以众说参考之采石之役若非虞允文身在兵间激厉诸将则将士溃亡之余将鸟奔兽散之不暇使敌人一涉江则大事去矣毙亮录所书虽简而尽员兴宗记载差详但其间如麾数百舟死以万数之类乃文士遣词之常语亦犹前史所载睢水为之不流秦军为却五十里之类固不可以此而遂没其实也王明清熊克辈乃谓诸将已却敌军而允文后至采石不已诬乎按陈良祐撰杨椿墓志云北主盛兵欲渡采石虞公允文以中书舍人参军事适至趣舟师扼其冲北主怒移屯扬州良祐乾道中为吏部侍郎与允文异论谴责者也此文出于淳熙四年盖允文既没之后而所云如此则明清与克之言诚不足信矣明清称王权欲以死报国而诸将令其保守江面此言已不足据至谓时俊殿后所失不及一军半之数则尤为不然建康军五万今止余万八千何止折一军半也及赏功以张振为遥宣王琪为遥察允文言其薄愿以已官与之于是张振时俊除正任承宣使琪等观察团练使明清乃谓琪赏重而新赏轻亦非其实李显忠行状又尽以为显忠之功尤为谬妄盖敌舟之来在丙子显忠之至在丁丑方捍敌之时显忠实未至也赵甡之遗史虽诋允文为多然其指授诸将之功终不可没至谓敌出十七舟每舟可载二十人则亦未足据金亮之来其势甚盛若如甡之所云是金人渡江之兵才三百余人岂不儿戏今江滨渡舟不甚大者尚可容五七十人孰谓敌所造舟反不及之也晁公忞败盟记言一舟济五十余人当得其实甡之又称官军发十海鳅船每船有军兵数人及谓采石丁夫踏车转战至夜疲怠之余安可役使此言最为紧切以日历所载明年五月二十九日建康府具到采石当时籍定踏车夫数考之凡六千三百人若尽使之踏车则每一海鳅用夫六百三十人是又大于马船一倍矣况每舟止有军兵数人而用夫六百人乎以是观之恐不止于十海鳅若止用十海鳅则余夫甚多犹不妨于掘堑也大率纪事之体抑扬予夺当尽其实若稍涉用情则后之人将有所不信矣杨林口生沙塞断江口他书皆不载按日历会要所载叶义问奏疏其言沙塞港口事乃云敌人开二港欲径冲丹徒一夕大风沙涨不得渡以此奏考之丹徒县属镇江则非采石交兵之地一夕沙涨则亦非午后出舟之时甡之载此以明敌舟得出者少用掩允文之功尤非其实义问奏疏详见此月二十六日甲午 
