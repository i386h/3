<!-- { "loadSidebar": true } -->
　　丁卯祔徽宗皇帝显肃皇后神主于太庙第十一室初议祔庙毕纯吉服及太常以为请上诏曰情有不安可并如旧其百官俟过小祥取旨初议易服已见今年四月壬子太常建请在十一月乙卯百官过小祥取旨在是月辛酉今并于此书之 左承事郎罗万监都进奏院万自初官改秩始命堂除大邑至是赵鼎以京局处之 
　　戊辰中书门下省奏勘会已降指挥来春复幸浙西日历不见此指挥所有太庙神主合先次进发诏恭依 协忠大夫华州观察使提举江州太平观解潜权主管侍卫步军司公事后二日又命潜兼权马军司熊克小历于今年九月戊子刘锜除淮西帅时遂书之盖误按此时马步二司职事皆杨沂中权管今始命潜耳王曮撰沂中神道碑云马步乏帅诏兼领其职王辞不许阅数月复乞免乃令举人自代其眷委如此按解潜乃赵鼎所厚其两除管军皆随鼎进退恐非沂中所举盖碑下无缘饰也 伪齐武略郎兼合门宣赞舍人统制官王宗等帅众来归上命引见赐银帛赵鼎奏令有司供进上曰已令内帑办赐禁中所有未尝一毫妄用皆以赐将士耳乃诏宗迁官三等余吏士各进二官熊克小历于此月书宋超来降今移附八年正月 殿中侍御史金安节言臣切闻刘豫为金所执驱之以北虽得于谍报未审其由敌情多变难以遥度然有以知去顺效逆祸终自速金人无信不可恃以为援也臣蚤夜思之神州既非外国所可居而变诈若此谁复为用是殆上天悔祸使复为国家驱除以启中兴之运尔要在修人事以应之而巳盖中原重扰外敌方强或狃胜之兵怙其诈力尚敢凭陵或喜乱之民起于盗贼輙肆越轶则防遏之备不可以不严转祸而为福者或举城而内附去危而即安者或率众以来归则抚纳之方不可以不至此诚天下举安之机南北复合之会不可失也臣谓正当申严守御以固吾疆陲多遣间谍以招彼携贰通好之使未可遽遣顺动之计更宜缓图使民心不摇军听无惑养威持重徐观其变然后起而赴之则定计审而临机果庶几无遗策矣臣愿陛下上承天眷下副人望命心腹大臣深谋审处无失机会以定中兴之业天下幸甚安节疏不得其所上之日据日历是月十七日甲戌安节进对又在此后六日恐太晚今因奉迎太庙神主及王宗等来降遂书之更须详考 宗正少卿冯楫言国家自金人用兵以来谋所以恢复平定之策不过和击二议而巳和则遣使击则用兵然使屡遣矣而好未通兵屡用矣而功未见者何也时势未革而机会未至故也中原荒芜无可湏索敌人追求悉厌所欲事巳极矣迩来传报金执伪齐叛琼而归似时势欲革而机会之将至也顾朝廷措画以趋其机会者如之何耳闻见议遣使此正得策然为今日之使全藉有识见谋画胆气又有辞辩副之乃能有济傥有请行者乞令宰执召而密询之今金执伪齐叛琼而归谋出何策前去见金合致何辞金与论事说以何道事毕而还当有何功若于此四者皆有建明使可遣矣傥或于此初无先见深画更在陛下与大臣熟议而慎择之此据冯楫所上时议录录称绍兴七年十月内在建康府投进然金执刘豫乃闰月事不应前十月先言之今且附金安节奏疏之后 
　　庚午秘书省校书郎施庭臣诸王宫大小教授黄锾并守监察御史日历无锾除目本台题名在十二月今并附此俟考其本日庭臣勾涛所荐锾范冲所荐也 枢密院进呈先得旨令京东宣抚处置使韩世忠移司镇江府留兵以守楚州秦桧奏曰诸军老小既处置得宜万一警急诸师当尽力捍寇时巳命张俊岳飞皆留屯江内故桧奏及之世忠上奏极论敌情叵测其将以计缓我师乞独留此军蔽遮江淮誓与敌人决于一战上赐札曰朕迫于强敌越在海隅每慨然有恢复中原之志顾以频年事力未振姑郁郁于此前日恐小或有未便委卿相度今得所奏益见忠诚虽古名将亦何以过使朕悚然兴叹以谓有臣如此祸难不足平也古人有言阃外之事将军制之今既营屯安便控制得宜卿当施置自便勿复拘执至于军饷等事巳令三省施行 
　　辛未资政殿学士翟汝文落致仕提举临安府洞霄宫 
　　壬申不视朝百官进名奉慰先是太常言祔庙毕遇朔望日皇帝御殿百寮更不奉慰上以宫中实行三年之丧乃命如旧 
　　癸酉端明殿学士提举临安府洞霄宫折彦质知福州赵鼎去位彦质亦奉祠至是复起 
　　甲戌礼部侍郎常同面对言兵革未息正当马上为治之时而上至三省下至州县尚循承平之旧穷日之力以从事于烦文曲礼岂救毙之道望诏大臣屏去细务专帷幄之谋责任六曹随事裁决凡礼文法令悉命裁定以趋简便翌日上谓宰执曰闻三省文书极繁卿等省阅日不暇给皆由六部官不任责事事申明故也岂有为尚书不能任一部之事朕若擢为执政便可裁天下之务昨常同亦奏此事陈与义曰今日事比承平时极多赵鼎曰承平时朝廷尊严上下有分昨一小使臣马前喧呼臣恐其诉冤乃求差遣耳政由臣等不才致朝廷之势陵夷上曰此须与行遣天下事赏罚而巳若有罪不行罚渐成姑息之风诚为不便乃命六部措置条具申省命六部条具在是月丙子 金人徙刘豫于上京给旧夫子庙居之后封曹王豫废年六十五 
　乙亥户部尚书章谊入对上谕曰天下苖米湏与措置其不熟处除检放外止令输钱仍运钱于丰熟之地籴米如此则公私两利矣谊退以上旨告执政行之 
　　丙子徽猷阁待制知池州刘岑移知镇江府 
　　己卯秘书郎罗孝芬提举荆湖南路茶盐常平公事　辛巳尚书礼部侍郎常同试御史中丞 试尚书户部侍郎王俣充徽猷阁待制提举江州太平观侍御史石公揆论俣在户部所行皆诛剥之政初为赵鼎所用及鼎与张浚争论不合而去则百计谮短以求合于浚又谄事吕祉张宗元因缘求哀且谓得革心洗虑以求自效祉常笑其语对士大夫语之然复说其谄力为游说浚遂喜而用之力言回易之利呼吸驵侩市井为之用破费官钱数百万缗而莫收其利伏望亟加贬斥投置闲散故有是命俣辞后三日改充集英殿修撰　　壬午吏部员外郎蒲贽面对论当建都险要之地时巳议定回跸故贽言及之此以明年正月戊戌上语修入 温州布衣黄石应诏上书论内事之可治者七外事之可治者四诏与免文解仍赐束帛　　癸未有司奉九庙神主还浙西百官辞于城外 是日徽猷阁待制王伦右朝请郎高公绘还自金国 初刘豫既废左副元帅鲁国王昌乃送伦等归曰好报江南既道涂无壅和议自此平达前七日知泗州刘纲奏伦归耗上嚬蹙曰朕以梓宫及皇太后渊圣皇帝未还晓夜忧惧未尝去心若敌人能从朕所求其余一切非所较也赵鼎曰仰见陛下孝心焦劳上曰国家但能自治以承天心岂无复强之日日历云臣桧以屈辱为愤此秦桧为秘书少监时所修也恐非其实伦言金人许还梓宫及皇太后又许还河南诸州上大喜赐予特异时通问副使朱弁因以表附伦归进上览之感怆恤其家甚厚王明清挥麈录载弁表略曰节上之旄尽落口中之舌徒存又曰叹马角之未生魂消雪窖攀龙髯而莫逮泪洒冰天按此乃弁等北地祭徽宗文中语明清误记也初知泗州刘纲乞调滁州千夫修城有旨从之言者以为非是 
　　甲申上谓宰执曰百姓诚不可劳但边城利害至重天下之事亦权轻重而为之朕爱民力一毫不敢动惟此役不得巳也赵鼎曰昨得旨巳令优给钱米矣 
　　丁亥以王伦为徽猷阁直学士提举醴泉观充大金国奉迎梓宫使高公绘为右朝奉大夫充副使 枢密使秦桧乞以元日假内往山中上冢焚黄许之 
　　是月起居郎李弥逊起居舍人勾涛并试中书舍人尚书祠部员外郎勾龙如渊守起居舍人时巳定议回跸浙西群臣对者多言建都事而如渊独言在德不在险故擢用焉三人之除日历不载今以后省题名附入按十二月十三日庚午起居舍人勾涛十八日己亥起居郎李弥逊并直前奏事则三人之除必在下旬或是常同除中丞之日当考 
　　是冬川狭宣抚副使吴玠遣裨将马希仲攻熙州希仲素妄庸得檄即气索不得巳进营熙州城外数十里熙州父老闻官军来有欲率众归附者金将宣言曰北军今日大至当共劫营希仲闻之昏时拔寨遁去时别将郑宗李进攻巩州城垂破希仲引兵会之金守将龙虎卫上将军富察乌遣人约降希仲许诺独进疑其诈衷甲待之乌出城援骑四至兰州归明将王宏曰事急矣何不遂取此人即剌之不殊骑士张＜王巳＞断其首坐者皆鸟兽散独宗死城下久之玠以希仲失二郡机会枭其首令诸军此据员兴宗西陲笔略　建炎以来系年要录卷一百十七 
　　建炎以来系年要录卷一百十七金人地名考证 
　　布尔噶苏原书作拔束误改见卷二十八 
　　托卜嘉原书作挞不也误改见卷五 
　　萨里罕原书作撒离喝误改见卷十一　博硕诺原书作保寿奴误今改正 
　　温腾原书作温敦误今改正 
　　呼沙呼原书作胡沙虎卷一百三十三又作湖沙虎即金史之忽斜虎并误今改正 
　　尼玛哈原书作粘罕误改见卷一 
　　富察原书作蒲察误今改正 


●建炎以来系年要录卷一百十八 
　　宋 李心传 撰 
　　绍兴八年岁次戊午 金熙宗亶天眷元年春正月戊子朔上在建康尚书左仆射赵鼎率百官遥拜渊圣皇帝于南宫门外退诣常御殿门进名奉慰以上在谅闇故也 赐淮西将士宴于本军以帅臣刘锜主之 
　　庚寅集英殿修撰提举江州太平观王俣落职用侍御史石公揆再＜锍-釒＞也　　辛卯金国宣义郎总管府议事官杨尧弼迪功郎杨凭献书左副元帅鲁王昌右副元帅沈王宗弼论和议三策上策还宋梓宫归亲族以全宋之地责其岁贡而封之中策守两河还梓宫下策以议和款兵重邀岁币出其不意举兵攻之侥幸一旦之胜又言今宋使以梓宫为请万一不许大军缟素遮道当此之时曲在大金而不在宋昌后颇用其言 
　　壬辰诏浙西制置大使吕颐浩暂赴行在奏事时上将还临安而建康留钥未有所付赵鼎以颐浩之政长于弹压故奏用之 
　　癸巳言者请今后从官作守不许冲见任人赵鼎曰祖宗以来待从官如此上曰若遇从官无异庶官宰执无异从官则非朝廷之体陈与义曰人臣何有重轻但堂陛之势不得不存秦桧曰严堂陛乃所以尊朝廷也熊克小历称壬辰宰执奏事云云盖差一日 是日起居舍人勾龙如渊直前奏事先是奉使王伦之还言金人废刘豫之谋自巳使人发之如渊言伦迎梓宫问讳日使指也梓宫未还讳日犹秘而一言之合遂使废豫此其可信哉上曰不然伦奉使时朕尝以此意谕之渠果能游说亦未可知如渊皇恐谢 
　　甲午秘阁修撰两浙转运使向子諲升徽猷阁待制充都转运使 
　　丙申给事中充史馆修撰傅崧卿充徽猷阁待制提举江州太平观以御史中丞常同论其阴险也同又言自奸臣用事以来沮抑言路喜怒好恶一出私意台谏章＜锍-釒＞多不报行朝廷命令既无所因而言事之官亦被缄默之谤陛下既以更正其非而近者言章所论尚循前例请之再三然后报出或加节贴文理不通殆非所以明是非公赏罚肃纪纲广言路也道揆法守不宜分彼此之嫌进贤黜奸当共守至公之道言章若实使天下知朝廷议罪之当若其不实亦使被罪者异时得以自明欲望特降处分随事劄下报行以称陛下无偏无党之意从之 右中奉大夫陈古知兴元府古后不赴改用田晟 
