<!-- { "loadSidebar": true } -->
　　戊戌尚书省勘会国家经费惟仰二税间有陈乞蠲免之人理宜禁绝诏户部遵守执奏如有已经施行者并改正此似为张俊设当考 徽猷阁待制新知泸州刘观罢以御史中丞廖刚论观在伪楚时尝有指斥渊圣皇帝之语故也 资政殿学士左光禄大夫提举凤翔府上清太平宫宇文粹中薨赠少保 
　　青田县童子梅元眉七岁丧其祖抱棺而寝守墓不去夜有群鹊喜噪祥光照冢上守臣以闻庚子诏赐粟帛 
　　壬寅诏自今百官并久任如有侥冒陈乞之人取旨黜责时殿中侍御史周葵论自顷大臣市恩而不任怨爵赏轻而人有奔竞之心刑罚 

弛而下无畏服之意风俗不靖职此之由甚者布衣献书敢纳宰执州县官有请诛大臣者此风岂可长哉愿诏大臣悉心奉法渐矫前日之弊故有是旨布衣荐宰执恐是指周南仲已见七年八月末未知即此否或又别有上书者当考 
　　癸卯起居舍人程克俊言河南故地复归版图父老苦刘豫烦苛久矣赋歛及于絮缕割剥至于蔬菓宿债未偿欠牍具在欲望明诏新疆州县取刘豫重歛之法焚于通衢诏如所请豫之僣也凡民间蔬圃之田皆令三季输税又令民间供赡射士宣谕官方庭实尝言其不便事下 

诸路漕臣措置故克俊及之上因言太祖皇帝混一天下当时强藩悍镇与方命之臣既归在朝廷皆加容贷今中原官吏复还本朝朕方以天下为度凡旧染之污一切务在兼容上又曰今恢复新疆正是求治之初士大夫在外者輙辞难避事在内者多循私立异卿等当分别明示赏罚方庭实奏请在是月癸巳今并书之 诏两浙转运司措置明州广德湖利害申尚书省湖在州西十里外周回五十余里灌民田近二千顷亩收谷六七斛自政和末始废为田得租米万九千余斛近岁仇悆为守又倍增之绍兴七年然民失水利所损谷入不可胜计至是中书门下省检正诸房公事周刚自明州召归请复废田为湖故有是旨焉 左迪功郎张行成献刍荛书二十篇其首曰定谋大略谓关中汴洛之地我 

无故得之然敌情未可测意我得关中必以蜀兵实之得汴洛必以吴兵镇之留梓宫以多索贿赂我必竭吴蜀之财以奉之兵移则守解赂重则财困然后求我之衅正彼之名举兵以来乃得志矣自古讲和多矣未有终久不变则审处慎行乃今日有常之谋不可胜之术也次曰审势大略谓天下形势不过乎三曰强曰弱曰强弱之中故或战而图之或和而图之或守而图之及其成功一也国家南渡远在江左诚弱矣然昔日之败本由人不知兵故望风奔溃遂成孺子之名顷年以来人材日经事兵将日练习天下之心稍怒忠义之气渐振咸思效死于敌故金人三败于蜀再败于吴一败于楚况项羽以会稽高祖以汉中皆取天下则其弱亦不必忧今日和议恐未坚也战守二事必居其一矣倘审势慎 

守不与敌遽绝阳交而阴图之俟我之力既全敌之志已殆一举而灭之则亦何远之有次曰议都三篇大略谓当今地之可都者莫如金陵自过江以来十余年矣庙堂之上未有发斯议者其弊有二一曰苟且不任事二曰夸诞不务实且今河南既还返汴洛迁关中臣知必不敢也莫若励志竭力以建金陵之都犹不失晋元帝也或曰曷若稍徙荆楚以为进取之资臣应之曰方城之山推车可上汉江之水褰裳可涉此之谓险阻浅一不便也江南之师遇涨则隔吴越之众泝流则迟此之谓应援难二不便也前耕襄许寇难实逼后视湖湘膏腴复鲜此之谓地利薄三不便也荆楚虽未可都亦不可轻可顺流而东形势便利此之谓抚吴之背断三峡之口则蜀虽劲兵亦莫能前此之谓扼蜀之吭若夫用荆 

州之众涉汉水踰方城不十日间汝洛震动此之谓撞敌之胸故势不得不重若建为留都示人以渐命宰相为留守出御史于留台如今八路铨选远方类试揽此二者萃于留都亦足以振接天下之势维络远人之心矣次曰议地三篇大略谓今河南之地欲奄而有之即力所未能若贪而信之恐害必遄至若因而利之据其可据割其当割最为得策如秦陇之上附之于蜀淮汉之内附之吴楚有其地土有其人民此据其可据也秦陇之下淮汉之外或择豪杰或因旧将裂而藩镇之此割其当割也次曰议蜀二篇大略谓农以田商以货二者蜀民所以生自新法行增和买免役二年复有对籴之米激赏之绢募兵赡家之钱比昔时之税不知几倍茶盐酒法一变官收九分之息下无毫末之利今关中虚竭 

方赖蜀以供给征歛未可遽轻若改纪其政大为措画使冗兵可消冗官可减冗费可节如是则民力苏矣臣窃谓为蜀之计者当固边而息民固边莫若专任息民莫若省事今取熙秦二路附之于蜀而于山南置秦蜀宣抚外则分之一付于人此专任也内则并之一付于法此省事也次曰立志大略谓志不可以卑弱亦不可荒唐江左自并蜀地抗衡中原垂三百年今河南新复之地虽未尽获其用亦可假以为藩篱苟有立志焉事何患其不济次曰遣使大略谓梓宫亲属悠悠未返若迫而求之则要我益坚若遂赂之彼虽先归梓宫而母兄弟未必归也苟若缓而图之卑辞可以屈已厚币不可伤国数年之后积财训兵我强敌畏而使者得如侯公养卒有辞藉口以张其说则梓宫亲属何患其不归耶次 

曰任相大略谓古之人君定大难济大功者必择宰相与之终身未有中道輙易者故虽有嫌疑弗信虽有过失弗问要其终之成功而已方今多难择相而任之愿以太祖为法次曰蓄力大略谓自古窃据中原未有三十年不变乱者若能痛自刻厉积粟训兵求材练将俟时至而赴之会稽之耻可雪矣次曰建亲大略谓本朝宗室亲近者虽有爵号而无土宇权柄故靖康之难拱手偕行赖陛下适总兵在外不然何所顾藉以继此配天之业今宜搜访天下宗室稍分之以权任之以事数年之后安知无挺挺著见者次曰搜奇大略谓国朝以诗赋取士又有免举推恩之法如贤良之试六论皆注疏之学豪杰之士岂肯俛首作此方今外有巨敌正急人材之秋如谋任帷幄武堪将帅辩可奉使若此等类宜使 

在位各举所知阔略细故务得奇才如是而英雄豪杰庶无在下之叹次曰省官大略谓欲节财用以专军湏莫若并州县省官吏若谓亲老家贫或仰禄以为养假令任子之未及年进士之未登科固必有术以生亦岂仰禄而食今若恐英豪失志则宜开自荐之路如州县之残破者愿自效而安辑壤地之荒芜者愿自效而营垦或备驱使于剧边或充奉使于绝域材有堪此咸许自陈则英豪之士当自頴脱余子虽群讥聚谤安能南北奔走哉次曰惜谷大略谓天下之谷半縻于酒今若为令非岁时不许造酿岂惟可惜谷而人乐于供上所得将愈于榷酤矣次曰实内二篇大略谓孙皓之守吴惟恃江险不修内备故杜预以破竹策之刘禅之守蜀也亦恃山险自姜维汉中之外惟有罗宪屯白帝以备吴霍 

戈屯夜郎以备蛮其余郡县罕有精兵强卒及钟会以重兵扼姜维邓艾由江油道入葛瞻一败后主遂降今吴蜀之地兵素弱若用以备敌则吴沿江一带蜀随山数处宜有宿将总兵镇扼之至于内郡莫若乡兵汉之材官骑士可用为法若因保甲之旧精择而教之置材武上中下三等之科事艺进者递迁退者黜责阶至五百人长得副尉千人得比校尉人知此途可以进身将乐然为之矣行成又献七引一篇其意谓今日之势未可一战复中原也故托晋元帝以寄意焉行成临卭人也 
　　建炎以来系年要录卷一百二十八 


●建炎以来系年要录卷一百二十九 
　　宋 李心传 撰 
　　绍兴九年六月己酉朔签书枢密院事楼炤与东京留守王伦同检视修内司趋入大庆殿过斋明殿转而东入左银台门屏去从者入内东门过会通门由垂拱殿后稍南至玉虚殿乃徽宗奉老子之所殿后有景命殿复出至福宁殿即至尊寝所简质不华上有白华石广一席地 

祖宗时每旦北面拜殿下遇雨则南面拜石上稍北至坤宁殿屏画墨竹芦鴈之属然无全本矣他殿画皆类此自福宁至钦先孝思二殿钦先奉诸帝孝思奉诸后帐座供具犹在出肃雍门至玉春堂规模宏壮非他位比刘豫尝对伪臣于此左竹径之上有迎曦轩对轩有月屏始至修内司谓元是宝绘堂复由延春阁下稍东即今太母之旧阁过小门曰锦庄无文饰入睿思殿门登殿左曰玉銮右曰清微后曰宣和殿庭下皆修竹自此列石为山分左右斜廊为复道平台台上过玉华殿殿后有轩曰稽古西庑下曰尚书内省西出后苑至太清楼下壁间有御书千文 

登瑶津亭亭在水间四面楼阁相对遂趋出拱辰门时京城外不复有民舍自保康门至太学道才数家太学廊庑皆败屋中惟敦化堂榜尚在军人杂处其上而牧彘于堂下惟国子监以养士略如学舍都亭驿栋牌犹是伪齐年号琼林苑敌尝以为营至今作小城围之金明池断栋頺壁望之萧然也 
　　庚戌皇后邢氏崩于五国城年三十四 
　　辛亥西京留守孟庾辞行命坐赐茶 陕西宣谕使周聿乞以赦书所免苖税分为十年均减朝论以巳行难追改乃命楼炤相度陕西合 

用钱关子茶盐利害及见收酒税钱措置赡军仍选可为漕臣者以闻时新疆皆复三年租州县无所入故聿请之 湖北京西宣抚使岳飞言巳复河南故地其两路并是腹心州县所有知通巳下官属今后欲望朝廷差注奏可仍赐诏奖谕 武经大夫潍州团练使知亳州王彦先为福建路马步军副总管 
　　乙卯上谓秦桧曰山陵事务从俭约金玉之物断不以一毫置其中前世厚葬之害可以鉴矣桧曰此非陛下博览古今灼见利害之实孰敢轻议圣谕所及足为后世法尚书金部员外郎陶恺为司农少卿 

　　丙辰带御器械郑藻为陇州防御使用祔庙推恩也先是上因邢孝扬除命谕大臣曰朕忽思显肃皇后家未曾推恩今先及孝扬恐失先后之序三省检会显肃讣闻日巳推恩上曰今与藻落阶官足矣 故保义郎盛修巳特赠武翼郎合门宣赞舍人令宿州封表其墓以楼炤言修巳建炎间死节也事见建炎三年十月 宗正少卿三京宣谕方庭实言将仕郎赵汧性刚直晓吏事登封县令双虔为县岂弟頴昌府进士范墀风度夷粹论事慷慨流离颠沛志不忘君欲望量才任使诏西京留守司津遣赴行在墀镇元孙也汧新调郑县簿虔以白身摄令故庭实荐 

之 是日签书枢密院事楼炤至永安军先谒昭厚二陵及会圣宫昭陵因平冈种柏成道道旁不垣而周以枳橘四面阙角所存者半神门内石羊马驼象之类皆在神台三层高二丈俱植柏最下约广十五丈为水道者五大门外石人对立其号下宫者乃酌献之地今无屋而遗基历历可见余陵规模皆如此诸陵前控洛水左少室右嵩高山川佳气不改而室屋皆为伪守窦玠所毁宫墙内草深不见遗址旧分水南水北今水北有二千户水南墟矣 
　　丁巳新除宝文阁直学士陕西都转运使仇悆先次落职令听旨悆上＜锍-釒＞辞行有曰孤危之迹恐无还期傥使得罪于临时莫 

若自明于先事既夺职悆又固辞上曰悆为侍从乃避事辞难遂责少府少监分司西京全州居住悆责官在是月癸酉 
　　戊午诏新复州军同知州并改为通判用金人所命承奉郎同知顺州陈楚请也楚申明状云天眷元年十二月十二日准伪敕改承奉郎就差同知顺州天眷元年即绍兴八年时刘豫巳废盖金人所命也 
　　己未执政进呈殿中侍御史周葵论国用军政士风三事上曰国用当藏之于民但百姓给足国用非所患 
