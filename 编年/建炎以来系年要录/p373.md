<!-- { "loadSidebar": true } -->
壬辰太常博士丁娄明面对言迩来诸路司间有以县令之贪残者按劾以闻寻罢黜矣未见有以政绩优异敷奏于朝者望申饬监司详加考察岁具殿最以闻诏申严行下 中亮大夫建宁军承宣使殿前司右军统制岳超落阶官为利州观察使以职事修举特迁之也 
　　癸巳右朝请大夫荣薿知襄阳府 左朝散郎抚州州学教授宋朴充诸王宫大小学教授朴当涂人好左道每与方士游枢密院统领丁禩荐之秦熺力加引拔于是桧骤用之此以叶义问章疏修入 
　　丁酉监察御史林大鼐面对言祖宗于字人之选其格尤密比者改官者多作丞关升者多作幕职今尚左知县阙一百三十五侍左县令阙一百一十二合入者既择禄而不愿未应入者愿宣力而无由至于盐场侍左见有三十余阙久榜不销祗为监司郡守差权官之奇货愿并与破格差从之吏部奏下在六月甲戌吏部所奏称臣僚劄子乞将知县县令盐场共二百七十八阙破格差注一次即指此三色也熊克小历节去盐场一项今稍详之 
　　戊戌宗正丞王葆转对言陛下修德睦邻感召和气年榖屡丰今常平司既不能因时籴买以广蓄而州县秋苗乃高立米价抑民纳钱望严折钱之令讲平籴之方庶几农末不病诏付户部 
　　夏四月甲辰起居舍人权直学士院王曮权尚书礼部侍郎以使还迁也 权尚书兵部侍郎王会落权字 
　　乙巳秘书少监汤思退试起居舍人权直学士院 权尚书礼部侍郎兼侍讲陈诚之权刑部侍郎韩仲通并落权字 端明殿学士知宣州杨愿升资政殿学士以愿首修中兴圣统故也 
　　己酉阆州观察使带御器械潘端卿降授郢州防御使端卿不赴后殿起居为合门所弹故有是命 
　　庚戌礼部侍郎知贡举陈诚之等言考到博学宏词科合格人下等左迪功郎监潭州南岳庙莫冲左迪功郎临安府钱塘县主簿叶谦亨诏并与堂除冲归安人谦亨丽水人也 
　　壬子武德大夫和州团练使知合门事赵述落阶官以述自言元勋普之孙供职殿陛余三十年且使北来还以例迁也 
　　闰四月辛未朔左朝散郎孟处义提举淮南东路常平茶盐公事 
　　癸酉上谕大臣曰三衙阙额令诸州拣选补填江上诸军令具阙数申枢密院先是禁止诸军毋得擅自招刺故上训及之 
　　甲戌秦桧奏以直显谟阁知抚州李庄提举福建市舶上曰市舶委寄非轻可令庄赴阙禀议然后之任 左朝散郎王扬英知秦州扬英自尚书郎斥去意望还朝会秦桧久病乃上书荐熺为相于是桧以郡处之此以王圭劾扬英章疏修入 
丙子上策试南省举头郑闻已下于射殿制策曰朕惟祖宗创守之宏规举可掩迹三五然而中遭厄运变起弗图盖许国之臣无几而自为谋者总总也今朕承中兴之运任拨乱之责所赖于有官君子为至切矣顾狃于闻见小慧相先谓了官事为痴谓履忠信为拙以括囊为深计以首鼠为圆机子大夫读先圣之书通当世之务其为究复何洒濯可以格旧俗何陶染可以成美化明著于篇副朕延伫且以观子大夫入官之志举人赵逵对策略曰君臣父子之间天下真情之所在陛下以神器之大方与元老大臣协谋比德以缉熙中兴之功而百执事之人因循旧习不与圣人同忧盖自艺祖即位尊礼赵普以为社稷臣重其权信其人虽一时举职如雷德骧不能间也显然示天下以好恶之所在磨以岁月而天下之士洗濯自新风俗一变承平日久士为曲学阿私之计而风俗坏尚赖祖宗之泽未远廊庙大臣有质正不挠者出身捍难作多士之气以摧折仓卒之变维持至今此道不坠今陛下已尊任其人矣是宜明谕天下以好恶所在而又有以振厉之若既知其为小人确然不惑无使得干庙堂之正议愿陛下尊其所闻每进一人惟其痴惟其拙每退一人惟其深计惟其圆机则天下之士庶几稍知向方傥尤不悛陛下赫然震怒治其尤者一人夫谁敢不服然臣尚有私忧过计者虑陛下尊所闻之不坚异时或有言今之痴者为真痴今之拙者为真拙今之深计者为有德今之圆机者为有谋而陛下疑虽圣主在上贤臣辅相臣不敢谓安静之福如今日详定官拟逵第五上览策谓有古文气乃擢为第一遂赐逵等四百四人及第出身先是潼州府路提点刑狱公事杨椿被檄考四川类省试策问方今君臣同德之懿因论汉文帝不任贾谊为公卿等事举人张震答策言文帝屈已和亲而谊欲以表饵系单于此不适时之论又言主上渊嘿思治上天眷佑为生贤佐一德之诚克享天心椿定为榜首桧大善之及唱名震居第四闻开封人世右职逵磐石人震什邡人也 
　　己卯宰执进呈进士洪毅上书乞根究转运司所收诸州补发纲梢粮米及禁止三衙减克军钱又言转运司市马草支钱不及下户而有强取之扰曰可问漕司每年补发米数禁止三衙毋得减克其马草令户部同漕司措置行下诸路一体行之洪尝入太学为内舍生乃诏免文解一次 
　　壬午尚书户部侍郎兼权知临安府宋贶罢右正言章厦论贶市井小人初无才术左藏库自去年阙乏支遣不行乃以临安府公使激赏赡军三库那钱物支遣又不勘虚实令军人自往漕司支散及令捉事使臣于诸倡家强买妇人贶章惇甥壻惇以诬罔宣仁之故得旨子孙不得与行在差遣而贶尝假章俸钱数万缗乃辟其子为酒官又每于省府事輙曰此非贶意嫁怨于上敛恩于已此最害治之大者望赐窜责以为奸邪之戒故贶遂罢 
　　甲申左承事郎签书平江军节度判官厅公事王佐左承事郎签书镇南军节度判官厅公事董德元并为秘书省正字自秦熺后进士第一人甫除官即入馆至是始复旧制焉 
　　乙酉右通直郎李若朴知德安府若朴与何彦猷并为大理寺丞坐议岳飞狱不合斥去至是十年始守边郡彦猷寻通判洪州而卒彦猷五月丙辰除洪倅未知卒在何年隆兴元年正月以右奉郎特赠二官 
　　丙戌右朝奉大夫傅宁知沅州还言湖南北之俗遇闰岁则盗杀小儿以祭淫祠谓之采生望令逐路监司帅臣严责巡尉如一任之内紏察采生七人依获强盗法推赏因事发觉则巡尉坐失捕之罪庶几其毙可革从之 
　　戊子特奏名进士昌永等五百三十一人武举进士汤鸒等六人授官有差永宣城人也 
　　辛卯上谓大臣曰钱塘江石岸毁裂每潮水漂涨民不安居其令漕司同本府修治如阙役于三衙锱重内借差熊克小历误在五月 
　　癸巳尚书兵部侍郎王会充敷文阁直学士知湖州 
　　甲午太府少卿徐宗说迁太府卿 尚书驾部员外郎陈相为枢密院检详诸房文字 
　　戊戌尚书屯田员外郎张子仪直徽猷阁主管佑神观 
　　五月庚子朔右宣教郎枢密院编修官兼权实录院检讨官周紫芝知兴国军紫芝不知何时权实讨非进士出身人为史官前此未有故出之 右宣教郎干办诸军粮料院杨逈充枢密院编修官 
乙巳封巫山神女为妙用真人 
　　戊申徽猷阁直学士四川安抚制置使兼知成都府李璆卒 
　　己酉直秘阁马纯落职依条致仕令汀州居住纯自福建罢归寓居诸暨县而右正言章厦论纯常出怨言輙议时政每会宾客往往多言朝廷政事得失窃恐远近传播有误耳目望加屏窜庶为奸雄异意之戒故有是命 
　　辛亥右朝奉大夫知大安军张辅世代还言四川惟利州一路创置义士悉于保丁内选充而文其手就令土豪官领之土豪官率多邀求而又州县力役岁无虚月今朝廷清明边燧不惊望放归田亩庶几服田力穑各安其居诏制置司相度申枢密院时知洋州宋莘亦论义士免家业钱民间物力偏重遂罢之 太学录兼权秘书省校勘书籍周麟之改充敕令所删定官 
　　壬子右朝请郎汤沂知剑州代还论剑州税草自祖宗时止输本州至绍兴五年添屯将兵漕司将税草应副支遣而于民间重科草佑脚钱望赐除免如川路有米脚钱处亦乞依此施行事下户部而户部言未见当时如何收纳前后亦无许行收纳条法指挥欲下总领所看详从之 
　　甲寅右朝奉大夫杨朴知荣州还论县官替罢率于所部以借夫为名而取其直县之大者至四千缗其次亦不下三二千缗州官替罢往往亦托县官为之民间不胜其苦而无敢诉者盖起狱追究则所费又数倍于所出夫马之直而州县或捃以他事遂致破荡赀产望申严约束仍许越诉诏申严行下 
　　戊午金主使翰林学士崇政大夫知制诰兼太子少詹事刘长言昭毅大将军殿前右卫充龙翔军都指挥使耶律夔来贺天申节 检校少师奉国军节度使御前诸军都统制知兴州吴璘检校少保武当军节度使御前诸军都统制知兴元府杨政定江军节度使殿前都虞候鄂州驻劄御前诸军都统制提领营田田师中并为太尉璘等建节皆十年御劄以其守边安静故有是命 
　　乙丑秦桧奏欲令国子监复刻五经三传上曰其他阙书亦令次第雕板虽重有所费亦不惜也 
　　六月癸酉上曰近有进易说者以为易非卜筮之书自古以易筮春秋多载其事易有圣人之道四卜筮乃其一岂可以易占为非秦桧曰陛下精于易道非臣等所及 武翼郎合门宣赞舍人干办御辇院刘允升为右武郎干办皇城司 
甲戌诏淮南诸州将请佃田土年限已满之人根括包占顷亩依已降指挥起理二税用户部请也先是言者论淮南田上昨来官司急于人之归业请佃不究顷亩多寡止凭所乞遂给与之其间皆是择膏腴广包占故租税所取无几近年田野加辟年谷屡登而为农者坐享厚利乞依舒州已得根括指挥令民户五家为甲限一季自陈结无隐匿罪状官司制籍如出限或所陈不实致有人告即差官打量出给告人仍追积年租税入官本部看详欲依所乞故有是命舒州根括指挥据臣僚劄子称在绍兴十九年未见月日当考 
　　丙子秘书省校书郎葛立方为尚书考功员郎孙仲鳌为司勋员外郎 
　　庚辰左宣议郎知衢州曹筠充集英殿修撰 
　　辛巳诏大理寺三衙及州县岁支官钱合药以疗病囚先是大理寺丞谢邦彦面对有请事下户部本部乞大理寺京府节镇并支钱一百缗余州六十缗三衙各五十缗大县三十缗小县二十缗至是行下 
　　甲申武节大夫荣州刺史合门宣赞舍人干办皇城司潘邵提点佑神观 
　　乙酉敕令所删定官魏师逊面对乞申敕郡县毋得擅催倚阁积欠诏申严行下 
　　丁亥左朝奉大夫杨朴言窃睹绍兴十七年圣诏以军兴以来四川重敛令宣抚总领两司取索承平时常赋名色军兴后权所增益参酌措置自后宣总两司尝减激犒钱及对籴米各五分四川之民蒙被陛下德泽矣然尚余籴本水脚钱激赏绢等皆军兴后权所增益者尚未曾减欲乞诏制置总领两司更行参酌措置若有可减即行分数裁减以宽民力户部言即不见得当时如何增添前后亦无许行增添条法欲下四川总领所及逐路漕司看详措置申省从之 
　　戊子中书门下省检正诸房公事陈夔言宣州布衣史敦仁上书陈献利害寻引问本人书内引援经史多不知出处显是假手虚妄诏临安府差人伴归本州委知通究实申尚书省 
　　庚寅右内率府副率愉改赐名愭 
　　甲午上谓大臣曰南班宗室非正任者请给殊薄用度多不足生日合赐礼物近权住支今当取索放行昨已尝赐犀带及服罗矣 大理评事莫蒙面对论诸郡重征商税又以民间日用之物置场榷卖止资公库无名妄用其为民害莫甚于此乞令监司检察按劾从之 
