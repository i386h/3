<!-- { "loadSidebar": true } -->
　　丙辰复增左右司郎官为四员 尚书礼部员外郎刘棐为起居郎吏部员外郎赵子画为左司员外郎侯延庆为右司员外郎朝请郎赵子恭充枢密院检详诸房文字棐宋城人子画燕懿王后渤海公世祎孙与子泰皆士＜亻褭＞所荐也燕王生昌州团练使惟固惟固生宣城公从审从审生世祎世祎生令签令签生子画 朝散大夫毛随行尚书司封员外郎随江山人以荐得召见随言今冬岁躔于斗牛吴越之会汉志岁星所在国不可伐金必不南渡然御敌上策莫先自治愿保天险修战备权宜定都不为轻重以系四方之观听则士气日壮乃有是命 是日金左监军昌犯楚州守臣右武大夫徐州观察使楚泗州涟水军镇抚使赵立死之前一日昌大进攻具临城翌日填濠将进立率士卒御之忽报敌近城矣立笑曰将士不用相随吾将观其诡计且令其匹马只轮不返上城东门未半飞炮碎其首赵甡之遗史云炮中立股骨折而死今从王铚所作立传左右驰救之立犹曰吾终不能与国破敌矣令轝致三圣庙中声言疾病祈祷使贼不悟言终而绝年三十七然人闻其死知城必陷失声巷哭不可止众以参议官程括权镇抚使以守敌益攻之 
　　戊午诏舒蕲光黄镇抚使李成具析擅举兵渡江因依申尚书省成既叛命遣其副都统武略大夫合门宣赞舍人马进自黄州渡江由大冶县犯兴国军守臣朝请郎李宜不能拒赵甡之遗史作李仪按日历宜以绍兴元年五月庚子坐容纵贼兵安泊罢去盖此宜字开门纳之进入城不杀掠如官军焉同知三省枢密院事李回闻成叛乃奏鄂州李允文擅截成纲舟故有是命仍令鄂州日下发还时降授承议郎新知巴州冯楫在岳阳守臣袁植令楫草书遗成说以忠义成不听按宋史系丁巳日 贼赵延寿号赵不忙延寿绍兴元年五月就招自称武翼大夫忠州刺史不知是正官否以众犯德安府镇抚使陈规诱之入城与语将官辛选欲执之规不可曰今即失信后可必其无寇乎时抚谕使冯康国在德安将发规谕延寿俾就招延寿诈诺规识其意明日饯康国于城南延福寺会未集规遽兴僧舍众莫测俄报延寿劫延福寺规即入城守延寿乃退 
　　己未上曰昨韩世忠进一马高五尺一寸云非人臣所敢乘朕答以九重之中未尝出入何所用之卿可自留以为战备时世忠妻和国夫人梁氏言积俸未支三省奏近惟隆祐皇太后殿下所积供奉物计直供支潘贤妃勘请已不给上曰将帅朕所委用当厚恤其家可特予之余人毋得援例熊克小历世忠妻夫人未支积俸诏以隆祐太后殿下供物给之他不得援例既而贤妃位亦乞勘请不允克所书差互盖三省所奏以为隆祐所积供奉物当支贤妃既不勘请则梁氏不应陈乞克乃误以为以隆祐殿物赐世忠妻也隆祐供奉物八月戊戌御药院奏令供纳本色真珠物帛等并定价钱于左藏库供支依奏此事见日历克实差互 宣抚处置使张浚承制以集英殿修撰王倚知利州直徽猷阁刘民瞻朝议大夫井度为利州路转运副使朝议大夫新知夔州苏觉提点利州路刑狱公事民瞻长社人度亮采子也亮釆淮宁人元祐殿中侍御史 是日金均房安抚使王彦及桑仲战于平丽县之长沙平败之仲既陷均房有窥蜀之志拥众犯金州白土关彦以官军保长沙平仲故为彦部曲以书请曰仲于公无所犯愿假道入蜀以就食耳彦语寮佐曰吾知仲之为人能驭士卒轻财善斗然勇而无谋决为诸公破之乃遣统领官门立为先锋立鏖战不胜马陷淖其子璋驰过立呼之璋不应而去立骂贼不绝口而死人心震恐时官军才二千粮且不继或请少避贼锋彦曰今敌在陕西若贼至安康则四川腹背受敌矣敢有言避贼者斩遂率同统制王宗尹相为犄角士皆争奋贼张步骑六道并进彦执旗大呼麾士士殊死斗自辰及酉贼大败追至竹山县而还仲遂据房陵仲之未败也王辟在房州与仲遥为声援至是彦遣人招辟辟遂降彦欲造其营众不可彦曰我以诚待辟辟虽诈何能为遂肩舆至辟营辟大惊与其党皆听命张浚承制以彦为左武大夫辟后腰斩于兴元府日历九月二十九日张浚奏王彦破贼桑仲招抚王辟了当特转行左武大夫诏依已行事理疑是本司出宣劄之日未必此日降旨也当考 
　　庚申诏起居郎刘棐以秘阁修撰出守以御史中丞富直柔论其宿负也 
　　辛酉武显大夫合门宣赞舍人承州天长军兵马钤辖主管镇抚司公事王林知承州代薛庆也废天长军为县隶杨州盱眙军为县隶泗州自是诸镇抚使稍因事并废矣 御史台主簿韩璜守监察御史 迪功郎新徽州州学教授王居正入对居正江都人季陵为中书舍人尝举自代范宗尹又荐之得召见居正上仁祖十事参以今日所宜行各有论著上甚喜以居正为承奉郎寻除太常博士居正除博士日历不书本寺题名在今年十月今并附此 是日神武副军统制官李捧统领官王民以所部合三千人与建贼范汝为战为所败官军皆溃捧等遁去与其军相失 
　　壬戌御史中丞富直柔请罢新除右司员外郎侯延庆而用直龙图阁苏迟为都司范宗尹曰都司宰属如大藩帅臣犹得自辟置属官盖资赞画之益迟虽名德之后然不可任都司上曰台谏以拾遗补过为职不当荐某人为某官赵鼎曰惟可论荐台属张守曰亦须得旨乃可荐上曰然 起复直龙图阁新知兴元府张上行移知秦州上行未至兴元道病卒 伪齐刘豫下诏求直言伪齐录九月二十二日奉圣旨辞避无术竟当重任蒙远近官吏士庶耆老凑集称庆顾以无能副众勤诚惟极愧惕念时当草昧事极艰难临政之初若涉大水浩无津涯更冀官吏军民耆老凡有所见直陈无隐庶补昧陋其图永济 
　　癸亥知枢密院事宣抚处置使张浚以都统制刘锡及金人战于富平县败绩初浚既定议出师幕客将士皆心知其非而口不敢言唯诺相应和会上亦以敌聚兵淮上命浚出兵分道由同州鄜延以捣敌虚时权永兴军路经略使吴玠已得长安而环庆经略使赵哲收复鄜延诸郡浚乃檄召熙河经略使刘锡秦凤经略使孙渥泾原经略使刘锜各以兵会合诸路兵四十万人马七万以锡为统帅浚又贷民赋五年金钱粮帛之运不绝于道所在山积浚贷民赋事据王之望西事记他书皆无之之望尝总蜀赋所云必有据浚亲往邠州督战金左副元帅宗维闻之急调完颜宗弼自京西入关与罗索会官军行至耀州之富平金人已屯下刲县相去八十里而罗索方在绥德军众请击之浚不可乃约自会战金人不报书凡数往罗索乃自绥德军来移军与官军对垒亲率数十骑登山以望我军曰人虽多壁垒不同千疮万孔极易破耳浚犹遣使约战金人许之至期輙不出兵以为常浚以罗索为怯曰吾破敌必矣幕客有请以巾帼妇人之服遗罗索者诸路乡民运刍粟者络绎未巳至军则每州县自为小寨以车马为卫相连不绝锡合诸将议战玠曰兵以利动今地势不利将何以战宜徙据高阜使敌马冲突吾足以御之秦凤路提点刑狱公事郭浩亦曰敌未可争锋当分地守之以待其毙诸将皆曰我师数倍于敌又前阻苇泽敌有骑不得施何用他徙将战命立故将曲端旗以惧敌罗索曰彼绐我也是日也罗索选三千骑蓐食令珠赫贝勒率之囊土踰淖径赴乡民小寨乡民奔乱不止践寨而入诸军惊乱遂薄我军锜身先士卒御之自辰至未胜负未分敌更薄环庆军他路军无与援者会哲擅离所部将士望见尘起惊遁军遂大溃哲旗牌未及卷众呼曰环庆赵经略先走至邠州乃稍定金人得胜不追所获军资不可计张浚行状云金尼玛哈益兵二万声言取环庆公遂决策问罪敌大恐急调大帅尼玛哈等由京西路星夜来陕右以九月二十间与尼玛哈等会按张汇节要诸书尼玛哈时在云中未尝亲入关行状误以罗索为尼玛哈也熊克小历云右监军乌珠与罗索同行亦误乌珠绍兴二年春末始除右监军克不详考耳赵甡之遗史叙此事云诸军惊乱浚乘骑急奔诸军皆溃是时浚止在邠州甡之亦误今并不取 
　　自渡江以来除拜台省等职事官率受堂帖即视事论者以为如此则比及给舍封驳朝廷用人之失已形而士大夫进退亦且失据望候其受告乃许莅事甲子从之此似刘棐侯延庆事绍兴元年九月壬寅右谏议大夫曾统建请同此 
　　乙丑建言者论昨刘光世等解到降羌分隶五军出入自如更无疑阻窃惟推赤心置其腹中固陛下盛德事然非我族类其心必异今所降单寡若不足虑或来者稍众猝有不虞之变一夫奋臂可为寒心国家前日招纳已蹈郭钦江统所论之失今日不可不思魏徵所争议者以为戒也欲望睿慈更与执政大臣熟议别有以处之诏令诸军常切觉察 
　　丙寅赐刘光世银帛二万匹两为渡江赏军之费先是光世麾下有言光世将提兵过江而幕客沮之其意遂缓签书枢密院事赵鼎闻之以书抵光世曰参谋诸公久在幕府必能裨赞聪明共飨富贵固不可轻举妄动重贻朝廷之忧亦安忍坐视不救滋长贼势留无穷之患上闻之曰谕诸将当如此 是日赵延寿焚郢州按宋史系戊辰日 
　　戊辰金左监军昌急攻楚州破之初赵立之入城也有徐州军民老弱仅数千而胜兵居半又有楚州将兵二千四县民兵约五千共不满万人围城初有野豆野麦可以为粮后皆无生物有凫茨芦根男女无贵贱斸之后为水所没城中绝粮至食草木有屑榆皮而食者徐州将士残暴席势凌楚军二州众不相能立善弹压使各效其所长无敢校私隙其后忿阋日闻敌谍知之然犹深忌立疑其诈死不敢动无何守者稍怠徐人多溃围而去敌用降人卫进言专攻北壁凡四十余日至是乃陷始立走人诣朝廷告急上命浙西安抚大使刘光世督淮南诸镇往援之东海李彦先首以兵至淮河扼敌不得进高邮薛庆至扬州转战被执死光世前军将王德至承州其下不用命维扬郭仲威按兵天长阴怀顾望独海陵岳飞屯三墪仅能为援而亦众寡不敌敌知外援绝攻围益急立家属先死于徐其赴镇以单骑入楚后得女子习书者使侍左右读军中书记城陷俱没立为人木强不知书其忠义盖出天性善骑射容貌甚壮不喜声色财货月俸给皆取其半与士卒同甘苦每战擐甲胄先登有退却者必大呼疾驰至其侧捽而斩之众畏服亦乐为用其视金人如仇每言及必啮齿而怒常戒士卒惟以杀金人为言且曰若不幸城陷必当备巷战及城陷州人扶伤巷战惟民兵夺门而出首领万五石琦蔚亨号千人敌皆得全自金犯中国所过名城大都多以虚声胁降如探囊取之如冀州坚守踰二年濮州城破巷战杀伤略相当皆为敌所惮而立威名战多咸出其上是役也敌锐意深入会张浚出师关陕完颜宗弼往援之又立以其军蔽遮江淮故敌师亦困毙而止议者谓立之功虽张巡许远不能过云赵甡之遗史立以己未之日死城以甲子之日陷今从王铚所作立传及日历附传甡之又云立一妻一妹一女年十余岁男子方总角或遭拘掠或被杀害皆尽与附传所云不同今从附传日历亦有立亲妹乞存恤状当是已归人而同入楚州也 内侍武功大夫苏渊夜杀一妻二妾既而自裁上疑其二子预知下越州狱穷治既而怜其家无主亟谕大臣释之 
