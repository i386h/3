<!-- { "loadSidebar": true } -->
迩同之此敝邑之幸也叙谢之诚言不能尽切闻元帅府自班师之后每常丁宁诸路帅守应守把兵官吏人等咸使仰体德意谨守封疆不得生事如此处制则天下安六合之外四海之内孰不钦服又闻近日诸处申达北界人马无故侵掠及谋画出入至于收纳叛人强夺鞍马又纵群寇攻掠县道杀伤官吏驱掳人畜焚毁舍屋及假装饰以草寇为名公然犯界惊扰百姓远烦开谕不胜骇愕虽是听闻未及已蒙矜恕然边吏妄作不遵约束甚不称某畏天事大之诚意已备录所示付四川宣抚郑刚中根刷南来人马依数交割与对境州军取收管公文仍令沿边诸将不得令人过界劫掠收接投来人马今出榜界上晓谕庶得疆场安静人民乐业信义敦笃垂裕无穷少副来诲还归知恩有自己就报谢 

使副赍书信布叙前书所谕狭西地界亦已别修报书向寒切冀倍保钧重不宣 
　　壬寅大赦天下制词曰上穹悔祸副生灵愿治之心大国行仁遂子道事亲之孝可谓非常之盛事敢忘莫报之深恩其词给事中直学士院程克俊所草也 
　　癸卯右承务郎邢孝肃孝宽并直秘阁二人皆懿节皇后弟也 礼部侍郎施坰乞川狭进士赴殿试得同出身之人与免铨试从之 
　　甲辰诏大金人使下三节人并许于宫门外上下马 

　　乙巳少保尚书左仆射同中书门下平章事兼枢密使冀国公秦桧为太师封魏国公是日桧入朝至殿门外上遣干办御药院江咨赐以玉带使服之而入桧辞上曰梓宫归葬慈宁就养皆卿之功也此未报百分之一不必辞会要在十月十八日进封误也 诏福建官买茶送榷场上谕辅臣戒有司即偿其直 
　　金主遣银青光禄大夫中书侍郎刘筈奉国上将军礼部尚书完颜宗表来丙午朝见朱熹撰张浚行状云公去国后每使至金主必问公安否方和议初定国书中有不得辄更易大臣之语盖惮公复用也案绍兴讲和录有金国主书三乌珠书七并无此语或又别有书姑附此当 

求他书参考 
　　戊申新玉辂成上观于射殿 诏金国誓书藏内侍省绍兴讲和录有誓书 参知政事王次翁充大金报谢使德庆军节度使提点皇城司钱愐副之王明清挥麈录称上欲诛次翁秦桧令出使等事已见八月丙寅皇太后渡淮注 给事中兼侍讲兼直学士院资善堂翊善程克俊充翰林学士 敷文阁待制提举万寿观兼侍讲资善堂翊善秦梓升敷文阁直学士权直学士院桧言臣兄老于翰墨自圣明所知今兹除授非臣敢预但以臣新被优恩躐正公槐之位一门并受宠命恐盈满延灾伏望许臣回授与兄进今职名不许 权尚书礼部侍郎施坰充敷 

文阁侍制提举江州太平观 大常少卿兼实录院检讨王赏权尚书礼部侍郎兼实录院修撰寻又兼侍讲 秘书郎秦熺试秘省少监 
　　庚戌引见大金人使中书侍郎刘筈礼部尚书完颜宗表既见命枢密使孟忠厚就驲宴之筈等丙午日已朝见此日乃再引见也熊克小历于此始书之盖误绍兴讲和录有国书 
辛亥上谓大臣曰朕戒慈宁殿诸人凡有阙毋得白太后第来白朕盖太后年已六十惟胸中无一事动作如意即寿考康宁无穷矣 起复检校少傅宁国军节度使醴泉观使张中孚开府仪同三司起复龙神卫四厢都指挥使清远军承宣使提举佑神观张中彦为靖海军节度使二人将北去故特迁之 中书舍人兼侍讲李易试给事中 起居郎张广起居舍人杨愿并试中书舍人愿仍兼修玉牒熊克小历于此书张广罢中书舍人实甚误矣广于此始为舍人其罢乃在明年六月 
　　壬子金国大使刘筈等往上天竺寺焚香自是以为例 进士孔履常特补右迪功郎以上书可采也 
　　甲寅诏伪福国长公主李善静决重杖处死初皇太后既还宫内人杨氏告其诈妄诏殿中侍御史江邈大理卿周三畏治之内侍右武大夫相州观察使李愕亦自北还言柔福帝姬在五国城适徐还而死绍兴十一年五月还父武功大夫荣州团练使中立诉于朝于是善静具伏开封人少居乾明寺以试经为尼初为金人所掠有内人张喜儿者言善静貌似柔福帝姬即伪称之后恐事觉脱身走河阳三鬻身于人同知大宗正事仲的闻而迎之至酂阳复为刘忠所掠然后入韩世清军中自受封以来所得俸赐凡为赃四十八万缗法当绞诏处死宣政使明州观察使提举亳州明道宫冯益宗妇吴心儿坐验视失实益除名送昭州心儿千里外州并编管驸马都尉常德军承宣使高世荣所授官仍追夺初善静赐第漾沙坑坡下骄蹇自恣积杀婢妾甚众皆埋第中寻以益与皇太后连姻心儿宗室妇免编管时世荣父公绘累迁武经大夫达州刺史合门宣赞舍人世荣后以父任为承信郎云熊克小历载此事于辛丑盖误今依日历附此 奉国军承宣使永兴军路经略安抚使知金州兼枢密院都统制郭浩改金房开达州经略安抚使 中书舍人杨愿假户部尚书左武大夫宣州观察使知合门事何彦良假奉国军承宣使贺金主正旦器币视生辰之数自是以为例熊克小历载遣生辰正旦四使在九月丁巳误也生辰使已先见五月乙未愿等九月丁巳乃降旨借官克不细考耳 先是金人求真珠靸靸等物秦桧以誓书不遣泛使乃谕盱眙军令录事参军孙守信往泗州谕守将周金令具奏达俟遣彦良出使附行此据徐梦莘北盟会编附入但梦莘以为秦桧作书与知盱眙军向子固案子固今年十二月方除盱眙或因此移附本月　　乙卯懿节皇后灵驾发引显肃皇后次之徽宗皇帝又次之是日上缌服启奠祖奠于龙德宫吉服还内 
　　丁巳尚书右司员外郎郑朴为起居郎 礼部员外郎程敦厚为起居舍人 直秘阁夔州路提点刑狱公事何麒试太常少卿 
　　戊午尚书度支员外郎李椿年为左司员外郎 屯田员外郎李若谷守右司员外郎 
　　建炎以来系年要录卷一百四十六 
　　建炎以来系年要录卷一百四十六金人地名考证 
　　乌凌阿原书作乌陵误改见卷一 
　　达兰原书作挞辣误改见卷一 
　　乌珠原书作兀术误改见卷一 


●建炎以来系年要录卷一百四十七 
　　宋 李心传 撰 
　　绍兴十有二年冬十月辛酉起复右奉议郎添差提举两浙路市舶胡彦国候今任满日令再任从所请也 
　　壬戌诏修临安城 诏张宪妻子分送封州程江兴化军居住 

　　癸亥右朝请大夫福建路转运副使陈敏识主管台州崇道观坐昨任江东漕臣职事废弛专务迎合应副縻费官钱故也 徽猷阁待制提举江州太平观陈公辅卒 
　　甲子吴国长公主乞为其子潘长卿粹卿落阶官上谓宰执曰合落阶官此赵鼎之失凡事须得中乃可行鼎以鲁国大长公主子为使相似太过吴国长公主之子不落阶官似不及朕尝问之鼎乃以钱潘二家子弟贤否为对此其失也既而奏鲁国大长公主复援粹卿例乞除其子钱恺正任上亦许之言者以为互相扳援非先朝旧制命遂寝钱恺事在十一月乙未 

　　乙丑上谓大臣曰天下幸巳无事惟虑士大夫妄作议论扰朝廷耳治天下当以清净为本若各安分不扰朕之志也 诏中外臣民自今月丙寅后并许用乐初以梓宫未还故辍乐以待迎奉至是太母还宫将讲上寿之礼故举行焉 秘书省校书郎何若守监察御史 
　　丙寅权攒徽宗皇帝显肃皇后于会稽之永固陵懿节皇后祔陵在昭慈圣献皇后攒宫西北五十步周地二百二十亩并林木为钱三千八百缗有奇其后昭慈永祐二攒宫岁用祠祭钱八千四百余缗修缮钱五千缗悉以绍兴府当输内币钱供其费右谏议大大夫罗汝楫言比者王庶有道州之败而通判州事孙行俭鼎新行衙为庶安泊之所郡守虑其累已止之不从其无忌惮甚矣望将行俭罢斥仍令庶不得占行 

衙居止庶以平一方嗟怨之气诏行俭送吏部与广南监当差遣余如奏而庶死久矣汝楫所言盖守臣田如鳌发之胡铨跋戒谕和议诏书称春陵守臣如鳌劾枢密王公庶盖措此也 
　　辛未右承事郎监潭州南岳庙赐绯鱼袋刘尧佐尧仁正平并直秘阁主管台州崇观道三人光世子若孙也光世以皇太后还宫自永嘉力疾入见故有是命 
　　乙亥翰林学士兼侍讲资善堂翊善程克俊充端明殿学士签书枢密院事秦桧之除太师也克俊草其制词有曰庙算无遗固众人之所 

不识征车远狩惟君子以为必归桧大喜之 诏川省宣抚司都统制杨政令本司津遣赴行在奏事 
　　丙子尚书刑部侍郎周聿罢以言者论聿顷被命出使托疾迟留故也 权尚书礼部侍郎兼侍读兼实录院修撰王赏兼权直学士院 御史台主簿李涧为监察御史 资政殿学士提举醴泉观兼侍读郑亿年充资政殿大学士提举临安府洞霄宫从所请也仍赐田二十顷恩数视执政时中书舍人杨愿出使秦桧因以宁国军节度使开府仪同三司张中孚靖海军节度使张忠彦还金国此据徐梦莘北盟会编凡士 

大夫北留者家属悉遣此据宇文虚中行状惟亿年得留焉 
　　丁丑太师尚书左仆射魏国公秦桧进封秦魏国公用蔡京故事也桧辞不拜 太傅枢密使广国公张俊进封益国公 
　　戊寅追封皇太后曾祖赠太师惠王韦舜臣为广王祖赠太师德王子华为福王父赠太师鲁王安礼为兖王母秦越国夫人宋氏为陈鲁国夫人 诏成都府路转运司收买川锦二十万缗潼川府路转运司收买青丝摴蒱绫三十万缗准备礼物使用 右武大夫相州观察使李愕等四十四人推恩有差以扶护梓宫万里勤瘁故也 

　　庚辰左朝奉大夫提举江州太平观何铸责授左朝奉郎秘书少监徽州居住时殿中侍御史兼权侍御史江邈论铸之罪谓铸日延过客密议朝政以欲缓岳飞之死上诬圣政以破和议为能以孙近李光范同之论为是而又以已在言路未尝论列数人之罪为贤呜呼岳飞反状中外共知而可缓其死乎和议为今日明效大验如此向使陛下持论不坚无一德之臣可以倚仗而为铸等数人之所摇则和议决不复讲而陛下岂复有色养之欢乎伏望将铸远窜遐荒使与同恶之人均其废放故有是命起官舍人权中书舍人程敦厚草责词极其丑诋至有家本书佐行同穿窬之语云 诏诸路常平使见卖官田并令见佃人增租三分如不愿增者许人刬佃后诏转运提刑司官田亦如之后诏在十二 

年二月辛酉二十一年九月戊戌所书可考 
　　辛巳起居舍人程敦厚兼侍讲 直秘阁淮南东路转运判官纪交升直敷文阁知楚州 省镇江府沿江安抚司熊克小历行庚辰盖误 诏广西钦廉雷高化州所产盐并令官卖内镇州所收钱赴鄂州军前交纳先是有旨罢二广官卖盐后又诏广西盐八分客贩二分官卖充漕计至是钦州咸土生发岁产盐三十余万斤论者以为商人不通请复官卖许之而广东转运判官范正国代还亦言本路上供及经费皆仰卖盐息钱客钞既行遂或阙乏望令本路军屯驻军马去处许依客人买钞请盐各就本州出卖所得息钱专充军费庶免上烦朝廷应副实为利 

便不从正国奏请在十三年四月辛酉 
　　壬午太傅醴泉观使福国公韩世忠进封潭国公 太保万寿观使雍国公刘光世改封杨国公 工部员外郎盖谅罢以潼川路漕司言其奉使川狭所至輙受供馈故也 直徽猷阁知抚州张洸移知永州 诏非泛假日令百司诸路休务如旧以权礼部侍郎王赏等言今来边事平息故也 
