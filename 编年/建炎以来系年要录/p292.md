<!-- { "loadSidebar": true } -->
共戴天不反兵之义乎又况使人之来以诏谕为名以割地为要欲与陛下抗礼于庭复使陛下北面其君则是降也非和也今以不戴天之讎与之和且犹不可况实降乎臣窃为陛下痛惜之或以为金国内乱惧我袭已故为甘言以缓王师傥或果然尤当训饬号令申严赏罚鼓士卒之心雪社稷之耻尚何和之为务时近臣皆入焞以疾固辞新命乃上此疏及移书秦桧言今敌使在廷天下忧愤若和议一成彼日益强我日益怠则中国号令皆从敌出国事废置皆从敌命侵寻朘削天下有生灵涂炭之忧谗间疑贰将帅有诛戮夺权之害奸宄生心大势奈何将见 

敌人坐收成功相公被天下之责无所归咎愿相公从容榻前力陈大计以谓敌人与我有不戴天之讐靖康以来屡堕其术今若一屈使为口实贾怨诲兵自困自毙岂真忍为此议比者窃闻主上以父兄未返降志辱身于九重之中有年矣然亦自是未闻敌人悔过还二帝于沙漠继之梓宫崩问不详天下之人痛恨切骨则敌人贪噬之性不言可见天下方将以此望于相公觊有以革其已然岂意为之已甚乎今之上策莫如自治自治之要内则进君子而远小人外则赏当功而罚当罪使主上之孝悌通于神明道德成于安强勿以小智孑义而图大功不胜幸甚 

桧得其书巳不乐读至小智孑义之语乃大怒之 
　　庚辰尚书右仆射秦桧见金国人使于其馆受国书以归前一日从官既对上召王伦责其取书事伦见北使张通古以一二策动之通古亦恐遂请明日此据勾龙如渊退朝录或曰时欲行此礼桧未有以处因问给事中直学士院楼炤炤举书高宗谅阴三年不言之句以对桧悟于是上不出而桧摄冡宰受书此据熊克小历 按以上二条前三日丁丑勾龙如渊议国书时已约略载入此处又为记通古允授国书缘起 

故复及之通古犹索百官备礼迎其书桧乃命三省枢密院使朝服乘马导从赵甡之遗史云金人遣张通古来要上北面拜诏朝廷议未定或请列祖宗御容而置金人诏书于其中拜之至于纷纷不定者累日通古索备玉辂迎诏书百官导从至是犹未决秦桧独主其事坐于待漏院中置玉辂于殿门之外命三省使服银绯服绿枢密院使服紫腰金鱼赴馆候使人出则或导或从使人以为百官也日高通古等始出馆驰马入殿门有亲事官一人拽马覊敌使藤杖击其首伤竟不肯放通古所持诏其词不逊上皆容忍之锡赉通古等极厚时上特以皇太后故俯从 

敌约而桧必欲屈已天下咎之绍兴讲和录载金人国书略云向者建立大齐本以休兵欲期四方宁谧奈何八年之间未能安定有失从来援立之意于是已行废黜况兴灭国继绝世圣人所尚可以河南之地俾为主云云今略掇取附见或削去亦可 中兴圣政何俌龟鉴彼秦桧何人也再入相位投置张浚而不之救摇撼赵鼎而不知恤同已和议者用背已言战者斥戊午集议问之廷臣廷臣以为不可问之将臣将臣以为不可上自宰执下至侍从台谏内而卿监郎官外而监司郡守皆以为不可王伦妄诱金使移书悖慢且以诏谕江南为名是欲臣妾我也而 

吾国含垢茹耻略不知校澹庵胡公至欲揭桧首于藁街而新州之行志士饮气他日韩世忠有伏兵洪泽劫金使以坏和之谋晏敦复不以身计误国有到老愈辣之性竟亦不能以沮成说也范如圭有曰桧不病狂奈何为此桧盍亦知所反矣夫以盈庭分议竟不能夺一桧之议者其为说亦有二焉其一则倡孝悌之说足以动人主之听其二则立三日思虑之言有以坚人主之心嗟夫秦桧倡和议而藉口于孝悌是以蔡京欲行绍述而借继志述事之说无异也秦桧欲议之不摇而要君以三日思虑是与安石欲行新法而要君以讲学术之说无异也然而天听俯 

顺群议莫移盖亦有说云耳彼诸公之疏谓梓宫不可还而梓宫之还有日矣太后不可复而太后之复有期矣狭西河北之地不可得今可得矣谓敌不足信今可信矣此桧所肆行而无忌惮也孰知尼玛哈达兰之奸计哉彼以狭西归我正所以分吾川蜀之兵力也以河东归我正所以毙我东南之事力也我以艰难理之彼迟以数年而收拾之犹外府也何其不虑及此耶 吕中大事记建炎之初内有纲外有泽此可为之一机也而汪黄以主和失之绍兴之间内有鼎外有浚此又有为之一机也而秦桧以主和失之失此二机天地之大义不立使我高宗抱终天 

之痛可胜惜哉盖尝大臣任事者张赵朱吕数人惟浚在外鼎在内至公血诚相与扶持此义然浚终始主战鼎始主战终主守则鼎之规模已与浚少异若颐浩胜非虽内有平贼之功而外但为避敌之谋则皆不知此义者也大将用命者张刘韩岳数人张浚谓诸大将惟飞世忠可倚大事而二人必欲扫强敌坏和议则真知此义若光世之沉酣酒色不喜恢复每每退屯而俊不受行府之命不与刘锜共功不与世忠同谋但与沂中为腹心以附秦桧之和议而已则皆不知此义者也是则诸臣之不知义者多矣而南渡百年公论独切齿于一桧者何也盖汪黄坏之 

于事势未定之时而桧坏之于事机垂成之日为可恨也诸公之言和者依违于其间而桧独断然为南自南北自北之说也他相或一年或二年或不数月而桧独相二十年之久也方其入相之初朝士皆动色相贺惟晏敦复目之为奸人然向子忞于绍兴之初与胡安国论曰与桧同时被执军前鲜有生者独桧尽室而归非大奸能如是乎当时安国犹以为忠其子寅犹以子忞之言为过则桧之奸可以欺贤人君子也如此方桧之初主和曰我有二策可以耸动天下今无相不可行及再主和曰臣恐亦有未便欲望更思虑三日又三日曰臣恐别有未便知上意坚 

确不移乃乞决和议不许臣下干预则桧之奸足以欺圣主也如此桧虽以和议断自圣衷而人心公议终不可遏争之者台谏则张戒常同方庭实辛次膺侍从则梁汝嘉苏符楼炤张九成曹开李焘晏敦复魏矼李弥逊郎官则胡埕朱松张广凌景夏宰执则赵鼎刘大中王庶旧宰执则李纲张浚其他如林李仲范如圭常明许潘良贵薛徽言尹焞赵雍王时行连南夫汪应辰樊光远交言其不可大将岳飞世忠亦深言其非计而胡铨乞斩王伦秦桧孙近二疏都人喧腾数日不定人心亦可知矣诸公之议愤激恳切而终不足以折桧者则有说矣谓梓宫不可还 

今还矣谓太后不可复今复矣谓陕西河南之地不可得今可得矣谓敌不可信今可信矣此桧之所以能排众议也然不能复讎雪耻而使吾君抱终天之痛以为孝悌不能自复土宇而乃乞丐于仇讎以立国家此如圭所谓相臣以为忠而不知身陷于大不忠主上以为孝而不知身陷于大不孝樊光远所谓金人诡诈不足忧而信实深可惧其可信愈甚则其可惧愈甚皆至论也一人之私不能以胜千万人之公虽桧亦末如之何也 

　辛巳御史中丞勾龙如渊言今和议已定将遣某使又将遣某使自时厥后岁必再三而使者冠盖益相望于途矣欲望特诏有司检照近年体例参酌中制将所得恩例凡使者在馆及至界首者比旧减三分之二汴京或燕中者减半直至金国者全破庶几久而可行诏三省枢密院照会 
　　是月尚书吏部员外郎王次翁试秘书少监日历无此今以本省题名附入 虚恨蛮王历阶犯嘉州忠镇寨执寨将茹大猷以归虚恨乃 

乌蛮之别种所居高山之后夷人以高为虚以后为恨故名焉其地东接马湖南抵卭部川北接中镇地方三百里墟落数十天禧以前朝廷岁以酒食犒劳嘉祐间始入寇遂徙寨于阳山江北以避之绍圣间乞于嘉州博易不许至是遣其徒来忠镇寨为汉人所杀蛮益讎恨有判官田二三本新津县吏也亡命蛮中常惎历阶为边患遂举族入寇转掠忠镇十二村民殆尽 鄜延既陷第六将李世辅为金右副元帅宗弼所喜累迁知同州及敌废伪齐世辅乃与其徒王世忠领遇等潜谋遣使臣白彦忠等持书抵川陕宣抚副使吴玠使出兵为外应是冬左监军萨里 

干自大同之狭西见左都监布尔噶苏议割地事萨里罕每过都邑必湏使将吏妻女侍饮世辅忿之比过同州世辅乃伪称足疾伏兵州廨因犒其从者醉而悉杀之遂縳萨里罕上马欲以南归敌骑追及之世辅与亲校崔皋托卜忠等数十人决围而出且战且前至五交原追骑益众世辅谓曰迫我急即急杀之矣故敌骑尾而不迫世辅度众寡不敌乃解萨里罕縳折箭为誓纵之使去时洛水溢世辅无舟不得渡敌人又会兵断其归路世辅遂奔夏州其父同州观察使永奇及其家百余人皆为敌所族世辅清涧人也徐梦莘北盟会编云世辅与知华州王世忠谋 

归朝为其下告变于珠赫贝勒世忠被杀金人西元帅萨里罕来同州谋杀世辅世辅伏兵州廨执萨里罕率兵走半涂萨里罕说世辅曰欲执我何往也世辅曰往江南归大宋耳萨里罕曰若往江南江南与大金和议大金以河南之地许归江南江南喜于得地讲和必送我归本国汝则被害矣世辅曰何以为信萨里罕乃于近体楮衣中取出一文字即金国主密发来退地之丈世辅信之遂暂放萨里罕令去世辅出奔为金人所追且行且战其下皆尽金人遂杀世辅一家亲属此所云与诸书差不同但梦莘系今年五月恐太早熊克小历系之今秋今从张汇节要 

附今年冬更湏参考世辅行述称萨里罕召公计事公疑不利于已移疾不往萨里罕怒领兵数百人欲以掩公以张汇节要考之萨里罕是行因见布尔噶苏计事非掩世辅而出盖行述容有润色也行述又称世辅与萨里罕折三箭为誓令翼二圣还疆土及毋杀同州之民今不尽载 
　　是岁四川制置使胡世将即成都潼川府资普州广安军创清酒务岁收息钱四十五万缗旧成都都酒务许人户买扑分认岁课为钱四万八千余缗建炎三年额赵开行隔槽法所增至十四万六千余缗绍兴元年额及世将改为官监所入又倍自后累益增加至五十四万八千 

余缗绍兴二十五年数而外邑及民户坊场又为三十九万余缗淳熙二年数于是隔槽之法已坏诸郡渐变为官监而民户坊场率以三年一榜卖公私俱困矣 
　　建炎以来系年要录卷一百二十四 
　　建炎以来系年要录卷一百二十四金人地名考证 
　　尼玛哈原书作黏罕误改见卷一 

达兰原书作挞辣误改见卷一 
　　萨里罕原书作撒离喝误改见卷十一 
　　布尔噶苏原书作拔束误改见卷二十八 
　　珠赫贝勒原书作折合孛堇误改见卷三十七 


●建炎以来系年要录卷一百二十五 
　　宋 李心传 撰 

　绍兴九年岁次己未金熙宗亶天眷二年时已定都临安故自此岁首不书上所在春正月 
　　壬午朔诏大金已遣使通和割还故地应官司行移文字务存两国大体不得輙加诋斥布告中外各令知悉 
　　癸未新除起居郎莫将试司农卿充伴送使 侍御使施庭臣守起居郎庭臣之制有云尔抗忠不回见义能勇此时苏符刘一止并为舍人未知何人所行也 诏英州覊管人傅雱许自便以雱建炎初首请出使故也雱坐孔彦舟故流窜者凡七年 

　乙酉左通直郎新监昭州盐仓胡铨签书威武军节度判官厅公事宰相秦桧参知政事孙近言铨昨上书思虑有所不及言语过当不足深责兼书中专诋臣等若不陈乞稍加甄叙则是臣等身为辅弼区区与小官校曲直失大臣体故有是命 
