<!-- { "loadSidebar": true } -->
　　乙亥常州宜兴县进士吴师古送袁州编管永不得应举师古尝得胡铨封事锓木而传之秦桧命守臣直秘阁王缙究实至是抵罪 
　　丙子左宣教郎杨愿为秘书郎既而中书言愿未终满外任后旬日以愿通判明州愿改命在三月丁亥 

　　己卯临安府火 
　　庚辰诏户部长贰岁举本属各四人充京官如系独员权令通举通举之旨在七月乙酉今并书 
　　是月日中见黑子月余乃没 吉州免解进士周南仲上书言臣于去年奏陈十事陛下既赦其狂又赐召命而免终身文解又取十事而行其一二矣臣不避斧钺采取天下舆论有五不可三急务以为今日献所谓五不可者欲雪前羞不可主和议欲务万全不可失机会欲复中原不可居东南欲驭诸军不可不将将欲得贤才不可废公论所谓三急务者一曰重国柄二曰蓄边略三曰择守令陛下即位十有三年卑辞 

重币甘心屈辱者为父兄故也徽宗北征而不复用是痛心疾首举六师而并进可也何事蠹耗财用区区为梓宫之求哉臣闻我有三可胜金人有五可败何者汉战而有天下历世犹四百年唐战而有天下历世犹三百年艺祖不战而有天下历世宜过于汉唐此为一可胜桀纣虐则失天下秦隋虐则失天下陛下仁圣孝悌之至必不失天下此为二可胜昔也兵民或叛今中原之民怀祖宗之德日望王师之来此为三可胜若金人反恩则败背盟则败乐杀则败擅废立则败据中原则败大抵机会之来间不容发亲征之初可进不进一失也凶讣来闻可进不进再失也万一迟之又久使两河奸雄竞起东南可安枕而卧乎臣恐社稷实不血食悔之已无及矣陛下复幸浙西臣知陛下甘心于东南东南之 

地其土脆其民怯风俗薄而不厚非帝王必争之地陛下若选形胜进居上流且攻且守一举而前两河传檄而定矣今之诸军相视若冰炭相疾如仇讎假使一军深入其谁为继一军陷失其谁为援刘光世窃琳馆之清名张俊负跋扈之大恶岳飞吴玠韩世忠之流褁粮坐甲首鼠两端所以然者无主帅故也太祖驭将之方章圣亲征之行成宪具在陛下何惮而不为乎陛下亲贤急于尧舜艰难以来无一人卓然有见于世者以三毙之未除也人毙于党与士毙于时学官毙于资格何者昔赵鼎张浚之交攻浚在则鼎去鼎之门人亦去鼎入则浚去浚之门人亦去岂鼎之党今皆可用而浚之党今皆不贤此其毙一也宣和之学毙于王氏绍兴病于伊川大臣唱之学者向应陛下用尹焞召刘勉之厚风俗 

可也若曰得人如寇准如富弼臣未知其可此二弊也今之仕进无非科举之流招来无非高蹈之士英豪奇特可用以取天下者困于选调困于草莱困于庸伍困于祠庙此三毙也大臣擅权陛下不断御史章疏每上陛下收视穆清依奏而已又诸将握重兵子弟典禁卫倒持太阿授人以柄此重国柄臣所以为陛下谋也祖宗时天下常费有三曰郊礼曰黄河曰北敌而养兵不与焉何者西北分屯且耕且守赏赉有节衣粮有准而岁之入亦尝有余今日天下既失其半又四川财赋不归朝廷计朝廷岁用数千万皆取于东南刻骨槌髓民不聊生养兵之外又有奉使无益之费不识国家何所办哉此蓄边备臣所以为陛下谋也今日州县之弊极矣且以臣桑梓亲所闻见者条其一二安福令陈庭廉而爱 

民之吏也前年因民艰食以坑冶事缓于奉行当路劾之遂至夺官以无援故也庐陵令王昌贼而虐民之吏也交结虔寇专事贪残百姓诉之有司解之盖秦桧之亲党故也臣恭读去年明堂赦书有禁止虔吉教讼以胁持州县为虑臣意庙堂之上有党护虔吉赃吏者故以此请为张本也州县贤明顽民畏之良民爱之何讼之有若其赃污则吏长其恶民受其毒不诉于有司何以伸不平之气哉此择守令臣所以为陛下谋也书凡数千言其大指如此 江西统制官李贵以其军归于殿前副都指挥使杨沂中 
　　建炎以来系年要录卷一百二十六 


●建炎以来系年要录卷一百二十七 
　　宋 李心传 撰 
　　绍兴九年三月按是月辛巳朔壬午集英殿修撰提举江州太平观李璆为徽猷阁待制右朝请大夫提举江州太平观张宗元柳约并复秘阁修撰赵鼎之当国也璆两经检举不报至是与秦桧连姻特除之 

　　丙申徽猷阁直学士知漳州廖刚试御史中丞刚在漳州尝应诏上封事乞早以建国公正皇子之号大略谓惟诚足以动天地感人心今意虽有属而名未之正恐未足以慰幽显之望至是以年将七十谓宜谢事会已有召旨诏书趣行至则有中司之拜刚首奏臣职在搏击奸邪当思大体若乃捃摭细故矜一得于狐兔之微则非本心他日入对又言今经费不支贼盗不息事功不立命令不孚及兵骄官冗之毙盖不一其原则在于一人之身若意诚心正以照临百官则是非不紊奸邪洞见天下之毙可次第革矣 中书言昨修执政拜罢录详略失中本末差舛诏史官重行编修秦桧之初免相也上以御劄斥其罪而一时制诏拜罢录具焉桧欲灭其迹故有是请于是史官言罢免后事迹乞更不编 

载奏可其后书不克成此以王明清挥麈后录及日历会要参修但后录以为丁卯毁拜罢录恐误按会要九年三月六日有旨重修二十一年又用秘书少监林机言再行编修其后不克成史官乞不载拜罢后事迹在十月辛未 显谟阁直学士知湖州常同徽猷阁待制王居正并提举江州太平观从所请也 
　　丁亥和州防御使璩为保大军节度使封崇国公 
　　戊子尚书吏部侍郎晏敦复户部侍郎梁汝嘉皆进权本部尚书汝嘉仍兼江淮等路经制使侍从过宰执合相见既退宰相须送出数步 

时敦复见秦桧未尝送出每曰人必自侮然后人侮之旧六部胥史罪无大小皆送大理有罪而必送则颇烦扰不送则无以惩戒常以为患敦复之为尚书也奏请置门头杖外可以省频送之劳内可以示必惩之威是以胥吏知畏而不敢为过至今便之 尚书兵部侍郎兼侍讲兼资善堂翊善吴表臣移礼部侍郎 权工部侍郎兼侍讲萧振移兵部侍郎 徽猷阁待制知临安府张澄试工部侍郎直宝文阁淮南东路转运副使蒋璨升秘阁修撰权知临安府既而澄辞乃迁澄徽猷阁直学士而璨为浙西转运副使 显谟阁待制提举江州太平观赵霈复徽猷阁直学士左通奉大夫提举江州太平观刘洪道复徽猷阁待制皆以赦叙也左朝奉郎提举江州太平观吕本中更俟一赦取旨 殿中侍御史 

谢祖信言和预买为今日民间之病有司从而变为折帛钱又其所甚病者今日固未能去若处之使得其所犹可以少纾民力其说无他惟均而已矣近者知徽州吴伟明乞用税钱均敷此徽及江东所宜耳诸路未必可用欲乞下诸路转运司各令条具所敷之宜或以税钱或以亩顷使户无高下人无贫富凡有田产者以丈尺为率等而上之合零就整依夏税法如此奸民猾吏诡名析产无所容其幸而所出均矣诏户部措置自承平时官预俵买本一缣千钱时缣帛价廉得钱于春而输缣于夏所以优民也军兴以来官中无本可俵名为预买其实白著其后户部又令折钱每匹为十千或八千比岁绢直稍平而折钱不减江浙之民深以为患故祖信论之 

　　己丑尚书左司员外郎闾邱昕为中书门下省检正诸房公事 右司员外郎陈橐试左司员外郎 枢密院检详诸房文字范璇试右司员外郎 吏部员外郎王鉌为枢密院检详诸房文字 右朝散大夫宇文师瑗行尚书度支员外郎 秘书省著作郎胡珵守礼部员外郎兵部员外郎吕用中守祠部员外郎既而言者以珵用中为赵鼎之党乃以珵知严州用中知建州二人补郡在是月甲午 
　　甲午命参知政事孙近撰皇太后册文参知政事李光书册兼篆宝宝用金册以珉石 诏崇国公璩赴资善堂听读禄赐如建国公例 

右朝散大夫吴说为福建路转运判官此以终去年八月辛酉上谕大臣事 
　　乙未少保镇南军节度使醴泉观使成国公吕颐浩乞归台州养疾许之初上欲得元臣调护狭西诸将乃命中使陈永肩将医宣押颐浩赴行在颐浩以老病力辞上赐手札曰朕以狭西重寄非卿夙德素望不能任此出自朕意欲烦卿行可即日就道俟到面议当处画事卿宜深体至意毋更执谦颐浩乃条具狭西利害大略言金人无故归地其必有意臣计五路元系张中孚中彦慕容洧之徒为帅今必仍旧然皆久据一方敌亦难令当谕以德意许之久任庶不致疑又言狭西利害今日所系甚重若一触事机必贻后悔如张中孚等未见向背赵彬又系曲端 

门客本一书生其人尤桀黠伏望曲留圣虑诏趣颐浩赴阙既而颐浩至行在上命国医王继先视其疾颐浩留七日不能入见上乃听其辞及将归复言秦为天下脊今宜于长安兴元襄阳各置宣抚司而重兵屯襄阳且建行台仍即五路选精骑三万赴行在请上亲提万骑不时劳军使敌人不知六飞所在以伐其谋庶敌不敢窥江淮而中兴之业由兹起矣上既许颐浩台州养疾乃以其子直秘阁抗为直徽猷阁添差提举浙东茶盐公事以便其归 江淮等路经制判官霍蠡言臣闻自三司之法坏而户部虽掌经费不复稽财用之出入久矣军兴以来上自朝廷下至州县案籍焚毁纲目散亡老胥猾吏出没其间而掌邦记者但以调度不足为忧苛刻隐欺之患不暇复省故一有调度举以其数责之司 

漕漕责之州州责之县县责之民民不胜其求不得不为巧避之术于是诡名寄产分户匿税之毙百端纷起今将检察其寔固非督其逋负收其羡余以为刻剥之务亦将计其所取于民者几何有当取有不当取者从而是正之核其上供于朝廷供亿于大军及诸司之所支拨州县之所当用者各几何有当用有不当用者亦从而是正之使其所取有常所用有数复于朝廷达于万民皆可通知以为经久之制尚虑不知者谓今设官之意检察之名徒为聚歛之政愿诏诸路监司州县使明知陛下设官理财将为足国安民之计悉力而奉行之诏下诸路监司照会 
　　丙申东京留守王伦始交地界先是赵荣既纳款知寿州王威者亦以城来归赵雄撰韩世忠碑云乌珠既陷三京又犯涟水王遂率背嵬 

军走破乌珠伪守赵荣以宿州降李世辅以亳州降按荣之降在未割地之前不应附于明年五月而世辅自狭西入夏国后乃来归亦不从亳州路碑盖误也及伦至东京见金右副元帅沈王宗弼首问荣威且责赦文载割河南事不归德于金伦一面改定谓元降赦文非真乃巳接伴使乌凌阿思谋至馆亦以荣威为问必欲得之至是伦始交地界毕京城父老官吏送宗弼至北郊宗弼坐坛上酌酒为别应交割州军官物十分留二分余八分赴河北送纳宗弼由沙店渡河之祁州金遂移行台于大名初金以葛王褒为三路都统知归德府褒秋毫无扰甚得人心及割地而归褒悉遣其吏士先行最后乃出即下钓桥极为肃 

　　丁酉徽宗皇帝禫祭上诣别殿行礼 
