<!-- { "loadSidebar": true } -->
甲子邦昌遣合门宣赞舍人蒋师愈承务郎程巽王府内知客蔡琳赍咨目诣王曰邦昌伏自拜违已而北去所遭祸难不可备详昨自腊月二十日还阙正月十五日到城方知国家祸变之酷主上蒙尘于郊二月七日又闻金帅之令迁二帝太子太上皇后妃嫔帝姬宗室近属劫质敌营既而又欲焚烧宗社洗荡生灵俾推戴异姓方免屠毒寻奉御笔付孙傅等令依元帅指挥方为长计无拘旧分以速咎累于时公卿大夫号恸军前以救君父邦昌哀号擗踊以身投地绝而复苏敌执成命终莫肯回度非口舌可争则以首触柱求死不能又缘甲士防虞昼夜监守虽欲引绳挥刃赴井蹈河皆不可得岂谓城中之人相与逃死乃嫁大祸临于一身变出不图死安足惜忽刘彦宗等赍城中文字与吴幵莫俦俱至邦昌诃责彦宗又骂城中百官为自免计逼人以首恶之名使邦昌有兵定与大金相抗不共戴天彦宗等语塞邦昌因不复饮食六七日垂死而百官陈述祸福谓事已至此虽臣民尽死莫能回二帝之迁惟有从权庶几保全宗社可为后图若坚持一节以就死地恐上累二帝岂得为忠臣乎邦昌身为宰辅世荷大恩主辱而不能死复何面目以见士民然念兴复之计权以济事故忍死于此幸兹敌骑巳还道路可通故遣赍此以明本心今则社稷不隳庙主如故祖宗神御皆幸存全伏维殿下盛德在躬四海系望愿宽悲痛以幸臣民续次别差谢克家等间道赍御宝一纽诣行府当别贡陈初夏方暄更乞倍保珍重邦昌无任瞻望激切之至四月五日邦昌惶恐咨目上覆康国大王殿下师愈已见二月乙亥 是日李兴潘谨焘至济州 元帅府以赵子崧为宝文阁学士元帅府参议官东南道都总管何志同等皆属焉钦宗实录云先是赵子崧与翁彦国以师勤王相推为盟主适何志同以颍昌兵至曰大元帅康王总兵济州盍赴麾下听命何主盟之有子崧言于康王曰志同等虽各拥兵不相统一乞令听子崧节制王承制除子崧宝文阁学士充参议官东南道都总管耿延禧中兴记云子崧是除盖王有所闻并载淮宁与翁彦国争长事二书不同按淮宁之盟以壬戌而参议之除以甲子相距才二日王在济州无容即知之或者二人未盟以前争为盟主而王已有所闻也今并附此更湏参考 初房州文学傅亮以所募兵数千人入援亮募兵事祖见去年六月壬戌道陈蔡间群盗纷然皆为亮所破因以便宜假亮通直郎为统制官率之以行亮自朱仙镇直抵青城左副元帅宗维后军大惊狼狈而去邦昌遣使召亮亮曰二圣北狩大元帅康王未还城中遣使为谁欲斩之伪使遁归亮冯翊人也 签书枢密院事曹辅遣太学录杨愿上书帅府太学生汪若海陈抃等继至权领门下省吕好问监察御史张所亦遣人以蜡书来上愿已见二月甲申若海巳见正月丙午书中有言士大夫趋向者王悉焚之以安反侧而命愿等为元帅府属官耿延禧中兴记云吕好问为邦昌权门下侍郎先遣弹蜡言围城中及朝廷短长监察御史张所尤甚上命取蜡炬并举人所上书中害士大夫者并焚之按好问等所上书谓之言城中事可也谓之害士大夫则非也今略删润其语庶不失实谍报京城见修守御之具王曰果如此则诸道兵必人人争先以屠吾民乃命耿延禧草书贻诸道帅未得近京城已至城下者毋得趣入又檄诸道二月六日以后所受伪诏文移等勿行 初童贯自太原遁归遣武功大夫和州防御使马扩募兵于真定会扩与安抚使刘韐之子直秘阁子羽有违言或譛扩有叛意韐囚之靖康元年正月癸巳及真定破扩自狱易服奔出窜西山之和尚洞元年十月丁酉时两河义兵各据山寨屯聚自保众推扩为首与金人相拒或一日十数战然新集之众兵器甲胄非良至是扩与敌挑战扩骑无甲遂重伤仆地为敌所执 
乙丑百官朝太后于延福宫邦昌始不坐迎阳门于内东门聚三省枢密院官议事 中书舍人李擢权直学士院元帅府遣从事郎刘默迎资政殿大学士李纲于湖北初纲既召还连谪宁江军节度副使夔州安置纲去年九月戊寅除观文殿学士知扬州庚寅落职宫观十月癸巳朔散官建昌军安置庚申再谪宁江城欲破始复职领开封府闰十一月甲午纲行至长沙闻命遂自长沙与龙图阁学士湖南安抚使郭三益偕率本路兵入援三益嘉兴人也王闻纲来承制尽复纲故官且贻书曰方今生民之命急于倒垂谅非不世之才何以协济事功合下学穷天人忠贯金石想投袂而起以副苍生之望即命默持书访纲焉默初以纲守御司奏补官初有传金人以郭药师为枢密使留兵万五千以卫邦昌者王忧之乃遗宗泽赵子崧等书谕以受贼付托之人义当征诛然虑事出权宜未可轻动泽复书略曰自古人臣岂有服赭袍张红盖御正殿者况邦昌改元肆赦又挟孟氏以令天下欲散诸路勤王之兵其篡乱踪迹无可疑者自古奸臣初未尝不谦逊而中藏祸心况恶状彰著如此今二圣二后诸王皇族悉渡河而北惟大王在济天意可知宜早正天位兴复社稷以传万世不可迟疑牵于不断惟大王图之 
丙寅邦昌令寺观建圣寿节道场至壬申罢 侍御史胡舜陟言于邦昌曰臣窃见陛下正位宏远非出本心外迫大金兵火之威内念黎元涂炭之苦故自践阼以来谦虚抑畏起居命令不敢同于至尊今大金已反其国而君臣大义岂可一日而废苐恐奸言荧惑谓大金为可恃谓天位为不可失谓自古有亡必有兴此皆轻虑浅谋不识祸福之机者也本朝自祖宗以来恩德在人至深至厚九州四海岂有一夫不心怀赵氏者今勤王之师云蒸雾集皆为赵氏而来岂肯从吾号令闭门拒之有同儿戏伏望即降指挥正其名位请元祐皇后垂帘听政于内陛下以太宰治事于外特遣大臣往迎康王明以此事播告将士孰不忻然悦服此万世一时也伏惟采择狂愚而加意焉按舜陟入文字在马伸之前实录不载而汴都记伪楚录有之但伪楚录附此书于初四日盖误今依汴都记附初七日更俟考详 东南道总管赵子崧以朝奉郎赵令儦通判庐州子崧闻张邦昌家在庐檄冯询令存恤又以令儦几察之子崧即为书告王请捕诛邦昌子母以绝奸心又言自围城以来朝命隔绝乞下诸路州军自今凡有事宜并申大元帅府予决如有奸诈伪冒文字皆无得施行近京州县尝经敌人焚掠者宜捐其税又言范讷为宣抚使逗挠自营罪状明白况大元帅已开府则宣抚使自当结罢又言金人见据都城势力渐回理宜速营江宁府以备缓急乞早行措置淮南荆浙盗贼恐乘衅据有形势之地益难制御 宗室忠翊郎叔向聚众数千屯青城入至都堂叱王时雍等曰当速归政太后不然纵兵与汝辈相周旋朝野佥言云四月五日刘光世赵叔向自颍川至按光世自华阴径如京东未尝至城下也泣血录叔向初七日至城下今从之叔向魏悼王曾孙城破日潜出之京西聚众至是自颍昌而来 是日蒋师愈等至济州邦昌又遣韦贤妃弟拱卫大夫忠州防御使构当军头引见司渊及邦昌甥直秘阁吴何持书遗王称臣具言封府库以待大王颜子曰子在回何敢死邦昌所以不死以君王之在外也先是邦昌遣谢克家持宝来或者谓邦昌自为楚则赍大宋宝来彼盖无用者耳既而闻邦昌迎太母等恭顺状王始不信召吴何而赐之酒锡赉甚渥乃遣成忠郎黄永锡持书答邦昌略曰今奉来教备陈终始有伊尹之志达周公之权然后知所期之不缪又曰九庙之不毁生灵之获全相公之功已不愧于伊周矣答书全文云某咨目上太宰相公阁下天降大祸不使某前期殒灭而使闻君亲之流离见宗族之荡覆肝心摧裂涕泪不禁穷天下之楚毒不足以为喻便欲引绳伏刃而二圣之銮舆未复四方之兵马方集将士忠愤责以大义故饮泣忍死力图奉迎今河北河东忠义之兵数踰百万谕使邀迎率皆响应蚤夜以觊闻人音而矍然念与相公去岁同处敌营从容浃月自谓知心故比来之事闻流言而不信士夫将佐亦皆云尔今奉来教备陈始终有伊尹之志达周公之权然后知所期之不缪天或悔祸可冀二圣之复也所谕遣谢克家之意读之愕眙失措其何敢承愿皆缄藏内府责在守者俟銮舆归而上之九庙之不毁生灵之获全相公之功巳不愧伊周矣某方身率士卒图援父兄愿相公协忠尽力奉迎二圣复还中都克终伊周之志某身膏敌手受赐而死矣方寸溃乱修谢不能多及何烈靖康草史康王屯兵济州遣报使来为宰相王时雍以下撒书杀之盖传闻缪妄今不取 案撒书二字未详 
丁卯谢克家以大宋受命之宝至济州王恸哭跪受命汪伯彦司之邵溥神道碑云金索大宋皇帝之宝溥绐以随葬乃得全今且附此俟考碑以为大宋皇帝之宝其文与史不同盖误且贻书诸道帅臣具言邦昌恭顺之意毋得擅发一人一骑入京城书后王亲批数语或命耿延禧代书焉遂以谢克家提举一行事务自济州还京师趣办仪物 副元帅宗泽言敌骑渡绝已使人焚河桥讫王乃檄两河诸将邀击敌兵迎还二圣此据中兴记监察御史马伸言于邦昌曰伏见金人侵逼劫二帝北行且逼立相公使主国事相公所以忍死就尊位者自信敌退必能复辟也忠臣义士不即就死城中之人不即生变者亦以相公必立赵孤也今敌退多日吾君之子已知所在狱讼讴歌又皆归往相公尚处禁中不反初服未就臣列道路传言以谓相公外挟强敌之威使人游说康王且令南遁然后为久假不归之计一旦喧哄孤负初心望速行改正易服归省庶事取太后命而行仍速迎奉康王归京日下开门抚劳勤王之师以示无间应内外赦书施恩惠收人心等事权行拘收俟立赵氏日然后施行庶几中外释疑转祸为福不然伸有死而已必不敢辅相公为宋朝叛臣也自邦昌僣立凡言事者皆用君臣之礼至伸始移书称太宰相公书入邦昌命一切改正 陈留溃散戍兵李忠率众入和州清水镇濠州巡检及定远界土豪许氏徐氏金氏枪仗手遮境拒之杀李忠 是日开城门 
