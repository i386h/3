<!-- { "loadSidebar": true } -->
　　戊申左迪功郎新平江府司理参军陈榕左从事郎新泉州州学教授陈丰并改差充敕令所删定官亦用近臣荐也 
　　己酉秘书省正字汪澈兼实录院检讨官 初潼川府路转运判官王之望以制置司檄充类试所考试官至成都府境被朝命措置铜山县铜事之望以朝廷专委辞考试遂径至铜山行视得新旧铜窟二百余其可采者十七所而巳自政和中岁以三百八十六斤为额至是之望欲增为万斤乡民哀诉久之乃籍匠户置场烹炼官为主之所得仅五百斤之望乃请岁以六千斤为额计纲赴行在遇闰增五百斤从之此以之望申省劄子修入劄子称九月初十日径到铜山县己酉初十日也其申乞立额当在明年二三月间今联书之 
　　庚戌户部尚书韩仲通充敷文阁直学士知广州 太学博士何俌言今监司郡守递相送遗公行博易月至千缗而闲慢小官合得供给俸钱有累月倚阁者望严行禁止如尚违戾重寘典宪从之然迄今不能革也 
　　壬子内降诏曰四川军储供亿民力不易深轸朕怀昨遣钟世明措置裕民事虽巳蠲放积欠减免折估等钱不住据州郡监司继有申请及士民陈献利害而去朝廷远难以计度巳专委许尹王之望同制置总领茶马司公同相度措置其各体至意悉心条具以闻庶实惠得以及民调度可以经久尹之望时为潼川成都府路漕臣先二日有旨令同三司条具限一季申省至是降诏 诏诸路监司守臣条具到裕民事令给舍看详以闻 
　　癸丑御史中丞汤鹏举兼侍读权尚书兵部侍郎兼国子祭酒杨椿兼侍讲 右朝奉郎邹栩追毁出身以来告敕文字除名勒停送吉州编管栩知处州犯入巳赃为右正言凌哲所按法寺当流三千里宰执以狱上上曰是入巳赃否沈该曰据按是入巳栩乃浩子上曰浩元祐间有声称其子乃尔遂蹙頞久之曰既犯赃法不当赦可特免真决仍永不收叙上又曰朕观祖宗时赃吏多真决迩来殊不知畏卿等可令有司检坐祖宗朝行遣赃吏条法下诸路先行戒谕使之晓然皆知祖宗立法之严自后有犯当依此施行必无少贷 
　　甲寅尚书省检会天圣绍兴真决赃吏指挥诏刑部镂板行下自今有犯断在必行决无容贷 太学博士兼武学博士周操言前此武举登科者除第一人朝廷与巡检差遣外其余例处以管库窠阙使一旦舍其平日所习似非选练本意自今乞下枢密院措置高者籍记姓名任满有绩即加擢用其次亦乞免充财谷之任使各以才武自效从之 左奉议郎何麒充四川安抚制置司参议官左朝奉郎程敦厚充夔州路安抚司参议官 
　　丙辰左宣教郎新无为军军学教授任质言充诸王宫大小学教授绍兴府供职质言伯雨孙也先有诏召试馆职而质言以疾辞乃有是命 
　　戊午诏自今用举主改官关升人令吏部置籍被举人犯赃其举官具名取旨施行如巳被人论讼及它司按发台谏论列即不许旋行首举上以吏徇私受赇妄举者众故条约之 
　　己未右正言凌哲言诸路州县将人户畸零税租依旧过数科催如纳绢一寸便令纳一尺榖米一勺便令纳一升民输十九之赋而官无一毫之增利专私室怨归公上此何理也望申严州县止据实数折纳价钱及听合钞送纳本色不得准前过有科取以就整数仍委监司觉察按劾御史台体访论列人户越诉施行从之然沿袭巳久终不能革也 
　　庚申直秘阁知临安府荣薿请对上谓大臣曰朕当谕以束吏奸即还商贾物货及木植价钱勿留民讼如见得曲直即当面裁决其他如御膳之属近来未尝取办虽用片纸亦不责其供应沈该曰今日天府之弊莫大于此三者陛下洞照曲折又不以供应责之爱民如此天下幸甚 左迪功郎林之奇为秘书省正字 
　　辛酉国子监丞王晞亮请初出官人不得用纲赏免诠试从之晞亮莆田人也 御史中丞汤鹏举论大理少卿章焘猥陋无耻交结魏良臣近治临安府再置猪羊圈恣为出入诏放罢 
　　壬戌尚书刑部郎中杨葵为大理少卿 武翼郎张抡特迁武翼大夫贵州剌史以昨差奉使未曾推恩故也 
　　甲子知枢密院事汤思退言祖宗旧制枢密院有圣语则副使录之比岁不举行欲依旧制闻语恭即书记同时政记上进降付史馆从之 御史中丞汤鹏举言西清次对超躐禁从所以褒有德而显有功也谨按敷文阁直学士秦埙敷文阁待制秦堪敷文阁待制吴益皆以庸琐之才恃亲昵之势可谓无功无德者也其可直西清而充次对乎伏乞镌褫职名示天下以至公之道诏鹏举所论甚协公议然朕以秦桧辅佐之久又临奠之日面谕桧妻许以保全其家今若遽夺诸孙与婿职名不惟使朕食言而于功臣伤恩甚矣可令中外知朕此意今后不得更有论列后二日鹏举复言臣暗于大体不能仰体陛下始终礼遇大臣之意岂堪尚居言责之地乞除一在外宫观差遣上复优谕之 
　　乙丑右文殿修撰新知常州吴秉信卒于萧山县特赠六官为左中奉大夫 
　　丙寅上谓沈该曰大理寺人命所系近闻吏多受赇深为不便不知请给比京师如何若禄薄湏量增然后可以责其守法该奏今吏禄比京师巳添上曰不然此间物贵虽巳增未必足用巳而户部言欲据见请十分为率量增二分上可之 
丁卯国子正陈天麟言比年以来岁多丰稔然间有水旱细民就食他郡其逃去之常赋乃责之催科保长臣亲见宣城广德建平三邑之患如此宣城自经界时桩阁逃户凡物帛九百余匹米三千余石广德以近年水旱逃户所逋物帛一千八百余匹米亦三千余石建平逃户物帛一千四百余匹米二千二百余石皆额在而民去取办保长以塞上司之责至于监系笞棰破产败家臣所见三县如此其他亦可概见矣欲望令户部行下监司州郡检视逃户委实保明闻奏乞与倚阁三年或五年则人自归业却行起理庶几爱惜根本诏户部看详申省 
　　戊辰御史中丞汤鹏举言法者天下之所通用例之所传乃老奸宿赃秘而藏之以舞文弄法贪饕贿赂而巳不用法而用例古未之闻也若刑部之所以断罪吏部之所以驭吏最为剧曹此正猾吏可以上下其手而轻重其心者伏望明诏吏刑部条具合用之例修入见行之法以为中兴之成宪从之后四年乃成鹏举又乞选差狱官必依祖宗格法试中二等以上者次第注拟时沈该当国多引里党诸少年为大理评事故鹏举及之是月故责授江州团练副使黄潜善特赠左中大夫明年七月追复 潼川府路转运判官王之望应诏言臣前在东南日闻蜀中经界大为民害豪富为奸例获轻减贫弱受弊多致逃移上户利之而下户皆不愿自入本路境百姓多遮道投牒乞行经界与峡外所闻不同诘其所以愿行之意则曰人户诡名寄隐产业有田者无户有户者无田差某等充户长催驱税赋率皆代纳以此破家者甚众若用经界则户名有归此弊可绝及入遂宁府境系见行经界地分百姓陈诉者益多或以为便而欲行或以为害而欲罢因数十为朋自辩于庭下各执偏说互有得失乃知蜀中经界不论贫富大扺税增者愿罢税减者愿行皆出一巳之私而形势户之不愿者为多盖诡名挟户非下户所为蜀人之至东南者皆士大夫不然则公吏与富民尔其贫乏之徒固不能远适虽至峡外亦无缘与士大夫接故不愿者之说独闻其愿行者东南不得而知也六年之间士夫上书百姓投状言其不便者不知其几人上至朝廷省部下至诸司郡邑皆投状烦紊陛下忧悯黎元至诚无巳始也以税赋之不均而行之终也以论诉之不息而疑之累诏监司看详改正然奸民观望词讼滋繁诸路监司累年讲究终无为别白而言之者诚以事体至重众口不同利害可疑不敢以偏辞断也臣初到官适有诏旨坐知复州蜀人王骏乞罢经界劄子委制置司与所属监司相度臣于部内询访甚详而守令所陈所主相半臣以谓此田里间事见民情然后可决虽有牒诉皆一偏之论不可凭用遂令州县取诸乡税名为鼠尾帐家至户到问其愿否各使书其名下乡分编类愿用旧税户若干愿用经界户若干于是究其两党之多少本路管十五州泸叙州长宁军以边郡不行经界渠果州广安军既行而复罢行经界者九州为税户三十三万三千七百有奇愿行经界者十七万七千五百余户此其大略也别州计之则昌荣资州怀安军四州之民愿者为多潼川遂宁府普州富顺监之民愿者为少而合州适得其中县别计之则愿行之多者十有六愿行之少者二十有一盖由当时奉行之人有能否之不同故也臣闻治道去泰甚虽尧舜之法不能人人皆利要当以多者为正今之经界在视民愿否之多寡而损益之若州县之愿行者多自不湏复议愿行者少为之量行措置人户之增减者轻自不湏复议增重者为之少加裁正如此则公私事省不至甚扰正使小有不均亦可置而不问何则经界以厘正旧税固当有所增减减者既以为是增者必以为非若欲每人而悦之是朝行夕改而无定也且蜀人之言其不便者曰法行之始验土色之高下量顷亩之多少奸弊百出贿赂公行故税之轻重不当造帐画图为费甚广追呼湏索不胜其扰是则然矣事在既往虽改无及至于税之轻重则新旧各有其弊就二者而较之经界之弊在于业多者税或轻业少者税或重而旧税之弊则在于有田者或无税有税者或无田要之以轻为重以重为轻尤庶几于以有为无以无为有也而蜀人言其不便者或过其实若初行之扰则有之而今日之弊不如是之甚也臣置司遂宁且以倚郭小溪一县论之官户凡五百八十有四而愿用经界者一百六十有七公吏为户二百二十有二而愿用者十有八以此而观则或者谓豪富之家皆获轻减而利之岂不过哉至于下户逃移亦绝无仅有或以时经旱潦或以家自贫穷未必皆经界所致传曰利不百不变法使经界元初不行或行之未久而罢固善今立为成法巳经十二三料旧说图籍悉皆散落中间买卖分析户眼改新矧核见隐寄之后虚户尽去创户尽多承认供输巳有定分一旦举而变之则升降纷然侥幸复启实户之创出者悉皆走失虚户之诡立者不可推寻吏肆其奸又将有前日之扰且终亦不得其平而催科愈艰争诉益甚军湏督责何以应期为官吏者不亦难乎臣恐雕瘵之民无复宁岁矣惟陛下少安圣虑静以镇之姑去其泰甚者则纷纷自息天下幸甚据本路见行经界昌资荣州怀安军民愿者多乞且令仍旧普合州富顺监遂宁潼川府民愿者少乞量行减正臣愿委监司一员与所属守令委曲计议各以逐处事宜从长措置应经界县分有新税溢于旧额者乞令逐县收旧税额外之数将大叚增重人户通融均减人户经界新税比旧增减五七分以下者更不在裁正之限令所委监司选差见任官五员分诣诸县逐乡受状令佐内选可委官一员通签所差官若事毕日别无违戾民讼稀少乞许保明申奏朝廷量行推赏仍候农隙月分措置左仆射沈该进呈于是画旨行下之望所上议不得其月日而状首称奉今年七月九日求言诏书故附九月末之望又有二十八年三月申省劄子云蒙取旨依申亦不知以何日降指挥以其言经界利害甚悉故详载之按日历今年七月二十七日有令漕臣措置经界指挥而之望二十八年申省劄子亦及此事则知为九月间所上无疑也余具二十八年三月 
　　建炎以来系年要录卷一百七十四 


●建炎以来系年要录卷一百七十五 
　　宋 李心传 撰 
