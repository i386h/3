<!-- { "loadSidebar": true } -->
　　壬申三省言勘会江淮防秋分道置使部分已定诏直学士院綦崇礼草诏赐刘光世韩世忠详见是月乙亥 自军兴以来机速事皆以白劄子径下有司既报行然后赴给舍书押降敕其后拟官断狱皆然两省之职殆废至是中书舍人孙近言国家仿唐旧制分建三省凡政令之失中赏刑之非当其在中书则舍人得以封还其在门下则给事得以昌间乃复旧典国朝建官遵用唐旧上下相维之制益复详密艰难以来军事或不待给舍书行循习滋久凡拟官断狱一切径下是亦何异于至德以后哉使给舍缄默不得有所建明是岂祖宗建官之意哉太上皇帝断然以重事非急速者仍命给舍书读不以一时之权而忘万世之制诗曰不愆不忘率由旧章太上皇有之 布衣李杞补右迪功郎杞常孙也寓居华亭宣谕官胡蒙言其贤上召对而有是命未几杞以私酤事为人所告有司掩之而不治言者论之杞坐夺官而蒙贬秩 大理少卿张礿言亲民之官莫如县令比来县令不职奸赃日闻岂特为令者之罪盖在于举之不审用之不当任之不久遇之不厚诚能反是四者臣见才能奋发治效显著矣臣欲乞每岁监司聚议举县令治状尤异者一人保明列奏重行殊赏庶几人自奋励化为循良吏部注授县令并用合格之人不得注初补官子弟及文学衰懦之士若广南江北县令少增酬赏人自乐赴京朝官知县乞依旧三考选人县令依诸州教授在任改官并破驿券是日进呈上曰县令尤为近民须一任有举主及格者乃得为之比来一切之制行或初官便得为令已厘正矣当谨守之乃命以礿所言送吏部后多施行礿玉山人也日历壬申进呈张礿论淮南监司帅臣守令当精加选择上曰云云熊历因之按此日所降出臣僚章＜锍-釒＞乃书论县令而上语亦专指此不知时政记何以云然或又别有章不下当考中兴圣政臣留正等曰自封建之法废分天子之民而治之者惟守令固不可以不择以令视守其去民尤近奈何以百里之任而小之轻于除授而莫之察乎张礿有请太上皇帝未暇监司帅守之问而先及于县令圣意盖有为也虽然古者为官择人后世为人择守汉郎官出宰百里唐历县令则得为台郎给舍所以重其选也今日之法改官而为县令例所不免则不得已而后授之其余求他入不得亦不得已而后授之授之既出于不得已彼视其职不过为养资考之计以求免于罪戾而已尚何望其兴吾民之治乎臣谓今日之法宜为官择人如汉唐之制增重其选则于太上皇圣意有合矣 诏神武后军见在行在官兵八千人并拨隶神武右军都统制张俊日历无人数按巨师古全军万人除拨高进二千人隶王＜王燮＞外当余此今增入癸酉直龙图阁知明州李承造尚书刑部员外郎苏恪左朝奉大夫监都茶场程庠大理司直曹汇并罢侍御史辛炳言其闺门之内帷簿不修甘心倡优以奉权贵故也承造寻夺职承造夺职在十月戊子 左奉议郎新湖北转运判官范伯思守度支员外郎先是伯思权枢密院计议官往广西帅司趣市战马及还擢为部使者又除省郎既而左司谏唐煇言伯思始事林灵素其后系名军中所迁官率多冒滥命遂寝 
　　甲戌宁远军承宣使权行在宗正司安定郡王令畤同知行在大宗正事 敦武郎权主管寿春府统制军马罗兴为武翼郎合门宣赞舍人知寿春府仍赐金带兴本王亨部曲假守踰年至是请于朝而改命提辖榷货务都茶场张纯言访闻近有妄造言语扇摇盐法之人乞降黄榜约束从之 江南东西路宣谕官刘大中言左奉议郎知宁国县李椿年练习民事稽考税额各有条理左宣教郎汤鹏举悉心抚字百姓服其恩信诏并进一官俟任满赴行在椿年浮梁人鹏举金坛人也大中又言秘阁修撰权知虔州侯延庆守正特立近岳飞平寇赖其协济得以成功直龙图阁知建昌军朱芾节制军马擒杀石陂军贼尽净其学问渊源殆近时所谓老成人者直秘阁知江州孙佑谙练民事招集流亡人多归业三郡之政实有可观缘已经朝廷擢用乞更不转官特降优诏褒宠以为奉法爱民者之劝从之时已诏延庆为修注而徙芾知虔州大中盖未知也芾徙虔州在此月癸酉 诏神武副军统领官武功郎合门宣赞舍人张宪武显大夫合门宣赞舍人王贵正将武功郎姚政副将承节郎杨再兴等二十四人并升带狭西诸路副将至准备差使有差宪寻以捕虔寇功迁武略大夫吉州剌史而贵亦进阶官遥郡二官二人进官在此月庚辰 
　　乙亥江东宣抚使刘光世为江东淮西宣抚使置司池州淮南东路宣抚使韩世忠为建康镇江府淮南东路宣抚使置司镇江府神武前军统制荆南府潭鼎澧岳鄂等州制置使王＜王燮＞为荆南府岳鄂潭鼎澧黄州汉阳军制置使置司鄂州神武副军都统制江西制置使岳飞为江南西路舒蕲州制置使置司江州赐光世钱十万缗为营垒费仍命世忠措置所部沿江至平江府江阴军沿海地分侍卫亲军步军都指挥使武泰军节度使主管殿前司公事郭仲荀为检校少保知明州兼沿海制置使神武中军统制提举宿卫亲兵杨沂中兼权殿前司公事仍诏仲荀以绍兴府温台明州为地分自帅府外应统兵官并得节制始诸将虽拥重兵而无分定路分故无所任责朱胜非再相始议分遣诸帅各据要会某帅当某路一定不复易已而江西制置大使赵鼎言舒蕲黄三州先得旨分隶大路后有旨军期事听江州沿江安抚司约束又令遇盗贼窃发听淮西帅司约束最后令舒蕲二州听岳飞节制三州残破之余事力单弱凡受四司节制不知号令何所适从乃诏舒蕲州隶岳飞黄州隶王＜王燮＞节制十一月丙寅降旨仲荀至明正当风汛贼舟南来之时即遣小舟入海为斥堠屯兵港口据要会以待之熊克小历载仲荀知明州在七月盖误也今从日历世忠兼领许浦在十月丙申 初张浚之在阆州也奏言宣抚司见屯诸将官兵四万五千人马五千余疋而吴玠关师古两军不与浚既出蜀副使王似等奏见兵三万七千余人马二千八百余匹诏浚具所留兵数以闻至是浚言随赴行在乃建康所擕亲兵及摘差武骑锐士良家子与奉诏所遣西兵等共八千余人马二千三百余匹乃命浚于所至遣还西兵五千人以备捍御 
　　丙子尚书兵部侍郎章谊充徽猷阁直学士与徽猷阁待制兼枢密都承旨赵子画两易 尚书右司员外郎胡蒙罢左司谏唐煇论蒙奉事权臣侵冒升擢昨为浙西宣谕所按发皆任私喜怒有承大臣风指者故黜之 诏堂后官迁转并赴台谢事祖见二月庚子 襄邓镇抚使李横言谍报金伪欲并兵前来深虑多寡不敌仓卒失据乞严赐指挥荆南金房德安邻镇更相救恤庶有辅车之势敌人畏惮枢密院言已降旨令李横解潜缓急互相应援乃劄横照会而敌兵已至矣十月己亥伪齐陷邓州在此后二十三日 川狭宣抚司统制官武德大夫康州剌史李师彦为拱卫大夫和州防御使余六人进秩有差先是张浚录饶风岭之劳次第褒录至是申命之著此用见饶风功赏 
　　戊寅秘书省正字陈祖言请修建炎以来日历从之 诏行在诸军并令户部犒设一次上自还会稽以来每两月乃一赏卫士朱胜非及其时则命吏为文书置袖中俟命而后进久而上觉之问何不早进胜非曰此异恩也当出自陛下若举之非市恩而何 
　　己卯诏临安府权免本路监司移送公事及定夺文字俟移跸如旧以守臣梁汝嘉援开封府例有请也 右朝请大夫中书门下省录事魏彦弼还所寄资为右中奉大夫提辖行在榷货务兼都茶场 
　　庚辰集英殿修撰苏迟权尚书刑部侍郎 端明殿学士知饶州董耘提举万寿观兼侍读既而言者论其夙贪命遂寝 诏神武副军都统制江西制置使岳飞所部改称神武后军以飞为统制 进士杨次雄应诏上书诏赐束帛 伪齐遣将与知光州许约合兵围固始县知县事孙晖将所部遁去淮西宣抚使刘光世遣统制官郦琼等救之未至会淮西安抚使胡舜陟命准备将领秉义郎洪邦彦以乡兵来援贼弃城去 
　　是月伪齐直学士马定国进君臣名分论极其指斥豫批进定国一官杨克弼为豫传载定国进论首句八十九字指斥不录是秋金帅宗维悉起女真土人散居汉地惟金主及将相亲属卫兵之家得留 
　　建炎以来系年要录卷六十八金人地名考证 
　　穆都哩原书作毛都鲁即金史之毛睹禄并误今改正 
　　 
●建炎以来系年要录卷六十九 
　　宋 李心传 撰 
　　绍兴三年冬十月壬午朔诏曰昨者出自朕意分遣使人授以手历澄清诸道逮胡蒙等还朝偶缘他事相继而去皆非有失使指恐四远不知其由妄意揣摩将巳行之事苟简灭裂颠倒纷纭民受其毙未还二使不无疑虑动輙畏缩甚失临遣之旨意也三省可速行下诸路所陈利害令监司郡县遵守举荐人材取旨录用时刘大中明槖未还上恐郡邑观望故有是诏 礼部尚书兼权吏部尚书洪拟罢为徽猷阁直学士提举江州太平观以殿中侍御史常同论其阿附王黼在铨曹专任胥史故也先是上以地震求言拟与其兄子驾部员外郎兴祖偕上封事论朝廷纪纲不正语侵在位者繇是父子继罢癸未起复尚书左仆射朱胜非等上吏部七司敕令格式一百八十八卷自渡江以来官司文籍散佚无所稽考议者以为铨法最为急务会广东转运司以所录元丰元祐吏部法来上乃命洪拟等以省记旧法及续降指挥详定至是成书 枢密院言近闻商人有持胶鳔漆货匿于茶篰中以售于北境者诏禁止犯者行军法 
　　甲申显谟阁待制提举江州太平观胡交修试给事中 御史台主簿陈祖礼秘书省正字陈祖言并罢以御史常同论其日登大臣之门肆为长夜之饮觇伺台评出入诡秘也 成忠郎合门祇候统领光州石额寨人兵张昂充黄冈黄陂麻城三县巡检昂屯山寨凡七年故有是命丙戌尚书考功员外郎魏矼守监察御史矼在考功时选部案牍不存吏缘为奸川陕官两部者多以微文沮抑往反輙经岁矼请细节不圆者悉先放行人以为便自后踵行之矼历阳人也 
　　丁亥监察御史郑作肃守尚书左司员外郎吏部员外郎袁正功守右司员外郎 诏抚州进士邓名世左承事郎李公懋左从政郎徐嚞并召赴行在名世孝甫孙孝甫巳见二年七月家素贫不求仕进躬耕以养母博通经史长于春秋公懋临川人进士高第黄潜善恶其切直故斥远之嚞西安人为德安令民安其政宣谕官刘大中俱荐于朝故有是命 
