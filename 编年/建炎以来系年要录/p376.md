<!-- { "loadSidebar": true } -->
　　戊午资政殿学士提举江州太平兴国宫何铸薨后谥恭敏 
　　己未秘书省校书郎董德元面对论高禖名为大祀而禖神乃位于坛下酌用一献恐非所宜望与青帝分为二坛庶可求昭格诏礼部看详 
　　庚申徽猷阁待制提举江州太平兴国宫郑朴卒 
　　辛酉诏四川监司州军今后募差管押纲运先选有行止可以倚仗官及召有行止付身圆备之人充保如押人侵使移易其保官与降两官元募差不当官吏降一官放罢所少钱物押人依法断罪仍估卖家资填纳如有未足数目于干系人名下追理从户部请也 
　　癸亥宰执进呈大理寺主簿丁仲京面对劄子论远方州县预借人户税租有借及一二年者其间复以本色纽折见钱价又倍之输纳稍缓加以严刑上曰此多是州郡妄用若撙节不至如此可申严行下如违令监司按劾御史台弹奏 
　　夏四月按是月丙寅朔丁卯殿中侍御史林大鼐论上饶知县吴芑阿徇余尧弼强市民田时尧弼以左中大夫家居 
　　戊辰奏桧进呈上曰闻其人诉之台部可罢芑令本路监司根治上因言县令不法无由尽知巳谕言官以所闻弹劾矣 
　　己巳司农寺主簿盛师文面对论顷尝指挥州县贫乏之家生男女不能赡养者每人支钱四千后改支义仓米一石然近于临安市井穷民未闻有得斗米千钱者况于乡村与夫穷僻镇聚望申严旧令咸以举行从之 
　　癸酉右谏议大夫章厦试御史中丞殿中侍御史林大鼐试右谏议大夫 
　　丙子端明殿学士签书枢密院事巫伋罢伋与秦桧居同乡一日桧在都堂偶问伋云里中有何新事伋不敢对徐云近有一术士自乡里来颇能论命桧变色谓伋曰是人言公何日拜相伋皇恐而罢章厦闻之即劾伋阴怀异意以摇国是林大鼐亦奏伋黩货营私于是并迁二人而伋以本职提举江州太平兴国宫章再上遂落职辛巳拜厦端明殿学士签书枢密院事中兴圣政吕中讲义曰巫伋术士之对盖恐輙及时事以触桧之怒故举泛言不切之事聊以塞责云尔而桧勃然变色遽嗾使言路逐之惟恐他人攘巳之位虽桧之猜狠忌刻不近人情然亦可以为依阿取容謟事权贵者之戒矣 
　　壬午诏权知合门事孟思恭可与外任 
　　乙酉诏宗子赵不辱令大宗正司庭训锁闭不辱寓居秀州与母妻夜游于市有右迪功郎吕褫者被酒冲行不辱怒殴之致死法当绞特贷之 
　　丙戌孟飨景灵宫令宰执分诣时新宫未成祖宗神御皆寓于西斋殿故也 
　　戊子监察御史宋朴守殿中侍御史 
　　辛卯国子监主簿史才面对乞申严百官造谒之禁从之 
壬辰秦桧奏庐州观察使王俊往在岳飞军中弹压有劳以为浙东马步军副都总管上曰飞当时欲具舟船入川有统制官说谕诸军乃止 右谏议大夫林大鼐言比者朝廷以福建寺观绝产上供钞盐委司农寺丞钟世明措置而远方盛传以为计口籍丁而沙汰之又谓更变盐法以杜绝私贩别致生事欲望降诏谕以至意诏言者论列福建住持请托之弊官盐科卖之扰令世明以使指行下州县照会 
　　五月按是月乙未朔丙申上谓宰执曰昨治王继先卖布事极系利害恐诸将因而交结就克军人食钱偿之可谕与成闵今后有似此事并申枢密院 
　　庚子诏故延福宫使保康军承宣使黄冕将合得遗表恩泽特赠保宁军节度使赐谥僖靖 
　　辛丑右谏议大夫林大鼐言比来遐方多有健讼之人欺绐良民舞玩文法州县漕宪未结绝则申冤于部于台于省官司眩于偏词必与之移送重定外方往往观望为之变易曲直欲今后所讼如婚田差役之类曾经结绝官司须具情与法叙述定夺因依谓之断由人给一本厥有翻异仰缴所结断由于状首不然不受理使官司得以参照批判不失轻重而小人之情状不可掩矣将来事符前断即痛与惩治可使户婚讼简台省事稀亦无讼之一策也上曰自来应人户陈诉自县结绝不当然后经州经监司以至经台然后到省今三吴人多是径至省如此则朝廷事多可从所奏 
　　癸卯左朝请大夫陈汤求知池州还论郡县以耕牛水车舟船农具估为家力视此等降差役科敷其交易买卖又重收税钱非劝农之本意乞委常平司紏察诏申严行下 
　　丁未司农卿汤允恭罢以殿中侍御史宋朴论其褊急任私也 
　　庚戌封婕妤刘氏为婉容新兴郡夫人吴氏宜春郡夫人刘氏并为才人宫中号婉容为大刘娘子才人为小刘娘子 
　　癸丑金主使宣奉大夫刑部尚书行大理卿田秀頴安远大将军充客省使兼四方馆副使大允来贺天申节是月襄阳大水平地丈五尺汉水冒城而入右朝奉大夫知府事荣薿乘桴得免于是与转运判官魏安行议讲复环城古堤以捍水许之明年冬按四县之籍计田出力百亩一夫得三千余人减其田租十之二凡五旬有七日而毕计用工十五万有奇其长四十余里此据王之望记请复堤在十一月今并书 容州奏野蚕成茧 右朝请郎主管台州崇道观曾恬卒 潼川府言涪城县进士马天祐庐墓孝行显著诏赐粟帛 
　　六月按是月甲子朔戊辰右通直郎刘炎请换右职诏以为合门宣赞舍人炎初见十年正月 尚书左司郎中宋仲堪罢以殿中侍御史宋朴言其劾郑刚中狱事淹延且交结巫伋也 武翼郎合门宣赞舍人刘伉为右武郎干办皇城司以才人进封故迁之 
　　壬申枢密院检详诸房文字陈相试尚书左司员外郎 
　　丁丑宰执进呈右朝请大夫知嘉州王知远到任五事论四川铁钱至少自罢铸后见今嘉卭州及成都府各创都作院以嘉卭所产铁炭打造军器赴利州桩管数目不少今边事宁息望将两州依旧鼓铸小铁钱上曰知远所论于钱引实有利害可委总领所同本路漕臣措置后未及行知远白石人也绍兴三十一年卭州复铸钱 
　　辛巳上谕大臣曰闻淮东被水民多转往淮西可令漕司赈济 
　　壬午中书门下省检正诸房公事兼崇政殿说书陈夔试太常少卿时夔送伴北使甫还未及国门以忧去 
　　乙酉奉安祖宗帝后神御于景灵宫太师尚书左仆射秦桧为礼仪使 
　　丁亥右文殿修撰两浙转运副使赵不群卒 
　　戊子上谓大臣曰检鼓两院近日绝少论利害文字恐有阻遏可下所属检察 大理少卿章焘面对乞申严暑月浣濯狱具之令从之 
　　壬辰起居舍人权直学士院汤思退权尚书礼部侍郎 尚书礼部员外郎林机试起居舍人 
　　是月尚书礼部侍郎兼侍讲陈诚之以母忧去先是秦桧尝谕诚之曰事有所闻可以片纸见喻盖桧方用告讦以擢人才诚之不领其意以此颇忤桧左朝散郎张九成时谪居南安军或问九成曰近日士大夫气殊不振曾无一言及天下事者岂皆无人材耶九成曰大抵人材在上之人作成若摧抑之则此气亦索有道之士不任其事安肯自辱哉秦公方斥异已大起告讦此其势欲杀贤者然未必不反激人之言子姑俟之 敷文阁直学士知泸州冯楫卒楫素佞佛晚岁尤甚以傅会和议故为秦桧所厚帅本路者凡八年 
　　秋七月按是月癸巳朔乙未右承议郎知秀州郭瑊直秘阁 
　　丁酉左朝奉郎提举江州太平兴国宫刘一止复秘阁修撰致仕一止以疾笃告老故有是命 
　　壬寅右谏议大夫林大鼐言臣伏读天圣诏书令流内铨裁内外岁举员数文臣待制至侍御史武臣观察使至诸司使举吏各有等数毋得輙过而被举者须有本部长吏乃得磨勘详此即知天圣以前朝廷常参官皆得举人不限内外亦无员数其时磨勘京官用考第少而举员亦不多言者忧其名器冗滥至是颇有裁减皇祐中旋增四考为六考增二员为五员非本部长贰吏毋得輙举立为永式乃今日见行条法也然古今异时法无一概仁祖朝科目人少磨勘者稀行之数十年人无淹滞法亦流通也自熙丰宣政间已有论列其不便者矣中兴之初恩或非泛人得侥幸有以从军而改秩者有以捕盗而改秩者有以登对而改秩者今则朝廷清明无事慎惜名器改秩无他只有荐举一路而贪躁者速化廉静者陆沉法诚祖宗之法不知入流寖广数倍如祖宗之时也臣欲取考第员数增减以便之增一任者减一员九考者用四十二考者用三十五考者用二若二员则保举之古法不可减也如减举法行中湏实历县令不得仍请岳祠其或负犯殿选自如常坐士有应此格者行无玷缺年亦蹉跎无非孤寒老练安义分之人收奖老成不为滥恩如臣管见足采欲望付有司看详而条上之以取圣断庶几中外弭奔竞之风士夫绝滞淹之叹诏吏部看详申省 
　　甲辰将作监主簿孙祖寿面对言祖宗荐举格法尤重亲民之官近岁格应荐举者既未必能一一知人而生毙日滋遂有踰越举员之数重发奏牍以掠虚惠其被举者往往争先到部密赂胥吏故散举主以绝后至甚至于昧其所知公纳厚贿使守节寒士甘心遐遗其违圣化败士风也明矣欲望申饬有司增重法令有犯必行诏刑部申严行下其受贿一节立法申尚书省其后本部请以受所监临财物论著为令从之十一月丁巳立法 
　　乙巳上曰闻四川所起禁卫军所费多出于军众可劄下总领司应副都官员外郎刘澉面对乞戒监司郡守以时检举奉行宽恤诏书从之 武翼大夫贵州剌史兼合门宣赞舍人韦谊落阶官提举佑神观修武郎韦为武翼大夫高州剌史提点佑神观渊子也 
　　丙午祠部员外郎李岩老面对论士大夫奔竞望令有司复举谒禁之条而必行之诏申严行下 
　　丁未诏在部注授知州铨量过期六十日不到许以次人搀注听其别射家便差遣以吏部郎中沈虚中面对有请也先是有诏铨量因民事被罪及癃老疾病之人而授阙者或迁延不赴故虚中以为言 
　　辛亥左朝散大夫知眉州邵博罢先是直徽猷阁程敦厚废还里居专以持郡县短长通赇谢为业及博为守貌礼之而凡以事来輙不答敦厚衔之会直徽猷阁成都府路转运副使吴坰从襄阳来多以襄人自随分属郡取俸博独不予敦厚知坰怒乃为匿名书讦博过恶及其帷箔等数十事遣人持寘成都客舍坰得之大喜劾于朝诏罢博令成都府究其事前是坰已捕博送成都府司理狱司理参军韩抃懦不及事坰择刻深吏签书判官厅公事杨筠主鞫之眉州兵马都监邓安民以勤力为博所知主帑庾之出入首捕寘狱中数日掠死博惧每问即承提点刑狱公事周绾知其冤亟诣狱疏决博乃得出阅实其事但得以酒馈游客及用官纸劄过数等事狱上博坐降三官敦厚事并以洪迈夷坚志修入 
　　甲寅殿中侍御史宋朴言今日郡县有便文之毙自省部以至监司郡县更相逭责初无体国之实县则众责所归文移尤峻且数号为纸鹞为县之人自非特立独行者则便文以罔民此毙不革实害治之大者望陛下与大臣讲求所以革之之术申严行下从之 
　　乙卯诏仲冬荐献永佑陵等攒宫及检察禁地就差大宗正丞冯至游故事太常少卿以春秋二仲行园陵至是太常官全阙但以秘书省著作佐郎丁娄明兼权娄明请于朝至游供职绍兴就遣之也 
