<!-- { "loadSidebar": true } -->
　　癸卯手诏曰息兵专以为民四川州县虽屡降指挥减免钱物以宽民力尚虑措置未尽委制置司总领所同共方便措置务在不妨军食可以裕民事逐一条具申尚书省取旨 监察御史董德元守殿中侍御史 
　　甲辰秦桧进呈礼部乞卖紫衣师号上曰自绍兴四年江上用兵亦尝用此以相资助今可检举 保宁军承宣使主管侍卫马军司公事成闵为庆远军节度使以积阀迁也 左朝散大夫知衢州王曮罢左中大夫提举江州太平兴国宫王师心知衢州时饥民俞八等啸聚为盗而曮措置乖方诸盗结集至千余人掠严之寿昌焚仓库杀平民事闻秦桧因奏曮有赃污不法事在有司乞先次放罢上曰曮卿亲戚今罢之胜如罢其他十数人也既而殿前司遣将官辛立将兵千人往捕贼遂平八月乙未俞八等行遣九月丁巳辛立等转官熊克小历云盗虽捕获而犹未定诏以王师心知衢州民始安堵按师心除命与曮同日此时盗犹未平今不取 监察御史张士襄守尚书左司郎中 
　　乙巳大理评事沈正度面对言乃者陛下俯从臣僚之请令川广京湖等州应禁奏案具录副本报提刑司缴奏以先到者约法欲使狱无滞讼德至渥也尚虑所过递铺不即传送以致逗遛望令当职官常切点检上曰可令州县以时支给月粮此辈方肯久住不致阙额熊克小历称言者论二广铺兵之弊上曰云云盖失于卤莽也 
　　丙午秘阁修撰新知广州陈桷卒 
　　戊申大理评事莫蒙面对论民间不愿承募保长正者盖官司以他事役之望申严法禁诏户部检坐行下 
　　己酉大理评事刘敏求面对言荐举之法昭若日星比年以来监司郡守有以一章而举二人甚至于三四人前所举者未用后来求者复举之名曰改举黩害风教莫此为最望明诏有司申严法禁凡所举人实有改节及有事故不用方许改举无故而改者重寘以法庶几杜绝奔竞仰副综核名实之意从之 
　　建炎以来系年要录卷一百六十六 


●建炎以来系年要录卷一百六十七 
　　宋 李心传 撰 
　　绍兴二十有四年秋七月壬子朔右正言郑仲熊言前知雷州王趯顷在任日每有被罪南窜者则厚赂津置为之橐囊结成死党今闻在全州遂与海外罪人为地或有擅离受责之地逃匿趯家方命乱法莫此为甚切虑有司或致弛慢纵逸其祸有不可胜言者欲望特降睿旨下全州差得力人管押王趯前来大理寺究治仍令日下押还元责地方庶绝后患诏依所请仍令逐路提刑躬亲遵奉施行先具知禀状闻奏先是责受建宁军节度副使李光谪居昌化军因趯寓书秦桧以求内徙有小校李某者坐岳飞累编置全州与趯居相近趯俾校募人转致之桧见书自全来疑光擅离贬所大怒故有是命此事详见今年十二月丁亥王趯编管辰州注 司农寺丞钟世明为尚书户部员外郎世明治圩田还故有是命制词云将命于外成效可观不知何人作 是日安民靖难功臣太师静江宁武靖海军节度使醴泉观使清河郡王张俊薨于行在年六十九翌日辅臣进呈上曰张俊遽亡曩者张通古来俊极宣力与韩世忠等不同恩数宜从优厚遂赐貂冠朝服以歛命内侍省押班张去为护葬事俊晚年主和议与秦桧意合上厚眷之其麾下将佐若杨存中田师中王德赵密刘宝皆建节钺或至公师幕府诸僚为侍从帅守者甚众自俊晚年以下并以林泉野记修入 
　　甲寅大理评事俞长吉面对言州县赡学钱往往侵移兑用乞立法禁止从之 
　　乙卯诏国学生住学三年内实历打食不及一年之人遇取应日别立字号依宣和指挥以八人有奇解一人以国子司业沈虚中看详有请也此恐即董德元面对所请 是日脔猺人承信郎杨正修及其弟正拱于市二人皆再兴子鄂州都统司槛送行在付棘寺鞫治至是抵法 
　　丙辰将作监丞钱端英面对论昨蠲米麦之征而州县尚收力胜袋皮等钱乞令监司觉察从之 降授左奉议郎提举江州太平兴国宫江州居住李文会知遂宁府 敷文阁待制提举台州崇道观苏符知饶州 左朝请郎提举江州太平兴国宫周执羔知阆州 
　　丁亥宰执进呈次上曰赣州守臣李耕未有代者可选文臣一员具名取旨于是以右朝散郎知处州赵善继代之后三日领殿前都指挥使职事杨存中乞差本司统领官杜伯通以所部戍赣州上曰昨军贼窃发之初外连百姓率多响应今留兵屯驻庶得安弭 
　　己未复置黎州在城雅州碉门灵门三博易场委四川茶马司专一提举以本路诸司有请也 
　　壬戌诏四川制置总领司许于茶马司＜宀十见＞剩钱内拨取以宽民力用都省请也自熙宁七年榷法初行官买民茶增价发卖其初岁收息不过五十万缗至元丰六年增额一倍犹不过百万建炎以来榷法弊坏提举官赵开遂体仿京师钞法创行茶引令园户客人就场交易而官止收引息市利钱每茶百斤为一大引客人不过纳钱引六道五百市利钱三百以当时茶额计之岁收亦不过为钱引一百五万九千余缗比熙宁所立之额未甚远绍兴初宣抚司取拨茶马司余剩赡军亦不过岁及四十万而止其后物价腾踊茶商取息颇厚累提举官于是增长引息等钱至绍兴十四年每茶一引倍收引钱十二道三百文比赵开初立法时增及一倍茶既贵售诸场大段溢额而买马之数复不加多当此时茶司之富甲天下率以岁剩上供一岁多者至二三百万及是诏捐以予民蜀人稍苏矣直徽猷阁主管台州崇道观程敦厚落职依旧宫观靖州居住殿中侍御御史董德元论敦厚顷权中书舍人韩世忠家有初封为夫人者敦厚多为羙词以取媚世忠自此交欢每至其门或以金银器物侑劝敦厚必挹而有之其居眉州劫持州县侵渔编氓稍不如意则妄生是非兴起狱讼望褫其官职窜诸蜀道之外以为在外者贪残之戒故有是命先是敦厚既斥归久未用乃上疏曰臣窃惟陛下当抢攘戚迫之中爰立同德付以魁柄任天下所不任之责而成天下所不成之功其为力甚难今国是大定邻好胥睦犹泰山而四维之尚何忧何虑而臣切有不能自巳者盖昔之怙乱害成之辈鼠伏狙伺何所不至尤为可畏愿陛下力遏朋邪之萌以幸海内然秦桧薄其为人卒谪之敦厚所上书据文集在绍兴二年三年不得其月日因事事附见 
　　甲子右正言郑仲熊言敷文阁待制知成都府萧振天资狠戾趣向乖僻曩缘赵鼎用事倡为专门之说振阿附之自谓其曲学出于程颐殊不知颐在先朝固尝见诋于识者如苏轼尤嫉其奸振亦何知乃藉为仕进之梯方天台之罢曾未数月起于谪籍付以四川之权朝廷屡下宽诏有可裕民者俾同诸司措画振为制置使略不关意乃敢诵言于朝欲以对籴军粮八万石截留不发初非真有意于民特出矫情惑众以沽一时之誉望赐窜斥以为窃名市私者之戒诏振落职放罢依旧宫观池州居住 
　　乙丑太府卿总领四川财赋军马钱粮符行中充敷文阁待制四川安抚制置使兼知成都府 右朝奉大夫成都府路提点刑狱公事郑霭行尚书度支员外郎总领四川财赋军马钱粮霭与符行中在蜀中馈遗秦桧不可胜计岁时寒暄之问亦必用金狮子二枚伴书焉此以赵甡之遗史修入 
　　庚午军器监丞孙祖寿面对乞禁江浙私渡诏临安府措置既而守臣曹泳乞令本府差官一员主管济渡绍兴府萧山渡亦依此施行从之九月乙丑行下 
　　壬申尚书省勘会近静江府措置莫公晟及衢州措置作过饥民并无奏状诏今后州郡合措置事须管逐一开具闻奏委监司觉察御史台弹劾时秦桧用事久监司郡守以事达朝廷者止申尚书省取指挥故条约之此二事必因上问而后降旨但魏师逊政记中不敢载耳明年十一月庚午上谕辅臣语及钟世明除右司时所得上训或可掇取书之以魏良臣所奏考之则当时虽有指挥其申省尚如故也 
　　癸酉敷文阁待制提举江州太平兴国宫勾龙如渊卒 
乙亥上谓大臣曰莫公晟以丹州归顺及进马可检拟取旨施行先是公晟自宣和以来屡为边患岁调官军防守至是直秘阁知静江府兼主管广西经略司公事吕愿中言公晟献马三十匹且遣其部落七百余人至静江府与经略司属官歃血而盟诸蛮愿以二十七州一百三十五县为本路覊縻寔为熙朝盛事丙子上谓大臣曰得丹州非以广地但猺人不作过百姓安业可喜乃诏公晟以南丹州防御使致仕其子延沈为银青光禄大夫检校太子宾客使持节南丹州诸军事南丹州剌史兼御史大夫知南丹州军事武骑尉其余首领并与推恩愿中又画图进呈上曰且喜一方宁静秦桧曰陛下兼怀南北定计休兵小寇岂敢不服上曰若非休兵安能致此于是铸覊縻州县印一百六十二给之愿中夷简元孙也愿中进图册在八月乙酉乞铸印在丁亥今联书之 
戊寅上幸张俊第临奠诏俊侄右宣教郎子安等五人各进一官诸婿直徽猷阁韩彦朴直秘阁刘尧勋杨＜亻与＞并进一官升一职子安等转官在八月癸未彦朴等进官升职在十月丙申今联书之彦朴世忠第二子尧勋光世第三子＜亻与＞存中第三子 龙神卫四厢都指挥使金州观察使殿前司游奕军统制知赣州李耕为池太平州驻劄御前诸军都统制 
　　己卯侍卫亲军步军都虞候安远军承宣使池州太平州驻劄御前诸军都统制王进添差福建路马步军副都总管日下起发之任 
　　辛巳诏李耕统制军马通理已及十年特转行武当军承宣使 
　　八月壬午朔敕令所删定官杨造面对论宗室登科换京秩者初未经任即授大县虑于民事未能谙练望依仿进士例俟历任有举主者乃授以县庶几仰副陛下加惠元元之意诏吏部措置其后吏部请似此之人并注县丞或监当差遣理作亲民资序俟一任回任内有举主一员方许注授知县从之吏部奏下在十一月乙卯 
　　丙戌左朝请大夫郑作肃知吉州还入见奏本州自兵火后每岁桩办黄河竹索钱六千六百余缗见拖欠四万余缗重困民力望将未起及日后合起之数并赐蠲放上可其奏秦桧怒后旬日殿中侍御史董德元即奏作肃朋附席益中伤善类及知常州张浚主兵行横歛之法作肃极力率先督办其数冠于诸州比守吉州多歛军需贱市官米又贾贩油布之属以规厚利欲望重作施行诏令本路提刑司取会具案闻奏德元奏下在此月壬寅今联书之 
　　丁亥遣户部员外郎钟世明同四川总领制置措置裕民自讲和后岁减川钱四百六十二万缗有奇朝廷犹以为重于江淮故有是命明年七月丙辰减放 
戊子皇叔象州防御使士洪为均州观察使以积阀迁也 左中大夫直龙图阁王琮卒 
　　庚寅宗正寺主簿王珉国子博士张扶并为监察御史珉玉山人扶金坛人也 
　　壬辰上谕秦桧曰近轮对者多谒告避免百官轮对正欲闻所未闻可令检举已降指挥约束施行于是申严行下 
　　甲午温州布衣黄元寿论官市柑子扰民诏禁止其福建荔枝亦毋得进 
　　乙未脔衢州贼首俞八等七人于都市其次十有一人皆诛之 
　　戊戌殿中侍御史董德元兼崇政殿说书 
　　庚子崇信军承宣使提举佑神观刘光烈卒 
