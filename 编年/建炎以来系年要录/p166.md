<!-- { "loadSidebar": true } -->
　　戊午特进尚书左仆射同中书门下平章事兼知枢密院事都督江淮荆浙诸军事吕颐浩罢为镇南军节度使开府仪同三司提举临安府洞霄宫颐浩再相凡二年侍御史辛炳劾其不恭不忠败坏法度及颐浩引疾求去殿中侍御史常同因论其十罪大略谓颐浩循蔡京王黼故辙重立茶盐法专为谋利一也不于荆淮立进取规模惟务偷安二也所引用非贪鄙俗士即其亲旧三也民诉讼有再至者輙罪之四也赃吏吕应问韩僖皆满数万颐浩既受女谒遂令移狱欲罪元按官司五也台谏论事不合已意则怒形于色六也近两将不协几至交兵不能辨曲直以申国威而姑息之七也其心腹最善者擢置台属使采台中议论八也近者地震抑而不奏及降诏求言又不引去九也每会亲党夜饮男女杂坐比言者论罢都漕司遽托病乞出十也陛下未欲遽罢颐浩者岂非以其有复辟之功乎臣谓功出众人非一颐浩之力纵使有功宰相代天理物张九龄所谓不以赏功者也＜锍-釒＞入遂召翰林学士綦崇礼草制授颐浩旧节奉祠崇礼所草词略曰备观夙夜之勤莫测灾祥之异骇人言之归咎指国政之失平朕则责躬卿胡辞位崇礼颐浩所厚也炳言颐浩制词优厚无一字贬黜之意不知颐浩之罚是耶非耶按颐浩两任宰司狼籍不一不特搢绅士夫能言之虽三省六曹百司之人犹能言之不特武夫悍卒能言之市井闾巷之人亦能言之祖宗以来不闻大臣敢如此者颐浩安而行之欺忽陛下败坏法度日甚一日顷者罢去正坐臣僚章＜锍-釒＞不曾降出亦闻陛下批语有力掩之者是非之不明赏罚之所以不行此前日之失也今复蹈之可不为后日戒乎望以臣前＜锍-釒＞付外廷以明是非镌去将相崇资以正赏罚于是颐浩卒改命 诏诸路水旱等事令监司郡守即时闻奏如敢隐默当寘典宪 
　　己未手诏以绢计赃者三千为一疋旧法千三百为一疋建炎初增为二千至是言者欲举祖宗之制杖脊赃吏于朝堂上以绢直高故有是旨乾道六年三月甲戌又增一千 都省言近降金银钱帛和籴米一百万斛务欲利国便民闻前时和籴郡县多将籴本留不即支及阻节减克民户实得无几致所籴数少今宜革去前毙诏有违戾者当职官并徒二年中兴圣政臣留正等曰古今言理财者必曰轻重敛散也太公行之于周管仲行之于齐其后李悝以为平籴耿寿昌以为常平李彪以为和籴名虽不同其实一也然则和籴之法岂不为甚良而其效岂不为甚著今天下利之所出取之悉矣理财者无所施其能矣其犹可以佐用度之乏而兼利于公私者莫若和籴贱而敛贵而粜民有所济而不饥利不入于大贾蓄家而公土享其赢余此其法所以为可行也然而朝廷行之未见大为利者法非不善而行之者重蠹尔太上皇帝因都省之言重违戾之罪盖将以痛惩其毙也其在今日和籴之法未尝废而不讲臣愿举太上皇帝是法而奉行之有违戾者必罚无赦庶几和籴之法不徒存其虚名而遂收其实效此诚当今之急务也 
　　庚申吕颐浩复为特进观文殿大学士宫祠如故制略曰迨再预于首台遂两更于期岁声称有减风绩顿愆复亏难进之风遂致易污之失用辛炳＜锍-釒＞也 神武副军都统制岳飞自江州来朝赐飞金带器甲飞养子云年尚少上亦以战袍戎器赐之赐甲带在此月甲子今并书之 夜朝天门外火燔民居甚众 
　　辛酉川狭宣抚司统领官吴胜败伪齐兵于黄堆寨初狭西同统制军马杨政率诸军深入至清水县命胜与统领官杨从仪程俊等率忠义人进讨伪泾原第八将严千以甲军千人骑五百筑莲花城胜急击破之翌日第十将楷师闵复以骑二千来援胜等追杀无遗获所部将十余人师闵仅以身免胜还至腊家城复与敌遇步将从义郎彭扆战死准备将承信郎贺吉为敌所获曰吾不死于敌手遂自杀是役也将士死者百二十有三人皆赠官录其子吉延安人也吴胜以是月己卯破莲花城彭扆贺吉以十月丙戌死事今并书之 
　　壬戌直徽猷阁吕祉升直龙图阁知建康府祉初除淮南宣抚司参议官未至上奏言今屯兵淮甸表里虽一而上下不接如人之身四体不备今日荆楚之地不可不宿兵以固上游之势上纳其言会江东谋帅遂用之建康自南渡后率以前执政或侍从官为帅至是特有此授祉既至对于内殿首论治道之要先自治而后治人兵家之法先为不可胜以待敌之可胜臣所谓先自治而后治人先为不可胜以待敌之可胜者莫急于形势故一曰形势日者朝廷命诸将分屯沿江得之矣然此特形势一事若军政不修恐亦不可恃故以军政次之军政修在择守将故次以守将屯田乃宿兵之先务故次以屯田宿兵既多则生财必有术故次以通货然生财莫如省费故次以省费欲将士用命盖在谨赏故次以谨赏正兵以当大敌而保守乡井助战策应以防贼兵冲突不可无民兵故次以民兵防固吾圉欲知贼中动静则不可无斥堠故次以斥堠若欲知贼中虚实乘利进讨则不可不遣间探故次以间探终焉凡兹十事皆今日所当行阙一不可也然臣之所论特其大略至其详则在讲之及得人行之其论形势曰西北以山河为险东南以长江为险自建炎己酉岁后长江表里非敌骑蹂践则边马骚残累年诸处间有军马然上下不接来去不常大非所以一统东南臣前日论之详矣臣闻关中者天下上游而江左则下游也上下之势犹之首尾其中气脉必相接续岂可一处间断将欲复关狭必先固四川自四川而下有襄阳荆南武昌九江池阳太平建康镇江皆沿江也小大不均表里不可无备谓当命将分兵戍守使相维持自远近视之皆隐然如敌国焉则共奠王室有磐石之固矣其论兵政曰古之兵法下自五人为伍上至五师为军平居无事有以结其心出入相友守望相助疾病相扶持及一旦犯难则同力蹈万死以求一生去古既远名虽不同而意皆仿此未有其心不一而可用者方今诸将类多忠勇绝世敢当大敌则将不乏矣累年巨寇如张用曹成李宏马友下皆河北百岁忠义之民勇悍敢战之士今则尽归诸将是兵亦不少矣至于器甲亦稍增缉多至八九分少者三五分是器甲亦粗备矣惟是乌合之众不拣不练失古军伍结心之法寻常讨捕草寇溃兵则有子女玉帛之利而倚恃诸将威力故所向无前若当大敌臣恐未必如是之锐盖非所谓仁义之兵节制之师也臣愿陛下搜求知兵之士讲究古军伍结心之法因时之宜稍准古制酌自宸意以授诸将委曲训饬使心晓意肯而力行之以时教之以坐作进退疾徐＜锍-釒＞数之节令耳目习熟缓急肯出死力以相助士卒隶将佐将佐隶统领统领隶统制统制隶大将则是所谓仁义之兵节制之师也其论守将曰民以养兵兵以保民两者不可偏废而守则治民者也将则统兵者也俱要得人诸郡屯兵多少不等则将当视之大郡则任近上大将守臣当选前执政次郡则任以次诸将守臣当选从臣小郡则任又其次诸将守臣则选庶官守将协共兵民和一则外寇不侵内患不起四方安业一二年间可复旧矣其论屯田曰民至愚也难于虑始可与继成今军中招徕之众类皆南亩之民但习于偷惰日有请给遂忘其故业沿江诸处沃野连壤若计口授田贷之牛种器具土宜而劝相之亦岂有不可为者臣见湖南韩京一军在衡州茶陵安仁县请佃抛荒田耕种二三年矣人情安之今法行之初虽若强之及其收成获利稍厚始知耕稼之乐盖复其本业则竞趋之有不待劝相者故赵充国惓惓于此诚得宿兵守边省财足用之要此事全在守将得人行之如何耳其论民兵曰三代而上寓兵于农农即兵也春秋而降齐有内政晋有被庐曷尝不用民兵而近世用之则无益徒扰是何耶推行无术责望太重也臣谓民兵但可令保守乡井官兵击逐则并力把托而防其冲突若因利乘便则助战策应近世不然往往调发令远去且使之当先以尝贼军是以无益而徒扰所谓推行无术责望太重也臣伏思卒伍与器仗古人皆谓之兵者言致用均也且以枪剑譬之枪非不长也剑非不大也要其利用止在锋刃锋刃一入则所向无前矣士卒之众何以异此顾临敌用之如何耳古人计兵有号万者有号十万者有号百万者安得皆是精锐特锋刃耳以此论之民兵未可谓之无益也上嘉纳之 
　　癸亥起居郎曾统言记注之官职司言动国朝尤重其选多以谏臣为之听直前奏事所以广聪明也元丰官制始正起居郎舍人之名不复并任谏列然有史事亦许直前顷者权臣用事言路寖壅居是官者既无言责率以出位为嫌陛下虽有好问之诚人臣虽有输忠之意而旧制曰隳莫之或举诚为可惜乃命依元丰旧制 故中散大夫孟彦弼特赠太师故赠直龙图阁孟忠亮特赠秘阁修撰彦弼忠厚父忠亮其兄也上以昭慈故内批彦弼追封王爵忠亮赠从官令有司讨论已而复有是命时皇后母福国夫人熊氏以邢焕薨故乞赐田赐第官其子弟门客皆踰常制上令补二子官其长子右承务郎孝扬进二秩余悉不行且谕辅臣曰祖宗待戚里皆有常宪朕不敢逾岂以后族故私之邪中兴圣政后复以皇后受册乞恩上曰朕于外戚不敢有所私也况待遇后家又不敢与宣和家等今请虽不已视其援母后为比者亦勿听臣留正等曰后之尊母天下固无与并至其家所宜得之恩于外戚亦奚有加焉太上皇帝待遇后家邢氏不敢与宣和皇后韦氏家等非谓其区区之礼当然也孝心之所发其为等级次第有自然而然者虽欲强而同之不可得也语曰故虽天子必有尊也惟太上皇帝之是心也其为有尊也著矣 
　　乙丑江阴军进士李韬苏白伏阙上书论时事御笔押归本贯翌日辅臣进呈上曰所言皆细务可行非有诋讦之语顾不当伏阙耳此风皆李纲辈启之卒成变乱不可不惩也然韬白所言宗子扰民等事亦命监司郡守讥察之 
