<!-- { "loadSidebar": true } -->
　　己亥昭慈献烈皇后大祥命参知政事席益祭告于几筵殿上素服亲行彻几筵之祭用牲币 
　　庚子百官集议改谥曰昭慈圣献用癸巳诏书也既而议者以为本朝诸后谥号皆连帝谥今昭字与宣祖昭宪皇后谥号相犯请命礼官改正朝廷难之事遂止臣僚建议在五月辛未 诏复五帝日月之祀用祠部员外郎郑士彦请也其礼祀四方帝以四立日黄帝以季夏之土王春秋分朝日夕月礼如感生帝 湖南宣谕使薛徽言奏郴道州桂阳监去年旱民乏食诏户部刬刷本路诸州米二万斛付提刑司充赈济命未至徽言即谕漕臣发衡永州米赈粜而以经制银市米偿之民赖以济五月己卯放罪 修武郎合门祇候知孝感县韩遹进一官知复州 诏陈瓘孙大方言政可采以为右迪功郎大方正汇子 合门宣赞舍人御前忠锐第七将徐文以舟师屯明州谋为变朝廷命神武中军中部统领官朱师闵以兵二千往袭之日历但书朱师闵往福州屯驻代申世景赴行在此据赵甡之遗史修入五月乙丑诏世景依旧福州屯泊丙寅诏师闵发归本军可见二人初非更戍也 
　　辛丑资政殿学士知泉州谢克家移知平江府 监察御史任申先主管台州崇道观从所请也 集英殿修撰都督府参谋官欧阳懋充徽猷阁待制知建康府徽猷阁待制新知建康府胡世将移知镇江府充浙西安抚使 是日荆南统制官罗广以所部三百五十人至鼎之城西而军食不继于是潭将刘深鄂将颜孝恭皆引所部去后二日广亦引兵北还由是不克讨然贼徒屡抗官军多被杀人心颇摇乃肆伪赦立钟相少子子义为太子自杨太以下皆臣事之 
　　壬寅诏昭慈圣献皇后同姓亲迁秩二等异姓一等甲辰封起复镇潼军节度使开府仪同三司醴泉观使孟忠厚为信安郡王制曰载考济阳之始王虽由元舅顾如隆祐之盛烈特鲜近亲蔽自朕心用作尔祉丙午封哲宗羙人慕容氏魏氏并为婕妤皆用后大祥推恩也 入内东头供奉官干办御药院陈永锡为武显大夫入内内侍省押班 尚书右司员外郎刘岑请访四方遗书以实三馆从之 童子彭兴祖五岁能诵书刘毂五岁能骑射二人皆神武右军小校子也都统制张俊以闻上召见于内殿以兴祖为右迪功郎毂为进武校尉皆赐袍笏二人召见在三月辛未 录故太师文彦博孙纬世等三人并为迪功郎纬世父太仆卿维申建炎中从上渡江至湖州而死至是用守臣汪藻请而命之 
　　丁未工部侍郎李擢言昨知平江府所闻民间利病五事东南有逃田皆湖浸相连塍岸久废无人耕垦者且以平江言之岁失租米四万三千余斛愿委官相视可以疏导耕垦者招诱东北流徙之民给本施工与免三岁之租其决不可施工者监司复按除其旧额平江陷敌之民所弃田三万六千余亩多有旧佃户主之诸县悉已立定租课除常赋外余以三分为率一给佃户一以上供一拘籍在官俟其归业并田给还二年不归即依户绝法今三年矣陷敌之民岂不愿归顾力未能脱耳望且更展二三年以俟之平江水乡不可植桑柘故祖宗旧法无和预买绢帛旧本府租米岁三十四万余斛既取其所有不责其所无往因毛友陈请分临安之数抑令岁输数万匹逮今累年未尝敢敛于民今户部裁定其数乃欲始自今岁使之输纳实可矜悯惟睿断尽罢之平江去岁租米十六万五千八百余石悉充上供不许輙用然兵食吏禄月费七千余石所不可阙望借拨漕司移用钱三二万缗造酒取赢充收籴军粮钱本圭田多瘠薄有司拘以旧籍民已告病愿除其不可力耕之田损其已定过多之额后皆以次施行惟和买如故擢此奏见平江田租事甚详著此为李椿年经界张本或可削去繁词附入伪齐登莱沂密都巡检使刘忠在怀仁县为其部下王林等所杀传首行在诏以林为修武郎合门祇候充枢密院准备差使其徒九十三人授官有差林等授官在六月戊戌忠死不得其日依赵甡之遗史附此俟考 神武副军都统制岳飞遣统领官张宪王贵分道击虔寇彭友李满获之飞自至虔州日破一寨贼徒震恐友等先据龙泉至是乃败 
　　戊申诏诸缘宣谕所按发置狱除正犯人外并放上尝谕大臣曰向遣五使宣谕意在利民至于赃吏所当深治然所在多置狱横及无辜非朕本意此后惟谨择监司不必每事遣使故有是命 亲卫大夫明州观察使高士曈为保宁军承宣使权管客省四方馆合门公事士曈初召见乞落阶官上曰士曈以宣仁近属故稍优之然躐等亦不可高爵厚禄留待立功将士朕于外戚未尝假以恩泽今后宫之家官未有过保义郎者此曹何厌之有虽与之正任承宣使又望节钺矣 武节大夫明州观察使浙西兵马钤辖史康民将所部至行在以康民为御前忠锐第九将 诏自今大军所过并令本州通判充钱粮官自入境随军至出境止 西南蕃武翼大夫归州防御使泸南夷界都大巡检使阿永献马百有十二匹泸州以闻诏押赴行在阿永乞第子也元丰间乞第既效顺愿岁进马以见向化之心官以银缯偿之所得亡虑数倍其后阿永所献之数岁增不巳政和末始立定额每岁冬至后蛮以马来州遣官视之自江门寨浮筏而下蛮官及放马者九十三人悉劳飨之帅臣亲与为礼诸蛮从而至者几二千人皆以筏载白椹茶麻酒米鹿豹皮杂氊兰之属博易于市留三日乃去马之直虽约二十千然揆以银彩之直则每匹可九十余千自蛮长已下所给马直及散犒之物岁用银帛四千余匹两盐六千余斤银则取于夔之涪州及大宁物帛则果遂怀安凡马之死于汉地者亦以其直偿之此其大略也 邕州进士昌悫特补忠州文学充广西买马司准备差使初提举峒丁李棫既罢经略司更委通判宾州任彦辉就本州买马道里迂远大理马遂不至及是朝廷复置司买马悫上疏请招来之仍谕诸蕃中马及三百匹赐锦袍银带如有出格之马依溪峒搭价收买不可循其旧例每蕃令提举官以彩帛为信如遣效用入蛮许借官钱多市盐彩结托山獠及诸蛮令开拓道路庶几诸蕃忻慕曲尽招马之术疏入遂授以官俾行其说焉初枢密院计议官薛徽言之出使也请所至州县视吏之能否苟无大过而止不胜任者两易之诏徽言具事因听旨事见二年十一月会权桂阳监陈如埙与平阳县主簿权县事陈发朋比为奸敛民钱数万缗徽言廉得之即移如埙而罢发己酉吕颐浩奏以如埙等属吏仍令徽言分析上可之 
　　庚戌诏江东宣抚刘光世月给公使钱七百五十缗光世初乞依韩世忠例吕颐浩言世忠既移军淮甸则建康为近里州郡与前日事体不同由是减半 武显大夫湖南安抚司统制官任士安为合门宣赞舍人以帅臣折彦质言士安讨闽贼降步谅有功且老于兵间而后进皆位于其上望除一合职以为激劝故也时湖寇方盛而湖南诸将惟士安与吴锡所部仅万人彦质赖以为用故有是请于是知鼎州程昌＜宀禹＞攻夏城寨七十余日久雨水涨攻具无可施援兵不至是日昌＜宀禹＞乃班师 
　　辛亥左朝散大夫赵康直为都督府随军转运判官 左奉议郎张延寿主管江州太平观延寿为侍御史以忧去至是免丧而有是命 大理寺丞姚焯言兼并之家囷廪动以万计而力耕之民得食无几望令有司参酌每亩以二税役钱为准除外不得过若干倍以抑兼并舒贫弱事下户部不果行 是日御前忠锐第七将徐文叛奔伪齐文以所部屯明州城东朱师闵将至文觉之夜以所部泛海舟而遁未明至定海县忠锐第八将武德郎赵琦以本军沿海拒敌文乃去沿海制置仇悆率诸将追之不及日历不书文叛去之日绍兴三年四月二十五日赵琦乞推赏状云去年四月二十六日夜徐文作过辛亥二十六日故附于此壬子起复检校太傅江东宣抚使刘光世再起复以光世丁内艰故也仍赐白金千两 武德郎王绘为合门宣赞舍人添差绍兴府兵马钤辖绘仲通子也上以其父使金不屈而死故录之仲通靖康末以拱卫大夫平海军承宣使死燕山 诏韩世忠全军渡淮毋失机会 
　　癸丑武德大夫荣州团练使曹成为右武大夫寻复迁一阶领忠州防御使先是神武左军提举官董旼承制进成横行遥郡三官都督府以为言故改命成进遥防在五月丁丑今并书之熊克小历二年六月甲午李纲奏曹成巳就招成自荣州团练使升防御使恐误 户部尚书黄叔敖言自渡江后来诸州有未补发上供及估剥亏官钱物并限半年补发如违令提刑司取勘从之 
　　建炎以来系年要录卷六十四金人地名考证 
　　萨里罕原书作撒离曷误改见卷十一 

●建炎以来系年要录卷六十五 
　　宋 李心传 撰 
