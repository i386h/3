<!-- { "loadSidebar": true } -->
　　辛卯国子司业兼崇政殿说书王大宝直敷文阁知温州从所请也 左朝散大夫知嘉州朱昌裔右朝奉大夫知万州李莘民左朝散大夫知大宁监费行之各特转一官大宁地沃饶前此多并缘取为公廨钱行之独无所取部使者举其最与昌裔莘民皆籍记姓名及行之任满宰执拟知卭州上令更与转官于是三人并命行之广都人也 
　　壬辰光禄寺丞唐文若行秘书郎 左朝散郎江南西路转运判官逢汝舟行光禄寺丞汝舟入对论湖北增起二分上供钱物科取于民及州县预借之弊上皆行之遂有是命汝舟汝霖兄也 诏拱卫大夫忠州防御使殿前司左军统制邵宏渊累立战功所待借补官资未经收使可特转宣州观察使 殿前侍御史周方崇言敷文阁待制提举江州太平兴国宫张柄顷任棘卿凡权臣滋长告讦以胁制群臣者柄必极力鍜炼且加贬窜诏落职 
　　癸巳吏部员外郎王晞亮言国家取士词赋之科与经义并行比学者去难就易竞习词赋罕有治经至于周礼一经乃绝无有望自今经义文理优长合格人有余许将诗赋人材不足之数通融优取仍以十分为率不得过三分从之 诏右通直郎司马倬送吏部与远小监当差遣倬寓居会稽而殿中侍御史周方崇论其贪淫不检与王会康与之为狎交又奴事魏良臣干挠郡政故黜 
　　甲午诏亲贤宅蕲州防御使居中迁宣州观察使余七人皆进一官 御史中丞汤鹏举言湖南提举常平茶盐蔡掸尝治方畴狱恣为鍜炼以奉权臣诏放罢 
　　丙申监察御史沈大廉直秘阁提点福建路刑狱公事 左朝请大夫福建路提点刑狱公事吴逵直秘阁知鼎州逵所议盐事二十七年正月庚申十月乙巳所书可参考 御史中丞汤鹏举论吏部近条具换易差遣人不当因论史浩陈良祐陈榕陈丰四人见今年九月丁未及戊申及改差主管吏部架阁文字王淮等十七人诏除近臣被旨荐举及朝廷选差与到任巳久人外并令改正淮师心从子也既而吏部郎中续觱沈介见鹏举言前日所具实出上下相制有不得已鹏举即奏二人欺罔且言觱乃张浚亲党使之窥测朝事以浚被论每怀不平诏罢觱出介知兴化军觱介被论在十二月癸卯 
　　十有二月戊戌朔腊飨太庙是日也罢朔祭以礼官援淳化故事有请也 
　　庚子资政殿学士知绍兴府魏良臣提举临安府洞霄宫从所请也 
　　辛丑少师保宁军节度使判平江府信安郡王孟忠厚复判绍兴府 知枢密院事汤思退同知枢密院事 陈诚之言仁宗朝诏台谏言事皆录报枢密院及大观令台谏上言本院取旨审量比年以宰相兼领久废故事有合报者多不预知乞依旧制诏台谏言事三省录报枢密院 诏宰执宣借人各减三分之一用左仆射沈该等请也 
　　壬寅靖海军承宣使提举佑神观刘懋为昭庆军节度使 
　　丙午三省枢密院裁定吏额上之尚书省视建炎三年四月所定损守阙二十人密院副承旨主事令史书令史共一百二十七人守阙贴房二百人为额 诏诸县保正长并将上户斟酌定差下户止轮充大保长用资政殿学士知宣州楼炤请也日历不载此以王师心看详状修入二十八年六月己丑不行 
　　戊申新除大理卿张礿自蜀中召还入对论字民之官莫如县令而四川诸司奏辟多徇人情望悉收归铨选 
　　己酉以礿权尚书刑部侍郎 
　　壬子刑部员外郎邵大受言保州宗子实翼祖皇帝之后曩者每遇大礼及诞节各与推恩自建炎至今三十年寝而不行今闻保州宗子有官及白身人其数甚少乞令尊长两三人省记合行事件结罪以闻从之 
　　癸丑尚书右仆射万俟卨上重修贡举敕令格式五十卷看详法意四百八十七卷 皇伯明州观察使提举江州太平兴国宫安定郡王令衿为庆远军承宣使令衿自言老病丐出不获与南班普迁之宠乞收使历过磨勘减年故有是命 
　　甲寅罢江淮等路提点坑冶铸钱司自韩球籍定岁买铜数事见十三年闰月丁酉然所铸钱才十万缗尚书省言本司岁额全阙而一司官吏所费不赀故有是命遂以其事付转运司明年七月庚午复铸 左朝散大夫知嘉州朱昌裔言四川盐酒场务自建炎中总领财赋官变法以尽一时之利应副川狭军食盖势有不得巳者自后累政惟务增添逮今每岁共收盐酒课息钱一千一百余万缗比之旧额几四五倍遂至趋办不及积欠数多乃者朝廷遣使裕民岁减七十万虽未能尽去重额民亦少宽惟旧欠未除追催严峻官吏贫民俱被其害破产举债终难补足望将未减额以前旧欠如非侵欺盗用并行除放诏萧振等相度以闻 
　　乙卯三衙乞免减吏额许之殿司吏六十马司四十有一步司五十人其名有都吏副都吏典史副典史书吏典书副典书凡八等殿司八案五曰兵曰磨勘曰仓曰胄曰推余二司无磨勘三司皆有开拆及法司 殿中侍御史周方崇论知信州周葵终日谈禅不亲郡政诏葵与宫观差遣 
　　己未宰执进呈殿中侍御史周方崇论左朝奉大夫主管台州崇道观陈惇左朝请大夫赵迪之贪暴无耻乞屏于远方上曰所论未知实否且下逐路监司体究沈该曰既是台章恐不湏体究上曰朕见人才难得未尝不留意爱惜每谕以台谏风闻言事不可容易湏再三询访朕惟言者之听岂可不审今二人者合如何施行该曰乞送吏部与监当上曰且依此方崇又论户部郎中向伯奋素有脱空之名专务刻剥上曰朕方令伯奋理财亦尝使之治盗乃寝其奏出伯奋知吉州伯奋尝言典买田宅旧法六十日报契今限百八十日违限即将田宅没官宰杀耕牛旧法罪止徒今皆配广南立法太重乞依旧法上曰祖宗旧制轻重适中皆当遵守此二事并从旧后二日降旨施行而伯奋巳出矣 
　　庚申上谓大臣曰昨日诏求言四方之士陈献甚多朕一一披览所言利害极有可取宜择其议论尤切当者量与推恩庶几有以劝之时应诏者甚众而后省以左从事郎敕令所删定官杜莘老左从政郎新黄州州学教授潘慈明为首乃各循一资慈明金华人也二人循资在明年正月甲午 秘书省著作佐郎兼普安恩平郡王府教授黄中言恩平郡王讲礼记终篇诏令讲易时王府官龙渊巳亲幸他教授或与之过从觞咏中独未尝与之坐朝夕见则揖而退其后他教授多蒙其力而中独不徙官此据朱熹撰黄中行状附入未知指何人 
　　辛酉左银青光禄大夫守尚书左仆射同中书门下平章事提举详定一司敕令万俟卨以进书恩为左金紫光禄大夫 
　　壬戌三佛齐国进奉使蒲晋等入见献乳香八万斤胡椒万斤象牙四十斤剑原缺名香宝器甚众又以明珠琉璃金酒器上宰相而秦桧巳死诏以其物输御前激赏库而以蜀锦答之 
　　癸亥以三佛齐国首领悉利麻霞罗＜口拖-扌＞为保顺慕化大将军三佛齐国王赐袭衣金带鞍马器币二百以蒲晋为归德郎将副使蒲遐为怀德郎将判官蒲押陀罗为安化司候蒲晋等留弥月乃行 
　　甲子金国贺正旦使中奉大夫秘书监兼右谏议大夫梁球副使定远大将军充侍卫亲军马军副都指挥使耶律谌入见球广军人也此据范成大揽辔录 
　　是岁宗室子赐名授官者二十有六人 诸路断大辟三十人 金主亮以李成知中山府孔彦舟知河南府且经营汴京将谋徙居乃以内侍梁汉臣为修大内使彦舟副之于是暴役横敛以务速成而中原之民重罹其毒矣汉臣师成养子也熊克小历称金主以左相张浩领行台省修汴京且用本朝内侍向陷金梁其姓者为提举官号大使注云此据杀亮录参修以炀王江上录考之内侍则汉臣也张棣正隆事迹张浩营汴京在正隆四年三月时当绍兴二十九年今移附本年月 
　　建炎以来系年要录卷一百七十五 


●建炎以来系年要录卷一百七十六 
　　宋 李心传 撰 
　　绍兴二十七年岁次丁丑 金海陵炀王亮正隆二年春正月按是月戊辰朔丙子尚书驾部员外郎杨偰试秘书少监 右中奉大夫王晌卒晌自太平州罢归会提举江东常平茶盐公事吕忱中发其在宣城盗常平米买银事置狱广德军所按无状移徽州晌行至梅家店而卒 
　　丁丑右武大夫和州防御使干办皇城司刘伉知合门事 
　　初大理少卿杨揆建请秦桧当国日无辜被罪者不以年限自陈并与改正事既行去年十月庚午御史中丞汤鹏举奏揆邀誉侵官抵牾祖宗之成法乞寝前奏戊寅从之 
　　戊子诏侍从各举宗室京朝官材识行治者二人特与召对用权刑部侍郎张礿请也 右通直郎监登闻检鼓院王述以食贫乞补外上曰王伦顷年奉使金国金欲留之许以官爵伦不从乃冠带南向再拜讫就死此事亦人人所难宜恤其后可特添差通判平江府 
　　己丑召徽猷阁待制致仕郑望之赴行在望之以衰老疾力辞上谓大臣曰望之不独君臣乃是故人于是升徽猷阁直学士复致仕望之复致仕在三月辛巳时望之年八十矣庚寅忠训郎岳建寿为合门祇候建寿超子武举及第已见 三佛齐国进奉使蒲晋等辞行 
　　辛卯潼川府路转运判官王之望言臣于去月两具劄子奏闻乞特诏蜀中二大将量减军中冗食浮费切计已彻宸聪臣闻应天以实不以文动人以行不以言陛下若俯从臣请愿先拨四川上供岁额之半以为之倡此钱宣抚处置司已尝截留应副赡军边事既息始发赴行在今复捐以裕民真盛德事盖不如是不足以示陛下应天动人至诚恻怛之意若今指挥与诏书相继而下则彼知丁宁之训非空言文具必将心悦诚服其敢不祇若休命臣不量疎远荐以瞽言上冒天威罪当万死惟陛下赦其愚忠先是上以蜀民久困供亿诏制置使萧振总领财赋汤允恭都大主管茶马公事李涧成都府路转运判官许尹与之望同措置务令实惠及民可以经久故之望有是言辅臣进呈上曰此湏见得四川每年出入之数常赋几何横敛几何军储所需与无名之费多少朕不惜减以裕民第诸司未有定议今遽如此万一阙乏何以善后之望有爱民之心但临事不审率尔有请知枢密院事汤思退请趣振等条上上可之时起居郎赵逵亦奏四川在万里外其取民之涂有二如激赏绢之类官以民所当纳者揭之通衢上下共知此明白告示而取之也如激赏钱之类总领以若干数下之州县必阳戒之曰无损岁计无伤民力若然则须官吏自备而后可官吏不能自备其势不得不增有额之赋私应无名之索此阴取而不告者也臣愿诏振等凡总司钱物必分为二曰此上下通知者其不通知当根其所自出而放之然后吏不能沮而惠遍远方矣 
　　壬辰直敷文阁张宗元为尚书驾部员外郎 
　　初朝廷岁于江浙湖南福建诸州市军器物料而州县以无本钱率于人户物力钱上敷纳民甚苦之上闻之 
　　甲午诏皆以县官钱偿其直江东路用一分军期钱江西路用移用钱福建路用增税钱浙东路用应管钱浙西湖北路并用系省钱湖南路用运司钱泛抛物料乾道三年九月辛巳所书可参考 
　　乙未诏两省台谏侍从有服亲省试合格者令礼部具名以闻自是遂为故事 
　　二月丁酉朔诏自今国学及科举取士并令兼习经义诗赋内第一场大小经各一道永为定制上以经学寖微故有是旨 
