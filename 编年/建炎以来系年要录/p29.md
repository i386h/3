<!-- { "loadSidebar": true } -->
戊戌正议大夫忻州观察使张换为河北制置使 诏京东帅司相度自登莱至海州置斥堠熢燧等事先是朝请郎知海州魏和言海州至登莱最近而登州与金人对境近闻金人于燕山造舟欲来东南望造戈船修楼橹依登莱例屯兵二三千人以备缓急许之至是和代还复有此请 直秘阁知恩州赵子昉贬秩三等仍夺职坐河决所部也 东都宣武卒杜林谋掠成都以叛伏诛时淮甸秦陇皆用兵蜀人汹惧林本山东群盗后戍成都乘是与其徒二十九人谋招集亡命大掠成都驱民之东川由中水出峡南奔以应金兵自夏及秋计议已定至是会于城南汉昭烈庙将乘夜袭官船取器仗部分未发庙祝马古与其子信觉之驰诣府告变兵马都监陆世修等率吏士捕斩之后录古等功以为承信郎 初平阳府吏张昱坐法黥既而亡归聚众数千会慈州无守军民共议迎昱入州权领州事金人屡犯其境皆不攻径过至是以昱为合门祗候知慈州俄金人复引兵来攻慈无城不可守昱遂率其众出奔金人陷慈州抚定而去此据赵甡之遗史 金国通问使傅雱发东京此据雱通问录日历于此月壬辰方书雱借官出使恐误 是日渊圣皇帝自云中至燕山府居于愍忠寺赵子砥燕云录渊圣七月初至自云中七月上旬二圣相见戊戌初十日也故附此日 
己亥诏省台省寺监官减学官馆职之半三年四月庚申又减以常平事归提刑司绍兴八年十二月复市舶事归转运司三年五月复罢诸州分曹制掾县户不满万勿置丞堂吏磨勘止朝请大夫出职止为通判宰执子弟任待制以上者并罢执政官减奉钱三之一京官奉祠者亦如之先是宰臣李纲言艰难之际赋入狭而用度增广当内自朝廷外至监司州县皆省冗员以节浮费上命中书省条具至是行下自蔡京用事子孙皆至大官其后宰相郑居中刘正夫余深白时中诸子悉以恩泽为待制杂学士故纲有此请然未及行二年二月辛酉行遣居中开封人正夫西安人深闽县人也 尚书吏部员外郎卫肤敏守卫尉少卿肤敏自明州还朝事祖见今年四月末上书伏矫制之罪上嘉赏之肤敏言属者金犯汴京乘舆保金汤而居固善然知今虽弃去秋必复来而尚婴孤城此大臣不知变之过也今两河诸郡幸皆坚守臣谓宜阴以帛书许其世封使人知自爱不为贼有其狭西山东淮南则令增陴浚隍训齐其人而择大臣以镇抚之可也 尚书言浙江民间有钓鱼船谓之钓槽其船尾阔可分水面敞可容兵底狭尖可以破浪粮储器仗置之簧板下标牌矢石分之两傍可容五十卒者面广丈有二尺长五丈率直四百缗请下浙江诸州募豪民入中每十五艘授迪功郎从之 显谟阁学士知越州翟汝文贬秩二等先是汝文用赦放民租为四十万缗言于朝未报事见今年六月末两浙转运判官侯官吴昉以淮南军衣不足诘汝文汝文檄昉言宣和七年登极赦文应州县有合宽恤事许逐路帅臣一面施行讫奏今来漕司乃敢故违抗拒君命未欲奏劾昉愬于朝故贬 徽猷阁待制知平阳府高卫坐弃城落职卫安阳人也 
辛丑诏曰朕权时之宜法古巡狩驻跸近甸号召军马以防金人秋高气寒再来犯界朕将亲督六师以援京城及河北河东诸路与之决战已诏奉迎元祐太后津遣六宫及卫士家属置之东南朕与群臣将士独留中原以为尔京城及万方百姓请命于皇天庶几天意昭答中国之势寖强归宅故都迎还二圣以称朕夙夜忧勤之意应在京屯兵聚粮修治楼橹器具并令留守司京城所户部疾速措置施行时李纲入朝月余边防军政已略就绪独车驾行幸未有定所纲间为上言今纵未能入关犹当适襄邓以示不忘中原之意选任将帅控扼要害使今冬无虞车驾还阙天下之势遂定而近议纷纭谓陛下将幸东南果然臣恐中原非复我有上曰但欲迎奉太后及六宫往东南耳朕当与卿等留中原纲再拜贺因乞降诏上乃命纲草诏颁之两京焉 右正言邓肃请窜斥邦昌伪命之臣右司谏潘良贵亦言宜分三等定罪上以肃在围城中知其姓名令肃具奏肃言叛臣之上者其恶有五一曰诸侍从而为执政者王时雍徐秉哲吴幵莫俦李回是也其二曰诸庶官及宫观而起为侍从者胡思朱宗周懿文卢襄李擢范宗尹是也其三曰撰劝进文与撰赦书者颜博文王绍是也今绍已投岭外而撰赦文者止令分司亦何私于博文哉其四曰事务官者金人巳有立伪楚之语朝士集议恐不能如礼遂私结十友作事务官讲册立之仪搜求供奉之物悉心竭力无所不至其五曰因邦昌更名者何昌言昌辰是也已上数等乞定为叛臣之上寘之岭外所谓叛臣之次者其恶有三其一曰诸执政侍从台谏称臣于伪楚及拜于庭下者是也所谓执政者冯澥曹辅是也所谓侍从者其余已行遣矣独有李会尚为中书舍人所谓台谏者洪刍黎确等及举台之臣是也当时台中有为金人根括而被杖者四人以病得免其余无不在伪楚之庭矣其二曰以庶官而升擢者此不可胜数乞委留守司按籍考之则无有遗者其三曰愿为奉使者黎确李健陈戬是也巳上数等乞定为叛臣之次于远小处编管时王时雍徐秉哲已先窜乃诏责授昭信军节度副使吴幵移韶州责授昭信军节度副使吴幵移韶州责授宁江军节度副使莫俦移惠州太中大夫卢襄通直郎提举杭州洞霄宫范宗尹朝奉郎朱宗责成忻祁三州团练副使襄衡州宗尹鄂州宗岳州并安置中大夫提举成都府玉局观冯澥朝请郎试中书舍人李会并降三官为秘书少监分司南京澥成州会筠州居住故尚书工部侍郎何昌言追贬隰州团练副使通直郎新通判南剑州何昌辰除名永州编管朝请大夫黎确朝散郎李健尚书虞部员外郎陈戬并与远小监当承议郎侍御史胡舜陟朝散郎新知无为军胡唐老奉议郎守殿中侍御史马伸朝散郎监察御史齐之礼朝请大夫新知衢州姚舜明宣教郎新知江州王俣皆降二官撰劝进文及事务官令留守司具姓名申尚书省唐老舜明俣皆坐尝为台官伸尝请邦昌复辟而不自言故例贬秩日历六月乙亥胡舜陟胡唐老姚舜明王俣各降二官有诰词而于此又书之按此月所书比前为详今从之吕本中杂记曰邓肃前一年因李纲进得官时又用汪伯彦荐为右正言故傅会纲意专以围城为言既而潘良贵又乞分三等诛罚 观文殿学士提举杭州洞霄宫耿南仲龙图阁学士新知宣州耿延禧坐父子主和并夺职仍以延禧提举江州太平观用邓肃再疏也日历南仲落职于此日五月癸亥两书之盖误 诏江宁府因军变走避官并放罢 
壬寅侍御史胡舜陟充秘阁修撰知庐州舜陟尝论宰相李纲之罪上不听舜陟因求去会言者论其尝事伪庭乃命出守日历五月壬子胡舜陟除秘阁修撰知庐州七月壬寅降授宣教郎守侍御史胡舜陟特授秘阁修撰权发遣庐州按五月壬子舜陟未降官今附七月时淮西盗贼充斥庐人震恐日具舟楫为南渡计舜陟至修治城池建楼橹战棚具蔺石布渠答又增筑东西水门疏决壅溃因濠垒以备冲击繇是庐人始安 起复朝请郎王圭言金人攻城多是数处并攻如攻东者妄称西壁已破攻南者妄称北壁已破俟喧嚣不定即乘隙登城又金人多用黑旗上城务令守人夺取以惑众金人多抛大炮宜用囊盛麸糠布于敌楼则炮不能害又女墙头宜各置木椎一具遇敌登梯以椎击之不费矢石诏下其说使沿边知之圭真定人金之入汴也圭方持丧率众数万保山寨屡与敌角闻上登极自山寨间道来归故起复之 徽猷阁待制提举亳州明道宫王资深卒资深朐山人事上皇为中书舍人卒年七十八 宝文阁学士知江宁府兼江南东西路经制使翁彦国卒此据刘蒙自辨状日历无之 
