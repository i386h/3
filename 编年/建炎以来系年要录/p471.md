<!-- { "loadSidebar": true } -->
　　癸酉修武郎知威州赵迪再任迪普五世孙也四川制置使王刚中言其治状有方蛮夷畏服乃有是命 是日金人破河州初河既受围金将温特赫扬言曰河州能为南人死守甚壮今我留此万一汉军乘虚入熙则熙又为人有也不如引兵归援熙耳乃率兵径去城上士卒伺知之交口相贺守城益怠弛甲以坐是夜人人困卧城陬漏上敌驱铁骑捣城斯须城坏州民尚有未知敌至者翌日癸酉敌驱父老婴孺数万屠之迁壮者数千隶军先是宣抚使命惠逢李进等会蕃汉兵援河州逢以兵徒单寡不能支敌乞师者再顷之宣抚使遣将领郭师伟将骑七百为逢声援师伟未至河州已陷逢屯通会进屯临洮逢遣人谓曰金今再至是无河州决也吾曹罪在不测不如并力以往犹获免也进曰敌兵愈前近万人我以危兵缀之必取辱逢信之因休士卒进即星夜趋河州后二日逢闻之掩面泣下曰李进误我进至河州城巳陷敌焚荡除城趾而巳敌之屠城也吏曹刘浩与其徒八人遁走得免余十人被害宣抚使吴璘皆命浩辈以官 
　　甲戌上问宰执以金人消息朱倬曰据报称葛王又有兄弟争立之祸则是彼国中多故上曰金王再世篡弑自此必内难未已为之君者不亦难乎倬曰金将有五单于分裂之势上曰审如是则中国自无事矣 直秘阁两浙转运副使林安宅为尚书户部郎中总领淮东军马钱粮 右通奉大夫韩仲通知明州 武功大夫荣州剌史刘泽添差两浙西路马步军副总管常州驻劄泽前弃扬州去至是复之 
　　乙亥诏资政殿学士知太平州汤鹏举令致仕先是鹏举言今年七十有四乞依近旨致仕诏鹏举提举临安府洞霄宫殿中侍御史吴芾言鹏举天姿凶险老而益甚其在当涂妄作威福乃有是命 左朝奉大夫沈介知永州 入内东头供奉官贾竑还所寄资为武义大夫保宁军承宣使带御器械 右朝奉大夫新通判建康府陈良弼知信阳军 
　　丙子上亲行卒哭之祭于几筵殿 
　　丁丑金国奉直大夫支邦荣特换左奉议郎邦荣已见绍兴三十一年八月壬戌 
　　戊寅上送钦宗虞主于和宁门外奉辞遂祔神主于太庙第十一室以尚书左仆射陈康伯为礼仪使嗣濮王士輵华容军节度使居广纯州观察使居闳为三献祖宗皆用特羊备乐舞 诏修武郎主管台州崇道观赵师孟赴行在师孟尝从胡安国授春秋大旨屏居衡州僧寺几二十年至是张浚言其才可任事操可律贪乃有是命 
　　辛巳中书言昨金人牒取有亲属在北界命官等当时有心怀忠义不肯从敌藏避之人欲下诸州榜谕许令自陈仍旧出仕从之 资政殿学士知洪州魏良臣言与江西转运判官林仲纯因职事相失乞回避诏仲纯放罢良臣提举临安府洞霄宫 
　　癸未宰执奏事参知政事杨椿留身求去上慰谕不许先是钦宗神主祔庙而椿以年衰不能久立几于僵仆左右掖之而出椿不自安乃丐免于是殿中侍御史吴芾等相继论之 诏出浙西江东常平米二万赐两淮为赈济归正人之用降授右朝请郎冯荣叔知濠州 左奉议郎李焘知荣州 成忠郎合门祇候知濠州都遇添差淮南西路兵马副都监濠州驻劄 是日正侍大夫宣州观察使兴元府驻劄御前右军统制杨从仪率诸将攻大散关拔之关之未下也左从政郎都统司干办公事朱绂以书遗总领财赋王之望言诸军斗志不锐战心不壮且曰使我力战就能果立微劳其如赏格当在何处伺候核实保明申获宣司总司指挥往返数旬岂能济急大率目今事势与前时异不立重赏何以责人于死事乞详酌事机别与措置略于川蜀科敷军须之费十分之一多与准备赏给钱物近一二百万自总所移文诸帅多出晓示号令诸军各使立功以就见赏谓如散关一处设使当初有银绢一二万匹两钱引一二十万道桩在凤州宣抚吴公节使姚公明告诸军遣二三统制官各以其所部全军一出谕之曰当进而退则坐以军律进而胜捷能破关险则有此重赏如是而军不用命敌不破灭无有也之望怒答书言用兵百三十日糗粮草料银绢钱引所在委积未尝乏与累次喝犒朝廷支赐自是诸军应报稽缓文字才到本所立便给散略无留阻散关前攻不下闻自有说不知是险固不可取乎是有可取之理而无银绢钱引之故士卒不用命乎若可取而士不用命岂计司之责必有任其咎者况闻攻关之日死伤不少则非士卒之不用命矣自来兵家行军若逗挠无功多是以粮道不继嫁祸于有司以自解亦未闻以无堆垛赏给为词者也国家息兵二十年将士不战竭四川之资以奉之一旦临敌更须堆垛银绢而后可用则军政可知矣且如向来和尚原丁刘圈杀金平诸军大捷近日吴宣抚取方山原秦州等处王四厢取商虢等州吴四厢取唐邓州亦不闻先垛银绢始能破敌也朝廷赏格甚明本所初无悭吝如秦州治平之功得宣司关状即时行下鱼关支散何尝稍令阙误兼鱼关金帛钱物充满府藏宣抚不住关拨岂是无有桩办耶李晟屯东渭桥无积赀输粮以忠义感人卒灭大盗足下以书生为人幕府不能以此等事规赞主帅而反咎主人以不敛于民岂不异哉九月以后兴元一军巳支拨过钱引二十八万道银绢二千匹两而糗粮草料与犒设犒赏不与焉亦不为不应付矣若皆及将士岂不可以立功有功当赏而未得者何人也朝廷分司庀职各有所主而于财贿出纳为尤严经由检察互相关防所有屡降指挥凡有支费宣司审实总所量度此古今通义而圣朝之明制也足下独不辨何哉来书谓攻散关时若得银绢钱引桩在凤州而敌不破灭无有也桩在凤州与在鱼关何异方宣抚以攻守之策会问节使时亦不闻以此为言今散关凤翔未破足下可与军中议取散关要银绢钱引若干取凤翔要若干可以必克本所当一切抱认足下可结罪保明具申当以闻于朝如克敌而赏不行仆之责也若本所抱认而不能克足下当如何绂不敢对至是从仪督同统制田昇等夜引兵攻散关四鼓拔之遂分兵据和尚原金人走宝鸡绂眉山人也是役也宣抚司调梁洋义士万数授以楮甲使之先登比交锋官军先遁义士死者大半西人痛之 
　　甲申淮南转运副使杨抗罢以右谏议大夫梁仲敏论其因循尸素也 右朝奉郎朱夏卿直徽猷阁主管江州太平兴国宫夏卿自淮东总领罢归乃有是命 右奉议郎知房州司马倬直秘阁录邓州之功也 左朝奉郎通判信州陈扃直秘阁知信州扃以荐得召见遂有是命言者论扃颇有吏能褒宠太过诏俟满岁取旨 
　　丙戌诏赐张浚钱十九万缗为沿江诸军造舟之费初上既还临安有劝浚求去者浚念旧臣无他在人心尤以已之去就为安危乃不敢言去日治府事细大必亲焉 秘书省著作佐郎张震言自建炎元年至绍兴十二年日历已成者五百九十卷多所舛误而十二年以后迄今所修未成书者至八百三十余草卷未立传者七百七人切虑日久益以废弛望令本监长贰同共修纂正其差误内因故相所作时政纪所修者并审订事实签贴修改从之 诏唐邓州进士于襄阳府解试院并试 
　　戊子上始纯吉服 殿中侍御史吴芾论军中冒滥功赏之毙乞榜谕诸军应寄名之人尽行销落诏限一月自陈如违停官编管 官告院言诸军以战功迁秩给告者乞并牒军中拘收绫纸钱诏特免 旧制宗女出适者给资钱有司乏财不以时遣南外宗女有踰四十不嫁者时祖宗八世女但得八十千再行者又减半于是直敷文阁知南外宗正事子游言今宗女未嫁者岁费钱米一万一千余缗而合得嫁资才九千五百缗而巳望下福建路漕司以经总钱借支期以半岁从之 
　　己丑诏免光化军上供上贡等一年 集英殿修撰知婺州周葵升敷文阁待制 秘阁修撰知温州徐林充敷文阁待制提举江州太平兴国宫以年逾七十有请也 广东转运判官林孝泽献助军钱十五万缗湖南转运判官黄绩何佾献四万缗诏激赏库收 右谏议大夫梁仲敏入对论参知政事杨椿辅政期年专务謟谀以奉同列议论政事之际则拱手唯唯既归私第则酣饮度日以备员保禄为得计朝廷何赖焉殿中侍御史吴芾言椿自为侍从巳无可称其在翰苑所为辞命类皆剽窃前人缀缉以进冒登政府一言无所关纳一事无所建明但为乡人图差遣为知旧干荐举而巳故都人目为收敕参政又以伴食参政目之去冬警报初闻有数从官谒椿勉以规画又以危言动之椿竟不答但指耳以对盖椿素有聩疾也亲厚有风之使去者椿曰吾为参政宰相诺吾亦诺宰相拜吾亦拜重听何伤其贪禄无耻至于如此左正言刘度亦论椿贪懦无耻顷为湖北宪率以三百千而售一举状自为侍从登政府惟听兵部亲事官及亲随吏货赂请求望赐罢免以肃中外 
　　辛卯参知政事杨椿充资政殿学士提举在外宫观椿为台谏所击四上疏丐免乃有是命 诏宰辅亲王近臣报谢天地宗庙社稷宫观及诸神用太常少卿王普请也 
　　壬辰上始御正殿 右武大夫和州防御使江州驻劄御前右军统制李贵为江南西路兵马钤辖罢从军 浙西沿海制置使李宝奏胶西立功将士三千五百九十人诏第赏有差于是左从政郎京东招讨使主管羽檄军书文字曹秬特改合入官仍迁三秩秬江阴人也湖北京西制置使吴拱言西北来归之人甚众望权令踏逐寺观安泊分给官田贷之牛种权免租税上从之 
