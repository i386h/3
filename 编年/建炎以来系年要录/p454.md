<!-- { "loadSidebar": true } -->
　　乙未金人寇信阳军先是京湖制置使成闵遣中军统制赵撙屯德安撙至之五日信阳告急撙曰信阳虽小实为德安表里不可失也乃留游奕军统制宋奕守德安府自将所部骑赴之敌骑径去侵蒋州时江州都统制戚方在淮西即引其兵南渡 江淮制置使刘锜命楚州以海舟数十艘往淮阴军前分布守御时金人大军巳至清河口地名桃源锜犹在扬州未发也 是日鄂州诸军都统制吴拱发兵戍襄阳者尽绝时拱被朝命襄阳或有变不能自保则令退守荆渚拱以书遗大臣言荆南为吴蜀之门户襄阳为荆州之藩篱屏翰上流号为重地若弃之不守是自撤其藩篱也况襄阳依山阻江沃壤千里设若侵犯据山以为巢穴如人扼其咽喉守其门户则荆州果得高枕而眠乎若欲保守荆州自合将襄阳为捍守之计当得军马一万使拱可得指画则修置小寨保护御敌营辟屯田密行间探然议者谓拱言襄阳形势虽善而所谓修置小寨者其意在于退守方山而弃城不守阖关自固而不以兵接战也先是御史中丞湖北京西宣谕使汪澈道出九江右奉议郎新通判湖州王炎见澈谈边事澈即辟炎为属自鄂渚偕至襄阳抚诸军澈闻议者欲置襄阳而并力守荆南亦奏襄阳重地为荆楚门户不可弃也至是秋高澈乃还鄂州以调兵食既而拱至襄阳首置万山寨寨无水无薪师徒劳役时人不以为便 
　　丙申权尚书工部侍郎黄中移礼部侍郎 司农少卿许尹权工部侍郎 诏皇叔崇信军节度使提举佑神观士衎建宁军节度使提举江州太平兴国宫士＜雪刂＞并令归南班奉朝请二人先罢宗官居于外故也 遣入内东头供奉官李宗回抚问四川宣抚使领兴州都统制职事吴璘兴元都统制姚仲金房都统制王彦并以茶药赐之 殿中侍御史杜莘老言知长宁军刘忱所为贪黩放罢 是日四川宣抚使吴璘所遣将官曹＜氵休＞复洮州先是金人所命知洮州阿哩雅往北界军前未还＜氵休＞至城下其妻包氏率同知昭武大将军鄂屯察济与官吏军民来降诏封包氏为令人既而阿哩雅来归璘即命同知洮州赐姓赵氏阿哩雅西蕃人也费士戣蜀口用兵录复洮州在今年十二月误也按王之望今年十月四日所申乞复狭西运司劄子亦称巳复陇洮州足知在九月下旬不疑今从宣抚司奏状附此 
　　戊戌四川宣抚使吴璘四川安抚制置使王刚中奏金兵犯黄牛堡诏金人无厌背盟失信军马巳犯川界今率精兵百万躬行天讨有措置招谕事件如后令三省枢密院降敕榜晓谕中原百姓见为签军想未忘祖宗德泽痛念二圣不还岂肯从蕃反攻旧主榜到各宜相率从便归业内有愿立功效来归人当议优加爵赏一女真渤海奚契丹应诸国等人暴露日久岂不怀归见此文榜请各散回本国别事君长以图子孙长久之计一中原诸路州县官吏军民有能以一路归者除安抚使以一州归者与知州以一县归者与知县余见任官更不改易一诸路忠义豪杰山寨首领能立功自效者并依前项推赏一中原并诸国良民见为奴仆者并放令逐便内有能自擒获其本主归顺者即以本主官爵田宅给赏一诸国官吏军民不愿归本国者当尽还官爵虽见用事之人一例旌赏优恤与中国人一般更不分别因而能立功自效者不次擢用一军行秋毫无犯并不杀人放火亦不劫掠财物妇女一事平后放免税租十年一应干敌人残虐科歛等事如签事刷人夫水手工匠差科军器粮草舟船牛车骡马拣夺人家室女绣女一切非法骚扰并行除放一淫酷之刑如灭族剥皮油煎锯解钩脊之类深可痛伤并一切除去于是印发行下 是日江淮浙西制置使刘锜发扬州锜在扬州病上遣中使谭某将医往视锜曰锜本无疾但边事如此至今犹未决用兵俟敌人侵犯然后使锜当之既失制敌之机何以善后此锜所以病也中使以奏锜遂行日发一军时锜巳病不能食但啜粥而已 
　　己亥忠翊郎夏俊为武翼郎合门宣赞舍人赏功也 兴州都统司后军第二正将彭清左军第一副将张德破陇州清以是月乙未出师遂进兵傅于城下列攻具分击之克其城守将奉国上将军卢某同知昭武大将军刘某巷战不胜走凉楼不下清积薪焚之军民乃降四川宣抚使吴璘以清知陇州寻令将官谈德守方山原俾清引其兵赴凤州军前会合德至良原县遇敌接战自卯至午官军不敌遂溃而逃初德与其徒请兵出梁泉鱼龙川往攻方山原清从之既行德乃改道经良原县界遂失利清复引兵还方山原 是日兰州汉军千户王宏杀其剌史安远大将军温都乌雅以降宏尝为秉义郎后为金人所获俾部押兰州军马宏闻王师克秦州乃诱谕汉军使降人多从之惟北官不听宏遂与其徒鲁孝忠等率所部合斗杀乌雅及镇国上将军同知兰州富察萨等将骑兵五百步兵二百来归宣抚使吴璘承制授宏武功大夫知兰州统领熙河军马授孝忠秉义郎同知兰州费士戣蜀口用兵录赵甡之遗史皆作温都乌雅今从宣抚司所奏 
　　是月金主亮以其尚书右丞李通为大都督而将军纽赫鄂硕和副之令先造浮梁于淮水之上亮遂自将入寇时亮衣橘红袍所乘马金甲自宋门出其后图克坦氏与太子光瑛俱送行亮亦掩泣徐曰天实使之不自由也亮兵号百万毡帐相望钲鼓之声不绝远近大震炀王江上录云内侍梁汉臣本宋内侍陷敌每思报讐乃进曰燕京自古霸国虎视中原陛下可修燕京大内时复巡幸使中原之民望帝都为近遂纳其言差汉臣充修燕京大内使孔彦舟为副使自天德元年起至正元三年毕工改燕京为中都正元四年八月十八日至燕京萧王奏曰陛下移都燕京去白沟百里之余皆宋故土孔彦舟郦琼靳赛徐文之徒顷皆宋臣皆握大兵尽屯平原万一有变非国之福亮曰卿无忧也梁汉臣奏曰臣闻南宋讲武教兵有吞中原之志愿陛下无安乐于内可令山东两路河北三路通水去处积草聚粮仍教诸州军置造军器兼修大梁大内虎视江燕及造战船以备海道征伐并依一日宣梁汉臣曰朕欲修汴京大内时复巡幸卿为朕行毋得有辞以汉臣充修汴京大内正使孔彦舟为副使正元三年梁汉臣至汴京正隆元年春起夫四年毕工梁汉臣孔彦舟又令人催造通州战船数千只委兵部尚书苏保衡及徐文统押佥女真渤海契丹汉儿军五十万山东河北路并签汉军一十万诸路蕃汉军七十万诸路捕鱼梢工水手一十七万蕃汉军共九十七万令分八路入南界完颜仲统军取长安凤翔至西蜀完颜明统军自西京至均房阿噜穆尔统军自亳州齐芬珠彻自寿州合肥至和州界郭拉们自青齐至淮楚界苏保衡奏自通州至定林口二百八十里陆路不通河沟无水通舟入海梁汉臣曰起三路民夫开渠担水作成游泥用夫拖船入海人人称冤道路嗟叹而无敢叛者汉臣又奏洛阳好花宜巡幸看花正隆二年三月洛阳一夜天降大霜群花尽死汉臣曰愿陛下降诏催促诸路大军进取江淮无失其时于是下诏催促有人譛孔彦舟者遂赐酒酖之命彦舟充西京留守起行至路药发病遂死正隆五年五月起汴京此所云事迹月日与他书差不同今并附此更俟参考初亮肆虐既久宗族大臣已悉被诛而旧臣如张通古孔彦舟萧玉之徒亦皆坐死国人莫有固志及将用兵又借民间税钱五年民益怨愤亮借民税五年此以金国翰林直学士赵可所撰户部郎中王某墓志修入盖今年事于是中原豪杰并起大名王友直济南耿京太行陈俊唱义集众而契丹之后耶律鄂哈亦兴于沙漠诸军始有杀亮之谋焉 
　　建炎以来系年要录卷一百九十二 
　　建炎以来系年要录卷一百九十二金人地名考证 
　　持嘉原书作赤盏与金史同并误今改正 
　　图克坦原书作徒单误今改正 
　　喀齐喀原书作合喜误改见卷一百三十八 
　　罗索原书作娄室误改见卷一 
　　富察特默原书作蒲察徒穆误改见卷一百九十一 
　　奇珠诺尔原书作乞求阑误今改正 
　　阿尔嘉原书作阿令结误今改正 
　　鄂屯察济原书作奥屯蝉只误今改正 
　　温都乌雅原书作温敦乌也即金史之乌野并误今改正 
　　富察萨原书作蒲察撒误今改正 
　　纽赫鄂硕和原书作黏安阿述虎误今改正 
　　阿噜穆尔原书作阿鲁木律误今改正 
　　齐芬珠彻原书作乞伏赤朱误今改正 
　　郭拉们原书作郭律木误今改正 
　　鄂哈原书作窝斡与金史同并误今改正 


●建炎以来系年要录卷一百九十三 
　　宋 李心传 撰 
