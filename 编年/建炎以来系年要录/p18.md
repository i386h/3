<!-- { "loadSidebar": true } -->
丙子温州观察使京城内都巡检使范琼为龙神卫四厢都指挥使兼四壁都巡检使录京城弹压之功也 东南道都总管赵子崧等献书王府大略言京城事体既已反正颙望大王入主社稷以安生灵迟疑未发事久变生不可不虑或闻议者以谓京师巳经残破不可复入止欲即位军中便图迁徙子崧愚虑深为未然今祸变非常奸伪未戢欲致中兴当谨举措置理宜先入京师谒宗庙觐母后明正诛赏降霈四方若京师果不可都自可徐议所向子崧等前乞移军南京当时敌未退事势与今日不同访闻赵野范讷不戢其下纵令掳掠人心胥怨又两军时有分争万一行府入南京二军必趋帐下恐有郭汜李＜氵隺＞之变伏乞径还京城早定大计以副人望初邦昌伪赦既为子崧等所格李健因留太康县以状审于王时雍邦昌具遣使奉迎次第以堂帖报之子崧取以白王因有是请 
丁丑尚书左丞冯澥权尚书右丞李回奉元祐皇后手书至济州 文武百官三上表劝进王答以俟入京城躬谒宗庙若銮舆未还即抚定民庶权听国事 副元帅宗泽檄至京师 
戊寅尚书兵部员外郎唐恕知复州 命中书舍人张澂措置排办行在所至程顿事务 直龙图阁东道副总管权应天府朱胜非至济州胜非邦昌友壻也械系邦昌使者以兵来卫先是金分兵犯应天府胜非惶惧易衣逃匿民间皇皇会宣总司前军统制嘉州防御使韩世忠将官杨进引所部击破之胜非复出视事民心稍安此据中兴姓氏录胜非传胜非南都翊戴记曰靖康元年冬胜非除东道副总管到南都三日都总管胡直孺提兵勤王竭本道财榖甲兵以自随所余羸卒仅三百人而食才支旬日既而敌执直孺以犯应天府纵火逼城为效用邵昙射中敌帅之目坠马而死乃增陴浚隍益修守备躬擐甲胄与士卒同食余夜宿城上凡数月敌攻围之计百出度而应之敌不能犯南京遂安按胜非此言不无饰说今不取世忠肤施人少年善斗尝犯法当死签书彰武军节度判官公事建阳陈豫惜其勇白经略使释之始隶延安兵籍此据孙觌撰豫墓志已而为王渊部曲从讨西夏方腊及山东河北诸盗屡有功至是以其军赴帅府遂卫王如南京 赵子崧传檄京师 
己卯侍御史胡舜陟言宗泽文字称康王未忍归朝款谒宗庙窃恐谦虚退托未忍遽当大宝此去济不远乞遣京城父老僧道往济迎请并令百官劝进以见推戴迫切之诚庶几车驾早至阙下从之 成忠郎黄永锡自京师回 
庚辰王发济州命张换孔彦威刘浩丁顺等悉以其军从晚次新兴店鄜延路马步军副总管刘光世引所部兵来会王以光世为五军都提举先是光世与经略使张深自颍昌进发次尉氏夜被帅府之命令光世领本部赴行府而深总大军屯兴仁深不自安遣属官李观先以兵籍来上遂自兴仁如南京实录庚辰康王次新兴张深刘光世自狭州至此盖承汪伯彦中兴日历所书出李观纪行录深以此月癸未至南京伯彦实甚误签书枢密院事曹辅资政殿学士路允迪右谏议大夫范宗尹至自京师 
辛巳通直郎知安陆县陈规为朝奉大夫直龙图阁知安德府赏守城之劳也时盗党忠战败遁去规招王存降之诏授存武翼郎而规有是命其官属进士韩之美等皆授官有差 东南道都总管赵子崧等奏＜锍-釒＞元祐皇后大略言陛下已垂帘听政恐诸路先闻二帝北迁易姓改国忠义愤发兵革四起其间或假讨逆之名窃据郡县使宰臣至诚本心终不能白况其家属在外或致疏虞伏望速下明命诏谕四方以临朝遣使迎立康王庶几人心安帖奸宄自消 是日王次单州守臣中大夫王＜日奂＞率官吏郊迎东南道都总管赵子崧延康殿学士何志同以所部兵来会＜日奂＞圭孙也圭华阳人元丰尚书左仆射 
壬午王至虞城县先是狭州既陷西道副总管孙昭远用其属韩武张延龄计止河东纲于河池藉以募兵得数千人时西道都总管王襄尚留襄阳闻四方劝进遂会王于虞城实录壬午王至虞城西道总管王襄孙昭远以所部兵来会此误也按昭远家传昭远此时尚在狭西王即位始召之盖史臣承汪伯彦之误而不深考尔 
癸未王至南京驻军府治大元帅府榜近者金师深入奄及郊畿京都失守二圣播迁欲立异姓覆我宗社赖大臣因时权宜济此艰危以存九庙保全生灵实社稷之大计乃心可嘉深虑官吏士民尚怀疑虑晓谕各令知悉 
甲申王率僚属诣鸿庆宫朝三殿御容哭移时 诏备车驾法物仗卫等诣南京迎请康王百司庶务各分其半 龙图阁直学士知扬州许份请王即位于扬州不许份将子也将侯官人崇宁门下侍郎 是日张邦昌诣南京见王且待罪中书舍人李擢太常少卿汪藻同行元祐皇后遣宗室士＜亻褭＞乃了切押圭宝因密护之士＜亻褭＞濮王曾孙郇康孝王仲御子也 
乙酉王时雍徐秉哲奉乘舆服御自京师至张邦昌继至伏地恸哭请死王以客礼见且慰抚之 右武大夫忠州防御使屈坚为金人所杀初金人破狭府坚引所部救之围解坚为敌所执坚曰始吾所以来为解围也城苟全吾死何憾叱使速杀之后赠三官录其家五人 
丙戌元祐皇后遣内侍邵成章以乘舆服御来上 尚书司门员外郎宋彦通为右文殿修撰 元帅府以兵马元帅显谟阁待制汪伯彦副元帅徽猷阁待制黄潜善并为本阁直学士参议官枢密直学士耿延禧为龙图阁学士徽猷阁直学士董耘落直字亲卫大夫明州观察使高世则落阶官为越州观察使中兴记伯彦等迁职在四月晦今从中兴日历 
丁亥诏政和海行法非御笔修立者许引用初议者请参用嘉祐元丰法以俟新书之成奏可去年九月丙子寻诏禄令用嘉祐断刑依元丰至是复有此命此事钦宗实录不书今以光尧会要赵伯总奏状增入据建炎日历京东西路提刑司申明乃垂帘日指挥也 起居郎胡交修为集英殿修撰知湖州交修宿孙也宿晋陵人治平枢密副使 司农少卿权户部侍郎胡思乞罢权职许之 国子祭酒董逌率太学诸生诣南京劝进 门下侍郎耿南仲兵马元帅汪伯彦副元帅黄潜善进呈赦书事目常赦所不原者咸除之张邦昌及应干供奉行事之人一切不问凡命官流徙者悉放还罪废者皆复故官职故事登极赦书不及恶逆而士大夫贬责者以次量移叙用至是南仲等一以邦昌伪赦为准议者咎之此为李纲议赦令张本朱胜非秀水闲居录云主上登极恩视前为厚者不欲令赦恩薄于伪赦故也参议官赵子崧请一切放常平与系省积欠幕府有难之者王从其请即命著于赦文此据子崧中外遗事 初敌陷晋绛将及同守臣天章阁待制唐重度不能守开门纵士民使出自与残兵数百守城以示必死敌疑有备遂不复渡河重募人间道抵京城久乃得达王时雍授以官使归报及是至同州具言二帝北狩王统兵在济南重即移檄川秦十路帅臣各备礼物欲往军前奉迎且招其友人成都府路转运判官赵开入关计事开安居人也 先是尚书吏部员外郎华亭卫肤敏奉诏逆高丽贺靖康登极使者会京师陷肤敏以币易银帛得六千匹两厚贶其使而移文遣之是月末高丽使始离乐宾馆凡留明州百三十余日云 初上皇行至邢赵之间金右副元帅宗杰请观打围遂遣郭药师奏谢上皇曰天时如此非公之罪药师惭而退燕王俣以绝食薨于庆源境上歛以马槽犹露双足上皇道中苦渴摘桑椹食之此并据曹勋所进北狩录至真定入自东门市人皆哭过河十余日谓管干龙德宫合门宣赞舍人曹勋曰我梦四日并出此中原争立之象不知中原之民尚肯推戴康王否翌日出御衣三衬自书领中曰可便即真来救父母并持韦贤妃信命勋间行诣王邢夫人亦脱所御金环使内侍持付勋曰为吾白大王愿如此环早得相见并之太庙誓不杀大臣及言事官违者不祥又宣谕尝密赐王马价珠犀合子及王尝启决河灌金人为验勋阳翟人父组宣和中以合门宣赞舍人为睿思殿应制 
建炎以来系年要录卷四 



●建炎以来系年要录卷五 
　　宋 李心传 撰 
