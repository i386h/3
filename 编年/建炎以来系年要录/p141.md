<!-- { "loadSidebar": true } -->
　　丙申直徽猷阁权主管浙西安抚大使司公事范正舆言京西路提举军马彭圯牛皋河东路总领军马刘全皆愿听刘光世节制诏并进官仍赐敕书奖谕皋已见建炎四年正月其实皋等未尝来归盖谍者吴珣诈为之以要赏也八月二日吴珣泉州编管 宣抚处置使张浚至兴元檄召吴玠王彦议事二将皆愿得参赞军事刘子羽守兴元浚乃承制拜子羽利州路经略使兼知兴元府徙徽猷阁直学士新知成都府王庶知嘉州而徽猷阁直学士新知兴元府王似复知成都府是日似至成都先是浚奏似守蜀有劳请加职后二日诏以似为显谟阁直学士再任庶既被黜乃请奉祠浚以庶不遵行府命令尽夺其职而奏劾之子羽至兴元通商输粟二镇遂安赵甡之遗史云浚至兴元阅视庶平日之所营为毛举而发数之簿书之间不谨奉行宣司指挥若干件遂改庶知嘉州盖庶因与二将有违言而去非忤浚也今不取丁酉朝议大夫折彦质复龙图阁直学士赴行在彦质可适子靖康初为河东制置使坐丧师远谪及是复用 武显大夫吉州刺史湖北安抚司统制山东军马崔邦弼贬秩二等邦弼自宣之鄂道过绩溪其部曲有因掳掠食物而杀人者郡守檄邦弼治其罪邦弼报以不知主名令被害之家赴军中辨认事闻乃有是命仍令邦弼执犯人送徽州处断即不获者重黜之 
　　戊戌诏神武副军都统制岳飞以韩京吴锡吴全之众戍江州朝廷闻曹成为飞所破乃命孟庾班师李纲径如潭州而飞以所部之江州屯驻时纲甫自邵武引兵三千之江西也熊克小历六月甲午书曹成自贺州至郴州李纲遣使臣赍榜招之成与其徒赴司参于是纲奏成已招乃诏成自荣州团练加防御使日历纲五月十七日所奏云本司已定六月五日进发往邵武建昌军等处就近措置甲午即初六日纲在福州安得有此事也详克所书曹成已至郴州及遣使臣赍榜说谕乃是江西福建荆湖宣抚使司奏状中语其实孟庾韩世忠所奏以甲午至行在而克误以为纲奏耳是时曹成亦未赴宣司成三年五月丁丑始进荣防克误也 武功大夫成州团练使陆渐既从金右都监北行事见建炎四年七月丁亥宗弼以付刘豫命以官渐脱身南归至镇江为人所告言者论渐尝劝金人焚临安而去停官下大理是日渐坐诛此为五年张孝纯上书张本日历渐款状云受伪齐刘豫差使归家般载而孝纯书中所云不同恐当以孝纯所云为正 诏堂除选人任大理司直评事供职满二年通理五考有举主三员并改合入官用吏部请也己亥江东安抚大使李光乞行宫北临安增创后殿仍修盖三省枢密院百司及营房等许之其后上手诏光苐令具体而微毋困民力辅臣进呈上曰但令如州治足矣若止一殿虽用数万缗亦未为过必事事相称则土木之侈伤财害民何所不至上语在乙巳 
　　庚子起复宁武军节度使开府仪同三司浙西安抚大使兼知镇江府兼淮东宣抚使刘光世起复宁武宁国军节度使录收淮楚之功也检校少师武成感德军节度使神武左军都统制福建江西荆湖宣抚副使韩世忠以平闽湘群盗功迁太尉移屯建康府恩数视执政仍诏世忠以亲兵赴行在 亲卫大夫建州观察使神武副军都统制岳飞以破曹成功迁中卫大夫武安军承宣使 
　　辛丑武节大夫荣州团练使知邓州李横为襄阳府郢州镇抚使兼知襄阳府武德郎合门宣赞舍人知随州李道为邓随州镇抚使兼知邓州先是镇抚使司主管机宜文字谭宪为桑仲讼冤于朝诏以黄榜抚谕诸军令德安陈规究实且即军中求可代仲者会闻新除镇抚使霍明为横道所破走汉阳乃令江西李回勾收使唤而以四郡分授二人时横已命别将桑立守邓州道不敢拜降黄榜在五月壬申令李回勾收霍明在此月庚子今联书之李道明年正月乙亥改命初横闻明奔德安府聚众数千人以是日围德安赵甡之遗史载横以六月围德安而无其日按日历江西安抚大使司申八月十九日德安围解十九日己巳也又绍兴二年十一月一日德安镇抚使陈规状李横等领兵众前来攻城计六十五日以日推之其初至合在六月辛丑故附此日规登城以好语谕之且申和好仍送米百斛横受之规请退兵横曰襄阳之兵至矣无可议者遂造天桥为攻具规竭力捍之规行状云李横众十万寇城下请议事愿得米二百斛而去公与之翌日横复来寇按横之出本为桑仲报讎非求粟也日历规乞救兵状横率兵民数千人围德安此云十万人亦非其实行状又云规出城见横恐规未必出城今从赵甡之遗史 
　　壬寅御笔翟汝文罢参知政事时四方上奏未决吏缘为奸汝文语尚书右仆射秦桧宜责都司考其稽违者峻惩之汝文尝受词牒书字用印直送省部桧不能平他日因对汝文乞治堂吏受贿者桧面劾汝文擅专汝文言臣位执政按吏而为宰臣所劾无颜居位力求去上意不直汝文右司谏方孟卿因奏汝文不顾大体不循故事批状直送省部不关其长每聚议则目视霄汉未尝交谈岂能共济今日之事盖防秋在近规为脱去之计上以诏谕留汝文汝文终不释孟卿章再上遂命出守朱胜非闲居录云秦桧作相力引翟汝文参预才数月失欢对案相诟秦斥翟曰狂生翟詈秦曰浊气左右堂吏至今能言之唐相郑畋卢擕议备御王仙芝黄巢争论不叶掷砚相击识者谓唐室衰乱之兆今方图中兴岂当尔耶 左朝散大夫周随亨提点湖南刑狱公事还言近者诸路安抚使朝廷皆假以便宜盖以军兴恐失机会然间有招权怙势侵官越职假便宜之名擅易属郡守贰移用诸司钱物自作威福无可谁何望行戒约傥有侵紊必罚无赦庶使为帅臣者各循分守职毋敢＜叐＞扈从之 诏川狭官员陈乞磨勘令宣抚处置司一面照条施行月终类奏换给付身以尚书右司郎中张公济言道远留滞也 右宣教郎陆知微追三官听参选挨转至承议郎止知微吴县人政和末以言水利得官法当讨论故有是命 是日利州观察使蕲黄镇抚使孔彦舟叛降伪齐先是刘豫访得彦舟母妻及子厚给以禄使其舅卢某持书招之彦舟乃有叛意未发会报权邦彦入枢府彦舟与之有隙心不自安时韩世清既伏诛而韩世忠连破湖湘群盗顺流东归彦舟疑其图已遂决策叛去幕客长洲王玠谏曰緫管被命镇抚二州任优禄厚岂可负朝廷恩自陷不义彦舟不听玠再见遂面骂之彦舟怒杀玠引所部降刘豫其统制官陈彦明不肯北去与统领何望行戒约傥有侵紊必罚无赦庶使为帅臣者各循分守职毋敢＜叐＞扈从之 诏川狭官员陈乞磨勘令宣抚处置司一面照条施行月终类奏换给付身以尚书右司郎中张公济言道远留滞也 右宣教郎陆知微追三官听参选挨转至承议郎止知微吴县人政和末以言水利得官法当讨论故有是命 是日利州观察使蕲黄镇抚使孔彦舟叛降伪齐先是刘豫访得彦舟母妻及子厚给以禄使其舅卢某持书招之彦舟乃有叛意未发会报权邦彦入枢府彦舟与之有隙心不自安时韩世清既伏诛而韩世忠连破湖湘群盗顺流东归彦舟疑其图已遂决策叛去幕客长洲王玠谏曰緫管被命镇抚二州任优禄厚岂可负朝廷恩自陷不义彦舟不听玠再见遂面骂之彦舟怒杀玠引所部降刘豫其统制官陈彦明不肯北去与统领官武翼郎郭谅率众千余诣知江州刘绍先降诏进彦明二官与谅并为都督府准备将仍赐敕书奖谕赵甡之遗史彦舟将行出左右妇人皆嫁之送官员入山寺恐为行军所扰彦舟临行对官属言无负朝廷之意所以反者盖疑权邦彦也至光州略弃甲仗器械不胜计乃归刘豫日历今年四月五日丙寅蕲黄镇抚使孔彦舟状得光州并定成县牒用伪年号称彦舟母王氏有状称相州人有宅子田园亲戚兼称母王氏要取彦舟事伏念彦舟蒙朝廷非常之恩万死莫报虽愚贱武夫粗知忠孝不能两立今来刘豫意在招诱所有光州并定成县牒已具缴奏乞照会有旨降诏奖谕按彦舟状乃与甡之所云使其舅持书招之者不同今并附此江西安抚大使李回闻彦舟遁乃以本司右军统领李玠以所部知黄州九月己卯正癸卯左宣教郎明槖守监察御史槖长沙人也 朝奉郎知华阳县古洵直迁一官以元符上书押出故也于是集英殿押出黄定等十七人皆进官一等内选人改京官 
　　甲辰左中大夫翟汝文依旧致仕免谢辞上既诏汝文出守而言者复奏汝文方春而来遽窃公辅之宠及秋而去不顾国家之急望诛其避事之意复令致仕故有是命 江东安抚大使李光言近缘朝廷除吕颐浩都督八路诸军伪地震恐遂声言八月金人分道入境此固不可不虑望专任大臣密加措画凡诸处探报乞送颐浩与臣核实闻奏今王彦先盗据寿春滋长不便臣使颐浩至建康首议过淮若颐浩病势未减臣当遴选五六千人召募敢死之士身自请行若止遣兵将万一失利遂使敌人得以窥伺愈无忌惮诏光申督府措置不湏躬亲前去初枢密院计议官王大智请造战车诏工部侍郎韩肖胄董视是日大智以所造霆击车各一乘进呈上观于内殿既而车不可用罢之 
　　乙巳诏签书枢密院事权邦彦兼权参知政事 
　　丙午遣殿中侍御史江跻尚书度支员外郎胡蒙点检刘光世军中将士告帖具每月合请钱粮实数以闻时都督吕颐浩至镇江而军中告乏颐浩言光世军月费钱二十二万缗除取拨镇江一郡财赋外朝廷已应副其半望令台部堂各一员考究如有阙数乞尽行支降如无阙数亦乞行下光世照会故有是旨熊克小历载此事殊失本旨盖颐浩疑光世军中诡名冒请者多钱粮初不乏非谓少钱而乞朝廷应副也今依元奏刚润附入 直龙图阁知鼎州程昌＜宀禹＞降充直秘阁坐尝劾枢密院编修官王鈇在绍州弃城不实也　戊申辅臣进呈大理少卿李曦论太祖皇帝明谨狱事上曰此太祖皇帝德泽也朕敢不遵承每于庶狱奏谳未尝不致慎亦未尝送下公事恐狱吏观望鍜炼人罪权邦彦曰法者天子所与天下公共上然之 中书舍人兼侍读胡安国试给事中起居郎修政局参详官胡世将起居舍人王昂并试中书舍人右司谏方孟卿权尚书兵部侍郎太常少卿王居正试起居郎尚书司勋员外郎张焘守起居舍人左司员外郎黄龟年为中书门下省检正诸房公事礼部员外郎林待聘兵部员外郎楼炤为左右司员外郎时安国在道未至也昂以疾不拜后二日改徽猷阁待制知台州 尚书屯田员外郎兼修政局检讨官曾纯充枢密院检详诸房文字 左宣教郎江端友守尚书礼部员外郎御史台检法房晏敦复守祠部员外郎敦复初以大臣荐召试馆职辞不就故特命之时祠部郎官向宗厚奉神御于永嘉论者以给降度牒增多权官不能讥察由是二员并置 起复翊卫大夫福州观察使刘光烈带御器械光烈光世弟也 
　　庚戌御史中丞沈与求言祖宗故事许令馆职兼在京厘务官所以蓄养人材自今剧曹郎官并繁冗局务有阙乞于馆职编修计议删定官太常丞博士国子监丞内随才选差亦可试其能否从之自是职事官复权郎矣 
　　壬子参知政事福建江西荆湖宣抚使孟庾以平寇功进二官为左通议大夫 尚书右司员外郎兼修政局检讨官吴表臣为左司谏 左朝奉郎沿海制置司参谋官林师说权尚书兵部员外郎往福建起发海船　癸丑左朝请郎李健提举江西茶盐公事初复提举官也 
