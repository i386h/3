<!-- { "loadSidebar": true } -->
　　癸酉宰相赵鼎等上诸班直亲从亲事官转员敕令格 是日枢密副使王庶自淮西还行在先是庶将还朝未至复上疏言宴安酖毒古人戒之国家不靖疆埸患生敌人变诈百出自渝海上之盟至于今日其欺我者何所不至陛下所自知也岂待臣言今也不知宴安酖毒之戒将信其愚弄臣不知其可也今其诚伪以陛下之圣固难逃于临照夫商之高宗三年不言其在谅闇言犹不出其可以见外国之使乎先帝北征而不复天地鬼神为之愤怒能言之类孰不痛心陛下抱负无穷之悲将见不共戴天之讐其将何以为心又将何以为容亦将何以为说愿陛下以宗社之重宜自兢畏思高宗不言之意无见异域之臣只令赵鼎而下熟与计事足以彰陛下孝思之诚而于国体为宜臣恭依诏旨见今兼程前去奏事诚恐臣万一未到之日金使先已授馆陛下不疑而见之敢布腹心伏惟圣慈采听天下幸甚又曰言金使入境经过州郡傲慢自尊略无平日礼数接伴使欲一见而不可得官司供帐至打造金盏轻侮肆志略无忌惮臣闻自古谋人之国者必有一定之论越之取吴在骄其志而已秦之取六国在散其从而已其间虽或出或入而一定之论未尝易也金人所以谋人之国者曰和而已观其既以是谋契丹又以是谋中国方突骑陵阙初以和议为辞暨大兵围城又以和议为辞二圣播迁中原板荡十余年间衣冠之俗蹂践几遍血人于牙吞噬靡厌而和议未之或废也今王伦迎奉梓宫尔而受金人和议以归且与其使俱来此为可信不可信乎刘豫虽云僣窃正名号者七八年一旦遂去金人虑中原百姓或有反侧陕西叛将或生顾望吾一日出师必有应者以此设为讲和之说仍遣使焉所以款我者昭然无疑矣臣蒙陛下亲擢备位本兵国之大事不敢隐默故重为陛下陈其三策上策莫如拘其使者彼怒必加兵我则应之所谓善战者致人而不致于人是也金人强大自居一旦或拘其使出于意表气先夺矣其败可立而待其次愿陛下念不共戴天之讐坚谢使人勿相与见一切使指令对大臣商议然后徐观所向随事酬应最其次姑示怯弱待以厚礼俟其出界精兵蹑之所谓掩其不备破之必矣凡此三策臣昼夜经度虑不出此倘陛下采其荒唐用济机会则臣于兹事或可陪在廷之末议或以臣言为阔诞不切于事则臣之智思穷于是矣不敢复有论说也臣顷与边臣大将议论皆云若失今日机会他日劳师费财决无补于事功至有云今年不用兵乞纳节致仕者观此则人情思奋皆愿为陛下一战望陛下英断而力行之 
　　乙亥起复武信军承宣使行营中护军统制军马张宗颜知庐州主管淮南西路安抚司公事右武大夫开州团练使知庐州兼淮西制置副使刘锜以所部屯镇江府初王庶自淮上归命宗颜以所部七千人屯庐州命中护军统制官巨师古以三千人屯太平州又分京东淮东宣抚处置使韩世忠二军屯天长及泗州使缓急互为声援徙锜屯镇江为江左根本时朝廷以诸将权重欲抚循偏裨以分其势俊觉之谓行府钱粮官右通直郎新监行在榷货务刘时曰乡人能为我言于子尚否易置偏裨似未宜遽先处已可也不知身在朝廷之上能几日庶闻之曰为我言于张十不论安与未安但一日行一日事耳俊不悦时秦州人也此以张戒默记增修但戒称大理寺丞刘时则小误时今年七月方除大理熊克小历记宗颜移屯在五月丁未已前亦误按日历载此日所降指挥云熊克候张宗颜庐州交割职事讫前来镇江府驻劄则非庶五月初在淮上所遣可知今并附本日庶不抵牾 
　　丙子上谕大臣曰昨王伦对云金使乌凌阿思谋说国书中湏是再三言武元帝海上通好事庶得国中感动朕因记当时尼玛哈辈不肯交燕云皆欲用兵惟阿古达以谓我与大宋海上信誓已定不可失约待我死后由汝辈卒如约阿古达乃所谓武元者也以此知创业之人设心积虑必有过人者初行朝闻思谋之来物议大讻群臣登对率以不可深信为言上意坚甚往往峻拒之或至震怒赵鼎因请间密启上曰陛下与金人有不共戴天之讐今乃屈体请和诚非美事然陛下不惮为之者凡以为梓宫及母兄耳群臣愤懑之辞出于爱君非有他意不必以为深罪陛下宜好谓之曰讲和诚非美事以梓宫及母兄之故不得已而为之议者不过以敌人不可深信但得梓宫及母兄今日还阙明日渝盟吾所得多矣此意不在讲和也群臣以陛下孝诚如此必能相谅上以为然群议遂息赵鼎语以鼎事实修入按王庶奏＜锍-釒＞所称赵鼎首鼠两端当是指此等语也惜哉 诏今后除六曹尚书未应资格人依元祐例带权字赐俸如正侍郎满二年取旨 左奉议郎冯时行特转一官时行知丹陵县以杨晨荐得召对时行见上言金人议和何足深信必缘初废伪齐人心未固深恐陛下乘其机会殄灭有期如奉迎梓宫在陛下之心至切至痛故以为辞延引岁月待其抚循既定狡计既生然后牵其丑类送死未远陛下可否逆炤其情深为之备臣切见以前备御尚为疏阔自建康以属海道臣非亲见不敢妄陈自西蜀以至江东臣请论之吴玠一军在梁洋之间凡五千余里至鄂州始有岳飞又三千余里至建康始有张俊陛下虽以淮为屏障然东南形胜实在长江今岳飞屯鄂渚实欲兼备江池襄阳有警比岳飞得闻往返三千里束装办严非一月不至荆襄而敌骑近在京西轻军疾驰不数日而遂涉江汉万一举偏师向江池连缀岳飞而以大军向襄阳中断吴蜀当是时吴玠不能舍梁洋而下岳飞不能舍江池而上敌骑盘泊荆南可以控据上流震惊吴会或径趋潭鼎横涉饶信可以直乘空虚扰我心腹备御如此似亦＜锍-釒＞矣臣愿陛下先事制胜选知兵大臣分重兵以镇荆襄仓卒有警荆襄事力足当一面而岳飞得专力于江池之间若兵有统不可遽分亦宜严戒岳飞及兹无事预思方略上谕以为亲屈已之意时行引汉祖故事言之上惨然曰杯羹之语朕不忍闻因颦蹙而起乃命进秩擢时行知万州时行除郡在八月乙卯 
　　丁丑金国人使福州管内观察使太原府少尹河东北路制置都总管乌凌阿思谋中散大夫太常少卿骑都尉石庆克入见思谋至行在上命与宰执议事于都堂思谋难之欲宰相就馆中计议赵鼎持不可思谋不得已始诣都堂然犹欲以客礼见辅臣鼎抑之如见从官之礼鼎步骤雍容思谋一见服其有宰相体鼎问思谋所以来之意曰王伦恳之问所议云何曰有好公事商议鼎曰道君皇帝讳日尚不得闻有何好公事又问地界何如曰地不可求听大金所与时执政聚厅惟王庶不之顾鼎因与思谋议定出国书之仪思谋气稍夺将对鼎奏曰金使入见恐语及梓宫事望少抑圣情不湏哀恸上问何故鼎曰使人之来非为吊祭恐不湏如此及见鼎与诸大臣洎管军杨沂中解潜皆立侍殿上合门引思谋等升殿上遣王伦传旨谕曰上皇梓宫荷上国照管又问太后及渊圣圣体安否因哽咽举袖拭泪左右皆饮泣思谋曰三十年旧人无以上报但望和议早成上又谕曰记旧人必能记上皇切望留意思谋退遣伦就驿燕之徐梦莘北盟会编云思谋引见礼甚倨上问朝廷数遣使议和不从今忽来和何也思谋曰大金皇帝仁慈不欲用兵恐生灵涂炭上曰俟朝廷议之思谋请上自决上令思谋退馆以俟按此所云与日历不同今从日历 
　　翰林学士兼侍读兼资善堂翊善朱震疾亟上奏乞致仕且荐尹焞代为翊善夜震卒年六十七中夕奏至上达旦不寐戊寅辅臣奏事上惨然曰杨时既物故胡安国与震又亡同学之人今无存者朕痛惜之赵鼎曰尹焞学问渊源可以继震上指奏牍曰震亦荐焞代资善之职但焞微瞆恐教儿童费力俟国公稍长则用之乃诏国公往奠赐其家银帛二百匹两例外官子孙一人又命户部侍郎向子諲治其丧事朱胜非秀水闲居录云先是章谊刘大中朱震皆可迁执政宰相赵鼎以谊守建康会当省试引故事以震知贡举既锁院大中遂作参知政事震闻之即病谒告出院不复供内职累章求去诋诮鼎与大中初章求外祠次章复求行在宫祠颠错可骇先是鼎初相以其姻家范冲与震同兼资善堂为鼎求结近阉鼎罢冲亦去震如故及其复相震自以为于鼎有功意图执政至是大失望怨鼎刻骨月余疾危犹作诗诋鼎遣人传示遂不起一执政死二从臣可叹也以事考之此说虽不为无据然大中以三月庚寅除参政而鼎四月壬午方知贡举胜非实误又所云交结近阉等事疑出于忿辞今不取上命国公奠震及向子諲治丧它书不见惟子諲奏＜锍-釒＞及张九成家传及之例外与震家恩泽在八月己未 秘书省正字孙道夫为校书郎道夫入馆踰再岁至是始迁之 
　　己卯御史中丞常同论新知蕲州李允武有赃因言户部郎官钱观复除郎不当上曰郎官轻以予人虽蔡京王黼不至是也赵鼎造膝具言观复无过且求去上曰卿不湏尔言官易得宰相难求时同之眷已衰矣熊克小历绍兴八年五月中丞常同论新知蕲州钱观复除郎不当按秘书省题名钱观复八年三月除秘书郎五月迁户部员外郎此云观复自新知蕲州除郎恐误日历八年五月癸丑李允武差知蕲州替张旦年满阙六月己卯御史中丞常同奏李允武差知靳州指挥更不施行恐此自是二事更湏求他书考之 
　　辛巳诏吏部审量崇观以来滥赏比类名色九项依去年九月辛酉诏旨施行用本部请也此以王次翁劄子修入日历无之 起居郎楼炤起居舍人勾龙如渊并试中书舍人 
　　壬午中书舍人吕本中兼权直学士院时将遣金使礼部侍郎兼直学士院曾开当草国书乃言迟暮废学志力俱衰凡有撰述动系国体乞免兼权直职事上欲用勾龙如渊赵鼎力荐本中乃有是命 
　　癸未给事中兼侍讲吴表臣试尚书兵部侍郎兼资善堂翊赞中书舍人兼史馆修撰勾涛试给事中 
　　是日户部侍郎向子諲入见因论京都旧事其言颇及珍玩中书舍人潘良贵故善子諲至是摄起居郎立殿上闻其言甚怒既而子諲奏金国遣使当审度情实报聘不可堕敌计中宜饬边臣严备又奏朱震之亡陛下令建国公往奠师道久废今陛下崇儒尚德如此实可以风化天下上因谕以震与杨时胡安国皆学有渊源深于春秋且论先儒异同之说及震荐尹焞为安国请谥等事子諲反覆良久良贵不闻其余语怒甚径至榻前厉声曰向子諲以无益之言久劳圣听上语未竟子諲不为止良贵叱之退者再焉上惊而怒欲抵良贵罪 
