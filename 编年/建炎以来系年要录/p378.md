<!-- { "loadSidebar": true } -->
　　是月李耕始受知虔州之命耕既往攻城犹冀就招安贼曰健儿辈初只缘与吴统制下人争今作过已至此纵招安朝廷亦不放也时城中细民皆绝食每日为贼役者才得一二升间有出投官军又为贼所杀上谓宰执曰前日差耕知虔州甚当使百姓知已有知州心有所归也上语在甲申今联书之 
　　十有一月辛卯朔左朝请郎施钜为监察御史 左朝奉郎田如鳌为广南西路提点刑狱兼提举常平同提举本路监事 
　　辛丑左朝奉郎知常州钱周材献绍兴圣德诗诏周材充集英殿修撰 
　　癸卯左朝奉郎凌景夏知筠州景夏在馆中与秦桧异论闲居凡十余年 
　　戊申合祀天地于南郊赦天下 
　　乙卯吏部尚书兼侍讲林大鼐言武林江山之会大江潮信一日再至顷者江流失道滩碛山移潮与洲斗怒号激烈一城为之不安枕虽诏守臣漕司专意堤埽日计营缮才成即决不支年岁臣以为南至龙山北至红亭二十里间乃潮势奔冲之下流正迎敌受患之处虽缮治无益也望选历练谙达之士专置一司博询故老讲究上流利病古今脉络而后兴工或者以谓钱塘之潮应有神物主之葺庙貌建浮屠付之有司此亦易事时六和塔坏又伍员祠以火废故大鼐及之辅臣进呈上曰恐浸淫为害可令乘冬月水不泛溢时治之为易又旧有塔庙阴以相之虽出小说亦不可废宜付礼部看详熊克小历先是林大鼐在言路尝奏钱塘江浸淫为害十一月壬寅上谕宰执云云日历十一月二十五日乙卯常朝宰政进呈吏部尚书兼侍讲林大鼐劄子武林江山之会云云上曰大鼐所奏可令临安府同转运司措置礼部看详不知克何以差互如此 
　　丁巳秦桧进呈起居舍人林机轮进故事不务论思献纳专怀怨望诏与外任乃以机知信州上因语及庞翼教人学道如机者信其邪说遂忘上下之义机既出外如翼者本军中人亦不可留在此为士大夫尚以邪说动之何况军伍中也庞翼事未见当考 太常卿兼权户部侍郎徐宗说权尚书户部侍郎宗说颇有心计吏不能欺然附秦桧以至从官常为桧营田产时人因目宗说为庄客熊克小历误载宗说乞令州县补常赋在此年今移入二十三年闰十二月丙午 中兴圣政吕中大事记曰徐宗说为户侍为桧营田产时人目之为庄客而侍从皆其私人矣 是日忠州团练使知虔州李耕引兵入城虔州平时诸军既集而江西马步军副总管刘纲右宣教郎统押池州土豪乡兵邓酢皆在兵间耕招降不听率诸军登城收叛卒尽诛之翌日辅臣进呈上曰朕思虔贼闭城已四十日城中乏食可谕杨存中速令济师庶几良民得免困苦于是遣前军统制苗定等率兵五千马四百往听耕节制定等未至闻贼平乃还熊克小历载李平虔州在此月乙卯按日历称贼自七月乙卯窃发至十一月丁巳收复凡一百十二日今从之贼之始作也其徒侵轶旁郡或劝左朝散郎南安军居住张九成徙避之九成曰吾谪此邦死分也何避焉守贰拒贼未得计请于九成曰此为广南要冲失守则郡以南皆贼区策将安在九成曰僻小寡弱难与争锋今闻贼寨水南夜募善泅者火攻之俾其众惊扰则宵遁必矣用其策贼果散走贼之未平也右宣教郎知醴陵县鲜于广曰是五日可至吾邑告于府请以所部兵列境上留民租于县以为食提点刑狱司复命五里建一楼民持更其上广曰是当为六十八楼重费民不可且盗必从官道来耶独取乡保伍之壮者选其豪六十领之它盗亦不敢犯广晋原人也 
　　戊午右武大夫和州防御使带御器械杨公恕落阶官与在外宫观以公恕自言遭遇二十六年除随龙推恩外即不曾非泛稍沾恩霈故也 资政殿学士知建康府杨愿薨先是愿守宣城其表弟王炎调蕲水令往见之醉中偶谓愿曰昔尝于吕丞相处得公顷岁所通书其间颇及秦丞相之短尚记忆否愿闻之色如死灰自是留炎不得去炎患之会愿移守金陵燕监司大合乐守卒皆怠炎即青溪得客舟而去愿觉既失炎忧挠成疾至是薨炎安阳人竞弟也竞已见绍兴二十年十二月 
　　十有二月辛酉朔诏岁减夔路及蒲江淯井两监盐钱八万二千缗有奇夔路盐每斤减二十钱共为二万七千余缗事初已见十七年蒲江减四万四千余缗淯井元额八万七千余缗今减八分之一 昭信军节度使知大宗正事权主奉濮安懿王祠事士夽言久在疾告愿上大宗正印及主奉职事从之 
　　癸亥封刘才人祖母太安人耿氏为咸宁郡夫人吴才人母裴氏为齐安郡夫人以二才人进封特推恩也 
　　乙丑直秘阁韩膺胄知太平州代还言州县小吏喜怒自私驱无罪之人不白长官而系于狱谓之寄禁望申严按察诏刑部立法申省 
　　己巳右通直郎林一飞为枢密院编修官 诏睿思殿祗候使臣自今增二人旧以二十人为额至是以慈宁殿使臣二人兼充故也 中亮大夫建州观察使韩京提举台州崇道观 太尉安庆军节度使提举万寿观邢孝扬薨谥忠靖 
　　癸酉殿中侍御史魏师逊言近士子有因守令亲识旋置田产临时便作本贯应举或守臣直以他处士子姓名冒令教官以次保明望申饬州县仍令监司按劾其士子冒贯得举亦乞严赐行遣诏礼部措置申省 
　　戊寅进士王积特补右迪功郎积父雱以右奉议郎通判兴国军而死积上书乞推恩上曰此王云之侄云奉使极效忠率先众人勤事而死于难兼系潜藩之旧理宜优恤乃有是命 
　　壬午左奉议郎杨偰直秘阁主管佑神观 
　　癸未秦桧进呈四川总领所申诸路欠绍兴十七年以前折估籴本等都计钱引一百二十九万余缗米九万八千余石绫绢一万余匹虽已权住催理终是挂欠恐州县别立名色暗行拘催欲乞尽行蠲放从之按十七年以前官物久已蠲放不知本所何以方有陈乞当考 
　　丙戌太师秦桧辞免进大宗正司敕加恩诏封其次孙女为和国夫人孙女夫将仕郎吴益为右承务郎 
　　丁亥免解进士袁敏求杖脊送海外州军编管坐撰语言故也上曰小人妄生是非既得其罪当行遣以为惑众者之戒 
　　戊子金主使太子詹事张利用广威将军尚书兵部郎中兼四方馆副使诺延温都子敬来贺明年正旦 
　是岁宗室子赐名授官者十有八人 诸路断大辟十六人 福州旧法民岁输钱而受盐于官其后不得盐而输钱如故民多私鬻以给食而官亦不问至是龙图阁直学士张宗元知州事始再榷盐犯法者滋多人不以为是二十七年三月甲申所书可参考安抚司属官胡宪上书于宗元告以为政大体宗元不悦久之宪请岳祠而去 
　　建炎以来系年要录卷一百六十三 
　　建炎以来系年要录卷一百六十三金人地名考证 
　　诺延原书作耨盌与金史同并误今改正 

●建炎以来系年要录卷一百六十四 
　　宋 李心传 撰 
　　绍兴二十有三年岁次癸酉 金海陵炀王亮贞元元年春正月按是月辛卯朔 
　　己亥左朝散郎致仕高闶卒闶退居明州太师秦桧欲卜其向背因其乡人姚孚者达意于闶欲以弟之女予其子闶辞之遂致其仕绝口不言时政杜门观书卒免于祸云 
　　癸卯太保昭庆军节度使万寿观使平乐郡王韦渊为太傅 
　　己酉降授平海军承宣使提举台州崇道观台州居住李显忠复宁国军节度使以赦叙也显忠行状云降居丹邱十余年会时宰物故太上皇帝知公被黜非辜召还复宁国军节度使误也今不取显忠再除节钺不降麻亦非故事隆兴元年十一月刘宝乾道五年十一月显忠再复节并学士院降麻此除或是秦桧抑之当考 翊卫郎阶成西和凤州兵马都钤辖充御前后部统制军马吴拱为荣州剌史上召拱入朝故有是命 
　　庚戌左奉议郎临安府府学教授郑仲熊为国子监主簿仲熊西安人也 
　　乙卯诏四川纲马令承旨司看验自今有疮疥瘦瘠者押马使臣更不推恩其刍粟令所过州如法应副寻不行五月己丑再降旨依旧格推赏 
　　丁巳右文殿修撰提点佑神观秦埙升敷文阁待制久任在京宫观以埙奉祠满岁故也桧辞不受 
　　戊午右朝散郎知镇江府王循友移知建康府赵甡之遗史云王循友乞加秦桧九锡虽不行俄自知镇江迁循友知建康府识者不敢言惟以目相视按循友以十七年三月罢吏部侍郎其乞加桧九锡当在未罢之前今附此更湏详考 
　　是月昭信军节度使士夽薨追封安化郡王录其子右宣教郎不言□帛等三人为直秘阁它子弟迁官改秩除官者七人恤典如执政 
　　二月己未按正月辛卯朔己未二十九日原本作二月误以下月考之当以庚申为二月朔诏岳阳军节度使开府仪同三司万寿观使士樽权主奉濮安懿王祠事 
　　癸亥上幸玉津园遂诣延祥观 
　　己巳吏部尚书林大鼐罢右正言史才论大鼐狂躁欺诞父在而不迎侍陛下擢宋朴为枢密大鼐以其出巳上愤然不平若不亟去必摇国是故大鼐遂罢 
　　庚午脔虔州军贼黄明等八人于市明等据州城凡百有十二日 
　　辛未改虔州为赣州州汉赣县地贡水自新乐山至城东北与章水合故名焉先是秘书省校书郎董元德面对论虔州谓之虎头城非佳名今天下举安独此郡间有小警意其名有以兆之望赐以美称事下中书后省至是拟定又请改虔化县为宁都从之 
　　壬申直龙图阁都大主管成都等路茶马监牧公事汪召嗣与宫观差遣以尚书省言纲马不如数故也 右朝散郎成都府路提点刑狱公事汤允恭都大提举成都府利州路茶事兼提举四川等路买马监牧公事 
　　乙亥左宣教郎王纶充诸王宫大小学教授纶江宁人也 
　　丙子复置光禄寺丞一员专掌祠祭礼料即惠照院斋坊储之以吏部郎中兼权太常少卿沈虚中言今醯醢之属皆制在市司虑其不虔故也至是以故伪福国长公主第为光禄寺 
　　庚辰枢密院编修官杨愿守尚书工部员外郎 直秘阁主管台州崇道观郑震提举两浙路市舶震骧子也 
　　辛巳左朝奉郎林大鼐知泉州大鼐以此月六日乙丑得旨放罢今才十七日乃即除郡不知何故当考 
　　癸未龙神卫四厢都指挥使忠州团练使殿前司游奕军统制措置盗贼节制军马知赣州李耕以功为金州观察使于是诸将刘纲等九人各迁二官将士受赏者万三千百二十有四人方赣之乱也本州居住人降授左朝散郎提举江州太平兴国宫孙近走吉州避之至是复还其州未几卒熊克小历称近以秘书少监分司南京谪居按近落分司巳久绍兴十四年六月癸未自左朝散大夫提举江州太平兴国宫兴国军居住坐奏荐事降三官移南安军二十年八月又移虔州依旧宫祠克恐差误 
　　三月庚寅朔殿中侍御史魏师逊右正言史才并兼崇政殿说书 
　　丙申庆远军节度使知洪州张澄知福州 龙图阁直学士知福州张宗元知洪州 
　　丁酉诏太尉吴璘杨政田师中并给真俸时璘以依杨存中指挥援存中所得张浚例有请朝廷因并政师中给之 敷文阁待制知平江府徐琛以疾求去升敷文阁直学士提举江州太平兴国宫 
　　癸卯平海军承宣使知南外宗正事士珸言宗子善轸在学实及二年文艺卓然众所推誉乞免文解一次上曰近日宗子多读书殊可喜也 
