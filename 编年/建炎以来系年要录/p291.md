<!-- { "loadSidebar": true } -->
莫不扼腕忿怒岂有听陛下北面而为仇敌之臣哉万一陛下拂天下之情屈身于敌意外之患有不可胜言者矣陛下勿谓屈一已便可以得女真之欢心彼其无厌之求宁有穷已设若拥梓宫而南邀六飞奉迎于境或强吾母后渊圣为手书以召陛下会于大河之北或欲易吾之将相去其所恶而用其所爱又欲使其腹心之臣来预吾之政事如监于方伯之国者又欲使吾散遣戍卒之兵平治险隘以利其戎车能从之乎凡此数者一有不从忿怒之兵必不旋踵而至岂如今日痛愤肝胆之际明谕敌使而谢遣之然后诏在廷之臣与守边之将讲明战守之策日夜饬厉常若临敌表里江淮必足以防侵轶之患矣愿陛下枕戈尝胆深思此策而力图之则梓宫终有山陵之期母后终有东朝之养渊圣终 

免鸰原之难陛下终得遂孝悌之心而天下臣子亦得伸眉吐气食息世间俯仰无所愧怍与夫忍耻事讎荣辱祸福相去万万矣时士大夫皆以和为不可而如圭与王庶曾开户部侍郎李弥逊监察御史方庭实言之尤力弥逊庭实奏疏未得本当访求增入之 
　　甲戌端明殿学士提举万寿观韩肖胄以旧职签书枢密院事 
　　乙亥以韩肖胄为大金奉表报谢使光山军承宣使枢密副都承旨钱愐副之 武功大夫和州防御使江南西路马步军副总管兼统制 

本路屯驻军马贾和仲罢以参知政事李光劾其轻佻妄作也 
　　丙子金国诏谕使尚书右司侍郎张通古明威将军签书宣徽院事萧哲至行在言先归河南地徐议余事以左仆射府馆之 监察御史施庭臣为侍御史庭臣抗章力赞和议故有是除胡元质成都丁记施庭臣除侍御史入谢自陈在朝无援不自意蒙亲擢至此太上曰卿勾涛所荐弗以相语耶此与张焘劾疏所云全不同今不取命下中外骇愕 诏左朝奉大夫沈该选人陈懋上书可采懋改合入官该令合门引见 

上殿以该献书言和议也 兵部侍郎权吏部尚书张焘言陛下信王伦之虚词发自圣断不复谋议便欲行礼群臣震惧局蹐罔措仰惟圣孝通于神明固可使仇敌革心惟我之听然必已得梓宫已得母后已得宗族乃始可议彼此通好经久之礼今彼特以通好为说意谓割地讲和而已凡陛下之所愿欲而加于圣心者当是时也在廷之臣莫能正救曾鲁仲连之不如岂不获罪于天下万世乎为臣如此何以生为臣是以不避鈇钺之诛再干天听伏望陛下俯询舆情稍宽圣虑毋务欲速缓以图之天下幸甚 御史中丞勾龙如渊右谏议大夫李谊殿中侍御史 

郑刚中请至都堂与宰执议事初如渊既见上陈取敌书之策后数日但闻朝论决欲行屈已之礼军民时出不平之语闻之有可骇者上自大臣下至百执事朝夕惴惴恐此礼一行或生意外之变阖城百姓有终夕不能寐者而近甸常润会稽之间民悉不安于是入奏同谊请对又呼台吏问朝廷有大议论在法许台谏见宰执商议否曰有如渊取法视之果然乃入奏即日有旨并许之此据如渊退朝录修入徐梦莘北盟会编云张通古来时上与秦桧已议定而朝臣犹未佥谐通古要与人主抗礼又欲上面拜金国之诏议未定故通古在馆多日未得引见 

　丁丑诏大金遣使前来止为尽割狭西河南故地与我讲和许还梓宫母兄亲族余无湏索虑士民不知妄扇惑令尚书省榜谕 起居郎刘一止试中书舍人司农寺丞莫将赐同进士出身除起居郎将入对遂有是命都省翻黄下吏部试兵部侍郎兼权吏部尚书张焘试吏部侍郎晏敦复言仰惟陛下圣孝天至痛梓宫之未还念两宫之未复不惮屈已与敌议和夙夜焦劳诚心恳切孜孜汲汲惟恐后时特以众论未同故 

未敢轻屈尔幸而日者上自朝廷下逮百执之臣小大一心无复异议朝夕进退从容献纳庶几天听可回卒不致屈此宗社之福也彼施廷臣乃务迎合輙敢抗章力赞此议姑为一身进取之资不恤君父屈辱之耻核寔定罪殆不容诛乃由察官超擢柱史夫御史府朝廷纲纪之地而陛下耳目之司也前日勾龙如渊以附会此议而得中丞众论固已嗤鄙之矣今庭臣又以此而跻横榻一台之中长贰皆然既同乡曲又同腹心惟相阿附变乱是非岂不紊国家之纲纪蔽陛下之耳目乎众论沸腾方且切齿而莫将者又以此议由寺丞而擢右史如渊庭臣庸人也 

初无所长但知观望而将则奸人也考其平昔奚所不为陛下奈何遽与此辈断国论乎诗曰忧心悄悄愠于群小孔子曰小人成群斯可愠也今如渊庭臣将辈渐已成群岂国家之福哉伏望睿断幡然而改特加斥逐庶几少杜群枉之门天下幸甚至于议和则王伦实为谋主彼往来敌中至再四矣陛下所倚以为腹心而信之如蓍龟者也今其为言自巳二三事之端倪盖亦可见更为陛下仰念祖宗付托之重俯念亿兆爱戴之诚贵爱此身毋轻自屈但务雪耻以思复讎加礼其使厚资遣发谕以必得事实之意告其国人皆曰不可之状使彼悔祸果出诚心惟我 

所欲尽归于我然后徐议所以报之之礼似未晚也如其变诈将复诱我以虚辞则是包藏终不可测便当励将士保疆场自治自强以听天命以俟天时天时既至何为不成何求不得伏愿陛下少忍而已所谓自强之策岂有甚高难行之论特患陛下不为而已君臣上下协力一心定为规模一新庶政安往而不得哉矧我将士浸皆可用比之往年气已数倍万一未能进取以之自守盖有余矣释此不为甘心卑辱之事臣窃惑之仰惟陛下脱身艰难苦厄之中保有国祚一纪于兹其所恃者不在人心乎自朝廷有屈已之议上下皆已解体傥遂成屈已之事则上下 

必至离心人心既离何以立国伏愿陛下戒之重之臣世受国恩身参法从不敢自同众人是用輙敢尽言夫言而犯雷霆之怒罪固当死不敢救正而使陛下受屈辱之耻罪亦当死所有施庭臣莫将除命更合取自圣旨指挥一止亦言将丞九列骤缀从班人以为将上书附和议而得之臣之误恩与将同制臣若不言人必以臣自为地而不忠乞并臣罢之于是将庭臣皆不敢拜时焘既力诋拜诏之议秦桧患之焘亦自知言切恐得罪遂托疾在告桧使给事中兼权直学士院楼炤谕之曰北扉阙人上欲以公为直院然亦使途耳公疾平宜早出焘大骇曰果有是言 

愈不敢出矣焘乃不主和议者若使草国书岂能曲徇意指哉焘尝思之不过一去今日之事其去在我一受迁官他日以罪去则事由人矣桧不能夺遂止按张焘行述所载执奏施庭臣等除命事与晏敦复行状全同而魏掞之谠议以此奏为焘所作是时焘以兵侍兼权吏书而敦复为左选侍郎以事考之则二人同上也 是日台谏官勾龙如渊等再诣都堂议国书事秦桧曰若王伦商量不听则如之何如渊曰正恐伦未能办此亦尝率易入文字请相公参政亲见使人与议庶国事早济李光曰此固不可惮第一至馆中遂有如许礼数如渊曰事固如此然视人 

主之屈则有间矣光默然遂召国信计议使王伦副使冯楫至都堂如渊语伦曰公为使人通两国之好凡事当于敌中反覆论定安有同敌使到此而后议者伦泣且曰伦涉万死一生往来敌中者数四今日中丞乃责伦如此桧等共解之曰中丞无它亦激公使了取书事耳伦曰此则不敢不勉戊寅如渊与李谊入对上曰士大夫但为身谋向使在明州时朕虽百拜亦不复问矣上辞色俱厉如渊曰今日事势与在明州时不同谊曰此事莫湏召三大将来与之商议取其稳当乃可上不答久之曰王伦本奉使至此亦持两端秦桧素主此议今亦来求去去则无害它 

日金人只来求朕岂来求秦桧二十七日己卯上召伦入对责以取书事是晚伦见使人商议以一二策动之使人惶恐遂许明日上诏宰执就馆见使人受国书纳入人情始安或曰时欲行此礼宰臣秦桧未有以处因问给事中炤炤举书谅阴三年不言之句以对桧悟于是上不出而桧摄冡宰即馆中受书以归敌使始知朝廷有人此闻之王师愈此并据如渊退朝录脩入如渊又言讲和之事系国利害礼文之间所当商搉其如大议盖已素定初不待道涂之言而决也沈该轻儇俗子素无循行近因上书亦蒙召对深虑希进之人迎合圣意自此妄有陈献乘时猎 

取官职有紊纪纲为害不细望赐寝罢先是张焘晏敦复因论施庭臣莫将除命亦言该赃吏不当由冗散召对至是遂寝 尚书右司员外郎范同直宝文阁提点两浙东路刑狱公事从所请也 
　　己卯吏部侍郎晏敦复户部侍郎李弥逊梁汝嘉兵部侍郎兼史馆修撰兼权吏部尚书张焘给事中兼直学士院楼炤中书舍人兼资善堂翊善苏符权工部侍郎萧振起居舍人薛徽言同班入对按此时兵部侍郎吴表臣馆伴新除中书舍人刘一止权礼部侍郎尹焞起居郎莫 

将未上故从官止此上奏曰臣闻圣人与众同欲是以济事自古人君施设注措未有不以从众而成违众而败者伏见今日屈巳之事陛下以为可士大夫不以为可民庶不以为可军士不以为可如是而求成臣等窃惑之仰惟陛下独以为可者谓梓宫可归也渊圣可还也母后可复也宗族土地可得也国人不以为可者谓敌人素多变诈今持虚文以来而梓宫未归渊圣未还母后未复宗族土地未得何可遽为卑辱之事此公论也以陛下圣孝固无所不尽然天下公论又不可不从使天诱其衷敌果悔祸惟我之从而梓宫已归渊圣已还母后已复宗室土地皆 

已得之则两国通好经久之礼尚有可议岂有但信其虚辞一未有所得而遂欲屈膝以从之乎一屈之后将举国以听之臣等恐彼之所许未必可得而我之为国日朘月削遂至不可复支矣臣等窃闻敌使入境伴使北向再拜问敌帅起居此故事也然军民见者或至流涕夫人心戴宋如此虽使者一屈犹为之不平况肯使陛下不顾群议断而行之万一众情不胜其忿而王云刘晏之事或见于今日陛下始有追悔之心恐已晚矣传曰众怒难犯专欲难成合二难以安国危之道也臣等职在论思窃闻舆议不敢缄默伏望圣慈俯同众情毋遂致屈而缓图之不胜 

幸甚上览奏愀然变色曰卿言可谓纳忠朕甚喜士大夫尽忠如此然朕必不至为敌所绐方且熟议若决非诈伪然后可从如不然当拘留其人再遣使审问虚实焘等顿首谢奏焘所草也 新除权礼部侍郎兼侍读尹焞言臣伏见本朝兵革之祸亘古未闻我国无人致以扰乱昨者城下之战诡诈百出二帝北狩皇族播迁宗社之危巳绝而续陛下即位以来十有二年虽中原未复仇敌未殄然而赖祖宗德泽之厚陛下勤抚之至所以亿兆之心无有离异远近爱戴国势可保设若人心轻摇岂至今日前年徽宗皇帝宁德皇后崩问遽来莫究不豫之状天下之人 

痛心疾首而陛下亦且屈意降志以迎奉梓宫请问讳日为事遂使敌意益骄谓我无人乃再启和议于今日意欲潜图混一臣妾中国陛下必为此议则人心自去祖宗积累之业陛下十二年勤抚之功当决于此矣不识陛下亦尝深谋而熟虑乎抑在廷之臣不以告也臣观陛下所以不顾众说力求和好者不过谓梓宫未还母兄宗族在人掌握不知敌人之情专尚奸诈敌人之求无有纪极坐竭帑藏歛及百姓感动人心沮丧士气异时悔之固无及已礼曰父母之讎不与共戴天兄弟之讎不反兵今陛下方将信仇敌之谲诈而觊其肯和以舒目前之急岂不失不 

