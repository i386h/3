<!-- { "loadSidebar": true } -->
　　甲子诏太府寺丞莫将所上封事通晓世务议论可采令合门引见上殿将之书曰臣窃见近者金使求聘且许交河南地界还梓宫归东朝渊圣皇族议者杂然益以为诈已而见行人过索礼仪又肆臆度之说何众人之难晓一至是乎且夙夜以思天之所以纯佑陛下无过此举深虑臆度之说少眩圣意陛下惜一日之屈而隳其初心臣闻中原扰攘无甚于晋方十六国之长雄于中原其相吞灭者皆其族耳苻坚一举而败于合肥李靖谓非谢元之善乃苻坚之不善盖时为慕容垂所陷也由是言之纷纷者之论谓养吾兵威一举而足以灭敌者亦不通乎古 

今之说也孟子曰太王事獯鬻勾践事吴畏天者也陛下以太王之心行勾践之策达孝于父母致恭于兄弟敦睦于九族一举而悉如吾志此天相陛下之明验也臣闻兴师十万则不得操事者七十万家此危道也今日之议成虽未可以去兵而亦可以少休兵矣夫国虚则民贫民贫则上下不亲敌攻其外民盗其内是谓必溃此今日四川之事大可虑也今日之议成则兵之戍于外者可以移于近兵之冗于食者可以汰而减兴农桑而省馈饷俾四方万里举无科抑怵惕之劳顾不可乎今关市重歛商贾不通财货雕虚钱宝空乏公私扫地赤立之际也今日之议成费可渐积商可渐通钱可渐增变警扰之习为阜民归迁徙之劳为永业俾城郭郊野举有还定之安顾不可乎是四事者至易晓也而纷纷 

之说犹不喻焉盖亦未之思耳或者又曰无约而请和者谋也卑辞而益币者进也臣应之曰陛下遣使以和请敌以和应非无约而请也使人之来徜徉境上举止甚高言辞颇倨非卑辞也敌以和应出于实矣在我所以自治而待之者何如耳非谲奇无以息寇非阴谋无以成功臣于此多有说焉使获奉清闲之燕以毕其说非特臣之幸实天下之幸 
　　乙丑诏绍兴府南班不带遥郡宗室十八员岁拨上供米五百斛令同判大宗正事士＜亻褭＞均给之以士＜亻褭＞言宗室俸薄者不足于籴故也 徽猷阁待制提举江州太平观钱伯言卒于严州 

　　丙寅资政殿学士新知潭州王庶落职提举临安府洞霄宫时御史中丞勾龙如渊论庶之罪以为荐用非人屡遭缴驳而归罪后省骄蹇自恣不下堂庑而倨见从官倾耳侧足惟幸王伦不还和议不成使人及境而色大沮于是始有求去之请也庶本赵鼎所荐方刘大中之去庶已不安鼎之将去庶愈不安变诈百出营救万方谓鼎不逐朝臣为不成宰相手叚交结张戒一日曰此子不了得一事及其去也乃敢冒言以和议不合卖直而去伏望重行窜削以明庶欺君罔上愚弄天下之罪制曰庶大言以惑众小智以饰奸既陈立异之辞旋有坏成之意倘谓和戎之非策则虽执义以何惭乃因知已之莫由遂欲脱身而邀誉第务死党宁知有君其词亦刘一止所作也 尚书考功员外郎李弥正礼部 

员外郎高闶并罢御史论弥正闶与修神宗实录元丰之法元祐之政固二事也范冲以元祐史臣之后而膺论撰之职则虽曰尽公终亦致疑此赵鼎之失也厥书既成阅日已久纵有得失后之作史者尚得而去取之必建重修之议此张浚之过也弥正旧校勘官闶为史官本非所长者也至赵鼎再相弥正乃以前日之罢为不易逢之机闶以前日之举为不得已之事诞谩反覆以儒济奸伏望特行罢黜以戒在位故二人并罢日历直作臣寮上言而有谨按字恐是郑刚中疏 枢密院编修官赵雍上书曰臣伏见金使到阙朝见之礼弥旬未决宰执台谏定长久之策未得其中意者陛下以梓宫未还母兄在远急于迎见或欲少抑礼节以全大伦此宜群臣庶民仰体圣意克赞孝心何苦立为异论然中外 

定分诚不可乱其礼且金人之祸十五年矣始者我不习兵望风奔溃其后民心衔痛愿雪国耻淮上屡胜金有惧我死战之师是以去春哭我以上皇之丧今岁示我以豫贼之废使我遭国□讣则宅忧而弛征伐喜废豫贼则释怨而望和好皆彼浅近陋隘之术而大臣不能洞照其奸猥相与从事于遣使彼得以怠我之事我无以乘彼之隙王伦一行使旨屡变反令邀求将见名位紊乱冠履易置天倾地覆莫甚于此名号一屈尚可望号令海县责备臣节休息盗贼固结人心哉况金人肆祸亘古无比我乃凭一介之使忘千百年无穷之耻更欲自屈不知其可也周赧王时秦强楚弱楚愿和秦约之武关比其至也闭关夺之使效藩臣之礼居三年怀王发病卒秦归其丧太子畏秦复娶秦女以和先臣司马 

光曰秦之不道也杀其父而劫其子楚之不竞也忍其父而昏其讎彼之绐我以渺茫之梓宫劫我以难从之称号母兄未见乃先事讎均之二策孰为得失乎天子之孝与臣庶不同报难报之恨雪难雪之耻精变天地诚动金石震国威立法制为匹夫匹妇复讎而朝四夷于明堂此陛下之职而群公所当尽心也若膝一屈则礼经扫地拜恩不暇一岁遣使再岁遣使三岁遣使国力大弊所议无期费岁月殚财计失人心我之九庙尽在臣妾当是之时陛下虽欲长侍母兄度可如意乎为今日之计当以讲和为中国一事不必张皇委宰相平见使者遣使臣再议直俟梓宫已还母兄相见然后徐议称号折中典礼南北兄弟自有故事愿陛下少抑一身孝爱之情俯循天下至正之论臣不胜甚幸雍所上疏未 

得本月日且附此或移附金使入阙之前 
　　丁卯左宣教郎王扬英为太常博士扬英丹阳人献所著黼扆箴十二篇上召对而有是命 
　　戊辰国信计议使王伦言金使作诏谕江南四字名目不正秦桧曰须是见得国书恐封册事非便上曰朕嗣守太祖太宗基业岂可受金人封册日历大臣秦桧奏曰陛下坚守此两句臣谨按不受封册上两尝宣谕岂待桧言之日历成于秦熺之手其意欲逃责于后世而妄为此说尔今不取伦又言胡铨上书首欲诛臣乞正鼎镬之罪以弭烦言诏伦无罪可待 

　己巳王伦冯楫同班入对 湖北京西宣抚使岳飞乞差胡邦用知靖州上曰郡守牧民之官亦藩屏所寄当自朝廷选差若皆由将帅辟置非臂指之势也 
　　庚午御史中丞勾龙如渊入对先是主管殿前司公事杨沂中权主管马军司公事解潜权主管步军司公事韩世良至都堂见秦桧曰以主上受金书欲行屈已之礼万一军民汹汹将若之何退至御史台以其副上如渊且言今三大将在外它日见责以尔等为宿卫之臣乃令上 

行此礼不知何词以对如渊告以诸公不须尔他日苐令计议使取国书纳入禁中必不行其他礼数沂中等以手加额曰若得如此天下万幸如渊具以其言入奏且言今日和议实陛下以徽宗显肃皇后梓宫与母兄之重在人国中宸心朝夕不遑宁处遂遣王伦奉使请和今日金人既遣报使赍书而来傥若不受必至归曲于我一日兴师彼则有辞此和议固不可坏而礼文之间动輙过当若不度利害勉而从之则堂堂中国一旦遂为敌人屈已如臣管见必遣王伦与使人反复商议取得敌书纳入禁中则礼不行而事定矣上曰果如此即无以加俟以此而付之此并据如渊退朝录修入如渊所记又曰如渊请对条取敌书之策曰昨日三衙杨沂中韩世良解潜来见臣云某等昨诣都堂覆宰执说闻官 

家受敌书必欲行屈己之礼万一军民汹汹即某等弹压不得有一劄子今将副本来呈中丞此亦非某等生事盖缘有大底三个在外它日问某等云尔等为宿卫之臣如何却使官家行此礼数不知使某等如何辞对其所说大底三个盖谓韩世忠张浚岳飞也此言虽似挟持然亦此事涉大利害诚不可轻议臣告以诸公不湏如此他日只是令王伦取敌书纳入禁中必不行其他礼数三人者以手加额曰若得如此天下万幸臣所见惟是令伦早开谕使人取得敌书纳入最为良策 殿中侍御史郑刚中言今日之势尤急于边郡如楚泗通泰滁濠江鄂以至荆襄关峡之地不过二千余郡愿诏大臣精选二十余辈分而布之使其招徕牧养朝廷又时遣使按行无状者易之处处得人则湏以持久增敕赐 

金之事可行矣从之熊克小历系之庚午盖付出之日也 
　　辛未参知政事李光言诸路月桩最为民间重害而江东西为甚元降指挥许取拨应干上供封桩诸司并州县等不以有无拘碍上供经制酒税课利及漕司移用等钱桩办如此州县尚自应办不足今江南路漕司往往将移用等钱于逐州主管司专委通判拘收不许取拨致民不堪命欲下诸路应月桩钱许将诸色钱桩办如有余方许漕司拘收庶几垄亩之民不致失业光又奏今日急务莫切于理财之政有避其名 

而因失其实者有无其实而徒存其名者未易概举姑论其大者二事常平之法本出于汉耿寿昌今州县钱榖有属常平司者名色非一悉总于户部右曹今乃以王安石之故而废之既使香盐司兼领又别差主管官一员有司莫知适从钱榖因致失陷发运使本以总六路财计以漕挽中都馈饷为职兵兴以来既无输转今乃以籴买事委之其本钱无虑五六百万缗皆从朝廷给降此国用所以益窘也望罢常平主管官依旧令香盐司兼领罢发运司其籴买经制等事令户部侍郎专领庶几名正而事成官省而职举秦桧进呈上曰月桩事朕数为赵鼎言之鼎不以为意常平司当复置三省可条具取旨 



　癸酉秘书省著作郎胡珵尚书司勋员外郎兼史馆校勘朱松秘书省著作佐郎张广凌景夏秘书省正字兼史馆校勘常明范如圭上书曰臣闻主忧臣辱主辱臣死前者上皇讣闻陛下方宅大忧天下受其辱矣今者闻诸道路口语籍籍审如此是将辱在陛下之身臣等得其死为有名之时也人谁无死为君父死之为有宋宗社死之为古今臣子忠孝大训死之岂为无名乎或难臣者曰彼将归我渊圣皇帝归我天枝之族属归我中原之故地重质以要我大义以动我是国人颙颙望之十年而未致者曾无亡矢遗镞之费一朝而获虽使主上为是一稽颡屈 

膝焉宜无所爱也岂与夫新垣衍帝秦仓猝之谋张仪捭阖之论同日道哉臣曰固也昔者刘项相持荥阳成皋之间尝置太公俎上约高祖降矣为高祖者信其诈谋而遽屈则分羹之语不敢出诸口而天下亦非刘氏有矣唯高祖不信不屈日夜思所以图楚者而上下戮力焉故至于汉有天下大半诸侯皆附楚兵疲食尽而割鸿沟东西之约自至太公吕后自归故敌不至于穷蹙败亡之迫而与我连和者古无有也臣闻四太子者方据汴都晏然抚有中原之民关辅淮楚之备未始一日彻而戍卒各不下数万未有可图之衅彼亦何忧何恐而一旦无故与我连和幡然若是何为也哉顾易晓尔彼狃夫荐食之威动则得志而我甚易恐故喜为和之说以侮我又虑我训兵积粟蓄锐俟时而事有不可测知 

者故不得不为和之说以挠我中国民力日就困竭而敌使之至无已时盖坐弊敌国疲于奔命无出此计者不惮一费而获永宁犹之可也今年秋如是矣冬又如是矣明年又如是子产之言曰用币必百两百两必千人几千人而国不亡臣所不忍闻也殚竭膏血以餋骄惰之兵屯戍不用郁其愤憾缓急则曰讲和讲和使此辈一旦藉口而召乱将何以弭其变哉故臣尝谓秦之衡人金之和使兵家用一胜百之术也六国不悟衡人割地之无餍故至于社稷不血食国家不悟敌使讲和之得策其祸亦可胜道哉而况敌人虞诈所从来久时时备御犹惧或不免也而乃嗜其甘言信之不惑其料事亦疏矣彼以和之一字得志于我十有二年矣以覆我王室以弛我边备以竭我国力以解体我将帅以懈缓我 

