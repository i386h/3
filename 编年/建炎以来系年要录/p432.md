<!-- { "loadSidebar": true } -->
　　丙午直敷文阁知临安府赵子潚秘阁修撰两浙转运副使钱端礼直秘阁提举两浙西路常平茶盐公事杨倓并进职一等显谟阁直学士知绍兴府王师心落直字两浙转运副使汤沂两浙东路提点刑狱公事徐度并直秘阁以应副攒宫有劳也 左朝散大夫提举两浙东路常平茶盐公事都絜为尚书户部郎中总领淮西江东军马钱粮 
丁未右内率府副率恺为右监门卫大将军 中书舍人兼权枢密都承旨洪遵试尚书吏部侍郎 权工部侍郎王晞亮试给事中 太常少卿宋棐权礼部侍郎 敷文阁待制提举佑神观杨偰奉诏举合门祗候殿前司准备将岳建寿令都堂审察既而以为合门宣赞舍人升正将建寿除命在三月甲戌 履正大夫安德军承宣使兴元府驻劄御前前军统制傅忠信知洋州用都统制姚仲奏也先是命金州前军统制吴琦守洋州而仲言琦所统军马隶属金州节制与仲所部事不相干乞移琦他郡故有是旨 左朝请郎王墨卿卒 尚书吏部员外郎叶谦亨兼权中书舍人 奉国军承宣使提举台州崇道观韩世良卒 
　　二月庚戌朔屯田员外郎韩彦直言度牒之为国蠹久矣陛下确守禁止十数年来户口增辟民庶蕃衍盖由此耳伏见诸州县寺观僧道事故多隐而不申輙复求人代名州县无由知觉望令礼部岁具诸州军见在僧道人数并缴纳到度牒数目开项具申台省比类考据摘其弊之尤者取旨施行庶几有官守者知所惩畏从之 
　　辛亥左武大夫洪州观察使淮南西路马步军副都总管兼权知庐州刘纲领武康军承宣使知庐州以摄帅踰年职事修举也 
　　甲寅罢夔州路茶引先是右朝请大夫董时敏知忠州尝请罢榷夔茶都大主管四川茶马公事许尹不可既而尹复言商旅不通委于民夷不便而都茶场以其前后异说持之不行及是成都府路转运副使权提举茶马王之望复以为言遂弛其禁董时敏申请在绍兴二十七年今并书之 
　　乙卯大金吊祭使金吾卫上将军左宣徽使大怀忠副使太中大夫尚书礼部侍郎诺延温都谨行礼于慈宁殿朝散大夫充翰林修撰同知制诰石琚读祭文琚中山人巳见先是朝廷闻怀忠等之来命吏部侍郎沈介带御器械刘炎接伴既而边吏奏有读祭文官乃诏直秘阁淮南转运副使魏安行假太常卿准备引接怀忠等行礼毕见上于殿之东楹故事吊使当服素罗衫黑鞓带有司既制以待之礼官又疑当罢天竺观涛之游恐北人不听乃请馆伴使副洪遵曹勋审度说谕从宜施行于是遵言元祐八年例北使诣寺观烧香又至凝祥池观看今来吊祭使副自入界后常服金带欲依故事排定观潮烧香衣服听从其便正月壬寅得旨说谕二月庚戌申明有旨依初礼部御史台合门太常寺议上缟服焚香毕与大臣皆立于几筵前褥位北使祭奠巳御东楹之素幄北使升殿上举哭受书诏侍从台谏参考典礼同议议者吏部尚书张焘等皆以为当正月壬寅所定既而合门续拟定上宫中先行烧香之礼毕赴御幄帘降人使入门幄中举哭人使升殿吏部员外郎叶谦亨胡沂摄中书舍人捧祭文人使行礼毕退赴殿门外帘卷人使捧书升幄北面立稍前跪进上起立举哭接书以授内侍人使还立位复前跪传金主语问圣体退立客省官承旨宣问金主圣体人使跪听讫上复座人使下殿入内内侍省都知启书以授宰执同进呈人使起居六拜出殿门已上续定节次系二月癸丑画旨内叶谦亨等摄舍人系正月癸卯先降旨今并书之馆伴传旨别赐使副器币各二百匹两读祭文官百四十匹两正月丙午画旨既退命辅臣就驿燕之不用乐 是日慈宁殿幄帟皆用素御幄以黄馆设以青正月己亥画旨琚尝为接伴副使礼官初欲以使介礼待之正月辛卯申明既而北引接言止系属官于是见辞赐物皆以副使例裁定正月甲辰国信所状读祭文见辞谢射例物总为银七百九十三两锦罗绫绢共二百九十七疋衣三袭各五事金二十两荔枝腰带一条十二两束带二条锦被褥靴笏幞头弓箭依使副例 是日雪 
　　丙辰北使观潮上遣中使就驿特赐使副及读祭文官袭衣金带器币如初见之数初国信所援故事请正月丙午画旨而馆伴使以为重叠乃罢之二月庚戌申明寻有旨祭奠吊慰两事作一事可并支赐二月癸丑奏审于是都管已下皆特赐银帛有差二月甲寅有旨都管各特赐银绢五十匹两上节三十匹两中下节递减十匹两自使副已下共赐金六十四两衣二十事银一千四百九十两杂色绢一千四百九十匹 
　　丁巳四川安抚制置使王刚中言本司引试四路特奏名进士乞降敕差官诏左朝请郎利州路转运判官苏钦监试左朝请大夫知简州房与之充考试官自是以为例与之成都人也刚中奏下在去年十一月二十四日今并附差官之日 监察御史任文荐罢先是文荐为别试所监试有告举人刘侯度吴渐傅义者文荐不依条扶出而移之帘前且以状申都省诏给事中王晞亮密究其事二人皆避知举官御史中丞朱倬亲而文荐里人也于是诏与文荐外任 是日北使游天竺寺 
　　戊午命同知枢密院事叶义问和州防御使知合门事刘允升假崇信军节度使充大金报谢使副谢其来吊祭也上亦恐金有南侵意因使义问觇之 贡院言应博学宏词科西安尉唐仲友合格诏与堂除仲友尧封子也 
　　庚申左文林郎蒋芾为太学博士芾瑎孙也瑎之子奇仕至徽猷阁待制 左修职郎周必大为太学录 翰林学士周麟之使金国还入见 
　　辛酉北使辞于几筵殿次辞上于垂拱殿 
癸亥上谕王纶等曰近闻马步军司从杂卖场市川布甚多恐其搭息刻剥军人不可不察卿等可同三省详议禁止自今毋得售与军中以革抑配之弊于是令追还户部既而主管步军司公事赵密言本司前军先买川布共四万匹其实低于市直并系诸队情愿前来取买乞只依所立价钱赴官送纳特免拘收诏今后不得收买后旨在二月癸酉 直徽猷阁知临安府赵子潚权尚书户部侍郎 秘阁修撰知扬州刘岑移知温州辞不赴改提举江州太平兴国宫 修武郎利州西路驻劄御前中军第三正将曲之绩升充中军统领之绩端子吴璘所荐也 
　　甲子百官纯吉服 是日宰相汤思退陈康伯奏事毕枢密院官将退上留王纶叶义问同谕之曰朕有一事所当施行似不可缓普安郡王甚贤欲与差别卿等可议除少保使相仍封真王众皆前贺纶义问退上曰朕久有此意深惟载籍之传并后匹嫡两政耦国乱之本也朕岂不知此第恐显仁皇后意所未欲故迟迟至今思退曰陛下春秋鼎盛上天鉴临必生圣子为此以系人心不可无也上复曰此事出于朕意非因臣下建明且顾康伯曰去年卿留身朕亦尝及此事甚无难者卿等宜检点故事进呈宰执退思退留身言适奉圣训非古帝王所及上曰朕览唐宣宗事群臣有议及储嗣者輙怒斥去可谓不达理矣于是普安郡王自育宫中至是巳三十年而王天资英明豁达大度左右未尝见有喜愠之色趋朝就列进止皆有常度骑乘未尝妄视平居服御俭约每以经史自适尝与府僚曰声色之事未尝略以经意至于珠宝瑰异之物心所不好亦未尝蓄之骑射翰墨皆绝人上尝谓近臣曰卿亦见普安乎近来骨相一变非常人比也 右文殿修撰两浙路转运副使钱端礼知临安府 直秘阁知秀州黄仁荣为两浙路转运副使 直秘阁淮南路转运副使魏安行知扬州 左朝请大夫提举淮南东路常平茶盐公事董将为淮南转运副使兼淮南东路提点刑狱公事 大理国遣使遗卭部川蛮衣甲金器鞍马且言大云南皇帝欲遣左右使臣持货物入宋买卖虚恨鬼主蒙备言于黎州四川安抚制置使王刚中不答遂已此据知州冯时行缴申蒙备状修入状称二月十五日准大理国大云南皇帝赐到恩泽云云故附本日 
　　乙丑大理评事元徽之言高祖母安人巩氏卒乞解官承重许之时徽之亦年几五十矣 
　　丁卯吏部尚书兼侍读张焘充资政殿学士致仕时上欲用焘而焘以衰疾力辞且言礼义廉耻国之四维四维不张何以为国臣年齿巳暮气力巳衰是用抗章乞赐骸骨今言愈切而宠弥厚恳愈力而位益崇傥恃鸿私不知退避高爵厚禄处之自如则是前后告老之辞悉皆侥幸进取之计要君罔上欺世盗名公议沸腾臣节扫地虽强颜于此陛下欲安用之疏入上察其诚乃有是命未几复命迁一官为左中大夫仍给真俸 
　　戊辰三省枢密院进呈普安郡王加官移镇进封国名及宣制吉日汤思退曰少保开府自元丰以来不并入衔更取圣裁上曰封真王须带开府仪同三司可且除使相思退曰臣等按典礼非至亲不封真王今进封则当冠以属籍如环卫官称皇侄之类不知圣意如何上曰可便以为皇子此事朕志素定巳九年矣顾外庭未知尔若如此即瑗诸子亦合加恩数卿等可拟定进呈陈康伯曰圣虑高远岂前代帝王所可跂及臣敢为天下贺上曰更有一事如恩平郡王璩亦与少恩礼令判大宗正事置司绍兴府如此则皆定矣思退言立皇子当降诏及遣官告郊庙上可之 兵部尚书兼权翰林学士杨椿兼侍读御史中丞朱倬给事中王晞亮并兼侍讲 权尚书吏部侍郎沈介试中书舍人 起居郎黄中权工部侍郎 起居舍人杨邦弼守起居郎 吏部员外郎兼国史院编修官叶谦亨守起居舍人 
　　辛未诏近群臣三上表请依典故以吉服御殿朕虽勉从深惟人子之孝未能割情且服淡黄袍红鞓带俟期年易之 
　　癸酉上始服淡黄袍黑犀带御垂拱殿 宰臣汤思退等奏立皇子恐合依故事改赐名并具名乞留中奏事退御笔付三省瑗可立为皇子改名玮令学士院降诏遂召翰林学士周麟之赴中书谕旨草诏进入 军器少监刘尧仁守兵部员外郎 权户部侍郎邵大受言淮浙盐场诸弊乞于通货钱内每袋留三百文就场送纳带还积欠亭户本钱又言绍兴府一岁卖盐止及十六万斤而衢州乃及三百万斤婺州五百万斤灼见人户尽食私盐乞严为禁止皆从之先是提举官取盐本钱为羡缗以献而本钱遂乏因令亭户先输盐而后给本又以所输出额之盐理为正额于是犯法者众土军反与私贩为市诸场积盐不售者至五百万石有奇故大受以为请 诏右迪功郎沈直清送大理寺究治先是直清求为叶义问奉使礼物官而义问巳辟宝应县主簿赵磻老偕行因拒其请直清怒扬言诋义问义问劾之故有是命既而法寺奏直清比附私罪徒勒停特送袁州编管直清西安人也 
　　甲戌内出手诏曰朕荷天祐序承列圣之丕基思所以垂裕于后夙夜不敢康永维本支之重强固王室亲亲尚贤厥有古义普安郡王瑗艺祖皇帝七世孙也自幼鞠于宫闱嶷然不群聪哲端重亢于宗藩历年滋多厥德用茂闻望之懿中外所称朕将考礼正名昭示天下夫立爱之道始于家邦自古帝王以此明人伦而厚风俗者也稽若前宪非朕敢私其以瑗为皇子仍改赐名玮诏翰林学士周麟之所草也是日以麟之兼权吏部尚书 
　　丙子制以皇子为宁国军节度使开府仪同三司进封建王制既出朝士动色中外大悦熊克小历手诏在丙子会要亦同今从孝宗玉牒盖甲戌降诏乙亥锁院丙子宣麻耳熊克小历乙亥召学士杨椿谕以旨意锁院甚严丙子诏略曰云云此盖据陈良祐撰椿墓志所言而不细考之椿所草乃进封麻制尔玉堂草制亦具著二人姓名克直院累年不知胡为差误如此 诏许民间作乐 
