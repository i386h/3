<!-- { "loadSidebar": true } -->
乃以焘为集英殿修撰提举江州太平观后省题名焘以八月除职奉祠而日历不载今因焘乞去遂书之或可移附乙未日并除两舍人之后 
　　乙未少保江南东路宣抚使张俊为淮南西路宣抚使盱眙军置司保成军节度使主管殿前司公事杨沂中为淮南西路制置使右武大夫开州团练使权主管侍卫马军司公事刘锜为淮南西路制置副使并庐州置司时吕祉至庐州而郦琼等复讼王德于祉祉谕之曰若以君等为是则大相诳然张丞相但喜人向前傥能立功虽有大过彼亦能阔略况此小嫌疑乎于是密奏乞罢琼及统制官靳赛兵权乃命二帅往淮西召琼等还行在郑克撰吕祉行状称祉密以利害闻于庙堂未可易将分军与诸书全不同详具八月戊戌注 显谟阁待制提举亳州明道宫曾开徽猷阁待制提举江州太平观赵思诚并为中书舍人思诚尝除舍人坐其父挺之直陈绍述为言者所论至是张浚复用之 权尚书兵部侍郎兼都督府参议军事权湖北京西路宣抚判官张宗元为徽猷阁待制枢密都承旨岳飞复任宗元乃还既对遂有是命 司农少卿樊宾罢知袁州 左朝议郎常明为秘书省正字明自西充丞召对策试而后命焉明以今年六月辛卯降旨就试按是时校书多不试而正字有试者不知何故也 
　　丙申尚书户部员外郎霍蠡转一官用权湖北京西宣抚判官张宗元奏也日历惟此日宗元系宣判衔蠡在鄂州应副岳飞军钱粮宗元言其奉公守正故特迁焉先是飞数言军中粮乏乃命蠡按视至是蠡言飞军中每岁统制统领将官使臣三百五十余员多请过钱十四万余缗军兵八千余人多请过一千三百余缗总计一十五万余缗于是右正言李谊言蠡职在出纳理当究心然虑点检苛细若行改正却合支券钱六万余贯才省九万缗而巳望令依旧勘支务存大体以副陛下优恤将士之意蠡奏不得其日今因其转官遂书之熊克小历系之去年八月戊子蠡初受命时误矣是时李谊止为监察御史今年七月方除正言此叚或可移附今年十月戊戌蠡入对之日但是时乃淮西军变后恐不应议裁减更须详考 诏知桐城县魏持知太湖县张鼎知武昌县唐时俟秩满并令入对以权湖北宣抚判官张宗元言其政绩也先是枢院计议官李采奉诏行视江淮营田还言其不便又论持及知泰兴县李慥违法殃民比之诸邑尤甚望黜责之张浚不乐采得监西京中岳庙而去于是宗元奏持为政有惠爱淮南诸司亦上慥治状于朝乃令再任焉注此见李采本末采明年三月自岳庙除察官未知其罢日今附此按王弗樊宾之罢去此不远必相先后也持明年九月为张戒所论 
　　丁酉左从事郎朱松特改左宣教郎为秘书省校书郎松婺源人以荐者得召见言自昔中兴之君惟汉光武可以为法晋元帝唐肃宗可以为戒元帝东渡赏刑失中强臣＜叐＞扈晋室终以不振肃宗虽复两都而急于罢兵是以终唐之世不能取河北上曰光武固无可议若元帝仅能保区区之江左略无窥取中原之心而肃宗犹能克复两都再造唐室则肃宗为优然肃宗当明皇西幸既不能扈从以行晚复惑于张后李辅国之谗而亏人子之行此其可恨也 四川制置大使席益复与都转运使李迨有违言交愬于上诏川蜀去朝廷甚远全藉两司协济国事今览益迨所奏务为嫌隙必致生事深以为忧可令学士院赐诏戒谕仍当深体朕意毋得因今旨在告待罪妨废职事 诏四十大邑许通除选人供给依职官例代还甄擢如先诏 
　　戊戌张浚进呈显谟阁待制知荆南府王庶复徽猷阁直学士上曰庶尝云今天下不可专用姑息要当以诛杀为先谓朕太慈闻仁宗皇帝尝云宁失之太慈不可失之太察此祖宗之明训也今百姓犯罪自有常法何以诛杀为先乎浚等曰圣人三宝一曰慈未闻以慈为戒也庶学识浅陋不知大体浚因奏伪齐尚用本朝军器上曰祖宗有内军器库在誗门几百间所藏弓弩器甲不可胜计及军器库在酸枣门外数亦称此原祖宗置库有内外之异及弓弩弦箭亦各异藏分官主之皆有深意陈与义因奏顷为澶渊教官尝见甲仗甚盛日久不用往往朽败上曰此等物得不用亦美事也 是日中侍大夫武泰军承宣使行营左护军副都统制郦琼叛执兵部尚书吕祉祉简倨自处将士之情不达徐梦莘北盟会编云祉举止骄傲不谙军旅统制官有两使有正使者横檛唱喏祉颔应之有伺候终日称歇息吃食调弄声乐之类不得见者其下多愤怒按祉此时不将家以行所云调弄声乐之类恐当求他书参考惟熊克小历云说者皆曰祉简倨自处将士之情不达今从之淮西转运判官韩琎旧在刘光世幕中光世待之不以礼至是诸校或以罪去赵鼎逸事曰张浚自当国引吕祉为援除兵部尚书复用韩琎为淮南漕琎尝倅建康日刘光世待之不以礼又常为其属刘觌所辱积此二忿故力建议罢光世军遂以祉代为宣抚判官祉为人刚愎自任昧于应变既代光世谓执政可跬步而得琎亦狠傲志在复仇故李著王默光世所厚也悉以罪去王德者光世之腹心也郦琼者光世所招徕之盗也光世以琼屡立奇功待之与德等祉虑其部曲难制故专任德以悦军情琼不自安会祉密奏朝廷乞罢琼及靳赛军权吏朱昭漏谋于琼琼赛惧翌日杀祉举军奔伪齐祉闻琼等反侧奏乞殿前司摧锋军统制吴锡一军屯庐州以备缓急又遣琎诣建康趣之郑克作吕祉行述曰公往合肥护诸将还朝奏事恳切皆寝不报留行朝再浃旬上令执政谕旨且暂往续有处分复遣中使押赐鞍马犀带象笏抚谕甚宠皆非从官故事盖示将欲大用也公拜赐退语家人曰君命如此义不可辞势须即往一死固不惜苐恐议论不定无益于国家耳与其妻孥相对涕泣如诀别然盖以事有牙蘖往不保还故也合肥一军如郦琼辈将校兵卒皆故群盗也居则蚕食动则鸱张光世纪律不严暴横殊无畏忌其所惮者惟王德耳十月除王德都统制然琼辈与德等旧为等伍者耻受其节制也乃列状诣都督府数其过而讼之并乞回避都督府谓德为直故寝不行琼等又诣御史台或语之曰尔辈如此是讼宰相迹甚危矣遂忧惧不自安一旦琼等二十人横檛趋庭哀讼于公曰不合极恼朝廷今日未知所告尚书救取某等公令升阶慰谕之曰若以公等为是则大相诳然此事尚可医治盖张丞相但喜人向前耳傥能向前立功虽有大过者彼亦阔略况此小嫌疑乎当力为诸公辨之保无他虑切不可置胸中也词直意诚众皆感泣于庭下曰诚如尚书之言某等誓当效死图报其事遂定公见德与琼等辈如冰炭然乃密以利害闻于庙堂且加抚循徐为措置未可遽易其将骤分其军寻有旨召王德诸将皆喜谓德之往必有行遣而公所言不妄矣先是尝荐赵不群为淮西帅且乞吴锡一军庐州驻劄准备缓急又遣转运判官韩琎诣建康而属之曰诸将反侧幸已定矣然有他议则必愈乖烦贤子细白知宰相此可见公虑之周也时都督府机宜盖谅别因职事经过合肥琎乃问公盖幕归去曾令说否公曰亦曾属渠苐恐不敢尽达此意复烦开陈曲折谅果不敢尽言琎行至和州以疾作滞留巳而诸将闻王德留都督府为都统制且锡赉极优渥琼等皆觖望曰我初讼彼罪也今彼既受赏我必有罚首领且不保矣于是始萌叛意时有旨除张俊杨沂中刘锜三人为淮西宣抚使副判官军中已传闻而八月七日金字牌指挥令易置分屯次日琼等遂叛按日历八月八日戊戌有旨韩琎令阁门引见上殿与克所云略同今从之但所言祉事亦多缘饰恐须详考徐梦莘北盟会编云杨沂中遣吴锡先以兵往淮西察其动静琼等觉之按此时锡实未至今删润修入琼闻颇有异志统制官康渊曰朝廷素轻武臣多受屈辱闻齐皇帝折节下士士皆为之用众皆不应犹相视以目先是统制官王师晟戍寿春挈营妓去其家讼于祉时将士方不安祉之政师晟乃与琼及统领官王世忠张全等谋作乱巳上并据徐梦莘会编祉之乞罢琼与靳赛也其书吏朱照漏语于琼此据赵鼎逸事琼令人遮祉所遣置邮尽得祉所言军官之罪琼等大怨怒此据徐梦莘会编前一日被旨易置分屯此据祉行状按张俊等以乙未日除宣抚制置至此三日正当被受所谓分屯乃琼等被召之旨也琼被召不见于诸书以今月十一日手诏修入康渊曰归事中原则安矣诘朝诸将晨谒祉坐定琼袖出文书示中军统制官张景曰诸兵官有何罪张统制乃以如许事闻之朝廷邪祉见之大惊欲退走不及为琼所执有琼之黄衣卒者以刀斫琼中背琼大呼曰何敢尔顾见有执铁檛者琼取以击卒毙于阶下琼亲校已杀景于厅事又杀都督府同提举一行事务乔仲福及其子武略大夫嗣古统制官刘永衡友遂执合门祇候刘光时率全军长驱以行巳上并据徐梦莘所编其张景以下官职则以日历增入但梦莘以衡友为邢友盖字误至州东楼下祉谓琼曰若祉有过失当任其咎奈何乃如此负朝廷此据张宗元所奏军士纵掠城中而去时直徽猷阁前知庐州赵康直秘阁修撰知庐州赵不群皆为所执此据徐梦莘会编既而释不群归盖不群至官未旬日无怨憾于军中故也此亦据徐梦莘会编但称琼至霍邱县杀祉而纵不群归则恐误按张宗元所申祉以十三日被杀而日历八月十二日壬寅知庐州赵不群申巳回本州则是不群未至霍邱先得归也今并附此日琼遂以所部四万人渡淮降刘豫熊克小历云琼以全军七万人北走降刘豫赵鼎事实云琼以全军五万之众归于豫张戒奏上语云淮西失精甲四万日历云失三万人数皆不同按光世一军王德所部八千人已还建康其余必无此数赵甡之遗史亦云四万人似得其实今从之 
　　己亥吴国长公主言妾选尚潘正夫三十年矣伏见祖宗以来驸马都尉如石保吉魏咸信柴宗庆皆除使相见今戚里亦多得之正夫历事累朝于靖康围城中首乞迎立陛下早正大位又于杭州召对尝言陛下仓卒渡江禁卫未集预宜防变今望特除开府仍将检校少保落检校字诏近除士＜亻褭＞开府仪同三司系任宗司十年合依故事劄与本位都监自后毋得妄有陈请 
　　庚子中卫大夫秀州剌史京东淮东宣抚处置使司前军第三将鲁彦降横行遥郡七官令本军自效彦尝幽军吏韩全绝其食而死为韩世忠所按故黜之 
　　辛丑上始闻淮西失师手诏赐郦琼等曰朕躬抚将士今逾十年汝等力殄寇讎殆将百战比令入卫于王室盖念久戍于边陲当思召汝还归方加亲信岂可輙怀反侧遂欲散亡傥朕之处分或未尽于事宜汝之诚心或未达于上听或以营垒方就而不乐于迁徙或以形便既得而愿奋于征战其悉以闻当从所便应庐州屯驻行营在护军出城副都统制以下将佐军兵诏书到日以前犯罪不以大小一切不问并与赦除熊克小历书壬寅淮西奏至盖不考此手诏也 
