<!-- { "loadSidebar": true } -->
　　癸巳诏温州太庙百步内遗火者徒二年 尚书司封员外郎林待聘为礼部员外郎左朝奉郎张焘为司封员外郎 诏以朱＜面力＞平江南园地赐孟忠厚 责授果州别驾颜博文乞以赦叙权刑部侍郎王衣拟叙奉议郎与差遣而吏部侍郎綦崇礼言博文尝撰伪楚赦书今使之通籍朝端公议未允乃诏博文永不收叙日历刑吏部并无名按此时吏部尚书李光出使而崇礼为左选侍郎必崇礼也甲午诏两浙市舶就秀州华亭县置司 承直郎施逵除名婺州编管坐为范汝为游说辛企宗也初宣抚使孟庾械逵及招抚官谢向叶棠赴行在且言向等三人与汝为同情反叛杀戮生灵不可数计闻尚有人为之多方营救不知何意向棠未至都道死上益疑有为之地者下逵台狱命中丞沈与求穷治二月丙子降旨逵至狱因得以归罪二人刑寺当逵依随企宗不多方措画攻讨追二官罚铜十斤案上特有是命熊克小历云逵送远郡覊管中途逸去按逵十月己丑再窜琼州其逸去当在彼时今移附十月 
　　乙未江西安抚大使李回言湖东名贼曹成在道州马友潭州李宏岳州刘忠处潭岳之间虽时相攻击其实闻二宣抚之来阴相交结分布一路为互援之计马友据潭州踰半年漕臣钱粮不得移用今朝廷以岳飞知潭州友安得不疑飞亦安能引兵直赴潭州与友共处若使飞先往道州捕曹成友必怀疑阻害粮馈则飞有腹背受敌之患不若且置成不问先引兵往袁州约友宏云讨刘忠以俟二宣抚之来庶使成不便过岭最为长策飞之将行也回既谕以此意复言于朝吕颐浩秦桧进呈因言湖广大寇曹成为首马友刘忠次之此数人相与交结为辅车相依之势上曰宣抚司兵到必能平湖南诸寇续次令转往湖北襄漠间以通川狭譬如汉高祖先遣韩信破赵复破齐然后擒项籍乃诏飞斟量贼势如未可进且驻袁州以俟世忠会兵时成已进犯岭南飞亦移兵茶陵而朝廷未知也 诏临安府城内强盗及纵火焚有人居止之室依开封府法治罪窃盗指挥在四年四月癸卯戊戌罢江淮发运司以其钱帛赴行在始祖宗时发运司岁漕江湖粟六百万斛即真扬楚泗州置转般仓纳受泝流摺运以赡中都且因诸路之凶丰而平其籴及是江湖盗寇多纲米不继发运司岁费钱十六七万缗第职籴买而已故省之八年四月复置 资政殿学士江东安抚大使叶梦得提举临安府洞霄官吏部尚书李光充端明殿学士江东安抚大使知建康府兼寿春府滁濠庐州无为军宣抚使仍命光以亲兵千人之任光奏直秘阁宗頴为参议官迪功郎胡珵主管机宜文字从之日历叶梦得累乞宫观可依所乞则是朝廷检会行遣非固乞祠也熊克小历亦不云所以案梦得之去恐是处置韩世清事与朝廷异论梦得以世清为大使司都统制不见于它书今年三月四日枢密院勘会江东安抚大使司军马数多本路赋入有限兼都统制韩世清一军人数稍众已令淮西招抚使司因便前去拣汰据此则世清为梦得所用而朝廷废之其罢帅事而代以李光或由此也今且附此更湏参考直秘阁知台州秦梓移知秀州 是日右武大夫明州观察使襄阳府邓隋郢州镇抚使兼知襄阳府桑仲为知郢州霍明所杀初仲屡为王彦所败欲再攻金州镇抚司副统制兼知邓州李横曰不率三军入西川即杀敌以图报国勿坐困于此仲檄明曰金州草寇当道当尽剿除明不从每报之曰不知金州草寇主名为谁安复镇抚使陈规闻之亦遣人谓明曰朝廷以郡授汝矣汝谨勿附仲仲怒阴有杀明意明措置郢州渐成井邑亦有恋郢之心仲以二十骑疾驰入郢州明闻谓其党曰大太尉来定见害明度仲以骏马日驰三百里髻必解散预备有力者为之束发坐定明卑词谢曰择日即起兵岂敢违令事未湏遽莫要理发否仲欣诺有力者既得其髻即擒而杀之囚其从者而以反闻后镇抚司参谋官赵去疾归朝得召见上问仲何如人去疾曰忠义人也上问其说去疾曰仲尝为臣言必欲取京师以献朝廷第乞二文资以禄其子上恻然感动授仲二子昕维将仕郎昕维以绍兴三年二月戊子补承信郎既而去疾言维年七岁巳能诵论孟不类武人是月壬子并改补将仕郎今并附此 
　　己亥布衣王大智授右迪功郎添差枢密院计议官吕颐浩言大智知兵法上召见便殿而命之 制授故南越王李乾德子阳焕静海军节度使特进检校太尉兼御史大夫上柱国封交阯郡王仍赐推诚顺化功臣自元丰后大臣功号悉除之独安南如故 怀远军节度使占城国王杨卜麻叠怀远军节度使阇婆国王悉里地茶兰固野大同军节度使真腊国王金裒宾深皆加恩以明堂故也右承事郎潘畴通判通州畴葆真宫道士也建炎中以从张浚勤王改京秩故以命之既而言者论其忝窃冒滥为搢绅羞命遂寝寝命在今年四月庚辰 
　　庚子户部尚书李弥大乞命近臣讲求祖宗委任三司之意诏给舍看详申省 诏自今行军专委本路漕臣一员通融应副议者以为随军漕运出于一时故以州县则不从其号令以运使则不恤其有无甚至搜求献羡以为已功其弊有不可胜言者故有是命 言者奏山东艰食而帛踊贵商人多市江浙米帛转海而东一缣有至三十千者诏许告捕获人补承信郎赏钱三千缗犯者依军法巡捕官失察者抵罪 是日狭西都统司同统制军马杨政及金人战于方山原败之时陇州移治方山原守将范综以散卒数千驻原上金人所命狭西经略使萨里罕与叛将张中彦慕容洧合兵来攻狭西都统制吴玠命政及吴璘雷仲救之大战三日焚其水寨翌日敌引去政临泾人初为弓箭手骁勇过人玠用为统制宣抚处置使张浚录其功擢政知凤州 
　　辛丑铸绍兴经筵印 淮东提点刑狱公事兼营田副使王实言根括到扬州未种水田一万七千顷陆田一万三千顷已分给六军趁时耕种从之 直秘阁王＜日奂＞提点江淮等路坑冶铸钱 
　　丙午复置中书门下省检正官一员熊克小历在二月丁丑今从日历以尚书右司员外郎仇悆为中书门下省检正诸房公事直龙图阁江淮发运副使姚舜明为左司郎中监察御史胡世将守右司员外郎 资政殿学士知绍兴府张守请朝昭慈献烈皇后攒宫许之自是以为例 诏云安军覊管人谢亮许自便以尝使夏国也 
　　戊申降授武显大夫威州防御使江东安抚大使司统制军马张俊叙所降一官俊起诸盗所部凡七千余人至是汰其老弱仅三千朝廷嘉之乃有是命 诏淮南诸州通判到罢并进秩一等以庐州有请也 
　　己酉左武大夫荥州团练使权神武中军统制巨师古复为神武后军统制中侍大夫密州观察神武右军中部统制杨沂中为神武中军统制兼提举宿卫亲兵时卫兵不满三千沂中病其寡弱于是招丁壮营牧圉未半岁军容果张由是上益眷之 诏孟庾韩世忠至荆湖日应措置事务合从本司施行候将来班师令李纲措置庾初受命宣抚福建江西荆湖三路而朝议恐曹成度岭故命纲自闽广之长沙庾言措置相妨乃有是命始吴敏之未罢也上奏言曹成虽巳受招阴纵掳掠臣见在桂州措置缘止系广西军马事力至薄望促庾世忠或别遣大将前来于是庾已发福州而敏未知也 濠州守将寇宏获伪知虹县李子诚赴行在诏给以资粮遣还伪境 临安府布衣孙清上疏论时事诏赐束帛 赐郑亿年家钱千缗以其妻韩氏卒于台州故也 追夺谢向叶棠出身以来告敕 废潮州揭阳县县海阳地也宣和中以刘花三作乱析置至是省之 
　　辛亥承节郎合门祗候张莘干办御辇院莘婕妤弟也 
　　壬子左朝奉大夫赵霈行太常博士霈抃孙也初泉州花郑贵等谋作乱为贾人汤易所告捕斩之至是以易为承信郎 
　　癸丑诏宽两淮租税 户部尚书李弥大言道路无阻诸路上供钱粮并依限起发赴行在许之 童子朱虎臣七岁能诵七书排阵步射与其兄端友偕来上召对于内殿端友以诵经子书赐束帛而虎臣为承信郎虎臣浮梁人也 枢密院水军统制官张崇李允文部曲也有众仅五千诏拣其精锐三千五百人隶李光即建康屯驻 龙图阁待制知漳州黎确左朝奉郎知台州徐伟达并罢以言者论其在围城中受伪命也确仍夺职 江西提点刑狱公事董浚罢殿中侍御史江跻论浚当蔡京用事时尝撰蔡命三篇以事进取在会稽又尝画中兴图以献故斥之 合门宣赞舍人知泽州卢师迪自建炎初结连山寨豪杰至是五年上在会稽师迪与其徒赴行在请兵收复河东州县上命往张浚军中俟路通之任师迪以非本计辞不行固请留绍兴以俟命上许之师迪初见建炎四年八月戊子 是日武功大夫忠州团练使合门宣赞舍人河南府孟汝唐州镇抚使知河南府兼节制应援河东北兵马使翟兴为其将官杨伟所杀初伪齐刘豫之将移都汴京也以兴屯伊阳山寨惮之豫每遣人往狭西则假道于金人由怀卫太行取蒲津济河以达豫深苦之尝遣迪功郎蒋颐持诏书遗兴诱以王爵兴戮颐而焚其书豫计不克行乃阴遣人＜口舀＞伟以厚利伟遂杀兴携其首奔豫兴死时年六十其子兵马钤辖琮收合余兵退保故寨自是不复能军事闻诏赠兴为保信军节度使兴之死诸书不同张汇节要刘豫以翟兴大军屯伊阳去东京不远及扼断狭西道豫深患之故请于尼玛哈期必破兴会兴将杨伟降具陈破兴之计于是发女真万户察罕玛勒戍河朔多张声势扬言将攻兴兴遂出兵应之伟潜引贼兵由间道以袭兴营兴以大兵既出众寡不敌力战而死赵甡之遗史刘豫遣蒋颐持书遗兴兴戮颐于市豫计不行复诱兴裨将杨伟阴约内应以谋害兴是日贼兵径犯中军寨兴亲迎贼与战遂陷重围中贼奋击之兴力战不胜坠马遇害熊克小历全据张汇所云按日历绍兴二年七月十一日权河南镇抚使翟琮奏父独当一方前后百战不敢辞难不幸于今年三月二十二日有本部将官杨伟阴怀奸狠遽然谋害先父身首异处提携首领叛投伪齐据所奏则兴为伟所杀非战死也甡之以为结伟内应此犹近之汇谓伟先降贼而后引兵袭兴益非实矣克不详考而遂因之今不取 
