<!-- { "loadSidebar": true } -->
谈当世士安国颇称秦桧靖康时事子忞曰与桧同时被执军前鲜有生者独桧数年之后尽室航海以归非大奸者有是乎安国子寅初犹以为过后乃信服子忞再以毁去自是闲居十九年 初命司农少卿李若虚往湖北京西宣抚使岳飞军前计议至是若虚见岳飞于德安府以面得上旨兵不可轻动宜且班师飞不听若虚曰事既尔势不可还矫诏之罪若虚当任之飞许诺遂进兵 
　　丙寅武翼大夫文州团练使阁门宣赞舍人河南府路马步兵副总管孙挥上将佐死事于朝诏赠官推恩有差 左从政郎张阐为秘书 

省正事阐因转对论三事其一请广求人才任将相练士卒则徽宗梓宫可还母后渊圣可归毋专屈己和戎使权不在我二曰臣比自温历处婺浃旬再值雨雹麦秀者偃桑萌者落盖恐惧修省以召和气其三论官冗曰兵火后户不满千户设官乃十余人州不满万户而官至百余人场务及官兵十员无学校而置教官无军士而置将领驻泊钤辖之属及员外署者不在焉昔汉光武并省四百余县吏员十置其一唐宪宗用李吉甫言省冗员八百吏千四百汉唐中兴宜以为法上奖谕曰非卿不闻此阐转对不得其日以疏申言桑麦事考之恐今年夏秋间所上也且初因除附见之 湖北京西宣抚使统领官孙显及金人战于陈蔡间败之 是日行营左护军都统制王德至顺昌府初上命淮西宣抚司 

张俊遣德以所部授刘锜俊既不乐锜而德复惧拨隶刘光世军迁延未行建康留守叶梦得谕曰德朝廷颁赏格能立奇功者使相节度皆即军中书告旧未闻也且刘锜名素出君下今自奋报国君能救锜则可谓奇功矣德遂行未至而敌以去德以数千骑入城与锜相见俄复还庐州郭乔年顺昌破敌录云锜方被围时遣价求援于朝得报己差行营左护军统制王德引率全军来援十二日金人既退之后德方移文来问敌势动息二十三日卯时以数骑到城下锜邀入共饭食以憩回又数日上申时出门遣人致意曰不果奉别今且复回又数日传闻申枢密院某己解顺昌围矣方敌在城下得递到御笔刘某择利班师锜以方应敌未敢轻动敌退后十日又被旨先发老小还住镇江遂津发老小辎重 

并被伤之士舡载而行以统制官杜杞焦文通两军防护东下又闻德申宣抚司云某以全军里送刘太尉老小出颍河矣 
　　丁卯上谓大臣曰朕躬履艰难久于兵事至于器械亦精思熟讲昨造大镞箭诸军皆谓头太重不可及远又造锐首小枪初亦为以未然其后用以破敌始服其精利今刘锜军于顺昌城下破敌正用此枪也 
　　戊辰右朝请大夫主管台州崇道观李弼儒复直秘阁充三京招抚处置使司参谋官 左朝散郎知通州赵诜之罢坐申明移治事涉张皇后也 左朝奉郎新应天府路转运判官曾□□聿之知州 是日川狭宣抚司都统制杨政所遣左部统领官曹成自汧阳袭金人于天兴 

县败之 
　　庚午龙神卫四厢都指挥使鼎州观察使枢密使都丞旨沿淮制置使刘锜为武泰均节度使侍卫亲军马军都虞候前一日上谕大臣曰用兵之际赏罚欲明锜以孤军挫敌锋乌珠遁去其功卓然当便除节钺即日降制既用遣中使抚问上赐札有曰卿之伟绩朕所不忘时韩世忠与刘光世张俊与锜皆不相能御史中丞王次翁言曰臣问世忠之与光世因言议而隙俊之于锜因措置而揆窃恐锜保一孤垒光世军处穷独俊与世忠不肯急援愿遣使切责因用郭子仪李光弼以忠义泣别相勉者以感动之时诸将骄而次翁弹击不避方乞斩呼延通时上劳 

之曰卿有李勉之风矣 京东淮东宣抚使韩世忠遣制官王胜率背嵬将成闵化北伐遇金人于淮阳军南二十里水陆转战掩金人入沂河死者甚众夺其舟二百熊克小历载此事于辛未小误按世忠申在六月二十七日庚午今附本日 是日国子监丞高頴守尚书工部员外郎此据本部题名 资政殿学士致仕冯澥薨 资政殿大学士福建路安抚大使张浚言臣窃愿自群下决回銮之计国势不振事机之会失者再三向使敌出上策还梓宫归两殿供须一无所请宗族随而尽南则我德敌必深和议不拔人心懈怠国势寖微异时衅端卒发何以支持臣知天下非陛下之有也今幸上天警悟敌怀反覆士气尚可作人心尚可回愿因权制变转祸为福用天下之英才据天下之要势夺敌之心震 

我之气措置一定大勋可集继闻淮上有警连以边计奏知又条画海道舟船利害上嘉浚之忠遣中使奖谕浚时治海舟至千艘为直指山东之计以俟朝命 
　　闰六月癸酉朔权尚书户部侍郎晁谦之移工部侍郎时广东提举茶盐公事晁公迈权市舶以贪利为大食进奉使满亚里所讼诏监察御史祝师龙大理寺丞王师心往广州劾治谦之引嫌乞闲慢差遣故有是命于是公迈坐免官而显谟阁待制知广州张致远因亦罢去师心 

金华人也公迈之罢在甲戌致远之罢在戊寅 右承务郎王宠监登闻鼓院先是楼炤言宠不为伪齐之节既命改京秩遂有是命宠丹州人先见绍兴三年按日历宠此月十一日改官乃命除检院之后且附此必有一误当求他书考证之 是日四川转运副使井度始受命度言成都潼川两路对籴并脚钱折纳米今运至鱼关计阙二百万缗无所从出乞每石复理十千宣抚副使胡世将从之世将又以便宜命狭西转运副使霍蠡兼权主管川狭茶马公事知凤州阎大任权狭西转运判官又增本司激赏钱为一百万十余缗此事皆未见本月日因书井度到任权附此俟考 先是谍报叠州蕃首结南渴聚众三千欲犯陇州世将乃以统制官邵俊知凤州制置秋防原守御仍檄都统制杨政备之 

　　甲戌都省言观文殿学士东京留守孟余资政殿学士南京留守路允迪并巳投降敌人殊失为臣之义诏庾允迪追见任官职庾家属送漳州允迪家属送全州并居住 右通直郎添差通判衢州张汲罢仍居绵州令衢州发卒护送 直秘阁知太平州秦梓移常州 
　　丙子诏三衙管军及观察使已上各举智勇猛才略堪将帅者二人不拘资格 尚书吏部员外郎钱叶复为监察御史 镇梓军节度使开府仪同三司醴泉观司信安郡王孟忠原知婺州 资政殿学士知绍兴府韩肖胄提举临安府洞霄宫从所请也 资政殿大学士江南西路安抚制置大使兼知洪州张守移知绍兴府权吏部侍郎周纲自韩世忠军前计议还入见 

　　戊寅上曰敌人犯境诸军不免调发盛夏剧暑朕荫大厦御絺绤犹不能胜其热将士乘边暴烈日被甲胄每念熏灼之苦如切朕躬可降诏抚问慰劳之 左奉议郎胡寅充徽猷阁直学士知永州 直秘阁新京畿路转运副使李伯达为广州西路提点刑狱公事 左朝散大夫万俟卨为京湖南路转运判官 
　　辛巳泾源经略使田晟及金人战于泾州败之初右副元帅萨里罕既为王彦所却事见六月甲子遂自凤翔悉兵攻泾州晟据山为阵乘敌壁垒未定奋兵掩杀自己至申连战皆捷夺其战马兵械甚众金人败走 

　　癸未左朝散大夫新除荆湖南路转运判官万俟卨秘书丞杨愿并为监察御史 
　　甲申上曰诸将进兵所在克捷正恐狃于屡胜士浸以骄可下诏饬其严饬行伍明远斥堠蓄力养威以俟大举勿争尺寸之利期以殄灭强敌而己上又曰金虽外国茍知效顺何以多杀为马钦等初归朕贷而不杀刘光世屡以为言既而女直契丹燕人来归者甚众光世方悟朕意至今诸军往往收以为用今交兵之际正宜多方抚纳使知内向 左朝散郎新沿海制置使司参议官王安道直秘阁提举淮南东路茶盐公事兼措置料角斥堠安道除职在癸未今联书之 武功大夫果州团练司洪州兵马钤辖殿前司左翼军统制申世景提举台州崇道观罢 

从军用主帅杨沂中请也 是日田晟及金人再战于泾州败绩初金人既为晟所破会伪将引敌入取间道绕出晟所驻山后大呼击晟而晟所领兵有旧尝从伪者望风惊溃惟右护军万人与敌鏖战中伤死敌者什一然无一人遁者宣抚使副胡世将具以实闻且罪在先是世将以敌锋锐甚意晟不能独当檄两都统令吴璘守河南杨政如泾州策应政遣统制樊彦率兵以往统制王喜继之未至而晟以政自劾失律世将不之罪诸军请斩彦喜以徇世将下令彦代命追夺在身官爵喜降十官皆押赴本军自效金人虽幸胜晟亦杀伤过当而还自是归凤翔不复战以兵攻狭西诸乡城守未下者河南粮食垂尽世将亦离河池登仙人原山寨为防秋之计保俭以自固矣赵甡之遗史田晟及金人战于陉 

州败绩将战晟命军中卷旂而出众怪之阵未合而遁盖甡之得于所闻不如接战之详也今不取 
　　乙酉德音降狭西路杂犯死罪囚释流已下此据绍兴讲和录日历无之 右武夫夫高州剌史新鄜延路马步军副统管刘光远升忠州团练使知真州保义郎阁门祗候刘钊为武修郎右迪功郎王义宾为右承奉郎钊弟也又与光远希宾皆自顺昌来奏事既对遂有是命 是日川狭节度使司胡世将奏姚仲凤翔之捷事见六月己酉又具言吴璘身死士卒杨政奋不顾家功效显著不先赐以旌赏无以激劝将帅又言郭浩素非亲临阵敌之人难以责成臣以差吴璘充狭西诸路节制军马同田晟同去青溪与浩并无相妨浩言本司文移略不照恤臣以为 

大敌在前文移之间不得以观望逗遛之言严行督责上下速赴事在即非不相照恤虑浩不切体任国事至重妄生疑忌乱有申陈有误事机先是浩亦以解围耀州径申枢密院朝廷以三将权任相敌遂俱赏之 
　　丙戌宝文阁学士川狭宣抚副使胡世将升端明殿学士 定国军承宣使知秦州兼行营右护军都统制同节制狭西诸路军马吴璘武康军马宣抚使知兴元府兼川省宣抚使司都统制杨政彰武军承宣使知永兴军兼枢密院都统制节制本路屯驻右军护军马兼制节狭西诸路军马郭浩并为节度使璘镇西军政武当军浩奉国军三人皆自龙神卫四厢都指挥使申充侍卫亲军步军都虞候时政丁母忧制起复 

改起复在是月丙申 诏曰敌人不道荐肆凶残王师所临无往不克捷奏继至俘获踵庭尚虞狃吾屡胜之威忽彼不虞之戒天下本吾一家岂贪尺寸之利敌人亡在朝夕必有殄灭为期咨尔六师咸体朕意熊克小历载此诏在二十六日戊戌今从日历 尚书户部员外郎曾慥为太府少卿慥总赋京北就陟之也 诏秘书郎郑毂与外任遂以毂知临江军此必有故当考 是日淮西宣抚司都统制王德复宿州张浚既初得合淝闻敌宿亳间命统制官赵密出西路密引众径去苏村水时涨三尺涉六昼夜乃达宿城与敌遇败之而德率众自寿春趋宿州夜半破敌营降其守武异大夫合门宣赞舍人马秦 

　　丁亥手诏释顺昌府流以下囚再复民间租税二年在城守御官各进一官 
　　戊子龙图阁直学士知顺昌府陈规充枢密直学士录守城之劳也既而规言敌人败盟臣仓皇措置数日之间守具略备而刘锜将士每出每捷致敌不敢逼近府城此皆锜之功臣何力之有望追寝成命诏不许郭乔年顺昌破敌录云初破金人陈规送酒十数石门首犒战士才一杯而己再追敌后市户以面一万六千余斤猪一百口来献随即分俵诸军人不过得面半斤肉数两至第二战锜不免谕规略与犒劳官军但告示人给粟一石及赴仓又只得腐麦五斗者甚多及事定规又首具奏乞推恩本府守城官属且鼓率将佐犒赏战士方遂致成功铸保明 

