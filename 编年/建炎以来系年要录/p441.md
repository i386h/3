<!-- { "loadSidebar": true } -->
　　十有二月乙巳朔左金紫光禄大夫守尚书左仆射同中书门下平章事汤思退罢为观文殿大学士提领江州太平兴国宫翰林学士洪遵草制略曰思退蚤由迪简亟上清华迨予更化之初实首本兵之寄寖隆物望越秉机衡方道揆之仰成骇烦言之啧有著此为洪遵罢翰林张本思退在相位踰三年 初命临安府印造会子许于城内外与铜钱并行至是权户部侍郎兼知府事钱端礼乞令左藏库应支见钱并以会子分数品搭应副从之东南用会子自此始 
　　丙午同安郡主卒赐其家银帛百匹两主益端献王女也 侍御史汪澈言伏睹汤思退罢相播告之初训奖过当公论汹汹湏至冒陈臣等闻秘殿隆名所以褒硕德殊庭厚禄所以养真贤惟进退之得宜斯授受而为称若时思退为国具臣当故相丑正之时遂鄙夫患失之志逮经更化分合投闲巧为媚灶之辞遂致吞舟之漏迁延岁月叨窃钧衡背公营私专权植党所进用者皆姻戚所昵比者为奸邪以林觉之庸鄙而掌版曹以沈介之佥壬而居省闼叶谦亨坐外交而罢右史方师尹由内援而擢左司张孝祥犹有童心听其狂说邵大受真若鬼质纳其阴谋初不恤于人言但力行其私意至于台省之迁擢筦库之差除悉谕意于数日之前欲受恩于一门之内轻视同列旁若无人谋不佥询事皆专决朝廷除目既下擅自更张台谏封章上闻率为沮格录其专恣之罪合在谴呵之科纵未正于典刑岂宜加于宠数愿垂睿断俯徇至公追褫职名寝罢祠禄仍降章疏付外施行使天下共悉其愆尤知朝廷不阿于贵近用以警策不亦宜乎初澈等再论思退欲镌其职殿中侍御史陈俊卿曰思退未有大罪虽非相才然比之沈该则有间今该犹以大学士典州而思退顾不得则执法之地所以议赏罚者偏矣不从 右谏议大夫何溥等言臣等尝论奏汤思退奸邪已蒙威断赐之罢黜告庭既退公论尚喧臣等窃以为有大不可者思退贪鄙之状见于前后居官市井之人皆能缕言其在侍从也苏简为处守尝以五百缗赠思退母之父而得还其母又有妹夫梅琦者殴僧至死简讽丽水令张禋枉其狱而出琦之罪以此二事德简简虽病且僇力欲荐扬以报之以至在翰苑则因行权贵之词而受金二百两以公用钱置私物亡虑数百缗其在相位也石邦哲居越与思退之壻高翥游邦哲藉翥以求差遣于思退始捐千亩之田低价以售既立券矣思退乃悟其非命翥取元金而还其田邦哲欣然归之思退不折券而怀之如故乃除邦哲福建参议官田与金皆不可得邦哲对人每宣言之至若青田之潘集平江之张楶会稽之詹承宗括苍之潘景圭辈率家计钜万厚以财贿肆行交结思退或与之连姻或与之补吏又如货缣帛于乡郡粜俸米于近州责其倍偿公私咸扰政事堂不造食而折见钱权要以时新而络绎供馈享万钟之禄绩效蔑如更务贪鄙都人号之曰养家宰相亦可耻矣秘殿隆名真祠厚禄非勋贤不居思退何有于是臣等职司言责不敢但已伏望圣慈亟赐褫夺追寝以绝纷纷之议仍降出台谏累上章疏庶使天下晓然知罪恶之不可掩如此 
　　丁未诏观文殿大学士提领江州太平兴国宫汤思退落职依旧宫观 
　　戊申左朝奉郎知严州樊光远奏三衙诱略近郡平民为军乞自今军下不许收剌遇有阙额均下诸州招填庶几军无阙额民获安堵枢密院亦奏其毙且言三衙见管官兵增过绍兴二十六年元奏人数欲令以今岁终兵帐立为定额宰执进呈上曰兵不贵多当有限制今天下财赋十分之八耗于养兵朕躬行节俭未尝一缗妄费而诸军冗费岂可增添不已自今三衙令以见管兵帐为额在外诸军亦与立为定额日下住罢光远又言本州岁输御炉炭七万四千五百斤而不偿民间之直上亟罢之 是日上谓大臣曰朕顷见秦桧论除授必曰臣未知其心术如何恐招物议似未为确论且人心不同各如其面若之何尽知其心术朕谓果知其贤固当用之不然采之公论国人皆曰贤如何不用借使缪滥旋行罢黜亦惟公论但不容私意无不可也宋史全文史臣曰爵位公器也是非贤不肖公论也采之公论而任以公器设有不如所任又从而去之在我无容心焉此宰相代天之义也奈何狥一己之私见以未知其心术而遽弃焉尝观赵鼎荐用臣寮后乃奏罢而上谓鼎非护短益以重之又曰张浚用赵哲曲端刘锡见有其过即加重谴其措置未为有失何得轻用言者以罪浚呜呼桧之罔上而上察之鼎之尽公浚之无罪而上知之所谓明矣 初知琼州定南寨刘荐贷黎人王文满银马香钱而不偿文满怒率其徒破定南寨荐遁去其子为所执文满遂掠临高澄迈二县广西转运判官邓祚时为琼管安抚调土兵击文满逐之夺其田以赐有功者至是以闻黎南海四郡岛上蛮也岛直雷州由徐闻渡半日至岛之中有黎母山诸蛮环居四傍号黎人其去省地远不供赋役者名生黎耕作省地者名熟黎皆椎髻跣足男子常带弓矢喜讎杀女工纺织得中国绮彩拆取色丝和木绵挑织为军幕又纯织木绵吉贝为布与省民博易其居处架木为两重上重以自居下以畜牧地产沉水蓬菜诸香为香谱第一漫山皆槟榔椰子亦产小鸟翠羽黄蜡之属闽商值风水荡去其赀多入黎地耕种不归官吏及省民经由村洞必舍其家恃以安熟黎之外始是州县大抵四郡各占岛之一陲其中黎地不可得亦无路通朱崖在岛南陲既不可取径则复浮海循岛西南所谓再涉鲸波也四郡之人多黎姓盖其裔族而今黎人乃多姓王云 敷文阁直学士致仕刘一止卒年八十二一止乐易长者闻人有少善率称道不容口 夜白气如带东西亘天 
　　己酉诏三衙官军并以今年岁终月分见管人数为额日下住招自今有阙并申枢密院取旨下诸郡招填用本院奏也 太学博士郑闻言太学补试弟子员至五六千人望自今以举人居本州县学满一年三试中选及不犯罚者州县保明给据听赴补试从之 言者论近太府寺选官检视左藏库有剩物计值十四万七千余缗乞依天圣故事拘管入帐不得将剩数比折欠少仍于京朝官诸司使副内选委有风力屡更事任可以倚仗之人为库官从之 右文殿修撰知绵州孙道夫卒诏复敷文阁待制致仕 
　　壬子秘书省校书郎王十朋守著作佐郎 太学博士郑闻为太常博士 
　　癸丑枢密院言三衙官兵已立定额江上诸军理宜一体诏镇江建康府江池鄂州驻劄御前诸军并以奏到九月分见管兵帐为额内江州荆南府有未招人数听招足日住招应诸军日后有阙具数申枢密院招填 国子博士刘藻兼建王府小学教授 侍御史汪澈言诸路经总制钱以十九年为额其数太多财赋所出当究源流十九年经界初行民输隐漏之赋盖是适然今当取十年间酌中之数为额先是曹泳在版曹始立定额其后李邦献贺允中黄祖舜数以为不可而其言不行并见绍兴二十六年及是陈康伯进呈上曰可令户部具十年中数立为定额仍比十九年数减多少十年内通欠若干若不与除放及减岁额恐虚挂簿书又虑州县科敷取足以困百姓于是批旨行下按绍熙中东南诸路经总钱岁收一千四百四十余万缗乃又多于绍兴十九年之额不知何故当考既而江西提点刑狱公事黄应南入见又请尽除递年积欠经总制钱从之 
　　乙卯宰执奏累有臣寮论知县庸懦不职上曰知县若非赃私惨酷依祖宗朝与两易其任不理违阙此良法也 侍御史汪澈言太常博士朱熙载尝以赃罪被斥汤思退引在奉常情同胶漆秘书省正字查籥为洪州司户謟事张常先任满造都知张孝祥为思退所喜即走其门孝祥以气类之同大相称引逮孝祥之去恃籥以为心腹使之剌探时事每与思退书皆籥密为传送诏并罢按籥在馆中以论事称今年十月乙丑面对不知所言何事也 
　　丙辰武德大夫建康府驻劄御前第三正将王＜王巳＞降一官放罢以都统制王权劾其强剌民为军故也 
　　初右奉直大夫直显谟阁续觱以带职乞磨勘中奉大夫既许之矣起居郎兼权中书舍人杨邦弼言其非旧制封还录黄丁巳进呈陈康伯奏此由秦桧放行王晌等三人遂致援例者众实违令甲上曰桧不独此一事放行且如禁军换易亦改动祖宗格法朕因思霍光专政废昌邑杀许后威震天下魏相乞除奏事副封奉行祖宗故事孝宣是以致中兴之功祖宗成宪岂可不守朕无一事敢违旧章康伯曰当以邦弼所奏报行庶绝后来援例之弊上曰善 
　　戊午殿中侍御史陈俊卿言太常丞兼权吏部郎官吴曾素乏乡誉昨以上书得官因挟命术游时相之门敢为大言士流＜口虽＞鄙今处铨曹懵不晓事诏曾与在外宫观 
　　己未左朝散郎新福建路提点刑狱公事李莫特降一官莫前知泸州续觱为本路漕为属吏宇文绍直求补发荐牍莫许之矣既而郡以为觱所诘莫怒以觱私书申三省及御史台右谏议大夫何溥论莫非士大夫之所宜故有是命绍直时中孙也 初广右土丁自熙宁间有诏五丁取一免其科役每一年在县一年上州自仲冬至次年正月终分番三日一阅取事艺最高者二分先放之至是州县多以土丁供杂役每遇放免则或取其钱议者以为言诏禁止 
　　庚申诏春秋三传非系释经处毋得出题以取士用右正言王淮奏也自秦桧擅权举人对义者多附会时政失经旨故淮奏及之 
　　辛酉言者论六卿分职条章亦异朝廷特总其要而已今则不然均是事也而有前批后批之殊同是事也而有元降续降之别欲予则巧为傅会欲夺则工于舞文情法不相当则云更合取自朝廷指挥自知无法可行则云如朝廷特降指挥于本部条法别无违碍有勘当已上而退送者有未及勘当而套状者或因堂白而面授旨意或无处分而惟务陆沉变乱旧章眩惑观听人无所措手足始干托请求惟朝廷之命是听百官有司交失其守而名实乱矣望诏三省大臣凡四方奏请送有司者令各以成法来上其不以实而依违迁就者主典科违制之罪长吏以不职免所居官庶几道揆正于上法守明于下矣从之 诏自今三衙取到纲马看验讫令枢密都承旨用火印拨付逐司其见管马亦依此用印江上诸军委总领所江池州荆南府委守臣仍自远及近以甲字至壬字为文战马印左辎重印右用枢密院请也 
　　壬戌赐刘伉和州防御使印 
　　乙丑权户部侍郎钱端礼言比年以来国家财赋经费浩瀚陛下躬行节俭宜乎府库充溢而日见匮乏静惟其弊必有所缘且国无三年之蓄古人所忧况以月会日计者也臣私忧过计以有限之数不可应无穷之用谨按绍兴二十九年一岁之费编类成册进呈望诏三省枢密院台谏两省侍从同户部公共商搉究其弊原直书无隐然后条陈取旨斟酌节使可施行实当今之急务诏户部条具以闻 
