<!-- { "loadSidebar": true } -->
壬午户部尚书张悫同知枢密院事时黄潜善力荐悫故上卒用之李纲言臣前愿少缓悫除命非沮之正欲藉其力措置版曹事今陛下已用悫乞且以版曹事委之乃命悫兼提举措置户部财用时新除给事中许景衡且至上欲用景衡为中丞而以侍御史王宾为谏议大夫纲奏曰陛下用景衡为中丞诚得人然故事中丞无外除者王宾迁则台中无长官请俟景衡至而并命上许之 徽猷阁待制提举西京嵩山崇福宫王绹试给事中绹河南人尝为上宫僚 朝奉大夫袐阁修撰提举亳州明道宫邢焕再迁徽猷阁待制 观文殿大学士大名尹徐处仁薨 
癸未枢密院编修官张浚守尚书虞部员外郎将作监丞翁珽守考功员外郎珽彦国兄子也 
甲申诏尚书户部右曹所掌坊场免役等法及所辖库务并并归左曹以尚书总领 太学生李廷彦特补迪功郎以在济州言利害故也此据绍兴四年八月三日廷彦乞差遣状修入状云六月二十六日补官故系于此日于是太学录杨愿以元帅府结局恩补修职郎太学进士陈汴补迪功郎此亦以杨愿陈抃自陈状修入抃状云六月空日以兵马大元帅府准备差使补官愿状无月日今因廷彦附见当并在此时也 
乙酉诏监司州县职田并罢令提刑司具数申尚书省 户部侍郎黄潜厚言南京左藏库见在钱物不多乞应东南上供纲运令行在户部相度随宜分拨南京或东京下卸从之日历户部尚书黄潜厚奏云按潜厚今年八月方除尚书或者非此时所奏史必有一误今姑附此俟考 龙图阁学士知开封府宗泽为延康殿学士开封尹东京留守泽遗事云八月壬戌兼副留守会范讷罢乃除留守按讷以六月己卯罢不应后四十余日始为置副遗事恐误但日历既于此日书泽除留守而八月乙丑又书之疑是此日降旨八月乃出告耳日历如此者甚众今不尽辨也显谟阁待制知沧州杜充为宝文阁直学士大名尹北京留守泽首抗疏请上还京继闻有金陵之议复上疏曰今将士商旅与士大夫怀忠义者皆愿陛下归京师臣前在临濮寨中实忧群臣无远识见恐赞陛下去金陵维扬又见京城有贼臣张邦昌僭窃与范琼辈擅行威福所以乞暂驻跸南都以察人心而观天意臣料今臣僚中唱为异议不欲陛下归京者不过如张邦昌等奸邪辈阴与敌人为地愿陛下早降敕命归谒宗庙垂拱九重毋一向听邦昌辈与敌为地之语幸甚熊克小历云宗泽为京城留守时郭仲荀统禁旅在京城黄潜善汪伯彦颇疑泽因就命仲荀副之此承林泉野记所书而不考其实也仲荀除副留守在明年七月乙未盖闻泽卒而后除之详见本日并注 合门宣赞舍人刘锡知沧州锡武仲子也武仲成纪人故泸川军节度使 降授朝奉郎提举亳州明道宫钱盖复龙图阁待制充狭西总制使右武大夫恩州观察使主管西蕃部族赵怀恩特封陇右郡王初盖在狭西尝建议青唐无毫发之得而所费不赀求嘉勒氏后而立之必得其力至是用其策俾持告赐怀恩因召五路兵赴行在怀恩者吐蕃董戬从孙安化郡王怀德弟尼玛丹津也议者以其为蕃部所推伏故封之日历钱盖复旧职为狭西经制使持告赐尼玛丹津措置湟鄯事而不言益麻党征所除何官熊克小历因之但云仍赐姓名曰赵怀恩按绍兴日历五年四月二十九日赵怀恩缴到录白付身元系右武大夫恩州观察使特封陇右郡王今掇取附入盖怀恩崇宁初已赐姓名克实误也克又云复盖元官除总制使与日历所书不同按盖先降五官后用登极赦特旨叙复今所谓复旧职者盖指待制也邵伯温闻见录云靖康中钱盖请弃湟鄯朝廷下其事于熙河帅臣而皆惩符祐弃地之祸无敢任其责者乃已及金人陷狭西六路兵入熙河即求湟鄯旧族以其地与之按盖以靖康元年三月除狭西制置使其到官当在夏初而是年十一月盖即将兵入援则其建此议必在夏秋之间特朝廷多事未暇行之耳此云无敢任其责者未知所据更俟考详 初京西北路提点刑狱公事许高河北西路提点刑狱公事许亢总师防洛口望风奔溃坐夺官流琼州吉阳军高亢自頴昌以五百骑趋江南至南康谋为变知军事李定通判韩璹以便宜斩之及是以闻众谓擅杀非是李纲言高亢之弃其师朝廷不能正军法而一军垒守倅取诛之必健吏也使后日受命捍贼者知退走而郡县之吏有敢诛之者其亦少知所戒乎是当赏乃各进一官高亢祥符人璹亿曾孙也亿灵寿人景祐中参知政事日历高亢谪海外在此日中兴会要亦同而钦宗实录靖康元年十一月丙子已书许高许亢除名勒停送琼州吉阳军编管此必有一误 
丙戌李纲留身上三议一曰募兵大略谓熙丰时内外禁旅合五十九万人崇观以来阙而不补者几半今所存无几何以捍敌为今之计莫若取财于东南募兵于西北河北之人为金人所扰未有所归而关狭京东西流而为盗者不知其几请乘其不能还业遣使招之合十万人于要害州军别营屯戍使之更番入卫行在二曰买马大略谓金人专以铁骑取胜而吾以步军敌之宜其溃散今行在之马不满五千可披带者无几权时之宜非括买不可请先下令非品官将校不许乘马然后令州县籍有马者以三等价取之严隐寄之法重骚扰之禁则数万之马尚可得也又请命川狭茶马司益市马募商人结揽广南之马以给诸军三曰募民出财偿以官告度牒诏三省以次施行其募兵狭西河北各三万人委经制招抚司京东西各二万人委本路提刑司溃卒厢军皆许改剌 诏京东西河北东路永兴军江淮荆湖等路皆置帅府要郡初李纲欲因帅府以寓方镇之法黄潜善等言帅府要郡虽可行但未可如方镇割隶州郡仍命帅府要郡屯兵有差遇朝廷出师则要郡副钤辖副都监皆以其军从帅即措置兵马就绪者当优赏之纲又言步不足以胜骑而骑不足以胜车请以车制颁于京东西路使制造而教习之因绘图进呈其法用靖康间统制官张行中所创两竿双轮上载弓弩又设皮篱以捍矢石下设铁裙以卫人足长兵御人短兵御马傍施铁索行则布以为阵止则联以为营每车用卒二十有五人四人推竿以运车一人登车以发矢余执军器夹车之两傍每军二千五百人以五之一为辎重及卫兵余当车八十乘即布方阵则四面各二十乘而辎重处其中诸将皆以为可用按此车制每四军万人为车三百二十乘止有射士三百二十人恐太少当考乃命两路宪臣总领 中大夫淮南转运副使李传正言近时溃卒聚为群盗惊劫县镇望诸路无武臣提刑处权添一员专管捉杀从之传正寿朋子也寿朋彭城人祖若容参知政事父淑翰林学士 
丁亥责授凤州团练副使张所借通直郎直龙图阁充河北西路招抚使 初上皇既北迁龙德宫器玩皆为都监带御器械王球所窃球燕国长公主子也主英宗女适王师约至是内侍陈烈以其余宝器来上皆遐方异物李纲谏上亟命碎之时纲每留身奏事多所规益内侍石如冈素凶悍吴敏内禅记云上皇厚蓄如冈以自卫当考渊圣斥之上尝召如冈纲谏而止又论开封府封臂买童女及待遇诸将恩数宜均一上皆嘉纳之此据李纲建炎进退志修入此必非一日事因陈烈附见日历所载不如是之详也石如冈诸书不见所领官职 诏文臣许养马一匹余官吏士民之有马者并赴官委守令籍为三等以常平封桩钱偿其直马高四尺六寸为上等率直百千余以是为差有田之家则折其税僧道则以度牒取偿限半月籍定有隐寄者以违制论每买及百匹则守倅令佐迁一官不及者等第推赏应诸军团结以五人为伍伍有长五伍为甲甲有正四甲为队五队为部皆有二将五部为军有正副统率据此以一千二百五十人为军凡招军量增例物其白身充募者全给溃兵降盗及他军改剌者半之狭西六路仍听支诸司钱及截川纲金银如有良家子愿备弓马从军者依敢勇法月给钱米应天下官吏寺观民户愿以私财助国者听于所在送纳等第推恩仍令当职官劝诱而宪臣总之然后计纲赴行在皆用李纲请也 右谏议大夫宋齐愈入对论招军买马劝民出财助国非是时庶事草创就置三省于行宫门内尚书虞部员外郎张浚夜过齐愈于省中见其方执筹布筭问之齐愈笑曰李丞相今上三议李公素有名誉其建明乃尔浚问之故则曰胡可为也今西北之马不可得独江淮之南而马不可用括民之财岂可艺极至于兵数若郡增二千则岁责十万缗以养今岂堪此齐愈将极论之浚曰不可齐愈愕然曰何也浚曰宰相不胜任论去之谏官职也岂有身为相未几上三事而公尽力驳之彼独不恚且怨齐愈不乐曰吾固为其有虚名第欲论此三事聊扶持之是日执政奏事退齐愈入对出过省门执浚手曰适上向者之章上甚喜浚挼手曰公受祸自此始矣此据张栻私记日历六月癸未齐愈罢谏议大夫送御史台根勘乃在李纲上三议之前恐误 
戊子承务郎张纬上给田募兵法纬以为将来防秋之后应给田土并画图置籍每出战步人一名给田百亩有马人增其半鞍马器甲自备量地肥瘠纽计第一等折土为准凡系官或天荒户绝逃田听民从便自占其税役科配等皆蠲之即逃田虽已给而田主自归者听佃人别占出战人疾病事故许余丁承佃缓急点集并将带武勇家人投状效用官为置籍一等支粮每五十人立一名为长五百人又立一名皆以有材武可部辖众所推者为之各等第借补官资若所部技精及无逃亡者依格迁转否则停废别选州委通判为干办官选监司提举出战人赴点集后时或輙逃避并依军法从之后不克行 
