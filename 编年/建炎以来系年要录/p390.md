<!-- { "loadSidebar": true } -->
　　己卯军器监丞孙祖寿面对论川广守令有阙违法差官俾之久摄妨公虐民至有新授人不敢之任或有至而不许赴者望行下诸路遇守令有阙以见任正官暂时兼权即申朝省及吏部选择差官不得隐藏阙次从之 
　　庚辰右朝散郎朱敦儒特引对秦桧喜敦儒之才欲为其子孙模楷敦儒已告老强起之既至落致仕仍诏陈乞过恩泽免追夺日后致仕更不推恩比对即除鸿胪少卿人始少其节建炎中废鸿胪寺及是复置敦儒落致仕在是月丙子 
　　壬午礼部侍郎王珉为贺大金正旦使合门宣赞舍人王汉臣副之宗正丞郑楠为贺生辰使合门宣赞舍人李大授副之 
　　癸未右正言张扶言谨按右通直郎陈祖安本李光庶婢之子其天资凶险实酷似之光为朝廷擢用之时祖安出入其门助为傲虐近者以沉长卿谤讪为乡人所讼平日所与唱和独祖安为多及赴逮棘寺而郑仲熊叔侄力为营救州县观望悉为改易文字遂致漏网而祖安偃然自恣益无忌惮每对人必盛谈光之为人叹惜嗟恨谓不遇其时功业勿遂一时无知群小为所簧鼓往往靡然从之毗陵去行朝不远而祖安负罪之人乃敢遨游其间朝夕窥伺虽朝廷未欲明正典刑望将祖安勒归建州本贯令官司常切觉察月具存在申尚书省庶不复为盛世患实天下幸甚从之 右宣教郎添差通判衢州周麟之言今天子受命中兴功光创业近者太庙生灵芝九茎连叶此尤瑞应之大卓绝而创见者宜令有司考故事特制华旗绘灵芝之形于其上以彰一代之伟绩实宗社大庆诏令所属制造既而礼部侍郎王珉秦埙权员外郎赵逵等乞以诸处申到瑞木嘉禾瑞瓜双莲等并绘为旗从之王珉等申请在是月乙酉 何俌龟鉴日蚀之变高宗犹减膳避殿而桧则以阴云不见贺彗星之异高宗犹以＜宀十见＞民力出滞狱降诏而康与之以彗为不足畏桧则畀之改秩草木之瑞高宗尝谓不如铁骑十万而桧则绘芝草于旗矣高宗不敢有欺天之心桧乃敢有欺君之心桧之心直欲掩蔽灾异缘饰祥瑞以文中兴而为固宠之资耳 
　　甲申国子正莫汲大理评事莫蒙并罢殿中侍御史徐嚞言赵令衿与汲评论日月无光若非平日交结之深岂肯披露心腹遽发是言今赵汾已送狱而汲在朝列蒙为寺官若不区处则狱吏观望不尽实情必遗祸胎贻国后患望将汲罢斥蒙别与差遣庶几赵汾等狱事研究尽实灼见其奸重寘典宪使阴邪交结之徒稍知惩戢故有是命 
　　乙酉右正言张扶言谨按右承议郎张祁本农家子缘其兄邵奉使遂叨一命乃私犯其嫂以致有娠于蓐中阴杀以灭口胡寅从而庇之邵归因此失心不复视为兄弟前此孝祥新第而归终不敢往见且寅之为人凶悖险诈专事胁持范宗尹赵鼎之徒畏之如鬼虽在谪籍其势力犹可以造张祁父子之大福又能使举世不敢言祁此其力不小若不治之则轻儇之徒观望胡寅虽不附丽一朝为国生事悔之无及臣身任言责岂敢避忌不为国家远虑伏望付于有司正其罪名以快天下公论诏大理寺根治 
　　辛卯太师尚书左仆射秦桧言衰老交侵日就危惙伏望许臣同男熺致仕二孙埙堪改差在外宫观上赐诏曰卿比失调护日冀勿药之喜遽览封奏深骇听闻其专意保摄以遂平复副朕所望桧秉政十八年富贵且极老病日侵将除异己者故使徐嚞张扶论赵汾张祁交结事先捕汾下大理寺拷掠无全肤令汾自诬与特进永州居住张浚责授建宁军节度副使昌化军安置李光责授果州团练副使致仕新州安置胡寅谋大逆凡一时贤士五十三人桧所恶者皆与狱上而桧已病不能书矣此以朱熹所撰张浚行状修入臣尝见前校书郎魏了翁言在馆中时闻今敷文阁直学士吴猎言秦桧病时大理寺官以赵汾等狱案上省桧夫人王氏却之语家吏曰太师病势如此且休将这般文字来激恼他如此者再三桧死事遂已故以桧之恶如此而其子孙未尽绝灭盖王氏此举能全数十家性命故也臣又尝见蜀之老士人有为薛仲邕馆客者言仲邕时持案牍入桧卧内是时已拟定刑名只取桧一押字会其疾笃乃巳所谓五十三人赵令衿胡铨汪应辰张孝祥之徒皆是也臣按此时仲邕以枢密院编修官兼权检详仲邕乃曹泳甥与秦桧有连故得出入卧内也但五十三人不能尽得其名惜哉 中兴圣政大事记曰甚矣桧之忍也不惟王庶胡铨赵鼎张浚李光张九成洪皓李显忠辛企宗之徒相继贬窜而吕颐浩之子摭赵鼎之子汾王庶之子之荀之奇皆不免焉盖桧之心大狠愎尤甚于章蔡窜赵鼎而必置之死杀张浚而犹及其家甚至萧振以附程氏之学而得祸洪兴祖以序冯瑀论语注而得祸末年欲杀张浚胡寅等五十三人而桧已病不能书可畏哉 
　　壬辰少傅观文殿大学士秦熺言父以久病未安乞谢事纳禄伏望许臣守本官致仕庶几父子俱退追迹汉疏上赐诏曰朕方赖卿父子同心合谋共安天下岂可遽欲舍朕而去效汉二疏哉癸巳桧再请诏答曰卿独运庙堂再安社稷朝廷恃以为轻重天下赖以为安危勿药之喜中外所期纳禄有陈岂朕所望甲午熺再奏臣已与臣父议定盖是素志乞同降处分诏曰宗社再安卿与有力方将同德之求遽有纳禄之请非朕所望勿复有陈是时桧病已笃而熺秘不以闻但以满盈求退为请而已乙未上幸秦桧第问疾桧朝服拖绅无一语惟流涕淋浪上亦为之挥涕就解红帕赐桧拭泪熺奏请代居宰相者为谁上曰此事卿不当与乃赐干办府丁禩金带已刻还内是夕召权兵部侍郎兼权直学士院沈虚中草桧父子致仕制夜熺遣其子礼部侍郎埙与其党右司员外郎林一飞宗正丞郑楠等见殿中侍御史徐嚞右正言张扶谋奏请除熺为宰相此以汤鹏举劾疏修入疏称十月二十一日事故附于此林泉野记乃称董德元曹泳等谋荐即相位于此不同 是日左朝奉郎主管台州崇道观洪皓卒于南雄州年六十八后谥忠宣 
　　丙申太师尚书左仆射同中书门下平章事兼枢密使益国公秦桧进封建康郡王少傅观文殿大学士充万寿观使兼侍读提举秘书省秦熺为少师并致仕诏桧熺已降制其孙试尚书礼部侍郎兼实录院修撰埙敷文阁待制提举佑神观堪并提举江州太平兴国宫埙仍充敷文阁直学士初桧病笃招参知政事董德元签书枢密院事汤思退至卧内以后事嘱之且赠黄金各千两德元以为若不受则他时病愈疑我二心矣乃受之思退以为桧多疑心他时病愈必曰我以金试之便待我以必死邪乃不敢受上闻之以思退为非桧之党是日以思退兼权参知政事臣尝见故武学谕范子该言秦桧当国执政官不敢独奏事汤思退初入枢府一日桧拟除局务官二人上偶不付出桧疑之谕思退令留身请其故思退连称不敢桧曰此是桧意无伤也明日思退留身如所戒上见已惊曰有何事乃不与秦桧同奏耶思退具白云云上曰此细事朕偶忘记非有他也思退将下殿奏曰臣自此恐不复望清光上曰何故思退曰臣今日留身虽出桧意但其人多疑必谓臣更及他事且谕言路挤排臣去无日矣上曰无虑朕当保全思退因略言桧专权蒙蔽之状上颔之退至殿庐告以上意未至省已批出依奏桧甚喜其后台谏数劾思退党附秦桧之罪乞罢相上曰他人言桧擅权皆言于其死后独思退于桧在日为朕言之非党也子该所言必有据故具载之夜桧薨年六十六遗表略曰愿陛下益固邻国之欢盟深思宗社之大计谨国是之摇动杜邪党之窥觎林泉野记云熺尤恣横不学闻桧死置酒大喜初靖康末桧在中司以抗议请存赵氏为金所执而去天下高之及归骤用为相桧力引一时仁贤如胡安国程瑀张焘之徒布在台省士大夫亟称之未几为吕颐浩朱胜非所排遂不复用会张浚与赵鼎有隙因荐为枢密使浚罢鼎复相诸执政尽逐而桧独留既而与鼎并居宰席卒倾鼎去之金人渝盟军民皆归咎于桧桧傲然不肯退又使王次翁奏留之韩世忠张俊岳飞方擅兵桧与俊密约议和而以兵权归俊飞既诛世忠亦罢俊居位不去桧乃使江邈论罢之由是中外大权尽归于桧非桧亲党及昏庸谀佞者则不得仕宦忠正之士多避山林间绍兴十二年科举谕考试官以其子熺为状元二十四年科举又令考试官以其孙埙为状元上觉彗星见桧不乞退频使臣僚及州县奏祥瑞以为桧秉政所致上见江左小安以为桧力任之不疑桧阴结内侍及医师王继先伺微旨动静必具知之日进珍宝珠玉书画奇玩羡余帝宠眷无比命中使陈腆续瑾赐珍玩酒食无虚日两居相位凡十九年荐执政必选世无名誉柔佞易制者不使预事备员书姓名而已其任将帅必选奴才初见财用不足密谕江浙监司暗增民税七八故民力重困饿死者众又命察事卒数百游市间闻言其奸者即捕送大理寺狱杀之上书言朝政者例贬万里外日使士人歌诵太平中兴圣政之美故言路绝矣士人稍有政声名誉者必斥逐之固宠市权谏官匪人略无敢言其非者自刘光世薨其家建康园第并以赐桧及张俊薨其房地宅缗日二百千其家献于国桧尽得之性阴险如崖阱深阻世不可测喜赃吏恶廉士略不用祖宗法每入省已漏即出文案壅滞皆不省贪墨无厌监司帅守到阙例要珍宝必数万贯乃得差遣及其赃污不法为民所讼桧复力保之故赃吏恣横百姓愈困腊月生日州县献香送物为寿岁数十万其家富于左藏数倍士大夫投书启者皋夔稷契为不足比拟必曰元圣或曰圣相至有请加桧九锡及置益国官属者自非桧亲党以下至富于左藏数倍以林泉野记本文自士大夫投书启以下并据赵甡之遗史删附圣相事详具绍兴十四年六月益国官属事详具十七年三月九锡事详具二十三年正月王循友知建康府注然自渡江后诸大将皆握重兵难制张浚赵鼎为相屡欲有所更张而终不得其柄桧用范同策悉留之枢府而收其部曲以为御前诸军息兵以来诸郡守臣有至十年不易者又以僧道太冗乃不鬻度牒暗消其弊使民知务本由是中外少安至于忘讎逆理陷害忠良阴阻宗资之议又其罪之大者上久知桧＜叐＞扈秘之未发至是首勒熺致仕余党以窜逐天下咸仰英断焉 
