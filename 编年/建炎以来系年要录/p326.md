<!-- { "loadSidebar": true } -->
　　戊午刘光远曹勋辞于内殿遂命持金帅报书以行绍兴讲和录皇朝答书某启季秋霜泠伏惟太保左丞相侍中都元帅领省国公台候起居万福军国任重仰劳经画莫将等回特承惠书祇荷记存不胜感激某昨蒙上国皇帝推不世之恩日夜思念不知所以图报故遣使奉表以修事大之礼至于奏禀千请乃是尽诚不敢有隐从与未从谨以听命不谓上国遽起大兵直渡浊河远踰淮浦下国恐惧莫知所措夫贪生畏死乃人之常情将士临危致失常度虽加诛戮有不能禁也今闻兴问罪之师先事以告仰见爱念至厚未忍弃绝下国君臣既畏且感专遣 

广州观察使武功县开国子食邑五百户刘光远成州团练使武功县开国子曹勋往布情恳望太保左丞相侍中都元帅领首国公特为敷奏曲加＜宀十见＞宥许遣使人请命阙下生灵之幸下国之愿非所敢望也惟祈留神加察幸甚向寒切冀保重有少礼物具于别封伏乞容纳不宣 左正议大夫尚书兵部侍郎赵彬卒赠左金紫光禄大夫 
　　己未右通直郎直秘阁何麒特赐同进士出身麒青城人常守蜀郡用荐者除职提点湖南刑狱未上复召对遂命为夔州路提点刑狱公事 

　　癸亥言者乞令有官人铨试并兼习两场故事铨试有官人分五场曰经义曰诗赋曰时义曰断案曰律义愿试一场者听议者谓试之以经义诗赋时义者欲使之通古今试之以刑统义断案者欲使之明法令乞令二者各兼一场庶使人人明古今通法令而无一偏之失事下吏部乃命任子如所请十一月壬寅降旨 右护军都统制吴璘自腊家城班师初金统军罕札在城中璘急攻之城且破朝廷以驿书命璘遂归宣抚副使胡世将闻之叹曰何不降金字牌且来世将处耶世将以金人之俘三千人献于行在命利路转运判官郭游卿就俘护中以声音形貌验得女真四百五十人同日斩于嘉陵江上敛其尸以为京观余皆湼其面于界上放还敌气大沮罕札之受围也追泾原经略使秦弼策应 

不至罕札归遂罢弼 是日武显大夫西和州巡检元成与金人战死时宣抚司命成以所部牵制熙河敌兵行至巩川朴麻与敌遇自度必死南向而哭曰长于行阵死于兵戎竟不得见吾君矣遂自刭而死 
　　乙丑宰执奏事秦桧曰山阳所以捍淮东东关扼淮西水路又历阳六合皆近江形势之地严备此数处然后江淮安上曰山阳东关已降处分更令张俊益修守备今莫将还虽遣报使然勿以议和为意但当作不讲和处之耳 诏将作军器监如诸寺长贰例举本属人充京官三员以上岁举二员六员以上举三员用吏部请也 是日商州管内安抚使邵隆及伪知虢州贾泽战败之复虢州 

　　建炎以来系年要录卷一百四十一 
　　建炎以来系年要录卷一百四十一金人地名考证 
　　乌珠原书作兀术误改见卷一 
　　罕札原书作胡盏误今改正 
　　希卜苏原书作习不祝即金史之习不出并误今改正 


●建炎以来系年要录卷一百四十二 
　　宋 李心传 撰 
　　绍兴十有一年冬十月丙寅朔上谓大臣曰人主之权在乎独断金国之主幼而无断权归臣下往年之和出于乌珠今年之战出于达赉或和或战国之大事而皆不出于人主无断如此何以立国知不足畏矣 

　　丁卯宝文阁直学士枢密都承旨郑刚中为川狭宣谕使落直字赐银帛二百匹两秦桧将罢兵故遣刚中至西师谕指诸将 入内侍省都知陈永锡提举举江州太平观刘光远之被劾也永锡与内侍康谞多受光远金钱为之营救右谏议大夫万俟禼言赦过宥罪人主之渥泽而二人乃私布恳悃以诬公上望赐罢责以清宫掖乃诏永锡与宫观谞送吏部 是日右朝奉大夫通判扬州赵旼右朝散郎通判扬州汤广年弃城保瓜洲镇先是安抚使刘刚以措置兴化镇水寨为辞而去旼等闻敌且至遂遁官吏军民皆散城市一空事闻二人坐贬秩三等广年东野子也旼广年是月辛巳降官 

　　戊辰诏川狭宣谕使许举选人改官七员职令十员 川狭宣抚司都统制杨政及金国万户通检战于宝鸡败之时通检屯渭北政欲攻拔其城是日黎明通检将精甲万众出战政贾勇士鏖战县旁至日晡五十余合势未分政遣裨将将骑突出阵后山上执帜以招阳为麾军敌望见大呼曰伏兵发矣乃惊而溃政乘胜掩杀通检至城门而桥已绝乃擒之 
　　己巳刘光远等至敌军 
　　庚午秦桧奏上流守备上曰艰难以来将士分隶主帅岁久未尝迁动使植根深固岂是长策尝令互易如臂指可以运掉才过防秋便当 

为此则人人可以指踪号令矣上又曰敌人议和熟思所以应之若彼我之势强弱相等如是而和者彼有休兵之意我强彼弱足以制其命如是而和者彼有惧我之意也是二者于和为易若乃彼强我弱压以重兵要盟而和则必有难从之事邀我以逞当思所以应之者可预戒诸将厉兵秣马以为待敌之具事或难从岂得避战也 
　　壬申言者论近闻楚州建康二郡有回禄之灾延烧甚广臣窃谓今近边州县当此军旅之际各宜谨察奸人恐有乘风纵燎如帑廪储积一或有失则为害不细况其间阴谋诡计有不可测知者且如逆豫尝遣人于太平州放火既归言功遂得补官明书伪告顷闻吏部有直携此 

告乞换给者其已然之明验如此安可略而不察诏送枢密行府措置 左承议郎知万州冯时行罢仍疾速取勘以夔路转运判官李埛言时行招置剌虎一军五百人以为自卫之计显属跋扈故也 暴起新视事方谋痛征属州诡为羡财以献于朝市恩宠闻知万州有积钱风取之时行独不可曰州之地不宜稻而官出盐为直俾岁籴六千斛输之夔岂忍如异时吏私其直而歛于民鬻盐为钱而自为籴令将以是奉上官乎 大怒劾于朝故黜 
　　乙亥增五品已下官绫纸钱 虔州免解进士李珙特封养素处士珙赣县人朴从子也行义修洁该通典故秘阁校理孔平仲以其子妻 

之江西诸司上其行义于朝故有是命 是日金国都元帅宗弼遣刘光远等还宗弼之入犯也首破泗楚二郡枢密使张俊在镇江遣其侄统制官子盖以轻兵于维扬盱眙之间伺敌进止俊不以兵渡江恐妨和议谓人曰南北将和敌谓吾怠欲摅柘皋之忿尔勿与交锋则敌当自退时右谏议大夫知镇江府兼沿江安抚使刘子羽建议清野尽徙淮之人于镇江兵民杂居子羽抚以恩信无敢相侵扰者境内帖然既而敌骑久不至俊以问子羽子羽曰此敌异时入犯飘如风雨今更迟回是必有他意至是宗弼遣光远等还报大略言当遣尊官右职名望夙著者持节而来盖金欲速和故也绍兴讲和录敌元帅上第二书皇统元年十月十日具位致书云云今月四日刘光远等来得书审承动静之详为慰 

所请有可疑者试为言之自割地河南之后背惠食言自作兵端前后非一遂致今日鸣钟伐鼓问罪江淮之上故先遣莫将回具以此告而殊不见答反有遽起大兵直渡浊河之说不知何故虽行人对面之语深切勤至惟曰阃外之命是听其书词脱略甚不类如果能知前日之非而自讼则当遣尊官右职名望夙著者持节而来及所赍缄牍敷陈画一庶几其可及也薄寒切冀对时慎重专奉书披答不宣 
　　丙子左朝奉郎干办诸司审计司胡汝明御史台检发官陈士举并为监察御史汝明黟县人上召对而有是命 
　　戊寅宗正丞邵大受言宗正旧有四书曰玉牒曰仙源积庆图曰宗藩庆系录曰宗枝属籍建炎南渡寺官失职举四书而逸于江浒陛下 

比命重修仙源庆系属籍总要乃合三者而一之固已无愧于昔独玉牒未修望诏有司讨论一书以备中兴之盛典从之大受建德人也熊克小历系此事于丙子今从日历 少保醴泉观使岳飞下大理寺先是枢密使张俊言张宪供通为收岳飞处文字后谋反行府已有供到文状左仆射秦桧乘此欲诛飞乃送飞父子于大理狱命御史中丞何铸大理卿周三畏鞫之岳侯传云秦桧密遣王俊同王贵前去谋陷侯王俊王贵等观望秦张宪岳云欲谋反等事俄将宪岳云俱杻械送大理寺根勘上闻惊骇秦桧奏乞将张宪岳云与飞同白其事是时侯尚不知良久秦桧密遣左右传宣请相公略到朝廷别听圣旨侯既闻宣诏即时前去却引到大理寺侯骇然曰吾何到此才入门到厅下轿不见一人止见 

四面垂帘才坐少时忽见官吏数人向前云这里不是相公坐处后面有中丞请相公略来照对数事相公点头云吾与国家宣力今日到此何也道罢随狱吏行至一处见张宪岳云露头赤体各人杻械浑身尽皆血染痛苦呻吟又见罗振等将王俊王贵首张宪岳云并侯反状罪文前来云国家有何亏负你三人却要反背侯向万俟禼罗振曰对天盟誓吾无所负国家汝等既掌正法且不可陷忠臣吾到冥司与汝等面对不休众闻其说罗振并御史中丞万俟禼等曰相公既不反记得游天竺日壁上留题曰寒门何载富贵乎众人曰既出此题岂不是反也侯和众人皆是秦桧门下既见不容理诉长吁一声云吾方知已落秦桧国贼之手使吾为国忠心一旦都休道罢合眼任其考掠按此时罗汝楫已不 

为御史万俟禼亦未为中丞其后禼迁中司汝楫迁谏议然汝楫不与此狱传所云恐误姑附此更须详之 资政殿学士提举临安府洞霄宫翟汝文薨于平江府私第谥忠惠 
　　己卯上曰凡事必谨于微若事已成则难改故书言制治于未乱保邦于未危荆襄守臣辟差者勿令久任以渐易之非特谨微亦所以保全之也 
　　壬午权尚书吏部侍郎魏良臣落权字充大金军前通问使翊卫大夫保信军承宣使知合门事王公亮落阶官为福州观察使副之国书 

但使之歛兵徐议余事绍兴讲和录皇朝答书某启孟冬渐寒伏惟太保丞相侍中都元帅领省国公钧侯起居万福军国重任委勤筹画刘光远曹勋等回特承惠示书翰不胜忻感窃自念昨蒙上皇帝割赐河南之地德厚恩深莫可伦拟而愚识浅虑处事乖错自贻罪戾虽悔何及今者太保左丞相侍中都元帅领省国公奉命征讨敝邑恐惧不知所图乃蒙仁慈先遣莫将韩恕明以见告今又按甲顿兵发回刘光远曹勋惠书之外将以币帛仰承宽贷未忍弃绝之意益深惭荷今再遣左正议大夫尚书吏部侍郎文安郡开国侯食邑一千户魏良臣保信军承宣使知合门事兼客省四方馆事武功县开国伯食邑七百户王公亮充禀议使副伏蒙训谕令敷陈画一切惟上令下从乃分之常岂敢輙有指述 

重蹈僭越之罪专令良臣等听取钧诲顾力可遵禀者敢不罄竭以答再造仰祈钧慈特赐敷奏乞先歛兵许敝邑遣使拜表阙下恭听圣训向寒伏冀倍深钧重有少礼物具于别封切冀容留不宣上曰良臣往军前礼物不必用上等盖礼有等威不可不严茍乌珠礼物用上等而却以中下等奉其国主则在我者礼不至矣何以待外国乎上等物留以待其国主上又曰恐左藏库无佳帛朕处有之向张浚在川狭每岁进奉摴蒱绫帛等皆在朕未尝用一匹桧曰陛下恭俭如此中兴可必也 
　　癸未监察御史陈膏梅充实吴传并罢膏守太府少卿充实行尚书吏部员外郎 

　　甲申度支员外郎李椿年自鄂州还行在 右武郎吴拱为泾原路兵马都监 婺州观察使充两浙西路马步军副都总管权知合门事韩恕令之任从所乞也 徽猷阁待制提举江州太平观卢知原卒 
