<!-- { "loadSidebar": true } -->
　　乙酉皇叔持服前捡校少保光山军节度使知大宗正事士＜亻褭＞特起复 宣议郎御营使司参议官王择仁为通直郎直徽猷阁权发遣河东路制置使司公事节制本路应干军马时京西与河东北接境而忠义之人犹有聚兵保守山寨者河南镇抚使翟兴遣亲信持＜虫葛＞书取间道以结约之如向密王简王英等数十寨皆愿听节制兴言于朝上大喜遂命兴与择仁同领其事先是择仁以宣抚处置使张浚之命节制京西军马在均襄间事见今年三月己酉故就命之及是择仁言山寨首领韦忠佺宋用臣冯赛皆乞兵渡河克期相应赛辽州人自军兴即与其徒保聚山谷数与金人战乃以忠佺为中卫大夫昭德军承宣使制置使司都统制兼知太原府用臣赛并拱卫大夫忠州团练使制置使司同都统制用臣知平阳府赛知隆德府加兴节制应援河东北军马使仍许择仁带见兵万人以行俟过大河许以便宜从事命下择仁兵巳溃矣赵甡之遗史载此事于绍兴元年八月己卯今从日历 诏两浙转运司以米万斛输楚州 
　　丙戌宁远军节度使醴泉观使孟忠厚乞蠲太母所过秋税范宗尹曰顷巳免夏税若复蠲放虑州郡经费有缺必致横歛上愀然曰常赋外科歛及赃吏害民最宜留意祖宗虽崇好生之德而赃吏死徒未尝末减自今官吏犯赃虽未欲诛戮若杖脊流配不可贷也中兴圣政臣留正等曰设官吏以牧民志不在民而贪黩是为民之贼也艺祖皇帝惩五季之毙凡赃吏一切弃市艺祖岂好刑人者哉诚以不如是不足以行仁政于天下者也而况艰难以来生民之困极矣抚摩涵餋民犹或病而贪黩之吏乃敢剥刻以肆其无厌之求如之何民不穷且盗乎故太上皇帝恻然念常赋之不可免而欲不贷赃吏之罪圣上断然举而行之惩一而百劝其真得艺祖太上皇之心欤 枢密院言往岁金人自蕲黄渡江今防秋是时乞令舒蕲镇抚使李成光黄镇抚使吴翊捍御上流毋令敌骑深入时光州统制官武功大夫刘绍先引所部去翊以光州不可守率军民弃其城东下道梗无所向往依成死于军中朝廷遂以成为舒蕲光黄四州镇抚使吴翊弃光州不知在何月日成兼四州不见于史但绍兴元年五月三日有旨罢成舒蕲光黄四州镇抚使故于此并书之绍先至九江守臣姚舜明留之奏以为本州兵马副钤辖就统其军 
　　丁亥右武大夫忠州剌史楚泗等州镇抚使赵立领徐州观察使初有诏闾勍便宜加借官职之人皆罢而立奏诸军血战解围至今犹未推赏若复追夺何以示信朝廷以立忠义素著故申命之先是议者以金人尚留淮东恐其侵轶欲复为海道之行范宗尹独以为危事不可再蹈若频年海道则远近离心大事去矣乃诏浙西安抚大使刘光世遣兵防江仍会合淮南诸镇并力邀击立私谓寮属曰今敌自山东济师不巳城中粮且尽则无以善其后将先事取京东巳陷没诸郡窒敌路及求粮旁邑则吾事济矣且京东诸州本吾民也闻我之来必解甲相迎是时张荣在盐城县乘乱鸱张立亲击破之并足粮食将经营京东行次宝应县承州报敌复聚兵扬州立遂归而昌巳傅城下立慨然曰敌终不去惟有竭节守死此州而巳屡出兵破敌敌围之 
　　戊子以魔贼平德音释饶信二州徒以下囚 河东忠义统制卢师迪韩进皆渡河见翟兴计事诏并以为武翼大夫合门宣赞舍人师迪知泽州进知怀州 朝请大夫提举亳州明道宫滕康朝散大夫提举江州太平观刘珏并责授秘书少监分司康永州珏衡州居住坐失豫章为言者所劾也于是其属官汪若海何大圭并除名岭南编管 
　　己丑诏通泰镇抚使岳飞以所部救楚州时扬承二镇已陷楚势亦危赵立遣人告急签书枢密院事赵鼎欲遣神武右军都统制张俊往救之俊曰敌方济师达兰善兵其锋不可当立孤垒危在旦夕若以兵委之譬徒手搏虎并亡无益鼎曰楚当敌冲所以蔽两淮若委而不救则失诸镇之心俊曰救之诚是但南渡以来根本未固而宿卫寡弱人心易摇此行失利何以善后鼎见上曰江东新造全藉两淮若失楚则大事去矣是举也不惟救垂亡之城且使诸将殚力不为养寇自讨之计若俊惮行臣愿与之偕往俊复力辞乃命飞立腹背掩击仍令刘光世遣兵往援毋失事机 
　　庚寅诏景灵宫神御自海道迎至温州奉安 自分榷货务场于临安而商人不复至行在是日诏废越州场务量留监官一员打套出卖乳香而巳 
　　辛卯给事中富直柔为御史中丞 广西转运司请罢催税户长而依熙宁法村疃三十户每料轮差甲头一名从之仍推行于诸路日历无此今以绍兴五年十一月二十八日户部状修入熊克小历载此事于今年四月壬辰当考 中大夫冯澥复端明殿学士提举成都府玉局观以澥自言邦昌僭伪巳在城外不与始谋又不污其伪命也 带御器械潘永思罢永思护六宫东归卢益颇与之交结为谏官吴表臣所论上恶之范宗尹请出永思上曰未可罢禄以困苦之庶知悔过朕于戚里未尝私以恩泽如邢后之父不复收召张婕妤兄弟皆小官卿等所知卢益观望阴结永思非端人也 
　　壬辰故朝散郎毛注追复左谏议大夫注江山人大观间为御史屡劾蔡京后以不言张商英废斥至是复之 盗杨隆与其徒百余人入梅州焚州治执守臣通直郎沈同之至城北杀之掠城中而去此以绍兴三年正月二十三日梅州为都头李乙乞酬赏状增入他书并无之 
　　癸巳诏户部计会内东门司日下进绢五千匹言者论仁宗皇帝于太平富盛之时犹节损冗费罢去无名况今日艰危空乏之际乎愿陛下取宪仁祖用度好赐更加节约凡不得巳而锡予者但降赐目付之有司则疑谤自销而户部经费亦可少纾矣诏候内藏库有绢日拨还此恐即胡交修所言当考 建州民范汝为粗知书其诸父以盗贩为事而号黑龙黑虎者尤善格斗群不逞附焉每数百人负盐横行州境官不能捕有儒林郎江钿建阳人老矣郡守谓钿有谋使摄令瓯宁以图二范未几果擒之皆死于狱其徒无所归往依汝为一日汝为因刃伤人至死遂作乱事在七月建阳令王昌瓯宁令黄邦光不能讨时方艰食饥民从之者甚众守臣朝奉大夫韩珉遣州兵出战为所败贼势滋盛言者乞委官节制乃命本路安抚使程迈会兵讨之熊克小历称诏帅臣徽猷阁待制程迈遣兵讨之按迈除待制指挥今年五月壬寅巳不施行克所云恐误 
　　甲午中散大夫提举亳州明道宫韩澡为其父故观文殿大学士忠彦请谥上曰吕颐浩尝奏崇宁党碑视其姓名皆贤士大夫真可惜也上篆其神道曰世济厚德之碑谥文定忠彦琦长子建中初左仆射党籍执政第十人济州安置定谥在绍兴元年四月癸丑赐碑在建炎四年九月辛未今并书之 起居郎洪拟试中书舍人 诏起复左武大夫忠州防御使神武副军统制陈思恭将所部屯明州以防海道 两浙安抚刘光世畏金人之锋不能援扬楚但遣统制官王德郦琼将轻兵以出是日按宋史系乙未日渡江与敌游兵遇击之 
　　丙申以直徽猷阁方孟卿知建州 
　　丁酉诏起左藏库绢并赴温明州寄桩以将避敌也此以绍兴四年十月二日户部劄子修入 
　　戊戌武义大夫忠州剌史合门宣赞舍人桑仲为襄阳府邓随郢州镇抚使兼知襄阳府初仲既逐程千秋事见去年十一月丁未即据襄邓随郢数州有众十余万久之其军食绝乃以人为粮至是宰相范宗尹念其乡国被祸之酷请赦仲罪遂命之时朝廷未知仲阶官乃权给敕仍令仲自陈所领官职而后赐告焉熊克小历载仲除邓随郢三州镇抚使于绍兴元年二月末注云朱胜非闲居录云范宗尹以其兄宗礼在桑仲军中故授仲襄阳邓随郢均房等郡镇抚使地大人众稍为患又王铢亦言仲授襄阳镇抚使今据汪藻外制乃邓随郢三州而襄阳不在其数合依汪藻制词按日历仲除命在今年八月戊戌仍云兼知襄阳府克所云误也均房乃王彦所领仲不兼此二州胜非亦误其后仲死朝廷乃以襄郢邓随四州分为三镇以授李横李道既而本镇参谋官赵去疾等奏四郡不可分乃复合为一镇日历载其事甚详不知克何以卤莽如此赵甡之遗史载仲为镇抚使在明年二月盖记其受命之时克于此始书之又误矣 初上召宣教郎致仕周虎臣道梗不即赴及是至行在会舒蕲镇抚使李成且叛大臣议择可使成者虎臣请行上召对以为太常博士是日遣虎臣持抚谕敕书及战袍金束带往赐成受之时寇盗纵横成欲据一方以观天下之变遂径犯江西 
　　初朝奉大夫提举广西左右两江峒丁公事李棫与帅臣许中不和因互讼其过会有旨减罢提举官以帅臣属官一员兼领是月棫始受命既而中论棫不巳诏停棫官即钦州劾治提举司减罢未见月日绍兴元年六月二十九日广西转运司申经略司干办任彦辉兼提举峒丁乞支公使钱亦不云何日降旨二年闰四月二十四日贡士李汉状叔棫于建炎四年八月内已遵依圣旨减罢讫则是命受在此月也棫停官在今年十一月丁卯而日历不书今以绍兴二年闰四月御史台看详状修入 鼎澧镇抚使程昌＜宀禹＞既受命传檄二州新除辰沅靖州镇抚使孔彦舟闻之自鼎州渡江入益阳县守臣向子諲在衡永间未至宣抚处置司参议官王以宁率所部拒之为所败以宁遁去彦舟遂入潭州宣抚处置司主管机宜文字傅雱在其军中即以便宜檄彦舟权湖南马步军副总管彦舟之入潭也潭之官吏移治攸县彦舟遂立赏以搜捉郡官时儒林郎张掞者在潭州乃以掞权本州通判兼权州事昌＜宀禹＞披荆棘立军府屡与贼接战其御下甚严有不用命者必诛之贼不敢犯孔彦舟去鼎入潭史无月日熊克小历系之四月末按绍兴元年正月韩璜奏状云去年秋冬间王以宁提兵在州孔彦舟全军入境则必非四月也赵甡之遗史载于八月末庶几近之日历彦舟十一月己酉除湖南副总管己酉初十日去此两月余当是朝廷方闻此事今从遗史彦舟之在鼎也移檄本路提举官曾几求盐以给军食本司官属惧请予之以纾祸几拒之不与既而昌＜宀禹＞复欲得盐几曰使吾畏死则输彦舟矣亦不与几楙弟也 金人侵犯陵寝河南镇抚使翟兴遣其子琮及统领官赵林率兵自河阳南城至巩县永安军邀击之屡战皆胜追奔至渑池而还 盗张琪聚众屯舒城县李成在头子山遣人督其刍粟琪惧移屯庐江县至是又移屯襄安镇 金左监军昌招抚迁水寨赵琼降之 
　　建炎以来系年要录卷三十六 
　　建炎以来系年要录卷三十六金人地名考证 
　　罗索原书作娄宿误改见卷一 
　　尼玛哈原书作黏＜罒干＞误改见卷一 
达兰原书挞懒误改见卷一 


●建炎以来系年要录卷三十七 
　　宋 李心传 撰 
　　建炎四年九月庚子朔滁濠镇抚使刘纲言本军阙食事属危急诏建康府赐米二千斛仍毋得渡江时纲已率所部自采石济江屯于溧阳其徒乏食往往抄掠以自给 
