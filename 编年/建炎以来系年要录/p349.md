<!-- { "loadSidebar": true } -->
　　庚子左通奉大夫提举江州太平观万俟卨降左中大夫归州居住李文会在中司论卨兄右朝散大夫止以嬖妾为兄女嫁士人林谠奏受将仕郎止除名谠送二千里外州编管而卨有此命 

　　辛丑御史中丞詹大方言陛下作新庶政光启中兴而士大夫轻于为国重于谋身前此事之未定且进且郤利于已身则就之谋及国家则避之今事之既成时向安平则专务进取阴交伺隙此风不革最害治之大者伏望明诏大臣崇奖廉隅退抑奸险将见大小之臣咸怀忠良中兴之盛可立而待诏榜朝堂 
　　甲辰淮东转运判官汤鹏举言五月乙亥楚州盐城县海水一概澄清秦桧请率百官入贺上曰自太祖平定天下太宗时干戈偃息真宗 

时祥瑞甚多祖宗圣语止于丰年为瑞第可付史馆不必受贺桧曰不受贺尤见大体 
　　乙巳诏国子监置小学先是监尚书六部门程允元转对援故事有请前十日擢允元太府寺丞至是行下允元建请在四月戊申 
　　丙午右正言何若言陛下倚任忠贤排屏奸慝盖深知致治之要臣望陛下独观昭旷之上以照临臣下审知其君子也则信任之知其小人也则斥逐之如是则一心狥国者得以辅治异趣而狥私者不能以害治中兴之业愈久而愈隆矣上览疏谓秦桧曰朕任台谏正要分别君子小人若小人者但时察而去之斯不害治矣熊克小历但书何若乞进君子退小人六字非其本旨今依日历所载摘书之克又称上谕若云 

云此乃秦桧进呈所得圣语克误也 
　　建炎以来系年要录卷一百五十一 
　　建炎以来系年要录卷一百五十一金人地名考证 
　　乌雅原书作乌延误今改正 
　　阿古达原书作阿骨打误改见卷一 


●建炎以来系年要录卷一百五十二 
　　宋 李心传 撰 

　　绍兴十有四年秋七月庚戌朔上以皇太后微不豫谕宰执曰朕侍太后每一食减少不胜忧惧朕平日先意承志太后意之所向便竭力供应然太后圣明大事未尝言及凡所须皆是小事易从者秦桧曰陛下圣孝如此天下之福 御史中丞詹大方言太常博士凌哲刘嵘之罪谓哲居讨论之职每每缄嘿无所可否此其首鼠两端志有所待嵘挟迂僻之学好为异论不恤国事志在谋身诏二人并罢乃以嵘通判建昌军哲吴县人也按哲为礼官跨二年半嵘为礼官仅三年其所讨论当考 

　　壬子诏责授建宁军节度副使藤州安置李光俟牵复日特降三官坐前为江东大帅擅用上供钱帛也按此事绍兴三年正月已行遣不知今日何以再施行也辅臣进呈上曰当治其初擅用之人若止于见任者责偿则必取于民未为允当于是特免补还而光与饶信州守臣四人皆坐贬秩 秘书省正字吴芾何逢原并罢殿中侍御史汪勃言芾与潘良能结为死党变乱是非逢原因蓝公佐之回揣见和议少变乃公肆异论求合流俗二人者不罢黜缓急之际必为国家之害乃以芾通判处州逢原通判池州良能去年九月丙子论罢 

　　癸丑上谕大臣曰京西襄阳一带宜择守臣庶不生事秦桧曰当依圣训 
　　丁巳诏与国同姓者不得二名用宗正寺主簿詹棫之请棫济州人也 命有司改作祭器三年乃成 
　　戊午秘书少监游操等上表乞车驾幸秘书省许之 敷文阁待制提举江州太平观施坰卒 是日端明殿学士同签书枢密院事王伦为金人所杀伦留居河间者六年至是金人欲以为河间平滦三路都转运使伦曰伦奉使而来非降也大宋之臣岂受大金爵禄耶金遣使来趣伦又不受金人杖其使俾缢杀之伦厚赆使人冠带南向再拜恸哭乃就死于是河间地震雨雹三日不止人皆怜之 

　　庚申复置梅州 
　　辛酉升蜀州为崇庆军以上始封之地故也 
　　壬戌尚书礼部侍郎兼直学士院秦熺提举秘书省掌求遗书时新省成少监游操援宣政故事请置提举官故有是命仍铸印赐之 右奉议郎李观民新知濠州入见上戒令毋招集流亡恐致生事仍命秦桧以此语之 
　　甲子诏修钱塘江岸以备潮涨上谕大臣如捍江卒数少许取之近郡仍令中秋前毕工 

　　乙丑追封柔福公主为和国长公主 
　　辛未诏诸州以御书孝经刊石赐见任官及系籍学生时巳颁孝经于群庠而殿中侍御史汪勃言陛下独擅圣人之德上天昭监果定和议于众论鼎沸之中极天下之至养望降明诏令募工摹刻使家至户晓以彰圣孝故有是命 
　　壬申直秘阁知扬州许中主管台州崇道观从所请也直秘阁知盱眙军向子固知扬州持服人沈该依前直秘阁知盱眙军 徽猷阁待制提举亳州明道宫程俱卒 

　　甲戌左朝奉大夫龚宽降三官永不得与堂除差遣坐前至潮州日不依期限狥私曲法擅放编置人王文献令自便故也文献因进注司马法免解巳见绍兴十年十月不知后来缘何事编管先是责授清远军节度副使赵鼎在潮州文献与鼎相见鼎历问行朝事宜因谕＜宀十见＞称文献切直令纵其自便鼎复以钱米馈之时高闶为礼部侍郎闶患近世礼学不明凶礼尤甚尝著厚终礼鼎以书寓文献达闶求之至行都而闶巳去坐他事下临安狱守臣张叔献鞫之案奏乃有是命＜宀十见＞建阳人也按今年九月詹大方劾赵鼎章疏称文献与龚 

＜宀十见＞已有行遣而日历所载甚略不知文献如何行遣也 
　　丙子上幸秘书省太师尚书左仆射监修国史秦桧率百官及实录院官奉迎上即道山堂进膳已遂幸秘阁召群臣观晋唐书画三代古器还御右文殿赐群臣茗饮从官坐于堂上省官席于庑下赐游操五品服御书扇省官及史官皆迁官 
　　戊寅上曰秘府书籍尚少宜广求访桧曰陛下崇儒尚文是宜四方翕然向化李文会曰若非干戈偃息此事亦未易举中兴圣政臣留正等曰国初削平僣乱收诸国之书而三馆之制犹仍五代简陋太宗皇帝见之慨然曰是岂足以蓄天下图书延四方之士耶遂亲为规画一新 

轮奂大书飞白焜燿榜题銮舆临观以幸多士圣圣相继有加无损文明之治跨越汉唐廊庙之材皆于是乎取之兹诚有国之先务而治化之本原也中遭难厄太上皇帝开中兴之运首求遗书追祖宗之秘藏崇建三馆还祖宗之旧观亲御榜题幸临多士袭祖宗之盛典行幸之诏又曰士习于空文而不为有用之学尔其强修术业益励猷为一德一心丕承我祖宗之大训是又欲幸多士而作成之以收祖宗得人之盛也猗欤盛哉虽周宣复古何以尚兹是宜圣子永永万年得以持循也欤 左承议郎知雅州杨昭左承议郎签书雅州判官厅公事王咸久各降一官以符同作弊牒试举人不当为转运司所劾故也 

　　八月庚辰朔尚书比部员外郎李柽行监察御史 诏少傅判绍兴府信安郡王孟忠厚特放罪初忠厚移守绍兴甫视事会以郊赦加恩乃令所亲左承议郎吴棫为表辞免其间有本无时才出为世用之语御史中丞詹大方论忠厚表词轻侮意谓今日不足与有为诏令分晰忠厚皇恐上＜锍-釒＞自明乃有是命秦桧寻物色知棫所代由是废斥以终此以王明清挥麈录脩入但明清又云忠厚奏以久弃笔砚实他人代作则不然忠厚＜锍-釒＞中元无此语今不取忠厚得旨分晰在七月癸酉今并书之 

　　壬午直龙图阁知镇江府蒋璨罢以转运司劾其擅以经费钱物收入公使故也先是上尝言其避事至是罢之孙觌撰璨墓志云知镇江府当是时权贵人执爵禄之柄视苞苴丰俭为低昂公独无所饷遂罢归请祠得台州崇道观凡四任宫祠十二年 
　　癸未右正言何若言陛下绍复基图励精政理机务必由于中书兵柄悉归之枢筦典章一新威令再振而士夫丧廉耻之节权要启侥幸之涂处持橐之任而睥睨钧衡有如洪皓无汗马之劳而觊觎节钺有如蓝公佐兹风一扇浸淫不巳则朝廷纪纲几何而不为其紊哉愿陛下悉加裁抑一断以义是乃所以保全之也从之 

　　甲申右正言何若为国子监发解所监试秘书少监游操等三人充考试官详定一司敕令所删定官骆庭芝等六人为点检试卷官尚书刑部员外郎吴■试驾部员外郎叶廷圭等二人为点检试卷官监学降敕差试卷官自此始 
　　丙戌太师秦桧以幸秘书省毕率百官诣文德殿拜表称贺 
　　丁亥右承议郎万俟允中贷死配贵州坐从使金国日以禁物博厚利故允中卨从子也 

　　庚寅直显谟阁两浙转运副使李椿年权尚书户部侍郎仍旧措置经界 
　　辛卯上谓大臣曰言者多乞选县令盖令非其人则为民害可令吏部长贰审察注拟或老病则更授他职庶得人而民受其惠后二日都省请申严近制因民事被罪及老病之人不得注守倅县令从之 户部尚书张澄引病以龙图阁学士提举江州太平观 敷文阁待制知临安府张澄按两张澄当有一误升直学士此似为王文献狱事当考 
　　癸巳召尚书左司郎中林保国子司业宋之才入对以保权尚书吏部侍郎之才权礼部侍郎后二日以保为贺大金正旦使知合门事康 

益副之之才为贺生辰使合门宣赞舍人赵瓌副之 左奉议郎蜀州州学教授李宏知合州自诸州学官除郡前是未有故著之 是日上谕大臣曰言者多劝朕变法朕思祖宗旧法巳善岂宜轻改秦桧曰遵先王之法而或过者未之有也上曰然 
　　丁酉吏部尚书罗汝楫为龙图学士知严州以汝楫引亲年有请也 
　　庚子上谓秦桧曰朕于晋书取王羲之传凡诵五十余过其与殷浩书及会稽王笺所谓自长江以外覊縻而巳其论用兵诚有理也桧曰诚如圣训 

　　壬寅秦桧进呈直学士院杨愿秦熺所撰贺金主正旦及生辰国书上览熺所撰再三称善于是命用之 
　　癸卯殿中侍御史汪勃言陛下兼爱南北之民力定和议与天下更始崇儒重道同符祖宗臣愚以为今年科场当国学初建万方多士将拭目以观取舍为之趋向欲望戒敕攸司苟专师孔孟而议论粹然一出于正者在所必取其或采摭专门曲说流入迂怪者在所必去 
　　甲辰进呈上日勃论甚善曲学臆说诚害经旨当抑之使不得作则人之心术自正矣可勃所奏 
　　乙巳言者论寇朱明未平请悉以贼舟所有物赏将士之立功者上谓大臣曰此良法也凡攻城以子女玉帛与立功之人其城必破如此 

朱明必就擒矣时步军司统制官张守忠以所部往管军赵密戒之曰海道与陆异穷之则日月相持非策之善要在拊定之既而签书枢密院事李文会又请张皇榜立重赏许其徒自相捕致未几明等遂降 
　　是月金国境内大风拔木自河南北转至山东而止 
　　九月按是月己酉朔庚戌礼部员外郎陈鹏飞面对言凡有献利害者乞加讨论必合于祖宗之旧如巳试无成必加黜责上谓大臣曰祖宗之法思虑巳精审讲究已详备不必改作天下自治秦桧曰天下本无事宜遵成宪为善上曰小人喜更法往往谓朝廷无所建明不知本无 

事然法至于弊乃不得巳而更之耳 
　　辛亥显谟阁待制提举亳州明道宫葛胜仲卒后谥文康 
　　甲寅右朝请大夫通判明州钱端礼直秘阁 
　　乙卯才人韩氏废 
　　丁巳置皇后宅教授员 

