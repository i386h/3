<!-- { "loadSidebar": true } -->
　　丁丑宰执入贺上曰昨日宣诏想见人心喜悦汤思退曰岂惟士大夫虽闾巷细民无不鼓舞仰见睿谋英断合天人之心如此 上又与王纶等论淮上盗贼因曰自古销盗贼之术无如轻徭薄赋纶曰陛下一语尽之矣夫奸凶喜乱世固有之然千万人中无一二也其余悉是善良徭役诚轻赋敛诚薄则民安居乐业虽驱之为盗贼不从也昨罢榷场南北之商弃物而逃困于道路无所得食渐至抄掠是时皆劝陛下严责州县捕之陛下非惟不杀且给之褁粮使各归业不久遂定上曰知此道者惟唐太宗纶曰贞观之治庶几三代者岂虚乎哉 是日叶义问等发行在左朝奉郎主管台州崇道观沉长卿与义问善至是辟为书状官长卿至燕而病比还卒于保州 
　　戊寅殿中侍御史汪澈言祖宗故事凡政刑纪纲礼文法度可以备讨论者莫具于会要一书舍是则漫散无统矣章得象王圭所编次止于熙宁十年自元丰以迄于今八十年间未有编次恐岁月浸远不无漏逸臣窃见秘书省官常不下十余人苦无职事望令起自元丰以后讨论纂述以成一代之缛典传于无穷诏礼部秘书省条具取旨 提举江南东路常平茶盐公事王义朝罢以殿中侍御史汪澈论其抑勒民户请买官田也 
　　己卯左承议郎薛良朋为国子监主簿 诏滁州上供钱依濠州盱眙军例更展免一年上优假淮民自休兵至今未尝起税也 
　　三月庚辰朔户部郎中总领淮西财赋都絜入辞言江东屯军岁费缗钱七百万米以石计者近七十万科拨虽有名限期虽有日尚虑监司守贰恬不加意望将弛慢尤甚者许臣按劾黜责从之 太府少卿方师尹守尚书左司员外郎 吏部员外郎兼国史院编修官胡沂守右司员外郎兼职如旧 
　　辛巳秘书省校书郎史浩魏志权兼建王府教授兼恩平郡王府教授 诏自今除授馆职并先召试学官依格选除议者言儒林册府之官祖宗以来必试可而后授比年召用人材故事浸废使州县小吏皆有侥幸超躐之心望特命大臣举行召试之典事下吏礼部而权吏部尚书周麟之等言景德二年命学士邢昺等与堪充国子监直讲者十人得太子洗马张頴等试经义于学士院而命之自后考试学官即不该载止有差注学官格法故有是旨 敷文阁待制知平江府陈正同提举江州太平兴国宫 秘阁修撰知宣州朱翌知平江府 集英殿修撰知临安府钱端礼言本府自绍兴二十八年以后未偿铺户国信等买物钱二万九千余缗屡经进状或省部投牒照应本府缘去年拣汰将兵今按月将粮料等钱四千五百余缗赴左藏库送纳望自三月以后截拨上供窠名尽数当官支还所捐不多而所惠甚众从之 兵部尚书杨椿奉诏举利州西路驻劄御前左部统制杨从仪右部统制李师颜可备将帅而左朝散郎利州路提点刑狱公事富元衡荐师颜忠节尤力诏进从仪一阶令枢密院籍记召师颜赴行在自岳飞得罪而湖北转运司拘收前宣抚司库务金币物料计直六百九十余万缗有未输者八十九万缗至是踰二十年拘催不巳转运判官王趯言此皆出军支使及回易逃亡之数即非欺盗无所追偿望悉除放从之 
　　癸未吏部言职制令诸王开府仪同三司立班叙位在左右仆射同平章事之下宰相汤思退奏太宗朝宋琪乞班楚王元佐等下臣等欲依故事上表上曰祖宗典故亲王在宰相下旧矣卿等不必请建王立班叙位并依吏部所定 初淮东转运副使魏安行既上募民力田法而淮西转运判官张祁亦徙民于近江和州无为军补葺杨柳嘉成二圩堤岸官给牛种使之就耕至是诏赐安行钱十万缗后四日又赐祁本路盐司钱三万缗为牛种等费然卒无成 资政殿学士新知广州楼炤薨后谥襄靖 
　　乙酉保康军节度使开府仪同三司万寿观使吴益迁少保太尉崇信军节度使主管侍卫步军司公事赵密开府仪同三司二人皆以攒宫之劳故有是命 尚书吏部员外郎陈俊卿为枢密院检详诸房文字 
　　丙戌尚书吏部员外郎洪迈移礼部 
　　丁亥左奉议郎通判平江府任尽言为京西南路转运判官直秘阁知抚州王秬提举淮南东路常平茶盐公事先是陈正同在平江弛纵不治尽言能助之朝廷录其劳故有是命既而尽言乞至都堂白事自陈母老不愿居边寻命秬与尽言两易二人易任在四月丙寅 军器监丞朱商卿通判平江府商卿去年八月十二日有旨差措置江西米纲不知后来如何结局日历未见 诏临安府在城自绍兴二十一年以后官司续置到房廊赁钱并减三分之一 
　　戊子上策试礼部举人刘朔等于集英殿既而得右迪功郎许克昌为首用故事降为第二遂赐晋江梁克家等四百十二人及第出身同出身朔莆田人克昌襄邑人也 直徽猷阁知盱眙军杨抗落职放罢御史中丞朱倬论抗私遣监渡官郭贯之等夜渡淮为商所得金钱动以万计故黜之 
　　辛卯参知政事贺允中等使金国还入见允中言敌势必败盟宜为之备 
　　壬辰池州奏龙神卫四厢都指挥使昭庆军承宣使本州驻劄御前诸军都统制岳超卒 宁国军节度使殿前司选锋军都统制李显忠充池州驻劄御前诸军都统制显忠言本军有诸州配到罪人不少乞拣选堪披带之人充军将怯弱人发遣附近州军牢城收管从之二月戊戌行下 右朝奉郎知常州莫伯虚右朝散大夫通判常州梁兴祖并降一官放罢以户部言去岁诸路违欠上供诸色窠名本州最多故也 
　　癸巳上谓大臣曰监司郡守所寄非轻须平日选择有人望者以待有阙便可除用 右正言沈浚言权户部侍郎邵大受病不任事诏与外任大受乞宫观后三日以大受充秘阁修撰提举江州太平兴国宫 
　　乙未枢密院进呈有刘頴者上书陈广中利便五事上曰所言有益于公私者皆即行之惟结好南蛮其意不过欲诱说蕃商利其宝货朕于此等物举无所好何苦自扰假令设十玉觥饮酒酒味则一一觥足矣余安用哉王纶曰不贵异物贱用物民乃足陛下了然与六经合故能托物指谕以晓臣下上亦诵不宝远物则远人格所宝惟贤则迩人安至再三而止 太府卿李涧权尚书吏部侍郎 左朝议大夫主管台州崇道观王普提举江南东路常平茶盐公事 左宣教郎通判荆南府张震提举荆湖北路常平茶盐公事 右武大夫忠州剌史荆湖北路马步军副总管马羽移京西路兼权知郢州 
　　丙申左武大夫荣州剌史江南东路马步军副总管刘光辅移淮南东路副总管楚州驻劄先是山东之民怨金暴虐会岁饥东海县民因起为盗有次首领李秀者密诣淮东副总管宋肇纳款愿得归附朝廷却之且疑其或致冲突谍者因谓其与金结约将大兴师南来乃命光辅驻楚州以为之备光辅未至秀又遣其徒至楚州见右朝奉郎通判权州事徐宗偃求济师宗偃谕遣之因贻书大臣大略谓东海饥民困其科敛苛扰啸聚海岛一唱百和犯死求生初无能为金主蒙蔽下情不通犹未之闻若知则偏师一至即便扑灭纵使猖獗得志必自沂密横行山东失利则乘舟入海诚不足为吾患今添置兵官招集叛亡适足以生边衅宗偃江山人也此据徐宗偃纪实 右朝奉大夫新知楚州陆廉与右朝请郎新知滁州周淙两易楚州易守恐亦与东海县事相关 
　　丁酉以立皇太子命兵部尚书杨椿告昊天上帝权礼部侍郎宋棐告皇地祇嗣濮王士輵告太庙安定郡王令詪告诸陵 宗正寺主簿吴曾试太常丞 保宁军承宣使知金州兼金房开达州安抚使节制屯驻御前军马王彦为龙神卫四厢都指挥使充金房开达州驻劄御前诸军都统制兼知金州金房都统制正名自此始 
　　庚子敦武郎赵益为绍兴府兵马钤辖益普远孙也 
　　辛丑秘阁修撰知池州周执羔移知饶州 诏今后臣僚重叠奏举令吏部具名劾奏 
　　壬寅直秘阁知夔州程敦临左朝散郎通判夔州郭箎与本州兵将官四人贬秩各一等坐不救州城火为提刑司所劾也火事见去年十二月丙子 
　　癸卯诏兴州都统制吴璘每岁进羊道远劳费可自今罢 
　　甲辰赐特奏名进士黄鹏举等五百十三人同进士出身至助教 是日取应宗子彦仿等三十一人武举进士樊仁远等十九人特奏名一人并授官有差鹏举信州人仁远福州人也 
　　丙午检校少保武康军节度使恩平郡王璩开府仪同三司判大宗正事置司绍兴府始称皇侄 
　　丁未上谓知枢密院事王纶曰璩昨日之除何如纶曰陛下春秋鼎盛巳为宗社无穷之计今日谈笑裁决略无难色上曰朕决此计已九年建王所佩玉鱼乃置榷场之初令买此玉以备今日之用举此即可知矣二王朕育之宫中三十年玮始育之张婕妤璩育之皇后自张之没后收而并视之虽一食必均略无等差今二王之除后意与朕合 诏建王府置直讲赞读各一员以郎官兼小学教授一员以馆职兼 诏每岁遣中使赐诸将帅暑腊药所至皆迎不无劳费自今令进奏院递赐 四川总领所乞增印钱引一百七十万缗以备军费至是许之通前后两界为四千万缗有奇视天圣所书数凡三十倍明年十二月庚子所书可参考 加封梁昭明太子统为英济忠显王 
　　建炎以来系年要录卷一百八十四 
　　建炎以来系年要录卷一百八十四金人地名考证 
　　努延原书作耨盌误改见卷一百六十三 


●建炎以来系年要录卷一百八十五 
　　宋 李心传 撰 
　　绍兴三十年夏四月按是月戊申朔己酉皇孙右监门卫大将军荣州剌史愭为蕲州防御使右监门卫大将军恺为贵州团练使右内率府副率惇为荣州剌史皇孙女硕人进封永嘉郡主 
　　庚戌户部言左藏西库见在钱银止可支至明日约至月终阙钱一百二十六万余缗乞下榷货务场于入纳到茶盐并桩管钱银内预借百司诸军七月八月分券食钱同日后到来纲运应付支遣从之日历四月二日庚戌户部状左藏西库钱银止可约支四月三日终今删润附此百司诸军券食钱每月朝廷于务场应副三十七万缗状称近巳预借到六月未知预借起于何年当考 
　　辛亥尚书左司员外郎方师尹专一点检措置赡军酒库 
　　壬子秘书丞刘珙左奉议郎知大宗正丞祝公达并守尚书吏部员外郎 诏天申莭州县并免排宴以上在谅闇故也 
　　甲寅绍兴府奏以浙东提举茶盐司为恩平郡王府第从之 
　　乙卯秘书省校书郎兼权建王府教授史浩守尚书司封员外郎兼建王府直讲秘书省校书郎兼权建王府教授魏志为祠部员外郎兼赞读一日浩讲周礼至酒正因言膳夫掌膳羞之事岁终则会惟王及后世子之膳羞不会至酒正所掌饮酒之事岁终则会惟王及后之饮酒不会而世子不与焉以是知世子之膳羞可以不会而世子之饮酒不可以无莭也王作而谢曰敢不佩服斯训 
　　丙辰参知政事贺允中兼权同知枢密院事以叶义问使北也 尚书吏部员外郎刘珙秘书省校书郎王淮并守监察御史 
　　丁巳诏以显仁皇后升祔礼毕亲属于后为子行者迁三官孙行二官余人一官于是进秩者十有四人授官者三人诸女诸妇封夫人者九人令人三人安人五人 龙图阁待制四川安抚制置使兼知成都府王刚中升敷文阁直学士刚中重修成都城是月始毕周四千六百丈有畸熊克小历载刚中进职在去冬盖误 诏恩平郡王璩恩数请给并依前宗室士＜亻褭＞例璩奏一行官吏请给乞令绍兴府以上供经制钱支从之璩奏乞在乙卯日 
