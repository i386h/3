<!-- { "loadSidebar": true } -->
　　壬戌左正言何溥言臣恭闻祖宗朝每遇大赦则置看详编置罪人一司命官典领以重其事盖置司看详则责任专推类施行则事体一日者用事之臣輙以私意禁锢士类屡经恩宥而不敢检举天下扼腕陛下躬揽之初痛革其毙荡瑕涤秽与之更新其表表在人耳目者固巳生复故官而死加荣号矣臣尚虑有身落幽远而弗克上通家坐穷空而无以自列抱冤沉滞吁天莫闻愿举故事选清切公明臣僚二人取索诸色官员士人罪犯案卷置司看详其应该赦移放者一面施行内有可疑申三省取旨仍责限了绝诏俟赦降取旨 左朝奉大夫成都府路提点刑狱公事钱堪知江州右中散大夫成都府路转运判官王弗提点本路刑狱公事右朝散大夫知蜀州路允修为成都府路转运判官允修尝漕东蜀以赃污为李迨所按一斥几二十年及守蜀州无善状堪弗皆其姻家置不问又交荐之乃有是命 
　　癸酉定江军承宣使同知大宗正事士篯请宗室京官如选人例免铨试武臣见监当者并厘务吏部请补官三年年及二十五者免试注官从之 
　　己卯冬日至合祀天地于南郊赦天下故事每遇大礼则命近臣看详编置罪人所犯或放或徒秦桧用事士大夫贬责者虽屡赦不移至是用何溥言壬午命权吏部尚书贺允中刑部侍郎杨揆检举自是遂为永制既而侍御史叶义问言顷岁傅会及告讦之人岁月未深理情难恕不应一例移放从之义问所奏在十二月庚寅今并附此 权礼部侍郎孙道夫因入对面奏今合祭天地奉祀宗庙悉复承平旧典加以辟道山求遗书修太学育人材文治既举自此愿训敕将相增修武备以为不虞之戒又奏仁宗景祐初采古兵法及旧史成败为神武秘略以赐边臣训迪有方故一时爪牙有古良将风愿下文馆重加讎正遍赐将帅以继仁祖故事岂无曹玮王德用狄青之徒为时出乎时金人叛盟有端而中外疑信未决道夫独忧之故因议论之际数以武事为言焉 
　　十有二月丁亥朔名江州太平兴国宫新建本命殿曰申福 敷文阁待制枢密都承旨陈正同知平江府 起居郎兼权中书舍人洪遵兼权枢密都承旨 初命诸路招三衙阙额军兵而左中大夫敷文阁待制知福州沈调所招额溢枢密院拟转左太中大夫该辞上不许给事中兼权直学士院杨椿当草答诏奏曰招军之劳薄上宰之兄有嫌此赏一行当有强剌良民以希进者上以先降推赏指挥不听该再辞许之熊克小历载此事于今年正月盖误 
　　己丑权尚书刑部侍郎杨揆充敷文阁待制知镇江府仍诏以镇江重地选用从官故特除待制 
　　庚寅尚书兵部侍郎同修国史兼直学士院周麟之试给事中 右司郎中黄祖舜权刑部侍郎寻命祖舜代杨揆看详移放罪案十二月乙未 武德大夫吉州剌史内侍省押班李存约与宫观差遣从所请也 庆远军承宣使提举江州太平兴国宫安定郡王令衿薨赠开府仪同三司 
　　壬辰右迪功郎刘芮守大理司直芮挚孙初见绍兴六年五月芮以近臣荐对乃有是命 左从事郎查籥主管户部架阁文字籥江陵人也 
　　甲午秘阁修撰刘尧仁试军器少监 延福宫使庆远军承宣使入内内侍省押班李珂提举万寿观免奉朝请 宣正大夫安庆军承宣使陈琠卒特赠建宁军节度使 
　　乙未诏合门宣赞舍人特差两浙西路兵马钤辖御前祗应刘炎令再任炎筦禁中市易因通北贾大为奸利焉 
　　己亥恭谢太一宫时敷文阁待制陈正同杨揆补郡未辞特命随班对御茶酒 
　　辛丑上谓大臣曰近州县官吏曾经臣僚论列而监司郡守失于按发虽已行遣一二其余待罪者皆放恐公然容庇奸赃之吏无所忌惮壬寅诏自今量其轻重必行责罚不许待罪 诏出御前钱修葺睦亲宅及重建宫学殿宇凡一百七十一区 延福宫使崇庆军承宣使内侍省押班王晋锡为入内内侍省押班 
　　丁未太学录刘甄夫武学谕叶怀忠等以皇太后新年八十率两学生上表称贺 诏才人刘氏进封婉仪 责授宁远军节度副使柳州安置李光复左朝奉大夫任便居住以赦叙也 秘阁修撰知绵州吴援升右文殿修撰充四川安抚制置使司参议官 
　　戊申前国学生台州编管人黄作池州编管人詹渊许自便以贺允中等看详取旨也 
　　庚戌左宣教郎郑丙行太学录丙长乐人也 
　　辛亥诏大金使副依宰相上下马及于丽正门外西廊北从第一至第三间为待漏幕次 左武大夫昭庆军承宣使带御器械董仲永武功大夫吉州剌史带御器械吴亢并为内侍省押班 初尽括公私铜器而端明殿学士知建康府张焘请听民凡以钱三斤易磬一斤至是权户部侍郎兼提领铸钱司赵令詪请以为铸钱本许之 
　　壬子金国贺正旦使正奉大夫工部尚书苏保衡副使定远大将军太子左卫率府率阿克展等入见保衡云中人也此据范成大揽辔录 
　　癸丑右承事郎守军器监丞吴撝特迁右承议郎仍赐三品服撝拱弟已见 
　　甲寅左奉议郎张坚乞以大礼所得妻封号回授所生母李氏故事群臣父在者不得以恩封妾母上特许之坚纲子已见 
　　是岁宗室训名二十有一人 刑部断大辟四十七人 赐道人黄元道号达真先生元道成都民家子生得中风疾遇异人而愈自是言人休咎或中能啖生肉上召见御制赞赐之此据洪迈夷坚丙志 御前诸军都统制兼知兴元府姚仲言兴元府洋州诸县各有以前保丁内选到人材少壮堪出战入差充义士臣已于数内摘拣到三千人团结队伍教习武艺及欲于附近大安军巴蓬州差拨保丁以备般运军粮从之自朝廷与金约和罢兵议者乃奏罢利路诸州义士至是仲闻金有意败盟欲为战守备乃奏复之议者亦谓兴洋旧有义士万余皆骁勇可用祗是免身丁差役之类初不费有司钱粮望下本路帅司检照旧来簿籍条例依旧收充以时教阅无令州县别致骚扰以备缓急使唤此正古人寓兵于农之意奏可始王庶立法义士每丁蠲家业钱二百千部辖使臣蠲六分科歛及是诸县民间所余家业不多科买军粮草料苦于偏重仲乃命视旧法止蠲其半部辖使臣三分之二衣甲兠鍪神臂弓箭官给其它应军中所用皆自为之军行日支粮二升有半每六十五人为队管队二人押拥队二人旗首三人县立三部都副部辖管辖各一人于是合五郡所籍为二万一千七百余人惟兴洋大安至今不废巳上并据闾苍舒兴元记修入未得其月日故且附年末但记并取张浚为江淮宣抚使时奏乞募义士枪弩手劄子联书之则误也罢义士奏请在绍兴二十二年五月辛亥 初皇太后苦目疾国医不能疗诏募草泽疗治临安守臣张偁以蜀人皇甫坦名闻坦夹江人善风鉴上召对问何以治身坦曰心无为则身安人主无为则天下治上引至慈宁殿用其术后疾良已上大喜厚赐一无所受因俾持香祷于青城山既还复召见问以长生久视之术坦曰先清诸欲莫令放逸丹经万卷不如守一上叹曰真人也为书清虚二字以名其庵舍绘其象于禁中焉此据嘉定甲乙志修入 
　　建炎以来系年要录卷一百八十 
　　建炎以来系年要录卷一百八十金人地名考证 


●建炎以来系年要录卷一百八十一 
　　宋 李心传 撰 
　　绍兴二十有九年岁次己卯 金海陵炀王亮正隆四年春正月丙辰朔上以皇太后年八十诣慈宁殿行庆寿之礼宰执使相皆进上寿礼物诏庶人年九十宗子女若贡士以上父母年八十者皆授官封文臣致仕官大夫以上并赐三品服僧尼道士八十巳上者赐紫衣及师号有差宰执沈该率百官诣文德殿称贺用建隆故事也班退上御垂拱殿受北使礼 大理寺言狱空 
　　丙寅右武大夫容州观察使荆湖南路马步军副总管傅选责靖州团练副使惠州安置以帅臣魏良臣劾其贪暴也选初以证岳飞得进及是始斥 
　　丁丑左朝奉郎马骐行军器监主簿用杨椿荐也 直敷文阁知盱眙军杨抗升直徽猷阁再任 
　　己卯诏故洪州观察使王彦累立战功赠典未称特赠安远军节度使 
　　庚辰右正言朱倬言陛下对越上穹凡厢禁铺兵之逃遁者咸以赦免然有非军伍而流落山海间者尚有四焉一者海贾顷因市道交争互相杀戮二者私商阑出为人所告官司见行收捕三者游手废业之人比因强夺财物或致伤犯势不可还四者篙工水手曾从海寇景迹昭著物色根寻此曹自闽浙二广十数为群无所得食窜伏山海亡路自新日深月长别恐生事望诏诸路帅守多方招诱给据免罪或愿充军或欲归农随其所乞从之 左正言何溥请禁诸州科卖仓盐上曰盐虽民间常用之物不可一日阙至于科卖则为大害朕顷在京东目击此事州县抑民均买谓之计口食盐其后盗繇此起今当严禁止之史臣曰榷弊法也而又计口抑配以虐取之民将何堪此后世一切之政徒谓其食用所须官有必鬻之令莫我违者敢为不恤以欺吾君也民知其不吾恤亦轻于为盗此固圣君之所动心也其后福建盐纲有岁鬻名额以率价于民者亟命革之君之仁至矣 尚书驾部员外郎冯舜韶知黄州 
　　辛巳宰执进呈起居舍人兼权中书舍人张孝祥劄子庆寿诏书凡通籍于朝者皆貤恩其父母孝祥父祁见任右承议郎母时氏以亲父官方封孺人欲望特许依孝祥官序引用恩诏加封从之此为孝祥被章事始 
　　壬午端明殿学士李文会遗表闻初命进三官致仕至是赠左中奉大夫既而中书舍人洪遵言文会奴事秦桧排斥忠良改秩三年而登政府及守成都贪毒弛缪动为民害望罢其恤典以慰蜀人诏赠官勿行其致仕遗表恩泽共与二人而巳 
　　癸未诏诸路新增沙田芦场为风水所侵者其租皆减半 殿前司乞诸军买扑酒坊更立一界以助军用从之魏良臣之执政也建议尽收诸军酒坊事巳行复令立一界收结绍兴二十六年二月五日良臣以是罢政既而江上诸军援殿前司例有请皆从之 
　　甲申大理评事潘景圭言诸州狱讼有罪状显著而不能决者皆奸猾玩法而胥吏因之以为利望自今三经翻异而不移前勘者取旨送大理寺去行在千里外者委监司选官就劾监司有妨请移邻路差官从之景圭处州人也 权刑部侍郎兼详定一司敕令黄祖辞言见修吏部七司条法欲将旧来条法与今事体不同者立为参附参照施行上谓宰臣曰祖宗成宪不可废也存之以备照用甚当但今所修法须与祖宗法意不相违背仍谕与详定官 左朝散郎致仕宋郭儒卒 
　　是月名永宁导江县金马碧鸡神祠曰昭应 金主亮诏自来沿边州军设置榷场本务通商便于民用其间止因随处榷场数多致有夹带违禁物货图利交易及不良之人私相往来未为便利可将密寿颍唐蔡邓秦巩洮州凤翔府等处榷场并行废罢只留泗州榷场一处每五日一次开场仍指挥泗州照会移文对境州军照验施行 
