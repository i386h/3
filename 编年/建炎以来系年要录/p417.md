<!-- { "loadSidebar": true } -->
　　丁亥司农卿汤允恭总领四川财赋还入对言全蜀之地初置宣抚则许便宜行事就立总领则有措画指挥二者出于军兴多与条法不相照应望令逐司条具下敕局看详颁降从之然不果行 左朝散郎林安宅为广南东路转运判官 左朝请大夫张泰定知藤州还言广西诸州每遇农隙点集土丁教习武艺诚得三代寓兵于农之意但民散居山谷去州城远者数百里又且教习一月道涂劳费望只就本县委令丞按阅诏帅司看详申枢密院 
　　戊子左朝奉郎提举江州太平兴国宫宋朴左朝请大夫提举江州太平兴国宫沈虚中并罢宫观朴令于徽州虚中筠州居住时二人皆奉祠里居殿中侍御史叶义问并奏二人阿附秦桧之罪且言朴肆为怪诞布衣芒屦与担夫同群俚唱街谈有识骇异虚中不量过恶侥求宫祠复希进用望窜之远方乃有是命虚中今年二月壬午得祠 故追复敷文阁直学士洪皓再复徽猷阁直学士以其子起居舍人遵言复职未尽也寻赐谥曰忠宣五月庚申赐谥 潼川府路提点刑狱公事王之望言前备员转运判官奉诏看详措置经界利害乞将本路不均甚处选见任官五员农隙月分分诣诸县逐乡受接人户词状其所诉元初打量步亩定验土色不当增减税数至五七分以上者会集众户如推排法互相指决以众证为定不伏者再为界量若是未经界买卖田业不曾推收及隐寄诡名之家自当归并而非经界不均致轻重者更不受理逐县经界所立税有溢于旧额者以额外之数与与增重人户通融均减伏蒙取旨依申如有人户论诉去处照应前后指挥施行自绍兴二十七年后选差清强官分诣经界不均县分裁正其词讼不多去处只就本县委官缘本司所立状式关防周密杜绝毙幸无所容奸以致词讼不烦据所委官申皆只就县受状不曾下乡亦不曾追集百姓多是以逐处溢额税数与偏重人户对减民间亦少相指决虽间有被决增税之家亦情愿承受别无争执以此田亩并不曾复行界量未结绝间之望蒙恩就除提点刑狱公事遂申尚书省乞就宪司结绝于今年三月以前并已了毕溢额税色纽计钱四千八百五十余贯庄租麦四石有奇对减税重人户五千六百八十五户用人户科决状推排减偏重税八十九户增偏轻税一百六十六户已出榜晓示百姓认定供输其普州安岳县不均最甚初行经界日县令张甯大为奸毙走移税额比及三年亏官二十五万七千余贯依圣旨除放自绍兴二十四年至今又亏一十二万四千余贯绍兴二十三年县官以阙乏之故分诣诸乡巡门驱歛村民不堪其扰结集山谷间抗敌官吏几致生事遂令将新旧税簿互相参校于所增减取其酌中分数通融裁正凡新税之增于旧税者以所增十分为率减其七分新税之减于旧税者以所减十分为率复其六分其增减不及二分者仍以旧税为正郤收漏户二千七百余户补足旧税外于租额尚有赢余又张甯经界之初既失税额恐岁入不敷则擅增折变以补之今一切蠲除悉依古例伏望特赐详酌仍广行采访如别无违戾乞行下州县遵守施行若今后官吏士民尚敢扇摇欲复行旧税以疑误百姓者乞从所属具事因申奏重寘于法庶几远民得以安业从之 
　　夏四月乙未权尚书刑部侍郎陈正同为敷文阁待制枢密都承旨 大理少卿杨揆权刑部侍郎 右朝奉郎直显谟阁韩彦质行光禄寺丞 
　　丙申诏文臣中大夫至朝奉郎武臣武功大夫至武翼大夫正侍至武翼郎见无身自荫补人者同陈乞致仕亡殁在出敕前而不曾犯入已赃及私罪徒者许荫补即亡殁在致仕后或已致仕而未亡殁之人但不犯入已赃即许荫补用权吏部尚书王师心请也旧法惟赃罪不许任子绍兴新法并及私罪徒师心以为拘碍者多故有此请自是犯私罪徒之人皆得以遗恩任子矣 司农卿汤允恭权尚书兵部侍郎 敕令所删定官杜莘老为太常寺主簿 
　　甲辰福建转运判官赵不溢奏南剑州禁军作闹上曰治军与治民不同又事有虽大而可阔略虽小而不可贷者顾其情如此耳此岂可姑息自今有犯但当行法更须精择守臣使任其责 
　　乙巳殿中侍御史叶义问言端明殿学士知湖州汪勃贪纵不治所爱吏盗库中钱帛以万计勃悉使他人代偿之诏勃提举江州太平兴国宫既而提刑司究治吏盗库金有实又得勃在州买婢不偿直及到官以来市银至三百七十余铤义问力论其贪鄙遂夺职六月庚寅落职 权工部侍郎刘章言贺金国正旦生辰使下三节人从每先推赏多怀慢易望依使副例俟回日推恩从之 左朝奉郎潼川府路提点刑狱公事王之望直秘阁为成都府路转运副使 降授左朝散郎邵博卒于犍为县 
　　戊申领殿前都指挥使职事杨存中言四川茶马司买马官所买马率多驽下乞令本司所差取马统领官往宕昌寨监视买马诏止就兴元府取押日历无此今以七月二十八日户工部勘当状修入 左朝请郎新通判吉州邓柞为广南西路转运判官柞召对乃有是命 左奉议郎洪适知荆门军适至官首奏便民四事大抵以均敷茶额钱所出甚于常赋茶商执害民之柄而托吏为奸民力重困官田以附种为名而不稼纳租麴引失立法之意而重叠出镪大礼代他州之贡而多方取办乞罢行之又荆门自兵火后学校废弛遇大比则附试江陵解额五才得一适力请于朝由是军得自解发额亦稍增其旧 左朝请大夫主管台州崇道观魏安行知阆州未上改吉州七月庚申改命 
　　辛亥左朝请郎通判荆南府都民望为监察御史左宣教郎主管台州崇道观刘珙知大宗正丞民望以德化人与珙皆召对乃有是命 
　　甲寅左宣教郎刘仪凤为诸王宫大小学教授用赵逵荐也 诏吉阳军编管人曹泳令本军常切拘管讥察不得令出城及宾客书问往来仍月具存在申尚书省 

　乙卯左正言何溥奏直秘阁知秀州韩膺胄郡事不理乞罢之诏膺胄名臣之后宜稍优异可与在外宫观理作自陈 
　　丙辰诏诸路盛暑虑囚并依政和指挥四月下旬检举以三省言川广道远每俟行下已过六月故也 雷州编管人康与之移送新州牢城 
　　五月庚申朔三省请以堂除诸司属官阙三十五处送部对换通判教官阙归堂从之时侍从监司所荐京官例升通判有出身人除教授故三省重其选而有是请也 
　　癸亥权兵部侍郎汤允恭言蜀帅任重每遇替移签厅摄事而官属或系选人州县观望亦多灭裂乞自今制置阙令提举茶马官权又阙以总领财赋官权从之 初成都府钱引务三岁一兑界而新旧之际有损失不至者号为水火不到钱率数十万缗总领所转运司屡争之权礼部侍郎孙道夫因请以为称提本钱诏茶马司点检既而总领所言此钱系科拨入帐应副赡军之数若桩充本钱虑于大军岁计有亏诏仍旧后旨在明年正月己巳今并书之 后苑子景仙越墙入禁中为盗事觉领殿前指挥使职事杨存中以宿卫不严乞贬斥诏放罢 严州遂安民江大明等作乱犯衢州官军获之是日以闻上曰既已获贼赏宜速行若稍缓即失信于人无以示劝既又奏赏事上曰土豪赏太轻宜加一等朕于赏典必务从厚不然无以劝功又不可滥若厚赏而复滥尤非劝功之道也 
　　甲子诏将作军器监胥长自入役通及三十年出职补将仕郎 
　　乙丑尚书驾部郎中张宗元试将作监监察御史冯舜韶为尚书驾部员外郎 
　　丙寅言者请罢州县酒官止卖万户酒上曰此事难行若可改作岂至今日 
　　丁卯左从事郎南安军军学教授林栗行太学正为近臣所荐上召对而命之栗福清人初见绍兴十三年六月 
　　戊辰户部员外郎莫蒙检踏措置浙西江东淮南沙田芦场还入对正月癸未所书叶义问论沙田事或可移附此更须详之 
　　庚午权户部侍郎徐林奏版曹调度阙乏上谓大臣曰祖宗以来所用亦广未闻不足今朝廷无他浮费于经费中又务从约而有司每告乏何也孔子曰百姓足君孰与不足藏之于民犹外府也为今之计但更当裁节不可取之于民沈该曰近来调度虽非有余然未至太乏盖有司私忧过计耳遂诏内外臣僚请给不得陈乞免行借减虽已奉旨听户部执奏不行时武臣援例给真俸者众故条约之 诏军器所江浙福建诸州所发民匠皆遣还仍令诸州以岁额上供军器输内军器库自来年始日历无此指挥今以七月五日工部申明状修入 
　　辛未改光州为蒋州光化军为通化军光山县为期思县金太子光瑛年十二善骑射尝射獐获之金主亮以荐太庙日历改州军名不载其故以绍兴三十一年十一月汪公奏劄考之乃是避敌人之名耳 
　　甲戌宗正少卿杨偰乞将取应宗子比府监进士理年免举上曰此自有成法遵守可也祖宗以来若可行不至今日矣 礼部请升朝官已上经恩合陈乞服色虽犯私罪徒而用官或荫减及会赦降理为私罪杖笞之人情理稍重者并与放行服色从之 
　　丁丑起居舍人洪遵乞以经筵官除罢及封章进对燕会锡予讲读问答等事悉行编录以迩英记注为名从之自是年秋讲始乾道二年十一月壬子又有祥曦殿记注 罢淮东沙田芦场覆实指挥令依旧 右武大夫成州团练使武纠卒 
　　戊寅金国贺生辰使骠骑上将军殿前司副都点检萧恭副使中大夫尚书工部侍郎魏子平见于紫宸殿时泉州观察使知合门事石清为馆伴副使饮醉慢易乃诏特与外任日下出门子平宏州奉圣人中进士第累迁太府监魏子平事以金国翰林直学士赵可所撰墓志修入志云正隆元年授太府监三年三月充国信副使使于宋四年权右司郎中今日历所书乃云工部侍郎则是北人亦借官也赵甡之遗史云石清在馆因酒与使客人从有语特与外任日下出门 
　　壬午大燕集英殿雨作改燕垂拱殿 
　　甲申带御器械张彦攸充送伴副使时右武大夫荣州剌史张说迓使客还被旨送伴辞不行乃改命彦攸 
　　丙戌北使萧恭魏子平入辞置酒紫宸殿以雨故复就垂拱殿时金主亮决意南攻子平还入谒首问以南方事且曰汝谓苏州与大名孰优子平曰不可比亮曰何谓也子平曰宫室车马衣服饮食人之所美也江湖地卑湿舟船以为居鱼鰕以为饷夏服蕉葛犹不堪其热以此言之殆不侔矣亮不纳此亦据赵可所撰子平墓志修入书之以见金人南牧之意久定非率然也 直徽猷阁主管台州崇道观陈璹卒 
　　是月金主亮坐薰风殿召吏部尚书李通翰林学士承旨翟永固左宣徽使敬嗣晖翰林直学士韩汝嘉四人谋欲再修汴京而徙居之为南侵之衅通嗣晖皆言此正合天时亮喜永固汝嘉曰燕京甫成帑藏已乏民力未苏岂可再营汴邑江南通好岁币无门遽兴征伐亦恐师出无名亮怒曰非汝所知挥之使去于是皇惧以为不免既而召翰林应奉文字綦戬讲汉书亮怒稍解翌日擢通尚书右丞嗣晖参知政事永固因请老亮许之戬胶东人少被掠亮特赐及第此以宋翌金亮本未张棣正隆事迹参修但翌系之八月耳綦戬事迹以范成大揽辔录修入 
