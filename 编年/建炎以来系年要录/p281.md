<!-- { "loadSidebar": true } -->
　　辛亥诏殿前司策选锋军统制吴锡还行在令本司别遣一军往庐州权听帅臣张宗颜节制先是宗颜乞令锡更戍上曰锡有胆勇心计然不可独用可趣归令杨沂中别遣军代之赵鼎曰沂中已尝有此请矣鼎等退而语咸服上知人善将将之明焉 
　　癸丑左从事郎秘书省正字兼史馆校勘范如圭特改左宣义郎制曰绍圣元符之间奸人得 

志首陈绍述之说以胁持上下次为废立之议以诬谤宣仁伤泰陵孝治之风失神祖励精之意凡是群邪之举措皆非当日之本心贻患至今余风未殄载观旧史实骇予闻爰命儒臣复加笔削以尔如圭承外家之学怀疾邪之心维此一代之书遂为不刊之典改秩之宠厥有故常尚悉所闻以究而事如圭胡安国姊子也 近制三衙管军更日内宿事见建炎元年十月至是殿前都虞候杨沂中已免直今年四月癸未惟权马军司公事解潜与殿步二司统制官互轮潜又言今来无事乞依东京旧例乃诏潜权免只分轮统制官右谏议大夫李谊闻之引晋唐故事奏且言今万骑时巡 

宫阙非曩之壮大禁卫非曩之众多内外之患可备非一而管军夜居于外是潜等之寝则安为宗社之虑则未安也望令沂中与潜依旧轮宿上严宸极从之寻命带御器械韩世良权主管侍卫步军司公事世良权步司日历不见勾龙如渊退朝录载今年十二月取国书事三衙内有世良名未知以何日除今因内宿事附见 
　　是月四川制置使胡世将至遂宁府遂会川狭宣抚副使吴玠于利州时军阙见粮玠颇以家财给之玠行至大安军妇人小儿饥饿者千百拥马首而噪玠大怒谓曰吾当先斩勾光祖然后自 

劾以谕汝辈光祖时以直秘阁为利州路转运副使故也异时宣抚副使皆文臣而玠起行伍不十年为大帅故不肯相下诚意不通及是世将开怀与语玠欢甚语人曰宿见胡公开怀晓事使我忧懑豁然世将行之明日玠乃械诸路漕司吏斩于市余怒尚如此先是水运泝江千余里半年始达陆运则率以七十五＜豆斗＞而致一斛世将与玠反覆共论玠亦晓然知利害所在世将又以恩义开谕且贷阆州守将孙渥回易米数万石给之诸路漕臣相继集利州各有所饷馈军赖以给乃复前大帅席益转般摺运之法粮储稍充公私便之玠欲斩勾光祖事以费士戴蜀口用兵录增入或曰玠初欲斩四路漕臣幕客止之曰转运使皆上所命而宣抚擅斩之是＜叐＞扈也玠乃止犹斩其都史 

八月按是月甲寅朔乙卯宗正少卿萧振试侍御史 诏右承事郎陈渊争臣瓘从孙学术通达国体特赐同进士出身渊时以选人监岳庙召对改京秩遂以为秘书丞渊改官在七月丁亥入馆在八月 
　　丙辰考功员外郎郑刚中言陛下临御以来宽仁爱物于古有光而臣下持法之心颇与古异大率有司皆不肯以身任怨县有罪郡守不敢劾留以俟监司郡有罪监司不敢按留以俟台谏某事于法不可行也郡犹问于监司监司问六部六部问朝廷作圣旨罢之某事于法不可得也郡犹 

请于监司监司请六部六部请朝旨作圣旨夺之积日累月罢之夺之皆自一人出而百官有司无一拂戾人情者苛察之怨日归于上姑息之恩各归诸已此岂善风俗持久之道乎臣愿陛下戒敕臣吏各使持职奉法凡予夺之际自有成书无大疑惑者不得互相推避其失职废法全身避怨者咸按之上纳其言令学士院降诏布告中外 
　　戊午诏曰日者复遣使人报聘邻国申问讳日期还梓宫尚虞疆场之臣未谕朝廷之意遂弛边备以疑众心忽于远图安于无事所以遏奔冲为守备者或至阙略练甲兵训士卒者因废讲求 

保圉乏善后之谋临敌无决胜之策方秋多警实轸予衷尔其严饬属城明告部曲临事必戒无忘捍御之方持志愈坚更念久长之计以永无穷之闻以成不拔之基凡尔有官咸体朕意 太常谥故追复龙图阁学士钱勰曰文肃用其子徽猷阁待制伯言请也勰吴越王宏倧曾孙元祐翰林学士党籍从官第十一人 
　　己未进士徐士龙上书论事诏倍赐束帛 
　　庚申上与赵鼎语及瑶华诬谤因言有一内侍颇能道当时事所谓雷公式者止是一漆木盘 

子如今日发课看命盘子之类厌魅之端实起于昭慈之妹六夫人者一日福庆公主病六夫人取道家符水以入昭慈问所从来取符焚之自是禁中相传有厌胜之事及公主疾甚忽于帘间得纸钱昭慈见而恶之或谓自婕妤所持来自是颇有疑心上曰以此数事观之既有疑似故奸人得以进诬罔之说此哲宗圣听所以惑也鼎曰借使实有之止是妇人求媚之事与前世巫蛊咒诅不同何足深罪上曰然 端明殿学士提举临安府洞霄宫韩肖胄知常州 殿中侍御史张绚试宗正 

少卿绚感疾不能朝力丐奉祠故有是命 左从事郎新建康府府学教授高布特改左宣义郎以荐对也俄召试除秘书省正字布除正字在九月 
　　辛酉辅臣进呈左朝散大夫吴说曾与苗傅辈款密屡为言事之臣弹劾十年不得调上因语宰执曰说累赦不得自新非朕用人之意可谕言官负衅被废之人或巳尝行遣勿复再有论列 
　　壬戌端明殿学士提举亳州明道宫章谊卒诏以留守建康之劳赐其家银帛二百匹两后谥忠恪 

甲子赵鼎等奏亲卫大夫利州观察使马扩将到奉使录记海上之盟约金人夹攻事上以为人君不当有此心臣下不当进此说外国之与中国如阴阳消长岂能偏废若可剿除汉唐之君行之久矣时北使已去复命扩以沿海制置副使屯镇江故执政及之 龙图阁直学士新知婺州范冲提举江州太平观以病自请也 
　　乙丑试尚书礼部侍郎曾开兼侍读 权尚书礼部侍郎张九成兼侍讲 徽猷阁待制江淮 

荆浙等路经制发运使程迈入见言刘晏为九使财赋悉归于一国朝始分为二而三司使居中发运使居外相为表里今租庸分于转运司常平分于提举司盐铁分于茶盐司鼓铸则有坑冶司平准则有市易司总之以户部而发运使徒有其名臣恐未及施为而议论蜂起上溷圣听上乃督迈使亟行且谕以置场和籴毋甚贱伤农迈曰臣敢不遵圣意于是降本钱四百万缗令于六路丰熟之地置场和籴焉降本钱事日历不载今以十一月十七日户部供到状修入 
　　丙寅诏侍读曾开读三朝宝训侍讲吴表臣讲孟子张九成讲春秋吕本中讲左氏传崇政殿 

说书尹焞讲尚书既而本中辞兼局乃命中书舍人勾龙如渊兼侍讲如渊兼侍讲在是月庚辰九成在经筵一日论日食奏曰日食之变本于恶气恶气之萌本于恶念不芟夷蕴崇之绝其根本将奔腾四达上触乎天则日月蚀薄五星失序下触乎地则菑及五谷怪妖迭见中触乎人则为兵为火札瘥备至则恶念之起可不应时扑灭乎上耸然曰诚在朕念虑间当为卿戒之九成进讲毕上尝论王道曰易牛微事耳孟子遽谓是心足以王朕窃疑之九成曰陛下不必疑疑则心与道二不 

忍一牛仁心著见此则王道之端倪推此心以往则华夏蛮貊根荄鳞介与天下万物皆在陛下仁政中岂非王道乎他日上谓近臣曰朕于张九成所得甚多九成行述云上语侍讲陈渊云云按渊绍兴十年二月始兼崇政殿说书今并附此但削其名尔 
　　丁卯集英殿修撰知泸州何悫集英殿修撰知临安府张澄并升徽猷阁待制时临安守臣任同京邑而澄有治剧之才甚得时誉中书言悫自除权侍郎已满再岁故并陟之中兴圣政是日进 

拟柳州南雄州知州上曰广南去朝廷远守臣尤当遴择前日连南夫奏广南盗贼杀戮过多要降诏朕以谓盗贼固当杀戮只恐害及平人有伤和气若得守令平日存抚使不为盗乃上策也如江西州县长吏或昏缪不职或贪赃害民岂可不问臣留正等曰太上皇帝圣明照四海故于江西二广之远无一日不轸圣虑焉按举之吏为远而重其权也检察之使为远而专其选也决狱之官为远而勤其行也周利见将漕广南上因临遣谕之曰广南去朝廷远监司耳目之寄卿到所部为朕 

悉意爱民若贪赃害民之人卿须按劾有体国爱民者便须荐举则按举之权重矣又尝谕宰执曰朕夜来思虑江西盗贼未息使平民不得安居州县不能存抚致百姓失业不得已而为盗可差监察御史一员前去检察并降诏榜晓谕则检察之选专矣又尝因大理寺奏二广结滞狱欲就委邻路选官上曰二广去朝廷远民间冤滞无所赴诉尤当钦恤正须本寺守前去如江浙近地苟有冤抑不患不闻止令帅司选官则决狱之行勤矣至于是又以州县长吏为念盖圣心之不忘远类如此 

戊辰监察御史张戒守殿中侍御史前二日上命戒入对遂有是命 左迪功郎德安府节度推官张节夫以招谕刘永寿之劳特改左承务郎刘永寿事已见正月辛丑 
　　甲戌中书舍人兼直学士院吕本中兼史馆修撰秘书省正字常明兼史馆校勘本中奏曾祖公著祖希哲皆系元祐党籍若记录当时旧事实有妨嫌且使后来生事之人得以藉口不从 右朝奉郎新知滁州王安道罢时左迪功郎袁焕章以特奏名赐第乞为诸州教授许之中书舍人吕 

本中极论士不知义求利无厌之弊请寝焕章除命又言故事凡中都官自太学博士改官乞去者皆除诸州签判当时已号优宠馆职太常博士监丞正随资序深浅大抵多得通判亦少有得郡去者因论安道等三人资序尚浅未有显功故皆寝之 
　　丙子监察御史黄锾为江南西路提点刑狱公事以病自请也 
　　丁丑徽宗皇帝实录开院用故事赐史馆官茶酒监修官赵鼎奏曰先帝以仁厚之德涵养天 

下几三十年其间法令有未尽善者皆出于群臣贪功□赏之私而有司壅于上闻非先帝本意刘大中宣和初知如皋县时有旨即隐者徐神翁所居建为观而基包士民墓甚众大中顾有司不能决乃具图申省且束装待罪洎取旨先帝愕然曰岂可发民坟墓即诏移之别地则知当时有不便于民者使先帝悉知未有不改之者此群臣之罪而蔡京为之首也上深然之以至泣下鼎又曰崇观之失不归之蔡京使何人任责今士大夫力主京者皆厚私恩而薄祖宗之人也愿陛下深察之 
　　戊寅秘书省著作郎史馆校勘何抡为秘书少监先是李弥正高闶既除郎今年三月而抡与 

张嵲皆未迁枢密副使王庶疑之以问赵鼎曰少需处之要职至是乃有此授 秘书省正字凌景夏为著作佐郎 右承务郎丁骙落致仕骙为上元簿年五十余挂冠去至是资政殿大学士张守言骙学行吏事皆有可观恬静安贫初无疾恙故复令出仕 
　　己卯左通奉大夫冯射厚卒 
　　庚辰监察御史李采为江西宣谕先是上以虔吉等州盗贼未息议令殿前司遣兵往捕又虑 

州县不能抚恤致其不得已为盗欲先遣御史持黄榜招谕使之改过归业俟其不悛然后戮之前三日以谕宰相至是举行焉 
　　辛巳宰执奏禁涂金铺翠鹿胎等首饰上曰宫中禁之甚急民俗久当自化不必过为刑禁也 
　　壬午秘书省著作郎何抡罢抡既迁少监而殿中侍御史张戒言张浚入蜀抡为之鹰犬去岁浚独相自以黄潜善乃王黼之党每持邪说以司马光为非以王安石为是至再修神宗实录抡攘 

