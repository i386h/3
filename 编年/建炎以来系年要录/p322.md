<!-- { "loadSidebar": true } -->
　　壬辰扬武翊运功臣太保京东淮东宣抚处置使兼河南北诸路招讨使节制镇江府英国公韩世忠安民静难功臣少师淮南西路宣抚 

使兼河南北诸路招讨使济国公张俊并为枢密使少保湖北京西路宣抚使兼河南北诸路招讨使岳飞为枢密副使并宣押赴本院治事世忠既拜乃制一字巾入都堂则裹之出则以亲兵自卫桧颇不喜飞披襟作雍容状桧亦忌之中兴圣政何俌龟鉴曰谬哉范同之为桧画计也同之议曰诸将俱握重兵必甚难制莫若皆除枢密而罢其兵权此范同但求以助和议而然也桧乃用之诏罢宣抚兵隶枢院附和则保富贵是故张俊先至则除美官韩世忠刘锜不言和则伤于谗岳飞最后至被祸最惨矣 诏三省枢密院官依东京旧例分班奏事 
　　癸巳诏参知政事王次翁序位在岳飞之下以飞阶官为少保故也飞请班次翁之下不许上谓大臣曰昔三宣抚之兵分为三军故有此 

军作过而往投彼军者今合为一则前日之弊草矣 监察御史祝师龙试太府少卿 大理寺丞王师心为将作少监军器监丞鲍琚为军器少监填复置阙师心与祝师龙皆自广州鞫狱还故有是命 
　　乙未枢密使张俊言臣已到院治事见管军马伏望拨属御前使唤时俊与秦桧意合故力赞议和且觉朝廷欲罢兵权即首纳所统兵上从其请复召范同入对命林待聘草诏书奖谕诏词略曰李郭在唐俱称名将有大功于王室然光弼负不释位之衅陷于嫌隙而子仪闻命就道以勋名福禄自终是则功臣去就趋舍之际是非利害之端岂不较然著明意盖有所指也上谓韩世忠张俊岳飞曰朕昔付卿等以一路宣 

抚之权尚小今付卿等以枢府本兵之权甚大卿等宜各为一心勿分彼此则兵力全而莫之能御顾如乌珠何足扫除乎是日诏宣抚司并罢遇出师临时取旨逐司统制官已下各带御前字入衔令有司铸印给付且依旧驻劄将来调发并三省枢密院取旨施行仍令统制官等各以职次高下轮替入见王伯庠撰王次翁叙记云绍兴辛酉敌人有饮马大江之谋大将张俊韩世忠皆欲先事深入惟岳飞驻兵淮西不肯动上始有诛飞意又世忠军中亲校温济者以世忠阴事来告朝廷置济于湖南世忠连上章乞遣济至军中语甚不逊是时三大将皆握重兵轻视朝廷其年柘皋之捷有旨令大将入朝论功行赏俊世忠己到而飞独未来秦桧为相先臣参知政事大臣止二人桧忧之甚先臣为之谋以明 

日率三大将置酒湖上欲出则语直省官曰姑待岳少保来益令堂厨丰其燕具如此展期以待者六七日飞既到以明日镇院皆除枢密使趣命入院供职罢其兵柄晡时有旨镇院明日宣麻是夜半复以制分命三大帅军中列校使各统所部自为一军更其衔曰统制御前军马凡其所统升黜赏罚得专达之诸校喜于自便莫不欣然受命明日三大帅入授元枢之制既出则其所部皆己散去导从尽以密院之人上之此谋惟先臣与秦桧预之天下叹服三帅既罢兵柄先臣语伯庠曰吾与秦相谋之久矣虽外示间暇而终夕未尝交睫脱致纷纭灭族非所忧所忧宗社而己事幸而成上之英断与天合也吾何力之有按此所云夜半以制分命列校更其衔为统制御前军马一节与日历所书不同日历锁 

院在辛卯降制在壬辰张俊归部曲及诸将带御前字在乙未前后凡五日不知伯庠何以云然姑附此更须详考于是礼部侍郎郑刚中言于桧曰前所共忧者一旦变为平安之道庙堂不动声色而三大将惟恐奉上兵籍之不先彼曲士不通世务挟口舌以议政者已皆言塞意顺谓此非常之举因为桧陈善后之策凡七事大概以沿边倚兵为重今大帅去则人心惧昔日三帅兵律不同今合而用之固有以更易为便亦有念旧而不能忘者又三帅分地而守各任其责今统制官在外有如尘蒿使谁纠合又诸军系宣司按月勘请今既罢合渐立法庶无□请之弊 

传曰平乱责武臣望以数事悉付右府俾经画之而酌其可否他日攻守进退彼不得为言矣 右正言万俟卨试右谏议大夫 
　　丙申诏三宣抚司官属并优与升等差遣 
　　是月慕容洧破新泉寨又攻会州将官朱勇拒战破之洧愤将益兵入寇川狭宣抚副使胡世将遗洧书勉以忠义且言金人欲髡五路之人太尉抗论以为不可人心积怒金人而归恩太尉诚乘此时料简精锐保据险阻储积粮食缮治甲兵拒此残敌为持久计敌必举兵以攻太尉据险以待世将当出兵岐陇共乘其弊如此则太尉今日之举乃吴公和尚原之举也吴公之勋业宠禄不再见于太尉焉往哉比闻金人有 

疑太尉心而置同帅于山后事危矣计不早定计必中发先发者制人不易之论也惟太尉图之洧自是不复侵边勇本洛城人在会州尝与夏人战擒其骁将由是知名 
　　五月戊戌朔故武节郎殿前司统制官郑滋等六人赠官录子孙有差以淮西战殁故也 
　　己亥给事中兼直学士院实录院修撰范同为翰林学士 是日柔福帝姬薨于五国城此据十二年九月伪公主案款修入 
　　庚子赐三宣抚司统制官以下诏书朕延登秉钺之元勋并任本兵之大计凡尔有众朕亲统临肆其偏裨咸得专达尚虑令行之始或堕 

素习之规其各励于乃心以务肃于所部诏林待聘所草也 
　　辛丑直秘阁淮东转运副使胡纺为司农少卿总领淮东军马钱粮置司楚州尚书度支员外郎总领提举大军钱粮等事吴彦璋为太府少卿总领淮西江东军马钱粮置司建康府太府少卿总领湖广江西财赋会慥为太府卿总领湖广江西财赋京湖军马钱粮置司鄂州各专一报发御前军马文字诸军并听节制盖使之与闻军事不独职馈饷云总领官正名自此始 
　　壬寅右文殿修撰陈桷充敷文阁待制知池州蕲州防御使辛永宗为明州观察使提举亳州明道宫右武大夫钦州剌史王敏求为左武 

大夫添差两浙西路兵马钤辖仍厘务桷韩世忠幕客永宗敏求张俊岳飞亲校也以罢从军故迁之 诏亲卫大夫利州观察使荆湖南路马步军副总管马扩累乞宫观特依所乞 
　　癸卯御前统制昭信军承宣使王胜江州观察使刘宝并加龙神卫四厢都指挥使磁州团练使成闵为棣州防御使中亮大夫果州观察使岳超领武胜军承宣使四人皆韩世忠部曲也 成州言同谷县民王泽六世同居行义异常宅前后有二柳皆同根干中分二股上复长合实为奇诏旌表门闾 

　　甲辰显谟阁待制枢密都承旨周聿试尚书刑部侍郎 试尚书礼部侍郎郑刚中为宝文阁直学士枢密都承旨 御前统制武功大夫通州团练使兼合门宣赞舍人李捧落阶官为岷州团练使敦武郎顾晖为武翼大夫忠州剌史二人皆张俊部曲也 
　　乙巳枢密使韩世忠献西马五百匹在楚州诸军者诏收入帐 
　　丙午诏文臣封叙并许带左右字 

　　丁未诏韩世忠听候御前委使张俊岳飞带本职前去按阅御前军马专一措置战守时秦桧将议和故遣俊飞往楚州总淮东一全军还驻镇江府二枢密出使未见降旨之日今年六月二十日耿著款状云五月上旬有指挥韩世忠听候御前委使张俊岳飞出外按阅军马丁未初十日也故附于此日又按日历此月十一日戊申韩世忠献钱粮之在楚州者宜与此相关权附此须求他书参考本日 
　　戊申枢密使韩世忠言自提兵以来有回易利息及收簇□□赞积军须见在钱一百万贯排垛楚州前军军中耕种并椿管米九十万石见在楚州封桩及镇江府扬楚真州高邮县江口瓜州镇正赐公使回易激赏等酒库一十五合行进纳望下所属交收诏嘉奖 尚书右司员 

外郎沈昭远权户部侍郎时命昭远措置津发般运楚州钱米故有是命后三日昭远辞行 太常少卿陈桷权尚书礼部侍郎 尚书左司郎中施垌守太常少卿 左武大夫忠州剌史王刚武功大夫果州团练使知襄阳府御前游奕军统制武纠并进横行一官二人皆岳飞部曲也 
　　己酉尚书右司员外郎钱叶太府少卿李公懋并为左司员外郎 司封员外郎杨愿司勋员外郎庄必强并为右司员外郎 
　　庚戌龙神卫四厢指挥使福州观察使韩世良为奉国军承宣使提举醴泉观世忠之使枢密也世良自权主管步军司公事引嫌罢军职故迁之 

　　辛亥御前统制相州观察使王德为兴宁军承宣使庐州观察使田师中为保宁军承宣使协中大夫武胜军承宣使刘宝翊卫大夫武胜军承宣使李横并为正任观察使新州刺史马立为正任防御使翊卫大夫楚州团练使张渊落阶官德仍充侍卫亲军马军都虞候师中立并充龙神卫四厢都指挥使六人皆张俊部曲以宿亳功依所拟定也 
　　壬子上谓宰执曰士大夫言恢复者皆虚辞非实用也用兵自有次第朕比遣二枢使按阅军马指置战守盖按阅于先则兵皆可战兵既可战则能守矣待彼有衅然后可进讨以图恢复此用兵之序也 

　　甲寅诏枢密行府于镇江府置司仍令遍行巡历措置 直秘阁知泰州王＜日奂＞为淮南东路转运副使 
　　丙辰罢三枢密府承受文字宦者员以御史中丞何铸言韩世忠等既巳除枢密使副稽之典故大臣投进文字自有通进司欲望减罢承受文字官故有是命 中书舍人程克俊淮南干事还入见 检校少傅保信军节度使提举临安府洞霄宫汪伯彦薨年七十三上悼之后九日降制除开府仪同三司到仕讣闻赠少师赐其家田十顷银帛千疋两官给葬事又官其亲属二人于饶州后谥忠定熊克小历称是日开府仪同三司汪伯彦卒于饶州伯彦除仪同在此月乙丑方囊时第以检校官为节度使也 

　　庚申太尉保成军节度使充殿前副指挥使主管都指挥使公事杨沂中为检校少保开府仪同三司赏柘皋之捷也林泉野记云杨沂中濠州败绩殿前司兵几尽秦桧利其缪加沂中开府仪同三司以慢军势 资政殿学士知泉州富直柔提举临安府洞霄宫先是州之录事参军误以流罪囚陈翁进为死罪囚陈进哥既论决矣直柔乃自劾上以大臣不问但劾其官吏直柔惭惧力请奉祠言者论之诏提刑司取勘 右朝议大夫直敷文阁江西转运副使李中儒以淮西馈运之劳特转行一官 左武大夫耿著遥郡剌史添差荆湖南路兵马都监著韩世忠 

亲校也于是世忠官属十五人并进秩一等选人改合入官 徽猷阁待制提举江州太平观勾涛卒于秀州涛奉祠退居上岁赐以金帛茶药恩礼优异尝除知潭州不赴比讣闻上顾近臣曰勾涛死矣悼惜久之 
　　辛酉布衣虞宰献乐曲诗上颂大臣曰士大夫所进文字朕详览熟思盖欲知民之利病政之臧否朕躬之得失耳若溢美之言实不欲闻可令还之乃诏检鼓院自今献无益之言不干政体者勿受 

　　癸亥左朝请大夫直秘阁刘阜民充秘阁修撰知秀州以淮东宣抚司结局推恩也 饶州童子江安国九岁其弟定国七岁皆能诵经子书诏免解一次 
　　甲子侍卫亲军马军都虞侯兴宁军承宣使熙河兰巩路马步军副都总管御前统制王德为清远军节度使赏柘皋之捷也 龙神卫四厢都指挥使保宁军承宣使秦凤路马步军副都总管御前统制田师中为平江军节度使亦赏柘皋之捷也初张俊之长子早卒其妇更嫁师中因呼俊为阿父事之如子姓故每战必有奇功而天下之人不信其果战也至是王德并建节钺人无愚智皆以德为当而不称师中此并据 

