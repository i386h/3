<!-- { "loadSidebar": true } -->
　　丙寅徽猷阁待制提举江州太平观胡安国充宝文阁直学士赐银帛三百匹两安国以衰疾乞致仕上将许之乃诏以安国解释春秋成书进职加赐翌日诏安国进一官致仕命未下而安国卒矣安国风度凝远言必有教动必有法燕居独处未尝有怠慢而与人谈论气恬词简若中无所有性本刚急晚更冲澹年寖高加以疾病而谨礼无异乎平时家居食不过兼味病中值岁大旱所居岑寂膳羞不可致子弟或请稍近城郭便药饵安国曰死生有命岂以口体移不赀之躯哉虽转徙屡空取舍一介必度于义少从游酢谢良佐邹浩游与向子韶曾开唐恕朱震情义最笃又尝曰四海神交惟君曼一人君曼者清河刘奕也震被命召问出处之宜安国曰世间惟讲学论政则当切切询究若夫行已大致去就语默之机如人饮食其饥渴寒温必自斟酌不可决诸人亦非人所能决也故其出处自崇宁以来皆内断于心自登第逮休致凡四十年在官实历不登六载虽数以罪去其爱君之心远而逾笃由中兴以来诸儒之进退最合于义者安国与尹焞而已 
　　戊辰上次吕城镇 
　　己巳上次常州 
　　庚午上次无锡县 
　　辛未上次平江府 右正言李谊论非次阙不当改为集注上曰士大夫覊旅之中必使待集注佥以为不便又闻受阙者所费极多何以责其清廉先是御史中丞常同以为言故上有此论赵鼎曰比闻一县令居官无过将代去乃集诸吏以情告之曰我在此无俸余今当赴调而无以为资吏裒三百缗赂之上曰祖宗时赃吏多弃市朕欲法之以禁奸赃若情理如此则又可怜也鼎曰俟至临安议定取旨其后令都省榜部门约束而已常同奏＜锍-釒＞及榜部门并在三月甲辰行下 
　　甲戌上次吴江县 
　　乙亥龙图阁直学士四川都转运使李迨罢用川陕宣抚副使吴玠奏也迨与玠以职事间积不相能会给军踰期利州营妇遮其马首悖詈迨不自安乃求去及是玠章亦闻赵鼎奏曰二人不咸如此万一吴玠更失体则朝廷难处迨累奏乞祠且从之上曰迨在帅府朕熟知其为人性实不通然能任怨乃奉公吏也可且与宫祠时议应副玠军须或言宜付之四路漕臣或言宜总之制帅右正言李谊言蜀都五十四郡岁赡玠军近四千万缗四路漕臣各自为家岂能通其有无况又权轻安能与之抗衡而抑其冗滥帅臣虽重而体貌不可削乃令兼领钱谷则必坐受覊絷彼方且约其期会斥其逋欠帅臣之威亦少损矣又帅臣与主兵之官尤不可不和两者皆非所责则都漕之职岂可阙乎李迨虽究心所职不避仇敌然其人少恩喜与物忤今必得忠智之士知开阖之权识取予之方然后为得望早求其人而用之无可疑者时宣抚司参议官右文殿修撰陈远猷已兼四川转运副使乃命直秘阁主管四川茶马张深兼权副使与远猷共事秘书省正字兼权左司郎官孙道夫尝言四川自来元无都漕自宣司以随军漕兼总领财赋俾措置茶盐酒息通融赡军今都漕司但四分岁数以付西路而已非有所措置愿罢之以宽民力不从张深摄大漕日历不书四川都运司题名李迨以今年三月十八日替张深以今年三月十八日到必同日降旨也李谊孙道夫所言未见本日权附此俟考 
　　丙子上次崇德县 
　　丁丑上次临平镇 
　　戊寅上次临安府留守刑部尚书胡交修升幄奏事毕上还宫 
　　己卯百官纯吉服用太常议也上服淡黄袍如故 户部尚书权知建康府章谊充端明殿学士江南东路安抚大使兼知建康府兼行宫留守司公事朱胜非秀水闲居录曰先是户部尚书章谊礼部尚书刘大中翰林学士朱震皆可迁执政赵鼎知吕颐浩必不赴乃请以谊权守建康洎颐浩改命谊遂即真悒悒得疾两月卒 
　　庚辰少傅镇南定江军节度使充江南东路安抚制置大使兼知建康府兼行宫留守成国公吕颐浩充醴泉观使免奉朝请颐浩见上于平江力引疾求去故有是命 
　　壬午尚书工部侍郎兼侍讲赵霈充徽猷阁直学士知袁州以御史中丞常同论霈顷任遗补遂长谏垣汲引群邪中伤善类故也先是徽宗几筵还行在而霈迎拜不及自劾待罪上欲黜之赵鼎救而止后二日同即＜锍-釒＞其罪霈乞奉祠诏如其请同又论顷年田如鳌上书力排善类乃霈阴与之谋使其自请而去不知何以待之霈闻复辞职名乃除显谟阁待制霈改待制在是月辛卯 秘书少监苏符试太常少卿仍兼资善堂赞读 秘书郎尹焞试秘书少监仍兼崇政殿说书 秘书省校书郎李良臣为工部员外郎 
　　甲申中书舍人李弥逊试尚书户部侍郎 
　　是月殿中侍御史金安节以家艰免 
　　三月按是月丙戌朔丁亥广西经略司奏得安南都护府牒当道郡王薨谢今有遗进表章及纲运诏使人免到阙就命直龙图阁本路转运副使朱芾充吊祭使赐绢布各五百匹羊五十口面五十石酒五十瓶仍以敕书谕其嗣子天祚安南与广西诸司通问讯其王不列衔而列其将佐数人有称中书侍郎同判都护府者印文曰南越国印安南行移体式以范成大桂海虞衡志增入他书未尝见也 
　　己丑皇叔祖济州防御使知南外宗正事仲儡为检校少保向德军节度使封嗣濮王仲儡景王宗汉子生长富贵而性不慧既封入见至榻前则恸哭上惊问故曰见十五哥言我王似上皇上问为谁曰姓冯上曰冯益邪仲儡曰是也上由是不乐 显谟阁待制知福州张致远试给事中 中书门下省检正诸房公事林季仲直龙图阁主管洪州玉隆观以御史中丞常同言其贪惏邪佞也季仲尝因对上奏曰臣闻古语有曰乳彘搏虎伏鸡搏狸夫彘非虎之敌鸡非狸之敌其能搏之者发于感愤之诚也金人肆为贪虐以吞噬中夏自今观之诚强矣然中原之地尚数千里带甲之士无虑百万亦何至如是之弱哉尝试号于众曰金人杀而父兄系而妻子燔而庐舍夺而财宝是为不共戴天之讎必思有以报之则俯仰之间气必百倍以此众战谁能御之今世之说者不然曰天命如此其如彼何而释老报应之说又从而蛊之缙绅士大夫率以为然往往朿手受囚引颈待刃为之甘心焉呜呼能洗是耻犹有余耻能雪是冤犹有余冤若归之命而听其自然可谓善自宽矣且人事尽而后可以言命四裔交侵必因小雅之废小雅之废命耶人耶外攘强敌必由政事之修政事之修命耶人耶如以命而已矣则贤才不必求政刑不必用将帅士卒不必选练车马器械不必修备以待命之将兴斯可也故李泌以谓君相不可言命惟当修人事而已矣吴王阖庐之败也谓其子曰夫差而忘越王之伤而父乎卒能破越于夫椒越王勾践之败也喟然叹曰吾终此乎卒能灭吴于姑苏区区吴越激于感愤犹能以危为安以亡为存况以天下之大亿兆之众乘其怒心而为之何遽不为福乎建炎二年冬蒙恩召赴扬州闻诸道路未知信否且云陛下中秋对月酒初行怆然泣下乃命彻酒臣以是知陛下之心无一日不在北也举斯心以感众人之心赫斯怒以激众人之怒养以沉潜待时而动则克复宗社取旧物以还中原夫亦何难之有臣未填沟壑庶几或见之季仲此＜锍-釒＞不得其日因罢去附见既而同又请黜季仲职名以戒作伪之士季仲坐夺职季仲夺职在是月丁酉 
　　庚寅礼部尚书刘大中参知政事兵部尚书王庶充枢密副使庶为尚书时尝论制外国之道在于爱民周文王问太公以为国太公曰爱民而已兵书无不本诸爱民者今缙绅无一言及民者何也敌之强弱吾无与也顾在我者何如耳古之已衰而兴者未有不由于威令行纪纲立既盛而衰者未有不由于威令不行纪纲不立求古之言不若论今之事群臣有言虑合圣心者愿略烦文为简易与之反覆图成败上叹曰大臣之才也遂拜枢密副使庶私念军不可专专则难制兵不可骄骄则不用命赏罚不可不公不公则人不服今此可为乎我于爵赏不滥人多以我为吝于罪无所贷人多以我为刻今此可行乎辞其位者三不听遂论江西淮南广东盗发四十余辈出于冻饥宜蠲平赋役治部使者守令贪虐以慰安其心且曰负陛下恩德坏陛下天下者彼则去矣陛下为宗庙社稷主何所之乎其言激切类此　　辛卯诏刑部增郎官一员大理寺增丞二员 直秘阁新知剑州冯楫落职御史中丞常同再论楫以为四川自靖康以来七年上供皆为军兴诸处截用楫献策张浚再行科歛会朝廷访闻降旨而罢蜀人恨之切骨故黜之 故静海军节度使特进检校太尉兼御史大夫安南都护上柱国交趾郡王李阳焕赠开府仪同三司追封南平王 
　　壬辰枢密使秦桧守尚书右仆射同中书门下平章事兼枢密使前一日赵鼎留身奏事上曰堂中必无异议者又曰秦桧久在枢府得无怨望否鼎曰桧大臣必不尔然用之在陛下尔况自有阙是夕锁院制下朝士皆相贺惟吏部侍郎晏敦复退而有忧色曰奸人相矣给事中张致远秘阁修撰魏矼闻之皆以敦复言为过其后乃服 三省奏台州有匿名书称常平官李椿年刻薄等事欲率众作过言颇不逊上曰兵火以来官物多失陷惧官检察若稍留心便生诬毁此必州县吏所为万一作过当遣兵剿杀后卒无事 左宣教郎监西京中岳庙李采守监察御史采自祠官召对上＜锍-釒＞言营田之法可谓备善然奉行峻速或抑配豪户或驱迫平民或强科保正或诱夺佃客给以牛者未必可用付以田者或瘠卤难耕由官府有追呼之劳监庄有侵渔之扰鬻已牛而养官牛耕已田而偿官租种种违戾不可概举其间号为奉法不扰者不过三数县而已尽江淮西路以绍兴六年秋收计之杂色稻子共三十一万余石公家所得才十一万余石使皆正出田亩亦少资助军食奈何皆夺民之力哉盖营田上策宜行军中乃古人已试之效今以闲田付之有常赋之民官吏希赏畏罚其患弥甚欲望申饬有司无闲民则阙而不置使江淮之民安土乐业均被实惠诏领营田监司约束 左宣义郎知常州无锡县许忻为秘书省校书郎忻以再召对故有是命 
　　甲午左中大夫参知政事陈与义罢为资政殿学士特迁左太中大夫知湖州仍加恩与义本张浚所引故称疾而有是命与义在政府未满岁也 诏建国公听读尚书终篇本阁及资善堂官吏以下并减二年磨勘先是翊善翰林学士左朝奉大夫朱震赞读左奉议郎太常少卿苏符皆用例进秩已赐告复改命之自是恩始杀矣日历书此事殊无首尾按震去年十一月戊辰转左朝散大夫符转左承议郎已有告词会要赠官门绍兴八年六月翰林学士左朝奉大夫朱震赠四官日历八年十一月甲辰左奉议郎试起居郎苏符乞免充国信计议副使以此知二人尝改命也方畴稽山录所称赵鼎罢相后论鼎者专以资善堂藉口及林泉野记所云秦桧不欲宗强等事恐可移附此叚 中书舍人吕本中兼侍讲 直宝文阁知湖州宇文时中移知遂宁府从所请也 起居舍人勾龙如渊言户部非擘画财赋之地宜置一使以总诸路盖诸路漕臣权势分但觉一路利害若一使总之则能通有无审虚实为朝廷久长之计又言此事当以户部长贰判诸道水陆度支转运等使为名如苏如洪可以置司若以外官为之则事必掣肘不能久矣上然之 诏平江府曾得解举人依临安建康府例免文解一次以乡贡进士陈长方等言自建炎以来四经巡幸故也 
