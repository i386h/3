<!-- { "loadSidebar": true } -->
　　庚申大理寺丞周懋言绍兴敕罪人情轻法重者并奏裁立法之意谓法一定而不易情万变而不同设法防奸原情定罪必欲当其实而已比年以来内外官司类皆情重法轻闻奏必欲从重而以情轻奏者百无一二岂人人犯罪无有非意误冒可轻比者邪陛下圣德宽仁惟刑之恤而有司未能推原美意其于情法疑谳轻重不伦伏望申戒法官应罪人情轻法重者并仰遵守敕条闻奏以从轻典仍委所属时加检察 

如有违戾并以故入之罪罪之庶使无知小民免致非辜悉罹重宪以副陛下好生之德从之 
　　壬戌复置六部架阁官六员亦以周懋转对有请也寻遂以右迪功郎彭炤掌吏部右从政郎艾若讷掌户部右迪功郎周紫芝掌礼兵部右迪功郎苏鉴掌刑工部按题名炤等填阙在今年七月今并附此 
　　癸亥诏自今新除学士正谢前一日待诏即私第宣召入院如故事用翰林学士秦熺请也渡江后此礼久废至是熺奏复之惟敕设以院隘不容铺设而止按此句疑有脱误 司农寺丞王会守尚书比部员外郎会＜日奂＞弟也 

　　甲子金国贺生辰使龙虎卫上将军殿前左副都点检完颜宗永副使通议大夫充翰林待制程采见于紫宸殿初燕垂拱殿辞亦如之 
　　丙寅天申节百官用乐上寿于紫宸殿 
　　丁卯赐宗永等燕射于教场自是遂为故事初宗永等将至秦桧言于上曰使人及期而来盖由待之以礼示之以信故也上曰大抵为国之道既不能强又不能弱则兵连祸结无有已时朕何惜为天下生灵少屈耶于是遣吏部侍郎陈康伯接伴而和州防御使知合门事钱恺副 

之宗永甫入疆上以端午遣中使赐扇帕于洪泽宗永言上国是日例贺当北面再拜且接伴使副同之乃敢受康伯以旧制却之或谓康伯此细故朝廷必不惜康伯曰今曲从之后为例不复可改且辱命自我始况所求或无厌宁能尽从之乎宗永卒受赐因自辨数曰接伴慢我朝廷闻之惧生事引见之前日侍御史汪勃即劾康伯酬对辱国望罢之以副惇信睦邻之意乃出康伯知泉州而恺亦降为舒州团练使上语在四月戊寅宗永入界在此月戊申勃奏康伯在癸亥恺贬秩在甲子今联书之 入内东头供奉官干办御药院主簿原本阙名还所寄资为武功大夫贵州防御使令吏部差监鄂州酒务日下出门坐于职事全不用心也此未知与接伴有无相关当考 

　　庚午命权礼部侍郎宋之才宣州观察使知合门事康益充送伴使副旧例接伴使副就充送伴至是以金使有词故易之辛未之才等入对 
　　六月乙亥朔日有食之 
　　丁丑上幸秦桧新第后八日降制加恩封桧妻魏国夫人王氏为韩魏国夫人熺妻淑人曹氏为和义郡夫人孙右承事郎埙堪坦并直秘阁赐三品服时埙年九岁 

　　壬午端明殿学士四川宣抚副使郑刚中迁资政殿学士刚中引疾乞奉祠故有是命 直秘阁通判明州钱端礼提举淮南东路茶盐公事 
　　甲申右奉议郎喻樗通判衡州 
　　丙戌龙图阁学士知临安府张澄奏修盖太师秦桧第宅官吏名衔诏第一等转两官余以次第赏寻拜澄端明殿学士澄进职在是月丙申林泉野记云桧筑赐第穷土木之丽 

　　戊子翰林学士左朝散大夫知制诰兼侍读提举秘书省秦熺特迁左中奉大夫充翰林学士承旨 故迪功郎张木渐特官一子以任叙浦县主簿殁于王事也 
　　庚寅左朝请大夫曾班主管台州崇道观班始坐降金削籍编置不知何时牵复也 
　　癸巳右朝散郎张昌知楚州昌守真州代还入见言两国通好使命往来则运河堤岸不可不治望令淮浙沿流令尉兼带入衔从之王明清挥麈录称秦桧喜昌就官簿中减去十岁擢知楚州事已附见绍兴十二年五月戊申昌除知真州注或可修润附此 

　　乙未命给事中李若谷权户部侍郎王鈇看详监司守臣所上应诏条其裕民事件 左承事郎充皇太后宅教授张本面对乞令逐路宪司每季条具一路刑狱禁系多寡核实以闻严加黜陟诏刑部申严行下本寻迁一官本进官在己亥 敕令所册定官钱庞面对乞申戒州县或遇水旱从实检放从之 
　　丙申刑部侍郎周三畏进权本部尚书 秘阁修撰新知广州薛弼充集英殿修撰与敷文阁学士知福州莫将两易时虔梅及福建剧盗有号管天下伍黑龙满山红之属其徒稍众攻劫县镇乡民作山砦自保将言漳泉汀建四州接江西广东之境缘游手辈从贼熟识小路引其 

徒直冲县镇如入无人之境官军不习山险多染瘴疫难于掩捕乞委四州守臣募强壮游手每州一千人为效用时殿前司后军统制官张渊措置本路盗贼有旨委将同措置渊请逐州先招五百人许之未及招而将易镇 
　　丁酉秦桧奏以左朝散大夫新福建路提点刑狱公事王元鼎措置本路盗贼公事上曰可谕殿前司自今招捕郡寇分填诸军阙额则盗贼销矣元鼎候官人也 
　　戊戌秦桧为上言士大夫多横议无益国事上曰靖康之事是也朕见当时士大夫奏状多是李纲耿南仲等纷纷争议无肯以国事为虑 

者桧曰靖康之初金主自令斡里雅布就便酌中施行诚有人肯任国事则大计久已定矣上曰后来生灵涂炭之甚皆由于此所以国家大事须在得人肯任桧曰非人主圣志先定岂臣下所能决 
　　己亥翰林学士承旨秦熺入见引李淑故事乞避亲且言前此以和议文字多所关预国事至重不敢有请今则大计已定望许臣罢职庶几不紊彝制不许 
　　辛丑江东转运判官赵不弃乞令监司察部内县令老病不职者与岳祠上曰朕尝谓县令最为亲民又非郡守之比赃固不可而庸缪之 

人尤害百姓盖因其庸缪则吏计得行若十吏用事是有十县令矣 
　　建炎以来系年要录卷一百五十三 
　　建炎以来系年要录卷一百五十三金人地名考证 
　　萨里罕原书作撒离喝误改见卷十一 
　　斡里雅布原书作斡离不误改见卷一 

●建炎以来系年要录卷一百五十四 
　　宋 李心传 撰 

　　绍兴十有五年秋七月乙巳朔罢夔路军兴以来所置酒店以＜宀十见＞民力用四川宣抚副使郑刚中奏也夔路旧无酒禁为场店者百四十余所而已建炎末增至六百余然土荒民少人不以为便刚中既以本司钱四万余缗代拨赡军遂弛其禁 
　　丙午右承务郎新添差浙东安抚司干办公事司马伋言建安近刊行一书曰司马温公记闻其间颇关前朝故事缘曾祖平日论著即无上件文字显是妄借名字售其私说伏望降旨禁绝庶几不惑群听诏委建州守臣将不合开板文字尽行毁弃伋特迁一官初范冲在史馆上 

出光记闻命冲编类进入冲言此书虽未可尽信其有补治道亦多乃缮写成十册上之至是秦桧数请禁野史伋惧罪遂讳其书然其书卒行于世伋迁官在是月辛亥今并书之范冲编类记闻不得其时巳附见绍兴六年八月己亥 
　　丁未右朝请大夫知泉州吴序宾奉诏条具便民事件言泉南七县盗贼者四本州虽军储不足而义仓见存七万石欲开仓赈贷而常平司执以灾伤七分之法至今人未被赐欲比附每县给三千石赈贷四等以下人户给事中李若谷等请每县给二千石如所奏从之 
　　戊申复置利州绍兴监岁铸钱十万缗以救钱引之毙用四川宣抚副使郑刚中请也刚中言祖宗朝立法约四川所有见钱对数印造钱 

引使轻重相权昨因军兴调度滋广印造寖多又有司申请为阙鼓铸本钱遂废罢钱监其金州一带铜钱迤逦透入利路相兼转用铜钱不多有而民间铸造农器锅釜及供应官司军器积日累月销镕川钱殆尽以致剑外州县全阙见钱行使窃恐称提不行牵连以里州县引法毙坏有误国事＜锍-釒＞奏不待报遂行刚中以利州山林多铁炭易集乃命本路转运判官王陟董其事置监官检勘监门物料库官等六员军匠五百人后增铸至十五万缗大钱千重十二斤小钱千重七斤有半岁用盐官钱七万缗三路称提钱二十四万为本率费钱二千而得千钱云 


　　辛亥执政进呈处州守臣徐度准诏条上便民事件上曰因此亦可以观人才如议论平正留心国事其说自然可见不然矫讦迂阔者亦可见也 左承奉郎主营台州崇道观陈鹏飞除名惠州编管侍御史汪勃奏鹏飞前在礼曹陛下崇东朝之养推尊徽称礼有自来鹏飞深切讥议殊不知先帝之三妃九嫔秩等公卿固与庶人之一妻一妾异鹏飞敢为妖言妄自标目无所忌惮大逆不道望投畀荒裔以为造言乱众者之戒故窜之 

　　壬子直秘阁新提举淮南东路茶盐公事钱端礼为两浙路转运判官端礼自明州通判改除过阙入见论湖塘利害望特诏所部专责丞佐广求水利之源乃有是命 时秦桧议乾鉴湖为田云岁可得米十万斛上谓若遇旱岁无湖水引灌则所损未必不过之桧乃止乾鉴湖事以日历绍兴二十九年十月辛未所载上谕王纶语修入不得其年且附端礼论水利之后 
　　癸丑成州团练使干办御辇院吴盖为建州观察使提举佑神观 

　　甲寅左朝奉郎提举江州太平观吕本中卒 
　　乙卯权户部侍郎王鈇言应军事补官之人欲令本县验实如属冒滥即令改正隐庇者抵罪以富民避役者众故也 
　　丙辰诏学士院案籍令监修国史官取索点检此必有所为当求他书参考 左承事郎新签书镇江军节度判官厅公事刘章为秘书省正字章解褐即入馆异数也熊克小历载章除正字在十月亦因题名所书而不详考也克又云章不待一任回便除馆职盖用陈诚之例亦误章此时未到任也 

　　丁巳兴化军守臣汪待举条具便民事乞蠲本军诸邑渔人所输□□扈税及浦生之草采者毋令出钱从之 
　　戊午诏庐光州上供钱米展一年用转运司请也上曰人皆知取之为取而不知予之为取若稍与展免俟其家给人足税歛自然易办淮南平时一路上供内藏绢九十万匹有奇至绍兴末年才八千匹尔 故迪功郎杨世永赠右承务郎官一子以前任端溪尉死于盗也 
　　己未故武德大夫赵德赠右武大夫果州团练使以捕虔寇闽中死于阵也其徒九人皆赠官录子孙有差 
　　甲子故右迪功郎汪位赠右承务郎官一子位为濠州司理参军死于难故录之 

　　乙丑权尚书礼部侍郎宋之才充敷文阁待制提举江州太平观从所请也 
　　丙寅楚州为捕盗官乞依元旨推恩秦桧曰赏有定格固难易也上曰信为治道之本若不坚守出令其谁信之 
　　丁卯大理寺丞周赞面对乞戒监司郡守毋得增吏扰民诏申严行下 
　　戊辰两浙转运判官吴坰条具便民事乞令常平司支借钱谷劝民浚决华亭等处沿海三十六浦以泄水势庶无渰损民田之患诏可后十余年乃克行之 

　　己巳秦桧进呈放免四川转运司因赡军借用常平钱十三万缗桧言近来户部岁计稍足盖缘休兵朝廷又无妄用故也上曰休兵以来上下渐觉富贵大抵治道贵清净人君不生事则天下自然受福桧曰舜无为而治陛下得之矣 
　　是月金国旱飞蝗蔽日诏蠲民租 
　　八月甲戌朔左朝议大夫知池州魏良臣条上便民事言今民间有合零就整钱如绵一钱令纳一两绢一寸令纳一尺之类是正税一分阴取其九也乞折帛钱并输实数更不合零从之 秘书省著作郎兼普安郡王府教授赵卫守起居郎钱周材试起居舍人 诏枢密院准备 

