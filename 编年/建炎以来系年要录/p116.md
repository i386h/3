<!-- { "loadSidebar": true } -->
　　癸卯上出大宋中兴之宝及上皇所获元圭以示辅臣宝上新刻者其玉明润视定命宝犹大半分中书舍人洪拟转对论帝王之学中叙董仲舒王吉之言末以章句书艺为非帝王之事上曰人欲明道见礼非学问不可惟能务学则知古今治乱成败与夫君子小人善恶之迹善所当为恶所当戒正心诚意率由于此范宗尹曰人主尤以此为先务因奏仇士良告其徒之言上然之 是日忠州防御使秦凤经略使吴玠及金人乌噜珠赫战于和尚原之北败之时金主晟之从侄摩哩与乌噜珠赫以数万骑分两道入犯摩哩自凤翔二将由阶成约日会和尚原熊克小历云乌噜珠赫自阶成凤出散关盖据王纶王曮撰玠璘碑所云也然阶成在散关后不应云出散关当云自阶成还趋散关会于和尚原乃可纶曮皆江东人不知蜀口地理克又因之耳玠与其弟统领官武翼郎合门宣赞舍人璘以散卒数千人驻原上朝问隔绝军储匮乏将士家属往往陷敌人无固志有谋劫玠兄弟北去者幕客陈远猷夜入告玠遽召诸将励以忠义歃血而誓诸将感泣为备益力是日二将以劲骑先期而至阵于原北玠击之四战皆捷山谷中路狭而多石马不能行敌弃马遂败去后三日摩哩自犯箭筈关玠遣别将击之二军卒不得合又五日敌移寨黄牛岭会大风雨雹翼日引去张浚录其功承制以玠为明州观察使璘为武德大夫康州团练使赐金带擢秦凤路兵马都钤辖统制和尚原军马赵甡之遗史附此事于五月十四日戊申按今年十月甲申吴玠乞三圣神庙额状云五月八日金人与官军拒战八日癸卯也故系此日　丙午故正议大夫何■赠观文殿大学士官子孙七人初殿中侍御史章谊论■折冲无谋守御无策坚请渊圣再幸敌营此陛下父兄之仇而中国招祸之首虽死异域当行追贬望寝赠典以允公议事既行是日甲辰参知政事秦桧力明其死节深为金人所重上曰■能如此不可不示激劝但比张叔夜等三人稍损可也故有是命然■建炎初巳遥除是职今又以为赠官盖中书失之 江东安抚大使司奏捕虔贼李敦仁获捷时吕颐浩犹在告参议官李承造以闻上曰颐浩大臣义当体国江西盗贼非张俊未易办颐浩湏少推之如廉蔺相济乃可可趣令视事李回请上亲札富直柔又乞遣中使抚问上从之 诏承议郎范同宣教郎敕令所删定官刘一止修职郎王洋并召试馆职初复故事也既而同以内艰不果试二人皆入等一止所对策极言当世之务且曰天下事不克济者患在不为不患其难圣人不畏多难以因难而图事尔如其不为而俟天命自回人事自正敌国自屈盗贼自平岂有此理哉上览之称善乃以一止为秘书省校书郎洋为正字同江宁人一止归安人洋资深子也二人除命在六月庚寅今并书之 是日真扬镇抚使郭仲威为刘光世所执初仲威闻敌退乃以其将李遣前军统制王德往捕之宣言游徼淮上至维扬仲威迎谒于摘星台德手擒之遂并其众德以功进秩一等此以赵甡之遗史及光世奏状参修但遗史载此事于此月又云仲威引兵至建康为刘纲所招刘光世生致之皆误也按日历光世奏仲威反状以五月十六日到得旨令密切措置而后两日已奏生擒仲威盖光世先遣王德行而后奏上也奏中苐云谋与刘豫连和若仲威已渡江光世无缘却不言及今略删定令不抵牾 
　　丁未徽猷阁直学士高卫复为尚书户部侍郎卫始除鄂州为李允文所拒不得进至是遂召用之 
　　戊申临安府节度推官史祺孙言两浙扑买坊场一千三百三十四处为净利钱约八十四万缗今未卖者五百有奇乞募进纳补官之家投买从之己酉朝奉大夫胡舜陟起复徽猷阁待制充京畿京西淮南湖北路宣谕使朝奉大夫直秘阁魏志崇升直徽猷阁副之范宗尹素善舜陟以其方持丧故建议遣使谕指京畿而有是命 诏以米价贵谕积粟之家出粜三千斛以上补官有差庚戌朝请大夫主管亳州明道宫程瑀直秘阁江南东路提点刑狱公事池州不得进复还芜湖就粮守臣郭伟闻之曰邵统制巳受命讨李成安得还此青怒率众欲入城城门皆闭青遂拥众攻城伟竭力拒之 
　　辛亥诏以道路未通诸路死罪囚应奏谳者权令降等断遣五年正月壬子复奏案 登州防御使郭仲荀权主管殿前司公事自巡幸以来三衙寔无兵名存而巳 朝散郎知虁州韩迪直徽猷阁先是桑仲犯归州迪能御之张浚承旨除职二等言于朝乃有是命 是日邵青以舟师犯太平州初青以枢密院水军统制屯芜湖及张俊讨李成上令青受俊节制青至　壬子湖东安抚向子諲奏孔彦舟犯衡永州诏张俊密行措置 
　　癸丑诏斩郭仲威于平江市枭其首先是仲威焚掠平江邦人怨之最甚故就诛之 责授秘书少监道州居住黄潜厚许自便 
　　甲寅枢密院言刘超贼马侵犯澧州及鼎澧界有戴进杨靖大叚猖蹶访闻邻境施黔等州自来各有团结义军轻捷可用及虁路兵马钤辖田祐恭见统家丁于虁州把隘欲令湖西帅臣程昌＜宀禹＞虁路帅臣韩迪密切相度可否起发令前来湖西共杀贼马并所用钱粮寔封条画以闻从之 秘阁修撰提举临安府洞霄宫赵令懬为集英殿修撰知南外宗正事上命令懬往泉南选宗室子育之宫中故有是命 诏忠勇统制知泰州张荣已下吏士四千二十九人皆进官用刘光世奏也 初吕颐浩之在相位也闻沧州人李齐在海中聚众乃白上遣使臣董德乘海舟赍诏授齐武翼郎合门宣赞舍人使收复山东陷没州郡丙辰船乘风误泊福岛为范温所得温以礼待二人且询问朝廷消息始知上驻跸会稽士皆感泣温遂遣参军事李植等三十二人泛舟赴行在且告李齐已顺伪齐矣温农家子初聚众牢山后守福岛其为人无他长惟待人以诚故能得众焉此据赵甡之遗史及温申状参修齐初见建炎四年六月壬申遗史董某无名其至福岛亦无月日此据状修入状云五月二十一日忽有海舟南来丙辰二十一日也故附此植等八月丁卯至行在吕颐浩遣德亦遗史所云按颐浩以建炎四年四月罢相去此已踰年恐非颐浩在相位所遣今且云尔当考丁巳诏江淮州军自今有金国南归之人赍到二圣密诏文檄＜虫葛＞弹之类未得奉行具奏听旨违者重寘典宪先是伪造者众故条约之 参知政事秦桧乞以昨任御史中丞致仕日本家奏补兄彬男熺恩泽文字毁抹更用建炎二年大礼恩例补兄彬文资从之熺王＜日奂＞孽子也桧娶＜日奂＞女弟无子＜日奂＞妻郑居中女怙贵而妒桧在北方出熺以为桧后奏官之至是其家以熺见桧桧甚喜赵甡之遗史云桧陷敌王＜日奂＞取王氏子冒姓秦以为桧嗣立名曰熺不云谁之子而王明清挥麈录所载颇详今从之 
　　戊午权工部侍郎兼详定重修敕令韩肖胄言对修政和嘉祐敕成 复置太府寺丞以承奉郎章亿为之措置印给茶盐钞引亿惇孙也复长贰在四年五月沅州言本州自熙宁末为郡始创营田招置弓弩手四千人靖康调发往往不归今军食窘急乞以闲田募民承佃招补弓弩手二千人余助岁计从之先是鼎澧辰沅靖诸州以地接蛮猺溪峒故熙丰间排置刀弩手五郡合万三千人散居边境教以武艺无事则耕作自赡有警则集而用之最为利便后全军调发应援河东或死或亡其法浸废矣绍兴六年十二月己未所书可参考 朝散郎吕安中言旧官给钱募户长催税近已差甲头宜桩其雇钱用助经费诸路提刑司拘收赴行在既而言者以差甲头不便者五一则小户丁少科差不办二旧每都保正长少四家今甲头凡三十家破产者必众三夏耕秋收一都之内废农业者凡六十人则通一路有数十万人不容力穑四甲头皆耕夫既不熟官府且不能与形势豪户争五所差既多争诉必倍于是甲头不复差而其户长役钱不复给不差甲头在今年九月乙巳其户长役钱五年正月壬戌诏分季起赴行在今并联书之 
　　己未手诏降榜式于诸路应州县因军期不得已而贷于民者并计所用之多寡度物力之轻重依式开具务令民间通知毋得过数催理违者窜岭表 故朝散大夫毕仲游赠直徽猷阁以党籍故也 秘书少监程俱言见修日历乞下诸州搜访建炎元年以后邸报及所被受朝旨文字仍于中外臣僚先且取会二年事实应曾任宰执至行在职事官有日历合载事件如政事弛张臣僚黜陟刑赏征战凡所见闻或私自记录或亲承圣语及所上章疏并被受诏敕与公案官文书之类并令诣实抄录回报以凭修纂从之 
　　庚申翰林学士汪藻上隆祐皇太后谥议 福建制置使辛企宗奏顺昌盗余胜就招若不补授名目稍高虑致滋蔓已补胜修武郎从之 是日孔彦舟自衡山引舟而下过潭州权湖南招捉公事马友以舟师迎击之彦舟大败遂趋岳州州官吏遁去一城皆空彦舟无所掠进犯鄂州时鄂方大饥米＜豆斗＞三千五百民多饿死彦舟括军中米粜于市＜豆斗＞直二千鄂人皆称扬彦舟之惠安抚使李允文遣人招彦舟彦舟听命遂以湖东副总管屯汉阳赵甡之遗史系此事于四月末按日历七月一日潭州申彦舟五月二十五日败于潭州庚申二十五日也故系于此日朝廷闻彦舟尚在衡永间诏张俊就便措置始俊欲乘胜渡江而军中粮乏遂屯军九江四十余日然后北行诏江东西及随军三漕臣协力应副 
