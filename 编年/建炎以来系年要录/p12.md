<!-- { "loadSidebar": true } -->
壬寅金遣使入景灵宫取神御等物此据实录未知与宣和录正月戊申所书有无重叠今且两存之 自邦昌出令之初王时雍等皆以圣旨行下邦昌下令曰夫圣孔子不居则予岂敢自今议定及面陈得旨事称面旨内批称中旨传谕所司称宣旨以手诏为手书伪楚录邦昌下令曰予以寡陋向逼大国之威俾救斯民于兵火而诸公横见推逼不容自裁忍死以理国事岂其心哉顾德弗类实难称塞出令之初有司乃以圣旨行下载循昧陋殊震危衷夫圣孔子不居则予岂敢自今与三省枢密院议定处分及内外官司面陈得旨事称面旨内廷及批出文字称中旨遣官传谕所司称宣旨洪惟非常之变适遭会于斯时尚冀有永之国讫敉宁于区夏庶几多士共识此怀靖康野录云邦昌内批称中旨命于外曰命旨与此不同盖传闻之误今不取 工部侍郎何昌言请更名善言避邦昌名也其从弟通直郎昌辰亦请于吏部更名知言时奉直大夫致仕徐俯居城中买一婢子名之曰昌奴遇朝士至即呼前驱使之 是日兵马副元帅宗泽与金人战于韦城县败之金人既为权邦彦所却泽因约知深州直秘阁姚鹏同进兵鹏未至泽自引所部至卫南候骑报敌垒近宜少避泽曰将孤兵寡不深入重地无以取胜泽挥戈直前亲冒矢石与战败之敌益济师官军不利将士伤重者什二先锋将果州刺史王孝忠战死士卒知退无所恃人人争奋敌大败斩首数千级遂得韦城县敌欲夜袭泽泽知之日暮移军南华敌果夜至得空壁大惊自是不复出泽在军中与士卒同甘苦故人乐为用汪伯彦中兴日历云三月辛巳开德府宗泽申金人十日自卫南前来侵犯乞应援十六日丙午宗泽申金人十日巳午间近护城堤统制官孔彦威交兵申酉间杀退十一日辰巳间再向前来本军差权邦彦下官兵并力杀退当夜三更拔寨遁去奉王旨行下不得追袭恐落奸便十九日己酉据副元帅宗泽下败兵五人前来称宗元帅十二日领兵追袭待径入京城下解围当日到卫南逢伏兵杀退东趣南华县兵败宗元帅易衣裳随败兵夜走奔北续据泽申如败兵所说外见于雷泽县招集溃兵乞给器械泽先造战车一百五十辆大而难运推驾者苦之一旦遇敌仓卒皆委而走金人以战车尽载泽军实而归王闻之曰吾见泽战车大不适用徒费工料泽不听今果资敌矣初刘浩创造战车五两试之不可用军中阙衲袄乃提军见泽为车阵图以献泽喜问所阙浩既得衲袄不告而还泽遂以浩所图妄称见造成车一百五十辆巳募到民兵一万五千人谋复真定朝廷壮之除秘阁修撰河北民兵总管其实无一人一车也方且图之耳逮帅府遣往开德乃旋用浩车制创造而终于败耿延禧中兴记云宗泽权邦彦自南华入遇敌骑卒至西将王孝忠死泽邦彦更士卒白布衫草履夜走姚鹏军所制战车五百两使民兵御之民兵弃车走为敌所得以载城下所获金银归后建炎初河北寇皆泽麾下溃卒也按伯彦延禧与泽议论不同词多毁泽又二人所进书皆出于泽死之后恐未足信今以钦宗实录及泽遗事参修战车事今年九月乙巳注可考 先是知博州孙振以军民之兵二千人至冠氏县按博州有冠氏县原本冠误寇今校改王命屯濮州受泽节制去年十二月己丑至是闻泽与敌战其亲兵皆惧且怀乡土乃杀振分取军实散而北归振傅父也耿延禧中兴记云振坠马死今从汪伯彦中兴日历俟考 
癸卯吕好问权领门下省职事好问虽系新衔仍莅旧职 太学博士朱震致仕震邵武人也 元帅府寮属闻金人立张邦昌欲奉王至宿州驻军谋渡江左先锋辎重至山口镇三军籍籍谓不返京师而迂路何也王闻其语遂罢行钦宗实录以宿州之行为黄潜善建议按中兴日历罢行在三月十三日癸卯此时潜善在兴仁三月二十七日丁巳潜善乃至济州实录误也盖耿延禧中兴记初不深考附此事于潜善至济州之后而史臣遂因之是时耿南仲汪伯彦在济州未知的是何人建此议今但云帅府寮属俟考宗泽自南华遣兵过大沟河袭金又败之 
甲辰金人遣高庆裔入内藏库又命归德军节度使王汭与庆裔偕来汭燕人也是日领门下省吕好问以私财即永庆院启建圣寿节道场庆裔适入城众皆恐惧好问独不顾实录甲辰金人入内藏库而无其名三国谋谟录是日庆裔等入城而无其事今参取修立汭所领节度要盟录二帅再问罪书中有之 邦昌以书至军前论根括金银事书曰比以冒膺缛礼愿展谢悰虽沥贡于忱辞终未亲于台表退增感悚岂易敷陈载惟草昧之初实轸阽危之虑民志未定故未可以得其心事绪实繁念将何以息其动前朝昨奉台令取索金银表叚以充犒军伏自入城以来讲究民间虚实乃闻罄竭悉以倾输嗣位之初朝夕祗畏戒谕官吏罔敢弗虔仰荷大恩敢不论报虽割肌体岂足能酬然念斯民困毙巳甚当围城窘急之久有比屋饿莩之多欲抚养则无资以厚其生欲赈给则乏粮以续其命而催科正急刎缢相寻若阅日稍淹则所存无几非仁何以守位非民何以守邦坐观转壑之忧不啻履冰之惧与其局天蹐地莫救于黎元孰若归命投诚仰祈于大造伏望察其恳迫赐以矜容特＜宀十见＞冒昧之诛诞布蠲除之惠则终始之德遂全亿众于死亡报称之心敢惮一身之糜溃期于没齿以答隆恩又乞往谢二帅大楚皇帝张邦昌谨致书于国相元帅皇子元帅今月七日伏奉皇帝圣旨特降枢臣俯加封册退省庸陋之资何以对扬休命前此固尝死避终不获辞载惟选授之初尽出荐扬之赐寻因还使附致感悰愿亟拜于光仪庶少伸于谢礼未闻台令殊震危衷遂遣从官具敷勤恳重蒙开谕仰识眷存然而淹日未前抚躬无措恐有失于稽缓实深积于兢惶伏望恩慈早容趋诣俟承报示径伏军门拳拳之诚并留面叙不宣谨白 鄜延经略使张深引军次鲁山县时西道都总管王襄亦在焉襄议与深合军深以襄所统皆乌合不从乃趋颍昌而去 
乙巳邦昌诣青城谢二帅既至迎接殿下揖而升致宾主之礼酒三行邦昌请不毁赵氏陵庙罢括金银存留楼橹借东都三年乞班师降号称帝借金银犒赏凡七事敌皆许之 
丙午邦昌下令不御殿不受朝引对百官于延康殿小轩吕好问家传云或劝邦昌坐紫宸垂拱二殿好问曰不可邦昌矍然而止按实录初无进说者更俟考详与执政侍从以上坐议言必称名饮膳起居不用天子礼遇金人至则遽易服邦昌虽僣立其处大内多不敢当至尊之仪有华国靖恭夫人李氏者数以果实奉邦昌邦昌亦厚答之一夕邦昌微有酒李氏拥之曰大家事巳至此尚何言即衣之赭色半臂益之以酒掖邦昌入福宁殿使其育女陈氏侍寝其后因邦昌之姊入宫乃留其从者而易陈氏以归王明清挥麈后录云道君在端邸有妾彭氏稍惠黠上怜之以小故出为都人聂氏妇上即位颇思焉复召入禁中恩幸一时举无与比父党夫族颇招权顾金钱士大夫亦有登其门而进者二圣北狩彭氏以无名位独得留一夕邦昌有酒彭氏衣以赭色半臂掖之入福宁殿使宫人之有色者侍寝邦昌既醒急解其衣起就它室固巳无及矣其后邦昌得罪者以此按史及李纲建炎进退志所书乃李氏事首尾甚详明清所云疑姓氏或误姑附著此今年七月丙辰行遣王时雍每日白事屡以陛下呼之邦昌叱之乃退 徽猷阁直学士知淮宁府赵子崧闻张邦昌僣立即以状白王乞遣师要击河上迎请两宫问罪僣逆且言国之存亡在此一举若有献议拥兵南渡者似未可听大王麾下皆西北人孰肯渡江渡江之后中原岂可复收莫如自近举兵要击此为上策子崧燕懿王后淄恭宪王世雄孙也燕王生英国公惟忠惟忠生韩国公从霭从霭生世雄世雄生赠通奉大夫令郯令郯生子崧 
丁未邦昌下令曰嗣位之初宜广推恩霈今四方道路未通致赦宥未能宣布缘京城围闭日久下项事可以先次施行应罪人常赦所不原者并与释放文武臣僚皆迁官特奏名三举以上及府监诸州解首并与推恩厢禁军依例犒设应见行法令典章百司事任职务一切依旧内有于民不便者台省寺监条具以闻仍许诸色诣鼓院奏陈当议参详更定以从民欲邦昌伪赦全文云三月十七日三省枢密院同奉面旨嗣位之初宜广推恩霈今四方道路未通致赦宥未能宣布缘京城围闭日久下项事可以先次施行应罪人所犯无轻重不以巳未发觉常赦所不原者并与释放应文臣承务郎武臣承信郎以上并内臣及致仕官并与转官在职选人循资校尉比类施行合磨勘者仍并不隔磨勘文武升朝官并禁军都虞候以上父母妻未有官封者并与封叙亡殁未封赠者并与封赠巳封赠者更与封赠祖父母在愿回授者听应禁军正副指挥使巳上各特与儿男下班祗应一名应承务郎以上服绿绯及十五年不以赃私罪并与改转服色开封府国学及别试所去年秋试得解举首特与推恩余并以今年八月锁院省试应合特奏名人并与免试内曾经六举以上到省人与补登仕郎五举人与补京府助教四举上州文学三举下州文学两举诸州助教锡庆院试中在学不系在学生免廷试推恩人诸路解到武艺合格人等并照原降指挥分等参酌推恩应命官除名追降官资及勒停终身不齿放归田里人等及永不收叙人并与叙元官落职人与复旧职令刑部检举奏闻应停降诸色人等未曾叙用者并与特叙元职名其永不收叙人依此以次迁补候有阙收补应配军因围闭未出京人候开门日配沙门岛并配邻州见分配在京重役处者仰刑部疾速具元犯取旨放令逐便应逃亡军人及溃散人兵除依累降指挥招集出首外虑有未出首人可特展一月首身其存恤等事并依巳降指挥应系官司欠负不以名色贯伯并行蠲免其私债元无利息者限一年外许理索诸军缘借请之类见克请受者并特与除放耆老并赐粟帛令户部支给价钱官私房钱不以贯伯并放三月出籴米麦杂豆以济贫民虽巳降指挥减价尚虑民间不易可令更与减价出籴仍约束逐场人民拥并仰户部踏逐应有系官木植及空闲屋舍添置卖场以济细民无致阻滞掩骼王政所先当草昧围城之中不忍视其横逆应亡殁贫民仰开封府量给官钱充葬送之费应细民疾病贫乏无药者令开封府疾速措置差官分定坊巷就门俵散官药诸军疾病合给官药缘多事之际给散不时仰马军司体度速支官钱广行合药俵散其诸军差发到军兵保甲等有疾病者令所辖官司依在京军营法医治应伎术人等并家属取赴军前所抛下财产其有分人许经开封府自陈验实给付应寺院宫观有隔下发放等恩泽各令自陈所属保明申礼部限三日给降度牒应特旨还俗僧道特与依旧为僧道令开封府给公据应禁宫观寺尼女冠令所属取问愿归俗者听从便应见行法令典章百司事务职任一切并依旧内有于民不便者台省寺监条具以闻仍许诸色人经鼓院奏陈当议参详更定以从民欲牒奉敕如前宜榜河南晓示各令知悉牒至准敕故牒初金人欲令邦昌肆赦吕好问曰赦书日行五百里今四郊皆敌相公尚谁赦邪遂先赦城中 延康殿学士李回辞权右丞改权礼部尚书伪楚录戊申徐秉哲权领枢密院李回权领中书省吴幵权同领尚书省按史邦昌访寻大元帅伪尚书省劄子李回押字而吴幵无之恐录误也 
