<!-- { "loadSidebar": true } -->
　　辛酉命尚书左司郎中王师心提举南郊一行事务自是以为例 
　　壬戌宣庆使宣州观察使提举江州太平观陈永锡复为入内内侍省副都知 
　　癸亥诏秘书省曝书会自正言以上及旧系馆职行在贴职人并赴坐故事自大学士至直秘阁六曹尚书至正言皆与近岁省官外但及 

前馆职与带职人而巳至是敷文阁直学士知临安府王焕请依故事近例两存之其后率如此例 
　　甲子诏求遗书 
　　丙寅上谓秦桧曰朕尝与卿言候国用足日蠲赋以宽民力比卿兄梓朝辞亦议及此梓累典郡颇熟民事朕谓若一概除之又恐用或不足浙西驻跸之久民供不易临安尤甚本路三等下户与蠲一科庶贫民被实赐也 
　　己巳吏部员外郎王扬英罢殿中侍御史李文会言扬英阿附孙近近败乃附范同望罢斥以销余党故黜之 

　　壬申诏两浙民户丁盐钱多欠负者其除之先是上欲蠲浙西下户田租而秦桧言豪民多分立小户难以概免若蠲丁盐钱则实惠正直下户上可之且曰民间所以不举子者正以是也朝廷法禁非不严终不能绝其本乃在于此 是日雨雹 
　　癸酉礼寺上孟飨景灵宫仪注时以新宫成上亲行孟飨之礼而神御犹在温州乃设幄行事自圣祖至真宗用初日仁宗至哲宗用次日承顺承元殿用三日 诏诸州奏大辟刑名疑虑公案若刑寺拟断虽非大辟官吏并免收坐以议者言虑僻远小郡不能尽晓法意畏惮收坐不敢具奏遂致断遣失当使犯罪之人无以辩雪故也时左朝请大夫知邵武军赵不弃亦请诸州奏谳但事干人命虽有不应奏者并免收坐 

事下刑部不行 初命国子司业高闶等补试生员四方来者甚众 
　　丙子有司上合格三百人以徐骧为首骧浦城人也 
　　辛巳武德郎兼合门宣赞舍人韦谦为右武郎带御器械 
　　癸未奉安至圣文宣王于国子监大成殿命太师秦桧行礼时学初成上自题赐书阁榜曰首善 
　　八月丙戌遣权吏部侍郎江邈奉迎景灵宫万寿观神宗神御于温州自海道至行在 

　　丁亥有司言将来郊礼合用珠子坐褥上曰事天以诚为主如器用陶匏之类贵其质也若惟事华丽恐非事天之本意 诏诸路以有出身监司一员提举学事俱无出身即从上一员兼管 
　　庚寅尚书礼部员外郎段拂为起居舍人兼玉牒所检讨官拂言起字犯曾祖名辞不拜改宗正少卿 
　　辛卯敷文阁直学士知临安府王＜日奂＞守尚书工部侍郎 
　　壬辰直敷文阁知绍兴府张叔献升直龙图阁知临安府 

　　乙未国子司业兼崇政殿说书高闶乞率诸生上表请车驾临幸太学上曰太宗幸学尝令学官讲经及各有恩例其令有司检故事来上既而闶侍经筵讲毕奏曰国学落成臣奉诏试补诸生几六千人自中兴以来虽三年省闱亦未有如此之盛上曰乍脱干戈人皆向学此诚可喜闶曰近来埸屋不无怀挟假授之毙前日顿革皆不敢犯上曰朕亦闻之此美事闶曰臣待罪学官见此美事诸生以为陛下方偃武修文与太祖初定天下之时同符趣举建隆故事愿陛下讲临雍之礼言未毕上曰已令讨论矣此以日历及熊克小历参修但克附闶讲筵口奏之语于九月末又称是时上巳有幸学之意而闶未知之则恐不然盖讨论故事乃因闶所奏又云所乞上表可依所请则闶安得不知意者闶以乞 

幸学事为胡寅移书切责故后来作行述者稍润饰之克不细考耳今从日历本文庶不失实 
　　丁酉尚书兵部侍郎兼侍读资善堂翊善程瑀试兵部尚书 
　　戊戌徽猷阁待制洪皓至自金国上即日引见内殿谕皓曰卿志不忘君虽苏武不能过赐内库金币鞍马黄金三百两帛五百匹象齿香绵酒茗甚众翌日见于慈宁殿帟人设帘厚曰吾故识尚书矣命撤之皓退见秦桧语连日不止曰张和公敌所惮反不得用钱塘暂居而景灵殿太庙皆极土木之华岂非示无中原意桧不悦谓其子秘书省正字适曰尊公信有忠节得上眷但官职如读书速则易终而无味要须如黄 

钟大吕乃可起居郎郑朴权尚书兵部侍郎尚书左司郎中王师心权工部侍郎己亥以朴为贺大金正旦使左武大夫保顺军承宣使知合门事何彦良副之师心为贺大金生辰使武功大夫解州防御使干办皇城司康益副之时出疆必遣近臣故并迁二人自是以为例朴西安人也 川狭宣抚副使郑刚中献黄金万两上谕秦桧曰顷年张浚尝献千五百镒是时有余财卿可谕刚中不必循旧有余则进若率于民则不可也 
　　庚子直龙图阁张邵自金国还入见邵言靖康以来迄于建炎使于金人而不返者至数人若陈过庭若聂昌若司马朴若滕茂实若崔纵若魏行可皆执于北荒殁于王事而司马朴之节尤为可观刘豫既废金人取河南地金帅达兰使朴为尚书左丞欲以收南人之心朴辞以疾 

坚卧不起达兰不能夺其后以病死陈过庭且死其卒自割其肋取肝为羹以献愈过庭之疾既死以北俗焚之其卒又自剔股肉投之于火曰此肉与相公同焚其感人如此聂昌割河东绛州人杀之滕茂实将死自为祭文人怜其忠崔纵中风坐废三年其将死也以后事属臣魏行可之死臣亦见之去冬臣请于金人尚书省乞挈纵行可之榇以归其宰执怜之朝命下所属发遣而行可之榇挈之往中京者乃不果发纵之榇金人差丁夫舆致令臣舁之以来臣谨置之临安府城外妙行寺而臣之随行使臣有吕达者本婺州人亦以病死于北界欲望圣慈以死事之例如过庭辈七八人其间恐有未经褒赠者而有司检举特赐恤典访纵之家许亲戚迎护其榇而官助之葬下以慰忠义之魂于九泉上以副 

陛下不忘臣下之心庶可激励天下仗节死难之义邵行状云疏奏秦桧怒降旨令开具逐人致死因依申省按史过庭昌茂实皆已赠官推思朴今年九月庚午赠官纵十二月庚子与恩泽行可明年正月乙丑赠官皆不行也但朴作直旨行下纵用尚书省奏行可用其家自陈取 
　　壬寅秘书少监姜师仲罢以殿中侍制御史李文会言其乘间伺隙唱为异议也 左朝散大夫宋宙知兴州还入见乞诸路州学已葺治者并置教授员又请罢诸县武令上曰学官须逐州置昨已降旨恐州远未及宜择通经心术正者为之武令安能治民然亦难顿罢第令宣抚司以渐易置可矣 

　　癸卯除名人范焘送融州编管永不放还焘数以上书狂妄被斥及是至行在言者虑其妄鼓唱为国生事乞重赐远窜故有是命 
　　乙巳修武郎朱弁自金还行在奏朱邵史抗张忠辅高景平孙益孙谷傅伟文朱勣李舟僧宝真妇人丁氏晏氏卒阎进节义于朝乞优恤邵府谷人靖康初以秉义郎知镇威城其死节甚伟具日历抗济源人为代州沿边安抚副使忠辅为将领守崞县景平崞县人为隆德府部将益为福州观察使知朔宁州谷朔宁人为益府属皆以宣靖间死事宝真五台山僧靖康中尝召对俾聚兵讨贼金人生执欲降之宝真曰我既 

许太宗皇帝以死矣岂妄言耶临刑色不变北人嗟异丁氏度五世孙尝适人后为敌所掠欲妻之丁氏骂敌不从绝于梃下至是弁裒其事上之疏入不报弁所奏及申省在九月今并附此伟文已见绍兴十一年十二月勣已见建炎二年五月舟进已见建炎三年九月晏氏已见建炎三年二月此不别出 
　　丙午中书舍人兼修玉牒官兼侍讲杨愿试给事中军器监刘才邵守起居舍人兼权中书舍人 殿中侍御史李文会试侍御史 
　　丁未以洪皓为徽猷阁直学士提举万寿观兼权直学士院张邵升秘阁修撰朱弁为右宣教郎直秘阁并主管佑神观 镇西军承宣使 

知阶州兼节制阶文龙州屯驻军马田晟为龙神卫四厢都指挥使主管侍卫马军司公事先是诏晟将所部三千赴行在遂以其众隶马军司 右宣义郎湖南安抚司参议官王铚献太元经解义赐白金三百两 度支员外郎林大声言江西州县百姓好讼教儿童之言有如四言杂字之类皆词诉语乞禁示刑部请不以赦前后编管邻州从之 
　　己酉上与宰执论籴买事因曰今漕司各管一路有无不能相通宜放旧来发运置都转运使一员通管诸路米贱处籴米贵处粜如此则 

有济公私皆利可于从官中选通晓钱谷者付之秦桧言刘晏能权万货低昂使天下无甚贵贱而物常平上曰汉唐以来所可称者晏一人而已自来人多耻言财利不知国家之所急孟子言无政事则才用不足此岂小事也 起复德庆军节度使提点皇城司钱愐迁太尉以使北还也 枢密院编修官吴坰提举浙西茶盐公事自建炎至今以密编除提举官者惟秦梓钱堪及坰三人 武宁军承宣使提举醴泉观公事驸马都尉石端礼卒 
　　庚戌诏诸路监司守臣讲究宽恤民力事件以大理寺丞吴镛转对有请也 

　　辛亥直秘阁知虔州刘昉移知潭州 秘阁修撰主管洪州玉隆观薛弼知虔州 
　　壬子礼部言今岁南郊应罢孟冬朝献景灵宫之礼从之自是以为例 初钱塘江有石堤以捍水故无水患岁久堤且圯乃置捍江兵二千人专令采石修堤人以为便其后壮者以给他役弱者且不可用盖仅存十之一或谓近岁潮东激而沙碛西涌故西虽不治而堤自固至是侍御史李文会言水势不常方潮头东激正西岸宜修之时乞招补捍江兵仍稍增其数使专采石修堤如曩制则潮不能为患从之 
　　建炎以来系年要录卷一百四十九 


●建炎以来系年要录卷一百五十 
　　宋 李心传 撰 
　　绍兴十有三年九月乙卯监察御史李涧为尚书司封员外郎 
　　戊午复宁远万宁宜伦三县为吉阳万安昌化军并免隶琼州仍以军使兼知倚郭县事 

　　庚申直秘阁汤鹏举为淮南东路转运判官 
　　甲子徽猷阁直学士提举万寿观权直学士院洪皓出知饶州时金人来取赵彬辈三十人家属诏归之皓曰昔韩起谒环于郑郑小国也能引谊不与金既限淮官属皆吴人留不遣盖虑知其虚实也彼方困于蒙古恃强以尝中国若遽从之彼将谓秦无人而轻我矣若恐以不与之故致渝盟宜谓之曰俟渊圣皇帝及皇族归乃遣秦桧大怒皓又言王伦辈以身徇国弃之不取缓急何以使人 初桧在完颜昌军中军围楚州久不下欲桧草檄谕降有锡纳者在军知状皓与桧语及签事因曰忆锡纳否别时托寄声桧色变而罢翌日侍御史李文会即奏皓顷事 

朱＜面力＞之壻夤缘改官以该讨论乃求奉使比其归也非能自脱特以和议既定例得放归而贪恋显列不求省母若久在朝必生事端望与外任桧进呈因及宇文虚中事上曰人臣之事君不可以有二心为人臣而二心在春秋之法皆所不赦乃命黜皓 尚书吏部侍郎魏良臣户部侍郎沈昭远并罢良臣与秦桧里旧一日言于桧曰昨日不寐偶思得一事非晚郊祀如迁客之久在遐方者可因赦内徙以召和气桧曰足下今为何官良臣曰备员吏部侍郎桧曰且管铨曹职事不须胡思乱量侍御史李文会即奏良臣卑凡昭远朋附乃以良臣知池州昭远知袁州 大理寺丞李頴士面对论州县断狱蔽讼赎金之毙变成罚金多至数百缗人为破产愿诏监司廉察按劾从之 

　　乙丑左朝奉大夫秘阁修撰主管台州崇道观赵子偁守本官职致仕 
　　丙寅给事中兼修玉牒官杨愿言本所见修玉牒合载靖康末推戴赵氏事窃虑太师秦桧有当时建议文字可见本末望令抄录封送本所照用从之 
