<!-- { "loadSidebar": true } -->
　　建炎以来系年要录卷一百三十三金人地名考证 
　　巴纳原书作剌钵卷一百三十七作捺钵与金史同并误今改正 
　　乌凌阿原书作乌林误改见卷一 
　　尼玛哈原书作粘罕误改见卷一 

　　呼沙呼原书作湖沙虎误改见卷一百十七 
　　蒙古原书作蒙兀误改见卷九十六 
　　呼喇美原书作胡卢马卷一百九十三又作忽剌马并误今改正 
　　塔坦原本作鞑靼误改见卷五十八 
　　建炎以来系年要录卷一百三十三 


●建炎以来系年要录卷一百三十四 
　　宋 李心传 撰 
　　绍兴十年岁次庚申金熙宗亶天眷三年春正月按是月丁丑朔辛巳右仆射秦桧言前日外间有匿名书非毁朝廷当缴进上曰已见之无足恤先是金人遣奉使官宣州观察使知合门事蓝公佐南归议岁贡誓表正朔册命等事此以绍兴讲和录及洪皓行述陈渊奏议等参修且索河东北士民之在南者是日右正言陈渊入对言自公佐之归闻金人尽诛往日主议之人且悔前约以此重有要索臣谓和战二策不可 

偏执上语渊曰今日之和不惟不可偏执自当以战为主既而吏部员外郎许忻出为荆湖南路转运判官将行亦上疏言臣窃见金人为本朝患十六年于兹矣昨者张通古辈来议和如陛下以梓宫母后渊圣之故俯从其欲复命王伦等报聘今王伦既已拘留且重有邀索外议籍籍谓敌情反复如此咸以为忧望陛下采中外之公言定国家之大计深察敌人变诈之状亟安天下忧虞之心继自今时严为守备激将士捐躯效死之气雪陛下不共戴天之讎上以慰祖宗在天之灵下以解黎元倒垂之命庶几中兴之效足以垂光于万世忻出湖南漕日历不载吏部题名亦起于绍兴末年皆不可考林待聘外制集忻除湖南与贺允中闽漕同制按允中除命在是月甲午或当同日且附此更须参考 左武 

大夫和州防御使权知合门事韩恕特差充两浙西路马步军副总管见管合门职事如旧寻诏恕落阶官为济州防御使 
　　乙酉尚书工部侍郎兼直学士院兼侍讲李谊为工部尚书假资政殿学士充迎护梓宫奉迎两宫使集英殿修撰京畿都转运使莫将为徽猷阁待制副之谊不受命力辞其亲旧曰不可谊曰我不过夺职罢去尔安可行乎丙戌谊免官以将试工部侍郎充迎护使济州防御使知合门事韩恕为宣州观察使副之 初兖人张汇从父行正守官保州陷敌不能归至是闻元帅府主管汉儿文字蔡松年言敌有渝盟意遂与燕人王晖开封刘炎谋夜自新乡渡河赴行在上疏言敌情利害大略以为敌主懦将骄兵寡而怯又且离心民怨而困咸有异意邻国延颈以 

窥隙臣下侧目以观变亲戚内乱寇盗外起加之昔之名王良将如尼玛哈达兰之徒非被诛则病死故子胥戮则吴灭孔明没则蜀亡争战之际古今不易之理今敌内有羽毛零落之忧外失刘豫藩篱之援譬之有人自截其手足而复剖其腹心欲求生也不亦难乎此乃皇天悔祸眷我圣宋复假敌手以去群＜离-禸几＞特以良时付之陛下周宣汉光中兴之业也曩者盖敌未当殄灭之时臣虽早归朝廷亦无补于圣德故臣隐身敌中甘处贫贱十五年者伺今日之隙也又况当时河北人心未安然河南废齐之后人心亦且摇动王师先渡河则毙归河北而不在中原设若乌珠先侵河南则毙归中原而不在河北但能先渡河者则得天下之势诚当日胜负之机在于渡河之先后尔而乌珠已有先侵 

之意臣恐朝廷或失此时反被敌乘而先之松年靖子己见绍兴四年十一月疏奏汇等皆授初品文资汇等补官日历不载林待聘外制集有制词既而淮西宣抚使张俊因奏汇充本司准备差遣 
　　戊子佥书枢密院事楼炤请泛印钱引者徒二年不以赦免从之寻以乏赡军泛印复如故 
　　庚寅奉直大夫李景模知唐州景模己见去年四月 
　　辛卯使臣秦宗道杖脊剌配琼州牢城坐于皇城内撰造妖言惑众也仍令皇城司榜谕此未知与秦桧所云匿名事有无相关 观文殿 

大学士提举临安府洞霄宫李纲薨于福州纲之弟校书郎经早卒纲悼恨不已会上元节纲临其丧哭之恸暴得疾即日薨年五十八上方遣中使徐珣抚问讣闻赠少师徙其弟两浙东路提点刑狱公事维于闽部以治其丧令所居州量给葬事李维徙闽部纲行状云尔日历不书按日历二月丙午李纲除特进致仕丁未福建提刑赵令衿改除浙东提刑王申方庭寔除福建提刑替李维通理成资关今并附此纲后谥忠定 
　　壬辰左迪功郎新潼川府府学教授唐文若特改左奉议郎差遣如旧文若庚之子也庚眉山人大观间京畿提举以荐对故有是命秦桧奏近制初改官人须任亲民不许堂除此可以养成人材上曰岂惟养成人材足以抑奔竞之风矣 

　　癸巳上谕秦桧曰新疆各宜屯兵以守得之虽易不可以易失之秦桧曰圣虑深远盖将保民以图恢复上又曰狭西弓箭手最为良法神宗开边当时甚盛今闻其法寖弛官司擅行役使宜严行禁止又鞍马器甲亦当葺之 
　　甲午太尉庆远军节度使东京同留守兼节度军马京畿营田大使郭仲荀充醴泉观使从所请也 尚书吏部员外郎贺允中为福建路转运副使 诏作忠烈庙于仙人关以祠吴玠先是左宣教郎新川狭茶马司干办公事权监都进奏院杨朴上书论玠保全四川之功不可忘 

愿特诏有司与玠立庙荣以封爵使蜀人岁时祀之故有是命朴资阳人也 
　　丁酉左通直郎充徽猷阁待制提举江州太平观尹焞迁一官致仕以焞引年告老故也焞遂居绍兴 诏奉使官莫将韩恕各官其家二人 
　　己亥右正言陈渊言伏见近者所命之使有所升黜且趣其行今急于遣使而不及其他而知敌不能无求然我有不可许者如取河北之民则失人心用彼之正朔则乱国政此诚不可至于岁币之数多未必喜寡则必怒与其多不若寡之为愈盖和战两途彼之意常欲战不得已 

而后和我之意常欲和不得已而后战或者必欲多与之弊以信其久而不变则无是理愿训所遣之使俾无轻许以误大计以和为息战之权以战为守和之备此至计也惟陛下择之 
　　癸卯上谓大臣曰莫将奉使金国凡所议事可一一录付恐将妄有许可他日必不能守时金人所请朝廷多不从故有是谕程敦厚撰孙綖墓志云朝廷方遣莫将使北有奸人章之奇自谓国信所官属乘传至蜀川有所微伺綖延之坐语使人探其囊得诈所为印章文书等遂倅而械系之迄正其罪綖眉山人时已左朝请大夫知蜀州温州僧清了者与其徒自言上尝赐之以诗上谓宰执曰朕不识清了岂有赐诗之理 

可令温州体究恐四方传播谓朕好佛朕于释老之书未尝留意盖无益于治道秦桧曰陛下垂思六经而不惑于异端直帝王之学也 
　　甲辰显谟阁直学士提举醴泉观郑亿年复资政殿学士仍旧宫观奉朝请时有诏趣亿年赴阙上召见于内殿后二日遂以命之制词略曰还秘殿之隆名赋殊庭之后禄非为尔宠盖所以昭大信于四方其时中书舍人林待聘所行也御史中丞廖刚言亿年身未从官委质叛臣今而归国赦其戮幸矣乃宠以秘殿雄职授以在京观使臣恐此命一行节夫义士莫不解体非所以训陈渊亦言亿年故相居中之子虽尝为从官而有从敌之丑况资政隆名乃贼豫所窃以与亿年固不可以言复矣必以复为言以著其从贼之罪彼粗有知必不敢受强而授之则如 

凌唐佐李亘之徒以义而获褒李显忠赵彬之辈以才而得用必皆曰彼从贼而犹见褒吾属何荣是自坏常罚之纪纲而更为今日中兴之累也不报亘守南京尝谋归国为刘豫所戮至是赠徽猷阁待制故渊言及之李亘赠待制据林待聘外制集增入日历会要并无之 
　　乙巳布衣欧阳安永献祖宗龟鉴诏户部赐朿帛 
　　是月川狭宣抚副使胡世将言近探闻河中府积粮草六十万添支军人每名绢二匹粮七斗草三朿耀州捉到奸细王万称却要厮杀之说又报河东北中条山一带不放人入山恐藏红巾并发河东签军招收李成及添置沿河提举官以臣愚见彼方内自诛杀又有盗贼之患未 

必便动然亦合先事措置今凤翔见屯军马据南山之险万一有警吴璘可以当之若与璘相据分兵泾原直犯秦陇则我军断绝泾原虽有旧军马陷伪以来多失训练甲器不足伪将皆无相敌之意万一有警只是投拜今永兴泾原环庆三帅皆已入觐必须自请宜以此时更选帅臣机不可失至于逐路兵将官多是从伪之人固不可尽易其近上统兵官望从朝廷更加选择臣近论奏向去万一不测或有警急其调发军马措置钱粮应干军事申请待报不及乞从本司一面随宜措置仍乞密降旨挥付臣遵守 
　　二月丙午朔左朝请大夫知南外都水丞郭敏修改知北外都水丞公事 左奉议郎知兴仁府李上达知南外都水丞公事 

　　戊申命枢密院统制官雷仲节制镇江府屯驻忠锐三将军马按此事去年十月戊午已得旨不知何以许时方出命也 
　　庚戌尚书刑部员外郎罗汝楫为监察御史汝楫歙县人轮当转对既退遂有是命当求汝楫转对劄子增入 
　　辛亥济州防御使主管侍卫军马司公事刘锜为东京副留守仍兼节制马军锜兼节制在此月壬戌 
　　癸丑诏曰永惟三岁兴贤之制肇自治平爰暨累朝遵用彝典顷缘多事游展试期致取士之年属当宗祀宜从革正用复故常可除科场于绍兴十年仰诸州依条发解外将省殿试更展一年于绍兴十二年正月锁院省试三月择日殿试其向后科场仍自绍兴十二年省试为准 

于绍兴十四年令诸州依条发解内将来绍兴十二年特奏名合出官人有年六十一岁者许出官一次用御史中丞廖刚之言也刚陈请己见去年十二月 右正言陈渊试秘书少监兼崇政殿说书 中书舍人程克俊林待聘并兼侍讲 故集贤殿修撰周常追复宝文阁待制常浦城人元符末尝为礼部侍郎坐元祐党落职婺州居住至是用其家请而命之 
　　乙卯殿中侍御史何铸试右谏议大夫 
　　丁巳尚书驾部郎中喻汝砺直秘阁知遂宁府汝砺本勾龙如渊所荐又与李光相知光罢汝砺不自安因求去比对复论人君所以和外 

国诎海内未有不诚而能格之者今陛下致曲用晦结二国之好此正可为之时愿陛下裕民力以丰天下之财训武勇以饬天下之备外睦而邻好比内强而吾民保足以大振宗祧矣于是改除潼川府路转运副使汝砺至官以表谢上略曰顾臣何如立节有素方延和廷议既不能割地以赂戎暨伪楚滔天又不忍联名而卖国时人称之汝砺除漕在三月庚子今并书之谭篆撰汝砺年谱云知遂宁府陛辞玉音亲出卿见闻殚洽词采英奇之语寻改除潼川路转运副使词臣即采陛辞日皇帝所出八字以宠之按林待聘外制集此八字乃汝砺知遂宁府告词篆之诞妄如此史堪作汝砺墓志又因而书之由是观之私家行状墓志所书天语要未尽可凭须细考之乃可 左宣义郎杨愿守秘书丞 右儒 

林郎张鼎特改合入官鼎为太湖令以荐者得召见上谕大臣令改秩堂除剧县且曰此因能以任之也若一县得良令则百姓皆受其赐矣秦桧曰陛下勤于恤民故亲民之官尤谨择之也熊克小历系此事于正月丙辰按今年正月无丙辰盖二月十一日也 
　　戊午诏右迪功郎新永安军使兼陵台令双虎特循一资令之任亦以荐对也 
