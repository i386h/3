<!-- { "loadSidebar": true } -->
　　丙午御史台主簿胡襄面对论诸邑主簿多不销民户输纳之钞往往勒令重输乞戒饬诏申严行下襄永嘉人也 光山军节度使开府仪同三司提举西京嵩山崇福宫齐安郡王士＜亻褭＞薨于建州讣闻赠太傅追封循王六子皆进官二等女封郡主诸妾受封者五人 
　　丁未镇江府驻劄御前诸军都统制刘宝乞令民户识认军庄营田者每亩赏开耕工本钱五千五百从之寻诏诸路仿此诏诸路在九月戊戌今并书三十二年三月庚子所书可参考 司农寺主簿盛师文面对论诸州都监诸县巡尉擅置刑狱乞申严法禁诏刑部申严行下 
　　戊申左朝请郎范彦辉追毁出身以来告敕文字除名勒停永不收叙送荆门军编管初彦辉为太府寺丞尝作夏日久阴诗云何当日月明痛洗苍生病殿中侍御史魏师逊奏彦辉阴怀异意谤讪朝廷法寺鞫实故有是命彦辉罢寺丞在二月丙寅今并书之 
　　辛亥直龙图阁提举台州崇道观汪召嗣知潭州召嗣以失职罢茶马才四十日便除大藩前未有此当考召嗣未至官而卒 
　　壬子诏故武功大夫贵州剌史杨宗闵赐谥忠介故敦武郎知麟州建宁寨杨震赐谥恭毅二人杨存中祖父皆以死事故用存中请也 
　　癸丑军器监丞黄然面对论福建江浙贩牛屠卖十百为群乞重立赏格许人告捕诏申严行下 左宣义郎江南西路转运司主管文字王历候今任成资日优与升擢差遣以知赣州李耕言其应副军湏有劳故有是命历会弟已见历寓居抚州恃秦桧之势凌夺百姓田宅甚于寇盗江西人苦之 右武郎干办皇城司刘允升刘伉并特迁右武大夫以训练禁旅有劳特推恩也 
　　是春金主亮徙都燕京下诏改元贞元不肆赦内外文武皆进官一等改燕京析津府为大兴府号中都为中京会宁府为北京汴京开封府为南京而旧辽阳府为东京大同府为西京如故分蕃汉地为十四路置总管府名都城门十二命近臣王竞书之名太庙曰衍庆宫以奉太祖旻太宗晟德宗宗干神主又作元庙于其东以奉英格巳上张棣金人志云英格谥大圣皇帝庙号仁祖而洪皓松漠记闻云英格谥孝平皇帝庙号穆宗二书不同按皓归以绍兴十三年而棣之作志在淳熙三年疑后来复有所改然大圣乃阿古达谥号棣恐误记疑不能明也旧取士无殿试亮始复之凡乡试三人而取一府试四人而取一府试分六路河北及燕人于大兴辽之东北于会宁山后及河东人于大同山东人于东平河南人于开封关中人于河中通以五百人为合格殿试又黜之榜首即授奉直大夫翰林应奉文字后又罢经义神童等科惟以词赋法律而已金之用刑旧有沙袋亶立始去之亮立又去杖脊凡徒刑止以荆决臀为其近人心故也徒刑五等自五年至一年皆使之杂作满则释之亮又定车盖之式后妃车饰以金三品以上饰以银自后妃至五品皆朱轮六品以下黑绿而巳旧亲王宰执用紫盖亮始削之惟太子用红诸妃用紫三品以上用青皆以罗四品五品用青皆以绢余不得用此事必非一年所为今且因迁都附见亮至燕以平章事郜王萧裕有参画之功拜裕尚书右丞相兼中书令以两国编年金人诛萧裕诏张棣金人志参考修入熊克小历亮徙燕在二十二年冬今从编年张棣又云大赦伪境按亮诏云除参酌不肆赦外可改元贞元棣误也诏书具于后门下朕以天下为家固无远迩之异生民为子岂有亲疏之殊眷惟旧京逖在东土四方之政不能周知百姓之冤艰于赴愬况观风俗之美恶察官吏之惰勤必宅所居庶便于治顾此析津之分实惟舆地之中参稽师言肇建都邑乃严宗庙之奉乃相宫室之宜遂正畿封以作民极虽众务之毕举冀暂劳而久安逮兹落成涓日莅止然念骤兴于役力岂无重扰于黎元凡有科徭皆其膏血遂至有司之供具亦闻享上以尽心宜加抚存各就休息载详前代赦宥之典多狥一时姑息之恩长恶惠奸朕所不取若非罚罪而劝善何以励众以示公今来是都寰宇同庆因此斟酌特有处分除不肆赦外可改天德五年为贞元五年燕本列国之名今为京师不当以为称号燕京可为中都仍改永安析津府为大兴府上京东京西京依旧外汴京为南京中京为北京又爵禄所以励世而磨钝也前此官吏每有覃转资级贤否不辨何补治功缘今定都之始所冀上下协衷恪恭乃事若俾一夫不获其所则何以副朕迁都为民之意故特推恩以示激劝可应内外大小职官并与覃迁一官于戏京师首善之地既昭示于表仪诏令责成之方其勿怠于遵守咨尔有众体予至怀 
　　夏四月庚申朔诏江南西路转运判官卢奎特转一官庆远军节度使新知福州张澄转一官回授以枢密院言收捕赣州叛兵帅司遣发官兵会合漕司应副钱粮别无阙误故也 
　　壬戌大理评事莫蒙面对论官司遣人追逮罪囚多所邀乞诏刑部申严行下 
　　乙丑秦桧奏以权吏部侍郎陈相接伴北使合门宣赞舍人张彦攸副之上因曰今后奉使湏选醇谨之人至如武臣作副亦当慎择彦攸开封人也 
　　甲戌上谓大臣曰近今临安府收捕破落户编置外州本为民间除害而所谓小火下者乃为人诉其恐吓取钱妄有供具本非为民除害之本意可令有司子细根治务得其实先是行在有号破落户者巧于正昼通衢窃取人所带之物秦桧得其姓名悉奏分遣外州拘之上恐因而扰人故有是谕熊克小历载此事于五月癸酉按今年五月己丑朔无癸酉克历恐误 
　　丙子右朝奉大夫张柄复为大理少卿 
　　辛巳诏诸州编管覊管人在法止许月赴长吏厅呈验闻比来囚禁锁闭甚于配隶可令遵守成宪如走失捉获人即具名申尚书省别作行遣臣谨按是时朝士如胡铨吴元美士人如智浃等以秦桧所挤编管者甚众所在望风以流人为奇货多捃辱之今此指挥日历但云有旨则是出自上意非由臣下及官司陈请也故表出之 
　　乙酉诏利州岁铸钱以九万缗为额视旧额减五分之二二十五年七月丁巳所书可参考仍并铸折二钱 
　　丙戌太师尚书左仆射秦桧言臣昨者京城独入议状不随众人推戴张邦昌寔人臣分义不得不然其后邦昌同门壻朱胜非及妻家使臣换文资程昌＜宀禹＞相与协谋极力排摈踪迹诡险欲盖弥彰昌＜宀禹＞任鼎州镇抚使日于不系所管邵州擅取常平钱米本州守法未敢起发乃移文欲遣军马就食其＜叐＞扈不轨何异李允文等朝廷以军兴隐忍未发昌＜宀禹＞怀不自安乃于胜非再相之日以自已所得诏书刻置鼎州厅事又于碑文公肆诞言掩其私交之迹归非于上今胜非昌＜宀禹＞虽死其徒实繁阴谋未巳伏望圣明降鉴若昌＜宀禹＞不当以已事列置公厅即乞明降指挥以上件碑石别刻本州所受诏书庶允众听从之 
　　五月庚寅刑部侍郎韩仲通言近郊赦时禁州县不得挟私意籍罪人家产恩德至渥也而守令犹有易以追赏钱为名且违法制多立其数至数百千致竭其产虽鬻妻子不足以偿望诏有司申严禁止诏刑部申严行下 
　　甲午右朝散郎通判福州叶仁特展二年磨勘左从事郎福州闽县丞兼权察推林亮功特降一资以鞫乡贡进士郑炜签书不当也按此当是吴元美谤讪事不知何以许时方行遣也 
　　丙申武德郎李昌龄特追一官勒停昌龄为清河郡王张俊掌房缗坐不依圣旨减放故有是命 
　　己亥右承奉郎杨倓为藉田令倓偰弟也 
庚子右朝奉郎就权利州东路安抚司主管书写机宜文字杨庭言兴元府褒斜谷有古六堰溉民田甚广兵火后修不以时水至輙坏若全以食水户修葺恐致民力重困欲每遇夏月水泛于见屯将兵内差不入队兵卒并手修葺兴元自兵乱以来城内生荆棘官民皆茅屋而帑藏寓僧舍自太尉杨政再为帅以次缮治至是一新户口寖盛如承平时矣政尝葺学舍府学教授青神唐迪请增学田以广养士政从之时有欲以学田馈军迪言大军岁费四千万而欲取学田以当赋何啻九牛一毛又岂爱礼存羊之意邪论者乃止 
　　癸卯尚书省言人使来程淮南转运司应副酒食多不足备合行约束诏回程湏管足备不得误事令先具知委文状申省 
　　甲辰直显谟阁知扬州向子固罢时北使赫舍哩大雅过其州子固遇诸衢不即引避大雅以为言故有是命 
乙巳诏敷文阁待制四川安抚制置使兼知成都府曹筠年老累乞便郡可移知宣州 左承议郎池州居住萧振复敷文阁待制四川安抚制置使兼知成都府 
　　辛亥金国贺生辰使副中奉大夫秘书监兼右谏议大夫赫舍哩大雅广威将军尚书兵部郎中兼四方馆副使萧简见于紫宸殿 
　　癸丑右承议郎知大宗正丞张宗元面对乞令诸州按月支给宗室孤遗钱米从之 
　　六月己未上谓大臣曰近遣内侍往盱眙赐北使宴乃擅买北货非便已令拘收入官庶少惩戒 左承议郎王之道通判安丰军之道以上疏言兵故坐黜者十四年 
　　辛酉上谓大臣曰近日霖雨军营多坏巳赐钱七万缗令整葺闻所在民田有被水患者可下州县遣官检放苗税 
　　壬戌国子监丞兼权祠部员外郎吴武陵面对乞申严荆湖福建士民不举子之禁令保伍更相觉察月上娠产之数于官兼申给钱之令则全活婴孺将不可胜计诏监司丁宁州县悉意奉行其有显绩去处保明申奏推赏 
　　甲子诏每岁交割岁币官员虽多止以十三年分六员所得减年细计分受以前盱眙军录事参军蔡翚言其泛滥故也 左朝奉郎张阐添差通判衢州 
　　乙丑大理寺丞丁仲京面对乞以前后已行轸恤庶狱事理撮其要语揭示通衢使天下之民瞻视鼓舞迁善远罪而不忍犯诏申严行下 
　　丁卯直龙图阁主管台州崇道观舒清国卒 
　　己巳右朝奉郎利州东路安抚司主管书写机宜文字杨庭特迁右朝散郎直秘阁赐紫章服寻以庭通判阶州 诏直秘阁两浙东路提点刑狱公事秦昌时令自成资后别理今任月日候再任成资满日取旨 
　　庚午诏民户典卖田地毋得以佃户姓名私为关约随契分付得业者亦毋得勒令耕佃如违许越诉比附因有利债负虚立人力雇契敕科罪以言者有请从户部立法也 
　　壬申尚书驾部员外郎齐旦为枢密院检详诸房文字 忠翊郎合门祇候王谦为合门宣赞舍人谦晋锡养子用晋锡大理奏荐及减五年磨勘恩例回授也 
　　丙子右正言史才言诸路州军起纲赴行在所交纳至有折欠之数并将合干人押下排岸司追理排岸非刑法官司无所研问得其人则使监守夜则寄禁钱塘仁和两县狱中身为囚系欲偿无路欲望并令即时具名数申解所属见得有侵盗贸易之弊者送大理寺推治其过误损失并押下元起纲处依法备偿附纲起发从之 
　　己卯大理评事莫蒙面对乞令州县编配罪囚并依程限遣行诏申严行下 是日潼川大水涪江涨 
　　庚辰元武江涨水四面坏城奄至人方惶骇争保城西牛头山寺山趾大溪桥坏水大至平地丈五尺人之死者甚众 
　　辛巳左朝奉郎广南西路提点刑狱公事田如鳌直秘阁以其尝在赣州有劳也 左朝议大夫李健卒 
　　壬午左朝散大夫提举荆湖南路常平茶盐公事王珏为荆湖北路转运判官鄂州征民竹木并役之作堤捍江岁岁水啮堤坏珏募人厚与之直伐石于汉阳以为堤凡五百十九丈堤成水大至不能啮岳州赋于民者亩增二亩谓之毛种珏闻立罢之 
