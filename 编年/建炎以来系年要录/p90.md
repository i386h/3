<!-- { "loadSidebar": true } -->
　　丙申浙西制置使韩世忠以前军驻通惠镇日历作青龙镇镇此时已改名通惠绍兴元年九月甲戌方复旧名史误也中军驻江湾后军驻海口世忠知金人不能久大治战舰俟其归而击之 浙东制置使张俊自越州引兵至明州时已无舟可载俊上奏乞海舟朝廷欲其且留拒敌报以方聚集遣行上赐俊手书许以捍敌成功当封王爵俊纳侠士刘相如之策遂留以抗敌相如者初以募人入卫王室枢密院借补承事郎及是揭榜通衢劝谕迎敌士皆思奋熊克小历称俊纳隐士刘相如之策遂留以抗敌此据林泉野记所书也考相如本末不可谓之隐士今不取俊军士在明颇肆掳掠时城中居民少遂出城以清野为名环城三十里皆遭其焚劫 资政殿学士新知鼎州范致虚薨于岳州 贼成皋寇婺州州学教授孙邦请率兵击贼守臣集英殿修撰沉晦从之邦率民兵数百出城大败而还晦将斩邦以徇既而释之浙东防遏使傅崧卿在城中乃单骑造皋说以忠义皋遂降 
　　丁酉上谓辅臣曰昨者从官同诣都堂郑望之独谓自古兴王未有乘舟楫者所论未为通方吕颐浩曰望之以谒告后至不知众人所论王绹曰自崇宁以来大臣专权不容立异比者会议都堂更相诘难各尽所见无所顾避臣不意十数年后复见此气象皆陛下优容忠谠所致望之自守所见乃朝廷之福也于是望之奉祠而去望之奉祠无职名必以论此事不合也日历全不载吏部题名在十二月故因上语遂书之或即此日事也 中兴圣政臣留正等曰杜衍韩琦范仲淹富弼皆当世名臣庆历间同立于朝协恭和衷佐佑王室至于议论之际则各相可否不为苟同衍欲罪滕宗谅仲淹则争之仲淹请备边弼则以谓契丹必不至尹洙号仲淹之党及争水落城事琦则是洙而非刘沪仲淹则是刘沪而非洙非固相违也各极所见归于忧国爱民之心而已仁宗皆倚之为治不以其异同而有去留焉盖天下之事安危成败藏于几微之间岂一人之智所能尽惟议论往来可否相济而后归于至当故事无遗策自熙丰间大臣恶人异已有立议论者必力排而去之厥后士大夫皆为身谋无敢持异议于其间直臣贤士虽有忠谋谠论弗克上闻此风一行历数十年不能变驯至靖康之祸皆人臣尚同之罪也岂朝廷之福哉郑望之之异论是宜太上皇帝包容而不之罪也圣训尝云朕仰惟仁宗皇帝当时立政用人之事当置之左右朝夕以为法于斯见之 
　　戊戌金人陷越州初两浙宣抚副使郭仲荀在越州闻敌陷临安遂乘海舟潜遁知越州充两浙东路安抚使李邺遣兵邀击于浙江三捷既而寡众不敌邺乃用主管机宜文字宣教郎袁潭计遣人赍书投拜敌引兵入城以巴哩巴为守亲事官唐琦袖石击巴哩巴不中诘之答曰欲碎尔首死为赵氏鬼耳巴哩巴曰汝杀我奚益胡不率众救汝主琦曰在是惟汝为尊故欲杀汝耳巴哩巴叹曰使人人如此赵氏岂至是哉琦顾邺曰汝享国厚恩今若此非人也声色俱厉不少屈巴哩巴杀之后为立祠名旌忠熊克小历云亲事官唐宝＜礻由＞石击乌珠不中死之盖因日历所书而误为乌珠也按会要及常寘封事皆作唐琦又琦所击乃巴哩巴太师寘封事所言甚详当以为信赵甡之遗史云乌珠在越州乘马往来市中班直唐琦愤怒以石击之被执骂不绝口亦骂李邺降敌不忠被杀以王庭秀所记焚明州事考之疑乌珠未尝过江又两浙转运司体究王翿死事状亦云金将巴哩巴令翿权州赵甡之恐误初邺之降也提点刑狱公事王翿遁居城外寮吏皆迎拜朝散郎新通判温州曾怘监三江寨独拒敌不屈敌驱翿至城内执怘并其家杀之惟稚子崇得免怘＜旦心＞兄也事平特命怘弟怤及崇以官王明清挥麈第三录越州李邺既降通判曾怘不屈而死全家被害独乳婢抱一婴儿获免事平诏特赠怘直秘阁命其弟怤子崇以官日历绍兴四年二月壬午承议郎曾思状云兄朝散郎新通判福州怘于建炎二年十二月二十四日经越州申乞致仕乞将致仕恩泽奏补兄男崇吏部勘会本官未赴任间因浙东提刑司差监越州三江寨与敌抗拒不屈被害身亡承敕时与一资恩泽了当奉圣旨特与致仕恩泽一名据此则怘非本州通判明清小误又所云赠直秘阁亦不见于史当考 初上在越州遣选＜釒夅＞将梁斌张进以所部屯诸暨县及是金使人招之二人皆欲投拜其下不从乃与腹心数十人入城降敌既而张俊招其众至温州遂留麾下比敌去斌进复归朝廷亦善待之于是属邑不降者惟嵊县宋宗年而已宗年事以绍兴元年九月乙巳御史台状修入 是日遣权户部郎官李承造往台州刷钱帛熊克小历载承造之行在癸巳今从李正民乘桴记 
　　己亥徽猷阁直学士知平江府汤东野奏杜充自真州至天长军与刘位赵立会合先是立以右武大夫忠州剌史知徐州朝廷闻金人南侵诏诸路兵援行在立以徐州城孤且乏粮不可守乃率将兵禁兵民兵约三万人南归会知楚州刘诲已赴召宣抚使杜充以楚州阙守命立率所部赴之立至临淮被充之命兼程至龟山时金左监军昌围楚州急王铚撰立传云托落郎君围楚州即达兰而音误也今正之立斩刈道路乃能行至淮阴与敌遇其下以山阳不可往劝立归彭城立奋怒嚼其齿曰正欲与金人相杀何谓不可乃令诸军曰回顾者斩于是率众先登自旦至暮且战且行出没敌中凡七破敌无有当其锋者遂得以数千人入城而后军孟成张庆皆以所部渡淮北去方其入城也立口中流矢贯其两颊口不能言以手指挥军士皆憩而后拔其矢立之未至也通判州事直秘阁贾敦诗欲以城降至是乃止立入楚州赵甡之遗史系之十一月王铚撰立传云四年正月权知楚州未知孰的也熊克小历载之五月末实甚误前已辨之日历汤东野奏十二月初九日徐州赵立差使臣来杜充府投下文字称刘位兵马未肯放令过淮杜充指挥令放渡过据此则立入楚州当在十二月末间今因东野奏杜充事附见李邺之未降也上奏言金分兵自诸暨趋嵊县径入明州是日奏至乃议移舟之温台以避之 
　　庚子上发昌国县先是金分兵侵余姚知县事李頴士募乡兵数千列旗帜以捍敌把隘官陈彦助之敌既不知其地势又不测兵之多寡为之彷徨不敢进者一昼夜繇是上得以登舟航海进頴士两官擢通判越州頴士闽县人也此以李正民乘桴记王明清挥麈第三录参修明清以为大驾由是得以自定海登舟恐误盖上以此月己丑登舟次定海县是时敌未渡浙无由遣兵余姚盖上在昌国县而金兵至余姚頴士能击却之耳今略修润附入 
　　辛丑上舣舟白峰寺自是连日南风舟行虽稳而日行仅数十里云 
　　癸卯浙东制置使张俊与金人战于明州败之先是金遣兵追袭乘舆至城下俊遣统制官刘宝与战兵少却其将党用邱横死之统制官杨沂中田师中统领官赵密皆殊死战沂中师中初见元年正月辛卯密初见元年正月戊午主管殿前司公事李质率所部以舟师来助知州事刘洪道率州兵射其傍遂大破败之杀数千人敌自城下呼请遣人至寨中计事俊令小校徐姓者往敌释甲与语欲如越官吏投拜俊拒之赵甡之遗史云乌珠亲追乘舆至明州而还按王庭秀阅世录金陷明州请于临安之大帅注云大帅乃四太子据此则乌珠未尝渡江也庭秀鄞县人所闻必审今从之 中兴圣政龟鉴曰明州之战金自高桥攻西门并兵并进势亦亟矣张俊忠义实奋发于下令军中之时始则清野闭关以拒其来终则开门迎敌以挫其锐中兴战功自明州一捷始敌自入中国以来未有一人敢婴其锋至此而军势稍张矣 
　　是月隆祐皇太后命统制官杨琪军临江军张忠彦屯吉州以为行宫声援忠彦河东人初以效用出身太原之破遁入五台山后隶杨惟忠权中军统领至是以所部屯庐陵就领州事 金狭西诸路都统罗索将数万众围狭府守将李彦仙悉力拒之初彦仙在狭增陴浚隍利器械积粮食鼓士气且战且守人心益坚固可用又尝渡河与敌战蒲解间民皆阳从敌而阴归彦仙敌必欲下狭州然后并力西向彦仙亦自料金人必并兵来攻即遣人诣宣抚处置使张浚求三千骑俟金人攻狭即空城渡河北趋晋绛并汾捣其心腹金人必自救乃由岚石西渡河道鄜延以归浚不从浚贻书劝彦仙空城清野据崄保聚俾敌无所掠我亦无伤俟隙而动庶乎功可成彦仙亦不从守城之意益坚至是罗索贝勒尼楚赫及知府州折可求合兵来侵彦仙以死拒之且告急于浚 李成知金人已南渡自滁州率众往淮西时成之党周虎据芜湖水军统制邵青与战一日七败参议魏曦以小舟观战于中流既而告青曰吾知所以胜矣彼以红巾软缠与我之号一同故与战则不能分彼我所以必败宜易其号则胜矣青然之乃令其徒更作钻风角子一战胜虎青遂据芜湖 初杜充之众既溃其统制官岳飞刘经自芳山引众入广德军后军扈成驻于金坛县为戚方所杀 
　　是岁临高澄迈县人陈韬邓文等聚众作乱官军讨平之此以绍兴六年十二月十六日明槖申省状修入 诸路断大辟三百二十四人户部言两浙路户二百一十二万二千七十二口三百五十六万七千八百成都府路户一百一十三万一千四百八十九口三百二十六万九千三十六 
建炎以来系年要录卷三十 


●建炎以来系年要录卷三十一 
　　宋 李心传 撰 
　　建炎四年岁次庚戌金太宗晟天会八年伪齐刘豫阜昌元年春正月甲辰朔大风御舟碇海中 
　　乙巳北风稍劲晚泊台州港口熊克小历甲辰朔上至台州章安镇驻跸盖因日历所书也今从李正民乘桴记 是日午西风忽起敌乘之侵明州御前右军都统制浙东制置使张俊与守臣徽猷阁待制刘洪道坐城楼上遣兵掩击杀伤大当敌奔北堕田间或坠水俊急令收兵此据王庭秀阅世录夜敌拔寨去屯余姚且请济师于完颜宗弼 
　　丙午早上御舟次章安镇朝请郎知台州晁公为与权户部员外郎李承造皆来朝上去警跸易衣徒步幸祥符寺从官迎谒拜于道左直徽猷阁江淮发运副使兼军前粮料使宋煇自秀州金山村以海舶运米八万斛钱帛十万贯匹至行在时百司正阙续食从行者甚赖之上喜欲擢煇徽猷阁待制宰相吕颐浩以太峻难之乃除煇直龙图阁公为直显谟阁公为补之子也尝为仓部员外郎补之见今年三月公为以去年七月庚辰除仓外未见出守在何时熊克小历云甲辰上至章安镇恐误李正民乘桴记在初三日时正民实扈上行当得其的今从之绍兴二年十二月韩世忠奏乃称上幸台州时右武大夫张杞权知台州应办无阙得旨转一官当考 初上遣中使召御前左军都统制浙西制置使韩世忠赴行在世忠已治舟师于通惠镇乃请往镇江邀敌归师尽死一战上从之 
　　丁未御史中丞赵鼎自明州还行在遂与从官等六人同对于舟中是日象山县报敌骑至明州张俊为战守备明州西城外居民尽爇之其意亦欲赴行在也晚得知临安府康允之奏且缴杜充书言充已在真州合兵为邀击计又言徐州赵立以兵来援建康守陈邦光降于金 
　　戊申户部侍郎李迨自明州来朝 
　　己酉诏遣使自海道至福建虔州问隆祐皇太后舣舟所在上虑太后径入闽广乃遣使问安焉 张俊奏明州小捷从行百官皆贺内侍陈顾言独不贺曰上幸海道何贺之有 是日遣御营都统制辛企宗以兵千人赴明州策应又降手诏趣杜充赵立进兵既而企宗卒不行 
