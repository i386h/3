<!-- { "loadSidebar": true } -->
　　辛卯尚书吏部郎中王言恭国子监丞文浩并罢以侍御史汪勃言二人趋附执政阴为爪牙结用植党故也此恐与杨愿罢政相关 
　　甲午左朝议大夫提举临安府洞霄宫折彦质郴州居住彦质寓居信州侍御史汪勃希秦桧意奏彦质顷任枢府怀奸误国今居冲要之 

地与守臣吴说私相议论妄及朝廷说坐免官而彦质有是命 
　　乙未诏秦熺依旧提举秘书省 
　　戊戌太常寺主簿陈积中御史台检法王镃并守监察御史镃石埭人尝为皇后宅教授汪勃荐之也 
　　己亥命中书舍人叚拂权户部侍郎王鈇睿思殿祗候王晋锡同制造郊庙祭器 
　　庚子诏置四川宣抚司总领钱粮官先是资政殿学士四川宣抚副使郑刚中驭诸将严会刚中以事忤秦桧诸将因言其有＜叐＞ 

扈状桧不欲刚中并掌利权侍御史汪勃闻之即上言国之大务在兵与财各有攸司则有条而不紊今朝廷支散诸军则隶户部外道则隶总领责有所归事且易办欲依此例就四川宣抚司置总领一司专掌财赋庶几职事专一从之十一月庚申除赵不弃 
　　辛丑左朝议大夫知池州魏良臣左朝奉大夫知袁州沈昭远并复敷文阁待制 
　　是月金太师尚书左丞相兼侍中监修国史院元帅梁国王宗弼卒宗弼封梁王诸书不见绍兴三十年五月生辰副史王全上路口奏称乌珠为故梁王盖绍兴十三年以后改封故也宗弼且死语其徒以本朝军势强盛宜益加和好俟十余年后南军衰老然后可为寇江之计云 

此以李大谅征蒙记修入其词虽俚然足以见金人急于就和与秦桧养寇遗患之罪故具载之皇统五年十月宣到皇叔都元帅辽国王危笃亲笔遗行府四帅曰今契丹汉儿侍吾岁久服心于吾吾大虑者南宋近年军势雄锐有心争战闻韩张岳杨例有不协国朝之幸吾今危急虽有其志命不可保遗言于汝等吾没后宋若败盟推贤用众大举北来乘势惑中原人心复故土如反掌不为难矣吾有术付汝等切宜谨守勿忘吾戒如宋兵果举势盛敌强择用兵马破之若制御所不能向与国朝计议择用智臣为辅遣天水郡王安坐汴京其礼无有弟与兄争如尚悖心可辅天水郡王并力破敌如此又可安中原人心亦未深为国朝患害无虑者一也宋若守吾誓言奉国朝命令时通国信益加和好悦其 

心目不数岁后共湏岁币色色往来竭其财赋安得不重歛于民江南人心奸狡既扰乱非理其人情必作叛乱无虑者二也十五年后南军衰老纵用贤智亦无驱使无虑者三也俟其失望人心离怨军势离堕然后观其举措此际汝宜一心选用精骑备具水陆谋用材略取江南如拾芥何为难尔尔等切记吾嘱吾昔南征日见宋用军器大妙者不过神臂弓次者重斧外无所畏今付样造之帅死赠大孝昭烈皇帝按大谅所云乌珠封谥他书皆不见且附此当考 
　　十有一月癸卯朔以秦鲁国大长公主终丧子孙迁官者十有一人授官者十有六人甲辰以其子检校少保泸州军节度使开府仪同三 

司中太一宫使钱忱为少保封荣国公太尉德庆军节度使提举皇城司钱愐开府仪同三司用优礼也近制公主子率授武翼郎孙宣义郎曾孙承奉郎四世孙承务郎女封郡主孙女封恭人云 饶州童子戴松十岁其弟槐九岁皆能诵书诏免解一次 甲辰右朝散大夫主管台州崇道观滕膺卒方腊之反也膺为台州司户参军贼徒吕师囊以万众围城膺率军民捍之数月不能拔台人为立祠岁时祀之后名其庙曰义灵膺开禧元年闰八月壬午加谥忠惠 
　　乙巳忠训郎张抡献书籍五十一事诏迁一官抡开封人琼王仲儡子婿也 

　　丙午右朝散大夫提举江州太平观池州居住范同复左中大夫知太平州 右朝请大夫赵士鹏提举两浙路市舶士鹏秦桧友婿自江阴军代还而有是命绍兴二十七年十一月戊寅王圭论士鹏再任提舶凡珍异之物专以奉秦桧而盗取其半以为私藏当考 
　　丁未直秘阁知潭州刘昉升直徽猷阁再任 户部员外郎边知白面对论钱塘仁和二县养济院苟简灭裂乞申严行下从之 
　　戊申右通直郎杜天举知浔州还入对言广西列郡并无教官昨沉晦请于土官内差教谕恐未足为后人模范乞令见任有出身或特进名补官人兼摄从之翊日上谓大臣曰天举所陈事颇有条理士大夫所言有益于事者不可不行也熊克小历称杜天举奏便民事盖误 枢 

密院检详诸房文字韦寿成面对乞令诸路宪司核实州县给散和籴本钱诏申严行下 
　　己酉秘书省正字黄公度罢侍御史汪勃言李文会居言路日公度輙寄书喻之俾其立异且谓不从则当著野史讥讪其意盖欲为赵鼎游说阴怀向背岂不可骇伏望特赐处分故公度遂罢 端明殿学士知临安府张澄言本府内外官兵支遣及供办行在所宗庙宫禁下至百司取索皆成定式桩办外其岁计经费之余理合归之朝廷如遇非泛申朝廷取旨支用诏户部取索开封旧法申尚书省 敷文阁待制柳约卒 

　　辛亥责授左朝奉郎秘书少监徽州居住何铸复左朝请郎提举江州太平观 大理评事郭唐卿面对论诸州录事参军不得专一治狱事上谓大臣曰狱重事也官不历事则一出胥手不胜其弊矣 
　　丙辰检校少保奉国军节度使侍卫步军都虞候金房开达州安抚使知金州兼枢密院都统制郭浩薨谥恭毅 
　　丁巳诏平江府应办国信馆舍宴设为一路最守臣宝文阁直学士王＜日奂＞落直字 日本国贾人有贩琉黄及布者风飘泊温州平阳县仙口港舟中男女凡十九人守臣梁汝嘉以闻诏汝嘉措置发遣 

　　戊午右谏议大夫何若试御史中丞侍御史汪勃试右谏议大夫若论敕令所删定官陈澥军器监丞章岵皆与在外者交通窥探朝政密相报闻诏并罢 
　　己未集英殿修撰提举江州太平观闾邱昕充敷文阁待制 宰执奏新制祀享礼器事上曰今天下无事郊祀庙享礼莫大焉不可不留意又曰真宗朝辽人直犯澶渊当时射杀达赉乃命追袭戒诸将毋得杀戮防之出境秦桧曰契丹百余年来不敢渝盟者缘真宗兼爱两国生民不杀之故也 归州文学高衮献二都赋诏与教官差遣 成忠郎赵子恺停官南外宗正司拘管时发还北人马钦而子恺与之饮宴游猎 

常州守臣汤鹏举劾于朝故有是命史所载发归北人惟此一事故著之钦绍兴八年正月乙卯以拱卫大夫忠州团练使为江西兵马钤辖不知今何官也 
　　庚申右中奉大夫江南东路转运判官赵不弃行太府少卿充四川宣抚司总领官时秦桧既疑郑刚中以不弃有风力乃荐于上遂召对而命之王明清挥麈录余话云熙宁三年诏宗室出官从政于外方惟不许入蜀郑亨仲本秦桧之所引自温州判官不数年登禁近遂以资政殿学士宣抚川狭亨仲驾驭诸将有理诸将虽外敬而内惮之适亨仲有忤秦之意因相与媒孽言其有＜叐＞扈状奏闻之谋于王显道 

＜日奂＞＜日奂＞云不若遣一宗室有风力者往制之因荐赵德夫不弃焉于是创四川总领财赋命德夫至坤维得晁公武子止于零落中辟为干办公事俾令采访亨仲阴事欲加以罪又以德夫子善究为总领司干办公事越常制也子止又引亨仲所逐使臣魏彦忠者相与物色其失上闻遂兴大狱窜籍亨仲即召德夫为版曹按王＜日奂＞今年正月巳出知平江又建炎三年巳许宗室注川狭四路差遣此小误晁公武事李焘常辨之见十七年二月符行中除总领注始赵开尝总领四川财赋于宣抚司用申状至是不弃言昨来张宪成应副韩世忠钱粮申明与宣司别无统摄止用公牒行移乞依成宪巳得指挥许之于是改命不弃总领四川宣抚司钱粮上谕桧曰卿所论甚当如此方与 

诸军一体既而不弃将入境用平牒刚中见之愕而怒久之始悟其不隶已繇此有隙 秘书正字王曮面对言今访求遗书而州县施行未称上旨提举秘书省官即古修图书使之任宜以求书之政令命以专行优加赏劝从之 
　　辛酉降授武功大夫殿前司神勇军统制李耕复饶州剌史知金州主管金房开达州安抚司公事耕邢台人杨存中所荐也 
　　壬戌左朝奉郎吴棫添差通判泉州 
　　癸亥兵部言秦州旧买马二万匹今仅发五十八纲乞省押马使臣许之自绍兴后川秦茶马司岁市马九千八百有奇黎叙文长宁南平 

五州军千匹系川司宕昌寨峰贴峡三千八百匹系秦司成都潼川府利州路漕司岁应副博马绢十万余匹成都五万潼川三万利州二万余匹成都利州路二十三茶场岁产茶二千一百余万斤一千六百十七万斤余系西路九州军凡二十场四百八十四万斤余系利路二州凡三场而茶马司岁输总领所钱四十万缗此其大略也绍兴十三年二月二十四日宣抚副使郑刚中奏乞将成都府路转运提刑司合桩坊场鼓铸食茶税钱三色共三十二万贯文令都转运司径行取拨外更那融续添钱八万贯通作四十万贯并取发博马绢一万八千七百五十匹自绍兴十三年为头应副奉圣旨依巳见本月日绍兴二十五年七月丙辰所书可参考 

　　丙寅权尚书吏部侍郎林保充敷文阁待制提举江州太平观从所请也 右司员外郎王循友权吏部侍郎监察御史李柽为右司员外郎 右朝散郎添差通判秀州曹泳提举福州路舟舶 
　　闰十一月壬申朔太师尚书左仆射秦桧言伏奉恩命赐臣请给依政和格全支望更付有司取索参酌庶得安帖从之按绍兴五年十月辛酉敕令所申明政和禄格三公三少三省长官请给比嘉祐禄令倍多乞依嘉祐禄令宰臣请给则例修立巳得旨依奏今桧方乞取索参酌何也 

　　戊寅提举秘书省秦熺言秘府多阙书诏本省暨诸路藏书之家借书录本且访先贤墨迹 
　　己卯诏罢新科明法熊克小历载此事于明年二月己巳今从日历克又称自绍兴十一年礼部定中选人赴庭试次年遂得黄子淳一人盖不考今年再得张镃也 
　　庚辰太师尚书左仆射秦桧为耕籍使以上将亲耕故也先是秘书少监权礼部侍郎游操等请耕籍使乘金根车备卤簿护耒耜先诣坛所许之既又乞减卤簿之半用三百四十四人其后桧不敢乘而止乞耕籍使乘车在十一月癸卯乞减仪仗在此月丁丑今联书之朱熹撰张 

浚行状称有张柄者尝奏请桧乘金根车详见明年三月戊寅张柄面对注此月甲午礼部太常寺奏用端拱故事金根车载耒耜耕籍使不乘车 
　　癸未权尚书兵部侍郎米友仁充敷文阁待制提举佑神观奉朝请上好米芾书尝裒其遗墨刻石藏之禁中友仁能世其业上眷待甚厚 太常寺主簿吴元美罢元美侯官人用荐者除太常甫踰月右谏议大夫汪勃奏李光顷为执政行同市井而元美出入其门相与谋议望斥去之以一四方之观听乃出元美主管福建安抚司机宜文字 

　　甲申司农丞主簿宋敦朴面对言望诏守令以来春耕籍之后出郊劝农谕以天子亲耕使四方晓然知陛下德意仍自今每春行之上曰农者天下之本守令有劝农之名无劝农之实徒为文具何益于事乃诏从之敦朴永嘉人也 集英殿修撰提举江州太平观张宦升敷文阁待制 
　　丙戌权兵部侍郎郑朴充敷文阁待制提举江州太平观从所请也 诏提举秘书省月给公使钱三百缗 
