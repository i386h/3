<!-- { "loadSidebar": true } -->
　　戊子尚书工部侍郎李擢试礼部尚书龙图阁直学士知处州耿延禧试尚书刑部侍郎既而言者奏延禧不当用罢之权刑部侍郎苏迟权工部侍郎日历九月庚辰苏迟权刑部侍郎疾速赴行在十月戊子苏迟权刑部侍郎两次所载告词并同刑部题名苏迟九月除权侍郎十月除权工部侍郎工部题名同按此则李擢为礼部尚书迟实代之日历差误 起居郎曾统罢为秘阁修撰知秀州 太常少卿唐恕试起居郎兼权给事中恕力辞不拜 右朝散大夫浙西提点刑狱公事张宗臣初除大理卿坐章去会婺州以卖盐不法事被劾宗臣欲逮平民数十人府官就白宗臣大怒曰此事左相专遣人封来知之否签书镇东节度判官厅公事张九成曰九成但知有圣旨不知有宰相主上屡下恤刑之诏惟恐无辜被系公身为部使者不能上体圣意而观望宰相耶闻者莫不快意宗臣大惭九成因投檄去殿中侍御史常同奏宗臣夙贪且闻其朋附权贵居五客之一故罢 诏枢密院编修官宗庠魏良臣效官有守不事奔竞并令引对庠顺昌人良臣巳见二年八月良臣席益所荐也既而御史常同论庠素号凶人尝干廖纲荐引纲以其无行不荐遂诬纲匿丧事以告言官及纲辨明有明槖为证乃知诞妄恐荐者不知其详上误圣听乃止不召章再上诏与外任 
　　己丑直秘阁知江州孙佑提点江西刑狱公事左朝请大夫陈子卿知江州 诏捕获强盗虽无被主姓名而赃满已经论决者许推赏先是太常少卿唐恕言旧法获盗不知被主姓名则不该赏故江湖间有举舟尽遭屠戮踪迹绝灭官司虽知终不掩捕盖既知无激劝之方又欲逃捕盗之责法久奸生望赐更改故有是命庚寅起复镇西军节度使泾原秦凤路经略安抚使知秦州充狭西诸路都统制兼宣抚处置使司都统制吴玠加检校少保以总兵累年捍御有功也玠加检校官除利州路制置使据墓碑乃缘饶风岭之功而史所书如此盖宣司隐其败次第行赏朝廷虽申命之却别降此旨耳 左朝散郎邵彪知楚州 大理少卿元衮言四方之狱虽非大辟情法不相当者皆得奏请裁决今奏按来上大率皆引用情重法轻之制而所谓情轻法重者鲜矣岂人之犯法而无情轻者乎欲望申敕凡遇丽于法而情实可矜者俾遵守成宪请谳以闻诏申严行下 左承事郎程克俊守国子监丞 初魏矼在考功建言州县和预买绢多不给本钱乞就折民间应纳役钱之数使官无受给之弊民无请纳之劳至是下转运常平司议已而两浙转运司言本路岁用和买本钱七十三万余缗委是无可那拨而常平司言役钱既充和买则役人无以给之其议遂止两司奏下在明年二月庚子 
　　壬辰诏自今犯私盐并依绍兴敕断罪如亭户非亭户煎盐与私贩及军人聚集百姓依藉军兵声势私贩本犯不至徒者配邻州若罪至徒即配千里如系流罪即刺配广南内私贩拒捕之人依政和指挥不以赦降原减其去年十二月甲午敕旨及今年六月辛丑尚书省批状指挥勿行先是殿中侍御史常同入对论私贩刑名太重上曰凡举事不能有利无害第当择利多害少者为之非卿言朕不知其害同复奏绍兴敕私有盐一斤徒一年三百斤配本城煎炼者一两比二两刑名不为不重后来复降指挥并不用荫原赦再因官司申请虽遇特恩不原行法之深乃至于此可谓尽矣去年之冬因大军所驻尝有兵卒私贩百姓因之故又有亭户不以多寡杖脊配广南指挥盖一时禁止非通行天下永久之法也昨因榷货务看详以谓诸路亦合一体施行遂批状行之提领官张纯一堂吏耳但欲附会去相之意朝廷不谋之近臣不付之户部不禀之圣旨遂以批状行之何其易哉自此法之行州郡断配日有之破家荡产不可胜计主议之臣闻人一语及此则以为沮坏盐法但曰刑不峻不足以致厚利夫严刑章而不恤害民此蔡京王黼之术也奈何今遂用之访闻官司所捕获皆贫下之户不过数十斤之资至于有力之家则结集人众持兵守护动至千万斤巡尉熟视莫敢谁何岭外险远平时攘劫之风已自难制今配私贩之徒往聚于彼岂远方之利自古及今刑之所施必称罪之轻重岂有罪无等降一用重刑之理今私盐一斤至杖脊配广南则孰不相率为百千斤之多哉祖宗仁德在人犹人之有元气今天下之势可谓病矣奈何遂欲伤元气乎法令之行系乎国本不使有识搢绅之士议之而使刀笔之吏弄其文墨非国之福也望付三省以前后所降私贩刑名更加熟议如有犯禁且从绍兴编敕定断若军人聚集及百姓依藉军兵声势私贩即依甲午指挥所有不用荫原赦指挥亦乞详酌施行契勘榷货务都茶场特一场务耳非省部寺监之比自今应干茶盐事乞送户部勘当事属刑名者兼送刑部拟定其场务及提领官受客人词状并申尚书省不许径牒诸路施行事下户刑部大理寺参详至是乃定用户部尚书黄叔敖奏也熊克小历载此事甚略且附于六月末间按常同此时自柳州召还未至都今年八月始除御史九月丁丑同奏私盐刑名太重诏户刑部勘当至是进呈克实误也克又并载张纯下大理治罪在六月末亦误纯下大理在十月己亥今别系本月 宰相朱胜非言自置宣抚处置司凡四川帅臣监司已下堂除部阙及安抚茶马等司辟阙尽以便宜差官有违旧制致使寒士久不得禄诏自今监帅司阙官令宣抚司具奏三两人听旨其元系部阙并令诸路漕司依旧法施行 尚书吏部员外郎苏良冶罢以言者论良冶交结吕颐浩子弟最为亲密与苏恪皆预入幕之宾人戏号为二苏故黜恪十月癸酉已罢 荆南制置使王＜王燮＞引舟师将至鄂州上奏言湖水弥漫杨么未可捕诏湖水已减落令速进兵 
　　甲午大理国请入贡且卖马上谕大臣曰令卖马可也进奉可勿许安可利其虚名而劳民乎朱胜非曰异时广西奏大理入贡事可为鉴上曰遐方异域何由得实彼云进奉实利贾贩第令帅臣边将偿其马值当价则马当继至庶可增诸将骑兵不为无益也 左儒林郎舒宾王为永丰令擅斩劫盗诏特降二资 尚书吏部员外郎刘大中宣谕江南路还入见以举剌官吏申明利害平反狱讼科拨财赋为八册来上大中出使仅一岁所按吏二十人正月乙丑永丰尉陈文昌戊寅右朝散郎知贵溪县赵旼二月庚戌新建令王策三月丙子右承事郎知南城县徐端益四月丁酉吉水令张汝锡己酉右承务郎知太和县丞高公軧五月丙寅左承事郎权上犹令郭达右承直郎权上犹丞李王□并右迪功郎权上犹尉杨邦德六月丁亥右从事郎知安福县井大有壬辰右宣义郎通判吉州韩颜胄八月丁亥建德令荣三省九月甲戌右朝奉郎新通判宣州楚执柔并放罢取勘内公軧达停官又李回韩璆吴革李澡别见三月甲子李正民见六月甲午檀倬见十月壬寅又知青阳县宋仲堪四年二月辛丑大中论上供促限奏中及之未见行遣荐士十六人正月己卯右承议郎知鈆山县陈洙六月丁亥左宣教郎前会昌令吴兢七月丙辰左朝奉郎昭信军签判张师益左承直郎吉州判官李谔九月甲戌左朝请大夫知南康县赵公谨十月丁亥袁州司户参军饶延直并迁一官赴行在又李弥正张□□宣李椿年汤鹏举侯延庆朱芾孙佑邓名世李公懋徐嚞别见六月壬辰九月甲戌十月丁亥所荐士后多知名 川狭宣抚司随军转运使赵开增印钱引二百万缗于夔路市粮及金银以宣抚司于恭涪州籴米三十万斛故也俄又增印二百万缗 
　　乙未左奉议郎提点浙东刑狱公事周纲言新法弓手皆失业游惰不逞之徒乞废武尉一司将见役之人莅于文尉事下户兵部如所请 初上既增以绢计赃之直而大理少卿张礿入对言窃盗以赃准钱四百以上即科杖罪才及两贯遂断徒刑民无常产迫于饥寒不得已而为盗今百物腾踊所得至微而罪已及于徒情实可悯刑寺奏除强盗依旧制外窃盗递增钱五分如三贯徒一年之类俟物价平日如旧是日进呈上曰自古人君治国家不过省刑罚薄税歛为先耳可如所奏初以九月癸亥面对甲子章下令并附此乾道六年闰五月又增一贯 武节郎合门宣赞舍人带御器械添差干办皇城司韩世良添差浙西兵马钤辖罢皇城司世良初除皇城司月日未见当考 
　　丁酉礼部员外郎兼秘省著作佐郎舒清国言自有国难盗贼间起所在州县率多残破人民流离户口减少而守令或不究心抚存凋瘵谓宜以户口增否立守令考课之法而优其赏格庶几守令惠爱及民不惟流民归业而四方转徙者亦有所托从之令吏户部立法清国江山人也 诏内侍贾翊放归田里翊始坐罪黜监岭南市征至是以其母老而释之翊三月戊寅谪官此细事当牵联书之为易相故各附本日 
　　戊戌手诏曰朕以＜耳少＞躬亲逢厄运愧无德化纯一风俗深虑士大夫趣向尚多趋附征利盖奔竞之风不息则朋比之势渐成若不以时警惧辨其邪正尚且曰内修外攘中兴可俟得不负愧于天下可令台谏伺察其微即行紏劾三省枢密院差除常加遴选朕有望焉 尚书礼部员外郎舒清国试起居郎仍诏以见阙官日下供职自是职事官除拜不俟给舍书读率得堂帖即视事时孙近建请未踰月也近建请在九月壬申 左迪功郎陈琦充敕令所删定官琦始以累举得官吕颐浩善之琦绍兴二年特奏名同进士出身用为都督府属官至是复有此命著此为刘大中论琦上书张本琦为都督府属大中所奏云尔今年九月丙寅督府属吏去留数内不见琦名当考 广南宣谕明槖奏邕州之地南邻交阯其左右江诸峒多有亡赖之徒略卖人口贩入其国又闻邕钦廉三州与交阯海道相连逐年规利之徒贸易金香必以小平钱为约而又下令其国小平钱许入而不许出若不申严禁止其害甚大欲乞自今二广边郡透漏生口铜钱应帅臣监司守倅巡捕当职官失觉察者比犯人减一等坐罪庶几检察加严上下循守诏户刑部立法其后二部请故纵生口及透漏铜钱过界者巡捕官减罪人二等失察生口又减三等镇寨官县令知通监司帅臣失察者抵罪有差从之十一月甲戌立法 
