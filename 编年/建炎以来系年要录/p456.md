<!-- { "loadSidebar": true } -->
　　丁未金人以铁骑列于淮之北望之如银 左朝奉大夫宋似孙为军器少监 直秘阁利州路转运判官计有功移知嘉州 右文林郎曹伯达特改右宣议郎伯达初权虹县簿焚金诏不拜事见十年五月上命改京秩秦桧抑之不行至是自陈而有是命 是日金人立其东京留守葛王褒为皇帝褒太祖旻孙晋王宗辅子初见绍兴九年三月淳熙元年更名雍改元大定初金主亮刷国中女真五国渤海契丹汉儿军自备衣甲鞍马南寇众谋曰皇帝失道远犯南朝未知胜负难以归国我等岂能作失家之鬼乎不若就近往东京与渤海酋豪册立留守葛王为主何如佥言亦是太祖之孙有何不可于是入府求见大王褒才出则庭下悉呼万岁遂即位改元大赦熊克小历载褒立在十月庚子朔注云或言立褒在六月今从宋翌所记金亮本末按苗耀神麓记立褒在十月八日丁未与赦书月日同今从之金人赦书门下朕惟前君乃太祖皇帝之长孙受文烈遗命嗣膺神器十有五年内抚外宁近安远至虽晚年刑戮过甚而罪不及民前岐国王亮位叨宰相不思尽忠以救敢行篡弑自僣窃以来昏虐兹甚是用列其无道昭示多方一前来皇叔元帅曹国王自先朝以亲贤当任止因篡位之初自怀恐惧无故杀害一前来太宗受太祖遗命不忘至公传位前军诸子并当职任止因篡位之初自怀疑惧将太宗亲子八人子嗣等七十余口并以无罪尽行杀戮一开国功臣晋王孙领行省楚国王爱新止因篡位之初自怀疑惧将爱新并凡子嗣三十余口及驸马丞相翁古察并宗室海州剌史等五十余口并以无罪尽行杀戮一左副元帅国王萨哈累建功勋因篡位之初自怀疑惧计备遥设以白矾书假言宫外拾得令其诬告并其子御史大夫沙津及太祖亲弟辽越国王男平章博济弟兄子嗣一百余口兵部尚书摩哩弟兄子嗣二十余口太皇太妃并子任王威赫并以无罪尽行杀戮一前来太祖长女公主系曹国王亲姊因篡位之初无故杀害一开国功臣皇叔太师梁王长子韩王临民清正忌其声誉令其家人诬告勘问不成故意杀害一应系开国功臣太祖太宗时已经封赠王爵无故并行追夺一会宁府系太祖兴王之所所建宫殿无故拆毁一中都大内营造累年殚竭财力不可胜计民力未定仍拆毁南京大内再行修盖并皆穷奢极侈土木之功前所未有一因伊小儿病却将乳母并二医人等尽行诛戮一宋国讲和之后臣礼不阙顿违信誓欲行并吞动众兴兵远近嗟怨医人祈翰副陈谏不可更不循省便行诛戮并旧有军器尽行烧毁却令改造遂致公私困竭生灵飞走无不凋弊一昨来皇叔曹国王被杀之后婶母国妃纳在宫中及亲族姊妹侄并应命妇有容色者恣行烝淫一亡辽豫王子嗣三十余口天水郡王子嗣一百余口并以无罪横遭杀戮一嫡母太后曾言不可南征之事手自残杀其大逆无道古今未闻一德宗嫡孙节使母妻子弟并太师梁王儿孙妇曹国王次夫人并子及韩国夫人并儿妇孙等并以无罪尽行诛戮一枢密使北京西京留守等因北征回并加诛族宰执亦被鞭挞其余过恶不可备举前录数条稔于闻见遂致天怒人愤众叛亲离朕方留守东京遵餋时晦四方豪杰将士吏民咸怀怨苦无所控告自远而至者数十万众日来赴愬再三敦请不谋同辞或以太祖皇帝聪明神圣应期抚运皇孙继嗣止予一人历数有归不期而会朕推诚固让至于再三请者益坚辞不得已恭念太祖创业之艰难祖宗社稷深惧乏祀俯循群情勉登大宝临御之始如履春冰宜推肆眚之恩以布惟新之令可大赦天下改正隆六年为大定元年十月八日昧爽以前除杀祖父母父母不赦外罪无轻重巳结正未结正已发觉未发觉咸赦除之内外大小职官并与覃恩仍委尚书省条奏施行于戏以＜宀十见＞而众可御敢希尧帝之仁代虐而民允怀庶及汤王之德尚赖文武励翼忠良赞襄咸告嘉猷永臻至治咨尔兆庶体子至怀褒时三十七张棣正隆事迹云褒乙巳年三月一日寅时生小字呼喇美 
　　戊申上谓大臣曰朕曩于内帑储钱备边士大夫不谕朕意甚者至指为琼林大盈之比顾朕虽积此亦何尝妄费一钱向拨百万缗付公府而近日遣军及诸处犒赐皆于是乎出岂不正资今日之用况方用兵国赋亦湏得人经理士大夫耻言利多事之时艰于选任亦今时之一病也中兴圣政臣留正等曰太上皇帝与邻国讲好二十余年使命往来无纤介之隙而乃于内帑储边备钱一毫不敢妄费是其未尝斯湏忘患也暨金亮败盟师兴财费而无横赋重歛以及民非圣虑深远畴克哉 权尚书吏部侍郎汪应辰充集英殿修撰知衢州中书舍人兼直学士院虞允文言应辰早岁以文章决科其材实堪世用今若藉其才以御外侮则衢郡不为边要若以为有罪亟当罢黜则不明言其罪以正其当黜之名若出于应辰之自请则边境多虞而人材相继去国此物论所以为朝廷惜也望且令依旧供职以待后日烦使从之 左朝奉大夫知荆门军姚岳令再任岳在荆门籍民兵置枪仗号强壮子弟号令齐一宣谕使汪澈见而善之奏岳缓急可倚乃有是命三省枢密院奏招纳归附归正人赏格应接纳金人万户或蕃军千人者补武翼郎下至蕃军五人汉军十人者补进勇副尉凡十等如蕃汉佥军自能归附者并优补官资有官人优加升转仍不次擢用令降黄榜晓谕 是日夜漏下二鼓王权自庐州引兵遁屯昭关初金主亮在寿春欲渡淮系浮桥已成逻者获权军摆铺数人中有一曹司亮见之问权所在曹司曰在庐州又问有兵几何曰有兵五万亮曰是也吾知之矣乃以金十余两遗曹司且令附书与权权闻亮已渡淮遂自庐州退兵沿路作虚寨以敌游骑为权军所执权与之酒问其虚实有都壕寨者曰大金起兵六十万以十万出清河口不战但为疑兵以当淮东之军以二十万分往京西三十万随郎主来其十万人出战十万人护驾十万人夺渡江权曰不可当也宜引避之遂退保和州令破敌军收后 
　　己酉总领四州财赋王之望言和州路见管阶成西和凤州元隶狭西路今来巳收复陇洮州并管下诸县城寨原堡不少见议进发大军将来恢复狭西州军有合就便措置钱粮草料应办等事与四川路分别无相干又本所相去隔远事力不及欲乞朝廷依旧复置陕西路转运司管辖新复州军措置合行事件庶几事有司存各任其责亦可济办 
　　庚戌诏大臣私第接见宾客颇妨治事自今日毋过三次 右朝奉郎淮南转运判官莫蒙降一官放罢初命蒙随王权军应办钱粮蒙迁延不之任乃罢之右司谏梁仲敏又言其慢命诏蒙勒停蒙特勒停在壬子 右朝请郎新知信阳军向汋为淮南转运使判官兼淮西提刑提举常平茶盐公事 武翼郎知均州武钜为武节郎合门宣赞舍人以钜言招纳到北界巡检杜海等二万余人故也 初刘锜在淮阴日与王权军中流星递文书往来不断至是淮西路阻文书不通中军统制刘汜等在盱眙锜命往招信以来体探至招信界闻金人扼路不可行遂往淮阴合军 是日夜漏下四鼓直秘阁知庐州主管淮西安抚司公事龚涛弃城走时谍报敌兵至北门外二十里涛声言将本州人马往无为军等处措置捍御委修武郎添差本州驻泊兵马都监杨春权州事遂行春开封人自行门换授 
　　辛亥武功大夫东南第二将兼提举沿淮民社向琪领高州剌史 左朝散大夫知眉州樊汝霖为成都府路转运判官汝霖金堂人也 江淮制置使刘锜令淮东副总管张荣选所部战船六十五艘民兵千人赴淮阴军前使唤先是有诏调淮东丁壮万人付荣于射阳湖等处缓急保聚时淮东遭水灾民多乏食锜乞日给民兵钱米及借补首领官资以为激劝而转运使杨抗令荣分其兵之半归农半给钱米至是调赴军前者皆溃逸不归荣卒不能军是日金人陷滁州初金主亮既渡淮令万户萧琦以十万骑自花靥镇由定远县取滁阳路至扬州琦至藉塘驻军数日先以百余骑犯清流关官军无与敌者又二日遂长驱入关直抵滁州右朝奉大夫知州事陆廉弃城去敌所过皆不杀掠或见人则善谕之使各安业有军人遗火焚民居草屋一间者立斩之乃揭榜以令过军初淮南转运副使杨抗令州县乡村临驿路十里置一烽火台其下积草数千束又令乡民各置长枪催督严切人甚苦之至是金入滁州界方以乏马刍为患而所得积草甚众又乡民皆弃枪而去尽为金人所取琦之深入也每过险阻必忧有备至则全无守御如蹈无人之境金甚笑我之失计焉此以王之望所奏萧琦所言收入 
　　壬子皇子宁国军节度使开府仪同三司建王玮为镇南军节度使以明堂恩也 四川宣抚使吴璘等奏已复秦州上曰金人无故败盟数路出师朕之应兵良不得已今日之捷虽由祖宗德泽然亦天人信顺之助可令璘存抚四民各令安业以慰壶浆向化之意内为金签军者务恤其家毋令重扰暴敛虐刑一切除去陈康伯曰神州陷没三十余年今一方之人喜见汉官威仪上曰完颜亮穷凶极暴吾民脱去汤火如解倒悬此皆卿辈指踪之功康伯曰臣等何功之有皆仗陛下吊伐威灵中原传檄而下自此始矣 殿中侍御史杜莘老言四川见管常平义仓米六十二万石乞依两淮湖广已得旨令漕臣遣官核实以备军食从之 左宣教郎提举荆湖北路常平茶盐公事张震为秘书省著作佐郎黄中荐之也 诏前籍刘宝赀产皆还之 是日江淮制置使刘锜得金字牌递报淮西敌势甚盛令锜退军备江时锜在淮阴与金人隔淮相持巳数日至是清河口有一小舟顺流而下锜使人邀取之有粟数囊而已锜曰此探水势者也俄顷金人各抱草一束作马头以过舟舟约数百艘有载粮往濠州者有载激犒之楚扬州者泝流牵挽其势甚速锜募善没者凿舟沉之敌大惊先是淮南转运副使杨抗聚民为水寨以土豪胡深充都统领抗在淮阴见锜与金人相持自言欲守水寨且催督钱粮应副大军乃弃其军而去遂渡江居江阴军 
　　癸丑户部侍郎刘岑等乞借江浙荆湖等路坊场净利钱一界计钱三百八十万缗以备赏军限半月足许之国朝混一之初天下岁入缗钱千六百余万太宗以为极盛两倍于唐室矣其后月增岁广至熙丰间合苗役市易等钱所入乃至五千余万渡江之初东南岁入犹不满千万上供才二百万缗此祖宗正赋也吕颐浩在户部始创经制钱六百六十余万缗孟庾为执政又增总制钱七百八十余万缗朱胜非当国又增月桩钱四百余万缗绍兴末年合茶盐酒算坑冶榷货籴本和买之钱凡六千余万缗而半归内藏昔时中都吏禄兵廪之费全岁不过百五十万缗元丰间月支三十六万宣和崇侈无度然后支百二万渡江之初连年用兵月支犹不过八十万其后休兵浸久用度滋多部尝患无余及军兴遂有此请净利钱明年二月罢借 是日金人围庐州修武郎添差兵马都监权州事杨春勒兵乘势突阵以出过中派河率乡兵守焦湖水寨 
