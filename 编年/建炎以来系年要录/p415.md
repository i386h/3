<!-- { "loadSidebar": true } -->
　　己丑宰执进呈次雪大作沈该等称贺上曰前次久雨深以为虑幸而谷价不至腾踊今得此雪来年二麦必大丰稔也 中书舍人周麟之兼实录院同修撰始除同修撰也 
　　庚寅秘书省正字林之奇兼权国史日历所检讨官 自韩球权夔茶至是且十年民颇以为害右朝请大夫知达州董时敏言于朝事下茶马司其后主管茶马公事许尹不肯蠲乃止三十年二月所书可参考 
　　十有二月癸巳朔殿中侍御史叶义问言礼部侍郎周方崇俗恶无能众所共鄙顷因汤鹏举之荐而为殿中侍御史鹏举已迁政府方崇犹伺其风旨为之弹击或以为未然则厉色曰我只报汤枢密何恤其他兵部郎官李庚轻儇无状众所共恶顷因汤鹏举之荐而为监察御史日与刘天民范成象留观德之徒相为表里故鹏举在政府每欲排击异已则必遣天民等达意于庚善类为之重足工部郎官褚籍昏谬无耻众所共笑顷因鹏举之荐而为监察御史谄事鹏举甚于奴隶假借风宪规图货财望将方崇庚籍等三人明正典刑以为台谏来者之戒所有天民成象观德乞重行窜责以为交通台谏之戒如此则纪纲一振而奸回之心潜消于未萌矣乙未宰执进呈上曰朕深不欲朝廷分朋植党今方崇等交结所幸觉之于早当戒其渐姑从轻典可也时天民成象为左宣教郎天民前吏部员外郎今年十月罢成象前太学博士今年十月罢观德为右奉议郎新通判静江府于是方崇庚籍观德四人皆罢仍诏天民成象观德自今毋得与堂除权吏部侍郎凌哲以鹏举所荐不自安乞守小郡上曰哲亦善人非方崇比朕尝与台谏论大臣出处或以罪去但及其身足矣至所荐引当观其人若不问贤否一切斥逐是使之为朋党非公正之道也凌哲乞郡在是月戊戌中兴圣政臣留正等曰元祐相司马光尽取熙丰之政与其人而更新之天下至为相贺而程颢独有忧色蔡确新州之窜一时大臣有名望如文彦博吕大防台谏知大体如刘安世范祖禹皆以为当然而范纯仁独为之慨然曰搢绅之祸自此始矣夫成败兴废天也君子能为其可为者至其不可为则安之以俟命而巳固奚暇他顾然独不观诸水乎顺而导之则行激而怒之则抟今以其泛滥无畔际也堤而障之曰吾以止水也激而不已奔怒四出臣见决堤破岸伤物转甚耳恶乎止水哉太上皇帝之言也其殆知消息盈虚者乎夫渐而察之则不遽择其巳甚而去之则不苛薄其法以待其改则不怨使元祐大臣家存斯言则士君子之纷纷窜逐奚至如绍圣之甚哉纵使有之必不至空天下君子党而籍之更历再世以至于危乱而不悟也虽然天下之更相是非岂有既哉太上皇帝之言臣愿圣子神孙万世宝之 左从事郎沈枢特改左宣教郎以荐对也 
　　乙未诏诸路帅臣监司于本路武臣大使臣已上及见任寄居历任有劳效之人每岁各举二员明具所长堪作如何任使保明闻奏枢密院籍记姓名以备量才任使 直秘阁两浙转运副使赵子潚言被旨措置镇江府沙田欲选官打量随田地肥瘠轻立租课就令见佃人耕种委知县拘管如形势之家尚敢占吝不即交割许本司具奏所有以前收过租利不少依条合尽行追纳入官诏人户冒佃积年收过租课特免追纳其田疾速拘收措置二十八年正月癸未遣官 
　　丙申重建六部尚书成直秘阁知临安府张偁升直敷文阁奉议郎守尚书都官员外郎杨倓转一官以董役有劳也朝野杂记绍兴四年高宗在平江将还临安始命有司建太庙十二年和议成乃作大社大稷皇后庙都亭驿太学十三年筑圜丘景灵宫高禖坛秘书省十五年作内中神御殿十六年广太庙建武学十七年作玉津园太一宫万寿观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六部大凡定都二十年而郊庙宫省始备焉 处州遂昌县丞黄楷乞籍定民户物力高强比他户大叚辽绝者并应役两次比其他役户一次从之二十八年六月己丑不行 
　　辛丑左朝奉大夫知眉州王扬英为成都府路转运判官 右中散大夫知果州王弗知嘉州 左朝散郎主管台州崇道观陈夔知眉州 
　　癸卯诏右承直郎沈作乂作霖并令三省拟进差遣仍改合入官二人皆左仆射该之子该为乞行在无职事妨嫌筦库及外路属官差遣故有是命给事中贺允中言寒士改官视为再第内则筦库外则属官俾宰相子任之则主司孰敢号令昔司马康以光之子扶掖改服色光犹力辞今陛下既新万务大臣当忘其私臣甚为该惜也桧熺覆辙可不防其渐哉上览而称叹该闻亦上＜锍-釒＞辞免改官从之 右朝请郎吕广问提举江南东路常平茶盐公事 
　　甲辰上谓宰执曰监司郡守固当久任然其间老病之人难以使之在职盖移易不过有迎送之扰而废弛则贻患于一路一州利害孰为轻重今后有如此等可与宫观理作自陈 诏故敦武郎知麟州建宁寨杨震谥恭毅震靖康初死事至是用其子存中请而谥之同日杨宗闵谥忠介巳附见建炎二年正月宗闵死事时 
　　乙巳刑部言汀州奏谳大辟不当乞免收上曰祖宗圣意务从宽厚若一有失当便行收坐则天下狱情虽甚可闵无复来上矣遂从之 权尚书户部侍郎林觉引疾罢为敷文阁待制提举江州太平兴国宫 
　　丙午秘书丞罗孝芬为直秘阁荆湖北路转运判官右朝奉大夫荆湖北路转运判官徐康为两浙西路提点刑狱公事 诏太常丞任文荐博士张庭实鲍彪各罚铜十斤先是临安府桩办大祀礼料沿袭既久率多缪误如蜃醢用蛤蜊肉蠯醢用石决明则大小差讹鹿臡雁醢皆以肉与骨杂为之则臡醢不辨鲍当用乾而今以生鲫麷当用熟而今以生麦以至蚳醢用鼋鱼豚拍讹为豚白如此非一文荐等皆按经传厘正而御史台劾其擅行移易诏令分析文荐等援据甚白乃有是命仍令礼部审辨改正然卒不能易 
　　戊申殿中侍御史王圭言潼川府路转运判官晁公武倾险出其天性初为井度属官专事掊克聚敛以济其私及度之罢求为郑刚中幕客不从遂以刚中之事告于赵不弃至兴大狱摄逮纷然连及平人死非其罪不弃倚为心腹荐之故相秦桧自属官更历数郡所至贪暴人不聊生左朝散郎新知蓬州冯时行顷在万州之日积羡余之钱以万数计并无赤历不可稽考又以州之良百姓皆剌为虎儿军人情惶骇几欲生变此两人者蜀人尝被其害今岂可令遗患于一方乃并罢之 
　　己酉权尚书刑部侍郎徐林为刑部侍郎 
　　癸丑敕令所删定官杜莘老面对乞遍下内外有司重行取索自建中靖国至于宣和应干徽宗皇帝宽恤赦 诏条令专委长吏逐时推行诏付实录院 
　　甲寅右朝请大夫续觱为潼川府路转运判官 
　　丙辰诏刑部长贰日轮一员赴大理寺录囚徒诸路州县应入禁公事并具情犯及入禁月日申提刑司申本部检察盖徐林在刑曹建至是始行之 
　　丁巳给事中贺允中言小黄门任嘉辅免试补官不当政和旧制内侍进子年十二试以墨义其中程者候三年引见供职自建炎后以宫庭小黄门少遂听不候年及命之至是允中以为非法上曰允中此论极当但外庭未悉宫禁曲折先朝立法非特此曹不得滥进且使识字近来小黄门人数稍足岂可一向循例免试前旨可勿行自今并如旧制 端明殿学士知洪州折彦质提举江州太平兴国宫从所请也 
　　戊午金主遣骠骑上将军侍卫亲军马步军副都指挥使高思廉昭毅大将军行尚书兵部郎中珠勒根彦忠来贺明年正旦 资政殿学士知静江府施钜移知洪州 
　　是岁宗子赐名授官者二十三人 诸路断大辟十九人 
　　建炎以来系年要录卷一百七十八 
　　建炎以来系年要录卷一百七十八金人地名考证 
　　珠勒根原书作阿勒根与金史同并误今改正 


●建炎以来系年要录卷一百七十九 
　　宋 李心传 撰 
　　绍兴二十有八年岁次戊寅 金海陵亮正隆三年春正月按是月壬戌朔己巳殿中侍御史王圭言殿前马步军三衙强刺平民为军诏禁止先是殿前司阙额数千人诏三衙分月招补而所遣军士利其例物往往驱掠市人以充数民以樵采鱼鰕为业者皆不敢入行在至有招刺辇官者自行在至衢婺数州道路之间商旅不行远近大扰圭为上言外郡寄招之兵人材亦略可使皆民间之无家可归者出于所愿但州县吝费所招不多今若以三衙招兵之资付之宽为期限何患不集上谓大臣曰招军一事士大夫往往以为不切事宜殊不知圣人思患预防若暗失军额何以为先事之备但当措置约束毋令扰人足矣于是诏三司毋得遣人于外路招刺违者统制以下官皆抵罪是月壬申既而殿中侍御史叶义问亦奏其事且言不当强提辇官是月乙亥诏殿前司究治乃吐浑押官潘胜所招也权刑部侍郎陈正同等请决杖降资是月己酉义问言辇官最为亲近比于足蹙路马之刍万万不侔今刑部官吏以轻刑处之附下不恭孰大于此诏正同罚铜十斤二月癸巳行遣 诏皇后从母张氏特封平乐郡夫人录其夫周师古为忠翊郎 
　　庚午龙图阁学士四川安抚制置使兼知成都府李文会复端明殿学士 集英殿修撰知平江府蒋璨升敷文阁待制时诸将掠人为兵补军籍率用大舟往来漕河无人处道遇强壮少年束缚钳梏之恶少利其资通为囊槖因闭栅中无脱者璨尽得其姓名穷治株究捕置诸法遂绝至是璨又言收簇到钱七万余缗乃有是命 
　　壬申诏以御前激赏库钱七万缗赐殿前司造平江府牧马瓦屋诸军旧有厩屋数千区茨以茅竹岁一更葺而财与力皆出于民至是命本府以系省钱改造才及二千五百间而已守臣蒋璨请出内帑钱佐其费上谕大臣今据间架支钱付逐军自盖庶可即集如户部阙钱从内库支既又以五万二千缗益之屋成可支数世州人欢呼相率诣北禅寺作佛事以报上恩 右司谏朱倬言近制命官捕盐累及万斤改京官盖全火者类非贫弱捕盗者既畏其威众或得其赂故多纵而不言图升斗者类皆沿海单弱之民其势易制其贫无贿捕盗者利其累及之数而必取之故百发而百败狱讼滋彰犯法者众诚可怜悯又既获改秩二十年后皆得任子尤为侥幸望复祖法户部乞累及万斤者减磨勘年从之事祖见二十七年六月己未 直龙图阁知抚州凌景夏知襄阳府 
　　乙亥左承议郎知兴化军樊光远为福建路提点刑狱公事 
　　己卯上诣景灵宫朝献毕遂幸延祥观玉津园 
　　壬午诏州县折纳二税并依时价不得輙有增加时将作监主簿叶颙面对论闽中豆麦皆土产所有而州县递年折纳之数比之时价不啻一倍故有是旨 罢广南十州岁科黄河红藤钱二千九百余缗 是日雷 
