<!-- { "loadSidebar": true } -->
　　二月丙戌朔宰执进呈盱眙军申缴北界泗州牒奉尚书户部符付下圣旨废罢密寿等州榷场只存留泗州一处诏盱眙军榷场存留余并罢安丰枣阳军光州花靥镇时事出其不意南北商旅弃物货而逃者甚众既而无所得食渐致抄掠议者请严责州县捕之上不听命给之裹粮各使归业久之遂定熊克小历云诏沿边榷场数多致夹带禁物私相往来可留泗州盱眙军两处余悉罢之按此乃泗州牒中所坐金诏之语克误也金人又于泗州增榷场屋二百间于是盱眙亦如之仍创给渡淮木牌增守卒焉三月丙寅指挥今就附此 奉国军节度使开府仪同三司领御前诸军都统制职事判兴州吴璘为少保 初昭庆军承宣使致仕王继先欲得节钺使其徒张孝直等三人校本草献之诏秘书省修润刊印孝直等皆进三官给事中杨椿言此但取古注图经合而录之其劳甚微而赏太重况多讹错不可传世诏前降指挥更不施行 
　　丁亥权尚书吏部侍郎兼史馆修撰周绾引年告老除集英殿修撰知温州 右武大夫知叙州石世逵再任以泸南沿边安抚使李莫言其政绩也 初诸州铸钱监自绍兴以来或省或并其存者所铸亦希故兵匠有阙不补视旧数省十之三积其衣粮号三分阙额钱饶池江建严韶信衡南雄南安诸郡皆有之方提点坑冶司之未废也朝廷三次降铜本钱凡三十六万缗至是权户部侍郎提领铸钱赵令詪言诸州三分阙额钱巳积下六载今欲拨付诸监充铜本从之是后不复降本苐收诸州所桩以资鼓铸之用 
　　戊子左朝奉大夫赵不愚知利州 左朝散郎文之奇通判阶州之奇初被荐召未至都而有是命之奇即告老而归二十年十月癸丑落致仕 
　　己丑诏海商假托风潮輙往北界者依军法 侍御史叶义问试尚书吏部侍郎起居郎兼权枢密都承旨洪遵试中书舍人吏部员外郎王佐守起居郎 诏皇太后外家子孙亲属及本殿官皆进官封一等侄达州剌史讯惠州剌史为忠贵成三州团练使左中大夫直秘阁添差江南西路安抚司参议官杨持进秩一等侄妇会稽郡夫人韩氏政和郡夫人张氏并给内中俸皆以庆寿推恩也 封吴璘妾刘氏为淑人袁氏李氏为硕人子三人赐五品服 
　　庚寅右正言朱倬守侍御史 监察御史任古为殿中侍御史古奏事因请叶义问出台之由上曰义问在台称职今委其料理铨曹 左正言何溥为左司谏 监察御史都民望为右正言 右武大夫和州防御使江南西路马步军副都总管贾和仲为殿前司破敌军统制杨存中请之也 
　　辛卯右朝请大夫知邵州王趯为荆湖北路转运判官 诏信州上清正一宫道士张守真特封正应先生守真道陵三十二世孙也 
　　壬辰皇叔定江军承宣使同知大宗正事士篯为安庆军节度使 直龙图阁提举台州崇道观钱端礼行太府少卿时上为右监门卫大将军荣州剌史愭纳妇选得端礼之女故召还而有是命 诏临安府岁供修内司钱三万六千缗自今皆除之绍兴六年始供 忠翊郎思州边面同巡检田汝弼通管州事汝弼知思州汝端之弟以其兄自称疾病有请也 
　　降授武翼大夫刘光远既卒上念其有使金之劳丙申复光远拱卫大夫利州观察使 
　　丁酉诏蠲四川折估籴本积欠钱三百四十万缗 左武大夫和州防御使知鼎州刘纲添差两浙西路马步军副都总管临安府驻劄 
　　戊戌禁以龟筒鹿胎玳瑁为饰用知枢密院事陈诚之请也 诏淮北商旅渡淮未回之人令临安府及沿淮守臣根刷限五日发遣如违限不行当牒送北界敢停者依故纵私渡法仍立赏五百千许人告有官司职任之人取旨重行窜责 是日雪又雨雹 
　　己亥权尚书工部侍郎刘章兼权吏部侍郎 给事中兼侍讲权直学士院杨椿试兵部侍郎 
　　庚子诏曾得解进士祖父母年八十已上特与官封京朝官年八十已上者与改章服选人使臣年八十已上愿致仕者加转一官以庆寿诏书所未及也 右通直郎韩元龙为司农寺主簿元龙知天台县用贺允中荐而召之 
　　壬寅上谕大臣曰近户部会卖田钱数颇多此须令桩管近时士大夫持论多说百姓足君孰与不足见公家稍宽遽欲免民常赋不知缓急阙用取之甚难非时而科是谓横歛苟徒知施惠之虚名而不恤横歛之实害岂爱民之道也先是权户部侍郎赵令詪建议每县卖官田十万缗州二十万缗守令各进秩一等县二万缗州五万缗以上减磨勘二年有差至是会其数以闻故上有是谕 宗正少卿杨偰权尚书工部侍郎 
　　癸卯诏武泰军承宣使添差两浙西路马步军副都总管王安道右朝奉郎直秘阁两浙转运司主管文字王守道并令再任 两浙转运司言浚常熟县诸浦毕工 
　　甲辰国信所言自来大金人使到驿告觅物色打造银器止是排办御龙直一面于本府呼索及付铺所造作欲乞并令当管通事置历抄转出豁庶绝奸弊从之 
　　丁未封嗣濮王士輵第七女为永嘉县主第九女为永春县主从所请也 
　　戊申权尚书吏部侍郎叶义问兼史馆修撰义问尝言有备无患陛下当密行之夫海道四方通会所宜预防则明言曰近日商舶不行盗多出没所以籍定船只以示禁戢淮甸隍池不全所宜预守明言曰近有越界盗马作过所以团结保伍以防奸盗若遣沿边戍卒则曰近日诸军劳逸不等所以议更戍者将以均之若讥察斥堠之滞则曰近日诸处案牍坠失所以革滞者防坠失耳至若拣军者岁时所常行牧马者就水草之地皆明言之彼亦无辞而发也凡此六者今日急务卒行则不及预备则有余矣 
　　己酉上谓大臣曰闻江西境内有群聚而掠人于道者王纶曰艰食之民不得巳而为之未必皆啸聚也上曰凡灾伤处悉令赈济蠲欠已及二十七年不知州县奉行如何轻徭薄赋自无盗贼故唐太宗用魏徵之言行仁义既效且曰惜不令封德彝见之然德彝与虞世基辈皆隋朝佞臣误炀帝者太宗受命自当斩之以为奸佞之戒 秘书省校书郎兼国史院编修官汪澈言立国惟文武二道而人才尤不可偏要当求于无事之时陛下亲政以来除召四出滞者奋屈者伸然武臣中未闻有荐者且其抱才负气岂不愿效尺寸以幸一旦之遇望诏帅臣监司于本路大小使臣举智谋可充将帅勇鸷可率士卒者其侍从台谏官如有所知亦许论荐自孙道夫使还言金主亮诘以关狭买马非约恐将求衅于我士之有识者默为此虑而未敢显言为备澈因转对首有是请上从之 
　　庚戌吏兵部请自武举承信郎以上人通注沿边亲民巡检县尉或监当窠阙始用何溥之言也 初诸路邮传每二十五里置一递役卒十有二人军兴以来凡通蜀道者皆增斥堠递九里一置其后黄敏行措置江浙荆襄之间旧无斥堠者一切创增大率一县递卒多至三百人既有月给又增俸麦衣粮食钱以禁军三人之费不能增一卒又令诸州通判县令皆于衔内带驱催递铺增支月缗岁废县官钱十余万缗至是秘书省校书郎兼权驾部郎官洪迈言其多废无所益乞将有斥堠去处应干省递并行减罢内铺兵并拨入所阙州充厢军从之 
　　壬子新除直秘阁知庐州黄仁荣入见言前任温州点检违法田产巳根括到一万九千余亩见行出卖又拘收没官田土岁收谷租五千五百余石折纳价钱八千余缗欲同卖田钱并纲起发可以少助经费上曰卿向论鬻田巳令户部会其数矣何必往淮西也熊克小历载上语云卿向鬻田户部已得缗钱五百万矣按今年七月己酉彭合论卖官田之害而户部奏据江浙诸路月终卖钱一百一十万余缗则二月间无缘及有五百万缗或者仁荣行述墓志夸言之而克不详考也又按仁荣自奏温州官田事亦云见行出卖则是元未得钱可知今略修润令不失实癸丑以仁荣行尚书度支员外郎 右武大夫和州防御使新两浙西路兵马钤辖刘纲为淮南西路马步军副总管兼权知庐州 
　　甲寅诏顷在谪籍文武臣僚未经量移叙复死于贬所者令有司检举元犯具名以闻当议轻重别加恩典 左从政郎黄文昌言近蒙浙西提刑邵大受辟充崇德县令契勘巳差下范彤三年于兹行且赴上若以监司辟官之故遂令本人无故改替决为狼狈兼未曾到官安知其非廉吏伏望改正前命令范彤赴任庶几文昌获安廉耻之分诏文昌别与差遣文昌六月丙寅为任古论罢召命当考 
三月丙辰朔诏今后四川类试用九月十五日锁院朝廷于帅臣监司内选差考试监试官各一员于锁院二十日前用金字牌遣降指挥在院官吏如有挟私违戾令监试径行劾奏余官制置司精加选差务尽公明不得苟简先是集英殿修撰周绾为吏部侍郎建言四川进士类省试所奏差试官乃取一路帅臣职司封部既异在院官吏势难总一欲望今后选差行在清强官一员或假以御史之名充监试诏礼部看详申省于是权礼部侍郎兼侍讲孙道夫言臣僚所乞委得允当但四川去行在遥远难以差官前去更合取自朝廷指挥故有是命是日道夫侍经筵犹请罢类试令赴礼部上曰早方与执政议今岁巳无及后举当遣御史监之道夫曰御史监试事体固重然所关防不过试闱中传义代名等弊其有前期投举业问题目以秘语为契验则无迹可寻必令赴礼部乃为允也此以王之望所撰道夫墓志及四川制置司事类参修熊克小历载道夫所言于今年六月末又以陈良祐撰杨椿墓志中所载监司子弟赴省事联书之亦误矣杨椿所言乃在去年七月乙亥此时椿不兼祭酒也 秘书省校书郎兼国史院编修官汪澈为监察御史 新除度支郎官黄仁荣依旧直秘阁提点两浙东路刑狱公事寻改知秀州仁荣至郡数月又得卖官田钱六万余缗诏减二年磨勘七月己亥指挥 
　　己未权尚书工部侍郎杨偰充敷文阁待制提举佑神观从所请也 
　　辛酉龙神卫四厢都指挥使荣州团练使阶成西和凤州路兵马都钤辖御前中军兼左军统制节制绵剑州屯驻军马知成州吴拱为枢密副都承旨后五日迁潭州观察使给真俸 
　　癸亥上谓宰执曰祈雨略应未至霶霈且令断屠三日所免止是猪羊民间缘此竞食鸡鹅鱼虾之属害物命多过百倍可更断三日生命微物悉禁之 左朝散郎徐林知信州 司农寺丞叶颙知处州 夜雷声初作 
　　戊辰资政殿学士知潭州魏良臣以皇太后上寿金器来献诏还之 
　　辛未诏以浙西去岁水灾临安府养济人令展至三月终止 
　　壬申右武大夫合门宣赞舍人福建路兵马钤辖殿前司左翼军统制陈敏为荆湖北路马步军副总管兼知鼎州 直宝文阁霍蠡卒 
　　癸酉权尚书工部侍郎兼权吏部侍郎兼侍讲刘章罢初章在工部时郊恩赏赉给绢主胥欲以绢自入而下其直以与众众不服请于章章语胥曰如所直以市百缣可乎盖谩为词以折服之耳胥遂诬章以实令市绢有摘其语于言事者侍御史朱倬乃劾章尝令小吏市绢多所倍费＜锍-釒＞始上上愕然曰刘章必无此事倬执不巳章遂罢去熊克小历载此事于绍兴三十年盖差一年 
　　甲戌右朝奉郎新知蒋州张祁为淮南转运判官兼淮南西路提点刑狱公事 新湖北副总管知鼎州陈敏入见上车战之法上谓知枢密院事陈诚之曰车战虽出古然用各有宜诚之曰非泽国所宜用同知院事王纶曰房琯犹败于中原况泽国乎上曰姑令三帅议之免令武臣有一得之叹然卒不行 
