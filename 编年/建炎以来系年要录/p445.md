<!-- { "loadSidebar": true } -->
　　初户部奏以官田授拣汰使臣事下两省台谏事祖见正月戊寅既而给事中黄祖舜中书舍人虞允文台谏杜莘老梁仲敏等言临安一府拣汰使臣军员凡一千六百八十有八人岁用料钱等九万一千余缗绢布绵二万五千八百余匹米二万八千余石而本府属邑除昌化盐官富阳无系官田外其余六邑止有田一千一百七十四亩有奇是一兵之田未及一亩若如议者所陈纽其衣粮请给计其价而给其田则所赡养者不过数十人其坐而仰衣粮者尚千余人也不特事体不一又劳逸不均矣谓宜下有司将卖不尽系官田及户绝寺观无主田并僧道无主田尽行拘收又将日后没官田岁行抄籍以待兵田之数相当而后施行庶无不足不均之患丁酉诏吏兵部长贰参酌措置后不行日历就载台谏给舍议状于此日而台谏止有殿中杜莘老司谏梁仲敏二人按此时汪澈为侍御陈俊卿为殿中仲敏为监察王淮为正言今年四月淮丁忧六月一日俊卿出台六月六日莘老迁殿院七月一日澈自中司出使意当在七月以后是时西掖乃杨邦弼虞允文二人九月邦弼致仕允文独员今邦弼不系衔或又是九月巳后所上也 
　　己亥言者乞令大臣省亲细务诏左右司措置申尚书省 
　　庚子故朝散郎充徽猷阁待制张宇发特赠左朝请大夫宇发靖康初从陈过庭使北死云中之佛寺至是其家有请故也 初左朝请郎提举江南东路常平茶盐公事洪适入对论役法事曰臣窃见元祐指挥合役坐闲人户不及三番处令雇募苏轼谓圣恩欲使百姓空闲六年是以绍兴二十六年之旨歇役六年者与白脚同行之数年下户得以宽佚间者宣州守臣有请欲不候六年再差上户有司误以歇役六年之文冲改下户畏避多致流徙盖上户税钱有与下户相去十百倍者必俟差遍下户则富家经隔数十年方再执役臣守徽州以婺源一县言之有差及一贯税钱者民间哀诉诚为可念乞仍行二十六年指挥庶使细民鼓舞德泽又如一都之内上等五户税钱各五十千中等五户税钱各三十千各曾应役若以歇役六年再差恐中等五户侥幸终免乞自第一户差至第十户然后再差所贵役法均平上下称便诏户部看详至是户部言在法差募保正长通选物力最高人充应二年替无可选者于得替人内轮差乞申明行下从之 
　　夏四月按是月癸卯朔甲辰诏潭州观察使利州西路驻劄御前中军都统制新知襄阳府吴拱以西兵三千人戍襄阳朝廷闻金人决欲败盟乃令两淮诸将各画界分使自为守措置民社增壁积粮是时御前诸军都统制吴璘戍武兴姚仲戍兴元王彦戍汉阴李道戍荆南田师中戍鄂渚戚方戍九江李显忠戍池阳王权戍建康刘锜戍镇江壁垒相望而襄阳独未有备故命拱以所部戍之其阙额令吴璘招填限一季吴拱移屯日历全不载王之望申省劄子云四月二日指挥甲辰初二日也先是总领四川财赋王之望闻有边隙乃自益昌运粮十万石至武兴及拱移军遂以归舟二百七十余艘载其军兼家而下军过合州守臣右朝散大夫宇文师申以私钱饷之军士皆喜师申粹中子也按此则拱之军盖自嘉陵顺流入大江自峡州或荆南之襄阳也 拱卫大夫忠州团练使刘贵提举邕州左右江兵马贼盗公事兼提举训练峒丁 右朝奉郎何休知化州还言广西转运司自榷盐之后利入顿亏遂令诸郡变税折钱如化州额管税米八千石岁用万五千石漕司岁于本州科六千五百石赴容州送纳每石折钱二千六百而令本州和籴万石支价钱四百仍就税户均籴民间甚以为患乞于广州榷盐数内拨一半赴漕司充岁计令逐州之税各随本州送纳户部奏乞坐法约束行下从之既而左朝奉郎知廉州程逖召还亦言廉州丁米偏重每丁有输八＜豆斗＞六升者而漕司又以丁口岁敷二分食盐十余万斤民力益困愿灭丁米三千石而以卖盐钱籴米偿之事下户部寻以逖为大理寺丞休上奏在甲辰逖留中在己酉今并书之 
　　乙巳言者论州郡之学其间无进取之路故士之去就甚轻所养无素乞权罢太学补试而于诸州养士每百人中选其行艺之精者岁贡两三人入太学庶几所得皆素养之士且非一日之长而士之在郡学者皆以实能为尚学校不期而自重矣事下国子监巳而国子监言自罢舍法复以科举取士奉行日久难议施行事遂止 中侍大夫武当军承宣使知夔州李师颜言归州去夔州最近去荆南最远乞以归州仍隶本路所有本州岁起湖北路钱物依旧赴湖北漕司从之建炎四年宣抚处置司割归州隶本路绍兴五年还隶湖北 
　　丙午右朝奉郎郭淑通判蒋州右奉议郎知袁州萍乡县呙辅通判濠州并填复置阙 
　　丁未右朝奉郎通判楚州徐宗偃献书于宰执曰窃闻使命往来觇逻窥度之言莫不以敌国迁都决定于春二月今四月矣其言未验乃曰先至洛中看花或又谓星台陈献拘忌乞以今秋为期盖诡诈叵测初无一定之论在彼者虽无一定之论而在我者当有一定之策以应之则事至而不扰今日之势惟荆襄两淮最为要害守之则长江可守弃之则江不能保利害灼然虽三尺童子皆能知之经理固不宜少缓诚使在我之策既定则彼之巳迁未迁皆不足深虑矣 
　　庚戌集英殿修撰曾几周绾并升敷文阁待制几提举洪州玉隆观绾提举江州太平兴国宫 初殿前司左翼军驻漳州郡鬻官盐以供其费其后此军移泉而鬻之如故凡于村郭分十八场悉以民户编排为甲赴场市盐定其等第限以斤两深山穷谷之民无一免者人甚苦之至是侍御史汪澈乞委提刑司相度利害如所收钱非起发赡军即与住罢从之 左奉议郎知遂宁府何骥为潼川府路提点刑狱公事 
　　辛亥敷文阁待制知临安府赵子潚奏府城摧倒者千八百余丈乞支降钱二十七万缗米七千石调三衙卒九百人分头修筑从之 
　　壬子忠训郎韦圭为合门祇候圭渊孙已见 
　　癸丑诏太傅醴泉观使和义郡王杨存中许存留殿前司部曲五百人诸子子壻各进官二等以其奉祠故也 右正言王淮以父忧免 
　　丁巳御批比来久雨有伤蚕麦及盗贼间发虽已措置未至详尽可令侍从台谏条具消弭灾异之术防守盗贼之策各以巳见实封闻奏时久雨故殿中侍御史陈俊卿上疏请之上谓宰执曰应天以实不以文可令侍从台谏各具时政之阙有不便者即与改正宰臣陈康伯朱倬皆待罪上曰罪在朕躬岂可移过大臣翰林学士何溥言安边之图虽在择将帅而立国之本要在得人心推原天人相与之际莫如自治之急俊卿又言诏下之日阴云开霁至诚动天应如影响然当主忧之时敢不毕其愚虑今敌居汴京巳逼吾境而武昌襄阳荆南各相去数百里宜择威望重臣以兼制之使首尾相应又宜密遣人假以他职往来军中以问诸将或令逐军各使腹心将官赴朝廷令大臣与知兵者讲说地形及先后缓急之宜又乡兵亦宜给以衣粮器甲俾之乐从虽朝廷方守和议淮上未可屯兵而历阳仪徵维扬城壁稍坚当阴为之备他日诸军可以投足昔唐宪宗中兴裴度曰此岂朝廷之力可制其命特处置得宜能服其心今日苟处置得宜彼知我有人焉或可以寝其谋矣 权礼部侍郎金安莭言淫雨之咎窃意卿士之列郡邑之间有未能上体德意而感伤和气致召灾沴者如刑罚之失中赋役之不平贪夫侵蟊以伤民财暴吏肆虐以贼民命有一于此皆致灾之由也在内令风宪之臣弹劾在外令廉察之官按发俾官曹肃清民有惬志则和气可召而灾害不生矣若乃安内攘外则古无上策时异事异其可施于今者盖鲜焉何者敌国相持非和则战其形巳定则吾之筹画亦专出一涂而无所牵制今名为修和而实相窥伺则为今之谋要使规模不失和好之形而实有备豫之策而后国势可立也故臣之愚虑其策有三一曰厉将帅二曰择地形三曰明觇候自一二年来沿江上下列屯作镇其意以备江北也人情狃于无事必不能夙戒素办如与敌对垒者万一出吾不意疾驱渡淮而我军方整部伍理器仗备屝屦非一月不能首涂则敌人已奄至江上矣臣谓今日诸将必使之选兵夙戒常若寇至然后缓急可用也军之所处得地者胜乘险以守则冲犯者不得利据要以守则侵越者不敢过今顿兵江北虽有地利不得预据也而可以预加相视且如盱眙之距京口其路当冲要者凡几所地称扼塞者凡几处除当险要之外旁岐支径可以分攻越钞以达江之南岸者凡几道此虽圣智如黄帝汤武者不能意度而数揣也必湏躬历身到询人访古而后可知今不预备也必将有警而后推锋越江仓皇之间何向而险要可据何屯而攻钞可御浪进泛行与客军之远涉者无异则吾何名夙戒预备也臣愚欲乞令沿江列屯各以对江地步令主帅自择将校量选壕寨使沿屯过江逐一询访土人相视地势其有所得随行具图著录归视其军则不惟躬亲按行者可知他时军行其视图籍者亦得以知之矣今江北之无兵无城者以为和也而方储兵江南以为有事之备若敌有变动觉知能早则犹可以半淮汉以相角若觇者不精逮其侵轶入境而方出师与争则淮汉之地危不可保矣古者募客剌讎受募往剌者有必剌之道焉而世未尝以前人尝死而不敢往者赏重于死故也今使之觇敌虽有冒死之理而未必至于死也而率难其人者赏之厚不足酬其死故虽金人之存亡汴都之来否尚不得其真则吾何以逆探未然而预为备御之计也臣谓觇者不得其人则虽储兵聚粮朝谋夕算而他时必有迟不及事之悔故臣愿沿边诸州沿边诸军皆稍厚假之财宽其出入或稍优设官赏诱使歆慕候得事实为期而不屑屑以规矩绳之不曰觇无不的要之十得六七则将视病施药亦必不缪矣此三者皆防守之大计也而以将帅为先者盖将帅得人则择地觇敌当自能之有不烦帷幄之虑者矣窃闻朝廷巳命诸将拥众分屯事不遥制驭将之术固已得之然推毂授任人得自专权均势侔莫相统一声援不接或失事机臣愿精选重臣有威望者俾往视师尽护诸将庶几深谋远算亟得参决战胜守固克成厥勋实外攘之策不可不务者也若夫备御不虞内固根本则愿密诏诸路帅宪及诸郡守贰各严保甲之制联比其民使察非常庶几奸民不得伺隙窥发州郡禁卒自守贰而下将旧格合给人从痛行减损追还营屯敢有违法差使者重寘之法仍汰去老弱专委兵官中有材武习军旅者训练之课其尤者而加赏劝焉根本既安而朝廷无内顾之虞得以专意外攘疆场之事何患不济 诏天申莭宰执使相所进金酒器并特免户部奏乞籴本诏以天申节进奉银十万两凑与之 监察御史梁仲敏行右司谏 保义郎梁舜弼汉弼并为合门祗候二人邦彦养孙也用遗表恩泽特与之给事中黄祖舜权中书舍人虞允文言合门之职祖宗以来不以恩泽迁补今授之无名遂寝其命 
　　戊午太常寺言明堂大礼当用牛羊豕乞下浙路漕司收买前九十日入涤从之明堂正配及太庙十一室皆用一太牢明堂从祀十五位共八少牢别庙一少牢配享功臣七祀共一少牢皆有副 
