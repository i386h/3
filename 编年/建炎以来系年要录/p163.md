<!-- { "loadSidebar": true } -->
　　己未置博学宏词科用工部侍郎李擢奏也其法以制诏书表露布檄箴铭记赞颂序十二件为题古今杂出六题分三日试命官除归明流外进纳及犯赃人外愿试者以所业每题二篇纳礼部下两制考校堪召试者每举附省试院收试上等改京官除馆职中等减三年磨勘下等减二年并与堂除奏补出身人以赐进士及第出身同出身为三等之差著为令 给事中黄唐传暂权翰林学士以綦崇礼疾告也 诏太史局每月具天文风云气候日月交蚀等事实封报秘书省 初置提举孳生牧马监官于饶州置司俸赐视杂监司令枢密差干办官三员本路给厩卒二百人仍令统制官王进以所部护之时益市马于广西故先择牧地鄱阳置官提举 
　　庚申权商虢镇抚使董先奏虢州失守待罪诏先兼京西招抚司都统制屯襄阳 
　　壬戌诏建康府永丰圩租米岁以三万石为额此据绍兴四年二月癸巳吴若申明状修入圩四至相去皆五六十里有田九百五十余顷近岁垦田不及三分之一至是立额焉 
　　癸亥尚书吏部侍郎陈与义兼权直学士院 
　　甲子手诏诸路宪臣核实州县已未支还和买本钱实数来上先是诸路和买绢匹支钱一千而州县又多不给者时大旱上以为民咨怨而伤和气谕大臣曰雨不濡土当务修政事以感天意和买未为良法重困吾民其令监司核实勿为文具也合门祗候知泗州徐宗诚再任泗州自军兴以来田菜多芜民间皆以草实为食及是宗诚以土豪为守修城郭治官舍问民间疾苦又以私财市牛蓄粮课民使耕军民皆赡州民闻陈杌来为守相率诣朝廷请宗诚再任上许之 知枢密院事张浚言君臣相与之际自古所难惟圣贤之君乃能终始保全使其臣立于无过之地史册书之后世歌之此臣日夜引领东向区区有求于陛下者也臣以崎岖孤旅之身幸蒙擢用适时艰危屡经大变臣荷陛下恩德深隆不敢以家室宗族为念勉竭股肱之力庶几有济力倡忠义决图破敌誓不俱生而臣志大而才疏心忠而识闇举措谬戾动致怨尤首罢使权继膺召命再念臣五年使事心力俱疲疾病交攻日以衰弱愿陛下推保全之志广均逸之仁俾获真祠奉事香火方今大敌败却将士一心外敌之势渐衰中国之威将振臣之求退不为无辞异时傥未死于沟壑尚求报于天地执笔见意涕泪交流诏不允令浚疾速赴行在 
　　乙丑尚书省言韩肖胄已至泗州齐国馆伴官兵未到时神武诸军护送者二千人乃诏都督府以轻舟济其军食肖胄至汴梁伪齐刘豫欲见之副使胡松年曰见之无害豫之伪臣欲令以臣礼见肖胄未有以答松年曰皆大宋之臣当用敌礼豫不能折既见松年长揖豫叙寒温如平生豫欲以君臣之礼傲之松年曰松年与殿下比肩事主不宜如是豫问主上如何松年曰圣主万寿豫曰其意何在松年曰主上之意必欲复故疆而后已豫有惭色 
　　丙寅尚书考功员外郎兼权监察御史朱异宣谕浙东福建还入见异出使九阅月所按吏凡八人三年正月庚申右承务郎知兰溪县黄伯达乙酉儒林郎知象山县赵举之永康丞刘伯英二月壬子浙东提举茶盐公事王然甲寅两浙转运副使徐康国四月癸巳右承直郎知崇安县贾损己未保义郎监宁化县税务赵返之六月甲戌知莆田县傅内王然康国详见本月日余并放罢取勘荐士十二人张九成闾邱昕汪汝则熊彦诗姜仲开已见今年四月壬辰张志行已见六月乙酉林安宅已见七月甲寅石公儒李郁见此日李采见四年正月丙寅左承议郎知安溪县王伯淮左朝奉大夫知松溪县林元敏并以七月甲寅转官异寻迁吏部仍诏俟都司有阙日除异选吏部在此月甲戌 徽猷阁待制知宣州沉晦知建康府代欧阳懋也日历不见懋改除建康志懋以五月二十三日到任亦不言替移今附此当考 诏乡贡进士石公儒李郁并令赴都堂审察公儒临海人长于春秋传不事科举郁光泽人父深元祐党人母陈瓘女兄弟也郁早从杨时学时以其子妻之宣谕官朱异言其贤故召 自移建康榷货务于镇江而入纳绝少建康日课近二万缗镇江才千缗而止论者以为军士攘夺商旅不敢行诏尚书省降敕榜禁止士卒有犯当依军法统制官已下并取旨重窜今来所系朝廷大利务在必行仍令江淮两宣司依地分巡察两宣司巡察在此月己巳旨 
　　丁卯诏录用太祖太宗真宗仁宗英宗神宗六朝勋臣自曹彬至蓝元振三百二十人子孙先是徽猷阁待制宋伯友入对言艰难以来中原隔绝功臣子孙凋丧殆尽乞访其后量材录用故有是旨其后得赵普安仁范质钱若水诸孙皆官之庆历三年初定曹彬至邵晔二百四人政和三年重增范质至蓝元振一百十六人熊克小历但云言者而无伯友名盖伯友以六月甲辰建明得旨令吏部开具克历但据吏部所申而不考事始也 
　　戊辰王＜王燮＞以舟师发行在 
　　己巳诏以久旱令两浙宪臣行所部虑囚左司谏唐煇乞令宪臣所至亲自引问庶冤枉获伸从之 枢密院计议官权监察御史薛徽言宣谕湖南还是日入见徽言出使九阅月所按吏十六人三年四月戊申承信郎监茶陵县税务沈铨右迪功郎监常宁县税务王载五月丙子永州推官俞梅司户叶敷保义郎东南第九将押队姚成忠翊郎权同管界巡检夏习武经郎前兵马都监吴廓将仕郎权司户苏昱辛巳通判宾州谢徽六月甲申左宣教郎前权常宁县阮冠六月辛亥知邵州和璟乙未右朝散郎添差湖南转运判官赵志之并放罢取勘又陈发陈如损详见四月己酉黄升详见五月丙子荐士三人刘延年张登已见五月己卯又六月己亥左宣教郎前通判衡州赵伯牛转官吕颐浩以徽言擅易守臣及移用经制银后三日遂命出守上犹疑其资浅久之乃以徽言知兴国军徽言得郡在九月癸酉 
　　庚午诏无职田选人及亲民小使臣并月给茶汤钱十千职田少者通计增给先是御笔增选人小使臣俸以养廉辅臣进呈上谕以今饮食衣帛之直比宣和不啻三倍衣食不给而责以廉节难矣虽变旧法以权一时之宜户部尚书黄叔敖言文武官料钱各有格法不可独增选人小使臣乞令提刑司均州县职田于一路通融应副无职田及职田少者增支从之 
　　壬申枢密院计议官王大智添差浙西安抚司干办公事始大智以献战车式得官车成而不可用遂罢之上因谕辅臣以车非利器席益曰古人彼此用车至于彼徒我车已有侵轶之惧而后人每以车敌骑其败固宜 枢密院计议官京西抚谕任直清依旧直秘阁添差都督府干办公事上既临遣直清俄闻京西连失利遂罢行 
　　癸酉宰相吕颐浩参知政事席益签书枢密院事徐俯以旱乞罢政上亲答曰与其去位曷若同寅协恭交修不逮思所以克厌天心者颐浩等乃复视事时上以旱故诏群臣言阙政礼部尚书洪拟奏曰法行之公则人乐而气和行之乖则人怨而气偏试以小事论之近时监司守臣献羡余则黜之徐康国侯彭老宣抚司献则受之此恐指张浚是行法止及＜锍-釒＞远之臣也有自庶僚为侍从卧家视事未尝入谢遂得美职而去洪炎若鼓院官移疾废朝则斥罢之廖邦杰是行法止及冗贱之官也榷货立法甚严犯者籍家财以充赏而大官有势者连营列阵公行酤卖则不敢问是行法止及孤弱之家也小事如此推广而言之则怨多而和气伤可知矣＜锍-釒＞奏上嘉纳之上因旱诏群臣言事此据熊克小历附见日历盖无有也当考 
　　甲戌右朝请大夫郄渐提举饶州孳生监牧公事渐入辞言今西北之马寖已衰耗朝廷取马于邕管置监于鄱阳乃军政之急务闻东南民间养马亦多乞下诸路令民间以甚好马输官二十匹补进义校尉等而上之至百匹为五等次第补授朝论恐其扰民乃止渐以八月庚子入见今并附此 神武中军统制兼提举宿卫亲兵杨沂中自严州还以沂中兼带御器械 武功大夫忠州团练使合门宣赞舍人御前忠锐第四将范温以所部充神武中军左部统领寻诏温系忠义人特令户部给历余毋得援例温给历在九月庚午 
　　乙亥朱胜非起复旧官守尚书右仆射同中书门下平章事兼知枢密院事特命睿思殿祗候陈彦臣宣押赴行在初召当直学士陈与义草麻后二日复命学士綦崇礼贴改四字与义上＜锍-釒＞待罪诏释之熊克小历七月癸酉右仆射朱胜非起复盖从日历所书也楼钥所修宰辅拜罢录在乙亥而洪遵中兴玉堂制草乃注云七月二十三日三书不同按陈与义待罪状云今月二十一日晚伏蒙宣召令草朱胜非起复制切睹二十三日三省同奉圣旨令綦崇礼贴改四字二十一日甲戌也据此则与义以甲戌草制乙亥宣麻不知日历何以差误今不取 诏神武副军都统制岳飞选兵三千人移戍广州初广东诸司奏右朝散郎通判广州韩僖贪赃不法事下提刑司劾治已而僖子惇胄使人诣阙讼转运判官章杰与父有深仇乞移狱诏江西提刑丁彬选官根勘僖与吕颐浩子抗善故颐浩主之勘官通判南安军时益因移文劾杰杰奏益观望用情诏彬更选官往治毋得观望徇情灭裂是月壬申至是言者谓贪赃之吏相习成风害政残民盖非一日即如益所行非勘僖是勘杰也望诘益因依从之其后颐浩免相御史又以为言于是彬益并罢时彬已遣通判虔州周文虎诣广西按僖罪而谕意使出之文虎有守之士也辞之不听怏怏成疾道死台章再上彬坐停官而僖亦死于狱矣彬益罢官在九月丙寅彬勒停在明年正月丁卯皆用常同疏也此时同未为御史故不出其名僖以去年三月癸卯下广州狱今年十一月乙丑死于狱中凡坐狱五百三十余日明年初广东诸司奏右朝散郎通判广州韩僖贪赃不法事下提刑司劾治已而僖子惇胄使人诣阙讼转运判官章杰与父有深仇乞移狱诏江西提刑丁彬选官根勘僖与吕颐浩子抗善故颐浩主之勘官通判南安军时益因移文劾杰杰奏益观望用情诏彬更选官往治毋得观望徇情灭裂是月壬申至是言者谓贪赃之吏相习成风害政残民盖非一日即如益所行非勘僖是勘杰也望诘益因依从之其后颐浩免相御史又以为言于是彬益并罢时彬已遣通判虔州周文虎诣广西按僖罪而谕意使出之文虎有守之士也辞之不听怏怏成疾道死台章再上彬坐停官而僖亦死于狱矣彬益罢官在九月丙寅彬勒停在明年正月丁卯皆用常同疏也此时同未为御史故不出其名僖以去年三月癸卯下广州狱今年十一月乙丑死于狱中凡坐狱五百三十余日明年二月甲午广州申到 
　　丙子诏诸路监司分按州县亲录囚徒以察冤滞以久旱用工部员外郎临海朱缔奏也 诏临安府守臣有奏禀事许不隔班上殿用直龙图阁知府事梁汝嘉请也汝嘉尝言临安府地望为一路最况辇毂之下莫先弹压而守臣之任仅同支郡望令本府依旧带安抚使析浙西八州为二分隶镇江临安时以防江为重未克行析 是日泉州洪水溢坏城郭庐舍凡三日乃平 
　　丁丑诏遣内使卫茂恂往夔峡州荆南府催促张浚赴行在仍以茶药为赐寻诏茂恂所过州有前宰执皆抚问之 
