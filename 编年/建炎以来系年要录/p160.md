<!-- { "loadSidebar": true } -->
　　丙子左朝奉大夫知永州黄升与其州官文武六人并罢以湖南宣谕薛徽言劾其赃污不法也 是日金房镇抚使王彦遣兵复金州初金兵既还彦遣本司统制官武节郎许青以所部千三百人出汉阴县伪京西南路安抚使周贵迎战青引兵横击大败之贵仅以身免遂复金州又败金兵于洵阳乃弃均房去时军食益艰张浚乃以彦兼宣抚司参议驻兵通州而留统制官武功大夫格禧以兵三千守金房是役也宣抚司干办公事右朝散大夫高士瑰以功加直秘阁将佐军效义兵三千四百七十人受赏有差日历四年四月己酉王似等奏至 
　　丁丑右奉议郎鲍贻逊知黄州仍命以江西湖北兵千人之任赐白金二千两为军费贻逊奏右迪功郎李敏功为判官从之赐银辟官并在六月丁亥 左中奉大夫王声英州编管坐权知岳州受赇当绞也仍以其狱示诸路州县 
　　戊寅殿中侍御史曾统试秘书少监 左宣教郎李长民守监察御史左修职郎程克俊右迪功郎监明州比较务欧阳兴世登仕郎邹况并特改京官先是四人俱得召对上问辅臣曰长民性行比兄正民如何吕颐浩对二人皆淹博文词则长民优上曰陈襄荐司马光等朕得其藁以示从臣而正民以为光等皆不合时宜者士大夫笑之徐俯以长民家世趣尚对且言正民之父景渊长者持论平正不以元祐为非臣尝戒长民当继父志上曰顾长民材行何如尔元祐之人虽贤其子孙亦不必偏用余人亦不可偏废惟贤则用之又问况何如人颐浩等对以浩之弟上曰浩固贤今更当议况之贤否尔颐浩曰陛下既赐之对矣故事选人赐对当改秩上可之席益曰陛下不以正民之过而废长民虽巳知浩之贤而又问况之贤否可谓至公矣上曰朕未尝偏有好恶况用人乎克俊已见元年正月兴世修孙也既而侍御史辛炳言况本非士类乡评无闻玷辱名臣之后望授降等差遣从之况与知录县丞在八月癸卯 中兴圣政臣留正等曰用人之道与听言同听言而不绎蔽于先入之私牢不可破此害理之大者也求才必于名门凡贤人父兄之后概为可用而不加察焉不为善用人者矣夫人才将焉取哉取于疏贱而贤则用之取于世族而贤则用之疏贱非无人才而气质成就之为难世族非必多才而事业见闻之有自抑远者多见遗近者无不录能使大臣知之荐之天子而用之也往往寒畯为左膏梁为右耳彼其承籍风烈克肖于一门之中如十六才子者美矣不才如四族者乌能保其有无哉太上皇帝褒录元祐党人子孙则象贤崇劝之道也不偏于用舍则求贤审官之公也问李长民之性行更议邹况之贤否虽大臣所尝荐论而畴咨吁咈若此以知人之为难也孟子论用贤之道亦曰未可者三然后察之盖贤哲群才之鉴惟明则精也一不用明焉殆矣 新除尚书司勋员外郎朱震依旧主管江州太平观震初为胡安国所荐故引疾而有是命 
　　己卯诏淮南宣抚司统制官解元以所部留屯泗州朝廷既遣韩肖胄等行乃俾元退屯盱眙且戒以勿侵齐地宣抚使韩世忠请留淮南兵马都监刘纲以五百人屯泗上而大军悉还镇江诏元以二千人戍泗州余留屯江北 湖南宣谕薛徽言上左承议郎通判永州刘延年祁阳令张登治状上问延年何如人辅臣皆言不识上曰古人求贤如不及然人故未易知虽圣人犹难之大臣既不识何由知其贤否通判非如县令之不可数易也乃召延年赴行在登就任增秩徽言又奏擅发钱米赈粜饥民乞黜责上释其罪因诏自今宣谕官合用钱物并申朝廷违者重寘典宪延年敞从子也尝权兴国军巨寇李胜以迎奉神御为名将徒众数千人拏舟入军延年御之有方胜屈伏而去江西人至今称之敞青江人嘉祐侍读学士 左武大夫忠州防御使新知郢州曹成为两浙东路兵马钤辖绍兴府驻劄日历成自正使遥团除恐误 左朝奉大夫知衢州汪思温左奉议郎知严州颜为并罢思温仍贬秩一等坐失察妖民余五婆为变也以尚书吏部郎中李大有知衢州寻诏以为捕获缪罗复令居官以责后效后又进一官大有清江人也孙觌撰汪思温墓志知衢州时有谏议大夫被召过郡或请致丰馈公曰谏官御史当如部使者之礼不敢过也既去又扬言谓公薄巳公曰谏大夫辞受天下所瞻而子敖以我为简乎岁余严睦盗起公聚兵境上塞其隘秋毫不犯盗平而谏议公适在枢省劾公玩寇降秩二等罢归御史中丞辛炳道三衢得公冤状＜锍-釒＞辨其诬诏复故官按史余五婆乃衢州开化县人思温为守臣不云无罪又此乃都省所劾非枢密院奏也日历五月九日癸亥侍御史辛炳有本职公事进对在思温未罢前十日今乃云未几炳道三衢得思温冤状亦误矣觌所云恐未可全据今且附此更须详之为六月甲申还任四年三月己未转官 忠训郎合门祇候刘轸为左奉议郎与通判差遣轸政和初中进士第为郾城尉以捕盗之劳换右职至是请复文阶而有此命 是日川狭等宣抚处置副使王似至阆州 
　　庚辰江西安抚大使赵鼎言岳鄂为沿江上流控扼要害鄂州虽有帅臣及军万余其间大半皆乌合之众以至器械未备万一有警难以枝梧欲候虔贼既平令岳飞以全军往岳鄂屯驻不惟江西藉其声援可保无虞而湖南二广亦获安妥诏俟飞平江西湖广贼毕听旨时朝廷闻李横失利乃诏横等逐镇屯驻非奉朝旨毋得进兵赵鼎奏李横事宜或可移附此日 
　　辛巳罢宣抚司便宜黜陟日历不载此据成都续记附入初张浚既受黜陟之命事重者出敕行之参知政事席益签书枢密院徐俯大不平指以为僣及是浚还行在而王似等代之故有是旨朱胜非闲居录唐制不经凤阁鸾台不得谓之敕命今两省录黄是今人所受之敕乃尚书省敕牒也故前云奉敕云云后云准敕故牒然则三省奉行圣旨之书也张丞相浚顷以知枢密院为川狭宣抚处置使得旨以便宜行事事多出敕余在朝廷日见之前云某司以述事因右语云奉敕如何末以使衔押字黄纸大字皆过于敕席参益徐副枢俯大不平指以为僣余曰川士性夸侈意以劄子为不尊故用便宜作敕初不思奉何敕闻渠向自建康出使未出国门巳行便宜事亦类此 故承议郎胡端修赠直秘阁以元符上书入籍故也端修常州人元祐尚书右丞宗愈子元符上书邪上尤甚第四人党籍余官第七十一人 
　　建炎以来系年要录卷六十五　 

●建炎以来系年要录卷六十六 
　　宋 李心传 撰 
　　绍兴三年六月甲申朔兵部侍郎兼权吏部侍郎郑滋言两淮残破之余遗民无几请并州县省官吏以宽民力诏帅司相度以闻 徽州童子林国佐九岁能诵书诏免解赐帛自是遂为故事是月邹庭闻林次勘八月饶州卓兴九年五月饶州王文明十年九月饶州晏章十一年五月饶州江安国定国十二年三月饶州钟远四月饶州章林十二月张嵓叟嵓卿十二年五月福州陈丕显十二月饶州朱授十五年正月饶州寗百拱四月潘汝功十二月饶州戴松戴槐二十八年三月福州庄大成八月饶州孙才三十年茹亿年八月张逵皆免解一次惟晏章兼习步射能变阵势故永免文解焉按二年至三十年童子求试者三十六人内授官者三人巳见二年三月癸丑八月庚戌今年三月丙寅 左武大夫荣州防御使神武后军统制巨师古除名广州编管初师古以所部屯扬州淮南宣抚使韩世忠令移屯泗上师古称疾不出世忠怒劾之诏统领官高举将其军还行在熊克小历韩世忠欲令听其节制师古不伏世忠劾罢之按日历今年四月癸巳得旨令师古听世忠节制非世忠欲之而师古不伏盖不肯屯泗上克恐误也 
　　乙酉诏以临安狱多淹滞命察官一员诣府监视决遣事大者趣之 婺州进士张志行赐号冲素处士志行东阳人以学行为乡里所推大观中数举八行不就浙东宣谕朱异言于朝故以命之志行年几七十矣 诏自今给降空名官告绫纸令官告院各立字号吏部置籍其书填官司限一月申部注每年仍具已未书填总数申部用权侍郎郑滋请也自渡江来所降度牒甚众而无其籍至是始申明之 
　　丙戌复置六部架阁库自崇宁间何执中为吏部始建议置吏部架阁官其后诸曹皆置凡成案留部二年然后畀而藏之又八年则委之金耀门文书库人以为便迄宣和再置再省至是都官员外郎苏良冶奏复之遂命末厅郎官兼良冶建请在四月辛亥十五年七月又复阁官 
　　丁亥同签书枢密院事韩肖胄工部侍郎胡松年入辞肖胄言今大臣各徇巳见致和战未有定论然和议乃权时之宜以济艰难他日国步安强军声大振理当别图今臣等已行愿毋先渝约或半年不复命必别有谋宜速进兵不可因臣等在彼间而缓之也肖胄母文安郡太夫人文氏闻肖胄当行为言韩氏世为社稷臣汝当受命即行勿以老母为念上闻之诏特封荣国太夫人以宠其节文氏彦博孙也肖胄等奏左朝请郎秘书丞环中为左朝议大夫充书状官从之文氏进封在戊子 命提举修内司杨公弼更作行宫南北台门 
　　戊子资政殿学士提举临安府洞霄宫许翰薨于吉州翰以今年七月丙辰转官致仕七月辛巳赠官日历附传乃在去年误也 度支员外郎权监察御史胡蒙宣谕浙西还上命蒙先以御宝手历及所申明利害进册来上是日入见蒙出使七阅月所按吏八人二年十二月庚戌海监丞董兖三年二月承节郎长洲添差县尉丁谐保义郎监湖州税务赵庠之三月甲子承节郎添差监震泽税务赵公逊四月壬辰浙西提举茶盐公事夏之文五月丁巳昌化令黄寿并放罢取勘左文林郎王闱五月丁卯行遣荐士六人三年四月丁未左朝奉郎知吴县宫声右通直郎知晋陵县曾仍五月戊寅左朝奉郎知昆山县俞彦兴右朝散郎知常州俞俟庚辰右承直郎知于潜县楼璹并迁官九月壬申布衣李杞补官论者以为蒙所言皆吕颐浩风指也后半月擢蒙为右司员外郎蒙除右司在甲辰 
