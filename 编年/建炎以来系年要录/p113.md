<!-- { "loadSidebar": true } -->
　　癸亥枢密院奏福建民兵都统领范汝为欲令听辛企宗节制上曰事有本末卿等今日所措置者末也而未原其本福建僻陋盗贼踵起得非守领不知省其疾苦乎其令监司帅臣各条上弭盗及便民利物之事朕当施行之 监察御史韩璜言臣误蒙使令将命湖外民间疾苦法当奏闻自江西至湖南无问郡县与村落极目灰烬所至破残十室九空询其所以皆缘金人未到而溃散之兵先之金人既去而袭逐之师继至官兵盗贼劫掠一同城市乡村搜索殆遍盗贼既退疮痍未苏官吏不务安集而更加刻剥兵将所过纵暴而唯事诛求嗷嗷之声比比皆是民心散畔不绝如丝此臣所欲告于陛下者然道中伏读改元德音不觉感泣州县情伪陛下既巳尽知蠲烦去苛恩意亦巳备矣臣惓惓余忠欲陛下谨信诏令务在必行诏比降德音宽恤事件州县自宜悉意奉行违者监察按劾御史台察之 左武大夫京畿路提点刑狱公事权京城副留守赵伦既出奔与权知唐州胡安中数奏金人动息安中先以留守司之命假授武德大夫京西南路提点刑狱公事在唐州至是遣人来奏事上嘉之诏并进三官仍赐敕书奖谕 初杜充之败也其中军统制武义大夫耿进以所部去朝廷闻进在通州诏进以舟师赴行在进坚子也见三年六月　甲子通义大夫吴敏复观文殿学士知潭州充荆湖东路兵马钤辖初向子諲既移鄂遂以降授中散大夫新江南路都转运使汤东野知潭州与子諲并命会监察御史韩璜言湖南困弊宜遣重臣镇守敏时在广西范宗尹因荐用之 直秘阁王浚明知建州浚明初以军变罢至是复用之乙丑荆南镇抚使解潜言臣所领镇最为要害而所部正兵不满二千本镇东邻鄂渚而安抚李允文生事召乱致李成寇犯未已南接潭鼎而节制王以宁轻易无知为孔彦舟所败湖外骚然又鼎澧程昌＜宀禹＞狂率自恣近为湖寇败于辰阳仅以身免此事未见潜所奏云湖寇杨髯子恐是杨华也北连襄汉而未有帅臣千里之间人迹断绝乞遣精兵一军前来保护蜀口时允文军将武功大夫康州团练使江南东路兵马都监张崇叛去以所部屯岳州潜以崇知公安军言于朝诏已命崇赴鼎州不许潜又言峡州宜都县在大江之南背山面水险阻可恃乞移治宜都从之丙寅浙西安抚大使刘光世言谍报金人自泰州来横塘诏光世极力措置 
　　是月金人以万骑攻南河寄治所西碧潭时镇抚使翟兴以乏粮方散遣所部就食于诸邑所存惟亲兵数千报至人情危惧兴安坐自若徐遣骁将彭＜王巳＞往授以方略设伏于井谷遇敌至阳为奔北金人果以精骑追之遇伏为所擒余众溃去 初顺昌盗余胜等既作乱官吏皆散土军陈望素喜祸与射士张衮谋欲举寨应之军校范旺叱之曰吾等父母妻子皆取活于国今力不能讨贼更助为虐是无天地也凶党忿剔其目而杀之暴尸于市旺妻马氏闻之行且哭贼胁污之不从又杀之贼既平尸迹在地隐隐不没邑人惊异为设香火事闻诏赠承信郎更为立祠号忠节旺赠官在六年十月乙卯赐庙额在三十一年今并书之 
　　建炎以来系年要录卷四十一 


●建炎以来系年要录卷四十二 
　　宋 李心传 撰 
　　绍兴元年二月戊辰朔广东经略司言贼李冬至二犯英连韶郴等州冬至二者宜章人以军兴赋重不能保遂与其徒作乱自号平天大王诏湖广宪臣招捕 是日祝友以其军降于刘光世初友在新店欲侵宣州阻水不克渡会光世遣人招之友留其使弥旬然后受招时江东路兵马副钤辖王冠在溧水驻军友移书假道以趋镇江冠不从友引兵击之冠军大败友遂自句容之镇江光世分其军以友知楚州先是史康民在淮南与友合军康民之军极富以金宝赂光世光世喜康民遂得进用己巳监察御史江跻为尚书吏部员外郎礼部尚书秦桧兼侍读翰林学士汪藻中书舍人胡交修并兼侍讲 朝请大夫和州无为军镇抚使赵霖复直秘阁 
　　庚午执政言刘光世军中乏粮遣考功员外郎仇悆往究其实上曰光世一军月廪万数如此宜速为屯田之计富直柔曰近辛道宗具狭西弓箭手法颇类屯田之制范宗尹曰容臣等细议之悆益都人也 尚书省乞检举行遣常程文字从之 改行宫禁卫所为行在皇城司 诏朝奉郎知益阳县魏舜臣俟任满升擢差遣以御史韩璜论其尝拒钟相也时知汉阳军马友以粮乏遣其将王成率众渡江犯鄂州副总管张用率精兵登城诘问以神臂弓射之成乃退翊日李允文即以友权荆湖南路招捉公事友尽取汉阳财物往湖南道过岳州守将吴锡弃城去率精兵数千自益阳入邵州舜臣时权州事为所逐马友吴锡魏舜臣事皆据赵甡之遗史参修但未得本月日按日历友自叙状云今春乞粮于鄂而李直阁差友杀刘忠招捉湖南盗贼行次岳州知郡吴锡先已去友遂权驻其地状以五月十六日至行在不知何时所遣然孔彦舟三月九日已焚潭州则友离汉阳必在二月也故因舜臣事附见遗史言允文以友为湖南副总管而状中乃云招捉公事今从之熊克小历绍兴元年春益阳有吴锡者提兵七千屯本县告邵州守臣魏舜臣乞粮不得锡以兵趋郡舜臣惧而走以胡安国与宰相书考之锡破邵州在今年七月四日盖是时舜臣权守倅也今并附此江州兵马副钤辖刘绍先以残兵七百人赴朱胜非 是日邵友以数千人犯筠州守臣朝请郎王庭秀与鄂州统制官修武郎傅枢方共饭闻寇至即与官吏弃城走丰城县 
　　辛未同知枢密院事李回言士大夫自衢信来者皆称张俊军行极整肃上曰朕亦闻之犯军律者已诛六七人矣范宗尹曰臣已以书奖其美上曰待亦作诏勉之立功俊心忠谨惟好官职正当以此使之张守曰陛下深得御将之术 朝请大夫叶宗鄂复直龙图阁知洪州 是日邵友犯临江军守臣朝奉大夫康倬遁去江西安抚大使司统制官吴全以其军夜奔新喻县倬识子也识河南人元祐间引进使于是朱胜非以兵少自新喻南去取兵于吉州壬申初定每岁祭天地社稷如奏告之礼用权工部侍郎韩肖胄奏也详见去年十一月甲辰 
　　癸酉诏张浚措置津发四川上供金帛赴行在自置宣抚司而上供悉为截留以备军食至是户部以将行大礼及行在急阙为言故有是命然川狭用度繁截留如故日历不载此按今以绍兴二年四月二十二日户部申明状修入诏江湖福建路宪臣遍诣所部刬刷应干合起金银钱帛赴行在亦以将行大礼也壬申初定每岁祭天地社稷如奏告之礼用权工部侍郎韩肖胄奏也详见去年十一月甲辰故朝奉大夫吕希纯追复宝文阁待制希纯公著第三子元祐中书舍人党籍待制以上第二十四人道州安置 新除襄邓随郢镇抚使桑仲始受命是日以其都统制霍明知郢州霍明申省状云绍兴元年二月六日准桑仲差知郢州初仲在京西连跨数州无粮食人相＜口舀＞又数为金州人所败欲引众北去至是次枣阳县始被镇抚使之命遂还襄阳驻军文林郎金房安抚司干办公事晋城续觱献书于宣抚处置使张浚曰谭兖守邓州披荆榛保孤垒屡戡大盗奉朝廷法令隐然若一长城曾不得镇抚使而仲乃得之是奖乱也朝廷在远未详仲凶逆之状不然岂有举四郡数千里之百姓委之饿虎之喙乎今仲连败衄于安康此正天亡之时若使兖并力剿除稍申国威而以镇抚使命兖则忠义知劝盗贼少戢矣襄阳为朝廷基本利害甚大相公岂可不从权易置浚深嘉觱言而不能用郢州新遭曹成之后百室无一二存者仲俾霍明领兵二千守之明邯郸人为递铺曹司有膂力善战而敢杀郢与德安接壤镇抚使陈规藉其通船运每以恩信结之明自是与规通好不绝曹筠撰陈规行状桑仲为镇抚使其副霍明别以精兵数万屯郢州郢邻德安公欲以恩信结之因奏明知郢州仍请加美名朝廷从之自是郢与德安通好不绝盖结之以恩者实所以间明之附仲也按日历绍兴二年五月五日霍明申绍兴元年二月六日蒙镇抚使桑仲差知郢州不去尝受朝命行状误也赵甡之遗史云明在郢与德安通书陈规亦藉其通船路此言有理今从之甲戌诏江淮招讨使张俊速往措置以降授中散大夫提举临安府洞霄宫汤东野为本司参谋官朝廷始闻江州失守故有是命 
　　丙子临安府观察推官沉长卿监都税院沈震陈祖安司理参军叶义问并勒停时长卿等上书论范宗尹过失诏责以中伤大臣力肆诋毁露章台省摇动众情此而不惩为患滋大宗尹抗＜锍-釒＞为请后四日乃寝其命长卿乌程人祖安闽县人义问寿昌人也 庐寿镇抚使李伸之被执也其统制军马武显郎合门宣赞舍人高彦以所部走广德军至是就招赴行在诏以其众隶神武左军隶左军在此月癸巳戊寅诏礼部御史台太常寺条具明堂合行事件申尚书省时上以当行大礼命近臣议之参知政事张守欲行祫飨礼礼部尚书秦桧建言顷岁渡江冬祀仪物散失殆尽宗庙行事登楼肆赦不可悉行至于祫飨又不及天地惟宗庙明堂似乎简易苟采先儒之说而略其严父之文志在飨帝而不拘于制度之末尚或可举议遂定 诏自今盗贼令州县极力措置毋得申奏陈乞及擅便招安用知鄂州高卫奏也己卯日中有黑子 淮康军承宣使神武副军都统制辛企宗为福建路制置使时南剑贼余汝霖余胜等作乱辅臣欲假企宗事权故有是命 
