<!-- { "loadSidebar": true } -->
　　庚戌参知政事余尧弼罢右谏议大夫章厦殿中侍御史林大鼐共劾尧弼倾邪贪鄙交通三衙结诸州将朝廷有大议论则闵默无言请贬之以清政府诏尧弼充资政殿学士提举江州太平兴国宫寻落职 斩有荫人惠俊以指斥乘舆法寺鞫实故有是命 
　　壬子诏诸路公私房廊白地钱并减半 
　　乙卯右朝请大夫黄子游知池州还言农田水利所系甚重比缘兵火之后陂塘例皆废坏官司未遑修治故旱岁则高田无以灌溉霖潦则下田无以泄水殊为可惜望敕诸路提举官措置修治上谓大臣曰闻陂田多为人侵占可令有司措置毋妨众用翼日进呈上曰湏常平官得人若监司得人事无不济近时监司多端坐不出提点刑狱职在平反尤当遍临所部宜戒饬之子游寔孙也 
　　丁巳进义副尉刘允中弃市以上书希求恩赏指斥乘舆及谤讪朝廷法守鞫实故抵于法 
　　辛酉诏申严鞫条令应重罪大情已明其余轻罪并免追究以大理寺丞郭唐卿面对有请也 
　　壬戌司勋员外郎兼权国子司业孙仲鳌论诸州教官选补不公讲说课试多废乞严加督责诏刑部立法 
　　十有二月脱干支司封员外郎王葆言民多销铜钱为器利率五倍乞禁约诏申严行下 
　　壬申夜雷 
　　己卯皇叔潭州观察使士嵰特降一官士嵰士樽弟以再娶故宗子安上妻刘氏为大宗正司所劾也 
　　庚辰雪时上以雪未应期遣人祷太一祠雪遂作辛巳秦桧奏事上曰昨晚便得雪甚可喜桧曰陛下至诚昭格如此当率百官拜表称贺熊克小历称辛巳雪壬午宰执奏事盖各差一日 
癸未户部员外郎李涛面对论近置诸州惠民局虑四远药方差误望以监本方书印给从之论官面对正欲闻朝廷之利害天下之休戚今以权奸在位不言当春禁樵捕则言惠民局药方差误所言仅及此而稍涉时政则噤不敢发口是则果何取于论对哉言路不通国事从可知矣 
　　丁亥秦桧言腊雪应期中外共庆去年腊中三日雪果大有秋上曰自此二麦可望不惟时丰疫病亦自消矣 
　　戊子诏径山寺僧清言杖脊刺配广南远恶州牢城以撰造偈颂鼓惑士众至有指斥语法当绞特贷之 
　　己丑亲卫大夫利州观察使马扩卒 
　　庚寅大理寺丞范彦煇面对论州县狱吏例置私名贴书一切付之鞫狱谓之款司凡老奸停废与闾阎恶少能弄笔者悉听为之人之死生悉命于此辈欲望专委监司守臣严行觉察湏用试补限以岁年无过犯则如在京补官法诏刑部看详后不行 
　　辛卯大理司直柳大节面对言江浙之间物直贵甚榖贱伤农迹其所以良由征税之重望诏有司裁定则物价自然低平诏申严行下 
　　壬辰清河郡王张俊言葬妻乞下常州差人修整道路上曰此止可差厢军不得扰乡民朕自议和以后人民安居无复前日馈运之劳故不欲差夫秦桧曰陛下今日所以当天意正在此也 
　　癸巳金主使骠骑上将军殿前右副都点检乌珠鲁定方太中大夫右谏议大夫秘书少监萧永祺来贺来年正旦 
是岁宗室子赐名授官者十有八人 诸路断大辟二十二人 诏临安府民户见推排等第依在京例与免日历无此今以绍兴二十六年十月十八日凌景夏劄子修入未知在何月日也 关外四州收营田五分租凡二十一万七千余石 金主亮下诏议都燕京诏曰昨因绥抚南服分置行台时则边防未宁法令未具本非永计只是从权既而人拘道路之遥事有岁时之滞凡申款而待报乃欲速而愈迟今既庶政惟和四方无侮用并尚书之亚省会归机政于朝廷又以京师粤在一隅而方疆广于万里以北则民清而事简以南则地远而事繁深虑州府申陈或至半年而往复闾阎疾苦何由期月而周知供馈困于转输使命苦于驿顿未可时巡于四表莫如经营于两都眷惟金燕实为要会将因宫庙而创官府之署广阡陌以展西南之城勿惮暂时之艰以就得中之制所贵两京一体保宗社于万年四海一家安黎元于九府咨尔中外体予至怀将军等每名各支喝赏银绢九匹两诏后宰执列衔者九人其称皇弟太尉领三省事枢密使秦国王则亮之弟亢起复特进参知政事滕国公则萧裕也此以两国编年修入金中有板行翰林直学士赵可文集载其所撰都人进义何公墓碣云天德三年展都城或荐公于用事者于是东阡西陌线引綦布其制盖皆出于公焉天德三年则今年也 
　　建炎以来系年要录卷一百六十二 
　　建炎以来系年要录卷一百六十二金人地名考证 
　　乌珠原书作兀术误改见卷一 


●建炎以来系年要录卷一百六十三 
　　宋 李心传 撰 
　　绍兴二十有二年岁次壬申金海陵炀王亮天德四年春正月按是月丁酉朔己亥雷 
　　丁未少师昭庆军节度使万寿观使平乐郡王韦渊为太保 右通直郎直秘阁高百之提举两浙东路常平茶盐公事 右中大夫范直方卒 
　　己酉忠翊郎合门祗候赵廓为武翼郎合门宣赞舍人廓密子也 
　　丁巳大理评事莫蒙面对言州县常赋秋苗官耗义仓各有定数而别立名色于民户至有纳一二倍才及正额者止资官吏侵欺盗隐无补用度乞令有司检坐条法揭示许民越诉从之 
　　庚申右文殿修撰知婺州赵不群为两浙路转运副使 
　　二月丙寅朔资政殿学士知宣州杨愿知建康府 宜州观察使御前左部统制军马知阶州姚仲改知金州兼金房开达州安抚使节制屯驻御前军马从吴璘奏辟也 
　　庚午诏南班宗室应权住支请及郊礼支赐等并依旧格放行时近属有身没而无以歛者安庆军承宣使同知大宗正事士街言于朝故有是命 
　　辛未大理评事俞长吉面对论州县于民输常赋有追钞销簿之毙甚者匿其户钞抑令重纳望申严法禁仍令通判专一检察诏户部申严行下 
　　壬申大理评事王洪面对言申令所载三年一造簿书于农隙之时令人户自相推排盖欲别贫富从均平也比年县令贪墨者輙促限以开贿赂之门庸懦者则迁延以俟后政奸弊不可胜言望戒饬有司不得妄有展促从之 
　　癸酉左朝散郎都絜知南安军代还言差役之法别县有物力税钱各从等第差选今乃有两处同时执役者所费甚大恐非立法本意望明降指挥两处应役者一处役毕他处乃差惟不许罢役而歇以别于一处当役之民庶几轻重适中权归三尺诏户部看详申省 
　　丙子右中奉大夫直秘阁王晌知宣州 
　　丁丑上谓大臣曰近有士人投献诗赋之类其间文理可采者可取旨与免文解 
　　庚辰军器监丞黄然面对论沿江一带税务比来非理邀取商旅患之于是号蕲之蕲阳江之湖口池之鴈＜氵义＞为大小法场咸谓利归公家无几而为吏窃取大半矣望令所隶州县选官检察收放漕臣考察从之然庭坚孙也 
　　壬午诏建祚德庙于临安府用殿中侍御史林大鼐请也先是毁其庙以为大理寺而大鼐言三人者有大功德于圣朝今神灵不妥士庶悲嗟宜进爵加奖寻进封程婴为强济公公孙杵臼为英略公韩厥为启佑公升为中祀三神进封在七月甲午 
　　壬辰宰执奏殿前司拣退军兵上曰数内放自便人可谕杨存中须令有所归毋致失所 
　　癸巳左朝请郎魏安行知滁州代还言国家取民有制陛下轸念两淮岁岁展免每田一亩止收稞子五升然州县不能尽承德意取于民者正数之外每斛加至六七斗多者往往倍之顷岁广德军受纳尝用平斛令人户自概滁州亦用平斛民间乐耕见今州仓巳有三年之储民间每岁增收不止三十万斛公私皆利傥圣慈以前件平斛或可行用乞先自两淮始诏户部措置先是滁州三县合水陆之田以顷计之三万九千有奇自绍兴十九年前开耕才千九百顷安行招集开垦所增遂倍乃擢安行为京西路转运判官安行除漕在三月壬寅 
　　三月按是月丙申朔丁酉右承务郎王之奇之荀并特除名日历不载王之奇之荀所历官今据家传增入之奇送梅州之荀追所有官送容州并编管二人皆庶之子以其父责降身死撰造语言谤毁朝廷法寺鞫实故有是命臣尝闻长老言有告秦桧以之奇欲结客刺桧者由是得罪上因言庶为人□悖深沮休兵之议几误国事 
　　壬寅直龙图阁提举台州崇道观叶三省落职筠州居住承节郎监临安府都作院王远除名高州编管先是三省尝与赵鼎王庶通书力诋休兵之议明州进士陈焘得其真迹并远遗三省犹子书并上之诏送大理至是法寺言三省等撰造语言谤讪朝廷秦桧进呈上曰此不可不惩庶后来者知畏乃有是命 
　　癸卯龙图阁学士降授左朝请大夫提举江州太平兴国宫程瑀卒 
　　己酉殿中侍御史林大鼐言比籴马榖以香引钱为籴本既为有司互用民亦不敢觖望第输纳溢所抛之数太多如江阴小垒视苗抛降苗不及七万石漕司抛下马料才三万三千石计今所输之数不啻十万石如湖州产茶诸县各有园户祖宗朝并无茶税州县旧来立岁额每亩输三斤巳自非法比年官司又于额外抑配园户茶引僧人茶钞武康一县园户买茶引每亩出钞三伯文足僧人买茶钞每名出钱三贯六伯文足而元额自若也江阴武康皆王畿之内所闻如此则岭海之外弊将若何一有诉于县县利其经费而不顾诉于州州受县之赢余而不问至诉之监司省部又为州县沉搁不行万一穷治其事不过以为事循前例当时创例作俑者官巳离任吏以徙死罪责不我及焉故州县得以安而行之欲望降诏申敕自约束后将创意循例者究治同坐庶几美意实惠同浃于民上曰此湏是守令得人秦桧曰陛下今日中兴内外无事所乏者循吏尔上曰然守令非人不可不治若置而不问则全无忌惮矣上又曰钱谷大计亦要户部得人朕观徽宗朝户部之职多自发运转运使擢用盖以经历民事谙练财赋故也大鼐所奏其令户部行下据实数收籴马料不得踰额卖茶不得抑配余从之 徽猷阁待制提举台州崇道观董弅落职弅寓居宜兴而右谏议大夫章厦论寄居干挠县道弅为尤甚良民被害不可胜言故有是命 
　　庚戌徽猷阁直学士致仕向子諲卒于临江军子諲既告老归玉笥之旧隐号曰芗林凡十五年而卒 
　　辛亥上谓大臣曰近诸军多有拣退人数可取索招填今日虽息兵无事然武备不可去也 敷文阁直学士提举江州太平兴国宫林待聘卒 
　　壬子右正奉大夫宋贶提举江州太平兴国宫依旧徽州居住从所请也 
　　癸丑司农卿汤允恭面对言丰年屡应米价至贱下等人户无他商贩以钱输官遂成逋欠欲望降旨应民间下户畸零夏税及丁钱之类除依条赦倚阁外愿输米者官定时价而折纳之如系上供之数乞令常平司以钱兑籴后来随时出粜公私两利诏户部看详 
　　丙辰直龙图阁知绍兴府汤鹏举罢以右谏议大夫章厦论鹏举以宅库欠卖酒钱而妄劾副将刘之仪致其死也 
　　丁巳诏新除司农寺丞钟世明往福建路措置寺观常住绝产时住鬻度僧道牒已久其徒寖少而福建官自运盐其直颇贵于是民多私贩议者以为客贩可行遂命世明往本路措置凡僧道之见存者计口给食余则为宽剩之数籍归于官其后世明言自租赋及常住岁用外岁得羡钱二十四万缗诏赴左藏库熊克小历云明年庆远军节度使张澄帅福州复请于朝率还六七按会要世明元措置剩钱三十六万五千八百余缗已而澄乞添给童行人力米外实余三十三万九千余缗克误也 
