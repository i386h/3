<!-- { "loadSidebar": true } -->
乙未恭谢鸿庆宫上大恸群臣皆哭太常少卿刘观因导驾面陈藏九庙神主事上嘉叹久之 以五月二十一日为天申节尚书右丞冯澥罢为资政殿学士知潼川府延康殿学士提举万寿观李回知洪州 兵部尚书吕好问守尚书右丞好问持元祐太后手书来贺此据好问辩受伪命劄子上劳之曰宗庙获全皆卿之力遂有是命 尚书右司员外郎宋齐愈试起居郎齐愈自京城走行在自言以病在告不与伪楚事故擢用之 工部尚书王时雍提举成都府玊局观放谢辞言者论时雍昨留守东京金人取皇族遣之殆尽及取其壻太学博士熊彦诗则设计为免后金书废帝百官相持以泣时雍独无戚容已而百官哭于南薰门时雍亦不预又窃禁中宝物以遗金使为名自以兼将相之重请用二府韀盖曾不知愧有何面目复见陛下故时雍遂罢自是受伪命者稍稍引退矣熊克小历时雍自吏部尚书罢盖误今从日历 诏自今天文休咎并令太史局依经奏闻如或隐蔽当从军法 李纲行至太平州闻上登极上疏论时事大略谓和不可信守未易图而战不可必胜此三者臣虑之至熟非望清光于咫尺之间未易殚言又言恭俭者人主之常德英哲者人主之全才继体守文之君则恭俭足以优于天下至于兴衰拨乱之主则非英哲不足以当之惟其英故用心刚足以断大事而不为小故之所摇惟其哲故见善明足以任其君子而不为小人之所间在昔人君体此道者惟汉之高光唐之太宗本朝之艺祖太宗愿陛下以为法日历于乙未载纲所上疏乃误载纲十议中第一劄子今从纲建炎进退志修入 吕中大事记呜呼天之爱人甚矣有感于人事之变而迫于气数屈伸消息之不齐然后不得巳而降殃咎焉然是气之屈于此也则必有以伸于彼其消于今也必有所以息于后是以天将降非常之祸于斯世则必为之预出非常之人以弭之使夫国家将有所依而立生民之类不至于糜烂泯没而无余是则理势之必然而天所以为天者其心固如此也若李公者其天之所出以弭宣和靖康之祸而开建炎绍兴之业也欤当上即位之初误国之臣不可用伪命之臣不可用张赵之德望未孚天下人望之所归者李公一人而已上不自内用汪黄而自外召纲则高宗之志主于恢复可见矣观上未即位时与公书云王室多故乘舆蒙尘方今生民之命急于倒垂谅非有不世之才何以成协济之功则高宗属意于公久矣迨为汪黄所挤才七十五日而去位岂天意未欲恢复耶 贼党忠犯淮阴县从事郎权罗山县尉李逈秉义郎监酒税赵士壮率民兵拒战为所杀此据绍兴四年二月辛卯八年九月甲子逈士壮家乞推恩状修入金左副元帅宗维既班师留诸帅分守河东北地于是女真万户尼楚赫屯太原女真副统素赫屯真定女真万户罗索围河中女真副统蒙克进据磁相渤海万户大托卜嘉围河间是日命龙神卫四厢都指挥使马忠通侍大夫忻州观察使张换将所部合万人自恩冀趋河间以袭之 
丙申尚书右丞吕好问兼门下侍郎 集英殿修撰新知湖州胡交修召试中书舍人朝散大夫王府记室滕康守太常少卿尚书工部员外郎苏迟守右司员外郎迟辙子也辙眉山人元祐门下侍郎 观文殿大学士提举西京嵩山崇福宫徐处仁为大名尹北道都总管初南都之围也处仁在城中都人指为奸细杀其长子直秘阁庚处仁因感疾此据林泉野记至是犹力疾入见而行处仁附传云上为大元帅移军睢阳以处仁为大名尹日历五月丙申命徐处仁大名尹张悫发来赴阙今从日历 延康殿学士签书枢密院事曹辅薨时前执政皆免上独留辅始辅至南都首陈五事一曰分屯要害以整兵伍二曰疆理新都以便公私三曰甄拔人才驾驭用之四曰经制盗贼恩威并行叛而讨之服而舍之五曰裂近边之地为数节镇以谨防秋上嘉纳未几辅得伤暑病至是薨后谥忠达谥在淳熙十年今因辅薨并书之后准此 
丁酉中书侍郎黄潜善兼御营使同知枢密院事汪伯彦兼御营副使自国初以来殿前侍卫马步司三衙禁旅合十余万人高俅得用军政遂弛靖康末卫士仅三万人及城破所存无几至是殿前司以殿班指挥使左言权领而侍卫二司犹在东京禁卫寡弱诸将杨惟忠王渊韩世忠以河北兵刘光世以狭西兵张俊苗傅等以帅府及降盗兵皆在行朝不相统一于是始置御营司以总齐军中之政令因其所部为五军以真定府路马步军副总管王渊为使司都统制诸将韩世忠张俊苗傅等并为统制官又命鄜延路马步军副总管刘光世提举使司一行事务潜善伯彦别置亲兵各千人优其廪赐议者非之臣谨按建炎置御营司乃军政之大者而史官不能纪其本末熊克小历略书其事乃系于今年七月并命二相时实甚误矣克又云除刘光世为都统制亦误潜善伯彦别置亲兵它书不见马伸劾疏有之 吕中大事记国朝兵权隶于三衙本之枢府枢府有发兵之权而无握兵之重三衙有握兵之重而无发兵之权今不复三衙而别置御营司分委之枢府而置御营使其后专掌兵权枢府不得而预议者以本朝故事分为两府又置御营使是政出于三此赵鼎所以举行故事以正西府之权范宗尹所以兼枢密使而罢御营使宜也 诏京西统制官翟兴团结义兵保护祖宗陵寝 命狭西诸帅招兵积粮 遣统制官薛广以所部三千人出内黄张琼以三千人出开德共复磁相广本班直去为盗掠随郢复诸郡至是就招 中奉大夫提举成都府玊局观王时雍责授安化军节度副使黄州安置以言者论时雍围城中擅行三省事也日历时雍无前衔按元符诏旨时雍宣和六年以朝议大夫除户部侍郎今增入其它史无前衔者皆以它书补定之 翰林学士承旨吴幵言国家祸变不能死节乞正典刑吏部尚书兼翰林学士莫俦言久留敌营备遭困辱乞置散地疏皆三上诏幵充龙图阁学士提举江州太平观俦述古殿直学士提举亳州明道宫 尚书吏部侍郎谢克家为翰林学士知制诰克家以祖讳辞乃命中书舍人李擢朱胜非兼权直学士院时庶事草创书诏填委而院无几案胜非常凭败鼓草诏然辞气严重如平时胜非直院日历在六月丁卯今依学士院题名附此更俟详考 徽猷阁待制元帅府参议官颜岐试御史中丞起居郎宋齐愈试左谏议大夫监察御史马伸守殿中侍御史承议郎潘良贵为左正言鸿胪寺主簿邓肃守右正言奉议郎卢以中守监察御史良贵金华人尝为尚书郎靖康中召还坐狂率斥去至是复用以中歙县人也熊克小历吴幵莫俦谢克家颜岐除罢并在戊戌今从日历 户部侍郎邵溥兼京城副留守 右武大夫惠州团练使韩恕知东上阁门事恕琦孙其父嘉彦尚神宗女为瀛海军承宣使 
戊戌诏曰故尚书吏部侍郎李若水忘身为国知死不惧忠义之节无与比伦达于朕闻为之涕泣可赠观文殿学士赐其家银帛五百匹两官子孙五人时尚书右丞吕好问为上言若水之忠故有是命 资政殿学士提举醴泉观路允迪龙图阁学士提举南京鸿庆宫兼侍读耿延禧为京城抚谕使副熊克小历允迪等出使在己亥耿延禧中兴记亦云初十日臣受敕充京城抚谕副今依日历附初九日戊戌盖戊戌降旨己亥受命也 修职郎王伦特迁朝奉郎假刑部侍郎充大金通问使进士朱弁为修武郎副之从事郎傅雱特迁宣义郎假工部侍郎充大金通和使武功大夫赵哲副之伦毅子熊克小历伦旦孙赵甡之遗史云伦旦之后王明清挥麈后录云伦三槐之裔祖端父毅俱以才显按伦乃旦弟兵部郎中旭之元孙旭生通议大夫端端生朝奉大夫元元生毅官至朝散郎上书勒停已见崇宁五年正月乙巳记甡之明清皆小误盖汪藻行伦制词有胄出公侯之句而传者遂因之家贫无行好椎牛沽酒往来京洛间以侠自任数犯法幸免京城之陷也渊圣御宣德门都人喧呼不止伦乘势径造御前曰臣能弹压之帝即解所佩夏国宝剑赐伦伦曰臣未有官岂能弹压遂自荐其才帝亟取片纸书曰王伦可除尚书兵部侍郎伦下楼挟恶少数人传旨抚定都人乃息宰相何■以伦小人无功除命太峻奏补修职郎斥不用赐剑据王明清挥麈录修入它书无之王铚尝为伦作御剑铭其事决不妄然明清又云靖康末李士美罢相就第伦忽直造拜于堂下士美问其所以正道自言愿随相公一至禁中有欲白于上士美曰方退闲荐士非所预也正道自此日扫其门会有旨令前宰执赴殿庭议事正道久拜而恳曰此伦效命之时也士美不得已因携之而入伦自陈于殿下曰臣真宗故相王旦之孙也有致君泽民之术无路而不得进宣和中上书言大辽不可灭女真不可盟果如臣言今围城既急他无计策臣谨当募死士数万愿陛下侍上皇挟诸王夺万胜门决围南幸钦宗忠之慰劳甚厚解所佩夏国宝剑以赐且以片纸批曰王伦事成日可除尚书兵部侍郎伦既拜赐翌日再对自言已得豪侠万余悉愿效死愿陛下勿疑即行时宰相何文缜已主和议正道怒发上冲冠文缜斥曰若何人敢至此邪正道曰尔何人乃至此邪又曰万一天子蒙尘虽诛相公数百辈何益文缜怒以为狂生言既不用恐为乱请上诛之且乞就令卫士执之上意未决正道惧无以自脱时孙仲益在禁中正道少与仲益有布衣旧因求计仲益曰前日所拜小戎文字在否正道腰间取御批示之仲益曰得此足矣子但立于从班中谁敢呵子岂有无故就殿上擒一侍郎之理乎伦从其言入厕侍臣之列人果不敢前翌日文缜始画旨送御史府伦巳得间出都矣正道伦字也臣谨按李邦彦以靖康元年二月罢相未几出知邓州寻持余服方城危时未尝召前宰执议事邦彦亦未尝入朝明清实甚误今以赵甡之遗史及中兴姓氏录伦本传修入明清又云面斥何■■欲捕治伦伦立从官班中乃得免恐亦不然今但云■斥伦不用庶不抵牾至是上书自伸前志乞使沙漠问二圣起居故有是命既而黄潜善汪伯彦共议改雱为祈请使合门宣赞舍人马识远为副而伦弁哲不遣伦弁十一月壬辰再行遣国书外又令张邦昌作书遗二帅时潜善等复主议和因用靖康誓书画河为界始敌求割蒲解围城中许之潜善等乃令刑部不得誊赦文下河东北两路及河中府解州此据宗泽奏议其乙未丁酉所遣兵且令屯大河之南应机进止雱清江人以赃罪不得改官故求出使此据绍兴二十七年五月乙丑王圭劾疏修入弁婺源人识远山东人也 遂安民倪从庆等为盗浙西安抚使招降之至是以闻 
