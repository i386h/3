<!-- { "loadSidebar": true } -->
　　辛酉兵部尚书兼侍读权邦彦充端明殿学士签书枢密院事邦彦献十议以图中兴其一谓宜以天下为度进图洪业恢复土宇勿苟安于东南其二谓驾御诸将宜威之以法而限之以爵其三谓宜命讲读之臣于所论说之外取累朝训典及三代汉唐中兴故事日陈于前以裨圣学其四谓宜监观伤善妨贤之谗偷合苟容之佞市恩立威之奸怀谖罔上之欺听其言察其事则忠邪判矣其五谓爱民先爱其力宽民先节其用又谓朘已俸以佐国用当自宰执始又谓分阃而属大事类非偏裨之所能为必得贤大将然后可又谓制置一官宜可省也合令沿江州县各备其境内而总之以漕帅上自荆鄂江池下至采石京口讲之有方委之有人防秋上策也又谓宗室中岂无杰然有人望可以济艰难赞密勿留宿卫者愿求其人置诸左右又谓人事尽则天悔祸否则恐天未欲平治也不可独归之数吕颐浩与邦彦善乃荐用之给事中程瑀言邦彦不可用不听邦彦在枢筦又言宜乘机者三祖宗德泽在人人心不忘王师一兴诸路响应一也内则淮海之贼骑悉往西北以虚其南外则林牙等侵入患在腹心以牵其北二也近觇者报敌兵疲于浚河之役而守淮之兵皆持梃之农夫三也譬诸奕争先而已安可随应随解不制人而制于人者哉然疆理淮堧以连下邳藩屏荆汉以通上流指顾陇蜀以成建瓴东下之势亦策之次也 翊卫大夫泉州观察使神武右军前部副统制鲁珏特贷死命追毁出身以来文字除名勒停免真决不剌面配琼州本城收管珏前在京东掠取良家子且贼杀不辜为人所告下台狱当斩上以珏累立战功特贷之其三子并留右军仍令临安府遣官兵自四明市客舟由海道护送 枢密院言据探报敌人分屯淮阳军海州窃虑以轻舟南来震惊江浙缘苏扬之南海道通快可以径趋浙江诏两浙路帅司速遣官相度控扼次第图本闻奏 诏迪功郎荆湖北路提举茶盐司干办公事高佑赠承务郎与一资下州文学以为钟相所杀特录之也 诏神武诸军御前准备差使使唤使臣不能马步射者并放罢发归刑部户部侍郎黄叔敖请江东西路今年上供米并赴建康府饶州寄廒以候行在取拨非奉朝旨虽安抚大使及诸统兵官毋得擅支如违取旨窜责漕臣不举者与同罪从之 检校少保捧日天武四厢都指挥使建武军节度使江西兵马副都总管杨惟忠薨惟忠之讨赵进也即军中得疾还洪州一日而死安抚大使李回收其军隶本司以统制官傅选胡友所部四千人为前后军又命亲卫大夫鼎州团练使祁超将余兵五千充本司统制此据今年七月六日李回所奏增入惟忠起行间兼长战守宣政间在狭西颇有威名及从上至东南官崇志满不肯尽力声誉日衰薨年六十六后谥恭勇 伪齐刘豫闻桑仲死遣通直郎张珖持敕书至随州招李道使臣彭义至邓州招李横时横留别将蔡立知邓州二人皆不受且执其使以闻诏嘉奖据李道申伪檄以五月二到李横申以五月三日到辛酉初二日也故附于此其后陈规言于朝六月壬子降诏奖谕八月甲辰三人各进二官 
　　壬戌降授中大夫朱胜非复左宣奉大夫提举万寿观兼侍读吕颐浩荐之也胜非以前宰相侍经筵不带职名亦非故事 
　　癸亥吕颐浩出师以神武后军及御前忠锐将崔增赵延寿二军从行百官班送赵甡之遗史颐浩出师在壬戌今从日历甡之又云颐浩以新创置忠锐十将偕行按日历闰月三日有旨吕颐浩进发其神武忠锐统制将佐不许出城辞送则忠锐决非偕行也又忠锐初止七将此月二日乃命第八将赵琦而第六将单德忠先已从申世景在闽中此云十将亦误矣第四将邵青五月壬午拣并元只在临安盖第一将崔增第二将赵延寿实从颐浩行余人不与甡之不深考耳 
　　甲子武节大夫果州剌史兼合门宣赞舍人襄邓镇抚使司都统制知郢州霍明权襄阳府邓随郢州镇抚使司公事权知襄阳府听吕颐浩节制其郢州令军中统制官同举可以服众者权知具名闻奏朝廷始闻桑仲死故就命之翌日迁明武功大夫遥郡团练使仍赐诏书奖谕不知明已败矣 诏观察使以上许荐可为将帅者二人枢密院置籍以备选用言者论今正右武之时虽二三大将尝立奇功而取富贵矣窃恐隐约之中尚多奇士愿诏管军臣僚及都统制官与夫内外侍从监司郡守各举所知有谋略精深武艺超卓者具名来上陛下亲屈帝尊问以恢复之计果得其人则不次用之庶几豪杰并出故有是旨 
　　乙丑进士及第张九成为左宣教郎签书镇东军节度判官厅公事九成两浙路类试为第一用升甲恩特迁之 直龙图阁知临安府宋煇升秘阁修撰仍赐三品服 直徽猷阁两浙东路提点刑狱公事徐天民罢先是上闻常州科敛害民遣度支员外郎胡蒙往究其实未奏天民自知常州改命御史中丞沈与求奏朝廷号令之出要当使民信之而已方体究其罪乃加除擢赏刑错乱民其信乎朝廷示人好恶如此傥使胡蒙稍怀观望岂肯以实达于陛下之前四方闻之谓朝廷阳为宽恤之言阴纵掊克之吏欲使其知禁劝盖亦难矣况天民掊克蠹民为浙西诸郡之最尝致无锡县之民不胜诛求之苦致有自断其腕声冤讼庭者亦有自溺于井者天民庇而不发今又付之廉按之权责之澄清之任未见其可乃罢天民令提刑司治罪 忠训郎韩遹为合门祇候知孝感县初孝感阙令久镇抚使陈＜矢见＞闻遹在复州之湖中召使为尉以兼邑事遹去县十余里临河筑垒以捍贼未几有告遹谋叛者＜矢见＞谓之曰乱离以来州郡不为贼破者独德安耳孝感德安之喉襟使吾无以制汝则不汝付也汝胡为反遹叩头请死规曰吾保汝人言若是复遣还邑才两日遹斩谋乱者数人以献＜矢见＞上其功于朝故有是命 
　　丁卯罢两浙转运司回易库以言者论其苛细也 
　　戊辰言者奏盗贼窃发州县所不能免要在居官任职之人或先事以折其奸或乘微以戢其暴如火始燃随即扑灭昨范汝为啸聚回源初不过四十人不时讨杀遂致贼得为计日以滋蔓至烦朝廷遣将出师仅能得其死命而遗黎之不遭贼者十无一二盖不胜其酷昨者宣抚司所上功状动以千万计朝廷既捐赏以予之顾一时养寇遗患有如前所云者岂可以置而不问望陛下以臣章付外议当时帅臣监司郡守县令之罪特出威断施行庶为盗发所临谬懦不及事者之戒诏本路转运司体究申尚书省时建州守臣朝奉大夫韩珉已罢去于是又降二官珉降官在九月庚午 
　　己巳诏侍从官知州于本路安抚大使用申状前宰执即书检 
　　庚午岳飞奏破曹成于贺州诏飞不以远近袭逐如成肯自新一面从长措置 直徽猷阁刘民瞻提点夔州路刑狱公事自建炎以来川狭帅臣部使者皆张浚版授至是稍以敕除浚寻徙民瞻成都府路转运副使成都漕司题名民瞻以今年九月三十日到任 赐江东安抚大使司折帛钱十万缗为修行宫之费时李光言建康自一都会望朝廷略示经略之意故有是命 
　　辛未诏左文林郎赵子偁令赴都堂审察子偁初见建炎元年十月时集英殿修撰知南外宗正事令懬奉诏选宗子伯琮伯浩入禁中伯浩丰而泽伯琮清而癯上初爱伯浩忽曰更子细观乃令二人并立有猫过伯浩以足蹴之伯琮拱立如故上曰此儿轻易乃尔安能任重耶乃赐伯浩白金三百两罢之后四日以子偁为左宣教郎此以日历及王明清挥麈录旧讳参修熊克小历云上以子偁之子生有圣质育于禁中又云赐名伯琮臣谨按阜陵藩邸旧讳从王从宗至绍兴三年二月壬寅除防御使然后改赐名去伯字克误也明清云伯浩后终于温州兵马都监 东海军使葛玥以舟师至淮岸为海州漕船所邀吕颐浩言贼船虽不能多载骑兵然乘秋初北风南来钱塘江上震惊行朝乃诏温台州募海船土豪杭越苏秀州措置斥堠 
　　壬申以霖雨不止命刑部郎官及诸路宪臣穷督狱讼 蕲黄镇抚使孔彦舟言刘伪已迁汴京金人留戍甚寡人苦科役日望王师土豪人户尚有团结保险坚守不降者诚能拜相臣为大元帅宿重兵于淮南要害之地以为根本指挥诸镇分道进兵将见天戈所指州县望风降顺因民所欲籍以为兵不必乞师于神武取民所余资以为粮不必仰给于县官河南之地指日可定而京城孤立矣一旦会合辐辏城下而刘豫唾手可擒也伏念臣昨任东平府钤辖统领巡社乡兵屡战获捷京东军民粗知姓名见今所部将士又多东北人皆曾随臣出入行阵习知山川不烦乡导伏望圣慈假借名目稍重事权使臣独当一路自光之蔡迤＜辶里＞进兵诏赐敕书嘉奖仍令就都督府计议 太学博士詹公荐自东京遁归行在诏吏部与见阙差遣 
　　甲戌给事中程瑀为尚书兵部侍郎瑀以亲年高求去后三日除龙图阁待制出守已而复留之瑀复为给事中在此月辛巳 
