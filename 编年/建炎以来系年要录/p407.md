<!-- { "loadSidebar": true } -->
闰十月己亥朔知枢密院事汤思退奏昨日张浚行遣极当上曰浚用兵不独朕知天下皆知之如富平之战淮西之师其效可见今复论兵极为生事且太祖以神武定天下亦与契丹议和同知枢密院事陈诚之曰浚论事颇有不当如石晋因契丹之力以自立其势不得不与之和此桑维翰之功也及景延广用事遽以翁孙之礼待之契丹遣使问曲直延广对使者云晋有横磨剑十万口翁欲战则来石晋之祸自此始矣浚不罪延广而谓维翰不当与契丹和好甚无谓上曰耶律德光入汴首以此言数延广罪诚之曰浚永州之命甚塞众议上曰不如此议论不能得定按诚之所云浚不罪景延广乃与浚奏疏之意全不同不知何故 左朝奉郎新知汉阳军张庭实行太常博士庭实入对论文昌政事之本今诸部及寺监用例者多乞一切条具修入见行之法诏可遂有是命时汤鹏举先有此奏 
　　庚子左正议大夫守尚书左仆射同中书门下平章事沈该为左宣奉大夫 左宣奉大夫守尚书右仆射同中书门下平章事万俟卨为左银青光禄大夫皆以进回銮事实推恩也实录院修撰官以下皆进官 秘阁修撰知婺州辛次膺权尚书礼部侍郎次膺以事与通判张本互诉宰执匿之乃召次膺还既至乃有是命张本互诉事汤鹏举劾疏中及之不知如何行遣也 
　　辛丑宗正少卿李琳为贺大金正旦使秉义郎侍卫马军司干办公事宋均副之尚书左司郎中葛立方为贺生辰使合门宣赞舍人梁份副之 尚书省言诸路常平义仓见管米数不多乞以所桩籴本钱措置收籴从之 
　　壬寅诏内外见任官因生日受所属庆贺之礼及与之者各徒一年赃重者依本法自秦桧擅权四方皆以其生日致馈其后州郡监司率受此礼极其僣侈太学录范成象面对以为言故立法 御史中丞汤鹏举奏右朝散郎王彦博郑楠赃污踰滥诏并勒停彦博送靖州楠辰州编管彦博起赵令衿狱楠请秦熺为相 左朝散大夫方云翼追两官特勒停袁州编管坐强市民田事有司按实故也 
　　癸卯宰执进呈故右朝散大夫杨渊男椿进状为父昨守吉州因金人侵犯弃城乞依王仲山仲薿例追复元官并恩泽上曰祖宗时弃城皆用军法今得不诛幸矣仲山仲薿皆秦桧亲党录用以示私恩岂可为例沈该等因奏当时一般弃城之人独仲山仲薿两人追复官职他皆不与也按日历王仲薿乃是生前累复左正议大夫徽猷阁待制渊明年六月丙辰复官 秘阁修撰知温州张九成以丧明求去诏九成提举江州太平兴国宫温州民间有柑实每霜后郡例科市于民以遗权要民或赭其所植以求免长吏方且张乐会寮采旨尝媺恶率以为常及九成为州遂罢柑宴 
　　丙午诏廉州岁贡珠虽祖宗旧制闻取之颇艰或伤人命自今可罢贡蜑丁纵其自便翌日上谓宰执曰朕尝读太祖实录见刘鋹进珠子马鞍太祖知鋹所采珠子甚多日役蜑丁数千人死者不少朕以谓珠子非急用之物既是难得且伤人命故特令罢贡以为一方无穷之利 龙神卫四厢都指挥使建武军承宣使新江南西路马步军副都总管董先卒于鄂州 夔州观察使提举万寿观陈仲坚卒 
　　丁未右朝散郎通判鄂州任贤臣特降一官先是鄂州举人王昌言讼考试官策题差误又冒贯合格者众贤臣为监试故责及之上谕宰执以昌言讼主司有害士风乃送邻州编管 
　　己酉御史中丞汤鹏举言离军添差之人养赡不足无以自存望于江淮湖南荒田内人给一顷令所在州军支请给一年以为牛种之费仍免十年租税二十年丁役从之三十一年正月戊寅所书可参考 右承议郎刘伯英特勒停送连州编管以右正言凌哲论其谄附秦桧在江西湖南赃淫僣侈也伯英初见绍兴十七年七月又见二十三年六月 
　　庚戌参知政事张纲言皇太后生日回赐臣银绢过多上因曰太后前以饮食动脏腑近巳安健粥药皆朕亲进又得皇后侍奉甚谨太后圣慈无比然性亦严惟皇后贤淑能顺其意朕每日临朝所以得心安也 御史中丞汤鹏举乞自今春降诏之后有换易差遣之人令吏部具名以闻特赐降黜从之其后吏部言除改差职事官杨揆等一百三十六人并系特旨外止有右朝奉郎张延之等六人乞改正诏与元授差遣仍令三省遵守 
　　辛亥诏刑部郎官依元丰法分左右厅治事先是右司郎中汪应辰言国家谨重用刑是以参酌古谊并建官师在京之狱曰开府曰御史又置紏察司以讥其失断其刑者曰大理曰刑部又置审刑院以决其平鞫之与谳各司其局初不相关是非可否有以相济及赦令之行其有罪者许之叙复无辜者为之湔洗内则命侍从馆阁之臣置司详定而昔之鞫与谳者皆无预焉外之川狭去朝廷远则委之转运钤辖司而提点刑狱之官亦无预焉及元丰更定官制始以大理兼狱事而刑部如故然而大理少卿二人一以治狱一以断刑刑部郎官四人分为左右厅或以详覆或以叙雪同僚而异事犹不失祖宗分职之意本朝比之前世刑狱号为平者盖其并建官师所以防闲考覆有此具也中兴以来务从简省大理少卿止于一员而刑部郎中初无分异则狱之不得其情法之不当于理者又将使谁平反而追改之乎今虽未能尽复祖宗之旧亦当遵用元丰旧制庶几官各有守人各有见反覆详尽以称钦恤之意故有是旨 尚书省请以去年十月二十二日以后朝廷所行宽恤事件编类成册镂板颁降从之 
　　壬子忠州防御使知合门事干办皇城司石清为泉州观察使清援解带及使北恩例乞迁官故有是命 徽猷阁直学士致仕胡寅卒于衡州寅既退居乃著读史管见三十卷论周秦至五代得失其论甚正盖于蔡京秦桧之事数寄意焉其书今行于世 
　　癸丑诏见任官于所部私役工匠营造已物者依律计庸准盗论若缘公兴造即申所属轮差优赏工直著为令先是大理少卿陈章在司农有请至是行下章是月庚戌自少农迁理 
　　甲寅尚书右司郎中汪应辰直秘阁知婺州从所请也 
　　乙卯初置临安府左右厢官二员时城外已置南北厢官守臣荣薿乃请于城内增置二员分掌讼牒以京朝官为之未几言者以为曲法徇情厢官遂罢明年六月五日侍御史周方崇奏今并书之 
　　集英殿修撰提举江州太平兴国宫严抑卒己未复敷文阁待制致仕 
　　辛酉右承议郎崇义公柴叔夏言巳关升知州资序乞换授一差遣诏以其子国器为右承务郎袭封崇义公主奉祠事而以叔夏为荆湖南路安抚司参议官 吏部郎中沈介面对言间者柄臣好恶自巳因事变更祖宗法令望诏大臣恪守成法凡前日便文一切之制俾有司条上悉加平考稍戾祖宗之法者勿复施行从之 
　　壬戌枢密院乞自今赍赐夏腊药依故事遣内侍官一员遍往诸路从之先是枢密院遣使臣赍赐四川大帅等夏腊药所至骚扰上闻之诏以敦武郎刘世康等属吏故密院请之寻停世康官邵武军编管十二月癸亥行遣 
　　甲子诏自今巳注知县县令人不许诸处奏辟用尚书省请也 尚书吏部郎中孙道夫试太常少卿道夫入对论蜀中州县税绢之外有和买有预俵又有激赏而蜀民尤以激赏绢为苦税米之外有远仓有和籴又有对籴而蜀民尤以对籴米为患今边鄙无虞甲兵不用总司但给诸屯衣粮耳而诸州军犹有激犒钱各不下一二万引此非横敛乎以至咸钱退缩盐额顿亏使井户虚纳土产引钱则破产者十室而九酒徒零落课息欠少使槽户空纳石头钱则失业者比比皆是有司不恤园户务增茶额以求羡余合同场计无所出禁系山氓使输虚息蜀民被牢盆酒茗之害有年矣今欲通其变以革其弊虽救焚拯溺不足以喻其急也上感其言诏制置诸司相度奏闻而道夫有是命 
　　乙丑中书舍人王纶言近看详守臣所具五事其间有惟一二事的实余皆细务姑以充数亦有为五条所拘不得尽言望自今不拘其数从之 
　　十有一月按是月己巳朔癸酉诏自今臣寮不得輙以子弟亲戚陈乞特赴殿试 
　　甲戌权礼部侍郎辛次膺言窃考邦国之大计今诸路岁入行朝之数加以茶盐所入数目实多使有以理财而其入无欠有以节财而其出有节则岂特财用充足盖将储蓄沛然有余矣而近年以来拖欠数多内外支遣岁岁增添是其入未能无欠而其出未能有节也愿诏左右司同户部取朝廷一岁中出入之数其入数拖欠失限者严立谴罚其出数则更加裁酌立为定数不得增添然后于所入中拨钱若干以待其出又取若干专一收桩以为积蓄之数无故不得支用仍令诸路转运司岁终具移用过钱物及见在数申尚书省庶内外各知节约上曰此诚今日急务然止有三说生财理财节财是也比年生财之道讲求略尽唯理财多因官司失职致有拖欠使州县得人必不至此若节财则用莫大于给军既有定额无从裁省今但当撙节不可妄费遂命吏部侍郎陈康伯户部侍郎王俣大理少卿陈章同措置 
　　乙亥诏在京百司被受条制依故事誊报枢密院如违慢漏落令本院取旨 
　　丙子左从事郎主管礼兵部架阁文字杜莘老充敕令所删定官先是诏以星变求言莘老上书论彗盩气所生历考史牒多为兵兆国家为息民而将骄卒惰军政不肃今因天戒以修人事思患预防莫大于此因陈时弊十事莘老青神人甫十三世孙魏良臣所荐也熊克小历云时应诏者众上悉以付后省令精择第而上之众议以莘老为首未几差敕局删定官此据查籥作莘老行状所书也其实莘老此月除删定十二月庚申方有旨推择明年正月甲子推恩今并附本日 
　　己卯诏臣寮因事论罢之人自今巳经郊赦方许除授差遣犯赃者从本法用御史中丞汤鹏举请也 
　　庚辰宰执进呈仓部郎中黄祖舜面对论经总钱以绍兴十九年数立为定额非是盖是年经界初行人投旧契故所入倍多乃诏户部以十九年以后二十五年以前取酌中一年立为定额申省 
　　辛巳左朝奉郎孙觌复右文殿修撰提举江州太平兴国宫觌上疏自诉不已故复之 左朝散大夫知江州范漴罢以右正言凌哲论其尝謟事岳飞也 
　　壬午上谓大臣曰近太学试补弟子员中程者诗赋多而经义少后生辈往往皆诗赋数年后恐经义科废矣宜令兼习经义沈该等请俟省试毕上可之 
　　癸未吏部侍郎陈康伯等言被旨措置财用今当节妄费以宽民力所有州县违法支使窠名如支积俸差权局馈遗借请批券之类并令日下住罢仍委监司互察从之如违令台谏弹劾 
　　乙酉刑部郎中孙敏修言天下所奏狱案下法寺拟节除所勒刑名疑虑合行驳勘外其间有情节不圆行下取会动经岁月望自今取会三次供报未尽徒罪以上许令法寺贴说指定或作两断行下仍专委提刑前去审问情实定断归一如尚有不尽及事涉疑似即选官别勘庶无冤滞诏刑寺长贰看详申尚书省 
　　丙戌执政进呈知盱眙军吴说奏乞禁止采虫□咸上曰暴殄天物诚可禁苐贫民以此为生一旦禁止恐致失业古之圣人先仁民而后爱物今但令官司不得买虫□咸民间从其便也吴说十月甲申得旨与宫观去此巳两月余不知奏何以才至也 尚书省言被旨裁减吏额法行当自近始乞裁定三省枢密院近来所添名额于是六曹寺监百司各以旧额及新置人数来上朝廷悉加裁损焉 
