<!-- { "loadSidebar": true } -->
损以此知全在得人不惟养马凡事皆如此得人则无事不济矣时建寿以武德大夫领贵州刺史于是迁右武大夫忠州团练使建寿迁官据程敦厚外制集附入日历无之 秘书少监秦熺权尚书礼部侍郎 诏奉议郎张九成作与宫观人令南安军居住九成既免丧秦桧取旨上曰可与宫观此人最是交结赵鼎之甚者自古朋党惟畏人主知之此人独无所畏桧曰陛下知人之明如此诚帝王之大德也既而右司谏詹大方言顷者鼓唱浮言九成实为之首径山僧宗杲从而和之今宗杲已远窜为之首者岂可置而不问望罢九成宫观投之远方以为倾邪者之戒故有是命九成得祠在闰四月乙卯今并书之熊克小历于今年方书九成落职谪居宗杲编管皆误也九成落职宗杲编管在十一年五 

月甲子已见本月日 兵部员外郎钱时敏言今将享庙及郊当用仗内马步导从之人而龙神卫上四军未及旧额三分之一诏殿前马军司招填 
　　乙丑武当军节度使副卫亲军步军都虞候知兴元府兼川省宣抚使司都统制杨政检校少保时端明殿学士郑刚中为川狭宣抚副使节制诸将极其尊严三都统每入谒必先庭揖然后就坐及右护军都统制吴璘升检校少师来谢语主阍吏乞讲钧敌之礼刚中曰少师虽尊犹都统制耳傥变常礼是废军容璘皇恐听命 

　　丁卯左迪功郎何俌献中兴龟鉴十卷诏迁一官 
　　己巳起复武经大夫兼合门宣赞舍人知亳州完宏除名福州编管宏尝为秀州兵马钤辖教所部为盗而分其财事觉故抵罪焉 
　　辛未诏左从事郎郑厚自今不得差充试官及堂除厚尝著书号艺圃折衷其言有诋孟轲者驾部员外郎王言恭言于朝诏建川毁板其已传播者皆焚之 
　　壬申追封懿节皇后曾祖右监门卫大将军赠太傅邢允恭为恭王中奉大夫赠太师宗贤为永王父庆远军节度使赠太师楚国公焕为 

安王 诏国子监置博士正录各一员学生权以八十人为额 尚书左司郎中兼权太常少卿王师心及丞博主簿礼部郎官并进秩一等以中宫册礼成故也 
　　乙亥中书舍人兼侍读杨愿请仿唐乾元及国朝故事诏天下置放生池祝圣寿工部郎中林乂又请以临安府西湖为放生池从之既而上恐其妨民谕辅臣旧有者令复之不然则否乂尤溪人也 
　　丁丑天申节宰臣率百官上寿京官任寺监簿已上及行在升朝官并赴始用乐近臣进金酒器银香合焉郡县锡宴皆如承平时三月庚 

子申明得旨许进 
　　己卯大宴集英殿 
　　辛巳敷文阁待制知临安王＜日奂＞以燕殿成升直学士 
　　壬午上谕大臣曰承平时大燕及策中宫事太后一一能记考之故事所说皆同秦桧曰太后聪明如此上曰太后在敌中十六年未与皇后相识今此一见便相喜如太后饮食衣服皆皇后亲自供承太后未尝有所需求每云饮食衣服只取饱暖不欲以细故扰思虑自太后归朕 

于宫中事更不费力遂得专意外治桧曰大抵兴运至陛下凡事皆如意正家而天下定矣 诏兵工二部官将作军器监官各进秩一等以册宝燕殿皆成推恩也 右承事郎臧保衡献皇太后还慈宁宫颂特进一官 
　　癸未诏皇后曾祖故赠太子太保吴文诚追封恭王祖赠太子太傅从享封和王父武翼郎赠太子太师追封荣王右武郎带御器械吴益为成州团练使武翼郎合门宣赞舍人吴盖为文州刺史亲属恩泽与二十五人以后受册推恩也 
　　甲申言本府及钱塘等九县狱皆空诏奖之 

六月丙戌朔起居舍人兼权中书舍人兼侍读程敦厚谪知安远县敦厚摄西掖几年数求即真太师秦桧进拟上曰俟何麒至当并命之王秸撰行状云丞相尝进拟欲以为真上曰何麒至当并命之麟上所厚也何公入朝未几以台评斥去公亦数忤丞相意向之不同者交口谗公遂用言者黜知安远县麒未抵国门以台评黜去敦厚数登诸将之门会韩世忠之妾周氏陈氏张俊之妾章氏杨氏并封郡夫人敦厚行词极其称美他日从世忠饮罢酒因怀其饮器以归桧闻益怒之殿中侍御史李文会即劾敦厚鼓唱是非中伤善类丑德秽行难以悉陈前一日麒至直秘阁新知嘉州改邵州而敦厚遂黜 

　　戊子仓部员外郎王循友言国家平昔漕发江淮荆浙六路之粟六百二十余万和籴之数又在其外而近岁上供之数才二百八十余万除淮南湖北凋残最甚蠲放之外两浙号为膏腴沃衍粒米充羡初无不耕之土而较之旧额亦亏五十万石此盖税籍欺隐豪强巨室诡名挟户多端以害之也比者两浙漕臣建议欲正经界朝廷从而行之若使尽究隐田庶几供输可足旧额欲望训敕诸路漕臣各令根检税籍之失上谓辅臣 

曰所论可行盖农桑衣食之本然须有所劝惩勿为文具 拱卫郎行营右护军后部提振军马吴拱充阶成岷凤路兵马都钤辖 国学进士敦义重赐旌表门闾义重莆田人本军言其事母至孝甘露降于墓庐故有是命 
　　壬申殿中侍御史李文会论右宣教郎签书江阴军判官厅公事蔡楶不法勒停上曰不按发监司须当行遣天下事必待台谏论列台谏 

岂能尽知之监司乃朝廷耳目岂可坐视不举于是提转王鈇李椿年张叔献皆坐降官 诏三衙及御前诸军统制统领将官月支供给钱自百五十千至三十千凡五等自今诸军擅差军兵回易委主仰及兴贩州县收捉押赴朝廷依私役禁军法所贩货物计赃坐罪必罚无赦州县知而不举与同罪时既已罢兵而诸将犹回易以营其私议者以为浸坏军政故有是命既而尚书省乞都统制月支供给钱二百千从之尚书省奏在七月甲子棣州防御使镇江府驻劄御前中军副统制成闵为殿前游奕军统制 中侍大夫武胜军承宣使鄂州驻劄御前选锋军统制李道为前军统制先是军官老病者皆授添差杂军都统制田师中言本管军马不可阙官故有是命于是中军副统制郝晸升权选锋军统 

制后军副统制李山迁中军副统制余以次升焉按前军统制张宪以十一年十二月诛死今且二年不知何以始差正官当考 资政殿学士提举临安府洞霄宫张澂薨 
　　癸巳寿星院乞拨给度牒上曰朕观昔人有恶释氏者即非毁其教有好释氏者即崇尚其徒二者皆不得中朕于释氏但不能使其太盛耳言者皆欲多鬻度牒以资国用朕谓不然一度牒所得不过一二百千而一夫不耕其所失岂止一度牒之利若住拨十数年其徒当自少矣 检校少保武当军节度使知兴元府兼川狭宣抚司都统制杨政辞还镇命坐赐茶 

　　甲午宫正翰氏为才人 
　　丁酉敷文阁直学士知临安府王焕言太学将毕工养士之费当预备已括到民间□占白地钱岁入三万缗有奇养士三百恐可足用从之 
　　戊戌辅臣进呈钧容直乞推赏上曰乐人无出官法可与支赐及转资昔有教坊官求为郡者太祖以唐庄宗为监不与之止令于乐部转迁此祖宗之良法也 吏部员外郎周执羔转对乞戒诸路监司巡按检视簿书凡财用之出入无簿书押者必按以不接之罪又乞命帅臣区 

别条目下诸路州军广行搜访徽宗御制皆从之臣谨按秦桧再当国柄十有八年自定和策勋之后士大夫无有敢少违其意者故一时轮对臣僚但毛举细务以应诏旨如绍兴二十七年六月黄中所论及上谕大臣之辞盖可见也故自今年以后至绍兴二十五年十月己卯以前执事面对劄见于施行者共有二百二十四事盖撮其大略书之其间则亦有关于民间利害者盖自可以考其人焉 
　　辛丑温州进士蔡大忠上书献太平十慎论人主诚心等事当有始有终上以其言有理熊克小历在七月己未按日历实在此日降旨但七月辛酉上语及之克不详考耳 

　　壬寅端明殿学士签书枢密院事程克俊仍旧职提举临安府洞霄宫克俊为言者所攻及引疾故有是命 
　　甲辰中书舍人张广提举江州太平观坐朋附程克俊动摇国是为殿中侍御史李文会所劾也或曰中书舍人杨愿疑广薄巳愬于秦桧故因事斥之汪藻撰广墓碑云公在后省见事有不当人心者必谆谆为上言之其托缘幸恩缴词头者非一人益叹重焉由是勋臣辈大不乐公而公不恤也居无何吏部关引赦行词公欲广上恩泽为之秉烛草制言者咎公太遽罢中书舍人按今日历所载文会全章乃殊不及此事 

不知何也王明清挥麈录余话云张彦实掌外制杨原仲并居西掖代言多彦实与之润色初亦无他彦实偶戏成二毫笔绝句云包羞曾借虎皮蒙笔阵仍推兔作锋未用吹毛强分别即今同受管城封原仲以为诮已大怒愬于秦会之谕言路弹之彦实以本官罢为宫祠 右宣教郎元盥行太学录盥已见绍兴元年四月全州文学师维藩权国子录维藩已见绍兴元年八月维藩既上书不得用聚徒于福州之长溪闽浙之徒从之者数百人福清林栗其高弟也至是以累举得官会太学初建国子司业高闶等言维藩博通古今士人推服建学之始宜得老成诱掖后进辅臣进呈上曰师儒之任尤当遴选须心术正者为之将以经旨喻后进若有邪说学者从而化之为害不小既而右司谏詹大方言盥刻 

薄岂足当师儒之任盥遂罢去何俌龟鉴太学之补则曰士人进取不可不谨今日所养可以见异日之所为学官之除则曰师儒之任尤当遴选须得心术正者与之讲解则学校不为无益也 武功大夫忠州刺史合门宣赞舍人新知钦州刘绍先贷死除名械送廉州编管籍其赀坐前任统兵官虚招效用盗请钱米故也 
　　庚戌金人遣通问使徽猷阁待制洪皓直龙图阁张邵修武郎朱弁还行在先是金主亶以生子大赦令燕云汴三台普度童行有籍于官者为僧及道士奴婢欲脱隶役者才以数千请嘱即得之得度者亡虑三十万于是始许皓等南归中兴奉使几三十人生还者三人而已时右 

文殿修撰崔纵右武大夫和州团练使郭元迈与靖康所遣徽猷阁待制张宇发尚书主客郎中林冲之皆没于敌至是敌以纵遗骨递还初皓既辞官敌复令往云中校进士识金法尝被任使者永不可归皓称疾固辞不得命考官孙九鼎与皓有太学之旧为之请金乃许之 
　　辛亥翰林学士兼侍读资善堂翌善秦梓充龙图阁学士知宣州梓引疾乞退故有是命 处州军士杨兴等谋杀守臣左朝请大夫徐伋以叛为军校张行所告捕诛之 
　　癸丑上谓辅臣曰近观诸郡所奏便民五事固有法已该载亦有一方之便朝廷未知者宜委都司看详其便民者即与施行无事虚文也 

是日徽猷阁待制提举江州太平观胡舜陟死于静江狱初大理寺丞燕仰之袁楠至静江遂以舜陟属吏居两旬辞不服而死舜陟再守静江有惠爱邦人闻其死皆为之哭丐者亦敛数千钱致祭既而舜陟妻汪氏诉于朝诏左朝奉郎通判德庆府洪元英究实元英言舜陟受金事涉暧昧其得人心虽古循吏无以过上谓秦桧曰舜陟从官兼罪不至死勘官不可不惩于是仰之楠皆送吏部行遣在明年二月甲申今并书之 
　　秋七月戊午朔上谓大臣曰昨访遗书今犹未有至者朕观本朝承五代之后文籍散逸太宗留意于此又得益昶李煜两处所储益之一时始备南渡以来御府旧藏皆失宜下诸路搜访其献书者或宠以官或酬以帛盖教化之本莫先于此也 

　　己未复置国子监书库官一员 
　　庚申权尚书礼部侍郎秦熺兼资善堂翊善 秘阁修撰知庐州李谊卒诏复敷文阁待制致仕 
