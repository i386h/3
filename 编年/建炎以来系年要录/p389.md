<!-- { "loadSidebar": true } -->
　　八月丁丑左奉议郎知大宗正丞兼工部员外郎王圭面对言县令之职于民尤亲近年以来告讦成风善于其治或遭诬诉有司极其锻炼故作邑者惧祸之及一切因循苟且为自全之计责其尽绥抚之方势有不可欲望圣慈付之有司略为措置申严行下不惟以绝冤滥亦使能者知勉以副陛下责成之意诏刑部措置申省 
　　戊寅左朝散大夫汀州居住赵令衿追一官勒停令南外宗正司委官专一拘管法寺言令衿谤讪不逊故有是命 
辛巳秦桧进乞差刑部尚书韩仲通户部侍郎曹泳看详守臣到任所陈裕民五事上曰守臣陈献利害当令国与民皆足乃为称职如建炎间时方艰难财用匮乏翟汝文知越州乃尽放散和预买及鉴湖官租不恤国计而专欲盗名如此等人国家何赖也中兴圣政臣留正等曰古之为国者有城郭宫室宗庙祭祀之礼有诸侯币帛饔飱百官有司之事是其势不得不取诸民然而圣人犹以为不得已也由是量所用以赋之为之什一之法不敢有加焉过乎此则百姓有不足是桀之道也不及乎此则君孰与足是貉之道也二者圣人皆以为有罪也今之事君者曰我能为君惠养元元爱惜生民彼国计之有无吾不知焉是贼国盗名之人也若夫剥下以益上献佞以营私曰我欲为君充府库而已此又古之所谓民贼而其罪当不止与盗名者同科由是观之太上皇帝论臣所言利害必国与民皆足乃为称职者盖古者取民之法当如此 殿中侍御史徐嚞言近者臣僚论列赵令衿罪恶已蒙付之有司施行臣访闻事目内一项称令衿与赵鼎之子汾终日开怀痛饮临别厚赆之且寄以书信未知所寄何人臣窃谓汾故宰相之子乃甘心与人递送书信决有奸谋密计窥伺朝廷事机傥不究治则罪恶不彰为国产祸不可不虑诏送大理寺究治 
壬午左中大夫知镇江府张修国子正王复并为监察御史修厌次人曹泳之为小吏也尝以赃污被劾修力庇之复自枢密院效士登第骤除台官人皆骇愕 右承议郎新浙东安抚司主管机宜文字王晓通判温州晓会弟也 
　　癸未左从事郎秘书省正字张震特引对诏改合入官 
　　甲申秦桧进呈敷文阁待制提举台州崇道观苏符右宣奉大夫知建康府宋贶欲并复敷文阁直学士上曰符轼之孙与复职名甚善上因言和议之初李光凶悖蔑视朝廷专欲沮坏大计符初赞和议甚力后乃变其说盖有捭阖之风也 国子司业兼权直学士院沈虚中权尚书兵部侍郎 大理卿张柄权刑部侍郎 秘书省正字洪遵兼权直学士院遵之除日历不载但于此月壬辰书宰执进呈洪遵乞罢翰苑事壬辰在此月后八日按是时翰苑乃虚中独员虚中既改除则不容一日无官也且附此更求他书参考 
　　丙戌尚书吏部侍郎兼侍讲董德元参知政事德元登第七年而执政自吕蒙正以后所未有熊克小历德元自吏部尚书除盖误 诏人户身丁免丁钱可特放一年以御前钱依数还户部凡为绢二十四万匹 
　　丁亥尚书刑部员外郎张嶬陈良翰并为大理少卿 
　　己丑广东经略司言于占城国计置驯象来贡称真腊国自要进献上曰祖宗时每遇大礼须用此今见有驯象若其未至姑俟之可也 诏都督府所至官庄及牛租可日下放免今后不得起理元降指挥更不施行 
　　庚寅殿中侍御史徐嚞右正言张扶监察御史王葆并兼崇政殿说书 左朝请郎新知泰州王扬英直秘阁知眉州 左文林郎行国子录曹冠为左宣义郎冠特被引对乃有是命后三日除太常博士寻兼权中书门下检正诸房公事冠引对在是月己丑 
　　辛卯枢密院编修官兼权检详权枢密都承旨薛仲邕面对论今明良一德坐致太平使监司守贰不妄用不横歛则郡县无缘骚扰乞申严行下从之 
　　壬辰宰执奏事次上曰顷韩世忠纳宅子当令移左藏库及仓欲以仓基造二府以处执政此祖宗故事今各散居非待遇之体降指挥已三年矣转运未见施行可呼至都堂传旨催促并要日近了毕合用物料工钱于御前请降不得科敷 权尚书刑部侍郎张柄充敷文阁待制知潭州柄秦桧死党也时张浚谪居永州桧犹忌浚故俾柄与汪召锡共察之 权尚书兵部侍郎沈虚中依旧权直学士院秘书省正字洪遵改兼权中书舍人遵乞罢权翰苑故有是命 
　　癸巳左朝散大夫昭州编管洪兴祖卒初赵鼎罢相居会稽其门人方畴为言桧答张九成有立朝须优游委曲之语事见绍兴八年十月因曰秦相亦今之贤者安得有此怪论鼎曰此南方之所谓贤者北方之贤者必不尔也畴曰公既知之安得荐之于上乎鼎曰张德远罢相之后鼎再相上曰卿既还朝见在政府去留惟卿意鼎曰秦桧不可令去一日桧留身下殿有喜色谓鼎曰桧适求去上云公自知桧令桧与公商量鼎握桧手曰吾辈当以国事为心也桧由是安迹盖行止非人之所能为也至是畴默数桧再专国柄十有八年士大夫死于其手者甚多则鼎言非人之所能为信哉 右迪功郎张用和赠承务郎官其一子以权潭州安化县尉捕贼死事本路提刑司为之请也 
　　甲午直秘阁两浙转运副使钟世明乞四川诸路应系大铁钱并依利州路作二文使用官司不得括责拘收从之蜀自汉以来用铜钱至公孙述据蜀始更造铁钱历代仍用铜钱孟氏广政初复铸铁钱与铜钱互用国朝乾德三年平蜀后吕余庆镇蜀日首与沈义伦奏乞拣出铜钱计纲发充上供其川界止行用铁钱后以为非便淳化间仍令两川铜铁钱兼用先是益卭嘉眉等州皆铸铁钱每岁五十余万缗后因李顺之乱罢铸久之民间阙钱始用私行交子因而弊端百出景德三年张咏上言受诏与转运使黄观同裁度嘉卭二州所铸钱每铜钱一小铁钱十相兼行用自后人多盗镕大中祥符七年凌荣又请铸大钱以一当十嘉州钱监名丰远卭州钱监名惠民止于两州置炉鼓铸嘉祐四年赵抃为转运使奏以蜀中铁钱甚多乞罢铸十年以宽民力是岁祫享赦文中行之熙宁间转运司复言罢铸累年民间见钱阙少乞行下三司详度减半铸钱与交子相权诏从之后废嘉州丰远监至建炎二年卭州复罢铸绍兴十五年郑刚中为宣抚副使始复利州绍兴监铸大小钱岁各五万施州广积监者起于绍圣三年其所用炉料悉于清江县籍定人户家业敷买南平军广惠监者所用铁炭皆取于炉户而于所佃田上捐其租税广积监岁额万缗广惠监万五千缗皆供本州省计而已 
　　丙申宰执进呈直秘阁提举福建路市舶郑震劄子占城国遣使赍到进奉表章方物并书信上宰相见听候指挥缴纳礼部欲令近上二十三人到阙仍令本司差熟事使臣引伴前来宰臣秦桧奏欲依所请内献宰臣等物乞说谕不当创例上曰可依典故其书信婉顺说谕不须创开新例 
　　丁酉左承议郎秀州州学教授陈岩肖为诸王宫大小学教授岩肖在秀州为秦桧立祠堂于学舍熺归稍荐用之俄兼权考功郎官 
　　己亥龙图阁直学士知洪州张宗元罢时秦桧忌特进永州居住张浚尤甚每台谏官劾疏必使及之殿中侍御史徐嚞即言今阴邪逆党尚尔交结簧鼓众听撼摇国是宗元天资阴狡顷在川陕与浚大误国事今书问往来健步络绎无一日无之浚之诸仆皆寄名帅司亲兵月置银与之时江西转运判官张常亦笺注宗元与浚寿诗右宣教郎添差安抚司主管机宜文字徐樗又疏宗元之短宗元遂罢樗南昌人也 
　　庚子宰执进呈大理寺丞郭唐卿面对劄子论远方公皂买卖文引乞取扰民乞申严法禁 大理评事沈正度劄子论朝廷罢免行钱尚虑四方官吏仍旧于行市亏价买物望委监司常切觉察皆从之 
　　辛丑诏臣寮合得紫衣师号昨因住卖权停给赐可依条给还宰执除落职等人外令有司检举今后与免厘革 
　　壬寅右朝请郎知衢州王彦傅为江淮荆浙福建广南路都大提点坑冶铸钱 右中大夫新知泸州王师心改知洪州左朝请郎新知阆州周执羔改知夔州夔路诸州地接蛮獠易以生事至是或告溱播夷叛其豪帅请遣兵致讨执羔使诫之曰朝廷用尔为帅今一方驿骚责将焉往能尽力则贳尔而已一兵不可得也豪惧斩叛者以献此事不得其时熊克小历系之绍兴二十四年六月末误也是时执羔方知眉州今因执羔除帅附见 右中奉大夫直龙图阁钱端礼知衢州 
　　九月丙午左朝奉大夫新知资州左守道言国家推行茶法为利甚大比年以来给卖茶引多有亏欠欲乞应州县产茶地分官募有力之家权给木记置场收买候收成毕日差官秤盘见数依字号给卖与有引商旅庶几私贩之弊自革而官课日益增羡诏户部看详申省后数日宰执奏事上因问今天下一岁茶利所入几何秦桧曰都茶场等三处一岁共得卖茶钞钱二百七十余万贯上曰比承平时少陕西诸路故其数止此上问在辛亥今联书之 
　　丁未大理评事巩衍面对论远方受纳人户匹帛不应绳式者往往以退印为名用油墨损污或乾没入官甚者掩为已有望申严禁止仍许越诉诏监司按劾御史台弹奏 
　　辛亥降授左奉议郎知遂宁府李文会知泸州 直秘阁提举福建路市舶郑震知严州 左朝散大夫直秘阁杨揆特降一官仍落职揆尝以事为秦桧所憾屏居台州不敢出者将二十年桧怒不已守臣刘景即奏揆有田在黄岩县不依上户输纳科敷虽会赦犹有是命王明清挥麈录称揆知楚州欲斩秦桧事盖误已辩之见建炎四年十月 
　　癸丑权户部侍郎曹泳言江淮荆湖广福九路上供钱物粮斛依条发运司注籍稽考催促自罢司之后别无总辖拘考缘铸钱司职事简少欲望就委兼管拘催驱考九路上供钱物粮斛每岁以诸路漕司催发及一路州军起发数目比较申取朝廷指挥从之时新除铸钱官王彦傅本泳辟客故其所陈如此 
　　乙卯持服前安德军节度使龙神卫四厢都指挥使张子盖依前官提举佑神观免奉朝请以服阕从吉也 
　　丙辰大理评事俞长吉面对论村落酒坊多因农民婚嫁之礼纵其私酝不即掩捕望许保伍告官重寘典宪诏申严买引条法行下 
　　丁巳太师尚书左仆射提举详定一司敕令秦桧等进呈绍兴宽恤诏令二百卷自郑康佐建请已见绍兴二十三年八月乙酉至是再踰年乃成凡五十门诏镂板颁降 
　　己未大理评事刘敏求面对言在法夏秋二税分立三限近年县邑往往初限未周即行监拷望申严法禁从之 
　　辛酉右承议郎新福建路安抚司主管机宜文字王韅添差通判秀州 
　　丙寅秘阁修撰提举佑神观秦堪充敷文阁待制堪妻令人赵氏进封郡夫人直徽猷阁主管佑神观吴益升直宝文阁以秦桧提举编宽恤诏令推恩也 
　　丁卯敷文阁直学士提举佑神观秦埙试尚书礼部侍郎 
　　冬十月乙亥朔秘书省正字张震面对言陛下临御以来兴学校制礼乐天下学士靡然乡风臣愿申敕天下学校禁专门之学使科举取士专以经术渊源之文其涉虚无异端者皆勿取庶几士风近古从之 
　　丙子右朝请郎新知无为军张永年直秘阁永年阁之子与秦桧连婚至是献其父文集于朝故有是命仍诏阁身后依条合得恩数令永年经有司陈乞 
　　戊寅诏绍兴二十六年分民户二税不得合零就整令户部行下诸路监司州军遵守如违许经尚书省越诉 
