<!-- { "loadSidebar": true } -->
　　己巳诏太尉韩世忠应得恩数如两府例上谓辅臣曰世忠有功宜厚赐予朕昨遣中使赐带笏狨坐以宠之矣 尚书左仆射吕颐浩屡请因夏月举兵北向以复中原且谓人事天时今皆可为何者昨自维扬之变兵械十亡八九未几敌分三路进兵江浙兵皆散而为盗自陛下专意军政拣汰其冗修饬器甲今张浚军三万有全装甲万副刀枪弓箭皆备韩世忠军四万岳飞军二万三千王＜王燮＞军一万三千虽不如浚之军亦皆精锐刘光世军四万老弱颇众然选之亦可得其半又神武中军杨沂中后军巨师古皆不下万人而御前忠锐如崔增姚端张守忠等军亦二万臣上考太祖之取天下正兵不过十万况今有兵十六七万何惮不为且向者邵清扰通泰张琪劫徽饶李成破江筠范汝为据建剑孔彦舟马友曹成等为乱于江湖朝廷枝梧不暇今悉已定又自敌之南牧莫敢婴其锋者近岁张俊获捷于四明韩世忠扼于镇江陈思恭击于长桥而张荣又大捷于淮甸良由敌贪残太甚天意殆将悔祸又敌以中原付之刘豫而豫烦碎不知国体三尺童子知其不能立国事固可料观宇文虚中密奏虽未可尽信然敌骑连年不至淮甸必有牵制则天意盖可见矣今韩世忠已到行在臣愿睿断早定命世忠张俊与臣等共议决策北向令世忠由宿泗刘光世由徐漕以入又于明州留海船三百只令范温阎皋乘四月南风北去径取东莱此数路皆有粮可因不必调民馈运大兵既集豫必北走所得诸郡就择土豪为守敌举兵来争其地则彼出我入彼入我出扰之数年中原可复况今之战兵其精锐者皆中原之人恐久而销磨异时势必难举此可为深惜者也颐浩此＜锍-釒＞在今年而不得其月熊克小历系之二月末间恐误＜锍-釒＞称韩世忠已到行在当是此时若二月则世忠尚在湖南不应云尔也＜锍-釒＞又称后军陈思恭疑传写之误思恭去年九月已死矣今改作巨师古庶不抵牾 
　　庚午诏自今御笔并作圣旨行下时右谏议大夫徐俯言祖宗朝应批降御笔并作圣旨行下自宣和以来所以分御笔圣旨者以违慢住滞科罪轻重不同也今明诏许缴驳论列当依祖宗法作圣旨行下方其批付三省合称御笔三省奉而行之则合称圣旨然后名正言顺人但见宣和御笔谓不当然不知祖宗御笔不少王广渊在仁宗朝尝编类成书以为后法乞依故事施行上从之 右宣教郎韩亮特进秩三等以参知政事孟庾言亮从其父剿除贼寇备见勤劳故也 礼部尚书洪拟言近时吏强官弱官不足以制吏官有以财用不给罢者吏未尝过而问也官有以刑名失当罢者吏未尝过而问也官有罪吏告之有司治之惟恐后吏有罪官按之则相疑曰岂＜宀十见＞纵致然耶故任职者官以不按吏为得计宜其所在奸吏专权擅势大作威福臣窃愤之愿诏有司立法应官除名者吏勒停官冲替者吏放罢官能自按吏则许免失觉察之坐如此则吏强官弱之风寖衰矣上谓宰执曰朕思此一事要在官得其人吏不敢舞文为奸吕颐浩曰缘官不知法致吏得以欺上然之其后刑部言吏犯赃私罪已有正法拟所请难行事遂止刑部议下在明年正月辛亥 户部尚书黄叔敖请仿在京法应见缗出临安诸门者五千已上收其税匿不自言半没官半给告者后二日诏见缗出门毋得过十千其收税勿行 
　　辛未广东经略使汪伯彦始受命时虔寇谢宝以众数千攻博罗县伯彦遣官兵募土豪与战各有胜负宝乞就招士民言远人不谙战守愿从贼请以安人情伯彦以便宜授宝承信郎贼遂散熊克小历云诏伯彦知广州未拜会盗数万侵广东围城邑郡人相率请伯彦讨贼伯彦乃出领帅事既而贼亦遁去此盖汪藻撰伯彦墓碑之词非其实也今以伯彦自奏招安事修入状在日历明年四月二十八日中兴圣政上曰朕尝思创业中兴事殊祖宗创业固难中兴亦不易中兴又须顾祖宗已行法度如何坏者欲振坠者欲举然大不容易此实艰难朕不敢不勉也臣留正等曰创业中兴殊未可以难易分也盖削平僭叛混一区宇与夫救溢扶衰重光基绪自非明圣之主负大有为之志安能办是功业哉太上皇帝因论创业之难而深念中兴之不易且欲勉强而力行故能拨乱反正中兴炎祚三纪之间方内晏然盖大有为之志已先定于图复之初矣 
　　壬申上谕辅臣曰自昔中兴岂有端坐不动于四方者将来朕抚师江上朕观周宣王修车马备器械其车攻复古一篇可见若汉世祖起南阳初与寻邑之战以少击众大破昆阳其下如唐肃宗虽不足道能用郭子仪李光弼以复王室朕谓中兴之治无有不用兵者卿等与韩世忠曲折议此否如朝廷细事姑付有司卿等当熟讲利害朕前日与世忠论至晚膳过时夜思至四更不寝朕与卿等固有定议昨日批出可更召侍从日轮至都堂给劄条对来上朕将参酌以决万全吕颐浩等曰谨奉圣训 吏部侍郎韩肖胄言今日之势终当用兵如晁错之论七国以为削亦反不削亦反金人犹是也继因赐对面奏贼豫盗据中原人心不附宜出不意遣兵将鼓行进讨声言翠华再幸金陵督使过江愿赐睿断克成大勋时颐浩亦召世忠至都堂谕以焚毁刘豫粮料事世忠曰此乃清野之法不可不行礼部尚书洪拟独言国势强则战将士勇则战财用足则战我为主彼为客则战陛下前年幸会稽今年幸临安兴王之居未定如唐肃宗之在关中光武之在河内也又迩者诸将虽有邀击小胜未见雷合电发以取大捷又江浙农耕未尽复淮甸盐筴未尽通平日廪给尚艰缓急将何以济又千里馈粮士有饥色今使千里出战则彼逸我劳凡此皆可以言守未可以言战也拟归语家人曰吾知迎合可取高位然岂以一身之故误国事耶中兴圣政臣留正等曰兵凶器也有时而致吉战危事也有时而致安争逆德也有时而致顺少康非兵不能以中兴于夏宣王非兵不能以中兴于周光武非兵不能以中兴于汉肃宗非兵不能以中兴于唐国家艰难之初敌骑猖獗直欲长驱东南非太上皇帝亲总六师指授诸将挫其锐锋而夺敌师之气敌肯为前日之和哉暨金亮渝盟拥百万之师压我淮上非诸将角数战之胜太上决亲征之策致彼凶徒自相残戮圣上缵承继兴师讨敌肯为今日之和哉太上皇帝谓中兴之治无有不用兵者斯诚不易之论 秘阁修撰知临安府宋煇言本府酒税课利乞依扬州例权免分拨诸司应副本府支使俟移跸日如旧从之 诏吉州榷货务见卖广南盐钞并增贴纳钱如淮浙例癸酉尚书右司员外郎曾统为殿中侍御史监察御史唐煇守左司谏 尚书户部郎中王衍充枢密院检详诸房文字 
　　甲戌殿中侍御史黄龟年守太常少卿 右司谏刘棐充集英殿修撰知台州 江浙荆湖广南福建都转运使张公济言诸路州军财赋出入并许取索点检如上供钱不足乞以转运司移用钱依条限补解如漕司别作名目支用者许行按劾从之 诏淮浙盐场所出盐以十分为率四分支今降指挥以后文钞二分支今年九月甲申以后文钞四分支建炎渡江以后文钞用户部尚书黄叔敖请也先是吕颐浩以对带法不可用乃令商人输贴纳钱至是复以分数均定如对带矣 命潭鼎荆鄂帅守李纲等四人约日会兵收捕湖寇初纲以湖广宣抚使赴湖南闻曹成将自邵入衡以趋江西而韩世忠所留提举官董旼亲兵才数百人势不足以弹压即驻师衡阳遣使谕成使散其众成至衡纲召与语俾率其余众四万诣建康时马友之将步谅有兵二万掠衡山泊吴集市纲留统制官韩京屯茶陵以扼贼而亲帅大军自白沙潜涉江谅不虞其至遂出降至是以闻诏纲精加拣汰得七千余人隶诸军此并据纲行状不得其日按史纲以十一月癸酉奏步谅解甲公参故且附此纲寻入潭州械右朝奉郎知醴陵县张觌属吏权摄官以渐易置赃吏稍戢纲延见长老问民疾苦皆以盗贼科须为言乃檄州县非使司命而擅科率者以军法从事应日前科须之物并以正赋准折又遣统制官郝晸降溃将王进于湘乡吴锡擒王俊于邵阳自是湖南境内溃兵为盗者悉平惟湖寇杨太据洞庭文榜指斥言词不逊纲命统领官李建马准吴锡分屯湘阴益阳桥口以备之湖南无水军纲乃拘集沿江鱼网户得三千人屯潭州言于朝乞合兵讨荡诏湖北安抚使刘洪道知鼎州程昌＜宀禹＞荆南镇抚使解潜遣兵会之仍权听纲节制 
　　乙亥赐新除殿中侍御史曾统进士出身时统以故事任子不除台职又与谏官徐俯连姻为言诏统元祐石刻名臣之子特赐进士出身统乃受命 诏江东西宣抚使韩世忠措置建康营田募民如狭西弓箭手法 故正议大夫唐恪赠观文殿学士以其子瑑言恪在围城中不获伸迎奉二圣之谋乃饮药而死故也中书舍人胡松年奏恪辅政无状陛下谓其累经赦宥特与复职臣不敢轻议若曰嘉其死节愿诏有司详考寔状命遂寝王明清挥麈录误以松年所奏为张澂已辨之见建炎元年二月癸未注 
　　丙子尚书考功员外郎朱异兼权监察御史充浙西宣谕代曾统行异桐庐人也 右承务郎任申先守尚书考功员外郎 
　　戊寅闽盗范忠掠龙泉县忠范汝为余党也与其徒千余为盗犯建州之松溪尉吴某及宝文阁待制知泉州陈戬之妻皆为所杀至是去而之处州 
　　己卯起居舍人方訚充右文殿修撰知衢州从所请也于是修注官全阙乃命太常少卿黄龟年秘书少监洪炎兼权 谏议大夫徐俯奏监察御史李霭素无行检诏霭主管台州崇道观 右通直郎新通判温州陈桷直秘阁桷机弟也为韩世忠官属用世忠请而命之中书舍人胡松年言中秘图书之府祖宗以来非儒学名流不在此选桷虽久在军中宣力恐于职名非所当得乞于等第推赏外更与量行转官从之 是日宣谕五使刘大中胡蒙朱异明槖薛徽言同班入见上谕曰比所下诏令州县徒挂墙壁皆为虚文今遣卿等务令民被寔惠守令民之师帅县令尤亲于民奸赃之吏必须按发公正奉法之人必须荐举如山林不仕贤者亦当具名以闻平反狱讼观风问俗等事并书于历朕一一行之此非寻常遣使比也乃诏异改浙东福建蒙浙西大中江东西徽言湖南而槖使广东西如故其分镇地分令镇抚使选清廉强明官遍历所部徽言请州县已蠲租赋文簿建炎改元已前者并行焚毁又乞所至州县吏无大过而职事不办者如汉薛宣守冯翊故事听臣两易其任不理遗阙翌日上谕大臣曰近临遣五使面谕丁宁非往时遣使之比朕欲寔惠及民可依所奏焚毁示民不疑如有合对移官具事因申省取旨初五使将行上命各赐内帑帛二百大中等辞上谓大臣曰朕欲出使无扰一切不受馈遗若不赐予何以养廉耶辛巳上谓辅臣曰昨日大理少卿元衮面对朕戒谕以持法明恕如宣和间开封尹盛章王革可谓惨刻吕颐浩曰惟明克允用刑所先也 
