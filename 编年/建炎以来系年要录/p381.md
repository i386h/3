<!-- { "loadSidebar": true } -->
　　是月诸路发解举人而右文殿修撰秦埙当就两浙转运司取应桧亲党或谓平江府观察推官萧燧曰秋试必主文燧诘其故曰丞相有孙就举漕台将以属君燧谢曰燧初仕敢欺心耶漕檄下乃秀州也至则溢员就院易一张教授者去埙果前列燧青江人进士甲科既为桧所怒自是浮沉州县者十年此以谢谔所作燧行状修入但行状称丞相有子又称熺果前列皆小误也熺绍兴十二年登科燧十八年登科盖在其后今年就举者乃埙耳日历绍兴二十六年五月辛丑汤鹏举论陈之茂为秋试考官违法营私取秦埙于高等不知之茂此时为何官当考 
　　九月丁亥朔左承议郎王之望提举荆湖南路常平茶盐公事之望自荆门代归献启于太师秦桧历叙劳绩每句＜锍-釒＞解其下凡数千言又上少保秦熺书颂其德合于坤之六二熺喜遂有是命 
　　戊子诏自今行在官司断配罪人应隶本州本城者并配近行在州其巳配隶者令所属配出门以大理少卿张柄援在京旧制有请也 
　　壬辰秘书省正字兼权中书舍人周麟之罢以右谏议大夫史才论麟之意在即真常怀不满乃与在外狡佞失志不得逞者阴相交结专为是非诳惑群听故也 
　　癸巳熙州观察使都总领河南蕃兵将陇右郡王赵怀恩为鼎州观察使充成都府兵马钤辖 
　　甲午上谓大臣曰闻潼川路水灾可令转运常平司将被灾州县检放赈济 
　　丁酉右从政郎监行在太平惠民北局林一鸣为敕令所删定官一鸣一飞弟也 
　　己亥右谏议大夫史才言临安府府学教授杨良辅素无术业顷充平江府考试官升黜失当不平之恨闻于邻境诏罢之平江府秋试升黜不知邻境何以闻不当者 
　　庚子敕令所删定官吴曾面对乞禁采捕鹿胎为饰因举真宗皇帝不杀羊羔事以为自澶渊讲好之后十有九年不言兵而天下富庶者其源盖出于此望诏有司告诫士庶之家并不得戴鹿胎冠子及所产之地不得采捕庶几上副陛下好生之本意诏刑部申严施行 
　　辛丑大理寺丞郭唐卿面对论州县推勘罪人于他处追取会问往往回报稽留致淹刑禁乞申严令甲程限施行从之 
　　乙巳左中大夫吴■行监察御史■自楚州召还入对论两淮定税之初乞委监司守臣督责诸邑县令务要均平庶几民被实惠既对遂有是命 
　　丁未右文殿修撰新知庐州曾慥乞与建康府都统制王权同议营田上曰当令熟议其可否如与之中分其利使军人乐然从之乃可行也 
　　己酉直秘阁知临安府赵士粲与直徽猷阁知绍兴府曹泳两易仍各进职一等 
辛亥宰执进呈左朝奉大夫知静江府陈璹奏广西边面阔远兵额颇多税米所入不足赡给祖宗以来随苗和籴每石价钱四百或五百文足而漕司从来以苗米支移所纳价钱每石却至三贯文足比之所支和籴本钱多至数倍望委本路帅臣与转运司官公共相度少增和籴之直略镌折米之价务令适中俾民力稍纾漕计不乏实公私经久之利诏户部取索措置申省上又曰璹善治郡与除直秘阁知潭州其他有昬耄不任事之人令自陈宫观时秦桧当国凡谪官在岭外者虽其亲旧不敢相闻盖倾险急进者或窥伺中伤以为奇货璹颇能调护迁客左朝奉郎通判静江府汪应辰桧之所不乐者璹独与之相善至是桧荐璹有材召赴行在至则复以长沙命之上亦莫测其故也日历二十六年七月戊申载上语云陈璹本秦桧所荐谓其才可作帅召来不旬日复遣去莫晓其意乃与日历所载陈璹善治郡圣语全不同疑宋朴所修时政记有迁就也 
　　冬十月丙辰朔皇侄琼州观察使居广迁常德军承宣使亲贤宅宗子六子并进一官以居广等自陈祖父各任节度使并于靖康年中扈从二圣过军前其后该遇大礼并圣节合得恩泽共一百二十余次乞比附收使故有是命 秘书省著作佐郎丁娄明面对言州郡税额自祖宗以来取之有制而吏弗遵守乃于额外诛求以助公帑望诏有司凡诸州于额外收税及增置专栏非理搜检者长吏而下悉置典宪仍委监司按劾翌日进呈上可其奏因谕曰娄明所论多是专栏等作过其间监官或通知利不尽归公家而害及百姓如临安尤甚可令曹泳与漕司多方约束 
　　丁巳侍御史魏师逊言郡守年及七十欲令许其自陈宫观庶几公私两得其便若犹有志在忝窃不自退省者仍望朝廷取索职位姓名与理作自陈宫观从之 
　　戊午监察御史施钜为中书门下省检正诸房公事监察御史吴■行尚书左司郎中后五日以钜为大金贺正旦使带御器械冀彦明副之■为贺生辰使合门宣赞舍人张彦攸副之彦明开封人也彦攸巳见 
　　己未责授朝奉郎少府少监全州安置刘岑特差主管台州崇道观建昌军居住 左朝奉大夫直秘阁王缙致仕从所请也 
　　庚申太府寺丞兼权刑部员外郎史祺孙令吏部差监临江军新涂县酒税时武臣孙士道者习幻怪之术而朝士或与之游祺孙至执弟子礼大理正石邦哲谢邦彦皆从之侍御史魏师逊奏祺孙败俗伤教上曰士大夫学先王之道乃从妄人习妖怪之术以欺愚惑众若不罢斥无以戒后人乃有是命时士道巳系狱于是邦哲邦彦皆坐免官石邦哲谢邦彦罢大理正在是月丁丑去此凡十八日未知与宋朴有无相关当考 
　　壬戌右朝请大夫邢总特降一官以前知道州失觉察诸县催理积欠二税会赦乃有是命 
　　丙寅国子监主簿郑仲熊诸王宫大小学教授王纶并守监察御史 大理寺丞环周面对乞今后诸州有结解公事不得退回下县如情节不圆令官长审实推鞫依限结断庶无干证骚扰之弊诏刑部看详 
　　戊辰端明殿学士签书枢密院事兼权参知政事宋朴罢右谏议大夫史才论朴执政无状朴闻求去章四上诏以本职提举江州太平兴国宫才言朴为士而不自爱乃违道罔俗与丐者为伍其欺诞罔俗罪不在少正卯之下望重行窜逐诏朴落职 大理评事俞长吉面对言监司郡守闲有喜怒自私僚属少拂其意既无显过可加则必倚阁请俸至有经年无一禄养者欲望严行戒饬如州县官实有罪戾并依法按治不许倚阁请俸从之 
　　壬申右谏议大夫兼侍讲史才充端明殿学士签书枢密院事 皇叔安远军承宣使同知大宗正事士街权主奉濮安懿王祠事 
　　丁丑户部侍郎徐宗说言宣州太平州圩田为水所坏乞委司农寺丞兼权户部郎官钟世明前去措置从之其后世明言宣州化成惠民二圩芜湖县万春陶新政和犹山永兴保成咸宝保胜保丰衍惠十圩当涂县广济一圩每圩长者数十里用工数百万计乞以常平钱米贷民修筑亦从之先是宣州大水其流泛溢至太平州凡太平境内沿湖诸圩悉为冲决会溧阳县丞龚鋈以修圩之策献于秦桧桧乃以干办府丁禩为江东副总管往集其事至是继命世明又以鋈为本路提举司属官俾视其工役既而知当涂县张津谓被水农民流徙过半若令自修力不能办遂用其说共兴长埂周回百八十里包诸小圩未几成然鋈所役夫万计人之死者甚众先是临安府守臣曹泳荐监激赏酒库龚釜于桧使掌平江府秀州庄产釜既改秩即令权监六部门又创立点检人使程顿为名出使二郡釜因遍诣田所相视有瘠薄者即追售田之人勒偿元直民甚苦之鋈釜皆鉴弟津宜春人也此以日历所载绍兴二十六年三月丙辰周方崇论龚釜三月癸亥汤鹏举论钟世明二十八年二月甲辰叶义问论龚釜龚鋈三章参考修入他书盖未见也或谓台官所言多得之风闻未必尽实臣参之以事而无疑考之以时而可据则台官所言乃天下公论何不实之有按日历今年八月二十二日己卯有旨永丰圩巳赐秦桧可令江东转运司并建康府修整损坏去处二十七日甲申有旨新江西副总管丁禩改差江东副总管建康府驻劄替张保过满阙十月二十二日丁丑户部状勘会宣州太平州所管官私圩田内有被水冲破圩垾去处乞委钟世明前去措置有旨依故鹏举劾＜锍-釒＞谓世明见丁禩往太平州修圩遂交结丁禩同往即指此也户部指名乞差郎官往外州干事前亦未有此例是时户部无尚书而侍郎乃徐宗说独真盖宗说专为秦桧营田产故有此请也臣谨按桧擅政之日凡涉私事者于时政记及日历中一切削去而桧又严禁私史故其劳民为己如此等事后人皆不得而知今当因事书之以见其实 大理寺主簿吴伸添差签书保宁军节度判官厅公事 
　　戊寅宰执进呈养济事上曰外路恐奉行灭裂须令实给钱米以施实惠乃诏户部申严行下日历今年十二月二十二日丙子密院检详诸房文字齐旦乞申饬州县如法赈给养济有旨令户部申严行下不知即此事否或日历误系于彼也戊寅乃十月二十三日 侍御史兼崇政殿说书魏师逊试御史中丞 
　　壬午监察御史郑仲熊守右正言前四日仲熊与监察御史王纶俱被引对而仲熊有是命时秦桧秉政久而张俊杨存中为桧所厚于是仲熊首论定国是久任用与推诚于有功之宿将其言率多阿附时论鄙之 
　　癸未御史中丞魏师逊权侍讲 
　　是月金主亮祫享太庙前一夕宿斋正殿祭之日亮被衮执圭乘玉辂备仗卫出通天门诣太庙行礼礼毕易远游冠绛纱袍乘金辂奏乐还宫其后禘祭亦如之祫以三年禘以五年用礼官议也 
　　十有一月按是月丙戌朔丁亥庆远军节度使知福州张澄提举江州太平兴国宫以疾自请也澄未闻命而卒赠检校少保后谥僖敏 
　　戊子右正言郑仲熊兼崇政殿说书 
　　庚寅徽猷阁待制提举江州太平兴国宫张纲引年告老诏进一官致仕 
　　辛卯右朝散大夫知台州张昌主管台州崇道观以引年有请也自是守臣相继有请皆从之昌时年八十九矣王明清称秦桧于官簿中为昌减去十岁巳见绍兴十二年五月戊申昌差知真州注 
　　壬辰经筵讲尚书彻章赐秦桧玉带名马 
　　癸巳宰执进呈上顾谓桧曰朕记此书自说书官尹焞始观焞进讲皆其师程颐之说余无可取桧曰程氏之徒祖宗之讳不避而讳其师之名甚严事君事师之道恐不当有厚薄兼巳受官乃更欲廪人继粟庖人继肉曾不知孟子处宾师之位仕而不受禄则有此礼先是胡安国奉诏修春秋传于诸经正文不讳故桧及之然程颐元祐中实未尝言禄桧盖误也 
　　甲午右正言郑仲熊言工部员外郎杨迥监察御史胡襄心向胡寅之门有识之士为之切齿盖自赵鼎妄立专门互相标榜大开交结诡计周密朝事一切不恤一时群小所聚而寅为之魁及今事巳败而人犹惟寅是向不知国家何负此辈而迥与襄甘心从之凡有从东南来者逈必首诣之访其踪迹略无顾避襄比当秋闱监试题目众巳议定襄乃中夜自易之意私其党初赵鼎立专门之后有司附会专务徇私不论才与不才有是说必寘之高等士子扼腕二十年于兹今襄又为之倡欲使人人尽归于赵鼎胡寅之门而后巳臣所以为国家虑之欲望亟赐罢黜庶使邪正一分而在位者知所戒惧于是迥襄并罢 
　　丙申武德大夫荣州剌史兼合门宣赞舍人提举佑神观潘邵落合职升领和州防御使 
　　己亥平海军承宣使知南外宗正事士珸卒年四十六赠少师追封和义郡王后谥忠靖 
