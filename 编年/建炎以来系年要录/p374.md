<!-- { "loadSidebar": true } -->
　　秋七月庚子上谓大臣曰漕司米纲多差本司使臣往往作毙致湿恶腐坏可依祖宗法差在部短使人庶有顾藉 
　　壬寅集英殿修撰知衢州曹筠为敷文阁待制四川安抚制置使兼知成都府 太府少卿总领四川财赋军马钱粮汪召嗣直龙图阁都大主管成都等路茶马监牧公事直秘阁都大主管成都等路茶马监牧公事符行中守太府少卿总领四川财赋军马钱粮行中尝欲增简州盐筴以其事属雅州军事推官李焘焘力拒之张浚谓有台谏风焘丹棱人初第进士调华阳簿未上读书龙鹤山之巽岩会诏举贤良张浚见其所著五十策善之然不果荐 
　　丁未秦桧奏勿税商贩柴米上曰甚善临安自减定物价之后盗贼消矣 诏皇太后视物微昏召行在医官并草泽医治有效者有官人进秩五等赐钱二万缗白身人赐钱外比类补官 
　　丁巳宰执进呈诸州招填禁军阙额数上曰凡阙额湏令补足此祖宗所极留意者也又奏茶盐法成书上曰法已定当令久远遵守往时随事变更虽可趣办目前日后入纳稀少非善计也 
　　己未安德军节度使开府仪同三司权主奉濮安懿王祠事士棣薨追封通化郡王谥孝敏以其子右奉议郎不羁为直秘阁 
　　庚申以修天章阁神御殿成诏两浙转运司官吏减勘年有差 
　　壬戌京西路转运判官李宏罢先是知郢州乔大观坐谤讪抵罪而宏不按发之殿中侍御史汤允恭因言宏行能无取吕本中得罪名教而宏附以为重其识趣可知大观妄造语言肆意谤讪宏职当按廉不以上闻失职已甚乃复交通私书传意掩覆故有是命 左中奉大夫淮南路转运判官沈调充江淮荆浙福建广南路都大提点坑冶铸钱 
　　癸亥吏刑部言应官员曾擅行科率及因害民之事被罪情理深重者更不注知通知令差遣内有所犯情轻之人具因依申取朝廷指挥始用汤允恭之言也 
　　是月遂宁府言自十七年至二十年嘉禾瑞麦岁产不绝凡一百有六 
　　八月按是月戊辰朔庚午大理少卿章焘面对言年谷丰登望委官就江湖临流之地置场收籴以备委积诏户部措置 
　　辛未太师尚书左仆射提举详定一司敕令秦桧等上重修江湖淮浙京西路茶盐敕令格式二百六十卷上曰是书纤悉备载若能遵守久远之利也 
　　壬申扬武翊运功臣太傅镇南武安宁国军节度使充醴泉观使咸安郡王韩世忠为太师致仕是日世忠薨于赐第年六十三始世忠得疾上饬太医驰视问访之使相属于道将吏问疾卧内世忠曰吾以布衣百战致位公王赖天之灵得全首领卧家而没诸君尚哀其死邪世忠少时为省仓负米之役慓悍绝人不用鞭辔能骑生马驹家贫无生业嗜酒豪纵不拘绳检呼为泼韩五有日者席某尝言世忠当作三公世忠怒其侮已痛殴之年十八始隶军籍挽强驰射勇冠军中其制兵器凡今跳涧以习骑洞贯以习射狻猊之鍪连锁之甲斧之有掠阵弓之有克敌皆世忠遗法尝中毒矢洞骨则以强弩拔之十指仅全四不能动身被金疮如刻画晚以公王奉朝请绝口不言功名自罢政居都城高卧十年若未尝有权位者而偏裨部曲往往致身通显节钺相望岁时造门类皆谢遣独好浮图法自号清凉居士于时举朝惮秦桧权力皆附丽为自全计世忠于班列一揖之外不复与亲逮薨有诏选日临奠桧遣中书吏韩瑊以危语胁其家于是其家辞而止赐朝服貂冠水银龙脑以敛赙银帛三千匹两追封通义郡王其子直敷文阁彦直直秘阁彦朴彦质彦古皆进职二等孙右承奉郎梃杖并直秘阁赐五品服又命睿思殿祗候徐伸护葬事世忠追封在是月癸酉降旨临奠在丁丑其家辞免在庚辰诸子孙进职在二十三年三月丙申今联书之二十七年九月乙巳二子五孙又各进一官 
乙亥皇叔岳阳军节度使知西外宗正事士樽开府仪同三司充万寿观使任便居住 右正奉大夫宋贶令徽州居住时贶罢居平江而右正言章厦再论贶寄居辅郡交结妻党章惇之家意欲动摇国是故有是命 宝文阁学士提举江州太平兴国宫梁扬祖卒赠特进龙图阁学士赐其家银帛三百匹两 
　　辛巳左朝请大夫两浙路转运判官赵士粲直秘阁 
　　壬午太府寺主簿钱端英面对论州县多移易常平钱乞戒敕诏申严行下端英愕子也 
　　甲申直龙图阁提点佑神观秦埙升秘阁修撰同安郡夫人秦氏封小国夫人以秦桧进书加恩也埙言见习举业所有进职太高实于应举相妨乞追寝不许 中书门下省检正诸房公事陈夔武功大夫惠州剌史权知合门事苏晔充贺金国正旦使副枢密院检详诸房文字陈相武节大夫吉州剌史权知合门事孟思恭充贺生辰使副 
　　戊子将作监主簿孙祖寿面对乞开导临安城中沟渠以泄积水从之祖寿广陵人也 
　　辛卯诏皇叔昭信军节度使知大宗正事士权主奉濮安懿王祠事 
　　乙未成忠郎柴大有为右宣义郎监周陵庙以大有自言当世袭也 
　　丙申权尚书礼部侍郎王曮罢以殿中侍御史汤允恭言其怨望也乃以曮知衢州 
　　九月戊戌朔大理寺主簿丁仲京面对论赡学公田多为形势之家侵占请佃望提举官觉察上谓大臣曰缘不度僧常住多有绝产其令户部并拨以赡学既而本部乞令提举司置籍拘管其无敕额庵院亦依此施行从之 
　　庚子命日历所重修宰辅拜罢录用礼部员外郎林机请也然亦不克成事祖见九年三月丙戌 
　　辛丑大理卿许大英乞申严旧制令监司郡守遇有按发官吏并具职位姓名申吏刑部大理寺置籍承勘官司准此庶几刑部之人不致窘碍从之 是夜雷 
　　癸卯敷文阁直学士知绍兴府俞俟引年告老诏迁一官致仕 
　　乙巳左朝散大夫汪待举知处州还论本州蚕盐丁盐之赋轻重不同蚕盐以田亩计自以旧税之后厥赋为轻丁盐以民身计自以旧额折绢之后厥赋为重乞将所进之丁于第五等以下人户用其旧额均敷户部乞如所请自今添丁止均纳见认之数不得溢额从之 
　　戊申尚书考功员外郎兼权中书舍人葛立方罢以右正言章厦论其轻恣也 
　　己酉右朝请郎吕稽中知邵州还言近取天下系官之田尽付常平官措置此养民之本然湖南沿边连接广西一带闲田甚多或为兼并之家占据阡陌而其租税终不入官田野小民未必蒙被恩惠若令轻立租米广召百姓耕佃每夫止给五十亩或有轻赦罪人无家可归亦许依数承佃宽闲之田遂可开辟收其所输籴其赢余可以宽州县之用诏户部措置 
　　丙辰直秘阁两浙转运判官赵士粲知临安府 直龙图阁知潭州汤鹏举知绍兴府 
　　丁巳增筑景灵宫用韩世忠赐第为之前殿五楹中殿七楹后殿十有七楹斋殿进食殿皆备焉期年而毕 
　　戊午诏文武官缘川狭便宜及杂功迁转当追减官赀之人其父母封赠并免厘正以司封员外郎王葆面对有请也 
　　己未左承事郎周麟之为秘书省正字 
　　庚申右正言章厦试右谏议大夫 左承事郎魏师逊充枢密院编修官 
是月签书枢密院事巫伋自金国使还徐梦莘北盟会编云巫伋郑藻以祈请使副使于金国阙下引见毕内殿奏公事惟正使巫伋得入金主问所请者何事伋首言乞修奉陵寝金主令译者传言自有看坟人伋第二言乞迎请靖康帝归国又令译者言不知归后甚处顿放伋第三言本朝称皇帝二字又令译者传言此是你国中事当自理会伋唯唯而退待辞而归赵甡之遗史曰巫伋作祈请使而无祈请之辞投书而已议者谓不识字之承局可优为也 
　　冬十月丁卯朔司勋员外郎权国子司业孙仲鳌面对论近制士人愿入上庠州县次第勘验于贡举无违碍及非殿举屏斥之人给据赴补真良法也今就试之士未必皆由本贯往往随其所寓托称游学甚者诡名冒贯设巧求据兹弊不革士将轻桑梓而弗顾弃行检而弗修欲望且停将来上庠补试略仿舍法诏天下严郡庠之补月书季考精察其行艺或一岁或间岁遴选一二尤异者升之上庠充弟子员其道远贫不能行者官给路费如贡士续食事下礼部看详后不行 
　　戊辰殿中侍御史汤允恭试司农卿 司农少卿宋仲堪为尚书左司郎中 诏忠州团练使知金州节制屯驻御前军马李耕令赴行在奏事金州阙令吴璘选差权官具奏耕守金州凡四年 
　　己巳监察御史林大鼐为殿中侍御史 
　　庚午吏部郎中沈虚中面对论州县官到选批书间有不圆之患乞以前后条式镂板领降俾吏无邀索官无留滞从之虚中广德人也 
辛未武功大夫吉州团练使两浙西路兵马钤辖枢密院统领丁禩充江南西路马步军副总管禩久干办秦桧府故升差焉 
　　甲戌上幸太傅醴泉观使清河郡王张俊第壬午制拜俊太师以其侄龙神卫四厢都指挥使清海军承宣使添差两浙西路马步军副都总管子盖为安德军节度使余子弟迁官进职者十有三人干办府武功大夫高准制转行右武大夫管辖亲兵濠州团练使顾晖除防御使皆异数也子盖建节在十一月癸丑子弟已下迁官在十一月戊申今并书之 是日秦桧进奏上曰龚鉴守盱眙颇靖桧曰朝廷报对境文字鉴有不放心处必来申明百官有司于所职若皆如此留意则无不济矣 
　　癸未秦桧奏临安给丐者钱米自岁十一月为始上曰此事所济甚大苦寒之时贫者遂得以活也普安郡王时在藩邸每遇天寒雨雪淹久都下居民有甚贫而无所得食者必命辍俸米以赈之岁以为常此以张阐所进圣德事迹附入 承节郎合门祗候刘伉为武翼郎合门宣赞舍人伉才人兄也 
　　甲申诏光州已置榷场合行事并依盱眙军例 
　　己丑责授宁远军节度副使袁州安置韦渊复少师昭庆军节度使万寿观使平乐郡王 
　　甲午宰执进呈大理正张＜山羲＞面对乞禁止州县差公皂下乡州用木匣递送文书下县县令承帖人付之乡村上曰朕顷在河朔亲见此毙宜申严旧法禁止 右朝请大夫王伯淮知临江军代还言清江县有苗税钱四十余贯苗米四百余石人烟田产并在筠州高安县上项苗税在经界法谓之窎佃在乡村谓之包套未经界之前尚可追理经界既定两县各随产经量承认本乡元额税苗则清江有税无田高安有田无税又两县一时结局清江不免以无田之税增均于元额之田高安即以无税之田减均于元额之税是高安得偏轻之利清江得偏重之害矣望下本路究实改正诏委本路转运判官卢奎先是淳化中建筠州之潇滩镇为郡割高安之两乡以隶之繇是有交乡窎佃之弊伯淮资深子奎邵武人也 
　　乙未降授郢州防御使带御器械潘端卿复阆州观察使 
　　是月左中奉大夫王居正卒秦桧之初相也居正时为修注尝白上以桧作相前所言皆不讎桧憾之及桧专国居正畏祸屏居常州时事一不挂口桧犹夺其职奉祠十余年至是卒 加封吴将甘宁为昭毅武惠遗爱灵显王庙在富池 
　　十有一月戊戌左承议郎主管台州崇道观程敦厚直徽猷阁敦厚献绍兴圣德诗极言和议之效又献秦桧诗有诞生圣相扶王室之语尚书省勘会敦厚用意可嘉乃有是命此以日历及敦厚文集参脩 
　　戊申枢密院编修官魏师逊诸王宫大小学教授宋朴并守监察御史 
