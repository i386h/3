<!-- { "loadSidebar": true } -->
　　甲申子諲请致仕右正言李谊亦奏良贵罪此据勾龙如渊退朝录未见章＜锍-釒＞御史中丞常同奏良贵疾子諲曼词众以为直不可罪之愿许子諲补外上诘同曰子諲之贰版曹乃卿所荐今良贵犯分沽激复上章称述何也于是上欲并逐同权礼部侍郎张九成为上言臣比闻良贵廷叱子諲甚惧因就问之良贵曰日旰暑甚子諲久对而朝膳未进良贵惧劳圣躬遽前叱之不觉声之厉也上曰良贵用心乃尔又曰三人得无不相能否九成曰良贵尝为臣言子諲佳士子諲亦云且得子贱在朝子贱良贵字也以此知二人初无不相得者上曰常同尝荐子諲今反论之九成曰常同亦尝荐臣同之事臣不当言然前日之荐以子諲之才可荐也今日之事乃国体也上意稍解九成因曰近朱震死陛下命国公往奠又命子諲治其丧尊师重道天下叹仰且士大夫所以嘉子諲者以其能眷眷于善类也今以子諲之故逐柱史又逐中司非所以爱子諲也上批谕同同言不已于是三人卒俱罢秀水闲居录云向子諲进不以道交结北司颇事贡献一日对甚久论说珍玩之物云云不已潘良贵不能平叱子諲退于是良贵罢与外祠中丞常同言良贵忠直不应去前此同于上前荐子諲盖观望北司也至是上责其反复按子諲多为善类所与此云交结北司未详赵甡之遗史曰先是秦桧向子諲范同请与金人议和魏矼常同虑其诈和请善备之潘良贵请战上命侍从官共议子諲执讲和之说良贵大叱之及同奏事子諲与良贵交争于殿上上知同为子諲辟客必助子諲也因顾问同同乃以讲和为非而以良贵为是大忤上旨张九成行述云向子諲陛对云云翌日公侍金华因奏其事按九成今年八月丙寅方兼经筵今削去此四字或移附八月亦可 
　　是月显谟阁直学士知漳州辛炳卒 
　　是夏金左监军萨里罕自长安归云中元帅府下令诸公私债负无可偿者没身及妻女为奴婢以偿之先是诸帅回易贷缗遍于诸路岁久不能偿会改元诏下凡债负皆释去诸帅怒故违赦复下此令百姓怨往住杀债主啸聚山谷焉 
　 建炎以来系年要录卷一百二十 
　　建炎以来系年要录卷一百二十金人地名考证 
　　乌凌阿原书作乌陵误改见卷一 
　　尼玛哈原书作粘罕误改见卷一 
　　阿古达原书作阿骨打误改见卷一 
　　萨里罕原书作撒离喝误改见卷十一 


●建炎以来系年要录卷一百二十一 
　　宋 李心传 撰 
　　绍兴八年秋七月乙酉朔诏徽猷阁直学士提举万寿观王伦假端明殿学士为奉迎梓宫使大理寺丞陈括为尚书金部员外郎假徽猷阁待制副之殿中侍御史张戒复上疏请外则姑示通 

和之名内则不忘决战之意而实则严兵据险以守又曰自古能守而能和者有矣未有不能战不能守而能和者也使真宗无达兰之捷仁宗非庆历之盛虽有百曹利用百富弼岂能和哉又曰苟不能战不能守区区信誓岂足恃也 枢密院计议官陈康伯充本院编修官 诏以司马光族曾孙伋为右承务郎嗣光后 

丙戌直显谟阁知台州耿自求行太府少卿 尚书左司员外郎薛徽言为中书门下省检正诸房公事 右司员外郎闾邱昕程克俊并守左司员外郎 吏部员外郎范同司勋员外郎陈槖并守右司员外郎 
　　丁 

亥右武大夫荣州防御使知合门事蓝公佐假庆远军承宣使充奉使大金国奉迎梓宫副使代陈括也先是王伦请括自副括见辅臣言国家多事臣子不敢辞若朝廷遣台省诸公括愿为之副如欲令括副王伦之行则不敢奉命也于是以公佐代行仍黜括监浙东州酒税此以绍兴正论修入括送部与监当在八月丙辰徐梦莘北盟会编云上召马扩既至令入馆见思谋因叙海上相见之好且屈指举诸帅小字询其安否思谋皆举其封谥之号以答之因踧踖不安时复欲以马 

奉使思谋惧其小已也乃缪曰马某旧往来奉使国中甚敬之今若再遣恐必见留遂信不遣姑附此当考 
　　戊子枢密副使王庶留身言臣前日在都堂与赵鼎等同见金使再询得乌凌阿思谋在宣政间尝来东京金人任以腹心二圣北狩尽出此贼今日天其或者遣使送死虽虀醢之不足以快陛下无穷之冤今陛下反加礼意大臣温颜承顺臣于是日心酸气噎如醉如痴口未尝交一谈目未 

尝少觇其面君辱臣死臣之不死岂有所爱惜耶臣又窃听其语诡秘谲诈无一可信问其来则曰王伦恳之论其事则曰地不可求且金人不遣使巳数年矣王伦何者能邀其来乎地不可求听我与汝若无金主之意思谋敢擅出此语乎臣晓夜寻绎此语彼必以用兵之久人马消耗又老师宿将死亡略尽又敌人互有观望故设此策以休我兵候稍平定必寻干戈今若苟且目前以从其请后来祸患有不可胜言者矣设如金人未有动作损陛下威武离天下人心蠹耗财赋怠惰兵将岁 

月易失凶丰不常所坏者国家之事力所忧者陛下之宗祏臣下无所不可今走道途号奉使者朝在泥途暮升侍从居庙堂任经纶者窃弄威柄专任私昵岂止可为流涕恸哭而已哉臣以忠愤所激肆口所言□渎天听乞赐诛责臣不胜愿幸日历七月戊子王庶留身奏事当即是此劄子也后数日庶又言伏思大宋有天下垂二百年矣祖功宗德重熙累洽虽唐未易可拟偶崇观之后太平日久上倦万几委政宰辅奸人弄权横生边事强敌因之虔刘两河板荡中原凶焰酷烈痛不忍闻 

宗社几致中绝赖天道好还人心思汉戎马之间陛下出继大统天下翻然改图以谓丧君有君恃此不恐殆天意也尔后匹马渡江扁舟航海以至苖刘之变艰难百端终无所伤天之相陛下可谓厚矣至矣今虽未能复两河取巩洛定山东举关右而大将互列官军云屯比之前日可谓小康矣又据长江以自卫万全计也何苦不念父母之讎不思宗庙之耻不痛宫闱之辱不恤百姓之冤含糊淟涊姑从谬悠不能终始以坠大业非特逆天其所以辜人望者未可以一二数也伏愿陛下反 

覆前后鉴观天人勉思良图以冀善后天下之福也社稷之福也陛下之福也庶又言金人之谋不过有二一则为我一则为已舍此非狂则愚也所谓为已者不过乎彼内讧外叛互相猜贰拥兵角立莫敢先动故预设此谋以待平定徐为后图此为已之计也所谓为我者必以为金币巳足不须多积土地巳广不须多占又陛下事之至谨心怀仁恕恳之至切哀悯悔祸欲立盟好永为邻壤此为我之谋也陛下试深思之若敌为已谋臣固虑之熟矣若为我谋臣不敢信惟陛下留念毋忽中兴圣政上宣谕曰朕历览前古治道三五恐未易及如汉文景唐太宗当力行之或可几辅臣奏以 

陛下圣学高妙兼睿断如此天下安得不治臣留正等曰矜虚名者罕成功务实用者享殊效夫惟高谈邃古远慕鸿荒思欲超然遐举于三五之上者其名非不甚美然责之成效终莫能致也汉文帝曰卑之无甚高论令今可行也崔实曰当今不必纯法八代体尧蹈舜其言虽若浅陋而实用存焉太上皇帝天纵神圣备道全德固已登三咸五视古无前而曰三五恐未易及至汉文景唐太宗所优为也则曰当力行之岂非斥虚名而务实用之谓耶易曰有大而能谦必豫臣于太上皇帝见之矣 
　　己丑故武功大夫贵州剌史狄流特赠拱卫大夫贵州防御使官其家五人流青孙也靖康间 

为并代云中等路廉访使者太原之陷死焉其家诉于朝乃有是命 
　　庚寅御史中丞常同充显谟阁直学士知潮州中书舍人潘良贵充集英殿修撰提举江州太平观免谢辞先是赵鼎奏向子諲无罪当留同与潘良贵亦所以为子諲盖外议犹以子諲久对为非良贵实出于爱君也二人既出给事中张致远谓不应以一向子諲出二隹士上怒作色顾鼎曰固知致远必缴凡再言之鼎曰陛下何以知之上曰与诸人善赵鼎事实曰时盖有先入之言上闻 

鼎奏由是不乐后数日右相秦桧留身奏事甚久既退鼎叩之曰上无以前日之言有语否桧曰上无他但患相公不乐耳鼎乃信而不疑 徽猷阁直学士王伦言兵部侍郎司马朴见在军前守节不屈乞优恤其家以为忠义之劝许之伪豫之废也金人欲以朴为汴京行台尚书右丞朴力辞而免金重其节上因伦行锡以黄金茶药焉赐朴黄金等事以附传修入 
　　辛卯尚书户部侍郎向子諲充徽猷阁直学士知平江府子諲请致仕＜锍-釒＞三上乃 

命出守子諲入辞备录榻前奏对之语已见六月癸未及所以稍久之故且言潘良贵初不闻所论何事輙有紏弹陛下犹与臣毕其说而后退窃见良贵待罪之章乃谓臣以无益之言久烦圣听欲乞将上件事迹宣付记注庶几不累圣德从之子諲此章以八月庚申付出今并附此 右正言李谊试右谏议大夫 
　　癸巳秘书省校书郎孙道夫知怀安军先是席益为四川大帅奏以湖南军屯于成都益既以 

忧去道夫见辅臣论自汉唐以来据蜀如公孙述与孟知祥辈皆非蜀人成都无警益乃移军屯之昨几有窃发之变愿还之旧处以减粮饷又比年使蜀冠盖相望如刘子羽方出而范直方又行往来之费公私骚然未闻有能宣德意者愿且止之以息浮费 
　　丙申直秘阁都大主管成都等路茶马监牧公事张源为四川转运副使兼权茶马监牧公事直徽猷阁川狭宣抚使司主管机宜文字高士瑰为四川转运判官自成都移司利州士瑰未至官 

丁忧诏起复士瑰以十月九日起复此以本司题名增入日历无之 左从事郎新漳州州学教授李经特改左宣义郎经纲弟也尝除太学博士未上而省至是召对遂以为秘书省校书郎经除校书在是月壬子 
　　丁酉金国人使乌凌阿思谋入辞上每及梓宫事必掩泣群臣无不感动思谋为右副元帅宗弼所信动静皆咨之后迁沁南军节度使知怀州 进士及第黄公度为左承事郎签书平海军节度判官厅公事礼部言祖宗故事不策试则榜首补两使职官上特命授京官自是以为例 

戊戌王伦辞行伦至都堂禀所授使指二十余事一议和后礼数赵鼎答以上登极既久四见上帝君臣之分巳定岂可更议礼数二割地远近鼎答以大河为界乃渊圣旧约非出今日宜以旧河为大河若近者新河即清河非大河也二事最切或不从即此议当绝伦受之而去此据赵鼎事实 
　　庚子中书舍人勾龙如渊入对上曰朕本用卿直学士院而赵鼎荐吕本中他日本中罢则用卿矣上又曰卿与楼炤皆朕亲擢中书事有当论即奏来如张致远吕本中皆作附丽计者人谁不 

由宰相进致远亦太甚上久之曰李授之进易解朝廷议与一职名本中毅然欲缴既而知授之乃赵鼎为诸生时教授也遂已殊可怪上又曰近日常同潘良贵事如何如渊曰良贵不为无失然素忠直望陛下优容之上色不平如渊曰天下事未有不起于微者比因此三人之出朝臣中有不能安者臣恐朋党之议由此起上曰朋党之说果已有之数日前赵鼎言闻朕要用周秘为中丞陈公辅为谏议朕何尝有此意如渊曰闻李谊亦尝有章劾良贵今陛下擢谊为谏议臣乃知陛下罪同者在其论事前后相戾而不在良贵也上唯唯此据如渊退朝录 

　丁未右武大夫开州团练使刘锜充枢密院都统制依旧镇江府驻劄 
