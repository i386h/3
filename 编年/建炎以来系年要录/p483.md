<!-- { "loadSidebar": true } -->
　　是冬上召陈俊卿及张浚子栻赴行在所浚请临幸建康以动中原之心用师淮堧进舟山东以遥为吴璘之援上见俊卿等问浚动静饮食颜貌曰朕倚魏公如长城不容浮言摇夺时金以十万屯河南声言窥两淮浚以大兵屯盱眙泗濠庐金不敢动第移文索海泗唐邓商州及岁币浚言金诈不当为动卒以无事栻之见上也即进言曰陛下上念宗社之讎耻下闵中原之涂炭惕然于中而思有以振之臣谓此心之发即天理也愿益加省察而稽古亲贤以自辅毋使其少息则今日之功可以立成上大异之 
　　建炎以来系年要录卷二百 
　　建炎以来系年要录卷二百金人地名考证 
　　布萨原书作孛散误改见卷一百五十二 
　　赫舍哩原书作纥石烈误改见卷一百六十四 
　　喀齐喀原书作合喜误改见卷一百三十八 
　　臣恭惟高宗皇帝受命中天功德巍煌布在方册而广记备言有裨一朝巨典则惟臣心传撰次建炎以来系年要录首为成书臣当拜手稽首伏读竟编其间大纲目固非可一二数窃谓大驾初南驻广陵者年余天步方艰昃食不暇乃于斯时开经筵召杨时临轩策士汲汲惟恐后其缉熙圣学扶持道统通天下言路以迓续我宋无疆大历服实始于此臣载惟艺祖皇帝肇造区夏亲平淮南后因御营作章武殿臣既改筑而新之中兴旧事故老相传虽有能仿佛者然文不足证也乃以臣所藏蜀本系年录二百卷刊于州治与臣傅良所述建隆编并传云宝祐元年岁在癸丑秋八月既望资政殿大学士光禄大夫两淮制置大使兼淮南东西路安抚使知扬州军州事兼管内劝农营田屯田使马步军都总管兼提领措置屯田专一措置提督修城节制本路河南屯戍军马兼两淮屯田大使临海郡开国公食邑二千一百户食实封三百户臣贾似道恭＜叐＞ 
