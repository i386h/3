<!-- { "loadSidebar": true } -->
　　丁巳起复检校少保武胜定国军节度使湖北京西宣抚副使岳飞为太尉赏商虢之功也翌日升宣抚使飞威名日著淮西宣抚使张俊益忌之参谋官薛弼每劝飞调护而幕中之轻锐者复教飞勿苦降意于是飞与俊隙始深矣飞时留行在未去遂卫上如建康 起居郎张焘试中书舍人 趣尹焞赴行在用张浚请也 诏秘阁修撰知建州魏矼治状有闻令再任 武功大夫忠州团练使知黄州杜湛降一官放罢初湛与通判州事叶介不协介率其僚七人走鄂州诉湛语言不顺朝廷闻之命岳飞究实飞奏湛忠劳今来止是语言疑似别无迹状乃两罢之介乃镌二秩 衢州进士毛梦符毛归各上书论事诏赐帛二十疋 是日徽猷阁待制王伦合门祇候何藓皆引对以使事也 
　　己未上发平江府以舟载徽宗皇帝显肃皇后几筵而行将发召守臣章谊升舟奏事上每旦乘辇诣几筵前焚香宿顿亦如之 
　　庚申上次常州泊荆溪堂 淮西宣抚使刘光世乞在外宫观先是议者谓光世昨退保当涂几误大事俊虽有功可以赎过不宜仍握兵柄又言其军律不整士卒恣横张浚自淮上归亦言光世沉酣酒色不恤国事语以恢复意气拂然乞赐罢斥以警将帅上然之光世闻上进发乃引疾乞祠是日奏至上曰光世军比之韩世忠张俊之军训练殊不至一军皆骁锐但主将不勤耳月费钱米不赀皆出民之膏血而不能训练使之赴功甚可惜也大抵将帅不可骄惰若日沉迷于酒色之中何以率三军之士赵鼎事实云驾至建康当轴者以光世不足仗遣其腹心吕祉诱胁之俾请宫祠罢兵柄欲以此兵付岳飞为北向之举按此又与秀水录所云张浚捃摭岳飞之说不同后三日乃以亲笔答光世曰卿忠贯神明功存社稷朕方倚赖以济多艰俟至建康召卿奏事其余曲折并俟面言时上赐诸将诏书往往命浚拟进未尝易一字此据朱熹所撰张浚行状 平江府进士张亨衢进历代中兴论给事中胡世将看详言亨衢所论若少康之得民高宗之任相周宣之自治汉宣之待外国光武之任智勇晋元之迁都肃宗之仁孝宪宗之果断其说有可取然于晋元帝乃取其迁都则非也上读至是曰肃宗以张后李辅国之故不能尽子道于明皇可以谓之仁孝乎 武德郎合门宣赞舍人湖北京西宣抚使司书写机宜文字岳云为武德大夫飞再辞不受 
　　辛酉上次常州 赐无锡知县李德邻五品服初上引德邻入对问以民间疾苦德邻论民户避役田土悉归兼并之家近旨虽令单丁女户募人充役然每都不得过一名欲望增为五人俾得均济诏付户部上以德邻留心民事故有是赐焉 
壬戌上次吕城闸 
　　三月癸亥朔上次丹阳县京东宣抚处置使韩世忠以亲兵赴行在遂卫上如建康 
　　甲子上次镇江府权主管殿前司公事杨沂中以所部赴行在诏沂中总领弹压车驾巡幸一行事务 拱卫大夫和州防御使湖北京西宣抚司都统制王贵落阶官为棣州防御使龙神卫四厢都指挥使赏功也统制官中侍大夫武泰军承宣使牛皋亦落阶官为建州观察使　　乙丑诏驻跸及经由州县见欠绍兴五年以前税赋并与除放 
　　丁卯尚书吏部侍郎吕祉试兵部尚书升兼都督府参谋军事 显谟阁直学士梁汝嘉试户部侍郎仍兼巡幸都转运使 权户部侍郎刘宁止权吏部侍郎 
　　己巳上发镇江府乘马而行晚次下蜀镇上谓张浚等曰道中晴明因阅韩世忠背嵬军马极骁健事艺比往日益更精强浚等因论奏诸将才能不同大要在得士心则人肯用命上曰天时地利不如人和将帅能得士心则上下和辑乐为之用矣 
　　庚午上进发道中望几筵舆辇在前恐趣行顿撼驻马久之晚宿东阳镇 
　　辛未上次建康府赐百司休沐三日时行宫皆因张浚所修之旧寝殿之后庖圊皆无上既驻跸加葺小屋数间为燕居及宫人寝处之地地无砖面室无丹雘 
　　壬申诏军旅方兴庶务日繁若悉从相臣省决即于军事相妨可除中书门下省依旧外其尚书省常程事权从参知政事分治合行事令张浚条具取旨浚奏欲张守治吏礼兵房陈与义治户刑工房如已得旨合出告命敕劄与合关内外官司及紧切批状堂劄臣依旧书押外余令参知政事通书从之浚条具在是月乙亥 
　　癸酉秘阁修撰知建康府叶宗谔率在府文武官入见辅臣奏事毕率百官诣几筵殿焚香手诏降建康府流罪已下囚及斗杀情轻者释杖已下建康府太平宣州绍兴五年以前税赋及五等户今年身丁钱并放又免建康府五等户科敷一年太平宣州半年 
　　甲戌遣内侍往军前劳问江东宣抚使张俊仍赐银合茶药时俊军士兼家戍盱眙尚未至也 
　　乙亥中书言湖北京西宣抚使岳飞已朝辞所降立功将佐告命乞免进入诏趣行给付时中原遗民有自汴京来者言刘豫自猊麟败后意沮气丧其党与皆携贰金国谓豫必不能立国而民心日望王师之来朝廷因是遂谋北伐飞谓豫不足平要当以十万众横截金境使敌不能援势孤自败则中原可复张浚不以为然会刘光世乞奉祠飞乃见上请由商虢取关陕欲并统淮右之兵而行上问何时可毕飞言期以三年上曰朕驻跸于此以淮甸为屏蔽若辍淮甸之兵便能平定中原朕亦何惜苐恐中原未复而淮甸失守则行朝未得奠枕而卧也飞无以对飞朝辞不见本日今因中书所奏附此当即是其辞日也奏乞取陕右等语见日历今年四月丁未 
　　丙子镇南军节度使开府仪同三司新知临安府吕颐浩入见初颐浩至平江欲劝上辍行而不得见乃随上西来至是引对言者论其罪上不听抚谕久之熊克小历载吕颐浩见上在驻跸建康之前又称行宫留守皆小误颐浩除留守在是月辛巳 召徽猷阁待制提举江州太平观胡安国赴行在时安国上所纂春秋传翰林学士朱震乞降诏嘉奖上曰安国明于春秋之学比诸儒所得尤邃向来偶缘留程瑀而出可令召来张浚曰若安国乃君子之过过于厚耳小人必须观望求合岂肯咈旨上曰安国岂得为小人俟其来当寘之讲筵故有是命仍用金字递行安国自言所著传事按左氏义取公羊谷梁之精者大纲本孟子而微辞多以程氏之说为据凡三十年乃成上甚重之其书今行于世 直徽猷阁湖北京西宣抚使司参谋官薛弼升直宝文阁知襄阳府前旬日诏弼兼都督行府随军转运副使至是改授弼兼随军运副在是月乙丑 直宝文阁知鼎州张觷升直龙图阁知处州先是山寇周十隆等未平直徽猷阁孙佑以选为守佑至官未几言随宜讨荡了当诏书嘉奖正月乙酉俄又言贼大猖獗乞统制官李贵以所部措置江西制置大使李纲亦言佑为谋不密漏泄事机致令诸盗反侧且荐觷材术正可任此朝廷以为然遂命觷代佑佑七月癸亥行遣 赐都督府摧锋军统制韩京金束带战袍银笴枪先是虔寇刘宣犯梅州京引所部解围遂至惠州之河源讨军贼曾衮衮挺身出降故有是赐八月丁未帅臣连南夫转官 伪成忠郎合门祇候李清诣岳飞降诏补正仍进二官 
　　丁丑宰臣率文武百寮遥拜渊圣皇帝毕诣常御殿门进名奉慰自是未祔庙皆如之 
　　戊寅手诏抚劳将士 同知枢密院事沈与求进知院事 诏敦武郎合门祇候刘光时特与换文资 忠翊郎合门祇候丁禩为江南东路兵马都监禩初为刘光世部曲至是离军 诏江浙福建五分禁军弓弩手并拣少壮武艺高强人一半赴都督府教习既而浙东制置大使赵鼎言本路将兵约六千五百余人半习弓弩于内摘其半起发计一千六百余人而已朝廷得此千余懦怯南兵不足为用而一路之间千百人内摘去强壮百数则其余益不堪矣况本路兼备海道与其他路分不同望赐存留诏鼎依数遣赴殿前司教阅俟防秋月分遣兵往明州屯驻鼎奏下在四月丁未 
　　己卯尊宣和皇后为皇太后先是上谕辅臣曰宣和皇后春秋已高朕朝夕思之不遑安处翰林学士朱震乃奏引唐建中故事乞遥上宝册且言陛下虽从权宜而退朝有高世之行谓宜供张别殿遣三公奉册以伸臣子之志册藏有司恭俟来归诏礼官条具太常少卿吴表臣请依嘉祐治平故事俟三年礼毕检举施行乃先降御札播告中外焉上谕辅臣在癸酉震奏下在戊寅太常奏下在庚辰今并联书之 都省言尹焞已过鄂州诏所至州军守臣以礼敦遣 武功郎合门宣赞舍人知寿春府孙晖进一官令再任晖守南寿春凡六年 
　　庚辰上谕辅臣曰钦慈皇后宁德皇后近属多流寓南方者可令所在访寻推恩皇太后本家合得恩数亦令有司以次施行 起复龙神卫四厢都指挥使降授雄州防御使行营前护副军都统制王彦复洪州观察使知邵州解潜既罢彦亦不自安因乞持余服故有是命彦入辞上抚劳甚厚曰以卿能牧民故付卿便郡行即召矣将行又锡以金带诏彦军并隶权主管马军司公事刘锜于是锜始能成军彦入辞在四月乙未 右朝请郎陶恺知吉州左朝散郎刘长源知眉州二人初以言绍述责监当至是并复之 武功大夫辰州剌史兼合门宣赞舍人于鹏令后省策试降等换文资用岳飞荐也明年二月庚辰换右朝散大夫 
　　辛巳镇南军节度使开府仪同三司新两浙西路安抚制置大使兼知临安府吕颐浩为少保兼行宫留守颐浩不称判府事失之也先是潭州学废颐浩出羡钱五千缗付学官葺治州东之二十里因诸山之泉筑堤储水曰龟塘溉田万余顷岁久堙废颐浩募饥民补筑之至是请帅臣刘洪道续其事上皆许焉颐浩浃旬间三入对比至临安处事甚有绪豪右莫敢犯禁时已命百司渐赴行在所谓留守司名存而已朱胜非秀水闲居录吕相颐浩喜酒色侍妾十余夜必纵饮前户部侍郎韩梠家畜三妾俱有殊色名闻一时梠死诸大将厚赂取之吕力争用数千缗得一人焉号三孺人大宠嬖之初则专其家政既而吕为留守兼判临安权势甚盛三孺人者遂预外事公然交通韩氏中外因以媒进时吕六十七岁 召观文殿学士提举万寿观兼侍读行宫留守孟庾赴行在庾在临安军士尝有为飞书怖之者庾因盛陈兵自卫浙江并海渔火夜明庾以为寇至大惊一城震恐事闻故罢去寻命庾知婺州孟庾罢留守日历全不载赵甡之遗史云以吕颐浩为留守而召孟庾回今从之日历九月二日辛酉直龙图阁周纲知婺州在任差孟庾替罢回朝见不知庾以何日除也 尚书吏部员外郎辛次膺为荆湖北路转运判官 左通直郎都督府干办公事张斛知桂杨监前此归正官未有典郡者故著之 
　　壬午武功大夫忠州团练使合门宣赞舍人范温添差两浙东路兵马钤辖依旧镇江府统辖人兵 
　　癸未中书奏铨量监司守贰资格应监司知州见带职名及尝任馆职若监察御史以上通判曾任职事官及得旨升擢人并更不铨量其余通判资序人任监司节镇知州次任知县资序人任知州军通判并依旧其不应逐项资格及尝犯赃罪笞私罪徒与赃罪论列停替人并罢愿就宫观者听先是有诏中书后省御史台铨量监司守贰而中书言未有立定资格故申明焉事祖见去年十二月丙午 
　　甲申少保护国镇安保静军节度使淮南西路兼太平州宣抚使刘光世为少保仍三镇旧节充万寿观使奉朝请封荣国公时光世入见再乞罢军且以所管金谷百万献于朝乃以其兵属都督府而有是命张浚因分光世所部为六军令听本府参谋军事吕祉节制 诏行在职事官令转对一次 
