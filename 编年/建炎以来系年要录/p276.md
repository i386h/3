<!-- { "loadSidebar": true } -->
　　辛未少保镇南军节度使醴泉观使成国公吕颐浩固辞两镇及迁官之命且言本朝自有国以来文臣未尝除授两镇在昔两朝定策如韩琦四朝大老如文彦博皆不敢受况臣何者乃越彝章望改授一阶官诏许免定江军节度使既而颐浩又辞少傅许之颐浩许免少傅在七月癸巳　　壬申秘书少监兼崇政殿说书尹焞留身求去时已诏焞免兼史事四月甲子上曰待与卿在京宫观焞力辞且云士人若不理会进退安用所学翌日上以谕辅臣参知政事刘大中曰焞所学渊源足为后进矜式班列中若得老成人为之领袖亦是朝廷气象乃以焞直徽猷阁主管万寿观留侍经筵　　癸酉徽猷阁待制新知承州胡寅试尚书礼部侍郎兼侍讲寻又兼直学士院 徽猷阁待制知明州仇悆充徽猷阁直学士知潭州 
　　丁丑户部侍郎李弥逊言祖宗之法有便于国利于民可行于今者发运一司是也其制始于太宗淳化间而备于仁宗皇祐之后大概不过权六路丰□以行平粜之法然今日之宜比昔少异不必尽循旧制当师其意损益而行之臣愚谓当于经费之外给籴本数百万缗复置一司广行储积分毫不得取供近用三年之间当有一年之蓄臣谨条具发运司建置废罢及今日可以依仿置使之因伏望特加圣览参酌利病断以不疑而力行之不胜幸甚诏吏户部条具申省 
　　戊寅诏尹焞解论语书成特赐六品服 
　　己卯诏上殿人曹汇与改合人官汇未见 
　　庚辰翰林学士兼侍读朱震乞在外宫观赵鼎之免相也自刘大中范冲林季仲吕大中已下皆相继补外震独居近侍如故至是震乞祠之章以谓夙夜自竭图报上恩不敢雷同上辜任使知臣者以臣为守义不知臣者以臣为守株自非陛下断而行之则如愚臣黜已久矣今则大明垂照公论渐伸既俊乂相率而在官则支离岂烦于攘臂不许朱胜非秀水闲居录称震闻刘大中参政即病累章求去诋诮鼎与大中当是指此详见今年六月戊寅注 
　　辛巳太常少卿苏符言今岁当行祫享而在谅闇内乞用熙宁故事移就来年孟冬从之 
　　壬午命翰林学士朱震知贡举是岁增参详官二员翌日礼部言参详官左司员外郎程克俊点检试卷官左宣教郎黄丰尝考太学秋试乃命官代之 秘书省著作佐郎朱松守尚书度支员外郎校书郎徐度为都官员外郎前数日上召二人入对而有是命 
　　癸未诏三衙管军依旧通轮内宿惟殿前都虞候杨沂中许选统制官一员代之诸班直宿卫亲兵并听节制 
　　是月徽猷阁直学士王伦见金左副元帅鲁王昌于祁州时韩世忠岳飞吴玠军各遣间招诱中原民金得其蜡弹旗榜出以语伦曰议和之使既来而暗遣奸谍如此君相绐且不测进兵耳伦言所议靖民乃主上之意边臣见久而无成或乘时希尺寸为己劳则不可保主上决不之知若上国孚其诚意确许之平则朝廷一言戒之谁敢尔者诸帅相视无语熊克小历附此事于今年春末又云达兰乌珠皆在祁州按张汇节要绍兴八年夏达兰自东京北归祁州留乌珠大托卜嘉守东京克所云差不同今移附四月仍去乌珠字更当求它书参考　　五月按是月乙酉朔丙戌秘书郎钱秉之钱观复并为尚书户部员外郎枢密院编修官郑刚中为考功员外郎将作监丞吕弸中为驾部员外郎弸中好问子观复平江人赵鼎所荐也后旬日以弸中提举福建茶事弸中补外在是月戊戌秉之霸州防御使晦曾孙绍兴四年十一月特旨改官 左朝请郎何铸行秘书郎秦桧荐之也翌日上问铸何如人桧曰曾除诸王宫教授上因曰朕为亲王时见翊善等到宫学只讲书一授茶汤而退不款留一日令具酒食以待张劝贾安宅与之从容论文次日主管内侍见白云郓王诸宫无此例恐不便自后更不复讲此礼宫中虽欲与儒士讲习不可得深以为恨 诏曹觐赵师旦耿传忠节昭著可寻访其家录用存恤按觐师旦之后久已不见此似为耿自求也 
　　戊子监察御史张戒入对因言诸将权太重上曰若言＜叐＞扈则无迹兵虽多然聚则强分则弱虽欲分未可也戒曰去岁罢刘光世致淮西之变今虽有善为计者陛下必不信然要须有术上曰朕今有术惟抚循偏裨耳戒曰陛下得之矣得偏裨心则大将之势分上曰一二年间自可了戒曰陛下既留意臣言赘矣戒又曰国家机事小臣不敢知然备员御史义当忧国王伦使事如何上曰去岁上皇讣至朕若不遣使天下谓朕何因令伦与金四太子言河南之地大国既不有与其付刘豫曷若见归既而金人废豫遣人赍四太子书来言当归河南及梓宫渊圣太后四太子者乃朕使金时素所识也戒曰中原万里之地金竭兵力十年取之一日无故复还此非尧舜不能载籍亦无此事陛下为金弃中原何意上曰不能守戒曰金据中原久矣山东陕西皆传檄听命以臣观之金盖能守上曰和议成否姑置勿论当严设备尔戒曰去岁淮西之变失精甲四万张浚用吕祉误国至此但祉欲得签枢耳然亦缘将相不和顷者国威稍振外却金人内平湖寇乃赵鼎张浚协和之时上曰时鼎与浚协和如兄弟戒曰去岁若非浚逐则鼎未去必不令浚遽罢刘光世而用祉也光世虽号为怯然累世将家岂祉书生可比上曰浚但恶光世湛于酒色戒曰此亦将之常也 
　　己丑礼部侍郎曾开兼权直学士院时礼部侍郎兼侍讲直学士院胡寅以父忧免故命开代之 左宣教郎王居修为太常丞 
　　庚寅诏衢州布衣柴宗愈与免文解一次宗愈献中兴圣统大略谓夏少康汉光武可为标准周宣王汉宣帝晋元帝唐元宗宪宗可为鉴戒后省奏其言有补故录之 
　　辛卯降充徽猷阁待制提举江州太平观黄叔敖卒诏追复徽猷阁学士 
　　直显谟阁新知夔州冯康国丁母忧癸巳诏起复仍趋往吴玠军前抚谕 
　　乙未秘阁修撰知建州魏矼权尚书吏部侍郎 秘书省正字范如圭兼史馆校勘 御史中丞常同奏宝文阁学士知潭州刘洪道疏狂诞妄徽猷阁待制知静江府胡舜陟凶暴倾险并罢之洪道仍夺职 
　　丙申诏韩愈昌黎集中有佐佑六经不抵牾于圣人之道者许依白虎通说文例出题以取士用翰林学士知贡举朱震等请也震寻以疾出院遂卧家不起 
　　丁酉端明殿学士江南西路安抚大使兼知洪州李光升本路安抚制置大使 御史中丞常同言徽猷阁待制刘子羽狷浮刻薄倾险残贼自其父时奴事童贯及张浚用事以狂诞不根之说感动之遂居上幕专权妄作排斥异己生杀废置在其一言但知有浚不知有陛下浚在川狭下视朝廷而子羽号为腹心专主富平之战使浚一举而丧师三十万失地六十州罪一也斩赵哲之后既赦诸将自慕容洧以下方列告于庭而子羽曰尔等头亦未牢洧遂首以环庆兵叛金人乘之因以大溃其后诸将揭榜伪境自以不负朝廷专数浚与子羽之罪罪二也浚以圣旨便宜一切称制改敕肆赦无复人臣之礼子羽身在幕府实为谋主罪三也浚愤陛下差王似为副而自差子羽与程唐为判官子羽被受不疑遂行宣判事罪四也教浚于梁洋败亡之际兵将普转十官资使之邀留于朝罪五也兴元川狭之咽吭王庶为守积谷至百余万石教义勇六万人正兵万余人城壁一新子羽嫉其功譛庶于浚而己代之至郡未几闻敌骑有侵蜀之意即尽散积聚纵火城中遂为邱墟罪六也朝廷知子羽之罪召赴行在次年乃始出蜀闻浚过江南又至信州迓之巳而径归不复造朝罪七也力劝浚以报怨复讎大兴军事加赋横歛欲以川狭巳行之事施于江淮罪八也既以次对守泉所至谤骂朝廷诋毁言路罪九也泉州之政贪残凶横无所忌惮闻浚既败愤躁不巳遂肆毒于平人公私骚然罪十也伏望尽夺官职投畀四裔以御魑魅诏子羽落职 直秘阁专一总领明州海战人船张自牧罢初以许翰荐补官亟用为京东制置副使自牧至扬州逗遛不进会敌骑渡江而罢至是奉祠家居复陈守海道之策故以命之右正言李谊言自牧论兵盖靖康郭京之徒今付以舟师恐仓卒有警为国生事乞依建炎三年已得旨追还自牧见带官资职名诏自牧依旧主管台州崇道观 
　　戊戌知庐州刘锜奏使臣张括等三人自言在西京关师古手下师古遣来申奏朝廷乞赦其罪自效来归上曰昨背叛从伪之人若能束身自归无功者朕以不死待之若能立功自效即随高下推赏赵鼎秦桧退而叹曰大哉王言此汉光武之略也 诏内侍罗亶窜海岛永不放还亶为景灵宫干办官有营卒章青告其语言指斥温州以闻乞送御史台治罪上命本州鞫实刑寺拟私罪徒勒停上曰亶素凶悖不逞无可恕者当窜海岛仍令发卒护送之温州以去年十二月己酉申到 
　　庚子直徽猷阁淮南东路转运副使蒋璨升直宝文阁知扬州 诏州县乡村五等坊郭七等以下贫乏之家生男女而不能养赡者每人支免役宽剩钱四千守令满替并以生齿增减为殿最之首刘大中之为礼部尚书也尝有是请事下户部措置去年十二月庚申而久不之报至是大中执政乃检会取旨行之十五年五月改给米 
　　辛丑徽猷阁待制提举江州太平观胡安国上遗表诏赐银帛二百匹两时已除安国杂学士致仕然未受命也巳而翰林学士朱震奏安国正义直指风节凛然时晚归衡山讲道自乐遭遇圣明学遂显行盖其功不在先儒之下去年有旨召其子寅于永州寅过衡山安国巳病徘徊不进欲留侍疾安国勉令如期而发手作书遗臣曰寅巳促令上道矣其书俱在安国义不忘君有如此者夫昔人有一节可称犹褒之以谥列诸史传况安国孝于亲忠于君好学不倦安贫守道身死而言立可不饰其终乎伏望下太常礼官特赐以谥用为儒林守道之劝乃谥文定后数月诏曰安国所进春秋解义著百王之大法朕朝夕省览以考治道方欲擢用遽闻沦亡可拨赐银帛三百匹两令湖南监司应副葬事赐田十顷以给其孤朱震乞赐谥劄子今年七月丁酉行下今并附于此赐田指挥在八月十二日乙丑而日历不载故备记之以补史阙朱胜非秀水闲居录云胡寅者凶慝躁进之士也赵鼎荐之词掖朝士皆畏之以行词乖缪众论不容乃称父安国老病远在湖湘乞归省于是差知永州寅携妾居婺州久之不去有朝士范伯奋贻书责之寅以妾临蓐为辞伯奋复曰妾产与父疾孰重寅诉于鼎改知严州鼎旋罢累月复相欲召寅议者以不省父止之复除永守星夜南奔未及到家召命巳下比见其父疾困不能言寅留数日将行告之安国揽衣垂泪而巳寅至行朝除礼部侍郎又兼经筵又直学士院尚未踰月安国凶问果至寅匿之佯为父书与交党翰林学士朱震言久疾垂死寅欲免君命以时事尚艰遣之使行欲盖而彰度其死时寅尚犹在路耳按安国以去年秋除京祠兼侍读欲行会遭论而止则寅除严州时安国未病也寅赴严州一年后安国尚有书诲之令作三年计此岂病中所言耶盖胜非将再相时安国尝驳其同都督之命指其不能死节等事故胜非以此憾之恐其言失实今不取 
