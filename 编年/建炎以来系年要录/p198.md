<!-- { "loadSidebar": true } -->
庚子金人退师日历绍兴五年正月十二日枢密院劄子据刘光世韩世忠张俊申敌马自十二月二十六日节次从楚州路遁走故系于此日初右副元帅完颜昌在泗州而右都监宗弼屯于竹塾镇尝以书币遗淮东宣抚使韩世忠约战世忠方与诸将饮即席遣伶人张轸王愈持橘茗为报报书略曰元帅军士良苦下谕约战敢不疾治行李以奉承指挥也此据世忠墓碑增入张浚行状云乌珠约日索战公再遣世忠麾下王愈以世忠书往问战期愈回一日而敌宵遁二书差不同今且云敌遗世忠书更须详考但碑载此事于世忠凯旋之后则误也日历通书人乃王愈王德而墓碑云张轸王愈亦须详考时金师既为世忠所扼会天雨雪粮道不通野无所掠至杀马而食蕃汉军皆怨愤签军又为飞书掷于帐前云我曹被驱至此若过江必擒尔辈以献南朝俄闻上亲征且知金主晟病笃将军韩常谓宗弼曰今士无斗志过江不叛者独常尔他未可保也况吾君疾笃内或有变惟速归为善宗弼然之夜引还金军巳去乃遣人谕刘麟及其弟猊于是麟等弃辎重遁去昼夜兼行二百余里至宿州方敢少憩西北大恐何俌龟鉴惟绍兴之四年赵忠简公鼎实领右揆之命当时玉音宣谕谓朕当亲总六军临江决战鼎即对曰亲征出于圣断将士皆奋决可成功于是移张俊于金陵进光世于当涂起世忠于维扬复起张浚而董其事自张公之出行边郡也今年命诸将观机会明年檄诸将观兵势今日召诸帅议军事明日命诸帅分军屯书押之示敌人动色号令之下奔走惟命不曰今日之事有进击而无退保也则曰若诸将渡江则无淮南而长江与敌共也大仪之役伏兵四起贝勒就擒寿春之胜展帜示之敌众奔溃镇江劳军韩世忠移书乌珠有张枢密在此之言金人相顾失色敌于是有雪夜之走采石徇师之令一下诸将以死鏖战我于是有李家湾之捷前乎富平之失此魏公也后乎江上之胜亦此魏公也人无愚知作之则奋师无利钝激之则锐兹非其验欤 
辛丑诏葬祭浙西江东二军之死事者如淮东军赵鼎因言比张浚遣使臣来说诸大将每得金字牌则踊跃奔命无敢不虔由陛下素有以结其心也上曰诸将奉命此固美事然朝廷出号令亦须审重使其得之若降自云霄之上其谁敢慢乎 刑部尚书章谊兼权户部尚书 左朝奉郎直宝文阁知宣州赵不群进秩一等以应副军需不扰而办也 是日泰州陵亭水寨冯定捕敌三十九人 
壬寅侍御史魏矼试秘书少监矼乞依本省官例从便许之 殿中侍御史张致远守侍御史监察御史张绚守殿中侍御史临安府供职 权尚书户部侍郎刘岑充集英殿修撰知太平州以岑引疾有请也 仓部员外郎章杰福建路措置籴买公事 观文殿大学士提举临安府洞霄宫吕颐浩言京东之民企望王师日久乞命诸将分道进兵兵法所谓彼入我出彼出我入不二三年则中原之地大河之南必先为我有矣 
癸卯参知政事沈与求兼权枢密院事以胡松年再往江上故也明州观察使司统制关外军马杨政为武康军承宣使直龙图阁都大同主管成都等路茶马监牧公事专一总领四川财赋赵开升秘阁修撰川狭宣抚司奏杀金平之捷乞优异推恩故有是命 是日金人去滁州是役也金据滁州凡四十有七日神武右军将官卢师迪引兵至竹塾镇遇敌千余骑败之 
甲辰淮西宣抚司将官王顺引兵至泗州之南得敌所获老弱二百 
　是月伪知光州许约攻石额山寨破之小校承信郎陶甫率遗民奔黄陂县诏以甫为成忠郎合门祗候充黄州准备将张昂守山寨凡五年甫除将官在明年正月丁卯 初通问使直龙图阁张邵既不降金人自燕山移邵居会宁府兵部侍郎司马朴右文殿修撰崔纵奉议郎魏行可右武大夫和州防御使郭元迈皆在焉时金新立国向慕文教土人多从邵受书生徒断木书于其上捧读既过削而复书邵又以易讲授学者资用稍给此据邵行实乃绍兴四年事故附此年末 
是岁四川总领所收钱物三千三百四十二万余缗支三千三百九十四万余缗而吴玠一军费钱一千九百五十五万缗 宗子不屈等赐名者二十有三人补南班者四人班行十九人 福建广西两浙夔州路上户部户口升降数广南东路见管税客户一百三万余丁口二百一十三万余成都府路见管税客户一百一十三万余口二百三十四万余 
建炎以来系年要录卷八十三金人地名考证 
　 乌珠原书作兀术误改见卷一 
贝勒原书作孛堇误改见卷一 


●建炎以来系年要录卷八十四 
　　宋 李心传 撰 
　　绍兴五年岁次乙卯 金熙宗亶天会十三年伪齐刘豫阜昌六年春正月乙巳朔日有食之上在平江 是日金人去濠州初金右都监宗弼与伪齐之兵既退乃遣人报伪知濠州赵荣荣率北军及投拜官兵马都监魏进偕去出北门市人尚未知少顷提辖官丁怀等四人盗库兵欲作乱荣闻之而悔曰吾弃城而来无守臣以主州事安得不乱乃以衙兵复入城怀遁去执其余三人诛之以录事参军杨寿亨权知州事既而州人不便寿亨之政夺其印请兵马都监孙奕代之荣既归自是金人在江北者尽去矣 
丙午诏户部出钱四十万缗付江西漕臣增市军储 
丁未知枢密院事张浚奏金人潜师遁去今巳绝淮而北见行措置招集淮南官吏还任抚存归业人户等事上曰刘豫父子强诱金人拥众南侵窥伺江浙其志不浅今乃一夕遁去其所亡失多矣然敌马方却而浚巳能为朕措置如此可谓孜孜奉国知无不为也大臣和于内将相和于外故举措得宜而敌人知畏此其所以遁去也沈与求曰臣闻谍者言刘豫诱金人以我诸大将有不和者故拥众南来直欲渡江今陛下下诏亲征而中外协心共济国事则敌之初谋尽伐矣宜其遁去也师克在和诚见如此 侍御史张致远言敌骑巳退缘淮南之人多为敌所拘兼于山间水面结集保守又有中原被签军民意欲投归尚留敌寨及时暂逃避在村野者不速行措置深虑官军以袭畨伪民社以收复州县为名肆行剽掠妄有杀戮或执俘级侥幸赏典使吾民被害重于寇盗乞预降德音并戒饬黄榜以付张浚诏以章示浚如所请 诏诸路州县系官田舍委守令取见元数比仿邻近田亩所收租课及屋宇价直量度适中钱数出榜召人实封投状承买拘催价钱起发日历无此今以四月二日总制司状修入 
戊申中书舍人兼史馆修撰王居正兼权直学士院 资政殿学士知福州张守充资政殿大学士显谟阁直学士知泉州连南夫进职一等守奉诏变易度牒得钱百余万缗会有旨调海舟百艘守因请以其舟载钱三四十万应副朝廷使用南夫亦尽起本郡经制常平钱物赴平江中书门下省奏二人供亿调度曾不愆期诏以忧国爱君宜加褒宠故有是命 右朝请大夫知泰州赵康直直秘阁枢密院言敌犯淮甸庐州御敌有功泰州措置得宜淮西帅仇悆巳除待制乃命庐州守御官属各进一官 
己酉宰相赵鼎奏敌骑遁归皆自陛下圣画素定然善后之计当出群策愿诏前宰执各条具所见来上断自圣意择而用之上曰朝廷能采众论则虑无不尽虽刍荛之言傥有可采犹当用之况前宰执尝在朕左右必知朝廷事沈与求曰国有大议就问老臣乃祖宗故事于是赐吕颐浩朱胜非李纲范宗尹汪伯彦秦桧张守王绹叶梦得李邴卢益王孝迪宇文粹中韩肖胄张澂徐俯路允迪富直柔翟汝文等诏书访以攻战之利备御之宜措置之方绥怀之略令悉条上焉 诏淮南州县官吏擅离职任之人特与放罪令依旧还任其抛弃官物并与除破 左朝散郎何洋通判池州时滁州初经残破民未复业乃以洋知滁州洋抚循居民兴建学校民赖以安 张浚赴行在奏事命江东安抚使吕祉留行府收接江北文字 是日承州驰潭水寨首领仲谅引兵入楚州 
庚戌侍御史张致远乞省并淮南官吏沈与求曰官省则吏省吏省则事省事既省百姓自然安矣今州县胥吏未尝赋禄皆蚕食百姓而巳淮南凋残之后遗民无几岂堪其扰也赵鼎曰祖宗差役本是良法所差既是等第人户必自爱惜岂肯扰民王安石但见差衙一事州县奉行失当变祖宗旧法民始不胜其扰上曰安石行法大抵学商鞅耳自安石变法天下纷然但差役之法行之既久不可骤变耳诏百司从便官吏限三日赴临安府供职 是日淮西宣抚司统领官王进薄金人于淮降其将程师回张延寿而还初金人自六合北归命师回延寿殿后二人皆骁将也淮西宣抚使张俊谓进曰敌既无留心必径渡淮而去可速进兵及其未济击之进与统领官杨忠悯偕往敌且渡遂薄诸河敌众悉溃堕淮而死师回延寿势窘而降初师回以俊为浚既降乃悟曰吾以为张枢密乃关西也熊克小历载此事以为张宗颜追及之赵甡之遗史止称王进一人今从光世捷奏增入日历正月十二日丙辰刘光世等申敌马于正月一日渡淮尽绝与此捷奏不同当考 
辛亥上谓辅臣曰恢复之图所宜爱日讲究要湏先求人才则天下之事无患不举然用人才在于进君子去小人赵鼎曰臣待罪宰相为陛下分别君子小人而用舍之乃其职也敢不奉诏沈与求曰虽尧舜之世不能使天下无小人要在处之得宜而巳书曰君子在位小人在野此所谓得宜也 遣内侍趣张浚还行在 中书门下省检正诸房公事晏敦复言逮事曾祖母张氏乞以明堂封妻恩回授曾祖母加封从之 诏省试展用今年六月锁院以行在百司不备故也 淮东宣抚司统制官崔德明败敌于盱眙 
壬子诏募僧人收瘗淮南客死者每百人以度牒一道给之 集英殿修撰新知太平州刘岑改充右文殿修撰寻奉祠以侍御史张致远论其得罪名教也 中卫大夫扬州观察使淮西宣抚司摧锋军统制赵秉渊贬秩五等统领官武功郎杨贵除名勒停以宣抚使刘光世劾其纵掠和州水寨也言者复奏二人之罪且谓陛下亲总六师凡渡江击敌无问擒斩之多寡皆旌赉有加惟恐踰时二人之罪无所逃死尚稽诛弃是谓有赏无刑不惟朝廷负姑息之名光世自此亦何以令其下望令光世押送二人付之廷尉速正典刑乃诏贵处州编管秉渊更降二官此月庚申再行遣 
癸丑左迪功郎枢密行府书写机密文字张松兑为左承奉郎松兑浚从子上召对而命之拱卫大夫利州观察使兼合门宣赞舍人淮东宣抚司游奕军同统制张荣丁母忧诏起复 
　　甲寅诏诸路提刑司驱磨所属州县去年收支茶盐钱数如有违法支使责官吏陪还拘收赴榷货务仍命户部以驱磨最多处申朝廷推赏稍有隐庇灭裂亦许按劾用言者请也 
　　乙卯张浚自江上还入见 诏沿江诸路监司帅臣李谟等十人各进官一等以枢密院言应办大军宣力故也其诸司属官诸州通判州县当职官实有劳效者令逐司保奏等第推恩日历无此今以二月二日江东安抚司奏状所云修入 
