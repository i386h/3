<!-- { "loadSidebar": true } -->
　　秘书省著作佐郎林机面对言访闻有异意之人匿迹近地窥伺朝廷作为私史以售其邪谋伪说臣若知而不言则异日害正汨真之患臣实任其咎欲望密加搜索严为禁绝甲寅上谓秦桧曰此事不应有宜行禁止许人陈告仍令州县觉察监司按劾御史台弹奏并取旨优加赏罚于是李光之狱遂起明年三月丙申行遣 右朝请大夫知婺州周三畏复敷文阁待制知平江府 
　　丁巳金人弑其主亶亶立十五年平日嗜杀晚年尤甚左右近侍少不如意即手刃之兵部尚书赛音奇辰护卫将军巴克沁广威宿直将军塔斯定远皆以罪族又杀其后费摩申氏于是宗族大臣皆惧不免相与结约以伺其间至是驸马都尉唐古辨与尚书右丞相岐王亮太常卿乌达宿直将军额尔楚克尚厩局使高景山寝殿小底兴国努谋因亶醉卧收其兵械夜入霄仪殿弑之有护卫将军瑚图克初不与谋亮等入殿门亶惊起求弓刀不获瑚图克遽以所持枪剌亶于殿壁众争前斫杀之遂闭殿门兴国努传旨敛取护卫弓刀然后屏出敷德殿门诈召大臣左丞相沂王宗贤夜半入宫为所害都元帅曹国王宗敏继至亦缢杀之遂立亮亶时年三十一宗贤金太宗晟子宗敏太祖旻子也此以苗耀神麓记修入耀称亮为平章宗贤左相宗敏右相按亮十八年九月巳拜相而大定赦书称宗敏为元帅曹国王今从之耀又称唐古辨为唐古卞与金人诛宗本等诏书所云差不同今从金诏 
戊午直龙图阁知潭州刘昉言姓名偶与前代不令之臣相犯请更名旦从之 是日金主亮即位时年二十八己未大赦文武官皆进一秩赐民租税一年追废亶为东昏王以谓刑余之人故不得入庙追尊父宋王宗干为德宗改元天德亶追谥见三十一年十一月熊克小历载亶死在己未误也盖丁巳杀亶戊午立亮己未肆赦尔金国赦书朕惟太祖武元皇帝神武应期奄有四海以天下大器授于太宗文烈厌世不忘先逊凭几宣命属之前君以继洪业十有五年而昏虐失道人不堪命宗族大臣协心正救久而弗悛仰奉九庙之灵已从废黜亦既殒灭宗族大臣咸以太祖经营缔建所繇垂统推戴眇躬嗣临天下朕以宗祖之重义不获已爰受命之初兢兢若涉渊冰未知攸济尚赖股肱三事文武百僚同心附翼以底于治宜布维新之令以宏在宥之恩可从皇统九年十二月十一日改为天德元年 
　　壬戌上恭谢景灵宫退御西斋殿进膳召近臣对御茶酒癸亥亦如之甲子复诣太一宫至是遂如故事 
　　丁卯封红霞帔刘氏为宜春郡夫人吴氏为新兴郡夫人吴氏名玉奴中宫近属也吴氏绍兴二十二年五月进封才人制词云乃椒房之懿属 
　　己巳宰执进呈四川管押扈卫人乞推赏上曰发来扈卫人已满千人可下制置司自今岁募三百人赴阙 
丁丑金国贺正旦使龙虎卫上将军殿前右副都点检完颜兖副使昭武大将军西上合门使刘箴入见兖亮弟也以病故改用是日 尚书祠部员外郎胡宁秘书省著作佐郎刘章并罢章有士望太师秦桧疑其不附已而宁本因其父兄与桧厚故召用之至是桧知宁兄徽猷阁直学士致仕寅之贫因其往剑州省觐世母遗以白金寅报书曰愿公脩政任贤勿替初志安内攘外以开后功桧以为讥已始怒之寅尝游岳麓寺大书壁间云是何南海之鳄鱼来作长沙之鹏鸟于是帅臣刘旦方欲捃摭张浚诸人之罪而旦潮阳人也亦大怒复讼寅于桧侍御史曹筠即奏宁兄阿附赵鼎章居衢州与鼎宾客交通故二人私相朋比众所指目不知每怀异意欲以何为若不罢斥无以安众心乃以章通判均州而宁充夔州路安抚司参议熊克小历二人之罢在今年九月盖误 
　　戊寅太常丞林大鼐尚书刑部员外郎汤允恭并为监察御史 
　　是月资政殿学士致仕王次翁薨于明州次翁既引年秦桧怜之馈问不绝及薨赠恤甚厚 责授濠州团练副使解潜居南安军至是疾剧有朝散郎张九成往省之谓曰太尉平日所怀亦有不足者否潜泣曰平生惟仗忠义誓与敌死以雪国耻而不肯议和遂为秦公所斥此心惟天知之九成曰无愧此心足矣何必令人知潜曰闻此言心中豁然矣即逝九成壮之时秦桧犹怒潜故丧不得归逮桧薨乃听二十六年正月癸亥归葬 
　　是岁宗室子赐名授官者十有七人 诸路断大辟三十一人 
　　建炎以来系年要录卷一百六十 
　　建炎以来系年要录卷一百六十金人地名考证 
赛音奇辰原书作赛居常误今改正 
　　巴克沁原书作八斤与金史同并误今改正 
　　塔斯原书作特塞即金史之特思并误今改正 
　　费摩原书作裴磨误改见卷一百十八 
　　额尔楚克原书作斡诸即金史之阿里出虎 按斡诸金熙宗时人官宿直将军熙宗木 
　　纪内载其事与本卷同此斡诸系阿里出虎音转之讹并误今改正 
　　兴国努原书作兴国奴即金史之大兴国误今改正 
　　瑚图克原书作忽突即金史之忽土并误今改正 
　　唐古原书作同古即金史之唐括误今改正 
　　乌达原书作乌带与金史同并误今改正 

●建炎以来系年要录卷一百六十一 
　　宋 李心传 撰 
　　绍兴二十年岁次庚午 金海陵炀主亮天德二年春正月甲申金国贺正旦国信副使西上合门使刘箴辞行国信使殿前右副都点检完颜兖以病不能入见命医官赵琦送至境上金主亮亦遣天使趣之兖归至北廷而卒此据苗耀神麓记 
　　丁亥太师尚书左仆射秦桧趋朝有挟刃于道者遮桧肩舆欲害之伤行程官数人一军校奋而前与之敌众夺其刃遂擒送大理寺验治则殿前司后军使臣施全也自罢兵后凡武臣陈乞差除恩赏桧皆格之积百千员无一得者客行朝饿且死者岁不下数十至是全以所给微而累众每牧马及招军劳而有费以此怨忿遂潜携刃伺桧出乞用兵因而鼓众作过若不从则害桧 
　　壬辰磔全于市至是每出则列五十兵持长梃以自卫此以熊克小历及林泉野记参修野记又云桧以此激军中使无斗志人人思乱 
　　甲午以普安郡王第三子惇为右内率府副率 正侍大夫华州观察使提举台州崇道观叚恩卒恩初见建炎三年是时不知为何官于此始见于日历故表出之 
　　己亥承信郎合门祗候干办御辇院刘允升为修武郎合门宣赞舍人 
　　庚子敦武郎光州光山县尉兼主簿都飞虎除名广州编管坐受商人货物纵令渡淮及被差捕贼不即迎敌致令出界故也 
　　癸卯诸路经界文字令户部措置结绝未经界处委转运司并守臣仍限一季 少傅宁远军节度使领殿前都指挥使职事杨存中封恭国公 监察御史汤允恭面对言古有金作罚刑盖先王不忍之心民知有误俾出金以当其罪后世著在律文有罚铜之条自一斤至百有二十斤而止陛下仁覆四海视民如伤前后钦恤之诏深切著明比来州县或有杖罪与徒勒令纳钱乃得免少数十百缗多一二千缗格之律文则罚溢于罪又收在别历吏得为奸望敕州县凡罪人当罚毋多令纳钱以济妄用及是进呈上曰自有常法于是申严行下 
　　丙午两浙转运判官曹泳言右承务郎李孟坚省记父光所作小史语涉讥谤诏送大理寺初光在贬所常作私史孟坚间为所亲左奉议郎新诸王宫大小学教授陆升之言之升之讦其事遂命泳究实申省及是进呈上曰光初进用时以和议为是朕意其气直甚喜之及得执政遂以和议为非朕面质其反覆固知光倾险小人平生踪迹于此扫地矣升之山阴人也日历绍兴十九年十月壬戌左奉议郎新淮西提点刑狱司干办公事陆升之充诸王宫大小学教授恐即缘讦此事得迁当考 右承议郎利州西路安抚司书写机宜文字吴援为右朝散郎直秘阁通判利州赐三品服援自兴州入对故有是命 
　　二月戊申朔将作监丞李严老面对乞戒诸县令佐毋得分乡自至村落催科诏申严行下严老邦彦子也 少傅领殿前都指挥使职事杨存中乞以大礼所得亲属封号为故女孺人换一道号许之后赠冲妙炼师 
　　己酉显谟阁直学士常同卒于海盐县 
　　庚戌军器监丞齐旦面对乞春月禁民采捕秦桧曰正为孳育之时上曰此系利害乃下之刑部既而本部言春月在法不许采捕若止科违令之罪恐难禁止今欲犯者杖八十从之旦寿光人也 初右朝请大夫路彬提点广西刑狱公事代还言静江府昭州夏税折布钱最重于诸州盖自都督行府一时措置折纳价钱比旧增及一倍以上广西地瘠民贫百姓艰于输纳道远不能赴愬今寇盗宁息海内晏清自宜蠲减是日秦桧奏事毕上谕曰路彬言折布钱因张浚增及两倍可令户部看详裁减户部言二郡岁拨上供布九万二百八十一匹欲于见纳价上三分减一每匹折纳钱一千从之上又曰昨令监司守臣任满并以民事奏陈彬可除职名与见阙监司以示激劝彬奏＜锍-釒＞以正月丙午降出上谕大臣除彬职名在二月戊午今并书之 
　　壬子权户部侍郎宋贶言契勘经界本意务要草去侵耕□佃诡名挟户逃亡死绝虚供抵当差科不均乡司走弄二税之弊使民有定产产有定税税有定籍后来缘以画图供帐分立土色等则均任苗税转生奸弊遂致久不能结绝今欲乞令转运并守臣恪意措置湏管革去逐件情弊使田产税赋着实依限一切了办如州县尚敢迁延出违日限从本部申奏朝廷乞赐放罢若转运不切督责亦乞黜责所有每路差本所干办官一员前去说谕催督措置及诸路所差覆实官限指挥到并罢从之 
　　庚申诏海外四州军昨令与免经界缘土产瘠薄应税租仰并依旧额施行时泸南沿边安抚使冯楫亦抗＜锍-釒＞论其不便于朝于是泸叙州长宁军皆得免泸南免经界事日历不见降旨年月当考按江阳志三邑税赋额祥符年杂色二千九百石庆元年杂色九千五百石不知何时所增也 右朝请大夫路彬直秘阁利州路提点刑狱公事 
　　辛酉右武大夫合州刺史兼合门宣赞舍人侍卫马军司统领官黄宣等二十四人并添差诸路钤辖兼都监至将副罢从军用主帅成闵请也 
　　丙寅初作玉牒所 
　　辛未集英殿修撰知广州薛弼升敷文阁待制 
　　乙亥直徽猷阁广西路提点刑狱公事方庭实卒 
　　丁丑合门请自今北使在廷非侍从而尝借官出使免起居如见充接伴即依所借官叙位从之 
　　是月安南进驯象十 
　　三月庚辰金主使龙虎卫上将军侍卫亲军马步军都指挥使完颜思恭翰林直学士通议大夫知制诰翟永固来报登位遗上金注椀二绫罗三百良马六永固檀州人宣和六年进士也 
　　癸未端明殿学士签书枢密院余尧弼参知政事给事中兼侍讲权直学士院巫伋为端明殿学士签书枢密院事 
　　乙酉尚书礼部员外郎兼玉牒所检讨官王曮守起居舍人兼权直学士院日历不书曮权直此据本院题名 
　　丙戌参知政事余尧弼为贺大金登位使镇东军承宣使知合门事郑藻假保信军节度使副之合行事并支赐推恩并依未裁减巳前正旦生辰使例以尧弼有请也 敕令所奏定诸州公使库月支供给令帅臣毋过二百缗下至外县监当十缗凡八等仍先支外县该载不尽者比附定数旧例数少者不在增添之限从之 
