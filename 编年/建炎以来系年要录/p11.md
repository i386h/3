<!-- { "loadSidebar": true } -->
丁酉金人册张邦昌为皇帝册文略曰太宰张邦昌天毓疏通神资睿哲处位著忠良之誉居家闻孝友之名实天命之有归乃人情之所徯择其贤者非子而谁是用册命尔为皇帝国号大楚都于金陵自黄河以外除西夏封圻疆场仍旧世辅王室永作藩臣赵甡之遗史邦昌册文曰无德而王故天命假于我手当仁不让知历数在于尔躬按伪楚录有邦昌册文今录于此盖甡之传闻之误维天会五年岁次丁未二月辛亥朔二十一日辛巳皇帝若曰昔先皇帝肇造区夏务安元元肆朕纂承不敢荒怠夙夜兢兢思与万国同格于治粤惟有宋实乃通邻贡岁币以交欢驰星轺而讲好期于万世永保无穷盖我有大造于宋也不图变誓渝盟以怨报德巳下一百一字指斥不录今者国既乏主民宜混同然念厥初诚非贪土遂命帅府与众推贤佥曰太宰张邦昌天毓疏通神资睿哲处位著忠良之誉居家闻孝友之名实天命之有归乃人情之所徯择其贤者非子而谁是用遣使备仪礼以玺绶册命尔为皇帝以抚斯民国号大楚都于金陵自黄河以外除西夏封圻疆场仍旧世辅王室永作藩臣贡礼时修勿疲于述职问音岁至无缓于披诚于戏天生蒸民不能自治故立君以临之君不能独理故署官以教之乃知民非后不治后亦非贤不守有国者可不慎欤予懋乃德嘉乃丕绩日慎一日虽休勿休钦哉其听朕命前期有司设褥位于宣德门外平旦邦昌自尚书令厅乘马入次恸哭久之步至御街望金国拜舞跪受金使韩正退邦昌服赭袍张红盖百官导引步自大庆殿至文德殿前进辇却不御步升殿于御榻西别设一椅坐受军员等贺讫文武合班邦昌乃起立遣合门传令云本为生灵非敢窃位王时雍等恳奏复传旨云如不蒙听从即当引避时雍率百官遽拜邦昌急回身面东拱手而立有卫士曰平日见伶人作杂剧装假官人今日张太宰却装假官家是日风霾日色薄而有晕邦昌之受册也百官皆惨沮邦昌亦变色惟王时雍吴幵莫俦左言范琼等数人欣然若有所得上皇在青城闻之曰邦昌若以死节则社稷增重今既立异姓则吾事决矣因泣下沾襟此据曹勋北狩闻见录时上皇又遗左副元帅宗维书乞东南一郡以奉祖宗遗祀宗维不许王若冲北狩行录云军前巳议北迁令姜尧臣书写劄目投尼玛哈国相其劄目曰某素慕山林谢事罢政之后止管教门公事某之罪失固不可逃责念兹神御远迁异国欲乞东南一郡以享祖宗血食不胜大愿之至曹勋北狩闻见录云金人凡有计议只在渊圣御前奏禀隔数日一遣人起居徽宗到寨十余日自制劄子一通与相国云某顷以海上之盟谓欢好可以万世虽尝招收张珏继蒙湏索即令戮以为报意罪不至甚而大兵踵来乃指为衅某即逊位避罪南去后块处道宫恬餋魂魄未尝干预朝政而奸臣伺隙离间父子虽大兵南来亦不相关报致烦天讨宿甲临城至城破时始知三关败约所致盖嗣子不能奉大国之约某亦有失义方之训事遂至此咎将谁执尚有血诚祈回洪听某愿以身代嗣子远朝阙廷却令男某等乞一广南烟瘴小郡以奉祖宗遗祀终其天年某即分甘斧钺一听大国之命诚迫意切颙待台令劄子去后二日有蕃使来云承示文字但三关之盟初不恁地止说子孙不绍社稷倾危虽承劄子却不敢背元约 吏部尚书王时雍乞差官分管职事此据吕好问开具因依状以时雍权枢密院事兼权领尚书省兵部尚书吕好问权领门下省开封尹徐秉哲领中书省尚书左丞冯澥守旧职延康殿学士提举万寿观李回权右丞伪楚录三月八日李回元系签书枢密院事权依旧十八日权领中书省二十五日自权礼部尚书乞罢尚书领省事四月初九日乞罢权右丞皆与实录不同翰林学士承旨吴幵权同知枢密院事吏部尚书兼翰林学士莫俦权签书枢密院事按实录时雍俦皆自吏书除不知吏书何以有二员据俦除吏书在去年六月癸卯时雍不见除日当是俦从驾往金营而时雍并摄之耳沈良余录云邦昌既立以时雍为太师何烈草史云王时雍领三省事徐秉哲权门下侍郎皆误记也今不取大理卿周懿文为开封尹吏部员外郎王及之权都水使者大抵往来议事者幵俦也逼逐上皇以下者时雍秉哲也胁惧都人者范琼也遂皆擢用回江宁人靖康初签书枢密院事及是前执政在城中者惟回一人时冯澥曹辅留敌营邦昌素善澥将归之而辅不在请中故以回补其处时雍既受命请用二府盖荐许之都人号时雍卖国牙郎按绍兴中王次翁曾统谢祖信劾赵鼎受邦昌伪命为京畿提刑退而告人有亲奉玉音之语而实录不书盖诬之也吕好问开具因依状云初七日王时雍乞差官分管职事其时吕不肯承当门下省人吏来参臣亦设椅请坐以示坚不承当之意邦昌自谓臣曰忘省中之语耶若虚着窠阙被军前差将人来如何臣当时巳倾心陛下再三思得利害实如此若军前差人则城中朿手做事不得矣所以含羞忍耻者以图大计也好问此说虽以自辨理亦有之今并附见 邦昌之僣立也有司趣百官入贺太学博士孙逢独坚卧不屈夜既半同寮强起之不从垂泣而与之诀事毕有司举不至者以逢及驾部员外郎喻汝砺为请欲以复于金人邦昌以毕至告乃得免逢闻之曰是必将肆赦迁官以重污我我其可俟遂发疾而卒逢眉山人也逢事迹据汝砺所作传修入谭篆作汝砺年谱云公既不屈节乃为主议者解赴军前二帅倨坐见公责其不从军令公大言曰钜宋恩泽在人天命未厌忠义之气形于词色或欲辱公二帅曰此义士各为其主姑释之按史及诸书汝砺未尝出城篆盖妄也 
戊戌尚书吏部侍郎谢克家兵部侍郎卢襄中书舍人李擢并落致仕集英殿修撰范宗尹权右谏议大夫克家良佐弟子良佐见今年八月壬申襄西安人擢历城人也克家以疾辞邦昌遗之书曰既无由自裁不食五七日又不能死顾岂得巳哉公能谅此心则共安海内以究远图之事尚可冀也况铨综旧职非敢以此累公公无以疾辞则幸甚书用尚书内省之印 龙图阁直学士胡直孺权户部尚书司农少卿胡思权户部侍郎户部员外郎叶宗谔权司农少卿显谟阁待制李熙靖詹乂并权直学士院熙靖不受宗谔泰宁人乂缙云人也 
己亥王时雍权领尚书门下省事时吕好问未就职故时雍兼之 邦昌遣户部侍郎邵溥使左副元帅宗维中书舍人李会使右副元帅宗杰报以欲诣军前致谢二使及门先以状申金答云皇帝不湏出城好治人民俟要相见自往请也 
庚子金人来取宗室徐秉哲令坊巷五家为保毋得藏匿开封少尹夏承力争不听添差少尹余大均主其事前后凡得三千余人秉哲悉以使引押赴军前当行者皆令衣袂相联属而往济王之夫人曹氏避难它出秉哲捕而拘之此以钦宗实录赵甡之遗史李纲进退志赵子崧家传参修开封府捉事使臣窦鉴曰我生为大宋之臣岂忍以大宋宗族交与敌人乎遂自缢而死权户部尚书胡直孺免权职太府卿朱宗权尚书刑部侍郎户部员外郎陈师尹权太府卿库部员外郎叶份权左司郎官户部员外郎李健权右司郎官宗绂子绂仙游人尝为给事中份剑浦人也 河东军贼高才以二千人归正出语不逊王诛之命右军统制苗傅代领其众傅尽收才金帛子女王曰傅贼耳与才何异自此恶之 金人自宛邱引众逼兴仁列寨而屯复分兵犯开德宗泽遣统制官孔彦威与战败之度敌必犯濮州急戒右文殿修撰权邦彦以所部冀州兵为之备敌果至与战又败之 
辛丑金人遣庆贺使崇禄大夫兵部尚书高庆裔副使彰武军节度使李士迁入城其书曰固伦尼伊拉齐贝勒左副元帅皇子右副元帅同致书于大楚皇帝向承明诏择立贤人爰及庶士之谋巳谅英聪之德具闻天阙优降册书礼命初行群情胥悦未遑伸于庆牍不图辱于华缄幸容先导微悰继陪高谕别幅遗邦昌衣著百二十叚马四匹既见邦昌与庆裔等燕于禁中 金人分兵犯济州至柏林镇距州才百里王闻之命都统制杨惟忠惟忠愠曰诸少将不出首推老者王曰此游骑伺吾虚实耳乃令惟忠警严五军翼摆堤上张满以待又命中军统制张俊以所部为疑兵夜金拔寨遁去是日知冀州权邦彦与敌再战杀伤相当京东转运判官直龙图阁闾邱升亦以所募民兵出战宗泽自南华县遣二千骑援之敌引去复向开德邦彦与泽所部统制官孔彦威夹击大败之 陕西宣抚使范致虚兵溃于千秋镇初致虚率诸路兵过陕州与敌遇战十数杀伤相当复得潼关参议官赵宗印以舟师至三门集津亦累得小捷致虚乃授宗印河东制置使整军出潼关伪西京留守高世由闻之遣使告急于左副元帅宗维乞兵为援宗维谓诸将曰致虚儒者岂知用兵当使斥堠三千杀之按北盟会编作当明斥堠使三千人破之致虚前军出武关由邓州渑池之间屯于千秋镇宗维遣贝勒罗索将精骑自伊阳直冲之王师不备遂弃辎重而奔死者几半西道副摠管孙昭远环庆经略使王似熙河经略使王倚留居陕府致虚收余兵入潼关世由琼孙也致虚之离陕也裨将李彦仙说致虚曰陕为军后盍少遗之兵行者利速多为支军则舍不致淹败不致覆不然众屯聚出殽渑一蹙于险则散矣致虚业巳发传怒彦仙沮解罢不用彦仙彭原人后徙巩善骑射喜言兵尝为种师中部曲入云中斩首二级稍得迁校尉其说致虚不见听至是果败致虚千秋之败按赵甡之遗史及李观纪行录皆在三月十一日辛丑而实录于三月末附书之盖不得其本日也实录又称自正月至三月十五日大战十数既得潼关乃引众东出亦恐差误 
