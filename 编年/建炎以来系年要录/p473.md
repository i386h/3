<!-- { "loadSidebar": true } -->
　　丁未左司员外兼国史院编修官洪迈文州剌史知合门事张抡接伴北使还入见迈等言伏见巳降指挥罢北使沿路游观烧香窃谓朝廷方接纳邻好所争者大非一事而止也今赐予宴犒一切如旧则游观小节似不必略若以钦宗皇帝服制为辞则向者显仁皇后吊祭使来天竺浙江之行犹且不废或彼有请拒之无名望令有司依例施行诏使人欲往浙江观潮令馆伴谕以近日水势湍猛损坏江亭石岸难为观看其天竺并沿路游观烧香且依近例或无所请即依巳降指挥施行遂以迈守起居舍人兼职如故是日金国报登位使高忠建等入国门始忠建责臣礼及新复诸郡迈以闻且曰土疆实利不可与礼节虚名不足惜也礼部侍郎黄中闻之亟奏曰名定实随百世不易不可谓虚土疆得失一彼一此不可谓实议者或有言土地实也君臣名也趋今之宜当先实而后名乃我之利权兵部侍郎陈俊卿曰今力未可守虽得河南不免为虚名臣谓不若先正名分名分正则国威张而岁币亦可损矣洪迈所奏它书无之朱熹撰黄中墓志云迓者以闻盖迈时为接伴使也 
　　戊申录文宣王四十九世孙孔琯为右迪功郎以白身最长承继恩也 主管淮西安抚司公事方滋言右迪功郎卢仲贤招谕到归正愿就屯田人一万七百五十二人欲添差仲贤本司干办公事专一招集其田系在濠州境内乞令濠州守臣兼带措置屯田余州候招集有绪依此从之 是日四川宣抚使吴璘复德顺军璘初至城下自将数十骑绕城守陴者闻呼相公来观望咨嗟矢不忍发敌气索于是璘按行诸屯预治夹河战地前一日当阵斩一将数其罪以肃军诸将股栗乃先以数百骑尝敌敌一鸣鼓锐士跃出突我兵遂空壁来战我军得先治地无不一当十逮苦战久日且暮璘忽传呼某将战不力其人即殊死斗敌大败遂遁入壁质明我再出兵敌坚壁不战会天大风雪敌引众夜遁璘入城市不改肆父老拥马迎拜几不得行遂遣忠义统领严忠取环州获其守将中宪大夫郭裔先是武功大夫合门宣赞舍人强霓与其弟武经大夫震皆陷敌及是自环州来归璘嘉其忠义奏以霓知环州兼沿边安抚司公事震统领忠义军屯环州熊克小历附复德顺于四月之末按德顺奏以四月四日至行在小历误也复环州不得其日奏至在四月九日今并附复德顺之后 
　　己酉太常少卿王普假工部侍郎充送伴大金报登宝位国信使武翼大夫荣州刺史带御器械王谦假昭庆军承宣使副之时巳议遣洪迈张伦出疆故改命二人送伴 忠义统领孟晞聚众数千人于宿亳之间朱家林尝与金人战诏以晞为承节郎 
　　庚戌权尚书户部侍郎兼权国子祭酒汪应辰兼侍讲进讲春秋 文州剌史知合门事张抡为果州团练使起居舍人洪迈特转一官录接伴之劳也 右朝请大夫知黄州沈邦直依所乞主管台州崇道观 右朝奉大夫新知濠州冯荣叔移知黄州 合门祗候淮南西路兵马都监都遇复知濠州 
　　辛亥命权兵部侍郎陈俊卿权工部侍郎许尹措置两淮堡寨屯田等事初命御营宿卫使杨存中与两路制置帅漕司同措置而久未就绪故复遣近臣 
　　壬子金国报登位使骠骑上将军元帅府左监军高忠建副使通议大夫尚书礼部侍郎张景仁见于紫宸殿故事北使授馆之三日即引见至是以议礼未定故用是日于是北使于隔门外下马近例于宫门内隔门接下马三节人下马于皇城外近例在皇城门内上下马使副位于节度使之南不设氊褥近例与宰相齐班仍并设氊褥以钦宗丧制未终不设仗次燕垂拱殿不用乐先是合门定受书之礼略如京都故事东京旧仪北使跪于地下进书内侍启匣取书宰执读书毕使人升殿跪传北主语问上起居客省官宣问毕北使下殿起居诏馆伴使徐嚞等以所定示之忠建固执上特许殿上进书此月辛亥降旨及升阶犹执旧礼尚书左仆射陈康伯以谊折之忠建语塞乃请宰相受书康伯奏曰臣以宰相难以下行合门之职忠建奉书跪不肯起廷臣相顾眙愕康伯呼嚞至榻前厉声曰馆伴在馆所议何事嚞径前掣其书以进北使气沮上嘉叹之此以日历会要隆兴宣谕圣语徐嚞待罪奏奏状熊克小历参修 兵部尚书川狭宣谕使虞允文言自去年以来湖襄诸军转战京西因粮于敌比常年岁计约减省储积得米斛二十万石乞行下本路于上件米内支拨应付京西招讨使等处新移效用如川狭诸军有上件因粮减省米斛亦乞行下许本司移文四川总领所用支新募军兵效用从之 
　　癸丑金人围淮宁府守城武翼大夫忠州剌史陈亨伯登城督战为流矢所中死之 
　　甲寅右迪功郎尹穑等引对穑河南人也 敷文阁待制枢密都承旨徐嚞武功大夫吉州剌史权知合门事充馆伴副使孟思恭言馆伴金国使人所有朝见一节得旨特令上殿进书臣等先与北使副议上殿礼数及将进书客省接书仪范凡三次说谕北使张景仁云都理会得已将所议节次奏闻不期北使副在殿上却乞近上臣僚接书续奉旨令馆伴接书臣即时接书进呈讫合行待罪诏放罪 燕北使于都亭驿命知枢密院事叶义问押伴 故秘阁修撰曾开追复敷文阁待制 诏韩诫巳除在京宫观诫嘉彦子巳见所有请给自供职以来未尝支破可令依禄格施行给事中金安节权中书舍人刘珙言臣等初谓国家赋禄高下具载格法有司何为不与放行致烦圣听今将户部案牍契勘据粮料院状称张说昨提举佑神观请给依例支给即与张说事体一同难以免借减臣等复自检照给与禄格诸遥郡承宣使除统兵战守官外并行借减其指挥著在禄格行之巳久今诫既任宫观差遣自合借减况与张说事体一同诚难独免若或放行恐后来者转相攀援有渎天听望令照应借减指挥施行庶几人悉知分一遵明制从之 四川宣抚使吴璘自德顺军复还河池 是日金人自摧沙引兵由开远堡犯镇戎军环城呼噪众矢尽发守将秦弼来救援时兴元都统制姚仲巳遣将官王仲等领千兵戍镇戎至是又遣副将杜孝廉领兵五百屯摧沙为外御 
　　乙卯右朝散大夫吴巘提举淮南东路常平茶盐公事 
丙辰燕北使于都亭驿命同知枢密院事黄祖舜押伴近例不临宴则宰臣就馆赐宴至是稍杀其礼 
　　丁巳金国人使高忠建等入辞置酒垂拱殿忠建等既朝留驿中凡五日观涛天竺之游皆罢之至是面受报书用敌国礼将退遣客省官宣谕云皇帝起居大金皇帝谢远劳人使持送厚币闻皇帝登宝位不胜欣庆续当专遣人钦持贺礼忠建等捧授如仪 起居舍人兼国史院编修官洪迈假翰林学士充贺大金登宝位国信使果州团练使知合门事张抡假镇东军节度使副之亮之立也秦桧白遣柄臣往贺至是复用旧礼 右武大夫荣州剌史提举佑神观张说知合门事 言者请仿汉武故事诏侍从台谏各举内外之臣可备使命者不限官之文武位之高卑察其可用即奖擢以为缓急之用苟得如曹利用辈亦奚患事之不集诏各举一员 初嘉州徼外蛮既掠赖因忠镇二寨又于州境立夷神庙而归无敢谁何者言者谓诸州寨将祖宗时择其土豪为之特与蠲免徭役故皆乐于承命近年以来不复免役而又三年一替其权不专所部土丁曾不为用望复旧制且久其任凡三年之中无败阙透漏即以校副尉之类补之如其不才或致骚扰即许他人论替又土丁与夷獠杂居习熟地理便于驰逐望令勒成队伍以备缓急诏制置司措置 
　　戊午北使出国门 忠义军统制兼知兰州王宏引兵拔会州获其通事李山甫等五十四人宣抚司因令宏统制兰会州军马 
　　是日金人陷淮宁府忠义副统领戴规部兵巷战夺门以出为敌所害守将陈亨祖之母及其家五十余人皆死后赠亨祖容州观察使赠规三官录其家三人又为亨祖立祠于光州名闵忠北之叛盟也淮襄诸军复得海泗唐邓陈蔡许汝亳寿等十州自是但余四州而已亨祖赠官等指挥在四月乙酉 
　　己未上始御经筵自去秋以用兵权罢讲读至是复之权刑部侍郎兼侍讲黄祖舜进论语解义诏给事中金安节等看详安节等言其书词义明粹足为后学之传乃令国子监板行仍赐祖舜诏书奖谕 
