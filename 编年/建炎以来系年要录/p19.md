<!-- { "loadSidebar": true } -->
建炎元年五月庚寅朔兵马大元帅康王即皇帝位于南京改元建炎中兴圣政臣留正等曰尧舜所以高出百王者以其得天下及其传天下而知之汤有惭德武未尽善况于后世乎汉高祖唐太宗号为贤君然其得天下也以争其传天下也几以致乱大哉太祖皇帝之受命与太上皇帝之中兴也讴歌狱讼归而不释则不得巳而履大位及夫为天下得人则举成业授焉不询群臣不谋卜筮惟视天意之所在而巳自尧舜以来数千载始有太祖及我太上皇帝岂非希阔甚盛之际哉 何俌龟鉴群阴翳大明出群籁喧大声发天下事激之则起不激则靡天之开圣人盖如是也且我高祖之生红光荐瑞盖大观之元年也是年金人欲背辽国巳三岁矣岂能终事我哉我心之不臧天实知之于是亟生吾圣人以平之我高祖之封靖康著符盖宣和之三年也是时金人倚我为助又五岁矣以燕伐燕虐尤甚焉安知其不加诸于我哉国事之失图天实念之于是天任吾圣人以定之迨及末年四郊多垒敌于我乎请命我以单车临之而见者夺气靖康改元不虞荐至敌伺我衅又以一身当之而闻者缩颈至相而百姓遮道次济而父老迎谒人心归矣渡子河而河冰合至磁州而神马迎天心眷矣开府之初宗泽自磁至王麟自潞至梁扬祖自信德府至张俊杨沂中皆巳在麾下即位之日刘光世自鄜延至路允迪范宗尹自京师至则天下豪杰之心归矣而况赐袍之梦已应赐带之言已验劝进之书虽上而东乡西乡且谦逊而不受惟三月丙寅张邦昌以称臣之意至越翌日丁卯谢克家以受命之宝至四方民大和会侯甸群后咸在然必候道君便可即真之札然后不得巳而就南京践天子位焉此与肃宗即位灵武之事异矣初议年号黄潜善定为炎兴耿南仲曰此蜀年号也众皆服遂为建炎议即位仪耿延禧以为必筑坛告天王然之乃令有司筑坛于应天治门之左命王府记室参军滕康作册告天撰文肆赦汪伯彦中兴日历云册文系朱胜非撰按绍兴日历滕康家自陈乃康所撰伯彦误记也赦文诋斥围城士大夫有愤怒意王命延禧改定其叙邦昌事但云仍抑臣僚俾僣位号而已又云围城士大夫一切不问遂以南仲为礼仪使而延禧读册文时太常寺主簿张浚自京师驰至因以浚摄太常少卿导引行事昧爽皇帝登坛寅受天命册文曰嗣天子臣构敢昭告于昊天上帝金人内侵二帝北狩天支戚属混于穹居宗社罔所依凭中外罔知攸主臣构以道君皇帝之子奉宸旨以总六师握兵马元帅之权倡义旅以先诸将冀清京邑复两宫而百辟卿士万邦黎献谓人思宋德天眷赵宗宜以神器属于臣构辞之再四惧不克负荷贻羞于来世九州四海万口一辞咸曰不可稽皇天之宝命栗栗震惕敢不钦承尚祈阴相以中兴于宋祚读册毕上南乡恸哭久之即位于应天府治之正厅帘陛如殿仪耿南仲汪伯彦黄潜善耿延禧董耘高世则贺上讫陛殿侍立权尚书左仆射张邦昌率百官称贺班退大赦天下命西京留守司修奉祖宗陵寝罢青苗钱应死节及殁于王事者并推恩奉使未还者禄其家一年选人在职非在职者并循资臣僚因寇去官者限一月还任溃兵群盗咸许自新系官欠负不以名色皆免南京及大元帅府尝驻军一月以上者其夏税悉蠲之应天府特奏名举人并与同出身免解人与免省试诸路特奏名三举以上及宗室尝预贡者并推恩州郡保守无虞者与推恩应募兵勤王之人以所部付州县主兵官讫赴行在中外臣庶并许直言自今命官犯罪更不取特旨裁断布衣有材略者令禁从监司郡守限十日各举一员余如累朝故事上时年二十一后名所筑坛曰中兴受命之坛中兴圣政臣留正等曰自古人君即政之初必有大慰天下之望故事有利于民而未兴者则兴之有不便于民而未去者则去之虽以舜而继尧号为重华协于帝传授一道然犹举前世之未举者如十六相去前世之未去者如四凶命九官使各居其任肇十有二州使各有其工况时异事殊可无所因革以一新大政乎春秋记列国之君为政必有施舍已责逮鳏寡振废滞等事列国犹尔况有天下之君乎是宜太上皇帝之始即政也求文武才略之士绝奸邪误国之人以散敛青苗与上供之所增加税赋之规出剩皆政之所宜革者而悉罢去之以褒赏死节讲求民瘼皆务所宜先者而悉举行之即斯数者则其余可以类求是以天下之人心皆翕然欣戴于巳成中兴之业而垂无穷也 何俌龟鉴罢青苗钱蠲常平谷裁损上供岁增之数禁止州县纳税概量赋歛违法之弊是所以回建隆至仁之脉而曩时误国害民如京贯黼＜面力＞等子孙更不复叙又所以惩崇观不仁之辙欤 尚书左丞冯澥延康殿学士签书枢密院事曹辅以宗社失守上疏待罪耿南仲与张邦昌进呈三省事即日拜徽猷阁直学士兵马副元帅黄潜善为中书侍郎显谟合直学士兵马元帅汪伯彦同知枢密院事 元祐皇后在东京是日撤帘 
辛卯尊靖康皇帝为孝慈渊圣皇帝元祐皇后为元祐太后既而尚书省谓元字犯后祖讳请以所居宫为称诏学士院拟定汪伯彦中兴日历辛卯元祐皇后为隆祐太后诸书皆同之臣谨按上宫名改尊称在八月庚午诸书误也 诏宣仁圣烈皇后保佑哲宗有安社稷大功奸臣怀私诬蔑圣德著在史册可令国史院差官摭实刊修播告天下吕中大事记当靖康元年二月敌退之后士大夫争法新旧辨党邪正识者讥其治不急之务今高宗即位首诏改宣仁谤史不几复蹈前辙邪曰不然张敬夫谓此乃拨乱反正之宏纲古今人心之天理盖我朝之治元祐为甚母后之贤宣仁为最当熙丰小人相继用事之后使非继以元祐则中原之祸不待靖康而后见当京师失守之时使非元祐之治在人耳目又何以开炎兴之运哉此宣仁之功也章蔡初意不过欲去元祐之人耳而至于变元祐之法又虑元祐之人复用也而至诬以废立之罪谤及宣仁一念之私燎原滔天可畏哉 大元帅府限十日结局 召副元帅宗泽赴行在 中书舍人孙觌张棣并依旧职 宣教郎王府记室周望守尚书考功员外郎 宝文阁直学士浙江荆湖等路经制发运使翁彦国知江宁府兼江南东西路经制使落直字赐彦国钞盐钱十万缗使修江宁城及缮治宫室以备巡幸此据李纲建炎进退志又命筑景灵宫于江宁府帝后异殿其后不克成 宝文阁直学士赵子崧请对首论台谏本人主耳目近年率观望取旨言事用非其人请依故事听学士中丞互举又论范祖禹常安民上官均先朝言事尽忠请录其子上甚然之子崧因建三屯之议大略以为开边之患验在目前不可不虑其熙河五路进筑州军堡寨欲望将不系紧要控扼去处并罢明谕夏人示以德意诸郡守戍之兵分屯狭西见在兵马与河东北之兵合六万人分为三屯一屯澶渊之间一屯河中狭华之间一屯青郓之间平时训练以备非常足张声势万一敌骑南渡则三道并进深入捣燕山之虚焚舟渡河人自为战未必不成功也 
壬辰宰执奏事张邦昌先退上问何以处邦昌黄潜善等曰邦昌罪在不贷然为金人所胁不得已而从权今已自归惟陛下所处上曰朕欲驭以王爵使异时金人有词则令邦昌以天下不忘本朝而归宝避位之意告之辅臣皆曰陛下圣意高远非臣等浅智所及是夕召学士草制以银青光禄大夫守尚书左仆射兼门下侍郎张邦昌为太保奉国军节度使封同安郡王五日一赴都堂参决大事 检校少傅宁武军节度使河北河东宣抚使范讷为京城留守威武军承宣使鄜延路马步军副总管刘光世为省视陵寝使元帅府参议官龙图阁学士耿延禧徽猷阁学士董耘越州观察使高世则并提举万寿观留行在延禧耘仍兼侍读宝文阁学士赵子崧为延康殿学士知镇江府随军转运使集英殿修撰梁扬祖为徽猷阁待制知扬州随军应副直龙图阁黄潜厚试尚书户部侍郎干办官直龙图阁王起之为屯田郎中直秘阁杨渊行工部员外郎秦伯祥为虞部员外郎日历子崧延康镇江之命于壬辰癸巳两书之今并附此资政殿大学士知京兆府范致虚知邓州充南道都总管应知州衔内带一路安抚者不书惟初创或更革则书朝奉大夫河北转运判官顾复本为北道副总管复本临子也临会稽人日历复本无前衔汪伯彦中兴日历云河北转运判官顾大夫哲宗朝翰林学士顾临之子伯彦忘其名即此人也复本靖康元年八月除河北运判 龙图阁待制知延安府张深充龙图阁直学士知京兆府起复直徽猷阁狭府西路计度转运副使王庶升直龙图阁知延安府应监司帅臣衔内带权知权发遣之类今并削去以就省文庶庆阳人也深时将勤王兵来卫故就用之后十余日深入辞乃移深知熙州而复以范致虚知京兆府二人改除在此月丁未今并书之李观纪行录深除延安在癸巳今从日历 侍御史胡舜陟言今日措画中原宜法艺祖命郭进李汉超董遵诲等守边之术以三京关狭析为四镇拱滑颍昌隶东京郑汝河阳隶西京恩濮开德隶北京而同华狭府隶京兆择人为节帅使各以地产之赋养兵自卫且援邻镇又京帑积钱千余万缗宜给四镇为籴本若四帅得人庶几中原不失江左可居诏付三省未几舜陟罢去议遂格 
癸巳遥尊韦贤妃为宣和皇后国朝循前代之制帝母称皇太妃至是以道君皇帝在行而特上尊号 立嘉国夫人邢氏为皇后赵甡之遗史云上即位欲立后宫潘氏为皇后吕好问谏以为不可乃以为贤妃它书皆无之也 门下侍郎耿南仲罢为观文殿学士提举杭州洞霄宫上薄南仲之为人因其告老故有是命耿延禧中兴记云张邦昌已复辟臣耿南仲奏臣素拙得遭遇皇帝竭尽愚直惟靖康行遣蔡氏其徒实繁必不利臣父子乞大王保全上曰今日之事吾最痛心其次门下侍郎父子耳且老矣月以数百千养一前朝老师傅直易耳人言毁誉何足信因泣下按南仲误国天下共知非因行遣蔡氏而被排也今不取 
甲午资政殿大学士新除领开封府职事李纲为尚书右仆射兼中书侍郎按上在济州与纲书已称伯纪观文相公而此犹自大资政除盖未有成命故也趣赴阙先是黄潜善汪伯彦自谓有攀附之劳虚相位以自拟上恐其不厌人望乃外用纲二人不平繇此与纲忤 直龙图阁东道副总管权应天府朱胜非召试中书舍人延康殿学士何志同知应天府日历志同前衔带端明殿学士盖误定武军承宣使龙神卫四厢都指挥使大名府路马步军副总管大元帅府都统制杨惟忠为建武军节度使主管殿前司公事赏翊戴之功也日历惟忠建节在八月庚申按惟忠以都统制结局无缘百余日方有除目今从赵甡之遗史附此 通直郎傅亮直秘阁通判滑州亮为人劲直议论不能屈折执政不喜之滑两经残破无城壁会赵子崧荐亮之才得召见亮上疏自陈曰陛下能归东都则臣能守滑陛下未归则臣亦不能守也执政责其语以为悖傲不逊降通判河阳日历甲午傅亮除直秘阁通判滑州用赵子崧荐召对改通判西京盖因汪伯彦中兴日历所书也按李纲进退志载亮本末差详今掇取附入但纲称亮除知滑州与诸书不同恐误亮通判河阳在五月戊申 中书侍郎黄潜善同知枢密院事汪伯彦共议罢民兵及降盗而拣其士马之精锐者隶五军是日以元帅府左军副统制孔彦威为东平府兵马钤辖右军副统制刘浩为大名府兵马钤辖先锋统制丁顺为沧州兵马钤辖秉义郎王善为雷泽尉浩所将皆民兵而顺与彦威帅府所降诸盗也未几顺善作乱于河北 
