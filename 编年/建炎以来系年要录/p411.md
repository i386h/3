<!-- { "loadSidebar": true } -->
　　庚午秘阁修撰新知福州沈调言福建诸县旧有忠义社各随乡村多寡团结推择豪右众所畏服者以为正副量置枪杖器甲之属以故盗贼屏息民以为便今为官司科率骚扰甚失本意乞令守臣觉察帅宪司举按调又言福建路产铁至多客贩遍于诸郡而官监坑冶绝然稀少今若尽令中卖入官则无所用纵之则利不归上深为可惜乞令转运司措置申省从之 
　　壬申上谓沈该曰顷蜀中岁贡锦绣帟幕虽民之幼女亦追以供役作其扰如此朕令止之蜀人极喜近又减四川民输至一百二十余万民力必稍宽矣 
　　癸酉左朝散郎赵不茹知化州还论广西部马使臣每岁五六十员例选闲居之人率以前任俸给为准各人支七月岁费钱四万余缗自今乞以见任使臣部送又言化州系产盐地分自绍兴九年漕司立额令本州官卖二分盐计七十二万余斤民以为苦望从其便奏皆可遂以不茹行将作监丞盐事以六月乙巳行下 右奉议郎福建路安抚司干办公事留观德为太府寺主簿 兴化军免解进士彭与进所著周易解义及神授图太极歌诏特补下州文学 
　　乙亥左宣奉大夫尚书左仆射同中书门下平章事兼提领编修玉牒所沈该为左银青光禄大夫以进书推恩也 初朝廷以蜀道远命举人即宣抚制置司类省试行之既久议者或以为不能无弊欲罢之悉令赴南省事下国子监权尚书兵部侍郎兼祭酒杨椿曰蜀士多贫而使之经三峡□重湖狼狈万里可乎欲去此弊一监试得人足矣遂请选差清强有才行郎曹以上一人往莅其事仍令监司守倅宾客子弟力可行者赴省余不在遣中是日宰执进呈诏付礼部其后本部乞士人愿赴南省者给驿券选官不行余从之二十九年七月乙酉孙道夫再建请 太府寺丞邓深面对论近岁士风卑弱习于浮伪寖以成风称呼太过书问太重请谒太数乞严为法禁从之 
　　丙子左奉议郎杜师旦特勒停送道州编管右正言凌哲论师旦事曹泳为入幙之宾贪污狂怪故有是命 
　　丁丑诏孟庾追复端明殿学士左宣奉大夫路允迪追复龙图阁学士左通议大夫庾既得归废为民而死或言允迪在汴京不食卒故皆复之 
　　己卯左从政郎新明州州学教授郏次云入见奏请守令阙则择清望官台阁阙则择郡邑循吏为之上谓大臣曰朕用人正欲内外适平如监司守令治状显著不必一一召来当增秩赐金且令久任遂以次云行国子录 
　　辛巳左朝奉大夫胡棣行太府寺丞棣自四川茶马司干办公事召还论四川选人已放散举主伺候告命之人多□干诸司奏辟妨才肆奸诏禁止遂有是命 
　　癸未金国贺生辰使正议大夫守礼部尚书耶律守素中靖大夫太常少卿许竤见于紫宸殿 
　　乙酉诏民户巳充保正副后来析户而再当充役者其户头许歇役余户物力高者即为白脚依旧轮差日历无此今以王师心等看详状修入二十八年六月己丑不行 
　　己丑尚书工部员外郎樊光远知兴化军从所请也 
　　庚寅诏钱塘仁和知县依两赤例并堂除京朝官任满无遗阙与升擢差遣 
　　辛卯礼部太常寺言每岁大祀三十六除天地宗庙社稷感生帝九宫贵神高禖文宣王等巳行外其余并乞寓祠斋宫立春日祀青帝朝日出火东蜡权于东门外长生院赤帝黄帝权于南门外净明寺白帝夕月纳火西蜡权于西门外惠照院黑帝权于北门外精进寺皆用少牢备乐舞而神州地祗以精进地狭祀荧惑以与赤帝同日皆权于惠照院行之神州当用犊而亦用少牢盖权礼也自绍兴以来大祀所行二十有三而巳至是侍御史周方崇以为言乃悉复之 左从政郎主管吏部架阁文字王淮充枢密院编修官 
　　六月丁酉户部侍郎林觉言民间纳税钱丁盐绢乞以第五等所输自一文以上令折见钱仍共钞庶以便民上谓宰执曰朕尝思之合零就整此固甚善十户共钞官司先给由子与钞头若即时钞入则十户无扰不然恐钞头收藏由子不肯赍出比至官催紧急众户不免再纳此贫民所以重困卿等可措置令经久便民然后行之 左朝奉郎潼川府路转运判官王之望改提点本路刑狱公事 
　　戊戌罢临安府左右厢主管公事官以侍御史周方崇言其徇情曲法人多嗟怨故也 敷文阁学士四川安抚制置使兼知成都府萧振卒振再守蜀凡二年时利州旧宣抚司有积缗二百万守者密献之朝下制置司取拨振曰此所以备水旱军旅也一旦有急是又将取于民请于朝留其半此据成都记拨钱在二十六年今因振卒附见比卒蜀人思之 
　　甲辰宰执进呈秘书省著作佐郎黄中转对言仰惟神宗皇帝即位之初励精求治尝虑万事之几不能遍烛首举旧章每遇起居日俾百僚转对陛下励精庶政无异于神宗之用心故百僚转对至今行之未尝废也然而二十年间大臣专恣好佞恶直一时习尚往往以言为讳凡所建明不过毛举细故以塞责而巳如神宗皇帝所以诏告丁宁者盖未之有也伏观陛下迩者详延多士咸造在廷亲洒宸翰以求忠谠侈靡之饰朝闻而夕弃之盖巳著躬行之效矣陛下之所以责望于布衣者犹若此则其所以责备于缙绅士大夫者固不论而可知也臣谓陛下宜追述神祖之意特降诏书申饬在位自今以往应转对之官有所开陈要在竭诚尽忠切于治道毋得蹈常袭旧攟摭细微以应故事然后陛下观其人择其言而为之虚心访问俾得以尽其情实积日累月庶几有补于万一则旧章不为虚设矣上览疏曰中所论极当朕方欲与卿等相度特降指挥大抵转对之法恐朝政阙失民间利病有不得上闻者皆当论奏自秦桧当国转对之名虽不废而所轮者不过大理寺官数人攟摭细微姑应故事而巳初无鲠切有及于时事者如此则缪悠之谈何补于国今中所言颇合朕意可令士大夫知之 
　　乙巳有钱及之者上书乞差遣上疑其心疾以问辅臣沈该言其意涉侮慢乞送汀州居住上不许曰外间不知谓以切直之言得罪非所以广言路也姑与一闲慢差遣如何该持不可乃止 
　　丁未右朝请大夫通判镇江府施垓提举广南东路常平茶事用李琳荐也 
　　戊申知枢密院事汤思退守尚书右仆射同中书门下平章事 左从政郎南康军都昌县丞李荐入对论诸郡遣官遍行属县常赋之外诛求宽剩钱动以万计乞行禁止从之以荐行太学正荐周麟之所举也 江南东路转运判官叶义问乞以僧道绝产得旨赡学之田召人请佃从之绍兴二十一年十月六日降旨赡学 
　　己酉诏西北流寓及东南人寄居满七年或产业及第三等巳上者并不得注授举辟本处差遣以国子监丞朱倬言士大夫多用开封户贯守官乡里逞私者众故也 徽猷阁待制提举江州太平兴国宫黄唐传卒 
　　庚戌诏故责授中大夫余深复特进观文殿大学士故追复中大夫黄潜善再复观文殿大学士左光禄大夫官子孙各三人故责授中奉大夫薛昂复特进资政殿大学士官子孙二人既而左司谏凌哲言深昂朋附蔡京潜善为相误国今尽复三人恩数恐政刑失平忠义解体诏以潜善尝任副元帅特复元官官一子权中书舍人赵逵草制略曰虽秉政无可书之绩而事君有不移之忠原情以观于法当叙潜善既复官深昂之命遂寝后诏在七月戊辰今并书之 
　　辛亥户部侍郎王师心奉诏举左朝奉郎新知严州罗孝芬气节刚正学术深醇十月甲申除秘书丞左承议郎新秀州州学教授唐尧封蚤以文行著于乡评四任教官恬静有守六月戊子除军器监主簿尧封金华人也 保宁军承宣使节制御前军马知金州王彦丁母忧诏起复 
　　壬子户部侍郎王师心言荆南为上流重地而兵力寡弱旧例鄂州岁遣御前军千人戍其地欲增戍二千以示形势上以荆南乏财不许熊克小历云王师心为荆南帅尝奏乞分鄂渚重兵留屯以示形势从之其所云与日历不同今不取 
　　甲寅尚书户部侍郎王师心试给事中 中书舍人兼侍讲权直学士院王纶试尚书工部侍郎 起居郎赵逵起居舍人周麟之并试中书舍人逵入谢上谕曰朕所以用卿卿既知之朝有阙政无钜细宜助朕也又谓近臣曰赵逵纯正可用逵登第踰六年而典外制自中兴后所未有 太府少卿徐林权尚书刑部侍郎 秘书郎唐文若为起居郎 著作佐郎王刚中试起居舍人 
　　乙卯尚书左司员外郎葛立方权吏部侍郎 尚书兵部殿前侍卫马步军司言离军将士类得添差州郡无以给欲自今大郡毋过百人次郡半之小郡三十人为额从之 
　　丙辰秘书省著作佐郎黄中为尚书司封员外郎 故右朝散大夫杨渊追复右中奉大夫其家援例乞恩不巳故复之事祖在去年闰十月癸卯 
　　戊午初命太庙冬飨祭功臣腊飨祭七祀祫飨兼之用太常博士张庭实请也 诏太学月试并依贡举条制锁院考校仍毋过十日议者以国子博士何俌多私亲旧故有是旨俌踰年卒罢俌明年六月辛卯罢 
　　己未少保泸川军节度使太一宫使荣国公钱忱迁少傅忱告老乃有是命 诏命官捕获私茶盐依赏给各递增一等于是全火七千斤累及万斤皆改京秩议者以为滥二十八年正月壬申不行 
　　辛酉故责授昭化军节度副使周望追复龙图阁学士左中大夫官其家二人自秦桧死左司谏凌哲请追复大臣死于贬所者朝论初指赵鼎王庶等数人沈该汤思退为相遂并取先得罪于国者而追复之哲复争以为不可乃止 
　　壬戌秘书丞杨邦弼校书郎陈俊卿并兼普安恩平郡王府教授俊卿为学官多所裨益一日普安郡王习球鞠俊卿微诵韩愈谏张建封书以讽王即诵全文不遗一字俊卿退而喜曰王聪明而乐从谏社稷之福也 鼎州观察使陇右郡王赵怀恩添差成都府兵马钤辖 
　　秋七月乙丑秘书省校书郎陈俊卿言人之才性各有所长稷契皋陶垂益伯夷在唐虞之际各守一官至终身不易此数君子者苟使之更来迭去易地而居未必能尽善况其余乎今也监司帅臣鲜有终其任者远者一年近者数月輙已迁徙州县百姓送往迎来之不暇其为劳费不可殚举以至内而朝廷百职事之官亦无肯安其职业为三数年计者往往数日待迁视所居之官有如传舍虽有勤恪之人宣力公家于人情稍通纲条稍举巳舍而他去后来者或未能尽识吏人之面知职业之所主则又迁矣因循岁月积弊既久是以胥吏得以囊橐为奸贿赂公行而莫之谁何如此而望职业之举难矣哉夫爵禄名器人所奔趋必待积劳而后迁以明持久而难得则人各安分不敢躁求若开骤进之门使有侥幸之望则人人怀苟且之心无首公之节其自为谋则得矣朝廷何赖焉臣尝读国史见太祖朝任魏丕掌作坊十年刘温叟为台丞十有二年太宗朝刘蒙正掌内藏二十余年陈恕在三司亦十余年此祖宗用人之法也望与执政大臣参酌立为定论其监司帅守有政术优异者或增秩赐金必待终秩而后迁擢至于朝廷百执事之官亦当少湏岁月俾久于其职然后察其勤惰而升黜之庶几人安其分尽瘁于国无有过望而万事举矣诏三省行下遂以俊卿为著作佐郎 
　　丙寅左朝请郎新通判邵武军郑知刚入对乞天下繁剧知县并令从官保举监司守臣别荐都堂籍记以次差除上以诸县至众恐不可行丁卯以知刚行宗正寺主簿知刚周麟之所荐也 左承议郎新主管南外敦宗院叶颙行将作监主簿颙贺允中所荐也 
