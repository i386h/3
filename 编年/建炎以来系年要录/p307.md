<!-- { "loadSidebar": true } -->
龙图阁张所特与一子官仍赐其家银绢百疋两先是湖北京西宣抚使岳飞言所忠义上命复旧官日历不见此据飞奏劄修入飞又言好生恶死人之常情所以忠许国义不顾身虽斧钺在前凛然不易其色乞与旌加褒异使天下忠义之士皆知所劝故有是命 户部侍郎周聿言狭西士人学术久荒拙于为文若与四川类试必不能中程乞别立字号上曰狭西久陷伪境朕欲加惠远方可令礼部措置川狭分类试额自此始 诏西京诸陵文表等令内侍省每季一次遣亲从官赍降故事每帝后生忌辰遣内臣往诸陵酌献至是以道远遣止就付留司焉 
　　庚寅右正字陈渊入对论比年以来恩惠太泛赏给太厚匪颁赐予之费太过府库空虚而发之不已财赋匮竭而取之益详陵寝未成郊 

祀不远内有诸将之馈外有邻境之好所用既众而所入实寡此臣所甚惧也周官唯王及后世子不会说者曰不得以有司之法治之诚然是周公作法开后世人主侈用之端也臣谓冢宰以九式均节财用有司虽不会冢宰得以越式而论之矣若事事以式虽不会犹会也故臣愿陛下凡有赐赉法之所无而于例有疑者三省得以共议户部得以执奏有司得以献其疑台谏得以论其失一有失当即行改正则前日之毙庶几可息矣翌日进呈上谓宰执曰朕未尝有一毫之妄费秦桧曰渊初除谏垣职在规正故耳上曰渊老成有学乃杨时之婿闻尝讲论语中庸可令其子适进来上因论极高明而道中庸此不可分作二事桧等曰陛下之学深造圣域非臣下所及时适监都进奏院遂命临安给劄上之 

熊克小历载上语于己丑恐误日历十一月甲申乙酉丙戌辍朝己丑廖刚本职进对庚寅陈渊进对辛卯臣僚上言赐赉等事有旨依奏同日令杨适录进论语等解 诏故左承议郎秘书省正字兼史馆校勘常明特与一子初品官明卒于行在给事中冯楫秘书省承刘才邵等言明去乡万里母老子幼乞用梅尧臣刘恕例录其孤故有是命才邵庐陵人也 
　　壬辰吏部侍郎周刚为山园陵按行使入内内侍省都知梁邦彦为副使始命邦彦充使邦彦言事干典礼委付至重乞如故事命近臣故有是旨 左承事郎姚邦基特改左奉议郎楼炤之出使也言邦基不仕伪豫之节故召对而命之邦基先见建炎四年九月 选人魏申进太 

一总鉴上曰申所论该博虽秘府所藏亦未之见可与循资仍赐钱五百缗 
　　癸巳检校少保昭化军节度使充醴泉观使驸马都尉潘正夫开府仪同三司初孟忠厚之守镇江也给事中刘一止言后族业文如忠厚不可多得但此例一开有出忠厚下者何以御之至是又论正夫除拜非旧典乞特降处分后人毋得援例自今除授有非旧制并令给舍台谏论驳乃诏哲宗皇帝昭慈圣献皇后惟正夫忠厚为近亲余毋得援例御史中丞廖刚曰是台谏所当言者皆为刘君先矣一止在琐闼仅百余日事有不便者辄缴奏由是秦桧忌之 左朝奉郎新京畿都转运使莫将改充集英殿修撰右正言陈渊言将未应除次对望须其绩著然后 

命之虽往者尹焞亦自卿联命以此职由焞先除从班以疾力辞老不可留故以宠之命将宜除近下职名庶合公论 武经大夫潍州团练使王彦先自亳州来朝 
　　甲午秦桧奏神宗哲宗两朝正史乞俟徽宗实录书成之日通将三朝事实考据修定从之时史馆已分修两朝正史于是复罢熊克小历载此叚乃云秦桧奏神宗哲宗实录已进今乞专修徽宗实录不知何谓 
　　乙未徽猷阁待制提举江州太平观李正民知淮宁府 朝奉大夫申旸知亳州旸已见今年四月 直秘阁新知亳州王俊民知常州 

　　癸卯诏楼炤疾速赴行在熊克小历载此事于十一月辛酉按十一月无辛酉辛酉乃十二月十五日炤不应许时未还今从日历 诏狭西李彦仙庙名义烈钟绍庭庙名愍忠同州郑骧庙名愍节皆以户部侍郎周聿上其死节也绍庭靖康初以朝议大夫通判狭州权州事死于难彦仙死事具绍兴元年骧死事具建炎元年 
　　乙巳右朝散大夫曾慥行尚书户部员外郎总领应办湖北京西路宣抚使司大军钱粮时户部员外郎邵相在鄂州以乏军储为宣抚使兵飞所劾言者亦论相到官以来追催积欠侵夺榷酤故以慥代之中书舍人又劾相坐视诸路违欠数多并不按劾后二日夺相直秘阁令吏 

部与远小监当言者论相罢总领在此月乙酉今联书之相为岳飞劾奏据洪迈夷坚志所言今以臣僚所劾行下者盖不欲令出于将帅之意云耳 
　　十有二月己酉左谏议大夫曾统徽猷阁待制知婺州左承议郎福建路转运判官张嵲为尚书司勋员外郎 御史中丞廖刚言国朝治平以来诏三岁一举士自是率用今年大礼明年科场又明年省殿试故荫补与登第人往往先后到部于注授为便而漕司岁费亦无相妨诚经远之计昨建炎元年殿试为军兴展至明年就维扬试绍兴元年殿试为明堂又展一年就临安府试今明年当试进士复与大礼相妨且省 

司财计难以应办此不便一也近岁初官人率待四五年阙若奏名人与荫补人同时到部愈见差注不行此不便二也傥更展一年则大礼科场省殿试皆得如古制矣况来年不独举大礼且山陵营奉有日豫备两宫回銮差官置局日分亦恐不给安得不权时而制宜哉兼河南狭西士人各罹乱政学业荒废姑缓一年亦无不愿诏礼部讨论申省明年二月壬戌施行 
　　甲寅权尚书刑部侍郎苏擕充徽猷阁待制致仕以病自请也擕寻卒 太常丞梁仲敏乞续编绍兴以来因革礼从之 资政殿学士提举临安府洞霄宫卢益薨于严州 

　　丙辰诏临安府司户参军毛叔度令引对叔度奏疏曰臣窃见迺者蓝公佐还自敌中王伦独留远近之情无不疑惧大抵国家所以待金人者不过二端曰战与和而各有说也自宣和以来敌人常以反覆变诈困中国＜口舀＞我以土地要我以厚利一旦兵力得骋则长驱深入暴犯宫阙震惊陵寝邀迁两宫竭取金币中原之民肝脑涂地所谓不共戴天之讎何可和也然而梓宫未卜因山两宫远在绝漠如敌人革心易虑奉梓宫两宫而归之国家陛下亦宜含愤匿怨不得已与之和此一说也去年使人之来道路之言以为其国主议之臣厌前日黩武之祸翻然改图有休兵息民之意且其约曰归我梓宫归我两宫一无所邀请陛下笃于圣孝不亿不信含愤匿怨屈而与之和谓奉迎之使朝发 

而梓宫可以夕返也今阅时寖久未闻属车之音而使者见留反更有所计议揆前日之约其言无不信者臣实惑之岂其国权臣自相诛夷而前日之议遂变欤抑敌情诡诈复欲挟我所重依违反覆以罢敝中国欤如其前议既变则和好之事自无可望茍为不然宣和靖康之间敌人已试之谋其迹较然不可不察也自艰难以来费用益广根本所积不能有余傥谓敌人要约未有显绝中国之意犹欲遣使赂遗几其革心臣恐使轺亟行而轻骑自屈万一岁时之间国用既虚边备不戒敌人出吾之不意以犯江淮之边未知仓卒何以待之伏望陛下追监既远思患预防慨然发愤明出宸断修兵备以杜其窥＜门俞＞之渐谨财用以待吾军旅之费无或赠送以伐其贪婪之谋天下幸甚叔度明年八月 

壬申对移 
　　丁巳诏保州宗室令吏部先次注官时翼祖子孙渡江者十数人有官者四人而已宗正丞郑鬲乞权依两京宗室例注官故有是命鬲初见三年十一月甲戌 武功大夫忠州团练使知河南府翟襄移知寿春府日历无襄前衔此据襄乞上殿劄子修入 朝奉郎河南府路转运判官李利用兼权知河南府及本路安抚西京留守司公事先是观文殿学士西京留守孟庾权东京留守及朝廷闻王伦为金人所执召翟襄还乃命利用 武翼大夫忠州刺史知寿春府孙晖领文州团练使为河南府路马步军副总管仍命晖招军千三百人是时有郦琼判军为刘 

豫放归农者又豫之废使效免归者甚众皆愿投募晖未至西京人数已足矣 
　　庚申右武大夫忠州防御使提举台州崇道观王健为枢密副承旨 
　　辛酉参知政事李光罢光与右仆射秦桧议事不合于上前纷争且言桧之短殿中侍御史何铸因劾光狂悖失礼光引疾求去上命以资政殿学士出守言者又击之后三日以光提举临安府洞霄宫免谢辞时右正言陈渊独不论光之过桧疑之陈渊独不论光熊克所书云尔廖刚为中丞不知有无文字当考 

　　壬戌言者请宗室之散在州县者并令津遣归所属宗司增其廪稍庶几知自贵爱诏礼部措置后不行 宗正丞郑鬲乞以常平钱于民输赋未毕之时悉数和籴从之上谓宰执曰常平法不许他用惟待赈荒恤饥取于民者还以予民也 
　　戊辰秘书丞刘才邵言累朝会要已至熙宁而元丰以后者未次若置局则有官吏廪给之费望令馆职接续编类从之熊克小历载此事在甲子今从日历 
　　己巳给事中兼侍讲刘一止起居郎周葵并罢初一止葵皆以言事忤秦桧二人应诏举左宣教郎吕广问广问尝为李光属官光欲除馆 

职桧不许殿中侍御史何铸即奏二人非知广问特迫于光之嘱而举之是欺陛下也诏一止葵落职与宫祠 直徽猷阁新狭西转运副使李唐孺为四川转运副使 直徽猷阁主管台州崇道观霍蠡为狭西转运副使 直徽猷阁新除狭西转运副使张深知泸州用川狭宣抚副使胡世将奏也事见十月癸未既而言者又奏深狥私废法之罪深遂罢去日历张深明年正月庚寅罢知泸州而不见除日劾疏有云近又除知泸州则必此时也按霍蠡除狭漕实以代深故因胡除命遂书之须求他书参考 徽猷阁直学士知庆阳府赵彬升显谟阁直学士以破慕容洧之劳也 叙郢州防御使辛企宗为福建路马步军副总管是冬金主亶论其政省自今四时游猎春水秋山冬夏巴纳并循辽人故事巴纳 

者契丹语所在之意也元帅府下令沿河置寨防托渡河南归之人及与人渡者皆死海寇张青乘海至辽东伪称王师遂破蓟州辽土大扰中原之被掠在辽者多起兵应之青初无进取之意既而复去金主亶诏郡县不得从元帅府擅便签军俟见御画乃听时太行义士王忠植已取石州等十一郡闻于朝上嘉之拜忠植武功大夫华州观察使统制河州忠义军马忠植步佛山人也初金人之割地也以新河为界朔方盛传御驾北征民间往往私结徒党市军器以备缓急沿河尤甚每遇阴晦辄引领南望曰御营烈火光矣太行义士又攻怀州万善镇破之守臣乌凌阿思谋率军民城守思谋自金国内乱每夜披衣而坐喟然叹曰可惜官人备历艰险以取天下而今为数小子坏之我未知其死所矣官人 

谓尼玛哈也知浚州韩常尝与防御判官宫茵夜饮论及江淮川狭用兵等事茵盛言金兵之强官兵之弱常曰君知其昔未知其今今之南军其勇锐乃昔之我军其怯懦乃昔之南军所幸者南方未知耳茵益都人也 女真万户呼沙呼北攻蒙古部粮尽而还蒙古追袭之至上京之西北大败其众于海岭金主亶以其叔呼喇美为招讨使提点夏国塔坦两国市场塔坦者在金国之西北其近汉地谓之熟塔坦食其粳稻其远者谓之生塔坦止以射猎为生性勇悍然地不生铁故矢镞但以骨为之金人初置市场与之回易而铁禁甚严至金人始弛其禁又刘豫不用铁钱繇是河东狭西铁钱率自云中货于塔坦塔坦得之遂大作军器焉 是岁直秘阁王冈引年告老许之后二岁卒于家此据冈墓志修 

入日历未见 
