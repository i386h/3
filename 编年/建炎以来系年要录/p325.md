<!-- { "loadSidebar": true } -->
　　癸巳上谓＜宀幸＞执曰监司郡守朝廷委任之意未尝有异而近来妄分彼此莫相协和州郡或有阙乏监试不肯移那监试或有措置州郡不肯应副如此何以济国事也 川狭宣抚副使胡世将特起复世将方与诸将议出师进讨而其母秦国太夫人康氏卒于晋陵上闻之诏军旅事重不拘常制日下供职不许辞避翌日又诏世将弟彦博起复依旧添差提举两浙市舶官给葬事时金人统军和珍希卜苏合军五万余屯刘家圈右护军都统制吴璘川狭宣抚司都统制杨政枢密院都统制郭浩皆会于仙人原世将授璘以攻取之策璘乞精兵三万人 

破此两寇收复秦陇事若不捷誓以必死世将以二万八千人与之仍命政出和尚原浩出□州以为声援璘阅兵河池以新战阵之法每战以长枪居前坐不得起次最强弓次强弓跪膝以俟次神臂弓约敌相搏至百步内则神臂先发七十步强弓并发次阵如之凡阵以拒马为限铁钩相连俟其伤则更替之遇更替则以鼓为之节骑出两翼以蔽于前阵成而骑兵退谓之叠阵诸将窃议曰军其歼于此乎璘曰古之束伍令也军法有之诸君不识尔得车战余意无过于此战士心定则能持满敌虽锐不能当也房琯知车战之利可用于平原旷野之间而不得车战 

之法其败固宜敌骑长于奔冲不尔无有能抗之者 
　　甲午上曰省刑罚薄税歛王道之本国步方艰未能弭去斯民税歛无术可以薄之朕心实不足至于刑罚岂可不省而狱系淹延或至踰岁何也可令提刑司觉察州县提刑失职令御史台弹奏务要讼平刑清以副朕意 
　　九月按是月丙申朔丁酉太常博士王普为尚书都官员外郎 
　　己亥秉义郎韦谊为武德郎合门宣赞舍人谊渊少子也 

　　辛丑宿州观察使知合门事郑藻以解带恩升瀛海军承宣使 
　　癸卯命军器少监鲍琚往鄂州根括宣抚司钱物先是湖北转运判官汪叙詹以书白奏桧言岳飞顷于鄂渚置酒库日售数百缗襄阳置通货场利复不赀自飞罢未有所付乞令副都统制张宪主之庶杜欺弊前二日诏都统制王贵与宪同掌上谓桧闻飞军中有钱二千万缗昨遣人问之飞对所有之数盖十之九人言固不妄也今遣琚往纵不能尽若得其半亦不少矣又岁计所入供军之余小约亦数百万缗比之头会箕歛不知几多民力何以办此桧曰军兴以来间有取于民者皆非得己今无横赋而上朝夕轸念盖务稍广诸蓄以备缓急不待取于民而 

自足耳叔詹婺源人也熊克小历时有上殿官鲍琚颇疏通上因命琚往军前根括前物岁入几何诸路月桩以赡本军有名无实而歛于民者几何当议省之按琚绍兴九年十二月除军器监丞去年四月迁少监克谓之上殿官盖不审也考之日历琚是行专为根括岳飞军中现在钱物详见十二年三月庚戌 是日鄂州前军副都统制王俊诣都统制王贵告副都统张宪谋据襄阳为变先是朝廷命诸将更朝行在宪惧不得还乃妄用金人侵犯上流冀朝廷还岳飞复掌兵而已为之副会宪诣枢密行府白事俊具所谋告之以统制官傅选为证贵即日以闻张俊在行府闻之遂收宪属吏俊东平人初为雄威率后从范琼为右军统制者是也王俊首状全文见今年十二月癸巳注此不别出赵甡之遗史 

云张宪以军前统制为提举一行事务得岳飞之子云书遂欲劫诸军为辞且曰率诸军径赴行在乞岳少保复统军或曰不若渡江往京西朝廷必遣岳少保来抚谕得岳少保复统军则无事语渐漏露百姓皆昼夜不安官司亦无所措置惟忧惧而巳都统制王贵赴镇江府诣枢密行府禀议方回到鄂州前军副统制王俊以其事告之贵大惊诸统制入谒贵贵遂就执宪送于行府张俊令就行府取劾狱成送大理寺俊济南人范琼领兵在京东俊为刽子此所云差不同按俊首状称九月初一日张太尉起发赴枢密行府则宪此时固不在鄂州甡之小误也王明清挥麈后录云荣茂世薿为湖北漕置司鄂州有都统司统制官王俊以其旧主帅岳飞不轨状诣茂世陈首茂世云我职掌漕计他无所预却之 

俊遂从緫领汪叔詹陈其事汪即日上闻秦桧得之藉以兴罗织之狱杀岳飞父子知世茂不受理深怨之而高宗于世茂有霸府之旧秦屡加害而不从秦死荣竟登从班汪讦岳之后狱方竟而殂岂非命欤按叔詹此时与薿同为湖北漕或是新除总领林大声未到而暂权也姑附此当考 
　　甲辰诏宗室缌麻亲任环卫官身亡者赐钱三百千袒免减三之一白军兴财匮宗室近臣吉凶赐子皆罢之及是皇叔祖右监门卫大将军利州剌史仲□卒至无以歛判大宗正事齐安郡王士＜亻褭＞请于朝故有是旨 

　　戊申泗州言奉使官工部侍郎莫将知合门事韩恕归至本州上谕大臣曰此殆上天悔祸敌有休兵之意尔朕料所以致此者有二今春乌珠提兵南来谓我可陵而淮西濠梁之败有所惩创一也始谓将帅各自为家莫相统一今闻尽归朝廷纪纲既立军政必修望风畏慑二也朕每欲与讲和非惮之也重念祖宗有天下二百年爱养生灵惟恐伤之而日寻干戈使南北之民肝脑涂地所愿天心矜恻消弭用兵之祸耳秦桧曰每恨敌情难保未能仰副陛下悯乱之意先是将恕至涿州为金人所执至是都元帅越国王宗弼将与本朝议和故纵之归报焉既而宗弼引兵犯泗州破之淮南大震 右护军都统制吴璘引兵至秦州城下川狭宣抚司都统制杨政夜引兵入陇州界径趋吴山与金人对垒 

是日川狭宣抚副使胡世将始闻起复之命遂解官持丧惟军事权行与决令签厅行遣奏乞遣官交割宣抚司职事不许 
　　己酉秘书省著作佐郎邓名世罢以言者论名世初本无官缘謟事刘大中遂力荐之于朝自入馆以来蔑视同列窃议时政故也 
　　庚戌御史中丞何铸言直秘阁潼川府路转运副使喻汝砺轻锐狂妄为门僧报怨兴起大狱旁及无辜甚众诏罢之先是广安僧慧銮淫秽不法汝砺治其罪士大夫多为之请不听卒杖而黥之且劾守臣滕＜礻奇＞于朝不报铸又以为言汝砺遂罢汝砺为漕时本路当运米三十八万石至利州旧例都漕司界以水脚钱四十八万缗而不时与汝砺遗宣抚副使胡世将书言事有四难米价增长籴之难脚直空乏请 

之难舟子凋零雇之难江流乾淤运之难先是宣抚司取对籴米于四川至户而潼遂果合诸郡绝少稻田自军兴听输以粟至是都漕司责令输粳其已津运者皆却还之汝砺力争言其不便者五东川盐旧行于剑外近岁阶成盐通入利路而客贩始衰都漕司又置通货场于兴元府及阆州凡商人以盐至二郡者皆拘入之必尽鬻于官乃偿其直商人不能伺则每百斤令输通货钱三引或二引然后听其他之货日以壅汝砺为世将言四川一家潼利一民本路岁发折估钱五百五十万缗以阶成盐税及通货所取言之算计见效恐未足以当本路盐井折估之直著通而一之取其大而略其小可也又言盐鹾榷酤之利此二物者今日四川之司命知所以张之而不知所以弛之知所以用其利而不知所 

以救其毙诛求不已无以为持久之策矣此并据汝砺文集修入详著之以见四川财谷事宣司之从违当考 合门宣赞舍人知濠州王萃罢以枢密使张俊言萃并无措画故也 合门宣赞舍人寇宏知濠州 
　　辛亥吴璘急攻秦州拔之守将武谊将官邵于成纪知县荔谏等皆降吴璘复秦州日历不载而熊克系之去年九月实甚误也以王曮所撰吴璘神道碑赵甡之遗史费士戣蜀口用兵录考之皆在此年克巳于去年九月书之而今年八月末又书秦陇二州盖重叠差误耳 徽猷阁待制提举亳州明道宫欧阳懋卒于衢州 

　　癸丑诏归朝官选人尝以赏循转者并十五考改京官事祖见绍兴五年十一月 
　　甲寅以皇太后生辰预即官中启建祝圣寿道场自是为例 工部侍郎莫将等还至近郊上曰将等来敌意未可知但敕诸军严为之备彼若议和何伤于好如怀奸诈初无失策昨张俊奏事尝与议及此俊亦深晓云兵交使在其间和与战自不相妨也 是日建康府火燔公私室庐甚众 
　　乙卯诏左武大夫忠州团练使刘光远令赴行在奏事仰秀州守臣方滋不移时刻津遣须管来晚到行在时金国都元帅越王宗弼以书 

来金国书日历不载绍兴讲和录有之今附于此或谓金书夸大不当其载臣谓此犹匈奴单于遗汉文漫书之比无足隐者当稍删削而具存之以见一时议论之实绍兴讲和录金国都元帅上皇朝书皇统元年九月日皇叔尚书左丞相兼侍中都元帅领行台尚书省致书云云去岁使至远沐书翰良仞勤意尔后衮衮颇疎嗣音即日动静之间茂惟神介休祉爰念日者国家推不世之恩兴灭继绝全畀浊河之外使专抚治本期偃息兵民永图康又岂谓画封之始情不由衷其余详悉条目朝廷巳尝谆谕蓝公佐辈厥后莫将之来輙申慢词背我大施寻奉圣训尽复赐土谓宜自省乃复摇荡边鄙致稽来使久之未发而比间至于分遣不逞之徒冒越河海剽攘郡邑考之载籍盖亦未有执迷至于此者今 

兹降天威问罪江表巳会诸道大军水陆并进师行之期近在朝夕义当先事以告因遣莫将等回惟熟虑而善图之余冀以时善卫生理专奉书披达不宣此书削去四十八字朝议遣光远往聘而光远方以赃罪为监司所按故趣召之翌日光远王行在上面谕以前罪一切不问遂以为拱卫大夫利州观察使而左武大夫吉州刺史曹勋亦遣拱卫大夫忠州防御使令与光远偕行 
　　丙辰右护军都统制吴璘及金国统军罕札战于剡家湾败之初罕札与希卜苏合军刘家圈罕札善战希卜苏善谋二人皆老于兵者狃其常胜且据险自固前临峻岭后控腊家城进退有守谓我军必不敢轻犯璘揣知其情先一日召诸将问何以必胜统制官姚仲曰战于原上 

则胜璘以为然诸将议不同璘曰诸将所以不同惮辞劳苦不欲攻原上耳若金人乘势而下我兵败矣卒如仲议璘既相视其地乃遣人告敌曰明日请战敌闻之皆笑愈益不疑夜半璘遣仲与鄜延经略使兼知成州王彦率所部衔枚直进渡河陟峻岭截坡上出其不意约与敌对栅然后发火又遣将张士廉等取间道以兵控腊家城戒曰敌根本在彼若败必趋入城汝等截门勿纵一骑入二将所部军行寂无人声又天大阴雾既上岭列栅乃发火敌大骇仓卒备战我军已毕列游骑有闻敌帅以马檛敲＜革登＞者曰吾事败矣我军气益振璘策希卜苏有谋必谓我趣战欲速不肯径出罕札恃其百战百胜与希卜苏异议宜可挑取巳而遣轻兵尝敌果罕札勒兵巳出与我军合鏖击数十更休迭战 

敌及三阵战急大将有请曰敌居高临下我战地不利宜少就平旷以致其师宜可胜璘叱曰如此则我走敌遂胜矣敌已溃毋自怯璘轻裘驻马阵前麾军亟战我师皆殊死斗金人大败遁去骑兵追袭斩首三千六百生擒七百人骑将杨万膂力过人生擒一千户返璘曰万可斩也战方急岂可得一贼而遽返邪万投千户于地仓遽复上马入阵骑将马广者所部号八字军察敌将溃越阵挑逐既而大靡俘馘人马数千伪兵降者万余人璘悉释之听其自便敌残兵果趋城走张士廉违节制后期二帅仅以身入城翌日第赏马广者独不及反将诛之曰此违约束轻犯令者也罕札入城率余兵拒守璘围之熊克小历载剡湾之捷于去年九月庚申盖亦差一年也 

　　丁巳尚书左司员外郎李公懋直宝文阁为福建路提点刑狱公事从所请也 
