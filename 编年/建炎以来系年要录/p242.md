<!-- { "loadSidebar": true } -->
　　己卯翰林学士朱震乞废靖州为县上曰前朝开拓边境似此等处尤为无益赵鼎曰非徒无益且复倾数州事力供输不暇至今为害上曰朝廷拓地譬如私家买田傥无所获徒费钱本得之何用当时首议之臣深可罪也乃命本路帅司相度后不行日历震劄子以此月己丑行下疑是差十日 尚书吏部员外郎陈公辅行左司谏公辅甫至行在上召见而命之 监察御史黄圭罢为尚书刑部员外郎御史台主簿闾邱昕守监察御史 故奉议郎赠直龙图阁张庭坚加赠右谏议大夫依所赠官与恩泽以其家援例有请也 
　　庚辰宣庆使明州观察使干办皇城司冯益与在外宫观日下出门初宰相赵鼎见益稍出锋铓意其未戢力言于上前是日上谓辅臣曰闻益交关外事寖不可长宜亟出之鼎等再三贺上威断上曰朕待此曹未尝不尽恩意然才闻过失亦不少贷也先是刘豫揭榜山东妄言益遣人收买飞鸽因有不逊之语知泗州刘纲得而上之伪齐录载伪诏云江南依前仿傚宣和间所为宠任内官冯御药等令恣受贿赂官员受差遣者往往寻买妾并鹌鹑鹁鸽之属与冯御药等盖即纲所得也臣谨按日历上一闻益交关外事即斥去之则豫之诬罔圣德可谓无忌惮者矣其书颇行于世故不可不详辨张浚请斩益以释谤上未许鼎曰益事诚暧昧然疑似间有关国体若朝廷略不加罚外议必谓陛下实尝遣之有累圣德不若暂解其职姑与外祠以释众惑上欣然出之浚意未快鼎曰自古欲去小人者急之则党合而祸大缓之则彼自相挤今益罪虽诛不足以快天下然群阉恐人君手滑必力争以薄其罪不若谪而远之既不伤上之意彼但见夺职责轻必不致力营救又幸其去位必以次规进安肯容其复入邪若力排之此辈侧目正人其党愈固而不可破矣浚乃服此以日历及赵鼎事实喻樗记赵鼎逸事参修但樗所记谓鼎与张浚同进呈则误按此时浚在淮上疑刘纲自行府缴奏而鼎进呈耳熊克小历称赵鼎意益未戢言于上前今参考书之 
　　辛巳都省言人户典买田宅文契昨限半年投税仍免倍税又断罪人户往往乐于输纳今闻尚有未曾趁限去处盖缘原降指挥出限别无约束诏更立限半年元降投契指挥日历未见月日 是日行营前护副军都统制王彦发荆南以所部八字军万人赴行在统制官焦文通准备将赵樽等偕从焉彦未至鄂州湖北京西宣抚副使岳飞使人邀请舣舟相见彦许之而俟风顺即解缆张帆下鄂渚其疾如飞飞岸观其过舟叹伏久之而去熊克小历六月壬子诏荆南府依例带湖北安抚使时已召襄阳帅保康军承宣使王彦为行营前护军都统制以湖南漕臣权帅事薛弼代之弼入境彦遣亲兵七千人来速其将言王太尉未有去意弼径趋入境晨未起已报新帅入府乃出交政仍起彦所部八字兵一万赴行在人颇不乐弼竭帑犒师彦遂统之以行按荆南先除薛弼六月乙巳改用王庶所谓带经略使者乃庶也但此时庶未到而弼先至荆南交割耳所云彦未有去意及八字军不乐赴行在他书皆无此说更当考详 
　　壬午左承议郎陈康伯行太常博士 
　　癸未诏张浚暂赴行在所奏事 淮西宣抚司参议官韩进兼都督府随军转运判官以张浚言见修濠州城须官措置移运也 
　　乙酉责授忻州团练使王仲薿复左中大夫与宫观仲薿上疏称述宣仁圣烈皇后定策之功且讼父圭不忠之谤故有是命 
　　戊子侍御史周秘乞诸路疏放干系人如命官犯赃合用供证者本身虽无收坐之罪亦听暂时勒留对证其淹延妄禁者令宪臣按劾从之初上既从朱震王缙之请命诸路释拘系之人而秘谓命官犯罪先推干证今一概释之恐狱吏舞文纵释赃吏故有是请后数日中书舍人董弅复言诸路见勘命官公事二百二十四其间奸赃不法等罪为数百二十有一有及三四年未决者干连禁系死于狴犴不知其几何人望令诸路宪臣详加检察按其滞系以副陛下钦恤之意乃命刑部申严行下弅奏请在八月丙申 
　　癸巳诏川陕监司守倅内系宣抚司便宜所差未受朝廷告敕之人日下并罢用都督行府奏也行府又奏宣抚司自罢黜陟后以杂功迁转将士并令四川制置大使席益取索改正若委有劳绩令所属保明申尚书省取旨推赏内有出川归部之人令吏部依滥赏条具申省皆从之 彰武军承宣使利州路经略安抚使兼知利州郭浩为永兴军路经略安抚使兼知金州武功大夫合门宣赞舍人邵隆知商州并以所部军马之任其金州权隶川陕宣抚司仍令隆听浩节制经略商虢金均房安抚使柴斌俟浩至日赴都督行府泾原经略使杨政兼权利路经略使专管本路战守军马事务 翊卫大夫贵州团练使绵威茂州石泉军沿边安抚使兼知绵州节制军马范综令再任用席益奏也 直显谟阁两浙转运副使兼淮南漕运主管都督行府财用兼行府主管机宜文字提领市易务张澄升直宝文阁充转运使他职如故 直徽猷阁川陕宣抚司参议官陈远猷进职二等忠翊郎合门祗候吴扶忠训郎吴撝并为右承事郎扶撝皆玠子也 
　　甲午左朝奉郎知广德军汤鹏举知饶州以江东转运使向子諲言其政绩也巳而复诏进鹏举一官再任上谕大臣曰近时士大夫数言县令多有不称其任者朕再三思之亦难尽择莫若慎选监司郡守以为要道正如朕深居九重之中安能尽知百执事之能否但当留意宰相耳鹏举再任广德在己酉 诏营田课子除桩出种子外且令官收四分客户收六分次年已后即中停均分自今请佃官庄仿此用都督行府奏也 
　　乙未诸王宫大小学教授蔡安疆言祖宗之子皆择其后一名为宗世补环卫官以奉祭祀著于甲令然自艰难以来宗籍散阙所存无几立嫡以继漫不可推今诸王之祀十年不供愿诏有司考诸王之世酌情之宜选属近而行尊者各一人补环卫官袭封公爵奉祀不怠诏礼部讨论权户部侍郎兼权礼部王俣言太常寺令封爵以嫡而安疆所乞属近行尊一节不应袭封条令难以施行事遂止 
