<!-- { "loadSidebar": true } -->
奏之将士颇为之不平按规守顺昌正当金人根括钱帛之余朝廷蠲免税租之始未成一岁而战士二万不致之粮斯亦难矣若责其厚赏犒军恐无此理今不取 右文殿修撰四川转运副使陈远猷致仕此据本司题名未知其故当考 
　　己丑资政殿学士江南东路安抚制置大使兼知建康府叶梦得升资政殿大学士 京东淮东宣抚处置使韩世忠遣统制官武功大夫合门宣赞舍人郭言仪左武大夫贵州团练使韩彦成来奏事上引对先是世忠围淮阳军未能下或有献计决淮水以灌其城者上谕秦桧曰 

决水所及京东民田必有被其害者桧曰陛下圣度兼爱如此宜无敌于天下也上语在是月辛卯 是日金人遣兵袭永兴军兵马钤辖傅忠信于华州之山寨忠信率将官卢士闵张宝拒破之时以忠信等自拔来归各进三官忠信领华州观察使士闵遥郡剌史宝阁门制赞舍人忠信等迁官日历不载林待聘外制集有之日历今年七月己未奏捷不知何时迁官或即胡世将便宜所授也 
　　壬辰湖北京西宣抚使统制官张宪傅选及金将韩常战于颍昌府败之复颍昌 

　　甲午显谟阁待制枢密都承旨周聿自张俊军前计议还入见 
　　丙申张宪复淮宁府先是韩常既败走宣抚使岳飞遣统制官牛皋徐庆等与宪会宪等与常战于淮宁府又败之常引去飞以胜捷军统制赵秉渊知府事 
　　丁酉特进提举临安府洞霄宫赵鼎责授左中大夫秘书少监分司西京兴化军居住初鼎罢郡归绍兴上书言时政秦桧忌鼎复用乃令御史中丞王次翁劾鼎顷以失职去位既罢泉州一向北来已至绍兴逼近行朝阴幸有警规图复用门下党与往来于临安选造事端鼓惑众 

听以摇人心虽鼎诡计奸谋善自弥缝莫可指其迹状亦有显戾于法而有实迹者靖康之末鼎阴结王时雍受伪命为京畿提刑一也鼎以元枢都督荆襄未几拜相遂罢都督而乾没官钱十七万缗二也临安府前后关借什物三千余件尽掩有之三也鼎在绍兴偶士＜亻褭＞祇谒陵寝续除辛永宗京畿提刑相继来朝鼎已致情恳又亲书简扎求哀士＜亻褭＞四也伏望按鼎之罪显置于法后旬日次翁又言闻鼎之徒党献謏于鼎者咸曰特进者宰相所带之官阶今鼎虽曰谪降而官阶尚是特进则是天子不罢鼎之相矣左揆虚位待鼎补衮是以日久觊觎奸计百生右谏议大夫何铸亦再疏论之乃有是命朱胜非秀水闲居录云堂馔自艰难以来至为菲薄鼎增厚十倍日有会集其后鼎坐 

台疏落职守泉累章数千言而乾没都督府钱十七万缗窃用激赏库钱七十余万缗掩有临安府什物三千余件乃章中一事命下人皆谓鼎必辨而不辨也按胜非所云恐失其实今不取 湖北京西宣抚使司统制官郝晸张应韩清克郑州 是日京东淮东宣抚司都统制王胜克海州先是韩世忠命胜率统制官王权王升等攻海州守将王山以兵逆战去城六十里与官军遇败走夜二鼓胜以舟师傅城北山乘城而守胜命诸军分地而攻火其北门军士周成先入生执山父老请裒金帛以犒军胜不受世忠每出军必以秋毫无犯军之所过耕夫皆荷锄而观 
　　戊戌左武大夫果州团练使知狭州吴琦兼管内安抚使 是日淮西宣抚使张俊克亳州初三京招抚使刘光世闻郦琼在亳州遣使臣 

赵立南京进士蔡辅世同往招之及门门者问故立鄙人无谋乃言刘相公遣我持书来招郦太尉守者以白琼不启书而焚之械送狱既而纵之至是光世引军还太平而俊以大军至城下都统制王德已下宿州即乘胜趋亳州与俊会琼闻之谓葛王裒曰中兴遗史但云三路都统即葛王也夜义公来矣其锋未易当请避之遂率众遁去俊军至城下父老列香花迎军俊引兵入城时俊军威甚盛而智谋勇敢赖德为多德亦先计后战故未尝败 

　　己亥枢密直学士知顺昌府陈规知卢州武泰军节度使沿淮制置使刘锜兼权知顺昌府时秦桧将班师故命规易镇淮右先是上赐锜空名告身千五百命书填将佐之有功者锜复缴上谓不若自朝廷给之为荣至是始具功状以闻凡统兵官之立功者皆以上所赐椀带予之其有过者则杖责之斥为士伍敌之始至也游奕军统领田守忠正将李忠恃勇深入皆手杀数十人而后死锜厚加优恤遂以犒军银帛十四万匹两均给将士军无私焉于是锜方欲进兵乘敌虚而桧召锜还徽猷阁待制洪皓时在燕山密奏顺昌之役敌震惧丧魄燕之珍宝悉取而北意欲捐燕以南弃之王师亟还自误机会可惜也顺昌破敌记曰王山言金国见只有乌珠主兵权先是举国内兵尽赴祁州大阅举所阅之 

兵尽随乌珠南下乌珠之在顺昌也三郎君破于狭西亦来告急是时南宋若更有一项兵乘此而来敌可擒也 何俌龟鉴敌至宿亳王德得以破其营敌至颍昌岳飞得以杀其将或捷于凤翔或捷于宝鸡或捷于扶风又皆吴璘杨政保蜀守蜀之功而敌之回军直趋濠州我诸将得以联兵制之当是时也无一人不勇无一战不胜盖不止有一月三捷之告非敌至此不善战也直以我师正锐所向无前吾观敌帅告乌珠曰今者南兵非昔日比而敌兵望见王师且曰此顺昌旂帜也亟退避之除凶雪耻此盖可乘之机也抚机不发何为也耶 吕中大事记乌珠败盟入犯不惟刘锜以八字军直入敌阵大捷于顺昌而李宝捷于兴仁姚仲等捷于凤翔牛皋捷于京西孙显捷于陈蔡曹成捷于大兴县王胜 

成闵捷于淮阳扬从仪捷于宝鸡县王贵姚政捷于頴昌府王俊捷于东路口卲俊王贵捷于淮阳吴璘捷于狭州韩世忠捷于泇口杨沂中捷于拓皋而岳飞捷于郾城乘胜逐北兵至朱仙镇距京东四十五里矣洪皓燕山之奏谓顺昌之役敌震惧丧魄欲捐燕以南弃之又谓敌以厌兵朝廷苦乘胜进击再造犹反掌耳盖诚然也而秦桧主罢兵和议己定矣 
　　庚子责授左中大夫秘书少监兴化军居住赵鼎再责清远军节度副使潮州安置先是右谏议大夫何铸言近者台臣论鼎奸凶四事皆 

古今大臣所无而其间甚害者有三焉其前二事则大逆不道之罪也若鼎实无之则台臣当扺妄言诬人之诛若鼎实有之耶今犹秩以中大夫之崇资处之兴化之善地臣恐罚不足以当罪疏奏诏鼎降左朝奉大夫移漳州御史中丞王次翁又言鼎两为宰相义当同国休戚乃敢才闻边警喜见颜间绳以汉法当伏不诛之道责以春秋当坐诛意之罚今朝廷虽再行贬责然朝奉大夫之视中大夫品秩不至相辽漳州之比兴化军尤为善地以此示罚人将玩刑铸奏再上遂有是命林泉野记云敌背盟鼎上书言时政桧方专朝大忌其能心欲杀之讽中丞王次翁诬言其罪责授朝议大夫分司南京召武军居住又令次翁诬以闻敌败盟尝有幸言上亦每御鼎言语切直责授清远军节度副使潮州安置 

制略曰朋奸罔上恶殆并于共兠专制擅权罪实侔于阳李按此时林待聘程克俊王金□木并为舍人而林待聘外制集无鼎责词不知果何人所行也淮西宣抚使张俊既破亳州遇大雨士皆坐于水中俊遂引军还寿春留雄胜军统制官宋超守亳州以兵千人与之民皆失望 初武功大夫忠州团练使杨圭守濠秩满度淮居宿州闻金人入犯即走京师上书献取江南之策越国王宗弼不用复还宿州张俊军至宿亳间圭又为平戎书以献俊知其干宗弼不中乃与归杀之涂中以逃亡闻揭榜石人捕之 
　　建炎以来系年要录卷一百三十六 


●建炎以来系年要录卷一百三十七 
　　宋 李心传 撰 
　　绍兴十年秋七月按是月壬寅朔癸卯武义大夫合门宣赞舍人马秦为右武大夫忠州防御使张俊之得宿州也从政郎权蕲县于跃杀敌之在邑中者率其民来归诏跃改右宣教郎知县事于跃事以林待聘外制集所书附入 是日湖北京西宣抚使司将官张应韩清入西京初河南府兵马钤辖李兴既聚兵先复伊阳等八县又复汝州为河南尹李成弃城遁走河南宣抚使岳飞遣应清与之会遂复永兴军 

　　甲辰故降授文州团练使王＜王燮＞追复房州观察使日历及林待聘外制集并无＜王燮＞所降州名今追考书之 
　　丙午御史中丞王次翁为参知政事 武节大夫合门宣赞舍人河南府兵马钤辖李兴为右武大夫忠州团练使知河南府右承奉郎知汝州刘全咨为右承事郎兴既得西京言于朝乞命帅守遂就除之仍给真俸许便宜行事全咨亦以驿报屡通故特迁之二人皆林待聘行词今日历独无李兴除命盖秦熺所不取也 
　　丁未司农少卿李若虚自岳飞军前计议还入见 

　　戊申上曰朕常与诸将论兵诸将皆谓敌人铁骑驰突若在平原势不可当须据险以扼之朕谓不然孟子曰天时不如地利地利不如人和兵之胜负顾人心如何耳茍人心协和则彼虽在平原亦可取胜诸将皆不以为然今诸将奏捷皆在平原以步兵胜铁骑乃信朕前日之语秦桧曰陛下天资神武以人心论胜负非诸将之所能及也 尚书都官员外郎欧阳兴世为江南西路转运判官既而言者论兴世儒雅自将而更任未久乃改知太平州 
　　己酉敕令所删定官施钜为尚书都官员外郎用从官应诏所举也 是日湖北京西宣抚使岳飞自与越国王宗弼战于郾城县败之杀 

其裨将是役也统判官杨再兴单骑入敌阵欲擒宗弼不获身被数十创犹杀数百人而退 
　　庚戌曲赦海州 是日永兴军路经略副使王俊遣统领官辛镇与金人战于长安城下败之初命川狭宣抚副使胡世将遣兵千人具舟百艘载柴草膏油自丹州顺流而下至河中府焚毁金人所系浮桥及选万人由斜谷出潼关皆以绝敌归路世将奏已差统领官阎兴以五百人往会知丹州傅师禹知狭州吴琦知华州潘道及忠义统制官傅起同措置断毁河桥又臣前遣永兴副帅王俊领选锋四千人已复兴平醴泉二县永兴之属邑也今正与大敌相拒且当盛暑中伤者多未容更遣兵兼俊在彼可以乘间断其归路其后阎兴至永兴之外邑与俊会虽 

同师禹结到河东忠义秦海等千余人皆补以官然亦不能成功王俊复二县据日历与辛镇之捷同以八月一日申刻未得本日 
　　辛亥左朝散郎河南府路转运判官李利用主管台州崇道观利用自西京遁归至邓州诏释其罪利用乞奉祠许之 
　　壬子进士张本特补右迪功郎以其献佑政编可采也本娶葛立方女不知谁所荐当考 
　　癸丑太尉保成军节度使殿前副都指挥使杨沂中为淮北宣抚副使武泰军节度使沿淮制置使兼权知顺昌府刘锜为淮北宣抚判官 

沂中自行在引兵出泗上御史台言朝议奉直大夫见阙五十五员乞从上与放行磨勘诏吏部先次放行三十员 
　　乙卯左宣议郎王之道降一官送吏部与远小监当差遣先是之道见河南用兵投＜匦-九丸＞上书言敌有五败陛下有五胜虽敌且众固无能为矣而我有未必胜者胜三又不可不知也且敌专事攘窃而陛下一本仁义此道胜也敌专务奸诈而陛下一本忠信此德胜也敌起兵三十年用人如牛羊杀人如草菅而陛下视民如伤不惮屈已增币俯约讲和之请冀与天下休息此仁胜也敌自乌珠用事上则欺幼主以擅权下则杀亲族以播虐而陛下夙兴夜寐不忘父兄播迁之难此义胜也敌前后专以和亲欺罔国家陛下顷缘王伦为地复与之和当是 

