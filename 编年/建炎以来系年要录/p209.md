<!-- { "loadSidebar": true } -->
　　辛卯中书门下后省奏上殿臣寮有亲闻圣语者乞依庆历七年诏旨备录关修注官如循习故例隐匿不报以违制论以监察御史许抟有请也 起复秘阁修撰淮东宣抚使司参谋官陈桷言濒淮之地久经兵火官私废田一目千里连年既失耕耨草莽覆养地皆肥饶臣愿敕分屯诸帅占射无主荒田度轻重之力斟酌多寡给所部官兵趁时布种或体仿陕西弓箭手法从长区处因地土所宜种麻粟稻麦一切听之无问租税力耕之人添破粮米朝廷逐旋应副耕牛委之诸帅计置种子将来尽还其价不特人粮可以足办如饲马刍秣之用亦皆霈然矣仍乞委自都督府选官兼总其事令亲到逐司与主帅熟议俟上下情通然后行之每军就令统制统领官管认监督近上谋议官领之收成受纳之日同认所得之数并随时价直具申都督府籍记支还价钱以金银见钱品搭给降将逐司所得除一岁合支数外余就令封桩为储积之计诏关都督行府 
壬辰左奉议郎李椿年入对上问以民间利害椿年曰今日法令非不善财用非不足而州县每每不治者在不得人耳若于二税稍加措置不至失陷用度自足若转运司更将常赋随时转易通一路之有无财不可胜用也上曰今日监司郡守不相协济朕在河朔亲所备见监司所至不恤州郡有无尽行刬刷州郡往往藏钱不令监司知椿年奏曰诚如圣训椿年浮梁人尝知宁国县刘大中所荐也寻以椿年通判洪州四月辛亥 殿中侍御史张绚言建康见今修城浚濠调五县夫计役三千人建康累经残破兼屯大军比之它州民力最为凋毙况方农桑之月妨费本业诚为可虑乞令帅司权于邻近太平广德宣池诸郡均差厢军及在城人兵赴本府执役将见科诸县人夫并行放散从之 诏广东福建路招捕海贼朱聪时商舶且来而海道未可涉提举广南市舶姚焯言近有海南纲首结领＜舟宗＞伴前来号为东船贼亦素惮乞优立赏典同力掩捕乃命福建广西帅臣疾速措置 
癸巳初令诸州通判印卖田宅契纸自今民间竞产而执出白契者毋得行用从两浙转运副使吴革请也 
甲午赵鼎奏近久雨恐伤苖稼欲下临安府祈晴孟庾沈与求曰以天气久寒蚕损甚众上曰朕见令禁中养蚕庶使知稼穑艰难祖宗时于延春阁两壁画农家养蚕织绢甚详元符间因改山水 左迪功郎夔州路关寨干办官张戒特改左承奉郎戒正平人以赵鼎荐得召对上谓鼎曰戒礼貌生疏必未曾大叚历任鼎曰自登第十余年只曾作县令上曰论事颇有理然为文未成就鼎曰如其为人大刚拙上曰人才和柔者多刚直者最难得乃以戒为国子监丞戒除监丞在四月辛亥 
乙未初榷铅锡应产铅锡坑冶尽行封桩具数并价申部令榷货务依茶盐法措置印造文引许客人筭请给卖赍赴指定州军坑场又请通行兴贩所有铸钱司合用鼓铸数仰赍钱赴坑场依价收买本钱依旧令转运司支拨如不足于上供钱内贴支如数目比额增减其守令监官巡尉并比类买纳盐增立赏罚用总制司请也 右儒林郎福建路安抚司干办公事王傅入对乞召见武臣上曰如诸将佐朕皆识其面目其能否亦皆知之论久任因言近岁如明州镇江建康守帅更易频数上曰太守止是治民傅对曰如到任一两月间官吏面目犹未能识岂暇询究民间利病上曰然寻以傅为右宣教郎 尚书右仆射张浚言臣被旨暂往江上措置边防臣近到镇江建康府以相去行在所地理未远即不敢一面施行节次关报动经旬月窃虑误事臣将来到上江日如有似此事件欲并依先降指挥施行讫具奏从之初浚既定招来湖寇之计乃命荆湖制置使岳飞先以兵往浚又虑诸将未谕此意或逞兵杀戮则失胜筭伤国体遂具奏请行上许焉徐梦莘北盟会编云张浚以都督收杨么先遣飞屯于鼎州吴锡军于桥口浚即欲进兵或说浚曰不可进而胜则捕一渔人耳如其不胜则都督为诸将轻矣浚曰奈何或曰不如先扬声言诸军人马各已差官犒设矣唯岳制置之军当躬诣军中是以犒设而进也或不胜犹有说焉浚从之未几以辅逵军桥口浚驻潭州 诏福州因缘军期借用常平钱特与除破时本路提刑司以朝旨责偿甚峻帅臣张守请于朝乃命分限二年后省奏窃详福州所申事理若朝廷察知其不涉欺罔如委实逐急应副军须用过虽尽免放可也今徒分限责还要之终取于民而已当时移用官吏必无备偿之理彼民何辜而重困之哉若来年又于科率之外别敷常平积欠臣恐愈见难办徒挂簿书资吏奸耳区区愚虑陛下傥以为然乞降指挥近日所遣闽广之使与逐路提刑只令检察欺毙与非理移用其缘军须支费过常平钱物往者不问来者如律如此则四方皆知朝廷初非利其数多而欲取之也不亦善乎上乃寝前命既而漕臣薛昌宗又请其余七州军借过常平司钱物并特与除破从之昌宗建请在七月癸丑 初命翰林院医官王继善入内看医本院以未经试补用旧法执奏御宝批特依今来指挥后省言医不三世不服其药今骤令继善入内看医失立法之意开幸进之门利害所关不敢忽而不论望赐追寝从之王继善恐是继先弟当考 
丙申龙图阁直学士知抚州汪藻提举江州太平观时朝廷议铨量监司郡守其资序已深虽无显过而才非所宜者以祠禄处之张致远为侍御史尝言藻素多玷阙白简具存湖州之政至今传笑法行自贵始先罢藻彼有歉于中者将望风投劾而去矣此亦铨量之至要也故藻遂罢 降授左朝奉郎胡蒙复所降一官以赦叙也权中书舍人胡寅言考之公论蒙在五使最无善状夫人臣受命于君有殒无二蒙乃慢陛下之命惮权贵之威罪不容于死今以赦宥稍叙旧官则当为他日任用之渐俾附下罔上之人无复忌畏而刑赏乱矣命乃寝 
丁酉复移浙西安抚司于临安府以驻跸之地理宜增重事权故也徽猷阁直学士知临安府梁汝嘉兼两浙西路安抚使徽猷阁待制知镇江府沉晦兼沿江安抚使熊克小历载移浙西帅司事在闰二月己巳今从日历 试尚书吏部侍郎兼侍读郑滋与权户部侍郎张致远两易 左迪功郎敕令所删定官兼史馆校勘邓名世守秘书省正字仍与正字王苹喻樗并兼校勘 诏端明殿学士知饶州董耘累请宫祠可依所乞提举江州太平观徽猷阁待制提举亳州明道宫程瑀知抚州直龙图阁新知泉州魏矼知饶州自是郡守之非才者稍稍被汰矣矼在台时尝论江东提点刑狱公事虞□□昙与执政连亲不可任修注乃引嫌移建州 命榷货务降盐钞六十万缗赴都督行府收籴江南早禾米 
戊戌诏枢密院计议官吕用中徐康编修官霍蠡并以检察逐路经费财用为名用中浙西康江东蠡浙东路仍借奉使印上皆召见赐装钱而遣之 右承奉郎宋应追三官应父乔年为殿中监以修明堂增秩恩回授应京官用吏部审量而有是命 诏道州丁米依旧于田亩上均敷用本州请也先是湖南诸郡岁调上户充土丁戍边其下户不行之丁则随税输米后以官军戍边而丁米如故道州岁输米二千余斛近岁为群盗所残人丁益少遂以田税取之守臣右朝奉大夫赵坦乞以二分敷于田亩一分敷于民丁事下转运司而坦已去代者言如此则每丁当输二斗有奇贫户丁多之人犹为偏重故有是旨既而言者以为湖南民力重困乞将一路有丁米去处并与蠲减一分乃命转运司相度申尚书省后不果行后旨在四月甲辰明年八月己亥王迪又请尽均之田税十四年十月戊戌所书可参考 
己亥诏诸部尚书遇阙许除侍郎两员 集英殿修撰提举江州太平观姚舜明升徽猷阁待制以中书门下省言舜明自除权侍郎至今通及二年也 诏沉晦累请宫祠可依所乞提举江州太平观秘阁修撰提点江淮等路坑冶铸钱刘宁止知镇江府促之任 言者请进纳武臣候转至大夫日遇郊方得封赠从之 
庚子罢饶州孳生监鄱阳地高寒非马所宜自置监至今所蓄牝牡马五百六十二而毙者三百十有五驹之成者二十有七而已其刍粟又皆赋于民人不以为便故罢之左朝请大夫提举孳生监牧事郗渐坐失职免官仍削二秩 兵部侍郎王居正献辩学四十三篇居正尝入见请以旧所论著王安石父子平昔之言不合于道者为献上许之居正乃厘为七卷其一曰蔑视君亲亏损恩义凡所褒贬悉害名教其二曰非圣人灭天道诋诬孔孟宗尚佛老其三曰深惩言者恐上有闻其四曰托儒为奸以行私意变乱经旨厚诬天下其五曰随意互说反覆皆违其六曰排斥先儒经术自任务为新奇不恤义理其七曰三经字说自相抵牾集而成之谓之辩学诏送秘书省崇观间王安石学益盛内外校官非三经义字说不登几案居正独非之至是因事请对进言曰臣闻陛下深恶安石之学久矣不识圣心灼见其弊安在敢请上曰安石之学杂以伯道取商鞅富国强兵今日之祸人徒知蔡京王黼之罪而不知天下之乱生于安石居正对曰祸乱之源诚如圣训然安石所学得罪于万世者不止此因为上陈安石训释经义无父无君者一二事上作色曰是岂不害名教孟子所谓邪说者正谓是矣居正退即序上语系于辩学书首上之 
辛丑都督行府言左朝散郎知泰州邵彪具到营田利害应请射荒田每亩纳课子五升田土瘠薄者量与裁减耕种五年仍不欠官司课子许认为已业限外元主识认或照验明白即许自踏逐荒田依数指射以为已业如是五年内归业即许佃人画时交还量出工力钱还佃人勘会所陈委可施行令关送尚书省指挥从之初傅崧卿之经始营田也十年内许地主识认后用陈规议满三年不欠官税者许充已业最后有旨三年外田主自言者给还三分之一余听指射荒田以足元数彪谓前旨有害力耕之人后旨有妨归业之户故有是请浚用便宜行之参知政事孟庾沈与求见其所关曰三省枢密院乃奉行行府文书邪皆不乐宰相赵鼎一切不较人以为难行府关三省事以赵鼎事实修入前此未有称关送尚书省指挥者故因此遂书之 赐光州度僧牒二 
　壬寅丁忧人韩琎起复右朝奉大夫充淮西宣抚使司参议官琎开封人其父为省吏刘光世所辟也 
