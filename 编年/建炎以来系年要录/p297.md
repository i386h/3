<!-- { "loadSidebar": true } -->
　　己亥以久雨放临安府内外公私僦舍钱三日自是雨雪则如之 诏分河南为三路京畿路治东京河南府路治西京应天府路治南京以帅臣兼留守三路各置漕臣一员兼提刑初河南镇抚使翟兴既死其将李兴降于刘豫豫用为鄜延路兵马钤辖移河南至是以兴为武翼大夫合门宣赞舍人职如故豫之僭也有郁臻者以吏职出身献屯田之议豫大喜行其策且谓人曰前朝以虚誉用人惟尚科举至宣靖间误国者皆进士及第之人也我则不然惟才是用不问门阀乃以臻为秉义郎合门祇候充白波辇运及敌还河南召臻赴行在秦桧见而不之礼 

既而曰刘豫国祚不永者盖由任此辈而不用士人也臻恨之 秘书省正字樊光远言臣窃观今日士大夫之论莫不忧金人之诡诈臣独曰诡诈不足忧而信实深可惧也通和之使项背相望吾既空府库以奉之矣河南之地赋租悉蠲吾又将竭江左民力以给之矣府库已空民力已竭士气巳堕一言不酬金人改虑此臣之所以私忧过计而为陛下深惧也夫有无故之福则必有无故之祸往者燕山六州二十四县金人以兵取之来归于我当时竭天下之力以偿之所得止数空城而巳朝廷动色相贺而天下蹙頞相吊一旦改虑席卷而南如寄诸邻而取之此陛下所亲见也愿陛下勿以得地为喜而常以为耻勿以甘言为悦而常以为忧勿罪忠谠以养敢言之气勿喜迎合以开滥进之门勿尽民力 

以固根本勿沮士气以备缓急亦庶乎其可也此＜锍-釒＞不得月日今附见交地界之后 诏增补殿前司钧容直乐工以二百人为额旧钧容直四百人至是存者七十余人既而上闻其召募扰民第命据见管人数存留而已后旨在四月庚午 左朝奉大夫知吉州陶恺行尚书金部员外郎 
　　庚子金人所命环庆路经略安抚使赵彬上奏待罪诏以彬为左正议大夫充徽猷阁直学士知庆阳府 
　　辛丑翰林学士兼侍读楼炤为端明殿学士签书枢密院事 诏殿前司诸军统制统领将官二百十二人用讲和赦书各进秩一等统制 

十三统领二十一正副准备将一百七十八其后摧锋军统制左武大夫华州观察使韩京等十五人亦如之摧锋军统制统领各一正副将十三今年五月己巳转官 
　　壬寅尚书右仆射监修国史秦桧兼提举史馆实录院以史馆见修徽宗实录故也 左谏议大夫曾统言自今命令事干军期不可缓者乞依旧报行其余除授须俟拜命方许视职至若画黄未下敕命未成即依旧制更不报行从之 秘阁修撰新京西路转运副使宋辉改充应天府路转运副使兼提点刑狱公事 

　　癸卯试尚书礼部侍郎兼资善堂翊善吴表臣兼侍读 权礼部侍郎冯楫兼侍讲 升衡州茶陵县为军以知县兼军使县当江西湖南境上其地方二千余里皆深山大泽在唐尝为云州至是湖南诸司言比年寇盗多民不安业请建为军故有是命仍以将兵三百隶之 
　　甲辰主管殿前都指挥使公事杨沂中乞以本司酒库五处归户部诏嘉奖仍令本部岁给钱十万缗为军费 是日伪资政殿学士知开封府郑亿年上表待罪亿年尝为伪尚书右丞任事甚久朱胜非秀水闲居录称亿年为伪齐吏部侍郎迁户部尚书尚书右丞而伪齐录当豫废时亿年实为吏部兼户部侍郎二书不同按伪豫传豫所命右丞初是张东辛亥年东罢范恭权迄豫废恭尚为此官亦与胜非所云不合陈 

渊劾疏又称资政隆名乃豫所窃以与亿年或者豫废后亿年尝为行台右丞亦未可知第资政乃豫所除则为右丞又在其前耳今且云尝为右丞更须参考 
　　乙巳后宫韩氏为红霞帔十三年六月封才人 
　　丙午祠部员外郎刘昉秘书省校书郎邵溥并兼实录院检讨官上因谕大臣曰宰相进退百官凡士大夫孰有不由宰相进者然宰相贤则所引皆贤岂当一概以朋党疑之也秦桧曰陛下推诚任下如此为大臣者岂忍怀奸以欺圣听 

　　丁未诏归德府复为应天府平凉府复旧州名陈许頴寿曹延庆州复旧府名顺州临汝镇汝頴顺军复旧县名皆伪齐所改也先是伪齐建双庙于应天以祠陈东欧阳澈王伦命毁之此据赵甡之遗史附入 尚书刑部侍郎刘岑移吏部侍郎左朝奉郎新干办行在诸司粮料院李利用为河南府路转运判官兼提点刑狱公事上谕秦桧曰河南新复州郡当择恺悌慈祥之人庶能为朕抚养凋瘵使不失职 殿中侍御史谢祖信言东南之财尽于养兵民既困穷国亦虚竭然此所费止于养兵一事而巳今梓宫既还有陵寝迁奉之费皇太后之归有宫室迎卫之费皆前此所无而前此养兵之费又不可阙伏望睿明取远虑见几之义皆留圣心其陵寝迁奉愿预戒节约以遵先帝恭俭之仁宫室迎卫 

愿一从省素以成圣孝养志之美罢不急之务减冗长之费然后经中原以固根本则中兴之业可以成矣从之 武翼大夫合门宣赞舍人王才为建康府兵马钤辖以江东制置大使叶梦得言其知淮南利害也 
　　是春夏人乘折可求之丧陷府州可求子彦文挈家依金左副元帅鲁国王昌于大同府后金人命彦文知代州熊克日历附此事于八年春末盖差一年 
　　夏四月庚戌朔上率百官遥拜渊圣皇帝于行宫北门外循旧礼也 少保镇南军节度使醴泉观使成忠穆公吕颐浩薨年六十九 

　　辛亥诏签书枢密院事楼炤暂往狭西宣谕德意先是吕颐浩既辞行遂罢置宣抚使而命炤往制置移屯等事仍带卫卒千人自汴京往 四川宣抚使吴玠言旧川狭宣抚使岁用激犒钱一百八十万缗今改为四川宣抚司各守疆界别无招纳望减其半从之 伪武经大夫潍州团练使知亳州王彦先武功郎合门宣赞舍人兼丹州兼管内安抚司公事傅师禹皆上表称贺诏彦先依旧知亳州师禹知丹州仍令彦先以出身以来文字缴申尚书省换给 

　　壬子金人所命鄜延经略使知延州关师古上表待罪诏以师古为雄武军承宣使知延安府 
　　癸丑诏河南新复州军民间利病许监司守臣条陈余官及士民上书所在州缴奏 检校少傅奉国军节度使知泉州赵鼎落节钺依旧特进知泉州时右谏议大夫曾统殿中侍御史谢祖信共论鼎罪统奏鼎叨位宰司怙权植党近既丐闲安于近辅望亟加谴谪祖信奏鼎罪恶滔天不可殚纪在靖康末尝受张邦昌伪命为京畿提刑其后得志力引王时雍爱壻熊彦诗于朝以报其德平居每及围城之事则心竞力争 

形于词气鼎与张浚同秉国政浚贪功喜兵一意进取鼎位上宰实主其谋不恤民力不顾国用欲将士之悦则出给历之令而启溪壑无厌之求快一已之私则托专任之辞而杜台谏敢言之气发兵遣戍中外骚然财用不足始售户帖户帖不足复鬻官告官告不足遂换度牒诛求刻剥民不聊生既专大政威福在巳内则潜与姻家阴结密援以谋固其根株外则力引死党分布要地以共成其羽翼下则厚饵游士谈说游扬以助发其气焰窃陛下之名器以为巳用擅国家之财利以市私恩使天下之人惟知有鼎不知有陛下其初罢相也词命之臣欺主以保交乞不为贬责之制其再罢相也耳目之官附下而罔上有陛下必悔之言鼎能使其党出死力如此宁负陛下不敢负鼎使复得志将何所不至哉 

鼎初为相即与张浚合谋用兵后因私隙意遂以异及淮南之警浚方督师出战鼎惧其成功从中挠败果代浚遂尽以用兵之罪而加之前日王伦再行鼎实与遣讲和之议不闻其輙异也及金使再至鼎适去国又以不主和议鼓惑众论夫和战二者国之大议鼎为元辅实任其责当战则战岂容中止可和即和贵在合宜而阴拱默睨每持两端殊无殉国之忠动作谋身之计此其罪之大者也伏望特加流窜正国典刑章五上乃有是命 权吏部尚书晏敦复充宝文阁直学士知衢州从所请也 龙图阁直学士提举江州太平观陈规知顺昌府时顺昌阙守而伪朝奉大夫陈道夫以通判权府事兼管内安抚司公事上表称贺乃诏道夫通判如旧而命规守之 环庆经略使赵彬言已杀叛将慕容洧其 

部曲多降秦桧言狭西遂巳无事实为庆幸然洧实不死按绍兴十一年四月洧尚寇边宣抚副使胡世将遗之书盖彬所言非实也 
　　甲寅诏温福州祖宗诸殿神御令湖州相度可以奉安处申尚书省十月甲寅不行 殿中侍御史谢祖信权尚书吏部侍郎制曰粤自简知再为御史极纯诚而不贰嫉奸恶以如仇朕用嘉之擢登法从盖赏其言也 金人所命狭西诸路节制使兼兵马都督权京兆府张中孚为检校少保宁国军节度使知永兴军节制狭西诸路军马先是赦书与金人割地诏皆至长安而中孚匿赦书不宣独拜金诏其间有斥庙讳及御名者军民皆怒至是中孚上表待罪上优容之乃有是命张中孚事以胡世将所奏修入 诏诸州县有隐寄财产及假借户名或立诡名挟 

户之人限一年内自陈并归一户今日以前人户冒占官产令诸路漕司每三县选有风力官一员逐一体究括责比仿邻近田舍立定租课令依旧佃赁仍限一月自首限满不首并许诸色人告陈将所寄隐财产依见行条法给赏其冒占官产之人断罪追赏外仍追理以前租课皆用中书请也 伪武功大夫知宿州景祥上表贺即以祥知宿州 
　　乙卯资政殿学士知衢州富直柔提举临安府洞霄宫从所请也 承奉郎伪东京路转运副使李俅乞归田里诏放罪俅仕伪庭为殿中侍御史 

　　丙辰景灵宫孟夏朝献上诣行礼殿行礼翌日亦如之自是四孟皆用此例 
　　戊午秘书少监郑刚中充枢密行府参谋官 是日东京同留守郭仲荀入京城 
　　己未观文殿大学士新荆湖南路安抚大使李纲提举临安府洞霄宫初纲奏辞新命上不许命中书舍人兼直学士院李谊草诏行下至是纲再章求免有曰当日白简公肆诋诬而谊为谏官尝论纲罪乃引嫌自列乞改命词臣遂诏中书舍人刘一止撰述会纲又上疏言臣迂疏无周身之术动致烦言数年之间亟奋亟踬上累陛下知人任使之明实有系于国体故有是命 

　　壬戌诏卜永固陵于西京 右武大夫荣州防御使致仕王继先特迁华州观察使余人毋得援例 诏升胙城县为军以东京留守王伦言县与北界滑州相连乞升名额以便文移故也 左朝请郎直秘阁刘彦适知徐州 朝奉大夫伪东京副留守申赐承奉郎伪东京路转运副使刘继之乞归田里诏放罪令赴行在所奏事赐建炎中尝为少府监 右迪功郎王棠特改合入官仍旧充东京留守司干办公事棠从王伦使北故召对而问之 

　　癸亥御史中丞廖刚言今先帝已终而朔望遥拜渊圣皇帝之礼如故此盛德也然礼有隆杀方兄为君则君事之及巳为君则兄之而巳欲望勉抑圣心自此寝罢岁时自行家人礼于内庭可也若远在万里之外每尊之为君比其返也则不然政恐天下有以议我也况此拳拳之意于渊圣何补万一归未有期尤非所以示远人事下礼部太常寺侍郎吴表臣冯楫少卿周葵等请遇朔望日皇帝用家人礼遥拜于禁中群臣遥拜于北宫门外从之 

　　甲子秘书丞陈渊宗正丞陈确并守监察御史 观文殿学士孟庾为河南府路安抚使兼知河南府充西京留守 资政殿学士致仕路允迪为应天府路安抚使兼知应天府充南京留守 伪直秘阁知单州蔡如葵伪武德大夫知临汝军冯佺上表贺诏即因所称官而命之 
