<!-- { "loadSidebar": true } -->
右谏议大夫罗汝楫论异议之人尚有偶逃宪网者张戒是也按戒最为赵鼎所厚鼎既深诋和议戒巧相迎奉苟可以沮是事者无不为也未几鼎罢相陛下灼见其奸亟行罢黜遂往依岳飞于江夏则其趋操可知故黜之 
　　十有二月己未朔上谓宰执曰秦熺论唐文皇之文华汉文帝之文实程克俊曰圣人之文与众人异陛下圣学高妙施行治具得斯文之传矣秦桧曰尧称文思舜称文明禹称文命而周文王世世相传止于此上曰然 给事中兼侍讲李易充敷文阁待制提举江州太平观以疾自请也 司农卿总领淮东军马钱粮胡纺罢右谏议大夫罗汝楫论纺顷守江阴日奴事董＜日攵＞等三人因得韩世忠幕下干办见世 

忠被召为枢密乃发数人之私殿中侍御史江邈亦按论纺奴事大帅官属赖以为地他日事异又极力挤之不啻仇讐故罢汝楫所云盖＜日攵＞与温济耿著也 枢密院检详诸房文字王师心为尚书右司郎中 尚书屯田员外郎吴秉信为枢密院检详诸房文字秉信使京湖未还也 将作少监米友仁为尚书屯田员外郎友仁芾子也芾淮阳人尝为礼部员外郎上爱芾书迹尝刻石为十卷友仁浮沉州县数十年绍兴以后才被除擢马此据曾慥百家诗选引 
　　庚申右奉议郎直秘阁方滋落职以言者论滋顷因常同为中丞日密荐之于赵鼎遂得书局自为秀守凡遇迁客必款延厚遇以结其他 

日复用之欢故也 乡贡进士董自任永免文解充太学录自任永豊人献所著春秋总鉴于朝起居舍人程敦厚言其论盟于宋暨齐平之类皆得圣人之遗意有出于先儒之表者故录之 
　　辛酉言者乞复武举诏送兵部 太府寺丞向子固直秘阁知旴＜日台＞军措置榷场后二日赐子固三品服 童子张岩叟九岁其弟岩卿七岁能诵书诏并免解一次仍以束帛赐之 
　　癸亥权工部尚书莫将充敷文阁学去知明州 

　　甲子上曰朕以财赋养天下士大夫以天下公器处天下士大夫要使人尽心职业朕何爱爵禄哉 
　　丙寅上常服秦鲁国大长公主第临奠诏子孙皆进官一等孙四人曾孙三人玄孙一人并补京官仍令台州应副葬事 
　　己巳监察御史黄达如为尚书吏部员外郎时江浙等路都大提点坑冶铸钱韩球奏达如赃状明白钱物数多诏处州取勘是月辛酉达如辨数不已乃有是命 
　　庚午礼部乞太学养士权以三百人为额上曰太学师儒之官虽选经术当先德行要使士子化之以厚风俗 太常博士刘灿乞随宜修 

创禖坛事下礼部后筑于临安府城之东南 少傅新判福州信安郡王孟忠厚与观文殿学士江南东路安抚制置大使知建康府叶梦得两易时海寇朱明连岁作乱环闽八郡皆被其毒乃诏梦得挟御前将士便道之镇 诏福州故相余深家所藏监书令宪臣说谕投进取旨推恩 明州言州民杨庆绍圣中六次取肝割乳以疗父母诏旌表门闾 
　　辛未武显大夫江南西路兵马钤辖刘光时知利州郦琼之叛也光时为所劫以去刘豫用为大名府副总管以复疆得归 
　　壬申太师秦桧等上重修六曹寺监通用敕令格四十七卷申明六卷看详四百十卷诏颁行之 

　　癸酉龙神卫四厢都指挥使护国军承宣使御前统制兼枢密院都统制李显忠为保信军节度使两浙东路马步军副都总管显忠在池州引疾求去故有是命显忠时年三十有二 侍卫亲军步军都虞候安远军承宣使建康府驻劄御前选锋军统制王进为池州太平州驻劄御前诸军都统制代李显忠也进为都统制不恤士卒惟厚结王继先及诸内侍士卒皆不喜之此据徐梦莘所编附入 
　　乙亥将仕郎毛公亮献徽宗皇帝御书百轴诏小玺宸翰皆人伪为之可令大理寺根治 景福殿使奉国军承宣使入内内侍省押班邵 

谔为延福宫使宣政使德庆军承宣使入内内侍省押班卫茂实为宣庆使皆以郡亭驿成推恩也 
　　丙子左朝请大夫主管台州崇道观熊彦诗知永州彦诗坐赵鼎客闲废累年及是秦桧除太师彦诗以启贺之有曰大风动地不移存赵之心独刃在前独奋安刘之策桧喜由是稍复录用 
　　己卯太傅醴泉观使潭国公韩世忠奏先蒙赐到田土并私家所置良田岁百数万石愿以三年所收之数献纳朝廷以助军储不许上谓 

秦桧曰唐藩镇跋扈盖由制之不早遂至养成今兵权归朝廷朕要易将帅承命奉行与差文臣无异也 端明殿学士川狭宣抚副使郑刚中言狭西买马见今止是宕昌一处茶马司见差官在彼买发秦茶司自复置以来未尝一到诚为虚设欲并入川司管干所有官吏并随司减罢从之 敷文阁待制提举江州太平观李易卒于秀州讣闻诏本州赐钱三百缗 
　　庚辰大理卿周三畏权尚书刑部侍郎 左奉议郎高闶守国子司业左从事郎关注为太学正始除学官也闶坐赵鼎客久废至是再用之上览除目曰朕一无所好惟阅书作字自然无倦尚书史记孟子俱写毕尚书写两过左传亦节一本注钱塘人也 直秘阁新通判湖州秦 

棣充集英殿修撰知湖州 
　　壬年诏宿卫亲兵非祖宗法可罢内有三路人并改刺充皇城司亲从亲事官 
　　癸未以太师秦桧生辰锡宴于其第桧辞不许自是岁为例 徽猷阁待制知静江府胡舜陟提举江州太平观先是降授武显大夫吉州防御使知邕州俞儋以赃为广西转运副使吕源所按事连舜陟故舜陟乞祠也 
　　甲申尚书兵部侍郎兼侍读程瑀兼资善堂翊善 

　　丁亥诏辇官以千人为额 
　　是岁宗室赐名授官者二十四人诸路断大辟二十四人 河决济州惟金乡县独存金人移州治县此据洪迈夷坚乙志附见乙志又载风卷金乡县事甚怪今不尽载之 初狭西连岁不雨至是泾渭灞浐皆竭五谷焦槁秦民无以食争西入蜀川狭宣抚副使郑刚中以誓书所禁不敢纳皆散去饿死其壮者北人多买为奴婢郡邑荡然矣此据洪迈夷坚乙志 
　　建炎以来系年要录卷一百四十七 


●建炎以来系年要录卷一百四十八 
　　宋 李心传 撰 
　　绍兴十有三年岁次癸亥 金熙宗亶皇统三年春正月己丑朔上不受朝诣慈宁殿贺皇太后太师秦桧率百官诣文德殿拜表称贺遥拜渊圣皇帝于行宫北门 

　　癸巳太傅醴泉观使潭国公韩世忠请以其私产及上所赐田统计从来未输之税并归之官从之仍赐诏奖谕 
　　戊戌上蔬食斋于常御史遣太师秦桧册加徽宗谥曰体神合道骏烈逊功圣文仁德宪慈显孝皇帝 
　　己亥上亲飨太庙秦桧为大礼使签书枢密院事程克俊为礼仪使普安郡王亚献皇叔光州观察使士街为终献士街仪恭孝王子也是日平旦上自宫乘玉辂秘书少监秦熺执绥大臣两省监察御史武臣正刺史以上朝服分左右骑道礼毕钧容直作乐导驾还宫 
　　辛丑立春节学士院始进贴子词百官赐春幡胜自建炎以来久废至是始复之 

　　壬寅徽猷阁直学士致仕廖刚卒年四十七 
　　癸卯太师秦桧等上表请立中宫诏答不允熊克小历在壬寅盖误 设度牒并权住给降诸路已降未卖者拘收缴尚书省 户部尚书张澄入内内侍省都知谔并进秩一等以车辂仗卫毕工故也 临安府言狱空诏奖之 诏以钱塘县西岳飞宅为国子监太学旧太学七十七斋今为斋十有二曰禔身服膺守约习是允蹈存心持志养正诚意率履循理时中高闶拟斋名在二月乙酉今并书之 
　　乙巳诏保信军节度使两浙东路马步军副都总管李显忠今任俸给特免减借从所请也 

　　丙午权礼部侍郎兼实录院修撰王赏言皇帝亲飨太庙圣孝格天前数日阴云欲雪至日澄霁伏望宣付史馆以昭圣孝从之 左奉议郎提举台州崇道观李谊复秘阁修撰知庐州 左朝散大夫许中复直秘阁知扬州直徽猷阁知扬州陈兖移知潭州 集英殿修撰新知湖州秦棣乞前后御书经史并以墨本颁赐诸州学宫从之 
　　丁未安吉县布衣谈庚言本邑去秋有圆瓜并蒂合而为一此实皇帝孝治天下故见祥瑞以昭天意诏勿受自今有似此投献者皆却之 武功大夫吉州刺史阁门宣赞舍人鄂州驻劄御前捷胜军副将杨浩除名昭州编管浩岳飞部曲坐谤讪朝政及私令人上书诈不实也 

　　己酉上谓宰执曰朕不畏多事事若多必入思虑大抵无事则怠忽易生不可不戒于是秦桧等赞圣谟宏远天下幸甚又曰此所谓敕天之命上大善 殿中侍御史江邈权尚书吏部侍郎 诏大理寺丞袁楠燕仰之往静江府推劾徽猷阁待制提举江州太平观胡舜陟不法事以闻先是舜陟帅广西因奉诏讨郴贼骆科余党以馈饷不继与转运副使吕源有隙舜陟劾源沮军事时有府吏徐竽者因获罪舜陟杖而逐之竽乃阴求舜陟过失得其邕州买马折阅事以告源源即奏舜陟因生日受知邕州俞儋百金又盗官马八百余匹赃污僭拟傲慢不恭万一别生不测为患不轻又以书抵秦桧言舜陟非笑朝政桧素恶舜陟入其说遂奏遣楠等杂治仰之瑛子也瑛青州人宣和户部尚书 直秘阁 

新知卭州宇文郴勒停以言者论其夙负故有是命 监文思院何几先罢言者论席益之守平江府几先出入其门是时同朝大臣协心体国力佐恢复之勋而益尝受知吕颐浩几先傅会其意属颐浩被命按阅江上屯营经由平江几先乘此设为秘计劝益力说颐浩此行非策当有挤公于后者颐浩大以益说为然于是托疾于常不复前进是时朝论由是不复和一实自几先发之今近居毂下安知其不包藏祸心密筹诡计以俟投隙而发故有是命 
　　辛亥监察御史李文会守殿中侍御史 

　　丁巳兴宁军承宣使张子盖为两浙西路马步军副都总管初张俊之荐王德代掌其军也德以子盖及俊亲将马立顾晖为军中统制及俊罢枢柄德乃不礼子盖等而罢之故有是命俊与德始有隙 
　　戊午右迪功郎监潭州南岳庙毕良史献春秋正辞二十卷是书良史在汴都所著也奏入诏右谏议大夫兼侍讲罗汝楫国子司业高闶看详来上遂特改京官赵甡之遗史云良史初补文学既得三京地东京留守司俾权知东明县良史乃搜求京城乱后遗弃古器书画买而藏之会金人败盟良史无所用心乃教学讲春秋及复得还遂尽载所有骨董而至行在上大喜于是以解春秋改京秩自此人号良史为毕骨董 

　　二月己未朔诏自今宰执转官加恩正谢日衣带鞍马并依格全赐更不减半 
　　庚申国子司业高闶特引对闶言陛下复兴太学凡养士取士之法当取圣裁上曰自有祖宗成法闶曰有庆历元祐绍圣崇宁法有司未知适从若出于圣裁则行之乃久闶又奏旧太学辟雍皆有御书今亦乞建阁以藏御书仍愿特洒宸翰加惠多士上许之阅又奏有一事最先经术是也上曰经不易通士习诗赋已久遽能使之通经乎闶曰先王设太学之意惟讲经术而已上曰近侍读官程瑀亦论经术闶曰国初犹循唐制用诗赋神宗始以经术造士遂罢诗赋又虑不足以尽人材乃设词学一科试以杂文上曰诗赋亦杂文也闶曰取士以经义为主不过 

三场后加诗赋为四场不能无碍今欲经义第一诗赋第二论策各一第三上可之 
　　辛酉太师秦桧等三上表乞选正中宫诏俟懿节皇后撤几筵日取旨 太师尚书右仆射秦桧以进书恩再封秦魏国公桧不受 
　　壬戌上初御前殿特引四参官起居自建炎以来始有此礼 
