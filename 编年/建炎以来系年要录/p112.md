<!-- { "loadSidebar": true } -->
　　绍兴元年岁次辛亥 金太宗晟天会九年伪齐刘豫阜昌二年春正月己亥朔上在越州平旦率百官遥拜二帝于行宫北门外退御常朝殿朝参官起居自是朔望皆如之 是日改元绍兴德音降诸路杂犯死罪以下囚释流以下群盗限一月出首自新仍官其首领令州县存恤阵亡战伤将士及奉使金国与取过军前未还之家民户今日已前倚阁税租一切除放复贤良方正直言极谏科令有司条具元祐党籍臣僚未经褒赠人吏刑部限一月检举自绍圣废制科至是始因德音下礼官讲求故事然未有应者 金人掠天水县时县徙治榆林承奉郎知县事赵璧方受贺忽敌骑三百突入坐上缚璧及统领官雷震主簿张昔以去璧等不屈皆杀之璧京兆人也　　辛丑徽猷阁待制知临安府李光移知洪州光以事与浙西安抚大使刘光世有违言光世请避光上曰朝廷方赖光世为上流屏翰然光区区数论事意亦可佳乃徙光江西范宗尹因荐朝奉郎提举江州太平观孙觌有才乃复觌龙图阁待制知临安府季陵白云集光觌二制皆陵所草恐误承事郎新知衢州刘宁止为浙西安抚大使司参议官刘光世请之也 
　　癸卯上谓辅臣曰张浚短于知人所用多浮薄妄作同知枢密院李回曰浚之行出于仓猝以故不暇详择上曰用人岂可不审 尚书礼部员外郎侯延庆为起居舍人延庆为范宗尹所喜故卒用之起复朝散大夫枢密院计议官王佾起复右武大夫荣州防御使同管合门公事蓝公佐并罢佾复子也朝廷以其父死事故录之而佾交结权贵数与公佐讴歌燕饮公佐与内侍康谞善每至其直舍纵饮大醉薄暮还家颇漏泄禁中语侍御史张延寿劾之上令付出议罪范宗尹请除佾大宗正丞延寿言其不可乃尽罢之仍＜釒嶲＞公佐五官黜监诸州市征沈与求论宗尹交结公佐事当考 中侍大夫奉国军承宣使带御器械权同主管殿前司公事李质卒故事横行不赠官以质当苗刘之乱与在外将帅协谋保护两宫特赠镇东军节度使赐其家帛三百匹钱五百千赠官在此月辛酉凡臣僚薨卒有本月日者各系其月日未见本日者因遗表书无遗表者因致仕书之是日始下诏罪状舒蕲镇抚司副都统马进以其违主帅之令抗拒官军也仍立赏格许其徒自新甲辰合门宣赞舍人潘永思复为带御器械以神武副军都统制辛企宗言永思尝捕魔贼有功故也 朝奉郎和州无为军镇抚使赵霖复故官为朝请大夫霖先以赃废至是特复之 
　　乙巳权鄂州路副总管张用所部统领官孟振王林以其军奔咸宁县先是安抚使李允文传令点军或告以允文将杀用用惧命诸军擐甲而入允文大惊遽罢于是其徒俱散用独与亲军二千居城中 
　　丙午太常博士王居正试尚书礼部员外郎宣教郎秦梓守屯田员外郎 尚书刑部员外郎钱稔兼权江南路招讨司随军转运使 中奉大夫李芘知建州丁未言者论大臣用人之际当推其贤不必以尝经堂除为限先是吕颐浩当国患请谒者众乃揭榜省户曰未经堂除者不得投牒求官言者以为如此则宣政之间倚权贵之门超取显美者皆在所收岂无韬晦自重不愿为人所知者至今守其说而不变其何以来天下之士而济艰难之业疏奏诏三省遵守　　戊申神武右军都统制江南路招讨使张俊改江淮招讨使后数日俊入辞颇言李成兵众上曰汝将全军设为朕攻一郡若何俊曰臣朝至而夕入可也上曰成竭力攻九江两月不能下则虽众何能为俊大以为然上因谓俊今日诸将独汝未尝立功俊曰臣何为无功上曰如韩世忠擒苗傅刘正彦则功绩显著卿殆不如俊恐悚承命俊将行越州下属邑根刷民舟二千载其军家属言者以为扰乞罢之不从事见此月乙酉　　戊申神武右军都统制江南路招讨使张俊改江淮招讨使后数日俊入辞颇言李成兵众上曰汝将全军设为朕攻一郡若何俊曰臣朝至而夕入可也上曰成竭力攻九江两月不能下则虽众何能为俊大以为然上因谓俊今日诸将独汝未尝立功俊曰臣何为无功上曰如韩世忠擒苗傅刘正彦则功绩显著卿殆不如俊恐悚承命俊将行越州下属邑根刷民舟二千载其军家属言者以为扰乞罢之不从事见此月乙酉 尚书省言岳鄂道远请还隶湖北复江池路为江东西路置帅司于江池又分荆湖诸州之在江南者为荆湖东西路置帅司于鄂鼎八月庚辰又改 是日马进陷江州守臣直龙图阁沿江安抚使姚舜明弃城遁时江州被围仅百日粮食皆尽人相食贼兵昼夜不息兵马副钤辖刘绍先竭力捍御至是人皆饥困无斗志吕颐浩杨惟忠巨师古率众来救为进所败不得近城城中亦不知官军来援舜明与绍先议弃城出奔绍先乃纵火城中乘喧哄夺西门走瑞昌舜明夺南门走南康进引兵入城大肆杀掠日晚有米纲到城下泊于酒坊门下始知贼已据城急解维放船下湖口进遣贼党追至湖口遇颐浩之兵而还李成闻江州已陷乃渡江入城坐于州治括寓客及郡县官仅二百员悉杀于庭下端明殿学士王易简与其子责授单州团练副使＜宀禹＞皆死于乱兵有沿江安抚司统领官吕鄂者能射一石三＜豆斗＞弓发无不中城初陷诣马进降进喜成见之曰围城久士卒多中箭死非尔邪遂杀之成揭榜许人识认掳获生口人渐有生意皆作庵寮以居＜宀禹＞靖康中尝除尚书右丞 
　　己酉岳飞自江阴军引兵之洪州飞行至徽州有诉其舅姚某骚扰者飞责之他日舅因驰马射飞不中飞擒而杀之 金人犯扬州 
　　辛亥参知政事谢克家充资政殿学士提举临安府洞霄宫克家引疾乞祠故有是命　壬子诏京官知县并堂除内外侍从官限三日各举可任县令者二人犯赃连坐又诏不历县令人勿除监司郎官不历外任人勿为侍从著为永法于是从官有互举其子为县令者而子又皆贪赃论者惜之何俌龟鉴不历县令不除监司郎官不经外任不除侍从严失举之罚颁考课之条定内外更迭之法而命官之道得矣 诏明州作闹班直令殿前皇城司依旧于禁军内安排 直龙图阁知潭州向子諲移知鄂州主管荆湖东路安抚司公事后二日以湖南马步军副总管孔彦舟为东湖副总管屯鄂州彦舟在潭州未去也 是日江西安抚大使朱胜非始领使事于新喻县此据胜非八月四日所奏癸丑曹成入汉阳军成久屯三龙河时出兵攻德安府而李宏在郢州军皆乏食成率众趋汉阳宏亦继至权鄂州路副总管张用闻之率其亲信二千余人往咸宁与孟振王林复合安抚使李允文遣使招成成曰若许人入城则秋毫不犯不尔当纵诸军一蹂践之允文许诺遂自平湖门入城出屯于东门之外漫冈被野连接不断既而鄂州无粮食允文谓成曰可向南自求之于是成复有反意遂率众如江西 是日李敦仁围建昌军后半月乃解去　甲寅中书门下省言祖宗旧法在京官吏添给各有定限次数若不别行措置无以革冗滥之弊诏行在供职官吏除本身请受外添给等不得过三色有兼职人不得过四色如违计赃断罪批勘官司不觉察者准此此以绍兴五年闰二月二十七日户部申明状修入 承务郎谢伋修职郎程克俊并充详定一司敕令所删定官伋克家子克俊鄱阳人也乙卯直龙图阁鼎澧镇抚使兼知鼎州程昌＜宀禹＞依前知鼎州主管湖西安抚司公事时鼎之诸县大半为寇所据赋入绝少米贵＜豆斗＞直二千而养蔡兵颇众昌＜宀禹＞既辍兵北援澧州又于辰阳新县边地要城列置诸寨调属郡峒丁刀弩手以助蔡兵守御军粮屡竭或五日才给糯米一＜豆斗＞军人鬻妻子以自活昌＜宀禹＞闻于朝不俟报即取辰沅邵全泗州诸司钱以赡军又赋鼎民和预买折帛钱六万缗自是以为例昌＜宀禹＞科鼎州民户和预买绢钱五万九千九百缗以赡蔡兵他书皆不见今以绍兴二十九年十二月壬申凌景夏所奏修入 朝奉大夫江端本主管临安府洞霄宫初命端本知光州端本不赴既而言者劾其避事端本坐停官　丙辰初许百司每旬休沐宰执因奏事上曰一日休务不至废事使一月间措置得十事虽二十日休务何害若无所施设虽穷朝夕何补也壬寅左武大夫棣州剌史马钦等并特补旧官听刘光世使唤钦故辽彰国军节度使尧俊子也宣和末为常胜军统领燕山破为金所得用为千户金师既去钦与其徒数十人渡江归刘光世军中光世因留以为将 
　　癸卯侍从台谏集议隆祐皇太后谥曰昭慈献烈后三日诏恭依 
　　丁巳责授茂州别驾李彝复为朝奉郎以赦叙也 是日江东安抚大使吕颐浩江西副总管杨惟忠引兵趋江州先是神武前军统制王＜王燮＞军至饶州颐浩乃复进军左蠡会颐浩又得合门宣赞舍人崔增之众万余军势稍振乃命＜王燮＞与增击贼于湖口之南增大捷乘势至江州城下而姚舜明巳去矣于是李成遣其将邵友自奉新县径趋筠州 
　　戊午户部侍郎孟庾言两浙路夏税及和买绢一百六十万余匹半令输价钱每匹两千从之　己未中大夫知枢密院事宣抚处置使张浚特迁通奉大夫以出使日久御捍大敌备著忠劳也 浙西安抚大使刘光世言自去腊至今招到女真及签军共六百六十余人乞补官诏补忠训郎已下至效用甲头内无姓人赐姓赵先是左监军昌屯海陵光世知其众久戍念归乃铸金银铜三色为钱文曰招纳信宝皆有使押字以为信号获戍人之解事者贷而不杀俾密示侪辈有欲归附者抵江执钱为信而纳之自是归者不绝遂创立奇兵赤心两军　庚申朝奉郎直显谟阁宣抚处置使司参议官王以宁落职降三官责监台州酒务以宁既为孔彦舟所逐会监察御史韩璜使湖南还劾其擅命故黜之 银青光禄大夫李纲提举临安府洞霄宫以纲有请也 诏赵普佐命元勋视汉萧何宜访其子孙量才录用辛酉手诏曰朕念太祖皇帝创业垂统德被万世神祖诏封子孙一人为安定郡王世世勿绝乃至宣和之末以太常礼部各有所主依违不决使安定之封至今不举朕甚悯之有司其上合袭封人名遵依故事施行是日辅臣进呈次上因论此事曰太祖功德如此世袭王爵宜不为过范宗尹曰太祖尝云天下初定朕思得长君以抚之而授位太宗则其意专为天下上曰朕顷在藩邸入见渊圣皇帝率用家人礼一日论及金人事尝奏曰京师甲士虽不少然皆游惰羸弱未尝简练敌人若来不败即溃耳陛下宜少避其锋以保万全渊圣皇帝曰朕为祖宗守宗庙社稷势不可动其后敌复犯京师朕在相州得渊圣亲笔谓悔不用卿言是时近习小人争言用兵荧惑圣听殊不量力遂至今日之旤 奉迎神主提点所言今太庙寓温州逐月荐新有非地产者请得以他物代充从之 
