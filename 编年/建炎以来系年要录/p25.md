<!-- { "loadSidebar": true } -->
甲子手诏犒设行在将士抚循百姓蠲赋役改毙法招群盗按赃吏又诏靖康间敢言之士或致窜逐宜悉召还凡七事始李纲为上言靖康间虽号开言路然议论鲠峭者皆远贬其实塞之也上以为然 正议大夫守尚书右仆射兼中书侍郎李纲以覃恩迁正奉大夫日历纲覃恩转官在五日癸亥而纲行状云六月六日告廷是日内殿奏料理两河事行状所云必得其的今从之仍兼御营使时河东北所失才十余郡余皆为朝廷固守纲奏议云河东惟失太原忻代泽潞汾晋七郡河北失真定怀卫浚四郡按去冬尼玛哈破威胜军及绛州今春石州继陷不但十一州也或者此时纲犹未尽知今第云十余郡当考纲言今日中兴规模有先后之序当修军政变士风裕邦财宽民力改毙法省冗费诚号令信赏罚择帅臣选监司使吾政事已修然后可议兴师而所急者当先理河北河东盖两路国之屏蔽今河北惟失真定等四郡河东惟失太原等六郡其余皆在且推其土豪为首多者数万少者数千不早遣使慰抚之臣恐久之食尽援兵不至即为金人用矣谓宜于河北置招抚司河东置经制司择有才者为使以宣陛下德意有能保一郡者宠以使名如唐之方镇俾自为守则无北顾之忧矣上曰谁可任此者纲请询访得其人以奏上许之吕中大事记曰呜呼建炎之初肩背初失之时也河北惟失真定等四郡河东惟失太原等六郡其他固在也天下之势不进则退进则当主李纲经理两河之议宗泽留守之计则不惟故疆可全而讎耻亦可复也退则不惟河北河东不可保而河南亦不可保不惟淮甸不可保退而渡江退而航海矣 复帝姬为公主于是贤德懿行大长帝姬封秦鲁国淑慎长帝姬封吴国二主皆用上登极改命熊克小历复帝姬为公主在八月壬寅按八月乃石端礼为靖懿帝姬请复封非事始也 通奉大夫知舒州傅墨卿守礼部尚书龙图阁学士知潭州郭三益试刑部尚书墨卿山阴人先是其家过江宁遭周德之乱阖门俱死由是辞不就职 朝奉大夫周武仲试尚书吏部侍郎徽猷阁直学士提举西京嵩山崇福宫鲁楙试礼部侍郎徽猷阁学士提举万寿观兼侍读董耘试兵部侍郎武仲浦城人宣和末为御史中丞坐论童贯事责黄州安置至是复用时右正言邓肃新进不知前朝事上疏论武仲为中司观望王黼曾无一言且尝建伐燕之谋乞诛殛以谢天下上察其非实不听 右文殿修撰知通州胡安国朝奉郎提举杭州洞霄宫许景衡并试给事中朝散大夫提举亳州明道宫刘珏试中书舍人景衡瑞安人珏长兴人也靖康末三人俱在后省坐党附李纲斥去至是并用之他日谏官潘良贵入对上谕曰朕今不用文华之士已令召许景衡于海滨矣景衡珏闻命冒暑赴朝安国辞不至景衡附传云上即位之八日以给事中召而日历附此后省题名亦在六月不知附传何以不同当考 尚书右司员外郎吴岩夫守光禄卿集英殿修撰新知亳州翁彦深守太常少卿朝奉郎李光守秘书少监岩夫执中子执中崧溪人大观御史中丞彦深彦国弟光上虞人靖康中为侍御史以论事去 朝奉大夫辛炳守尚书左司郎中炳侯官人也 太中大夫提举南京鸿庆宫许翰复延康殿学士赴行在日历作复端明殿学士盖误翰襄邑人靖康中同知枢密院事 朝奉大夫提举杭州洞霄宫曾开复显谟阁待制知潭州开楙弟也 始张邦昌既废京城都巡检使范琼不自安朝廷以其握兵是日为降诏言节义所以责士大夫至于武臣卒伍理当阔略惟王宗濋首引卫兵逃遁致都城失守不可不责自宗濋外一切不问以责后效此据李纲建炎进退志参修 
乙丑龙神卫四厢都指挥使马忠为河北经制使措置节制民兵 召责授凤州团练使张所直秘阁通判河阳府傅亮赴行在初李纲既建经抚两河之议欲荐用所然以其尝言黄潜善之故颇难之一日过潜善从容言曰今河北未有人独一张所可用又以狂妄抵罪不得已抆拭用之如以为台谏处要地则不可若使之借官为招抚冒死立功以赎过公能先国事后私怨为古人之所难不亦美乎潜善许诺上悦乃召用焉熊克小历云所靖康末尝至河北募兵误也所但奏遣吕刚中募兵而遥为提领详见七月丙辰注 保大军承宣使御营使司都统制王渊为龙神卫四厢都指挥使 责朝议大夫李回为秘书少监分司南京袁州居住以言者论防河逃弃且受伪命也 诏自今以绢定罪并以二千为准旧制以绢计赃者千三百为一匹至是大理正权尚书刑部郎中朱端有言所在绢直高乃有是命 诏道州编管人张思正令赴王渊下使唤候立功日取旨以擒捕郭京之劳也 
丙寅新除太常少卿季质主管亳州明道宫 承议郎陈公辅为尚书吏部员外郎朝奉大夫程瑀行司勋员外郎朝散郎余应求为考功员外郎公辅临海人瑀鄱阳人应求德兴人靖康中三人为言事官坐党附李纲责监川陕诸司商税至是并召 
丁卯手诏河东北郡县谕令坚守诏略曰河东河北国之屏蔽也朝廷岂忍轻弃靖康间特以金人凭陵不得已割地赂之将以保全宗社而金人日横攻破都城易姓改号劫銮舆以北则两河之地又何割哉方命帅遣师以为声援应州县守臣能竭力保有一方及能力战破敌者当授以节钺应移用赋税辟置将吏并从便宜其守臣皆迁官进职余次第录之 命诸路询访死节者以闻 诏朝请大夫提举西京嵩山崇福宫晁说之赴行在说之宗悫元孙宗悫清丰人康定中参知政事元符末坐上书入党籍靖康初起于既老用为中书舍人又斥去至是召还寻除徽猷阁待制兼侍读用李纲荐也说之除职未见月日今召命附见黄荦新编经筵所题名说之兼侍读在今年七月 尚书祠部员外郎喻汝砺为四川抚谕官初汝砺自京师入见上复命为郎汝砺因对论迁都利害以为敌可避都不可迁汴都者天下之根本也若舍汴都而都金陵是一举而掷中州之地以资于敌矣夫以诸葛之奇才而不能轧曹操李克用之骁勇而不能抗朱温何哉曹魏朱梁先定中原庸蜀晋阳特朅朅然一方之伯者耳安足以当中原之强大乎臣谓中原决不可舍以为兴王之资汴都决不可迁以陷金人之计既对上命赴都堂与李纲语纲大奇之汝砺寻以母老乞归省遂除抚谕官且令督输四川漕计羡缗及常平钱物汝砺入辞复奏言金人决渡河陛下宜急为之防毋以宴安之故而成此酖毒上嘉纳之日历于此日并书汝砺江端友黄次山寇防为诸路抚谕而八月乙酉又书之按端友七月辛卯方除兵部员外郎趣赴行在日历误也盖此时但遣汝砺其后继遣三人耳谭篆作汝砺年谱云被旨以礼部郎中为四川宣谕使此亦不然建炎四年十一月八日宣抚处置使张浚劄子臣据前祠部员外郎喻汝砺状云云可见初未尝迁礼中也实录附传亦云为宣谕使盖史堪撰墓志因年谱所云而史臣又不详考耳今并不取年谱又云上闻公名亟欲大用之而耿氏父子居柄用之地且素忌公者乃为所沮按建炎之初耿氏父子已闲废其说谬妄 
戊辰龙图阁学士新知襄阳府宗泽知青州泽闻黄潜善等复唱和议上疏言河之东北按北盟会编作河之东西陕之蒲解此三路者祖宗基命之地奈何轻听奸邪张皇之言遂自分裂今日之事正宜与敌弗共戴天弗与俱生今四十日矣未闻有所号令但见刑部指挥不得誊播赦文于河东河北陕之蒲解兹非新人耳目也是欲蹈东晋既迁之覆辙裂王者一统之绪为偏霸耳为是说者不忠不孝之甚臣虽驽怯当躬冒矢石为诸将先上壮之以泽知青州召延康殿学士知青州曾孝序赴行在初泽至南都见李纲与之语国事泽慷慨流涕时开封尹缺纲为上言绥集旧都非泽不可上曰泽在磁每下令一听于崔府君纲曰古人亦有用权术假于神以行其令者如田单火牛之类是也京师根本之地新经扰攘人心未固不得人以抚之非独外忧且有内变上乃许之徙泽知开封府日历泽除京尹在七月庚子而泽遗事云六月乙亥公至开封日历恐误也况泽除留守日历亦系之六月乙酉则京尹之除无由反在其后今从泽遗事既而青州民诣南都借留孝序上许之孝序召及再留日历全不书今据本传附见 何俌龟鉴曰自纲之入为右仆射也以英哲全德勉人主以内修外攘为己任抗忠数疏中时膏肓和守之议决而国是明僭逆之罪正而士气作幸都之谋定而人心安他如修军政变士风定经制改毙法置检鼓院以通下情置赏功司以伸国法减上供之币以宽州县修茶盐之法以通商贾刬东南官田而募民给佃仿保甲弓箭手而官为教阅招兵买马分布要害遣张所招抚河北王＜王燮＞经制河东宗泽留守京城西顾关狭南葺樊邓且将益据形便以为必守中原之计此朱文公谓李纲入来方成朝廷者正谓此也 宗泽乞回銮＜锍-釒＞曰臣闻三代之得天下也得其民也得其民有道得其心也得其心有道所欲与之聚之所恶勿施尔也是则得民之道在察其心之所欲与其心之所恶而已此古所以有天时不如地利地利不如人和之语求民之和岂必家至户到一一而求之哉应顺天人承天下之大顺则民不期和而自和矣臣蒙恩差知开封府臣虽衰老无能然久识开封染习诸统制下皆是招集恶少亡命无检者臣既领府事更不敢徇身自顾但以正道沥诚感之不浃旬间彼恶少辈咸知格心烁谋歛迹遁去其闾巷间亦自然悛改上下帖然无敢肆横以是人人鼓舞仰陛下之威怀陛下之惠拳拳慕恋不啻婴孺之爱父母咸思发愤敌其所忾臣每闻王畿内外日久嘉靖熙熙皞皞将如我祖宗庆祐熙丰时臣观人心念念徯望者惟愿陛下六龙之御警跸之声千乘万骑来归九重以副万邦切切系恋之诚取进止 
己巳秘阁修撰新知河南府俞向改知陕州以秘阁修撰西道副总管孙昭远代之初朝廷闻昭远在狭西就除知狭州既而令将所募西兵赴行在内乡贼尚虎有众万余昭远与遇破之至南都入见泣谢奉使亡状即以为河南尹西京留守西道都总管悉以昭远所募西兵三千人付御营前军统制官张俊按原本作张浚宋史建炎元年置御营司张俊为前军统制今从之昭远独与蜀兵数百之河南昭远五月丙午除知狭州六月癸亥依旧西道副总管今牵联书之其除西京日历不载因俞向改除附此 金紫光禄大夫王革复龙图阁直学士通奉大夫程唐复宝文阁直学士朝散大夫李伦复显谟阁待制中奉大夫王鼎复集英殿修撰唐之邵子也之邵眉山人故宝文阁待制奴事童贯以进参其谋议鼎革子用宦者荐父子迭为京尹杀戮无辜不可胜计伦迪孙迪邮城人天禧中宰相旧出朱＜面力＞之门累典方面靖康初皆坐斥去至是用赦复职而权中书舍人汪藻不书录黄乃复革龙图阁待制唐宝文阁待制伦秘阁修撰鼎直龙图阁责授成州团练副使郴州安置李擢改军器少监分司西京筠州居住以擢靖康末已经降谪故也此似因论宋齐愈故为李纲所抆拭当考 
