<!-- { "loadSidebar": true } -->
是月以迪功郎富直柔为秘书省正字直柔弼孙也此据秘书省题名 显谟阁学士知越州翟汝文奏陛下即位赦书祖宗上供悉有常数后为献利之臣所增者当议裁损如浙东和预买绢岁九十七万六千匹而越乃二十万五百匹以一路计之当十之三如杭岁起之额盖与越等杭去年已减一十二万匹独越尚如旧数矧经方寇焚劫户口凋耗萧山一县家业才一百七十缗则民力之困可知今乞将户三等已上减半四等以下权罢及身丁钱盐旧皆有定制其后折米而已今悉为帛臣已只令纳见直从之汝文丹阳人尝为翰林学士 金人命元帅府选南人文武八员与皇孙伴读得前燕山府司录事张岩等并除尚书虞部郎中令赴御寨此据赵子砥燕云录 贡士周紫芝应诏上书言今金人盛强凭侮中国虽驱天下之兵以胁之不足以当其强竭天下之财以饵之不足以厌其欲尽天下甘言以悦之不足以回其意臣深思之不过一言曰上策莫如自治而巳自治之策无他在力救前日之毙耳陛下意尝思所以致今日之祸者乎用人不专黜陟不明刚断不足此三者所以召祸乱之本也李纲危言谠论天下耸闻朝廷知其为贤既委以辅相岂当责以将帅之事遂致覆师以贻窜逐纲之用舍系一时之轻重愿陛下尽以国计倾心付之勿惑于诋訾不根之言毋责以胜负不常之势臣所望陛下专于用人以救前日之毙者此也六贼之恶暴著远迩当时犹且迁延岁月处以善地元恶有如蔡京犹得保其腰领而死其同恶之臣非特不能尽去方且倚以为用或付以兵柄或委以重镇凡今日奔军之将亡国之大夫皆前日奸佞阘冗□辱可诛而不诛可去而不去者如此人尚在要路则几何而不至于丧师割地误国欺君者哉臣愿陛下大明黜陟以正忠邪屏除畏懦软弱之徒旌擢骨鲠难犯之士使天下晓然皆知忠义者必赏奸邪者必诛则忠臣争效死节壮士勇于敢为庶几可以雪耻臣所望陛下大明黜陟以救前日之毙者此也渊圣皇帝虚以受谏常若不及惜其群言交至一切听纳受之泛然无所甄别而人主之权遂归台谏敌围初解议者欲追捣之既而惑于群言不能断以必往而割地之盟弃不复用明年敌骑果入而惑于众议守城不迁至有今日之祸臣所望陛下勇于听断以救前日之毙者此也夫任用之专最为人主难事今既得贤而用之不能去奸邪则其势必不两立此三者在陛下勉之而已紫芝江东人也此书见于徐梦莘北盟会编今采其要语附入但梦莘系之建炎三年春末实甚误矣书中乞专任李纲纲以今年五月初拜相故附此书于六月末或可移附今年八月并命二相时紫芝书中又云去年复春秋去年行诗赋去年削舒王配享之文今年复元丰释奠之制皆元年事若系之三年春末则纲贬海外未许放还决非其时附上明矣 
建炎以来系年要录卷六 



●建炎以来系年要录卷七 
　　宋 李心传 撰 
建炎元年秋七月己丑朔温州观察使枢密院都承旨王＜王燮＞为河东经制使通直郎直秘阁傅亮为副使 诏诸路常平司见在金银并起发赴行在 龙图阁学士提举鸿庆宫兼侍读耿延禧知宣州延禧与李纲不协自京城使还以父老乞去故有是命 朝请郎李积中知襄阳府奉直大夫赵岍知平江府朝请郎周杞知常州积中南昌人宣和末为宗正少卿坐元祐党送吏部至是再用之岍高密人也 
庚寅命御营使司都统制王渊讨军贼杜用都巡检使刘光世讨李昱御营使司左军统制韩世忠前军统制张俊分讨鱼台黎驿乱兵自宣和末群盗蜂起其后勤王之兵往往溃而为盗至是祝靖薛广党忠阎瑾王存之徒皆招安赴行在凡十余万人李纲为上言今日盗贼正当因其力而用之如铜马绿林黄巾之比然不移其部曲则易叛而徙之则致疑正当以术制之使由而不知乃命御营司委官分拣凡溃兵之愿归营与良农愿归业者皆听之所发至数万又择其老弱者纵之其他以新法团结择人为部队将及统制官而其首领皆命以官分隶诸将由是无叛去者独淮宁之杜用山东之李昱河北之丁顺王善杨进皆拥兵数万不可招而拱州之黎驿单州之鱼台亦有溃卒数千为乱纲以为专事招安则彼无所畏惮势难遽平乃白遣渊等率所部分往讨之时李昱犯沂州守臣某闭门拒守以官妓十人遗之昱乃去至滕县掠民董氏女有美色欲妻之董氏骂昱而死昱自费县引兵围长清光世遣其将乔仲福追击斩之既而用为渊所杀余悉殄平丁顺者尝为沧州兵马钤辖王善者为雷泽尉皆以罢从军不得志事见五月甲午杨进者进初见四月戊寅以其才为渊所忌惧罪亡去号没角牛兵尤众又李孝忠既破襄阳扰京西诸郡纲以京城都巡检使温州观察使范琼反侧不自安因命琼讨孝忠使离都城且示以不疑之意琼乃将所部赴行在既而丁顺等皆赴河北招抚司自效盗益衰 
辛卯籍东南诸州神霄宫田租及赡学钱以助国用从礼部请也 尚书兵部侍郎董耘试兵部尚书熊克小历在己丑本部题名在辛卯今从日历右谏议大夫宋齐愈罢初齐愈既论尚书右仆射李纲之过会朝廷治从逆者之罪言者论齐愈在皇城司首书张邦昌字以示议臣由是罢谏议大夫下台狱制曰所幸探符之未获奈何援笔以遽书遗毒至今造端自汝或曰齐愈论纲不巳故纲以危法中之赵甡之遗史曰宋齐愈新除谏议大夫是时李擢为给事中擢与齐愈在围城中皆非纯臣擢谓齐愈为谏官必论已必得罪且曰先发制人乃不书黄而缴驳之曰昨三月初王时雍等在皇城司聚议乞立张邦昌拜大金诏毕书议状时虽时雍亦恐惧不敢填邦昌姓名而齐愈奋然大书张邦昌三字仍自持其状以示人四座无不惊骇齐愈自言从二月在告不出欺诞若此今除谏议大夫当是陛下未知其人邪佞而朝廷未有人论列更乞圣裁遂罢谏议大夫令王宾根勘按日历齐愈以今年五月戊戌除谏议大夫而擢以五月甲寅除给事中在其后半月不知何以录黄方过后省兼擢以六月癸亥坐伪楚事责湖南去此已踰月不知所缴何以方下甡之所记恐或有误也然齐愈除谏议时擢已为中书舍人或者当时有论列而不行至是李纲方检举将上亦未可知姑附此更求他书考正之承务郎诸王府赞读江端友试尚书兵部员外郎端友休复孙也休复南昌人嘉祐中修起居注按史端友无前衔此据邵伯温辨诬所载端友上钦宗书增入隐居京城东郊躬耕蔬食素有高行蔡京欲辟之不能致靖康初上书论事后用吴敏荐授官至是召用 徽猷阁待制知平江府郑滋责授秘书少监分司南京筠州居住坐围城时日事燕饮为转运判官顾彦成所劾也滋建德人彦成邵武人或曰李纲之罢行营使也滋建德人彦成邵武人或曰李纲之罢行营使也滋当其责词颇肆丑诋故彦成以私书言之于纲复下彦成体量而有是命二年八月辛未改正 
甲午按原本缺甲午日查十月六日壬戌陆藻卒注云见七月甲午宜于此处补入龙图阁待制知杭州叶梦得复龙图阁直学士奉议郎李邴朝请大夫提举西京嵩山崇福宫陆藻并复徽猷阁待制邴邺兄藻侯官人也大观中尝为给事中靖康初坐避事夺职至是始复之 是日案二年四月丁卯注士珸于甲午入洺州则是日为甲午无疑皇叔右监门卫大将军贵州团练使士珸以义兵复洺州初士珸从上皇北狩次洺州城东五里与诸宗室议欲遁还据城谋未就而敌围巳合同行皆散去无一人留者士珸得蹇驴跨之西驰夜半为盗所夺徒步疾走迟明抵武安县憩于张氏酒肆语其人曰我皇叔也县官闻之俱来谒资以衣冠鞍马得少壮者百余人从至磁州舍于州治乃召集议军以解洺围不旬日得兵五千人归附者至数万以王江李京将之先是直宝文阁知洺州王麟自将勤王兵千人至大名既而以母老求去上疑其有异志然卒遣之及金人遣万户伊埒围洺州麟帅军民以城迎拜军民怒并其家杀之赵甡之遗史云金人围洺州以知州王麟是童贯旧属官遂于城下呼为王姑丈间其民心军民信之杀麟全家与此不同今据耿延禧中与记修入独余统制官韩一在城中士珸至邯郸而统制官李琮亦以兵会时金兵未退士珸夜半傅城下力战破其寨翌日入城部分守御金人力攻之士珸励将士以火炮中其攻具以计生获其将领乃解围而去士珸岐简献王少子岐简献王仲忽濮王孙澶渊郡王宗冶子天资警敏方童稚凛然如成人至是才弱冠也此据士珸附传及建炎三年正月河北东路制置司捷报参修传云至邯郸朝廷亦遣李剌史兵来会未至而李兵叛去遂收其散亡得六千余人自将之据史李剌史失其名而捷报云不期又有都统制军马李琮等两项人兵共议起发则李剌史即琮也琮非朝廷所遣当是河北义兵自诡王命者今略删润赵甡之遗史云金人自京师回经由洺州境内军民劫之得南班宗室士遂留为知州甡之所云即士珸也 
　　乙未温州观察使京城内都巡检使范琼为定武军承宣使御营使司同都统制 徽猷阁待制知密州郭奉世统兵勤王久而不至诏本路诸司寻访以闻此为杜彦据密州张本奉世行遣未见当考求附书之 
丙申诏诸路米纲以三分之一输行在其余悉赴京师先是汴河上流为盗所决闭塞久不合纲运不通乃责都水使者陈求道荣薿为散官仍领监事与提举京城所内侍陈良弱董治之再踰旬而水复故时京师军民方阙食故命济之仍以空舟载六曹案牍及甲器赴行在旧京师米升三百及是始平 朝奉郎曹大同落致仕提举淮南西路刑狱公事大同宣和七年七月除膳部员外郎未知何时致仕 直龙图阁江淮发运副使向子諲言去岁闰月刘顺赍到渊圣皇帝蜡诏令监司帅守募兵勤王臣即时镂板遍檄所部非不勤至而六路之间漠然无有应者间有团结起发去处类皆儿戏姑以避责而已非有救灾弭难之诚意也惟淮东一路臣亲率诸司为之粗成纪律然诸司犹有占吝钱物不肯应副略不念君父幽处围城之中臣当时恨无利刅以加其颈今京城既已失守二帝既已播迁夫复何言然窃谓傥置赏罚而不行则臣恐今日已后金人复为边患陛下复欲起天下之兵而诸路玩习故常恬不知畏则朝廷何恃以协济艰难哉愿明诏大臣按劾诸路监司昨承蜡诏指挥废格不勤王者与夫号为勤王而灭裂者悉加显黜以为将来误国忘君之戒诏诸路提刑司究实以闻日历臣僚上言无姓名以事考之则子諲也 
