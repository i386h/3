<!-- { "loadSidebar": true } -->
●建炎以来系年要录卷一百七十一 
　　宋 李心传 撰 
　　绍兴二十有六年岁次丙子 金海陵炀王亮正隆元年春正月按是月癸卯朔可未资政殿学士提举江州太平兴国宫楼炤知宣州 右朝请大夫知信州黄仁荣为江南东路转运判官仁荣浦城人也上曰信州亦须择人昨宰臣搜水晶极扰人如林机尤无状魏良臣等曰绍兴初徐康国为浙漕进台州螺钿椅桌陛下即命焚之至今四方叹诵圣德上指御座曰如一椅子只黑漆便可用何必螺钿上又曰往日宫殿幕帟皆文绣朕今并不用土木被文绣非帝王美事良臣等曰汉文帝所以称贤君正由节俭也 
　　戊申左朝散郎张九成复秘阁修撰知温州直秘阁新知广州陈璹知湖州九成谪居十四年谈经自乐学者尊之上览除目曰九成昨在经筵讲书及西汉灾异事秦桧不乐以此遂去璹本桧所荐谓其材可作帅后自桂州召来不旬日遣去不晓其意魏良臣曰人多推其材可用上乃从之陈璹桂州召还事见绍兴二十二年九月温民久困重歛斛米匹绢输者率倍其入九成曰重歛以疲民二千石责也斗尺皆立定例民大悦 端明殿学士折彦质知广州 直秘阁知湖州郭瑊充秘阁修撰主管台州崇道观 左朝散郎徐林守太府少卿总领淮西江东军马钱粮 
　　己酉左奉议郎樊光远为秘书丞左朝散郎邵大受知大宗正丞光远以论事忤秦桧去国十六年上欲用为台官故召 左朝散大夫傅雱知韶州 
　　辛亥尚书礼部侍郎兼侍讲王珉权吏部侍郎徐嚞罢时珉等使北未还而殿中侍御史汤鹏举论二人皆以谄事秦桧故骤为台谏无一言弹击奸邪无一事裨补时政不修人臣之礼不识事君之义可谓甚矣委之为使公然受所差官每员金四十五两以为定例更抑勒使臣陪买私觌其无耻如此一时传播以为笑谈乞赐罢黜以振起礼义廉耻之风故有是命 殿中侍御史汤鹏举言今科举之法名存实亡或先期以出题目或临时以取封号或假名以入试场或多金以结代笔故孤寒远方士子不得遇高甲而富贵之家子弟常窃巍科又况时相预差试官以通私计前榜省闱殿试秦桧门客孙儿亲旧得占甲科而知举考试官皆登贵显天下士子归怨国家伏乞申严有司革去近毙如知举参详考试官乞临期御笔点差以复祖宗科举之法从之 左通直郎新拟差知平江府昆山县李庚充御史台主簿庚临海人汤鹏举所荐也 
　　壬子秘书省正字兼权国子司业张震言太学前廊职事于令有不次选之文比来多有不安分义者多方请托滥居其列乞立为定格以上舍有行艺者充不则取之内舍庶息谤议从之 尚书省言近年所在税务收税太重虽屡降指挥裁酌减免而商贾犹不能行盖缘税场太密收税处多欲令户部行下诸路转运司开具将相去连接之处裁酌减并以宽商贾如县道税务不可减即与免过税仍许豁除省额如此则商贾行而货财通矣从之 右朝散郎知复州章焘言湖北京西州县有户口稀少去处欲每一都人户若不及五大保处即合并接邻近都分人户通行选差都保正一人催税户长亦乞通行雇募候人户各及一都之数日仍旧差选责使归业人户安业耕种实为利便刑部尚书韩仲通看详依所乞其淮南东西路亦合一体施行诏户部行下 降授左朝奉大夫杨揆复左朝散大夫直秘阁寻知全州 诏承信郎殿前司自效郭振累经赦宥可与复元官除落过名差充将官 
　　癸丑诏州县有犯强窃盗须管督责巡尉严限收捕不得抑令邻保出备赏钱所通窝藏及寄赃等人州委通判县委知县亲行审问诣实方得勾追如有虚妄加本罪一等若承勘官司教令供通人吏决配勘官取旨黜责时言者谓诸县巡尉不用心捕强盗反令邻保备赏捉贼百端扰之及捕到官却令摊有力之家悉追入狱恣行乞取望严禁止上曰朕深知之惟得一好守臣此毙自革不得人约束虽严不能禁也于是降旨行下 翰林学士陈诚之兼侍读尚书吏部侍郎张纲兼侍讲起居舍人王纶兼崇政殿说书自秦熺侍经席讲读说书官多以台谏兼之至是悉命从官如旧制 殿中侍御史张鹏举行侍御史左朝奉郎通判宣州沈大廉为监察御史大廉永嘉人也 左朝散郎通判广州汪应辰守尚书吏部郎中 右奉议郎张＜山羲＞送吏部与远小监当差遣右正言凌哲论＜山羲＞刻薄忮忍果于为恶谄事曹泳相为腹心泳所不快之人则诬以不测之罪付之棘寺＜山羲＞每得之必极力煆炼傅成其狱今虽有外任指挥未尝显正其罪士论未厌故有是命 是日执政始入新第东位魏良臣居之中位沈该居之西位汤思退居之于是良臣等称谢上曰比年执政府上漏下湿盖不堪居卿等曾到京见宰执入位诸事如法所以待天下贤俊礼当如此 
　　乙卯尚书省勘会命官诸色人犯罪遇赦恩本断刑名合行原免刑部尚具例请降特旨并不遇赦合奏裁之人亦具重例请降特旨未称宽恤之意诏今后并令刑部遵依赦条施行其不遇赦合奏裁案状不得一概拟例请降特旨如事理重害即具例申省取旨 诏孟庾路允迪家属令信州广德军并放逐便以尚书省检举也 
　　丙辰执政进呈新除观文殿大学士判洪州张浚丁内艰上曰士大夫起复非美事所以敦孝行厚风俗惟军中人乃可耳 少傅宁远军节度使兼领殿前都指挥使职事杨存中言本司诸军入队官兵依时教阅不曾有阙人数兼无私役军士外逐军虽有酒坊解库房廊盐米等铺各和雇百姓开张依市价出卖即不曾敷配军士皆系外入利源内主管钱物系不入队人逐军统制等掌管各有簿历制造军器舟船军装买马修盖寨屋添支激犒尽是赡军不可暂阙并无分文私用别无违戾委是难以任罢臣今将自绍兴十一年至今年终诸军收支过钱数谨具进呈伏望特降睿旨除前项实系赡军回易许令依旧外其私自违戾去处即依已降指挥施行诏解库房廊官庄药铺并令本军召募百姓开张种佃即不得役使兵士余依巳降指挥其旧系买扑坊场令常平司拘收依条施行如系城郭开张酒店令户部总领司拘收先是参知政事魏良臣建请罢诸军回易事已行故存中以为请二月丁巳降旨不行 左朝奉大夫王葆知广德军左奉议郎王复知临江军二人皆秦桧时为御史至是出之 左朝散大夫杨朴朴资阳人已见为夔州路提点刑狱公事 是日沈该进呈蜀中人材上曰蜀人多能文然士人当以德行为先文章乃其余事该曰诚如圣训 
　　戊午少傅宁远军节度使醴泉观使信安郡王孟忠厚迁少师判平江府 
　　庚申筑两相第于都省之北 是夜雷 
　　癸亥权尚书工部侍郎丁娄明罢以侍御史汤鹏举奏娄明徒以秦烜之妻父遂躐清要四方不服故也 集英殿修撰提举江州太平兴国宫黄唐傅复徽猷阁待制唐傅为吕颐浩所喜故秦桧久抑之左朝请大夫直秘阁林大声知镇江府 左朝散郎严抑知信州 右奉议郎王义宾言窃见故建宁军承宣使解潜历事四朝十任方面顷守代州首抗议燕山之役已而得罪罢黜逮渊圣嗣位复加擢用建炎间盗贼蠭起分镇荆南首尾六年寻蒙召还三总环卫昨缘与大臣不合以祠禄罢居平江后来知府王＜日奂＞到任承其风旨媒孽以事责南安军安置含恨而死今其子亦巳物故诸孙零丁茕然在远伏乞许令归葬不使宣劳之臣遗骨遐裔实公朝美事从之 诏武功大夫福州观察使两浙西路马步军副总管丁禩武功大夫成州团练使两浙西路兵马都监朱圭并罢见任其巳转左武大夫并禩改差江东副总管圭改差江东兵马钤辖指挥更不施行先是秦熺援张俊家给使例乞转官诏依所乞权中书舍人赵逵已草词赵逵外制集敕朕于大臣死生之际未尝不用其极也既旌其忠恤其家犹以为未也而又录宿所指令之人崇其官而显其身岂非以示朕体貌始终不替之眷也欤禩等服勤吾丞相府久矣府废而恩加焉故畀以戎麾迁秩超资恩意甚渥益勤忠孝无斁无怠而权兵部侍郎兼权给事中沈虚中言禩等于国家曾无横草之功超资越授佥论不平故有是命 
　　甲子故责授清远军节度副使赵鼎追复观文殿大学士故责授左朝散郎秘书少监分司南京赣州居住孙近按近绍兴十四年四月已复左朝散大夫落分司十四年六月再降授左朝散郎依旧宫观未知何时又责秘少当考故责授濠州团练副使郑刚中并追复资政殿学士故左太中大夫提举江州太平兴国宫永州居住汪藻追复显谟阁学士先是右正言凌哲论迺者郊丘肆赦凡命官因事编置流窜之人轻者原放重者量移或乃尽复原官还其职任四方万里莫不歌咏载路鼓舞增气甚盛德也然臣尚念有负罪至死越在异土者未蒙检举施行欲望特命大臣量其原犯事因条具以闻取自圣裁以次推行庶几深仁厚泽下漏泉壤及是宰执以刑部状进呈上曰迁谪之人自郊祀赦降及节次检举尽行牵复士大夫翕然称快魏良臣等曰陛下深仁厚泽昭天漏泉天下幸甚因奏孙近亦已死于贬所上为之恻然又进呈胡思先因沮坏经界得罪乞追复元官上曰经界事李椿年主之若推行就绪不为不善但恐反以为扰今诸路往往多中辍良臣曰臣昨备员庐州亲睹其害尝以五事历陈时宰意颇不乐上曰须得一通晓经界者款曲议之于是鼎等皆复旧职而思亦复左朝议大夫 故左朝散大夫昭州编管人洪兴祖特赠直敷文阁 侍御史汤鹏举言臣恭睹绍兴元年正月十四日圣旨今后不历知县人不除监司郎官不经外任人不除侍从立为永法以革重内轻外之毙此陛下加惠庶工一均覆帱帝王之高致万世之良法也自兹后宰臣容私公道不行非亲与旧非奸与佞安得与侍从之选岂容曾任知县者得除监司郎官耶臣伏乞睿旨申严宰执使良法美意不为空文而推行之以革重内轻外之毙以慰安臣下之心上可其奏因谕魏良臣等曰士大夫往往轻外重内亲民之任莫如县令若取其有治状者升擢之则人皆尽心良臣等曰祖宗故事不曾历三路转运不得除三司正欲其练历上曰如从官须是曾历外任宰执皆自此选若练达政事通晓民情则事事便可裁决 监察御史周方崇为殿中侍御史 左朝奉郎主管台州崇道观孙道夫为尚书吏部员外郎 左朝散郎唐文若行光禄寺丞文若庚子也庚眉山人大观中京畿提举 右承议郎新通判嘉州黄贡改知绵州贡举进士为四川类省试榜首用鼎甲恩授职官终更例当改秩时秦桧当国或劝以姓名自通贡曰进退有命枉道何益径从外铨调嘉州州学教授用举主考第改官从宦二十年始得郡倅及是沈该以其名闻乃有是命而贡巳卒矣贡仁寿人初见绍兴五年 左奉议郎新通判彭州虞允文改知梁州允文祺子沈该所荐也按孙道夫唐文若黄贡及允文即沈该所呈蜀中人才也 
