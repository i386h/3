<!-- { "loadSidebar": true } -->
　　戊戌秘阁修撰知绍兴府陈汝锡责授汝州团练副使漳州安置先是手诏因军期所须索之物令州县以印榜实数科理毋得多取于民事见元年六月汝锡受诏不行之属邑侍御史沈与求劾之下台狱法寺当汝锡私罪杖该恩原免右仆射秦桧恶汝锡特有是命 资政殿学士提举临安府洞霄宫张守知绍兴府 宣抚处置使司书写奏报文字进士张橰为右承务郎橰浚之从子也 
　　辛丑昭慈献烈皇后几筵进发上诣禁中焚香 朝散大夫分司西京刘珏卒于梧州熊克小历珏以提举太平观卒按珏此时未落分司闰月丙辰方追复元官讣闻官其二子后又追复龙图阁学士 是日韩世忠收建州初范汝为既被围固守不下世忠以天桥对楼云梯火炮等急击之凡六日贼众稍怠夜官军梯而上城遂破贼众死者万余生擒其将张雄等五百余人汝为窜回源洞中自焚死其将叶谅以所部犯邵武军世忠击斩之余众悉平初世忠疑城中人皆附贼欲尽杀之资政殿大学士李纲时在福州见世忠曰建州百姓多无辜世忠受教及城破世忠令军人悉驻城上毋得下植旗于城之三隅令士民自相别农者给牛种使耕商贾者弛征禁为贼胁从者汰遣独取其附贼者诛之由是多所全活及师还父老请祠之世忠曰活尔曹者李相公也 
　　壬寅上御舟发绍兴神武右军都统制张俊中军统制巨师古以其军从留右军统制官刘宝收后以吏部侍郎李弥大权知绍兴府节制内外军马时百司先渡江扈卫者独执政与给事中直学士院胡交修中书舍人程俱侍御史沈与求而已晚执政登御舟奏事上至钱清堰乘马而行 是日湖东安抚使向子諲自曹成军中归蓝山县初成既入道州会枢密院遣干办官左鼎持诏书谕成俾散遣江淮等路民兵独与堪出战人赴行在听张俊节制其徒为盗久惮俊严明不听命湖广宣抚使吴敏时在桂州以兵力微未能进新中书舍人胡安国遗书于敏以谓帅臣见执而方伯不能治此方伯之耻不知策将安出愿速遣前军进由昭贺以通舂陵北檄韩京自衡移永东檄吴锡严兵宜章而亲总中军急渡岭而北下临清湘据三湖上流之地然后诘问曹成擅移屯所与执帅臣之罪就檄子諲赴军前议事若其悔罪自新则与之招安不然断而讨之胜负可决若复延久必生内变矧迫东作之期民失耕种不待接刃已投于沟壑矣敏然其言而不能用先是宣抚司都统制兼参议马扩尝驻军大名为成所服乃遣小校张布持敏檄谕成成许受招始释子諲且令准备将魏宪遗扩书略云欲得相公指差一处参谋官范直方曰成不必招可促之使赴行在扩曰彼既不愿远出万一促之是使散而为乱也不若藉以为用敏不能决扩献书于敏请提军亲至道州入成军中抚定分拨选强壮以隶五军进兵长沙制服马友正二月中可以就绪不然失此机会不惟湖湘重困师老财殚无以善后矣敏弗听后数日扩为诗献敏曰未敢此时非赵括已愁他日类田丰遂辞职径归融州敏遣骑追之弗及成闻扩去又数日敏祠命亦至成遂复为乱朝廷闻子諲为成所执诏子諲提举江州太平观便居以神武副军都统制岳飞权湖东安抚使将所部往潭州而子諲已出矣子諲得祠在正月乙卯飞权帅事日历不书今以三月甲午江西安抚大使司奏状所云增入 
　　甲辰上次萧山县顾见帷幙华焕问辅臣得无扰民乎辅臣奏闻之县令刘皞民尽出库金上曰敛不及民为善 
　　丙午上至临安播芳大全集赵德庄贺车驾回銮起居表皇威烜赫方望幸于中原圣孝寅恭暂归承于清庙民有云霓之庆师无霜露之劳恭惟皇帝陛下开济艰难图回久大尚勤宝俭来天佑于清躬恶杀好生养国祚之元气昌期将启强敌自平时乘六龙淮海风动日辟百里豪杰景从适毖祝以言还因荐勋而饮至格于艺祖聊收虞守之常作我上京终复汉家之旧臣义均国体喜若巳功簮槖坐疏虽愧甘泉之从衣冠未挂犹瞻清渭之朝 曹橘林集代严州贺回銮表大巡六师坐底妖氛之静外薄四海欣聆法驾之旋宗社咸安君臣相庆中贺恭惟皇帝陛下道侔天地功显祖宗能化本于至诚神武归于不杀强邻自殒靡劳弯挞览之弓巨寇就屠必有假李儿之手乃眷云屯之旅方驰月捷之书往抚尔劳温挟忘寒之纩有激其勇争挥却暮之戈遂使闻风鹤犹惊晋师固已取鲸鲵而为京观商政由旧而戎衣大定徐方不回而王曰还归禁籞生春旂常动色臣职拘守垒躬阻迎銮朝随葵影之倾夜喜旄头之落功成惟断愿献平淮西之碑复不逾时请咏刻浯溪之颂 张孝祥于湖集代方务得贺回銮表灵锋电扫歼厥渠魁舆卫天旋格于艺祖神人欢喜华夏奠安中贺恭惟皇帝陛下仁配乾坤恩兼南北始结琬圭之好欲齐民均蹈于泰和兹亲革辂之征乃强敌自干于皇略远讫鲵鲸之戮亟俾龙驾之归万里提封将复汉图之旧百重陛戟载新吴会之朝臣属奉清闲获瞻粹穆边庭贱守莫陪饮至之觞驰道告行暂止前驱之跸 
　　戊申武功大夫荣州团练使苏易乞以奉化县界把截所转一官于阶官上收使许之自政和初改官名以郎大夫易正副使由是武功大夫率径迁横行至是横行凡数百千人中书舍人程俱力论其不可且谓祖宗之制自合门副使至内客省使为横行不系磨勘迁转之列盖横行职事亲近人主恩数多类从官以元丰三年班簿考之横行共二十二人如种谔韩存宝刘昌祚姚麟之徒皆一时名将故元丰官制武臣独依旧不以寄禄官易之盖有深意今文臣之为庶官者率不过中大夫而武臣乃迁横行此何理也望自今非军功勿迁从之熊克小历载此事于元年九月未实盖不知其月日故附俱初除舍人之月也日历自有本月日今从之 
　　己酉集英殿修撰知临安府席益移知衢州从所请也直龙图阁江淮发运副使宋辉知临安府临安府题名正月十八日宋辉自龙图阁升秘阁修撰盖误辉除秘撰在今年五月乙丑尚书左司郎中姚舜明直龙图阁充江淮发运副使 
　　庚戌诏伪造券榜人并行军法时诸军伪造者多故仓部员外郎成大亨以为请壬子侍御史沈与求迁御史中丞时禁卫寡弱兵权不在朝廷与求言陛下移跸东南将图恢复之举先务之急宜莫如兵汉有南北军唐自府兵彍骑之法既坏犹内有神策诸卫外有诸镇之兵上下相维使无偏重之势其意远矣今图大举而兵权不在朝廷虽有枢密院及三省兵房尚书兵部但奉行文书而已愿诏大臣讲求利害而举行之使人情不骇而兵政益修助成经理中兴之志熊克小历于此书与求上屯田集议按屯田集议乃去年上已具本月日 初建昌军石陂寨卒丁喜饶青等为乱聚众数千人而芦溪寨土兵杨招与乡民乘之纵掠喜寻死其徒姚达代领其众上命徽猷阁待制新知宣州刘洪道督统制官崔邦弼等往捕至是刘洪道请济师乃诏统制官韩世清自宣州遣兵二千时奉议郎知贵溪县符建中亦遣举人刘锐往说谕土兵众皆听命诏官其首余众分隶信州诸军 
　　癸丑左中大夫知枢密院事宣抚处置使张浚加检校少保定国军节度使赏和尚原之捷也浚初除左通奉大夫未拜故自左中大夫除 诏招信县复隶泗州 朝奉郎杜钦智知舒州初李捧既受招其徒路进以所部数千人渡淮而北进犯舒州守臣武节郎李铸无兵不能守弃城遁知池州王进遣兵击破之进与其徒遁去居太湖县之司空山事闻故有是命钦智寻卒江西安抚大使李回以准备将领武经郎武纠代之进寻为纠所杀其党李通率众作乱乙卯诏临安诸门权勿税柴薪油面等物 
　　丙辰右奉直大夫主管亳州明道宫徐俯试右谏议大夫俯初见建炎元年三月丁酉俯之母黄庭坚从妹也避乱抵昭州上始因阅庭坚文集见其名而胡直孺在经筵称其行义文采汪藻在翰苑又荐之上赐吕颐浩手诏曰朕比观黄庭坚集称道其甥徐俯师川者闻其人在靖康中立节可嘉今致仕已久想不复存可赠右谏议大夫或尚在即以此官召之颐浩奏俯避地广中乃诏俯文学行义有闻于时除右谏议大夫赴行在俯入朝未数月遂执政或曰内侍郑谌与俯游于江西重其诗文至是力荐于上御劄史不载王明清云尝于吕氏见之郑谌事以赵甡之遗史增入时人多有是言今年二月甲申四年五月甲戌所书可参考 诏见任郎官自建炎巳来未经上殿者并引对吏部侍郎李光言方艰难之时朝廷广收人材兼收议论郎官最号高选其间岂无豪杰之士可备大用乃不令一觐清光廉退之士固难于自进故有是旨 
　　丁巳右司谏方孟卿言近权户部侍郎柳约请推祖宗限田之制凡品官名田数过者科敷一同编户今郡县之间官户田居其半而占田过数者极少自军兴以来科需与编户一同若以格令免科需则专取于民必致重困臣谓艰难之际士大夫义当体国岂可厚享占田之利又况富商大贾之家多以金帛窜名军中侥幸补官及假名冒户规免科需者比比皆是望寝前诏勿行从之约建请在去年十二月丁丑 宰相吕颐浩秦桧神武右军都统制张俊被旨拣放邵青单德忠李捧三盗部曲青等有众二万三千其疲老不任披带者皆释之所存七千而已如上所料中兴圣政臣留正等曰世传汉高帝豫知吴王濞五十年后必反谓状有反相可知也至于五十年之说非通于数者不能盖不然且其知三杰料陈平期周勃之安刘氏此岂数之能及哉大抵帝王之兴其睿智绝人太上皇料降卒可用之数妙于蓍龟其张良所谓沛公殆天授者欤皇城司更造入禁卫宫殿皇城门号四等岁一易之敕入禁卫三千道黄绫八角入殿门二千道黄绢方入宫门八千道黄绢圆入皇城门三千道黄绢长三年十一月壬申更宫门号以绯红绢方皇城门以绯红绢圆自后不复易 是日宣州火先是合门宣赞舍人韩世清自淮西以所部五千戍宣城世清招纳亡命万余岁费县官钱十万缗米十八万斛朝论恐其为变会州人有傅世清军中欲纵火掳掠民财者逮火作世清往来弹压城中乃定守臣李彦卿新除刑部郎中未上密遣监税赵令吉告于朝吕颐浩遂有杀世清之议彦卿寻卒 
　　戊午三衙奏定临安府左右厢巡为百有十五铺用卒六百七十三人三衙及本府兵各居其半二十二年十月己卯又增为百有五十铺 资政殿学士提举万寿观兼侍读王绹提举临安府洞霄宫从所请也绹在经筵凡两岁力请外祠而有是命 诏自今停藏接引私盐并与犯人一等科罪用浙西提举茶盐梁汝嘉请也此以绍兴三年三月八日淮东提监郭楫劄子修入 
　　己未诏修临安城之頺圯者以修内司所集湖秀等五州役卒就筑之 诏商贩茶盐并许经由海道出入以运河阻浅故也 
