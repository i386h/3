<!-- { "loadSidebar": true } -->
　　戊寅诏殿前司差官兵千人往江阴军马步军司各差五百人往福山并同民兵防托江面此据步司统领刘青申行府状 
　　己卯殿中侍御史吴芾左司谏梁仲敏右正言刘度同班入对以上将亲征也 左朝奉大夫主管台州崇道观钟世明提举福建路常平茶事 
　　庚辰翰林学士兼权吏部尚书何溥等九人同班入对亦以上将亲征也 观文殿大学士醴泉观使兼侍读汤思退为行宫留守 三省枢密院上将士战死推恩格横行遥郡九资横行遥剌八资遥郡七资遥剌正使横行副使皆六资副使五资大使臣三资小使臣二资校副尉及兵级皆一资诏以黄榜晓谕诸军 是日金主亮以大军趋淮东赵甡之遗史员兴宗记采石始末皆云亮以丁丑往淮东而晁公忞败盟记云金亮十二日离采石十三日宿旷口十六日抵维扬今从之 
　　辛巳采石捷奏至 右朝请大夫江南东路转运判官吕稽中主管台州崇道观 尚书度支员外郎柳大节为江南东路转运判官 保康军承宣使提举万寿观张见道致仕 是日金主亮宿旷口 
　　壬午遣中使赐李显忠金合茶药 诏北来归正之人诸场务不得收税违者必罚无赦仍榜示许被害人直诉 殿前都指挥使赵密献本司收积钱十万缗银五万两以助军用诏奖之 
　　癸未四川宣抚使吴璘自仙人原还兴州时西路之军已得秦陇洮兰州而金州王彦军东取商虢金人以重兵据大散关不下会璘疾病乃暂归留保宁军节度使兴元诸军都统制姚仲在原上节制 太府少卿总领四川财赋王之望遗宰执书言蜀中自九月五日大兵与敌相持七十日矣中间取秦州方山原见置守戍又取洮陇足以张声势壮士气然须破大散关取凤翔然后可以无忧盖敌重兵并在凤翔散关和尚原一带积粮颇多欲以持久困我吴宣抚方图攻取自军兴来巳费四百余万引向去支费未有限极若只今事定已不足用稍辽缓之其将奈何前许尹在此未有边事朝廷凡应副百万引犹未充所乞自之望到官警急如此费用何啻数倍而不曾乞朝廷一钱岂是给足盖粗知体国以东南调度之广不忍有所干求也近日朝廷又令应副夔路万兵钱粮而三军皆招额外强壮势力愈困增创愈多何以枝梧旦夕不免有请于朝伏望特赐矜照之望此劄子不得其日以时考之当在此月半以后故因吴璘下仙人原附书之未必即此日也初金主亮既往淮东中书舍人虞允文谓建康都统制李显忠曰京口无备我今欲往公能分兵见助否显忠曰惟命即分主管侍卫步军司公事李捧军一万六千人及戈船来会京口允文至建康留守张焘谓曰亮约八日来此会食使焘安往众议可以往镇江者皆有艰色焘曰虞舍人已立大功可任此责允文欣然从之至镇江谒招讨使刘锜问疾锜执允文手曰疾何必问朝廷养兵三十年我辈一技不施今日大功乃出于一儒者我辈愧死矣杨万里撰允文神道碑称庚辰公至京口庚辰十二日也按金亮十二日方离和州允文不应其日已至京口缘兴宗所记李捧分军在十五日今从之允文未知的以何日至建康并附此日兴宗又称李显忠分戈船百艘恐亦差误建康军中安得有戈船许数或海鳅等船在其中亦未可知今削去百艘二字 
　　甲申直徽猷阁淮南转运副使杨抗落职令自效以江淮督视府劾其不办钱粮也 左武大夫镇江府驻劄左军统制魏俊赠中卫大夫邕州观察使武功大夫镇江府驻劄后军统制王方赠拱卫大夫蕲州防御使官子孙如新格录瓜州之死也 武功大夫荣州剌史知扬州刘泽直秘阁知庐州龚涛并放罢据龚涛申督视府称十二月三日辰时被受 威武军承宣使知舒州张渊权主管淮西安抚司公事拱卫大夫和州防御使淮南东路马步军副都总管贾和仲权知扬州兼主管淮东安抚司公事候收复日续赴本任皆用叶义问奏也扬庐既失守义问言东路通泰州密迩盐场利源所在见有忠义寨三二万人西路舒蕲州流民所聚正可广行招募以壮军声乃以便宜选用二人仍令和仲权于泰州置司故有是请 定江军节度使开府仪同三司万寿观使田师中乞依旧接续支破真俸从之师中因入对面以为请上许焉给事中金安节等既书录黄而户部执奏以为不可安节言绍兴禄格使相见任管军与宫观差遣人请给多寡不同师中见系万寿观使即合支观使请给前蒙圣恩特免借减已是优异今来又乞依旧接续支破真俸即一岁添米麦四千余石衣绢数至多户部执奏委合条法况今军事未息费用实繁师中退休祠廷坐享厚禄若复从援例之请何以杜侥幸之门望令有司除依先降指挥免借减外余依格法施行 是日金主亮至扬州 
　　乙酉拱卫大夫永州防御使建康府驻劄御前游奕军统制张振为中侍大夫定江军承宣使右武大夫忠州团练使殿前司护圣军统制王琪为拱卫大夫宣州观察使以叶义问奏二人采石拒敌之功也 殿中侍御史吴芾言臣谨按王权夤缘结托滥膺阃寄不知忠义但务掊敛近者金人败盟朝廷命权进屯淮上乃惑于内宠心怀顾恋与其爱姬数十泣别三日而不能行士卒闻之无不窃笑及至淮上宣言欲犒军悉出其家金宝厚载而往既至中途复传令未用且于新河伺候实欲缓急之际易于他之故假犒军之名以持去耳其谋出此夫岂有斗志哉权在历阳修筑城垒秪为自安计所谓沿淮守御之备初不经意及刘锜檄权往寿春即令总漕二司应办粮糗权以威胁二司同请于朝乞留权守和州朝廷劄下锜锜复督行权不得已三日发一军凡二十四日止发八军止于庐州戍守故敌人犯淮得以系桥从容而进如入无人之境权亦旋弃庐州回屯昭关将士虽有欲战之心权领亲兵先遁麾众使退终不得交锋及敌骑至尉子桥始遣姚兴一军迎敌兴戮力血战数告急于权权于仙宗山上以群刀斧手自卫饮宴自若殊无应援之意自辰至申遣二百辈往不意贼假立权帜以误之兴奔而入遂与其徒俱陷所存者无一二权方走旗献捷冀以欺罔自解自是径回和州州城新筑所积粮可赡数月权诚能效臧质之守盱眙抗魏师数十万使历旬不拔而去则亦何畏于敌哉权志不在守乃诳言于众谓已得金字牌弃城守江自十月二十一日先往采石坐于车船之上仍放火以烧西门而城内所有钱粮器甲骡马尽委于敌权是时退却犹当潜师宵遁使敌不知或结阵而退反旗鸣鼓若将向敌尚可以全吾师也不知出此为敌所觉遣兵逼逐致使军民奔突践蹂渡江沉溺而死者又三之二将士怨怒号呼声动天地其溃兵抱芦苇浮江而过者往往散而之他权当收兵江上日夜纠合以雪前耻乃于二十五日夜半径发采石归于建康城中使千万人之命一旦无罪而就死地其亦不容诛矣今陛下夺其兵柄召之而来傥赦而不诛臣恐诸将相视效仿陛下虽有百万之兵众安得而用臣闻周世宗之击刘崇也大将樊爱能何徽引兵先遁世宗收爱能与徽及所部军使七十余人悉斩于市自是骄将惰卒竦然知惧卒成平定之功夫以区区之世宗犹能如此陛下亦何惮而不为哉欲望陛下暴权之恶声权之罪明正典刑枭首江上使将士闻风争先效命以赴国难则威令赫然行于万里之外敌国虽强不足平也 武略郎合门宣赞舍人镇江府驻劄御前中军统制刘汜特贷命除名英州编管王权及汜既败军乃先罢权为在外宫观及吴芾奏权罪请正典刑上怒甚将按诛权以厉诸将同知枢密院事黄祖舜密言于上曰权罪当诛然权诛则汜不可贷若贷汜而诛权是谓罪同罚异顾锜有大功今闻其病已殆汜诛锜必愧忿以死是国家一败而自杀三大将得毋为敌所快乎上纳其言二人得不死 江州诸军都统制戚方言本军统制官李贵及忠义总首孟俊取顺昌府 果州团练使知均州武钜奏已复卢氏县 是日金州都统制王彦所遣第七将邢进复华州彦既得商虢乃进屯虢州令统制官兼知巴州吴琦以其军应援琦至虢州之板桥遇敌与战其子汉臣死之统制官任天锡引兵夜击华阴杀其县令进攻华州不克彦更遣进以所部往时敌兵分屯渭南城中兵少进乘胜克之获其同知昭武大将军韩端愿等二十余人 
　　丙戌权礼部侍郎黄中言本朝仿唐之制创为九庙今日宗庙自僖宣二祖以及祖宗凡九世而十一室望遵已行典故迁翼祖神主而祔钦宗诏恭依 诏出空名官告下两浙江湖闽广州郡劝诱出卖每县八员所卖及二万缗县令减一年磨勘诸县出卖数足者郡守贰亦如之右司谏梁仲敏面奏王权弃军不战之罪谓兵卒怨愤皆有为王太尉所疾而死不能厮杀报国而死之语极可痛伤两淮及江上之人恨不食其肉窃睹关报刘汜以瓜洲之战败却合按军法特贷命勒停编管而权之得罪止于罢兵柄领宫祠居住于善地议者谓同罪异罚非所以示公又况权之罪加于刘汜望陛下以国事为重以两淮生灵为可悯特加诛戮以慰人心 
　　丁亥太尉威武军节度使镇江府驻劄御前诸军都统制江南淮南浙西路制置使兼京东河北路招讨使刘锜提举万寿观以疾自请也 翊卫大夫利州观察使御营宿卫中军统制刘锐权镇江府驻劄御前诸军都统制锐权镇江都统制诸书不载日历此月二十一日锐有奏状结衔如此 秘阁修撰知静江府李如冈为敷文阁待制知广州 左正言刘度入对言王权初无寸功久叨重寄平居则虚名占籍隳坏军政刻削廪稍剥下自丰一旦有疆场之虞望风退缩历阳之奔士卒尚欲回战而权麾之使退一城军民争舟赴水死亡几尽军资戎器并以遗敌臣窃闻建隆中晋州荆罕儒战死艺祖斩不效命者二十九人咸平中望都之役诸将有临阵而遁者章圣谓近臣曰今日未能偃兵若不推穷将来何以为戒遂诛二十余人此祖宗之成法也近自瓜洲之衄陛下以刘汜先退已窜之远方矣况元帅之罪重于偏禆淮西之败重于瓜洲则王权之诛岂可出刘汜之下哉当今军旅方兴征伐未艾而刑罚之行轻重失当臣恐士心不服愿陛下稽艺祖章圣之法速正典刑以服人心以作士气 是夜雪 湖北京西制置使成闵自京西还见叶义问于建康翌日至镇江闵在京西承金字牌令策应建康江面闵喜于得归兼程疾驰士卒□大雨粮食不时多死于道路初闵率马军出戍沿途犒劳之物不可胜计尽以归已不散士卒及还至镇江军士有因醉出怨言于市者闵斩之 
　　戊子四川宣抚使吴璘复力疾上仙人原 是日有客诣叶义问上书云以太一局考之金人不烦资斧当以冬至前有萧墙之变阖府皆未以为然 
