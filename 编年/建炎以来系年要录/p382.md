<!-- { "loadSidebar": true } -->
　　庚子吏部郎中沈虚中面对言在外官司取会保明待报文字供申稽迟动涉岁月间有故作不圆脱漏大节致妨行遣结绝在法有三次无回报送不干碍官司究治之文今欲州委通判监司委主管文字凡承受省符置籍记录每月终具若干巳报未报申所属曹部照会监司按行取籍互相紏察庶得文移不致壅滞诏六部长贰同共看详申省 
　　壬寅诏为张叔夜立庙于信州永丰县墓侧赐名旌忠叔夜之死也其家葬衣冠于县境至是乃请建祠焉 
　　甲辰秦桧进呈大宗正司条令成书上曰昨日遍阅所修甚有条理可颁行之 右武大夫文州剌史王福特转行拱卫大夫福张俊亲校也始以车驾临幸赐第恩进二秩吏部言碍正法令回授俊再请乃特命之其曹四人皆自正使升领遥郡防御团练使有差 
　　乙巳以经筵彻章赐宰执讲读说书修注官御筵于秘书省自是以为故事 
戊申将作监丞钱端英面对言州县折帛钱昨巳降指挥尽于下户折纳既免斗成端匹之弊又得折价廉中下之家实受其赐而州县尚或因仍旧例高下一概科折唯务掊取畸零致使良法美意不得宣布望明诏有司申严行下诏户部检坐见行指挥仍措置务令必行以优下户 
　　己酉秘书省校书郎兼权国子博士王佐罢以右正言郑仲熊言佐摄职成均试官例当轮出题目佐必攘易之以私所向赵鼎之余党也 
　　十有二月丁巳左朝请郎陈孝则知英州还奏本州宜安县税务月额止于十千而监官请俸两倍其数不惟州郡过有赔费而于商旅实有阻抑诏户部取索似此去处并罢 
　　戊午中书门下省检正诸房公事充大金贺正旦使施钜等入辞上戒之曰岁遣信使巳有定例使指之外不可生事 
　　癸亥太傅昭庆军节度使万寿观使平乐郡王韦渊薨赠太师命睿思殿祇候王晋行护葬事 
　　丁卯右文殿修撰提举佑神观秦埙为敷文阁待制石承务郎吴益直秘阁以桧辞免进大宗正司敕令加恩也桧以埙当就省试辞庚午诏俟毕试取旨封埙妻高氏为和国夫人 
　　乙亥宝文阁学士提举江州太平兴国宫梁汝嘉卒徽猷阁直学士提举江州太平兴国宫李擢卒于合州 
　　戊寅司农寺主簿王秬直秘阁提举福建路常平茶事秬乞外任上览除目曰秬父云死于使事可与职名乃有是命 
　　庚辰集英殿修撰知常州钱周材以亲老乞归养诏周材充敷文阁待制提举江州太平兴国宫 直徽猷阁主管台州崇道观王洋卒 
　　癸未枢密院检详诸房文字齐旦面对乞禁止民庶之家车服踰制诏申严行下 
　　闰十二月乙酉朔雪秦桧称贺上曰是当腊中来岁农事可喜也 
　　戊子皇叔明州观察使同知大宗正事士篯特迁定江军承宣使 
　　壬辰敷文阁待制提举江州太平兴国宫钱时敏卒 
　　癸巳福州长溪县进士黄友龙杖脊剌配广南远恶州牢城收管初友龙在临安府余杭县听读因与进士朱思廉不和醉酒作闹语言指斥法寺鞫实故有是命 
　　丙申宰执进呈次上曰诸郡守条具民事如远方因军兴有所科率至今未罢者非因条具何由得闻宜委官看详取可行者行之乃命检正都司官看详申省取旨 
　　己亥右承事郎杨＜亻与＞直秘阁主管佑神观＜亻与＞倓弟也 
　　辛丑诏三衙管军御前诸军都统制保明逐军统制官供职满十年无公私过犯之人申枢密取旨与转行一官至承宣使依条回授 
　　癸卯左朝散郎杨椿为荆湖北路提点刑狱公事 
丙午秦桧进呈权户部侍郎徐宗说状契勘上供诸色窠名钱物在法不得支兑移用若輙擅侵支各有专一断罪条法指挥比年以来州军往往冒法轻费妄用却将上供钱物侵借监司略不检察按治缘即目内外百色支费浩浣全藉州军恪意经理若不申严法禁窃恐日后转致侵损省计欲乞检坐行下诸路监司常切觉察若有违戾侵借除依法断罪外乞今后更不差注知州军差遣若后官任内合拨窠名钱物别无拖欠能措置补还前官擅支钱物每及一万贯以上与减一年磨勘至五年止庶几罪赏必行不致侵蠹财赋从之熊克小历绍兴二十二年十一月丁巳时监司守臣不输常赋专以进奇羡相尚太府卿徐宗说摄贰版曹乃言今后当令先补常赋所逋仍乞以赋入殿最行赏罚诏从之上谕宗说曰版曹久匮卿所论甚当是日以宗说权户部侍郎此盖因葛立方撰宗说墓志所书也立方又称宗说请于朝俾嗣进者先补常赋于是储廪益充而敛不及民及陛对上谕之曰版曹久匮此卿所论甚当真计臣也遂除权户部侍郎以日历考之宗说建陈此事在版曹巳踰年盖立方迁就扙拭之而克不详考且日历称户部状云云盖此事宗说上申尚书省非奏牍也志所云献羡事未知宗说果能此否当求他书参考之 
　　己酉大理评事莫蒙面对乞令诸县人户割移租税并须依限开收诏申严行下明年正月壬戌施行 
　　庚戌金主使宣奉大夫尚书左丞蔡松年假户部尚书与广威将军秘书少监兼行右拾遗赫舍哩师颜来贺来年正旦松年巳见十年正月 
是岁宗室子赐名授官者二十八人 诸路断大辟二十五人 初朝请大夫黄子游知池州代还论青阳县苗税多于诸县有至十倍或七八倍者如青阳县每亩上等田三斗贵池县四升建德县四升七合东流县六升之类是也一州之内而轻重不同如此地土肥瘠高下不能相远臣询访其故因南唐李氏尝以青阳县为宋齐邱食邑人户每亩纳三斗为食邑之数后来因为税额望下转运司究实比附邻县所纳酌中裁定诏户部看详取旨至是有诏减苗税二分半课米二分岁为钱千八百缗米万七千石然议者犹谓所减乃经略虚增之数而齐邱重额未尝损云子游奏下日历系之绍兴二十一年十一月戊午自后不见如何施行胡兆秋浦志载此事云绍兴二十二年申获指挥故附此年末熊克小历称江东转运常平司为之请盖误秋浦志中所载乾道六年陈升卿建明取会事为子游所请而不详考之也克又称青阳县上田每亩一斗九升亦与子游元奏不合按乾道六年二司所奏有云上田青阳县每亩纳一斗九升八合此乃减苗税二分半课米二分之后数目非子游元奏之时克实甚误余具乾道六年五月 
　　建炎以来系年要录卷一百六十五 
　　建炎以来系年要录卷一百六十五金人地名考证 
　　赫舍哩原书作纥石烈误改见卷一百六十四 


●建炎以来系年要录卷一百六十六 
　　宋 李心传 撰 
　　绍兴二十有四年岁次甲戌 金海陵炀王亮贞元二年春正月按是月甲寅朔 
　　癸酉初诏郡国同以中秋日试举人旧诸州皆自选日举士故士子或有就数州取解者至是始禁之 
　　甲戌大理司直李璟面对乞令诸县将二税畸零之数并折见钱各令具钞庶免重叠催扰之弊诏户部申严行下 
　　丙子封婉容刘氏为贵妃 大理少卿张柄面对乞州县狱案并令明注年月日数毋得复称今年前月或昨日之类以示钦恤慎重之意从之 
　　丁丑右通直郎王历充江南东路安抚司参议官 
　　戊寅地震 
　　己卯右通奉大夫陈康告老诏迁一官致仕 户部言诸州上供经总制等钱在法虽许置轻赍起发缘价直比之行在往往高贵欲将诸路州军不通水路去处每贯贴支客人兑便优润钱三十文却于州县从来起纲合破糜费脚剩钱内支给庶几公私两便从之 
　　辛巳宁武军承宣使侍卫步军司统制戚方为龙神卫四厢都指挥使利州观察使殿前司右军统制岳超龙神卫四厢都指挥使洪州观察使侍卫步军司统制梁斌并为承宣使超昭庆军斌宁远军和州防御使殿前司选锋军统制王升为宜州观察使中卫大夫和州防御使殿前司左军统制阎德等七人各进一官皆用去年闰月辛丑诏书也先是方当依格回授而斌带军职叙位乃在方上宰执进呈上命方以所得一官特带军职庶与斌旧次不致升降于是行下 
　　二月按是月甲申朔乙酉大理寺丞郭唐卿面对乞禁诸州毋得輙令属县逐月分认醋息钱从之 左迪功郎郑时中充国子监书库官时中仲熊兄子也尚书省言御书法帖合委官措置颁降乃命时中为库官专一措置 
　　丁亥诏除名勒停永不收叙人前左从政郎杨炬特送邕州编管以其弟炜绍兴初两上书讥谤朝政坐累故也炬行至宾州感瘴死炜坐罪巳见绍兴二十二年熊克小历即于其时书炬连坐覊置邕州盖误 
　　庚寅左朝请大夫新知卭州许尹入辞论州县捃摭富民重行责罚有犯杖罪而罚钱至数百千者望敕有司自今有违法科罚人户出钱者虽曾附赤历亦重寘典宪诏申严行下尹鄱阳人也 
　　乙未贡院言应博学宏词科左从事郎新平江府录事参军莫济左迪功郎监潭州南岳庙王端朝合格诏并循资与堂除济归安人端朝开德人也 
　　戊戌右文殿修撰提举佑神观秦埙充敷文阁待制 
　　辛丑诏直秘阁主管佑神观杨倓杨＜亻与＞特令赴正奏名廷试 
　　甲辰上谓大臣曰连雨恐伤蚕麦已令降香祈晴矣 
　　乙巳诏保义郎合门祇候刘勤进职二等忠翊郎刘愿特除合门祇候僧悟正与补左街僧录右武大夫刘允升特转遥郡二官以贵妃进封推恩也他亲属补转官者四人本阁官吏并进二官资碍止法人特与转行 
　　丁未右承奉郎田公弼为右宣义郎直秘阁赐三品服公弼师中子也 
　　戊申大理评事沈正度面对乞戒饬郡县不得非理科扰小保长庶贫民均被实惠诏申严行下 
　　己酉大理评事巩衍面对言州县受纳米斛必有土居及寄居官员士人并上司公吏封钞请求每石坐享钱数百或至一贯以上受纳官为之减退升合不择湿恶却于其余人户名下多增斗面以偿其数亏公害私莫此为甚望申严禁止从之 
　　壬子荣州剌史提举佑神观刘懋迁靖海军承宣使 
　　三月甲寅朔秘书省校书郎兼权太学博士董德元左朝奉郎新知江阴军张士襄并为监察御史士襄江宁人也 
　　丁巳尚书司勋员外郎兼权中书舍人孙仲鳌罢以右正言郑仲熊论仲鳌摄政成均力主专门以私党与包藏其奸诡计叵测若不斥去为害尤深故也仲鳌尝为李光客故仲熊劾之 
　　己未诏太尉御前诸军都统制吴璘杨政郊恩荫补特依杨存中例于文资内安排以政璘有请也 
