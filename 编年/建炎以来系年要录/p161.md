<!-- { "loadSidebar": true } -->
　　庚寅宣抚处置使张浚奏捷且请俟过家上冢毕顺水赴行在上曰赖敌自退两蜀无虞吕颐浩曰臣深以为忧今强敌败散皆陛下圣德所致所有张浚更取旨上曰可速其来王似卢法原督使趣赴任仍降诏抚存蜀中并兴元金洋问民疾苦时似巳至司治事而行在未知也是日德音熊克小历作曲赦盖误降川狭斗杀情轻死罪囚释流已下吴玠关师古将士令宣抚司第功以闻王彦特放罪复往金州控扼应归业人户积欠税役等皆蠲之四川得解举人愿赴南省者给进义副尉驿券自军兴后创行法度科歛见为民病非军须所急者仰以便宜一面住罢夔峡州县权免商税及力胜一年时浚方论却敌之功将佐幕官皆以便宜迁秩起复镇西军节度使泾原秦凤经略使知秦州狭西都统制吴玠为利州路阶成凤州制置使宝文阁学士右通议大夫参议官程唐进秩一等徽猷阁待制参赞军事权宣抚判官刘子羽升宝文阁直学士洪州观察使金均房州镇抚使王彦进保大军承宣使兼宣抚司参议荣州防御使熙河兰廓路马步军副总管统制熙秦军马关师古为秦州观察使落副字荣州团练使环庆路马步军副总管同统制军马杨政为明州观察使知庆阳府兼节制成凤州军马康州团练使秦凤路马步军副总管统制和尚原军马吴璘为荣州防御使知秦州兼节制阶文州军马朝请大夫直秘阁通判凤翔府陈远猷为左朝议大夫饶风之败宣司赏功他书皆不见王彦行状云敌自褒斜遁去枢相张公以为敌虽深入而亡失士马之多前此未有实同败衄而卒保全蜀者繄诸将勤力弃过录功用黜陟圣旨进秩行赏有差授公保大军承宣使公独不受士益重之刘子羽墓志敌由商于犯金州涉春遂遁去还兴元然张公巳困于谗公亦被罪也是岁除宝文阁直学士据此则子羽除宝直当在此或除宣判时朱胜非所谓张浚以便宜除官至杂学士殆指此也日历今年八月丁未程唐转官回授九月丙子杨政陈远猷转官同日成州团练使田晟升郢州防御使皆用饶风关功赏十月庚子有旨吴玠已除利州路阶成秦州制置使而功迹记玠加检校官除制置使皆并系于饶风退师之后盖宣司便宜所授以不见本月日故因浚赴召牵联具书之更湏详考彦辞不拜王彦不授官似为朝考有放罪指挥宣司因不敢奏行状恐餙说耳颐浩又遗浚书曰即未可去蜀第留宣司当为开陈如所请浚不顾既而法原亦至阆州浚遂与子羽及参议官左通议大夫王庶主管机宜文字兵部员外郎冯康国鼎州团练使提举江州太平观刘锡俱东以左承议郎李良臣提点降赐库良臣掌库以明年四月十九日良臣申明刘锡等借金银状修入武经郎合门祗候知长宁军甄援权随行干办此据明年五月十九日甄援乞换给状罢朝议大夫知泸州苏觉提举成都府玉局观而以唐为泸南沿边安抚使知泸州唐之除日历不见泸州知州题名觉罢唐到皆在此月四年四月癸未唐自知泸州落职奉祠邠州观察使永兴军路经略使郭浩知兴元府本府知府题名浩今年七月到任未知浩此时为何官题名称彰武军节度使盖误直秘阁潼川府路转运副使兼随军转运副使张深知夔州日历深以今年八月癸未用浚奏改知夔州寻又以左朝散郎利州路提点刑狱公事冯楫权枢密院计议官与偕行楫权计议官据绍兴三年九月十二日楫论遂宁府绢估劄子系衔如此他书盖无有也日历绍兴八年正月十九日御史中丞常同劄子伏见楫謟事张浚仅同仆隶顷岁浚罢宣抚还朝楫无以为佞乃作＜锍-釒＞头抄歛属官监司郡守钱物以献于浚取于它人者多而自取者少幕中不平纷争而止三月六日辛卯臣僚上言近尝弹论冯楫之罪巳蒙施行四川自靖康以来七年上供皆因军兴诸处截用楫献策于浚再行科歛会朝廷访闻降指挥而罢蜀人畏之切骨按同所云皆此时事今并附此其有无当考随军转运副使张澄统本司西兵赴行在权主管军马据澄明年五月十四日乞缴随军物色状修入熊克小历四年四月先是张浚令宣抚司随军转运使张澄统本司兵万人出蜀诏趣至行在据日历今年九月乙亥浚具到将带本司兵马四项数多者止五千人统押官亦无澄名数内有五千人又已得旨遣还此所云统本司兵万人恐误今修润附此当考良臣绵竹人也中兴圣政是日上谓吕颐浩等曰为法不可过有轻重然后可以必行而人不能犯太重则法不行太轻则不禁奸朕尝语徐俯异时宫中有所禁切令之曰必行军法而犯者不止朕深惟其理但以常法处之后更无犯者乃知先王立法贵在中制所以决可行臣留正等曰法为天下平也不可得而重不可得而轻惟其当而巳矣故法之立也固巳服人之心于未抵罪之前而又哀矜恻怛不忍以行之则下知有耻而义足以禁其非也苟惟不然加之极刑有死而已人苟自弃则死非其悔奈何以此惧之哉国家仁恕为治惟熙宁用事之臣制重禄以行仓法至于一钱以上坐徒刘挚谓徒为暴刑难正其罪苏轼譬之子弟有铢两之过父兄施斤钧之罚皆谓其不可行也法严而不可行无乃有悖于事情有不合于先王之法乎法不可行而存之无乃有害于民有累于国体者乎视宫中禁切之令虽军法无益则吏禄之法宜用中制然后决可行也 
　　辛卯沿海制置使仇悆罢 
　　壬辰江南东西路宣谕官刘大中言建昌军军学教授李弥正玉山县丞张绚清修廉洁文学过人诏并进一官赴行在弥正弥逊弟绚丹阳人也 左朝奉郎直龙图阁李膺知虔州坐令盐商献纳赡军钱为提举官所劾下吏当罚金诏膺夺职贬秩一等佐吏九人抵罪有差 赐王似宣抚处置副使印从其请也 
　　癸巳监登闻鼓院廖邦杰罢以侍御史辛炳论其移疾废朝也此为洪拟言阙政事 宝文阁待制提举建州武夷山冲祐观陈戬卒甲午神武前军统制兼淮南宣抚司都统制王＜王燮＞为荆南府潭鼎澧岳鄂等州制置使时鼎寇杨么复犯公安石首二县先五日命湖南安抚使折彦质会荆鄂潭鼎统制官辛太崔邦弼任士安杜湛之众往讨之彦质数请济师乃命＜王燮＞总舟师以行遣忠锐第一将崔增神武后军统领高进以所部五千从＜王燮＞又命韩世忠刘光世各以舟五百与之仍持五月粮以行凡湖南北兵并受＜王燮＞节度时知岳州范寅敷遭内艰以策干湖南安抚使折彦质一议战兵大略谓杨么初起有寨二十舟三百九十兵八千余人今首尾五年其数必倍然粮仓阙乏器械鲜少官军之一可当其十今约水陆各万人可以取胜一水军万人探闻鼎州见管正义兵八千拣点精锐可得五千潭州帅府若选五千兵可足备御不必远召荆鄂之兵矣二议战舟云贼有车船如陆战之阵兵鳅头船如陆战之轻兵官军亦当用此今以水军万人分五军每军二千人用车船二只每只容正兵二百五十人将佐梢工百人鳅船三十只每只容正兵五十人并棹夫押队共八十二人各令附带钱粮多集矢石其行常与鳅船一进一郤进必有所取却必有所诱亦计之上者也三议兵器云贼有铙钩拓义竹为之柄若以快刀芟其头刃彼无能为矣其胜贼之具弓矢为上钩枪次之手刀又次之又择十人为牌炮手使居前列牌以卫我师炮以击贼徒四议棹夫云战兵恃其各善汨没则缓不及事当使战士亦谙棹夫之能则必安而可用今所责甚重棹夫宜与战士同赏仍使士卒汰其不能便令乘载人兵习其击剌使战士习熟波涛若履平地何贼之不胜乎五议形势云岳州抵接贼寨比诸州最近如潭州遣发及会合荆鄂舟师皆合经由于此但专令潭州攻讨么贼舟师进发皆由于岳而岳属他路况岳有土人可募以为前锋者缘本州阙乏不能集事乞将岳州依旧隶湖北路其讨杀杨么事干本州者权令帅司节制于上供米内支拨一万石六议钱粮云昨湖南帅司会合岳州荆南兵马令各带钱粮就行支遣各缘阙乏乞专委湖南漕臣一员权兼充湖北转运司专切应副七议时月云攻讨水贼湏自十月霜降水落之时港＜氵义＞分隔则易为擒又当分筑甬道安置炮坐多发巨石攻其附近八议攻讨云武陵辰阳县界鼎江南岸有夏诚刘三杨么下水北上林等寨各据陆向水维舟岸侧其鼎州见与夏诚贼寨对垒而贼于鼎江南北分布寨栅二十所岳州去贼武阳口等寨甚便止一日可行故鼎州为陆兵之地岳州为水兵之地如使陆兵萃于鼎州攻讨夏诚杨么以御其前继使水军进自鄂州以乘其后使腹背受敌进退无据贼将安往彦质以闻诏下其议命王＜王燮＞行之已而＜王燮＞请招安金字牌上曰近来盗贼踵起盖黄潜善等专务招安而无弭盗之术高官厚禄以待渠魁是赏盗也么跳梁江湖罪恶贯盈故命讨之何招安为但令＜王燮＞破贼后止戮渠魁数人贷其余可也乃给黄榜十道自么及黄诚刘衡周纶皮真并近上知名头领不赦外胁从之人一切不问如徒中自并进投首当议优与推恩遣崔增高进及带钱粮在此月丁酉彦质奏寅敷八议在戊戌＜王燮＞请金字牌在七月壬戌今牵联书之熊克小历诏统制官巨师古以兵二千亦随＜王燮＞去误也日历王＜王燮＞所申有云统领官高进等下官兵二千余人并系巨师古下旧人各愿随＜王燮＞前去克不详考之耳其实师古此时已勒停编管不在军中克误甚矣 何俌龟鉴我高宗之所以区处群盗者又有道焉圣训尝曰招安非良法命之以官是诱之使盗不若移此以赏捕盗立功之人是圣意之主于讨者然也又曰凡今日夺攘纵暴之侣皆异时忠义四方之人应能开心易虑散归田里罪犯勿问是圣意之主于招者然也他日谓宰执曰民穷为盗多缘守令不良以扰之若安其田里肯为盗乎又宣谕江西平盗之策惟曰择宪帅以压服其心任守令以劝课其业蠲科役以优足其力是又不招不讨思以弭盗而使之无盗宁非万世之龟鉴乎 考功员外郎胡蒙言州县之职令尤近民人之才否固不因京官选人而增损但选人在官日浅苦未练历又多投合上位应副寄居意在干求必于改秩惴惴然惟惧忤物安能抗劲节任直道以行已乎欲自今巳往万户巳上县尽差京朝官每三五员再赴都堂审察然后颁降敕命则冗散疲懦者必汰而天下宰令皆得材能之士不待督责而相先于政绩矣事下吏部后不行 徽猷阁待制李正民知吉州以军行故岁中科率民钱至百余万缗宣谕官刘大中奏请黜之正民先以应办军储迁一官至是寝其命 
　　丙申诏皇叔右监门卫大将军士蓐赴行在士蓐为金所执至河北遁还东都之再陷也士蓐复没于金及是渡淮南归士蓐襄恭宪王宗愈孙也濮王生宗愈宗愈生房陵公仲晖仲晖生士蓐诏江浙诸州丝帛及折帛钱并以七月中旬到行在有不足者守贰并行窜黜用户部请也 
　　丁酉诏武显大夫合门宣赞舍人知濠州寇宏迁一官再任仍赐金带 
　　己亥罢沿海制置司以海舟三百付明州守臣李承造总领和州防御使制置副使张公裕同总领仍命公裕居定海县以总领海船所为名 左武大夫福州观察使辛道宗再追一官坐顷在军中受贿补官不实也 
