<!-- { "loadSidebar": true } -->
　　庚子上始御几筵殿西庑之素幄召辅臣奏事张浚见上深陈国家祸难涕泣不能兴因乞降诏谕中外诏曰朕以不敏不明托于士民之上勉求治道思济多艰而上帝降罚祸延于我有家天地崩裂讳问远至呜呼朕负终身之戚怀无穷之恨凡我臣庶尚忍闻之乎今朕所赖以宏济大业在兵与民惟尔小大文武之臣早夜孜孜思所以治 诏巡幸建康可令有司择日进发 右文殿修撰主管台州崇道观王伦为徽猷阁待制充奉使大金国迎奉梓宫使武节郎合门宣赞舍人高公绘为武经大夫达州剌史副之赐装钱如前数仍加赐银帛各二百两匹二月丙午降旨支赐熊克小历于四月丁酉始书诏伦等奉迎梓宫乃朝辞之日也 命内侍抚问刘光世韩世忠吴玠杨沂中仍赐银合茶药 起复湖北京西宣抚副使岳飞以亲兵赴行在翌日内殿引对飞密奏请正建国公皇子之位人无知者及对风动纸摇飞声战不能句上谕曰卿言虽忠然握重兵于外此事非卿所当预也飞色落而退参谋官薛弼继进上语之故且曰飞意似不悦卿自以意开谕之此以熊克小历张戒默记及薛季宣所录参修默记又曰薛弼以甲子正月道由建康谓戒曰弼之免于祸天也往者丁巳岁被旨从鹏举入觐与鹏举遇于九江之舟中鹏举说曰某此行将陈大计弼请之鹏举云近谍报敌人以丙午元子入京阙为朝廷计莫若正资宗名则敌谋沮矣弼不敢应扺建康与弼同日对鹏举苐一班弼次之鹏举下殿面如死灰弼造膝上曰飞适奏乞正资宗之名朕谕以卿虽忠然握重兵于外此事非卿所当与也弼曰臣虽在其幕中然不与闻昨到九江但见飞习小楷况密奏皆飞自书耳上曰飞意似不悦卿自以意开谕之弼受旨而退嗟夫鹏举为大将而越职及此其取死宜哉弼又云不知若个书生教之耳鹏举飞字也但克记此事系于今年四月丁未飞求解师事时则恐误飞与弼此时同入对四月间未尝再至行在也日历二月庚子勘会岳飞已到行在奉圣旨令入内内侍省引对自后更无对班而当月二十八日乙卯降出弼劄子乞为靖康以来死节之臣立庙故知弼与飞继对在此日也飞三月乙亥己朝辞弼三月丙子除京西帅替张旦过满阙便当赴任安得四月半间尚与飞对乎克考不详是以差误然亦以日历不载内引之故难以稽考须反覆参究乃见本末耳余见今年四月丁未并注 
　　辛丑吏部尚书孙近率从官同班入见 诏以太阳有异氛气四合令中外侍从各举能直言极谏之士一人自复贤良方正科久未有应者至是张浚乞因灾异降诏上从之 赐修武郎朱弁家湖州田五顷弁初副王伦北使十年未归伦为之请于是诏诸郡存恤奉使未还魏行可郭元迈建炎二年十一月洪皓龚璹建炎三年五月崔纵郭元明建炎三年七月杜时亮宋汝为建炎三年七月张邵杨宪建炎三年九月孙悟卜世臣建炎三年十一月家属各赐钱三百缗 诏监司郡守应朝辞上殿人并权免愿伺候御殿者听 
　　壬寅行宫太常寺言按此时少卿楼炤博士黄积厚随行在所谓行宫太常寺乃丞华权博士陈康伯也仲春荐献诸陵乞依乾兴故事行事官权易吉服内祀祭天地及诸大祠亦乞依时日排办从之先是有旨未祔庙前停宗庙祭享及中小祠故礼官以为请 左承事郎知汀州长汀县严褒特迁一官以父老言其政绩且亲统民兵捍御盗贼保护州城故也 故通仕郎致仕周永徽特赠宣教郎永徽嘉州人元符末应诏上书入邪上尤甚籍夺官覊管故录之 是夜雷声初发 
　　癸卯参知政事张守言侄女适秦桧之兄今桧除枢密使虽无回避之法而同在政府不能无嫌欲望除臣一在外差遣诏祖宗故事不合回避毋得再请 起复亲卫大夫利州观察使沿海制置副使马扩知鼎州 命枢密院计议官李采往江淮询究营田利害先是司农少卿樊宾等措置营田才期岁议者以为奉行峻急抑配豪户或强科保正田瘠难耕多收子利民间类有鬻已牛以养官牛耕已田以偿官租者而为营田者之言则谓去岁所用本钱二十三万缗岁中收杂色斛斗共三十一万石除客户六分并知通令尉职田五厘外官实收十一万余石已粗偿所费矣惟是州县残破户口凋零募民开荒最为难事非岁月间可望成功而州县奉行之初不无违戾又形势之家诡请□佃见官庄不利于已遂百端鼓唱意在沮坏良法美意欲望朝廷假以数岁之期勿责近效庶几有补仍乞选忠厚强明官一二员分诣诸处询究利害检察官吏其措置有方奉行违戾即乞依元旨赏罚或有不便于民即与本处官吏商量随宜措置＜锍-釒＞奏遂命采行如有未便于民者令采与樊宾王弗商量先次改正 夜大雪 
　　甲辰辅臣奏事上曰朕常日不甚御肉多食蔬菜近日颇杂以豆腐为羹亦可食也水陆之珍并陈于前不过一饱何所复求过杀生命诚为不仁朕实不忍沈与求曰陛下举斯心以加诸彼天下不难治矣先是太阳有异张浚奏曰臣以非才备位宰相致天象如此罪无所逃上曰此乃朕不德所致浚因引咎上曰应天以实不以文惟君臣交修不逮可以消变浚曰臣等敢不恭承大训 命参知政事陈与义撰谥册文张守书同知枢密院事沈与求篆谥宝 右司员外郎川陕宣谕范直方乞金字牌旂榜二副所过缓急招收盗贼许之因命直方与都转运使李迨措置市马赴行在寻赐直方三品服遣行直方赐章服在是月戊申 皇叔象州防御使士街为华州观察使以积阀迁也 承节郎都督府帐前准备差使范宁之特迁忠翊郎合门祗候　　乙巳台谏官周秘石公揆陈公辅王缙赵涣同班入对 惠州覊管人刘相如移雷州相如以书遗广东经略安抚使连南夫首引汉高祖不斩韩信唐神尧不斩李靖事又云圣人作而万物睹未见圣人之作南夫械系之以闻故有是命 武经大夫达州剌史合门宣赞舍人高公绘自言本右学诸生尝锁厅得文解乞以奉使转官恩例换文资诏特换右朝请郎仍假左武大夫忠州防御使充国信副使　　丙午诏内中祖宗神御殿俟权制毕遇节序等酌献如旧 川陕宣抚副使吴玠初置银会子于河池一钱银十四万纸四纸折钱引一千半钱银七万纸八纸亦如之迄今不改玠元额四万七千五百缗行于鱼阙及阶成岷凤秦等州岁一易十七年七月总领所复造于大安军再岁一易乾道四年四月增印一钱银三万纸今总印一钱银二十三万纸半钱银三十六万纸共折钱引十万缗 徽猷阁待制提举江州太平观方孟卿卒 
　　丁未诏堂除知县并借绯章服供给依签判例任满赴都堂审察其有治状者甄擢之即治行显者监司列荐当不次除擢 通侍大夫华州观察使知思州兼夔州路兵马钤辖田祐恭令再任仍赐金带及敕书奖谕先是祐恭言得溪州报有兵万余自鼎澧州来声言欲入川界四川制置大使席益以闻诏益遣人伺其实故褒录之 尚书礼部侍郎兼都督府参议军事邵溥充徽猷阁待制知衡州溥乞在外宫观且言已终丧制见起发沿路听旨张浚进呈乃有是命溥寻乞蜀郡改知眉州 左朝奉郎新知峡州吴樵特转一官折彦质之守潭也樵知湘阴县彦质奏樵招纳田明一行人兵田明未见乞量加旌赏至是检举行之日历绍兴五年六月辛未都督行府关左承议郎知湘阴县吴樵已转行两官奉圣旨依七年二月戊申又书折彦质奏左朝奉郎知湘阴县吴樵有旨转一官前后不同当考 
　　戊申诏韶州故工部尚书余靖祠堂载在祀典春秋祭享以州人言靖有平蛮之功也 
　　己酉上与辅臣论兵器因曰前日岳飞入对朕问有良马否飞奏旧有两马已而亡之今所乘不过驰百余里力便乏此乃未识马故也大抵驯而易乘者乃驽马故不耐骑而易乏若就鞍之初不可制御此乃马之逸群者驰骤既远则马力始生张浚曰人材亦犹是也但当驾御用之耳上曰人材若只取庸常易悦者何以济天下之事浚曰既知其可用则当不责近效以待有成苟为不然则其材终无以自见上又曰飞今见之所进论议皆可取朕当谕之国家祸变非常唯赖将相协力以图大业不可时时规取小利遂以奏功徒费朝廷爵赏须各任方面之责期于恢复中原乃副朕委寄之意昨张俊来觐亦以此戒之 诏自今大理评事阙本寺以试中刑法苐二等以上年未六十无赃私罪人关吏部仍令刑寺长贰共赴吏部长贰厅审验差注如无应格人并申朝廷选差日历无此今以绍兴九年九月二十七日臣僚劄子修入 
　　庚戌吏部尚书孙近等请谥大行太上皇帝曰圣文仁德显孝庙号徽宗于是监察御史已上先集议而后读谥于南郊用翰林学士朱震给事中直学士院胡世将请也自是遂为故事 观文殿大学士江西制置大使兼知洪州李纲闻谏官陈公辅以伏阙事求去上＜锍-釒＞乞奉祠优诏不许 
　　辛亥大祥 诏俟至建康日奉安太庙神主于天庆观天章阁神御于法宝寺 故中散大夫魏彦明特赠中大夫官其子先是其家以彦明死事延安事见建炎二年十一月乞优恤事下四川制置大使司究实而莫有知者左朝奉郎通判凤州郭奕尝为鄜延经略司干办公事具状力言其忠乃有是命 
　　癸丑禫祭先是几筵朝夕上食各五十品自是减为三十 权户部侍郎王俣申明常平废弛事件乞令诸路主管官检举约束一拘籍户绝投纳抵当财产及所收租课二封桩义仓斛＜豆斗＞三出卖坊场河渡四桩收免役宽剩钱五立限召人陈首侵欺□佃常平田产六根括赡学田租课已上窠名钱物自去年正月已后州县侵支之数并立限拨还自今毋得擅用从之 左朝散大夫提举广南市舶林保进中兴龟鉴诏赐三品服其书令进入日历无保阶衔今年九月二十七日保以上件官职朝见 是日雨雹 
　　甲寅改谥宁德皇后曰显肃 建康军节度推官杜临等并循一资以本府言劝诱大姓买官告钱三十万缗了足故也自是率如此例三月庚寅季州四县劝诱大姓买官告四十三万缗四县知令各减二年磨勘 
　　乙卯百官三上表请御殿听政许之 直徽猷阁湖北京西宣抚副使司参谋官薛弼请褒靖康以来尽节死难之臣诏州郡于通衢建立庙廷揭以褒忠之名旦望致酒脯之奠春秋修典礼之祀使忠义之节血食无穷诏枢密院三省赏功房开具自靖康元年后来不以大小文武吏士应缘忠义死节之人姓名取旨 
　　丙辰上始御便殿素仗在庭上服浅黄袍黑银带望之若纯素群臣莫不感动先是左司谏陈公辅尝论视朝当服浅黄上纳用焉此据今年九月癸酉公辅所奏修入 直秘阁知果州宇文彬降一官放罢去岁果州旱守臣王隲率民出粟赈贷会隲满岁彬代之乃与通判州事庞信孺绘禾登九穗图献于朝吏部侍郎兼权行宫礼部侍郎晏敦复言去年四川饥馑米＜豆斗＞价钱三千细民艰食流为饥殍者十室而五隲等以劝富户醵米赈济朝廷尝与推赏则蜀民疾苦朝廷固已尽知今知通与隲相继到官目击其事乃绘禾登九穗图号为瑞应万里遣人投进苟置而不问则远方观望意谓朝廷甘受纤人谀佞百姓疾苦无由上达其于治体为害不细臣等职在礼部苟有所见不敢缄默三省拟各降一官上曰此不出诞谩即謟谀尔去年四川荒旱黎民艰食安有瑞禾正使偶然有之何足为瑞往年知抚州高卫进甘露图朕疾其佞罢其守符彬等可降官仍放罢秦桧曰如此行遣足使四方知陛下好恶矣彬成都人也 
