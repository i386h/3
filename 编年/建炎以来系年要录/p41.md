<!-- { "loadSidebar": true } -->
　　乙亥命守令劝农赈乏罢借及献助钱物监司察官吏不如诏者重黜之 
丙子诏侍读官于所读书内或有所见许读毕具劄子奏陈用翰林学士朱胜非请也 宣政使昭庆军承宣使容机落致仕与外宫观机渊圣随龙内侍也围城中乞致仕至是复起中书舍人汪藻既草词而右谏议大夫兼侍讲卫肤敏言自古宦官用事未有不为国家患者帝王作兴当搜求贤俊以自辅如晋起谢安于既废唐用李靖于巳老故命下之日识者交庆未闻有求阉宦于闲退之中而进用之者况机爵尊禄厚方时艰危则引身而去王室再造乃有媒进之心徇利不忠孰甚于此命遂格肤敏尝入对因及崇观政事上曰崇观以来所以变乱祖宗之法者皆由宰臣持禄固宠惟恐忤上皇之颜色也故于政事未尝少有可否所以致前日之祸自今当以为戒 亲卫大夫宁州观察使知东上合门事韦渊言横行五司尚未遵元丰旧制乞并引进司归客省东西上合门合而为一以省冗费从之遂命渊同管客省四方馆合门公事 
丁丑诏宗室归朝官添差者勿罢巳去任者复还之始议以军兴悉罢州县添差官以纾民力至是惟二者得留 
　　戊寅言者请以台谏论奏系国之治乱民之休戚有禆今日政事可以为鉴诫者陈诸黼扆之侧诏自来年正月为首置簿令大臣择其巳施行者编写进入 京西转运副使李茂诚请令诸路抚谕官点检忠义巡社从之 
己卯诏自今年五月以前非专奉朝旨及五月朔以后借补之人并拘收付身其有系盗贼招安者命帅司验实以闻自军兴诸路帅臣监司率以便宜借补官资议者以为滥故也 是日尼楚赫陷汝州初金右副元帅宗辅既渡河议先攻汴京且分兵趋行在而东京留守宗泽增修守御之备城外千里无粮可因敌扰濒河州郡诸将请断河梁严兵自固泽笑曰去岁城破正坐此尔尚可袭其轨乎命统制官刘衍趋滑州刘达走郑州各率车二百乘战士二万人且戒衍毋得轻动极力保护河梁以俟大军北渡金人闻之夜断河梁而遁完颜宗弼乃遣使告左副元帅宗维谓独力难攻宗维将辍西京之行并围汴京既而知泽未可图遂巳时孙昭远既弃河南去西京残民无主乃开门出降宗维入西京未见本日当求他书修附以叛臣李嗣本知河南府自屯西京大内与泽相持嗣本者燕人宣和末以都统制守代州宗维入代义胜军执之以降因为金用金人既陷汝州将兵挟京西北路提点刑狱公事谢京以遁金人击杀之州民王氏二妇为金兵所得拥置舟中遂投汉江以死尸皆浮出不坏此据陈恬手记军校王俊收集溃兵后据伞盖山有众数万 
庚辰诏除京畿东西河东北狭西等路依元降指挥置巡社外后来增置路分并罢以言者论州县追呼点集致农民失业殊乖朝廷立法本意故也 给事中刘珏试尚书吏部侍郎右谏议大夫卫肤敏试中书舍人仍兼侍讲初肤敏受命才两旬言事至十数黄潜善等忌之会肤敏论孟忠厚未巳殿中侍御史张浚按原本作张俊今从宋史改亦言忠厚才气中常无闻士路况论思之官天子所藉以补朝廷之阙失非重德宿望有功在人岂可轻以除授今葭莩姻亲无故得之孰不解体珏言忠厚与邢焕皆为戚里陛下因臣僚论列易焕以廉察之秩而释忠厚不问臣尝究观历世之君眷私后家以挠法者比比皆是未有能隆恩于诸母之党而行法于中宫之家如陛下者然臣窃谓宪度者祖宗所以维持天下列圣奉之而不敢违者陛下欲承隆祐太后之意而拂于祖宗之法臣恐非所以为孝也忠厚与焕均以外戚而被超擢均以文资而得法从今一则易为廉察一则尚仍旧授岂惟焕之不服天下闻之亦必怅然不平臣恐非所以为公也盖汉以禄莽阎梁乱天下唐以武韦杨氏挠王政故祖宗深监于此未有后之侄而为法从者虽韩琦之子嘉彦本文资也神祖既令尚主则授以右列况肯与之法从乎论者如以高遵惠尝权侍郎向宗旦尝历卿寺则有说矣考遵惠宗旦之世业则高琼向敏中乃将相之家而遵惠宗旦又宣仁钦圣之疎属也论其资历则遵惠宗旦皆登进士第乃其后来自以材奋非缘二后之恩宠也忠厚乌得援以为例哉疏入诏邢焕朕之后父即令换武忠厚系隆祐太后之亲兼前朝太后父亦有任文臣者宜体朕优奉太后之意书读行下于是潜善等以上意谕珏珏坚持不可肤敏奏昔司马光论张方平不当参知政事自御史中丞除翰林学士光言臣言是则方平当罢若以为非则当贬今两无所问而迁臣臣所未谕臣不肖固不敢望光但事有近似故輙援以言之况忠厚乳臭小儿目不知书一旦以外戚子擢之从班挠累圣之法害中兴之政此臣所以不能自巳也愿陛下察臣所言是非而行之若臣言是则当罢忠厚法从之职臣言非则当正臣妄言之罪诏朝廷以次迁除非繇论事肤敏力辞时珏亦论户部尚书黄潜厚当避亲乃以潜厚为延康殿学士提举醴泉观同提举措置户部财用潜厚之除日历于九月丁未书之按是时珏虽建言其实未尝改命故日历于今年十一月载通东南监事潜厚犹系旧衔至明年正月壬辰乃系新衔耳但史失其月日而熊克小历于明年正月附书之亦误户部题名潜厚改除在十二月故且附此俟求其本日肤敏既移官遂与珏俱谒告不出 徽猷阁待制提举西京嵩山崇福宫杨时试尚书工部侍郎时年七十五矣时入见建言自古圣贤之君未有不以讲学为先务者上深然之熊克小历时之除在丙子今从日历 中书舍人刘观试给事中观尝言今日之患在中国不在外敌在朝廷不在边鄙在士大夫不在盗贼天下之人皆以尼玛哈斡里雅布两人者为吾中国之患臣独以为非也尼玛哈斡里雅布生大漠之北足未尝践中国之地目未尝识中国之人所以能为吾患者中国有以来之也今不治中国而欲治外敌不治朝廷而欲治边鄙不治向之士大夫而欲治盗贼臣窃以为过矣日者郡县之间有不肖之人乘时射利进其身于朝廷人皆知其污佞蠹国害民为天下毒孽久矣朝廷曾不加罪往往百姓盗贼共起而攻之至掠其家夺其财执而戮诸市曰此宣和误国之人也夫朝廷不戮而使百姓盗贼得以诛之国柄倒置主命下移如此而欲治外敌边鄙盗贼岂不难哉臣愿陛下委谏官御史取崇宁以来饕餮富贵最亡状之人编为一籍巳死者著其恶未死者明其罪且曰此以开边用兵进者也此以花石应奉进者也此以三山河赏进者也此以刻剥聚歛进者也此以交结宦官货赂权幸进者也如此之类列为数十条概其罪恶疏其名氏有司镂板播告天下与众弃之如此外敌闻之莫不畏盗贼闻之莫不服然后忠贤安于朝而太平中兴之业可得而定今不早正其罪使晏然自以为得计陛下践阼踰半岁臣谓缓急先后之序几且失矣疏奏上嘉纳遂命台谏具名以闻三省枢密院参酌省台各录副本不许堂除及任守令后不果行日历载此事于二年二月庚午按二年正月辛亥巳有冲改指挥不应许建请乃在其后观奏状云陛下践阼踰半岁则非明年所上明矣今因观改除参酌附此俟考 武翼大夫合门宣赞舍人丁进特放罪仍迁二官进既去寿春东京留守宗泽遣使招进进遂纳款泽以便宜补授言于朝招进充京城四壁外巡以所部赴京城四面屯驻 初温杭二州上供物寄留镇江其间椅桌有以螺钿为之者守臣龙图阁直学士钱伯言奏发赴行在上恶其靡亟命碎之通衢 
癸未直龙图阁提举杭州洞霄宫张忞复右文殿修撰除名人魏伯刍复朝奉大夫忞金坛人尝为中书舍人伯刍开封人故省吏也王黼用为徽猷阁待制提举在京榷货务宣和末为蔡京所废至是并用赦复之 
乙酉诏百官言阙失诏曰自今服采在职其各悉心极言凡言动举措之过差暨军旅财用之阙失人情之逆顺政事之否臧号令不便于民法制无益于国若时施设咸得指陈切至而有根原忠鲠而无顾忌亟当奖擢昭示劝旌中兴圣政臣留正等曰忠言之于国犹脉理之于身也脉理通而后身安忠言用而后国治否则首足不相为用君臣不能无异意矣汉高祖唐太宗俱以能听言而开创大业武帝奢纵能容一汲黯武后淫虐能容一狄仁杰而不至于乱亡言之有益于人之国也如此太上皇导臣使言委曲开谕无所不至三纪之间博谋兼听见于施设者不可胜纪间有逆耳咈意之论自敌以下受之所不能堪者亦欣然听用而不拒非甚盛德其何能尔中兴之功有光前代端自是而致之 带御器械张俊自杭州移兵讨兰溪僧居正破之 
是月奉议郎张守为监察御史守晋陵人宣和末为是官以忧去至是免丧复用 初建卒张员等既叛统制官朝请郎王淮虽驻兵城下未能破贼有军校魏胜者独不从乱颇能调护其党至是有诏招安员等听命守臣张动提举常平公事王浚明皆坐失职罢去会淮持丧乃起复故官知建州使之抚定而以胜为承信郎权本州兵马监押时员等虽开门然军情犹未定也淮之除史及诸书不见日历明年正月丁亥诏持服人王淮前降起复知建州指挥更不施行故附见于此 
　　是岁御史台检法官王邻为监察御史邻及张守之除并据御史台记 保静南渭永顺州番人彭儒武等诣澧州献方物以道路未通且令回峒此以绍兴四年四月二十二日湖北安抚司奏状修入 
　建炎以来系年要录卷十一 




●建炎以来系年要录卷十二 
　　宋 李心传 撰 
　　建炎二年岁次戊申 金太宗晟天会六年春正月丙戌朔上在扬州 
