<!-- { "loadSidebar": true } -->
　　六月己丑朔权吏部尚书王师心言被旨同六部长贰将差役旧法并臣僚前后申请指挥看详来上今看详到合用见行条法并续降指挥三十八件乞镂板颁降外余汤鹏举二十六年六月辛未楼炤二十六年十二月丙午黄楷二十七年十二月丙申建请及旧降析户后惟许户头歇役指挥二十七年二月乙酉四件与法意相妨并勿行如乡村地狭上户稀少不及十大保处即以比近地里并为一都选差或有不均令常平司按劾从之先是大理少卿金安节言差役之法行之已久前后删修申明亦既审备惟近岁臣僚有请将歇役六年者便与未曾充役之家比并物力再差虽意在恤下使之适平而讲求未尽尚有可议盖民间物力其相远者或不啻千万而相迩者或止于一二议者乃独取其相去百倍者而言之是举其相远而遗其相迩者也焉得为通论乎臣今取其相近者言之且如十家物力甲户万缗自乙而降以百缗为率差而下之至第十家犹为九千余缗也若歇役六年便与未差之家比并物力再差则是役常周环于八户以上而九千余缗者永不及也其不均孰甚焉今之当授者以都保正副为重详其本法系通选保内物力最高者充若依法选差自不及下户如都保内可选者尚多理当差尽而止岂可置而不差便将歇役六年比并物力使之再充乎夫物情不齐事理非一臣愚不敢任一已之见持一概之说而议之欲望圣慈申命有司博询详议以求至当使行而宜之众志咸惬仰副陛下天覆海宇一视同仁之意遂命师心等看详至是行下 左从事郎楚州州学教授刘度为太学博士 
　　辛卯权尚书户部侍郎荣薿与权兵部侍郎汤允恭两易薿仍兼提领诸路铸钱 诏殿前马步军司江上诸军自今每三年一次选军兵年四十以下少壮有武艺人申枢密院取旨升拣初命岁一拣至是革之 右武大夫成州团练使带御器械刘允升落阶官知合门事 荣州团练使阶成西和凤州兵马都钤辖御前中军统制知成州吴拱加龙神卫四厢都指挥使 右武郎两浙西路兵马都监御前祗候吴挺带御器械 
　　壬辰入内修武郎蒋尧辅除名不剌面配新州牢城尧辅为永佑陵都监以不法属吏当死上因谓辅臣曰朕待内侍加严故比前犯法者少以此知人主之于臣下以严御之者乃所以爱而全之也 直龙图阁钱端礼知抚州 
　　癸巳礼部言自今诸州保明到童子乞试者欲依祖宗典故并送国子监试验讫如合格者送中书宰执聚厅舍人挑试又合格者取旨推恩从之近岁童子请试者但试于郡司而已上既以为言于是立法 名眉州青神县中岩山龙潭慈姥神祠曰慈济 是日流星昼陨 
　　丙申诏以盛暑遣翰林医官四员遍诣临安府城内外诊视居民合用药于和剂局应副俟秋凉日罢 言者奏荆湖沿边知县间有差武臣去处每民间词诉率令人吏代判一县之政假手刻木欲乞并差文臣吏部言逐处接近蛮徭若行改置文臣虑恐无人弹压兼边远民事绝少欲自今更注保义郎已上经任识字人川广定辟差依此从之 是日嘉陵江水溢入兴州城坏栈道利州大安军皆被水 
　　己亥尚书吏部员外郎李纮改户部员外郎总领湖广江西财赋湖北京西军马钱粮时纮兼权检正不乐补外殿中侍御史叶义问劾其交结堂吏后七日遂罢之 
　　辛丑诏户部科降两浙转运司收籴马料钱令以的实窠名支破时行在及镇江府岁用大军马料八十余万行在六十五万镇江府十六万二千其四十三万石以营田夏税兑籴及转运司管认余三十八万石本司置场收买而户部降本钱四十四万缗予之转运副使李邦献等言所降本钱内有未可指拟钱十二万缗故有是旨 昭庆军承宣使池州驻劄御前诸军都统制岳超丁母忧诏起复 
　　甲辰枢密院都承旨陈正同言诸路奏谳死囚例多降配非是上曰刑罚非务刻深欲当其罪若专事姑息废法用例则人不知畏非所以禁暴戢奸卿等可谕刑部官常令遵守成宪宋史全文史臣曰言刑以不杀为仁言法以抚摩苟安为得策世言俗士信哉南剑言兵变上曰此但可行法福州请宽海盗死上曰此姑息耳不惟是也以招安为非弭盗之法以姑息为非御军之法渊乎哉圣人之虑也 
　　丁未淮南路转运判官孙荩罢坐奉行措置沙田灭裂也 
壬子皇叔保宁军承宣使知西外宗正事士街为崇庆军节度使 
　　癸丑武功大夫福建都巡检张佐特迁右武大夫先是海寇刘臣兴作乱帅臣沈调遣佐率诸将捕获之戮其魁三人故有是命余进秩有差 龙图阁学士罗汝楫以忧去未免丧而卒特赠右通议大夫 初有诏用刑残酷责降之人并毋得堂除止令吏部与远小监当差遣元旨十二年正月壬子行下行之十余岁议者以为无一定之格事下刑部刑部请今后命官挟私将无罪人收禁非理致死若自以杖捶人及违法决罚罪人或狱具非理施行各致残疾已上并谓自犯曾经有司勘断之人皆为残酷从之于是得免者众矣 
　　甲寅诏浙西江东沙田芦场官户十顷民户二十顷以上并增纳租课其余依旧仍置提领官田所掌之不隶户部 
　　乙卯秘阁修撰知福州沈调升敷文阁待制直秘阁知广州苏简升直徽猷阁以措置海寇靖尽也 
　　建炎以来系年要录卷一百七十九 


●建炎以来系年要录卷一百八十 
　　宋 李心传 撰 
　　绍兴二十有八年秋七月按是月戊午朔己未诏筑皇城东南之外城命领殿前都指挥使职事杨存中莅其事增展出故城十有三丈计用三十余万工凡民居所占以隙地偿之每楹赐钱十千为改筑之费 
　　庚申初定江西诸州部载上供米纲赏格用直敷文阁新江西转运副使李邦献请也先是江西上供米自二十一年至今未起者七十万余石已起未至者一百六万余石会邦献辞行奏事上命并纲促行期以半岁邦献言江西米运其弊有五若不别行措置实恐有误朝廷指拟之数一则部纲不得其人及支钱米作毙百端二则官纲舟船灭裂不堪乘载三则水脚糜费等钱不足四则不曾措置摺运远迩轻重不均五则卸纲处乞取太重斗面太高不除掷扬折耗所以失陷数多甚则篙梢侵盗因而逃窜舟船久系岸下至于沉溺损坏乞募土豪及子本客人装载许将一分力胜搭带私物所过捐其税如不愿请船脚钱者二万石无欠少补进义校尉三万石加一资依军功补官法如土豪客船不足许选差见任京官选人大小使臣一万石一千里以上无欠失减四年磨勘二万石减六年三万石转两官止庶几米运通快尽革久弊户部奏如邦献请仍募有家业及得所押物数不曾充役及犯徒刑之人其自备人船每石三千里水脚钱三百文命官仍许募寄居待阙官二千里以上推赏如邦献所乞之数土豪客人少欠三厘以下与依格推赏如三厘以上补足乃听命官欠三厘展三季磨勘欠五分冲替副尉以下勒停从之 诏太尉刘锜今年遇大礼许奏补文资 
壬戌合门祗候刘汜为江南东路兵马副都监从其叔父锜之请也 
　　甲子右正言朱倬言四川郡守之官其舟舆器用之直多至五六千缗少亦三四千缗罢亦不损望诏有司立法自今并以赃论从之 
　　丙寅诏诸州申到上供纲解并令太府寺籍定每半岁择其稽违之甚者申户部所属曹分根治以户部员外郎莫蒙言起纲官司虚申纲解致有稽违程限十数倍者故条约之 
　　戊辰诏自今监司按发公事应推鞫者依法不得送置司州军如所犯稍重即申朝廷委邻路监司选官就本处推究州军按发官吏即申监司委邻州官时左正言何溥言监司郡守以私忿按吏理亦有之省部间或移送他司往往妄意窥测尽行阔略而实有罪者因以幸免乞为之条禁故有是旨 
　　己巳殿中侍御史叶义问言权户部侍郎林徐营私党吏不顾财用大计诏放罢 
　　庚午诏美人冯氏才人吴氏可令归本家逐便 
　　辛未左正言何溥言近朝廷择取教授通判之阙于部以为堂除臣独惜夫士大夫之才有长于为邑者而置之无用之地使百里之民不见由求卓鲁之政甚可叹也望用建隆天圣故事择大县阙为堂除仍借五品服优其廪给俟终更甄擢之上谓沈该曰此事湏熟商量朕谓天下事治其末者不若治其本县令末也监司郡守本也若监司郡守尽得人则县何患不得人卿等为朕择监司郡守足矣既而吏部请依故事遇堂除知县下本部取阙供给视诸州签判余如溥所请从之 
　　戊寅秘书郎王佐秘书省校书郎兼实录院检讨官叶谦亨胡沂并为尚书吏部员外郎 秘书省著作佐郎兼普安恩平郡王府教授杨邦杰陈俊卿并为著作郎 起居舍人洪遵面对论铸钱利害大略谓今钱少多为销毁作器用而南过海北渡淮所失至多自罢提点官复置属官二员无异监司而铸钱殊未及额亦宜多方措置上谕大臣曰遵论颇有可采前后铜禁行之不严殆成虚文铜器虽民间所常用然亦可以他物代之今若自公卿贵戚之家以身率之一切不用然后申严法禁宜无不戢者 
　　己卯上出御府铜器千五百事送铸钱司遂大歛民间铜器其道佛像及寺观钟磬之属并置籍每斤收其筭二十文民间所用照子带鑻之类则官鬻之凡民间铜器限一月输官限满不纳十斤已上徒二年赏钱三百千许人告自后犯者私匠配钱监重役其后得铜二百万斤 右通直郎知临安府盐官县刘士开干办行在诸司粮料院士开阜民子也上疏自诉父祖被遇先帝特录之 
　　庚辰上出御制郊祀天地宗庙乐章十三首示辅臣 
　　辛巳权尚书吏部侍郎兼侍讲凌哲引疾求补外除敷文阁待制知台州 
　　壬午国子祭酒周绾权尚书吏部侍郎 秘书少监曾几权礼部侍郎 直秘阁杨庭升直显谟阁以其母崇国夫人南氏有请也于是庭弟成忠郎廉等十人并进官 
　　癸未诏进奏官每郊四人出职诸道进奏官凡八十有一人每郊从上出职三人带补有过巳雪者一人祖宗旧典也绍兴十四年减半及是复之此据会要 
　　甲申权吏部尚书兼侍读王师心充显谟阁直学士知绍兴府从所请也 给事中兼实录院修撰兼侍讲贺允中权吏部尚书允中在黄门多所驳正先是三衙剌兵改易军分及牧马营地占夺民田大将有回授其子而转合职及中贵人迁秩不应法或免试补官特差之类允中缴论不一尝因对论君子小人之异允中言君子志在尊君则不能无忤小人志在悦君故第为诡随此不可不辨也上称美久之允中又言闻陛下欲辟御苑以近某人园果乎上曰谁为此言允中曰臣既有闻不得不奏也上曰卿言甚忠继有所闻宜悉以奏 左朝散郎沈介试秘书少监 尚书司封员外郎黄中守国子司业 
　　乙酉诏诸路没官田并令出卖时所在州县闲田颇多旧许民请佃岁利厚而租轻间有增租以攘之者谓之刬佃故词讼繁兴右奉直大夫知温州黄仁荣请鬻之则讼自息户部言昨寺观常住绝产已桩充养士亦望如仁荣所乞从之 右奉议郎知复州何榘言湖北路所卖茶引岁有常额其间户口繁庶去处年额不多是致小商私贩以规利兼有人烟户口未及前时而引数颇多科及保正甚者不问贫富以丁口一例科抑诏提举司参酌人户多寡通融措置毋得科敷榘■弟也 
　　八月戊子朔诏置国史院修神宗哲宗徽宗三朝正史 端明殿学士四川安抚制置使兼知成都府李文会薨 
　　己丑诏诸路风水灾伤州县并令提举官检放苗税而赈贷其不给者用监察御史任古请也 
