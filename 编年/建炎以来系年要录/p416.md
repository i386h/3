<!-- { "loadSidebar": true } -->
　　癸未右内率府副率愭为右监门卫大将军荣州刺史 诏池州都统司遣御前军千人赴江西帅臣分布驻劄岁一替用本路安抚使折彦质请也彦质去年十二月得祠此奏乃其所上 太学博士周操守尚书吏部员外郎 秘书省校书郎张孝祥守礼部员外郎 诏户部员外郎莫蒙同浙江江东淮南漕臣赵子潚邓根孙荩检视逐路沙田芦场先是言者谓江淮间沙田芦场为人冒占岁失官课至多故命蒙等按视既而殿中侍御史叶义问言近有献沙田芦场陛下遣使及委三路漕臣同视用为经久之利且免岁籴马料诚为利国便民但奉行之人不恤百姓名为打量多逼县官逐急按图约纽唯务增数以希进用且如三路辽绕不能一一著实于有力之家初无加损而贫民下户已受其苦若因小利如此扰之必致逃移坐失税额因极论之不报子潚秦康惠王后洋孝靖公令奥子也 左朝请郎知滁州徐度为江南东路提点刑狱公事 殿中侍御史王圭言成都府路转运判官王扬英贪冒苟得尝荐秦熺为宰相谋国不忠左朝散郎新知眉州陈夔性资权谲乍贤乍佞方其求知赵鼎则饰诈以自高及其谄附秦桧则诡道以求合至乃执其私干同于厮役后为桧厌鄙遂决意逐之望赐罢斥以厌士论诏并罢 
　　甲申上谕大臣曰比既诏监司刺举守令而监司贤否勤惰将使谁察之宜为立法乃诏监司贪惰不法台谏自当弹奏其治状显著之人令台谏侍从三人以上公共推荐三省考察取旨 
　　乙酉权尚书兵部侍郎兼侍讲杨椿试给事中 秘书省正字兼实录院检讨汪澈行校书郎国子正刘望之行秘书省正字左儒林郎冯方行国子正左迪功郎李石为太学录方言蜀中累次裕民有减额有放欠昨萧振等所奏惟及减额而已未及放欠也盖蜀中州县以前多有虚额积年那兑借实补虚以至今日遂成漏底乞自今年为首据实理赡军钱物充当年分窠名起发事下户部不果行其后王之望始行之 殿中侍御史叶义问言淮东提举常平茶盐公事朱冠卿贪贿凶戾诏放罢自今永不得与监司差遣 右中散大夫新知嘉州王弗为成都府路转运判官 左朝请郎知夔州周执羔复秘阁修撰 
　　丙戌直秘阁主管台州崇道观何大圭落职右正言朱倬言大圭凶暴狠傲专事挟持寄食李纲纲死而殴其弟其在削籍也张浚为之保叙浚失势则以短卷谮之于秦桧由是躐直蓬山时目为秦府缉事故有是命 司农寺丞朱夏卿总领淮东军马钱粮夏卿胜非子也 太府寺丞郑知刚提举两浙东路常平茶盐公事既而知刚入辞上以其老病增剧谕大臣曰监司非养疴之地可改授一差遣遂以为江南东路安抚司参议官知刚改命在四月戊戌 忠训郎兴州驻劄御前中军第一正将吴挺为右武郎两浙东路兵马都监兼御前祗应挺璘爱子故召之 初殿前司奏乞令平江府标拨收买民田为牧马寨地既许之矣给事中贺允中言此田皆极上腴民间岂肯輙卖乞以系官荒闲白地与之诏所占如非稻田令府司优偿其直 
　　丁亥将作监主簿叶颙行司农寺丞 
　　戊子殿中侍御史叶义问言州县每岁出郊劝农置酒宴会其实扰人乞罢置酒之礼户部请自今止许守令出郊仍以仲春望日不得因而饮酒从之 
　　己丑诏建康府驻劄御前诸军都统制王权给真俸 左朝散大夫知楚州孟处义为淮南路转运判官 直秘阁湖北转运判官罗孝芬言湖北州县比岁残破亡失版籍乃有以丁增税者每一丁受种七＜豆斗＞或丁多田少或有丁无田概责其入甚为民患况奸猾之民以隐匿而获轻免贫懦之家以无赀而受实害乃有增赋至二十余倍者人有亡殁税无蠲除安有措置若是而民不流徙望许人自陈令监司核实改正从之 
　　庚寅上谓辅臣曰闻闽中民户输纳苗米每斛为钱八千有诸同知枢密院事陈诚之曰近岁有之上曰闽中米斛几何诚之曰三千上曰使此钱悉以助国犹恐有伤于民况资州县妄费乎其令以实直取之 诏给舍分书制敕并依自来条例 左正言何溥言右朝请大夫龚鉴淫侈贪婪其罪略与曹泳相似望正典刑诏停官桂阳监居住秦桧之当国也鉴弟右通直郎釜鋈专为桧营产业残虐扰人汤鹏举与之连姻置不问至是殿中侍御史叶义问论之皆停官釜郴州鋈南安军居住釜鋈二月甲辰行遣 
　　辛卯诸王宫大小学教授祝公达知大宗正丞汤思退荐之也 
　　二月按是月壬辰朔癸巳给事中兼实录院修撰贺允中等请重修徽宗大观以前实录以秦桧领史院等所修疎略故也从之 宝文阁学士知建康府张焘升端明殿学士 
　　丙申同知枢密院事陈诚之为知枢密院事先是诚之因奏事上曰卿文人读书乃知兵务如此之熟遂进用之 诏端明殿学士折彦质特赐荆湖田十顷彦质世家狭西屡经窜谪上知其生事素薄故有是赐 资政殿学士知宣州楼炤提举临安府洞霄宫从所请也 
　　乙巳尚书工部侍郎兼侍讲兼直学士院王纶同知枢密院事 资政殿学士提举临安府洞霄宫魏良臣知宣州 资政殿学士左中大夫知婺州张纲告老迁左太中大夫复致仕 兴化军布衣郑樵特补右迪功郎先是王纶在经筵与侍读官同荐其学行上召对遂以命之其所著史书令有司给札缮写投进 
　　丙午给事中杨椿中书舍人周麟之并兼权直学士院 太常少卿孙道夫权尚书礼部侍郎道夫使北还奏金主诏关辅买马等语上顾问甚悉翌日遂有是命后殿曲谢上谕曰卿自小官已为朕知第赵鼎与张浚相失后凡蜀士仕于朝者皆为鼎沮抑不然卿二十年前登从班矣去冬周方崇罢去礼侍阙而卿使未还朕特留以待卿有已见可数求对 
　　己酉权尚书吏部侍郎凌哲兼侍讲 
　　壬子左朝奉郎提举江州太平兴国宫章厦知婺州 中书省言右承议郎王著王晓皆王会兄弟凭恃权势恣为不法昨从罢黜公议未平今乃輙敢造朝干求差遣诏并令吏部与远小监当日下押出门 
　　癸丑少傅宁远军节度使领殿前都指挥使职事恭国公杨存中迁少师以积阀十年也 左太中大夫提举江州太平兴国宫汤鹏举罢宫观右太中大夫徐宗说降授右中散大夫南康军居住殿中侍御史叶义问言宗说乃秦桧管庄之上客鹏举以其子廷直尝用宗说荐状特不再论时遣廷直往湖州见宗说探问事端又以赴部改官为名窥察时政故有是命廷直仍押出国门 直秘阁计有功知眉州 显谟阁直学士提举江州太平兴国宫刘才邵卒 
　　三月辛酉朔日有食之阴云不见宰相欲率百僚称贺御笔日月薄蚀乃上穹垂戒而有司以阴云不见欲集班拜表称贺殊非朕寅畏天威之意令毋得称贺翌日宰执共赞所降诏语上曰朕德薄不足以格天阴云蔽日盖偶然耳至于时雨雱霈此乃可喜也 
　　壬戌起居郎刘章权尚书工部侍郎起居舍人王刚中试起居郎左朝奉郎洪遵试起居舍人遵免父丧与弟迈皆召于是遂进用之 
　　甲子殿中侍御史王圭试太常少卿 福州童子庄大成七岁能诵经史书上谕辅臣曰朕即位以来童子以诵书推恩者多矣未闻有登科名显者何也诏免解罢之 
　　丙寅左朝奉郎史才言家贫仰禄乞在外宫观差遣诏才提举江州太平兴国宫既而殿中侍御史叶义问言才贪饕嗜利富冠一州今乃以欺君之请探伺从违以希复用命遂寝 是日雷 
　　丁卯玉牒所上三祖下仙源积庆图 秘书少监曾几等上神宗宝训一百卷 
　　辛未殿中侍御史叶义问言堂吏因事被赏循转官资要必立为限制使之积劳而后序升则爵赏不滥曩者权臣当轴专狥私恩超迁躐进有失祖宗立法之意臣窃见宰相提领修书而堂吏号供检者以十数修书局凡四曰日历曰玉牒曰实录曰敕令所谓供检者或一身而兼数局今所进二书是一身而转二官将来进书又复迁官岁岁如此何有限极夫修书定令国家荣典是特儒臣编摩之力为供检者足未尝一到局手未尝笔一字而每月过局钱与非次犒劳已极优厚且又循转重并何其滥耶盖被赏既滥则官资必崇官资既崇则奏补必广又况茶盐场务每岁增羡皆被赏恩公论籍籍以谓名器轻与莫甚于此知而不言臣则有罪欲望特降睿旨下三省参酌祖宗成法抑其太滥立为定制端自近始则侥幸之门息矣诏三省枢密院人因进书并减半推赏仍不得兼两局如转至朝请大夫即依限员法不得转行寄资 
　　丙子宰执进呈殿中侍御史叶义问言宰执侍从荐引人才须先赴都堂审察乃令上殿上曰天下人才若非宰执侍从荐引朕亦何缘尽识俟召到并令引对不须审察但临时除授足矣近来士大夫以内任为荣以朕观之正当以民事为重或监司郡守有阙可择行在官更迭补外其外官有奉法循理实惠及民者亦须召擢庶几内重外轻之毙可以渐革乃诏今后侍从以上荐引人才并须文行相副治绩昭著务得实才以副详延之意 
　　丁丑太尉定江军节度使鄂州驻劄御前诸军都统制兼提领营田田师中开府仪同三司以三省言师中除太尉已及八年及有捕徭贼功当迁也上疑其未当因曰统兵官迁转非其他比设有未当则人不服朕每于此等恩数苟非所当得虽减一年磨勘亦必不与卿等更熟议之 
　　戊寅诏曰设官分职民事为先古者二千石位次九卿公卿阙则选所表而用之祖宗以来郡守阙多选诸台省至分遣朝行以治剧邑非曾历亲民不得为清望官重民事也朕式稽古训为官择人均治内外可今后侍从有阙通选帅臣及第二任提刑资序曾任郎官以上者卿监郎官阙选监司郡守之有政绩者并须治状昭著及有誉望之人卿监郎官未历监司郡守者令更迭补外在内官除词臣台谏系朕亲擢余并须在职二年方许迁除庶内外适均无轻重之偏职业修举有久任之效以副朕重民事之意三省同共遵守 
　　己卯左银青光禄大夫守尚书左仆射同中书门下平章事兼监修国史提领编修玉牒所沈该以进书恩迁特进该辞不拜 左宣教郎洪迈为秘书省校书郎 钦州编管人康与之坐与土人交争移雷州编管 
　　壬午尚书右仆射汤思退辞免充进书礼仪使迁官许之自是以为例 左朝请郎范彦辉知安丰军 
　　癸未浙东提举常平茶盐公事邵大受浙西提举常平茶盐公事谢伋请复诸州支盐仓从之近岁皆就场支盐至是始复旧制浙西得旨在丁亥今联书之 
　　甲申内藏库言湖婺州所起绫罗率纰薄不堪三省拟欲退换上曰此皆民所输纳若郤回其物未必及民必致重扰朕不欲如此第令薄惩两州受纳官可矣熊克小历载此事在正月庚午今从日历 左文林郎陈孺为秘书省正字殿中侍御史叶义问言孺本曹泳所荐乃罢之孙罢正字在四月丙午 
　　乙酉诏自今诸州知通拘收无额上供钱并俟任满日方许陈乞推赏先是常州起无额钱万余缗而有未起折帛钱九万五千余缗江婺州亦如其数权户部侍郎徐林论其移易官钱以希赏故条约之 
　　丙戌左武大夫和州防御使两浙东路马步军副总管刘纲知鼎州 
