<!-- { "loadSidebar": true } -->
　　甲申诏曰朱胜非颜岐张澂路允迪当轴处中荷国重任而不能身卫社稷式遏凶邪方逆臣乱常之日恣其凌肆以紊机衡夫危而不持颠而不扶孔子以为焉用彼相昔冯道历仕数代常为宰辅惜身安宠以免于时坐视废君易主如同行路而欧阳修以为为臣如此愧断臂之妇人今二凶既诛典刑斯正胜非之徒盍议其罚于是胜非自观文殿大学士知洪州落职提举亳州明道宫岐落资政殿学士依旧提举南京洪庆宫允迪自资政殿学士淮西制置使落职提举江州太平观澂自资政殿学士江州路制置使坐朋附二凶责授秘书少监分司西京衡州居住 给事中江浙制置使周望试兵部尚书兵部题名望自太常少卿除盖误 御前左军都统制韩世忠讼统制官武略大夫合门宣赞舍人王德擅杀其将陈彦章下台狱殿中侍御史赵鼎按德当死上以其有战功特贷之鼎言德缘兵败自惭而忌世忠之功故杀其将且德总兵在外而擅杀不顾此风一长其祸有不胜言乃诏德除名彬州编管小历云编置德于江州盖承林泉野记之误今据四年五月辛亥刘光世为德奏功状参注 集英殿修撰知庐州胡舜陟请身守江北之地以护行在且言今淮南群盗大者数万小者数千欲以本州乡兵将兵及所降刘文舜之众共二万人仍更招群盗须得数万结之以威足以捍敌若其养兵之物与夫屯泊训练战陈之方则俟面奏上壮其言擢舜陟徽猷阁待制充淮西制置使熊克小历云舜陟自秘撰除待制按日历舜陟今年五月戊子已除集英殿修撰克误也 宝文阁直学士权邦彦知江州兼本路制置使始东平失守论者欲重谪之上以邦彦束身归朝父母妻子皆致沦没与它弃城官吏不同故止削二官而复有此命邦彦降官日历不载据邦彦检举状在此月辛巳今并书之 尚书兵部侍郎李会充徽猷阁直学士知庐州 集英殿修撰江西转运副使王子献知洪州子献建阳人也 奉直大夫尚书司门郎中徐俯主管亳州明道宫俯已见建炎元年三月辛卯 召徽猷阁待制知东平府吴给赴行在道梗不能至 
　　乙酉言者论备江之策宜以铁索为沈网横锁江岸以防浮江顺流之舟以木为卧栅密藏于岸步之下使战舰不可得而入此二者用力甚少而收功甚大诏付水军制置司 金左监军完颜昌至山东京东路安抚使刘洪道与宫仪阎皋弃潍州去昌移屯潍州皋至萧县为权知莱州张成所败众皆溃散皋独与麾下数十人泛海归于朝廷仪引其众犯密州不能入乃屯于州南盘石河去州八十里洪道攻青州拔之执金所命知州向大猷张成既败阎皋之众会金人渐入州境成遂以城降金人罢成以叛臣吴銶知莱州时奉议郎知莱阳县解致明以寇至遁归成奏其盗用库金诏提刑司劾治而成已叛矣吴銶初见二年十月癸亥解致明事日历无之绍兴二年七月二十日大理寺申建炎三年七月十一日权知莱州张成奏知莱阳县解致明盗用上供银入已避罪遁窜奉圣旨令提刑司取勘十一日丁亥也故附见此致明后以宣谕朱异奏雪调官 按此条史系甲申日 
　　丙戌庆远军节度使捧日天武四厢都指挥使御营平寇前将军权主管侍卫步军使司提举一行事务范琼入见初琼在江西右正言吕祉首奏其罪且进取琼之策乃召琼赴行在琼驻军南昌徘徊观衅诏监察御史陈戬趣其入觐琼未拜诏先陈兵见戬且剥人以惧之戬不为动徐曰将军不见苗刘之事乎愿熟计琼乃朝服北向谢恩遂引兵趋阙既至未肯释兵及入见面奏乞贷左言等朋附苗刘之罪且言自祖宗以来三衙不任河东北及狭西人今殿帅阙官乞除殿前司职事又言招到淮南京东盗贼十九万人皆愿听臣节制上怒知枢密院事张浚奏琼大逆不道罪恶贯盈臣自平江勤王凡三遣人致书约令进兵琼皆不答今呼吸群凶布在列郡以待窃发若不乘时显戮他日必有王敦苏峻之患上许之右仆射吕颐浩曰臣与琼旧有嫌隙不敢独任其事愿付张浚浚退与集英殿修撰权枢密院检详文字刘子羽谋子羽已见元年四月甲子夜锁吏于浚府中使作文书皆备丁亥朝退伪遣御前右军都统制张俊以千人渡江若捕它盗者因召俊琼及御营副使刘光世赴都堂计事使俊将其众甲以来琼从兵满街意象自若食已颐浩等相顾未发子羽坐庑下遽取写敕黄纸诣前麾下曰有敕将军可诣大理置对浚数琼罪琼愕眙遂以俊兵拥缚付大理使光世出抚其众曰所诛止琼耳若等固天子自将之兵也众皆投刃曰诺于是复以八字军还付武功大夫忠州防御使新知洮州王彦八字军隶琼事祖见二年十月癸亥而余兵分隶御营五军顷刻而定熊克小历载琼下大理寺在壬辰盖误壬辰乃狱上降旨之日今从日历附丁亥中兴圣政大事记曰盖自宣和末群盗蠭起建炎以来祝靖薛广党忠阎瑾王存之徒虽皆招安而淮宁山东河北之盗皆拥兵数万拱州之黎驿单州之渔台亦有溃卒数千赵万袭常州张遇焚真州丁进犯寿春桑仲据襄阳戚方犯镇江杨勍犯处州刘超据荆南王辟犯房州崔增犯太平州张用据桂阳军赵延寿犯德安军皆随灭随起甚而范琼召见亦不肯释兵则天子之兵皆盗矣所幸事变兴而人才见保护圣躬胜非之力居多倡义勤王张浚之力居多故一月而除二凶而范琼之谋逆浚又与刘子羽谋之府中之文字夜成庑下之黄纸旦出琼遂就擒三大奸既除而内盗始息矣 是日元懿太子旉薨太子病未瘳有鼎置于地宫人误蹴之仆地有声太子即惊搐不止上命斩宫人于庑下少顷太子薨年三岁诏辍五日朝殡金陵之佛寺 恭福帝姬薨追封隋国公主上皇第三十四女也薨年四岁 诏江西两浙拣正兵土兵各六分之一赴行在 
　　戊子端明殿学士签书枢密院事郑珏薨于位年五十珏执政甫百日上甚悼之谓大臣曰朕丧元子犹能自排遣珏讣至殆不能释也常赙外特赐田十顷第一区以抚其孤 
　　己丑资政殿学士朝奉大夫王绹参知政事朝奉大夫试兵部尚书周望同签书枢密院事望不加职绹不进官吕颐浩失之也后四日乃进绹中大夫望除端明殿学士绹密奏川狭重地张浚不可专任宜求同德之人协赞之 御营使司同都统制辛企宗提举御营使司一行事务 诏减民间所增役钱时已汰新置射士遂减之其后复拨已增钱赴行在事祖见元年六月乙亥拨钱在绍兴五年三月癸未合并书之 
　　庚寅乡贡进士李时雨上书曰臣窃闻皇太子服药不痊仰惟陛下丁陵夷困厄之会方兹尝胆又致辍朝此天祸之于陛下亦巳极矣然事之既往夫复何言而承嗣之道理不可后又况国家当忧勤危急之际宗庙社稷之所继统生灵之所系属敌国之所观望不于此时权时制宜为之谋画臣恐天下之心未大安也为今之计欲乞暂择宗室之贤者一人使视皇太子事以系属四海增重朝廷俟陛下皇太子长成畀之东宫则以一王封视皇子亦不为嫌也伏望陛下断以不疑而力行之远惟仁宗皇帝在位四十二年无所继统晚年听言遂进英庙于濮安懿王之宫盖不以一已为私而以天下为念可谓万世之贤君矣陛下法此前规使社稷有所统属天下幸甚若以为陛下春秋鼎盛未可以拟仁庙继立之事则是大误国计也时雨仁寿人党人新之子以其父上书入籍诉于朝吏部拟将仕郎钞未下书奏诏前降给还恩泽指挥更不施行日下押出国门久之时雨以策干张浚于阆州遂以为忠州文学建炎以来言储嗣者盖自时雨始时雨补官在绍兴元年今并书之 
　　辛卯诏谏院别置局不隶后省许与两省官相见议事元丰初用唐制置谏官八员分左右隶两省至是始复之如祖宗之故 升杭州为临安府 
　　壬辰诏范琼就大理寺赐死时大理少卿王衣奉诏鞫琼琼不伏言者又论琼逼迁上皇擅戮吴革迎立张邦昌等事章下大理衣具以责之琼称死罪衣顾吏曰囚词服矣遂上其狱诏用台谏三章责琼为单州团练副使衡州安置章再上乃赐琼死其亲属将佐并释之狱吏杀琼琼犹不肯吏以刀自缺盆插入叫呼移时死其弟及三子皆流岭南 罢内香药库以其物归左藏 
　　甲午张用与马友分军用屯确山麦且尽众皆乏食乃议复往山东友请以所部沿淮巡绰用识其意许之友以本部兵数万去自分为七军用与曹成李宏屯光州境内沿淮劄木寨为久驻之计初京城失守统制官阎瑾遁去留其壻刘绍先以兵数千屯光州守臣任诗厚遇之诗在光四年颇得其用故自靖康以来诸郡多破而光独得全 
　　乙未尚书主客员外郎谢亮假太常卿权宣抚处置使司参议以将遣使西夏也日历乙未谢亮差充张浚下属官今以绍兴元年二月庚寅亮自叙状参修 
　　丙申诏两浙路守臣兼制置安抚使者非缘军旅毋得妄用便宜令御史台讥察用言者请也 
　　丁酉铸三省枢密院银印 朝奉郎监诸司审计司崔纵为中奉大夫右文殿修撰假工部尚书充奉使大金军前使武节郎合门宣赞舍人郭元明为武显大夫忠州剌史副之纵临川人也时金左副元帅宗维自东平还云中右副元帅宗辅自滨州还燕山留左监军昌守山东地上虑其再至复遣使议和 朝奉郎刘诲直显谟阁知楚州王明清挥麈第三录云诲以直秘阁出使使还除直显谟阁知楚州制云昨将使指之光华备历征途之险阻既分忧于凋郡仍进直于清班制词汪藻作见本集中日历乃以诲为直秘阁当考 言者请以江心凡有沙碛要害之地多置寨栅每栅以卒五百人战船十艘为率从之 
　　戊戌直龙图阁沿江措置副使刘宁止添差江淮荆浙制置发运副使从卫往洪州 
