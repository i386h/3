<!-- { "loadSidebar": true } -->
　　戊申濠州土豪王惟忠自韭山寨率众归于节制军马刘位惟忠钟离人先是军兴诏许军民自保惟忠乃据韭山为寨垒石为城周围四里民之愿依者凡万余人屡与群盗战金人以孙兴知濠州三年十一月属县皆听兴伪命惟忠独不从至是弃山寨归于招信县位以惟忠为左军统领 
　　己酉权知光州吴翊奏东京陷又奏杜充在南京受刘豫节制庚戌上谓辅臣曰朕待充至厚胡为乃尔王绹曰陛下去秋若不相充无知之俗至今必以为恨彼自失节国家何伤焉 诏三省枢密院官轮修时政记以同班奏事故革旧制也 
　　辛亥上谓大臣曰从班人极少卿等当共议务取其实不厌多也今乘舆服御悉从简俭除一省郎未至甚费苟得其人其利博矣范宗尹曰用人之法湏择可为执政者方除从官可为从官者方除省郎则选精而真材出上曰善 武略大夫合门宣赞舍人江东宣抚司前军统制王德为武显大夫忠州刺史录斩刘文舜之功也 是日朝请郎直龙图阁统领赤心队军马刘晏及戚方战于宣州死之初宣州围急朝廷命统领官巨师古统兵三千人自平江往援又命晏自常州以所部赴之晏始至城下未安营垒乘贼不意自城南转城西直趣城北以捣方之帐方大惊退走晏恃勇欲生致方乃单骑追之贼见官军不多乃自骆驼山设伏以断其归路方率亲随迎战晏力不能敌退还至天宁寺前马陷淖不可出桥左有伏贼以钩枪撘晏晏犹手杀数十人以无援而被害师古踵至连战不胜遂引众入城事闻赠晏龙图阁待制官其四子为立庙曰义烈岁时祀之 
　　壬子徽猷阁直学士知成都府卢法原为吏部尚书户部侍郎叶份试户部尚书熊克小历叶份除尚书在三月今从日历龙图阁直学士知洪州胡直孺试刑部尚书徽猷阁学士知泉州谢克家试工部尚书时法原始离蜀法原明年十一月壬子奉祠克家前自台州入为尚书未几去至是范宗尹再引用之 中书舍人綦崇礼试尚书吏部侍郎给事中汪藻试兵部侍郎仍兼直学士院时从官随驾者惟崇礼及藻两人它在道未至也寻又诏崇礼兼直学士院日历己巳崇礼兼权直学士院按此月二十三日甲子分镇诏书系崇礼所草不应除命乃在其后疑是十八日己未降旨而日历误系之二十八日也今且附此中书舍人李正民右谏议大夫富直柔徽猷阁待制李擢并试给事中徽猷阁待制席益胡交修并试中书舍人 太常少卿陈戬充徽猷阁待制兼侍讲 左司谏黎确试右谏议大夫监察御史吴表臣守右正言 直龙图阁辛炳为起居舍人直龙图阁解习为太常少卿王明清挥麈后录靖康中有解习者东州人为郎于朝未尝与人接谈敌骑南犯西北阙帅守时相以其谨厚不泄谓沉鸷有谋遂除直龙图阁知河中府竟没于难世人以饶舌掇祸者多而习乃以钳口丧躯昔所未闻也按史习以靖康元年六月自右司员外郎除直龙图阁知河阳自后不见除目而当年十一月河阳之陷守臣燕瑛出奔则死难非习也明清录盖误 宣教郎陈与义守尚书兵部员外郎与义希亮曾孙希亮眉山人嘉祐太常少卿宣和末常为符宝郎坐王黼累斥去至是再召 朝奉大夫添差通判衢州侯延庆行尚书都官员外郎 是日金人焚建康府掠人民掳财物执李棁陈邦光自静安渡宣化而去时完颜宗弼屯六合县敌之辎重自瓜步口舳舻相衔至六合不绝建康城中悉为煨烬棁道死宗弼以邦光归于刘豫淮南宣抚司右军统制岳飞闻敌去以所部邀击于静安胜之飞还屯溧阳后军统制刘经欲杀飞而并其军飞诱经杀之初金人既渡江淮东犹无警安抚使直宝文阁张缜尚守扬州节制濠州军马刘位领众在横山军中惟饮博而巳逮金人据六合于是真州为群贼所扰不可居守臣王冠率军民渡江驻于溧水溧阳之间敌又入真州而扬州亦不可守张缜乃弃扬州敌在建康凡半年自采石至和州道路往来不绝宗弼既犯浙西和州粗留兵戍守然无一官军乘虚至城下者水军统制邵青屯竹篠港谍知建康敌骑绝少欲引兵入之会青为牛所伤疮甚遂不能行有都团陈德结众欲杀金人部勒已定前期为其徒所告德举家被害兵马都监金沔死之岳飞之击敌于静安也通直郎权通判建康府钱需紏率乡兵邀敌之后遂从飞入城因权府事此时建康守臣诸书皆不见日历绍兴五年三月二十六日己亥右奉议郎主管江州太平观钱需状朝廷委在建康首尾四年紏率乡兵掩杀敌众随岳飞收复本府而需权府实及三月任满巳替之后不期与李光不足遂蒙奏劾送提刑司体究大理寺看详系蕃人退后入城约法作上书诈不实该恩原免奉圣旨与改正以建康知府题名考之赵土□蒙八月四日到任需所称权府实及三月当是五月初间故系于此日历绍兴二年六月十日李光申通判钱需七月十一日成资逆数其到官当在今年七月未知此时为何官故且云权通判俟考时宝文阁直学士权邦彦方持丧诏起复故官知建康府邦彦不能行邦彦知建康不见除目五月十四日降旨趣行今因敌去建康附见 夜有赤云亘天其中白气贯之犯北斗及紫微由东南而散殿中侍御史沈与求言此天爱陛下出变以示警也愿陛下随宜措置略修宗庙陵寝之杞多遣亲信之臣迎护柔德帝姬还宫及取越王之子使奉朝请择谨畏儒臣教之又天子所在谓之朝廷今号令出于四方者多矣尽假便宜即同圣旨然其大者虔州一朝廷秦州一朝廷号令之极至为诏矣愿条约便宜事件度其缓急特罢行之申节张浚等止降指挥勿为诏令防守者国家之大计也愿采酌群臣之议择其便利断自圣心汲汲行之论相者天子之职也愿以所属意之臣亲御宸翰祷于天地占而用之仍举行开宝故事使参知政事得与宰相轮日知印又论刘光世军名及罢浙西预借苗米置诸军功罪簿等事诏三省以次施行刘光世军名见六月丁丑浙西预借米巳见此月壬寅功罪簿见此月戊午今但举其略与求所言越王之子乃崔绍祖明年十月戊子行遣 
　　癸丑端明殿学士同签书枢密院事张守参知政事守既秉政范宗尹语之曰今日国势政如人之疾病沉痼方笃稍施驶药立有倾仆之患要使施设有序勿遽勿亟当相与戮力启沃上前广言路拔贤才节财用惜名器抑侥幸左右弥缝庶乎其可也 御史中丞赵鼎为端明殿学士签书枢密院事兼权御营副使自黄潜善吕颐浩继相凡兵政悉隶御营使司事权既分又再经大变文移纷乱至是枢密未置长而同知院事周望在临安鼎始检故事举行以正西府之体 监察御史张延寿守殿中侍御史 诏户部赐韩世忠白金三万两为犒军之用 言者以朝班多阙请命台谏及左右司郎官已上各荐士二人仍令执政同择在外侍从虽在谪籍别无大过而政事才学实可用者广行召擢以备献纳论思之职从之于是范宗尹为政多引用靖康围城得罪之人故言者以为请此恐是黎确建言当考 
　　甲寅金人陷定远县龙神卫四厢都指挥使保宁军承宣使节制淮南军马闾勍为所执初山东盗起濮州人史康民因迎神会有伞扇仪从之物藉以为资遂拥众作乱转至淮南往来于淮泗间有张文孝者在其军中后畔康民杀康民父母自为一军勍之节制淮南也自山阳渡淮至泗州文孝出城迎拜勍甚喜与文孝偕至招信县节制军马刘位御之文孝战不胜与勍往濠州屯于黄连阜文孝名为迎勍实挟勍也是时康民屯于韭山文孝往攻濠州康民乘虚掩黄连阜破其寨邀勍以归屯于定远县勍犹以节制之职传檄河南诸郡敌将周企在寿春伪知濠州孙兴以告企遣其将赵寿统兵自涡口渡淮是日入西门康民出兵迎敌大败而归寿已自北门入执勍而去是役也康民几死使臣赵宏救之得免宏汤阴射士也初为岳飞部曲勍从飞假之勍至南京金人欲降之不可欲以为京东安抚使又不可敌怒敲杀之讣闻赠检校少保昭化军节度使谥壮节此据赵甡之遗史增修遗史但云金人周太师据日历今年十二月癸未寿春府所奏即汉儿周企也奏称四月内濠州告急而遗史勍之死在五月十三日甲寅相去不远今从遗史又云执勍者亳州大太师而奏称北人赵寿到定远县见阵寿即大太师亦未可知疑不能明也 是日统制官巨师古与戚方战于宣州城下方三战三败遂引去宣州受围凡二十有九日方既去城之东壁摧裂者数十丈 
　　乙卯参知政事王绹充资政殿大学士提举万寿观兼侍读绹力丐免上雅重绹御笔除绹资政殿学士范宗尹进呈上曰绹尝为朕宫寮事朕始终如一不欲令遽去故有此除宗尹曰故事巳尝任资殿而除执政若不以罪去则必进职名乃以绹为大学士 朝奉郎赵霖知和州始完颜宗弼既渡江和人共推兵马都监武德大夫宋昌祚权领州事率军民固守逮敌北归复围之禁军左指挥使郑立亦拳勇忠愤共激士卒昼夜备御不少怠阅数日宗弼亲督众攻城军士胡广伏城东北角发强弩射之中其左臂宗弼大怒登时击破之此据龚相记历阳死事修入昌祚与权通判州事奉议郎唐景历阳令謇誉司户参军徐兟历阳尉成忠郎邵元通皆死谯楼上敌裂其尸以狥时士多不降溃围而出保州之西麻湖水寨推乡人一二豪者为统领霖时在江东间关赴难军民言于朝故命为守后赠昌祚三官录其二子景兟元通皆推恩有差霖尝为直徽猷阁坐赃废龚相记历阳死事云朝廷即除赵霖滁和州镇抚使贾直清知和州张孝祥记龚揖死事亦同按史赵霖实领和州无为军而滁州乃刘位所领又贾直清以绍兴二年二月癸酉自起复右宣教郎新江东安抚大使司准备差遣用霖奏通判和州相孝祥皆土人所记宜不谬不知何以与日历不合 三省奏探报金人渡江尽绝诏新知建康府权邦彦疾速入城抚定军民邦彦卒不行 
　　丙辰尚书吏部侍郎高卫充显谟阁待制知虔州卫从行宫在虔故就命为守 是日荆南安抚使解潜始至枝江据潜绍兴三年六月乞除代状云建炎四年五月十五日到任故系于此 
　　丁巳诏刘光世移军捕戚方 初朝廷闻登莱多积粟会沿淮水陆捉杀使李彦先自东海县遣使至行在彦先入海事见三年正月范宗尹欲委彦先用海舟转输以助军食辅臣进呈宗尹虑舟为金人所得上曰此非所虑但登莱道梗今既未能优恤反责其输粟于理未安遂止辅臣退曰圣虑高远非群臣所及中兴圣政臣留正等曰圣人之于民将有以劳之必先有以佚之将有以取之必先有以予之则民不怨泽未浃而赋敛无厌岂所谓劳来安定之术哉艰难以来山东道梗太上皇帝慨然念德泽之不及抚恤之未能其心未尝不欲固结东民以图恢复之效而大臣虑不及远乃欲转输登莱之粟以助军宜圣意之所不取也 是日杨勍引兵犯松溪县界为民兵所拒不得入还犯婺州迫处州守臣右朝请大夫兼管内安抚使梁颐吉募能说贼者布衣章云就应命遇于荆坑贼许诺既至城下官军掩至贼以为卖巳遂杀云就入其郛颐吉遁去颐吉焘子云就丽水人也处州守臣兼管内安抚诸书不载今以绍兴六年七月九日颐吉乞改正过名状修入 
