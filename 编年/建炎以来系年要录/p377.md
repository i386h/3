<!-- { "loadSidebar": true } -->
　　丁巳右谏议大夫林大鼐言武臣奏荐多出军中军中爵秩高而少族姓凡有奏荐同姓皆期功异姓皆中表市井暴富者咸附会以进寨帅栅长利其高赀犬牙相错蒙蔽有司欲乞系军中奏荐湏经统辖长官结罪保明庶少歛戢诏吏部措置 是日虔州军乱初江西多盗而虔州尤甚故命殿前司统制吴进以所部戍之虔之禁卒尝捕寇有劳江西安抚司统领马晟将之与进军素不相下会步军司遣将拣州之禁军而众不欲行有齐述者以赂结所司选其徒之强壮者以捕盗为名分往诸县夜两军交斗州兵因攻城作乱杀进晟遂焚居民逐官吏守臣左朝议大夫余应求之父安行年八十余矣避乱坠堑死应求遂以丁忧为辞而去于是叛军据城自守安行少笃学年二十余举进士甲科遂挂冠去学者号为石月先生 
　　庚申宣州观察使主管侍卫马军司公事成闵特转行一官以景灵宫成闵与督役故也修内司两浙转运司官吏第赏有差 敷文阁待制知潭州沈昭远卒 
　　辛酉司勋员外郎兼权国子司业孙仲鳌言今日习礼之士比之他经十无一二以前举言之天下荐名于礼部者凡二千七百五十余人而习礼记止四十人习周礼止五十人可谓鲜矣窃恐礼学寖以无传此亦扶持斯文者所当深虑也望令州郡有能明习二礼者优加延请使主讲说以为学校劝率及令将来科举考校并省试官究心诱进毋以所习者少或遂废之则经学幸甚诏礼部措置 
　　壬戌秘阁修撰提点佑神观秦埙为右文殿修撰直龙图阁提点佑神观秦堪为秘阁修撰以桧辞免奉安神御加恩也 
　　八月按是月癸亥朔乙丑右朝请郎添差通判平江府张子华提举福建路市舶子华叔献子也 右迪功郎吴曾充敕令所删定官 
　　丙寅宰执进呈比部员外郎李泳面对劄子论淮西田畴高原去处旧有陂塘以资灌溉今垦辟虽广而未究水利若使民户自行开浚窃恐方集之人有伤其力望诏有司俾于农隙官给钱米以浚治之上曰闻诸郡陂湖蓄水去处如绍兴及淮南往往为民侵占虽目前州郡获利恐二三年后无水溉田即为害不细矣泳所奏可下本路常平司措置 
　　丁卯大理正孙敏修面对论州县推鞫强盗间有捕盗官希赏求嘱狱吏非理鍜炼平人致诬服其罪望申严法禁令监司常切觉察从之 
　　辛未诏文武官应得酬赏及选人依法改官令吏部先次开具格法申取朝廷指挥绍兴二十六年正月己巳不行日历不载此事今追书之 
　　壬申泉州观察使提举台州崇道观潘长卿利州观察使提举台州崇道观潘粹卿阆州观察使带御器械潘端卿并为承宣使长卿宁江军粹卿建宁军端卿昭信军武翼大夫高州剌史潘清卿落阶官为荣州剌史武翼大夫贺州剌史潘墨卿武翼大夫吉州剌史潘才卿并转一官升团练使墨卿成州才卿忠州自长卿以下皆吴国长公主之子特推恩也 
　　甲戌右谏议大夫林大鼐兼侍讲殿中侍御史宋朴兼崇政殿说书 
　　乙亥监察御史魏师逊面对论州县二税揽纳邀阻之毙诏申严行下 
　　己卯江西安抚使张澄言虔州兵乱诏鄂州诸军统制田师中速遣兵仍合澄集本路兵擒捕后二日又遣殿前司游奕军统制李耕将所部千六百人往讨之熊克小历八月殿帅杨存中奏据本司统制官吴进申虔州将兵反按日历称齐述者因步军司差官拣兵因紏合攻打州城逼杀本州驻劄殿前司统制官吴进并安抚司统领官马晟遂据城纵火不知何以却是吴进申到也当求它书参考 大理正张＜山羲＞面对论寄居士大夫与大姓豪家骚扰村民小不如意即送都保锁缚捶楚乞委守令禁止诏申严行下 
　　辛巳利州观察使御前前部统制王彦知阶州依旧节制绵剑州屯驻军马以都统制吴璘荐举从四川安抚制置司保明也 
　　丙戌尚书司封员外郎兼权国子司业孙仲鳌为大金贺正旦使合门宣赞舍人陈靖副之吏部员外郎李琳为贺生辰使忠州防御使带御器械石靖副之靖开封人也 
　　丁亥右武大夫忠州团练使提举台州崇道观赵子彦卒于是恩平郡王璩以忧去官 
　　戊子上谓大臣曰比累禁私商泛海闻泉州界尚多有之宜令沿海守臣常切禁止毋致生事 大理寺丞郭唐卿面对论远方州县狱具多不如式望申严法禁从之 
　　庚寅敷文阁待制知潼川府沈该移知夔州该初为秦桧荐引及登侍从上颇知之桧忌之故出于外 
　　九月壬辰朔哲宗贤妃慕容氏薨 
　　癸巳大理寺丞黄子淳面对乞申严民间生子不举之禁从之 
　　乙未诏殿前司左翼军统制陈敏以所部讨虔州叛兵先是叛兵突出径走南康军而寓居左朝奉郎田如鳌为其所得遂复还据虔城时李耕才至江东而敏驻温陵被本路安抚司檄以所部千五百人护闽境于是领殿前都指挥使杨存中言敏本虔人且尝于江西捕寇有功望令进兵与耕并力讨贼乃以如鳌权江西提点刑狱公事令即城中抚定之 
　　丁卯左朝奉郎周楙言前任知蕲州从士民之请修复河堤以捍水势工费已具望委州县就农隙兴役上可其请因谓大臣曰不独蕲州凡沿淮有当备水患去处悉令漕臣同守臣措置 
　　戊戌都官员外郎刘澉言法有按问欲举自首之条所以示民自新之路而断狱者易以得其情也然所至奸吏于丽罪者或告以按问之法而取其货赂或略其减等之因而置之重辟犯罪虽同断狱乃异望特降旨应丽罪者先以长吏亲问责其情实而后送狱庶几愚民不为奸吏所陷诏刑部措置申省 
　　癸卯右谏议大夫林大鼐言兵弛久佚主将輙移其力而他役之今有伐山为薪炭聚木为＜渒＞筏行商坐贾开酒坊解质库名为赡军回易而实役人以自利甚者至有差借白直为厮隶之贱供土木之工不知其数望诏中外将帅遵守祖宗条法仍取约束未尽者增广而峻行之诏刑部检坐见行条法行下诸军遵守内借人一节借者与借之者并同罪 
　　甲辰太府寺丞徐琏面对乞严责诸县于公差常赋之外毋得侵扰保正诏申严行下 
　　丙午升广州香山镇为县从本路诸司请也 
　　戊申升桂阳监为军 
　　己酉殿中侍御史兼崇政殿说书宋朴为侍御史朴甫受命即劾端明殿学士签书枢密院事章厦多纳贿赂引致市井小人以为肘腋平居备位充数未见有害一旦临大利害内怀奸邪外肆谖险必致败事而后已右谏议大夫林大鼐亦论厦斗筲小器一旦致身宥密之地议论喧然皆曰章新妇也作两府言厦为人踧踖无仪矩也况又背公营私附下罔上朝廷机密无不漏泄望亟加黜责以为贪懦素餐之戒 
　　癸丑章厦以本职提举江州太平兴国宫章再上遂夺职厦入枢府才九十三日 
　　甲寅秦桧进呈左右司状伏睹章＜锍-釒＞其间大理少卿章焘敕令所删定官吴悌并为章厦心腹之交以剌报事端窃虑逐人难以依旧存留在任欲乞并与外任宫庙差遣从之以左右司按朝士前所未有是时陈相为左司员外郎右司阙人不知权官为谁当考相此月已未除权吏部侍郎 
　　乙卯秘阁修撰致仕刘一止上中兴圣德诗擢一止敷文阁待制 
　　戊午国子监主簿史才充御史台检法官用侍御史宋朴请也 
　　己未右谏议大夫林大鼐试吏部尚书仍兼侍讲 尚书左司员外郎陈相权吏部侍郎 
　　庚申尚书比部员外郎李泳守左司员外郎 
　　冬十月壬戌朔侍御史兼崇政殿说书宋朴试御史中丞 御史台检法官史才为右正言 监察御史魏师逊守殿中侍御史 
　　初殿前司游奕军统制李耕左翼军统制陈敏副将周成鄂州副统制张训通池州统领崔定殿前司摧锋军统制兼知循州张宁皆以兵至虔州城下而敏所部统领官元＜王巳＞战死既而权江西提点刑狱公事田如鳌在城中与贼党齐述谋诛首乱者萧颙等四十余人即以抚定闻于朝耕往受其降述等列拜城上而终不肯出有诏如鳌果是抚定令素队赴军前与免究诏耕谕述等速出降即不进兵述欲听命为其子所制但列众于城上声喏而拜终不肯出是日壬戌如鳌自出城与耕相见耕遂留之有父老数十人诣耕乞令如鳌复入耕叱之去因密言贼已穴地道欲出犯官军宜防之耕即以其兵二百人送如鳌还南康军甲子召如鳌及左朝请郎施钜并赴行在 
　　丙寅御史中丞宋朴兼侍讲熊克小历于癸酉始书朴除中丞盖误 
　　壬申左宣教郎杜师旦添差通判处州日历绍兴二十五年丙子凌哲奏杜师旦知天台县赃行僭侈守臣萧振对移临海县丞师旦怨振遂撰缪政录纳于故相曹泳劾之振以是得罪师旦通判处州又除浙西提举以事考之哲所言当不妄振落职池州居住在此后八日 
　　癸酉左朝请郎京西路转运判官兼提刑提举常平茶盐等公事魏安行特转一官以前知滁州开垦荒田二千余顷推恩也 
　　甲戌御史中丞兼侍讲宋朴充端明殿学士签书枢密院事朴自抚州学官召还甫踰年而执政 直秘阁新知虔州逄汝霖改差主管台州崇道观以本州军贼窃发避事不即之任故有是命 忠州团练使殿前司游奕军统制李耕为龙神卫四厢都指挥使知虔州 
　　己卯直秘阁知临安府赵士粲言本府地分阔远欲更增置三十五铺共作一百五十铺巡警盗贼所有合添兵级乞于行在殿前马步三司军兵内与本府相兼差拨从之 
　　庚辰诏责授建宁军节度副使昌化军安置李光依已降指挥永不检举徽猷阁待制知台州萧振落职池州居住从政郎杨炜特贷命追毁出身以来文字除名勒停永不收叙送万安军编管初光既参大政炜以朝廷和议为非作书欲献光先见振言其意光不答及是振知台州炜为黄岩令政颇有声振每闻炜大言无顾畏则击节称善遂荐炜改秩又移书浙东提提点刑狱公事秦昌时俾同荐之昌时桧犹子也因嘱吏密语振曰炜尝以书责光及太师昌时其侄义不当举如待制亦不可举也振曰吾业已许之岂可中辍炜在官鉏治□恶无所贷俄县吏得炜书有诋桧语昌时闻于朝诏送大理寺仍下所司发卒大索炜家得所草万言书语益切炜上光书巳见绍兴九年正月炜具伏绍兴八年在临安府闻朝廷讲和邻国炜以为非是欲撰造语言作书上光言更改讲和之意以规进用时振任侍御史炜因见振先说书意振答云亦恐敌人难信公书意甚好遂作书上光光览书遣人传语炜谕以不及答之意刑寺奏炜当死上特宥之其兄左从政郎炬亦连坐除名炜徒步赴贬所至抚州病士人邹陶见之舁致其家出白金以赆乃得去炜植子陶余子也余宜广人故殿中侍御史孙觌撰炜墓志载此事于十九年盖误炬二十四年二月编管 入内东头供奉官干办内东门司王晋锡还所寄资为正侍大夫崇庆军承宣使带御器械 
　　辛巳左承议郎诸王宫大小学教授陆升之知大宗正丞秦桧以其讦李光故用之诏广州见任官将钱物寄附纲首客旅过蕃收买物色依敕徒二年断罪此以绍兴二十年十月五日户部状修入 
　　壬午左朝散大夫知盱眙军龚鉴直秘阁再任 
　　丁亥右通直郎添差通判严州郑珙直秘阁合门宣赞舍人潘尧夫为右武郎尧夫正夫弟珙珏子也娶吴国长公主之女主为请而命之 右承直郎新监太平惠民北局张昉令吏部日下添差远小监当差遣以右正言史才论其专事口吻撰造不根恣为毁誉动摇人情故也 
