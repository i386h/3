<!-- { "loadSidebar": true } -->
　　丁酉中书舍人勾涛兼史馆修撰 尚书左司员外郎范直方进秩二等以直方自川狭抚谕还故也先是潼川两路岁输籴本水脚钱一百八十三万余缗直方与大使司共议减三分之一又奏州县官治状以右朝奉大夫知荣州史炜为首会炜又为近臣所荐上命召之二事日历皆不见减水脚事以绍兴十年井度申宣司状修入史炜事以邵溥所撰炜墓志修入炜明年十月癸酉差知全州既而殿中侍御史张绚劾直方自为宰属私有附丽间谍庙堂乃复以直方直秘阁主管洪州玉隆观 
　　己亥制授故南平王李阳焕嗣子天祚静海军节度使安南都护封交阯郡王其阶勋及检校官宪衔食邑功号皆如阳焕初封故事日历无此今以会要修入 
　　辛丑太常少卿苏符言景灵宫神御见在温州将来四孟朝献乞比附国朝谅阴故事行在设位分命大臣行礼从之 尚书吏部员外郎蒲贽知简州比部员外郎邹柄知台州以御史劾柄贪饕而贽谄事张浚也柄寻卒赵鼎奏柄贫甚无以归葬忠贤之裔理宜优恤乃赐其家百缣赐帛在五月戊申不知柄以何日卒也 秘书省著作佐郎高闶为尚书祠部员外郎李弥正为都官员外郎仍并兼史馆校勘 校书郎胡珵朱松并为著作佐郎 秘书省正字徐度为校书郎左承事郎汪应辰为秘书省正字 诏龙图阁直学士提举江州太平观汪藻赐飡钱如史馆修撰 右从政郎李景山特改右宣义郎景山济州人为江州司理参军先是黄州获渔人二十余人以为强盗其后诬服者十三人斩二人首余悉流之远郡朝廷闻其枉命景山劾之皆平人也上命江东提点刑狱公事韩膺胄覆实与景山同故有是命此据会要 
　　壬寅诏故相韩忠彦配飨徽宗皇帝庙廷用从官议也张浚之未去也请命从官详议至是卒行之事祖在七年九月己未 左朝奉郎潘良贵试中书舍人良贵初免丧故申前命 
　　甲辰徽猷阁待制两浙都转运使向子諲试尚书户部侍郎用御史中丞常同荐也子諲言安民固圉必资储蓄江西宜于洪州置籴于江州置转般仓以给淮西湖南于潭州置籴于鄂州置转般仓以给襄汉湖北于鼎州淮东于真州仍多造船则遣戍出兵无往不利又言今天下急务在考兵籍究户版故汰老弱升勇健创簿正名使诸军上帐于兵部诸将上帐于枢府著乡贯书事艺季申岁考所以除诈□也凡诡名挟户典买推招进丁退老分烟析生田亩升降货殖盈虚必以时覆实所以革欺弊也此其大略尔推而行之则在乎人焉 监察御史闾邱昕守尚书右司员外郎先是诏用右司员外郎冯康国为直显谟阁知夔州因命康国往吴玠军前计事故以昕代之康国之补日历不载都司题名亦阙之日历此月十三日戊戌新知夔州冯康国申乞添差路分都监一员则康国之除必在此前矣今因事附书之俟考尚书兵部员外郎张戒守监察御史用中丞常同荐也戒之除日历亦阙兵部及御史台题名并在此月今因闾邱昕改除附书之当求它书考其本日戒之待次严陵也同与戒遇问之曰诸将权太重张丞相既失今当何以处之戒曰兹甚不难但当擢偏裨耳吴玠既失而曲端受死杨沂中建节而张俊势分自然之理也同大喜曰此论可行既而同被召首荐戒焉 御史中丞常同言蜀汉之师艰于运粮从古已然今吴玠屯师兴利而乃取粮西川水陆漕运是民力未有息肩之期也玠顷年讲营田于汉中亦诸葛亮分兵屯田之意朝廷尝降诏奖谕之矣愿陛下再以玺书存问大意谓兵不可不养粮不可不足而财匮民困亦不可不恤今日蜀中粮运在赵开为都漕时其数几何在李迨为都漕时其数几何自讲营田以来积谷几何减损馈运之数复几何俾制司都转运司同宣抚司条具以闻庶几远方军实朝廷得以尽知然后＜宀十见＞民之道可得而议诏吴玠冯康国同共条画闻奏 
　　丙午赵鼎奏近积雨恐伤蚕麦欲诣天竺寺祈晴上曰朕于宫中亦养蚕一箔要知农桑之候久雨叶湿岂不有损也 
　　丁未诏江浙州县回跸所尝过者民间欠绍兴六年岁终税赋皆除之 诏小使臣因泛滥及应奉祇应有劳等补授名目之人虽已经关升不许注授亲民等官靖康元年十一月九日指挥泛滥补官若自来祗应应奉有劳之人并在武举等人名次之下不得通比分数仍先注远地差遣若用诸般恩数亦不许入近地差使至是又有此命其指挥日历不载今以绍兴十年九月二十一日臣僚劄子修入 
　　戊申右正言李谊言金人入居汴都西北之民感恩戴旧襁负而归相属于路此殆天所以兴吾宋臣愿于淮南荆襄侨建西北州郡分处归正之民给以闲田贷以牛具使各遂其耕种之业而又亲戚故旧同为一所相爱相恤不异于闾里将见中原之人同心效顺敌人之谋当不攻而自屈矣诏诸路宣抚司依累得旨措置 尚书右司员外郎薛徽言试左司员外郎降授左朝散郎主管台州崇道观王次翁为兵部员外郎次翁秦桧所引也 
　　己酉右正言李谊言川狭换给付身自绍兴三年至今凡二千三百七十八员所转官资共计一万六千三百一十四资有自选人而为员郎者有自借官而为遥剌者有自副甲头而至于横行者有自白身而至于大使臣者夫张浚得专黜陟仅踰三年而迁补如是其众议者以为是非纷揉虚实混并不可不审也望自今后换给真本除军士外其余文武官员并令吏部长贰郎官更加考核如是□滥尤甚即乞重与折减诏吏部措置熊克小历载此事于去年九月壬申盖不详考也 
　　庚戌尚书户部员外郎薛弼直龙图阁知荆南府 尚书兵部员外郎程克俊守右司员外郎 福建路转运判官范同为吏部员外郎 
　　辛亥端明殿学士知福州折彦质奏诸州起发禁军弓弩手乞发回赵鼎曰昨得旨呼杨沂中到堂商量欲朝廷应副钱物招收填阙可以久长使用诸州弓弩手欲节次遣还上曰甚善鼎曰此亦是感召和气之一端上曰然 观文殿大学士知宣州朱胜非提举临安府洞霄宫从所请也 
　　壬子故朝散大夫滕康刘珏并追复龙图阁学士 
　　癸丑殿中侍御史张绚称病乞闲慢差遣上不许刘大中曰绚实病陛下当从所请况绚臣所荐今在言路臣备执政不无妨嫌上曰绚佳士必不附丽可降旨不允 直秘阁主管江州太平观张九成试宗正少卿制曰朕于敦厚廉退之士知之惟恐不尽用之惟恐不至庶几丕变贪懦之俗而一洗浇薄之风向之论者曾不恤此颠倒白黑务逞其私以迎合一时之好恶朕既堲谗说而远壬人则名节之士宜其复用矣尔以深厚之词蚤魁多士止足之操尝致为臣风节凛然士林推重宗卿之贰其选甚高庶使天下之士靡然向风以自振拔于苟贱不廉之地岂无助欤 录故天章阁侍讲胡瑗之孙涤为下州文学用湖州诸生请也 
　　是月宣州观察使淮南东路马步军副都总管董＜日攵＞卒 
　　建炎以来系年要录卷一百十八 
　　建炎以来系年要录卷一百十八金人地名考证 
　　乌噜贝勒原书作兀鲁孛堇误今改正　　乌奇迈原书作吴乞买误改见卷一 
　　费摩原书作裴磨即金史之裴满并误今改正 
　　萨里罕原书作撒离喝误改见卷十一 
　　布尔噶苏原书作拔束误改见卷二十八 


●建炎以来系年要录卷一百十九 
　　宋 李心传 撰 
　　绍兴八年夏四月丙辰朔辅臣奏以尚书比部员外郎周聿刑部员外郎周三畏并为大理少卿上曰须仁恕老成者为之宣政间作此官者皆观望以成狱事深可戒也 龙图阁待制邓襄追夺职名先是有诏襄弟直龙图阁齐直徽猷阁高并夺职而御史中丞常同论襄以父洵仁秉政而叨侍从如郑修年等之比诏落职同又言如此则是襄本当得职名因臣僚论列降黜将来却有可复之理乃改为追夺焉　　己未太常少卿苏符言徽宗皇帝显肃皇后至今未闻讳日乞权于闻哀日依祖宗忌辰礼例建置道场行香从之 右从政郎张祁特改右宣教郎上以其兄邵久使未归故引对而有是命寻以祁主管官告院 
　　庚申辅臣进呈言者请选文武臣子弟有材武者充卫郎上曰抡材正当如此朕亲加教督彼必乐为之也可速条具先是蔡京为政尝置三卫郎皆用世族之子弟后刘豫亦仿为之故言者以为请后不果行焉 直秘阁新广南东路转运判官刘子翼罢御史中丞常同论子翼兄弟奸险昨守抚州竭仓库所储献之督府而军粮不继几至生变故罢章再上诏夺职 是日初置户部和籴场于临安其后又增于平江岁籴米六十万石十八年闰八月甲子诏平江一场临安二场共籴此数 
　　辛酉右宣教郎湖北京西宣抚使司参议官李若虚为军器监丞 
　　壬戌命枢密副使王庶暂往沿江及淮南等处措置边防诏曰朕临遣枢臣协济军务按行营垒周视山川乘斯闲暇之时经画久长之利凡尔监司群帅郡县之官各尽乃心以康庶事傥或弛慢失职已令王庶密具以闻先是御史中丞常同言今去淮益远边民多不自安宜遣重臣出按两淮田荒纵民耕之勿收租税数年之后百姓足而国用足矣至是上命庶行视东关且调诸路兵预为防秋计因以同奏付庶行之时保成军节度使殿前都虞候杨沂中怒其统制官吴锡收系之狱户部侍郎向子諲力言于庶谓锡可用庶奏释之使统兵屯淮西 
　　丙寅庶辞上戒以张俊待诸将多用术数且狎昵自取轻侮吕祉以傲肆自大取败皆可为戒上因论王伯之道不可兼行当以三王为法今之诸将不能恢复疆宇他日朕须亲行不杀一人庶几天下可定庶奏以大理少卿周聿尚书金部员外郎晁谦之并主管机宜文字军器监丞李若虚枢密院计议官方滋左承奉郎通判临安府朱敦儒并为枢密行府咨议参军谦之任城人也自郦琼叛张俊擅弃盱眙而归诸将稍肆庶素有威严临发劳师于都教场军容严整庶便服坐坛上自杨沂中而下悉以戎服步由辕门庭趋受命拜赐而出莫敢仰视自多事以来所未有庶辟官属奏下在是月戊辰改干辞公事为咨议在丙子今并书之熊克小历称三衙大将而下虽身任使相悉以戎服庭趋按此时行在统兵官无为使相者克小误也 
　　丁卯协忠大夫华州观察使权主管侍卫步军司兼马军司公事解潜落阶官为宣州观察使龙神卫四厢都指挥使权主管马军司公事 户部侍郎李弥逊权刑部侍郎曾开给事中吴表臣张致远中书舍人勾涛吕本中奏建州进士刘勉之学有渊源行可师法闽中士人无不推仰伏望特赐录用诏召赴行在勉之建阳人少得易象之学于谯定又尝从刘安世游故本中率同寮论荐焉 
　己巳尚书刑部侍郎曾开试礼部侍郎 左迪功郎杨光嶷上书论三国形胜攻守诏循一资 
　　庚午徽州布衣王悱献孝经解义诏赐帛三十匹 
