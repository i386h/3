<!-- { "loadSidebar": true } -->
　　丁巳知通州朝散大夫吕申弃城走 桑仲既还房陵金均房安抚使王彦从间道出兵断其粮运且求援于张浚浚遣将杨惟直以兵来援是日彦济师攻自黄水仲奔溃追至白碛斩获甚众招降者皆隶麾下仲退屯襄阳府房州平浚承制以彦为金均房州镇抚使 
　　戊午右正言吴表臣直秘阁知信州表臣以赵鼎去位乞补外上曰表臣殊不知朕意群臣之进虽多因大臣荐引至于台谏朕岂不能辨其贤否而表臣用意党私朕何赖焉范宗尹曰昨吕颐浩罢相所荐人多被弹击臣力恳陛下保全之正欲革此也 朝散大夫路允迪复龙图阁学士允迪七月乙丑巳复端明不知何时又夺之当考 成忠郎权知涟水军丁＜衤异＞为合门祇候知楚州保义郎刘靖为楚州淮阳军都巡检使迪功郎王安道冯由义并为承务郎安道签书楚州由义签书涟水军判官厅公事＜衤异＞等当是秦桧所荐赵甡之遗史云桧请以本身合得恩泽授安道由义官由是皆补迪功郎与日历不同或者二人初以＜衤异＞借文阶至是先补正而又改京秩也当求他书参考之武义大夫兼合门宣赞舍人刘彦知庐州初巨寇李伸在庐朝廷因以为庐寿镇抚使伸所为凶恣和州无为军兵马钤辖武翼郎王亨以所部讨擒之故命彦代领州事龚相记历阳死事云水寨得间即出掠敌营执巨寇李伸献之阙下伏刑焉他书不见李伸事以史考之建炎四年十一月三日壬寅秉义郎赵叔廿□瓢断案内一项叔廿□瓢在庐州因李伸保明与蕃人接战有功人自巳用特字可字绍兴元年正月十七日乙卯武德大夫权淮西总管知庐州张琦奏朝奉郎牛际可通判本州二月九日丙子庐寿镇抚使司统制官高彦状本军元系庐寿镇抚使李伸下人马先蒙差在六合县后来不知本官下落三月十四日辛亥和州镇抚使赵霖奏寿春府伪皇侄事称自去年十一月擒获群寇李伸之后道路通行五月十一日赵霖奏新知庐州王亨先统兵在本镇管下驻劄备见李伸不遵分守恣为凶恶靡所不至奋发忠义生擒贼首李伸肃清淮甸今以前后行遣参考之初见本末霖以王亨获李伸在十一月故因附此然赵叔□□瓢与伸事相连而庐州奏叔□□瓢以去年九月五日甲辰至行在不知所奏即伸或是权州也此事本不必书以伸尝为镇抚使欲详分镇本末故具著之明年正月甲辰以王亨知庐州当是刘彦辞行史盖未见当考亨东都卫士尝为张所部曲所奏官之至是以获伸功稍得进用 
　　己未诏崔增人船就听江州路副都总管杨惟忠节制增既犯太平州不克浙西安抚大使刘光世遣人招之增不从乃泝流而上至鲁家口遇邵青舟师出江不及备为所败增沿道以掳掠为资所至无遗建康府路安抚大使吕颐浩在饶州以书招之增遂纳款至是至彭泽县知县事通直郎杨士明言于朝乃有是命时颐浩参谋官降授朝议大夫刘洪道亦奏遣统领官李贵引所部击增逐之乃复洪道右文殿修撰洪道复修撰在是月辛酉 是日金人陷通州 
　　庚申诏学士两省讲读官依旧轮日进故事先是量留百司而讲筵所不与上特命留之 通泰镇抚使岳飞以失守待罪诏飞赴江阴就粮极力捍御金人毋得透漏 
　　辛酉诏福国长公主每月科钱增为七百千 是日伪齐刘豫改元阜昌豫初僣立止用天会之号至是奉金命而改之伪齐录十一月二十二日奉圣旨王者受命必建元以正始近古以来仍纪嘉号以与天下更新乃者即位之初有司请遵旧制朕以大国之好逊避未遑而使命逼临促立别号以昭受命之元用新我齐民之耳目嘉与诸夏共受天休其以十一月二十三日建元为阜昌元年布告天下咸使闻知伪尚书工部侍郎郑亿年移吏部前知越州李邺知东平府伪监察御史李俦知单州淮宁镇抚使冯长宁至伪庭请行什一税法除尚书户部郎中兼权侍郎绍兴三年五月税成法豫又建归受馆于宿州招延南方士大夫军民置榷场通南北之货此非一日事今并书之 
　　癸亥礼部尚书秦桧言臣伏闻敌骑宿留江北或传迤逦渡淮欲往海州度其所长恐未必有肯舍轻骑拏舟南渡然在国家万全之计每事不得不备窃见海州入海当由东海县及淮口丁＜衤异＞马皋地分通州入海当由料角及东沙汲域陆戡地分乞下逐处取军令状湏管专一探报不得怠慢透漏候得将来平安却与优加褒赏其东沙以西金山钱塘江及秀州平江府江阴军镇江建康府对岸去处臣不能尽知乞逐一依东海县淮口等处施行免致万一误事从之日历今年十一月戊午马皋差充涟水军海场今东海巡检陆戡未知此时为何官当考 初议者以为越州三江口系通接海道之所遂命神武右军遣卒三千戍之至是守臣直秘阁陈汝锡言三江口乃平敞河地中有民居恐戍兵无以存泊兼去城止十八里请俟有警然后遣兵从之寻命以小海舟十艘付军中为斥堠 
　　甲子建康府路安抚大使吕颐浩乞益兵讨李成上曰颐浩奋不顾身为国讨贼群臣所不能及但与贼相拒不度彼巳容易轻进此其失也今兵既少衄须令且持重急遣王＜王燮＞引兵助之范宗尹曰颐浩意欲更得韩世忠兵为助上曰若遣世忠提全军往破贼有余力但敌骑尚在江北未可遽行李回曰成敢拥众跨江跳梁正倚金人南犯朝廷不能遣发大兵若陛下亲御六师移跸饶信间则成破胆矣上曰朕日夜念此不少置决意须亲往俟敌骑稍北遣世忠先行朕继总兵临之先以赏招携其众许归自新则成必易擒亦不欲多杀士众也富直柔曰圣断如此此天下大幸 
　　诏诸路守臣并许节制管内军马以中书言艰难之际事权太轻缓急无以弹压故也时所在既募乡兵往往迫县道以取钱粮扰平民以要犒设朝廷知之乙丑诏乡兵并听守令节制 
　　丙寅诏神武前军统制王＜王燮＞以本部万人速往吕颐浩军前策应 初祝友既至龚家城而滁河舟船巳尽为官司所敛友遣其徒求得余舟三柂以数千人护送出瓜步口泝流至马家渡计置渡江时滁濠镇抚使刘纲在溧阳友之舟为纲所扼及岸不得登是日友以其舟星散于岸之上下沿流十余里纲之兵不及分而友之徒已有得济者遂毕登屯于薛店纵兵掳掠焉 
　　是月宣抚处置使张浚自泰州退军兴州初我兵既溃于富平金人以所得狭西金币悉归河东帅府会张中孚赵彬送款于金又知慕容洧叛乃遂引兵而西走秦凤路马步军副总管吴玠自凤翔走保大散关之东和尚原权环庆经略使孙恂由陇关入秦与浚会金人至渭州得我情实乃入德顺军浚闻敌入德顺遂移司兴州簿书辎重悉皆焚弃浚之出师也干办公事朝请郎杨晟惇力言其不可浚不从晟惇乃求行边不随幕下及是来见浚浚稍以诸事委之晟惇言金人必欲举川秦然后归国不若引兵金洋一带俟敌骑既去然后收复川狭事乃永定浚虽不用其说然巳置狭西于度外矣起复朝议大夫知兴元府王庶亦来见浚计事力陈保秦之策众议不同庶请归持余服浚之自邠南归也将士皆散惟亲兵千余人自随其属官皆惧有建议当保夔州者参议官刘子羽曰议者可斩也宣抚司岂可过兴州一步系关狭之望安全蜀之心干办公事谢昇亦言不当远去请筑青阳潭左右四关六屯浚以为然乃劾异议者遣子羽单骑至秦州访诸将所在时敌骑四出道阻不通将士无所归忽闻子羽在近宣抚司留蜀口乃各引所部来会凡十数万人军势复振浚哀死问伤录善咎已人心粗安或谓吴玠宜移屯汉中以保巴蜀玠曰敌不破我讵敢轻进吾坚壁重兵下瞰雍甸敌惧吾乘虚袭其后此保蜀良策也诸将乃服时玠在原军食不继凤翔之民感其遗惠相与夜负刍粟输之玠亦怜其远意厚偿以银帛民又益喜敌怒遣兵伏渭南邀而杀之又令保伍相坐犯者皆死而民益冒禁输之数年然后止 中大夫致仕吴点卒点邵武人与蔡京有旧崇宁初京拜右仆射点时为太仆寺丞首求去京不乐终身以郡倅处之渊圣受禅擢知漳州遂再挂冠而卒 水贼杨华等乘船至鼎州城下声言乞招安镇抚使程昌＜宀禹＞遣孔目官刘醇持檄以往醇登舟而贼断其首鼓枻而去 群贼贺潮等数千人自郴州永兴进掠衡吉诸县至茶陵为京西制置司统制官韩京元用所败遂就招此以绍兴元年十月丁卯湖东安抚司所申增入 盗王少八掠韶惠州诸县奉议郎知惠州范漴捕其党七十余人诛之后进漴一官此以绍兴二年二月甲戌广东提刑司所奏增入 
建炎以来系年要录卷三十九 


●建炎以来系年要录卷四十 
　　宋 李心传 撰 
　　建炎四年十有二月己巳朔辅臣进呈张浚与吕颐浩书报将自蒲解进兵曲折初颐浩在相府遗浚书言近日台谏尚循旧态论事不切时务浚报之曰台谏箴规人主阙失纠弹朝廷官邪当优容之但使主上晓其意足矣范宗尹言浚此论甚善上称美久之 
　　庚午拱卫大夫相州防御使张用等言所部四十万人乞不分擘他处愿听李允文节制诏高卫率用等解围江州如能解围其张用当除正任观察使时卫已为允文所却而朝廷未知也 朝奉郎添差通判福州宇文师瑗提举福建路市舶师瑗虚中子特录之 诏自今立春日赐百官春幡胜权免俟边事宁息如旧 交趾郡王李乾德请入贡诏却之 
　　辛未尚书屯田员外郎黄龟年行监察御史龟年永福人也台部题名并在绍兴元年正月恐误 诏度支员外郎韩球速往饶州所过州县钱粮尽数刬刷别项桩管应沿江纲船不以空重并令赴饶州岸下摆泊先是李回富直柔共议移跸饶信间以讨李成乃遣球往饶信州桩积钱粮凡江湖川广所输上供悉储二郡中书舍人胡交修曰郡盗猖獗天子自将胜之不武不胜贻天下笑此将帅之责何足以辱王师中书舍人洪拟亦言舍四通五达之郡而趋偏方下邑道里僻远非所以示恢复形势卑陋不足以坚守御水道壅隔非漕挽之便轻弃二浙失煮海之利力上＜锍-釒＞争之球璜弟也时上自海道还内批取金以百计绢以千计银钱以万计人言籍籍以为费交修曰予以驭其富人主之柄也即有赐苐诏有司奉行毋示人以私上欣纳熊克小历以拟为起居郎按日历拟今年八月除中书舍人克误也 直秘阁知江州姚舜明升直龙图阁武功大夫江州兵马钤辖刘绍先领忠州剌史录守城之劳也时舜明所募迪功郎黄武免解进士张定之持＜虫葛＞书至行在诏武改初等京秩而定之为迪功郎 是日金左副元帅宗维命诸路州县同以是日大索南人及拘之于路至癸酉罢籍客户拘之入宫至次年春尽以铁索锁之云中于耳上剌官字以志之散养民间既而立价卖之余者驱之达靼夏国以易马亦有卖于蒙国室韦高丽之域者时金既立刘豫复以旧河为界宗维恐两河陷没士庶非本土之人逃归豫地故有是举小民出不意父子夫妇尽城星散哀号满道井缢者甚众寿州初得客户六十八而误报六百八人宗维不容诉于是州官驱穷民孤旅四百五十人以充数至则一例卖之莫能辨也先是中原士大夫为宗维所掠聚之云中至者无以自活往往乞食于路宗维见之畏其众也驱三千余人坑之城外熊克小历云乐寿县初得客户六十八人盖据张汇莭要所书按去年秋金已升乐寿县为寿州今改定修入 
　　壬申大理少卿张谊行殿中侍御史 御笔令孔彦舟移兵援江州赐彦舟战袍金束带银枪细甲时起复尚书考功员外郎宣抚处置使司主管机宜文字傅雱在彦舟军中因为之用乃亦进雱二官为朝散大夫 
