<!-- { "loadSidebar": true } -->
明清又云楫与桧言己必被遂愿乞泸州以为画绣至晚批出与外任遂除待制知泸州师泸南者十三年此却不然按楫奉祠遄即得郡先卭后泸明清所记不审 镇潼军节度使开府仪同三司新知明州信安郡王孟忠厚复为醴泉观使 尚书左司员外郎范浚罢知南剑州此必有故当考 宝文阁直学士提举江州太平观梁汝嘉知平江府既而殿中侍御史罗汝楫论海西道可虞乃以汝嘉兼浙江沿海制置使汝嘉兼制置在是月乙丑 右朝奉郎新知河南府仇畬复徽猷阁待制明州兼沿海制置使畬言敌情从来诡诈乘间陟险必出我不意今舟船废坏略尽望申饬州县协力赴功其或怠忽不虔从臣按劾许之 丁忧人盖谅起复左朝请大夫行司农寺丞 武略大夫威州团练使李贵升 

登州防御使贵州兵平虔吉筠诸盗招降首领百余人胁从者六千余人故有是命 
　　丁未罢建康府行宫营缮 
　　戊申龙神卫四厢都指挥使济州防御使东京副留守刘锜为鼎州观察使枢密院副都承旨沿淮制置使时敌众围顺昌已四日乃移寨于城东号李村距城二十里锜遣骁将闾充以锐卒五百募土人前导夜劫其寨至军中毡帐数重朱漆奚车有一师遽被甲呼曰留得我即太平不听竟杀之是夕天欲雨电光所烛见辫发者歼之甚众既而报都元帅越国公宗弼亲拥兵至先是宗弼在龙德宫得告急之报即索靴上马麾其众出京顷刻而集过淮宁宿一宵治战具备糗粮自东京往复一千二百里不七日而至锜闻宗弼至近境登城会诸将佐东门问策将 

马麾其众出京顷刻而集过淮宁宿一宵治战具备糗粮自东京往复一千二百里不七日而至锜闻宗弼至近境登城会诸将佐东门问策将安出或谓今己屡捷宜乘此势具舟全军而归锜曰朝廷养兵十五年正欲为缓急之用况已挫敌锋军稍振虽多寡不侔然有进无退兼敌营近三十里而四太子又来援吾军一动彼敌追及老少先乱必至狼狈不惟前功俱废致敌逐侵两淮震惊江浙则平生报国之志反为误国之罪不如背城一战死中求生可也众以为然欲求命锜呼帐下曹成等二人谕之曰吾遣尔来间事捷有后赏第如我言敌必不杀我今遣锜绰路置汝队中汝遇敌必坠马使为所得敌师问我何人则曰太平边子帅喜声色朝廷以两国讲好使守东京图逸乐耳已而遣探骑果遇敌二 

人被执乌珠问对如是乌珠喜曰可蹴此城耳遂下令不用负鹅车炮具行翌日锜行城上见二人远来心知其归即缒上敌械二人以文书一卷系于械锜取焚之锜夜劫敌寨乃初二日乙巳登城会诸将乃初五日戊申今并书之熊克小历载锜丁未会诸将盖差一日 直秘阁知庐州李仲孺为淮南西路转运副使专一应副刘锜李显忠王德雷仲军马钱粮 诏令迪功郎权虹县李讽主簿右迪功郎曹伯达并改京秩仍更转二官县尉秉义郎崔彦文监酒务承信郎陈卞并除合门祗候其余见任寄居官各转一官资以其焚天眷三年文榜抗拒金人故也时武功大夫贵州团练使司知宿州刘纲行至符离而旧守景祥以城叛武功大夫贵州刺史应天府路兵马都监王存挺身南归纲不能禁乃改知 

泗州仍知虹县隶之日历纲改知泗州在闰六月三日乙亥恐误当是前六月三日丙午 
　　己酉四川宣抚使胡世将命都统制吴璘杨政之以书遣右副元帅萨里罕约合战其略曰璘等闻之师出无名古之所戒大金皇帝与本朝和好复归河南之地朝廷每戒诸路安静边界不得生事丁宁恻怛无所不至诸路遵凛朝廷约束不敢毫发有违今监军忽举偏师侵暴疆场人神共愤莫知其故璘等身任将帅义当竭诚报国保捍生灵已毕大军约日与监军一战兵法敌加于己不得已应之谓之应兵兵应者胜璘等不为无辞萨里罕于是遣呼纽郎君以三千骑直冲我军都统制李师颜等以骁骑击之走呼纽入扶风县守城萨里罕别遣军策应不能 

胜而退师颜等攻扶风拔之生擒金兵一百七十人首领三人别遣禆将又击凤翔西城外敌寨萨里罕怒自战于北通坊列阵二十里许统领姚仲等战力破之杀获尤多先是上闻敌兵渡河以御扎赐世将令率厉将士保捍关隘有能建立奇效卓然出众虽王爵节钺亦所不吝又赐吴璘杨政郭浩田晟诏书谕旨仍命世将给付焉百通坊之捷据宣抚司申以六月二十二日得报未见本日 是日金都元帅越国王宗弼入泰和县 
　　庚戌工部尚书廖刚与外任仍放谢辞初刘昉陈渊之罢也刚言尝荐二人自代人尝于榻前引荐二人乞罢黜诏放罪刚因已致仕又自 

言有宜去者六不许会刚以事积忤秦桧右谏议大夫何铸等即共劾刚谓昉渊已力荐导独以为贤幸朝廷之有警复肆以譊譊以感绅故有是命寻以刚为徽猷阁直学士提举亳州明道宫刚放罪在四月戊辰乞致仕五月辛巳除奉祠在六月己未今联书之 徽猷阁待制提举江州太平观李弥大复显谟阁直学士致仕时弥大已卒矣 
　　壬子秘阁修撰新狭西转运使薛弼为尚书左司员外郎是日金都元帅宗弼攻顺昌府先是宗弼亲至城外责诸将用兵之失众曰今者南兵非昔之比国王临城自见宗弼见其城陋谓诸将曰彼可以靴尖趯倒耳即下令来早府治会食诸军所得玉帛子女听其自留男子长成 

者皆杀之折箭为誓以激其众平明敌并兵攻城凡十余次府城惟东西两门锜出兵应之敌又败退乌珠自将牙兵三千往来为援皆带重甲三人为伍贯韦索号铁骑马左右翼号拐子马悉以女真充之前此攻所难下之城并用此军故又名长胜军时敌诸帅各居一部众欲击韩军锜曰击韩虽退乌珠精兵尚不可当也法当先击乌珠乌珠一动则余军无能为矣时叛将孔彦舟郦琼赵荣背骑列于阵外有河北佥军告官军曰我辈原是佐护军本无斗志惟两拐子马可杀故官军皆愤时方剧暑我居逸而彼暴露早凉则不与战逮未申间彼力疲而气索锜忽遣数百人开西门敌方来接战俄以数千人出南门戒令忽喊但以短兵极力与战统制官赵樽韩直皆被数矢战不肯己锜追属扶归士殊死斗 

入敌阵中斫以刀斧至有奋手捽之与俱坠于濠者敌大败杀其众五千横尸盈野乌珠乃移寨于城西掘堑以自卫欲为坐困官军之计是夕大雨平地水深尺余锜遣兵劫之上下皆不宁处 
　　乙卯顺昌围解都元帅宗弼之未败也秦桧奏锜俾择利班师此据郭乔年顺昌破敌录修入乔年云递到御笔云云其实宰相所拟也锜得照不动至是宗弼不能支乃作筏系桥而去宗弼至泰和县卧两日至陈州数诸将之罪自将军韩常以下皆鞭之于是复以葛王褎守归德府常守许州翟将军守陈州宗弼自拥其众还汴京自是不复出师矣何俌龟鉴敌之犯我顺昌也靴尖趯城之语此岂可闻也哉刘锜实当之 

观其凿舟而沉示无去意背城借一死中求生或以神臂强弩而邀击或以刀斧入阵而奋捽卒至八字军徼利先击乌珠之谋定而铁浮屠之兵巳惧矣是役也敌欲捐燕以南弃之其孰使之畏也 
　　丙辰枢密院检详诸房文字陈正同主管官告院呈正表并罢坐与廖刚比朋变乱是非故也 是日湖北京西宣抚司统制官牛皋及西人战于京西败之 
　　戊午诏将士战死者赠官推恩如故事军士重伤不任征役者廪给终其身 右承事郎监潭州南岳庙陈鼎降一官放罢日下出门鼎权 

监都进奏院上言敌于今日败盟乃朝廷之福未败则他日之祸有不可支持愿乘此早为自治之策秦桧怒其言因论鼎藉廖刚为地求易差遣故有是命俄又送吏部以鼎知德兴县 
　　己未徽猷阁待制新都大提举川狭茶马公事张宗元提举醴泉观兼详定一司敕令宗元之官至酂阳遇敌而归故改命 感德军节度使开府仪同三司充万寿观使高世则为景灵宫使判温州主奉本州神御 是日枢密院都统制郭浩遣统制官郑建充等集鄜延环庆之兵攻金人于醴州败之复醴州 三京招抚处置使刘光世进军和州 

　　辛酉顺昌捷奏至 徽猷阁待制新知颍昌府陈橐知处州橐请追还职名不许 诏赐三京招抚司都统制李显忠所部将官拓拔忠等六人金带以尝有战功故也时招抚处置使刘光世奏显宗葬其父乞官与之费诏以赐万缗中书舍人林待聘言陛下多显忠之自归而悯其家祸不待殊功著显而置高位曩边警亟闻诚显忠竭尽之秋也而计夺于声惧形于色屈指命日以策川狭之陷安在其谋且勇兵才二千行迨宿泗什七亡之安在其得士心缗钱十万以为军资尽且复丐又三倍所求无厌必骄且望愿寝其赐从之 是日川狭宣抚司奏捷上以亲札赐胡世将曰石壁去河池不及十程料北敌有窥川之意卿须明远斥堠勉励将士要是虑常敌在先仙人关虽险切不可因循纵敌稍近也 

　　壬戌诏敌人侵犯河南已决策用兵所宜经理财用以赡军旅帅守诸司自当体国协济大计可将应见管钱物量留经费外尽数起发有能率先应办当加以擢如隐占不实必寘于法并谓在官钱物不得因缘扰民朱胜非秀水闲居录绍兴十年秦桧为相下令云举兵击敌须备犒赏计亩率钱遍天下五等贫民无得免者所歛号吉赏而兵未尝举百姓尤以未怨与此指挥全不同详见今年九月辛丑并注 端明殿学士佥书枢密院事楼炤以父右通政大夫居明卒去位徽猷阁待制致仕贾安宅卒安宅以八年正月致仕 
　　甲子命齐安郡王士＜亻褭＞权主奉濮安懿王祠祀先是琼恭惠王薨大宗正司议袭封者得武德郎士鼘朝议以其卑官不可骤拜 

乃命士＜亻褭＞焉 是日权祖管鄜延经略司公事王彦拒金人于青溪岭却之初右副元帅萨里罕既破凤翔与都统制吴璘杨政夹河而阵璘驻兵大虫岭萨里罕自登西原觇之曰善战者立于不败之地此难与争乃引去自泾原路欲趋邠于是枢密院都统制郭浩统右护军及鄜环之师在邠州三水县泾原经略使田晟遣统制官曲汲秦弼拒敌于青溪岭宣抚副使胡世将谓浩素非临行阵之人难以责成即遣彦及统制官杨从仪程俊向起郑师正曹成等分道而出与敌战蒿谷吴头麻务屯之间金人屡败留千户五人守凤翔萨里罕自将越兵攻青溪汲弼不能当战败弃青溪走世将命晟召汲斩于军前以徇彦率兵迎金人战盘堠兔耳败之金人去复还屯凤翔 

　　乙丑诏国学进士项充旌表门闾充龙泉人少养于兄洵美及长请以家资尽与其兄州上于朝故旌之 直秘阁荆湖北路提点刑狱公事向子忞罢先是江西漕司负月桩钱诏总领官曾慥劾罪子忞行部取漕吏释之慥言于朝故罢既而子忞上疏讼慥与新除左司郎官薛弼表里中伤子忞坐夺职子忞夺职在七月己未子忞再使湖北先声入境奸吏望风解印绶者数十人湖北营田旧以抑配百姓人不聊生有破产不能偿者日号诉于马前子忞为讯究其便利可行者使遵守之罢一切抑置者远近鼓舞时岳飞兼营田大使无敢忤其意者至是飞亦喜以为当然子忞按部所至立大榜于前云久负抑屈州县不理者立其下于是积年无告之冤咸得伸雪平生好论人物无所忌讳尝与胡安国 

