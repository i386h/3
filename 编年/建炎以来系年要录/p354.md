<!-- { "loadSidebar": true } -->
差使使臣以百五十人为额三年为任比旧减五十人其已满愿就外任者听 徽猷阁直学士提举江州太平观唐煇卒 
　　丙子上与大臣论事因曰朕谓进用士大夫一相之责也一相既贤则所荐皆贤矣杨愿曰陛下任相如此盖得治道之要上因论史事秦桧曰是非不明久矣靖康之末围城中失节者相与作私史反害正道壬子之后公肆挤排不遗余力然岂知人臣遭变夫岂得已上曰卿是时独不推戴异姓围城中人自然不容愿曰桧非独是时不肯雷同宣和间耿延禧为太学官以其父在东宫势倾一时士皆靡然从之以徼后福独桧守正虽延禧倾害略不为之易节桧曰臣尝闻范仲淹与其友书云致意某官为渠作东宫官不敢通书惟圣主于忠义之臣与夫失节之 

徒灼然如此诚立国之本也臣谨按范仲淹祥符末登第终真宗之世为小官自为陈州通判以至执政而薨仁宗未有子安得有东宫官桧之诞妄无稽皆此类也 尚书右司郎中林乂权吏部侍郎右司郎中钱时敏权工部侍郎 
　　丁丑秘书省著作佐郎兼恩平郡王府教授王墨卿魏元若并兼普安恩平二王府教授 司空员外郎胡涓面对乞去诸邑害民二事一曰输纳官物不销簿二曰催科輙付巡检司诏申严行下 
　　戊寅江州观察使镇江府驻劄御前游奕军统制刘宝降授果州团练使别与差遣都统制王胜劾宝擅伐民木及强剌平人充军故责之 

　　己卯诏自今太学及州县释奠先圣并令宗子侍祠用诸王宫大小学教授陈孝恭请也 
　　庚辰枢密院检详诸房文字王循友守尚书右司员外郎仓部员外郎韦寿成为枢密院检详诸房文字 
　　丙戌龙图学士知宣州秦梓为端明殿学士再任土居右朝请大夫章元崇率六邑士民诣阙借留故有是命 左朝散大夫知南康军张元礼乞免牛税一年上曰天下之物不当税者甚众如牛米柴面之类是也秦桧曰去岁浙中艰食陛下令不收米税故江西客贩俱来所全活者不可胜计元礼侯官人也熊克小历附此事于九月丙辰恐误 

　　丁亥左朝散大夫提举江州太平观黄龟年卒 国子监丞文浩面对论诸州教授与诸生难疑答问于群经宜无所不通乞自今试教授并于六经中临时取二经各出两题不拘义式以贯穿该赡为合格戊子诏礼部看详行之九月己巳依奏 
　　辛卯诏诸路州县出限归业人户其元弃田产可照者尽行给付见有人承佃及官卖了当即以官田之可耕者比仿给还先是诏限十年至是知兴国军宋时条上便民事乞宽展年限以招归业之人故有是命 
　　壬辰沂州防御使殿前司左军统制李捧特降一官坐擅遣官兵回易故也 

　　甲午大理评事黄子淳面对言自渡江以来宗室散处外州多居民间或在僧寺陶染浇薄不足上副陛下亲睦之意望依两京例于江浙湖南帅司各置敦宗院以地里远近遣居之董以宗长训以师儒庶几不致失所且获被教养悉为良善事下礼部不果行 
　　己亥权户部侍郎王鈇言常平之法本以抑兼并备水旱科条实繁其利不一有义仓和籴之储坊场河渡之入以产制役欲使平均以陈易新俾无红腐一有饥馑则开发仓廪以济艰食岂一主管官能胜其任哉建言者将欲省官而主管巳复将欲省吏而胥徒如故独罢一提举官而奸弊百出州县苟且无所畏惮封桩钱物借贷移易多致陷失凶年饥岁赈济之法漫不加省今虽隶于宪司而狱讼繁夥不能究心望复 

置提举官庶良法美意不为虚文乃命诸路茶盐官改充提举常平茶盐公事惟四川广西以宪臣淮西京以漕臣兼领仍令检察所部州有擅用常平钱物者按劾以闻四川等处兼领指挥在九月辛亥点检钱物指挥在八月壬寅今并书之 直秘阁知盱眙军沈该为淮南路转运判官兼淮南路提点刑狱公事 直秘阁淮南路转运判官汤鹏举知常州 右宣义郎干办行在诸军粮料院毕良史知盱眙军良史入辞诏加直秘阁良史除职在九月丁巳 
　　庚子给事中兼侍讲李若谷为敷文阁直学士枢密都承旨仍兼侍讲 

　　辛丑增太学弟子员二百人以国子司业严抑有请也通旧为九百人 
　　九月戊申故中大夫吕由成特赠左通奉大夫官其家二人由成尝知袭庆府死于难 
　　己酉清远军节度使建康府驻劄御前诸军都统制王德添差两浙东路马步军副都总管德既黜张子盖又并取张俊所属爱将马立顾晖而罢之俊怒诉诸朝秦桧亦忌其勇乃有是命先是德言本司游奕军隶马军司巳久乞将牙兵亲随搭材等为一军以补游奕之阙从之德遂以中军正将张振为游奕军统制振河内人敌陷两河振聚众得百余人由喜儿湾渡河直趋襄阳诣镇抚使桑仲仲以为诸军都提举李横 

代为镇抚使与振有隙振乃走板江归于解潜为潜中军统制潜召归振至行在遂隶张俊军中俊以为准备将后迁正将至是德拔用之张振事以赵甡之遗史附入但甡之称王德置游奕军在十六年恐误今且附德罢时 
　　庚戌宁州观察使殿前司神勇马步军统制王权为武康军承宣使充建康府驻劄御前诸军都统制林泉野记云秦桧任将帅必选奴才恐其有谋起兵问巳之罪故诸帅皆贪污士气不振 
　　辛亥临安府守臣张澄条上修建皇太后宅官吏名衔诏以次第赏按秦桧赐第修建官吏第一等转两官而皇太后外第第一等转一官 

更减一年磨勘桧为宰相而所拟如此可谓无忌惮之至也 
　　壬子金主亶祀天于郊先是资政殿大学士宇文虚中既为金人所用虚中知东北之士不甘应敌密以信义感发之从者如响乃与其翰林学士高士谭等同谋欲因亶郊天就劫杀之先期以蜡书来告于朝欲为之外应秦桧拒不纳会事亦觉虚中与其子直显谟阁师瑗皆坐诛阖门无噍类虚中死年六十八此以虚中行状及其家诉理状参修行状又云秦桧怀奸无状且忌公功在巳上缴还蜡书当求他书参考李大谅征蒙记云都元帅乌珠回师忽乘诏报宇文国相连中外官守七十余员欲乘边事未息及迁都之冗谋反幸得万户司寇沃赫先告首捕获 

宇文等请帅暂归议事王大观行程录所云亦同二人皆北人益知虚中死节无疑也虚中淳熙六年十月戊午赠开府仪同三司谥肃愍开禧初加赠少保赠师瑗宝谟阁待制 
　　甲寅起居舍人钱周材权尚书刑部侍郎国子司业严抑权工部侍郎时将遣二人出疆乃引对而有是命既而二人以巳见请对周材乞命诸路宪臣察刑狱冤滥抑乞禁止沿江米税从之二人以见入对在十月癸酉周材所奏以甲戌抑奏以丙子行下今联书之 
　　乙卯左朝议大夫陈桷知襄阳府 

　　丙辰诏诸路安抚使见带待制以上者所举京官状理为职司从吏部请也 
　　辛酉以钱周材为贺金国正旦使合门祗候俞似副之严抑为贺生辰使合门祗候曹涭副之 敷文阁直学士枢密都承旨兼侍讲李若谷进兼侍读起居郎赵卫兼侍讲 
　　甲子夜太庙旁居民遗火乙丑上谕大臣令于庙左右各撤屋二十步以备不虞 
　　丁卯侍御史汪勃请以给舍看详到裕民事目令监司镂板散下州县使民通知仍劾其稽违从之 福州观察使知合门事王公亮卒以 

奉使之劳特赠庆远军节度使 
　　壬申武经大夫吉州剌史合门宣赞舍人赵瓌知合门事 
　　是月集英殿修撰福建安抚使薛弼始至福州时福建群寇未平本路钤辖李贵领兵讨管天下贵失利为贼生得有殿前司后军统制官张渊在本路措置盗贼自为一所或语弼事恶二三盍请以措置所隶帅司弼不从曰惟和则可以济事先是旧帅莫将尝乞招游手为效用及将移镇而转运司以军湏浩瀚申枢密院言闽中人勇于私斗怯于公战此等游手易聚难散虑贼平之后官军既还或能为过亦未为便遂下 

安抚司共议弼以为广东副总管韩京每出必捷正以所部多土人今本路素无此等故连年受弊弼又谓前守赣上有武翼郎周虎臣成忠郎陈敏各有家丁数百人皆能战比之官军一可当十乃辟虎臣为本路将官敏为汀漳巡检皆从之所请虎臣开封人敏石城人也弼遂减取二人家丁日给钱米责以捕贼期于必灭与漕司合奏选一千人号奇兵诏可自此岁费钱三万六千余缗米九千石而草寇遂平 河决李固渡金主亶调曹单拱亳宋五郡民修之民有田一顷者出一夫不及者助夫之费凡二万四千夫五旬有四日而毕 
　　冬十月按是月癸酉朔甲戌大理评事环周面对乞戒州县自今毋得令保正副日书卯历诏监司觉察 

　　乙亥上书秦桧赐第书阁曰一德格天之阁遣中使就第锡宴仍赐桧青罗盖涂金从物如蔡京王黼例熊克小历在九月盖误桧言不敢上辜恩赐欲什袭珍藏以俟外补或得归休用诸国门之外上优诏谕之吕中大事记我高宗之待桧既赐之相第又赐之家庙祭器既赐之画像赞又赐之一德格天之阁六字而孙三人尚在襁褓并赐之三品服果何负于其臣而桧忍于负其君如此此桧之罪所为上通于天万死而不可牍也 
　　丙子端明殿学士签书枢密院事兼修玉牒兼权参知政事杨愿提举江州太平观职名仍旧时侍御史汪勃言愿之过愿闻引疾丐免章 

五上乃有是命熊克小历云杨愿自请罢按汪勃论韩公裔章＜锍-釒＞云公裔素与愿交通臣尝具＜锍-釒＞论列今愿既云云则愿盖为勃所击也此月辛卯王言恭文浩放罢明年二月辛丑韩公裔与任外宫观皆与此相关 
　　戊寅右奉直大夫新通判昌州魏彦昌除名昭州编管彦昌故省吏也侍御史汪勃论其在绍兴初交斗宰执以致纷纷既获幸免而不悛其恶故窜之 
　　癸未敷文阁直学士枢密都承旨兼侍读李若谷充端明殿学士签书枢密院事寻兼权参知政事 

　乙酉左朝议大夫知婺州吴表臣复敷文阁待制 直秘阁知潭州刘昉言武岗军猺人杨再兴父子自建炎中侵占省地几二十年近准御前处分令昉措置遂遣安抚司干办公事王历谕以祸福愿还省地及民田共六十余亩已召民归业欲乞永免赋役从之历＜日奂＞弟也明年四月壬寅推恩降授均州观察使范讷卒于夔州丙戌遗表上上曰讷庸人也朕尝识之全不知兵今既云亡可复一官乃复昭化军承宣使 
　　戊子宝文阁直学士提举亳州明道宫晏敦复卒于明州方议和之初敦复力拒屈巳之非秦桧患其不附巳使腹心之人啖敦复以利曰 

公若曲从两地旦夕可至敦复曰吾终不以身计而误国家况吾姜桂之性到老愈辣请勿复言桧卒不能屈上尝面谕曰卿鲠峭直言无所间避可谓无忝尔祖矣 
　　己丑左朝散郎新国子监主簿余尧弼充敕令所删定官尧弼上饶人也 左承事郎杨偰守国子监主簿偰存中子举进士及第故擢之 左朝议大夫虞祺复为潼川府路转运判官祺初见绍兴四年祺历漕夔潼方时军兴诸道以聚歛为先务惟祺所至晏然不扰 
　　庚寅主管马军司公事田晟请给军器上曰戎器久不用则易蠹令善用之又进呈镇江军中秋教武艺出格人上曰师不可不素练 翰 

林学士承旨兼侍讲提举秘书省秦熺再乞避亲且言今国信巳行别无撰述文字御笔除熺资政殿学士提举万寿观兼侍读恩数视执政位李若谷上熺请班其下从之翊日上谓桧曰熺出朕亲除可谓士人之荣也熊克小历于此书熺除知枢密院事力辞盖误 诏宰执给使授官转至保义郎许理为官户 
