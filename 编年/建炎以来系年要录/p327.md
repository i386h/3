<!-- { "loadSidebar": true } -->
　　乙酉虚恨蛮王历阶诣嘉州乞降历阶既犯边获寨将茹大猷以去提刑司调兵防扼所费不赀连年不能讨大猷因以利啖之去年春历阶款塞求降不许至是复申前请守臣邵博言于宣抚司以便宜补历阶进武校尉令还大猷等且遗以包带茶彩命王士安者往促之历阶遣其子阿帕蛮将军叶遇等送大猷归州令右宣教郎知峨眉县梁端即境上波恩神祠折箭歃血与盟而去历阶归其出没抄掠如故熊克小历 

称知峨眉县梁端修误也盖日历载嘉州所申寻牒知峨眉县梁端修武郎权知中镇寨曹慎修示以恩威而克误以梁端为端修耳 
　　丁亥江西兵马都监程师回引兵至桂阳监之临武峒讨贼徒欧幼四等破之先是宜章峒民骆科反事见去年十一月朝廷命统制官郝晸以所部讨科降之其徒欧幼四复率余党数千人据蓝山县掠连道二州枢密行府遣参议官史愿将师回往捕至是始平 
　　戊子监察御史胡汝明为殿中侍御史 魏良臣等辞行 
　　庚寅上谓宰执曰凡事必熟思而后行朕今三十五岁而发大半白盖劳心之所致也秦桧等曰陛下圣明天纵而又审思若此必无过举 

矣 右从事郎徐百禄秉哲子也尝为海盐县令上以秉哲故黜之至是资政殿大学士张守资政殿学士李光等六人举百禄改京官吏部奏百禄尝犯私罪笞取旨诏皇族未归秉哲之子百禄勿令出官 
　　辛卯龙神卫四厢都指挥泸州军承宣使御前统制刘宝卒按此乃淮东军中刘宝也上闻其死为之一日不食特赠检校少保宁武军节度使宝加赠在二年五月丁巳 
　　癸巳扬武翊运功臣太保枢密使英国公韩世忠罢为横海武宁安化军节度使充醴泉观使奉朝请进封福国公世忠既不以和议为然 

由是为秦桧所抑至是魏良臣等复行世忠乃谏以为中原士民迫不得已沦于域外其间豪杰莫不延颈以俟吊伐若自此与和日月侵寻人情销弱国势委靡谁复振乎又乞俟北使之来与之面议优诏不许世忠再上章力陈秦桧误国词意剀切桧由是深怨世忠据赵雄撰世忠神道碑增入碑在除枢密使之前误也自敌渝盟之后未尝有使到今移于此庶不抵啎也言者因奏其罪上留章不出世忠亦惧桧阴谋乃力求闲退遂有是命世忠自此杜门谢客绝口不言兵时跨驴携酒从一二童奴游西湖以自乐平时将佐＜罒干＞得见其面云熊克小历于此又书韩世良罢管军奉祠加承宣使此事在今年四月克盖误也 右朝奉郎干办行在诸军审计司周公彦为监察御史 

　　是月金人陷濠州 商州安抚使邵隆及金人所命知狭州郑赋战克之复狭州 起复川狭宣抚使胡世将图上右护军都统制吴璘剡湾克捷之状且言臣询究众论皆谓璘之此战比和尚原杀金平论以主客之势险易之形功力数倍据捉到蕃人供金国中称璘有勇似其兄之语臣猥以书生误膺重寄不习弓马不谙行阵上赖朝廷指授璘等为国宣力川狭用兵以来未有如此之胜臣不敢缄默伏望圣慈察璘智勇冠军优与迁擢以为尽忠许国之劝又奏本司都统制杨政焚荡敌寨十余处亲率劲兵与萨里罕迎敌敌众败去致不敢并力熙秦委是宣力枢密院都统制郭浩于狭虢等处攻却敌寨并皆获捷牵制敌军不致并力秦凤并乞优异推恩乃赐璘等诏书奖谕密赐世将黄金二百两 

茶药有差初三将之并出也璘复秦州捷剡湾政下陇州破岐下诸屯浩取华虢二州入狭府有破竹之势世将亦遣要约狭西河东忠义首领数十愿为内应而金人约和于朝廷秦晋之人殊惜之三将归解严第功于是统制官姚仲王彦向起各落阶官仲彦为华虢两州观察使起为邵州防御使 
　　十有一月按是月乙未朔丙申权吏部尚书兼侍读资善堂翊善吴表臣落权字 中书舍人兼实录院修撰朱翌罢以言者论翌顷以謟事吕本中荐之赵鼎若以翌为可恕则小人之党日炽故也 右谏议大夫万俟禼言宗正丞邵大受禀性阴险每闻朝廷一有除擢则怒形于 

色浮言无稽短毁百出诏罢之 右中散大夫提举江州太平观李迨复龙图阁待制知洪州上览除目曰迨能吏肯以身任怨不恤人毁誉朕深知之但北州寄居多必有造谤者不可不察也治道无他但不以毁誉为贤否常核实以行赏罚则治道成矣齐威王封即墨而烹阿齐大治盖知核实伪而不徇毁誉空言也 
　　丁酉上曰唐太宗除乱比汤武致治几成康可谓贤君矣然夸大而好名虽听言纳谏然不若汉文帝之至诚也人君惟至诚临下何患治道之不成哉秦桧曰文帝虽至诚而少学太宗虽问学而未诚犹可以扬名于后今陛下至诚问学度越二君则尧舜三代何远之有 

　　戊戌言者请补试州县小吏仍许告吏罪使补其阙以惩吏强官弱之毙上谓宰执曰此说若用则相告讦而州县扰矣治天下当以清静镇之若妄作生事乃乱天下非治天下也昔人有言省官不如省事省事不如清心朕尝躬行此语顾谓秦桧曰边事既息可以弭兵卿为相亦当效曹参之清静也 拱卫大夫忠州防御使曹勋知合门事左奉议郎新通判利州程敦厚召试馆职以其上书言事故也敦厚之书曰臣闻建大功者不谋于俗排大难者不计以时夫大功非达权而不能济大难非欲速而可以平昔之执事者茍不达权则劝陛下正名弗屈而不恤其祸茍为欲速则劝陛下长驱疾战而不量其力否则首鼠畏避徇群枉而昧至当则又莫为陛下毅然出身以任其责今陛下除骄抗之害而 

强场肃致安靖之福而朝廷遵制兵之命在我而悉收其用欲和之利在敌而决保其成有四可为之势愿陛下应之以定而不回夺于俗持之以久而不促迫于时则大功立矣敦厚又遗秦桧书言桧见几似颜子任重似伊尹桧大喜之令赴都堂审察遂召试以为秘书省校书郎敦厚先见绍兴七年二月其除校书郎在今年十二月己巳今并书之 
　　己亥左太中大夫参知政事兼修实录范同罢同始赞和议为秦桧所引及在政府或自奏事桧忌之右谏议大夫万俟禼因论同贰政之初首为迁葬之议自信州至建康调夫治道怨嗟藉藉近朝廷收天下兵柄归之宥密而同辄于稠人之中贪天之功以为已有望罢其机务诏 

同以本官提举西京嵩山崇福宫 资政殿学士提举临安府洞霄宫李光责授建宁军节度副使藤州安置言者论乃者二使之还敌示欲和之意于国体无损而光乃阴怀怨望鼓倡万端致会稽之民扶老携幼转徙道路连日不止乘时诽讪罪不可赦秦桧进呈上曰司马光言政之大本在于赏刑朕于光辈闻其虚名而用之见其不才而罢之逮其有罪而责之皆彼自取朕未尝有心也若用虚名而不治其罪则有赏无刑政何以成譬之四时有阳无阴岂能成岁乎乃谪光岭表令绍兴府日下遣发枢密院差使臣一员伴送 
　　辛丑中书舍人王鉌兼实录院修撰 尚书仓部员外郎阎彦昭罢以右谏议大夫万俟禼言近朱翌邵大受被黜彦昭驰书密报范同故 

也 是日金国都元帅宗弼遣魏良臣等还许以淮水为界岁币银帛各二十五万匹两又欲割唐邓二州因遣其行台户部侍郎萧毅翰林待制同知制诰邢具瞻审定可否绍兴讲和录金元帅上第三书皇统元年十一月七日皇叔太保尚书左丞相兼侍中都元帅领行台尚书省魏国公致书时寒想惟安善近魏良臣至伏辱惠书语意殷勤惟命是听良见高怀昨离阙书亲奉圣训许以便宜从事故可成就此计也本拟上自襄江下至于海以为界重念江南凋毙日久如不得淮南相为表里之资恐不能国兼来使再三叩头哀求甚切于情可怜遂以淮水为界西有唐邓二州以地势观之亦是淮水北在所割之数来使云岁贡银绢二十五万两匹既能尽以小事大之礼贷利又何足道止以所乞为定又 

云淮北京西狭西河东河北自来流寓在南者愿归则听之理虽未安亦从所乞外有燕以北逋逃及因兵火隔绝之人并请早为起发今遣昭武大将军行台尚书户部兼工部侍郎兼左司郎中上轻车都尉兰陵县开国伯食邑七百户萧毅中宪大夫充翰林待制同知制诰兼右谏议大夫河间县开国子食邑五百户邢具瞻等奉使江南审可否其间有不尽言者一一口授惟详之既盟之后即当闻于朝廷其如封建大赐又何疑焉少礼物具于别副隆冬切冀顺天慎卫眠食专持书奉答不宣先是有举人献策于宗弼者宗弼用之盱眙龟山造舟为梁引兵深入东过临淮南至六合西临昭信昼夜不绝至是军食不继士皆饥苦又闻王师将涉江而北宗弼大惧乃遣毅等与良臣偕来焉李大谅征蒙记云 

皇统元年副元帅乌珠诛都元帅达兰以割河南还大宋有逆谋提师过江复取河南四年回师谓南北行府三帅曰吾近因国有叛臣结连南宋自领兵东伐问罪宋国大军至亳郡由庐越淮桥道阻遏车骑吾心荧惑未决忽淮阴二进士远来献陈平宋国策时吾急遣龙虎阿勒巴二帅探路先行韩常周棨骑兵至淮上吾入盱眙疑有重兵把路龙虎遣使报曰淮南无一人一骑为备已遣五千骑越淮分守盱眙龟山把截水陆两势造桥吾大喜昼夜兼行至淮上果桥成六座分步骑径济淮源上据运河摆布斥堠细观南耗东过淮阴南至六合西临昭信昼夜不绝吾因观宋室新立龟山城寨临淮之势就山为隘若此聚粮屯兵此地据守吾虽铁心未可轻举但见空壁吾心自持宋室空有建城立势之心 

而无聚粮据守之法又观二进士所陈图策淮南路盱眙之楚州行路窄隘左有长淮右临河渠粮道遥远有过邵伯至山阳人骑回惟是获到菱实鸡头莲子闻诸军不避寒酷踏泥打冻决池涸港掘藕拾菱寻鱼摸蚌又宰杀骡驴相兼为食诸军饥苦之声不忍闻但虚心宽谕而巳又诸将士云辎重俱尽有食奴婢者又多言南军不测要回淮上惟吾心所料南宋既修起盱眙此乃据山临水大利之势尚无守法措置安有智谋就吾敌也决无渡江之理吾独与萧平章计义大言檄书于宋若从此约请诣辕门计议如敢违拒水陆星电越江萧平章南去吾视诸军饥心嗷嗷忘失昼夜龙虎阿勒巴言若南宋受檄犹得半军回若宋军渡江不击自溃王曰尔论正与吾心同吾西望粮音南听萧信心神不宁如 

此月余忽萧平章跃骑走报不觉喜感天神与南使同来议止淮为界誓约己定南使回吾班师回泗集军马辎重骡马依稀四分奴婢十中无六惜哉军机至此而不能决若能决无一人一骑得回也吾私心用智但一檄书下遂取捷乃万世不传之上策按大谅所云可见金人势穷力竭之实今并附此庶几可考 
　　壬寅诏以四立日就行在权宜设位祭五福太一用礼官请也先是议者欲建太一之祠礼官难之乃有是议焉 尚书吏部员外郎施钜秘书郎李益并为监察御史益长沙人与钜皆中丞何铸所荐也 

　　乙巳拱卫大夫贵州团练使颜孝恭知随州 诏吏部侍郎魏良臣就充接伴使以中书言金使萧毅已过界也毅等过江揭旗于舟大书江南抚谕右朝散大夫知镇江府刘子羽见之怒夜以他旗易之翼日良臣见旗有异大惧力索之且以语胁子羽子羽曰吾为守臣朝论无所预然欲揭此于吾之境则吾有死而己请不己出境乃还之此据张栻撰子羽墓志附入 
　　丙午诏通问副使王公亮先赴行在奏事拱卫大夫忠州防御使知合门事曹勋充接伴副使 
　　丁未给事中程克俊兼权直学士院 左太中大夫范同责授左朝奉郎秘书少监筠州居住时右谏议大夫万俟禼论近会稽之民以李 

