<!-- { "loadSidebar": true } -->
　　辛巳左朝请大夫主管台州崇道观王傅知建州用左正言王淮荐也 降授右通直郎新通判福州林珦知黄州 
　　壬午邵州防御使向超落致仕知文州司农少卿总领四川财赋许尹荐超年未六十筋力不衰堪任将帅故复令出守 
　　癸未封永康县主为永嘉郡主主琼王仲儡女适权知合门事张抡 
　　甲申右承务郎赵益为右承奉郎益鼎孙也用其祖在相位时所迁官乞回授权吏部尚书洪遵奏比附战功人身亡许收使特迁之 
　　乙酉太常寺主簿李浩面对时杨存中权宠日盛浩为上言存中恩宠太盛婴儿过饱恐非其福上颇感其言此据朱熹撰浩行状修入存中明年二月甲寅就第 大理司直陆禋为太府寺丞禋为汤思退所厚以祠官理考改京秩论者非之 初殿前司遣将官往建昌军招兵五百人诏守贰同领其事及是招足守臣杨师中等减磨勘年有差 
　　戊子权尚书刑部侍郎黄祖舜试给事中 大理少卿张运权刑部侍郎 
　　壬辰诏诸军出戍战守军校天寒暴露各赐帛一匹 
　　乙未左朝请郎知黎州冯时行言本州税米并无正色每石理钱引十三千重困民力已令百姓充土丁者每石输八千不充者输十千乞为定直又乞禁官吏诛求土丁红桑影木酥果之属其应干互市物货仍不许见任官收买皆从之时行为人廉正而用法颇严前是夷人入州互市者率肆横难制至是詟服 
　　丙申诏内外诸军毋得招收放停之人如违将佐重行责降 直敷文阁福建路转运副使王时升言到官才一考撙节到浮费三十万缗乞以其半代民输旧欠钞盐钱执政言恐合旌赏上曰漕臣能节约妄用而代民输理宜褒录第恐他路闻之妄认以为羡余侵渔百姓可俟其政绩有闻与升职名后旬日乃徙时升两浙转运副使时升益都人纲子已见 
　　丁酉池州驻劄御前诸军都统制李显忠请令诸军屯田上谓大臣曰此事可行然湏先立规模如括田市牛立庐舍给粮种置农具之类悉有条理乃可施行两三年间且尽兴地利使之岁入有得则不劝而耕矣 
　　戊戌侍御史汪澈言伏自陛下更化励精以来进贤退奸兴利除害汲汲孜孜求治如不及而辅相未得其人如汤思退犹得偃然在群臣之上而秉国钧欲逃折足覆餗之讥难矣臣谨按思退本无器识更乏忠亮徒以工骈俪之文尝缀科目饰谀言以奉秦桧用选举而私秦埙夤缘超躐径跻枢近自桧之死一时支党悉从贬窜而思退独得漏网陛下以其外若纯笃而不知其中实佞邪偶因乏人遂至大用制下之日人人骇愕为相以来亦三阅岁矣曾无一善之可称一事之可纪其任情率意凡所施为多拂公论且匿名迹远权势此大臣之事也思退则蔑视同列擅威福以吝权恩欲归已怨使谁当此大臣之事也思退则专市私恩务姑息以媚下清俭化俗此大臣之事也思退则贪鄙无嫌至于受三衙之馈裁抑权幸此大臣之事也思退则脂韦固宠至于结近习之权孔子曰鄙夫可与事君也与哉其未得之患得之既得之患失之苟患失之无所不至矣若夫望轻不足服士夫则众怨并兴德薄不足理阴阳则天戒垂示闻边鄙之报则相顾而无谋睹将帅之骄则制驭之无术祖宗法令或废格而不用臣寮章疏多沉抑而不行曾何忠国而为民率皆背公而植党如此等事未可缕数久玷钧辅物论沸腾岂惟有妨贤路实亦深负陛下所以委任责成之意欲望早赐罢黜以快中外之望 
　　己亥武泰军承宣使添差两浙西路马步军副都总管王安道令再任右朝散郎直秘阁充两浙转运司主管文字王悦道主管台州崇道观 
　　庚子殿中侍御史陈俊卿入对上奏曰臣伏见十月癸亥日方过中天无云而有雷声人情骇异臣窃谓变不虚生当有任其咎者及观本朝庆历八年京师一日无云而震仁宗皇帝谓张方平曰夏竦奸邪天变如此亟命草诏罢之今日之应其陛下之大臣乎宰相代天理物共天位治天职食天禄若得罪于天必示警戒雷比之号令君道也云从龙之物臣道也今以阳气潜伏之时无云而雷是臣怀奸而乖其志于君君震怒而发隐慝于臣天变昭然与庆历之事若合符契臣谨按宰臣汤思退挟巧诈之心济倾邪之志本由章句荐历要涂专于狥私素无人望观其所为多效秦桧盖思退之致身皆桧父子恩也始以掌文衡曲意取其子孙缘此汲引以致政府桧死熺逐值更化之初四方贤才号召未至陛下姑且留之不旋踵而汤鹏举为御史二人素通谱系鹏举首鼠顾忌网漏吞舟而思退且结约贵近诡秘其迹自是安若泰山寖登辅相而敢肆意矣思退起于微官即登秦氏之门一时耆哲略无识者自居相位惟务招延亲党佐其羽翼昵近小人以为心腹盗名器而行以私恩假国权而倾摇同列有大议论则皇皇而无谋每临事机则迎合而自固其负宿望者阳交而阴沮之其不附己者中伤而决去之曲庇豪强驯致纪纲不振多为回护暗使风宪不立土木云扰于乡郡贿赂辐辏于私庭每月俸金则便会于他邦而强买良田戚属门人则密讽于太学而屡玷优选奸伪万状外示人以不疑巧设机阱阴伺间隙臣恐太阿之柄倒持窃弄无所不至也然其罪恶未若桧之甚者以台谏不由其门未兴犴狱连搢绅之祸耳自张孝祥王希亮邵大受方师尹祝公达沈介之去自知寡助每愤惋不平刘宝之罢兵柄以迫于众议而思退先与之通书若不得已刘锜之召为管军公议惟允而思退密使人迎谒于前路欲收其恩身为首相四海具瞻而举动大率如此正尧代之共工鲁邦之少卯有夏竦之奸邪而无其才术臣备位耳目之官况睹天变苟循默隐忍是为旷职伏望陛下赫然震怒寘之典宪上以合仁宗皇帝之威断下以快天下之公言 编管人前右朝请郎王彦傅死于靖州 
　　辛丑右正言王淮入对上奏曰臣谨按宰臣汤思退初无素望可服时流偶以文词侥幸科目其于人事之终始道德之指归未尝深讲而熟闻也因缘秦桧引之要涂年除岁迁致位公宰忘事君之大义昧经国之远猷窃弄威权动循覆辙有识之士固已寒心而乃进用匪人习成朋比排斥异己公肆诞谩英俊沉于下寮耆老遗于散地故其所得非一时柔佞即桀黠亡耻之徒相与推挤黩乱名器虽布满中外适足以养成祸胎不闻其长虑却顾为国家建久安之策成长治之业命令出而輙更官吏除而数易假封驳以行其意嫉风宪以沮其言妄作聪明陵轹同列小遇事机则相顾变色莫知所为尚能持危扶颠如古之所谓大臣者欤凡此皆其小智自私学未知道物我之心既胜爱憎之情遂迁黑白纷然而方寸乱矣岂不上负陛下委任责成之意哉臣身受异恩职司言责睹栋梁之将挠知鼎足之必倾缄默以居咎将安在輙采至公之论上干不测之诛伏望特垂英断将思退亟赐罢免博选耆德以亮天工臣不胜大愿 右谏议大夫何溥言臣伏见宰臣汤思退本无学术粗习辞章容悦诡随偷合取宠十余年间不出国门而至两地当陛下更化之初凡向时阿附之徒斥逐殆尽而思退以雅善结托免于司败之诛因缘推排遂至宰辅不务改心易虑以惩往失而阴用其术以箝制天下之士凡不附己者必托他事以中伤之而其所恃腹心之人往往分布要地缴驳推行惟意所欲间有同列稍或异议则多方挤排迄去而后已寻常差除虽筦库之卑例先招致款曲密谕使知归恩之地于是朝士靡然从风莫不奔走其门而不顾其他专权自恣擅作威福本原浸大末流滥以致溢自非任言责者与之抗衡立敌时有以折其萌芽则人主之势几何不孤立而无助邪夫宰相以用人为职要当以天下人才为心贤能所在何间疏戚今思退动怀私意必自己出耳目所及其能几何故便佞轻缓之徒委曲傅会阴有荐导其言必行由是小人成群布于中外而州县之间被其毒者多矣若夫忌嫉言者甚于仇讎凡所建明故作沮格至戒饬版曹不得关报时事近有奸臣献间疎台谏之策大合其意虽奴才鬼质亦以侍从处之察其自任之专加以用人之失使久在相位其害将日甚于一日真贤实能亦何路以自进哉伏望圣明洞照其情骏发英断亟赐罢黜以开贤才之路以除祸乱之本以快天下愤懑不平之气则君子道长有德汇进而朝廷之势尊太平之基立矣 太府寺丞陆禋罢右正言王淮论禋初乏寸长惟以医术游士大夫之门汤思退以其治母疾有瘳擢致丞列渎乱流品闻者骇愕望赐罢免故有是命 从义郎合门祗候种浤知永康军浤自陈师道之子别无人食禄故除之 
　　癸卯权户部侍郎兼权知临安府钱端礼入见上言近制初除从官许论荐人才以备擢用窃见左朝散大夫邵知柔敦朴重厚清介诚实博通古今邃于学问左奉议郎魏杞力学能文议论方正事亲孝居官廉左朝请郎吴芾奋自儒科晓畅吏事守正不挠才力有余知柔见知袁州杞知泾县芾见持服乞俟任满服阕日召赴行在量才录用从之杞寿春人也芾仙居人已见 待御史汪澈殿中侍御史陈俊卿言臣等闻易曰大君有命开国承家小人勿用必乱邦也古先圣哲立言垂训必以小人为戒以其蔽明害治怙势招权故去之惟恐不亟臣等近日论奏汤思退乞寘之典宪圣度宽宏未赐威断臣等因读唐史陆贽奏议见贽反复论裴延龄奸蠹其言君子小人之际甚详而明至谓延龄其性邪其行险其口利其志凶其矫妄不疑其败乱不耻臣等谓此数语正为思退设真小人之雄也思退初居政府时秦氏既败朋附扫迹独思退在焉时有语曰知不知问进之会不会问思退进之乃思退字盖甚言其秦党而得免窜逐也自登宰辅政由己出同列莫敢与之校如王纶贺允中稍不诡随则多方抑之终以睚眦不协或称疾或挂冠而去大抵小人胜也明扬人才宰相之职思退则不然己所喜者立致青云己所恶者如视秦越以朴厚为山野以巧佞为才能专恣自用动有猜妒之心如孙道夫蜀士也虑荐其乡之人则黜之远郡叶谦亨其所爱也以别为知己所称则怒而补外故正人端士耻登其门而一时躁竞侧媚之徒摇尾而希进错列中外气焰薰赫方以类聚无足怪者至若每有差除之人则必预延至私第密以告之权贵之家或有干请则阿意曲从惟恐少忤激赏等库皆用其平日所私之隶使命出疆必荐其亲旧苞苴之辈王曮窜逐之罪人也以其同类遇所遣亲密人来致书思退必呼入宅堂委曲问动静而致意焉不知果欲何所为哉凡有举措率背公营私擅权植党欺罔君上凌玩搢绅是以唾骂形于里闾之谈嘲笑见于俳优之语昔唐周墀入相韦澳曰愿公无权爵赏刑罚人主之事公无以喜怒行之俾庶官各举其职天下治矣乌用权今思退反是原所以陷溺其心者由秦氏也故臣等复以小人论之伏望早赐处分臣等不胜拳拳愤激之至 右谏议大夫何溥右正言王淮言臣近上章论列宰臣汤思退植党营私怀援迷国乞赐罢黜俯伏俟命未蒙施行仰惟陛下体貌大臣务全恩意使之自图进退曲尽始终然以思退之在相位颛权自恣擅作威福箝制天下大率效秦桧所为台谏交章犹未足以当其罪恶谓朝奏暮斥庶几少快天下之望岂可以大臣罢政常礼遇之使得从容于去就之间哉汉法丞相不胜任使者奉策即时布衣出府免为庶人有他过则乘栈车牝马放归田里今思退之罪恶暴著如此盖不止于不胜任及他过而已而陛下待之之礼太过此中外所以未喻而臣等所以惶惑而未能自定也况思退平时诡谲动輙任数窃恐迁延顾望别生事端欲望特发宸衷早赐斥逐使观听释然而无疑天下幸甚 
