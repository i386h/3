<!-- { "loadSidebar": true } -->
戊辰邦昌召侍从官议事晚降手书曰以身徇国尝为质于军前忍死救民姑从权于辇下幸外兵之悉退方初志之获伸载惟遭变之非常本以济图于有永今则保存九庙全活万灵社稷不隳衣冠如故奉迎太母实追少帝之玉音表正万邦犹假本朝之故事盖以敌方退舍师未渡河尚虞殿后之师或致回戈之举据今间探渐已北辕既祸乱之稍纾岂权宜之敢久延福宫太后宜遵依钦圣宪肃皇后诏旨上尊号曰元祐皇后入居禁中缘未审康邸行府所在军国庶务不可旷时恭请元祐皇后垂帘听政以俟复辟予位冡宰实总百工誓殚朴忠以辅王室惟天心之悔祸启帝胄之应期二帝虽迁赖吾君之有子多方时乂系我后之在斯邦其永孚于休予亦有辞于世是书既出中外大悦追还诸路赦文并毁所立宋太后手书不用秦湛回天录云三月二日延宁宫火元祐皇后彷徨无所归步入相国寺中前军器少监孟忠厚家三月末女真有去意吕公即谓邦昌曰宜速尊崇元祐太后邦昌乃定议上尊号曰元祐皇太后四月四日闻张邦昌手书乃改曰宋太后吕公曰此事发端于予若云宋太后则人心疑惧必以予谋为非遂以疾在告不与其事是晚孟忠厚密携邦昌上元祐皇后劄子来具述复兴之事乃知前日之事或有教之者畏偪故也五日元祐皇后入居延福宫吕公又启邦昌归政事邦昌曰以军退未远欲俟别日吕公曰时不可失至九日申未间遂召百官太后以是日入禁中权门下侍郎吕好问步自紫宸殿趋延福宫白元祐皇后言不当谦逊以济大计有司以仪卫进后入宫邦昌率从官迎拜于道元祐皇后以尚书左丞冯澥为奉迎使权右丞李回副之又遣兄子权卫尉卿忠厚持手书遗王汪伯彦中兴日历丁卯谢克家来归玉玺孟忠厚赍太母手书至王受宝读书讫居二人以客礼耿延禧中兴记云克家忠厚同赍大宋之宝来上按太母书中有百辟建言请权听政之语则忠厚出京当在戊辰后不应丁卯已至济州况忠厚与澥回同受命而澥回以壬申出京城丁丑方至帅府则忠厚亦当相踵而至今从实录附注济之父老请王即位于济州幕府群僚耿南仲等会于麟嘉堂议未定宗室承宣使仲综等曰汪伯彦中兴曰历作中综实录因之按仲综后知大宗正事而卒伯彦所记字误今从耿延禧中兴记昔晋安帝蒙尘大将军武陵王遵承制行事今二帝北狩王不当即位宜衣淡黄衣称制不改元下书诰四方参议官耿延禧高世则引唐肃宗故事折之仲综议屈会副元帅宗泽言邦昌久在敌中范琼亦是草泽中起恐其阴与敌结未可深信南京乃艺祖兴王之地取四方中漕运尤易又有自敌寨脱归者道二帝语云可告康王即大位为宗庙社稷计王恸哭由是决意趋应天汪伯彦中兴日历云有自敌寨遁归者衣里蜡书上皇御笔二字曰即真谨按玉牒所书上皇御笔乃八字曹勋所进北狩闻见录甚详伯彦误记也钦宗实录四月戊辰曹勋自河北军前窜归诣大元帅府进太上皇帝御衣上有御劄曰可便即真来救父母此尤差误勋以五月离燕山府七月至南京李纲建炎进退志中亦载此事与勋所录同史臣承伯彦之书不深考耳二帝圣语见耿延禧中兴记今年四月癸亥及七月丙辰所书可参考仲综潞恭宪王后滕康孝王宗旦子也潞王元佐生平阳恭懿王允升允升生宗旦 
己巳权知枢密院事兼权领尚书省王时雍权门下侍郎吕好问权中书侍郎徐秉哲权尚书右丞李回权同知枢密院事吴幵权签书枢密院事莫俦奏乞各还旧职奉面旨依仍且兼权见领职事实录己巳王时雍等六人皆请罢权领三省枢密院职事元祐皇后不许按邦昌虽以初九日降手书而后十一日始听政史臣误也今从伪楚录于是时雍撒盖去韀呵从稍减幵俦又请免兼权枢密院职事从之 给事中韦寿隆乞罢奉面旨依旧徽猷阁待制奉祠 权开封尹周懿文奏徐秉哲已依旧开封尹窃恐亦合还大理卿职事奉面旨可依旧权开封尹见权执政官并免签书旧职 尚书兵部员外郎唐恕乞致仕不许恕淑问子淑问江陵人介子元祐左谏议大夫崇宁初为华容令不能奉行茶法忤使者谢病免归靖康初许翰荐用之 是日邦昌伪赦至太康县东南道都总管赵子崧传檄诸路不行权左司郎官李健等持手书继至发运使翁彦国得之不发遣使白王子崧献书于邦昌曰人臣委质事君义命而已见得思义见危致命人臣之常节议者籍籍谓劫请倾危之计合下或与闻之不然何金人曲折拒孙傅之请卒以与合下盖必有定论矣子崧亦疑是说自闻合下入居境中躬受金册子崧结集大军立坛歃血专意致讨三军之士千万人惟一心踊跃奋迅期得合下而甘心焉今兵既大集忠愤难遏亦可畏已忽李健陈戬持书至翁中丞有反正之心群情尤疑或引冯瀛王语曰公此举由衷乎子崧独谓殆天诱合下为斯举也传曰有伊尹之志则可无伊尹之志则篡也伊尹犹不可况其下者乎合下前日迫于敌威不得巳而从之今敌既远去则当避而归之正岂不本末明白哉既出至诚便当断以不疑不可犹豫速出居相府易服自贬亲书示于军中哀鸣以请帅府使三军晓然知合下前日权于济难实不忘于吾宋子崧等亦按兵城下以待大元帅之命若迟疑不决则三军必曰以天下之师诛天下之逆非子崧等所专也合下老母垂年伶俜一夫身将五十必不肯为灭族之计其深照之迫于宗社大计肝心溃裂言不成文子崧又遗王时雍等七人书大略云诸公平日所学自谓过人今相与亡人之国稽首伪朝居之不疑方且自谓佐命功臣此与唐六臣何异闻张公有反正之意古人权以济事遂立殊勋惟识事机知祸福者能之傥彼遂久假不归诸公愿为王伟源休亦所自择 
庚午元祐皇后御内东门小殿垂帘听政邦昌以太宰退处资善堂侍从官以上诣祥曦殿起居元祐皇后毕邦昌服紫袍金鱼犀带独班归两府幕次沈良余录云邦昌自称太宰总百揆犹袭曹马故事入朝不趋赞拜不名靖康野录云孟后垂帘邦昌称监国太师皆误今不取邦昌僣立至是凡三十二日不御正殿不受常朝不山呼见百官称予不称朕不称圣旨至于禁中诸门悉缄锁题以臣邦昌谨封 承议郎权诸王宫记室徐伟达权膳部员外郎伟达新城人也此据伟达绍兴三年六月乙未乞改正受伪命状修入 尚书礼部侍郎兼侍读谭世勣卒世勣既得归邦昌命权直学士院世勣称疾坚卧不起邦昌知不可夺遂已后赠延康殿学士谥端洁 
辛未监察御史姚舜明齐之礼太常博士华初平乞致仕不许 时四方勤王之师渐集道路稍通京城内都巡检使范琼揭榜云探报金人后军尚屯滑州界上仰四方客旅未得轻出见者讶之 
壬申以明达皇后园陵为敌所发遣监察御史张所按视陵寝汴都记云明达墓为敌所发掘露尸取棺板以为营栅今从实录先是左副元帅宗维军行过永安遣人诣昌昭二陵致祭而去禁止诸军毋得劫陵庙器物此据三国谋谟录至是遣官按视之 权尚书吏部侍郎王琮罢为右文殿修撰知邓州绍兴日历载琮劾＜锍-釒＞称王时雍除琮邓州令为时雍搬家归蜀当考秘书省著作郎刘岑直秘阁知郑州岑述曾孙述德清人熙宁初尝为侍御史时从聂昌出使未还也 济州守臣张存率官吏士民劝进王不许此据绍兴四年六月五日存子右迪功郎镗乞推恩状修入 副元帅宗泽闻京城反正复为书贻王言今日国之存亡在大王行之得其道与不得其道耳所谓道者其说有五一曰近刚正而远柔邪二曰纳谏诤而拒谄谀三曰崇恭俭而抑骄奢四曰体忧勤而忘逸乐五曰进公实而退私伪泽谓所亲曰怨结王之左右矣不恤也 
癸酉权尚书左仆射张邦昌率在京百官上表劝进太常少卿兼权起居舍人汪藻为表文曰二帝出郊既蒙尘而未返九祧乏祀将摄祼以为名使生灵相顾以无归虽沟渎自经而奚益輙慕周勃安刘之计庶几程婴存赵之忠王不许 殿中侍御史胡唐老知无为军监察御史姚舜明知衢州王俣知江州 
甲戌元祐皇后告天下手书曰比以敌国兴师都城失守祲缠宫阙既二帝之蒙尘诬及宗祊谓三灵之改卜众恐中原之无统姑令旧弼以临朝扶九庙之倾危免一城之惨酷乃以衰癃之质起于闲废之中迎置宫闱进加位号举钦圣巳行之典成靖康欲复之心永言运数之屯坐视邦家之覆抚躬独在流涕何从缅维艺祖之开基实自高穹之眷命历年二百人不知兵传序九君世无失德虽举族有北辕之衅而敷天同左袒之心乃眷贤王越居近服巳徇群臣之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人惟重耳之尚在兹为天意夫岂人谋尚期中外之协心同定安危之至计庶臻小愒渐底丕平用敷告于多方其深明于吾意先是侍御史胡舜陟上＜锍-釒＞请后降诏诸路使知中国有主康王即位有日以破乱臣贼子之心吕好问言今日布告之书当令明白易晓不必湏词臣遂命太常少卿汪藻草书御封付御史台看详然后行下 大元帅府约束自三月八日以后称中旨面旨事并勿行差到官不许上凡事并申帅府予决以徽猷阁待制北道副总管颜岐为元帅府参议朝议大夫滕康宣教郎周望并为记室岐复子复奉符人兖公四十八世孙仕至中书舍人康宋城人望真阳人也 是日李纲檄至京师 
乙亥命礼官讨论车驾将至国门臣僚前路奉迎至大庆殿仪 资政殿学士提举醴泉观路允迪为奉请车驾进发使左谏议大夫范宗尹副之 文武百官再上表劝进于王复不许 初京城既破武略大夫光州刺史郭京自宣化门南遁事见去年闰月丙辰引所部六甲神兵二千人至襄阳府屯洞山寺欲立宗室为帝狭西制置使钱盖西道都总管王襄统制官张思正等止之不听思正乘间会兵执京囚之至是以闻实录云京北路安抚司言收复襄阳府擒郭京初京败引兵潜遁破襄阳据之至是就擒按赵甡之遗史载此事颇详而实录差略今从遗史既而思正持京以献道为剧盗李孝忠所夺思正剌京杀之思正杀京在五月辛卯今并书之思正始以随州观察使将兵援河东军败坐停官道州编管未行孝忠京百司健儿京城破随众奔万胜冈得脱与其徒张世等十人聚众为盗 是日金人陷狭州武经郎权知州事种广死之初范致虚既败还敌并兵攻狭诸帅皆遁去敌围城九日而陷武经郎监在城酒务统领军马刘逵战死敦武郎兵马都监朱弁成忠郎监甘棠驿孙旦悉遇害后赠广武翼大夫雄州防御使逵等皆官其家一人此事当见于钦宗实录而不书今以刘逵家乞推恩状修入状称靖康二年四月八日金人攻狭州至十六日城破乙亥十六日也达绍兴四年二月辛卯依弁旦劄与恩泽一资广六年十月丁未加赠正使遥防今并附见 
