<!-- { "loadSidebar": true } -->
　　丁酉执政奏事上曰秦桧力赞和议天下安宁自中兴以来百度废而复备皆其辅相之力诚有功于国伤悼久之 权尚书户部侍郎兼知临安府曹泳特勒停新州安置右朝散郎守鸿胪少卿朱敦儒令依旧致仕枢密院编修官兼权检详文字薛仲邕右朝请郎江淮等路提点坑冶铸钱王彦傅左奉议郎提举两浙西路常平茶盐公事杜师旦并放罢日下押出门秦桧既死右正言张扶乃奏泳肆为凶悖傲诞不逊招权怙势以收人情监司郡守必欲出其门下广为死党一或不然则必以事阴中之摈斥废罢者踵常相继搢绅畏之视如鬼蜮近见太师秦桧不安未赴朝参日与群小妄议朝政动摇国是专欲离间君臣窃恐别有觊觎将致误国殿中侍御史徐嚞言泳性资凶险貌状奸雄威声虐焰震慑朝野而又招权市恩擅作威福引援市井不逞之人结为心腹如朱敦儒者乃赵鼎之心友杜师旦者李光之上客王彦傅者赃污淫滥专事刻剥薛仲邕乃泳之甥踪迹诡秘唯务躁进而泳悉致之门下国家财赋自有常经泳巧计百出必为额外多方聚歛较利之锱铢割民之脂膏怨嗟之声满于道路甚者幸大臣之有疾遂日与群小会聚妄议朝政便欲窃弄权柄恣其悖逆不臣之心以摇国是罪恶贯盈未易殚举欲望屏窜远方以快天下仍将敦儒师旦彦傅仲邕等并行罢黜使凶恶不有君父之臣及阴邪奸赃交结之徒皆知所惩艾故有是命 
　　庚子殿中侍御史兼崇政殿说书徐嚞权尚书吏部侍郎兼侍讲 诏敷文阁直学士陈诚之魏良臣敷文阁待制沈该直龙图阁汤鹏举并召赴行在令疾速起发 
　　辛丑右正言兼崇政殿说书张扶试国子祭酒兼侍讲上既亲政首易言事官前一日批出除扶太常卿执政言正言自来不除太常卿遂改宗正复言之乃有是命 
　　壬寅诏保信军承宣使提举万寿观曹勋保康军承宣使提举佑神观韩公裔并令行在居住二人皆上使令之旧久为秦桧所逐故也 
　　甲辰秦桧妻韩魏国夫人王氏乞改赐一道号诏特封冲真先生 直宝文阁主管佑神观吴益充敷文阁待制提举江州太平兴国宫秦熺言益先臣长孙女夫望特赐推恩改差在外宫观故有是命 诏敷文阁学士知平江府王会按原本脱此句今增敷文阁直学士知建康府宋贶两易其任以秦熺言会臣亲舅望令与贶两易庶得相聚照顾家属故也 熺又言先臣葬事乞令江东转运使应副从之仍令入内内侍省副都知陈永锡管葬事 
　　建炎以来系年要录卷一百六十九 
　 

●建炎以来系年要录卷一百七十 
　　宋 李心传 撰 
　　绍兴二十有五年十有一月戊申右承事郎赵汾特降二官制曰汝大臣子不自爱重言者谓汝交通宗室窥伺机事朕议汝于法究其始末亦既有状从有司议姑削二官尚体宽恩毋重后戾制词权中书舍人赵逵所行也日历云汾故宰相鼎之子徐嚞任御史日言其甘心与人递送书信窥伺朝廷事机法寺鞫治故有是命按此乃与张浚行状所书鞫治本意全不同必桧死后所拟也臣尝闻前校书郎魏了翁言吴猎在馆中尝云张浚谪居永州杜门不通人惟穴墙以通薪水一日有自穴中掷身而下者巳困顿不省其子栻往问之乃赵删定者为栻言秦桧方起大狱相公与某皆在其中势不免死故来相别尔栻不敢以白浚延之别室浚微闻之召栻谓曰吾曾荐秦会之必不见杀然亦当往海南橐中有银苕子留其半汝奉吾母归长沙其余中分半以予赵半以备海南之行可也又数日有黄衣卒复自穴中掷身而下其家以为谪命至大惧亟往视之卒困甚不能言指腰间小纸文书取视之乃湖南漕臣所寄也其书云十月二十二日秦太师已致仕伏乞钧照浚始命撤关启门猎潭州人旧游栻之门其言必有据故附著于此赵删定未得其名当考 
　　己酉诏秦桧神道碑以决策元功精忠全德八字为额以熺言臣父际遇圣主获依末光眷礼始终旷古未有今合立神道碑望特赐御题八字故也 
辛亥诏大理少卿张嶬与外任 右宣教郎王锜直秘阁锜继先孙以继先郊祀合得荐奏恩泽而命之制曰朕酬乃祖之劳将益录其子孙既而曰与其益之盍增异焉用是以汝进直秘阁夫父祖之于子孙无所不用其爱其亦荣汝之承吾赐而归侍于侧也汝克孝秀祗听吾训显身扬名兹其所以报君亲与制词权中书舍人赵逵所行也 
　　壬子敷文阁直学士魏良臣参知政事 左中大夫直龙图阁汤鹏举行殿中侍御史 监察御史张脩行右正言 
　　乙卯诏秦桧合该赐谥令太常寺拟定于是博士曹冠撰谥议曰故太师赠申王秦桧光辅圣主绍开中兴安宗社于阽危之中恢太平于板荡之后道德光天地勋业冠古今虽备道全美不可主一善名一功而崇报之典严于定谥尤当先其报国之大节传道之显效焉谨按谥法虑国忘家曰忠文贤有成曰献宜赐谥曰忠献 右朝奉郎通判常州秦烜为光禄寺丞烜梓子也熺言臣本家御书阁及赐第家庙并未有人看守望改烜行在差遣就令专一照管故有是命 
　　丙辰执政进呈赦书副本九十三条上曰依前郊体例还有增改否参知政事董德元奏今所进本除依前赦外增改十八条新添二十三条上曰民间利害宜讲究详备务在宽恤无所冤滥 右司员外郎林一飞罢 直秘阁两浙转运副使钟世明兼权郊祀大礼提点一行事务官以都司全阙故也 
　　丁巳直秘阁新知眉州王扬英落职催赴新任殿中侍御史汤鹏举奏扬英寡廉鲜耻近除职知眉州可谓幸矣嫌其地远而不行方且对众扬言我尝荐秦熺为宰相必为我致力命下三月傲然自安方命不恭无甚于此故有是命 太常博士兼权中书门下省检正诸房公事曹冠右通直郎司农寺主簿林一鸣监文思院上界门林一鹗并罢先是殿中侍御史汤鹏举奏一鸣一鹗乃一飞之兄弟恃权挟势輙得进用冠秦桧之馆客也试官观望叨冒登科平江教授到任三月遽得改官遂迁太常博士如此则国家清要任使宰相用以酬门客可乎中外士大夫莫不饮恨而窃笑之望将一鸣一鹗及冠特赐罢黜以俯慰中外臣下积愤之心是日执政进呈毕新除右正言张修入对亦论宗正寺丞郑楠天资险诐贿赂狼籍冠章句鲰生人物凡下二人者朝夕出入大臣之门复交结曹泳楠之奉使泳力与为地今冠为检正实政事之本楠为奉使盖国体所系若不亟罢黜深恐别致生事传笑四方上面谕修以开广言路之意时冠巳用鹏举章先斥于是楠相继亦罢 左奉议郎知池州青阳县褚籍充御史台检法官左承务郎监镇江府榷货务都茶场门张坚充御史台主簿时台属阙官上面谕汤鹏举令举荐遂用二人籍丹阳人坚纲子也 荣州刺史阶成西和凤州兵马都钤辖御前后部同统制军马吴拱兼知成州 
　　戊午执政进呈激赏库所卖锦三千余匹系曹泳行下江浙诸州办卖已依圣旨拘收上曰自古帝王多事土木台观游燕田猎朕皆不好正恐有害吾民如敷出许多锦帛决致科扰岂可不禁朕深居九重百姓愁叹之苦朕安得知乎 是日占城进奉使□□陆逵麻等入见贡沉笺等香万余斤乌里香五万五千余斤犀角象牙翠羽玳瑁等赐酒食殿门外后三日即怀远驿燕之其后交趾三佛齐使人率如此例占城者在中国之西南东至大海西南至真腊北至交趾之欢州东北至吉阳军所统大小州三十八通不盈三万家其戎器以标枪旁牌竹弦弓无翎箭民有罪轻者笞臀背罪重者笼而掷之水中杀人者复使其亲属殴杀偿之大略如此时占城国王杨卜麻叠死其子邹时兰巴嗣立故遣使入贡焉 
　　己未宗正丞充大金贺生辰使郑楠罢用右正言张脩奏也奏已见丁巳脩又言曹泳先权户部侍郎兼知临安府日与郑楠曹冠缔交合谋朋附大臣将平昔交结不逞之徒狥情辟差共为奸恶乞行下户部及临安府尽行减罢又奏左迪功郎监文思院曹纬实泳之侄先持祖母服泳力挽其来俾就试省闱试官观望滥缀科第使其留行朝深虑造作语言动摇国是诏纬放罢 权尚书吏部侍郎徐嚞充大金贺生辰使 利州观察使御前前军统制王彦特迁保宁军承宣使左部统制杨从仪王宗尹右游奕统制王喜中部统制傅忠信右部统制李思颜等九人并转行一官以都统制吴璘杨政言彦等供职满十年从四川制置司保明也 右武大夫刘允升带御器械 
　　癸亥冬至日合祀天地于南郊赦天下应命官缘事流放累该赦宥未曾施行令刑部开具元犯因依申尚书省取旨应剌面不剌面配军编管羁管人等内命官具元犯因依闻奏其永不移放人祖父母父母年八十以上或笃疾者保明以闻其情巨蠹人录元犯因依并自到后来有无过犯开析奏裁当议看详特与量移勘会进士因事送州军听读并无放年限实可矜悯可令刑部看详如元无的实罪犯行下所在州军并发归本贯听读自今赦后及一年别无公私过犯给据放令自便取应是岁郊祀增卤簿为万五千二百二十有二人建灵芝瑞木等为旗用乾德故事也 
　　甲子上幸秦桧第临奠面谕桧夫人王氏以保全其家之意 
　　乙丑敷文阁直学士新知平江府宋贶罢右朝请大夫知广州周三畏复敷文阁待制知平江府先是贶以祖讳平乞避魏良臣等奏令与三畏两易上曰贶小人妄作向知临安府因官妓公事甚喧可直与宫观理作自陈三畏廉谨守法中间被黜无辜与复职知平江甚当三畏复职必三省所拟也熊克小历载二语减去甚当二字遂失其实 左朝奉郎主管台州崇道观袁州居住洪皓复敷文阁直学士皓谪居九年至是已卒十月二十一日魏良臣等言皓在贬所病甚欲复旧职宫观任便居住上曰皓顷在敌中屡有文字到朝廷甚忠于国中间以语言得罪事理暧昧可依所奏上因语及大理寺官多是观望廷尉天下之平如此朕何所赖赵令衿赵汾被罪事起莫汲汪召锡如近日张祁坐狱皆是曹泳以私憾诬致其罪卿等可速治之 
　　丙寅徽猷阁待制张纲落致仕召赴行在 保信军承宣使提举万寿观曹勋干办皇城司 
　　丁卯手诏曰廷尉为天下平而年来法寺惟事旬白探大臣旨意轻重其罪致民无所措手足玩文弄法莫此为甚比恐尚尔任情亟罢旧吏所冀端方之士详核审覆一切以法而不以心俾无冤滥副朕丁宁之谕 诏建宁军承宣使王继先供进汤药有劳特与转两官依条回授 右奉议郎江南西路转运判官张常先直秘阁提举荆湖南路常平茶盐公事汪召锡并罢令逐路提刑司取勘闻奏右正言张修论常先心怀倾险专事把持尤工告讦召锡倚恃荣势奸滥贪污侵扰公私故有是命 
