<!-- { "loadSidebar": true } -->
　　绍兴七年冬十月庚寅朔上谓大臣曰向缘亢旱诏求直言自是上书者甚多虽经亲览犹恐未能详究利病可令后省官子细看详有可采者中书条上取旨行之庶诏令不为虚文 诏依旧间一日开讲筵用右正言李谊奏也初权礼部侍郎陈公辅建议以为上日临讲筵有妨退朝居丧之制乞令讲读官供进口义今年八月己未事既行而讲读官孙近胡交修朱震论天子之孝有百姓四海其势不得与诸侯卿大夫同也且以古今论之丧礼唯而不对今陛下亲庶政决万几可否天下事其可唯而不对乎丧礼未葬衰麻不去身今越绋行事被黼服冕其可不去衰麻乎今便殿按弓马抚将士金革之事有不避也何独至于讲筵而疑之真宗咸平元年在谅闇之中也是年正月诏访明达经义者召崔颐正讲尚书于广福殿又于苑中说大禹谟二年置翰林侍讲学士命邢昺讲左氏春秋亦在三年之中伏望以时开讲筵见儒生臣等不胜大愿兵部侍郎兼直学士院兼侍讲胡世将时为给事中言神宗皇帝治平四年四月同知谏院傅卞请开经筵诏俟祔庙毕取旨按祖宗旧制即无前件供进口义典故况陛下亲御经筵讲明治道与其余事体不同臣恐于居丧之制实无所妨伏望更令侍从官讨论故事奏可今年九月乙丑公辅复言今陛下亲决万几此盖外庭以日易月之制明堂祀上帝不敢以卑废尊也至于咸平治平故事臣非不知盖以祖宗时并遵汉文故事以日易月未尝明言行宫中三年之丧则以日易月外自不妨听讲今陛下以太上皇帝奄终沙漠痛不可言所遭变故实异前世臣所以每切切于此欲以将顺陛下之美至论视朝当服浅淡群臣未纯吉服遇禫日天下禁屠宰作乐朝廷并已略赐施行前日又乞不行临轩策士之制盖欲陛下于三年之内凡涉吉礼者皆未宜讲亦蒙依臣所奏今日所议开讲非固立意违众自速一时嫌谤也实望陛下深念为人之子十年不获致天下之养而万里告哀痛伤无及今居宫中之丧虽日月逾迈不可暂忘故凡遇退朝且以追思悲慕为先然陛下孝性纯笃何待臣言伏望断自圣心特赐详酌乃命从官一并详议九月癸酉于是谊奏臣备位言责不嫌出位为陛下别白而明言之臣窃考之于诗成王访落之初群臣进戒之始其言曰日就月将学有缉熙于光明是成王居三年之制未尝废学也英宗皇帝嗣服之始司马光首以开讲筵为言者三是司马光所以辅导人主于三年之制亦未尝废乎学也曲礼曰居丧未葬读丧礼既葬读祭礼故曰丧复常读乐章是未复常以前除乐章之外皆可以读也又曰居丧不言乐自乐之外皆可以言也臣质之礼典论之人情以谓三年之制听备乐悦备色飨备味则有所不可至于闻先王之正道监祖宗之成训亦何不可之有伏望陛下断自圣志依旧间一日开讲筵燕见群臣讲求至道庶几聪明不蔽以增圣德以阐大猷实天下之幸疏奏从之 右司谏王缙罢为直秘阁知温州从所请也 浙东诸司言婺州金华县士民举知县蔡材治状诏迁一官令再任 
　　壬辰御史中丞周秘入对论张浚罪乞更赐贬责 
　　丙申权尚书礼部侍郎陈公辅充集英殿修撰提举江州太平观张浚既得罪公辅再上疏乞奉祠自言进退之际有不得不去者故有是命 
　　丁酉徽猷阁待制新知永州胡安国提举江州太平观从所请也赵鼎进呈因言安国昨进春秋解必尝经圣览上曰安国所解朕置之座右虽间用传注颇能明经旨朕喜春秋之学率二十四日读一过居常禁中亦自有日课早朝退省阅臣僚上殿章疏食后读春秋史记晚食后阅内外章奏夜读尚书率以二鼓鼎曰今寒素之士岂能穷日力以观书陛下圣学如此非异代帝王所及上曰顷陈公辅尝谏朕学书谓字画不必甚留意朕以谓人之常情必有所好或喜田猎或嗜酒色以至其他玩好皆足以蛊惑性情废时乱政朕自以学书贤于他好然亦不至废事也 四川制置大使席益奏成都府汉州赈济有方全活甚众赐益诏书奖谕汉州守臣仍进一官 是日殿中侍御史石公揆入对论张浚罪且言浚之败事天下之人皆痛愤切齿恨不食其肉而直秘阁新知温州王缙方且为决痈之论陛下厚其礼貌以俟后相怀奸顾望欲为后图望褫其职名还之铨曹以为言者之戒诏缙落职主管台州崇道观免谢辞 
　　戊戌特进提举江州太平观张浚责授左朝奉大夫秘书少监分司南京永州居住先是赵鼎奏欲降一诏以安淮西军民上曰当以罪已之意播告天下俟行遣张浚毕降诏鼎曰浚已落职上曰浚误朕极多理宜远窜鼎曰浚母老且有勤王大功上曰勤王固已赏之为相也功过自不相掩此据赵鼎杂记于是台谏周秘等论浚罪未巳秘奏浚去国之数日乃与宾客置酒高会从容游观殊无恐惧循省之意今闻盛兵自卫居苕霅间若不稍申遣罚则浚必不自知其罪而四方之人亦未必知浚之所以去也石公揆奏浚之罪恶上通于天竭天下之财东南为之困覆富平之师西北为之扰止于禠职人心谓何李谊奏浚罪戾之余更求卫卒之众顷年责居福州于未行间亦上章以官田为请其意以此卜陛下眷礼之盛衰惟秘奏罪大责轻未知所惧已上并据日历秘对后四日夜降秘等各两章惟秘第二章论浚二十罪不出后批浚散官安置岭表中书旧例御批即时行出至是鼎封起未即行此亦据鼎杂记翌日至漏舍约诸人救解此据赵鼎事实鼎奏曰前日赵令衿之言外颇传播以谓浚之出皆诸将之意今又如此行外闻益疑矣上曰若宰相出入由于诸将即唐末五代之风今幸未至此鼎曰今谪浚虽非诸将之言亦少快诸将之意矣上曰此不恤也此据赵鼎杂记枢密使秦桧奏曰臣等前日不敢言今日却当言此据赵鼎事实参知政事张守曰浚为陛下捍两淮宣力勤劳前此罢刘光世正以其众乌合不为用今具验矣群臣从而媒孽其短臣恐后之继者必指浚为鉴孰肯身任陛下事乎且其母老矣惟陛下哀怜之此据赵甡之遗史上顾而不答鼎开陈累数百言上意殊未回鼎又曰浚有母老今过岭必不能将老母浚有勤王功陛下忍使其子母为死别乎上犹未解鼎又曰浚所犯不过公罪恐不应如此上乃曰来日再将上商量鼎又留身再恳曰浚之罪不过失策耳凡人计谋欲施之际岂不思虑亦安能保其万全倘因其一失便寘之死地后虽有奇谋妙筭谁敢献之此事利害自关朝廷非独私浚也上意解此据赵鼎事实鼎朝退召祠部员外郎勾龙如渊都官员外郎冯康国工部员外郎冯楫至都堂三人见鼎皆踧缩鼎曰上怜德远母老有复辟功决不远谪无过岭之患诸君速以书报上意三人退鼎又目之曰鼎不负德远德远负鼎此据赵鼎遗事又张浚行状云上令浚拟诏召鼎既出枢密使秦桧谓浚必荐已就合子与浚语良久上遣人趣进所拟文字桧错愕而出后反谓鼎曰上召公而张相迟留上使人趣始进入桧之交谍类此又翌日乃有是命制略曰浚奋自孤生骤膺重寄既执庙堂之柄遂专帷幄之筹独幸成功力排众议委用非人而境土侵削绥怀无策而将士叛离广费以蠹邦财重敛而屈民力乃至丐赐田以探主意请卫卒而为身谋论其前后之愆难以一二而数念尝奋身以赴国家之急提兵而拯社稷之危屈法申恩姑投善地记功闵旧忍寘严科尚体宽容毋忘循省此据日历鼎之初相也上谓曰卿既还相位现任执政去留惟卿鼎曰秦桧不可令去张守陈与义乞罢上皆许之桧亦留身求解机务上曰赵鼎与卿相知可以必安桧至殿庐起身向鼎谓曰桧得相公如此更不敢言去此据赵鼎事实江西制置大使李纲上疏言臣窃见张浚罢相言者引汉武诛王恢事以为比臣恐智谋之士卷舌而不敢谈兵忠义之士扼腕而无所发愤将士解体而不用命州郡望风而无坚城陛下将谁与立国哉伏望陛下坚圣心而勿动修军政以自强无为趋时献言者之所摇古语曰临大难而不惧圣人之勇也夫张浚措置失当诚有罪矣然其区区狥国之心有可矜者愿少宽假以责来效此据纲奏议 户部员外郎霍蠡自鄂州赴行在诏引对今年八月所书蠡奏岳飞钱粮事或可移附此 是日伪齐遣兵犯泗州守臣起复武功大夫合门宣赞舍人刘纲率官军拒退之寻诏纲领文州剌史 
　　庚子手诏曰朕不敏不明误用柄臣寄以兵政乃谋猷乖戾委付非才致淮西一军怀疑反侧而莫以告朕遂使积年忠义之众一旦陷于叛亡之罪凡取于民力以事此军者委于空虚而无效此朕所以慨惜叛者而深愧吾民也中外文武将何以副朕焦劳愿治之意应监司守令各务存恤百姓非供军费定数之外无得妄取于民将帅之臣抚绥其众毋使失所训练整齐毋使骄惰毋怠毋忽助朕远图有违朕言则有常罚 都官员外郎冯康国乞补外赵鼎奏自张浚罢黜蜀中士大夫皆不自安今留行在所几十余人往往一时遴选臣恐台谏以浚里党或有论列望陛下垂察上曰朝廷用人止当论才不才顷台谏好以朋党罪士大夫如罢一宰相则凡所荐引不问才否一时罢黜此乃朝廷使之为朋党非所以爱惜人才而厚风俗也鼎等顿首谢 集英殿修撰提举江州太平观陈公辅知处州 右朝请大夫知楚州胡纺直秘阁 武功大夫文州团练使京东淮东宣抚处置使司右军第一将高杰除名勒停本军自效杰醉击队官统制巨振笞之杰怒自断其指韩世忠以闻故有是命 初虔贼毛顺掠武平县武德郎汀州弓手准备将领吴辛率诸巡尉捕之官军失利辛与右迪功郎上杭县尉王袤皆死至是赠辛武节大夫袤右承事郎官其家有差 
　　辛丑诏御史中丞周秘累乞外任可除徽猷阁直学士知秀州 中书舍人赵思诚入对论任子之弊以为每遇亲祠之岁补官者约四千人是十年之后增万二千员科举取士不与焉臣将见寒士有三十年不得调者矣比岁朝廷置讨论之法群起怨谤不果尽行夫该讨论之人尽是缘横恩私谒而得之虽尽追夺犹不为过今以士大夫本分合得恩泽而议裁抑之则其群起怨谤愈甚于前大臣不敢专任其怨日复一日以至于今祖宗朝秘书监今之中大夫也诸寺卿今之中奉中散大夫也仕至此者皆实以年劳功绩得之年必六十身不过得恩泽五六人政和宣和之后私谒行横恩广有年未三十而官至大夫者员数比于祖宗之时不知其几倍而恩例未尝少损有一人而任子至十余者此而不革实政事之大蠹也望特诏侍从官共议所以革弊之术示之以至公断之以必行翌日诏侍从官讨论申尚书省会思诚补外议遂格 
