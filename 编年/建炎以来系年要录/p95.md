<!-- { "loadSidebar": true } -->
　　己巳戚方陷广德军初方既为刘晏所破乃引兵欲趋宣城道过广德入其郛朝奉郎新通判真州权通判王俦迪功郎权签书军事判官李唐俊文林郎宿州司户参军权司法潘偊文林郎权知广德县韦绩迪功郎权丞蒋夔与权军事皆死后赠俦二官唐俊等皆京秩录其家一人日历及诸书皆不载此事按王俦及潘偊家乞恩泽状云建炎四年正月二十七日故系于此日历韦绩先赠宣义郎绍兴三年五月庚申与一子将仕郎蒋夔先与一子下州文学三年八月又引李唐俊例赠宣教郎王俦绍兴四年正月乙卯赠朝请郎与一子恩泽潘偊同日赠承奉郎与一子下州文学俦家陈乞状云四年正月准广德军权军事牒权本军通判偊家陈乞状云知通以下并遭杀戮按广德知军周烈去年十一月已为金人所杀未知此时权军为谁当考 
　　辛未上次定海县顾县为金人所焚恻然曰朕为民父母不能保民使至如此王绹曰陛下留杜充提兵四万守建康留周望提兵二万守平江非轻弃江浙而远适南方不幸充望不称任使乃至如此吕颐浩因言承平之久士多文学而罕有练达兵材可济今日者上曰前此太平朝士若乘马驰骋言者必以为失体才置良弓利剑议者将以为谋叛绹曰大抵文学之士未必应务有才者或短于行自非陛下弃瑕录用则举世无全人矣 
　　是月朝奉郎季陵充徽猷阁待制知临安府陵去位数月即复职知温州又除中书舍人皆不赴范宗尹力荐其才乃有是命 修武郎刘纲为武德郎合门宣赞舍人纲位子也此以绍兴四年三月二十五日纲乞批凿官告状修入状称建炎四年三月在淮甸与金人对垒间准降到告敕称纲父子忠义勤劳诸书皆无此恐是闾勍便宜书填亦未可知当考 
　　是春金左副元帅宗维右监军希尹右都监耶律伊都皆在大同右副元帅宗辅在析津府即燕京遣贝勒托云率众围楚州守臣赵立乘城御之不能下进围扬州 初敌陷山东左监军完颜昌密有许封刘豫之意会济南有渔得鳣者豫妄谓神物之应乃祀之既而北京顺豫门下生禾三穗同本其党指言以为豫受命之符乃使豫子伪知济南府麟赍重宝赂昌求僣立大同尹高庆裔左副元帅宗维心腹也恐为昌所先乃说宗维曰吾君举兵止欲取两河故汴京既得则立张邦昌后以邦昌废逐故再有河南之役方今河南州郡官制不易风俗不更者可见吾君意非贪土亦欲循邦昌之故事也元帅盍建此议无以恩归它人宗维乃令希尹驰白金主晟晟许之宗维遂遣庆裔自河阳越旧河之南首至豫所隶景州会官吏军民于州治谕以求贤建国之意皆莫敢言曰愿听所举庆裔徐露意以属豫郡人迎合敌情惧豫权势又豫适景人故进士张浃等遂共举之庆裔至德博大名一如景州之故既至东平则分递诸郡以取愿状而已庆裔归具陈诸州郡推戴之意宗维许之张汇节要云刘豫之立或谓本邓州叛臣张刚中献策于庆裔庆裔以三班奉职酬之复以为已见献于尼玛哈非也金人犯山东止以邦昌为名不易官制风俗者其议素已定矣不然达兰岂敢擅许于人耶刘豫揣意求于金庆裔怀私属于豫其所由来渐矣非自刚中始也汇久在敌中当得其实今从之辽东汉军万户韩常与太行义士石子明战于真定西山胭脂岭为所败千户刘庆余炮折其胫由是解军职换静江军节度使后除知慈州初金太祖旻起兵以万户比都总管千户比节度使百人长比剌史皆亲押劄子授之谓之御画及罢从军对此换授其后燕云诸民兵千户百人长但以家业或丁数定之军还则但为庶民或就军中受代则复为一散军而巳非御画之比矣 蔚州民刘黑庞造妖起兵既而获之金人因捕黑庞害及数县 
　　夏四月按是月壬申朔癸酉诏军兴后江西州县尝经残破之家并与蠲今年夏税既而从卫三省枢密院取皇太后旨并秋料未输者皆捐之言者以为政令不一而吏不知所从遂寝其令癸酉指挥日历不载以今年八月二十六日丙申臣僚上言修入 中大夫徽猷阁待制知明州刘洪道中大夫直秘阁知临江军吴将之并罢仍各贬秩二等坐敌至失守也洪道依旧充御营使司参赞军事言者因奏显谟阁待制知袁州王仲薿投拜之罪乃责仲薿为忻州团练副使潮州安置日历仲薿与将之同章疏而不见行遣绍兴五年四月九日刑部检举状称仲薿坐留汪伯彦不赴贬所及知越州日起发花石责授散官盖隐之也诸书皆无行遣本日今因章疏附见或可附八月甲申黄敦彦停官时降授宣教郎直秘阁向子忞知明州 
　　甲戌上御舟至明州之城外 御史中丞赵鼎言吴越介在一隅非进取中原之势荆襄左顾川狭右视湖湘而下瞰京洛在三国必争之地宜以公安为行阙而屯重兵于襄阳以为屏翰运江浙之粟资川狭之兵经营大业计无出此愿诏张浚未可长驱深入姑令五路各守其地犄角相援可也 
　　乙亥上发明州 
　　丙子次余姚县海舟大不能进诏易小舟仍许百官从便先发 京西南路提点刑狱公事李允文转运副使陈求道请幸鄂州不许允文又奏欲以所部往虔州诏速还襄阳 
　　己卯观文殿学士提举亳州明道宫朱胜非为江西湖南北宣抚使鄂州置司胜非时在湖南辞未肯受命也胜非此除日历不载但于六月丁亥书昨除江西荆湖南北宣抚使指挥更不施行按沈与求明年十月劾胜非章云四月七日除宣抚使故系于此日 
　　庚辰李允文所遣统领官安和败钟相余党于湘阴获其将裴宥 
　　癸未上次越州驻跸州治 直龙图阁都大提领水军沿江措置副使朱芾罢仍夺职以言者论其謟事蔡京父子在江州轻率自肆也其所部海舟悉令统制官张道统押赴行在 初浙西制置使韩世忠与完颜宗弼相持于黄天荡而贝勒托云围扬州朝廷恐守臣张绩力不能支许还屯京口绩不为动敌乃趋真州绩金坛人也时托云军于北宗弼军于南赵雄撰世忠神道碑云乌珠军于南达兰军于北误也是时达兰止在潍州遣兵来援张汇节要所记甚悉今从之世忠以海舰进泊金山下将战世忠预命工鍜铁相连为长绠贯一大钩以授士之骁捷者平旦敌以舟噪而前世忠分海舟为两道出其背每缒一绠则曳一舟而入敌竟不得济乃求与世忠语世忠酬答如响时于所佩金凤瓶传酒纵饮示之宗弼见世忠整暇色益沮乃求假道甚恭世忠曰是不难但迎还两宫复旧疆土归报明主足相全也吕颐浩闻敌穷蹙乃请上幸浙西且下诏亲征以为先声而亟出锐兵策应世忠庶几必擒乌珠参知政事王绹亦言宜遣兵与世忠夹击上纳之 
　　甲申下诏亲征御史中丞赵鼎言臣在温台屡言当俟浙西宁静及建康之寇尽渡江然后回跸今遽有此举必以韩世忠之报敌骑穷蹙可以剪除耳万一所报不实及建康之众未退回戈冲突何以待之时有妖人王念经者聚众数万反于信州之贵溪鼎言饶信魔贼未除王＜王燮＞溃军方炽陛下遽舍而去兹乃社稷存亡至危之几也 直龙图阁知潭州向子諲落职放罢坐敌至失守也既而中散大夫荆湖南路转运副使贾收奏子諲督兵巷战之劳且言子諲巳收溃兵复入城治事上亦以子諲与其它守臣望风逃遁事体不同乃复令知潭州以责后效子諲申命在五月癸酉今并书 
　　乙酉御史中丞赵鼎为翰林学士自建炎初置御营使本以行幸总齐军中之政而宰相兼领之遂专兵柄枢密院几无所预吕颐浩在位颛恣尤甚议者数以为言上自海道还鼎率其属共论颐浩之过会鼎复驳亲征之议颐浩闻之乃移鼎翰林鼎引司马光故事以不习骈俪之文不肯就职 是日戚方围宣州方初自广德军去引兵犯宣城守臣李光遣兵马监押吕执中赍书招之方佯受招实欲攻城也执中觉其诈仅得脱归有衙前石振者为方所执且告以城中虚实方乃鼓行而前及是至城下光尽徙城外居民入城时有建康溃散班直百余人在城中光因以其首王逸为统制令州官寓客分守城壁僧道居民皆执仗登城方攻之不克光令一吏伪具守臣威仪登城招方与语方诉以粮乏遂出米肉银币犒之方睥睨不已王逸曰贼非退也且未可解严更当谨备方果伐木为攻具遂围城矢注如雨城中皆负户而汲先是诸邑民兵聚于城中宁国民兵尤壮悍每以手炮击贼贼甚苦之然亦未退 江东宣抚使刘光世遣前军统制王德讨王念经于贵溪道出鄱阳会淮西都巡检使刘文舜为李成所败渡江寇饶州围城甚急守臣显谟阁直学士连南夫以蜡书请德解围德引兵赴之压垒而阵文舜气褫请舍兵听命德伪许其降诱文舜入城执而诛之 
　　丙戌御史中丞赵鼎右谏议大夫富直柔等言昨晚闻诸道路以谓残寇在昇润之间车驾欲亲御六师为追袭之举万一已渡浙西而敌骑起袭我之计能保其必胜乎诏据李光等奏镇江建康等处金人已节次渡江劄与台谏官照会此或赵鼎未徙翰林时所上也但今日降出耳范宗尹称不必与台谏官校是非盖指吕颐浩劄下照会事前此未见故特表出之熊克小历尽去前后又止书李光奏镇江建康金人悉已遁去一句其失本指多矣 
　　戊子韩世忠奏捷上曰金人侵犯以来诸军率望风奔溃今岁如世忠辈虽不成大功皆累获捷若益训卒缮兵今冬金人南来似有可胜之理朕观自古恃众而败如寻邑昆阳之战者多矣范宗尹曰臣观自古临敌取胜皆有先定之谋惟光武之败寻邑东晋之败苻坚并非谋画全是天意前此兵将望风奔溃而今岁皆能力战此天意似稍回更愿陛下修德庶几天意必回则天下之事不难为矣乃出世忠奏命尚书省以黄榜谕中外时敌众十余万世忠碑云乌珠自临安勒三十万骑北还按此年大帅不出众帅分兵一犯两浙一犯江湖一犯川狭恐其众不能如此之多今但云十余万众俟考而世忠战士才八千完颜宗弼求登岸会语世忠以二人从见之宗弼语不逊世忠怒引弓且射之亟驰去 诏泾原路第七正将向亶令所属械赴宣抚处置使司军前依法行遣用张浚奏也亶从统制官秦公楚拒金人于百通城公楚战死亶引众遁去惧罪走行在故浚以为请焉 
　　庚寅御史中丞赵鼎为吏部尚书鼎力辞翰林因卧家不出诏以鼎刚毅有守不可使去朝廷故有是命鼎不受 
　　辛卯罢福建钞盐令转运司官搬官卖仍岁发钞盐钱二十万缗赴行在榷货务助经费以淮浙盐场复通故也绍兴八年十月壬辰所书可参考 诏李邺家书令越州给付李邴时邴坐邺投降亦夺资政殿学士 言者乞罢四川榷盐榷酤以安远民自同主管川狭茶马兼宣抚司随军转运使赵开变茶酒法怨詈四起至是开复议更盐法言者遂奏其不便且曰如谓大臣建请务全事体必须更制即乞劄与张浚照会施行诏以其章示浚时盐法未行事得暂止而酒课已为军食所仰浚讫不为之变也日历云言者乞罢四川榷盐榷酤按改盐法在绍兴二年九月此时尚未行当是方有此议或者浚请于朝言者遽及之而暂止耳今略删润修入熊克小历附此事于甲申恐误 
