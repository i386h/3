<!-- { "loadSidebar": true } -->
　　乙巳右仆射汤思退等乞以上亲书近降戒骄惰禁赂遗二诏立石于尚书省以墨本颁于中外从之思退因赞云章奎画超冠古今上曰朕自少时留心翰墨至今不倦然迄不能臻妙在唐惟太宗好二王书一时翕然相尚欧虞褚薛皆有可观朕有旧藏文皇数帖其间有好谦自牧上畏天下畏群臣等语不惟字画可喜其用心实后世所矜式也 初敕令所删定官闻人滋面对言按察之吏例举选人改官任使委责匪轻诚为良法然习行既久不能无弊凡为荐举本欲选取材能而或以相成或以彼此贸易或夺于势力而不能自便其出于诚心荐举者盖亦无几且小官孰不求进则皆务得而争先奔竞成风无复操守及被举之人他日负犯则一状自陈而巳夫举非其人责岂容免欲乞诏谕有司申言同坐之条重其陈首之法庶几举者知所戒其弊可革矣臣复有管见凡在官者历任及十考以上则入仕亦积有岁年矣委无公私过犯则其人亦知爱重矣若此之类虽举状偶不及格伏望取自圣断以次量材许其降等迁改既不废旧制开此公道一门使孤寒廉退者亦有寸进之望或有疑其失于滥者即乞赐裁酌取吏部每年以来改官中人数约为限格举状年劳参酌并用少抑贪冒之弊养成廉素之风似为有补诏吏部长贰同加参酌务要精审久远可行至是中书舍人洪遵张孝祥权工部侍郎兼权给事中王晞亮议曰臣等窃详选人改官之法自祖宗以来行之二百年法令章程灿然并具至于今日不能无弊者非法之不善也患在士大夫以私情汨之耳夫自一命以上仕于州县之间虽有真贤实廉势不能以自达于上故为立监司郡守荐举之法必使之历任六考所以迟其岁月而责其赴功必使之举官五员所以多其保任而必于可用奸赃巨蠹者既有安治之科而龌龊冗懦之辈既无材可以被荐又无过可以斥逐宁予之幕职曹掾之禄使足以代耕至于没齿而不敢望致身于京官所以分别材否可谓至矣举之而非其人有才而不见举是则监司郡守之罪所谓失举之罚必行之可也今臣僚所建欲以历任十考举主不及格者与降等改官揆之人情虽为至公然恐此路一开则有力者惟图见阙无材者苟冀终更率不过出官十余年可坐以待京秩此其不可一也今欲约每岁改官之员减其分数以待无举削者则当被举之人必有失职淹滞之叹此其不可二也京官易得驯至郎位任子之恩愈不可减非所以救入流之弊此其不可三也祖宗法度非有大害未易轻议今一旦欲以二百年之成法举而易之此其不可四也有四不可事理著明难以如臣僚所请窃谓宜如故事便从之滋嘉兴人也按元降指挥令吏部长贰参酌今乃是给舍议上恐日历或有脱字当求他本参考隆兴元年三月己酉减举主员 
　　己酉诏殿前司破敌军以五千为额时左翼军之改隶者与统制官陈敏所募士才二千人乃于本司诸军那摘以充其数 荆湖南路提点刑狱公事彭合入对言湖南州县于民间二税之外别令输土户钱又以税科本色布而高价折取其直谓之折绝以至受纳官物收领词状之际则取醋息钱又一例均科麴引钱随科送纳名色不一臣在官之日已行禁止乞下本路监司觉察合又言州县出卖官田之害望痛减定价毋令抑勒户部言自降指挥仅及半年据江浙诸路日前卖到田一百十余万缗即非卖不行难以减价乞不得抑令田邻承卖从之 
　　庚戌在拨四川经总制并田晟钱粮钱八十四万缗应副四川增招军兵岁计成都路二十万潼川十万利路十五万夔路五万此据四川财赋册明年八月甲寅所书可参考时总领官司农少卿许尹言增招兵校万人岁费钱粮二百四十万引乞将每年应副田晟窠名钱尽行截拨户部奏田晟窠名钱帛系指拟应副江上军衣难以尽行截留外有二分钱引三十四万缗系买发川布赴行在别无支使欲令总领所取拨并令就截合赴行在经总制钱五十万缗通巳得旨于田晟钱粮内拨五十万缗共一百三十四万缗应副支遣从之 右朝奉郎通判安丰军向汋知安丰军 
　　八月壬子朔殿中侍御史汪澈言中书舍人张孝祥轻躁纵横挟数任术年少气锐寖无忌惮孝祥继母才以父官封孺人孝祥輙乞用巳官职躐封恭人父亡即随子官著令也孝祥盖有无父之心焉事见今年正月辛巳交游郭世模受财夺官久矣孝祥曲为经营与之改正复齿仕列世模改正事未见此以私意而坏陛下之法令也黄文昌浮薄沽名之士孝祥则宛转吹嘘致被召命事见今年六月丙寅张松驵侩胥吏之子孝祥则强令刘岑辟倅扬州事见今年七月癸未江续之狡猾贪饕孝祥则爱其奉已为之提擕遂得登闻鼓院事见今年六月辛亥韩元龙资浅望轻孝祥以姻亲为之维持欲得总领今年七月己亥以司农寺丞使浙西回此以诡计而误陛下之除命也又养侠士左鄯辈剌探时事交通权贵踪迹诡秘方登从班而所为巳如此若假以岁时植党连群其为邦家之虞当不在卢杞之下望早折其萌速从窜殛诏孝祥与外任世模改正指挥勿行鄯押归本贯续之元龙并放罢既而孝祥乞宫观乃以孝祥提举江州太平兴国宫自是汤思退之客稍稍被逐矣 秘书丞虞允文秘书省校书郎洪遵并为尚书吏部员外郎仍兼国史院编修官 太府寺丞陈洪为尚书仓部员外郎 左朝请大夫彭合为尚书户部郎中总领湖广江西财赋湖北京西军马钱粮 左朝请郎两浙路提举市舶张阐为御史台检法官 
　　癸丑诏田师中妻卫国夫人萧氏给内中俸从其请也 
　　甲寅司农少卿总领四川财赋军马钱粮许尹言诸州县年额赡军钱物拖欠数多乞候岁终从本所取其尤甚者具申朝廷重行黜责庶几事任归一旧州县赡军钱皆从所隶漕司拘催其有稽违漕臣按劾总领所不与故尹以为请三十一年四月己未王之望申明 两浙转运副使钱端礼言诸路所籴桩积米斛移易借兑者乞以违制论从之 诏责授靖州团练副使惠州安置傅选尝立战功理宜矜宥可复右武大夫容州观察使充两浙东路马步军副总管 
　　丁巳执政以皇后生日用例从激赏库进银三万两充礼物诏今自除皇太后生辰内教犒赏将士外朕生日皇后生日冬年寒食节并减半余并免宰执奏仰见陛下约已便民恭俭之德度越前代远甚上曰前后所进尚有余若留之不过桩管以备不时之需耳宰执复奏曰此陛下盛德事各再拜以贺 
　　戊午两浙市舶司言高丽贾人贩到铜器乞收税出卖诏付铸钱司 起居郎黄中兼权中书舍人 右武大夫和州防御使殿前司统制贾和仲以母老乞补外改添差两浙西路马步军副都总管常州驻劄 
　　庚申诏四川等处见在行在进士归乡赴试不及可特令就两浙转运司附试一次后试者七百五十人诏令解发十五人 
　　壬戌左奉议郎知大宗正丞刘珙为秘书省正字用贺允中荐也 大理司直胡宪守秘书省正字 
　　癸亥秘书省校书郎林之奇以疾求去改知大宗正丞绍兴府供职 初侍御史朱倬等言江西漕司米纲积弊诏提辖文思院吕靖往江西措置殿中侍御史汪澈言靖乃惠卿曾孙倾邪凶狠盖其家法去年被命往饶州措置铸钱事妄作威势干请受财众所鄙笑诏靖放罢更遣军器监丞朱商卿措置 诏皇后宅教授依太学博士格例通理成资 翊卫大夫忠州防御使利州西路驻劄御前选＜釒夅＞军统制吴琦知洋州 
　　甲子言者乞仿祖宗旧制许商人般载米斛输行在诸仓愿以茶盐乳香矾钞或犀象布帛香药偿其直者听从之 右奉议郎诸王宫大小学教授沈浚为监察御史浚畸之子也 诏左朝请郎两浙东路提点刑狱公事徐度左朝请郎两浙西路提点刑狱公事吕广问左迪功郎朱熹并召赴行在右通直郎知建州建安县韩元吉令任满日赴行在皆用辅臣荐也既而左司谏何溥言仰度圣意必以百里之民方安元吉之政不欲遽夺其去然度广问近除提刑方及数月使果得人则为陛下平反庶狱剌举百吏两路受赐所系非轻今遽令造朝高不过为郎而使两路失贤监司视一邑之令反不重耶近者朝廷屡择郎吏以为监司每患才难今既知其可用而复不使少安厥职兼恐来者未必如旧重为劳扰望湏其终更特加召擢诏度广问并俟任满日与在内升等差遣溥所奏在是月己巳今联书之元吉元龙弟熹松子也少孤从延平李侗学弱冠中进士第调泉州同安簿官满当路尊敬不敢以属吏相待同安之民不忍其去五年而后罢于是慨然有不仕之志筑室武夷山中四方游学之士从之者如市上闻其贤故召之熹卒不至 
　　丙寅翰林学士兼修国史周麟之兼侍读权尚书刑部侍郎黄祖舜兼侍讲 武功大夫侍卫马军司后军统制刘泽带御器械以周麟之洪遵张孝祥应诏谕荐也 中书奏临安府老人全富等四人上表贺皇太后寿八十诏皆授官有差 
　　丁卯左朝散郎知英州陈克勤请除南雄英连三州经界后州县所抱丁米旧额从之时克勤巳满秩新守吴名世怒其迎接不如礼摭其用旧例多请驿券遣小校至南雄州追之克勤愤懑死 
　　主管侍卫马军司公事成闵丁母忧戊辰诏起复右武大夫忠州团练使殿前司右军统制辅逵改充本司右翼军统制赣州驻劄用主帅杨存中请也按右翼军统制官郭蔚此月方自右武忠团以赏转遥防未见改除事故当考 
　　是日户部郎中总领湖广财赋彭合入辞自休兵后户部岁科江西湖广京西诸路上供钱五百一十万缗付本所赡军其间有不敷额钱朝廷贴降一百十六万缗矣合言桩积寖多岁计久乏己巳辅臣请以御前激赏库桩积钱五十万缗与之上曰此乃一时之事合所陈岁计也乃诏岁以四川经总制钱三十万缗与之 
　　庚午诏御前军器所官吏工匠并特转一官资以创造精致故也 
　　辛未诏成闵母郑氏特赠卫国夫人 
　　壬申中书舍人洪遵等言太学武学临安府学诸生以皇太后圣寿八十上表称贺文理可采诏两学大职事十六人并永免文解两学小职事四十五人府学正录三人并免解一次大学五百三十三人武学三十六人府学职事四十人并倍赐束帛小学生四十人及府学诸生皆赐束帛焉 殿中侍御史汪澈言直龙图阁新知洪州苏简贪鄙病悴直秘阁知广州向子忞暴虐苛察诏并落职放罢 
　　甲戌侍御史朱倬殿中侍御史汪澈左司谏何溥右正言都民望监察御史任文荐等言奉旨同议裁减诸司官兼局窃见修书局四处岁费官吏犒设等钱十五万余缗今参照祖宗古制自元丰置宗正寺以玉牒隶之今欲不置玉牒所检讨官只以本寺卿丞领编修事又国史院见修神哲徽三朝正史乞依旧宰臣提举其修史同修史共置二员及编修官二员日历所文字自有秘书省承行不须创局敕令所见修吏部法乞催促投进外官吏尽罢今后或遇特旨编法临时委刑部或大理寺官编修应内侍充提举承受等官及三省吏人供检并罢从之 户部两浙江湖诸路岁认发米四百六十九万石有奇今实发四百五十三万石两浙一百五十万除三十五万折钱一百一十万缗今发八十五万江东九十三万今发八十五万江西一百二十六万今发九十七万湖南六十五万今发五十五万湖北三十五万今发一十万且欲依减下之数以凭科降照依限数足熊克小历载此法于去年九月壬申盖差一年 
　　丙子诏右迪功郎广州南安县尉傅若赠右承务郎与一子下州文学以若与凶贼徐大刀战死特录之也 
