<!-- { "loadSidebar": true } -->
　　绍兴三年夏四月丙戌朔李横奏巳还军汝州有边机事欲轻骑诣行朝奏禀诏俟边事稍定日赴行在 是日端明殿学士江西安抚大使赵鼎至境上视事鼎言臣本由拙直受知于陛下亦以招怨于人昨蒙陛下除臣知建康外镇责任之剧无逾于此然足食足兵帅司之事也而臣无生财之长策但以漕司应副不继屡丐于朝廷而巳劳来安集守臣之职也而臣无及民之实利但以豫买价小不均叠闻于陛下而巳至于僚属所取皆州县无闻之人郡政所先唯盐米听断之务此皆臣巳试之效也何足取哉臣素苦脚疾而江西最号卑湿万一浸加即不能支惟陛下怜臣孤忠除一宫观诏不许丁亥直徽猷阁和州无为军镇抚使赵霖右宣教郎知无为军王彦恢并罢先是霖奉诏遣历阳令苟绅至无为军宣谕遂按彦恢不法而彦恢亦劾霖奸赃淮西安抚使胡舜陟言霖本赃吏之魁今巳老病而彦恢年少妄作两州吏民皆不安居请悉免官治罪从之然议者以霖为镇抚而彦恢以属郡按之非也其后狱具霖坐率民出防城钱有司当公罪杖罚金事遂巳霖罚金在十二月丁亥 武翼郎合门宣赞舍人知虢州董震为武节大夫贵州剌史权商虢狭州镇抚使用李横请也震又言敌伪犯蜀臣见调本军三千人自丰阳而西绝敌粮道万一四川将帅不能坚守堕敌奸计思之寒心今山东富庶如昔金人重兵亦不在彼望朝廷乘此机会兴师深入可以破伪齐之巢穴兼牵制金人取四川之兵矣时震以贡士党尚友为干办官遣来奏事诏特补文林郎而荆南镇抚使解潜言横巳还镇而四川总领财赋赵开遏籴将士饥饿望下湖南北济师保护蜀口乃诏宣抚司应副军食潜奏在此月壬辰尚友河南人也 江东西宣抚司统制官中卫大夫成州团练使杜琳翊卫大夫昌州团练使刘宝拱卫大夫文州团练使岳超等八人并进遥郡二官先是琳等以平寇功各进二阶韩世忠言但得虚名不增廪禄故皆改命 尚书左仆射朱胜非以母鲁国太夫人杨氏忧去位日历四月己丑中书门下省奏朱胜非母杨氏今月二日身故丁亥初二日也熊克小历胜非去位在二月壬寅按胜非以七月乙亥起复旧官若在二月丁忧则不应半年方起复熊克恐误特诏赙恤如旧礼出殡日令太常即都门赠祭戊子上谓大臣曰沈与求席益前为吏部长贰甚有能声今乃不如凡注拟吏率沮难以邀贿赂今员多阙少又重以水火盗贼陷失士大夫失职者众傥非痛戢吏奸安得注拟无壅可召洪拟等谕之翌日上又言拟虽累历亦恐失于濡缓益曰拟甚用心前此与求为尚书有所覆实责保待报迂久不决拟曰罢之人以为悦上曰治吏以法使之畏威乃不敢舞文吕颐浩曰其次莫如猛诚如圣训 尚书省言浙中去岁大丰近年未始科率今韩世忠移军泗上恐馈饷不继欲给空名官告劝诱大姓广蓄之家博籴米五十万斛料十五万斛委江淮等路都转运使张公济两浙转运副使梁汝嘉措置寻命户部员外郎徐＜王巳＞通判临安府兼权仓部员外郎邵相偕行公济等言米直总为二百五十万缗诏空名官告内改给银帛二十七万缗品搭充籴本其后才籴四十万斛相宜兴人也遣两郎官在此月甲午品搭银在丙申今联书之 是日百官入朝以近昭慈献烈皇后大祥权罢舞蹈 
　　己丑韩世忠言近被旨措置建康府江南北岸荒田为屯田之计沿江荒田虽多大半有主难以如狭西例乞募民承佃都督府奏如世忠议乃蠲三年租田主自讼则归之满五年不言给佃人为永业于是诏湖北浙西江西皆如之寻又免科配徭役 驾部员外郎韩膺胄转对论刑罚轻重国祚短长系之望追法仁祖旧章凡狱官失入死罪者终身废之虽经赦宥永不收叙上曰此仁祖之事也其仁民祥刑如此乎乃命有司申严行下膺胄肖胄弟也熊历以膺胄为刑部郎中盖误 给事中黄唐传言承流宣化责在守令今郡守之任患在不久县令之选失之太轻乞自朝廷立法自今郡守未终更非实有故者不得輙请宫观凡大邑非历官有显绩及曾经朝廷升擢者不许除授以次小邑亦令吏部先选通判以上资序次选曾任知县无过犯人既重其选必假之权凡文移自上而下有不便于民者听以巳见立议申监司郡守即有沮抑径申尚书省两更大邑有善状者得选除郡守两更小邑有善状者得选除通判凡守令治行尤异者并不次擢用庶人思自奋吏称其职民安其业不然徒责州县奉行诏书而望其治效臣未见其可辅臣进呈上曰县令于民最亲今多非其人吕颐浩言汉以九卿为郡守郎官宰百里今县令但以资格差注上曰岂在官资崇卑唯在得人乃诏吏部看详申省其后权吏部尚书洪拟等言历官有显绩即无定法其朝廷升擢之人若非责降无缘却归部注拟又如小邑须选尝历县无过人即新改官未历县人无可入差遣亦与旧法相妨议遂寝吏部看详在五月庚午 
　　庚寅徽猷阁直学士安复镇抚使陈规为显谟阁直学士知池州兼沿江安抚使规守德安七年贼不能犯至是召还入对首乞罢镇抚使又言诸将＜叐＞扈请用偏裨以分其势上皆纳之遂以右通直郎镇抚司干办公事韩之美为直秘阁知德安府仍以安复二郡隶湖北帅司自是不复除镇抚使矣规入对在三月癸未熊克小历载规赴召于七月末间实甚误也 诏神武诸军将统领官阙依已降旨保明具奏给降敕劄如直行差填及额外增置当重寘典宪以枢密院有请也 右奉直大夫江南东路转运判官郭康伯为淮南转运副使兼权淮东提刑填复置阙康伯以寓居扬州辞诏勿避日历康伯除淮漕在四月庚寅而免避本贯在三月甲戌且附此必有一误 
　　辛卯起复宁武宁国军节度使开府仪同三司浙西安抚大使兼知镇江府刘光世为检校太傅江东宣抚使屯镇江时光世与韩世忠更戍世忠至镇江城下而奸细入城焚其府库光世擒而鞫之皆云世忠所遣于是诉于上江东统制官王德请于光世曰韩公之来独与德有隙耳当身往迎见之其下皆不可或请以骑行德不听入谒世忠大惊谓德曰公诚烈丈夫曩者小嫌各勿介意因置酒结欢而别熊克小历庚寅浙西大帅刘光世为江东宣抚使于池州置司世忠巳至镇江而奸细入池州城潜烧仓库按日历光世制命即云建康府置司九月方移池州此时光世自镇江即至建康世忠何为焚池州仓库盖光世未离镇江而世忠先至城外是以遣奸细入城也今从赵甡之遗史修入 是日金人去兴元自金人入梁洋蜀中复大震剑南诸州皆为徙治之计宣抚处置使张浚亦下令移潼川军闻之皆愤或取其榜毁之利州路经略使刘子羽遗浚书为言巳在此敌必不南浚乃止萨里罕留屯中梁山踰月始自斜谷去兴元子羽与吴玠谋以兵邀之于武林关不及斜谷路狭惟可单行故凡所掠获悉弃之于路熊克小历三月壬午子羽与玠谋遣兵邀敌于武林关而敌弃辎重以去击其后军败之杨氏编年敌去兴元在此日张浚奏状亦云四月九日训练官杜福遇敌于南龙潭小历恐误浚遣统制官王俊复洋州兴元府时新罹兵革军食益艰浚命取粮于内郡什邡丞眉山孙坦当督运请发常平仓以行遂先诸郡而至萨里罕既还凤翔乃遣十余人持书与旗来招子羽玠子羽尽斩之惟留一人使还曰为我语之欲来即来吾有死耳何可招也玠亦遗萨里罕书以大义责之萨里罕乃止 
　　壬辰移都督府于镇江照应江淮两军机务于是建康府榷货务都茶场亦移于镇江时朝廷以韩世忠将出师听之妙简僚佐乃以徽猷阁待制知处州宋伯友为徽猷阁直学士充参谋官直秘阁湖南提点刑狱公事吕祉升直徽猷阁与直秘阁陈桷并充参议官始世忠之过括苍也伯友待之甚密故荐用之既而世忠不渡淮伯友祉皆改命 浙东宣谕朱异荐左宣教郎签书镇东军节度判官厅公事张九成义乌县令闾邱昕右承义郎知龙泉县汪汝则左奉义郎知瑞安县熊彦诗右从事郎知嵊县姜仲开政绩诏并进一官吕颐浩言仲开臣之外亲乞勿赏上曰此所以为公使有罪虽卿之亲亦不当贷昕松阳人也九成彦诗已见 是日神武副军都统制岳飞以大军次虔州 
　　癸巳执政奏事上色不怡久之曰昨夕暴雨朕通夕不寐恐于蚕麦有伤徐俯曰暴雨不害蚕麦久则为害矣上色稍和 诏礼官重别讨论昭慈献烈皇后谥号时登仕郎邹况上书言其兄浩直谏事且乞雪慈后元符之谤前二日上谕辅臣曰此哲宗朝事言之毋伤乎徐俯曰陛下母事昭慈追崇极典天下共知其谤巳矣上曰昭慈勋臣之家当时备礼而纳正后此本朝盛事俯曰宣仁圣烈太后尤重家法欲正后生元子继万世之统以哲宗少年戒之在色不欲其多近嫔嫱小人阴连宫掖因是得行媒孽遂至废后上曰皆当时大臣不谏之罪是日上又以为言遂诏有司更定谥号翊日诏况引对上曰况浩之弟故欲擢之俯曰浩自有子柄吕颐浩曰柄尝为李纲客然朝廷要当以其父故湔拂用之不然则终陷于纲党不能自拔上曰直臣之子复擢用之为御史使言事耸动四方亦足为国家之光也 中书舍人权直学士院洪炎以足疾不能朝罢为徽猷阁待制提举万寿观俸赐如舍人例既而言者谓爵禄公器人主不得而私若炎文采可用候其疾愈造朝再加进擢孰曰不宜今乃越等而予之禄士大夫窃议以为乃有不厘务中书舍人兼炎博通典故能以廉节自守必不敢受此无名之禄上乃寝前命炎再乞外祠许之诏炎请给人从以舍人在此月庚子臣僚上言在壬寅炎改崇道在五月庚申 庆远军承宣使神武前军统制王＜王燮＞为捧日天武四厢都指挥使兼淮南宣抚司都统制仍诏神武后军统制巨师古御前忠锐将崔增李捧等并受韩世忠节制于是世忠始去神武左军都统制专为宣抚使世忠解都统制不见月日按世忠三除宣抚使并带都统制入衔自此却不兼带当以与王＜王燮＞巨师古官称相犯故也今且附此 责授昭信军节度副使徐秉哲卒于漳浦县诏令归葬 诏自今三衙管军并给全俸 
　　甲午诏神武中军官兵并进秩一等以其扈卫四年而无出入功赏故也于是统领起复武显大夫康州剌史合门宣赞舍人朱师闵等六千四百九十四人皆迁官师闵等迁官在五月丙寅按杨沂中奏中军见官五将更于水军内选五百人为第六将去此未久不知何以绍兴二年以前到军人乃有此数也 赐知唐州胡安中敕书抚谕先是安中以势孤援绝附于伪齐至是知随州李道招来之故有是赐 左奉议郎知严州颜为条上便民事乞尝得解及应免解人并免丁役许之其后太学生亦免免太学生丁役在十五年二月戊子 
　　乙未诏博籴补官人不作进纳仍与免试注官用户部尚书黄叔敖请也 是日宣抚处置司训练官杜福邀敌于兴元南龙潭降女真汉儿军四百六月辛卯奏至 
　　丙申勒停人陈杌复朝请大夫知泗州杌为韩世忠所爱故起废用之世忠又言浙东兵马副钤辖刘纲淮泗土人熟知地利乃命纲以所部听世忠使唤 是日伪齐将李成以众二万攻虢州陷之镇抚司统制官谢皋与敌遇举刃示敌曰此吾赤心也汝宜视之遂剖心以死权镇抚使董先率余兵二千奔襄阳皋开封人也戊戌湖南安抚使折彦质所遣统领官刘深以兵至鼎州时鼎寇杨么众益盛僭号大圣天王旗帜亦书此字且用以纪年又以兵二万人寇公安县彦质言么之势不减曹成望朝廷勿轻此贼乃命彦质督潭鼎荆南兵讨之是日湖北统制官颜孝公亦以千九百人至鼎州之城外 
