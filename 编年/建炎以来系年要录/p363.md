<!-- { "loadSidebar": true } -->
　　壬子右承事郎监登闻鼓院徐琏面对言自昔帝王必有佐命之臣功铭鼎彝侑食清庙以劝万世国家远稽三代肇造原庙凡在佐命辅弼皆绘像庙廷以示报功之意陛下绍开中兴复崇原庙如祖宗之制而累朝配飨辅弼不过十余人今其家之子孙必有绘像存焉望诏有司访求摹于景灵宫廷之两壁诏礼部讨论 

　　三月壬戌诏政和八年已前实得两解贡人不限年并特与奏名许就殿试到省一举见年五十五以上者令本贯保明申部内开封府国子监举人召见任京朝官二员保奏并结除名罪当议特与推恩王明清挥麈录余话云靖康之乱文字散失不存南渡之后礼部老吏刘士祥者大为奸利士子之桀黠者相与表里云某岁曾经省试下合该年免既下部则士祥但云省记到因而侥幸遂获恩者不知其数 
　　壬申名行宫之南门曰丽正北门曰和宁 
　　丁丑上谓大臣曰闻殿前司招军多诱致乡民及负贩者恐其失业可令吴璘杨政招流民之失所者补其阙 

　　庚辰上初诣太一宫以宫成故凡一百七十楹既而礼部侍郎沈该等言銮舆诣宫皎日晴霁车驾还内雨泽复作有此祥应望宣付史馆从之礼部奏下在五月辛酉 
　　壬午资政殿大学士提举万寿观兼侍读秦熺知枢密院事一日太师秦桧问敕令所删定官胡宁曰儿子近除外议如何宁曰外议以为公相必不袭蔡京之迹宁寅弟也熊克小历称宁为祠部郎官按宁此时为选人克盖误也克又称宁对云云于是桧怒以日历考之宁引对改官在此后七日则桧未应怒今不取中兴圣政吕中大事记曰以其子熺为枢密欲以代居相位而两府合为一矣 

　　甲申右武大夫保宁军承宣使两浙西路马步军副都总管王安道落阶官为宣州观察使以解带恩也时安道之父继先有宠秦桧使其夫人王氏与之叙拜为兄弟往来甚密赵甡之遗史云继先遭遇在绍兴中冠绝人臣诸路大帅承顺下风莫敢少忤其权势之盛与秦桧埒张去为以下犹不足道又曰秦桧与其妻党皆贵盛者非桧荐举之力乃桧请升迁继先宗族及吴益宗族官职故继先及中宫亦请升迁秦氏王氏之官职也甡之此说或因秦熺王安道相继除擢而言且附此当考 
　　乙酉诏私擅渡淮及招纳叛亡之人并行军法后诏津载及巡防人故纵与同罪失察者减一官后诏在二十九年二月己丑 右朝散大 

夫秦亘知峡州绍兴二十六年十月癸亥周方崇奏亘守安丰以榷场货献权臣按日历亘去年十二月壬辰自安丰代还入对或可附此事也 
　　丙戌权尚书礼部侍郎沈该兼直学士院 
　　是月贡院言博学宏词科武进尉周麟之婺州州学教授季南寿合格诏并与堂除自是恩始杀矣麟之海陵人南寿龙泉人也 
　　夏四月戊子朔日有食之阴云不见诏付史馆 
　　己丑右迪功郎敕令所删定官胡宁特引对遂命改京官宁改官日历不书今年五月戊辰以右承务郎除太常丞故附见此 

　　庚寅上策试正奏名进士于射殿先是权吏部侍郎知贡举边知白上合格举人徐履等上问以欲起晋唐之陵夷接东汉之轨迹及柔道所理当有品章条贯右迪功郎董德元策言晋之失不在于虚无失于用兵故耳唐之失不在于词章亦失于用兵故耳东汉固无如是之失也陈孺策言今日中兴之盛以言乎内治则大臣法小臣廉百姓遂其衣食万物蒙其丰年以言乎外治则讲信修睦中外交欢边鄙无虞五兵不试东汉之事未足慕也愿申饬边郡守臣俾两相抚辑庶几边隙不生远人益服此品章条贯之一助举人王佐策言王义之言隆中兴之业政以道胜宽和为本盖讥当时不务息民保国而欲以兵取胜也杜牧有言上策莫如自治盖讥当时不计地势不审攻守而徒务为浪战也况陛 

下今日任用真儒修明治具足以铺张对天之宏休扬厉无前之伟绩则光武之治不足深羡权礼部侍郎兼直学士院沈该初考权户部侍郎李朝正覆考工部尚书詹大方详定乃奏德元第一孺次之既而以故事递降遂擢佐为首赐佐以下三百三十人及第出身履永嘉人德元吉水人佐山阴人也按绍兴二十三年十二月郑仲熊劾王佐章疏称佐曩缘大树本非廷魁以上三人皆系有官遂致侥冒按此举第四人乃莫汲当求他书参考 
　　庚子左中大夫知枢密院事秦熺罢为观文殿学士左通奉大夫提举万寿观兼侍读提举秘书省熺言父子共政理当避嫌故有是命仍 

诏熺应干恩数请给等并依见任宰臣例立班在右仆射之次 
　　辛丑徽猷阁待制邵博卒于犍为县 
　　乙巳特奏名进士俞舜凯等四百五十七人武举进士柯熙等七人特奏名一人赐第授官有差于是始以将仕郎易京府助教舜凯婺源人也 
　　癸丑敷文阁直学士知建康府晁谦之罢先是左承议郎方云翼自礼官罢归后起为江东安抚司参议官桧念之荐于谦之云翼干扰不 

已谦之怒其无厌以书白之会云翼代还桧以问云翼云翼愕然曰王庶之子比过金陵晁馆之于宅堂者四日云翼尝劝晁不当留在宅堂恐有诡谋晁即日津发前去云翼固知其言太深然不料其阴憾云翼至于此也桧默然即谕殿中侍御史余尧弼尧弼乃奏谦之险薄躁竞时无与伦赵鼎负滔天之恶投畀遐裔乃阴与交通书问络绎王庶诡诈乖僻世所共弃谦之实其辟客每慕其为人庶之子至今往来请求不绝朋奸稔恶日怀怨望志在动摇国是故有是命日历方云翼绍兴十五年三月癸未除江东安抚司参议官十一月丁未改添差通判宣州建康志谦之以十五年四月到任 直徽猷阁方庭实提点广南东路刑狱公事左朝请大夫新知徽州赵士粲为江南东路转运判官 

　　丙辰皇叔安德军节度使同知大宗正事权主奉濮安懿王祭祀士夽开府仪同三司以司宗十年也 显谟阁直学士知平江府郑滋知建康府滋再守平江政事多弛两浙转运判官汤鹏举宣言欲按之始秦桧举进士滋为南省参详官至是桧因鹏举应办北使寓书于滋称门生鹏举见之幡然更奏其治状遂有是命后旬日又升显谟学士滋进职在五月戊辰 
　　是月庆远军节度使知襄阳府张澄始视事襄阳平地当江汉之冲环以大堤岁久为水所圯澄始相葺之度民不可劳而江夏诸将私田占籍境内者倍于编户澄乃谕使出力修堤皆欣然听命既成比旧增高周回数十里民蒙其利 

　　五月辛酉权礼部侍郎兼直学士院沈该言国家乘火德之运以王天下望用故事即道宫别立一殿专奉火德配以阏伯而祀以夏至从之后建殿于太一宫名明离 
　　癸亥直秘阁两浙转运判官汤鹏举入内内侍押班李珂干办内东门司王晋锡各进秩一等以太一宫成故也 
　　甲子命有司绘配飨功臣像于景灵宫廷之壁皇武殿韩忠献王赵普周惠武王曹彬大定殿司空中书门下平章事谥文惠薛居正枢密院使谥元懿石熙载郑武惠王潘美熙文殿尚书右仆射平章事谥文靖李沆魏文贞公王旦山南东道节度使同平章事谥忠武李继隆美成 

殿沂文正公王曾许文靖公吕夷简签书枢密院事谥武穆曹玮治隆殿魏忠献王韩琦鲁宣靖公曾公亮大明殿韩文忠公富弼重光殿温文正公司马光承元殿魏文定公韩忠彦凡十有六人皆取诸其家惟熙载家累索不至 
　　乙丑诏岁以成都潼川府利州路称提钱十万缗对减四路激犒钱三分之一初郑刚中改四川宣副之岁始命三路茶盐酒课及租佃官田应输钱引者每千别输三十钱为铸本又得其赢十八万缗有奇至是以备军费三路称提钱凡四十三万七千缗铸钱本二十四万七千缗外余十八万四千六百九十道二百九十一文入帐此据总领所财赋册 权尚书吏部侍郎边知白提举江州太平兴国宫右正言巫伋论知 

白阘葺躁进顷宰平江外邑干郡将郑滋举状不获近缘接伴经由乃窘以人使事百端骚动挟私宿怨故有是命 
　　戊辰保康军节度使提举佑神观吴盖为昭庆军承宣使宣庆使清远军承宣使入内内侍省押班张见道为景福殿使以从幸太一宫特推恩也 右宣教郎监南雄州保昌县溪塘镇周芾特追三官昭州编管芾尝上书论事坐狂妄黜及至官自言以上封切直屏弃守臣奏之下大理鞫治有是命 

　　壬申工部尚书詹大方言近充贺大金生辰使自入境待遇使人甚厚及至大金阙廷供张饮馔一一精腆臣已戒一行官吏不得过有须索窃虑后来三节人或有不识大体责办供应妄生语言望严行戒饬庶几邻好脩睦永久不替诏今后使副及三节人并具知委状申尚书省 右武大夫合门宣赞舍人贺仔除名横州编管仔尝为利州路兵马都监至是诣都堂讼郑刚中功绩尚书省奏其欺罔乃有是命 
　　癸酉以太一宫斋殿后隙地为景灵宫道院 
　　乙亥殿中侍御史余尧弼言今欢盟既固聘问之使安行无虞而恩泽所加不减于旧邻国闻之其谓我何望裁抑适中以坚邻好诏礼部 

参酌如所请奉使赏赐例见绍兴十二年五月乙未并注于是赐物及赏各减半七月庚辰降旨 
　　丙子金主使龙虎卫上将军会宁尹萧秉温昭武大将军充东上合门使申奉颜来贺天申节始燕射于玉津园自是遂为故事 
　　癸未保信军节度使龙神卫四厢都指挥使添差两浙东路马步军副都总管李显忠落军职降授平海军承宣使提举台州崇道观本州居住先是金使尝言显忠私遣过界诏令分析会显忠上恢复之策于朝秦桧怒乃奏显忠不遵禀闻止用申状故有是命此以日历及显忠行状赵甡之遗史参修遗史云李显忠闻其妻周氏在黄龙府作绣工遣三人往取之共许金千两各人奏补承信郎三人果至黄龙府用笼床去 

其里隔盛周氏载之以车遂达江南三人皆喜曰太尉更有妹在燕山府愿复取之是时杨存中亦遣人取其故妻止于平江用别宅居之以再娶赵氏不容其来也金人使来因奏今讲和乃有臣僚多以金银遣人来取其家属恐大金皇帝闻之不便上乃责显忠落节钺宫祠存中以显忠独被责而巳无罪遂赂遗显忠不已且称其才宜复用而显忠亦闲居七年徐梦莘会编载此事于绍兴十四年正月不知北人以十四年春来言此事至此始行遣邪或甡之所记年月差误也孙觌撰杨存中妻杨国夫人赵氏墓表云夫人归杨氏时少师犹未著内籍未几四方盗起夫人携诸幼于兵戈中间关百难涉阅数载卒保其家而少师亦还朝典军为大将则赵氏非存中贵后所娶与甡之所云不同当考 

　　甲申罢四川宣抚司徽猷阁待制知成都府权宣抚司职事李璆为徽猷阁直学士四川安抚司钱粮符行中直秘阁知夔州直宝文阁汪召嗣守太府少卿总领四川财赋军马钱粮专一报发御前军马文字武当军节度使宣抚司使都统制兼知兴元府杨政改充御前诸军都统制直龙图阁知潭州陶恺卒直龙图阁主管台州崇道观刘昉复知潭州右朝请郎广南西路转运判官方滋直秘阁知静江府上尝须龙脑为药而内库偶阙求之秦桧桧取一匣进之至上前启缄而匣内有书题名衔乃滋送桧者误不揭去上以为御前所未有此以赵甡之遗史本语 

附入 
　　乙酉龙图阁直学士知静州张宗元提举江州太平兴国宫从所请也 
　　六月丁亥朔尚书左司员外郎韦寿成权工部侍郎寿成不及拜而卒 
　　癸巳上谓大臣曰每岁决狱闻宪臣第遣属官代行徒为文具可令亲往所部具所决名件申尚书省 权尚书户部侍郎李朝正罢以殿 

