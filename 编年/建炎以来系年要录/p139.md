<!-- { "loadSidebar": true } -->
　　乙亥福建江西荆湖南北路宣抚副使韩世忠言自来全无纤毫生事欲以钱三万八千缗市新淦县所籍贼徒田宅虑有违碍诏以赐世忠丙子权尚书吏部侍郎廖刚试给事中大理卿章谊权吏部侍郎刚寻以忧去 右朝散大夫赵元裕行太常丞元裕党人彦若子也彦若青州人元祐侍读学士通习典故坐父故闲废四十年至是添差签书昭庆军节度判官禄薄不能赡请于朝召赴行在遂命之时元裕年几七十矣 初朝廷以福建江西荆湖宣抚使孟庾自温州趋湖南故命湖广宣抚使李纲由汀道州之镇至是纲言祖宗朝宣抚使以执政为之近张浚孟庾为宣抚皆见执政如臣起废典藩亦冒使名兼庾已领湖南北韩世忠副之今又除臣湖南借使诸处盗贼一司欲令招纳一司欲令讨捕不知何所适从诸州钱粮一司欲令支用一司欲令桩留不知如何遵禀以至节制诸将辟差官吏行移措置皆有所妨望详酌事宜明降处分使有遵守纲又言自建昌虔吉至衡潭约一月程自汀道州三倍今曹成在连贺非重兵不可行又福建等路宣抚司经由江西及荆湖路分逐路州县钱米先次刬刷拘收理当通融应副所有朝廷支降并他路所输钱粮银帛官告度牒余剩之数乞并桩留拨付本司诏纲先往广东置司捍寇俟庾世忠抚定盗贼毕赴潭州仍令庾等班师日度量合用钱粮数外并留与纲纲请取拨所至州县钱四十万缗米二千斛为一岁之用又请移行所部帅臣监司州县并用劄子皆从之于是曹成已为岳飞所破遂就韩世忠招安而朝廷未知也 兰州文学王隲坐馈马进钱粮昭州编管事见建炎四年十月己卯丁丑责授中大夫余深复特进朝廷闻深已死故用赦复之给事中程瑀言深奸谋阴贼实蔡京之腹心今一赦尽复元官则京傥未死官亦可复也夫旷荡之泽虽曲示于宽恩然眚灾之赦难施于巨蠹乃诏寝前命寝命在此月丁亥 初尚书左仆射都督江淮荆浙诸军事吕颐浩总师次常州而其前军将武节大夫荣州团练使赵延寿所部忠锐军叛于吕城镇是日叛兵过金坛县奉议郎知县事胡思忠率射士迎敌为所败贼以枪剌之思忠曰宁杀令毋掠藏库杀平民贼怒逐之至市河思忠溺死浙西安抚大使刘光世遣前军统制王德追叛兵至建平县及之尽歼其众后赠思忠三官录其家一人于是颐浩称疾不进熊克小历附此事于七月又云颐浩行未至丹阳县后军叛去皆误也日历五月二十五日都督府申赵延寿下溃兵在广德军作过二十六日右司谏方孟卿言臣昨晚闻吕颐浩所带前军自常州以来逃窜六月七日镇江府申有都督府前军人马在吕城镇作过据此则非后军也叛去之日不可得而知按张缜申明胡思忠死事状云五月十八日有过军在市杀人即指此事故附见于此思忠六月丙申赠官 
　　己卯武功大夫康州剌史合门宣赞舍人枢密院统制山东忠义军马范温升忠州团练使伪齐刘豫自去冬起登莱密三郡之兵犯福岛寨失利而去遂广造战舰又送旗榜伪赦欲间众心温收系其使至是以闻且乞赐粮舟自募商人贩米许之 初御前除戎器而浙东诸州所遣民匠困于工程多以暍死上知之诏给赍粮遣还故郡俟秋深乃集庚辰诏江东西路各籴米十万石于建康府饶州桩管应副行在及防秋使用自巡幸以来军储岁计多仰浙西而平江湖秀之产倍于他郡至是久雨三州中下之田率皆淹没而上田所损十亦二三议者恐所入必亏故于江南增籴 是日临安府火弥六七里延烧万余家火之始炽也神武右军都统制张俊仗剑登屋督所部救之不能止最后修内司搭材兵至火乃熄于是临安府守臣兵官及三衙管军皆坐贬秩时浙部淫雨害稼御史中丞沈与求因推言灾异谓徽严水泉暴涌漂及城郭庐舍临安火延居民至万余家天变异常同时而见可畏也陛下当于行事之际思其所未至者加之以诚夫畏天不以诚则巫祝虽具近于致渎爱民不以诚则诏令虽繁终于失信用人不以诚则谗间日进将以疑似而远正人听言不以诚则阿谀日闻将以忌讳而恶直士追祖宗之法而不以诚则不无背戾惇骨肉之亲而不以诚则不无猜嫌薄宦寺之权而不以诚则虽名为裁抑而桀黠之辈不除正宫闱之化而不以诚则虽外示朴素而奢靡之习犹在愿陛下加意而行则天地感格阴阳和平灾异之生顾为福耳上嘉纳焉徽严水灾于史不见特与求章疏中及之故附于此 
　　壬午武功郎合门宣赞舍人御前忠锐第四将邵青充绍兴府兵马钤辖拣其所部精锐千三百人隶神武中军 保静军承宣使高世则提举万寿观温州供职 故追复龙图阁直学士曾肇赠龙图阁学士谥文昭以党籍故也肇南丰人故相希弟元符末翰林学士待制以上第二十五人汀州安置诏泛海往山东者行军法谍报刘豫于登密淮阳造舟论者恐贾舟为伪地所拘则橰工柁师悉为贼用故有是旨 
　　癸未御史中丞沈与求言金若来侵当由武昌建康两路而来其造海舟虑为虚声以惧我议者多欲于明州向头设备使敌舟得至向头则已入吾腹心之地矣臣闻海舟自京东入浙必由泰州石港通州料角陈贴通明镇等处次至平江南北洋次至秀州金山次至向头又闻料角水势湍险一失水道则舟必沦溺必得沙上水手方能转掉况敌人舍马不能有所为若用舟行一舟所容几马彼不为此不过分遣京东签军乘舟以惧我耳傥于石港料角等处拘收水手优给庸直而存养之以待缓急之用彼亦安能冲突望分拨耿进李彦进水军择人统之似为利便诏以付都督府仍令江东浙西大帅司海舟并听督府使唤既而吕颐浩言料角等处去金陵辽远缓急恐失事机彦进见隶刘光世军中乞就委光世措置从之委光世在六月丁酉 三省请于行在别置作院一所令诸军匠各造器甲并申朝廷支拨后以御前军器所为名仍隶工部日历不载此据会要增修会要云隶工部在五年三月而此年六月六日工部侍郎韩肖胄已申明看验等事则是元隶本部也三十年七月黄中又有申明不知何时不隶本部 尚书左仆射吕颐浩言前左承议郎范同儒学知兵望起复故官主管都督府机宜文字从之同初见元年二月 
　　甲申上临轩疏决系囚自是遂为故事 户部请诸路上供丝帛并半折钱三千如两浙例两浙折帛已见建炎三年三月壬辰许之是时江浙湖北夔路岁额三十九万疋浙东路上供八万淮福衣八千浙西上供九万二千淮衣六千江东上供九万八千淮福衣二万七千江西上供五万二千淮福衣万五千湖北上供三百夔路上供三百已上皆有奇江南川广湖南两浙绢二百七十三万匹浙东上供绢四十三万六千淮福衣五万三千天申大礼八千浙西上供三十八万一千淮福衣十三万八千天申大礼八千江东上供四十万六千淮福衣十三万九千天申大礼八千江西上供三十万五千淮福衣六万七千天申大礼八千以上四路皆有奇淮东天申大礼四千九百五十淮西大礼三千七百湖南天申大礼四百广东天申大礼四千六百广西天申大礼六千五百西川天申大礼万三千东川上供万一千天申大礼万六百夔路上供二万二千天申大礼七千利路天申大礼八千三百四川宣抚司截三路纲三十万匹又科激赏绢三十三万匹皆不隶户部东川两浙湖南绫罗絁七万匹东川绫二万六千三百浙西八千七百西川七千八百浙东四千六百皆有奇婺州罗二万湖南絁三千成都府锦绮千八百余匹叚皆有奇江淮闽广荆湖折帛钱盖自此始川绢川布已见建炎四年乙未东南绢三年十月庚寅广布五年末可参考 诏行在权官并罢惟户部刑寺许长贰指差见任人兼权时言者论州县权官之弊以为屡降约束而监司帅臣未必奉行者盖由朝廷不自信其说有以启之于是自省郎已下权摄者并罢 是日始闻都督府前军叛诏浙西大帅司遣兵趣捕之 
　　乙酉承议郎叶斐除名邻州编管坐授范汝为伪命知建州也 
