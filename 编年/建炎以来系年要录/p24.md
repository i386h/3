<!-- { "loadSidebar": true } -->
壬戌李纲同执政进呈议国是劄子上曰今日之事正当如此可付中书省遵守次进呈议巡幸劄子上命促留守司修治京城祗备车驾还阙款谒宗庙诏永兴军襄阳江宁府增葺城池量修宫室官府以备巡幸次进呈议赦令劄子佥谓艺祖登极之初尝赦恶逆今已行难追改乃命选人惟在职者循资左降官等第叙复执政退纲留身奏张邦昌僭逆及受伪命臣僚二事皆今日政刑之大者乞早赐施行上曰执政中有与卿论不同者少迟议之纲曰邦昌僭逆明白若都人则谓因邦昌立而得生且免再括金帛而德之若元帅府则谓邦昌不待征讨遣使奉迎而恕之若天下则谓邦昌建号易姓其奉迎特出于不得已而愤疾之德之恕之者私也愤疾之者公也执政中有论不同者臣请与之廷辨上乃遣小黄门召黄潜善吕好问汪伯彦再对上语之故潜善犹力主之纲诘难再三乃言在远不若在近好问亦曰唐德宗幸奉天不挟朱泚行后以为悔纲曰邦昌当正典刑何远近之有借使在近当幽絷而反尊崇之如此何也况其已僭逆岂可留之在朝廷使道路指目曰此亦一天子哉因泣拜曰臣不可与邦昌同列正当以笏击之陛下必欲用邦昌第罢臣勿以为相无不可者伯彦曰李纲气直臣等不及上曰卿欲如何措置纲曰邦昌之罪理当诛夷陛下以其尝自归贷其死而远窜之受伪命者等第谪降可也上乃出纲奏 诏置检鼓院于行宫便门之外差官权摄李纲言今日急务在通下情乃置院以达四方章奏纲又请置看详官二员臣民封事签拟可行者将上取旨从之 诏察官职守自今依官制施行 延康殿学士大名尹张悫试户部尚书 御史中丞颜岐充徽猷阁待制奉祠在八月壬戌盖实甚误于是右谏议大夫范宗尹亦求去诏以宗尹为徽猷阁待制知舒州日历宗尹六月庚午落职未知何日罢谏官今因颜岐除目附见俟考 徽猷阁待制提举亳州明道宫钱伯言为开封尹徽猷阁待制提举西京嵩山崇福宫吕颐浩为徽猷阁直学士知扬州伯言勰子勰吴越王倧曾孙元祐翰林学士颐浩乐陵人宣和末为燕山府路都转运使金人内侵郭药师执之以降巳而得归至是复用熊克小历云颐浩历城人而董萃撰行状乃云乐陵人今从行状 秘阁修撰知鼎州唐悫知荆南府 初应天尹阙大臣荐通议大夫提举亳州明道宫李偃才可用诏召入偃徽之孙徽之迪子仕至正议大夫以媚事蔡京累迁龙图阁直学士靖康中斥去偃惭惧复请奉祠会知广州孙俟还朝甫至行在乃以为应天尹偃除尹日历不见此以附传附入按应天初除何志同后用孙俟其命偃必李纲未至阙时则在俟受命之前也当考 诏宗室衔位不书姓官司毋得受自熙宁以来宗室外官单衔奏事并不著姓其后更革不常至是延康殿学士赵子崧知镇江府以表谢上中书侍郎黄潜善援近旨劾之乃申明行下赵子崧中外遗事云宣和三年子崧赐对上疑宗子出仕者皆著姓子崧对以熙宁法如此与异姓共事湏著姓以别之若辞见谢及独衔奏事自不著姓上曰终是粗疏卿可讨论奏来五年余从兄正之召对上又及此遂批出宗室内外并不著姓朝廷不复考故事诏出识者大骇而有司不以官职高下皆名别之七年夏子崧出守淮宁辞日为上极言之云此虽小事所系甚大周曰姬氏汉曰刘氏唐曰李氏今无故去国姓不祥上寤敕中书讨论遂复用熙宁法建炎元年今上皇帝中兴子崧除延康殿学士知镇江府上谢表黄潜善在中书乃令进奏官退回为不合不著姓因欲见沮而不考著令也至今虽大宗正司宗室亦称皇叔皇兄具官仍著姓矫枉过正误矣按元符诏旨宣和五年六月乙未御笔内外宗室并不称姓七年八月戊午御笔宗室外官除见辞榜子外余依熙宁法著姓此即子崧所请也今乃云潜善见沮而不考著令误矣 
癸亥中书侍郎黄潜善为门下侍郎兼权中书侍郎 太傅同安郡王张邦昌责授昭化军节度副使潭州安置李纲同执政进呈议僭逆劄子黄潜善犹左右之退奉御笔邦昌僭逆理合诛夷原其初心出于迫胁可特与免贷于是潭州安置所过巡尉伴送仍令监司守臣常切觉察月具存在申尚书省次议伪命臣僚纲言责授安化军节度副使王时雍等四人与金人传导指意议废赵氏迫道君已下出郊又受伪命为执政此四人宜为罪首上顾吕好问好问曰诚有之时徐秉哲已先窜于是移时雍高州责龙图阁学士吴幵永州述古殿直学士莫俦于全州并安置时在围城中者纲皆欲深罪之好问曰王业艰难正纳污含垢之时遽绳以峻法惧者众矣纲不纳熊克小历云时在围城中者纲欲概以叛逆罪之吕好问曰责以不能死则可若直谓之叛逆彼岂无辞乎纲意不厌乃遣其客晋陵胡珵要说好问区别围城人为三等以差行戮且曰必如是方可表公之忠莭好问谓珵曰某与君俱处城中众以为可罪者才十许人耳余人本末吾辈所未悉宁可以叛逆加之耶纲由是不乐吕本中杂说曰金人再犯京师谢克家耿南仲党人往往在围城中皆前日力攻李纲者纲既相复以围城中事中伤之以邦昌僣号叛逆凡在围城中皆次第定罪吕好问谓纲曰围城中固可罪若但责以不能死节彼无所逃罪矣然其间尚有曲折若专以叛逆罪之则彼必有辞矣却恐反为害纲由是不悦即使言者中好问上深以为非然好问亦不敢留纲亦旋罢去由是观之耿南仲李纲之党苟以罪更相加诬于国事所害甚大皆不能无罪也按纲斥逐伪党乃国法之所当然本中以纲与其父异论而排之今不取 何俌龟鉴曰公之十议一施而议僣叛议受伪命二章独留中而不下纲曰此刑政之大者盖为臣之罪莫甚于僣叛莫甚于从伪此而不诛何以正朝廷何以示百官何以晓天下何以惩戒万世之事君者上之所以未遽行以祖宗不忍轻用刑诛不忍于杀大臣故也夫祖宗之所以不忍者岂不忍于此辈哉君不忍于其臣臣反忍于其君邦昌忍于易姓忍于负宗社王时雍之徒忍于覆国忍于事异姓苟可以谋身者皆无所不忍传曰人将忍君呜呼此辈非忍君者乎管蔡至亲周公忍而诛辟之不以议亲之法而减也若使覆宗社而无诛宗社何罪焉弃主事伪而无刑彼尽忠守节者何辜焉吕中中兴大事记曰朱文公谓李纲入来方成朝廷者正谓此也然纲之议虽行而纲之谤愈多矣纲去之后朱胜非以敌犯维扬而欲立邦昌后盖胜非邦昌友壻也未一二年间伪命之臣有骤然擢用而为宰相台谏者矣可胜叹哉纲又以给事中李擢徽猷阁待制知秀州孙觌为邦昌权直学士院军器监王绍草劝进表秘书省著作郎颜博文草赦文资政殿学士新知潼川府冯澥在伪庭守左丞旧职延康殿学士新知洪州李回权右丞于是遂责擢郴州觌归州博文澧州并安置绍除名容州编管澥落职回落职奉祠日历邦昌以下行遣并在六月四日壬戌按李纲行状六月一日进对内殿翌日上下议翌日降出国是等五劄子次日与黄潜善等廷辩上曰来日将上取旨翌日进呈邦昌安置潭州次进呈议伪命劄子得旨皆散官安置以次第考之则其行遣在初五日癸亥也日历并系壬戌熊克小历载伪命臣僚贬谪在壬戌邦昌安置在癸亥皆误 新除翰林学士谢克家既以祖讳辞上命权不系三字克家以非旧典不拜李纲亦恶之乃以为述古殿直学士提举杭州洞霄宫寻又坐围城中避事降龙图阁待制 勒停人俞向复朝请郎充秘阁修撰知河南府兼西道都总管代姚古也向于宣和末累更事任靖康初斥去至是复用之 江东转运判官李弥逊为直秘阁淮南转运副使以弥逊自言与经制使翁彦国连姻引嫌也 故徽猷阁待制知怀州霍安国以死节显著赠延康殿学士李纲言自崇观以来朝廷不复崇尚名节故士大夫寡廉鲜耻不知君臣之义靖康之祸视两宫播迁如路人然罕有能仗节死义者在内惟李若水在外惟霍安国死莭显著余未有闻愿诏诸路询访优加赠恤始上知若水之忠首赐诏书褒赠至是纲有请遂自安国及刘韐已下次第褒录之 初贼祝靖寇荆南安抚使邓雍遁去贼乘势欲渡江知公安县宣教郎程千秋率邑人及广西湖南勤王兵之在邑者御之遣人夜渡江焚舟毁筏杀贼甚众遂不敢犯李孝忠继至千秋沿江设备唐悫自鼎州调本路刀弩手助之贼乃去时通判鄂州赵令裨部官兵戍武昌县贼阎瑾犯黄州其徒纵掠既去令裨即渡江存抚黄人德之自金再围城京西湖北诸州悉为贼寇侵犯随州陆德先复州赵纵之郢州舒舜举与荆南德安皆失守独知汝州徽猷阁待制赵子栎知襄阳府直徽猷阁黄叔敖知蔡州直秘阁阎孝忠知汉阳军朝议大夫李彦卿能守境捍贼至是李纲言于上夺雍龙图阁直学士罢德先等三人仍夺其职迁子栎宝文阁直学士叔敖秘阁修撰孝忠进一官彦卿直秘阁千秋进二官通判荆南府而擢令裨直龙图阁知黄州更名令＜山成＞亦征切雍洵武子令＜山成＞燕懿王元孙嘉孝穆公世＜山失＞子子栎燕懿王后冯翊侯令甲子燕王生临汝侯惟和惟和生东阳侯从诲从诲生汧阳侯世远世远生令甲孝忠开封人汪藻作阎氏信效方序云頴昌阎孝忠而孝忠自作钱氏方序云大梁阎某今从之时叔敖已失守而纲盖未知也熊克小历云叔敖升秘阁修撰既而襄阳复不守叔敖落职降充监当按襄阳不守在五月丙辰日历乃书于六月戊辰与赵甡之遗史不合当考执政退纲留身奏事上曰卿昨日内殿争邦昌事内侍皆涕泣卿今可受命矣纲因论自古创业中兴之主如汉高光唐太宗皆有英明之资宽诚之德仁厚而有容果断而不惑故能戡定祸难身致太平因请以所编三君行事纪要录以进上可之 
