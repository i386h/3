<!-- { "loadSidebar": true } -->
　　丙戌右朝奉郎通判楚州徐宗偃献书宰执言山阳俯临淮海清河口去郡五十里实南北必争之地我得之则可以控制山东一或失守彼即长驱先据要害深沟高垒运山东累年积聚调发重兵使两淮动摇我将何以捍御自北使奏请意欲败盟人情汹惧莫知死所及朝廷除刘锜为五路制置分遣军马渡江边陲肃静民赖以安山东之人日有归附之意如沿淮一带自北而来者昼夜不绝不容止约若朝廷速遣大兵且命刘锜或委本州守贰选差有心力人明示德音诱以官爵谓得一州或一县与补是何官资使之就守其地其余招诱自百人千人至万人受赏有差将见一呼响应山东悉为我有若大军未至彼怀疑贰心未肯受招招之亦未必能守适足以贻边患至于合肥荆襄命大将分占形势觇逻其实随机应变以为进讨之计恢复中原可立而待先是涟水县弓手节级董臻者私渡淮见宗偃言山东之人久困暴敛日欲归正若士马一动悉皆南来宗偃出巳俸厚赠之是月初臻果率老幼数百人来归宗偃言于朝未至会知枢密院事叶义问遣武翼郎焦宣来谕意俾招收之守臣王彦融怒不自巳出乃言臻不愿推恩宗偃因遗义问书言旬日以来渡淮之人昼夜不止涟水为之一空临淮县民亦源源而来不绝泗州两遣人谕盱眙令关报本州约回然有死不肯复去计其家属之数几万人矣理宜优恤多方存拊济其乏绝然非有大军弹压得之亦不为用兼虑对境别生事端却贻边患且小人喜乱利于一时剽掠或先事轻举有害大计乃补臻承节郎仍令淮东副总管李横以镇江都统司两将之兵往楚州屯驻此并据宗偃纪实修入宗偃申董臻归正在此月十一日壬午焦宣至楚州在十三日甲申今联书之 
　　丁亥殿中侍御史杜莘老言今行营重兵远在边境而策应之精锐又须观时而动诸州所谓强弓弩手者亦巳尽遣万一郡县间有一夫窃发岂不上贻宵旰之虑今东南厢禁土军元额毋虑十数万人皆为监司守臣兵将官穴占而诸路将副或以给使吏职富势居之咸不适于用望收兵选将责之教阅以备他盗假以岁月亦可助大军之势从之 诏使相以下宣借人各减三分之一明年九月又减 主管侍卫马军司公事成闵以所部至鄂州屯于古将坛之左闵既发临安边事未动鄂州军中罔测其情或劝都统制田师中善为备者由是人情皆不安市井惊惶至有妄言来取师中者或请师中以素队迎之于道周人情乃定闵至鄂未几移屯应城县在鄂郢之间焉 右司谏梁仲敏言臣窃谓人臣之罪莫大于怀奸而避事夫小官之避事固已当严治而况为大臣者爵位既崇禄赐既厚乃敢于艰难之际专为身谋朝廷何赖焉臣谨按同知枢密院事周麟之奸险为最贪惏无耻素乏才术因片言只语遂谓能文自登从班益务躁进倾心交结自谓得计以至于趣利害义若并贪产业于乡邦收接贿赂于私室倚小人为腹心而中伤善良罪恶甚众朝廷用过其才擢居枢府为麟之者正当自揣不称捐躯报国而乃怀奸避事是其罪之尤大者此而不治朝廷何以使人臣窃见麟之受使事之命巳多日治行巳备因见使人之来便有惧意巧为推避之计其说以谓执政不当行尤为无理前此固尝屡遣执政为使矣就使麟之自有所见何不言之于受命之初而使人既来之后方创为此说其为奸回罔上罪不容诛致劳圣虑别择人出使今巳行矣麟之偃蹇高位于心安乎天下忠义之士岂不解体哉望将麟之诛窜远方以御魑魅以昭示人臣慢命不忠之戒 殿中侍御史杜莘老言臣闻挟奸罔上人臣之不忠避事辞难人臣之不义谨按同知枢密院事周麟之背公营私寡廉鲜耻十手所指殆非一端臣试以奉使一事言之岁在己卯显仁皇后升遐告哀邻国麟之实充使命方其未行也朝廷措置金缯其数已定麟之坚欲增添数目朝廷务从大体姑从其请夫太母攒祔用度浩繁麟之乃求厚赂何不惜国家之费乎及其将行也太史卜良日三节遣行李既巳陛辞晨出国门行至日莫麟之思家遂顾小车潜归妻孥饮燕次日方始出城士论沸腾达于天听宰相汤思退容隐不加诘问及其既行而归也出好语欲为巳功以邀高爵此何理哉其挟奸罔上止为身谋不忠有如此者逮今春金人来居于汴朝廷议遣麟之出使麟之奏请自择副使遂举苏晔与之交结各卖三节人员皆有定价估金入巳喜见颜间其后使人之来语言纷纭麟之乃缘饰辞理谓执政不当行遂牢辞固避私忧掩泣众闻而鄙之有哭杀富郑公之诮臣窃观唐太宗以卢祖尚都督交州既奉诏而托疾帝遣杜如晦谕之曰匹夫不负然诺卿既许朕矣岂得悔祖尚固辞帝怒曰我使人不从何以为天下命斩之朝堂今麟之既不钦承休命至烦圣虑别择奉使纵陛下宽仁免其朝堂之戮则贬窜其可后乎伏望睿断重赐施行 
　　戊子左中大夫同知枢密院事周麟之与在外宫观放谢辞宰执进呈台谏章＜锍-釒＞上曰为大臣临事辞难何以率百僚乃有是命日历载麟之罢政在七月十七日戊子楼钥拜罢录亦同而熊克小历于六月十九日庚申书之赵甡之遗史系之七月二十四日乙丑皆误也会要称麟之七月十九日罢政后责筠州亦恐差误当是十七日戊子罢政十九日庚寅乃责筠州也甡之又云上以麟之初请行复自请止今具析麟之伏罪遂罢按他书乃不云分析事今具附此俟考 宰执言淮南诸郡近日怀来流民甚众上曰可谕刘锜选其壮者为效用余皆授田贷种且以常平钱米济之 司农少卿许尹言浙路应起行在和籴本钱岁为一百七十二万缗旧例分四季今所发才三十二万缗乞令户部逐时比较当职官按劾从之 
　　己丑权户部侍郎兼权枢密都承旨钱端礼乞以前后奉使所得金主之语付三省枢密院编录成册遇遣使命则令通知庶几可以专对从之 武功大夫忠州团练使知濠州刘光时降授武显大夫吉州剌史令在任以责后效坐前弃城为言者所劾也事祖巳见五月 右司谏梁仲敏言臣窃见同知枢密院事周麟之滥居枢府众论已汹汹而又怀奸避事天下益为之不平臣遂冒昧僭越论列麟之上渎圣听臣访闻麟之罪恶不一未可殚举且取其罪之显著人所切齿者言之麟之父尝为常州富人邵伸门客死之日邵家借以吉地安葬麟之既贵不思存恤其家乃强占坟旁地二十余里邵家兄弟不从即以势力致以狱勒使供退罪一也贷钱与强知文者乘其急而索其数倍之息得田四百亩又贷钱于妻母前夫之子亦乘其急而夺其屋见讼于有司畏其势力未敢决罪二也昨周方崇为台官麟之謟交认为宗亲其间多有朋比以害善良麟之为给事中其所论校及掌内外制所行诰词率皆挟私意之轻重而为之人皆知其意之所在罪三也显仁皇后上仙遣麟之告哀于邻国乃邀求礼物加厚不恤国家事体是时巳陛辞出城而乃恋恋私家以小车复归踰宿乃去罪四也及为同知枢密有合破使臣指使豪户潘昪元系下班祇应以钱三百缗而得之余皆有所赂而后补外人相传以为非钱不行罪五也麟之既蒙厚恩擢在政府是宜忠义自力而盖前愆以不负圣君眷待之意今乃于受命出使之际輙敢怀奸避事举措如此人咸嫉愤伏闻圣断罢麟之枢密院职事以慰公论然若小人巳侥幸高位当艰难时又获叨冒真祠燕居乡闾则不忠不义者反为得计其害不细伏乞圣明更赐详酌重与窜斥远方施行 殿中侍御史杜莘老言臣日者不避诛罚上章论列枢密周麟之挟奸罔上避事辞难之罪乞正典刑虽蒙睿慈特赐罢免然不加贬窜而尚畀祠禄物论汹汹未平臣固知陛下圣德宽仁曲全体貌以寻常大臣之罢例得奉祠故于麟之亦复推此恩数奈何麟之罪大其逆君命便私计非寻常之比今若例与真祠俾得捆载而归优游乡社是使小人得志而遂其便私之计也麟之剽窃小才殊无器识迹其举措市井不如世家泰州因用建康户籍取解中第乃认故相秦桧父子为乡人专事阿谀务其结托遂从正字遽擢西掖其进用不正已见于此至若主封驳则因书黄而潜受金瓶在翰苑则因草制而多求润笔违法而酤私酝则取辱于平江之郡将恃势而占民田则结怨于常州之富人后省张安仁为书吏麟之委以营私则指使补之军卒叶世宁有义女麟之取以居室则干办呼之士人有浚井而得古砚麟之欲偿以百金得其砚而弗偿也乡官因赴调而带古画麟之欲报以差遣得其画而弗报也胡蒙乃其妻父因旧憾而久立之客次张守乃其师资因物故而不还其遗书举措如是天下久巳切齿况违陛下之命避免出疆不恤国事若投诸荒裔始快人心臣窃观艺祖皇帝亲征泽潞中书舍人赵逄扈从惧登太行山以坠马辞行止留怀州及还京当草制又称疾不入帝怒曰此人得非不肯上山者乎人臣乃敢如此即日付御史按鞫贬房州司户夫宥密之官尊于中舍之职辞免使命重于怀州之留艺祖尚窜赵逄陛下岂容贷麟之乎伏望宸断将麟之宫观寝罢特加远窜仍将臣所上章疏昭示中外以慰公议 
　　庚寅左中大夫周麟之责授左朝奉大夫秘书少监分司南京筠州居住中兴圣政臣留正等曰人君设高爵厚禄加体貌以待二三大臣非私之也以其能为人之所难为而任人之所不能任者也当无事时居高食厚被顾遇而不辞遇事之难輙辞焉彼固未尝以身许国与所期者甚异此而不惩何以厉臣节太上皇帝罢麟之本兵之柄为避事者之戒善乎其有以劝百哉 右朝议大夫淮南转运副使杨抗复直徽猷阁 左朝请郎章服知鄂州 初上命池州诸军都统制李显忠择淮西地利为固守之计至是显忠言江北平夷别无险阻惟枞杨镇北二十五里中坊净严寺依峡山口一带地里冲要可以屯驻乞于八月初分遣半军过江屯驻显忠躬亲往来伺其动息即全军渡江观敌所向随机决战从之 
　　辛卯淮南转运副使杨抗奉诏遣右朝奉郎通判楚州徐宗偃往淮阴县措置归正人父老谓宗偃曰两淮本一家虽投来之心甚切本意宿留王师进发日愿为乡导戮力破敌今以诸处招纳或作文字劝诱或敺逼过淮否则公肆劫掠不容存住赍粮至微今已狼狈绍兴十一年间我曹盖尝归顺矣北界取索悉蒙押发以去今誓死不愿再回幸公全活宗偃布宣国家存恤之意且命邑官使之有亲戚者则往依投愿向以南州军者各从其便或欲请佃公私闲田者给之仍令保聚近里城邑量修庐舍勿使暴露抗言于朝乃赐钱万缗米三千石令本州赈济此以徐宗偃纪实修入纪实又称御前金字牌至令本州与漕臣同共措置淮北归正之人以时考之恐即此月十七日戊子宰执所得上语此降指挥也 
