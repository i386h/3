<!-- { "loadSidebar": true } -->
　　丙子诏诸路州县绍兴二十七年以前积欠官钱三百九十七万余缗及四等以下户系官所欠皆除之宰执奏拟诏意上曰轻徭薄赋所以息盗岁之水旱所不能免傥不宽恤而惟务催科有司又从而加以刑罚岂使民不为盗之意故治天下当以爱民为本 权尚书吏部侍郎兼史馆修撰叶义问兼侍讲 
　　丁丑诏帅臣监司侍从台谏岁举可任将帅者二员具材略所长及曾立功效闻奏用汪澈请也熊克小历并书于二月己酉今附本日秘书少监沈介权尚书吏部侍郎 尚书左司员外郎王晞亮权工部侍郎 大理评事赵善养言王者制民之产皆有定法盖所以抑兼并而惜民力也比年以来形势之户收置田亩连亘阡陌其为害甚者无如差役今官户田多差役并免其所差役无非物力低小贫下之民州县稍不加恤求其安裕乐业不可望也望命有司立限田之制以抑豪势无厌之欲户部奏品官之家所置田产依条格合得顷亩巳过限者乞免追改将格外之数衮同编户募民差役诏给舍同户部措置其后给事中周麟之等请品官子孙名田减祖父之半其诡名寄产皆并之满三月不陈许人告以其田之半归官余给告者其募人充役并募本县土著有行止人充从之善养故简献王曾孙也 
　　甲申权礼部侍郎孙道夫言四川类省试巳降指挥选差监试考试官各一员今看详别试所收试避亲进士其利害关防比之类省试事体无异欲望亦自朝廷选差监试并考试官各一员所贵选举尽公仰副圣世取士之意从之 
　　是月司农少卿总领四川财赋许尹始视事尹以备边故乞空名告身于朝得八百六十道其后累年间抑售于民者凡五百五十七道计直二百五十万缗蜀中大扰降告身不知在何月日按王之望奏劄称绍兴二十九年朝廷降到告身若干自是前官所乞故因尹交割附见更须详考 金主亮再修汴京命尚书左丞相张浩参知政事敬嗣晖董其役集诸路夫匠大兴宫室极其侈靡将徙居焉太府监魏子平权尚书右司郎中从浩行子平寻丁忧未踰月起复浩辽阳人也此以张悌正隆事迹宋翌金亮本末及赵可撰魏子平墓志参修志称从张太师修南京大内张太师即浩也子平已见二十八年五月 
　　夏四月按是月乙酉朔庚寅诏大理评事贾选潘景圭等四人并与外任自今试中刑法而未历任者勿除用侍御史朱倬请选安宅子也 起居郎王佐罢先是侍御史朱倬论刘章市绢事斥去之事见三月癸酉朝士皆知其冤而无敢言者佐独于上前极论其事倬怒劾佐植党怀奸诏与外任乃以佐知永州 秘书省校书郎洪迈兼国史院编修官 召武信军承宣使鄂州驻劄御前军统制李横赴行在 诏殿前司破敌军统制贾和仲与新湖北路马步军副总管兼知鼎州陈敏两易仍命敏以泉州左翼军二千人兼家属器械自海道赴行在左司谏何溥右司谏都民望言和仲尝知利州非法杀人不可胜数又尝知归州招聚不逞恣行残酷议者谓使充军下差遣尚虑凶横岂可使典边藩乃诏鼎州依旧差文臣而复以和仲为殿前司统制和仲罢命在是月己亥 右朝奉郎新通判和州董长年降一官放罢仍不得于湖州诸邑居住长年居武康县私养亡命扰民为奸事闻故有是命 
　　壬辰国子司业黄中贺金主生辰还时金主亮再修汴京以图南牧沈介为贺正旦使先还不敢言中归为上言彼国治汴京役夫万计此必欲徙居以见逼不可不早自为计时约和久中外解弛无战守备上闻矍然曰但恐为离宫也中曰臣见其所营悉备此不止为离宫若南徙居汴则壮士健马不数日可至淮上惟陛下深图之宰相沈该汤思退闻之诘中曰沈监之归属耳不闻此言公安得为此也居数日复往白请以妄言即罪思退怒至以语侵中时中书舍人洪遵亦请密为边备该等不听 
　　己亥尚书右仆射汤思退言三省实总万几各有本省法自大观间修中书门下敕令格式历年巳久而尚书省第有省记条册望选从官两三人以典故法令参修三省成法来上从之其后敕局罢书不克成罢局在三十一年乾道六年七月丁酉修 权吏部尚书贺允中言近有伪传臣所上书言时政者乞立赏格捕从之 镇江府火诏商贩竹木捐其税被火之家以常平米济之 
　　庚子诏近令中外荐举武臣召到者无阙可处可增置带御器械四员 
　　辛丑诏修临安府至镇江运河堰闸时久旱河涸纲运迟留又使人且至权户部侍郎赵令詪以为言故浚之 诏以唐西平王李晟配食武成王降李勣于堂下用右正言都民望奏也 
　　壬寅国子司业黄中守秘书少监近例使北还者率得从官宰相以中言金有南牧意恶之故沈介迁吏部侍郎而以中补其处先是武成王庙生芝草武学博士朱熙载密为图以献熙载金坛人汤思退所荐也于是宰相召长贰至都堂责之曰治世之瑞抑而不奏何耶祭酒周绾未及言中指其图谓曰治世何用此为绾退而叹曰惜不使通老为谏诤官也芝草事据黄中墓志所书修入以李石诗考之芝草生在绍兴己卯盖今年事又云石时官忝博士职按石除博士在今年六月而周绾二十八年七月已自祭酒迁吏部侍郎黄中今年四月巳自司业迁秘书少监皆不同时不知绾虽迁侍郎仍兼祭酒或芝草生时石尚为太学录也石除学录亦在今年二月若以为绾未迁时事则是去年今年连有芝草生恐志或诗必有小误李石事详具今年十一月石罢博士 左朝散大夫张柄卒 
　　癸卯大理少卿金安节守宗正少卿 光禄寺丞韩彦直行尚书屯田员外郎 监察御史沈枢行尚书比部员外郎 初有诏尽鬻诸司官田而两浙转运司营田九十二万六千余亩岁收稻麦杂豆等十六万七千余斛官庄田四万二千余亩收稻麦等四万八千余斛内稻麦充行在马料杂豆等粜钱纳激赏库转运副使提领营田赵子潚审于朝诏令出卖 
　　丙午上谓宰执曰内外诸军朝廷未尝輙有役使而为主兵将佐运材营造非理致怨又回易物货本收其赢以助军用今乃虚饰增直折与军人掊歛百端所谓月给十不得二三又有纳直卖工坐妨教阅奸弊如此何以使其不窜而为盗卿等可面谕三衙禁止仍严行约束乃诏内外诸帅戒约将佐日下住罢如有违戾重致典宪三省枢密院觉察寻又于军门榜谕榜谕指挥在五月庚申 中书言私渡淮人巳立罪赏尚恐透漏诏武经大夫忠州剌史淮南东路马步军副总管宋肇措置检察时肇方自言效职淮东巳二十五年迁副使亦二十年尝从刘光远至泗州及收捕淮贼前后未曾磨勘后日诏肇特转武功大夫 
　　丁未右奉直大夫荆湖北路提点刑狱公事向伯奋直秘阁知襄阳府 直龙图阁知襄阳府凌景夏知鼎州 诏自今金使到阙伴射官权令缀马步军管军班起居 
　　戊申左司谏何溥言今吏员猥多吏部阙用五年而堂除隔两政内之寺监丞簿学官外之提举市舶皆预置代者朝廷执事官或出于宰相之推择或出于侍从之论荐除目一下士以为荣岂可冗授其人溢用其阙而下比于州县之职哉若居者未迁而来者不巳臣恐两政五年之阙因循遂用而所谓卿监郎官与大提转常平之属安保其不尔望深诏大臣爱惜名器毋轻假人使朝廷用阙常有余地冗员苟去勿复遽补庶以示士大夫敦劝之义从之 
　　己酉左承议郎吕忱中知泰州既而殿中侍御史任古言忱中天资阴险所至贪墨前此特以父尝荐秦桧桧报私恩连倅婺信后以告讦林机得江东提监逮桧之死迹不自安欲欺罔朝廷以掩前过遂按王晌常平米事兴起大狱连逮甚众朝廷差官考实并无事迹缘此降罢泰为淮东望郡任匪其人且将害及一方＜锍-釒＞入命遂寝 
　　辛亥宰执进呈秘书省正字王端朝请选县令上以县令员多皆由铨注难以悉举先是累诏监司帅守举按县令功罪虽间有发擿而未闻特荐一二人者盖专务行法而无旌赏使人歆艳恐非劝功之道乃诏县令有政绩者委诸司同荐不次升擢以风厉之 左朝请郎新知蒋州孙镇移通州右承议郎通判濠州龚涛知蒋州 右朝请大夫知濠州鲍伃移知南剑州武功大夫刘光时知濠州 侍御史朱倬言帝王立国强本之术在于节俭臣去冬尝乞内自省台寺监外洎监司郡守凡可以撙节者悉令条具蒙赐俞允今巳半载未闻内外官司条具来上岂官司以为不急之务与抑恶其害巳而不欲言之也臣谨缀其一二上渎天听契勘职事官既赋以厚禄矣而又身兼数职所得乃返多于本俸或以进书或以过局又在外焉此台省寺监之可节者州县之官其有俸给既优而复圭租丰衍高者岁至千斛少者亦不下三二百斛至有强敷价钱多量斛面不恤旱潦不认逃移此监司郡守之可节者欲望睿断悉从裁减在内或去其三之二或中分而节之在外以监司守倅为一等属官知县为一等丞参簿尉为一等降杀裁损务得其平仍乞将此撙节金钱内则别作库眼外则宪司主之一如祖宗封桩之法专以待激赏将士之勋庸拯救黎元之难苦非奉特旨不得巧作名目移用诏给舍台谏逐一取索同议裁减 中书舍人兼权枢密都承旨洪遵言瑞昌兴国之间茶商失业聚为盗贼窃虑日复一日驯致滋蔓望令州郡揭榜开谕许其自新其强壮可用愿充军籍者即时填剌发往诸军其不利为兵而愿归农者给凭放还复支路费仍于上供经总制钱内除克庶几失业之人有以安业从之 
