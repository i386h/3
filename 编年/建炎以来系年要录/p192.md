<!-- { "loadSidebar": true } -->
戊子胡松年辞行时淮西宣抚使刘光世密遣属官告赵鼎曰相公本入蜀有警乃留何故与他负许大事韩世忠亦谓人曰赵丞相真敢为者胡不将官家入福建稳处坐江上之事付之我辈或不可则少避之俟春首敌退徐议何害鼎闻诸将之议如此恐上意移动复乘间言今日之势若敌兵渡江恐其别有措置不如向时尚有复振之理战固危道有败亦有成不犹愈于退而必亡者乎且金齐俱来以吾事力对之诚为不侔然汉败王寻晋破苻坚特在人心而巳自诏亲征士皆贾勇陛下养兵十年正在一日由是浮言不能入矣此据赵鼎事实附入但所云韩世忠言胡不将官家入福建稳处坐江上之事付之我辈或不可则少避之俟春首敌退徐议何害此与建炎三年闰八月世忠奏上语殊不同恐传闻未必实或可削去 参知政事沈与求兼权枢密院事 太常寺请车驾所过十里内神祠及名山大川并遣官致祭从之 严州桐庐县进士方行之献家财六千缗助军户部乞许行献纳依例补官从之自渡江后许民间献纳补官始此 是日淮东宣抚使韩世忠邀击金人于大仪镇败之初奉使魏良臣王绘在镇江被旨趣行乃以是月丙戌渡江丁亥至杨子桥遇世忠遣使臣督令出界绘顾良臣曰幸免管押二字亦是光华时朝廷已知承楚路绝乃连伪界引伴官牒付良臣等令赍执于阻节处照验又令淮东帅司召募使臣说谕承楚州令放过奉使良臣等至扬州东门外遇选锋军自城中还问之云相公令往江头把隘入城见世忠坐谯门上顷之流星庚牌沓至世忠出示良臣等乃得旨令移屯守江世忠留食良臣等辞以欲见参议官陈桷提举官董＜日攵＞遂过桷等共饭熊克小历称世忠置酒与良臣别杯一再行流星庚牌沓至盖承墓碑之词今从王绘甲寅录世忠遣人传剌字谢良臣绘且速桷等还桷＜日攵＞送二人出北门绘与桷有旧驻马久之以老幼为托泣数行下左右皆伤怛晚宿大仪镇翌旦行数里遇敌骑百十控弦而来良臣命其徒下马大呼曰勿射此来讲和敌乃引骑还天长问皇帝何在良臣对曰在杭州又问韩家何在有士马几何绘曰在扬州来时已还镇江矣又曰得无用计复还掩我否绘曰此兵家事使人安得知去城六七里遇金将聂哷贝勒同入城问讲和事且言自泗州来所在州县多见恤刑手诏及戒石铭皇帝恤民如此又问秦中丞何在绘答以今带职奉祠居温州又言尝闻作相今罢去得非恐为军前所取故邪绘曰顷实居相位踰年坚欲求去无他也又问韩家何在良臣曰来时亲见人马出东门望瓜洲去矣绘曰侍郎未可为此言用兵讲和自是二事虽得旨抽回将在军君命有所不受还与未还使人不可得而知又云元帅已到高邮三太子巳到泗州是行皆刘齐间谍所致刘总管谓韩家有几万岳家有几万俱在淮南自入境来何尝见一人一骑初世忠度良臣已远乃上马令军中曰视吾鞭所向于是引军次大仪镇勒兵为五阵设伏二十余处戒之曰闻鼓声则起而击敌聂哷贝勒闻世忠退军喜甚引骑数百趋江口距大仪镇五里其将托卜嘉拥铁骑过五阵之东世忠与战不利统制官呼延通救之得免世忠传小麾鸣鼓伏者四起五军旗与敌旗杂出敌军乱弓刀无所施而我师迭进背嵬军各持长斧上揕人胸下捎马足敌全装陷泥淖人马俱毙遂擒托卜嘉通赞远孙也赵雄撰世忠神道碑王自镇江济师会朝廷遣魏良臣使金至维扬王置酒送别杯一再行流星庚牌沓至良臣问故王曰有诏移屯守江乃撤炊爨班师良臣窃自喜疾驰去王度良臣已出境乃上马令军中曰视吾鞭所向于是六军大集北行至大仪镇勒精兵为五阵设伏二十余处戒闻严鼓之节则次第起攻良臣至金营果问我师动息悉如所见以对乌珠号知兵闻大军仓卒南还喜甚与群帅厉兵秣马直趋江口至大仪镇五里所王纵敌骑过五军之东直北传小麾鼓一鸣伏者四发五军旗号与敌旗杂出敌军乱我师伍伍迭进步队各持长斧斫马足敌全装陷涂淖弓刀无所施王东西麾劲骑四面蹂之大半乞降余皆奔溃追杀十余里乌珠乘千里马以遁积尸如邱垤擒其骁将托卜嘉女真千户长五百余人获战马五百余匹器械辎重与平山堂齐军势大震乌珠还泗上召良臣诘责其卖已将斩之良臣好词以免赵甡之遗史世忠以董＜日攵＞军于天长以解元屯于承州亲与呼延通率十余骑绰路去大仪镇十余里遇金人铁骑二百余世忠与通方立马议所以待之有三四十骑直冲世忠与战不利金人有骁将独战世忠世忠力疲通自后攻金将世忠坠马几被执通救止之世忠复得其马回顾金人百余骑许世忠据坡坂扼其路以弓箭当之世忠得还二书不同如此熊克小历多据墓碑日历韩世忠申十月十三日亲领军马渡江到扬州大仪镇逢金人掩杀赶及二十余里又有伏兵把头迎敌厮杀至酉时杀敌尾袭残零兵马走回天长县以北四散前去杀死蕃人横尸二十里不令斫级活捉到万户千户百人长以下托卜嘉等二百余人夺到蕃马一百余疋衣甲弓箭器械等物三千余件以世忠捷奏考之所获人马亦不及墓碑之数盖世忠行状夸言之雄不深考耳以诸书参究此时完颜宗弼实不在大仪军中又据所申掳到器甲弓箭果三千件亦安得便与平山堂齐耶如遗史所云则其捷太小今且参取具书之更须详究也世忠又遣董＜日攵＞分兵往天长县遇敌于鵶口桥擒女真四十余人熊克小历称＜日攵＞与敌战于天长军亦误按此时魏良臣正在天长今从日历 是日早朝辅臣进呈世忠奏巳统兵渡江上曰世忠忠勇朕知其必成功沈与求曰世忠平日慷慨自许恐其乘胜追袭深入更宜戒其持重上曰朕已戒其可战则战可守则守可令户部支银帛万匹两犒赏过江将士以激其心与求曰自敌骑蹂践中原未尝有与之战者今诸将争先用命此成功之秋也既而世忠又奏见在扬州适霖雨未能进师恐朝廷讶成功之迟上曰兵事岂可遥制赵鼎曰军事不从中覆古之制也乃诏世忠听其临机制变而捷书已至矣临机制变指挥在此月庚寅 
己丑尚书礼部侍郎唐煇兼权兵部侍郎 金人围濠州 是日淮东宣抚司前军统制解元与金人战于承州败之初金人至近郊元知之逆料金人翌日食时必至城下乃伏百人于路要之又伏百人于城之东北岳庙下自引四百人伏于路之一隅令曰金人以高邮无兵不知我在高邮必轻易而进俟金人过我当先出掩之伏要路者见我麾旂则立帜以待金人进退无路必取岳庙走矣果然则伏者出众皆诺又密使人伏樊良俟金人过则决河岸以隔其归路食时金人果径趋城下元密数之有一百五十骑乃以伏兵出麾旂以招伏要路者伏兵皆立帜以待金人大惊踌躇无路遂向岳庙走元率兵追之金人前遇兵无所施其技尽被擒凡得一百四十八人战马器械皆为元所得世忠神道碑解元至高邮敌败去按日历捷奏无成闵名今从赵甡之遗史初聂哷贝勒既败归召奉使魏良臣等至天长南门外良臣等下马敌骑拥之而前贝勒愤甚脱所服貂帽按剑瞋目谓曰汝等来讲和且谓韩家人马已还乃阴来害我诸将举刃示之良臣等指天号呼曰使人讲和止为国家韩世忠既以两使人为饵安得令知其计往返良久乃曰汝往见元帅遂由宝应县用黄河渡船以济右副元帅昌遣接伴官团练使萧吉噜少监李聿兴来迓聿兴见良臣问所议何事良臣曰此来为江南欲守见存之地每岁贡银绢二十五万匹两绘云见存之地谓章谊回日所存之地聿兴又云兵事先论曲直师直为壮淮南州县巳是大国曾经略定交与大齐后来江南擅自占据及大兵到来又令韩世忠掩不备良臣等云经略州县事前此书中初未尝言及止言淮南不得屯兵本朝一如大国所教聿兴云襄汉州县皆大齐已有之地何为乃令岳飞侵夺良臣云襄汉之地王伦回日系属江南后李成为刘齐所用遂来侵扰又结杨么欲裂地而王之江南恐其包藏祸心难以立国遂遣岳飞收复即非生事聿兴云元帅欲见国书遂以议事迎请二圣二书授之吕中大事记建炎元年遣傅雩使金二年遣宇文虚中使金此汪黄为之也三年遣洪皓崔纵张卲杜时亮四人亦汪黄为之乎绍兴八年再遣王伦此秦桧为之也十一年遣魏良臣何藓之徒亦桧为之乎胡寅有言今纳赂则孰富于京室纳质则孰重于二帝饰子女则孰多于中原之佳丽遣大臣则孰加于异意之宰辅以使命之币为养兵之费此乃晋人征缮立圉之策汉祖迎太公吕后之谋也不得巳则如李纲所谓奉表两宫致思慕之意可也今寻诸仇讐而请之何义乎吉噜又问秦中丞安否此人原在此军中煞是好人良臣等对如初聿兴再云奈何更求复故地绘云以中间丞相惠书有云既欲不绝祭祀岂肯过为恡爱使不成国是以江南敢再三恳告若或不从却是使不成国聿兴云大齐虽号皇帝然止是本朝一附庸指挥使令无不如意又云此去杭州几日可以往回绘等云星夜兼程往来不过半月聿兴曰昨日书元帅已令译作番字一二日可得见矣吉噜契丹人聿兴宣和三年进士高第金用为枢密院令史至是从军 
庚寅诏信安郡王孟忠厚迎奉泰宁寺昭慈圣献皇后御容往稳便州军安奉忠厚援故事乞补门客曹云登仕郎上曰昭慈圣献皇后顷在瑶华宫三十余年当得恩泽近八十员未尝陈请忠厚受昭慈之训亦不敢以私事干朝廷今此门客恩泽既有故事宜与之朕见汉唐后家乱政累朝母后之贤非汉唐所可拟议沈与求曰昭慈再安社稷其功至大上曰前日合得恩泽俟军旅事间给田以赐忠厚庶几少慰昭慈在天之灵 
壬辰辅臣奏事上因言朕出使河朔见汪伯彦为郡守颇有可观及作宰辅一无可取所谓为赵魏老则优而不可为滕薛大夫也沈与求曰黄霸为宰相声名减于治郡时盖其才有短长不可强也上曰若伯彦得为黄霸之流乎与求曰伯彦安足以望此 左迪功郎秘书省正字杨晨特改京官晨为都督府干办公事持诏书往四川抚谕上召对而命之后二日以晨守尚书工部员外郎赐银二百两诏书略曰朕命赵鼎以宰相居中仍兼领西南军务既总司于朝廷益增重于使权迟俟来春改图近弼绥尔众士庸副朕怀肆命属僚往宣德意先是降充集英殿修撰知鼎州程昌＜宀禹＞闻鼎以都督入蜀遗大臣书言四川初无盗贼之扰止缘宣抚使入蜀以扰之岂为宣抚者固欲重困州县乎盖张官置吏屯师聚兵所过所留征求调发势有不得不然者耳况今四川危动民困财竭乃欲以大臣出使将带官吏抽摘诸军又入蜀地征求调发号曰图秦窃恐秦未可图而肘腋腹心之变先起矣今四川士马不过吴玠部曲耳有如近复襄邓等州都督之行就尝措置拨军屯守兵势愈分孰若命大臣或大将益重兵聚赀粮守荆州以据长江之险根本既固然后可以图秦保蜀料理襄汉经略中原随宜度势以次施设荆南前日以二万人守之亦可今春金人取和尚原关师古既叛阶成州一带无人控扼上流势须益兵非有五万之众钱粮非有三年之储且将不假岁月责之近效亦岂能胜其任也会鼎入相乃命晨谕指西帅焉 定国军承宣使秦凤路马步军副都总管知秦州兼节制阶文州统制军马吴璘为熙河兰廓路经略安抚使知熙州统制关外军马明州观察使环庆路马步军副都总管兼知庆阳府杨政为环庆路经略安抚使知庆阳府同统制关外军马兼节制成凤兴州用宣抚司奏也关师古之叛也其所部阶成二州犹在故命璘政分领之自富平后五路之地悉属伪齐经略使虚名而已 
