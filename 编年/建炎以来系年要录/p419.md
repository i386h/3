<!-- { "loadSidebar": true } -->
　　辛卯权吏部尚书兼实录院修撰兼侍讲贺允中进兼侍读 权礼部侍郎孙道夫权工部侍郎刘章并兼侍讲时上将祀南郊道夫言神祖时执政以国用不足乞罢郊赐司马光赞之而王安石执不行臣谓将来郊礼宜伸光之议许两制侍从皆辞锡赉宗室剌史以上减半节用自贵近始以风示天下上曰朕在宫中衣服饮食皆从俭约道夫曰陛下可谓于禹无间然矣 
　　壬辰殿中侍御史叶义问守侍御史 
　　癸巳起居郎王刚中试中书舍人起居舍人洪遵守起居郎尚书礼部员外郎张孝祥试起居舍人 
　　乙未增泸州解额三人眉汉嘉卭简忠涪资叙昌西和州遂宁府石泉永康长宁军仙井监解额各二人以逐路转运司言皆以终场百人以上取放一人故也 
　　丙申秘阁修撰知绍兴府赵令詪权尚书户部侍郎 初议者以淮东积盐命提举官吴巘措置至是巘言本路催煎场一十九共管灶四百五十二今诸仓积盐三百七十四万石欲省灶八十四减岁额盐五十二万石有奇度岁收尚三百三十万石如每年支及六十万袋则可将积盐三十万石带支期以十年支发尽绝从之 
　　戊戌尚书右仆射提举实录院汤思退等上徽宗实录一百五十卷以左仆射沈该为礼仪使进官赐银帛如提举官例该不受实录自八年秋开院至是踰二十年乃成官吏进秩者四十有八人减磨勘年者一百四人迁资者六十三人犒赐银帛共八千余匹两旧秦桧所进自元符三年至大观四年至是再加增润然犹多疎略云上御垂拱殿进呈讫奉安于天章阁又以小本进入禁中先是辅臣以实录成书请择日称贺上颦蹙久之曰莫可以不贺否辅臣再奏礼当拜表第罔极之恩深恻圣怀若免称贺亦所以称孝道上乃从之 
　　庚子命尚书右仆射汤思退监修国史权吏部尚书贺允中中书舍人周麟之兼同修国史吏部员外郎叶谦亨杨沂秘书省校书郎汪澈并兼国史院编修官时左仆射沈该与思退并以监修国史为名而该监修日历思退监修正史熊克小历于七月丙子书置国史院及思退监修又七月甲申书贺允中兼同修国史并误 
　　辛丑延福宫使清远军承宣使入内内侍省押班张见道落阶官提举万寿观免奉朝请 右武大夫成州团练使廖虞弼为枢密副都承旨 权尚书户部侍郎汤允恭卒 权尚书兵部侍郎兼提领铸钱荣薿充敷文阁待制提举江州太平兴国宫薿尝入见上问以铸钱事薿曰已令两属官分行诸路责以如额翌日上谓大臣曰如此措置殆成虚文当先会每岁所出铜料所用木炭所役工匠皆几何然后可以责办薿不自安乃求去故有是命 
　　壬寅三省请选官二员往严饶州措置铸钱仍命户部侍郎赵令詪提领上可之乾道二年二月庚子设饶赣两司 尚书省勘会张浚巳服阕诏特进观文殿大学士和国公张浚落职提举江州太平兴国宫依旧永州居住 直敷文阁刘尧仁为秘阁修撰主管佑神观以尧仁乞临殿推恩也 
　　癸卯左通奉大夫守尚书右仆射同中书门下平章事监修国史汤思退以进书恩迁左正奉大夫 
　　乙巳武信军承宣使荆湖北路马步军副都总管李横令再任用安抚使刘锜请也 
　　丙午中书舍人权直学士院同修国史周麟之入见论徽宗实录所载之事多涉国体与今日政令相关凡副本之在有司者宜谨其藏不许诸官司关借及臣僚之家私自传写庶可以严宗庙尊朝廷即日拜麟之尚书兵部侍郎兼直学士院 太常少卿王圭既出台引疾求去除直敷文阁知舒州 
　　丁未加封唐柳州剌吏柳宗元为文惠昭灵侯 
　　庚戌起居郎洪遵兼权中书舍人 枢密院编修官王淮诸王宫大小学教授任质言并为秘书省校书郎 太常寺主簿杜莘老为太常博士仍兼籍田司千亩皆上腴而岁取甚薄耕者行赇以争利吏每于岁首步顷亩视赇之薄厚为予夺疆亩所接皆苦之至是举故事请度田莘老曰是无盈缩安用度乃立表大书于四境且籍耕者赋耕田有定数吏缩手不得肆旁近民感悦至今赖之 
　　辛亥中书舍人王刚中兼史馆修撰掌修哲宗徽宗宝训秘书少监沈介兼编修官 诏立愍节庙于顺昌县以祠范旺 
　　癸丑知大宗正丞陈棠乞依故事择祖宗诸王之后各以年长者一人权奉祠事不行时行在南班宗室才十一人皆濮王与吴益王诸孙而祖宗诸王之有后者惟商恭靖王周恭肃王二人而已 
　　甲寅夜地震 
　　九月按是月丁巳朔戊午左奉议郎前通判静江府朱良弼言广西自嘉祐间宪臣李师中帅臣余靖奏团结训练土丁以备边其后熙宁绍圣大观以来修为成法每岁农隙分之州县更番教阅一月而罢百余年间压盗镇蛮既免戍役之劳又少供馈之费庶几三代寓兵于农之意比年州县视为虚文祖宗良法几废望饬攸司约束州县恪意奉行上谓宰执曰良弼善论事可与广中合入差遣庶使士民知劝王纶曰如此虽升等亦何害上曰然 延福宫德庆军承宣使入内内侍省副都知卫茂实专切提举皇城所延福宫使安德军承宣使张去为充入内内侍省押班 
　　辛酉太学博士唐尧封罢先是国学私试第七人诗赋失韵诸生以为言侍御史叶义问奏其事乃罢尧封甲子国子正冯方改差主管户部架阁文字仍下诏诲谕诸生砥节厉行其有不率者长贰具名以闻 尚书右仆射监修国史汤思退言故追复显谟阁学士汪藻尝纂元符以来诏旨比修实录所取十盖七八深有力于斯文诏赠藻端明殿学士诸子与堂除熊克小历于此叚书未几徽宗实录成思退上之按实录已于八月戊戌进呈在此前二十六日克盖差误 重修朝射垂拱三殿成 
　　乙丑直敷文阁知临安府张偁特迁一官 诏右宣教郎赵庆孙与改正过名庆孙少孤自西京将母南渡秦桧当国言者以庆孙尝为赵鼎所荐奏庆孙不能事母停官至是自诉于朝刑部符庆孙母侄浙东安抚司参议官黄子游问状子游言庆孙孝养周至尝为近臣列荐于朝故有是命 
　　丁卯右奉议郎干办行在诸军审计司朱商卿右朝奉郎提辖行在文思院吕靖并兼提领铸钱所措置官商卿赣州靖饶州措置商卿胜非子靖惠卿曾孙也 
　　己巳资政殿学士知宣州魏良臣移知潭州 初右奉议郎环周以大理寺丞面对论太湖地低杭秀苏湖四州民田多为水浸请复导诸浦分注诸江诏两浙漕臣按视至是转运副使赵子潚敷文阁待制知平江府蒋璨等言太湖者数州之巨浸而独泄以松江之一川宜其势有所不逮是以昔人于常熟之北开二十四浦疏而导之杨子江又于昆山之东开一十二浦分而纳之海三十六浦后为潮汐沙积而开江之卒亦废于是民田有淹没之忧天圣间漕臣张纶尝于常熟昆山各开众浦景祐间郡守范仲淹亦亲至海浦浚开五河政和间提举官赵霖又开三十余浦此见于巳行者也今诸浦湮塞又非前比总计用工三百三十余万钱三十三万余贯米十万余石缘平江积水已两月未退望速行之乃诏监察御史任古本路提点刑狱公事徐康覆视既而古至平江又言常熟五浦通江委是快便若依子潚所请以五千人为率来岁正月入役月余可毕又言平江四县旧有开江兵二千人今乞止于常熟昆山两县各招填百人从之既遂出御前激赏库钱平江府上供米如其数用正月庚申兴工环周建请在绍兴二十四年九月乙丑诏责授建武军节度副使南安军安置郑德年夺所赐田二十顷以右正言朱倬论其尝事伪庭献其谋议也 
　　庚午宁江军承宣使提举台州崇道观潘长卿卒 
　　辛未户部奏铜钱出界罪赏诸以铜钱与蕃商博易者徒二年千里编管二贯流二千里二十贯配广南出中国界者递加一等三十贯配远恶州许人捕凡经由透漏巡捕州县知通县令丞镇寨官市舶司官吏帅臣监司之在置司州者并减犯人一等故纵者与同罪不以去官赦降原减命官获三十缗者进秩一等余人赏钱五百缗其他以是为差 左正言何溥言直秘阁利州路提点刑狱公事许大英起自法家深文剌骨久任理卿专以大臣指意为狱挤陷无辜不可胜数奉使一道专务营私诏大英主管台州崇道观 右朝请大夫新知道州汪若海直秘阁知江州初若海自围城中首至帅府后坐累沉废累年至是入对以靖康末所与曹辅书献于朝诏若海系元帅府补官特有是命 
　　甲戌给事中杨椿等言在法公使器用陈设有阙以不系省头子钱修置系谓监司郡守比来州县官属例皆置造从物供帐所费不赀乞行禁止诏监司守臣不得华侈余妄费官钱及科率吏民者坐赃论令监司觉察 初吏部续降书成事祖见十年十二月乙未行之既久至是权尚书贺允中复言于成宪不无沿革吏得以舞文望以旧制及续降参订异同立为定制庶免用例破条从之后二年乃成三十年八月丙辰进呈 
　　乙亥直秘阁提举江南西路常平茶盐公事范如圭提点利州路刑狱公事如圭辞改主管台州崇道观十二月壬辰改命 右朝请郎知蕲州宋晓言在法按吏郡守不得而专乞自今所部官吏有实犯牒通判同衔具奏如所见不同或守臣增加罪状及于法亲嫌应避限二日具事因回报仍先申尚书省庶奸赃之吏有所畏惮给事中杨椿等以为可行乞令有司立法从之 丁丑御史台主簿沈枢为监察御史 赐直秘阁知盱眙军杨抗三品服 
　　戊寅领殿前都指挥使职事杨存中言本司见造战船乞置虎翼水军一千人驾放从之熊克小历在壬午 右迪功郎李耆言自经界之后税重田轻终岁所入且不足以供两税今又配州县买铜民力愈困矣况江西州县多用私钱旧钱百重十一两新钱百重五两有奇若毁旧钱干以铅锡杂之则可铸二千五百是以赣吉等州比屋私铸一路且以万户言之户日销千钱是日毁万缗也民既销钱而盗铸官又抑民毁钱而更铸得不偿失徒毙百姓费邦财愿诏诸监钱姑仍旧岁计坑冶所入铜锡兴铸诸路委提刑兼主其事户部岁终课其殿最则事省而民安矣自户部提领铸钱而分州县科买铜锡民多毁钱为铜以应命故耆言如此书奏诏提领铸钱司措置约束耆袁州人也 左朝散大夫刘岑复秘阁修撰提举台州崇道观左通直郎主管户部架阁文字冯方为御史台主簿叶义问荐之也 左朝请郎孙仲鳌卒 
　　己卯封宫正张真奴为永嘉郡夫人 户部奏言者论监司守令害民事件乞监司知州月给例罢非旧例册所有而輙受者以赃论诸县宴集责办吏人者以受所监临财物论邑官借贷于民者以非法擅赋歛论从之然终不能革也 直龙图阁知抚州钱端礼乞奉祠诏端礼主管台州崇道观 
　　庚辰中书舍人兼史馆修撰王刚中充龙图阁待制四川安抚制置使兼知成都府先是权礼部侍郎孙道夫言中外籍籍皆谓金人有窥江淮意不知达圣听否上曰朕待之甚厚彼以何名为兵端道夫曰兴兵岂问有名愿陛下预为之图又言成都帅陛下不可不择宜求才可以制置四川者二三人常置之圣度上云当储人以待缓急之用刚中亦言御敌最今日先务之急盍先自择将帅搜士卒实边储备军械加我数年国势富强彼请盟则为汉文帝犯边则为唐太宗上壮其言会西蜀谋帅宰执谓宜得文武威风识大体者上曰无逾王刚中矣遂有是命又令道夫以蜀中利害语之仍诏都大主管茶马公事许尹兼权制置司公事俟刚中至日罢时太常博士杜莘老因转对亦论金将败盟宜饬边备且曰勿恃其不来恃吾有以待之上称善再三又谕曰卿意亲朕知卿忠赤 
