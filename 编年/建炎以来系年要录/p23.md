<!-- { "loadSidebar": true } -->
是月皇叔光山军节度使士＜亻褭＞知南外宗正事士＜亻褭＞首论大臣误国故黄潜善斥之日历绍兴七年八月二十九日士＜亻褭＞劄子建炎元年蒙恩除知南外宗正事当年五月到任又绍兴四年五月十二日士＜亻褭＞劄子昨日陛下立极之初首论大臣误国蒙恩宽贷改差知南外宗正事臣既离维扬不旋踵有渡江之变按南外今年八月移镇江府三年又移泉州此所云既离维扬不旋踵有渡江之变则改差又非元年事当考 朝议大夫京东西路提点刑狱公事王宾为侍御史宾侯官人尝为御史去至是复用宾之除日历不书今以御史台题名增入 安邑人邵兴据解州神稷山屡与金人战时金将呼纽屯安邑执其弟翼招之兴不顾饮泣死战大破金人之军呼纽罗索子也 
建炎以来系年要录卷五 



●建炎以来系年要录卷六 
　　宋 李心传 撰 
建炎元年六月巳未朔新除尚书右仆射李纲至行在先是右谏议大夫范宗尹力主议和乃言纲名浮于实而有震主之威不可以相章三上不报纲行至宝应乃闻拜相之命次泗上会有诏四方勤王之师还本道纲遂留昇潭兵于泗而独与数百人诣南都诏中使王嗣昌趣纲入觐纲至榖熟御史中丞颜岐遣人持劾副遗纲封以御史台印上闻纲且至命徽猷阁学士提举万寿观兼侍读董耘往劳又命执政燕纲于金果园纲力辞上趣召入见于内殿纲涕泣上亦感动纲辞新命且言臣愚蠢但知有赵氏不知有金人固宜为其所恶然岐之论臣谓材不足以任宰相则可谓为金人所恶不当为相则不可且为赵氏之臣而金人喜之而反可以为相则自古卖国以与人者皆为忠臣矣外廷之论如此臣岂敢当此任愿乞身以归田里至于陛下命相于金人所喜所恶之间更望曲留圣虑上曰朕知卿忠义智略甚久在靖康时尝欲言于渊圣使远人畏服四方安宁非相卿不可今朕此志已定卿其勿辞纲顿首谢诏干办御药院邵成章宣押赴都堂视事中兴姓氏录云渊圣即位内侍用事者多贬罢超擢成章知入内内侍省事按李纲自记成章乃御药干办今从之时日已夕上命黄潜善等留省中以俟之纲复固辞犹未受命也 侍御史王宾言责授秘书少监王襄赵野罪大谪轻移襄永州野邵州并安置 徽猷阁直学士提举江州太平观徐秉哲假资政殿学士领开封尹充大金通问使王时雍既贬上释秉哲之罪使谕敌求和秉哲不受 奉国军节度使王宗濋责授定国军节度副使邵州安置坐首引卫兵逃遁致都城失守也 言者请减州县及五司官以省费而中书侍郎黄潜善乞差官讨论乃以起居郎滕康舍人汪藻并兼检讨官 诏太傅张邦昌特给节度使俸 龙图阁学士新知襄阳府宗泽自卫南分兵屯河上以数百骑赴南都是日入对泽首上三事其一论人主不可以喜怒为赏罚其二论人主职在任相愿于稠人广众中不以亲疏不以远近虚心谨择参以国人左右之言爰立作相而毋使小人参之其三论谏官人主耳目臣下有怀奸藏慝嫉贤蔽善者当使耳目之官沥心弹紏毋有所隐以绝后艰上纳其言将留泽而黄潜善汪伯彦恶之乃令之襄阳泽除襄阳日历在五月庚戌汪伯彦中兴日历在五月壬辰泽遗事在六月癸亥三书俱不同意者泽先已外除至南都始受命耳今从日历乃略删润令不抵牾 
庚申诏李纲立新班奏事执政退纲留身上十议且言陛下度其可施行者愿赐施行臣乃敢受命其一曰议国是大略谓今日之事欲战则不足欲和则不可窃恐国论犹以和议为然盖以二圣播迁非和则所以速二圣之祸臣窃以为不然汉高祖与项羽战于荥阳太公为羽所得置之机上者屡矣高祖不顾其战弥厉羽卒不敢害而还太公然则不顾其亲而战者乃所以还太公之术也昔金人与契丹二十余战战必割地厚赂以讲和既和则又求衅以战卒灭契丹今又以和惑中国至于破都城隳宗社易姓改号而朝廷犹以和议为然是将以天下畀之敌而后已为今之计莫若一切罢和议专务自守之策建藩镇于要害之地置帅府于大河及江淮之南修城壁治器械教水军习车战使其进无抄掠之得退有邀击之患则虽有出没必不敢深入三数年间军政益修甲车咸备然后大举以讨之报不共戴天之仇雪振古所无之耻彼知中国自强如此岂徒不敢肆横而二圣有可安之理矣且金人之于国家虽奉藩称臣竭天下以予之亦未为德也必至于混一区宇而后已故今日法勾践尝胆之志则可法其卑词厚赂则不可臣谓正当岁时遣使奉问二圣至于金国我不加兵专以守为策俟吾政事修士气振然后可以大举六月丁卯下诏守两河己卯置帅府要郡及水军丙戌教车战招军买马乙亥遣傅雱奉表两宫二曰议巡幸大略谓天下形势关中为上襄邓次之建康又次之今四方多故除四京外宜以长安为西都襄阳为南都建康为东都各命守臣葺城池治宫室积糗粮以备巡幸三都成而天下之势安矣陛下用臣此策其利有三一则藉巡幸之名使国势不失于太弱二则不置定都使敌国无所窥伺三则四方望幸使奸雄无所觊觎议者或欲留应天或欲幸建康臣以为皆非计夫汴梁宗庙社稷之所在天下之根本也陛下即位之始岂可不一见宗庙以安都人之心愿先降敕榜以修谒陵寝为名择日巡幸计无出于此者六月壬戌施行三曰议赦令大略谓恶逆不当赦选人不当尽循资罪废之人不当尽复今登宝位赦书一切比附张邦昌伪赦非是宜改正以法祖宗六月壬戌施行四曰议僭逆大略谓张邦昌久与机政擢冠宰司国破而资之以为利君辱而攘之以为荣易姓建邦四十余日逮金人之既退方降赦以收恩考其四日之手书犹用周朝之故事今方冒处王爵极其褒崇秋高马肥敌骑纵横挟借其势陛下将何以制之愿肆诸市朝以为乱臣贼子之戒六月癸亥施行五曰议伪命大略谓国家更大变士大夫屈膝于伪庭者不可胜数宜依唐肃宗六等定罪以励士风六月癸亥七月辛丑施行六曰议战大略谓军政久废宜一新纪纲信赏必罚六月乙亥施行七曰议守大略谓于沿河及江淮措置抗御以扼敌冲六月己卯施行八曰议本政大略谓朝廷天下之本也政事法度于是乎出故中书进拟门下审驳尚书奉行皆所以宣布天子之命令使四方禀承焉政出于一则朝廷尊而天下安政出于二三则朝廷卑而天下危天下之安危系于朝廷之尊卑而朝廷之尊卑系于宰相之贤否与夫人主听任之重轻其可忽乎唐至文宗之朝可谓衰弱矣武宗既立得一李德裕相之而威令遂振何哉由德裕知所本故也其初为相即上言曰宰相非其人当亟废罢至天下之政则不可不归中书武宗听之号令纪纲咸自此出故能削平僭伪号为中兴然则于艰难多事之秋所以出政者尤不可以不一也自崇观以来政出多门阉官恩幸女宠皆得以干预朝政所谓宰相者保身固宠不敢以为言遂失其职法度废弛驯致靖康之祸非一朝一夕之积也愿陛下深思天下安危之本察德裕之言而法武宗之任人监崇观之失以刷靖康之大耻宗社生灵不胜幸甚九曰议责成大略谓靖康间进退大臣太速功效蔑著宜择人而久任之以要成功十曰议修德大略谓初膺天命宜益修孝悌恭俭之德以副天下之望上与黄潜善等谋之翌日出其章付中书惟僭逆伪命二章不下按纲建炎进退志载上语有云执政中有与卿论不同者俟款曲商量盖指潜善等也 皇叔祖靖康军节度使知西外宗正事仲湜为开府仪同三司封嗣濮王仲湜楚荥王宗辅子也安懿王孙百二十有六人至此绍封者五人 是日金左副元帅宗维还屯云中 
辛酉名潜邸为升旸宫 诏新除郎官未经上殿者并引对 资政殿学士领开封府尹徐秉哲责授昭信军节度副使梅州安置坐使金辞行也 
