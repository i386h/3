<!-- { "loadSidebar": true } -->
　　壬辰言者奏陛下即位以来灼见祸乱之源痛思惩艾故于元祐党籍屡下诏旨特加追叙欲以竦动四方观听甚盛举也止缘使逐家各自陈乞故或子孙零落不能申请或子孙虽在而诰敕散失至有诰敕具在而为有司以微文沮抑者致使往往未被赠典虽如吕公著吕大防韩维苏辙顾临梁焘张舜民范祖禹王古辈尚未沾昭洗之泽其他可不言而知也臣私窃恨之夫名预党籍率皆一时之望所历官职众所共知不容少有伪滥而特命追复又非寻常之比谓宜诰命从中而下使异数齐颁四方改观岂以有司微文沮格邪欲望睿断俾三省条具不必更待逐家陈乞疏奏诏依德音许本家自陈而巳 
　　甲午皇兄右监门卫大将军忠州防御使安时赴行在赐银帛五百匹两安时孝诒子也孝诒益端献王子靖康末以淮康军节度使押赴军前 
　　乙未分行在榷货务官吏之半于临安府置司 
　　丙申通议大夫守尚书右仆射同中书门下平章事兼御营使吕颐浩罢先是赵鼎复辞吏部尚书之命且攻颐浩之过章十数上颐浩乃求去上宣还之前一日颐浩入见毕面东而立不预进呈上谕王绹等曰颐浩功臣兼无误国大罪与李纲黄潜善不同朕当眷遇始终不替是夕遂召给事中兼直学士院汪藻草制罢颐浩制略曰占吏员而有亏铨法专兵柄而几废枢庭下吴门之诏则虑失于先时请浙右之行则力违于众论遂罢为镇南军节度使开府仪同三司充醴泉观使后二日复诏中外以颐浩倡义勤王故从优礼焉时王绹与颐浩论颇同乃累章丐免于是范宗尹摄行相事遂留会稽无复进居上流之意矣 诏三省枢密院同班奏事 是日浙西制置使韩世忠及完颜宗弼再战于江中败绩宗弼既为世忠所扼欲自建康谋北归不得去或献谋于金人曰江水方涨宜于芦场地凿大渠二十余里上接江口舟出江背在世忠之上流矣宗弼从之傍冶城西南隅凿渠一夜渠成次日早出舟世忠大惊金人悉趋建康世忠尾击败之敌终不得济先是宗弼在镇江世忠以海舟扼于江中乘风使篷往来如飞宗弼谓诸将曰使船如使马何以破之将军韩常曰虽然见甲军则自遁矣宗弼令常以舟师与战舟多没常见宗弼伏地请死宗弼贷之乃揭榜募人献所以破海舟之策有福州人王某侨居建康教金人于舟中载土以平板铺之穴船板以棹桨俟风息则出江有风则勿出海舟无风不可动也以火箭射其箬篷则不攻自破矣一夜造火箭成是日引舟出江其疾如飞天霁无风海舟皆不能动世忠舟师本备水陆之战每舟有兵有马有家属有辎重及是敌以火箭射其箬篷火烘日曝人乱而呼马惊而嘶被焚与堕江者不可胜数所焚之舟蔽江而下敌鼓棹以轻舟袭追之金鼓之声震动天地统制官右武大夫成州团练使孙世询武功大夫吉州防御使严永吉皆力战而死世忠与余军至瓜步弃舟而陆奔还镇江聚兵沿江避兵之人往往取其粮食亦有得军储银帛者宗弼乃得绝江遁去后赠世询五官永吉四官仍并为承宣使录其子世询开封人也赵雄撰世忠碑载此事但云风弱帆缓敌得以轻舸渡去全不载世忠败绩及金人火攻等事盖讳之也孙觌作世忠墓志云敌乘南风纵火抗舟师差近事实今从沈与求劾范宗尹章疏赵甡之遗史及中兴姓氏录世询传修入 中兴大事记张俊以孤军敢与金战而有明州城下之捷陈思恭邀击于吴县而有太湖之捷牛皋邀击于荆南而有宝丰之捷岳飞邀击于荆南而有静安之捷而韩世忠捷于镇江敌势尤为穷蹙虽海舟无风天时未顺而颐浩固请幸浙西下诏亲征兵势稍张而敌自是不敢复过江矣 
　　丁酉御笔赵鼎依旧御史中丞鼎即出视事 
　　戊戌出米七千斛赐明州民居为敌所焚者 降授朝议大夫徽猷阁待制御营使司参赞军事刘洪道落职提举亳州明道宫坐失明州再责也时宜州观察使浙东马步军副总管张思正亦降充武功大夫康州剌史韶州居住思正之贬日历不载此以绍兴元年七月二十三日刑部检举状修入状云缘臣僚上言为与刘洪道失守明州故并附于此未见本日 
　　己亥诏户部侍郎叶份两浙转运副使陈谷瑞同往湖州措置催督钱粮赴行在以吴兴独不被兵故也日历载元降指挥止云在浙西措置今以五月己酉臣寮上言增入先是宣抚使周望已用便宜添差朝请大夫李弼孺为转运副使又遣朝散大夫蔡伸于乡村括籴而不偿其直论者以为言于是弼孺与伸皆罢 御前右军都统制张俊为浙西江东制置使以所部收招群盗命后军统制陈思恭隶之且令两浙宣抚使周望以其兵属俊自刘光世韩世忠外诸将并受节度时世忠虽已奏捷而自常润来者皆云敌于蒋山雨花台各劄大寨抱城开河两道以护之及穴山作洞为逃暑之地而采石金人已渡复回者累累不绝给事中兼直学士院汪藻言今且五月比常年敌已去月余今反去而复回其欲留建康明甚请及五六月我师便利之时会诸将与世忠一举扫除使之终身不敢南向虽闻近遣张俊提兵过江节制浙西人马以为策应此固陛下长筭也不知俊果有慨然立功之志乎望专遣使臣数人赍宸翰兼程至襄邓荆湖以来迎张浚军令分数万人顺流而下敌人见上流之师突然而至必破胆奔溃此制敌一奇也如其不然八九月间气候稍凉彼得志矣机会一失虽悔何及于是张浚已西归而藻盖未知也藻所上＜锍-釒＞不得其日但云今且五月又云世忠奏捷近二十日当是五月初间今因遣张俊行附见 
　　辛丑诏比年爵赏失实名器寖轻自今将帅监司毋得乞空名告敕如实有功保奏推赏大臣出使亦如之 诏诸路曾经残破州军发解举人以靖康元年就试终场人数为率纽计取放日历不书此据绍兴元年六月十日礼部奏驳宣州发解附试人状修入 
　　是月尚书户部侍郎李迨为江浙诸路发运使此据本部题名 宣抚处置司节制军马李允文承制以直龙图阁知蔡州程昌＜宀禹＞权知荆南府初昌＜宀禹＞之离蔡也以统制官杜湛统领官邵宏渊等将蔡兵三千自随至汉阳时群盗纵横允文以便宜檄昌＜宀禹＞权湖北帅事昌＜宀禹＞因以湛权马步军副总管时公安石首松滋澧阳诸县皆为贼所据而贼首李令戎屯松滋之尹店市于是昌＜宀禹＞遣湛渡江击贼又遣迪功郎崔嗣义将兵五百复取公安军昌＜宀禹＞即板授嗣义承务郎久之诏补正其吏士推恩有差昌＜宀禹＞为李允文檄权荆南此据绍兴六年五月十三日滕膺乞改正状修入状称允文干官富谊受昌＜宀禹＞金银等物转与允文当考杜湛渡江在今年五月乙巳崔嗣义补正在绍兴四年三月壬戌 金人犯江西者自荆门北归留守司同统制牛皋潜军于宝丰之宋村击败之京西捉杀副使王俊以皋为武功大夫和州防御使充五军都统制 
　　建炎以来系年要录卷三十二 
建炎以来系年要录卷三十二金人地名考证 
乌珠原书作兀术误改见卷一 
　　罗索原书作娄宿误改见卷一 
　　萨里罕原书作撒离喝误改见卷一 
　　贝勒托云原书作孛堇太一误今改正 
　　伊都原书作余睹误改见卷一 
　　尼玛哈原书作黏罕误改见卷一 
达兰原书作挞懒误改见卷一 


●建炎以来系年要录卷三十三 
　　宋 李心传 撰 
　　建炎四年五月壬寅朔诏孟飨景灵宫令平江府温州守臣分诣其后福州潮州准此 朝奉郎刘蒙为浙西江东制置司随军转运使蒙建议于浙西民间预借秋料苖米许之此据今年五月壬子沈与求奏状修入与求乞寝此令其从违当考 显谟阁直学士翟汝文既告老至是有诏召汝文而言者奏其慢上废法且卵翼皆蔡京不可用命遂寝 
　　癸卯中书门下省检正诸房公事张汝舟特迁一官初上过明州汝舟应奉简俭粗能给足至台州而守臣直显谟阁晁汝为储峙丰备论者以为扰民乞行赏罢以示好恶及是进呈范宗尹曰若黜汝为则卢知原宋煇皆当贬矣臣观近岁宰相一罢则凡经迁擢者悉皆摈斥目为其党不复进用遂分彼此更相憎嫉上曰朝廷人材岂有易相一切进退按此句上下文疑有脱误第以简俭褒汝舟则好恶自明如汝为辈不必皆黜乃进汝舟一官其实宗尹阴佑汝为故有此论 
　　甲辰参知政事权枢密院事范宗尹为通议大夫守尚书右仆射同中书门下平章事兼御营使日历宗尹麻内兼带知枢密院事而玊堂制草无之按宰相兼枢在六月甲戌日历恐误时江北荆湖诸路盗益起大者至数万人据有州郡朝廷力不能制盗所不能至者则以土豪溃将或摄官守之皆覊縻而巳按诸路镇抚使桑仲李成孔彦舟薛庆皆起于群盗翟兴刘位皆土豪李彦先郭仲威皆溃将吴翊赵霖冯长宁皆摄官朝廷及大臣出使所除惟赵立陈规解潜岳飞范之才而已宗尹以为此皆乌合之众急之则并死力以拒官军莫若析地以处之盗有所归则可以渐制乃言于上曰昔太祖受命收藩镇之权天下无事百有五十年可谓良法然国家多难四方帅守事力单寡朿手而莫知所出此法之弊也今日救弊之道当稍复藩镇之法亦不尽行之天下且裂河南江北数十州为之少与之地而专付以权择人久任以屏王室群臣多以为不可宗尹曰今诸郡为盗据者以十数则藩镇之势骎骎成矣曷若朝廷为之使恩有所归上决意行之遂以为相宗尹时年三十三自汉唐及国朝宰相未有如是之年少者故事命相必进三秩至是宗尹才迁二官盖汪藻再失之 
　　乙巳起复承务郎张斛言淮南两路见有归正人守官或寄居者虑人情猜忌妄生事端望量移入以南州军各令自言愿往何州居止从之斛已见二年三月辛卯时给事中兼直学士院汪藻亦言自东晋以来中原失据故江南北侨立州郡纳其流亡之人比金人入犯多驱两河之民列之行阵号为签军彼其劫质以来盖非得已今年建康镇江为将臣所招遁归者无虑万人此其情可见莫若用六朝侨寓法分浙西诸县皆以两河州郡名之假如金坛谓之南相州许相州之人皆就金坛而居其它类此俟其入犯徐以其职招之彼既知所居各有定处粗成井邑父兄骨肉亲戚故旧皆在亦何为而不归我哉况浙西州县昨经杀戮之后户绝必多如令有司籍定田产顷亩以侨寓之人计口而给俟稍安居料其丁壮教以战阵皆精兵也必争先用命永无溃散与夫从彼驱掳反为我敌者其利害岂止相万哉藻＜锍-釒＞不得其时因斛＜锍-釒＞附见 
　　丙午集英殿修撰主管亳州明道宫郑侨年添差通判宣州侨年亿年弟也以其家流落为请故特命之已而言者以为故事未有以论撰之职而佐藩州乃降充直秘阁 
　　丁未诏越州投拜官巳放罢人令吏部并与何人差遣先是有诏贷浙东官吏降贼之罪正月丙辰 按此诏在正月丙辰原本作五月误今据前文改正而知越州傅崧卿复奏罢之三月庚申左司谏黎确论其本胁从又言国家失信可惜故有是命 是日金左副元帅宗维与诸将分往山后草地避暑先是大同尹高庆裔自东平还云中言推戴刘豫之意宗维复令庆裔驰至东平问豫可否豫阳推张孝纯宗维报曰戴尔者河南万姓推孝纯者独尔一人难以一人之情而阻万姓之愿尔当就位我当以孝纯辅尔其议遂决宗维与右监军希尹右都监耶律伊都同之白水泊避暑于是右副元帅宗辅之儒州望云县之望国崖左监军昌留居潍州而完颜宗弼自江南还屯六合县 
