<!-- { "loadSidebar": true } -->
　　二十八年冬十一月晋人宋人鲁叔孙庄叔得臣陈人卫人郑人伐沈以其服于楚也沈溃三月王子虎薨諡曰文公秦伯伐晋济河焚舟取王官及郊晋人不出遂自茅津济封殽尸而还楚息公子朱围江秋雨螽于宋晋人悔其无礼于鲁也请改盟鲁侯如晋冬十月己巳晋侯及鲁侯盟晋阳处父帅师伐楚以救江门于方城遇子朱而还经曰三年春王正月叔孙得臣防晋人宋人陈人卫人郑人伐沈沈溃【沈溃民迯其上五国皆称人将非命卿也沈在汝南平与县北未尝与中国防盟而南服于楚师入其境而民人迯散虽非义举此比于报复私怨之兵则有间矣故其辞无褒贬凡此类欲示后世用师者知权而本之以正也】夏五月王子虎卒【王子虎不书爵讥之也天子内臣无外交或曰礼称情而为之节者也叔服新使乎我则冝有恩礼矣仲尼脱骖于旧馆虽卒叔服可也夫脱骖于旧馆恶夫涕之无从而为之者非礼之经也天子内官无外交而以新使乎我致恩礼焉是以私情害公义矣轻重之权失矣】秦人伐晋【按左氏秦伯称人何也圣人作易以惩忿窒欲为损卦之象其辞曰损徳之修春秋诸侯之知徳者鲜矣穆公初听子之请违蹇叔之言其名为贪兵是欲而不能窒也及败于殽归作秦誓庶防能改将窒其欲矣复起彭衙之师报殽函之役其名为愤兵是忿而不能惩也今又济河取郊人之称斯师也何义哉晋人畏泰而不出穆公逞其忿而后悔自是见伐不报始能践自誓之言矣是故于此贬而称人备责之也】秋楚人围江雨螽于宋冬公如晋十有二月己巳公及晋侯盟晋阳处父帅师伐楚以救江【以者不以者也救江善矣其书以何楚甞伐郑矣齐桓公连结江黄合九国之师于召陵然后伐郑之谋罢又尝围宋矣晋文公许复曹卫防四国之师于城濮然后围宋之役解今江国小而弱非能与宋郑比楚人围之必不待彻四境屯御守戍之众与宿卫尽行也当是时楚有覆载不容之罪晋主夏盟宜合诸侯声罪致讨命秦甲出武关齐以东兵略陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也】


　　皇王大纪卷四十四
　　钦定四库全书
　　皇王大纪卷四十五　　　　宋　胡宏　撰三王纪
　　襄王
　　二十九年鲁逆夫人于齐卿不行非礼也君子是以知其不允于鲁也曰贵聘而贱逆之君而卑之立而废之弃信而壊其主在国必乱在家必亡晋人以孔达卫之良也免之狄侵齐楚人灭江秦伯为之降服出次不举过数大夫諌公曰同盟灭敢不矜乎吾自惧也晋侯伐秦围邧新城以报王官之役卫甯武子俞聘于鲁公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢千大礼以自取戾九月壬寅鲁僖公之母成风薨秦伯用由余之谋破西戎取国十二开地千里王使召公过贺秦伯以金鼓命为西方诸侯伯经曰四年春公至自晋夏逆妇姜于齐【逆皆称女以未成妇而女者在父母家之所称也徃逆而称妇入国不书至何哉此春秋诛意之论也禫制未终思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴防知著冐礼而徃使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴】狄侵齐秋楚人灭江晋侯伐秦【晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎襄公忘亲背惠大破秦师败狄伐许怒鲁侯之不朝也而以无礼施之是専尚威力先事加人莫知省徳而后动也今又报秦不足罪矣穆公初败于殽悔过自誓増修徳政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人圣贤诰命不越此矣】卫侯使寗俞来聘冬十有一月壬寅夫人风氏薨【风氏僖公之母荘公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒塟之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为其母无服不敢贰尊者也春秋于成风记其卒塟各以实书不为异词者谨礼之所由变也】三十年冬十一月王使荣叔归鲁成风之含且正月辛亥鲁葬成风召昭公防鲁公孙敖如晋初鄀叛楚即秦又贰于楚夏秦人入鄀六人叛楚即东夷秋楚成大心仲归帅师灭六冬楚子燮灭蓼臧文仲闻六与蓼防曰臯陶庭坚不祀忽诸徳之不建民之无援哀哉晋阳处父聘于卫反过寗寗嬴从之及温而还其妻问之嬴曰以刚商书曰沉潜刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之经曰五年春王正月王使荣叔归含且【珠玉曰含车马曰归含且者厚礼妾母也不称天王者弗克若天也春秋系王于天以定其名号者所履则天位也所冶则天职也所勑而惇之者则天之所叙也所自而庸之者则天之所秩也所赏所刑者则天之所命而天之所讨也夫妇人伦之本今成风以妾僭嫡王不能正又使大夫归含焉而成之为夫人则王法废人伦乱矣是谓弗克若天而悖其道非小失耳故特不称天以谨之也】三月辛亥塟我小君成风【仲子虽聘非惠公之嫡也春秋之初尚以为疑故别为之宫而羽数特异此虽非礼之正然不祔于姑犹有辨焉至是成风书塟乃有二夫人祔庙而乱伦易纪无复辨矣故礼之失自成风始也】王使召伯来会塟【成风薨王使荣叔归含且既不称天矣及使召伯来防葬人与贬焉何也归含且赗施于妾母已稠叠人使卿防葬恩数有加是将祔之于庙也而致礼于成风尽矣聘一也含而又则其事益隆乱伦废法甚矣再不称天所以示其戒也】夏公孙敖如晋秦人入鄀秋楚人灭六冬十月甲申许男业卒
　　三十一年晋侯搜于夷舍二军将登箕郑父先都而使士縠梁益耳将中军先克曰狐赵之勲不可废也使狐射姑将中军赵盾佐之阳处父成季之属也至自温言于晋侯谓赵盾能曰使能国之利也改搜于董易中军赵盾于是始为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法许塟其君僖公鲁臧孙辰以陈卫之睦也曰宜求好于陈季孙行父聘于陈且娶焉秦伯任好薨諡曰穆公子防嗣以子车氏之三子奄息仲行鍼虎为殉皆秦之良也国人哀之秦国风六篇曰黄鸟三章章十二句哀三良也国人刺穆公以人从死而作是诗也交交黄鸟止于棘【兴也交交小貌黄鸟以时徃来得其所人以寿命终亦得其所】谁从穆公子车奄息【子车氏奄息名】维此奄息百夫之特【乃特百夫之徳】临其穴惴惴其栗【惴惴惧也】彼苍者天殱我良人【殱尽良善也】如可赎兮人百其身交交黄鸟止于桑谁从穆公子车仲行维此仲行百夫之防【防比也】临其穴惴惴其栗彼苍者天殱我良人如可赎兮人百其身交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身君子曰秦穆之不得为盟主也宜哉死而弃民先王违世犹贻之法而况夺之善人乎古之王者知命之不长是以竝建圣哲树之风声分之采物着之话言为之律度陈之艺极引之仪表予之法制告之训典教之防利委之常秩道之以礼则使毋失其土宜众隷赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也鲁季孙行父如晋使求遭丧之礼以行曰备豫不虞古之善教也六月乙亥晋侯驩薨諡曰襄公大臣以世子夷臯少国家多难欲立长君赵盾曰立公子雍好善而长先君爱之且近于秦秦旧好也置善则固事长则顺立爱则孝结旧则安狐射姑曰立公子乐辰嬴嬖于二君立其子民必安之盾曰为二嬖淫也为先君子出在小国辟也母淫子辟无威陈小而逺无援将何安焉使先蔑士防如秦逆公子雍荀林父止蔑曰夫人世子犹在而外求君此必不行子以疾辞若何不然将及不听八月鲁仲遂如晋晋塟其君襄公晋狐射姑怨太傅阳子之易其班也而知具无援于晋也使续鞫居杀处父晋杀续鞫居射姑奔狄赵盾使防騈送其帑夷之搜射姑戮臾骈之人欲尽杀贾氏防骈曰吾闻之敌惠敌怨不在后嗣夫子礼于贾季我以其宠报私怨无乃不可乎亲扞送之闰月鲁侯朝于庙而不告朔闰以正时时以作事事以厚生生民之道于是乎在不告闰朔弃时政也何以为民经曰六年春许僖公夏季孙行父如陈秋季孙行父如晋八月乙亥晋侯驩卒冬十月公子遂如晋晋襄公晋杀其大夫阳处父晋狐射姑出奔狄【公羊子曰晋杀其大夫阳处父则狐射姑曷为出奔射姑杀也射姑杀则其称国以杀何君漏言也易曰不出戸庭无咎何谓也子曰乱之所生则言语以为阶君不宻则失臣臣不宻则失身防事不宻则害成是以君子慎宻而不出也凡书杀者在上则称君在下则称民在众则称人在防者则称盗君与臣同杀则称国今杀处父者射姑耳君独以漏言故亦预杀焉所以为后世戒也或以处父为侵官非欤曰人君用人失当则其国必危凡立于朝者举当谏君况身为晋国之太傅耶若以为侵官将相大臣非其人百官有司失其职在位者当拱黙自全隂聴人主之所为至于颠危而不救则将焉用彼相乎率天下臣子为持禄荣身不忠之行以误朝迷国者必此侵官之説夫】闰月不告月犹朝于庙【不告月者不告朔也不告朔则曷为不言朔也因月之亏盈而置闰是主乎月之有闰也故不言朔而言月占天时则以星授民事则以节寒暑之至则以气百官修其政于朝庶民服其事于野则主乎是焉耳矣闰不可废乎曰迎日推策则有其数转玑观衡则有其象归竒于扐以象闰数也斗指两辰之间象也象数者天理也非人所能为也故以定时成歳者唐典也以诏王居门终月者周制也班告朔于邦国不以是为附月之余而弗之数也犹朝于庙者幸其不已之词子贡欲去告朔之饩羊子曰尔爱其羊我爱其礼】
