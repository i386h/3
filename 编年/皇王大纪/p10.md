<!-- { "loadSidebar": true } -->
　　四十载伊尹既丑有夏复归于亳入自北门乃遇汝鸠汝方昔先王之田也开三面而驱之顺驱则逐逆驱则杀所以爱天物而存仁心以礼存心不惟务获而已也是时田者张网四面合围以殄天物浸及其民于是成汤出田命去网三面曰欲左者左右者右惟不用命者乃入吾网复古制也汉南诸侯闻之曰汤仁及禽兽而况于人乎皆归心焉桀疾其大得诸侯和也召之囚于重泉夏台已而释之
　　四十一载甲申桀穷其宗族耻其勲旧轻其贤良弃义听谗卿士干辛凌轹诸侯左帅曹触龙谗嫉才智诸侯危其位大夫隐其道羙人不容曼声不歌举事戾于天发令逆于时瞿山地裂及泉发徒凿之通于河谏者曰泄天气发地藏天子失道后必败杀之耆老或谏又杀之或献録书曰亡夏者桀也于是大诛豪杰闗龙逄引黄图进谏若曰古之人君谦恭敬信节用爱人故天下安而社稷宗庙固今君用财若无穷杀人若不胜民惟恐君之后亡矣人心已去天命不佑盍少悛乎不听龙逢立而不去桀焚黄圗杀龙逄大防诸侯于有仍氏有缗氏见王汰侈弗善也引师先归桀帅诸侯攻克之愈自矜肆国人大崩诸侯韦氏顾氏昆吾氏党桀之恶恣行乱政王之世犬羣嘷两日鬬枉矢流星陨五星错行雨血夏霜木氷地震伊洛竭太山崩
　　商成汤
　　十八祀夏桀凿地为夜宫男女杂处三旬不朝太史终古执其图法泣諌不听终古出奔汤以薛侯仲虺为左相命诸侯为景亳兴师伐韦氏顾氏昆吾氏遂伐桀以若木裔孙费昌为御桀众败绩自安邑东入山太行东南涉河汤缓追之遂奔南巢汤放之告诸侯羣后曰古禹臯陶久劳于外其有功于民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有立羣后毋不有功于民勤力乃事予乃大罚殛汝毋予怨汤始征自葛载民望之若大旱之望云霓也归市者不止芸者不变诛其君而吊其民若时雨降民大恱十一征而无敌于天下天下之人皆曰王非富天下也为匹夫匹妇复雠也三月归于亳践天子位定都焉国号曰商其图书曰归藏坤干震巽坎离艮兊归藏之河图也商人因之故曰归藏以斗杓建丑冬十二月为嵗首是谓地綂
　　论曰古史不载汤改元独刘道原载之愚窃以为非其实也夫人君即位之一年谓之元年所以谓一为元者窃譬诸人犹其始生也犹其有首也生之时一定而不载身之首一生而不可易成汤之始立于桀之三十五载矣其所以克享天心受天明命以有九有之师爰革夏正本是而为之者也又可改乎元者义之所存非若一二之为数也后世以元为数而不知其义如汉武之初年曰建元元年既曰元年则元已建矣又曰建元岂不赘乎后又因事别建年号如曰元朔元年既曰元又曰朔又曰元年失其义也甚矣呜呼使人君知此义而体之则原元于一岂至如是纷纷乎
　　以日中为朔改载曰祀建太白乗大路白马黒首大事敛用日中戎事乗翰戎车曰寅车先疾马牲用白牡封夏后氏之后于杞行甲寅厯商书叙曰伊尹相汤伐桀升自陑遂与桀战于鸣条之野作汤誓汤誓王曰格尔众庶悉听朕言非台小子敢行称乱有夏多罪天命殛之今汝有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗协曰时日曷防予及汝皆亡夏徳若兹今朕必往尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦汤既胜夏欲迁其社不可作夏社至臣扈夏师败绩汤遂从之遂伐三朡俘厥宝玉谊伯仲伯作典宝仲虺申王奉天伐夏之义作诰焉商书叙曰汤归自夏至于大坰仲虺作诰仲虺之诰成汤放桀于南巢惟有慙徳曰予恐来世以台为口实仲虺乃作诰曰呜呼惟天生民有欲无主乃乱惟天生聪明时又有夏昬徳民坠涂炭天乃锡王勇智表正万邦纉禹旧服兹率厥典奉若天命夏王有罪矫诬上帝以布命于下帝用不臧式商受命用爽厥师简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足听闻惟王不迩声色不殖货利徳懋懋官功懋懋赏用人惟已改过不吝克寛克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯我后后来其苏民之戴商厥惟旧哉佑贤辅徳显忠遂良兼弱攻昧取乱侮亡推亡固存邦乃其昌徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小呜呼慎厥终惟其始殖有礼覆昬暴钦崇天道永保天命商书叙汤诰汤既黜夏命复归于亳作汤诰汤诰王归自克夏至于亳诞告万方王曰嗟尔万方有众明听予一人诰惟皇上帝降衷于下民若有恒性克绥厥猷惟后夏王灭徳作威以敷虐于尔万方百姓万方百姓罹其凶害弗忍荼毒并告无辜于上下神祗天道福善祸淫降灾于夏以彰厥罪肆予小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僣贲若草木兆民允殖俾予一人辑寜尔邦家兹朕未知获戾于上下栗栗危惧若将陨于深渊凡我造邦无从匪彛无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终咎单作明居建天官以理明事命六太典司六典曰太宰太宗太史太祝太士太卜命五官典司五众曰司徒司马司空司士司冦命六府典司六职曰司土司木司水司草司器司货命六工典制六材曰上工金工石工木工兽工草工天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国三卿皆命于其君下大夫五人上士二十七人制三公一命卷若有加则赐也不过九命次国之君不过七命小国之君不过五命大国之卿不过三命下卿再命小国之卿与下大夫一命正九州之封域两河间曰冀州河南曰豫州河西曰雍州汉南曰荆州江南曰州济河间曰兖州济州东曰徐州易北曰幽州岱东曰营州州方千里州建百里之国三十七十里之国六十五十里之国百有二十八州州二百一十国名山大泽不以封其余以为附庸以为闲田诸侯之有功者取于闲田以禄之其有削地者归之闲田天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田农民一夫一妇受田七十畆耕公田七畆天子之田方千里诸侯爵三列田三等公田方百里侯七十里伯五十里不能五十里附于诸侯曰附庸王太子食百里天子三公之田视公卿视侯大夫视伯元士视附庸谓之采地是故天子有田以处其子孙诸侯有国以处其子孙大夫有采以处其子孙卿以下必有圭田圭田五十畆无征天子之县内视元士天子使其大夫为三监监于方伯之国国三人其禄视诸侯之卿其爵视次国之君其禄取之于方伯之地诸侯之于天子也比年一小聘三年一大聘五年一朝天子五年一廵狩嵗二月东巡狩至于岱宗柴而望祀山川觐诸侯问百年者就见之命太师陈诗以观民风命市纳价以观民好恶命典礼考时月定日同律礼乐制度衣服正之山川神祗有不举者为不敬不敬者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于民者加地进律南巡西巡北巡皆如初礼归假于祖祢用特天子将出类乎上帝宜乎社造乎祢诸侯将出宜乎社造乎祢天子无事与诸侯相见曰朝考礼正刑一徳以尊于天子诸侯赐弓矢然后征赐鈇钺然后杀赐圭瓒然后鬯未赐圭瓉则资鬯于天子承桀暴乱之后大旱
　　十九祀大旱
　　二十祀大旱
　　二十一祀大旱伊尹言于王发庄山之金铸币通有无于四方以赈救之民以是不困
　　二十二祀大旱


　　皇王大纪卷六
　　钦定四库全书
　　皇王大纪卷七　　　　　　宋　胡宏　撰三王纪
　　成汤
　　二十三祀大旱祀周弃以配稷
