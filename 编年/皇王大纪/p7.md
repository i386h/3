<!-- { "loadSidebar": true } -->
　　论曰史载秦灭周九鼎入于秦自是不复见左氏以为鼎者图象百物而为之备使民知神奸者也愚窃以为诬矣魑魅魍魉自古不以为天下患惟鄙夫鄙妇则或言之缙绅先生不道也王者恊于上下以承天休乃以此为事而庸铸之于鼎乎然则禹所铸者何也始除洪水之害别九州之分野差土田之髙下定贡赋之式度立井田封建之经界尽一时生养斯民之道矣故又铸于九鼎以为万世准桀有昏徳而迁于商商纣暴虐而迁于周如此其重也春秋之时晋郑铸刑书则知古人创立制度欲传久逺者必于鼎矣秦方废井田开阡陌除封建置郡县灭先王之迹焚及简编况鼎者明着制度章章坚大之器乎秦不沈之于伊洛必沦之于瀍涧矣始皇百不资于先代而无故求周鼎于泗水则其欲诡惑天下之意可知矣汉兴去古未逺易解利西南无所往其来复吉有攸往夙吉髙祖父子知无所往之利而不知来复往夙之吉侵寻至今茫茫禹迹法度尽废上不仁其身民各私其有不均不平不正不定暴虐无告寃陷困穷争鬬滋起狱讼烦多皆此之由也孰能居其位而仁其民博咨于天下求所正诸
　　灵后氏因轩辕灵之图象形篆以铭钟鼎命天下脩社祀水既大泄益始教民凿井而饮命后夔作咸池大章之乐尧曰乐者天地之精也得失之节也夔能和之以平天下一而足矣有老人击壤而歌曰日出而作兮日入而息兮耕田而食兮汲井而饮兮帝何力于我兮景星见甘露降醴泉出朱草生凤凰来百载舜相尧二十有八载尧乃殂落葬于阳城丘陇小葬具防孔子曰大哉尧之为君也惟天为大惟尧则之荡荡乎民无能名焉巍巍乎其有成功焕乎其有文章
　　百有一载甲申
　　百有二载丹朱既除丧舜委政于禹臯陶退避于南河之南丹朱惟慢游是好傲虐是作朋淫于家天下诸侯朝觐者不之丹朱而之舜讼狱者不之丹朱而之舜讴歌者不讴歌丹朱而讴歌舜
　　论曰尧舜命舜禹行天子之事舜禹亦既受命行天子之事及尧舜既终又避其子何哉人臣至于代天子行天下之政已亢矣况又将去人臣以为天子乎尧舜之防甫除舜禹政自己出使丹朱商均去其宫室可则可矣是用九而为首非所以明微也故舜禹避之以展天下之情成揖让之礼其心与计利害辽乎天地之不相及也使舜禹而有计利之心则是以争夺行尚何授受之有若夫益则又异于舜禹矣启贤能敬承继禹之道益歴事三代年亦老矣奉身而退顺天道也读书者能无以文害辞无以辞害意则子舆氏之言灿然明白无可疑







　　皇王大纪卷三
　　钦定四库全书
　　皇王大纪卷四　　　　　　宋　胡宏　撰五帝纪
　　帝舜有虞氏
　　元载舜践天子位都于蒲阪建旂乗鸾车号有虞以土徳王封丹朱于实沈之墟是为唐以奉其先祀服其服礼乐如之以客见天子天子弗臣示不敢专也封象于有庳
　　论曰苏黄门曰世未有不能承其父母而能治天下者斯言信矣象日以杀舜为事固非在妻二女之后此万章之失也以象之傲而欲杀舜世有传之者安能其必无乎就其事以处兄弟之间亦可以为训不必深辨也且弟以杀兄为事在常人则或有报复之心在贤者则必引咎自责不藏怒不宿怨也在圣人则哀矜而训诱之矣是舜封象于有庳使吏治其国而享其衣食租赋欲常常而见之使源源而来友之至也先儒乃以有庳为今之舂陵吁舜都蒲阪使诚封象于是则欲常常而见之使源源而来适以道毙之也然则有庳当何居殆畿内之地欤观此则汉文之于淮南晋武之于齐攸宋太祖之于义康唐太宗之于元吉莫不有慙徳可以为世戒矣
　　行戊午厯作布政之宫曰五府又曰总章畏天而爱民恤逺而亲近好问而好察迩言隐恶而扬善执其两端用其中于民于是日月光华卿云丛聚作五弦之琴咏南风之诗曰南风之薰兮可以解吾民之愠兮南风之时兮可以阜吾民之财兮巧于使民不穷其力天下无佚民割青州碣石北辽东之地为营州割冀州恒山以北燕蓟之地为幽州割冀太行西北之地为并州南抚交趾西发氐羌北发山戎息慎东方岛夷舜凡有事必咨于大禹稷契臯陶伯夷垂益后夔谓之八师虞书舜典叙曰虞舜侧微尧闻之聪明将使嗣位歴试诸难作舜典舜典曰若稽古帝舜曰重华恊于帝濬哲文明温恭允塞徳升闻乃命以位慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷帝曰格汝舜询事考言乃言底可绩三载汝陟帝位舜让于徳弗嗣正月上日受终于文祖在璇玑玉衡以齐七政肆类于上帝禋于六宗望于山川徧于羣神辑五瑞既月乃日觐四岳羣牧班瑞于羣后嵗二月东巡狩至于岱宗柴望秩于山川肆觐东后协时月正日同律度量衡脩五礼五玉三帛二生一死贽如五器卒乃复五月南巡狩至于南岳如岱礼八月西巡狩至于西岳如初十一月朔巡狩至于北岳如西礼归格于艺祖用特五载一巡狩羣后四朝敷奏以言明试以功车服以庸肇十有二州封十有二山濬川象以典刑流宥五刑鞭作官刑朴作教刑金作赎刑眚灾肆赦怙终贼刑钦哉钦哉惟刑之恤哉流共工于幽州放驩兠于崇山窜三苗于三危殛鲧于羽山四罪而天下咸服二十有八载帝乃殂落百姓如防考妣三载四海遏密八音月正元日舜格于文祖询于四岳辟四门明四目逹四聪咨十有二牧曰食哉惟时柔逺能迩惇徳允元而难壬人蛮夷率服舜曰咨四岳有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允帝曰畴若予工佥曰垂哉帝曰垂汝共工垂拜稽首让于殳斨暨伯与帝曰俞往哉汝谐帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞往钦哉帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和帝曰龙朕圣谗说殄行震惊朕师命汝作纳言夙夜出纳朕命惟允帝曰咨汝二十有二人钦哉惟时亮天工三载考绩三考黜陟幽明庶绩咸熈分北三苖
　　论曰肆类于上帝禋于六宗此阙文失其次者也其文宜曰受终于文祖禋于六宗在璇玑玉衡以齐七政肆类于上帝宜于冢土望于山川书经焚毁伏生耄矣口授于人故多阙失也国有大事必既告诸祖祢然后告于天地以及羣臣此礼之常也故有以六宗为三昭三穆学者多从其说孔安国曰六宗者四时也寒暑也日也月也星也水旱也夫圣人名必当物祀上帝而谓之类者本乎天者咸在其中也况四时寒暑水旱与日月星辰之运即天神之属又可分裂各为神乎古者大旱雩于上帝不曰雩于旱神斯可见矣歴代诸儒之说咸与孔氏不相逺独虞喜以六宗为地【阙】之于理无义攷之于文无徴虽欲取之其孰信之又曰舜柴于四岳所以致吾诚而教诸侯以必有事也封十二山使无牧伐表识一州之走集示民之有事也五载巡狩周遍天下礼百神体诸侯以抚兆民天行健圣人之行亦健天心无欲圣人之心亦无欲天徳日新圣人之徳亦日新此圣人在位益久而天下益平治之道也自史迁着封禅书载管言上古封禅之君七十有二后世人主希慕之以为太平盛典然登不徧于四岳封非有十二山入怀宴安不行五载一巡狩之制出崇泰奢无纳言计功行赏之实镌文告成明示得意而非所以教诸侯徳也泥金检玉遂其侈心而非所以教诸侯礼也心与天道相反事与圣人相悖故太平之典方举而天灾人祸随至者多矣梁许懋曰燧人氏之前世质民淳安得泥金检玉结绳而治安得镌文告成是故攷舜典可以知后世封禅之失稽懋言可以知史迁著书之缪君天下者奈何信史迁而不信孔氏乎
　　虞书大禹谟叙曰臯陶矢厥谟禹成厥功帝舜申之作大禹臯陶谟益稷大禹谟曰若稽古大禹曰文命敷于四海祗承于帝曰后克艰厥后臣克艰厥臣政乃又黎民敏徳帝曰俞允若兹嘉言罔攸伏野无遗贤万邦咸寜稽于众舍己从人不虐无告不废困穷维帝时克益曰都帝徳广运乃圣乃神乃武乃文皇天眷命奄有四海为天下君禹曰惠迪吉从逆防惟影响益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从己之欲无怠无荒四夷来王益稷帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩怀山襄陵下民昏垫予乗四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰师汝昌言禹曰都帝慎乃在位帝曰俞禹曰安汝止惟防惟康其弼直惟动丕应傒志以昭受上帝天其申命用休帝曰吁臣哉邻哉邻哉臣哉禹曰俞帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听予违汝弼汝无面从退有后言钦四邻庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之禹曰俞哉帝光天之下至于海隅苍生万邦黎献共惟帝臣惟帝是举敷纳以言明试以功车服以庸谁敢不让敢不敬应帝不时敷同日奏罔功无若丹朱傲惟慢游是好傲虐是作罔昼夜頟罔水行舟朋淫于家用殄厥世予创若时娶于涂山辛壬癸甲啓呱呱而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉帝曰迪朕徳时乃功惟叙臯陶方祗厥叙方施象刑惟明禹曰于帝念哉徳惟善政政在养民水火金木土谷惟脩正徳利用厚生惟和九功惟叙九叙惟歌戒之用休董之用威劝之以九歌俾勿坏帝曰俞地平天成六府三事允治万世永赖时乃功夔曰于予击石拊石百兽率舞庶尹允谐又曰戛击呜球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪帝庸作歌曰勅天之命惟时惟防乃歌曰股肱喜哉元首起哉百工熈哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞徃钦哉
　　九载甲午
　　十九载甲辰舜问于善卷曰子有意于天下乎善卷曰予立于宇宙之中冬日衣皮毛夏日衣葛絺春耕形足以劳动秋收敛身足以休养日出而作日入而息逍遥于天地之间而心意自得吾何天下为哉去入深山莫知其处他日问其友石戸之农石戸之农曰卷卷乎后之为人葆力之士也身负妻戴子入海终身不反二十九载甲寅昆吾之裔子以扰龙事帝封之川赐姓曰董
　　三十一载舜子商均女英所生也不肖不可付以天下舜耄不能亲政命伯禹摄天子事伯禹请让于咎繇舜称美咎繇之休以尧命已之事命禹禹再辞又固舜曰毋天之厯数在尔躬人心惟危道心惟微惟精惟一允执厥中
　　三十二载禹遂摄天子事舜命禹出征三苗苗民逆命伯益赞禹班师振旅而归舜大敷文徳以缉武备有苗乃格
