<!-- { "loadSidebar": true } -->
　　四年冬十有一月伯如鲁逆叔姬之丧以归为归汶阳之田故诸侯贰晋人惧于是晋侯会齐侯宋公鲁侯卫侯郑伯曹伯莒子伯同盟于蒲是行也将始会呉呉人不至十二月鲁伯姬归于宋季孙行父如宋致女晋人媵焉夏正月丙子齐侯薨諡曰顷公子环嗣楚人以重赂求郑郑伯会楚公子成于邓郑伯如晋晋人执诸铜鞮栾书帅师伐郑郑人使伯蠲行成晋人杀之非礼也兵交使在其间可也楚公子婴齐侵陈以救郑九月齐其君顷公楚公子婴齐自陈伐莒围渠丘渠丘城恶众溃奔莒莒城亦恶众复溃楚遂入郓君子曰莒恃其陋而不脩城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可已也秦人白狄伐晋诸侯贰故也郑人围许示晋不急君也是则公孙申谋之曰我出师以围许为将改立君者而纾晋必归君鲁城中城经曰九年春王正月伯来逆叔姬之丧以归【凡笔于经者皆经邦大训也叔一女子耳而四书于策何也有男女然后有夫妇有夫妇然后有父子故春秋慎男女之配重大昏之礼以是为人伦之本也事有大于此者乎男而贤也得淑女以为配则自家刑国可以移风俗女而贤也得君子以为归则承宗庙祭祀能化天下以妇道岂曰小补之哉夷考纪叔姬之行虽贤不若宋共姬亦不至如鄫季姬之越礼伯初来朝鲁然后出之卒而复逆其丧以归者岂非叔姬本不应出故鲁人得以义责之使复归乎鲁在春秋时内女之归不得所者有矣圣人详録其始卒欲为后鉴使得有终而无弊也其经世之虑逺矣】公会晋侯齐侯宋公卫侯郑伯曹伯莒子伯同盟于蒲【按左氏为归汶阳之田故诸侯贰于晋晋人惧防蒲以防马陵之盟夫盟非固结之本也卫献公言于甯喜求复国喜曰必子鲜在不然必败小邾射以勾绎来奔曰使季路要我吾无盟夫信在言前者不言而自喻诚在令外者不令而自行晋初下令于齐反鲁卫之侵地而齐不敢违者以其顺也齐既从之鲁君亲徃拜其赐矣复有二命俾归诸齐一与一夺信不可知无惑乎诸侯之解体也晋人不知反求诸己惇信明义以补前行之愆而又欲刑牲防血要质神以御之是从事于末而不知本矣特书同盟以罪晋也】公至自防二月伯姬归于宋夏季孙行父如宋致女晋人来媵【致女者何女既三月而庙见则成妇矣而后父母使人安之故谓之致也常事耳何以书致女使卿非礼也经有因褒以见贬者初献六羽之类是也亦有因贬以见褒者致女来媵是也伯姬贤行着于家故致女使卿特厚其嫁遣之礼贤名闻于逺故诸国争媵信其无妬忌之行程氏以为一女子之贤尚闻于诸侯况君子哉或曰鲁女虽贤岂能闻于逺乎曰古者庶女之非敌者则求为媵固为之择贤小君则诸侯之贤女自当闻矣】秋七月丙子齐侯无野卒晋人执郑伯晋栾书帅师伐郑【按左氏楚人以重赂求郑郑伯防公子成于邓秋郑伯如晋晋人讨其贰于楚执诸铜鞮栾书伐郑郑使伯蠲行成晋人杀之楚子重侵陈以救郑称人而执者既不以王命又不归诸京师则非伯讨也杀伯蠲不书既执其君矣则行人为轻亦不足纪也楚子重侵陈与处父救江何异削而不书者郑亦有罪焉耳夫背夷即华正也今以重赂故又与楚防则是惟利之从而不要诸义也故郑无可救之善楚不得有能救之名】冬十有一月葬齐顷公楚公子婴齐帅师伐莒庚申莒溃楚人入郓【按左氏楚子重自陈伐莒围渠丘城恶众溃楚师围莒莒城亦恶庚申莒溃楚遂入郓孟子曰凿斯池也筑斯城也效死而民不去则是可为也夫凿池筑城者为国之备所谓事也效死而民不去为国之本所谓政也莒恃其陋不脩城郭浃辰之间楚克其三都信无备矣然兵至而民逃其上不能使民效死而不去则昧于为国之本也虽隆莒之城何益乎故经于莒溃特书日以谨之者以明城郭沟池重门击柝皆守邦之末务必以固本安民为政之急耳】秦人白狄伐晋【经所谨者华夷之辨也晋常与白狄伐秦秦亦与白狄伐晋族类不复分矣其称人贬词也武王伐商誓师牧野庸蜀羌髳防卢彭濮皆与焉岂亦不谨乎除天下之残贼而出民于水火之中虽蛮夷戎狄以义驱之可也亦虑其同恶相济贻患于后也中国友邦自相侵伐已为不义又与非我族类者共焉不亦甚乎晋既失信复聴妇人谗说杀其世臣而诸侯皆贰秦狄交伐比事以观可谓深切着明矣】郑人围许城中城【经世安民视道之得失不倚城郭沟池以为固也谷梁子谓凡城之志皆讥其说是矣莒虽恃陋不设备至使楚人入郓苟有令政使民效死而不溃冦亦岂能入也城非春秋所贵而书城中城其为儆守益防王公设险以守其国非欤曰百雉之城七里之郭设险之大端也谨于礼以为国辨尊卑分贵贱明等威异物采凡所以杜絶陵僣限隔上下者乃设险之大用也独城郭沟池之足恃乎】
　　五年卫子叔黒背帅师侵郑晋命也二月鲁五郊不从乃不郊郑公子班闻叔申之谋立公子繻郑人杀繻立世子髠顽晋栾武子书曰郑人立君我执一人焉何益不如伐郑而归其君以求成焉晋侯有疾立世子州蒲以为君三月会齐侯宋公鲁侯卫侯曹伯伐郑郑公子喜赂以襄钟子然盟于脩泽公子騑为质郑伯归讨立君者杀公孙申及其弟禽君子曰忠为令徳非其人犹不可况不令乎齐人媵宋伯姬丙午晋侯薨諡曰景公五月鲁侯如晋晋人以为贰于楚止之使送葬冬晋葬其君鲁侯送葬诸侯莫在鲁人辱之经曰十年春卫侯之弟黒背帅师侵郑【按左氏卫子叔黒背侵郑晋命也其曰卫侯之弟者子叔黒背生公孙剽孙林父殖出卫侯衎而立剽亦以其父有宠爱之私故得立耳此与齐之夷仲年无异特书弟以为后戒也】夏四月五郊不从乃不郊五月公防晋侯宋公卫侯曹伯伐郑齐人来媵丙午晋侯獳卒秋七月公如晋【此葬晋侯也而不书讳之也天子之丧动天下属诸侯诸侯之丧动通国属大夫公之葬晋侯非礼也唯天子之事焉可也传以晋人止公送葬诸侯莫在焉鲁人辱之故讳而不书矣假令诸侯皆在鲁人不以为辱而可书乎】冬十月
　　六年春正月鲁侯请受盟晋人归之晋侯使郤犫聘于鲁己丑及郤犫盟鲁季孙行父如晋报聘且莅盟也鲁叔孙侨如如齐脩前好也秦晋期会于令狐晋侯先至秦伯不肯涉河乃交遣大夫盟经曰十有一年春王三月公至自晋晋侯使郤犫来聘己丑及郤犫盟夏季孙行父如晋秋叔孙侨如如齐冬十月
　　七年周公楚恶惠襄之偪也且与伯舆争政不胜怒而出及阳樊王使刘子复之盟于鄄而入三日复出奔晋宋华元善于楚公子婴齐又善于晋栾书遂如晋楚合二国之成晋士燮楚公子罢许偃盟于宋西门之外曰凡晋楚无相加戎好恶同之郑伯如晋听成晋侯鲁侯卫侯会于泽狄侵晋晋人败之于交刚晋郤至如楚涖盟楚子享之公子侧相为地室而县焉至登金奏作于下惊而走出谓侧曰如天之福两君相见何以代此侧曰如两君相见无亦唯是一矢以相加遗焉用乐至曰世之治也诸侯间于天子之事则相朝于是乎有享宴宴以示慈惠享以训恭俭防俭以行礼慈惠以布政政以礼成民是以息及其乱也诸侯贪冒侵欲不忌争防常以尽其民今吾子之言无乃乱乎然吾子主也至敢不从遂入卒事归以语士燮燮曰无礼必食言吾死无日矣楚公子罢如晋晋侯与盟于赤棘经曰十有二年春周公出奔晋【按左氏周公楚恶惠襄之偪且与伯舆争政不胜怒而出王使刘子复之盟于鄄而入三日复出奔夫人主无诚慤之心而下要大臣盟是谓君不君人臣无忠信之实而上与人主盟是谓臣不臣既已要质神以入矣又叛盟失信而出奔则是自絶于天也自周无出而书曰出者见周室衰防刑政号令不行于天下尔】夏公会晋侯卫侯于泽秋晋人败狄于交刚冬十月
　　八年晋侯使郤锜乞师于鲁将以伐秦将事不敬仲孙蔑曰礼身之干也敬身之基也郤子无基殆将亡矣春正月鲁侯来朝使叔孙侨如先聘且告王孙説曰是贪陵人也王其勿赐圣人之施舎喜怒取与不主寛惠不主猛毅主徳义而已王曰诺礼之如行人鲁侯至仲孙蔑为介说让王厚贿之三月鲁侯从刘康公成肃公会晋侯齐侯宋公卫侯郑伯曹伯邾人滕人伐秦成子受脤于社不敬刘子曰民受天地之中以生所谓命也是以有动作礼义威仪之则以定命也能者养之以福不能者败以取祸是故君子致敬以勤礼小人敦笃以尽力敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎秦背令狐之盟召狄与楚欲道以伐晋诸侯是以睦于晋晋侯使吕相絶秦以诸侯之师及秦师战于麻隧秦师败绩获秦成差及不更女父师遂济泾及侯丽而还曹伯庐薨于军曹人使公子负刍守使公子欣时逆曹伯之丧负刍杀其世子而自立诸侯请讨之晋人以其役之劳请俟它年曹其君宣公欣时将亡国人将从之负刍惧告罪且请焉欣时乃反而致其邑成肃公薨于瑕经曰十有三年春晋侯使郤锜来乞师【晋主夏盟行使诸侯征会讨贰谁敢不从以霸主之尊而书曰乞师何也列国疏封虽有大小土地甲兵受天子不相统属鲁兵非晋所得专也今晋不以王命兴诸侯之师故特书曰乞以见其卑服屈损无自反而缩之意矣圣人作春秋无不重内而轻外至于乞师则内外同辞者盖皆有报怨复雠贪得之心是以如此若夫诛乱臣讨贼子请于天王以大义驱之谁不拱手以听命何至于乞哉噫此圣人所以垂戒后世见诸行事之深切着明者也】三月公如京师夏五月公自京师遂会晋侯齐侯宋公卫侯郑伯邾人滕人伐秦【诸侯每歳侵伐四出未有能修朝觐之礼者今公欲防伐秦道自王都不可越天子而徃也故皆朝王而不能成朝礼书曰如京师见诸侯之慢也因防伐而行矣又书公自京师以伐秦为遂事者此仲尼亲笔明朝王为重存人臣之礼也古者诸侯即位服丧毕则朝小聘大聘终则朝巡狩于方岳则朝觐春秋所载天王遣使者屡矣十二公之述职盖阙如也独此年书公如京师又不能成朝礼不敬莫大焉君臣人道之大伦而至于此极故仲尼尝喟然叹曰夷狄之有君不如诸夏之亡也为此惧作春秋或抑或纵或与或夺所以明君臣之义者至矣其义得行则臣必敬于君子必敬于父天理必存人欲必消大伦必正岂曰小补之哉此以伐秦为遂事之意也】曹伯庐卒于师秋七月公至自伐秦冬葬曹宣公










　　皇王大纪卷五十
<史部,编年类,皇王大纪>
　　钦定四库全书
　　皇王大纪卷五十一　　　　宋　胡宏　撰三王纪
　　简王
