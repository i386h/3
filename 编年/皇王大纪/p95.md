<!-- { "loadSidebar": true } -->
　　元年冬十一月鲁郊牛之口伤改卜牛牛死乃不郊犹三望望郊之属也不郊亦无望可也葬匡王晋侯伐郑郑及晋平楚王伐陆浑之戎遂至于雒观兵于周疆问鼎之大小轻重焉王孙满对曰在徳不在鼎昔夏之方有徳也逺方图物贡金九牧铸鼎象物以承天休桀有昏徳鼎迁于商载祀六百商纣暴虐鼎迁于周天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也楚王曰楚国折钩之喙足以为九鼎遂归楚人侵郑亦狄侵齐宋公三年武氏之族道昭公子归奉宋公母弟司城湏以作乱宋公皆杀之逐武穆之族武穆之族以曹师伐宋宋师围曹报武氏之乱也八月丙戌郑伯兰薨世子夷嗣郑葬其君穆公经曰三年春王正月郊牛之口伤改卜牛牛死乃不郊【乃不郊为牛之口伤改卜牛而牛又死也不然郊矣礼为天王服斩衰周人告丧于鲁史策已书而未葬也祀帝于郊夫岂其时而或谓不以王事废天事礼乎春秋以来防纪浸废有不奔王防而逺适他国有修吊礼而自相聘问固将以是为可举而不废也卒至汉文以日易月后世不能复其所由来渐矣春秋备书其义自见】犹三望【三望者公羊曰祭泰山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎李氏旅于泰山冉求弗能救而夫子责之者为泰山鲁侯所主也大夫何与焉李氏不得旅泰山则河海非鲁之封内其不得祭亦明矣犹者可已不当为之词】葬匡王【四月而王室不君其礼略也防者徃防鲁侯不臣其情慢也或曰宣公亲之者也而常事不书非矣崩葬始终之大变岂以是为常事而不书也】楚子伐陆浑之戎【夷狄相攻不志此其志何也为陆浑在王都之侧戎夏杂处族类之不分也楚又至洛观兵于周疆问鼎之大小轻重焉故特书于策以谨华夷之辨禁夏之阶】夏楚人侵郑【按左氏晋侯伐郑郑及晋平而经不书者仲尼削之也郑本以晋灵不君取赂释贼为不足与似也而徃从楚非矣今晋成初立背僣窃伪邦而归诸夏则是反之正也春秋大改过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣】秋赤狄侵齐宋师围曹【按左氏宋文公即位尽逐武穆之族二族以曹师伐宋然不书于经者二旅以见逐而举兵非讨罪也及宋师围曹报武氏之乱而经书之者端本清源之意也武穆二族与曹之师奚为至于宋哉不能反躬自治恃宋强以报之兵革何时而息也宋惟有不赦之罪莫之治也故书法如此】冬十月丙戍郑伯兰卒葬郑穆公
　　二年冬十一月齐侯鲁侯平莒及郯莒人不肻鲁侯伐莒取向秦伯稻薨諡曰共公子荣嗣楚人献鼋于郑伯公子宋与公子归生将见宋之食指动以示归生曰他日我如此必甞异味及入宰夫将解鼋相视而笑公问之归生以告及食大夫鼋召宋而弗与也宋怒染指于鼎尝之而出公怒欲杀之宋与归生谋先归生曰畜老犹惮杀之而况君乎反譛归生归生惧而从之夏四月乙酉遂弑其君諡曰幽公立其弟坚初楚令尹子文之弟子良生子越椒子文曰必杀之熊虎之状豺狼之声其可畜乎子良不可子文曰若敖氏之不血食矣及子文卒其子般代焉椒为司马蒍贾譛般杀之椒为令尹已为司马至是椒以其族叛杀蒍贾楚人撃灭之椒子苖贲皇奔晋王思子文之治楚也其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王曰子文无后何以劝善使复其所赤狄侵齐鲁侯平莒如齐楚子伐郑经曰四年春王正月公及齐侯平莒及郯莒人不肻公伐莒取向【心不偏党之谓平以此心平物者物必顺以此心平怨者怨必释惟小人不能宅心之若是也虽以势力强之而有不获成者矣夫以齐鲁大国平郯莒小邦宜其降心听命不待文告之及也然而言莒人不肻则以宣公心有所私系失平怨之本矣故书及书取以着其罪及所欲也平者成也取者盗也不肯者心弗允从莫能强之者也以利心图成虽强大者不能行之于弱小春秋书此戒后世之不知治其本者故行有不得者反求诸己斯可矣】秦伯稻卒夏六月乙酉郑公子归生弑其君夷【首谋弑逆者公子宋也惧譛而从之者归生也而以归生为首恶何也夫乱臣贼子欲　其恶而不从者未有能全其身而不死也故季子然　仲由冉求其从之者与子曰弑父与君亦不从也是以死节许二子矣归生惧譛而从公子宋特无求路不可夺之死节耳书为首恶不亦过乎曰归生与宋竝为大夫乃贵戚之卿同执国政可以不从一也尝统大师与宋人战获其元帅已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人聴己犹犬羊之伏于虎也何畏于人惧其见杀而从之者哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鉴若司马亮沈庆之等茍知此义则能讨罪人不至于失身为贼所制矣】赤狄侵齐公如齐公至自齐【君行告至常事不书宣公此年如齐而皆致者危也夫以簒弑谋于齐而求安上不知冇天王下不知有方伯惟交是奉而可保乎髙固之事亦殆矣故此年如齐而皆致以戒后世之欲利有攸徃者惟义之与比为可安矣】冬楚子伐郑三年鲁侯如齐齐髙固使齐侯止公请叔姬焉秋七月齐髙固逆子叔姬于鲁鲁叔孙得臣卒齐髙固及子叔姬来鲁反马也楚王伐郑陈及楚平晋荀林父救郑伐陈楚王尝罢朝而晏樊姬曰何晏王曰我论政于虞丘子姬曰令尹贤乎王曰然樊姬笑王曰何笑姬曰妾非不欲专贵擅爱也以为伤王之义故所进妾同位者数人今令尹为政未常进一贤是不忠也不知是不智也明日王以告令尹谢曰诚如姬言于是荐蒍贾之子艾猎是为孙叔敖迎之于南海之濵王问以治国对曰国之有是众非所恶若王不能定则国不可得而治也王曰独在君乎对曰君骄士曰士非我无由富贵士骄君曰君非我无由安强君昏迷而不悟士饥寒而不进君臣不合国是无由定矣昔桀纣以合取人合者为是不合者为非是以亡也王曰今拜君为令尹愿令尹与士大夫共定国是寡人岂敢以偏国骄士民哉孙叔敖既受命狐丘丈人见曰位髙而骄者民去之官大而专者君恶之禄厚而不知足者怨处之位髙而意益下官大而心益小禄厚而施益博谨此三者其无咎乎经曰五年春公如齐夏公至自齐秋九月齐髙固来逆子叔姬【按左氏公如齐髙固使齐侯止公请叔姬焉书夏公至自齐秋齐髙固来逆子叔姬罪宣公也其曰来者以公自为之主称子者或谓别于先公之女也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣夫以郑国褊小楚公子围之贵骄强大来娶于郑子产辞而郤之使馆于外欲野赐之防不得抚有其室而宣公以鲁国周公之后逼于髙固请婚其女强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄说不近于礼奚足逺耻辱哉】叔孙得臣卒【内大夫卒无有不日者以春秋鲁史也其或不日则有恩数之略以仲遂如齐谋弑子赤叔孙得臣与之偕行在宣公固有援立之私其恩数岂畧而不书日是圣人削之也君臣父子妃妾适庶人道之大伦也方仲遂以杀适立庶徃谋于齐而与得臣竝使也若懵然不知其谋或知之而不能救则将焉用彼相矣春秋治子赤之事专在仲遂以其内交宫禁外结强邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数云尔】冬齐髙固及子叔姬来【左氏曰反马也礼嫁女留其送马不敢自安及庙见成妇遣使反马则髙固亲来非礼也又礼女子有行逺父母者嵗一归寜今见逆逾时未易嵗也而叔姬亟来亦非礼也故书及书来以着其罪也大夫适他国必有君命与公事否则礼法之所禁而可犯乎惠公许其臣越礼恣行而莫遏髙固委其君逾境自如而不忌则人欲已肆矣凡婚姻常事不书而书此者则以为非常为后世戒也】楚人伐郑
　　四年晋赵盾卫孙免侵陈王使子服求后于齐赤狄伐晋围怀及邢丘晋侯欲伐之荀林父曰使疾其民以盈其贯将可殪也楚人伐郑郑伯防楚王于厉将盟郑伯逃归六月鲁有螽召桓公逆王后于齐经曰六年春晋赵盾卫孙免侵陈【按传称陈及楚平荀林父伐陈经皆不书者以下书晋卫加兵于陈即陈楚平可知矣以赵盾孙免书侵即林父无词可称亦可知矣爱人不亲反其仁治人不治反其智晋常命上将帅师救陈又再与之连兵伐郑今而即楚无乃于己有缺盍亦自反可也不内省徳遽以兵加之则非义矣故林父不书伐而盾免书侵以正晋人所以主盟非其道也】夏四月秋八月螽【传谓螽为谷灾虐取于民之效也先是公伐莒取向后再如齐伐莱军旅数起贼敛既繁戾气应之矣夫善恶之感萌于心而灾祥之应见于事宣公不知舍恶迁善以补前行之愆而用兵不息灾异数见年谷不丰国用空乏卒至于改助法而税民盖自此始矣经于虫螟一物之变必书于策示后世天人感应之理不可诬当慎其所感矣】冬十月
