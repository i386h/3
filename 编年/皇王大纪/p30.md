<!-- { "loadSidebar": true } -->
　　【人身之汗浃于四体则信服而从矣大号谓新民之大命救涣之大政能济天下之涣则居王位为称而无咎也涣之四五通言其义者涣散其害惟君臣合徳乃济爻义相湏时之宜也】上九涣其血去逖出无咎【涣诸爻皆无系应惟上应三二居险陷之极有伤害畏惧之象上九居巽之极为能巽顺于事理若能出于涣使其血去惕出则无咎】节【兊下坎上】初九不出户庭无咎【初以阳在下上复有应非能节者也初能固守终或渝之不谨于初安能有卒故于节之初戒之谨守至于不出戸庭则无咎也戸庭戸外之庭】九二不出门庭凶【二虽刚中之质然处隂不正也居说失刚也承柔近邪也节之道当以则中正二失其刚中之徳不合于五是以凶也】六三不节若则嗟若无咎【六三不中正乗刚而临险固宜有咎然柔顺而和说若能自节而顺于义则可以无过不然则可伤嗟已所自致无所归咎也】六四安节亨【四顺承九五刚中之道是以中正为节也以限居隂安于正也当位为有节之象下应于初四坎体水也上溢为无节就下有节也知四之义安于节者也故能致亨】九五甘节吉往有尚【刚中正居尊位在已则安行天下则说从节之甘美者也其吉可知以此而行有可嘉尚也】上六苦节贞凶悔亡【居节之极居险之极节之苦者也固守则凶悔而损过从中则凶亡矣】中孚【兊下巽上】初九虞吉有它不燕【中孚之初戒其审其所信虞度其可信而后信则吉也既得所信则当诚一若有它则不得其安乐矣】九二鸣鹤在隂其子和之我有好爵吾与尔靡之【阙】
　　六三得敌或鼔或罢或泣或歌【三四皆以虚中为成孚之】
　　【主四得位居正故亡四以从五三不中失正故得敌以累志或鼔张或罢废或悲泣或歌乐动息忧乐皆系乎所信也虽未知吉凶非明达君子也】六四月几望马匹亡无咎【四为成孚之主居近君之位如望则敌矣臣如敌君祸败必至故以几望为至盛也四与初为正应匹也古者驾车用四马不能纯色则两服两骖各一色又小大必相称故两马谓为对也马者行物也初应四四亦从五皆上行也故以马为象孚道在一故四从五而不系于初马匹亡则无咎也】九五有孚挛如无咎【人君当以至诚感通天下使天下之心信之固结如拘挛然则为无咎也】上九翰音登于天贞凶【阳性上进风体飞飏守孚至于穷极羽翰之音登闻于天贞固如此而不知变凶可知矣】小过【艮下震上】初六飞鸟以凶【隂柔小人上应于四四复动体小人躁易而上有应于所当过必至过甚况不当过而过乎其过如飞鸟之迅疾救止莫及所以凶也】六二过其祖遇其妣不及其君遇其臣无咎【阳之在上者父之象尊于父者祖之象隂而尊者祖妣之象二与五居相应之地同有柔中之徳志不从于三四故过四而遇五也过之时必过其常故戒以不陵及于君适当臣道】九三弗过防之从或戕之凶【小过隂过阳失位之时三独居正在过防于小人若弗过防之则或从而戕害之矣如是则凶也防小人之道正已为先三不失正故无必凶之义】九四无咎弗过遇之往厉必戒勿用永贞【阙】

　　六五宻云不雨自我西郊公弋取
　　彼在穴【阙】
　　上六勿遇过之飞鸟离之凶是谓灾
　　【上隂而动体处过之地极不与理遇动皆过之知飞鸟之迅速违理过常之逺所以凶也既过之极岂惟人天灾亦至其凶可知天理人事皆然也】既济【离下坎上】初九曳其轮濡其尾无咎【初以阳居下上应于四又火体其进之志锐也时既济矣进不已则及于悔吝故倒曵其轮使不进也兽之渉水必掲其尾濡其毛则不能济方既济之初能止其进乃得无咎也】六二妇防其茀勿逐七日得【二隂也故以妇言茀妇人出门以自蔽中正之徳上应九五刚阳中正之君宜得行其志者也然时既已济王得尊位无复进而有为矣故云不得遂其行也于斯时也则刚中反为中满坎离乃为相戻矣然中正之道岂可废也时过则行矣勿逐者自守不失也卦有六位七则变矣时变则终行矣】九三髙宗伐方三年克之小人勿用【既济而用刚乃髙宗伐方之事髙宗天下之事既济而逺伐暴乱也惟圣贤之君则可若小人为之则骋威武忿不服贪土地残民肆欲而已故戒勿用小人】六四繻有衣袽终日戒【四在济卦而水体故取舟为义四大臣既当济以防患虑变为急繻当作濡舟有鏬漏则塞以衣袽有衣袽以备漏又当终日戒惧不怠也】九五东邻杀牛不如西邻之禴祭实受其福【五中实孚也二虚中诚也皆取祭祀为义求邻阳也】上六濡其首厉【阙】
　　未济【坎下离上】初六濡
　　其尾吝【阙】
　　九二曵其轮贞吉【阙】
　　六三未济征凶利渉大川【隂柔不中】
　　【正而居险不足以济也未有可济之道出险之用而征所以凶也然未济有可济之道险中有出险之理上有刚阳之应若能渉险而往从之则济矣故利济大川也】九四贞吉悔亡震用伐方三年有赏于大国【济天下之艰难非刚徤之才不能也九以阳居柔故戒以贞固则吉而悔亡当如古人震动用力逺伐方至于三年然后成功而行大国之赏必如是乃能济也】六五贞吉无悔君子之光有孚吉【五虽以柔居尊位居刚应刚其处得中虚其心而阳为之辅至正至善徳之吉也故无不济之悔文明之主徳辉之盛而功实称之有孚也时可济矣故为吉也】上九有孚于饮酒无咎濡其首有孚失是【以刚在上刚之极也居明之上明之极也刚极不能明明能烛理刚能断义居未济之极非得济之位无可济之理则当至诚自信于中安我命而自乐则可无咎若从乐而耽肆过礼放意而不及至濡其首则非能安于义命于有孚为失矣】















　　皇王大纪卷十六
　　钦定四库全书
　　皇王大纪卷十七　　　　　宋　胡宏　撰三王纪
　　周成王
　　周公以君人之道在正其身正身之道在得其人左右前后皆正人也然后身正身正则有司正庻事毕正而天下皆正矣大君亲庶事而官不择人大乱之道也于是作立政以告于王周书叙曰周公作立政立政周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃凖兹惟后矣谋面用丕训徳则乃宅人兹乃三宅无义民桀徳惟乃弗作徃任是惟暴徳罔后亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右仆百司庶府大都小伯艺人表臣百司太史尹伯庶常吉士司徒司马司空亚旅夷防卢烝三亳阪尹文王惟克厥宅心乃克立兹常事司牧人以克俊有徳文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义徳率惟谋从容徳以并受此丕丕基呜呼孺子王矣继自今我其立政立事凖人牧夫我其克灼知厥若丕乃俾乱相我受民和我庶狱庶慎时则勿有间之自一话一言我则末惟成徳之彦以乂我受民呜呼予旦已受人之徽言咸告孺子王矣继自今文子文孙其勿误于庶狱庻慎惟正是乂之自古商人亦越我周文王立政立事牧夫凖人则克宅之克由绎之兹乃俾乂国则罔有立政用憸人不训于徳是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱庶慎惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以扬武王之大烈鸣呼继自今后王立政其惟克用常人周公若曰太史司冦苏公式敬尔由狱以长我王国兹式有慎以列用中罚周公从王东巡狩伐淮夷遂践奄作成王政成王既践奄将迁其君于蒲姑周公告召公作将蒲姑五月丁亥王来自奄至于宗周周公虑天下诸侯不知天命复有干纪乱正自取毁灭如奄君者于是训戒庶邦作多方周书叙曰成王归自奄在宗周诰庶邦作多方多方周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀惟帝防格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝今至于尔辟弗克以尔多方享天之命呜呼王若曰诰告尔多方非天庸释有夏非天庸释有殷乃惟尔辟以尔多方大滛图天之命屑有辞乃惟有夏图厥政不集于享天降时防有邦间之乃惟有商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简畀殷命尹尔多方今我曷敢多诰我惟大降尔四国民命尔曷不帎裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位王曰呜呼多士尔不克劝帎我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土王曰我不惟多诰我惟祗告尔命又曰时惟尔初不克敬于和则无我怨
　　论曰多士今尔又曰夏廸简在王庭有服在百僚予一人惟听用徳宜在尔小子乃兴从尔迁之下多方克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔廸简在王庭尚尔事有服在大僚宜在多士予一人于听用徳之下而殷革夏命宜与肆予敢求尔于天邑商相属也伏生耄矣口授于人文失其次如是正之则多士多方可读而求其义矣
　　肃慎氏来贺灭奄王俾荣伯作贿肃慎之命周公位冡宰正百工勤劳尽下一沐三握髪一饭三吐哺下白屋之士由是尽知天下贤才之滞淹者狱讼之失情者饥寒而无告者诸侯来朝大夫来聘各以戒之君卿士庶皆曰明哉周公何知我之悉乎交趾之南有越裳氏重三译来朝防以白雉周公曰徳泽不加君子不享其防政令不施君子不臣其人译曰逺夷荒外有凄风苦雨之患今而无之长老曰必中国有圣人是以来也周公乃致荐宗庙归徳于先王
