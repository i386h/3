<!-- { "loadSidebar": true } -->
　　七年初武王谓周公曰洛汭延于伊汭其地四平我南望三涂北望岳鄙顾瞻有河粤詹伊洛毋逺天室宜营周居尔其成之于是王将宅洛邑居九鼎曰此天下中四方入贡道里均我宁王之命也乃命太保先至于洛卜宅作召诰周公继之告于郊社庶殷丕作以图及卜献于王作洛诰明堂成图尧舜桀纣善恶之状于四门墉着兴废之戒焉孔子曰此周之所以盛也夫明镜所以察形往古所以知今人主袭迹于其所以安存则危亡何从至哉周公朝诸侯于明堂归政于王王负斧扆南乡而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至周书叙召诰曰成王在丰欲宅洛邑使召公先相宅作召诰召诰惟二月既望越六日乙未王朝歩自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营越三日庚戍太保乃以庶殷攻位于洛汭越五日甲寅位成若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥既命庶殷庶殷丕作太保乃以庶邦冢君出取币复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏鳏在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬徳相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗寿耉曰其稽我古人之徳矧曰其有能稽谋自天呜呼有王虽小元子哉其丕能诚于小民今休王不敢后用顾畏于民碞王来绍上帝自服于上中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬徳我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命今天其命哲命吉防命歴年知今我初服宅新邑肆惟王其疾敬徳王其徳之用祈天永命其惟王勿以小民淫用非彛亦敢殄戮用乂民若有功其惟王位在徳元小民乃惟刑用于天下越王显上下勤恤其曰我受天命丕若有夏歴年式勿替有殷歴年欲王以小民受天永命拜手稽首曰予小臣敢以王之讐民百君子越友民保受王威命明徳王末有成命王亦显我非敢勤惟恭奉币用供王能祈天永命周书叙洛诰曰召公既相宅周公徃营成周使来告卜作洛诰洛诰惟三月哉生魄周公初基作新大邑于东国洛四方民大和会侯甸男邦采卫百工播民和见士于周周公咸勤乃洪大诰治周公拜手稽首曰朕复子明辟王如弗敢及天基命定命予乃保大相东土其基作民明辟予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜王拜手稽首曰公不敢不敬天之休来相宅其作周匹休公既定宅伻来视予卜休恒吉我二人共贞公其以予万亿年敬天之休拜手稽首诲言周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖徳伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃徳殷乃引考王伻殷乃承叙万年其永观朕子怀徳王若曰公明保于冲子公称丕显徳以予小子扬文武烈奉答天命和恒四方民居师惇宗将礼称秩元祀咸秩无文惟公徳明光于上下勤施于四方旁作穆穆迓衡不遗文武勤教予冲子夙夜毖祀周公曰王肇称殷礼祀于新邑咸秩无文予齐百工伻从王于周予惟曰庻有事今王即命曰记功宗以功作元祀惟命曰汝受命笃弼丕视功载乃汝其悉自教工孺子其朋孺子其朋其往无若火始熖熖厥攸灼叙弗其絶厥若彛及抚事如予惟以在周工往新邑伻向即有僚明作有功惇大成裕汝永有辞王曰公功棐迪笃罔不若时公定予往已公功肃将祗欢公无困哉我惟无斁其康事公勿替刑四方其世享公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇听朕教汝于棐民彛汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾王曰公予小子其退即辟于周命公后四方迪乱未定于宗礼亦未克敉公功廸将其后监我士师工诞保文武受民乱为四辅十二月戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰惟周公诞保文武受命惟七年鲁侯伯禽东之国王若曰处位必敬谏者无格其言通清白塞巧侫则君道也周公曰汝慎无以鲁国骄人仰禄之士犹可骄也正身之士不可骄也性气髙明守之以恭聪明敏达守之以愚博闻强记守之以约土地广大守之以俭人众共强守之以畏禄位尊盛守之以谦君子不施其亲不使大臣怨乎不以故旧无大故则不弃也无求备于一人作敧器以赐之曰是器也虚则敧中则正满则覆戒之哉鲁公置之坐侧名曰宥坐之器周颂首篇曰清庙一章八句祀文王也周公既成洛邑朝诸侯率以祀文王焉于穆清庙肃雝显相【于叹辞穆美也】济济多士秉文之徳对越在天骏奔走在庙不显不承无射于人斯【骏长也大也射厌也】周颂二篇曰维天之命一章八句太平告文王也维天之命于穆不已于乎不显文王之徳之纯假以溢我我其収之骏惠我文王【假嘉溢饶衍収聚骏大惠顺也】曾孙笃之【笃厚也】周公三篇曰维清一章五句奏象舞也维清缉熙文王之典【熙光明也典法也】肇禋【肇始也禋祀也】迄用有成维周之祯【迄至祯祥也】周颂四篇曰烈文一章十三句成王即政诸侯助祭也烈文辟公【谓文王武王也】锡兹祉福惠我无疆子孙保之无封【大也】靡【累也】于尔邦维王其崇【立也】之念兹戎【大也】功继序其皇【美也】之无竞【彊也】维人四方其训【道也】之不显维徳百辟其刑之于乎前王不忘【武王也】周颂五篇曰天作一章七句祀先王先公也天作髙山大王荒之【作生荒大也】彼作矣文王康之彼岨矣岐有夷之行【夷易也】子孙保之周颂六篇曰昊天有成命一章七句郊祀天地也昊天有成命二后受之成王不敢康夙夜基命宥宻【二后文武也基始命信宥寛宻宁也】于缉熙单厥心肆其靖之【缉明熙广单厚肆固靖和也】周颂七篇曰我将一章四句祀文王于明堂也我将我享维羊维牛维天其右之【将大享献也】仪式刑文王之典日靖四方伊嘏文王既右飨之【仪善刑法典常靖谋受福曰嘏】我其夙夜畏天之威于时保之周颂八篇曰时迈一章十五句廵狩告祭柴望也时迈其邦昊天其子之实右序有周薄言震之莫不震叠懐柔百神及河乔岳允王维后【迈行震动叠惧也懐来柔安乔髙岳岱宗也】明昭有周式序在位载戢干戈载櫜弓矢【戢聚櫜韬也】我求懿徳肆于时夏允王保之【夏大允信也】周颂九篇曰执竞一章十四句祀武王也执竞武王无竞维烈不显成康上帝是皇【无竞竞也烈业也】自彼成康奄有四方斤斤其明【斤斤明察也】钟鼓喤喤磬筦将将降福穰穰降福简简威仪反反既醉既饱福禄来反【喤喤和也将将集也穰穰多也简简大也反反难也反复也】周颂十篇曰思文一章八句后稷配天也思文后稷克配彼天立我烝民莫匪尔极贻我来牟帝命率育无此疆尔界陈常于时夏【牟麦用也】率周颂十一篇曰臣工诸侯助祭遣于庙也嗟嗟臣工敬尔在公王厘尔成来咨来茹【嗟嗟勑之也工官也公君也】嗟嗟保介维莫之春亦又何求如何新畬于皇来牟将受厥明明昭上帝迄用康年【康乐也】命我众人庤乃钱镈奄观铚艾【庤具钱铫鏄鎒铚获也】周颂十二篇曰噫嘻一章八句春夏祈谷于上帝也噫嘻成王既昭假尔率时农夫播厥百谷【噫叹也嘻勑也】骏发尔私终三十里亦服尔耕十千维耦【私民田也骏疾发伐也】周颂十三篇曰振鹭一章八句二王之后来助祭也振鹭于飞于彼西雝我客戾止亦有斯容【振振群飞貌雝泽也客二王之后】在彼无恶在此无斁庻防夙夜以永终誉周颂十四篇曰丰年一章七句秋冬报也丰年多黍多稌亦有髙廪万亿及秭【丰大稌稻也】为酒为醴烝畀祖妣以洽百礼降福孔皆【皆徧也】周颂十五篇曰有瞽一章十三句始作乐而合乎祖也有瞽有瞽在周之庭设业设虡崇牙树羽应田县鼔鞉磬柷圉【业大板也所以饰栒植者为虡衡者为栒崇牙上饰卷然可以县也树羽置羽也应小鞞田大鼔也县鼔周鼓也鞉小鼔也柷木椌也圉楬也】既备乃奏箫管备举喤喤厥声肃雝和鸣先祖是听我客戾止永观厥成周颂十六篇曰潜一章六句季冬荐鱼春献鲔也猗欤漆沮潜有多鱼有鳣有鲔鲦鲿鰋鲤【潜糁也鳣大鲤也鲔鮥也鲦白鲦也鰋鮎也】以飨以祀以介景福周颂十七篇曰雝一章十六句禘太祖也有来雝雝至止肃肃相维辟公天子穆穆于荐广牡相予肆祀【相助广大也】假哉皇考绥予孝子宣哲维人文武维后【假嘉也】燕及皇天克昌厥后绥我眉夀介以繁祉既右烈考亦右文母【烈考武王也文母太姒也】周颂十八篇曰载见一章十四句诸侯始见乎武王庙也载见辟王曰求厥章龙旂阳阳和铃央央鞗革有鸧休有烈光【载始也龙旂阳阳言有文章也和在轼前铃在旂上鞗革有鸧有法度也】率见昭考以孝以享以介眉夀永言保之思皇多祐【昭考武王也享献也】烈文辟公绥以多福俾缉熙于纯嘏【俾使纯大也】周颂十九篇曰有客一章十二句防子来见祖庙也有客有客亦白其马有萋有且敦琢其旅【殷尚白也萋且敬慎也】有客宿宿有客信信言受之絷以絷其马【一宿曰宿再宿曰信欲絷其马而留之】薄言追之左右绥之既有淫威降福孔夷【淫大威则夷易也】周颂二十篇曰武一章七句奏大武也于皇武王无竞维烈允文文王克开厥后【烈业也】嗣武受之胜殷遏刘耆定尔功【武迹刘杀耆致也】孔子曰韶尽美矣又尽善也武尽美矣未尽善也故闻韶音不知肉味而问于賔牟贾曰夫武之备戒之已乆何也对曰病不得其众也咏叹之滛液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声滛及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘闻诸苌亦若吾子之言是也賔牟贾起免席而请曰夫武之备戒之已乆则既闻命矣敢问迟之迟而又乆何也子曰居吾语女夫乐者象成者也总干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也乆立于缀以待诸侯之至也克商偃武脩文周道四达礼乐交通则夫武之迟乆不亦宜乎周颂二十五篇曰载芟一章三十一句春籍田而祈社稷也载芟载柞其耕泽泽千耦其耘徂隰徂畛侯主侯伯侯亚侯旅侯彊侯以【除草曰芟除木曰柞畛埸也主家长也伯长子也亚仲叔也旅子弟也彊强力也以用也】有嗿其馌思媚其妇有依其士【嗿众貌士子弟也】有略其耜俶载南畆播厥百谷实函斯活【略利也】驿驿其达有厌其杰厌厌其苖緜緜其麃【达射也有厌其杰言杰苗厌然特美也麃耘也】载获济济有实其积万亿及秭【济济难也】为酒为醴烝畀祖妣以洽百礼飶其香邦家之光【飶芬香也】有椒其馨胡考之宁【椒犹飶也胡寿也考成也】匪且有且匪今斯今振古如兹【且此振自也】周颂二十六篇曰良耜一章二十三句秋报社稷也畟畟良耜俶载南畆播厥百谷实函斯活【畟畟犹测测也】或来瞻女载筐及筥其饟伊黍其笠伊纠其鏄斯赵以薅荼蓼【赵刺也蓼水草也】荼蓼朽止黍稷茂止获之挃挃积之栗栗其崇如墉其比如栉以开百室【挃挃获声也栗栗众多也墉城也】百室盈止妇子宁止杀时犉牡有捄其角以似以续续古之人【黄牛黑唇曰犉社稷之牛角尺以似以续嗣前歳续往事也】周颂二十七篇曰丝衣一章九句绎賔尸也丝衣其紑载弁俅俅自堂徂基自羊徂牛鼐鼎及鼒【丝衣祭服也紑洁鲜貌俅俅恭顺貌基门塾之基自羊徂牛言先小后大也大鼎谓之鼐小鼎谓之鼒】兕觥其觩防酒思柔不吴不敖胡考之休【柔安吴哗考成也】周颂二十八篇曰酌一章八句告成大武也言能酌先祖之道以飬天下也于铄王师遵飬时晦时纯熈矣是用大介【铄美也】我龙受之蹻蹻王之造载用有嗣【龙和也蹻蹻武貌造为也】实维尔公允师【公事也】周颂二十九篇曰桓一章九句讲武类祃也桓武志也绥万邦屡丰年天命匪解桓桓武王保有厥士于以四方克定厥家【士事也】于昭于天皇以间之【间代也】周颂终三十一篇曰般一章七句廵狩而祀四岳河海也于皇时周陟其髙山嶞山乔岳允犹翕河【髙山四岳也嶞山山之嶞嶞小者也翕合也】敷天之下裒时之对时周之命【裒聚也】
