<!-- { "loadSidebar": true } -->
　　三十三载大禹谟曰帝曰格汝禹朕宅帝位三十有三载耄期倦于勤汝惟不怠总朕师禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功帝曰臯陶惟兹臣庶罔或干予正汝作士明于五刑以弼五教刑期于无刑期于予治民协于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之徳洽于民心兹用不犯于有司帝曰俾予从欲以治四方风动惟乃之休帝曰来洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在尔躬尔终陟元后人心惟危道心惟微惟精惟一允执厥中无稽之言勿听弗询之谋弗庸可爱非君可畏非民众非元后何戴后非众罔与守邦钦哉慎乃有位敬脩其可愿四海困穷天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元朕志先定询谋佥同神其依筮协从卜不习吉禹拜稽首固辞帝曰母惟汝谐正月朔旦受命于神宗率百官若帝之初帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苖昬迷不恭侮慢自贤反道败徳君子在野小人在位民弃不保天降之咎肆予以尔众士奉辞罚罪尔尚一乃心力其克有勲三旬苖民逆命益赞于禹曰惟徳动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍夔夔斋栗瞽瞍亦允若至諴感神矧兹有苖禹拜昌言曰俞班师振旅帝乃诞敷文徳舞干羽于两阶七旬有苗格
　　三十九载甲子
　　四十八载舜陟方于鸣条舜生三十徴庸三十在位五十载陟方乃死帝厘下土方设居方别生分类作汨作九共九篇槀饫孔子曰君哉舜也巍巍乎有天下而不与焉又曰无为而治者其舜也与夫何为哉恭己正南面而已矣又曰后世虽有作者虞帝弗可及也已矣徳如天地化如四时又曰舜其至孝矣五十而慕孟子曰舜之饭糗茹草也若将终身焉及其为天子也被袗衣鼓琴二女果若固有之孟子曰大孝终身慕父母五十而慕者予于大舜见之矣是故孝子之至莫大乎尊亲尊亲之至莫大乎以天下养为天子父尊之至也以天下养养之至也孟子曰舜明于庶物察于人伦由仁义行非行仁义也孟子曰尧舜之道孝悌而已孟子曰规矩方员之至也圣人人伦之至也欲为君尽君道欲为臣尽臣道二者皆法尧舜而已不以舜之所以事尧事君不敬其君者也不以尧之所以治民治民贼其民者也孟子曰智者无不知也当务之为急仁者无不爱也急亲贤之为务尧舜之智而不徧物急先务也尧舜之仁不徧爱人急亲贤也不能三年之丧而缌小功之察放饭流歠而问无齿决是之谓不知务孟子曰尧舜之道不以仁政不能平治天下今有仁心仁闻而民不被其泽者不行先王之道也圣人既竭心思焉继之以不忍人之政然后仁覆于天下自尧以来九族内睦百官外正化行诸侯流及兆民皆有君子之行比屋可封后世莫能继也
　　四十九载甲戌
　　五十载商均除丧禹委政于臯陶伯益退避于阳城天下诸侯朝觐讼狱讴歌者不之商均而之禹
　　论曰愚读五帝书然后知圣人泽及斯民之逺也后世有立功于一时兴利于一邦者人犹追思而祀之是数圣人者有功于天下万世曾不得推苖裔立宗子建庙廷春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之彰礼乐之则谁推明制作之也而忘之乎夷戎之人驾一偏空说失事理之制而其神像反得蟠据名山中华巍业相望又听其雕梁画栋羣沦灭三纲之人而豢养之此何道也其不耕不殖侵渔民利耗蠧民财乃细事耳为政者恬不以为虑诸华无人可悲之甚矣









　　皇王大纪卷四
<史部,编年类,皇王大纪>
　　钦定四库全书
　　皇王大纪卷五　　　　　　宋　胡宏　撰三王纪
　　夏大禹
　　元载禹践天子位都于安邑以水徳王正仍建寅是谓人统朔以平旦建绥乗先路骆马黒鬛大事敛用昬戎事乗骊戎车曰钩车先正马牲用黑牡国号夏即蒲坂而封商均是为虞以奉其先祀服其服礼乐如之以客见天子天子弗臣示不敢专也行丙寅厯其图书曰连山艮震巽离坤兊干坎此连山氏之河图也夏后氏因之故曰连山王天资敏给其徳不违其仪可亲其言可信不贵尺璧而重寸隂声为律身为度亹亹穆穆为纪为纲以五声听治为铭于簨簴曰告寡人以道者击鼓以义者击钟以事者振铎以忧者击磬以狱者挥鼗黄帝作车少昊加牛以辀端衡之輗服之王命奚仲为车正始驾以马以辕端曲衡之軏服之马车小而牛车大矣于是等级之度修贵贱之分明封奚仲为薛侯古者为醴酪以制仪狄作防酒以献王大恶之曰后世必有以此亡国败家者矣遂防仪狄王之世三苗氏恃其水国有洞庭彭蠡之险修政不仁王灭之
　　论曰战国之时吴起有言三苗左洞庭右彭蠡脩政不仁禹灭之按虞夏之书舜窜三苖于三危在雍州之境及禹灭之乃在洞庭彭蠡之间或曰三苖九黎之后也参攷传记黎苖之人反覆为乱经涉皇帝之世圣人屡迁而教扰之而不艾杀之其仁如天何可及也灭者废其居易其綂而已
　　防诸侯于涂山执玉帛者万国
　　论曰甚哉秦始皇李斯君臣之不仁也除封建蔑帝王明徳之裔絶公侯名臣之世郡县天下欲自专其利也夫诸侯之兴自生民始皇帝之际有未如制者则不可知然天运之方泰及禹平水土同九州分五服齐之以长道之以师公侯伯子男各有定制无得逾越者矣夏商之季天下纷乱汤武起而治之闻无一物不获其所矣未闻纵释强大诸侯而不裁正之也谨以天下圗按之四海之内九州州方千里先王之制州建二百一十国则九州千八百国之君乃自古诸侯之本数也而涂山之防称万国者犹周王八百国之君而云抚万邦也圣王有不忍之心斯有不忍人之政矣封建诸侯仁政之大者也秦人专利削除封建郡县天下天运方否自是而后圣人之道不行人君莫不蓄独擅天下之心故袭用郡县之制而不能革也吁一蓄独擅天下之心已亡王道之本修徳用贒力行善政差可不大乱而已岂有三王之至治乎天下之大不与天下共一人不好善则天下贒才尽废寇盗蠭起戎马冯陵所至如隄溃河决杀人盈天下郡守县令莫之能御也而国随以亡譬如人之死于锋刃压于岩石溺于风涛非天命之正者忠臣痛焉故周之建国自后稷也商之传世逮桀宋也夏有后至楚悼王后息也是三代者经歴变故而宗庙血食咸二千余年岂若秦隋卒暴汉唐亡则絶世乎有天下者盍监秦否而倾诸
　　见耕者五耦而式过十室之邑则下为秉徳之士存焉甞见刑者惕然伤之曰岂吾不徳而陷人之罪与申命天下省徳慎刑务尽人心百姓为之谚曰吾王不游吾何以休吾王不豫吾何以助一逰一豫为诸侯度至于三年以仁遂焉是时天下殷盛公家有三十载之积私家有九载之储作大夏之乐臯陶谟曰若稽古臯陶曰允廸厥徳谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兠何迁乎有苖何畏乎巧言令色孔壬臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝无教逸欲有邦兢兢业业一日二日万几无旷庶官天工人其代之天叙有典敕我五典五惇哉天秩有礼自我五礼有庸哉同寅恊恭和哉天命有徳五服五章哉天讨有罪五刑五用哉政事懋哉懋哉天聪明自我民聪明天明畏自我民明威逹于上下敬哉有土臯陶曰朕言惠可底行禹曰俞乃言底可绩臯陶曰予未有知思日赞赞襄哉咎繇封国于英六薨于王之世益封其支庶有在许者
　　八载王东巡狩登茅山受诸侯之计更名曰防稽汪芒漆之姓君守封堣山是为长狄防风氏独后至戮之以戒不防王崩于越
　　论曰记称舜苍梧刘道原以爲巡守南裔往而不返者欲兆庶专意戴禹也夫舜本以耄期倦于勤使禹摄政若逺巡荒外而死是与经意相反也舜之授禹以天下者本乎民心与天意尔使禹有天命舜虽不死于荒外何病于禹使禹无天命舜虽死于荒外岂能有益于禹哉此记者谬误道原习而未之察也若史载禹葬防稽道原曰大江之南前代要服大禹死则葬焉何哉古者不墓祭时享存乎庙主王者以四海为家若魂气则无不之也秦汉而后人君以死为大讳崇尚墓祭违经弃礼逺事尸柩难以语乎理矣善哉论也厥后少康封其子于越者岂不为禹葬在所故欤
　　启贒能敬承继王之道伯益奉启践天子位葬王于防稽衣冠俭素从王命也孔子曰巍巍乎舜禹之有天下也而不与焉孔子曰禹吾无间然矣菲饮食而致孝乎神恶衣服而致美乎黻冕卑宫室而尽力乎沟洫禹吾无间然矣
　　论曰人君虽不可劳人而佚已亦不当薄己以厚人贵为天子富有天下其奉养有度自不至于防薄也大禹贵为天子富有天下而菲饮食恶衣服卑宫室不享其奉无乃非中道耶吁鲧堙洪水得罪于天下以殛死者也禹平水土得天下心以有天下者也父以此诛己以此王虽身得享其奉而心有所不忍故菲恶卑陋不以天子为尊荣也夫古之人爱其亲有深长之思如此哉故孔子重赞之曰吾无间然有天下而不与于此见之矣
　　孟子曰禹之治水水之道也行其所无事也孟子曰季路人告之以有过则喜禹闻善言则拜大舜有大焉善与人同舎己从人乐取于人以为善自耕稼陶渔以至为帝无非取诸人者取诸人以为善是与人为善者也故君子莫大乎与人为善孟子曰万章问曰尧以有天下与舜有诸孟子曰否天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫昔者尧荐舜于天而天受之暴之于民而民受之天受之者使之主祭而百神享之也民受之者使之主事而事治百姓安之也天与之人与之故曰天子不能以天下与人万章曰人有言至于禹而徳衰不传于贒而传于子有诸孟子曰不然也天与贒则与贒天与子则与子尧舜禹益相去乆逺其子之贒不肖皆天也非人之所能为也莫之为而为者天也莫之致而至者命也
　　启
　　元载甲申
　　二载启既除丧伯益归政就国于箕山之阴生二子一曰大亷实鸟俗氏二曰若木实费氏有扈氏不用命启灭之享诸侯于钧台作九辨九歌之乐夏书甘誓启与有扈战于甘之野作甘誓甘誓大战于甘乃召六卿王曰嗟六事之人予誓告汝有扈氏威侮五行怠弃三正天用絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖弗用命戮于社予则孥戮汝
