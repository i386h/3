<!-- { "loadSidebar": true } -->
　　三萃如嗟如无攸利往无咎小吝【隂下不中正求四则非其应非其类为四所弃与二则三自以中正应五故萃如则为人弃絶而嗟如无所利也与上居相应之地处说顺之极当萃之时以类相从故往从于上则得无咎也然动为如此然后得其所求亦可小羞吝也】九四大吉无咎【当萃之时得上下之聚可谓善矣然以阳居隂非正也虽上得君下得民必得大吉然后为无咎也大为周徧之义无所不周然后为大无所不正则为大吉大吉则无咎矣非理枉道而得君者自古多矣非理枉道而得民者盖亦有焉如陈恒季氏得为大吉为无咎乎】九五萃有位无咎匪孚元永贞悔亡【萃天下之众以阳刚居尊有其位矣得中正之道无过咎也如是而有不信未服者则当自反以修其元永贞之徳则无思不服而悔亡矣悔者志之未光心之未慊也】上六赍咨涕洟无咎【隂柔说髙之位而处之天下莫肻与也其穷至于咨嗟涕洟不知所为此所自取也】升【巽下坤上】初六允升大吉【初隂柔无应不能自升信二而与之同升乃大吉也从刚中之贤以进是由刚中之道也吉孰大焉】九二孚乃利用禴无咎【以刚强之臣事柔弱之君又当升之时非至诚相交其免于咎云孚乃者谓既乃宜不用文饰专以其诚感通于上也如是则得无咎】九三升虚【邑阳刚正而且巽上皆顺之复有援者以是而升如入无人之邑孰御哉】六四王用亨于岐山吉无咎【昔者文王居于岐山之下上顺天子欲升其道下顺天下之贤使之升进已则柔顺谦恭不出其位至徳如此周之王业用是而亨也四居近君之位在升之时不可复升升则凶咎可知故云如文王则吉而无咎也分虽当止而道则当升也】六五贞吉升阶【五以下有刚中之应故能居尊位而吉然质本隂柔必守贞固笃于任贤乃得其吉也贤者辅之而升犹升自阶言有由而易也】上六冥升利于不息之贞【隂居升极昏冥于升不止者也惟于贞正之徳自强不息以上六不已之心用之于此则利也】困【坎下兊上】初六臀困于株木入于幽谷三歳不觌【六隂柔处至卑而居坎险之下不能自济頼上而援而四以阳居隂失其刚而不中正又方用于自揜臀所以居也株木无枝叶之木也故初无所庇不得安居也益迷闇动入于幽谷耳三歳不觌终不见其亨也】九二困于酒食朱绂方来利用亨祀征凶无咎【二刚中穷厄无所动其心惟困于其所欲者施惠天下也酒食人所欲而所以施惠也朱绂王者之服蔽膝也二困于下五道同徳合以来相求故云朱绂方来也利用至诚相通如亨祀也若不待时而征乃不安其所为困所动也犯难得凶将谁咎乎】六三困于石据于蒺藜入于其宫不见其妻凶【隂柔不中正石坚重难胜之物蒺藜刺不可刺之物三以刚险而进一阳在上坚不可犯益自困耳以不善居九二刚中之正其不安犹据蒺藜也宫所居以安妻所之主也进退皆困处又失其所安则惟死而已其凶可知】九四来徐徐困于金车吝有终【当困之时相求援助理当然也二有刚中之才而初比之时四与初进应已不中正疑其少已而与二故其来迟疑困于金车金刚车在下载巳者也四所行如此为可吝然事之归者正也初四正应终必相从】九五劓刖困于赤绂乃徐有说利用祭祀【截鼻曰劓去足曰刖上下皆揜于隂为其伤害也人君之困由上下无与也赤绂臣下之服以天下不来故云困于赤绂二五道同徳合徐必相应是始困而徐有喜恱也利用如祭祀致其诚敬祭天神祀地祗享人故五言祭二言享】上六困于葛藟于臲卼曰动悔有悔征吉【困既极矣犹葛藟之纒束而居高臲卼危动不安若能曰动辄得悔当变前之所为能有所悔则得吉也以説处进可以离乎田矣】井【巽下坎上】初六井泥不食旧井无禽【隂柔居下上无应援无上水之象乃井之井泥不食可也不可食则废矣井水之上人获其用禽鸟亦就而求焉旧废之井禽鸟亦不复往矣】九二井谷射鲋瓮敝漏【上无应而比视不上而下之象如涧谷之水傍出而就下注于鰕鲋而已如瓮之敝漏水不用焉】九三井渫不食为我心测可用汲王明并受其福【阳刚居正在下未得其困如井之渫治清洁而不食为其心之恻怛阳性上而应上处刚而过中切于汲而食也异乎用之则行舍之则藏者矣然明王用人岂求备也举而用之则上下并受其福也】六四井甃无咎【虽隂柔而处正上承阳刚中正之君但能处正不　其事亦可以免咎也甃砌累也谓修治也才不足以广施利物亦可自守者也】九五井冽寒泉食【阳刚中正居尊位才徳尽善尽美而甘洁之寒泉可为人食也】上六井収勿幕有孚无吉【上出为用収汲取也取而不蔽其利常大用之吉也它卦之终篇极为与罪终为成功是以吉也】革【离下兊上】初九巩用黄牛之革【变革事之大也其才徳刚明有余而中顺　　足黄中色牛顺物束以黄牛之革言当以顺自固无妄动也】六二已日乃革之征吉无咎【中正无偏蔽则尽事理应上得权势体无违悖时可矣位得矣才足矣然臣道不当为革之先又必待上下之信已乃革之也以二体柔而进缓当位而处固圣人虑其失可为之时故戒以当进行其道则吉而无咎也】九三征凶贞厉革言三就有孚【阙　于革以是而行则有凶也然居下之上事茍当革岂可不为在乎守贞正而怀危惧审当革之言至于三而皆合则已可孚而众信也如此则可革矣】九四悔亡有孚改命吉【事之可悔而后革之四之才之时之位之志之势之用革之当也故其悔亡既事当而敝革处之以至诚则上下信之矣其吉可知】九五大人虎变未占有孚【以阳刚之才中正之徳居尊位大人也以大人之道革天下之事无不当也所过变化事理炳着如虎之文采不待占决知其至当而天下信之也】上六君子豹变小人革面征凶居贞吉【革道成矣善良以变革如豹之彬蔚矣小人虽未能心化革其外不为恶矣茍更从而深治之则为己甚凶道也革至于成当贞固以守不则所革随变故居贞则吉也】鼎【巽下离上】初六鼎颠趾利出否得妾以其子无咎【六在下鼎趾之象颠趾则覆其实矣然倾出败恶则颠趾之利也四近君大臣之位而初应之乃上求于下下求于上如罪之颠趾未为悖理也若得良妾则能辅助致其主于无咎也子主也六隂居下而卑巽从阳妾之象也】九二鼎有实我仇有疾不我能即吉【以刚实居中鼎中有实之象仇对也隂阳相对之物谓初也我若对之则非正而害义是有疾也当以正自守使之不能来就已而上从六五之君则得正而其道可亨是以吉也】九三鼎耳革其行塞雉膏不食方雨亏悔终吉【鼎耳六五也为鼎之主三与之非应而才徳相革异与有异故其行塞五文明之徳故谓之雉三既道不行故不得雉膏禄位而食之也三刚正而能巽五柔中而文明方将隂阳和合而时雨也三懐才不偶有不足终得和合则为吉矣】九四鼎折足覆公餗其形渥凶【下应于初隂柔小人不可用者也而四用之其不胜而败事犹鼎之折足倾覆公上之餗也居大臣之位当天下之任至于如是可羞愧之甚也】六五鼎黄耳金利贞【五在鼎上耳之象也鼎之举措在耳为鼎之主也铉如耳者也五有中徳故云黄耳二有刚中之徳而应于五故为金二五相应至善也利在贞固而已】上九鼎玉大吉无不利【在上之象九虽刚阳而居隂履柔不极刚而能温者也故云玉刚柔适宜动静适宜居成功之道也故大吉无不利在上虽居无位之地实当用也与他卦异矣井亦然】震【震下震上】初九震来虩虩后笑言哑哑吉【如震之来当震之始若能惧恐周旋顾虑虩虩然不敢寜止则终必保其安吉也】六二震来厉亿防贝跻于九陵勿逐七日得【九震之主震刚动而上震奋彼来既猛则处危矣度不能当必防其所有之其则升九重至髙之陵以避逺之然不可自失其守退避自守处震之大方也卦有六位七则变矣时过事已则复其常故云七日得】六三震苏苏震行无【隂柔不正故当震则苏苏然神气缓散自失也若震惧而能行去不止而就正则可以无过也】九四震遂泥【阙】

　　六五震往来厉亿无防有事【五有中徳者也动而上往则柔不可居动而下】
