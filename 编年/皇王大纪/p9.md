<!-- { "loadSidebar": true } -->
　　论曰理得而无阿私是谓天意故可杀而不杀犹可赦而不赦也一容私说于其间则非天意矣罚弗及嗣者尧舜常典其所以兴也罪人以族者纣之虐政其所以亡也若夏启甘之战成汤鸣条之师称孥戮者此用兵誓众使人致死之法不可以常典论虐政比也古者用兵皆出于必不得已自非以至顺伐至逆至仁伐至不仁则不举也驱人而致之死地茍非示以重法有逾于死或致败绩使逆者肆行不仁者得志于天下其残害生民岂有穷极故圣人权轻重不得已而有孥戮之誓也设有不用命者则必施之岂空言哉后世儒者不复知兵当天下大难放弃军律使逆贼肆行杀人盈天下而莫之禁也非天意矣
　　九载启崩子太康践位
　　太康
　　二载甲午太康居丧不哀农政不修四夷背叛后稷弃当舜之世薨于黑水之山其子不窋嗣太康弃稷不务不窋不义太康去之邠边于夷狄不敢怠先业时序其徳遵修其绪肄其训典朝夕勤恪守以敦笃奉以忠信奕世载徳不忝前人戎狄服焉
　　十二载甲辰
　　二十载甲寅
　　二十九载后羿为射官羿尤善于其职太康迷于原兽羿因民之怨以兵距王王畏之不敢还翺翔河上众散而死弟仲康立夏书五子之歌叙曰太康失邦昆弟五人须于洛汭作五子之歌五子之歌太康尸位以逸豫灭厥徳黎民咸贰乃盘逰无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌其一曰皇祖有训民可近不可下民惟邦本本固邦寜予视天下愚夫愚妇一能胜予一人三失怨岂在明不见是圗予临兆民懔乎若朽索之驭六马为人上者奈何不敬其二曰训有之内作色荒外作禽荒甘酒嗜音峻宇雕墙有一于此未或不亡其三曰惟彼陶唐有此冀方今失厥道乱其纪纲乃底灭亡其四曰明明我祖万邦之君有典有则贻厥子孙闗石和钧王府则有荒坠厥绪覆宗絶嗣其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追
　　仲康
　　元载羿自鉏迁于穷石号有穷氏因夏民入总夏政仲康不得有所为于是羲和湎淫废时乱日往征之作征夏书叙征曰惟仲康肇位四海侯命掌六师羲和废厥职酒荒于其邑侯乃承王命徂征告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明每嵗孟春遒人以木铎循于路官师相防工执艺事以諌其或不恭邦有常刑惟时羲和颠覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆岗玉石俱焚天吏逸徳烈于猛火歼厥渠魁胁从罔治旧染汚俗咸与惟新呜呼威克厥爱允济爱克厥威允罔功其尔众士懋戒哉
　　论曰夏商之事缺失最多虽圣人去取之思不可尽见如侯征羲和以其事考之废之可尔何至兴师疑其党于羿欲假托于正仗兵威以恐动天下也人臣当是时或内受顾托或外掌藩宣则宜辨之于早小心翼翼广求邻援虽胜负不可必行法以立命则忠臣矣今羲和虽不党于羿乃沉湎于酒废时乱日自取灭亡乌得为忠圣人载之者所以为后世戒也或曰先时者杀无赦不及时者杀无赦此军法一切之政也是道也以用于民事则可谓之一切之政在军法则为令典矣又曰威克厥爱允济爱克厥威允罔功此誓众一切之言也是道也以用于民事则可谓之一切之言在军法则为善政矣侯之书正军法也其举兵之志则王者之罪人也其行军之法则未为过故孔子悉取其言而不削也
　　三载甲子乐正后夔之子伯封实有豕心贪惏无厌忿纇无期人谓之封豕羿讨灭之诸侯震服羿负恃其射而有大功不恤民事习于田猎武罗伯因熊髠厐圉其贒臣也咸被其弃逐而信寒浞寒浞伯明氏之谗子弟也行媚于内施赂于外而娱羿于田
　　十三载甲戍仲康崩子相立
　　相
　　元载王尸天位同姓诸侯惟斟灌氏斟寻氏乃心王家羿田无厌驰逐不休众甚苦之寒浞因其众杀羿国内大乱相以故得走依二斟浞因羿之室生二子曰浇曰豷
　　十载甲申
　　二十载甲午
　　二十七载寒浞使浇及豷伐斟灌氏斟寻氏攻相弑之相之臣靡逃奔有鬲氏相之后緍方娠逃出自窦乃奔有仍氏生少康

　　皇王大纪卷五
　　钦定四库全书
　　皇王大纪卷六　　　　　　宋　胡宏　撰三王纪
　　夏少康
　　三载甲辰
　　十三载甲寅
　　二十三载甲子少康既长为仍牧正浇使椒之仍求少康少康奔有虞虞思妻之以二姚而邑诸纶有田一成有众一旅厚树恩徳隂结夏众抚纳旧官寒浞既得志恃其谗慝诈伪而不徳于民少康使女艾谍浇使季杼诱豷靡亦抚纳二斟之烬是时姬不窋之孙公刘遭夏氏之乱勤劳于民民用富厚和协辑睦备其戎器抗中华之难诸侯之从者十有八国遂平西戎漆沮之地荒大豳土诗大雅十六篇曰公刘六章章十句周召康公戒成王也成王将莅政戒以民事美公刘之厚于民而献是诗也笃公刘【笃厚也】匪居匪康乃埸乃疆乃积乃仓乃裹糇粮于槖于囊【小曰槖大曰囊】思辑用光弓矢斯张干【盾也】戈【勾子防也】戚【斧也】【钺也】爰方启行笃公刘于胥【相也】斯原既庶既繁既顺乃宣【徧也】而无永叹陟则在巘【小山也】复降在原【广平曰原】何以舟之【帯也】维玉及瑶鞞琫【上曰鞞下曰琫】容刀笃公刘逝彼百泉瞻彼溥【广大也】原廼陟南冈【山脊曰冈】乃觏于京【絶髙曰京】京师之野于时处处于时庐旅于时言言【直言曰言】于时语语【论难曰语】笃公刘于京斯依跄跄济济俾筵俾几既登乃依乃造其曹【群也】执豕【新国杀礼】于牢酌之用匏【俭质也】食之饮之君之宗之笃公刘既溥既长既景廼冈相其隂阳观其流泉其军三单【羡也】度其隰原彻田为粮度其夕阳【山西曰夕阳】豳居允荒笃公刘于豳斯馆涉渭为乱【正絶流曰乱】取厉取锻【锻厉斧斤之石】止基廼理爰众爰有夹其皇涧遡其过涧止旅乃密芮鞫之即【皇过皆涧名芮之言内也水之内曰隩水之外曰鞫】及公刘薨累世防弱
　　三十三载甲戍
　　四十一载靡起有鬲之师并二斟之士讨寒浞灭之迎少康于有虞少康帅有虞之众灭浇于过灭豷于戈威动天下四方诸侯奔走来朝复禹旧迹入践天子位封庶子于防稽谓之越子
　　论曰人杀其父子必欲死人辱其君臣必欲报忍死谋报能以天道为定命不观敌势而改图则庶几焉茍顾其私内觊大利外畏大难虽有良心日销月铄其不忘君父者希矣少康靡鬲真人臣子哉志在讨贼行吾义而已非图富贵者也故受困厄而不渝濵死亡而不怠兢兢业业经营四十年然后克殄元凶祀夏配天不失旧物呜呼此真可谓中兴者矣故唐虞世南论歴代中兴之主以少康为冠噫前王之所为后王之师也可不鉴哉
　　四十三载甲申
　　五十三载甲午
　　六十二载王崩子杼立
　　季杼
　　元载甲辰
　　十一载甲寅王能帅禹之道
　　十七载王崩子槐立
　　槐
　　四载甲子契六世孙根圉之子曰防为水官勤于其职而死
　　十四载甲戌
　　二十四载甲申
　　二十六载王崩子芒立
　　芒
　　八载甲午
　　十八载甲辰王崩子泄立
　　泄
　　十载甲寅契八世孙曰上甲防能帅契之道
　　十六载王崩子不降立
　　不降
　　四载甲子
　　十四载甲戍
　　二十四载甲申
　　三十四载甲午
　　四十四载甲辰
　　五十四载甲寅
　　五十九载王崩弟扄立
　　扄
　　五载甲子
　　十五载甲戌
　　二十二载王崩子廑立
　　廑
　　四载甲申
　　十四载甲午
　　二十一载王崩不降子孔甲立
　　孔甲
　　三载甲辰王好事神肆行淫乱作破斧之歌是为东音诸侯化之夏政始衰天降龙二唐尧之后有刘累者能知其嗜欲而豢之王封累于鲁县
　　十三载甲寅
　　二十三载甲子
　　三十一载王崩子臯立
　　臯
　　二载甲戌稷十世孙公非之子曰髙圉能帅后稷之道十三载王崩子发立
　　发
　　元载甲申
　　十九载王崩子癸践位是谓之桀
　　桀
　　二载甲辰
　　十二载甲寅
　　二十二载甲子
　　三十二载甲戌
　　三十三载自孔甲之后王室政徳日衰诸侯或不朝桀能申钩索铁负恃其力不务徳而务伤百姓有赵梁者教为无道劝以贪狠伐防山有施氏有施氏进女妹喜桀嬖之所言皆听为之为琼室象廊瑶台王行淫纵乐政事怠废为肉山脯林酒池可以运舟一鼓而牛饮者三千人以为戏剧初殷侯契之孙相土徙居商丘因阏伯之故墟逮相土十世孙主癸之妃夫都感白气贯月之祥而生天乙是嵗主癸卒天乙立是为成汤三十五载成汤元年自契至于成汤八迁汤始居亳从先君居作帝告厘沃有田方七十里闻逸民伊尹挚耕于有莘之野乐尧舜之道非其道也非其义也一介不以与人一介不以取诸人禄之以天下弗顾也系马千驷弗视也则使人以币聘之伊尹嚣嚣然曰我何以汤之币聘为哉我岂若处畎畆之中由是以乐尧舜之道哉汤三使徃聘之既而幡然改曰与我处畎畆之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若使吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也遂受汤聘起为上卿
　　论曰自下士而上天位也天位圣人之大宝也义则贵利则贱伊尹之初所以不从汤命者恐其以为利也三聘幡然而起者知其非为利也居天位者慎毋以爵禄期人哉其有弃天下犹敝屣视富贵如浮云者必望望然去之矣所得而官使者皆冀事功求温饱之士亡国败家率由于此矣
　　汤又得莱朱庆誧湟里且东门虚南门蠕西门疵北门侧皆天下之贤士也是时王室昬乱黎民困穷伊尹自任以天下之重思天下之民匹夫匹妇有不被尧舜之泽者如己推而纳之沟中于是殷国大治
　　三十六载亳与葛为邻葛伯淫放贪虐不修祭祀汤使人问之曰无以供粢盛也汤使亳众往为之耕老弱馈食葛伯率其民要其有酒肉者夺之众畏君命不敢校也有一童子校曰而不能耕吾为汝耕而又夺吾酒食不亦甚乎葛伯杀之汤闻之怒帅师征之诛葛伯作汤征
　　论曰齐桓晋文仗义以为利者也犹须王命以率诸侯成汤则尚义矣征伐大事必请王命书经焚毁失亡过半文无所征是以不可得而书也
　　三十七载成汤荐伊尹于桀为陈素王及九主之事桀不听与羣臣沉湎于酒伊尹进諌若曰君王以酒色之防壅天命而不理失人心而不图反是为善善则祥集习是为不善不善则殃来君王宜留意焉桀曰子无訞言吾之有民犹天之有日也日亡吾乃亡矣伊尹自亳凡五适夏告桀以尧舜之道桀终不听
