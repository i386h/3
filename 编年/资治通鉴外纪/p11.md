<!-- { "loadSidebar": true } -->
公于夷宫陈厘公薨子武公灵立曹戴伯薨子
惠伯兕立
三十三年王伐太原戎不克齐成公薨子庄公购
立周有马化为狐
三十四年王征猃狁
三十七年燕厘侯薨子顷侯立楚熊咢薨子熊仪
立是为若敖

三十八年王伐条戎奔戎王师败绩
三十九年战于千亩王师败绩于姜氏之戎王御
父曰公仲脱宣王奄父赵造父六世孙王既丧南国
之师乃料民于太原仲山甫谏曰古者不料民而知
其多少且无故而料民天所恶也害于政而妨于后
嗣王卒料之
四十年晋败北戎于汾隰戎灭姜侯之邑
四十一年王征申戎破之
四十三年晋穆侯薨弟殇叔自立太子仇出奔
四十六年初王将杀其臣杜伯而非其罪伯之友左

儒争之于王九复之而王不许王曰汝别君而异友
也儒曰君道友逆则顺君以诛友友道君逆则帅友
以违君王怒曰易而言则生不易则死儒曰士不枉
义以从死不易言以求生臣能明君之过以死杜伯
之无罪王杀杜伯左儒死之
王崩子幽王宫湦立
幽王
元年陈武公薨子夷公说立晋穆侯太子仇攻杀
殇叔而自立是为文侯未几王无道赵奄父之子叔
带去周如晋事文侯始建赵氏于晋国

二年西周三川皆震伯阳父曰昔伊洛竭而夏亡河
竭而商亾今周德若二代之季矣其川源又塞塞必
竭川竭山必崩国亾不过十年数之纪也是岁三川
竭岐山崩初夏之衰也襃人之神化为二龙以同王
庭而言曰余襃之二君也夏后卜杀之与去之止之
莫吉卜请其漦而藏之吉乃布币而䇿告之龙亾漦
在椟而藏之传郊之及殷周莫之发也厉王之末发
而观之漦流于庭不可除也王使妇人不帏而噪之
化為黿入于王府府之童妾未既齓而遭之既笄
而孕当宣王时而生不夫而育惧而弃之时童谣曰

檿弧箕服实亾周国有夫妇鬻是器者王使执而戮
之逃于道而见乡者后宫童妾所弃妖子夫妇哀其
夜号而取之逸逃于襃襃人襃姁有狱而入于王王
遂置之弃女子出于襃是为襃姒
三年王之后宫见襃姒而嬖爱之襃姒年十四与虢
石父比而谮申后太子周大夫尹氏及祭公导王为
非
四年陈夷公薨弟平公爕立秦庄公三子其长世
父曰戎杀我大父仲我非杀戎王不敢入邑遂让其
弟为太子自将击戎庄公薨太子襄公立

六年王命伯士伐六济之戎军败伯士死之王既
淫乱四夷交侵戎围犬丘秦世父击之为戎所虏岁
余复归之
八年王以郑伯友为司徒和集周民周民皆说而便
爱之
九年王竟以虢石父褒姒之譛废申后及太子宜臼
以襃姒为后其子伯服为太子宜臼出奔申太史伯
阳曰旤成矣无可奈何襃似不好笑王说之万方故
不笑有宼至则举烽火大鼓为燧襃姒乃大笑诸侯
悉至至而无㓂王为是数举㷭火诸侯不信亦不至

襃姒好闻裂缯声王发缯裂之以适其意虢石父为
人佞巧善谀好利王以为卿用事専任国人皆怨政
治多邪诸侯或畔王室始骚王尝为太室之盟戎狄
叛之郑伯友问于史伯曰王室多故余惧及焉何
所可以逃死史伯曰济洛河颍之闲乎其子男之国
虢郐为大虢叔恃势郐仲恃险君若以周难之故寄
孥与贿不敢不许周乱而是骄而贪必将背君君
以成周之众奉辞伐罪无不克矣若克二邑邬补
丹依历华君之土也修典刑以守之可以少固公
曰周其乎对曰今王弃髙明昭显而好谗慝暗昧

恶角犀丰盈而近顽童穷固去和而取同凡周存亾
不过三稔矣时至而求恐无及也郑伯说乃东寄孥
与贿虢郐受之十邑皆有寄地虢王季子虢仲之后
国在荣阳南邻于郐是为东虢郐妘姓髙辛火正祝
融黎之后处其之故墟溱洧之闲周衰郐君不务
政事而好絜衣服逍遥游燕国小而迫不能自强于
政治大夫去之郐之变风始作
十一年王欲杀故太子宜臼求之于申申侯弗予王
伐之申侯于鄫人召西夷犬戎攻王王举烽火征兵
兵莫至遂杀王骊山下戏水虏襃姒并杀郑桓公尽

取周赂而去诸侯即申立故幽王太子宜臼是为平
王以奉周祀秦襄公卫武公将兵救周平戎战甚力
有功郑人立桓公子掘突是为武公幽王之末日晕
再重内赤外青有一黒画上下通在日中牛化为虎
羊化为狼
刘恕曰汲冢纪年曰幽王死申侯鲁侯许文公立
平王于申虢公翰立王子余二王并立余为晋文
侯所杀是为携王案左传携王奸命杜预曰携王
谓伯服也古文作伯盘皆与旧史不同




初编,史部,资治通鉴外纪,卷第四





资治通鉴外纪卷第四
宋京兆万年刘
周纪二荒落凡一百一十九年起重光恊洽尽屠维大
平王
元年王以西都偪戎晋文侯郑武公秦襄公夹辅王
徙居东都王城王劳晋郑赐之盟质曰世相起也命
晋文侯为侯伯赐秬鬯圭瓒封秦襄公为诸侯赐岐
以西之地曰戎无道侵夺我岐丰秦公逐戎即有其
地与誓封爵之襄公于是始国与诸侯通使聘享之
礼自以为居西垂主少皥之神作西畤祠白帝其牲

用駵驹黄牛羝羊各一初郑桓公将袭郐先问郐
之豪杰良臣辩智果敢之士尽书其官爵名姓择郐
之良田赂之设坛场郭门之外而埋之衅之以鸡豭
若盟状郐君以为内难尽杀其良臣至是武公取史
伯所云虢郐十邑之地前华后河右洛左济主芣騩
而食溱洧为郑国焉武公代父为周司徒善于其职
国人宜之郑之变风始作周室衰㣲诸侯强并弱齐
秦晋渐大政由方伯王室之尊与诸侯无异其时诗
不能复雅谓之王国变风
二年邢侯大破北戎鲁孝公薨子恵公弗湟立

四年燕顷侯薨子哀侯立
五年宋戴公薨子武公司空立秦襄公伐戎至岐
薨子文公立
六年燕哀侯薨子郑侯立秦文公居西垂宫
七年楚若敖薨子熊坎立是为霄敖
九年楚厘侯薨子共侯兴立秦文公东猎至汧渭
之㑹曰昔周邑我秦嬴于此后卒获为诸侯乃因非
子旧虚而营邑之
十一年蔡共侯薨子戴侯立曹恵伯薨子石甫立
其弟武杀石甫而代立是为缪公

十三年初卫武公年九十有五犹箴儆于国曰自卿
以下至于师长士茍在朝者无谓我老耄而舍我必
恭恪于朝朝夕以交戒我闻一二之言必诵志而纳
之以训导我在舆有旅贲之规位宁有官师之典倚
几有诵训之谏居寝有亵御之箴临事有瞽史之导
宴居有师工之诵史不失书朦不失诵以训御之于
是乎作懿戒以自儆也卫人颂其徳为赋淇澳武公
薨子庄公杨立楚霄敖薨子熊眴立是为蚡冒
十四年曹缪公薨子桓公终生立
十五年秦文公作鄜畤用三牢郊祭白帝而雍旁故

有吴阳武畤雍东有好畤皆废无祠或曰自古以雍
州积髙神明之隩故立畤郊上帝诸神祠皆聚葢黄
帝时尝用事虽晩周亦郊焉其语不经见搢绅者不
道
十六年陈平公薨子文公圉立
十八年秦初有史以纪事
二十年初杞东楼公生西楼公西楼公生题公题公
生谋娶公当厉王时是岁薨子武公立杞之年始可
纪
二十一年蔡戴侯薨子宣公考父立秦文公伐戎

戎败走公收周余民有之地至岐岐以东献之周
二十三年初宋武公之世鄋瞒伐宋司徒皇父帅师
御之败狄于长丘获长狄縁斯鄋瞒长狄国名防风
氏之后武公薨子宣公力立
二十四年秦文公获若石于陈仓北阪城以一牢祠
之其神或歳不至或歳数来来也常以夜光辉若流
星从东南来集于祠城若雄雉其声殷殷云野鸡夜
鸣命曰陈宝
二十五年秦初有三族辠晋文侯薨子昭侯伯立
自綘徙都翼

二十六年晋始乱封文侯季弟成师于曲沃是为桓
叔曲沃大于翼桓叔时年五十八好徳靖侯庻孙栾
宾傅之晋国之众皆附君子曰晋之乱其在曲沃矣
末大于本而得民心不乱何待陈文公薨长子桓
公鲍立
二十七年初郑武公尝欲伐胡以女娶胡君因问羣
臣吾欲用兵谁可伐者大夫闗其思曰胡可伐武公
怒曰胡兄弟之国奈何伐之戮闗其思胡君以为亲
已不设备郑人袭胡取之武公薨子庄公寤生立
二十八年郑庄公封弟叚于京谓之京城太叔

三十年楚蚡冒薨子熊通杀太子而代立是为武王
或云熊通蚡冒弟也
三十二年晋大臣潘父弑昭侯纳曲沃桓叔桓叔欲
入翼晋人发兵攻之桓叔败归晋人诛潘父立昭侯
子平是为孝侯
三十六年卫庄公薨子桓公完立
三十八年卫桓公庻弟州吁骄奢公绌之州吁出奔
四十年齐庄公薨子厘公禄父立晋曲沃桓叔卒
子庄公鳝立
四十一年晋不雨雪

四十二年燕郑侯薨子缪侯立宋宣公病谓其弟
和曰父死子继兄死弟及天下通义也我其立和和
三让而受之公薨和立是为穆公狄攻翼至于晋
郊
四十七年晋曲沃庄伯攻翼弑孝侯晋人攻庄伯庄
伯复入曲沃晋人立孝侯子郄为晋侯自是曲沃强
于晋
四十八年晋无云而雷初鲁恵公使宰让请郊庙
之礼于天子王使史角徃鲁公止之其后在鲁恵
公败宋师于黄恵公长庶子息姑娶于宋宋女至

而好公夺而自妻之生子允登宋女为夫人公薨鲁
人立息姑是以隐公
刘恕曰春秋隠公不书即位左氏曰摄也公羊曰
隠长又贤诸大夫扳隠而立之凡隐之立为桓立
也谷梁曰君之不取为公将以让桓也夫非己有
而緫其事谓之摄已有之而推与人谓之让摄则
非让让则非摄也恵公爱少子立为太子公薨国
人不与而立隠公隠承袭有国尝曰先君有太子
矣吾将让焉虽有是语非诚而伪眷恋君位莫能
践言桓公傒望十年隐不推避羽父伺其间隙遂

成簒夺虚词兆祸隐实为之桓公立而曰隠摄也
久不归政而吾取之后世惑焉春秋诛意故不书
即位谓之公而无异辞明其当立也左氏取桓之
说则曰隠摄公羊谷梁信隠诈妄乃曰让国俱失
之也
四十九年夏四月郑太叔段叛庄公伐之五月辛丑
太叔出奔共卫州吁求与之友卫伐郑取廪延
冬十月郑以王师虢师伐卫虢文王弟虢叔之后是
为西虢
五十年夏莒入向莒嬴姓少皥之后武王封兹舆期

于莒初都计后徙莒向姜姓鲁司空无骇入极极
附庸国或云戎邑冬郑伐卫是时周既陵迟戎逼
诸夏自陇山以东及乎伊洛往往有戎于是渭首有
狄豲封冀之戎泾北有义渠之戎洛川有大荔之戎
渭南有骊戎伊洛间有杨拒泉皋之戎颍首以西有
蛮氏之戎
五十一年春三月壬戌王崩太子泄父蚤死立其子
林是为桓王秋宋穆公疾立兄宣公子与夷曰吾
不可以负宣公八月庚辰公薨与夷立是为殇公
桓王

元年春卫州吁收聚亡人袭杀桓公自立为卫君夏
宋陈蔡卫伐郑秋鲁㑹诸侯复伐郑败之九月卫人
杀州吁冬十二月立桓公弟晋是为宣公郕侵卫
二年春曲沃庄伯以郑邢伐翼王使尹氏武氏助之
晋侯奔随夏四月郑侵卫卫以燕师伐郑六月郑
败燕于北制南燕姞姓伯爵黄帝之后曲沃叛王
秋王命虢公伐曲沃而立晋侯子光是为哀侯卫
入郕九月邾郑以王师伐宋邾曹姓武王封陆终
第五子安苗裔挟为附庸居邾自挟至邾子克仪父
十二世始见于春秋冬十二月宋伐郑是歳秦

文公太子卒赐谥竫公立其长子为太子
三年春晋人逆晋侯郄于随纳诸鄂晋人谓之鄂侯
夏五月庚申郑侵陈秋宋取郑长葛
四年春滕侯薨秋七月鲁伐邾是歳秦文公薨
太子宁公立年十岁晋曲沃庄伯卒子称立
五年蔡宣公薨子桓侯封人立
