<!-- { "loadSidebar": true } -->
九年秋八月郑伐许败还戊戌郑复伐许庚子入其

郛九月卫定公有疾立子衎为太子冬十月公
薨太子立是为献公是岁秦桓公薨子景公后立
莒渠丘公朱薨厉公孙犂比公宻州立
十年春晋㑹诸侯讨曹成公执而归诸京师夏六
月宋共公薨少子平公成立楚侵郑及卫郑侵楚
取新石冬十一月许灵公畏郑之偪请迁于楚辛
丑楚迁许于叶
十一年夏四月滕文公薨子成公原立郑伐宋宋
败郑于汋陂郑败宋于汋陵卫伐郑晋厉公将
伐郑使苦成叔及栾黡兴齐鲁之师范文子曰诸侯

皆叛则晋可为也唯有诸侯故扰扰焉诸侯难之本
也得郑忧滋长焉用郑郄至曰然则王者多忧乎文
子曰我王者乎寡徳而求王者之功故多忧楚共王
帅东夷救郑晋人欲争郑范文子曰能内睦而后图
外盍姑谋睦乎今司㓂之刀锯日弊而斧钺不行内
犹有不刑而况外乎唯厚徳者能受多福无徳而服
者众必自伤今胜荆与郑吾君将伐智而多力怠教
而重敛大其私昵夺诸大夫田而益妇人诸臣之委
室而徒退者将几人战若不胜晋国之福也战若胜
其产将害大盍无战乎栾武子曰韩邲箕之役晋有

大耻三今我任晋国之政又以违蛮夷重之虽有后
患非吾所知也范文子曰晋国故大耻君臣不相听
以为诸侯笑也六月甲午晦荆压晋军厉公使击
之栾书请俟齐鲁之师郄至曰楚师将退我击之必
以胜归夫陈不违忌一间也南夷与楚来而不陈二
间也楚与郑陈而不整三间也士卒在陈而哗四间
也众闻哗则必惧五间也郑将顾楚楚将顾夷莫有
鬬心不可失也公说败楚师于鄢陵射共王中其目
栾书是以怨郄至楚师宵遁晋将榖范文子曰吾庸
知天之不授晋且以劝楚乎徳福之基也无徳而福

隆犹无基而厚墉也其壤无日矣秋七月尹武公
㑹诸侯伐郑晋以诸侯之师侵陈蔡曹人请于晋晋
归曹成公鲁叔孙侨如晋郄犫欲去季孟九月晋
人执季孙行父鲁成公使子叔声伯如晋谢请季文
子郄犫欲予之邑弗受归鲍国问之对曰若成叔家
欲任两国而无大徳少徳而多宠位下而欲上政无
大功而欲大禄皆怨府也其君骄而多私胜敌而归
必立新家不因民不能去旧非多怨民无所始其身
不能定焉能与人邑冬十二月晋厉公使郄至告
庆于周见邵桓公与之语邵公告单襄公曰温季曰

微我晋不战矣楚败晋不知乗我则强之战而胜是
吾力也若是而知晋国之政楚越必朝吾曰子则贤
矣抑晋国之举也不失其次吾惧政之未及子也曰
昔荀伯自下军之佐以政赵宣子未有军行而以政
今栾伯自下军往若佐新军而升为政不亦可乎襄
公曰君子不自称非以譲恶其盖人故王天下者必
先诸民则能长利郄至佻夭之功以为己力不亦难
乎兵在其颈不可乆也
十二年春正月郑侵晋卫救晋侵郑夏五月尹武
公单襄公及诸侯伐郑晋范文子反自鄢谓其宗

祝曰以徳胜者犹惧失之况骄泰乎君多私今以胜
归私必昭难必作吾恐及焉为我祈死先难为免
六月戊辰文子卒乙酉盟于柯陵单襄公谓鲁成公
曰晋将有乱其君与三郄当之晋侯视逺而足髙目
不在体目体不相从何以能久郄氏晋之宠人也三
卿五大夫可以戒惧矣今郄锜之语犯郄犫之语迂
郄至之语伐犯则陵人迂则诬人伐则掩人谁能忍
之虽齐国佐亦将与焉立于淫乱之国而好尽言以
招人过怨之本也吾闻国徳而邻于不修必受其福
今君偪于晋而邻于齐齐晋有祸可以取伯楚救

郑冬十月诸侯伐郑楚救郑齐国佐恶庆克淫
乱十一月杀克以榖叛灵公与之盟而复之鄢
陵之战晋获楚王子发钩栾书怨郄至使发钩告厉
公曰郄至使人劝楚王战及齐鲁之未至也微郄至
王必不免公以告栾书书曰臣固闻之郄至欲为难
使若成叔缓齐鲁之师战败将纳孙周事不成故免
楚王今君若使之于周必见孙周郄至聘于周公使
觇之见孙周厉公即位以来南伐楚东伐齐西伐秦
北伐燕兵横行天下而无所绻威服四方而无所诎
遂合諸侯於柯陵氣志驕淫侈無度暴虐萬民伐

智而多功怠教而重敛大其私昵内无辅拂之臣外
无诸侯之助戮杀大臣亲近䛕十二月使胥之
昧夷羊五刺郄至郄犫郄锜锜谓至曰君不道于我
以吾宗党夹而攻之虽死必败君必危郄至曰武人
不乱智人不诈仁人不党钧之死也不若听君之命
皆自杀于榭尸诸朝纳其室以分妇人国人不蠲长
鱼矫胁栾书中行偃公不忍杀长鱼矫曰臣脆弱不
能忍俟也乃奔狄栾书中行偃围厉公于匠丽氏
召韩献子献子曰弑君以来威非吾所能为也偃欲
伐之书曰其身果而辞顺犯顺不祥伐果不克舒庸

人以楚师之败道吴人围巢及厘虺伐驾楚袭舒庸
之是岁燕昭公薨武公立邾定公薨子宣公
牼立
十三年春正月庚申晋栾书中行偃囚厉公六日而
弑之厉公所以死者无徳而功烈多服者众也诸侯
莫之救百姓莫之哀鲁邉人以告成公曰臣杀其君
谁之过也里革曰君之过也君人者其威大矣失威
而至于杀其过多矣初晋襄公之曽孙桓叔㨗之
孙恵伯谈之子周辟难适周事单襄公立无跛视无
还聴无耸言无逺晋国有忧未尝不戚有庆未尝不

怡襄公有疾召项公而告之曰必善晋周将得晋国
其行也文天地所祚小而后国敬忠信仁义智勇教
孝惠让此十一者夫子皆有焉其昭穆又近可以得
国晋仍无道而鲜胄其将失之必早善周厉公既死
栾武子使智武子彘恭子迎周于京师庚午大夫逆
于清原周曰人有元君将禀命焉禀而弃之是焚榖
二三子之虐也禀而不材是榖不成孤之咎也二三
子为令之不从故求元君而访焉孤之不元废也谁
怨元而以虐奉之二三子之制也图之进退愿由今
日大夫对曰辱君之允令敢不承业乃盟而入甲

申晦齐以庆氏之难杀国佐二月乙酉晋悼公即
位定百事立百官育门子选贤良兴旧族出滞赏毕
故刑赦囚系宥间罪荐积徳逮鳏寡振废淹养老幼
恤孤疾年过七十公亲见之称曰王父使吕宣子将
下军彘共子将新军而称吕锜之功士武子文子之
徳故以彘季屏其宗使令孤文子佐之而称魏颗退
秦师之勲以赵武为卿以士贞子帅志博闻宣惠于
教右行卒能以数宣物定功栾纠能御以和于政荀
宾有力而不暴祁奚果而不淫羊舌职聪敏肃给魏
绛勇而不乱张老智而不诈铎遏㓂恭敬而信强籍

偃惇帅旧职而恭给程郑端而不淫好谏而不隠使
為太下至賛僕欒伯請公族大夫公曰荀家惇惠
教之则徧而不倦荀㑹文敏导之则婉而人栾黡果
敢谂之则过不隠韩无忌镇静修之则壹使兹四人
者为之魏绛犫子也夏六月郑侵宋遂㑹楚伐宋
取朝郏幽丘伐彭城纳宋鱼石秋八月己丑鲁成
公薨子㐮公午立年三岁冬十一月楚伐宋晋救
宋晋韩厥将中军为政十二月晋合诸侯于虚朾
谋救宋宋人辞诸侯而请师围彭城晋使张老延君
誉四方且观道逆者

十四年春正月诸侯围宋彭城彭城降晋夏五月
晋帅诸侯伐郑入其郛晋侵楚及陈秋楚救郑
侵宋郑侵宋取犬丘是岁王崩子灵王泄心立
资治通鉴外纪卷第六终




初编,史部,资治通鉴外纪,卷第七





资治通鉴外纪卷第七
宋京兆万年刘恕编集
周纪五大荒落凡五十二年起上章摄提格尽重光
灵王
元年春郑侵宋齐伐莱秋七月庚辰郑成公薨
太子僖公髠顽立晋侵郑
二年春楚伐吴克鸠兹至于衡山吴伐楚取驾
夏晋祁奚辞军尉悼公问孰可对曰臣之子午有直
质而无流心非义不变非上不举若临大事可贤于
臣公使午为军尉军无秕政六月晋㑹诸侯盟于

鸡泽悼公弟干乱行中军司马魏绛斩其仆而谓
公曰臣誅于干不忘其死君不說請之公曰軍
旅之事也公于是布命结援修好申盟而还令狐文
子卒使张老为卿辞曰智仁勇学臣不如魏绛若在
卿位外内必平鸡丘之㑹其官不犯而辞顺不可不
赏也五命而固辞乃使为司马赵武将新军魏绛佐
之秋楚侵陈冬晋伐许
三年春三月陈成公薨子哀公溺立楚将伐陈闻䘮
乃止陈人不聴命夏楚侵陈冬陈围顿顿姬姓子
爵晋悼公誉达于戎无终子嘉父因魏绛请和诸

戎于是遂伯邾莒伐鄫鲁救鄫侵邾败于狐骀
四年秋鲁大雩冬楚伐陈十一月甲午诸侯救陈
鲁子服它谏季文子曰子相二君妾不衣帛马不
食粟人以子为爱且不华国文子曰徳荣为国华吾
观国人食麄而衣恶者多文子以告其父仲孙蔑蔑
囚之七日自是子服之妾衣不过七升之布马饩不
过狼莠文子闻之曰过而能改民之上也使为上大
夫
五年春杞桓公薨子孝公丐立秋莒灭鄫冬十
一月丙辰齐灭莱共公浮柔奔棠

六年冬十月晋韩厥献子老使公族穆子受事于朝
辞曰厉公之乱无忌备公族智不能匡君使至于难
仁不能救勇不能敢辱君朝以忝韓宗悼公曰難
雖不能君而能讓不可不賞也使掌公族大夫庚
戌宣子起朝楚围陈晋㑹诸侯干鄬以救之郑
子驷使贼夜弑僖公以疟疾赴于诸侯子简公嘉立
年五岁
七年夏四月郑侵蔡五月莒伐鲁秋九月鲁大
雩冬楚伐郑郑及楚平
八年春宋灾夏晋韩起佐上军赵武为新军将

秋秦侵晋冬十月诸侯伐郑郑及晋成晋以诸侯
复伐郑闰十二月次阴口而还楚伐郑郑及楚平
九年夏五月甲午晋灭偪阳偪阳妘姓子爵六月
楚郑伐宋晋伐秦卫救宋郑侵卫秋七月楚
郑侵鲁还围宋萧八月丙寅克之九月郑侵宋莒
伐鲁晋帅诸侯伐郑冬十月楚救郑十一月丁未
晋帅诸侯侵郑
十年春鲁季武子为三军叔孙穆子曰天子作师公
帅之以征不徳元侯作师卿帅之以承天子诸侯有
卿无军帅教卫以赞元侯伯子男有大夫无卿帅赋

以从诸侯今我小侯也处大国之间为元侯之所以
怒大国无乃不可乎弗从遂作中军自是齐楚代讨
于鲁宋侵郑夏四月郑侵宋诸侯伐郑秋七月
楚乞旅于秦秦师从楚子将伐郑郑伯逆之丙子伐
宋九月诸侯复伐郑郑人行成冬十二月郑简公纳
女工妾女乐歌钟寳辂车于晋悼公公锡魏绛女
乐一八歌锺一肆曰㣲子寡人无以待戎子其受之
绛徙治安邑晋悼公与司马侯升台而望曰乐夫
对曰临下之乐则乐矣徳义之乐未也公曰何谓徳
义对曰诸侯之为日在君侧以其善行以其恶戒可

谓徳义矣公曰孰能对曰羊舌肸习春秋乃召叔向
使傅太子彪秦伐晋以救郑己丑秦败晋于栎
十一年春莒伐鲁围台鲁救台遂入郓吴王寿梦
四子曰诸樊余祭夷昧季札季札贤寿梦欲立之季
札让不可秋寿梦薨长子诸樊摄行事当国
刘恕曰太伯仲雍南之句吴而季歴嗣周季札有
三兄故不敢当吴君夫适庻之分不明则争篡之
祸迭起君子思患而豫防逺利以全身及阖庐弑
王僚季札曰非我立乱立者从之先人之道也蛮
夷之人仲尼称之岂不以其知而能守节哉

冬楚秦伐宋
十二年夏邿乱鲁救乱遂灭之晋赵武将上军魏
绛佐下军初楚共王多宠子而世子之位不定屈
建曰楚必多乱夫一兎走于街万人追之一人得之
贪夫知止太子者国之基而百姓之望也絶则挠乱
犹兎走也共王闻之立昭太子楚共王作宫楼未
成有鹿上焉秋王有疾召大夫曰不榖不徳覆楚国
