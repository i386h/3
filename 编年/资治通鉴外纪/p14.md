<!-- { "loadSidebar": true } -->
谄以求媚君若伐之可克也士蒍以告公说乃伐翟
柤克之秋楚伐郑诸侯救郑楚师夜遁冬鲁饥
臧文仲言于庄公曰国病矣君盍以名器请籴于齐
公命文仲以鬯圭玉磬如齐告籴曰天灾流行戾于
邑饥馑荐降民羸几卒大惧乏周公太公之命祀

职贡业事之不共而获戾不腆先君之弊器敢告滞
积以纾执事齐归其玉而予之籴是歳邾子琐薨
子文公蘧蒢立
十二年夏郑侵许秋鲁有蜚
十三年冬山戎伐燕燕告急于齐桓公敇燕请助于
鲁鲁人谋曰师行数千里入北狄之地必不反矣齐
伐山戎刜令支斩孤竹擒狄王败胡貉破屠何而冦
骑始服九夷海濵莫不来听燕庄公送桓公出境桓
公曰吾非天子不可无礼于燕因割燕君所至地与
之使复修召公之政纳贡天子如成康时桓公欲移

兵伐鲁管仲曰伐逺诛近邻国不亲非伯王之道鲁
必事楚是我一举而两失也宜以所得山戎宝器进
周公之庙桓公从之诸侯闻之皆奉桓公之令管
仲曰君教诸侯为民聚食桓公乃告诸侯必足三年
之食以其余修兵革不足者齐助之发客或欲见
桓公请仕上官授禄千锺管仲曰君予之客闻之曰
取人以人者其去人也亦用人吾不仕矣秦宣公
薨子九人莫立立其弟成公
十四年齐桓公与管仲谋伐莒未发而闻于国管仲
曰国必有圣人公曰日之役者有倚杵而上视者意

其是邪令役者无得相代少顷东郭垂至管仲曰子
言伐莒者对曰然君子善谋小人善意臣窃意之也
臣闻君子有三色优然乐喜者钟鼓之色愀然愁悴
者衰绖之色悖然充满者兵革之色臣望君之在台
上有兵革之色君呿而不唫所言者莒也举臂而指
所当者莒也臣意诸侯之未服者唯莒乎臣故言之
桓公尊禄而厚礼之公起兵伐莒鲁君下令丁男悉
发五尺童子皆至桓公尝与管仲谋伐卫退朝而
入卫姬望见君下堂再拜请卫君之罪公曰吾于卫
无故对曰妾望君之入也足髙气强伐国之志也见

妾而有动色伐卫也明日君朝揖管仲而进之管仲
曰君舍卫乎公曰安识之管仲曰君之揖朝也恭而
言也徐见臣而有惭色臣是以知之公曰善仲父治
外夫人治内寡人不为诸侯笑矣薛伯薨
十五年秋七月有神降于莘恵王问于内史过曰何
神也对曰昔昭王娶于房曰房后有爽徳协于丹朱
丹朱凭身以仪之生穆王实临照周之子孙而旤福
之王曰其谁受之对曰在虢土今虢少荒其亾乎王
曰吾其若之何对曰使太宰以祝史帅狸姓奉牺牲
粢盛王帛徃献焉无有祈也虢公亦使祝史请土焉

内史过曰虢必亾矣动匮百姓以逞其违离民怒神
而求利焉不亦难乎初鲁庄公夫人哀姜无子娣
叔姜生子启公爱孟女生子般欲立般为后公弟三
人曰庆父叔牙季友夏六月公疾问嗣于叔牙叔牙
曰一继一及鲁之常也庆父在君何忧公患之问于
季友季友曰请以死立般公曰曩者叔牙欲立庆父
奈何季友以君命酖杀叔牙而立其子为叔孙氏八
月癸亥庄公薨子般卽位冬十月己未庆父使圉人
荦弑子般于次季友母陈女故奔陈齐人以叔姜故
立启是为闵公曹厘公薨子昭公班立昔尧塟成

阳舜渔雷泽曹之民俗化其遗风重厚多君子务稼
穑薄衣食以致畜积夹于鲁卫间又寡患难末时富
而无教乃更骄侈国小而迫无法以自守昭公好奢
任小人曹之变风始作
十六年春狄伐邢齐救邢冬晋献公作二军公将
上军太子申生将下军赵夙御戎毕万为右师未出
士蒍言于公曰太子君之贰也而帅下军无乃不可
乎公曰寡人在上申生在下士蒍曰下不可以贰上
阙而变败弗能补也可以陵小难以征国君其图之
公曰寡人有子而制焉非子之忧也士蒍出语人曰

太子不得立矣行之克也将以害之若其不克因以
罪之无以避罪不如逃之太子闻之曰为人子者患
不从不患无名为人臣者患不勤不患无禄遂行与
公伐灭霍魏耿太子还䜛言弥兴公为太子城曲沃
赐赵夙耿毕万魏为大夫霍公求奔齐晋大旱卜之
曰霍太山为祟使赵夙召霍公复之耿姬姓赵夙叔
带五世之孙公明子也毕万毕公髙之后其后从所
封故晋有魏氏
十七年春虢公败大戎于渭汭鲁哀姜与庆父通
欲杀闵公而立庆父秋八月辛丑庆父使卜齮贼公

于武闱年十歳季友闻之自陈与闵公庶兄申适邾
请鲁求内之鲁人欲诛庆父庆父奔莒季友奉申入
鲁立之是为僖公哀姜奔邾季友以赂求庆父于莒
莒人归之庆父请奔弗听乃使大夫奚斯行哭而往
庆父闻奚斯音乃自杀其后为孟孙氏卫懿公淫
乐奢侈百姓大臣不服冬十二月狄伐卫其民曰君
之所与禄位者鹤也所贵富者宫人也君使鹤与宫
人余焉能战皆溃去狄败卫于荧泽遂灭卫杀懿公
盡食其肉獨舍其肝懿公之臣演使逺而至呼天
而号曰臣请为表因自刺其腹内懿公之䏏而死齐

桓公闻之曰卫之亾也以无道有臣如此不可不存
乃救卫自恵公朔之䜛杀太子伋至其子懿公国人
常欲败之至是卫人欲立伋之后伋子死而代伋死
者寿又无子伋同母弟二人黔牟尝为君而败季曰
昭伯顽已死宋桓公收卫遗民立昭伯子申是为戴
公东徙都曹是月戴公卒迎其弟毁于齐而立之是
为文公文公初立轻赋平罪身自劳与百姓同苦
晋优施教骊姬夜半而泣谓公曰申生甚好仁而强
寛恵而慈于民谓君惑我必乱国盍杀我无以一妾
乱百姓公曰夫岂恵其民而不恵其父乎骊姬曰君

盍老而授之政公曰不可能絶于我必能害我尔勿
忧吾将图之骊姬曰皋落狄朝夕苛我边鄙君盍使
之伐狄若不胜狄济其罪可也胜狄则善用众矣求
必益广乃可厚图也公说使申生伐东山里克谏曰
君居太子行未有此也公曰立太子之道三身钧以
年年同以爱爱疑决之卜筮子无谋吾父子之间太
子谓里克曰君赐我以偏衣金玦何也里克曰孺子
何惧敬贤于请勉之乎君子曰善处父子之间矣狐
突叹曰以庬衣纯而玦之以金铣者寒之甚矣胡可
恃也至于稷桑狄人出逆申生欲战狐突曰不可国

君好内适子殆社稷危况危身于狄以起䜛于内也
申生曰君之使我非欢也抑欲测吾心也不战而反
我罪滋厚战死犹有令名焉果败狄而反䜛言益起
狐突杜门不出君子曰善深谋也秦成公薨子七
人莫立立其弟任好是为缪公虢公梦在庙有神
人面白毛虎爪执钺立于西阿公惧而走神曰无走
帝命曰使晋袭于尔门公拜稽首觉召史嚚占之对
曰蓐收天之刑神也公囚之且使国人贺梦舟之侨
告其族曰嘉其梦侈必展天夺之鉴而益其疾也民
疾其态天又诳之内外无亲吾不忍俟也以其族适

晋
十八年春初齐桓公谓管仲曰寡人有千歳之食无
百歳之寿今有疾病姑乐乎管子曰诺令县钟磬陈
歌舞竽瑟之乐日杀数十牛者数旬群臣谏曰狄伐
邢卫不可不救公曰非寡人之国也子无事焉公起
行笋虡之闲视管子曰乐乎对曰君在钟磬之间有
四面兵革之忧令不行于天下臣所谓哀非乐也桓
公于是伐钟磬之县并歌舞之乐帅诸侯救邢邢溃
而逐狄夏邢迁于夷仪诸侯城之桓公予车百乘卒
千人男女不淫牛马选具桓公闻鲁哀姜与庆父

乱以危鲁秋召于邾而杀之楚伐郑九月鲁败
邾冬鲁败莒鲁僖公以汶阳及费封季友其后
为季孙氏与叔孙孟孙氏是为三桓
十九年春齐桓公帅诸侯城楚丘卫文公徙都之其
畜散而无育桓公与之系马三百车三百乘甲五千
天下知桓公仁非为已动故归之桓公轻诸侯之币
而重其礼齐以豹皮徃小侯以鹿皮报齐以马徃小
侯以犬报使者垂櫜而入载而归拘之以利结之
以信示之以武而莫敢背通齐国之鱼盐于东莱使
闗市讥而不征以为诸侯利筑葵兹晏负夏领釜丘

以御戎狄筑五鹿中牟葢与牡丘以卫诸夏定三革
隐五刃大国惭媿小国附恊鲁梁为绨莱莒有柴田
楚鹿代狐白皮管仲劝桓公皆厚以金币买之其民
释农事而作绨治柴取鹿狐已而齐闭闗不通使诸
国籴贵鲁梁莱莒楚代之民多降齐管仲尝㑹国用
三分二在宾客惧而复之公曰入者说出者誉粟尽
则生货散败聚君人者名之为贵财安可有管仲曰
此君之明也夏晋㑹虞伐虢灭下阳秋虢公败
戎于桑田冬楚伐郑是歳燕庄公薨襄公立
二十年春鲁不雨夏六月雨冬楚伐郑

二十一年春初齐桓公问管仲曰吾欲南西北伐何
主对曰南以鲁为主西以卫为主北以燕为主皆反
其侵地正其封疆南至于阴西至于济北至于河
东至于纪酅三歳治定四歳教成五岁兵出有革车
八百乘东南多淫乱者征之东救徐州分吴半存鲁
蔡陵割越地南据宋郑莱莒徐夷吴越一战帅服三
十一国楚欲吞宋郑而畏齐令于国曰人君之贤莫
如齐侯人臣之贤莫如管仲寡人愿以重宝币帛事
之桓公谓管仲曰楚王善寡人甚矣仲父何不交楚
对曰不可楚焚郑地使城坏者不得筑屋烧者不得

葺要宋田夹塞两川使水不得东流楚思人众兵强
能害己者必齐也欲以文克齐而武取宋郑也公曰
然则若何对曰请兴兵南存宋郑而令曰无攻楚与
楚王遇而以郑城宋水为请楚若许是我以文令也
不许则以武令焉公曰善以诸侯之师侵蔡蔡溃虏
缪侯以郑城宋水请于楚楚人不许桓公退七十里
而舍城郑南之地立百代城而楚不敢隳也东发宋
田水复东流而楚不敢塞也遂伐楚济汝踰方城望
汶山使贡丝于周周反胙于隆岳荆州诸侯莫不来
服夏师退次召陵诸侯为蔡谢齐齐归缪侯越之先

夏少康庶子无余封于㑹稽奉守禹祀文身断髪披
草莱而邑焉或云越祀祝融之后芉姓秋齐伐陈
许穆公新臣薨子僖公业立冬诸侯侵陈晋骊
姬谓献公曰吾闻申生之谋愈深君若不图难将至
矣公曰吾不忘也抑未有以致罪骊姬告优施曰君
许我杀太子而立奚齐矣吾难里克乃具使优施饮
里克酒中饮优施起舞乃歌曰暇豫之吾吾不如鸟
鸟人皆集于已独集于枯里克笑曰何谓苑何谓
枯优施曰其母为夫人其子为君可不谓苑乎其母
既死其子又有谤可不谓枯乎枯且有伤优施出里

克辟奠不餐而寝夜半召优施曰曩而言戏乎抑有
所闻乎曰然君许骊姬杀太子而立奚齐谋既成矣
里克曰中立其免乎优施曰免旦而里克以优施之
谋告㔻郑且曰吾对以中立㔻郑曰惜也不如曰不
信以疏之今固其谋也彼有成矣里克曰子将何如
㔻郑曰我无心君为我心制不在我里克曰废人以
自利利方以求成人吾不能将伏也明日称疾不朝
三旬难乃成骊姬以君命命申生祭齐姜于曲沃归
福于绛公田骊姬寘鸩于酒寘堇于肉公至召申生
献公祭之地地坟申生恐而出骊姬与犬肉犬毙饮

小臣酒亦毙公命杀杜原欵申生奔新城杜原将
死使小臣圉告申生曰君子不去情不反䜛死不迁
情强也守情说父孝也杀身以成志仁也死不忘君
敬也孺子勉之申生许诺人谓申生曰非子之罪何
不去乎申生曰去而罪释必归于君是怨君也章父
之恶取笑诸侯吾谁乡而入是重困也弃君去罪是
逃死也吾将伏以俟命十二月戊申骊姬见申生而
哭之曰有父忍之况国人乎杀父以求利人人孰利
之民之所恶难以长生骊姬退申生雉经于新城之
庙谥为共君骊姬譛二公子曰皆与知之重耳奔蒲

