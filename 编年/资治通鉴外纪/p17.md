<!-- { "loadSidebar": true } -->
旅友古旧胥籍狐箕栾郄栢先羊舌董韩寔掌近官
诸姬之良掌其中官异姓之能掌其逺官政平民阜
财用不匮初晋文公亡过曹从者里鳬须盗其资
而亾公馁不能行介子推割股以食之至是里鳬须

请见曰臣能安晋国公使人应之曰子何面目见寡
人鳬须曰君沐邪曰否鳬须曰沐者其心倒倒者其
言悖今君不沐何言之悖邪公闻而见之鳬须曰君
去国乆民臣多过君反国民臣自危鳬须之为君贼
大矣君诚赦其罪使之骖乗游于国中百姓见之知
君不念旧恶人自安矣文公说而从之民臣皆曰里
鳬须不诛吾何惧也文公之亾于狄狄人代廧咎
如获二女纳诸公子公子取季隗以叔隗妻赵衰生
盾至是衰之妻文公女赵姬请逆盾与其母来以盾
为才固请于公以为嫡子使其三子同括婴下之以

叔隗为内子而已下之
刘恕曰让天下之至徳也势位之际君子其犹病
诸赵姬不以文公为宠而以贤才为尚屈身庶孽
以成赵宗其后婴以淫乱得罪同括罹刑戮文
子长为名卿赵氏益大于晋仲尼曰泰伯三以天
下让民无得而称焉赵姬知人而让可谓贤矣
文公赏从亾者介子推从者悬书宫门曰有宠矫矫
顷失其所五蛇从之周流天下龙饥无食一蛇割股
龙反其渊安其坏土四蛇入穴皆有处所一蛇无穴
号于中野公曰嘻寡人之过也使人求之不得环绵

上山而封之号曰介山晋从亡贱臣陶叔狄狐曰
君三行赏不及臣敢请罪文公报曰导我以仁义者
受上赏援我不得为非引我于贤人之门者受次赏
矢石之难汗马之劳复受次赏若以力事我无补吾
缺者三赏之后且及子晋人闻之皆说文公之理
李离过聴杀人自拘当死文公曰官有贵贱罚有轻
重下吏有过非子之罪也离曰臣居官为长不与吏
讓位受禄為多不與下分利有罪其下而畏死非
义也公曰寡人亦有罪邪离曰臣受印绶之日君命
曰必以仁义辅政寜过于生无失于杀臣受命不称

壅惠蔽恩君何过之有君以所私害公法杀无罪而
生当死二者非所以教于国也遂伏剑而死襄王
使太宰文公及内史兴赐晋文公命上卿逆于境晋
侯郊劳馆诸宗庙馈九牢设庭燎及期命于武宫设
桑主布几筵太宰莅之晋侯端委以入太宰以王命
命冕服内史赞之三命而后即冕服既毕宾飨赠饯
如公命侯伯之礼而加之以晏好内史兴归以告王
曰晋君必伯逆王命敬奉礼义成王其善之使于晋
者道相逮也周大叔带通于狄后王黜之夏颓叔
桃子奉带以狄师攻王王出及坎欿国人纳之秋颓

叔等复以狄伐周大败王师杀谭伯富辰曰昔吾骤
谏王王弗从以及此难若我不出王其以我为怼乎
乃以其属死之狄入周王出适郑处于汜带以狄后
隗氏居于温冬王遣使告难于晋秦鲁
十七年春正月丙午卫灭邢秦缪公师于河上将
纳王子犯谓晋文公曰民亲而未知义也君盍纳王
以教之义秦纳之则失周矣何以求诸侯赵衰曰周
晋同姓尊王晋之资也公说乃行赂艹中之戎与丽
土之狄以启东道以二军辞秦师而下三月甲辰次
阳樊逆王夏四月丁巳王入于王城取叔带于温杀

之于隰城戊午晋文公朝王王劳之以地辞请隧王
曰天降祸灾于周室以勤叔父而班先王之大物以
赏私徳叔父实应且憎以非余一人余一人岂敢有
爱变前之大章以忝天下其若先王与百姓何文公
遂不敢请受南阳阳樊温原州陉絺组攒茅之田阳
人不服文公围之将残其民仓葛呼曰阳樊懐我王
徳未从于晋谓君布徳以懐柔之今将大泯其宗祊
蔑杀其人民宜吾不敢服也阳人有夏商之嗣典周
室之师旅樊仲之官守非官守则皆王之父兄甥舅
也若之何虐之公曰是君子之言也乃出阳民秋

秦晋伐鄀鄀允姓楚围陈纳顿子于顿冬晋文公
伐原令以三日之粮三日而原不降公䟽军而去之
谍出曰不过一二日矣公曰信不可失乃去之及孟
门而原请降以赵衰为原大夫于是晋国苦奢文公
以俭矫之衣不重帛食不兼肉无几人皆大布之衣
脱粟之饭是岁卫文公薨子成公郑立
十八年春正月鲁僖公㑹莒兹㔻公兹㔻公兹舆期
之十一世孙也莒夷无谥以号为称齐孝公侵鲁
西鄙夏伐北鄙臧文仲欲以辞告病焉问于展禽对
曰乱在前矣辞其何益文仲曰国急矣百物唯其可

者无不趋也愿以子之辞行赂焉展禽使乞喜以膏
沐犒师齐侯曰鲁国何恃而不恐对曰昔者成王命
我周公及齐太公曰赐女土地质之以牺牲世世子
孙无相害也君岂贪壤地而弃先王之命孝公许平
而还卫伐齐秋楚灭䕫以䕫子归冬楚伐宋
围缗鲁以楚师伐齐取榖
十九年夏齐孝公薨弟潘因卫公子启方杀孝公子
而自立是为昭公秋鲁入杞冬楚及诸侯围宋
宋告急于晋狐偃曰若伐曹卫楚必救之则齐宋免
矣于是搜于被庐先定其民緫帅诸侯接齐桓公为

盟主然其礼已颇僣差又随时茍合以求欲速之功
不能充王制矣文公问元帅于赵衰对曰郄縠行
年五十矣守学弥惇不忘百姓公从之使縠将中军
以为大政命赵衰为卿辞曰栾枝贞慎先轸有谋胥
臣多闻皆可以为辅佐臣弗若也使原季为卿辞曰
三徳偃之出也以徳纪民其章大矣使狐偃为卿辞
曰毛之智贤于臣其齿又长毛不在位不敢闻命以
魏犨为右
二十年春正月晋文公率齐秦伐曹卫以救宋戊申
取五鹿二月卫成公请盟晋弗许卫侯欲与楚国人

不欲出成公居于襄牛以说晋楚救卫不克晋围
曹文公令人告僖负覊曰军旅薄城吾知子不违也
表其闾令军勿犯曹人帅亲戚而保其闾者七百余
家三月丙午晋入曹令无入僖负覊之宫魏犫颠颉
僖负羁氏魏犫伤于胷公欲杀之而爱其材乃舍
之使断颠颉之脊以狥以舟之侨伐魏犫为戎右人
皆惧曰颠颉有宠况于我乎乃无犯禁者晋国大治
晋执曹共公分曹卫之田以畀宋人夏四月己巳
晋宋齐秦次于城濮陈于莘北与楚子玉战楚师败
绩文公始伯退而有忧色曰吾闻能以战胜安者惟

圣人若夫诈胜之徒未尝不危晋作王宫于践土
五月丙午晋献楚俘于王己酉王䇿命晋文公为侯
伯卫成公闻楚败奔楚遂适陈使元喧奉叔武以
受盟六月晋人复成公成公入前驱杀叔武元喧奔
晋成公与元喧讼不胜晋执成公归之于京师元喧
归于卫立公子瑕晋文公召王狩于河阳诸侯朝
于王所诸侯围许晋释曺共公是岁陈穆公
薨子共公朔立
二十一年秋鲁大雨雹
二十二年春晋侵郑夏狄侵齐晋文公请杀卫

成公王曰君臣无狱元喧虽直不可听也为臣杀其
君其安庸刑余何私于卫侯晋人使医酖成公不死
医亦不诛臧文仲言于鲁僖公曰卫君殆无罪刑五
而已无有隠者隠乃讳也有诸侯之请必免之君盍
请卫君以示亲于诸侯且以动晋公说行玉二十瑴
秋释成公自是晋聘鲁加于诸侯一等爵同厚其好
货成公闻臧文仲之为也使纳赂焉辞曰外臣之言
不越竟不敢及君卫成公归国杀元喧及公子瑕
九月甲午晋侯秦伯围郑郑人以名寳行成文公
弗许曰予我詹而师还叔詹固请往曰一臣可以救

百姓而定社稷君何爱也郑人以詹予晋晋人将烹
之詹曰天降郑祸弃礼违亲臣杀身赎国忠也乃就
烹据鼎耳而疾号曰自今以往知忠以事君者与詹
同乃命弗杀厚为之礼而归之郑文公使烛之武见
秦穆公穆公与郑人盟乃还晋亦去之初郑文公有
三夫人宠子五人皆以罪蚤死公怒逐羣公子子兰
奔晋事文公甚谨从公伐郑求入郑为太子公以告
郑郑大夫石癸曰夫人子尽死余庻子无如兰贤晋
以为请利孰大焉遂立兰为太子
二十三年春晋文公解曹地以分诸侯鲁僖公使臧

文仲往重馆人告曰诸侯莫不望分而欲亲晋晋不
以故班必亲先者鲁之班长而又先诸侯其谁望之
从之获地于诸侯为多反命请曰重馆人之力也一
言辟境其章大矣出而爵之晋上军狐毛卒使赵
衰代之辞曰城濮之役先且居之佐军也善臣之伦
箕郑胥婴先都在乃使先且居将上军文公曰赵衰
三让皆社稷之卫也秋搜于清原作五军以赵衰为
卿将新上军及子犯卒蒲城伯请佐公曰赵衰三让
不失义乃使衰佐上军初晋饥公问救饥于箕郑
对曰信于君心则美恶不踰信于名则上下不干信

于令则时无废功信于事则民从事有业民知君心
贫而不惧藏出如入何匮之有公使为箕至是佐新
上军文公伐邺赵衰言所以胜邺公从之而克将
赏赵衰衰曰君赏其末则骑乗者存赏其本则臣闻
之郄虎公召虎而赏之虎曰言之易行之难臣言之
者也公曰子无辞文公学读书于臼季三日曰吾
不能行也咫闻则多矣对曰多闻以待能者不犹愈
也文公谓郭偃曰始也吾以治国为易今也难对
曰君以为易其难将至矣君以为难其易将至焉
文公出田逐兽入大泽迷不知其所公问渔者曰道

安从出渔者曰鸿鹄保河海厌而徙于小泽必有九
矰之忧鼋鼍保深渊厌而出之浅渚必有罗网钓射
之忧君之至此何太逺也公曰善哉出泽谓从者曰
记渔者名渔者曰君尊天事地敬社稷固四国慈爱
万民薄赋敛轻租税则臣亦与焉何以名为君若不
敬社稷不固四国外失礼于诸侯内逆民心一国流
亡渔者虽得厚赐不能保也遂辞不受曰君亟归国
臣亦反渔所矣文公田于虢遇一老父而问之曰
子虚此故矣虢亡其有说乎对曰虢君断则不能諌
则无与所以亡也公辍田而归以告赵衰衰问其人

安在公曰吾不与之来衰曰古之君子听其言而用
其人今之君子听其言而弃其身哀哉晋国之忧也
公召而賞之文公問於胥臣曰吾欲使陽處父
欢而教诲之能善之乎对曰是在驩也质将善而贤
良赞之则济可俟若有违质教将不入何善之为公
曰教无益乎对曰人生而学非学不入教者因体能
质而利之者也臼季使舍于冀野冀缺薅其妻馌
之敬相待如宾问之冀芮之子也与之归复命而进
之文公曰其父有罪子何以知其贤对曰臣见其不
忘敬也恪于徳以临事其何不济公使为下军大夫

冬狄围卫卫迁于帝丘
二十四年夏卫侵狄冬晋文公薨子襄公驩立
秦袭郑是岁卫侵郑郑文公薨太子穆公兰立
二十五年春秦师过周左右免冑而下拜王孙满言
于王曰秦必有谪入险而脱能无败乎郑已觉秦烕
滑而还晋襄公怒曰秦侮我孤因䘮破滑夏四月辛
巳墨衰发兵遮击秦兵大破之于殽虏孟明视等三
将狄侵齐鲁伐邾取訾娄秋复伐邾狄伐晋
八月戊子晋败狄于箕获白狄子冬鲁僖公薨子
文公兴立晋陈郑伐许楚侵陈蔡遂伐郑晋

侵蔡楚救之
二十六年夏四月晋伐卫六月戊戍取戚卫伐晋
楚成王欲黜太子啇臣而立王子职冬十月丁未
啇臣弑王而自立是为穆王
二十七年春正月秦孟明视伐晋二月晋襄公御之
赵衰佐中军甲子败秦于彭衙鲁夏父弗忌为宗
烝时跻僖公宗有司曰非昭穆也曰我为宗伯明者
为昭其次为穆有司曰宗庙之有昭穆也以次世之
長㓜而等冑之親踈也自王及主癸莫若湯自稷
及王季莫若文武啇周之烝未尝跻汤与文武为不

踰也弗听秋八月丁卯大事于太庙跻僖公展禽曰
夏父弗忌必有殃犯顺以逆易神之班僖又未有明
焉而跻之皆不祥也海鸟曰爰居止于鲁东门之
