<!-- { "loadSidebar": true } -->
二十七年春鲁伐邾邾赂以漷沂之田夏卫灵公
薨立太子蒯瞶之子輙是为出公六月乙酉晋赵鞅
纳蒯瞶于戚秋八月晋败郑冬吴迁蔡于州来
是岁燕简公薨子献公立

二十八年春齐卫围戚夏五月鲁司铎火火踰公
宫桓僖災周劉氏晉范氏世為昏姻萇事劉文
公趙鞅以為討六月癸夘周殺萇是歲秦惠公
薨子悼公立晋赵简子曰晋有窦鸣犊舜华鲁有
孔子吾杀此三人天下可图也乃召鸣犊舜华而任
之以政使人聘孔子孔子行及河闻杀鸣犊舜华回
舆而还为操曰周道衰微礼乐陵迟文武既坠吾将
焉师周游天下靡邦可依鳯鸟不识珍寳枭䲭眷然
顾之惨焉心悲巾车命驾将适唐都黄河洋洋攸攸
之鱼临津不济还辕息鄹伤予道穷哀彼无辜翱翔

于卫复我旧庐从吾所好其乐只且遂反于卫复行
如陈有隼集陈侯之庭而死楛矢贯之石砮其长尺
有咫陈愍公使人问于仲尼对曰昔武王克商分陈
以肃慎氏之矢使求之金椟果得之孔子常使宰
予使楚昭王以安车象饰遗孔子宰予曰夫子贵义
尚徳清素好俭仕而有禄不以为积不合则去退无
吝心道行则乐其治不行则乐其身若夫观目之䴡
靡窈窕之淫音夫子适之弗视遇之弗听无以此为
也王曰夫子何欲而可对曰方今天下道徳寝息其
志欲兴而行之诚有欲治之君能行其道则夫子虽

徒步以朝固犹为之何必逺辱君之重贶乎王曰今
乃知孔子之徳大矣鲁公父文伯之母敬姜季康
子之从祖叔母也康子往焉䦱门与之言皆不踰阈
祭悼子康子与焉胙不受彻俎不宴宗不具不绎绎
不尽饫则退仲尼闻之以为别男女之礼敬姜如
季氏康子在其朝与之言弗应及寝门弗应而入康
子入见曰肥也罪乎对曰卿以下合官职于外朝合
家事于内朝寝门之内妇人治其业焉上下同之夫
外朝业君之官职焉内朝凡季氏之政焉皆非吾所
敢言也康子问于敬姜曰肥愿有闻于主对曰吾

闻之先姑曰君子能劳后世有继子夏闻之曰古之
嫁者不及舅姑谓之不幸妇学于舅姑者也敬姜
欲室文伯飨其宗老赋緑衣之三章师亥闻之曰男
女之飨不及宗臣宗室之谋不过宗人今诗以合室
歌以咏之度于法矣文伯退朝朝其母其母方绩
文伯曰以歜之家而主犹绩惧忓季孙之怨也以歜
为不能事主乎其母叹曰鲁其亡乎使僮子备官而
未之闻也居吾语汝夫民劳则思思则善心生逸则
淫淫则忘善而恶心生沃土之民不材淫也瘠土之
民向义劳也自天子至于庶人王后至于庶士以下

之妻男女效绩愆则有辟古之制也尔今曰胡不自
安以是承君之官余惧穆伯之絶嗣也仲尼闻之曰
弟子志之季氏之妇不淫矣文伯饮南宫敬叔酒
以露睹父为客羞鳖小睹父怒遂出文伯之母怒曰
吾闻之先子曰祭养尸飨养上宾鳖于何有而使夫
人怒也遂逐之五日鲁大夫辞而复之公父文伯
卒其母朝哭穆伯而莫哭文伯戒其妾曰好内女死
之好外士死之今吾子夭死吾恶其以好内闻请无
瘠色无洵涕无掐膺无忧容有降服无加服从礼而
静是昭吾子也室人有从死者二人其母怒而不哭

曰于长者薄而妇人厚也仲尼闻之曰季氏之妇可
谓知礼矣爱而无私上下有章女知莫若妇男知莫
若夫欲明其子之令徳知也夫
资治通鉴外纪卷第八终

初编,史部,资治通鉴外纪,卷第九

资治通鉴外纪卷第九
宋京兆万年刘恕编集
周纪七逢困敦凡十五年起上章阉茂尽阏
敬王下
二十九年春蔡昭侯将朝于吴大夫恐其复迁令贼
利杀昭侯诛贼利以解过昭侯子成侯朔立夏楚
围蛮氏蛮氏溃蛮子赤奔晋阴地冬十一月齐伐
晋取邢任栾鄗逆畤阴人盂壶口是岁滕顷公薨
子隠公虞母立越王句践在吴三年夫差遣之句
践之地南至句无北至御儿东至鄞西至姑蔑广运

百里乃致其父母昆弟而誓之曰女子十七不嫁丈
夫二十不娶其父母有罪当室者死三年释其政支
子死三月释其政四方之士来者必庙礼之范蠡曰
时将有反事将有间必知天地之恒制乃有天下之
成利事无间时无反则抚民保教以须之计然南
游于越范蠡卑身师事之计然姓辛名研字文子葵
丘濮上人其先晋国亡公子也研状貌似不及人博
学无所不通明阴阳历数尤善计筭不肯自显于诸
侯其言曰知斗则修备时用则知物二者形则万货
之情可见矣故旱则资舟水则资车物之理也夫粜

二十病农九十病末上不过八十下不减三十则农
末俱利平粜齐物闗市不乏治国之道也积着之理
务完物无息币以物相贸易贵上极则反贱贱下极
则反贵财币欲其行如流水推此类而修之十年国
富厚赂战士士赴矢石如渇得饮遂报强吴观兵中
国
三十年春晋范吉射中行寅自栢人出奔齐寅将亡
召其祝而欲加罪焉曰牺牲不肥泽耶齐戒不敬耶
使吾国亡何也祝简对曰先君中行穆子皮车十乗
惟忧徳义之不足也今主君有革车百乗犹患不足

夫舟车餙则赋敛厚而民怨谤诅矣君茍以为祝有
益于国则诅亦有损矣一人祝之一国诅之一祝不
胜万诅国亡不亦宜乎中行子大惭中行寅过邑
从者曰此啬夫公之故人奚不休舍以待后车寅曰
吾好音此人遗我鸣琴吾好佩此人遗我玉环是振
我过以求容于我者吾恐其以我求容于人也乃去
之果收寅后车二乗献之晋君赵简子曰吾欲得
范中行氏之良臣史黯曰事君者谏过而荐可章善
而替否献能而进贤择材而荐之朝夕诵善败而纳
之聴则进否则退今范中行氏之臣不能匡相其君

使至于难出在于外又不能入亡而弃之何良之为
夫二子之良将勤营其君使立于外死而后止何曰
以来若来非良臣也简子曰善吾言过矣简子叹
曰雀雉鼋鼍鱼鳖莫不能化唯人不能哀夫窦犨曰
君子哀无人不哀无贿哀无徳不哀无宠哀名之不
令不哀年之不登夫范中行氏不恤庻难欲擅晋国
令其子孙将耕于齐宗庙之牺为之勤人之化
也何日之有子路问于孔子曰治国何如对曰尊
贤而贱不肖子路曰范中行氏尊贤而贱不肖其亡
何也曰范中行氏尊贤而不能用贱不肖而不能去

贤者知其不用而怨之不肖者知其必已贱而雠之
怨雠并作虽欲无亡得乎赵简子使尹铎为晋阳
曰必堕其垒培吾若见之是见寅与吉射也尹铎往
而增之简子如晋阳见垒怒曰必杀铎昭余雠也邮
无正曰吾子嗣位有先主文子之典刑景子之教训
重之以师保加之以父兄子皆疏之以及此难夫尹
铎曰思乐而喜思难而惧委土可以为师保吾何为
不憎若罚之是罚善也罚善以赏恶臣何望矣简子
说曰微子吾几不为人矣以免难之赏赏尹铎初尹
铎与邮无正有怨以其赏如无正曰子免吾死敢不

归禄辞曰吾为主图非为子也怨若怨焉简子田
于蝼史黯以犬待于门曰欲试之兹囿简子曰何为
不告对曰君行臣不从不顺主将适蝼而麓不闻臣
敢烦当日简子乃还简子之右少室周闻牛谈有
力与之戏弗胜致右焉简子许之使周为宰曰知贤
而让可以训矣简子问壮驰兹曰东方之士孰愈
壮驰兹拜而贺简子曰何贺也对曰国家将兴君子
自以为不足其亡也若有余今主任晋国之政而问
及小人又求贤人是以贺也
刘恕曰徳义生于不足骄怠出于满假自贤自伐

以行为足也矜夸陵人以功为足也士则曰道业
充矣而善日䘮农则曰耕耘至矣而田畴荒工则
曰伎巧髙矣而绳墨拙商则曰财用盈矣而资产
匮有生之害莫大于足也老子之言曰知足不辱
知止不殆指名与货货可足也名不可止也君子
进徳而未尝足小人志小而安乎止独善之言不
可以训
简子之中牟宰佛肸畔置鼎于庭曰与我者受邑不
从者烹田基曰义死不避斧钺之诛义穷不受轩冕
之服无义而生不仁而富不如有义而烹褰衣将就

鼎佛肸止之简子屠中牟论有功者以田基为始基
曰一人举而万夫俛首知者不为也赏一人以惭万
夫义者不取也负其母南徙于楚楚王髙其义以为
司马赵简子之臣尹绰郄厥简子曰绰不爱我諌
于显厥爱我諌于隠绰曰厥爱君之丑不爱君之过
绰爱君之过不爱君之丑不质君于众恐君之不变
化也孔子曰君子哉尹绰面諌不面誉可谓至忠矣
夏晋赵鞅伐卫齐景公四望而叹曰先君桓公
车八百乗而伯诸侯今我长毂千乗而功不及得无
管仲乎章曰水广则鱼大君明则臣忠昔有桓公

故有管仲今桓公若在车下之人尽为管仲矣景公
大惭景公饮大夫酒公射出质堂上唱善若出一
口公作色太息谓章曰自吾失晏子未尝闻过今
射出质而众乃唱善章曰君好之臣服之君嗜之
臣食之夫尺蠖食黄则身黄食苍则身苍君其犹有
谄人之言乎海人入鱼公以五十乗赐章章曰晏子
辞赏以正君故过失不掩今受鱼是反晏子之义而
顺谄谀以干利也固辞不受子贡问于孔子曰三
君问政夫子应之不同然则政有异乎孔子曰齐景
公奢乎台榭淫于苑囿一旦而赐人百乗之家者三

故告之曰政在节用叶都大而国小民有离心故告
叶公曰附近而来逺鲁公有臣三人内比周以惑其
君外鄣距宾客以蔽其明故告之曰政在谕臣察此
三者可同哉齐景公宠芮姬生子荼荼少母贱无行
诸大夫言愿择诸子长贤者为太子景公老恶言嗣
事爱茶母欲立之惮发之口公病命国夏髙张立荼
为太子逐羣公子于莱秋公薨荼立冬十月羣公子
奔鲁
三十一年春晋伐鲜虞吴伐陈楚救陈夏六月
戊辰齐陈僖子乞及鲍牧逐国夏髙张陈乞武子强

启子也初楚昭王之理石渚公正好义廷有杀人
者渚追之乃其父也纵之而反于廷曰杀人者臣之
父也臣罪当死王曰追而不及庸有罪乎渚曰以父
立政非孝子也废法纵罪非忠臣也王赦其罪上惠
也伏诛而死臣职也不受令而自刎昭王尝出游
留夫人姜氏于渐台之上王闻江水大至使使者迎
夫人夫人曰王召宫人必以符使者忘持符来妾不
敢从妾闻贞女不犯约勇者不畏死守节而已不敢
弃约越义而求生大水至而死号曰贞姜先是楚
有云如众赤鸟夹日以飞三日秋七月楚昭王在城

父将救陈召诸公子大夫曰孤不佞再辱楚师今得
以天寿终孤之幸也命其弟公子申及结为王皆让
不可又命次弟公子闾五让乃许之将战王有疾庚
寅攻大冥薨于城父公子闾曰王病甚而舍其子臣
所以许王广王意也今王卒臣敢忘乎乃与子西子
期谋伏师闭涂迎越女之子章立之而后还是为惠
王八月齐陈乞使人之鲁召景公子阳生夜至于
齐冬十月丁卯立之是为悼公使朱毛迁其君荼于
骀杀诸野幕之下谓之安孺子
三十二年春宋侵郑晋侵卫秋鲁伐邾入之执

邾隠公以归宋围曹冬郑救曹侵宋
三十三年春宋灭曹执曹伯阳以归杀之三月吴
伐鲁夏五月齐伐鲁取讙及阐六月鲁归邾隠
公公无道吴讨之囚诸楼台使诸大夫奉太子革为
政秋鲁及齐平九月齐闾丘明如鲁莅盟子服景
伯戒宰人曰陷而入于恭闵马父笑景伯问之对曰
笑吾子之大也先圣王之传恭犹不敢专称曰自古
在昔先民今吾子之教官僚曰陷而后恭满之甚也
十二月齐归鲁讙及阐杞僖公薨子愍公维立
是岁晋有豕人言

