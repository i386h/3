<!-- { "loadSidebar": true } -->
六年春三月癸酉鲁大雨霖庚辰大雨雪夏郑伐
宋冬北戎侵郑十一月甲寅郑败戎是岁秦宁
公徙居郿之平阳伐荡社
七年夏五月齐鲁郑伐宋六月壬戍鲁败宋于菅郑

伯入郜及防皆归于鲁秋七月宋卫入郑蔡人从
之伐戴八月壬戍郑围戴戴国也九月戊寅郑入
宋冬齐郑入郕是岁秦与亳战亳王奔戎遂灭
荡社或云西夷国也
八年秋七月齐郑鲁伐许壬午入许许庄公奔卫郑
庄公奉许庄公之弟许叔居许东偏许姜姓与齐同
祖武王封文叔于许以奉太岳之祀文叔之后曰徳
男曰伯封曰孝男曰靖男曰康男曰武公曰文公兴
父曰庄公茀庄公之后桓公郑疑即许叔也息伐
郑败还息姬姓冬十月郑以虢师伐宋壬戌败宋

鲁公子翚谄谓隠公曰百姓便君君其遂立吾靖
为君杀允君以我为相隠公不许翚惧允闻而诛之
反谮公于允曰公欲去子子其图之请为子杀公允
许诺十一月公祭钟巫馆于寪氏壬辰翚使人杀公
于寪氏而立允是为桓公
九年秋鲁大水是岁燕缪侯薨子宣侯立
十年春宋华父督弑殇公召穆公子冯于郑而立之
是为庄公秋九月鲁入
十一年春晋曲沃伯称伐翼韩万御戎获晋哀侯及
栾共叔晋人立哀侯子是为小子侯曲沃伯止栾共

叔曰茍无死吾以子见天子令子为上卿制晋国之
政辞曰民非父不生非君食不长非师教不知故壹
事之唯其所在则致死焉从君而贰君焉用之遂斗
而死初武王子封于韩宣王时为侯伯平王时为晋
所灭韩万曲沃桓叔之子食邑于韩以韩为氏万孙
曰简是为定伯简生武子子舆或云万生求伯求伯
生子舆栾共叔栾宾子也冬芮伯万之母芮姜逐
芮伯出居于魏芮魏皆姬姓魏者舜禹所都之地南
枕河曲北渉汾水与秦晋邻国日见侵削平桓之世
魏之变风始作后为晋献公所灭

十二年秋秦侵芮败还冬王师春师围魏取芮伯
而东之是岁曲沃伯称弑晋哀侯
十三年春正月陈桓公薨弟佗杀太子免而自立
秋王以诸侯代郑王卒大败郑射王中肩鲁大雩
是岁戎逆芮伯于郏
刘恕曰西周昭王始衰穆王盘游无度共懿孝夷
陵迟至厉王而大壤宣王修振纲纪天下翕然宗
周幽王无道平王东迁晋郑夹辅诸侯宾从自桓
王伐郑师败王伤天子威令下同列国吴楚越本
南裔小国迭为盟主而东周之王无中主之才歴

二十世至赧王卒不振而亡灭诗云不吊昊天乱
靡有定式月斯生俾民不寕言天下之乱月益甚
也
十四年春楚武王侵随随曰我无罪楚曰我蛮夷也
今诸侯皆叛相侵或相杀我有敝甲欲以观中国之
政请王室尊吾号随人请周尊楚周不从随姬姓
夏北戎伐齐郑救齐六月败戎是岁蔡人杀陈侯
佗桓公子跃蔡出也蔡人立跃是为厉公
十五年冬曲沃伯称诱杀晋小子侯
十六年夏楚伐随败之随侯逸秋楚熊通怒曰吾先

鬻熊文王师也成王举我先公居楚蛮夷皆率服而
王不加位我自尊耳乃自立为武王与随人盟而去
楚始开濮地而有之冬王命虢仲伐曲沃立晋哀
侯弟缗为晋侯是岁杞武公薨子靖公立秦宁
公立伐荡氏取之公薨庻长弗忌威垒三父废太子
而立公少子为君年五岁是为出子出子母鲁姬与
太子异母
十七年夏楚及巴伐邓败之巴姬姓邓曼姓秋虢
仲芮伯梁伯荀侯贾伯伐曲沃梁嬴姓荀贾皆姬姓
十八年春曹桓公薨太子庄公射姑立虢大夫詹

父以王师伐虢夏虢公出奔虞秋春纳芮伯万于
芮虞公弟虞叔伐虞虞公出奔共池冬齐卫郑
伐鲁
十九年春郧人将与随绞州蓼伐楚楚败郧于蒲骚
郧绞州蓼皆近楚小国州姜姓蓼皋陶之后偃姓
初郑庄公娶邓曼生太子忽又娶宋雍氏女曰雍姞
生突夏庄公薨昭公忽立宋庄公诱执郑卿祭仲使
立突祭仲许之以突归秋九月丁亥昭公奔卫己亥
立突是为厉公初卫宣公为太子伋取于齐女而
美公夺之生寿及朔朔与其母愬伋于公公令伋之

齐使贼先待于隘而杀之寿知之以告伋使去之伋
曰君命也不可以逃寿窃其节而先徃贼杀之伋至
曰君命杀我寿有何罪贼又杀之宣公乃立朔为太
子
二十年冬鲁郑伐宋楚伐绞败之是岁陈厉公
薨子完不得立立公弟林是为庄公卫宣公薨太
子恵公朔立
二十一年春楚伐罗为罗所败罗熊姓郑以纪鲁
及齐宋卫燕战
二十二年秋八月壬申鲁御廪灾冬宋以诸侯伐

郑败之取牛首齐僖公子诸儿纠小白小白母卫女
也公使鲍叔牙傅之鲍叔曰君知臣之不肖臣知弃
矣召忽曰吾观小白必不为后颕上人管仲夷吾曰
不然国人恶糺之母以及糺而怜小白之无母诸儿
长而贱事未可知也是岁僖公薨襄公诸儿立燕
宣侯薨桓侯立徙都临易秦庻长三父等令人贼
杀出子复立寕公故太子是为武公
二十三年春郑厉公患祭仲専欲杀之不克夏厉公
出奔蔡祭仲迎昭公六月乙亥入郑许叔入于许
秋郑厉公因栎人杀檀伯而居栎冬诸侯伐郑



昭公出猎射杀昭公于野祭仲与渠弥不敢入厉公
更立昭公弟公子亹为君无谥号谓之子舋是岁
秦讨庶长三父等弑出子罪夷其族
三年春鲁桓公及夫人文姜如齐齐襄公通其妹文
姜桓公谪之以告夏四月丙子齐飨公公醉齐使公
子彭生抱桓公因折其胁桓公死于车鲁人立太子
同是为庄公齐竖曼曰彭生无尽言而䛕行力成吾
君之祸以构二国之怨其得免乎未几鲁人告于齐
请得彭生以除丑齐人杀彭生齐襄公为公子时
尝与郑子亹㑹鬬相仇秋襄公师于首止㑹诸侯祭

仲请子亹无行子亹曰齐强而突居栎不往即帅诸
侯伐我纳突往何遽必辱我不如往髙渠弥相祭仲
称疾不行子亹至不谢齐襄公襄公怒伏甲杀子亹
轘髙渠弥祭仲逆子亹弟公子婴于陈而立之是为
郑子仪周公黑肩欲弑庄王而立王弟克辛伯告
王王杀周公克奔燕
四年陈庄公薨少弟宣公杵臼立
五年宋庄公薨子闵公㨗立
六年春齐鲁伐卫夏五月桓王秋纪季以酅
入齐纪于是乎始判是岁燕桓侯薨子庄公立

七年春周召随侯数以立楚为王楚武王怒随背已
三月伐随武王薨兵罢子文王熊赀立始都郢纪
侯不能下齐以与纪季夏纪侯大去其国违齐难也
八年冬诸侯伐卫纳恵公
九年夏卫恵公入卫诛左右公子卫君黔牟奔周
冬楚文王伐申还伐邓申姜姓伯爵是岁秦武公
伐邽冀戎初县之
十年夏恒星不见星陨如雨秋鲁无麦苗是岁
秦初县社郑灭小虢
十一年夏鲁及齐围郕郕降于齐齐襄公诛杀不

当淫于妇人数欺大臣政令无常羣弟恐祸及鲍叔
牙奉公子小白奔莒冬十二月齐大夫连称管至父
弑襄公立公季父夷仲年之子公孙无知管夷吾
召忽奉公子紏奔鲁
十二年春齐大夫雍廪杀无知告齐人曰无知弑君
自立臣谨行诛唯大夫更立公子之当立者公子小
白自少好善大夫髙傒及国人阴召小白于莒小白
曰管仲知召忽强武我不得入也鲍叔曰事若不济
老臣死之公子犹免也夏鲁闻无知死亦发兵送公
子紏使管仲别将兵遮莒道射中小白带钩小白佯

死以误管仲已而载温车中驰行管仲使人报鲁鲁
送紏者行益迟六日至齐小白先入髙傒立之是为
桓公发兵拒鲁秋与鲁战于干时鲁兵败走桓公使
鲍叔为宰辞曰臣君之庸臣也幸得从君君竟以立
使不冻馁君之赐也君将治齐髙傒叔牙足矣君若
欲伯王非管夷吾不可其所居之国国必重寛恵柔
良忠信结于百姓制礼义可法于四方决狱折中执
枹鼓于军门士卒贾勇五者臣皆不如夫管子民之
父母也将治其子不可弃其父母公曰夷吾射寡人
中钩而濵于死鲍叔曰君若宥而反之犹是也鲁致

政于夷吾则能弱齐矣不受必将杀之公曰夷吾受
鲁之政乎鲍叔曰夷吾欲定齐国之社稷必不受也
君亟迎之公曰施伯鲁之谋臣也知吾将用之必不
予我鲍子曰君遗鲁书曰子紏兄弟弗忍诛请杀之
召忽管仲雠也请得而甘心醢之不然将围鲁施伯
谓鲁庄公曰此非欲戮之管子天下之才也所在之
国必得志于天下令彼在齐长为鲁国忧矣不如杀
而以其尸授之庄公杀子紏于生窦将杀管仲齐使
者请曰寡君若不生得之以徇于国为羣臣戮是君
与寡君之贼比非敝邑所请也使臣不敢受命庄公

许之使吏鞹其拳胶其目盛之以鸱夷置之车中以
予之召忽谓管仲曰杀君而用吾身是再辱我也子
为生臣忽为死臣生者成名死者成行子其勉之遂
自杀鲍叔迎受管仲及堂阜而税桎梏比至三衅三
浴之齐祓而见桓公公问曰社稷可定乎对曰伯王
可定也公曰吾不敢至于此定社稷而已管仲曰君
免臣于死臣之幸也若禄齐国之政而不死紏也臣
不敢走出至门公反之曰伯可勉乎管仲再拜曰君
承伯臣敢不承命桓公问曰先君襄公不聴国政唯
女是崇田狩毕弋戎士冻馁吾恐社稷之不血食也

为此若何对曰圣王参其国而伍其鄙定民之居成
民之事四民勿使杂处士就闲燕工就官府商就市
井农就田野制国为二十一乡工商之乡六士乡十
五公及国子髙子皆帅五乡参国起案以为三官臣
立三宰工立三族市立三乡泽立三虞山立三衡公
曰吾欲修政以干时管子曰国未安宜修旧法择其
善者而用之滋无财而敬百姓桓公曰国安矣其可
乎管仲曰未可公曰吾士不练吾兵不实请修兵管
子曰内夺民用士劝于勇乱之本也外犯诸侯民多
怨也齐国危矣公不聴令四封之内修兵闗市之征

侈之以勇授禄鲍叔谓管仲曰国弥乱如何管仲曰
国中之政夷吾为焉未有敢犯者既而朝之争禄刎
颈者不絶鲍叔曰母乃害乎管仲曰此皆贪民也诸
侯之为义者莫肯入齐齐之为义者莫肯仕此夷吾
所患也管仲谓公曰与其厚于兵不如厚于人君若
正卒伍修甲兵则大国小国皆有守御之备君若欲
速得志于天下诸侯作内政而寓军令焉分齐国为
三军田猎因以赏罚管子制五家为轨十轨为里四
里为连十连为乡五人为伍轨长帅之五十人为小
戎里有司帅之二百人为卒连长帅之二千人为旅

乡良人帅之五乡一帅故万人为一军卒伍定乎里
而军政成乎郊连其什伍居处同乐死生同忧旤福
共之故夜战则其声相闻昼战则其目相见缓急足
以相死君有此教士三万人以诛无道以屏周室天
下莫之能御乡长进贤使役官官长期而书伐选其
官之贤者而用之公召与之语訾相其质而授之升
以为上卿之佐谓之三选公曰伍鄙若何管子曰相
地而衰征则民不移公曰定民之居若何管子曰制
鄙三十家为邑十邑为卒十卒为乡三乡为县十县
为属五属立五大夫正月之朝五属大夫复事择寡

功者而谪之蔽明蔽贤下比者皆有罪公曰吾欲籍
于台雉树木六畜及籍于人如何管子曰此隐情也
唯官山海为可海王之国谨正盐筴则百倍归于上
人无以避数也铁官之数及其余轻重凖此而行举
臂胜事无不服籍政既成矣以守则固以征则强公
曰吾欲从事于诸侯可乎管子曰邻国未亲也反其
侵地无受其资以安四邻为游士八十人多其资币
使周游于四方择其淫乱者而先征之公曰齐国寡
甲兵管子曰制重罪赎以犀甲一㦸轻罪赎以鞼楯
一㦸小罪谪以金分讼而不胜者出一束箭乃矫箭

为矢铸金为刃甲兵大足公曰吾欲诛大国之不道
