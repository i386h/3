<!-- { "loadSidebar": true } -->
积功未毕饍宰不致饩司里不授馆民将筑台于
夏氏及陈灵公与孔宁仪行父南冠以如夏氏留宾
不见单子归告王曰陈侯不有大咎国必亡道路不
可知田在艹间功成而不收废其教而弃其制蔑其
官而犯其令将何以守国居大国之间其能乆乎
七年秋鲁取根牟东夷国也滕昭公毛薨子文公
绣立晋成公与楚庄王争强㑹诸侯于扈陈灵公

畏楚不㑹晋以诸侯之师伐陈成公薨子扈子景公
孺立冬宋围滕陈灵公行僻而言失泄冶曰陈其
亡乎吾骤谏君君不吾听而愈失威仪夫人君不直
其行不敬其言未有能保王公之号垂显令之名者
也今君縦恣不亡必弑灵公以泄冶为妖言而杀之
楚伐郑晋救郑郑败楚师是岁卫成公薨子穆
公遬立
八年春齐归鲁济西田夏齐惠公薨子顷公无野
立陈灵公淫于夏姬其子征舒弑公六月宋伐
滕诸侯伐郑秋鲁伐邾取绎冬楚伐郑晋救

郑逐楚师诸侯戌郑郑子家卒国人讨幽公之
乱斵子家棺而逐其族改塟幽公谥曰灵是岁刘
康公聘鲁归王问鲁大夫孰贤对曰季孙行父仲孙
蔑俭俭能足用族可以庇其长处鲁乎叔孙侨如公
孙归父侈侈则不恤匮忧必及之人臣而侈国家弗
堪亡之道也
九年春楚伐郑夏楚侵宋冬楚庄王为夏氏乱
陈欲伐之使人视之还报曰其城髙沟深而畜积多
宁国也王曰可伐陈小国而蓄积多必赋敛重而民
怨上城髙沟深则民力殚矣王遂兴兵伐陈谓陈曰

无惊吾诛征舒而已遂入陈杀夏征舒因县陈申叔
时谓庄王曰王以贼弑君征兵诸侯以义伐之已而
利其地何以令于天下庄王曰善乃迎陈灵公太子
午于晋而立之是为成公孔子读史记至楚复陈曰
贤哉庄王轻千乗之国而重一言庄王使士亹傅
太子审辞王曰赖子之善善之也对曰善在太子太
子欲善善人将至若不欲善善则不用王卒使傅之
问于申叔时叔时曰教之春秋世诗礼乐令语故志
训典若是而不从动而不悛悛而不摄摄而不彻则
导之忠信义礼孝事仁文武罚赏而明齐肃以耀之

临若是而不济不可为也庄王之法曰羣臣入朝
至门马蹄践溜者斩其辀而戮其御太子犯令廷理
斩辀戮御太子怒入见王泣曰为我诛廷理王曰立
法从令所以尊敬宗庙前有老主而不踰后有储主
而不属真吾守法之臣也益爵二级令尹子佩请
饮庄王王许之而不往子佩曰臣有罪乎王曰闻子
具于强台南望料山以临方皇左江右淮其乐忘死
吾薄徳之人不可以当此乐恐留而不能反也庄
王以越政乱兵弱欲伐之杜子曰臣患知之如目也
能见百步之外而不自见其睫庄蹻为盗于境内而

吏不能禁此政乱也王兵败于秦晋丧地数百里此
兵弱也王之弱乱非越之下此知之如目也王乃止
初庄王欲伐晋使豚尹观焉反曰其忧在上其乐
在下贤臣沈驹在焉不可伐也明年又使观之反曰
可矣沈驹已死谄谀多在君之庐其君好乐而无礼
其下危处以怨上上下离心伐之民必先叛庄王从
之
十年春楚庄王围郑三月克之而许之平六月晋救
郑赵朔将下军韩厥为司马楚败晋于邲将军子重
三言而不当庄王归过申侯之邑申侯进饭日中而

王不食申侯请罪王喟然叹曰贤君有师者王中君
有师者伯下君羣臣莫若者亡我下君也羣臣又莫
若吾恐亡也且世不絶圣国不絶贤天下有贤而我
独不得何以食为庄王见天不见妖地不出孽则祷
于山川曰天其忘余与冬楚伐萧宋蔡救萧楚围
萧萧溃遂灭之宋伐陈卫救陈
十一年春齐伐莒夏楚伐宋秋赤狄伐晋
十二年夏晋伐郑秋九月楚围宋将军子重谏曰
君厨肉臭而不食尊酒败而不饮三军之士皆有饥
色欲以胜敌不亦难乎庄王曰请有酒投之士有食

馈之贤是岁曹文公薨子宣公卢立
十三年夏五月宋及楚平六月癸卯晋败赤狄辛
亥灭潞获长狄侨如之弟焚如鄋瞒由是遂亡赤狄
潞氏隗姓秋七月秦伐晋晋败秦师周室既衰
暴君污吏慢其经界繇役横作政令不信上下相诈
鲁宣公初税畆春秋讥焉于是上贪民怨灾害生而
祸乱作冬鲁蝝生
十四年春晋灭赤狄甲氏及留吁铎辰赵庄子问于
狄封人曰吾闻狄雨沙三日雨血三日马生牛牛生
马信乎曰然庄子曰妖足以亡国也对曰雨沙䖟风

所飘也雨血鸷鸟击于上也马生牛牛生马杂牧也
此非狄之妖也庄子曰奚为妖对曰其国数散其君
㓜弱诸卿货大夫比党百官肆断而无告政令不竟
而数变其士巧贪而有怨此其妖也夏成周宣榭
火冬晋使士㑹聘于周王享之肴烝士㑹私于相
礼原公曰吾闻王室之礼无毁折今此何礼也王曰
子弗闻乎禘郊之事则有全烝王公立饫则有房烝
亲戚宴享则有肴烝唯戎狄则有体荐坐诸门外而
使舌人体委与之今叔父使士季修旧徳以奬王室
唯是先王之宴礼以贻女余一人敢设饫禘焉胡有

孑然其効戎狄也士㑹不敢对而退归乃讲聚三代
之典修执秩以为晋法
十五年春晋使郄克聘于齐齐项公使妇人观而笑
之克怒归请伐齐秋八月范武子谓其子燮曰郄
子之怒甚矣不逞于齐必发诸晋不得政何以逞怒
干人之怒必获毒焉余将致政以成其怒无以内易
外也乃老郄克为政范文子莫退于朝武子曰何
莫也对曰有秦客庾辞于朝大夫莫之能对也吾知
三焉武子怒曰大夫非不能让父兄也尔童子而三
掩人于朝亡无日矣击之以杖折委笄是岁蔡文

公薨子景公固立许昭公薨子灵公立
十六年春晋卫伐齐秋邾人戕鄫子于鄫楚庄
王薨子共王审立鲁宣公尝夏滥于泗渊里革断
其罟而弃之曰古者太寒降土蛰发水虞于是乎讲
罛罶取名鱼登川禽而尝之寝庙行诸国助宣气也
鸟兽孕水虫成兽虞于是乎禁罝罗鸟兽成水虫孕
水虞于是乎禁罣䍡蕃庶物也公闻之曰吾过而里
革匡我是良罟也为我得法使有司藏之师存侍曰
藏罟不如寘里革于侧之不㤀也冬宣公薨子成
公肱立

十七年春周刘康公伐茅戎三月癸未败绩于徐吾
氏
十八年春齐伐鲁取龙卫侵齐夏齐败卫鲁卫
乞师于晋以伐齐皆主郄献子晋侯许之于是赵朔
庄子已卒栾书代将下军六月壬申师于靡笲之下
癸酉陈于鞌郄克伤曰余病喙张侯曰三军之心在
此车也其耳目在于旗鼓车无退表鼓无退声军事
集焉吾子忍之不可以言病受命于庙受胀于社甲
胄而効死戎之政也病若未死秪以解志三军从之
齐师大败秋七月齐及晋盟使齐归鲁汶阳田

八月宋文公薨子共公固立九月卫穆公薨子定
公臧立晋师归范文子后入谓武子曰夫师郄子
之师也其事臧若先则恐国人之属耳目于我也郄
献子范文子栾武子见景公曰克也以军命命三军
之士三军之士用命爕也受命于中军以命上军之
士上军之士用命书也受命于上军以命下军之士
下军之士用命冬楚侵卫鲁
十九年春晋帅诸侯伐郑郑败晋于丘舆夏郑伐
许秋晋伐廧咎如讨赤狄之余廧咎如溃冬十
二月甲戌晋作六军韩厥为卿将新中军齐顷公

朝晋郄献子曰寡君使克也不腆弊邑之礼为君之
辱敢归诸下执政以整御人苗棼皇曰郄子勇而不
知礼矜其伐而耻国君其与㡬何齐顷公归而㢮
苑囿薄赋敛不听声乐不食酒肉内爱百姓问疾吊
丧外敬诸侯从㑹与盟卒终其身国家安宁
二十年冬十一月郑师疆许田许人败诸展陂郑伐
许取鉏任冷敦之田晋救许伐郑取汜祭楚救郑
是岁郑襄公薨子悼公费立燕宣公薨昭公立
二十一年夏梁山崩晋景公召伯宗绛人谓伯宗曰
䇿于上帝国三日哭以礼焉从之伯宗朝以喜归

告其妻曰吾言于朝诸大夫皆谓我智似阳子对曰
阳子华而不实主言而无谋难及其身子何喜焉诸
大夫莫子若也然民不能戴其上乆矣难必及子盍
亟索士整庇州犂焉得毕阳及栾弗忌之难诸大夫
害伯宗毕阳送州犂于楚冬十一月己酉王崩子
简王夷立初吴周章卒子熊遂立卒子柯相立卒
子强鸠夷立卒子余桥疑吾立卒子柯卢立卒子周
繇立卒子屈羽立卒子夷吾立卒子禽处立卒子转
立卒子颇髙立卒子句卑立卒子去齐立是岁去齐
卒子寿梦立吴始益大寿梦称王吴之年始可纪

简王
元年春二月鲁立武公之宫为武世室鲁取鄟鄟
附庸也三月晋卫郑伊洛之戎陆浑蛮氏侵宋
夏四月丁丑晋迁都新田亦谓之绛以绛为故绛
六月郑悼公薨弟成公腀立秋鲁侵宋楚伐郑
冬晋救郑晋侵蔡楚救蔡
二年春吴伐郯郯已姓子爵秋楚伐郑诸侯救郑
楚亡大夫申公巫臣在晋使其子狐庸为行人于
吴教之射御导之伐楚吴始大通于上国
三年春晋使鲁归汶阳之田于齐晋侵蔡遂侵楚

晋赵婴通于赵朔之妻晋成公女庄姬其兄赵同
赵括放婴于齐庄姬譛之于景公曰同括将为乱栾
郄为征夏六月讨赵同赵括杀之朔子赵武从其
母庄姬畜于公宫以其田与祁奚韩厥言于景公曰
成季之勲宣孟之忠而无后为善者惧矣乃立武而
反其田焉
刘恕曰史记晋世家景公十七年诛赵同赵括复
令庶子武为后其年及事与左氏略同赵世家云
晋景公三年屠岸贾攻赵赵朔赵同赵括赵婴齐
朔之殳人程婴匿赵氏孤儿武于山中十五年景

公有疾与韩厥谋立赵武攻灭屠岸贾复与赵武
田邑案左成二年晉景公之十一年欒書將下
军则于时朔已死矣据此说杀赵同括后十五年
乃立趙武而外晉語趙文子冠見諸大夫皆不
言赵氏复立惟邮无正谓赵简子曰昔先主文子
少亹于难失赵氏之典刑而去其师保基于其身
以克复其所诸书多言程婴公孙杵臼之事不知
其然乎晉趙世家與春秋内外不相符合其説
近诬
赵武冠见栾武子曰昔吾逮事庄主华则荥矣请务

实乎见中行宣子曰惜也吾老矣见范文子曰贤者
宠至而益戒不足者为宠骄故兴王赏谏臣逸王罚
之见郄驹伯曰壮不若老者多矣见韩献子曰成人
在始与善如艹木之产也各以其物人之有冠犹宫
室之有墙屋也粪除而已又何加焉见智武子曰成
子之文宣子之忠事君必济其可忘乎见苦成叔子
曰抑年少而执官者众吾安容子见温季子曰谁之
不如可以求之见张老而语之张老曰从栾伯之言
可以滋范叔之教可以大韩子之戒可以成智子之
道善矣三郄亡人之言也何称述焉冬晋鲁伐郯

四年楚共王曰孤有徳于郑使人来盟郑成公私与
之盟秋成公朝晋晋曰郑私平于楚执之使栾书
伐郑楚侵陈以救郑冬十一月楚伐莒戊申入渠
丘庚申莒溃楚遂入郓秦及白狄伐晋郑围许
是岁齐顷公薨子灵公环立
五年春卫侵郑三月郑公子如立公子繻为君
夏四月郑人杀繻立成公太子髠顽子如奔许晋
景公有疾五月立太子州蒲为君㑹诸侯伐郑辛
巳晋归郑成公六月丙午晋景公薨州蒲立是为
厉公

七年夏狄侵晋秋晋败狄
八年春三月鲁成公将朝周使叔孙侨如先聘且告
见王孙说与之语说言于王曰叔孙享觐之币薄而
言谄殆请之也若贪陵之人来而盈其愿是不赏善
也且财不给王遂不赐礼如行人成公至仲孙蔑为
介王孙说与之语说让说以语王王厚贿之刘康
公成肃公㑹晋厉公伐秦韩厥将下军夏五月丁
亥晋以诸侯之师败秦于麻隧曹宣公薨秋公
庶子负刍杀太子而自立是为成公
