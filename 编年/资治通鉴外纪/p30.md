<!-- { "loadSidebar": true } -->
然则遂亲之魏之谋臣曰赵葭韩之谋臣曰段䂓皆
能移其君之计君约破赵封二子万家之县各一则
二主之心可不变矣知伯曰破赵而三分其地又封
二子则吾所得者少不可赵与韩魏协谋灭知伯分
其地段规谓韩康子曰分地必取成皋康子曰石溜

之地寡人无所用之段䂓曰一里之厚而动千里之
权者地利也千人之众而破三军者不意也君用臣
言韩必取郑康子从之其后灭郑果繇成皋自是地
大于诸侯知伯之士曰长儿子鱼絶去二年将东之
越道闻知伯见杀谓其御曰还车反吾将死之御曰
絶属无别乎曰仁者无余爱忠臣无余禄吾闻知伯
之死而动吾心余禄之加于我尚存遂反而死赵
㐮子赏有功之臣五人髙赫无功而受上赏五人皆
怒羣臣请曰晋阳之存张孟谈功也㐮子曰吾在忧
约之中惟赫不失臣主之礼佗人虽有功皆有骄侮

之心张孟谈谓㐮子曰主势能制臣无令臣能制主
故贵为列侯者不在相位将军以上不为近大夫今
臣名显而身尊权重而众服臣愿损功名去权势以
离众㐮子怅然曰辅主者名显功大者身尊任国者
权重忠信在已而众服焉子何为然对曰君之所言
成功之美也臣之所谓持国之道也天下之美同臣
王之权均而能美者未之有也君若弗图则臣力不
足乃纳地释事而耕于负亲之丘㐮子使新稚穆
子伐狄胜左人中人遽人来告㐮子方食搏饭有忧
色左右曰一朝而两城下主之色不怡何也㐮子曰

江河之大不过三日飘风雨不终朝日中不须臾
徳不纯而福禄并至谓之幸夫幸非福非徳不当雍
雍不为幸吾是以惧君子曰赵氏其昌乎忧所以为
昌也喜所以为亡也胜非难也持之其难也㐮子
饮酒五日五夜优莫曰君勉之纣饮七日七夜君不
及二日耳㐮子惧曰吾亡乎优莫曰桀纣之亡也遇
汤武今天下尽桀而君纣也焉能相亡然亦殆矣
初田恒成子卒子㐮子盘代为齐相相宣公至是与
三晋通使以其兄弟宗人尽为齐都邑大夫
十七年晋知开奔秦

十八年卫悼公薨子敬公弗立卫君尝问子思曰道
大而难明非吾所能也欲学术何如子思曰体道者
逸而不穷任术者劳而无功古之笃道君子生不足
以喜之利何足以动之死不足以禁之害何足以怨
之故明于死生之分通于利害之变虽以天下易其
胫毛无所槩于志矣是以与圣人居使穷士忘其贫
贱使王公简其富贵君无然也卫君曰善蔡元侯
薨子侯齐立秦城南郑
十九年燕孝公薨成公立
二十年杞出公薨子简公春立

二十一年晋知寡奔秦
二十二年楚灭蔡蔡侯齐亡
二十四年楚灭杞杞小微其事不足称述自越灭
吴不能正江淮北楚东侵广地至泗上遂灭莒自是
上距莒共公四世矣
二十五年秦伐义渠虏其王是时韩魏共灭伊洛阴
戎其遗脱者皆走西踰汧陇自此中国无戎冦唯余
义渠种焉
二十六年日有食之昼晦星见秦厉共公薨子躁
公立

二十八年王崩长子哀王去疾立三月弟叔袭杀哀
王而自立是为思王在位五月少弟嵬攻杀思王而
自立是为考王秦南郑反
考王
元年晋哀公薨子幽公栁立独有綘曲沃余皆入韩
魏赵幽公畏三家反朝之
二年河水赤于晋龙门三日
六年日有食之夏六月秦雨雪是岁晋大风壊
垣
七年燕成公薨愍公立

九年卫敬公薨子昭公纠立三晋强卫如小侯属之
楚惠王薨子简王仲立
十年鲁悼公薨子元公嘉立晋丹沁水出相反击
十一年义渠伐秦至渭南
十二年秦躁公薨弟懐公立
十三年晋无云而雷冬晋桃杏实
十四年晋鲁㑹于楚丘
十五年王崩子威烈王午立卫公子亹弑昭公自
立是为懐公
威烈王

元年秦庶长与大臣围懐公公自杀太子昭子蚤
死大臣立昭子之子是为灵公晋赵㐮子卒兄伯
鲁孙浣立是为献侯治中牟献侯少襄子弟桓子逐
献侯而自立晋韩康子卒子武子立魏桓子卒
孙文侯斯立
二年晋赵桓子卒国人复立献侯郑共公薨子幽
公已立
三年冬十一月晋有火下于北方其声如鼓是岁
晋韩武子伐郑杀幽公郑人立幽公弟骀是为繻公
或云骀幽公子也

四年夏四月晋大雨雪是岁晋幽公夫人秦嬴贼
公于髙寝或云幽公淫夜窃出为盗所杀魏文侯以
兵诛晋乱立幽公子止是为烈公秦作吴阳上畤
祭黄帝下畤祭炎帝
五年晋韩武子都平阳赵献侯城氏
七年魏城少梁楚伐晋南鄙
八年秦攻魏战于少梁越灭郯
九年秦城壍河濒齐伐赵东鄙围平邑
十一年卫敬公孙公子适之子颓弑懐公而自立是
为慎公秦城藉姑秦灵公薨季父昭子之弟悼子

立是为简公
十二年初考王封其弟揭于河南以续周公之官职
是为西周桓公是岁辛子威公立
十三年秦与晋战败于郑下齐伐晋毁黄城围阳
狐初齐田襄子盘卒子庄子白代为相卒子太公和
代为相皆相宣公晋河崩壅龙门至于㡳柱
十四年自十三年十月至春正月大雨雪是岁魏
文侯使其子击围繁龎齐田昐及赵战于平邑获
赵将韩举取平邑是时李悝为文侯作尽地力之
教以为地方百里治田勤谨则畮益三斗不勤损亦

如之为粟百八十万石善平籴者必观岁有上中下
孰小饥则发小孰之所敛中饥则发中孰之所敛大
饥则发大孰之所敛而粜之虽遇饥馑水旱籴不贵
而民不散取有余以补不足也战国贵诈力而贱仁
谊先富有而后礼让悝行之魏国国以富强李悝
为上地守下令曰人有狐疑之讼令射的中者胜不
中者负令下而人皆习射及与秦人战大败之齐
伐鲁葛及安陵
十五年齐取鲁一城赵取平邑城之
十六年日有食之鲁元公薨子穆公显立王命

韩赵伐齐入长城
十七年秦简公初令吏带剑壍洛城重泉魏伐秦
筑临晋晋韩武子卒子景侯䖍立赵献侯卒子
烈侯籍立
十八年秦初租禾魏攻秦至郑筑汾阴合阳鲁
穆公访于子思曰寡人嗣先君之业三年矣欲掩先
君之恶以其善使谈者有术焉愿先生教之子思
曰私情之细不如公义之大故舜禹于其父弗敢私
有之公问可以利民者曰毁不居之室以赐穷民夺
嬖宠之禄以振困匮无令人有悲怨而后世有闻见

也曽申谓子思曰屈已以伸道乎抗志以贫贱乎
子思曰道伸吾所愿也今天下王侯其孰能哉与其
屈已以富贵而制于人不若抗志以贫贱而不愧于
道鲁人公仪僣砥节励行乐道好古恬于荣利不
事诸侯子思与之友鲁君因子思欲以为相曰公仪
子必辅寡人参分鲁国而与之一子思曰此公仪子
所以不至也君若饥渴待贤纳用其谋虽疏食水饮
伋亦愿在下风今徒以髙官厚禄钓饵无信用之意
公仪子之智若鱼鸟可也不然则彼将终身不蹑乎
君之庭且臣不佞又不任为君操竿下钓以伤守节

之士也鲁公仪休者为相奉法循理无所变更百
官自正使食禄者不得与下民争利受大者不得取
小食茹而美㧞其园葵而弃之见其家织布好而疾
出其家妇燔其机云欲令农士工女安所售其货乎
穆公之时公仪子为政子栁子思为臣鲁之削也滋
甚子上杂所习请于子思子思曰先人有训焉学
必繇圣所以致其材也砺必繇砥所以致其刃也故
夫子之教必始于诗书而终于礼乐杂说不与焉又
何请子上名白子思子也年四十七
刘恕曰家语篇后叙孔子子孙及史记孔子世家

皆云伋字子思年六十二孔丛子有子思与孔子
相问荅则孔子时子思已长矣孔子以周敬王四
十一年壬戍卒至鲁穆公三年甲戍当威烈王之
十九年距孔子卒七十三年子思葢九十余矣汉
蓺文志云子思鲁穆公师礼记檀弓云鲁穆公问
子思旧君友服孟轲子思弟子亦言与鲁穆公同
时必不妄则家语世家不当云子思六十二岁而
孔丛子云子思居卫鲁穆公卒去此又三十一年
子思葢百二十余岁矣寿考若是当时莫之称道
固可疑也

辛栎见鲁穆公曰昔太公封于营丘滨海阻山险固
之地故地日广子孙弥隆周公封于鲁无山林溪谷
之险诸侯四面以达故地日削子孙弥杀吾先君周
公不若太公之知也穆公惭不能对以语南宫子南
宫子曰成王之居成周曰余一人有善易得而见也
有不善易得而诛也周公卜居曲阜曰贤则茂昌不
贤则速亡夫贤者岂欲子孙阻山林之险长为无道
哉小人哉栎也魏文侯尝借道于赵攻中山赵不
许赵利曰魏攻中山而不能取则魏罢而赵重魏㧞
中山必不能越赵而守是用兵者魏而得地者赵也

君不如许之彼知君利之必将辍行君不如借之道
而示不得已也文侯轼叚干木之闾曰干木光乎
德寡人光乎势干木富乎义寡人富乎财势不如德
财不如义干木未尝肯以已易寡人吾安敢髙之致
禄百万时徃问之国人喜而诵之曰吾君好正叚干
木之敬吾君好忠段干木之隆秦尝欲攻魏司马庾
谏秦君曰段干木贤者而魏礼之不可加兵秦君然
之干木子夏弟子也文侯见段干木立倦而不敢
息及见翟璜踞堂而与之言璜不能文侯曰段干木
官之则不肯禄之则不受汝禄则千钟官则上卿既

受吾赏又责吾礼母乃难乎师经鼓琴文侯起舞
曰使我言而无违者师经援琴而撞文侯不中文侯
问左右曰撞君者何罪曰当烹提师经下堂一等师
经曰臣一言而死昔尧舜唯恐言而人不违桀纣唯
恐言而人违之臣撞桀纣非撞吾君也文侯曰释之
是寡人之过也
刘恕曰言而人违之善则改焉不善择焉止吾过
而成吾美也言而人不违非畏其势则人所侮玩
也畏势则长其恶侮玩则以儿童犬彘待之面誉
背毁蠢然嗤笑以白为黑以败为成诗云维此良

人弗求弗迪维彼忍心是顾是复好同恶异近佞
逺直则莫能别善恶祸患继之而不悟其愚可胜
道哉
魏西门豹为邺令文侯曰必就子之功而成子之名
豹曰敢问有术乎文侯曰有之乡邑老者敬之贤良
师事之求其好掩人之美人之丑者而参验之夫
幽莠之㓜也似禾骊牛之黄也似虎白骨疑象武夫
类玉此皆似之而非也文侯问李克吴所以亡对
曰数战数胜文侯曰国之福也曷为而亡克曰数战
则民罢数胜则主骄以骄主治罢民所以亡也骄则

恣恣则极物罢则怨怨则虑上下俱极吴之亡犹晩
也李克谓文侯曰贵者贱恶之富者贫恶之知者
愚恶之文侯曰三者勿恶可乎李克曰贵而下贱则
众弗恶也富能分贫则穷士弗恶也知而教愚则童
䝉弗恶也文侯曰寡人虽不敏请守斯语田子方
见老马于道其御曰公家之畜罢而不用出而鬻之
子方曰少尽其力老弃其身仁者不为也以束帛赎
之子方子夏弟子也文侯与田子方语有两童子
青白衣侍于君前子方曰君之宠子乎文侯曰非也
其父死于战此其㓜孤也子方曰臣以君之贼心为

足今又滋甚君宠此子也又以谁之父杀之乎文侯
愍然曰寡人受令矣自是兵革罕用文侯出游见
路人反裘而负刍文侯问之对曰臣爱其毛文侯曰
若不知其里尽而毛无所恃邪明年东封上计其入
三倍有司请赏其吏解扁文侯曰此无异反裘而负
刍者吾地不加广民不加众而钱布三倍何也解扁
曰以冬伐木春浮河而鬻之文侯曰民春耕暑耘以
秋收敛惟冬无事乃伐林而积之负轭而浮之河是
民不得休息也民已弊矣虽入三倍将焉用之韩
伐郑取雍丘齐伐鲁取郕郑城京楚简王薨

子声王当立
