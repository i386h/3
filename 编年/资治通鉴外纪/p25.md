<!-- { "loadSidebar": true } -->
公柳立杞悼公薨子隠公乞立七月其弟过弑隠
公自立是为僖公曺声公弟露弑隠公而自立是
为靖公

十五年春王人杀子朝于楚夏越闻吴王在楚国
空入吴吴王使别兵击越六月申包胥以秦师救
楚再败吴师秋七月楚子期子蒲灭唐吴夫槩
见越秦交败吴吴王留楚不去九月亡归自立为吴
王吴败楚于雍澨秦楚皆败吴师又大败吴于公壻
之溪阖庐乃归攻夫槩败之夫槩奔楚冬十月楚昭
王还入郢封夫槩于堂溪为堂溪氏昭王之出奔
也见蓝尹亹载其孥王曰载予对曰自先王莫坠其
国当君而亡之君之过也遂去王归又求见王欲执
之曰臣避于成臼以儆君也庶悛而更乎今之敢见

观君之徳也曰庶忆惧而鉴前恶乎君有国而不爱
臣何有于死子西使复其位以无忘前败王乃见之
昭王归赏始于申包胥包胥曰辅君安国非为身
也救急除害非为名也功成受赏是卖勇也君既定
矣又何求焉遂逃赏终身不见赏及郧公之弟懐子
西曰君有二臣或可赏也或可戮也君王均之羣臣
惧矣王曰或礼于君或礼于父均之可也晋围鲜
虞是岁燕平公薨简公立或云恵公日陨于地
有麈入丰
十六年春郑灭许执许男斯二月鲁侵郑取匡

夏四月己丑吴败楚舟师又败楚陵师于繁楚
迁郢于鄀周儋翩率王子朝之徒因郑人将以作
乱于周郑伐周六月晋戍周冬十二月敬王辟乱处
于姑莸
十七年春二月齐归鲁郓阳闗阳虎居之以为政
夏四月齐伐鲁冬十一月戊午单子刘子逆王晋
籍秦送王入于王城
十八年春正月鲁侵齐二月己丑单子伐榖城刘
子伐仪栗辛夘单子伐简城刘子伐盂以定王室
鲁侵齐夏齐伐鲁晋救鲁晋赵鞅使涉佗成何与

卫灵公盟于鄟泽将歃涉佗成何捘灵公之手而撙
之灵公怒王孙商曰不如与百姓同恶之请令于国
有姑姉妹者家一人质于晋百姓必怒君因反之公
曰善令三日而征之五日而令毕国人巷哭乃出西
门闭东门而叛晋秋晋侵郑卫九月鲁侵卫鲁
阳虎欲去三桓冬十月季孟氏败阳虎虎出奔初
吴入楚召陈怀公不往是岁复召怀公至则怒其前
不往留之未几怀公卒于吴子愍公越立曹靖公
薨子阳立
十九年夏六月阳虎自鲁阳闗出奔齐遂自宋奔晋

赵鞅受赂厚遇之虎谓鞅曰堂上之人朝廷之吏边
境之士臣所树主者过半今堂上之人却臣于君朝
廷之吏危臣于法边境之士劫臣于兵鞅曰惟贤者
能报徳不肖者不能也夫树桃李者夏得其休息秋
得其食焉树蒺藜者夏不得休息秋得其刺焉子之
所树者蒺藜非桃李也阳虎常言曰主贤明则悉
心以事之不肖则饰奸而试之简子相之左右曰虎
善窃人国政简子曰虎务取之我务守之遂执术而
御虎虎不敢为非简子几至于伯秋齐伐晋是
岁郑献公薨子声公胜立晋六卿强侵夺郑郑遂弱

秦哀公薨太子早死谥夷公夷公子惠公立
二十年初孔子仕鲁为中都宰制为养生送死之节
行之一年四方诸侯则焉定公曰学子法以治鲁何
如孔子曰天下可矣二年为司空别五土之性物各
得所生之宜由司空为大司冦夏齐景公鲁定公㑹
于夹谷孔子摄相事齐人归鲁郓讙阴之田鲁有
父子讼者孔子同狴执之三月不别其父请止孔子
赦之季桓子不说孔子喟然叹曰乱其教繁其刑使
民迷惑而陷焉初桓子穿井獲如土其中有羊焉
问之仲尼曰吾穿井而获狗何也对曰以丘之所闻

羊也木石之怪曰䕫蝄蜽水之怪曰龙罔象土之怪
曰羵羊桓子尝以粟千锺饩孔子孔子受之而不辞
既而以颁门人之无者子贡曰无乃非季孙之意乎
孔子曰夫受人之财不以成富与季孙之惠于一人
岂若惠数百人哉晋赵鞅围卫讨卫之叛曰由涉
佗成何涉佗而斩之成何走燕子贡曰王孙商憎
人而能害之有患而能处之欲用民而能附之可谓
善谋矣是岁齐晏婴卒景公游于蒌闻之行哭而
往以驱车为迟下而趋知不若车之速则又乗比至
于国四下而趋至则伏尸而号曰子大夫日夜责寡

人不遗尺寸寡人犹且淫佚而不收怨罪重积于百
姓今天降祸齐之社稷危矣百姓将谁告哉
刘恕曰世称管晏伯者之佐考其行事则殊别管
仲才髙而主于功晏子博辨而安于徳争扰则功
近于伯衰世则徳不能王景公尚佞而好善优柔
非桓公之俦管晏性差而时异安能同道而较徳
哉
景公游于海上而乐之六月不归令左右先言归者
死不赦颜烛趋进谏曰傥有治国者君安得乐此海
也景公援㦸将砍之颜烛趋进抚衣而待曰桀杀闗

龙逢纣杀比干臣得参此二人君奚不斫公遂归中
道闻国人谋不纳矣
二十二年夏卫伐曹克郊孔子言于鲁定公曰三
家过制请皆损之乃使季氏宰仲由隳三都之城强
公室弱私家政化大行是岁薛襄公薨子比立
二十三年春齐卫伐晋秋七月晋范昭子士吉射
中行文子荀寅攻赵简子鞅鞅奔晋阳冬十一月晋
定公伐范氏中行氏败之奔朝歌韩简子魏襄子以
赵氏为请十二月赵鞅入于绛下邑之役董安于多
赵简子赏之辞固赏之对曰臣之少也进秉笔赞为

名命称于前世立义于诸侯而主弗志臣之壮也耆
其股肱以从司马苛慝不产臣之长也端委韠带以
随宰人民无二心今臣一旦为狂疾而曰必赏女与
余以狂疾赏也不如亡趋而出乃释之简子有两
白骡甚爱之广门之官夜款门曰主君之臣阳城胥
渠有疾医曰不得白骡肝则死董安于愠曰期吾君
骡请即刑焉简子曰杀人而活畜非仁者也召庖人
杀白骡取肝以与胥渠无几简子兴兵攻翟广门之
官左七百人右七百人皆先登而获甲首董安于
为上地守行石邑山中涧深峭百仞如墙问其旁乡

左右曰人尝有入此者乎对曰无有曰婴儿痴聋狂
悖之人尝有入此者乎对曰无有曰牛马犬彘尝有
入此者乎对曰无有董安于喟然太息曰使吾法无
赦犹入涧必死则人莫敢犯也何为不治简子尝
将兵攻卫及战逺立又居犀蔽屏橹之下鼓之而士
不起简子叹曰士之弊一若此乎行人烛过免胄横
戈而进曰亦君不能耳昔献公即位五年兼国十九
用此士也惠公淫色暴慢秦人袭我逊去绛十七里
用此士也文公城濮之战五败荆人围卫取曹定天
子之位用此士也简子乃去犀蔽屏橹而立矢石之

所及一鼓而士毕乗之简子曰吾得革车千乗不如
闻烛过之一言简子猎于晋山之阳抚辔而叹曰
吾有食榖之马数千多力之士数百欲以猎兽吾恐
邻国贪养贤以猎吾也是岁薛弑其君比惠公夷
立越允常薨子句践立始称王
二十四年春二月楚灭顿夏吴王阖庐闻越允常
死乃兴师伐越越王句践迎击之于檇李吴师大败
阖庐伤指军却阖庐病伤死子夫差立秋卫灵公
太子蒯瞶欲杀公夫人南子不克太子奔宋卫灵
公尝凿池宛春谏曰天寒起役恐伤民公曰天寒乎

宛春曰君衣狐裘坐熊席隩隅有灶民衣弊不补履
决不苴君则不寒民诚寒矣公曰善令罢役左右曰
徳归宛春怨归君矣公曰春鲁国之匹夫吾举之民
未有见焉今将令民以此见之且春也有善非寡人
之善与灵公坐重华之台侍御数百随珠照日罗
衣从风仲叔敖谏曰四境内侵诸侯加兵土地日削
百姓乖离内宠太盛桀纣所以亡也公再拜曰寡人
过矣出宫女数百人百姓大说灵公夜闻车声辚辚
至阙而止过阙复有声夫人曰此蘧伯玉也公曰何
以知之夫人曰礼下公门式路马伯玉敬于事上必

不以闇昧废礼公使人视之果伯玉也冬十二月
晋败郑是岁孔子由鲁司冦摄行相事其初鲁人
谤诵曰麛裘而韠投之无戾韠之麛裘投之无邮三
月政成化行民诵之曰衮衣章甫实获我所章甫衮
衣惠我无私齐人闻孔子为政惧鲁必伯乃遗鲁定
公女乐文马定公终日游观怠于政事孔子遂行
刘恕曰子产从政一年舆人诵之曰孰杀子产吾
其与之三年又诵之曰子产而死谁其嗣之及作
丘赋国人又谤之孔子为司空司㓂得政已数年
摄行相事民谤诵之三月而后诵之彼一贤一圣

犹得民若此之难也后之为政一日而见善恶者
兴于爱憎之口或出于狡狯之吏因谖诈以惑众
听非至当之论也
初吴子伐越堕㑹稽获大骨吴使使聘鲁执骨问于
仲尼对曰昔禹戮防风氏其骨节专车客曰防风何
守仲尼曰在虞夏商为汪芒氏于周为长狄今为大
人焦侥氏长三尺短之至也长者不过十数之极也
二十五年春二月楚灭胡夏五月壬申鲁定公薨
子哀公将立吴王夫差任伯噽习战射常以报越
为志

二十六年春楚围蔡越王勾践欲先吴未发往伐
之大夫南阳范蠡少伯諌曰君王未盈而溢未盛而
骄不劳而矜其功天时不作而先为人客人事不起
而创为之始逆于天而不和于人王曰吾已断之矣
遂兴师伐吴吴王夫差亦兴师败越于夫椒遂入越
句践以余兵五千人栖于㑹稽之上勾践喟然叹曰
吾终于此乎大夫南郢文种少禽曰汤系夏台文王
囚羑里何遽不为福乎句践执其手而与之谋又召
范蠡曰吾不用子之言以至于此对曰卑辞尊礼玩
好女乐尊之以名如此不已身与之市文种曰吴之

与越唯天所授天若弃吴必许吾成越王命诸稽郢
行成于吴曰勾践申祸无良重得罪于下执事越固
贡献之邑也君王不以鞭棰使之而辱军士㓂令勾
践请盟敢使下臣尽辞唯天王秉利度义焉又使文
种膝行顿首曰君王亡臣勾践使其下臣种不敢彻
声闻于天王私于下执事曰师徒不足以辱君愿以
金玉子女赂君之辱请勾践女女于王大夫女女于
大夫士女女于士寳器毕从吴不许文种来而复往
曰请委管钥从君之师徒唯君左右之夫差告诸大
夫曰孤有大志于齐将许越成伍子胥諌曰吴越仇

雠敌战之国也君必灭之失此利也虽悔无及勾践
闻之欲杀妻子燔寳器触战以死文种止之曰吴太
宰噽贪可诱以利乃饰美女八人纳之于噽曰茍赦
越国之罪又有美于此者将进之噽諌吴王曰古之
伐国服之而已今已服矣又何求焉伍子胥曰越非
实中心好吴又非慑畏吾兵甲之强也大夫种勇而
善谋将还玩吾国于股掌之上以得其志吴王曰大
夫奚隆于越越曽足以为大虞乎乃许之成三月将
盟勾践使诸稽郢辞曰君王舎甲兵之威重于鬼神
以自轻也吴王许之荒成不盟勾践说于国人曰寡

人不知力之不足与大国执雠暴露百姓之骨于中
原寡人之罪也寡人请更勾践置胆于坐坐卧则仰
胆饮食亦尝胆曰女忘㑹稽之耻耶乃苦身焦思折
节下贤食不加肉衣不重采目不视靡曼耳不听钟
鼓葬死者问伤者养生者吊有忧贺有喜送往者迎
来者去民之所恶补民之不足然后卑事夫差勾践
曰蠡为我守于国对曰四封之内百姓之事蠡不如
种四封之外敌国之制立断之事种亦不如蠡王曰
诺令文种守于国与范蠡宦士三百人入官于吴亲
为夫差前马身为臣妻为妾奉四时之祭祀入春秋

之贡职礼甚卑辞甚服秋八月吴侵陈齐卫鲁
鲜虞伐晋取棘蒲楚子西叹于朝蓝尹亹问之子
西曰阖庐能败吾师吾闻其嗣又甚焉对曰阖庐口
不贪嘉味耳不乐逸声目不淫色身不怀安是故得
民以济其志今闻夫差好罢民力以成私好纵过而
翳諌先自败也焉能败人子修徳以待吴吴将毙矣
