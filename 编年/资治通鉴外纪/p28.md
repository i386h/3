<!-- { "loadSidebar": true } -->
卫弱而贫子必徃吾恐子为吴王用之于我也乃逐
之九月宋伐郑取锡遂围嵒冬十二月郑救嵒丙
申围宋师鲁螽越王勾践召范蠡问曰吴稻蟹
不遗种其可乎对曰天应至矣人事未尽也王怒曰
吾与子言人事子应我以天时今天应至矣子应我
以人事何也对曰人事与天地相参乃可成功今祸
新民恐将同其力致其死王其驰骋弋猎无至禽荒

宫中之乐无至酒荒彼上将薄其徳民将尽其力望
而不得食乃可以致天地之殛王姑待之吴王夫
差起师北征阙为深沟通于商鲁之间北属之沂西
属之济将㑹于黄池
三十八年春郑取宋师于嵒吴欲伯中国以尊周
室夏单平公㑹晋定公吴夫差鲁哀公于黄池越
王勾践非其身之所种则不食非其夫人所织则不
衣十年不收于国民有三年之食国之父兄请曰昔
夫差耻吾君请报之勾践辞曰寡人之罪也无庸战
父兄又请曰越四封之内亲吾君犹父母也敢不尽

力乎勾践许之致其众而誓之曰进则思赏退则思
刑者有常赏进不用命退则无耻者有常刑国人皆
劝曰孰是吾君也可无死乎六月丙子越伐吴命范
蠡后庸帅师㳂海泝淮以絶吴路败王子友于姑熊
夷勾践帅中军泝江袭吴入其郛焚姑苏徙其大舟
吴晋争长未成边遽至以越乱告吴王惧天下闻而
秘之合大夫而谋曰越为不道背其齐盟道路修逺
无㑹而归与㑹而先晋孰利王孙洛曰今夕必挑战
以广民心励士以奋其朋势彼将不战而先我吴王
许诺昏乃戒令秣马食士夜中服兵擐甲带甲三万

去晋军一里昧明三军皆哗声动天地晋师大骇令
董褐请事曰大国越録造于弊邑之军垒敢请乱故
吴王亲对之曰孤欲守先君之班爵进则不敢退则
不可㑹日薄矣恐事不集以为诸侯笑孤之事君在
今日不得事君亦在今日董褐还告赵鞅曰吴王之
色类有大忧小则嬖妾嫡子死大则越入吴将毒不
可与战主其许之先然不可徒许也赵鞅许诺乃令
董褐复命曰曩君之言周室既卑诸侯大夫失礼于
天子今君王东海淫名闻于天子君有短桓而自踰
之况蛮荆何有于周室命圭有命固曰吴伯不曰吴

王周无二王君若无卑天子以干其不祥而曰吴公
孤敢不顺从君命吴王许诺乃就幕而㑹吴公先歃
晋侯亚之吴王既㑹越闻愈章恐齐宋之为己害命
王孙洛先与勇获帅徒师以为过宾于宋焚其北郛
夫差使王孙茍告劳于周曰昔楚为不道不共承王
事吾先君阖庐不贯不忍今齐侯壬不鉴于楚夫差
遵汶伐博克有成事敢告于下执事周王答曰周室
逢天之降祸遭民之不祥余心岂忘忧恤今伯父曰
勠力同徳余一人兼受介福吴王欲伐宋太宰嚭曰
可胜而不能居也乃引兵归国国亾太子内空王居

外乆士皆罢敝冬厚币与越平越自度亦未能灭吴
乃与吴平是岁许元公成薨子结立元公悼公孙
也
三十九年春鲁西狩获麟孔子曰吾道不行矣乃因
史记而作春秋约其文辞以绳当世鲁哀公问孔
子曰东益宅不祥信有之乎孔子曰损人益己身之
不祥也弃老取㓜家之不祥也释贤用不肖国之不
祥也老者不教㓜者不学俗之不祥也圣人伏匿天
下之不祥也故不祥有五而东益不与焉孔子闲
居喟然而叹子思再拜请曰意子孙不修将忝祖乎

羡尧舜之道恨不及乎夫子曰孺子安知吾志对曰
伋于进瞻亟闻夫子之教其父析薪其子弗克负荷
是谓不肖伋所以恐而不解也夫子欣然笑曰吾无
忧矣世不废业其克昌乎孔子娶于宋并官氏生子
鲤字伯鱼先孔子卒伋字子思伯鱼子也小邾射
以句绎奔鲁齐田恒与隰斯登灵台观望三面皆
畅独南面以隰子之家树蔽之田恒不言而欲去之
隰子知其意归使人伐树俄复止之其相室曰何变
之速乎隰子曰古者以愚全身今田子将有大事而
我知其㣲祸莫大焉夏四月田恒执简公于舒州

五月庚申朔日有食之莒郊公狂薨六月甲午
齐田恒弑简公立简公弟骜是为平公田恒与国人
盟曰不盟者死及家石佗人曰不盟是杀吾亲也从
人而盟是背吾君也呜呼生于乱世不得正行刼于
暴人不得全义乃进盟以免父母退伏劔而死田恒
使勇士六人刼子渊栖子渊栖曰子以我为知乎臣
弑君而从之非知也以我为仁乎见利而背君非仁
也以我为勇乎刼我以兵惧而与子非勇也使我无
此三者何补于子有此三者终不从子乃舍之恒相
平公惧诸侯以弑君诛已乃尽归鲁卫侵地西约晋

四卿南通吴越修功行赏以亲百姓恒言于平公曰
徳施人之所欲君其行之刑罚人之所恶臣请行之
数年齐国之政皆归恒恒尽诛大臣不附已及公族
之强者割安平以东至琅邪自为封邑地大于齐选
女子七尺以上百余人为后宫宾客舍人出入者不
禁生七十余男秋晋伐卫冬有孛星鲁饥
是岁晋城顿丘
四十年夏五月郑伐宋秋八月鲁大雩晋伐卫
冬晋伐郑卫蒯瞶自戚入于卫孔悝立之是为
庄公出公奔鲁

四十一年夏四月孔子卒年七十四
刘恕曰包牺以来圣王兴利知者创物生民日用
资而仰之然其祠冡苖裔自天子至于庶人莫不
宗奉厯千余年未有如孔子之盛者岂非君臣父
子仁义礼乐之教虽蛮貊之不可斯须舍乎刘
向曰周室衰礼义废孔子以三代之道教导于后
世继嗣至今不絶者有隠行也
鲁季康子问子贡曰昔子产死郑人舍珠佩琴瑟不
御牧童不歌巷哭三日孔子死鲁人不能如是何也
对曰子产之于夫子如浸水之与天雨浸水所及则

生不及则死故人爱之天雨降物无不生物岂有谢
于天乎初楚子西闻平王太子建之子胜在吴使
人召之曰吾闻胜直而刚欲寘之境叶公子髙曰胜
华而不实狷而不絜若果用之害可待也不从使为
白公子髙以疾闲居于蔡胜请伐郑子西未从佗日
又请许之晋伐郑楚救之胜怒曰雠不逺矣屈建谓
石乞曰白公将为乱石乞曰胜卑身下士不敢骄贤
其家无筦钥之信闗楗之固大斗斛以出轻斤两以
内建曰此乃所以反也白公罢朝而立倒杖而策锐
贯颐血流至地而弗知郑人闻之曰颐之忘何不忘

哉白公欲得易甲陈士勒兵示之曰与我无患不富
贵易甲笑曰不义得天下吾不取也威吾以兵吾不
从也子行子之威吾亦明吾义拱而待兵颜色不变
秋七月胜作乱杀子西子期刼惠王㧞剑而属之屈
庐曰子与我乎庐曰知命之士见利不动临死不恐
为人臣者时生则生时死则死其可刼乎白公乃内
其剑白公欲立王子闾为王不从胜曰楚国之重天
下无有天以与子子何不受闾曰辞天下者非轻其
利以明其徳也不为诸侯者非恶其位以絜其行也
见国而忘主不仁也刼白刄而失义不勇也白公强

之不可遂杀之白公得楚国不能以府库分人石乞
曰不义得之又不能施患必至矣不若焚之无令人
害我白公弗聴初申鸣以养父孝闻于楚国惠王欲
以为相鸣不受其父问之对曰不可舍父之孝子为
王之忠臣父曰汝有禄于国立义于庭汝乐吾无忧
矣吾欲汝之相也鸣曰诺入朝王受之相居三年遇
白公之乱鸣将徃死之其父曰弃父可乎鸣曰仕者
身归于君禄归于亲去子事君得无死其难乎叶公
闻乱曰吾怨子西弃吾言而徳其治楚国乃帅方城
之外以入发太府之货以子众出髙库之兵以赋民

因而攻之申鸣以兵围白公公谓石乞曰鸣天下之
勇士也乞曰鸣天下之孝子也往刼其父以兵鸣闻
之必来白公曰善取其父持之以兵告鸣曰子不与
吾父将死矣鸣流涕应之曰食其食者死其事吾已
不为父之孝子乃君之忠臣也援桴鼓之遂与叶公
杀白公而定王室塟二子之族惠王复位申鸣之父
亦死王赏鸣金百斤鸣曰食禄避难非忠臣也定国
杀父非孝子也名不可两立行不可两全遂自杀
楚惠王尝以梁与鲁阳文子文子辞曰梁险而在境
惧子孙之有贰者王曰仁人不忘子孙施及楚国敢

不从子与之鲁阳越大夫种谓勾践曰吴王罢师
不戒以忘我我不可怠今吴民既罢大荒荐饥天占
既兆人事又见王夺之利无使夫悛越王乃大戒师
将伐吴楚申包胥使于越勾践问曰吾欲与吴徼天
之衷车马兵甲卒伍既具请问战奚以而可包胥曰
战不智则不知民之极无以铨度天下之众寡不仁
则不能与三军共饥劳之殃不勇则不能断疑以发
大计勾践召五大夫而问之命有司大令于国王命
夫人曰内政无出外政无入命大夫曰食土不均土
地不修内有辱于国是子也军士不死外有辱是我

也夫人去笄夫人与大夫皆侧席而坐不扫王问范
蠡曰岁晚矣子将奈何对曰从时者犹救火追亡人
也蹶而趋之唯恐弗及王曰诺
四十二年春三月越伐吴勾践之坛列鼓而行之至
军三日徙舍至于御儿三斩有罪以狥命有司大狥
于军曰有父母耆老而无昆弟者兄弟四五人皆在
此者有瞀之疾者皆以告王亲命之归后若有事
吾与子图之又狥曰筯力不足以胜甲兵志行不足
以聴命者归莫告明日迁军斩有罪者人有致死之
心有司大狥于军曰归而不归处而不处进而不进

退而不退左不在左右不在右身斩妻子鬻至于五
湖吴人挑战王欲许之范蠡曰彼来从我固守勿与
若将与之必因天地之灾尽其阳节盈吾阴节而夺
之利今其来也刚强而力疾王姑待之吴军于江北
越军于江南中分为左右军私卒君子六千人为中
军明日将舟战于江及昏令左右军衔枚泝江五里
夜中命涉江鸣鼓水中以须吴亦中分其师越王中
军潜涉不鼓不噪袭攻之吴师大北越之左军右军
涉而从之又大败之于没夏六月晋围卫齐陈救
卫楚师取陈麦陈败遂围之秋七月己卯楚灭陈

杀愍公冬十月晋伐卫入其郛卫人出庄公而与
晋平晋立襄公之孙般师而还十一月庄公自鄄入
般师出辛巳石圃攻公公入于戎州已氏已氏杀庄
公卫人复立般师十二月齐伐卫卫人立灵公子起
而请平齐执般师以归
四十三年春巴伐楚围鄾三月楚败巴师夏卫石
圃逐其君起起奔齐出公自齐复归初晋有孕妇
七岁不生西山女子化为丈夫是岁王崩子元
王仁立秦悼公薨子厉共公立

初编,史部,资治通鉴外纪,卷第十

资治通鉴外纪卷第十
宋京兆万年刘恕编集
周纪八赤奋若凡七十三年起旃䝉赤奋若尽强圉
元王
元年春越侵楚夏楚追越师至㝠不及乃还秋楚
伐东夷
二年冬十一月越围吴是岁晋知伯伐郑取九邑
晋定公薨子出公错立晋赵简子尝与栾激游
曰吾好声色而激致之吾好宫室台榭而激为之吾
好良马善御而激求之吾好士六年矣而激未尝进

一人是进吾过而黜吾善也将沈激于河或谓简
子曰君何不更乎简子曰诺左右曰君未有过何更
简子曰吾将求之以来諌者却之必止我过矣简
子聞楊實之賢問於成曰不知也簡子曰子與
之友何不知也曰實年十五亷而不匿年二十善
义且仁三十勇毅果决四十绥懐乡里逺人亲附不
见于今十年为人数变是以不知也杨因见简子
曰臣居乡三逐事君五去闻君好士故来见简子絶
食而迎之左右諌曰居乡三逐不容于众也事君五
去不忠于君也简子曰美女丑妇之仇也盛德之士

乱世所疏也正直之行邪枉所憎也授以为相而国
大治赵简子病召太子母恤而告之曰我死已塟
