<!-- { "loadSidebar": true } -->
　　初，三桂之报贼书，以愿见东宫也；贼计以定王往。三桂檄自成曰：『必得太子而后止兵』。致书绝其父曰：『儿以父荫，熟闻义训，得待罪戎行；日夜励志，冀得一当以酬圣眷。属边警方急，宁远巨镇为国门户，沦陷几尽；儿方力图恢复。以为李贼猖獗，不久即当扑灭；恐往返道路，坐失事机。不意我国无人，望风而靡。吾父督理御营，势非小弱；巍巍百雉，何至一、二日内便已失坠！使儿卷甲赴阙，事已后期，可悲可恨！侧闻圣主宴驾、臣民僇辱，不胜眦裂。犹意吾父素负忠义，大势虽去，犹当奋椎一击，誓不俱生。不则刎颈阙下，以殉国难；使儿缟素号恸，仗甲复仇。不济则以死继之，岂非忠孝媲美乎？何乃隐忍偷生，甘心非义；既无孝宽御寇之才，复愧平原骂贼之勇。夫元直荏苒，为母罪人；王陵、赵苞二公，并着英烈。我父嚄唶宿将、矫矫王臣，反愧巾帼女子。父既不能为忠臣，儿亦安能为孝子乎？儿与父诀，请自今日；父不早图，贼虽置父鼎俎之旁以诱三桂，不顾也』。又移檄远近，略云：『闯贼李自成以么么小丑，荡秽神京；日色无光，妖氛吐焰。豺狼突于城阙，犬豕据于朝廷；弒我帝后、刑我搢绅、戮我士民、掠我财物。二祖列宗之怨恫，天寿凄风；元勋懿戚之诛锄，鬼门泣日。周命未改，汉德可思。诚志所孚，顺能克逆；义兵所向，一以当千。试看赤县之归心，仍是朱家之正统』！自成闻之大惊，谋之刘宗敏、李牟。诸伪将耽乐已久，殊无斗志。自成乃杀陈演、魏藻德、朱纯臣等六十余人于东华门外，下令亲征，挟皇子、吴襄自随。刘宗敏、李过皆从，而命李牟、牛金星居守。

　　辛未（十四日），西长安街有私示『立东宫为帝，改元义兴』云云，莫识所从来。降臣何瑞征以壬申望日参牛金星，金星谕以讹言四起，各自谨惧，少出门。由是降官皆生悔心，有为僧道、乞丐而遁者；或伪死盖棺，窍其下而出城焉。

　　壬申（十五日），明路振飞、王燮诛降贼臣吕弼周。

　　弼周者，原任河南驿传道，燮座师也。携伪参将王富赴伪防御使之任，游击骆举佯迎之，中途执以解燮。叱使跪，弼周骂曰：『人也？不认』！燮曰：『乱臣贼子，我认得谁』！叱左右截其耳。细鞫其事贼及圣上、东宫所在，弼周不答。解至军门，振飞举觞劳骆举，簪花旁立。缚弼周、富于柱，集善射者立二十步外，人发一矢；射者尽，乃剐之。众情大悦。时伪制将军董学礼袭据宿迁；振飞命盐城守备王某击破之。又擒伪官胡来贺、宋自诚、李魁春沈于河，斩叛将赵洪顺等，威震河上。

　　徐曰：闻之顾炎武曰：『二臣此举，深得诛讨之义矣』！

　　癸酉（十六日），我大清师次西拉塔拉。

　　摄政王报三桂书曰：『向欲与明修好，屡行致书；今则不复出此，惟有底定国家，与民休息而已。夫伯思报主恩，不共流贼戴天，真忠臣之义也。伯虽向与我为敌，今勿因前故怀疑。昔管仲射桓中钩，后称仲父；伯若率众来归，必封以故土，晋爵藩王：国仇可报、身家可保，世享富贵如山河之永也』。是日，贼前锋至永平，三桂与之十三战，胜负相当焉。

　　吴三桂与闯贼战于一片石。

　　甲戌（十七日），自成大队至永平。三桂兵少，结虚营于关外，使民诡为军士，执旗鼓守之。自成薄外营，营中老弱尽死；长驱城下，围之数匝。山海城者，关内镇城也；东二里许有罗城外拒。自成虑三桂东遁，出奇兵二万骑，从山海城西一片石口北出而东，突外城，薄关门；三桂不能遁。摄政王度势已迫，乃尽发骑兵而西；将至外城，则见火炮东向击，疑不敢进，驻营欢喜岭。三桂遣使者相望于道，凡八往返，全军始至，合十四万骑。三桂见大清兵至，则从炮击隙道突围，驰入壁中。见摄政王，薙发称臣，以白马、乌牛祭天地，歃血为誓。摄政王命三桂为前锋，英王阿济格、豫王多铎各将万骑由东西水关分道入，自统大兵为后队，败贼前锋唐通数百骑于一片石（考曰：「野史」：『自成使唐通复招三桂，三桂佯喜，诳通出关，与大清兵合战』。当即此时事）。三桂入关，髡其民；不及薙发者，裂白布缠身为识。摄政王以贼不可轻敌，又虑三桂不可信，乃命三桂开关尝贼，大战于一片石，日暮方罢。

　　己卯（二十二日）（考曰：「燕都日记」、「请兵始末」俱云：『十九日丙子，吴三桂与贼战于一片石。二十日丁丑，英、豫二王助三桂破自成。二十一日戊寅，自成使人议和』。而「明史」「东华录」「逆臣传」则云：『二十一日，吴三桂与自成战。二十二日己卯，我兵助三桂破贼』。今从之），我大清兵大破闯贼于山海关，闯贼走永平。

　　是日，自成兵二十万自北山横亘至海，我两军对贼而阵。三桂军其右、我军其左，尚不及贼阵之半。三桂悉锐卒搏战，其侄国贵跃马陷阵，士卒无不一以当百。自卯历辰，杀贼数千人。贼张两翼围三桂数重，冲荡数十合，呼声震海峤。及午，大风扬沙，兵贼不辨；我军大呼者三，风止。英、豫二王率铁骑二万，白标为号，从三桂阵右冲贼中坚，如风发潮涌，所向摧陷。自成方挟明皇子登高冈观战，有僧进曰：『此必东兵也，宜急避之』！俄尘开，见甲而辫发者，阵遂动。自成麾盖先走，贼众望之遂土崩，逐北四十里，僵尸遍野，沟水尽赤。刘宗敏最骁悍，亦负重伤归；自成走永平。

　　闯贼杀吴三桂之父襄及其家属（考曰：自成杀吴襄事，诸说不一。谓自成初出兵时杀者，「北略」云：『初九日，自成得吴三桂绝父书，即尽戮吴襄家口三十余人，下令亲征』。谓自成兵败即杀者，「传信录」云：『闯杀襄，悬首于纛，自乘千里马逃归京师，杀三桂母及眷属』。谓自成兵败还京师后始杀者，「请兵始末」后附记「野史」云：『自成得三桂绝父书，复使唐通往。三桂徉喜曰：「家君见在羁囚，恐旦夕不保，桂方悔恨；但东国之兵已入内地，惟一战败之，庶可卷甲趋朝耳」。通大喜，出关合战，大败退走；吴营。忽炮发，吴兵杀出，内外受敌，通遁走。三桂遍张沿途告示，又有顺治元年四月二十六日榜文一道。自成闻之，遂杀吴襄全家』。「四王合传」云：『自成驰入京师，挟吴襄上城以招三桂，三桂射杀左右挟者。自成遂斩襄，悬其首于城；并家口三十余人尽杀之』。「烈皇小识」亦云：『自成奔还京师，四月二十四日也。三桂同清兵压城而军，自成遂杀襄并其家口』。鼒按：自成东出时犹遣唐通议和，则无出兵时即杀襄之理；兵败即杀襄，亦无遣王则尧等奉太子议和之理：则杀襄断在走永平后也。「明史」谓：『三桂先驱至永平，自成杀吴襄，奔还京师』。「纲目三篇」、「永明王纪略补」并同。今从之。阙疑，故不日也）。

　　英、豫二王令三桂急追贼，贼将唐通出战，为三桂参将冯有威所败（考曰：「四王合传」云：『为冯有威所杀』；误也。按「绥寇纪略」云：『乙酉二月，自成之败也，李锦在榆林，唐通从黄甫川过河；以自成遇其家之酷也，故别为一军，以抄其后。锦与通斗，殊有胜负』。详绎文义，自成败后，通又降于我军，自成虐其家；故云云也。「请兵始末」又云：『四月初四日，三桂破山海关，唐通迎降』；亦误也。后唐通两次讲和，安得于四月初四日即降三桂乎？盖通之降在自成弃京师后也）。自成乃遣降臣王则尧、张若麟奉太子如三桂营议和，三桂送则尧于我军；摄政王斩之，趣三桂进兵。自成乃杀襄悬首于纛，还京又杀襄家属三十余人。

　　徐鼒曰：不曰杀明京营提督吴襄，而曰杀吴三桂之父何？罪三桂也。

　　癸未（二十六日），闯贼走还京师，纵其党大掠。

　　初，自成之东出也，牛金星冠带具内阁仪仗，往来拜谒，夸其乡人；限商人三日开店，弛九门出入之禁。既微闻自成败，乃复严门禁，毁城外民居、佛寺；运兵器上城，为守御计。是日，自成自永平驰千里马一日夜至京师，大队入城，无复纪律。夜肆淫掠，妇女哭声震天，投井死者不胜计。民间传言吴三桂拥太子入城，令臣民为先帝发丧。降贼官薛所蕴以宋献策密令出京。熊文举、龚鼎孳、涂必泓皆短袄、敝裤、幅绢蒙妻妾首，狼狈出平则门，窜榛莽间，席地号叹。闻摄政王与朝绅荡涤前秽，乃复入京受官焉（考曰：详聋道人「遇变纪略」）。

　　乙酉（二十八日），明高杰寇扬州。

　　杰字英吾，米脂人。初为李自成先锋，后以通自成妻邢氏而惧，偕以降于贺人龙。孙传庭之督秦中也，令杰与白广恩为前锋。潼关不守，率其下李成栋、杨绳武十三总兵有众四十万，渡河大掠晋中，鼓行南下；邳、泗之间惊呼高兵至，居者丧失魂魄。抵扬州，焚掠城外；扬人厚犒之，不听。是日围扬州，江南北大震。

　　徐鼒曰：高杰总兵而伯爵者，曰寇扬州何？恶之同于贼也。杰以降盗膺阃寄、受封爵，不思感恩图报，乃复逞其虺蜴之性，鱼肉吾民；是所谓杀越人于货，凡民罔不怼者也。乌可以既受朝命而讳之哉！

　　丙戌（二十九日），游击高桂、义民许来春起兵诛闯贼伪官于泰安州。

　　京师陷，知州朱万钦闻之逃。伪防御使牌示『军至军妻，军去民妻』八字，州人大惧；继又逮绅士赵某掠饷（考曰：绅士赵某，原记作大行朴庵赵公）。于是原任游击高桂、乡民许来春纠百余人夺门入，执伪防御并其党数十人斩之。伪将郭升自兖州来，闻防御诛，攻陷州城，桂、来春死之。同死者，治中萧协中、生员江国铉投井死，举人徐枬城头骂贼死，生员王德昌巷战死，房伯龙、黄应瑞、刘孔训、萧献吉、杨应荐、胡会隆、赵圣文先后不屈死，布衣冯魁轩合家自焚死（考曰：本王度「伪官据城记」）。

　　徐鼒曰：自桂以下，皆举义不克而死者；不曰死之，曰起兵何？大倡义也。狷介之士，容有死节而不能倡义者。倡义则仇贼，仇贼则必死；君子以为有必死之心而后动于义，故举其大者以书焉。夫草茅未仕之臣死国事者，昔人以为过情，例之未嫁女之守贞。兹何以许之哉？「诗」曰：『普天之下，莫非王土；率土之滨，莫非王臣』。凡有血气之伦，皆有君亲之义。国亡君死，勋戚文武反颜事仇；而草茅忠义之士，乃能仗戈匡难，奋不顾身。事虽无成，志则可取矣！此「纲目」之所以书韩人张良欤！

　　明贡生马元騄、生员谢陛起兵诛闯贼伪官于德州。

