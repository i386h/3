<!-- { "loadSidebar": true } -->
　　鲁字得之，上杭人；幼颖慧，天启四年（一六二四）举于乡。甲申（一六四四）国变，山寇蜂起，上杭尤甚。当事议募乡兵，鲁曰：『四乡皆寇出没之区，召募之兵，虑即寇也。兵寇杂伍，此以城与寇耳。在城者，当大户捐赀结义以固城；在乡者，当大户鸠宗筑砦以固乡』。上书于抚军张肯堂。抚军称善，谕邑令举行，而城中富民谓鲁张皇多事。及乙酉（一六四五）夏，江南、江西皆破，鲁诛茅于幅员山。闽中建国，阁部曾樱贻书谯曰：『嫠不恤纬，匹妇犹知之；志士仁人乃宴宴居息邪』？鲁乃诣行在，上封事。其一曰简忠诚之士以救时艰：『近世论人，动曰救时之才。至问所谓救时者，儇巧通方士耳。夫儇巧通方，乃改身鬻面之别名；破灭人国则有余矣，可谓救乎？臣愚以为天下无无才之人，但心有诚伪耳。心诚，则大才可大用、小才可小用；心伪，则小才害及小、大才害及大也。凡处必择便安、言豫持两可、微长即欲自炫、护短惟恐人知者，伪人也；受职而蹇蹇匪躬、奏对而侃侃不回、功与人同而不私、过与人见而不讳者，诚士也。亲诚远伪，在人主力持其衡而已』。一曰加守令之权以练士兵：『今寇贼所至在在崩溃者无他，守令不兼兵，土著之师少也。既无兵权，寇至束手，惟有逃耳。虽其人之不肖，亦事势使然也。昔成周卒旅军帅统于乡遂大夫，汉则郡国民兵领于太守，唐则诸道府兵领于刺史；臣愚谓宜慎择守令，假以兵权，省召募而专料士兵。古者五家为比、五比为闾、四闾为族，此民数也；五人为伍、五伍为两、四两为卒，此兵数也。然则五与十者，先王所以分民，即将之所以治兵也。守令治民，即治其伍，有故则猝然为百人之集；守令治兵，但治其队，有故则猝然为千万人之集。以民食膳民兵，久则守令皆良将，而郡邑皆金城。昔句践以生聚教训殪夫差、光武以舂陵子弟歼寻邑，小如冯驩之用薛、尹铎之用晋阳，皆未尝募乌合以战豹狼者，得强富之本计也』。一曰达小民之情以禁贪暴：『夫天之去地，不可计道里；然天所为者皆及于地，而地物无一不暴于天，中无障隔故也。人主高居如天，天下之情伪与万物之求暴于天无以异；乃上泽不下于民、民恫不达于君者，则中间之障隔者多也。今牧吏殃民罔极，监临未必知、知未必言，甚有猫鼠而倒置黑白者，天地之通永绝矣。臣愚谓宜颁诏中外，许民诣阙自陈，或引见耆老而询之，则吏奸无可藏而贪暴之风可辑矣。民之利害得，则守令贤否得，举错之得失亦得。故询事在下，而万情可尽也。「周礼」：外朝列庶人之位，而太仆有鼓以达穷民，故君安坐而见天下之事；文、武、成、康称明君，由此道而已。高皇帝微时，亲见贪官毒民；及定天下，于府州县制申明亭老人，颁圣令一道：「官有为民患者，耆老奉令至公厅直谏。三谏不悛，耆老赴京奉闻，以凭拏问」。高帝岂乐民之以下讪上哉？不得已也。愿陛下力复祖制也』。一日罢捐借、讲屯练以足兵食：『国初，九边腹里各有屯田，有官屯、民屯、商屯、腹屯、边屯诸法。所谓养兵百万，不费民间粒粟者此也。承平既久，侵没难问；然按籍履亩，大半可稽。法当精核故田，简汰军卫，渐复祖制。今军寇蹂躏之余，必有无田之人与无人之田；诚得忠勤廉干之人，或民屯如虞集之策、或兵屯如李泌之谋，此皆可计岁责效者。不然，变通屯练之法，合计一城分几坊，坊有长；一坊分几甲，甲有长；甲统于坊，坊统于屯练之官，阴以兵法部勒之。官训其长、长训其属，有技、有试、有董劝。平居各食其食，无额支之粮；有警各伍其伍，战守相敌而动。在城守城，在乡守乡。法似保甲，而警策过之；意似雄边，而不烦抽丁贷粟。因民各保身家之心，为捍卫封疆之用。又就简练什伍中，密察才力出群者，假以事权；于是贵介得以抚用健儿，单寒得以雇募于殷富。即睚眦可化为同泽同袍，万众一心，于强寇何有乎！此则随地随时可施行者。否则，捐助、借助，于上似无赖而薄廉耻、于官则贪婪而废国法、于民则敛怨愁而生意外之虞；可为忧危者此也』。一曰审形势以图恢复：『明诏初下，决计亲征，谋者多谓直指钱塘。臣愚以为鲁国画疆而守，文武不惮征缮；宜下温诏，即以两浙委之。夫汉高捐齐、楚以与信、越，光武委河西以与窦融；究之齐、楚、河西，皆归于汉。今北军分道以攻江南，闽岂能分道御之？使宗子果能人自为战，岂非维翰、维城之藉哉？大兵惟当直取江右，江右披山襟湖，可东提两浙，西挈荆、湖，〔南〕控闽、粤，三方辐辏，据上游以望孝陵。不然，则急驻荆南，控湖北以制中州，引滇、黔而接巴蜀：庶几风云空阔，豪杰必攀附而来。若覉旅闽中，指臂不灵，兵食肘露；恐日月逾迈，朝气渐衰，非日辟百里之洪谟矣！』一曰奋干健之行以作士气：『臣愚谓中兴之君视创业尤难；创业之君臣同起于患难，志有进而无退。今共事者大半承平优养之余，捐躯意少，怀土情多；稍见凶危，辄生退阻。臣尝恨宋高有李纲为之相，韩、岳为之将，卒奄奄不振者，本其苟且偷安之心牢伏于中，故汪、黄、秦桧得窥见其隐而牵制之也。光武起自舂陵，不数年而天下定；虽其恢廓大度委任得人，究其根本，乃在战昆阳、渡滹沱，历滨危阨而不阻。及其拔邯郸、击铜马，徇燕、赵，皆亲履行阵、熟习艰险，有以鼓励将士之气也。今六飞远驾，虽曰天子自将待边，实同草昧起义之举耳。凿凶秉钺者，文也；共饥渴、同甘苦，自夷于士卒者，实也。礼下召对，降抑神圣者，文也；分痛痒、同祸福，自偶于庶僚偏裨者，实也。臣愿陛下戒宋高、法光武，则忠智效死，天下归心，南北不混一者未之有也』。疏入，隆武帝大悦；谓鲁留心世务，乃有用之才，授工部主事。十二月移跸建宁，时三关单危，禁旅不满千。所调之兵，随到随遣；新募者或未成旅，一路有警，辄空营赴之。鲁奏言：『不定营制、不简精锐，听其逍遥逐队，虽源源踵至，恐左右终无一兵。语云：「葵犹卫足」；岂有万乘而孤露无卫乎』！已闻鲁监国弃浙航海，鲁奏言：『藩篱已撤，即重兵扼险犹虑不济，况关兵撤近安海，四境荡无锁钥。人情泮涣，忠义灰心，去闽当如避焚抉网；别任格人，以共济大业』。隆武帝以疏语指斥芝龙，留中不发。会汀州报流寇攻上杭，鲁因言：『急守莫如汀城，急练莫如汀兵。此为岭峤咽喉，务令呼吸相应』。上嘉叹之；改职方主事，以新衔领敕印。兼道抵汀，而流寇已围上杭，时七月下旬矣。鲁与汀帅周之藩谋，谓大驾且幸汀，而上杭围不解，则祸变且生意外；投檄贼营譬晓之。贼果捧檄色动。鲁乃单骑诣贼垒，把其魁张某之臂曰：『幸甚！诸君值鲁，乃富贵催人也』。贼愕然问故？鲁曰：『天子早晚入粤东，诸君部勒一军为护卫，便为禁旅亲军矣；恩赉逾他营一等。粤地繁富十倍闽中，诸君食国饷、佩将印，岂非富贵逼人乎』？诸贼合声称善。鲁曰：『客营淡泊，当取豚酒相劳』。因刑牲歃血曰：『从此为一家人矣』！安插定，乃入杭，宣布屯练节目，即前封事中所条陈者。杭民丁某独不欲，曰：『驱群羊而搏猛虎，自诒伊戚耳』！鲁骂之曰：『尔生父且不识，又识保卫乡里邪』？盖丁尝弃其父而谋为富民之继子者也。俄而汀州变闻，鲁痛哭入幅员山。丁某昌言于众曰：『大清兵至，拒命者屠城。满城血肉，岂易李宦数茎头发邪』？众惑之；拥鲁还城，将以献于我贝勒。鲁曰：『我自行我意，关若何事？此岂狂国人人浴矢，不许一人洁身邪』？因椎心大哭，血泪迸落。久之，声气不续，则绝吭死矣。时九月五日戊申也。上杭人始有太息悔之者。诸生邹嘉善闻之，而辍食自缢死也（考曰：本「寒支集」）。

　　臣鼒曰：嘉庆川、楚之乱，知府龚景瀚上坚壁清野议；睿皇帝嘉之，用平教匪。今上皇帝御极之元年，粤匪窜湖南，华阳卓相国请举行之；未及刊布而楚北已失陷，粤匪乘胜踞金陵。鼒谋之温北屏大令，师其意小试之，城邑获全。然则鲁所言屯练之法与其上抚军书，诚殄贼安民之良策矣。李世熊谓『鲁操不死之药，进肠胃已绝之人，盖惜其见用之晚也。有王者起，必来取法；世熊岂过誉哉！

　　明前大学士蒋德璟卒于泉州。

　　初，德璟见郑师逗留，自请行关确察情形。至则事无可为，告病去。王师以九月之八日至泉州，德璟绝食死。先数日，郑芝豹闭城索饷，不应即焚杀；俄报王师至，乃奔安平。

　　明鲁富平将军张名振奉监国鲁王至舟山，守将黄斌卿拒不纳。

　　名振字侯服，江宁人。崇祯癸未（一六四三），官台州石浦游击。鲁王监国，加富平将军；与舟山黄斌卿相犄角。议由海道窥崇明，扰三吴，以为钱塘之援；未行而江上兵溃。监国脱方国安之厄，走至石浦之南田；名振弃石浦扈从。会斌卿诱杀王鸣谦，叛将张国柱悉定海之众攻舟山；斌卿求救，名振遣水营将阮进以四舟冲国柱营，破走之。名振既与斌卿为儿女姻，又拯其危，乃劝斌卿纳监国；斌卿不从。永胜伯郑彩适至，以其军扈监国入闽；遂于十月丁酉发舟山（考曰：本「行朝录」。诸书云水营将阮骏，误也；辨见后）。

　　冬十月丙子（初四日），我大清兵克明忠诚府，督师大学士兵部尚书杨廷麟、兵部侍郎左副都御史江广总督万元吉、吏部尚书郭维经等死之。

