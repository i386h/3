<!-- { "loadSidebar": true } -->
　　丙申（初五日），明巩昌王白文选以兵迎桂王于缅甸之阿瓦城，不得（考曰：阿瓦，诸书亦作哑哇；音转字异）。

　　文选由间道渡陇川、潞江，踵王所在而求之；以王且入阿瓦城矣，以兵临之而不得实耗，乃罢。时去王所在纔六十里，寂无知者。

　　己酉（十八日），明桂王驻缅甸之井梗（考曰：亦作井亘），议遣使赍敕如白文选等营；马吉翔阻之，不果。

　　王至井梗，缅人报我兵四集，请敕阻之。诸臣会御舟前议所使，总兵邓凯、行人任国玺请行。马吉翔恐二臣暴其过恶，私谓缅人曰：『此二人无家，去则不还矣』！旋报各营撤去，辍不行（考曰：此事载邓凯「也是录」；而刘湘客「行在阳秋」误以为议遣二人使缅，吉翔止之。其实二十四日乙卯，缅酋来邀大臣过河议事，始有使缅之议。二十八日己酉缅人之请，则为敕止各营兵；而设议遣使者，乃赍敕谕各营止兵之使，非与缅议事之使也。湘客得之传闻，邓凯则躬亲其事；孰是孰非，不辨自明。故大书以正之）。

　　徐鼒曰：曰「阻之不果」何？惜之也。缅甸之行，「易」所谓「需于泥」也。白文选以反首茇舍之从，冀出其君于坎窞；使二臣者赍敕至军，消息可通，拯援及早，厮养之御一乘入于鲁师、市人之呼法章保于莒邑，则黎侯之寓卫不赴式微，而楚昭之入随终以复国。又何至君有青衣之辱、臣烦丹穴之求哉！习坎入坎，失道凶也。小人之祸国，可忍言欤！

　　乙卯（二十四日），明命马吉翔之弟雄飞偕御史邬昌琦使于缅甸。

　　缅酋来邀大臣过河议事，王命雄飞、昌琦往。至则缅酋不出，令译者传言，问神宗时事；二臣不习中朝典故，不能答。出所藏神宗敕书与今敕书较，玺文小异，以为伪；又以黔国公征南将军印验之，乃信。盖缅人于万历二十二年因乱来滇请救，廷议却之，遂绝朝贡；故出敕书，以示彼国之未尝受恩也。又二使臣不才，遂开蛮人以不恭之渐。

　　闰三月（明三月），我大清吴三桂兵至姚安，明大学士张佐辰、尚书孙顺、侍郎万年策、翰林刘■〈艹洍〉、布政司宋企■〈金英〉等皆降。

　　又有少卿刘泌、兵科胡显等一百五十九人先后降（考曰：本「入云南始末」。又中有左副都御史钱邦芑。按邦芑实以僧终，号大错；未尝降也。当日降表中，诸臣衔名仓卒据仕滇者姓名填列，不必人人与闻其事也）。

　　我大清兵还至云南，明大学士扶纲、侍郎尹三聘、淮国公马宝、叙国公马维兴、武靖侯王国玺、怀仁侯吴子金（考曰：亦作子圣）、宜川伯高启隆、公安伯李如碧及各土官先后降。

　　臣鼒曰：马宝以下书爵何？「春秋传」曰：『美恶不嫌同辞』。顾名思义，愧之也。土官不名何？略之也，吾无责焉耳。

　　明德安侯狄三品执庆阳王冯双礼以叛，降于我大清。

　　三品受吴三桂密指，执冯双礼并「戡定大将军」金印、庆阳王金册赴军前降。于是白文选部将王安等自建昌卫至云南，缴文选「荡平大将军」印、「心膂藩臣」金章。闻风降者相继矣。

　　明延长伯朱养恩、总兵龙赞阳以嘉定州降于我大清。

　　明黔国公沐天波、绥宁伯蒲缨、总兵王启隆谋奉桂王出缅甸；马吉翔阻之，亦不果。

　　三人集大树下，邀吉翔议曰：『缅酋遇我不如前，及此时走护腊撒、孟艮以就晋王之军，庶可图存乎』！吉翔曰：『如此我不能复与官家事，诸公为计可耳』！众默然，遂散。

　　徐鼒曰：「亦不果」何？重惜之也。一之已甚，其可再乎？

　　缅甸戕明从官之自陆行者。

　　陆行者不知王之尚在井梗也，竟抵阿瓦城。缅人疑其有阴图也，发兵围之。总兵潘世荣降于缅，通政使朱蕴金、中军姜承德自缢死；副总兵高升、千户射安祚、向鼎忠、范存礼、温如珍、李胜、刘兴隆、段忠皆被杀。余安置远方，久之无存焉；惟岷王子等八十人，流入暹罗国。

　　夏四月，明咸阳侯祁三升以兵迎桂王于缅甸；马吉翔遣使以敕书止之。

　　三升上表迎跸，缅人请敕止之。谏者曰：『此我君臣出险之一恃也』！而吉翔请遣锦衣卫丁调鼎、考功司杨生芳持敕书止之曰：『朕已航闽，将军善自为计』！三升痛哭撤师。吉翔复与缅官之守隘者敕曰：『后有一切官兵，都与截杀』！进生芳文选司郎中，加调鼎五级，以奖其敕止迎扈之功焉（考曰：本「求是录」；而「阳秋」亦误以丁调鼎、杨生芳为使缅，今正之）。

　　五月乙丑（初五日），明桂王发井梗；戊辰（初八日），驻缅甸之者梗（考曰：者梗亦作赭硁）。

　　阿瓦城下有地名者梗，即大鹧鸪城旧地也；界大金沙、小盈沙之间，地饶而险。缅人自祁三升奉敕止师之后，知王威令尚行，虑后得罪；乃优奉之为缓急自救之策，且以阻内外声闻。于初四日甲子，遣其都官备龙舟鼓乐迎王于井梗。乙丑，移跸；丁卯（初七日），至阿瓦城，距河止焉。阿瓦者，缅酋所居城也。戊辰，陆行五、六里至者梗。草庐十余间，王居之；编竹为城，守兵百余人。从臣自备竹木，结宇而聚处焉。缅妇来贸易者，杂沓如市。从臣久亦习之，屏礼貌，短衣跣足，阑入缅妇队中踞地喧笑，呼卢纵酒，缅人颇晒之。其译者为大理人，私语人曰：『前者入关若不弃兵器，缅王犹备礼；今又废尽中国礼法，异时不知何所终也』！

　　癸酉（十三日），明延平王朱成功、兵部左侍郎张煌言复会师大举北上以援滇。

　　成功闻王师三路攻云南，乃约煌言北上以图牵制。戊寅（十八日），抵崇明；我总兵梁化凤敛兵坚守。成功欲顺风取瓜洲，煌言曰：『崇明为江海门户，有悬洲可守；先定之以为老营，脱有疏虞，进退可据』。冯澄世亦言取之便。成功曰：『崇明城小而坚，取之必淹日月；今先取瓜洲，破其门户、截其粮道，腹心溃则支体随之，崇明可不攻而破也』。乃遣监纪刘澄密通我江南提督马进宝（考曰：即马逢知），而请煌言以所部兵为前军乡导。己卯（十九日），经江阴，舟楫蔽江而上。六月丁酉（初八日）至丹徒。壬寅（十三日），泊焦山祭天，旗盖、袍服用赤色；望之如火。癸卯（十四日）祭地，望祀山川、岳渎，用黑色；望之如墨。甲辰（十五日），吉服祭太祖毕，缟素祭崇祯、隆武帝，用白色；望之如雪。恸哭誓师，三军皆泣下焉。

　　六月丙午（十七日），明朱成功攻瓜洲，克之；癸丑（二十四日），克镇江。

　　我师于江之上流设木城，亦名「木浮营」。结大木为筏，覆以土，上可驰马；旁有木栅，穴之而置炮焉。自上流浮下，船遇之立碎。又于金、焦两山间，铁锁断之，谓之「滚江龙」；都司罗明升以五百人守谭家洲。朱成功与诸将议曰：『瓜、镇为金陵门户，宜先破之』。令右提督马信、前锋镇统领余新进夺谭家洲，材官张亮督泅水者斩滚江龙；自督亲军与中提督甘辉、左提督翁天佑建大将旗鼓，直捣瓜洲。我操江朱衣佐（考曰：亦作衣助）、城守左云龙率兵一万拒之；见海舟外蒙白絮，扬帆直上，近滚江龙则复下。王师炮击之，不伤一艘。循环者数次，而滚江龙已断；盖海舟内藏泅水人，且以诱我炮矢也。度炮且尽，成功麾兵大进。右武卫统领周全斌率兵士带甲浮渡登岸，直破我阵；身中五矢，气益奋，斩云龙于桥下，擒衣佐。正兵镇韩英夺门而入，登城树帜；全斌望见之，陷西北隅以入。我谭家洲及木城之兵，望风奔溃。成功以援剿左镇刘猷守瓜洲、监纪柯平督理江防，而悉师趣镇江。守将告急于南京，将军罗某以铁骑千人赴援，被甲如雪，大言海贼不足杀也；时苏、常四郡兵畏敌如虎，闻京军欲居前队，则大喜。京军憍躁欲战，而海舟忽上忽下，我驻南则泊于北，驻北则泊于南；王师随之，三日夜不息，酷暑遇雨，人马饥疲。海师亦分五队：五色旗第一、蜈蚣旗第二、狼烟三、铳四、大刀五；每队有滚被二人。滚被者，棉被厚二寸以蔽箭；箭过，即卷被持刀滚进，斫人马足。一人敲鼓，鼓声缓则兵行亦缓，急则亦急。然皆步卒，王师甚轻之。凡我骑兵遇步卒，勒马退数丈，加鞭突前；敌阵动则乘势冲之，步卒自相践踏：以此常胜。至是施之海师，则严阵屹然不动；团牌自蔽，望之如堵。王师三却三进，方欲却马再冲，而海师疾走如飞，突犯我阵；合战良久，见白旗一挥，兵即两开如退避状，或伏于地。王师谓其将遁也，驰马突前；忽彼阵发大炮，击死千余人，乃退保银山。成功以银山为必争地，二十二日辛亥夜，令陈魁统铁人军逼栅。守兵见之骇然，不敢出战；射之，则箭不能入。铁人冒死进，栅遂破。迟明，王师复分五路三迭压其垒而军，成功令发大炮，多鼓钧声，江水腾沸，廊瓦皆震；我兵士下马殊死战。薄午，海师益奋；我提督管效忠身冲其阵，入之而阵变，首尾相应。效忠自负旗而走，遂大败，啑血填濠。效忠部众四千人，存者百四十人，走南京；叹曰：『吾自满洲入中国十七战，未有此死战也』！我镇江守将高谦、知府戴可进（考曰：亦作可立）献城降。癸丑，成功飨将士于京岘山；命全斌及援剿后镇黄昭守镇江、冯澄世为常镇道兵都事、李征知镇江府，分徇属邑皆下之。

　　臣鼒曰：计六奇「明季南略」载成功入镇江时，我大清将彭某引兵五百还，六合士民拒不纳；已而有阮春雷者至，称明兵部职方司，武生王寅生、文生夏志宏、徐三峰率众执香迎之。阮明决有文武才，湖贼刘青海率百二十人归之。阮问：『何能』？曰：『团牌』。试之毕，阮置纱帽几上，自起舞牌，身隐不可见。刘大服，从之往滁州。我凤泗道炮毙其执旗者，众失色；阮怒，持大刀直前，杀五十余人。王师败入城，阮以两大钉钉壁而登，遂克滁州。王寅生持阮檄至天长，百姓开门降。既而江宁捷闻，阮以盐舟扬帆去；或曰衣冠投龙津桥下，泅水逸。寅生走乡庄，酣饮怒歌，杀其妻子，短甲草履，持枪驰骑遁；拘之不及。巡按韦某奏：『六合拒兵献城，天长杀官献城，仪真逐官献城，众凶惧』。已而章皇帝批郎廷佐奏云：『俱免屠戮，府县官更加倍植』；批巡抚蒋国柱奏云：『此非百姓之罪，乃汝失守封疆之罪也』。众情乃安。鼒尝举以告我里人，俾知我国家覆载之恩同于天地，毋耕田凿井而忘帝力也！

　　我大清兵取马湖、叙州，明提督陈希贤降。

　　我大清兵取成都，明总兵赵友鄢、御史庞之泳、主事贺奇等皆降。

　　明雅州伯高承恩为其弟承裔所杀。

　　秋七月，明张煌言徇江南、北府州县，下二十九城。

