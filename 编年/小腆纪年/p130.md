<!-- { "loadSidebar": true } -->
　　云锦字子素，莆田人；以明经起家，知灵山、合浦县事。粤东陷后，漳平伯周金汤委署广西左州知州；南宁再复，广国公贺九仪又委署横州。是月十五日城破，云锦被执送浔阳，作「马上吟」；旋下肇庆狱，作「从西山义士游诗」。绝食七日不死，乃复食。在狱三年，吏民劝其薙发，云锦曰：『吾办死久矣！所未即死者，留一日鬓发，即顶一日君恩；为一日南冠之楚囚，即为一日大明之臣子耳』！就刑之日，饮酒谈笑如平时，观者莫不悚叹焉（考曰：「马上吟」曰：『昨朝刺史出见客，骑马城上点军册；今夜穹庐作楚囚，不信雄心旋落魄。熹微帐外独徘徊，依依斜傍霜华白；笳吹倏动二人愁，声声催促营炊迫。狞狰扶我上马行，簇簇护持无间隙；天地宽大难可量，此时伸展不盈尺。浓岚横抹断城腰，惨淡烟云天蹙额；北风拂面任欺凌，古树栖禽惊振翮。孤臣马上啸一声，晓山失晓颜如墨；回首羊肠路渺漫，我军创病何狼籍！犹喜人人不攒眉，各向虏儿雄咤叱；朝廷豢养三百年，虽败志气不萧索。河水萦环马足迟，羡煞一派寒光碧；鸟声上下叫黄昏，斜阳落浦荒村僻。此宵梦醒何处也？潇潇风雨穿古驿』。「从西山义士游诗」云：『虎豹山之兽，犹思文其身；皮骨蒸云雾，耐饥过七晨。须眉丈夫子，忠孝以成名；时数值阳九，血躯何用生！君不见苏武海上十九年，沙漠啮雪与吞毡；又不见常山舌，骂贼声不绝；又不见文山三载坐小楼，正气冲寒低斗牛。古人已往名存耳，时地各殊肝胆似。逍遥蹑步首阳山，义士一去不复还；惟有青青薇蕨随风长，岁久无人采自蕃。我居山巅拜孤竹，不茹烟火洗心腹。一日、二日不食粟，慷慨能歌西山曲；三日、四日不食粟，斥骂狱吏无休息。五日、六日果何如？晓来曾把发鬓梳；整冠理衣行矍铄，作诗遂向壁间书。七日、八日枯胃肠，忠魂直到白云乡；帝廷从陟降，渣滓委道傍。任教饥肉啄鸢乌，到底何曾失故吾；人生自古谁无死，觅得死所几人乎』？以上详李世熊「寒支集」）。

　　二月，我大清命贝子洛托为宁南靖寇大将军、都督卓布泰为征南将军，偕降臣洪承畴、吴三桂、线国安等分道取云南。

　　孙可望之未降也，我四川总督李国英驻保宁，大将军辰泰、都统阿尔津驻荆州，承畴以经略驻长沙，尚可喜等分驻肇庆、广州，遇出犯湖南、川北、广东之寇则击却之，出境亦不穷追。以孙、李皆百战之余，地险兵悍，姑以云、贵、川东南为其延喘地。及可望降，知敌人内讧，于是承畴、三桂疏请大举。章皇帝以贝子洛托为宁南靖寇大将军，偕承畴由湖南进；三桂为平西大将军，偕都统墨尔根、李国翰由汉中、四川进；都督卓布泰为征南将军，偕国安由广西进：约期会于贵州。

　　明李定国遣其将刘正国、杨武等分守四川之三陂、红关，马进忠驻贵州。

　　三月，我大清吴三桂等兵至合州，明重庆总兵杜子香弃城走。

　　吴三桂由沔阳至朝天驿，顺流击楫，月之四日抵保宁。具舟舰粮糗过南部、西充，犹见数家烟火；自顺庆而前，则枳棘丛生、箐林密布，虽向导莫知所从。伐木开道，十四日至合州。杜子香以轻舟哨至江口，见三桂挥军跨马而渡，子香骇而逃。三桂偕墨尔根由铜梁、壁山进发，至重庆。时房、竹、归、巫有郝摇旗、李来亨、袁宗第、党守素，施州有王光兴；长寿有刘体仁、谭诣、谭宏、谭文，达州有杨秉允等连兵防守。三桂策其无能为，惟令总兵严自明、程廷俊以重兵扼重庆，固根本而已。

　　明光禄寺少卿高绩、部郎金简疏言时事。

　　定国自败孙可望后，宴饮恬愉，颇弛武备。二人次第疏谏，谓『内患虽除，外忧方棘，伺我者顿刃以待两虎之一毙；而我酣歌漏舟之中、熟寝爇薪之上，能旦夕安乎？二王老于兵事者也，胡亦泄泄如是』？定国愬于王，词颇激；王拟杖二臣以谢之，朝士争执不可。移时未决而败报踵至，定国逡巡引罪。简字禹藏，绩同里人；后扈王入缅，死于道。

　　夏四月，明王自奇、关有才反；李定国自将讨平之。

　　自奇旧封夔国公、有才封永寿伯，皆孙可望党也；惧而反。定国擒而诛之。时王师入贵州，不及援；故逆党平而贵州已不守矣。

　　我大清贝子洛托等兵取贵阳，明马进忠遁；巡抚冷孟銋死之。

　　孟銋被执，谕薙发；大骂不屈，死。

　　臣鼒曰：按杨氏「安龙纪事」：冷孟銋，盖马吉翔之党也；及殉节贵阳，怒裂睢阳之眦、愤衔温序之须，又何烈也！岂杨氏褒讥失实，抑孟銋固两截人欤？君子取节焉可也。

　　庚辰（十四日），我大清吴三桂等兵至三陂，明刘正国遁；遂克遵义。

　　三桂以浮桥济黄葛江，溽暑熏蒸，军士多病。翌日渡綦江，历滴溜、三陂、红关、石壶之险，皆峭壁重渊，一夫可守。正国望风由水西逃入云南；于是将军郭李受、总兵王友臣并以众降，获粮三万石、兵五千，王师遂克遵义。

　　庚寅（二十四日），明大招讨蜀王刘文秀卒。

　　文秀之追孙可望至贵阳也，收溃卒得三万人，屯守边隘。李定国闻而忮之，召之还；并召诸将之在边者，论功小大为分兵多寡之地。及王师猝至，兵失其将、将不得兵，迄于大溃。文秀在滇，郁郁不自得；每屏人语曰：『退狼进虎，晋王必败国』！病革，上遗表曰：『臣精兵三万人，在黎、雅、建、越之间；窖金二十万，臣将郝承裔知之。臣死之后，若有仓猝，请驾幸蜀；臣妻操盘匜、臣子御羁靮，以三家之兵出营陕、洛，庶几转败为功也』。

　　臣鼒曰：书爵何？嘉之也。文秀起家草泽，乃心王室；恂恂退让，有名将风。情势既迫，猜嫌顿起，岂天必欲讫明命欤？何两贤不相得也！

　　五月，我大清吴三桂等兵败明杨武于开州之倒流水，兴宁伯王兴、水西宣慰使安坤、酉阳宣慰使冉奇镳、蔺州宣慰使奢保受等降（考曰：王兴疑即王光兴，与入蜀事合。另有广宁伯王兴者，守文村不降；事见后）。

　　秋七月丙申朔，明命李定国为招讨大元帅，赐黄钺。

　　有妖人贾自明者，持幻术，大言上帝以某日助兵。为木偶人数百，长丈许，执旛幢为行阵。定国惑之；四方之促师期者，辄云有待。久之无验，怒斩之。戒期出师，王授以黄钺；凡古命将之礼，无不备焉。

　　我大清卓布泰等兵抵独山州。

　　戊戌（初三日），明大学士文安之督川东诸军袭重庆，不克。

　　安之率刘体仁、袁宗第、李来亨十三家暨谭宏、谭诣、谭文等由水道袭重庆，而吴三桂留防之师严于他路，故不克。

　　明延平王朱成功、兵部左侍郎张煌言会师大举北上；甲辰（初九日）次羊山，飓风作，旋师舟山。

　　成功将大举攻南京，以黄廷为前提督、洪旭为兵官、郑泰为户官，留守金、厦。从行甲士十七万，以五万习水战、五万习骑射、五万习步击，以万人往来策应。选力能举五百觔者披铁铠，画以朱碧彪文，留两目，执斫马大刀立阵前，斫马足，号曰铁人；望者以为神兵，左虎卫陈魁统之。中提督甘辉请俟滇中会师而进，成功曰：『会师之举，不过牵制其势耳。兵马云集，日费万金，岂可稽延自老其师哉』！乃命辉为前部，马信、万礼继之，自统大众为合后，侍郎张煌言为监军，扬帆北上；平阳守将单任暹、瑞安守将艾诚祥献城降。次羊山，其山多羊，故名之；相传其下有龙宫，戒震惊。成功曰：『本藩欲驰驱天下，百神宾服；奚畏一孽龙乎』？令放炮鸣金。不移时飓风发，挟雷电，水起立；成功冠带起祝曰：『成功统率三军，恢复中原。如天命有在，即对诸船沉灭。神其鉴诸』！祝毕，风顿止。是日，碎巨舰数十，漂没士卒八千人；成功之四子浚、七子浴、八子温暨义阳王某皆溺焉。乃旋泊舟山理楫，以为后图（考曰：一云羊山故多羊，见人驯扰，然不可杀；杀之则风涛立至。军士不能戒，烹之；羊熟而祸作。与放炮惊龙说小异。疑成功既放炮而军士又杀羊，致此奇祸欤）。

　　八月，明授前江西总兵邓凯为随扈总兵。

　　凯，吉安人；父某，死国难。凯初随杨廷麟、刘同升起兵江西，事败而逃。是年朝滇都，授随扈总兵，守大明门。寻遣内臣李崇贵召之入朝，谕曰：『尔忠义老成，可即随扈东宫』。赐银百两、银鼎杯一事。盖王师日迫，将移跸也。

　　九月，明朱成功取象山。

　　成功舟师至象山，知县徐福率父老降。时兵士逃者甚众，讹言新附北将尽投诚。援剿右镇贺世明朱粉其樯，成功益疑之；令他将统其众，而尽解新附北将之兵权。后冲镇刘进忠乃入黄岩之海门所投诚，成功令周全斌追之；进忠夜半开西门突围走，全斌拔其城以归，寻破盘石卫。

　　冬十月，我大清信郡王铎尼会师平越府。

　　章皇帝命信郡王铎尼为安远靖寇大将军，总统三路。谕诸将克取贵州，如云南机有可乘，即乘势进取；兵马疲弱，则候铎尼进止。比信郡王入黔境，吴三桂自遵义驰六百里会诸平越府之杨老堡，订期进兵。信郡王统三路兵入滇，而留贝子洛托偕洪承畴理饷贵阳。

　　明李定国遣冯双礼守鸡公背、张先璧守黄草坝、白文选守七星关。

　　定国闻王师戒期入滇，以北盘江为滇、黔之界，南盘江为滇、粤之界，乃使冯双礼扼鸡公背，拒中路（考曰：鸡公河出广顺州，历清镇、修文入乌江，距贵州数十里。盘江即牂牁江，有南北二源，故曰南盘江、北盘江）；使张光璧扼南盘江之黄草坝，拒东路；自守北盘江之铁索桥，图复贵州。别遣白文选出西路，率众四万守七星关；抵生界立营，若欲攻遵义者，以牵制三桂之师。先是，三桂驻遵义、信郡王驻武陵、卓布泰驻独山州，惟洛托一军驻贵阳；大众未集，其势可乘，定国逡巡观望。比杨老堡戒期，定国始悉众出拒，而事机已不可为矣。先由中路出关岭，东路告急，乃移师黄草坝；久之逾石关，营于遮炎河。而中路鸡公背之绝顶粮少运艰，士不宿饱，右路之生界孤悬滇、蜀之表，声援不及：识者俱以为忧（考曰：诸书皆云冯双礼扼鸡公背、张先璧扼黄草坝；而「求野录」则云命李承爵壁黄草坝、祁三升壁鸡公背。岂始则命李承爵、祁三升为两路帅，事急而改命冯双礼、张先璧乎？抑李承爵本张先璧之副将、祁三升本冯双礼之副将，作书者各以见闻着之篇乎？又「求野录」右路之孙界坝，亦作孙家坝，即生界也；音转字异）。

　　十二月甲子（初二日），我大清吴三桂过天生桥，明白文选弃七星关走沾益。

