<!-- { "loadSidebar": true } -->
　　壬戌（初三日），闯贼陷明怀庆，庐江王载堙及其子翊檭死之；福王由崧走卫辉。

　　载堙，郑简王祁■锳之元孙也。城陷，冠服坐堂上，贼欲屈之；骂曰：『吾天朝藩王，肯降汝逆贼邪』？贼杀之。拥翊檭北行；过定兴，于旅店作绝命词，不食死。

　　由崧，福恭王常洵之长子。李自成陷河南，杀常洵。时由崧为世子，裸而逃之怀庆；明帝发御前银万两，后、妃、太子暨懿安皇后、宣懿康昭妃、温定懿妃各发银有差，命王裕民、冉兴让、叶高、栗标赍往慰恤。癸未（一六四三）七月，由崧袭封；亲择宫中宝玉带赐之。由崧寻奏王宝无存。是夜怀庆陷，偕其母邹太妃出东门，兵间相失；走卫辉，依潞王。

　　徐鼒曰：不曰弃其母何？恕辞也。中宵仓皇，路隅涕泣，骨肉离散，事非得已；诋以弃母，无乃刻诸！南都立君，有福王不忠不孝之议；至有疑王宝无存，为世子窃以献贼者。由崧虽愚，胡乐为此！此盖恶之者已甚之词，非笃论也。子华之背父，既无明征；许止之不孝，宜从末减：所谓众恶必察欤！载堙父子，敻乎日月争光矣！

　　丁卯（初八日），闯贼陷明太原（考曰：「明史」「帝纪」：『丙寅，太原陷』。此从「北略」），晋王求桂降；巡抚蔡懋德等死之。

　　懋德，字维立，昆山人，万历已未（一六一九）进士；由推官历擢右佥都御史，巡抚山西。李自成已陷河南，懋德以疲卒三千御之河上，遣副将陈尚智防河津以保。德州告急，归镇省城；为御史汪宗友所纠，革任听勘。代者未至，尚智投贼为前驱；贼遂于初五日乙丑（？）薄太原。或劝懋德以候代卸责，懋德不可；誓众登陴，遣牙下骁将朱孔训、牛勇、王永魁督兵五千出战。孔训伤于炮，勇、永魁陷阵死，一军尽殁。困守两昼夜，丁卯（初八日），风沙作，炮裂城东南角楼，贼乘风缘梯上；守将张雄为内应，城遂陷。懋德手遗疏付监纪贾士璋曰：『君以此疏上闻，俾朝廷知今日尚有不逃不降、从容死节之臣也』。中军应时盛先杀其妻子，随懋德同缢死。同死者，布政赵建极，河南永宁人。其家守王范寨为自成所屠，建极五子皆死；至是，建极骂贼死，一门遂尽。按察副使兼粮道蔺刚，中陵县人。初议城守，以阳和标兵三千骄蹇，虑为贼应，移之南关外，城中以安；后城陷，果阳和叛兵应之也。遇害时，首堕复跃起丈余，贼众惊愕辟易。冀宁道毕拱辰，掖县人；副使毛文炳，郑州人；知府孙康周，安邱人；长史范志泰，虞城人；其姓名无可考者四十六人（考曰：「北略」纪与蔡懋德同时殉难者，有巡按陈纯德；他书俱不载。按「北略」误也。纯德死于贼入京师之后，在殉难文臣二十一人之中；南都有谥典，赐祀旌忠祠。「传信录」谓：『城陷被执，死于严刑』。「国难录」注：『二夹留用』。虽未知殉难与刑辱孰是？然决非死于太原也。「启祯录」又有朱忠者；亦未详），贼尸之城上。遂移檄云：『君非甚暗孤立，而炀蔽恒多；臣尽行私罔上，而公忠绝少。甚至贿通官府，朝迋之威福日移；利入戚绅，闾左之脂膏尽竭』。又云：『公侯皆食肉纨裤，而倚为腹心；宦官悉龁糠犬豕，而借其耳目。狱囚累累，士无报礼之心；征敛重重，民有偕亡之恨』。读之无不扼腕者（考曰：「北略」「补遗」载自成伪诏，无『公侯皆食肉纨裤』以下八句。或传写脱漏，抑作伪者为之，姑附录于此。诏曰：『上帝监观，实推求莫；下民归往，祗切来苏。命既靡常，情尤可见。粤惟往代，爰知得失之由；鉴往识今，每悉治忽之故。尔明朝久席泰宁，浸弛纲纪。君非甚暗孤立而炀蔽恒多，臣尽行私比党而公忠绝少。赂通官府，朝端之威福日移；利擅宗绅，闾左之脂膏殆尽。肆昊天聿穷乎仁爱，致兆民爰苦乎祲灾。朕起布衣，目击憔悴之形，身切痌瘝之痛。念兹普天率土咸罹困穷，讵忍易水燕山未苏汤火？躬于恒冀，绥靖黔黎。犹虑尔君若臣，未达帝心、未喻朕意。是以质言正告：尔能体天念祖、度德审几，朕将加惠前人，不吝异数：如杞如宋，享祀永延，用章尔之孝；有室有家，民人胥庆，用章尔之仁。凡兹百工，勉保乃辟；绵商孙之厚禄，赓嘉客之休声。克殚厥猷，臣谊靡忒。唯今诏告，允布腹心。君其念哉！罔怨恫于宗公，勿阽危于臣庶；臣其慎哉！倘效忠于君父，广贻榖于身家。谨诏』）。

　　徐鼒曰：死节不可胜书，则附录之，嘉死节不以贵贱殊也。巨寇长驱，连城瓦解，诸君子骈首喋血，之死靡他，是尚可以贵贱殊乎？惜不获举四十六人者而传之也（考曰：「绥寇纪略」载：同死者原任都司张宏业、百户彭鲲、晋府典仗樊子英、诸生朱霞、樊维藩、魏选奇、千户司鼎、指挥刘秉钺、马负图、韩似雍、原任守备申鼎钦、晋府仪卫司瞿通群、牧所千户王德新、北城乡约江明、龙门通判宗室朱敏■〈大上水下〉。其四十六人之可考者欤）！

　　明蓟辽总督王永吉、巡抚杨鹗、吏科都给事中吴麟征（考曰：吴麟征，「三朝野纪」、「北略」作吏科都给事中。「传信录」云：『太常寺卿吴麟征具疏力赞其事』。「大行骖乘篇」谓以吏科都给事中晋太常寺卿；当不谬。而「睿谟留憾篇」载殉难诸臣，又云『大理寺正卿兼大司马提督军务吴麟征』。舛驳如是，由传闻之无征也。按甲申正月，公实为吏科。「北略」二十一云：『故事：掌吏垣者，计吏竣，即擢太常；独公不至宰相之门，一驳再驳。政辅乞骸，公命始下。此甲申三月初七也』。其言详核，可以证正月之非太常寺卿矣。至大理卿、大司马、提督诸衔，疑奉命守城时特加，诸书不及详耳）请撤宁远总兵吴三桂入卫；不果行（考曰：弃宁远议，「北略」载于正月三日。此从「绥寇纪略」。「传信录」载于太原陷后）。

　　往岁，职方赵光抃出关察核，疏请弃山海关外宁远、前屯二城。议者谓：『弃地非计』。至是，闯贼入山西，王永吉搤杨鹗之臂而叹曰：『上倚吾蓟门一旅，今所调习整练者几何，而可以御贼？计莫若撤关外四城而守关，召吴三桂之兵入卫京师。都下公卿莫肯先发，吾两人于责无所诿，其何可以不请』？鹗曰：『善』。相与共为奏。明帝持以示阁臣，陈演、魏藻德愕视不敢对；退言曰：『上有急，故行其计；事定而以弃地杀我辈，奈何』？吴麟征争曰：『此何时，而可顾后患冈决』！诸人不得已，请以三桂之父襄入为中府提督，召见熟计。襄至，明帝谘以弃地守关策。襄对曰：『祖宗之地，尺寸不可弃』。明帝曰：『此朕为国家大计，非谓卿父子弃地也。贼势甚迫，料卿子方略足以制之乎』？襄曰：『臣揣贼据秦、晋，未必即来；即来，亦遣先驱尝我耳！若逆闯自来送死，臣子必生擒之以献』。明帝笑曰：『逆闯已百万，卿何言之易』！襄曰：『贼声言百万，实不过数万耳。中原乌合，未遇边兵交手战。往时诸将皆无制之兵，见贼辄溃降。以五千人往，则益贼五千；以一万人往，则益贼一万：遂使贼势愈炽。今彼屡胜而骄，初未见大敌也。朱仙镇之左帅可谓大敌矣，败在我兵多降贼；郏县之秦督可谓大敌矣，败在我兵多秦人。若以臣子之兵当之，直成擒耳』！明帝曰：『卿父子之兵几何』？襄顿首曰：『臣罪万死，臣兵按册八万，其实三万人』。明帝曰：『此三万人皆骁勇敢战乎』？襄曰：『若三万人皆战士，成功何待今日？臣兵不过三千人可用耳』！明帝曰：『三千人何以当贼百万』？襄曰：『此三千人非兵也，乃臣襄之子、臣子之兄弟。臣自受国恩以来，臣食粗粝而三千人皆细酒肥羊，臣衣布褐而三千人皆纨罗纻绮，故能得其死力』。明帝曰：『需饷几何』？襄曰：『百万』。明帝惊曰：『何用多饷』？襄曰：『百万犹少言之也。三千人在外皆有数百金庄田，今舍之入关，给何地屯种？额饷少十四月，作何法清补？关外尚有六百万生灵，委之非算；驱以同入，作何道安插？百万恐不足济。臣何敢妄言』！明帝曰：『卿言是。内库止七万金，金银什物二、三十万耳』。乃下捐助令；群臣言人人殊，遂格不行。后贼逼，明帝决计行之；而内阁请降旨问三桂，数日往返，遂迟师期。三桂抵丰润，而京师已前一日陷矣。

　　徐鼒曰：不果行何？惜之也。计六奇曰：『寇氛日逼，三辅震恐。撤兵入关，西行遏寇，亦救急之一策。阁臣持之，盖泥于前说而不知变也』。初年，方内安谧无故，弃边地失天险，是汉弃凉州之议也；故识者谓为非计。至末年，寇躏中原，名都大藩溃陷相望，而关外所存止于六城；缓急轻重，大异昔日。而庸臣胶柱之见，犹不知释疆场之忧、救堂奥之急，卒至强寇压境，京师沦陷，悲夫！

　　辛未（十二日），明帝下诏罪己（「明史」作壬申，此从「北略」诸书）。

