<!-- { "loadSidebar": true } -->
　　追复景帝生母贤妃吴氏为皇太后，谥曰孝翼温惠淑慎慈仁匡天锡圣皇太后；建文帝长子文奎曰恭愍皇太子，弟允熥吴王谥悼、允熞衡王谥愍、允熊徐王谥哀，追封建文少子文圭为原王谥怀；并祔祀孝康陵。复江都、宜都、南平等四郡主曰公主，耿睿、于礼为驸马都尉。

　　甲戌（二十日），明以郑鸿逵挂镇海将军印。

　　明中旨以张捷为吏部尚书、蔡奕琛为吏部右侍郎、杨维垣为通政使。

　　徐石麟罢，马士英拟用张国维代之，而阮大铖乃密邀内奄取中旨授捷；士英愕然而无如何也。捷既为诸奸用，悉奉其指挥，诸丽名逆案及谋翻逆案被谴者尽起用；文选郎中刘应宾挟马、阮势，纳贿无虚日，捷画诺而已。一月中，题授中书百余人、监纪推官数十人。

　　徐鼒曰：侍郎以下例不书，兹牵连书之何？伤小人之汇进也。三人以外不具书何？不胜书也。

　　乙亥（二十一日），明以张秉贞为右佥都御史，巡抚浙江。

　　秉贞，前江西按察司副使也。

　　丙子（二十二日），明停冬至郊祀，以来年正月合祀天地于南郊。

　　洪武元年（一三六八），中书省臣进郊祀议，分祭天地于南、北郊：冬至，祀昊天上帝于圜丘，以大明夜明星辰、太岁从祀；夏至，则祀皇地祇于方丘，以五岳、五镇、四渎从祀。太祖如其议行之，建圜丘于钟山之阳、方丘于钟山之阴。十年（一三七七）秋，太祖感斋居阴雨，览京房灾异之说，谓分祭天地情有未安，命作大祀殿于南郊；谓人君事天地犹父母，不宜异处。定每岁合祀于孟春，为永制。十二年（一三七九）正月，始合祀于大祀殿；太祖亲作「大祀文」并歌九章。永乐十八年（一四二○），京都大祀殿成，规制如南京。嘉靖元年（一五二二），世宗既定「明伦大典」，益覃思制作之事；欲斟酌古法，厘正旧章。大学士张璁等言：『祖制无敢轻议』。给事中夏言疏言：『国家合祀天地及太祖、太宗之并配、诸坛之从祀，举行不于长至而于孟春，俱不应古典；宜令群臣博考「诗」、「书」、「礼经」及汉、宋诸儒之定论及太祖国初分祀之旧制，陛下称制而裁定之，此中兴大业也。议者以太祖之制为嫌，然知合祭乃太祖之定制为不可改，不知分祭固太祖之初制为可复；「大祀文」乃太祖之明训为不可背，不知「存心录」固太祖之着典为可遵。且皆太祖之制也，从其礼之是者而已』。于是作圜丘，是年十月工成；明年，夏北郊及东、西郊亦以次告成而分祀之，制遂定。至是，礼部尚书顾锡畴上言：『合祀、分祀，后先互异；但议礼于今，物力告匮，当删繁就简，从高皇合祀之制为便』。乃停冬至郊祀，而命以来年正月合祀天地于南郊。

　　明令直省赎锾解部充饷。

　　马士英请令户部给直省印单，抚按分给所属司、道、府、州、县官，凡赎锾自杖以上注单内，解部充饷；其不入单者，以赃论。从之。

　　明命王永吉暂驻河上料理战守。

　　刘泽清言：『赣、沭、沛、邳、曹、单、开、归处处皆有大清兵，陈洪范、左懋第渡河无期，王燮、邱磊赴任无地。今大清将已在沂、郯，应令邱磊渡海，先收登、莱、邳、宿；修清河废城，使马化豹、柏承馥防守』。马士英奏赐王永吉一品斗牛服色，少隆接待北使之礼；且驻河上，择险要地方料理山东、河北战守事宜。俟洪范等还日，奏请进止。

　　明以兵部左侍郎解学龙为刑部尚书。

　　学龙字石帆，兴化人；万历己丑（一五八九）进士，累擢南京兵部侍郎，以救黄道周得罪，逮诏狱；杖八十，遣戍。南都立，起故官，擢刑部尚书。时方治从贼诸臣，马、阮视贿为出入；学龙定拟再上再驳，而学龙仍执前议。大铖之党张捷、杨维垣声言欲劾学龙，遂引疾去（详「纪传」）。

　　戊寅（二十四日），明加左良玉太子太傅。

　　明停今年决囚。

　　明予秦、楚殉难诸臣祭葬。

　　明定兵额。

　　江北督抚、四镇各额兵三万，楚抚额兵一万，京营额兵万五千。四镇各本色米三十万石、银四十万两，左良玉称是，各镇有差（考曰：本「青磷屑」）；而部臣无饷可给。左良玉奏：『承德将士饿死』；郑芝龙奏：『黔兵万里荷戈，三月缺饷』。王切责部臣。

　　癸未（二十九日），太白星昼见。

　　光芒闪烁，中有刀剑旗帜，似哄斗象；大小赢缩不常。

　　漳州贼破明云霄。

　　贼破云霄，据其城。官军讨之，贼走大埔。

　　明以候考宗室朱统■〈金类〉为行人司行人。

　　以疏逐姜曰广、刘宗周也。统■〈金类〉不悦，语人曰：『须还我总宪』！其妄如此。

　　徐鼒曰：行人微者也，何以书？明小人之蝇集膻附、朋谋罔上为可惧也。

　　十一月戊子（初四日），明西宫成，赐名「兹禧殿」。

　　明桂王常瀛薨。

　　王，神宗子也，初封衡州。献贼之乱，王徙寓广西之梧州，以病薨。长子安仁王由■〈木爱〉袭封，旋病卒。丙戌春，闽中立王少子永明王由榔为桂王，即永历帝也（考曰：「南都甲乙纪」谓谥王曰端，刘湘客「行在阳秋」亦云端王。而「明史」「三王纪略」则曰桂恭王常瀛，且云：『南都陷，诸臣欲奉恭王监国，闻闽中立而议遂寝。是年，王薨于苍梧』。似王之薨在南都亡后也。乱后闻见，言人人殊，附志以俟考焉）。

　　己丑（初五日），明凤阳皇陵灾。

　　太监谷国珍奏：『皇陵是日灾，松柏皆烬』。

　　徐鼒曰：特书何？纪异也。

　　明开屯海中玉环诸山。

　　明命前唐王聿键居平乐。

　　徐鼒曰：特书何？为闽中监国张本也。

　　明命生员纳银入贡。

　　廪生银三百两，增生六百两，附生七百两。寻令廪生加纳通判。

　　明总兵邱磊下狱死。

　　磊，邹平人。少为诸生，有才名；走辽东，诣军门上书。尝与左良玉从军摽掠，坐法论斩；磊愿以身独任罪而免良玉于死，磊系刑部狱。崇祯十三年（一六四○），良玉捐万金救之。侯恂再出督师，奏以磊为山东总兵。与刘泽清不相能。泽清之南下也，过安东，磊掠其辎重，泽清虑为侪辈笑，匿不闻；而请命磊渡海收登、莱。磊于白沙祭海，将以眷属、辎重北发；泽清构之于督师史可法，谓其有异谋。初六日庚寅，磊以百余骑至安东；副总兵柏承馥绐磊进署，突兵擒之，下淮安狱。泽清自往唁之，置酒把臂呜咽；谕狱吏小心承值，会当疏请。无何，得旨赐自尽；议者多冤之。良玉之东下也，盖亦因磊死云。

　　徐鼒曰：「明史」、「三王纪略」、「南都甲乙纪」诸书皆云：『邱磊有罪，下狱死』。兹不云有罪者何？莫须有之狱，何以服天下也！

　　明寄流寓诸生于淮安府学。

　　刘泽清幼时习举子业，以殴杀一隶走京师，应兵部将材举第一；故颇自诩能文。大治淮邸，费千金构水阁，招诸生吟咏歌颂。奏请安流寓青矜，以便科举；遂有是命。

　　明命辽王□□居台州（考曰：按「明史」「世表」：辽于隆庆二年国除，未闻续封。兹辽王者，何人欤？「南都甲乙纪」载诸王甚多，如居祁阳王于邵武、居临汝王于武进。按祁阳王企■〈令金〉、临汝王睦■〈阝楚〉，皆万历初年袭封，几五十年，盖已薨逝，而袭封者则无可考。又云：居西鄂王于宁国。西鄂于正德七年国除，此时何从袭封？疑南都草创，诸宗冒袭者多，部臣亦无从核别。姑志于此，使后之补「世表」者有所斟酌焉）。

　　甲午（初十日），我大清兵克明海州。

　　既破海州，丰、沛尽降。我抚臣方大猷以鱼台生员胡增光、钦光二人分知县事。

　　乙未（十一日）夜，明端门外火。是日，我大清兵攻邳州；明署推官沈冷之率众固守。

　　丙申（十二日），明督师史可法遣兵复宿迁，进援邳州。

　　先是，初四日戊子为可法诞辰，舟抵雀镇，报我将夏某阑入宿迁（考曰：疑是总兵夏成德），亟召众官，俱未至，惟应廷吉从。可法问曰：『诸葛孔明何如人也』？廷吉曰：『王佐才』。曰：『陈寿言将略非其所长』。廷吉曰：『孔明调度，寿岂能窥测？「鞠躬尽瘁」数言，万世人臣之轨则也』。可法改容曰：『年兄教我矣！天变如许，年兄何不言之』？廷吉曰：『此敢臆说乎』！次日抵白洋河，命廷吉监刘肇基军、高岐凤监李栖凤军，进取宿迁。我将夏某拔营遁，遂复宿迁（考曰：参「明季遗闻」、「青磷屑」。按诸书俱云：『十一月，我兵入宿迁』。「南略」引他书则云：『十月十七日辛未』。今按「青磷屑」云：『十一月初四日，报入宿迁』。则是十月事，至十一月始报闻也。故不纪我兵入宿迁日，而但据「遗闻」复宿迁日书之）。越数日，夏某复围邳州军于城北，肇基、栖凤进军城南；相持半月，各引去。报至南都，士英大笑。时杨士聪在坐，惊问：『何为』？士英曰：『君以为诚有是事邪？此史道邻妙用也。岁将暮矣，将吏例应叙功、钱粮例应销算；为叙功、销算地也（考曰：杨士聪当作杨文骢，而诸书皆作士聪）。

　　琉球世子尚贤入贡于明。

　　告袭位也。

　　明苏松巡抚祁彪佳罢。

　　徐鼒曰：前传已详之，兹复特书何？惜贤者之去位也。

　　己亥（十五日），明刘泽清疏请分汛防河。

　　泽清奏：『清将夏成祖（考曰：亦作夏成德）已发济宁，杨方兴在宿迁。臣今议分汛防河，三里一保、百步一圈，筑墙挑濠。王燮、田仰、王永吉自安东至徐，萧、砀属督辅，开、归属越其杰；候左懋第回日另图也』。从之。寻田仰奏：『清将已驻沂、莒二州，哨马至沐、榆；辽人赵福星以兵五千守宿迁』。乃命王永吉总督防河，刘、高二将联络张缙彦、王燮分布河北，王潆移驻淮上，黄得功、刘良佐移驻近地以援邳、宿。

　　庚子（十六日），献贼僭称帝于成都（考曰：「明史」云庚寅。「绥寇纪略」云十六日庚子；非庚寅也）。

