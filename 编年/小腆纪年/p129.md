<!-- { "loadSidebar": true } -->
　　明论从逆罪，诛淳化伯张虎，降荆江伯张光翠、德安侯狄三品、岐山伯王会等爵；程源、郑逢元等降级有差。

　　文秀至贵州数日，虎率残兵自滇逃回；文秀诘之曰：『皇上赐汝金簪议和，何有行刺之说』？虎无以答。解赴云南，王告庙，御门献俘，磔之。光翠、三品等降爵，源、逢元、万年策、刘泌降级；其安隆诸文武久反正，不之及也。方于宣时为提学，试沅靖诸属，表题有「拟秦王出师讨逆大捷」语；既闻可望败，驰书于钱邦芑，欲纠义旅擒可望以献。邦芑答以诗曰：『修史当年笔削余，帝星井度竟成虚；秦宫火后收图籍，犹见君家劝进书』。盖于宣尝为可望修史，奉献贼为太祖，作「太祖本纪」；又尝言『帝星明于井度，秦王当有天下』故也。其终事不可闻。

　　十一月，明追赠安龙死难大学士吴贞毓以下十八人谥荫有差，遣祭立庙。

　　李定国率文武疏请表章安龙死难十八忠臣，诏赠贞毓少师兼太子太师吏部尚书中极殿大学士，谥文忠，荫子锦衣卫佥事；郑允元武安侯，谥武简；张镌、徐极兵部右侍郎，林锺、蔡演、赵赓禹大理寺卿，蒋干昌、李元开、陈麐瑞侍读学士，周允吉、朱议浘、胡士瑞、李颀副都御史，易士佳、任斗墟太常少卿，朱东旦、刘义新太仆少卿，各荫一子入监读书；张福禄、全为国弟侄一人锦衣卫指挥佥事。遣官谕祭文曰：『卿等乾坤正气，社稷忠臣；早倾捧日之忱，共效旋天之力。讵意叛逆生忌，祸起萧墙；枭獍横行，顿忘君父。安龙之血，终当化碧；九原汗青之书，各自流芳千古。今日移跸滇云，鹓鸾骈列；回思卿等簪履趋跄，杳不可见。夫独何心，能不悲哉！将兹俎豆，慰彼泉台』！寻遣通政使尹三聘往安龙，即马场建庙，勒碑大书曰「十八先生成仁处」。

　　明朱成功攻鸥汀寨，克之。

　　成功统师南下至南澳，陈霸请先取鸥汀寨以足粮。值冬旱，壕寨干燥，火攻克之；戎旗镇林胜恨其屡次截劫，屠戮殆尽。

　　十二月，明复取南宁。

　　戊戌、我大清顺治十五年（一六五八）春正月（明永历十二年）戊戌朔，明桂王在滇都。

　　明遣使册封朱成功为延平王、招讨大将军，赐尚方剑便宜行事（考曰：自此至徐孚远朝滇，皆同时事。故以次书之）。

　　初，成功以闽安之失询诸将佐，吏官潘庚锺曰：『漳、泉沿边，民苦争战，且偏隅不足号召天下。藩主将战舰从瓜、镇取江南，金陵破，则闽、粤、黔、蜀之豪杰自向应矣』。甘辉曰：『我空国出，两岛岂不危乎』？庚锺曰：『清所以未攻两岛者，虑滇、黔牵制耳。倘会天下之兵而来，岂能独全乎？今统貔貅之众入据长江，截粮道；彼自顾不暇，奚暇攻两岛哉』？工官冯澄世曰：『不取江南，清亦未必忘两岛也』。参军陈永华曰：『取江南而两岛自安；偷安岁月，自老其师，非策也』。辉坚执以为不可。成功慨然曰：『吾亦有心久矣！武侯言「势不两立」，清其肯每饭忘我邪？我当间道请旨，会滇、黔、粤、楚之师出洞庭会江南，使天下跂足相从耳』。乃遣杨廷世、刘九皋泛海从龙门间道诣行在。王下廷臣集议，兵部左侍郎冷孟鈓曰：『成功执大义、拒父命，远隔海滨，贡问不绝，实有桓、文尊周之义；宜晋封秩，以鼓向义之心。祖制：外臣无封王例；今扰攘之际，岂可守经！况成功系先帝赐姓，以郡王爵之，亦与祖制无违。俟平江南，则晋封「一字」王可耳』！乃封成功延平郡王，以六部郎中各一员随师纪录；赐上方剑，便宜行事。手诏令进师江南，伸大义于天下。遣漳平伯周金汤、太监刘国柱赍印册航海至厦门，成功始设长史、审理、典宝、典杖、典仪、典膳诸官焉。

　　明册封朱成功部将王秀奇为祥符伯、马信为建威伯、甘辉为崇明伯、黄廷为永安伯、万礼为建安伯、陈辉为忠靖伯、洪旭为忠振伯、郝文兴为庆都伯，余拜爵有差。

　　徐鼒曰：封爵必详书何？重封爵也。赏赉之班，莫过五等之锡；史家年表之作，盖特笔也。沙中偶语而什方侯、邯郸用兵而千户赏，权宜之计，非法也。故刓印之弊则无恩，传书之封则已滥；敝裤犹惜之，况名器乎！乱世之君，威权已去，不得已而以爵赏劝之；此盖事势迫而使然，褒与讥两无庸也，直书其事而世变可知焉。曰朱成功部将何？以别于粤、鲁诸臣也。

　　明授鲁兵部右侍郎张煌言为兵部左侍郎兼翰林院学士；我大清再遣使招之，煌言不受。

　　辛卯（一六五一）之岁，王师将下舟山，命降将田雄以书招煌言；峻拒之。监国入金门，朱成功以唐、鲁旧怨，于监国修寓公之敬而已。赖煌言与定西侯张名振以军为卫，成功因之有加礼。煌言尝极言：『成功始终为唐，真纯臣也』。成功亦曰：『侍郎始终为鲁，与吾岂异趋哉』！故两人交甚睦。寻间行入吴淞，招军天台。明年，再会张名振之师入长江，还驻舟山。名振卒，遗言以所部归煌言；于是军容始盛。丙申（一六五六）舟山再失，驻天台；寻驻秦川。王师迁舟山之民而空其地，煌言还驻军焉。鲁王既去监国号，煌言通表滇中，与成功同日拜命。将会师大举，我江督郎廷佐以书招之；煌言复以书曰：『夫揣摩利钝、指画兴衰，庸夫听之或为变色；而贞士则不然。其所持者天经地义，所图者国恨君仇，所期待者豪杰事功、圣贤学问，故每膻雪自甘、胆薪弥厉而卒以成功；古今来何可胜计？若仆者，将略原非所长，祗以读书知大义，痛愤国变；左袒一呼，甲盾山立。峗峗此志，济则显君之灵，不济则全臣之节；遂不惜凭履风涛，纵横锋镝之下，迄今余一纪矣。同仇渐广，晚节弥坚；练兵海宇，祗为乘时。此何时也，两越失守，三楚露布、八闽羽书，雷霆飞翰；仆因起而匡扶帝室、克复神州，此忠臣义士得志之秋也。即不然，谢良、平竹帛，舍黄、绮衣冠，一死靡他；岂谀词浮说足以动其心哉！乃执事以书通，视仆仅为庸庸末流，可以利钝与兴衰夺者。譬诸虎仆戒途、雁奴守夜，既受其役，而忘其哀；在执事固无足怪，仆闻之怒发冲冠。执事固我明勋旧之裔，辽阳死事之孤也；念祖宗之恩泽，当何如怨愤？思父母之患难，当何如动念？稍一转移，不失为中兴人物。执事谅非情薄者，敢附数行以闻焉』！初，煌言之航海也，仓卒不得尽族行。我章皇帝以煌言有父，命勿籍其家，但令其父以书谕之。煌言复书云：『愿大人有儿如李通、弗为徐庶』！父亦阴寄声曰：『汝勿以我为虑也』！父卒，有司强其妻子书招之；煌言不发，趣焚之。己亥（一六五九），家始被籍；章皇帝犹命镇江将军善遇之，勿囚辱焉。

　　明授鲁左佥都御史徐孚远为左副都御史。孚远朝于滇都，失道安南国；不屈，还厦门（考曰：「台湾外纪」以孚远失道安南为顺治十八年正月从滇朝见归厦事；而黄宗羲「行朝录」则云：『朝滇时不得过安南，遂回厦门』）。

　　辛卯（一六五二），舟山之破也，孚远扈鲁监国航海。时朱成功启疆礼士，老成耆德之避地者多归之。孚远领袖其间，每以忠义相镞厉；成功娓娓听，至终夕不倦，有大事辄咨而后行。尝自嗟曰：『司马相如入夜郎教盛，此平世事也；以吾亡国大夫当之，伤如之何』！时滇使册封成功，晋将佐爵；鲁遗臣之在两岛者，自张煌言以下皆量迁。孚远转左副都御史，随滇使入觐；失道安南。其国王要以臣礼，孚远大骂；或曰：『且将以相公也』。则愈骂。国王叹曰：『忠臣也』！厚资之；得完节归，与叶后诏、郑郊辈结为方外七友，浮沈岛上卒。遗一子，竟以饿死（考曰：诸书载孚远事互异：「明史」谓其松江破，死岛中；「泉州府志」谓居厦之曾厝鞍，卒；「龙溪县志」谓游龙溪后，不知所终；「南疆绎史」谓殁于台湾，「鹭江」、「同安」两志说亦略同。而野乘谓康熙癸卯厦门破，诸缙绅多东渡，独孚远归华亭；「明诗综」引「静志民诗话」，亦有『乘桴远引，骑鹤重归』语：似孚远未渡台者。鼒按：孚远「交行摘稿」后附林霍、王所撰二传，言『癸卯之变，拟归故乡不果，转徙入潮之饶平山以殁』。其称说年月及死状甚悉。又「赐姓始末」云：『厦门破，孚远遁迹，为北帅吴六奇所藏；完发以死。海外生一子，扶榇至松江未葬，子亦死』。按六奇为潮之饶平人，与入潮说合，当得实也。附志之）。

　　明以前兵部尚书程源为礼部尚书、前四川巡抚都御史钱邦芑掌都察院事。

　　邦芑拒可望不屈，源则可望所亲信；然离间逆党、激发忠义，于交水之战咸有功焉，王故擢用以旌之。时马古翔用事，颇忌二人；源功名自许，入朝即发吉翔奸状。吉翔嗾言者劾源曾臣事可望，非纯臣；源发愤杜门不视事。邦芑虽掌宪，而督理晋王军事者为金维新，秩左都御史，位在邦芑上；邦芑亦郁郁，浮沉朝请而已。

　　我大清兵复取横州，明知州郑云锦被执不屈死。

