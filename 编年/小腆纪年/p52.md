<!-- { "loadSidebar": true } -->
　　道周字幼平，漳浦之铜山人也。铜山在孤岛中，有石室；自幼坐卧其中，故其门下士称为石斋先生。少家贫，读书罗浮山，山水暴涨，坠涧中，溯流而出；遇异人授以读书之法，过目不忘。为文典奥，原本经术（考曰：本「绎史」。又「史外」云：『家贫业农，年二十四始发愤读书，不屑应童子试；郡县礼聘之，始出』。与「绎史」小异）。登天启壬戌（一六二二）进士，改庶吉士，历编修，擢右中允。以论杨嗣昌下狱，谴戍辰州。嗣昌败，召道周还，复故官；道周遂称病归（详见「纪传」，不具录）。

　　南都立，起吏部右侍郎；道周不欲出，士英遣人讽之曰：『人望在公，公不起，欲从史可法立潞王邪』？道周不得已，乃趋朝，陈进取九策。至是升礼部尚书，掌詹事府事。见朝政日非，乃自请祭告禹陵。临行上言：『今欲东收兖、济，北略漳、河，西取应、安，然后问洛阳之钟簴、扫成德之松楸，上规天寿；此旷日持久，其道诚难。必如臣愚计，得一沈鸷之将，简士三万、赍粮百日，出赣榆、韦桥，东踰破车，度临朐、历博兴，直上盐山，抵沧州。此间千四百里，皆荒旷如升虚邑；惟临朐、安邱、乐安、阳信之间稍有屯聚，可因粮而食。尽七昼夜至武清，渡白沟，出其不意，从天而降。然后致陛下哀痛之意，祭告洒扫于十二陵，与长安士民拭泪而觐九庙。还则兵分两道：一下临清以收兖、济，一下邯郸以收彰、卫。其用力甚少，奏功甚巨。此耿弇所发愤于祝阿，刘裕所欢呼于大岘也』。夜泊龙江关，梦高皇帝至，厉声曰：『卿舍我去邪』？道周制一衣，刺「大明黄道周」于裾；语门人曰：『南都必败，当以识吾尸耳』！

　　明以左良玉子梦庚挂平贼将军印。

　　良玉旧为平贼将军；既封藩，乃以印畀其子。

　　徐鼒曰：特书何？讥也。孱主之于强藩，犹慈母之于骄子；日思结其驩，惴惴焉恐不得一当。固其骄悍之性不可驯，亦其君父之有以长其恶也。夫良玉之跋扈，固不假其子之助虐；而主威日轻，胡以立国？唯名与器，不可以假人；尚其戒之哉！

　　明令童生纳银，免府、州、县试。

　　马士英请免童生府、州、县试，上户银六两、中户四两、下户三两，径送学院收考，其银以充兵部招练军器之用；从之。已而，溧阳知县李思谟竟以不令童生纳银，降五级。

　　明禁擅立官户。

　　命乡官与监生、齐民较田多寡，一体当差；不得擅立官户。

　　明命河南巡抚越其杰募兵屯田。

　　给其杰银十五万，令自募兵屯田。

　　丙午（二十一日），明督师大学士史可法视师清江浦，以图中原。

　　可法于二十一日丙午驻清江浦，奏以李成栋为徐州总兵官、贺大成为藩标先锋总兵官、陆逊之为大梁屯田佥事、胡蕲忠知睢州、冷时中为开封通判、李长康为开封推官以经略中原。命标下总兵李世春驻泗州、张天禄驻瓜州、许大成领忠贯营李栖凤驻睢宁、刘肇基驻高家集、张士仪驻王家楼、沈通明驻白洋河；马应魁为中军副将，翟天葵、陶匡明为旗鼓，汪一诚为参将，以分任防河；副使黄铉、主事何刚、知县吴道正分理粮饷，知县应廷吉为军前监纪（考曰：本「青磷屑」）。又与诸镇分汛地，听自择便利；其王家营而北至宿迁最冲要，可法自任之，缘河南岸筑垒焉。

　　时高杰刻期进取开、归，可法亟请饷于朝；而马士英以镇将与可法协为不利己，阴裁抑之。可法因疏言：『臣皇皇渡江，岂直调和四镇哉？朝廷之设四镇，岂直江北数郡哉？高杰请进取开、归，直捣关、洛，其志甚锐。臣于六月请粮，今九月矣，岂有不食之卒可以杀贼乎』？士英益靳之不发，数诏趣出师；可法举示四镇，皆曰：『不给我饷，而责我战乎』？由是坐困。既而阮大铖迁兵部尚书，高、姜诸贤相继去位。可法乃上言：『近来人才日耗、仕路日淆，由名心胜而实业不修，议论多而成功绝少。遇清卿台省，则曰谋猷经济，非其人不可；遇钱榖之任，则曰此危地，何为困我！此推彼卸，始付庸人；倏用倏更，有同儿戏。即偶出特简，亦必百计求全，非托病则弃官，曾无为国家实心任事者；以致败坏至此。今事势更非昔比，必专主讨贼复仇；舍筹兵筹饷无议论，舍治兵治饷无人才。有摭拾浮谈、巧营华要者，罚无赦；停不急之官，罢不急之务，俾大小臣工并力恢复，则中兴之业可成』。王优奖之而不能行。又言：『欲用大铖者，以才；争大铖者，以逆案也。大铖即可用，何必罪争者；即不可用，当采群议，何至以一人坏天下事乎』！不听。

　　徐鼒曰：大书特书何？从「纲目」书丞相亮治兵汉中之例也。然则何贵乎尔？亮之言曰：『鞠躬尽瘁，死而后已』。此万世人臣之则哉！

　　明称福恭王陵为熙陵。

　　即皇考恭皇帝陵也。寻议建特庙。

　　明命佥都御史、湖北巡抚何腾蛟仍旧职。

　　腾蛟字云从，贵州黎平卫人。天启辛酉（一六二一）举人，崇祯中知南阳县；地当冲要，数摧贼锋。又从巡抚陈必谦破贼安皋山，并讨平士寇：能声大着。迁兵部主事，进员外郎；出为怀来兵备佥事，调口北道，丁母忧。巡抚荐其才，将夺情，固辞归。服阕，起淮、徐兵备，境内肃然。癸未（一六四三）冬，晋右佥都御史，巡抚湖北。时湖北尽陷，止武昌一府为左良玉屯军所；腾蛟与良玉交驩，一军帖服。福王之立也，诏至；良玉部下有异议。腾蛟乃以剑自随，曰：『社稷安危，系此一举；倘不奉诏，当以此身付三尺剑耳』！会江督袁继咸既良玉所置正纪官卢鼎力请，开读如礼；事乃定。

　　时朝议将迁腾蛟他省，命丁魁楚巡抚承德、襄阳等处。兵部员外郎李向中疏言：『臣乡湖广穷民散乱，军旅空虚；万一逆贼竞武昌，则江南岂得安堵？臣谓荆、襄宜设重镇，募大兵以据上游，与淮、凤诸处相犄角；使贼骑不得驰骤汉、广，庶可保障江南。且承天为陵寝重地，应早为整顿。左镇驻札武昌，隐有虎据在上之势。而抚臣何腾蛟一腔忠义，千里干城；小民依之若婴儿之求慈母，将士信之若手足之应腹心：亦可谓上下相安而军民各得者矣！近闻有升迁别省之说。夫保江南，不在逼处江干而在扼其要领，则臣省荆、襄最为急矣；安臣省者，拒贼犹后，而驭兵为先。则抚臣其不可更矣』。乃命丁魁楚另用，腾蛟仍抚湖北。寻晋兵部右侍郎兼抚湖南，而改魁楚总督两广军务（考曰：李向中疏见某氏「大事记」）。

　　徐鼒曰：「明史」、「三王纪略」及温氏「绎史」俱云『命丁魁楚另用，何腾蛟兼抚湖北』；误也。腾蛟为湖北巡抚久矣，未改他命，何云兼抚？盖是时丁魁楚有巡抚承德、襄阳之命，腾蛟将迁他省，故李向中之疏云云也。曰仍旧职者，纪实也。

　　庚戌（二十五日），明开佐工事例。

　　武英殿中书银九百两，文华殿中书千五百两，内阁中书二千两，待诏三千两，拔贡一千两，推、知衔二千两，监纪、职方万千不等。时为之语曰：『中书随地有，都督满街走；监纪多如羊，职方贱如狗。相公只爱钱，皇帝但吃酒；扫尽江南钱，填塞马家口』。明年二月，授输纳富人翰林待诏；更有『翰林满街走』之语。然止两殿中书及改贡者银入于官，其职方、待诏、监纪、追荫、起废则向权门投纳，故御史郝某又有「官买私赂量出剩余助公」之疏也。

　　徐鼒曰：自纳粟拜爵之事兴，而变本加厉者，烂羊屠狗，胡可问焉！「传」曰：『作法于贪，弊将若之何』？仲尼所以恶作俑者夫！

　　明许都余党复乱，夺浙江巡抚黄鸣俊官（考曰：一作骏）、逮前巡按御史左光先。

　　八月，义乌、东阳许都余党复乱。鸣俊奏：『光先诱杀许都，不行善政，以致煽动』。王谕在朝浙臣直奏。兵科陈子龙，前说都归命者也；常以杀降负都为恨，言『东阳再乱，因县官诛求激变』。乃逮前东阳令姚孙棐（考曰：「南略」多讹舛，不足据；然此处作姚孙棐似较诸书可据。他书孙棐作孙榘。按朱彝尊「明诗综」：『孙榘字心甫，天启壬戌进士，知龙游、晋江二县，擢御史；谪上林典簿，迁主事，历郎中尚宝司卿』，自另是一人。或因同为浙东知县而误传）；光先以庇孙棐同逮，夺鸣俊官。光先为光斗弟，又尝劾阮大铖，故大铖欲以激变陷之，朝士无敢言者。苏松巡抚祁彪佳独言：『许都之变突发，东阳、义乌、浦江皆无坚城，光先调兵措饷不一月而元凶授首，两浙复安。夫弄兵揭竿，至于破城据邑，其罪岂不当死？当日兵威所迫，贼已穷蹙而后乞命，与阵擒无异；非诱降也。设诛锄不力，养虎贻患；国难方张，事何可问？岂可反以激变罪之乎』！于是大铖并切齿彪佳焉（考曰：本某氏「甲乙编年」）。

　　徐鼒曰：子龙、彪佳皆忠诚纯白君子也，其论许都事，胡分茅设蕝之若是？子龙说都降不能全都之命；我负伯仁，心所惭恨；彪佳据法以言之，则都岂有生理哉？君子之心各有当也，何必同。

　　明再赏定策功，加李沾都察院左都御史；逮前侍郎吕大器。

　　明进封朱国弼保国公。

　　明停宗室换授。

　　是年冬，齐藩宗长知墭等请换授官；不许。

　　明谕吏、兵二部量用北来官。

　　时陷贼诸臣南还，史可法言：『诸臣原籍北土者，宜令投呈吏、兵二部注名录用，否则绝其南归之心』。又言：『北都之变，凡属臣子皆有罪；若在北者始应从死，岂在南者独非人臣？即臣可法谬典南枢、臣士英叨任凤督，未能悉东南兵甲疾趋北援；镇臣泽清、杰以兵力不支，折而南走：是首应重论者，臣等罪也。乃因圣明继统，斧钺未加，恩荣迭被；而独于在北诸臣毛举而概绳之，岂散秩闲曹责反重于南枢、凤督乎？宜摘罪状显著者，重惩示儆；若伪命未污，身被刑辱，皆当姑置不问。其逃避北方、徘徊后至者，许戴罪讨贼，赴臣军前效力』。廷议并从之。

　　徐鼒曰：昔李纲作相，首严邦昌伪命之诛；而论者咎其失策，岂轻名节哉？王业艰难，政宜含垢。以故邺士通袁，孟德手焚其牍；黄权降魏，昭烈不罪其孥：非微安反侧之心，亦以寓招徕之意。此其事惟史公能变通之，而非戢山、石斋诸贤所肯出者也。

　　甲寅（二十九日），明吏部尚书徐石麒罢。

