<!-- { "loadSidebar": true } -->
　　胜兆提督松江，长洲诸生戴之隽者，杨廷枢门人也，教胜兆叛，阴遣人约舟山黄斌卿（考曰：「三藩纪事本末」谓教胜兆者为周谦，故长白荡来降者也）合力取南都，斌卿犹豫不欲应；时侍郎沈廷扬、定西伯张名振、监军张煌言皆在斌卿所，争劝之。斌卿乃以故所封伯印授胜兆，期于是月十五、六日以海师会之。名振请以所部行，邀廷扬为导。廷扬曰：『兵至必以崇明为驻札地，禁打粮，然后可』。名振许之。至崇明食尽，违约登岸。舟泊鹿苑，五更飓风大作，军士溺死者过半；王师逆之岸上，合呼「薙发者不死」，海师遂大溃。十五日，胜兆以事泄，杀告变之海防同知杨之易、推官方重郎而下令入海，意翌日海师之必至也。使中军詹世勋、都司高永义侦之，而海师已于十四日夜溃。世勋、永义登城望，烽火寂然；遂变志，反兵相向，矫令召其所亲信尽杀之，之隽亦死。执胜兆送江宁总督洪承畴，穷治其狱；词连子龙、廷枢。子龙亡命，同诸生夏之旭奔嘉定，告急于侯峒曾之弟岐曾，匿其仆刘训家；已迁昆山顾咸正所。当事踪至嘉定，执岐曾。别遣兵围咸正家，遂获子龙；锁舟中，泊跨塘桥下，子龙乘间跃水死（考曰：屈大均「吊子龙诗」云：『舟出吴淞烟水遥，黄门怀石此塘桥』。并汪琬所述曾涵之言考之，则陈公之沉水死，未就讯也无疑。而侯方域诗注谓：『当事者执之，子龙曰：「何必讯？事皆有之，但未得就耳」。不屈死』。方域为子龙好友，其言似非无据；俟考）。

　　廷枢，字维斗，吴县诸生。天启朝颜佩韦五人之难，廷枢实倡之；佩韦等死，而廷枢获免。举崇祯庚午（一六三○）应天乡试第一。国变，隐居邓尉山，浙东遥授翰林院检讨兼兵科给事中。既以之隽株连被逮，慨然曰：『予自幼慕文信国之为人，今日之事，素志也』。舟中书血衣并诗，以遗其孤（考曰：血书略曰：『惜时命之不犹，未登朝而食禄；值中原之多难，遂蒙祸以捐生。其年丁亥之建，为日孟夏之终；方隐遁夫山椒，忽陷罹于罗网。虽云突如其来，亦已知之稔矣。但因报国无能、怀忠未展，终是人臣未竟之事，尚孤累朝所受之恩』云云。诗十二首，佚其六；诗曰：『人生自古谁无死？留取丹心照汗青。正气千秋应不散，于今重复有斯人』。『浩气凌空死不难，千年血泪未曾干；夜来星斗终天灿，一点忠魂在此间』。『社稷倾颓已二年，偷生视息又何颜！祗今浩气还天地，方信平生不苟然』。『叹息常山有舌锋，日星炯炯贯空中；子规啼血归来后，夜半声闻远寺钟』。『有妻慷慨死同归，有女坚贞志不移；不是一番同患难，谁知闺阁有奇儿』！『近来卖国尽须眉，断送河山更可悲；幸有一家如母女，纲常犹自赖维持』。以上详「南略」及「外史」）。五月朔，大帅会鞫于泗州寺。巡抚重其名，欲生之，命之薙头；廷枢曰：『砍头事小，薙头事大』！乃拥出至寺桥。临刑，大声曰：『生为大明人』；刑者急挥刀，首堕地，复曰：『死为大明鬼』。监刑者咋舌，乃礼而殡之。

　　同时被祸者：推官顾咸正及其子诸生天逵、天遴、夏之旭、夏完淳、侯岐曾、徐尔榖、钱栴等数十人。咸正，字端木；咸建兄也。崇祯癸未（一六四三）进士，为延安推官。时以子天逵、天遴匿子龙被逮，洪承畴问曰：『汝知史可法在乎？不在乎』？答曰：『汝知洪承畴死乎？不死乎』？乃父子同见杀。之旭字符初，允彝兄也，以诸生贡于廷，有声。官兵捕之，乃缢死文庙复圣颜子位旁（考曰：之旭遗令云：『余自舍弟殉节，即欲偕死；彼以孤寡见托，未忍也。然不向城市坐者，两年于兹矣。今者吴镇效忠，一时趋附。几事不密，变且中作；搜求余党，坐以叛名。嗟乎！新朝之所谓叛，乃故国之所谓忠也；夫何伤哉！余幼读圣贤书，今死圣贤地，夫亦死于圣贤之教、非死于法也』。其诗曰：『嗟予薄祜，少遭不造；皇路多虞，抚膺思报。穰穰国人，藩之垣之；惴惴缧绁，抗章白之。余一介儒，曾霁天颜；岁寒之义，至死勿迁。仲也怀沙，身无贬屈；惜哉卧子，何不早决！故君曰逝，故友云亡；吾将安归？敬附首阳。从容自引，鲁璧跄跄；遐哉尼父，余敢对扬』！以上详「南疆绎史」）。完淳字存古，允彝子也。七岁能诗文。年十三，拟「庾信大哀赋」，才藻横逸。鲁监国授中书舍人。监国航海，完淳拜表慰问，为逻者所得。时亦因子龙事下狱，赋绝命诗遗母与妇。临刑神色不变，年甫十八云（考曰：完淳遗母诗曰：『孤儿哭无泪，山鬼日为邻；古道麻衣客，空堂白发亲。循陔犹有梦，负米竟何人？忠孝家门事，何须问此身』。遗妇诗云：『忆昔结缡日，正当擐甲时；门楣齐阀阅，花烛夹旌旗。问寝谈忠孝，同袍学唱随。九原应待汝，珍重腹中儿』！以上详「史外」）。岐曾字雍瞻，太学生；少时与兄峒曾齐名。尔榖，字似之，石麒子也；被执，慷慨无挠词。栴字彦林，棅之从兄也；同日受刑。尔榖妻孙氏、栴妻徐氏并殉之。

　　又殷之辂、张宽、戴武功、周长吉（考曰：武功疑即戴之隽、长吉疑即周谦）以下数十人不可详，皆以匿子龙死者也；惟沈廷扬则死于海师之溃。时张名振、张煌言、冯京第既杂降卒中逸去，廷扬叹曰：『风波如此，其天意邪？吾当以一死报国。然死此无名』！乃呼谓游骑曰：『吾都御史也，可解吾之南京』。洪承畴与有旧，使说之薙发。廷扬曰：『谁使汝来』？曰：『洪经略』！曰：『经略死松山之难久矣，安得尚有其人邪』？与部下十二人同日被刑。其亲兵六百人，斩于苏之娄门，无一降者；时比诸田横之士云。舟山人闻廷扬之死也，哭声如雷，就地立祠祀焉（考曰：「鲁纪略」谓：『廷扬于壬辰春，引舟师出福山口，败死』。与诸书不合。今按「鲁纪略」多舛谬，不足信）。

　　明□□岑本高等攻浦城，败死。

　　本高与王思春、江中英、江中元、张文耀、朱国贞、刘国球等同攻浦城，有原任监军吴承昊、徐元、毛文杰、张裔元约为内应。已而本高等败死，国贞降，尽泄承昊等谋；遂皆见杀。

　　己亥（二十八日），我大清兵取明安化，遂取新化。

　　降将王光泰以襄阳叛我大清，复归于明。

　　光泰，郧阳总兵光恩之弟也。光恩投诚后，以原官留镇郧阳，其弟副将光泰屯宜城。嗣光恩为道臣李之纲所讦，逮问。光泰遂据襄阳以叛，自称镇武伯，用永历年号；杀我荆南巡道甘文奎，进踞郧阳，结陕西贺珍、武大定为援。我提督孙定辽，亦降将也；闻变，率兵援郧阳，马蹶没于河。我侍郎喀喀木会光化副将王平渡河进讨，光泰走房县；寻走四川。

　　明太常寺少卿程源以罪削职。

　　源之由楚入黔也，假称三省总督兵部右侍郎，沿途卖官，赃私巨万。巡按御史钱邦芑疏参之；王震怒，削职逮问。

　　明郧西王常潮复建宁，其将王祁复邵武（考曰：按「世表」：『郧西王为益宣王庶子常湖，于万历二十五年薨，袭封者无考』。兹据「东华录」为常潮，其常湖之弟与）。

　　祁营山中，取民间几案数百，悬大线香，黑夜顺流环城而过；守者谓祁兵且薄城，炮石大下，迟明方知其伪。习之不疑；一日祁突至，遂破（考曰：「鲁纪年」谓：『郧西王复建宁』，而杨陆荣「纪事本末」云：『泸溪贡生魏一柱守泸溪，久不下。降将王得仁令族泸之丁、傅、魏三姓，一柱遂弃妻子走闽；袭破将乐，结永西、德化、兴安诸王攻克建宁。王师围而攻之，五阅月始破；一柱与诸王俱死之，兴安王以先事出获免』。不言郧西王；疑当日宗室流离军中甚多，不可悉数，纪事者各就所闻着之篇耳）。

　　明朱成功复海澄。

　　初，贝勒统马步兵突至安平，郑芝豹等敛众揭赀财、子女于巨舰，弃城泊外海。成功生母翁氏持剑不肯去；大兵入，翁氏拔剑剖腹死。成功闻报，擗踊号哭，缟素率师至；贝勒见船只塞海，退回泉州。成功寻合郑彩、杨耿兵入海澄，破九都（考曰：某氏「赐姓始末」谓：『北兵大肆淫掠，成功母亦被淫，自缢死。成功大恨，用夷法剖其母腹，出肠涤秽，重纳之以殓』）。

　　五月，福建、江西大水（考曰：「行在阳秋」云：『戊午，福建、江西大水。按大水非地震可日纪比也，故系之五月）。

　　辛丑朔，我大清兵取明新安。

　　庚戌（初十日），扬州地震。

　　甲寅（十四日），明改武冈州为奉天府；以周鼎瀚为东阁大学士，同刘承胤入直。

　　明以贵州总督李若星为吏部尚书。

　　壬戌（二十二日），明鲁郑彩复长乐。

　　癸亥（二十三日），我大清克龙阳，明总兵杨国栋败走。

　　甲子（二十四日），我大清兵取明常德。

　　明刘承胤兵掠于桂林。

　　承胤兵哗索饷，瞿式耜搜库藏、捐囊金与之；不足，夫人邵氏则又捐簪珥数百金与之；哗如故。素与焦琏兵主客不和，乃交斗；掠市而去。式耜檄诛二十余人，疏劾承胤驭兵无状。

　　乙丑（二十五日），我大清兵再攻桂林，明留守瞿式耜与总兵焦琏御却之。

　　时三王兵将抵桂林，侦知城中兵变，猝薄城；环攻文昌门；吏士失色。式耜与琏分门婴守，用西洋铳击中骑兵；王师稍却。琏乃开城出战，杀数十人；自辰至午不及餐，式耜括署中米蒸饭，亲出分哺，将士益乐用命。向晡雨未息，收兵。明日复出战，琏奋刀冲阵；王师弃甲仗而奔。援将马之骥既隔江发大炮助声势，即疾驰渡江，遇王师间道从栗木岭来者，运槊提鞬连毙三人，遂大北，追奔二十里；我定南王孔有德望虞山树木，疑为兵焉。琏久驻桂，得桂人心；式耜以国士遇之，故能得其死力。

　　戊辰（二十八日），我大清兵取和平；明知县李信死之。

　　明副将周金汤复永州。

　　金汤字宪洙，莆田人。以武进士选上湖守备，擢永州都司；纠壮士二百人夜复永州。

　　明以御史鲁可藻巡抚广西。

　　可藻，和州人。以明经授新城县有声，擢御史，巡按广西；与瞿式耜协心守御。焦琏叹曰：『文官如此，何敌不克！徒令吾侪武夫愧死耳』！式耜上其功，授是职。

　　明论保桂林功，晋瞿式耜少师兼太子太师，封临桂伯；式耜疏请返跸全州。

