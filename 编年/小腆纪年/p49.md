<!-- { "loadSidebar": true } -->
　　明起前兵部右侍郎樊一蘅总督川、陕军务。

　　一蘅字君带，宜宾人。万历己未（一六一九）进士，以知县入为吏部郎中；崇祯三年（一六三○），迁榆林兵备参议。流贼多榆林人，又久荒，饥民益相挺为盗。一蘅抚创残、修戎备，讨斩申在庭、马丙贵，平不沾泥，累迁右参政，分巡关南。总兵曹文诏败殁，群贼迫西安；总督洪承畴令一蘅监左光先等军，连破贼，又屡挫贼于汉中。十二年（一六三九），擢佥都御史，代郑崇俭巡抚宁夏；被劾罢归。十六年（一六四三）冬，用荐起兵部右侍郎，总督川陕军务；道阻命不达；至是复申前命。

　　明起戍籍越其杰（亦作杰）巡抚河南，兼辖颍、亳二州军务。

　　时马士英借危疆为名，欲起阮大铖为河南巡抚，廷臣持不可；乃用其杰。其杰，贵州举人；崇祯时，历官按察司佥事。以贪遣戍，闲居金陵。士英之妹夫也，故有是命。

　　明命吏部察才品堪用者，发督抚军前补地方官。

　　史可法疏曰：『国家设四藩于江北，非为江左偏安计也；将欲立定根基、养成气力，北则为恢复神京之计、西则为澄清关陕之图，一举而遂归全盛耳。圣明在上、忠义在人，君父之仇耻特深，海宇之群心竞奋；乘时大举，扫荡可期。所虑者兵戈扰攘之中，不复有百姓耳！无百姓，何利于有疆土？故此时择吏不缓于择将，而救乱莫先于救民；所谓得一贤守如得胜兵万人、得一贤令如得胜兵三千人，正今日之谓也。前此北都未破，求牧方殷；非不有破格之升除，何曾收得人之实效！地有难易、缺有炎冷，兵荒破残之区，卒举而授之庸人，此岂白面书生所能胜任？目今人才告乏，东南缺员，安能复填西北之缺？则铨选法穷，安得不改为征辟？往时保举多系慕膻，故捷足蝇营，真才裹足。今西北则危地也，危则人人思避；而真从君父起念者，乃始投袂相从。宜令抚、按、司、道及九卿、科、道各举才胆过人堪拯危乱者一人，赴臣军前效用，酌补守令缺员。二年考满，平升善地；三年考选，优擢京曹。有靖乱恢疆功能殊异者，立以节钺京堂，用示酬劝。再如江北、山东、河南一带，有能保护地方为民推服者，即系桑梓之邦，亦可权宜径用。总求天恩破格，假臣便宜，决不敢滥用匪人，自误进取也』。王命吏部察废员及举贡监生才品堪用、愿效力危疆者，咨发督抚军前，以补地方缺官（考曰：本「南都甲乙纪」）。

　　明中旨以张捷为吏部左侍郎；吏科给事中章正宸争之，不听。

　　捷，丹阳进士，以知县入为御史。崇祯时，坐事除名赎徒。南都立，刘泽清首荐捷，马士英继之。廷议多持不可，以魏国公徐宏基荐，遂内传起故官。给事中章正宸以内批非制，争之。得旨：『前解学龙荐叶廷秀亦径批升，何以寂无一言』（考曰：本「南都甲乙纪」。又「明季遗闻」云：『以兵部侍郎解学龙荐，内批原任户部主事叶廷秀为都察院堂官』）？

　　徐鼒曰：叶廷秀之内批不争固已，张有誉之内批不尝争之乎？总之，有张捷、阮大铖之内批，而姑以有誉、廷秀尝之也。陈子龙之言曰：『争之，则已有前例』。是士英所以箝众口夫！

　　丙子（二十一日），明逮礼部员外郎周镳、山东按察司佥事雷演祚下狱。

　　镳字仲驭，号鹿溪，金坛人。父泰时，云南布政使。镳举乡试第一，崇祯戊辰（一六二八）进士；官礼部主事，抗疏论不当宠任内官，罢斥言官。崇祯帝怒，斥为民；自是知名。镳伯父尚书应秋、叔父御史维持以党附魏阉，列逆案；镳深耻之。通籍后，即交东林，矫矫树名节。阮大铖之废居金陵也，镳与诸名士为「留都防乱揭帖」逐之。大铖惧，而匿身牛首山。或谓大铖曰：『周镳之名以诟公而重；诸名士之党又以诟公者媚镳』。于是大铖怨镳刺骨。镳从弟锺与镳以才相忌，各招致门徒，立门户；两家弟子遇于涂，不交一揖。锺既降贼，镳门人徐时霖等益被以恶名。南都之议立君也，吕大器、姜曰广主潞王，镳与雷演祚往来游说；故马、阮欲以此致二人于死。

　　演祚字介公，太湖人也；崇祯庚午（一六三○）举于乡。崇祯帝思破格用人，命举贡悉就铨用，凡二百六十三人，时号「庚辰特用」；演祚得刑部主事。踰年，擢武德兵备佥事。劾督师范志完纵兵淫掠、折饷行贿；召入朝，与志完面质于中左门。演祚因言周延儒招权及其幕客董廷献通贿状，廷儒由是被放。志完诛，而令演祚回任。演祚初觊得总宪，故极意攻击；及是颇沮丧，廷臣遂以是忌之。演祚，曰广之门人也；士英欲逐曰广，乃令朱统■〈金类〉诬劾之，而指镳、演祚为曰广私党。士英亦劾周锺从逆，牵连及镳。于是镳与演祚及锺等俱逮治。镳之叔父维持与镳弟前萧山知县铨奏言：『家门不幸，镳、锺兄弟成隙，镳私刻「燕中纪事」、「国变录」诸书，伪撰「劝进表」、「下江南策」以诬锺；且镳于陛下登极，首倡异谋。是锺罪止一身，镳实罪在社稷也』。狱急，镳属御史陈丹衷致书币求解于士英，为逻者所获，丹衷坐谪。御史罗万爵上疏痛诋镳，且遍诋东林。明年三月，诛妖僧大悲；御史王懩因言：『斩百大悲，不如斩周镳、雷演祚。二人者，妖所由兴也。夫真主既出，海内帖然；乃今日冒称皇子、明日冒称皇后，希踵王郎故智。实由二人讥讪新政、造谤宫闱，故讹言繁兴。若不立斩二人，恐鱼腹藏书、狐号丛野，乘间窃发』。阮大铖亦曰：『陛下龙飞之初，可为寒心：曰广尚不敢为贾充，而演祚公然欲为成济。宜立正西市』。会左兵犯阙，檄中有构陷镳、演祚语；士英、大铖益怒，谓二人实召左兵，趣赐自尽。乃各作家书，又互书「先帝遗臣」于腹，投缳死。遗命勿葬，如伍子胥抉目事，置棺雨花台侧；未浃月而南都破矣。

　　徐鼒曰：特书何？伤之也。镳矫矫树名节，而兄弟相残贼；演祚冀以攻讦获光宠：皆未为闻道者矣，何伤乎尔？是时马、阮欲以党祸杀清流，校尉四出，善类一空，驯致老成挂冠；晋阳兴甲，仓皇泥马、荆棘铜驼。人之云亡，邦国殄矣！同时逮者有周锺、项煜，光时亨、武愫，何以不书？诛所当诛，常刑也（考曰：「绎史」云：『司寇高公倬擒锺至，开新竹篦对众杖之数十，斩于市』。「南略」云：『锺杀于大中桥，临行谓众曰：「杀我天下遂太平乎」？时年四十四』。又「谈往」云：『项煜出狱走慈溪；慈溪素恶之，沉诸河』）。

　　明赠吴三桂父勷辽国公、母祖氏辽国夫人。

　　刘泽清请褒封吴勷，使三桂衔恩。刘孔昭奏：『三桂父子效忠，宜加殊礼』。时举朝皆知三桂无心故国，而奸党故欲崇之。

　　徐鼒曰：特书何？讥谬也。

　　明命王永吉戴罪总督山东军务。

　　从高弘图、何应瑞请也。

　　庚辰（二十五日），明选淑女及内官。

　　先是，八月丁巳（初二日），给事中陈子龙奏言：『中使四出搜采，有女之家黄纸帖额，闾井骚然；明旨未经有司，殊非法纪。又收选内员，虑市井无赖自宫希进；先朝若瑾若贤，皆壮而自宫者也』。御史朱国昌亦言：『历选宫嫔，必巡司州县开报；今未见官示，棍徒擅入人家』。乃命禁讹传棍徒诈骗。二十五日庚辰，忽传皇太后懿旨遴选中宫。寻命选淑女于杭州。内官田成、李国辅分路广选，隐匿者邻人连坐；民间大扰，昼夜嫁娶，贫富、良贱、妍媸、老少俱参错，合城若狂（考曰：往浙内臣田成，「野史」亦云田壮国）。

　　明赐北都死节诸臣谥，立旌忠庙。

　　正祀文臣二十人：范景文赠太傅，谥文贞；倪元璐赠太保，谥文正；李邦华赠太保，谥忠文；王家彦赠太子少保，谥忠端；孟兆祥赠刑部尚书，谥忠贞；施邦曜赠左都御史，谥忠介；凌义渠赠刑部尚书，谥忠清；吴麟征赠兵部右侍郎，谥忠节；周凤翔赠礼部左侍郎，谥文节；马世奇赠礼部右侍郎，谥文忠；刘理顺赠詹事，谥文正；汪伟赠少詹事，谥文烈；申佳允赠太仆寺少卿，谥节愍；吴甘来赠太常寺卿，谥忠节；陈良谟赠太仆寺少卿，谥恭愍；陈纯德赠太仆寺少卿，谥恭节；王章赠大理寺卿，谥忠烈；许直赠太仆寺卿，谥忠节；成德赠大理寺卿，谥忠毅；金铉赠太仆寺少卿，谥忠节；兆祥子孟章明赠河南道监察御史，谥节愍。勋戚，则张庆臻谥忠武、巩永固谥贞愍、刘文炳谥忠壮、刘文耀谥忠果。内臣，则王承恩谥忠愍。疆臣，则卫景瑗赠兵部尚书，谥忠毅；朱之冯赠右都御史，谥忠壮；周遇吉赠太保，谥忠武。其诸臣家之殉难妇女，建坊旌表。生员许琰赠翰林院五经博士（考曰：许琰字玉仲，吴县诸生；闻北都陷，祭告先祠，毁家募士，誓杀贼。五月五日，友出蒲酒觞之；琰掷于地，拂衣竟去，与诸生哭临文庙。御史某者，鼓吹呵殿吉服入；琰突前褫其带，叱责之。御史惭，谢罪去。投缳者再，以救不死。出投胥门江；适潞王泊舟江干，遣人驰救。召问故，泣对曰：『君仇不可不报，京师不可不复，逆寇不可不诛，臣子不可不死；吾非恶生也，将以愧今之食其禄而不能死其难者』。王大义之。适友人至，强掖之归，家人固守之；伺间不得，宛转哀号，绝粒月余死。乡人私谥曰潜忠先生，会吊者数千人。至是，进士王曰俞以褒赠请；赠翰林院五经博士，从祀旌忠祠。详「南略」）。布衣汤文琼赠中书舍人，立庙于鸡鸣山，赐额「旌忠」。其不当从祀而滥与者，勋戚则李国桢、朱纯臣以下十六人，内臣则李凤翔、王之心以下六人；皆勋臣内珰之私人也，其姓名无足详焉。

　　明改前大学士王应熊为兵部尚书，总督川、广、云、贵军务，赐尚方剑便宜行事。

　　应熊字非熊，巴县人；万历癸巳（一五九三）进士，历官大学士（甲申三月前事详「纪传」）。时以张献忠残破四川，故有是命。

　　癸未（二十八日），明封总兵郑芝龙为南安伯。

　　芝龙字飞皇（考曰：亦作黄），小字一官，福建南安县石井人也；世为府掾。七岁，戏抛石，中知府蔡善继冠；擒讯之，奇其貌而释之。长有膂力，荡逸不喜读，附海舶至日本。有倭妇翁氏悦一官，遂聘焉；即延平王成功母也。海澄人颜思齐者，亡命日本，与其党二十八人出没台湾、金、厦之间。思齐死，众祷诸天：掷碗得圣窔而碗不破者，立为主帅。一官三掷而碗不破，遂以为主；改名芝龙。

