<!-- { "loadSidebar": true } -->
　　十七年（一六四四）甲申春，沈万登之中军王民表杀洪起弟洪礼，而攫其金；洪起称兵复仇，合其党郭黄脸、金皋、赵发吾以围万登于汝州。汝人粮糗牛马俱尽，掘野草、煮瓦松，终之以食人。彰德司理陈朱明（考曰：后改名潜夫）为两家议和，万登顾不从。五月朔城破，洪起执万登并其党磔之；乃自称左平南麾下副将军，南至楚、颍，北抵大河，无不奉约束。

　　六月，自成伪权将军袁宗第闻洪起破汝，自德安驰而至，洪起弃城复走左良玉军。宗第踞城五日，移营入陕西。洪起乃自楚归，擒南阳、开封诸伪官传送南都；诏加际遇、洪起总兵官，潜夫巡按御史。潜夫以诸将中惟洪起最效忠，请予挂将军印；不许。洪起自称受敕书，进宫保，州县以下听署用；即汝宁御史公署为帅府，设棨戟旌旗焉。

　　明定京营如旧制。

　　依北都旧制，为五军、神枢、神机三大营；各一营至十营，以团练总兵官六人分统之：杜宏域、杨御蕃、牟文绶各统一营至五营，卞启光、窦国宁、胡文若各统六营至十营。

　　戊戌（十三日），明马士英乞休，不允。

　　明刘泽清疏讦都察院左都御史刘宗周。

　　宗周被召在道，连疏请告，不得命。乃抗疏劾马士英曰：『陛下龙飞淮甸，天实予之。乃有扈跸微劳，入内阁、进中枢，官衔世荫晏然当之不疑者，非士英乎？于是李沾侈言定策，挑激廷臣矣！刘孔昭以功赏不均，发愤冢臣，朝端哗然聚讼而群阴且翩翩起矣！借知兵之名，则逆案可以燃灰；宽反正之路，则逃臣可以汲引：而阁部诸臣且次第言去矣！中朝之党论方兴，何暇图河北之贼？立国之本纪已疏，何以言匡襄之略？高杰一逃将也，而奉若骄子，浸有尾大之忧；淮、扬失事，不难谴抚臣、道臣以谢之，安得不长其桀傲！则亦恃士英卵翼也。刘、黄诸将各有汛地，而置若奕棋，汹汹为连鸡之势；至分剖江北四镇以慰之，安得不启其雄心？则皆高杰一人倡之也。京营自祖宗以来，皆勋臣为政，枢贰佐之；陛下立国伊始而有内臣卢九德之命，则士英有不得辞其责者。总之，兵戈盗贼，皆从小人气类感召而生，而小人与奄竖又往往相表里；自古未有奄官用事而将帅能树功于方域者。惟陛下首辨阴阳消长之几，出士英仍督凤阳，联络诸镇决用兵之策。史可法即不还中枢，亦当自淮而北，历河以南别开募府，与士英相犄角。京营提督独断寝之，书之史册，为弘光第一美政』。王优诏答之，而促其速入。士英益怒，佯具疏辞位；且扬言于朝曰：『刘公自称草莽孤臣，不书新命；是明示不臣也』。吏部候考宗室朱统■〈金类〉言：『宗周请移跸凤阳，凤阳高墙所在，盖欲以罪宗处皇上，而与史可法拥立潞王。其兵已伏丹阳，宜急备』！是时浙抚黄鸣骏入觐，兵抵京口，与防江兵相击斗。士英闻之而信，亦震恐。

　　泽清初倚东林，极重宗周。至是恨甚，具疏痛诋，言『宗周劝往凤阳，为谋不忠，料事不智。抗疏称孤臣，无礼；阴挠恢复，不义；欲诛臣等激变士心，召生灵之祸，不仁』。疏未下，复草一疏，并署黄得功、高杰、刘良佐名上之，言『诸人往以梃击、红丸，谋害皇祖母、皇考。今岁迎立时，又力戴疏藩，诋诬圣德；非臣等与马士英、朱国弼歃血订盟，书约可法翊戴，则天位久属他人。宗周谋危圣躬之，已见于驻凤阳一疏。凤阳无城郭，止有高墙；陛下新承大统，欲安置于烽火凶危地。此必非宗周一人逆谋，乃姜曰广、吴甡合谋也。曰广心雄、胆大、行诡、言坚，不快陛下之得位，故密通死党宗周先翦除内外翊戴诸忠，然后迫劫乘舆迁居耳！乞逮曰广、甡、宗周三奸付法司，明正其谋危君父之罪。如甡等入都，臣等即渡江赴阙，面诘其奸，正「春秋」讨贼之义』。疏入，举朝大骇。先是，泽清录稿示杰，杰曰：『我辈武人，乃预朝事邪』？得功亦驰奏不预闻，士英尼之不上；史可法不平，以诸镇不知入告。泽清闻之，即言『疏实已出，而良佐知状。可法驳议，是何居心』？良佐党于泽清，亦疏言：『宗周力持三案，为门户主盟；倡议亲征，图晁错之自为居守、司马懿之闭城拒君。陛下既不为诸奸所容，莫若顺成其志，暂幸凤阳』。高弘图言于王，传谕曰：『昔汉宣起于艰难，魏、丙合志；唐肃兴于灵武，李、郭同心。今者袒分左右、口构玄黄，天下事不堪再坏。诸臣各宜和衷集事，息竞图功，庶几君臣之间礼全终始』。宗周不得已受命。

　　方宗周之在丹阳僧舍也，泽清辈遣刺客数辈迹之；见其正容危坐，不忍加害。以七月十八日入朝，仍居萧寺。给事中陈子龙疏言：『宪臣老成清直，海内尽知。今入国门，不得一望天颜；在陛下以方谕大臣和衷，恐宪臣戆直，奏对之际复生异同。然臣以陛下疑畏君子之机从此而生，恐君子有携手同归之志，陛下谁与共济天下哉』（考曰：此疏见「南略」）！。疏入，不省（考曰：「明史稿」「三王传」、「绎史」「福王纪略」载泽清疏讦于八月，误也。按「三王传」载七月十三日戊戌，马士英乞休不允，即宗周疏劾士英时事。又「绎史」「本传」云宗周以七月十八日入朝，则泽清疏讦亦七月时事。盖宗周劾士英，而后士英乞休；士英乞休，而后泽清讦宗周；王谕解之，而后宗周入朝也）。

　　徐鼒曰：先书士英乞休，而继以泽清疏讦何？见小人之表里为奸也。自来廷臣假藩镇之力以除异已，即其事出于正，亦未有不覆国者；况以无道行之乎！内外交通，纪纲堕裂，士英、泽清胡足责，吾独惜宗周之好直而绞也。

　　明追削温体仁谥；寻复之。

　　礼部尚书顾锡畴请追赐文震孟等诸臣谥而削体仁谥，以正褒诛大义；从之。未几，御史张孙振劾锡畴险邪；命锡畴致仕去，议如旧。

　　徐鼒曰：寻复之何？伤孱王之播弄于小人也。

　　明予福府内臣荫袭。

　　荫福府内臣屈尚忠、田成、张执中等弟侄各都督同知世袭锦衣卫指挥使。兵科陈子龙因上「请慎名器疏」谓：『陛下间关南返，从官几何？卫士、奄尹寂寥无几。今大位既登，来者何众！不遏其流，何所底止？必将人夸翼赞之功，家切从龙之念；伤体害政，非国之福。夫劝功诱善，惟在爵赏；丰沛故人、文墨小吏，自昔为嫌；朱紫盈门、貂蝉满座，尤关国典。愿陛下慎持之。果系服劳有功，但当赏之金帛，不应授以爵位；以贻曹风不称之讥，犯大易负乘之戒』。不听。

　　庚子（十五日），明擢开封推官陈潜夫为御史，巡按河南（考曰：「南略」云七月庚子日）。

　　潜夫初名朱明，字符倩，钱塘人，崇祯丙子（一六三六）举人。癸未（一六四三）冬，除开封推官，辄抗疏言时事，请召对；不报。时大河以南五郡，尽为贼据；开封被河灌，虚无人，长吏皆寄居封邱。有劝潜夫勿往者，不听。会叛将陈永福缚巡按御史苏京去，潜夫募民夫千人，请于巡抚秦所式及总兵卜从善、许定国共追剿；莫应。潜夫乃以十七年甲申正月，奉周藩渡河，居杞县；召旁近长吏，设高皇帝位，歃血誓守。时开封东西诸土寨攻杀无已；潜夫闻西平寨副将刘洪起勇而好义，杀贼有功，躬往说之（考曰：「史外」云：『土寨娄道一者，最狡滑。潜夫单骑造其营，勉以忠义，道一叩头听命，授以告身，为偏裨；诸贼争降附』。按诸书无娄道一名，其漏记欤？抑娄音同刘，道一其别名欤？俟考）。五月五日，方誓师，而京师报陷；乃缟素恸哭，率洪起兵先驱至杞俘伪官，伪巡抚梁启隆闻风遁去。遂渡河而北，大破贼将陈德于柳园，获牛马辎重无算。

　　时李自成已败走山西。洪起擒南阳、开封诸伪官。潜夫露布传送南都，朝中大喜；擢监军御史，巡按河南。潜夫乃入朝，言『中兴在进取，王业不偏安。山东、河南地，尺寸不可弃；其间豪杰结寨自固，大者数万、小亦千人，莫不引领以待官军。今四镇之兵不下数十万人，而齐、鲁、汴、豫尚皆安堵；诚分命藩镇一军出颍、寿，一军出淮、徐，马首北向，使天下知朝廷有不忘中原之心，则人心思奋。更颁爵赏鼓舞，计远近、画城堡，俾以自守。而我督抚将帅屯锐师于要害，以策应之；宽则耕屯为食，急则荷戈乘墉，一方有警，前后救援：长河不足守也。汴、梁义勇，臣联络已定，旬日可集十余万众；稍给糗粮，容臣自将，臣当荷戈先驱，诸藩镇为后劲，则河南五郡可复。五郡既复，画河为固，南联荆楚、西控秦关、北临赵卫；上之则恢复可望，下之则江、淮永安，此今日至计也。两淮之上，何事多兵？督抚纷纭，并为虚设。若不思外拒，专事退守，举土地甲兵之利委之他人，臣恐江、淮亦未可保也』。

　　当是时开封、汝宁间，列寨百数，洪起最大；南阳列寨数十，萧应训最大；洛阳列寨亦数十，李际遇最大。诸将中独洪起志在效忠，潜夫请予挂印为将军；马士英不听，而用其姻娅越其杰为巡抚。潜夫自九月入觐，便道省亲，五日即驰赴河上；所建白皆不用。其杰老惫不知兵；兵部尚书张缙彦总督山东、河南军务，止提空名，不能驭诸将。他寨闻潜夫来，颇有归意。是年冬十月，萧应训复南阳及泌阳、舞阳、桐柏诸县，遣其子三杰来献捷；潜夫饮之酒，为授告身，鼓吹旌旗前导出，三杰喜过望。谒其杰，其杰故为尊严，厉声诘责，诋以贼；三杰大恨，萌异心；潜夫按行诸寨，皆列旗帐鼓吹迎送；其杰间过之，诸寨辄闭门不出。其杰恚，谓潜夫实使之，谮于马士英。岁终，召潜夫还，以凌駉代之。潜夫亦遭外艰，归。

　　徐鼒曰：特书何？嘉之也。当时多纵横才，徐孚远、何刚诸人好抵掌谈兵，顾疏阔不可用；而潜夫所陈洞合机宜，就其搘拄危疆、驱策群寇，盖非殷深源之虚声、陈同甫之豪气所可同日语矣。扼于权奸，不竟其用，惜哉！

　　乙巳（二十日），明在籍主事郭（考曰：亦作郜）献珂败闯贼于桃园。

　　伪将宋朝臣兵至杜胜集，旧兵部职方主事郭献珂微服村居，召标将张成初与战于桃园，斩朝臣（考曰：桃园未详所在）。

　　徐鼒曰：功微矣，特书何？「春秋」之义，以讨贼为正也。

　　己酉（二十四日），明中旨以吏部右侍郎张有誉为户部尚书，大学士高弘图封还诏书；不听。

