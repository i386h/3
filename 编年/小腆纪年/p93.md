<!-- { "loadSidebar": true } -->
　　时援师先后抵赣，营城外，军声颇振。诸将请战，元吉谓必待水师至并击之。水师帅罗明受者，故海盗也；兵部主事王其宏言：『明受桀骜难制，若慈母之奉骄子；今且水涸巨舟难进，岂能如约』？不听。及水师至，大兵夜截诸江，焚巨舟八十，死者无算；明受遁去。于是云南、两广军皆自溃，诸营一空，城中惟维经部卒四千人、城外惟水师后营二千人而已。旋闻隆武帝被难汀州，全城气索。是月四日，天雾且雪；王师乘夜登城，廷麟督乡勇巷战。黎明，城上炮炸，城裂遂陷；廷麟走城西清水塘自沉死。将士拥元吉夺门出；元吉叹曰：『大事去矣！为我谢赣人，使阖城涂炭者，我也；我何可独生』！遂投江死。维经入嵯峨寺自焚死。同时死者：彭期生，字观民，海盐人；万历丙辰进士，以兵备佥事驻吉安。城失走赣州，偕廷麟招降峒蛮，加太常卿；城破，冠带自经死。杨文荐，京山人，崇祯进士，历官给事中；被执送南昌，绝粒死。姚奇胤，字有仆，钱塘人；崇祯癸未进士，知南海县，行取进京，授主事，改御史。偕维经赴援，亦入嵯峨寺自焚死。吴世安，归化人，以廷麟荐授监纪推官。客有以「危邦不入」尼之者；曰：『士死知己，吾敢负杨公邪』！入城分守。客复劝其微行出险，世安正色曰：『以身许人，临危而去之乎？去城半武，非吾死所也』！扶病登陴，弹贯左膊死（考曰：世安事诸书不载，此据「寒支集」补）。主饷通判唐周慈，零陵人，元吉门下士；偕入江死（考曰：据「沅湘耆旧集」）。

　　此外文臣可纪者：兵部主事周瑚被磔死，推官署府事吴国球、赣县知县林逢春、通判郭宁登、同知王明汲（考曰：金坛人）、训导徐君鼎、胡董明皆被执自杀；君鼎一门殉焉。武臣可纪者：副将马观鹏，方乞假归娶，闻警力战死。都督佥事刘天驷、参将朱永盛、卫千户孙经世与其弟纬世、纮世、监纪军务聂邦晟与其子士燫、士焕俱阖门死。参将陈烈有弟某先降，众疑之，烈誓死疾斗；及被缚，其弟劝降，不听。临刑顾谓赣人曰：『今日方知我无二心也』。在籍及流寓之官绅可纪者：兵科给事中万发祥、吏部主事龚棻、户部主事林琦、兵部主事王其宏及弟其、黎遂球、曾嗣宗、钱谦亨、于斯昌、工部主事柳昂霄、中书舍人袁从谔、刘孟鍧、刘应试、广东提学副使符溯中及其兄述中皆不屈被僇死；前河南同知卢观象（考曰：亦作象观）一门男妇沉水死，马平知县谢赞及子胤绣、从子胤斗自缢死，判官周世光携幼孙沉水死。士民可纪者：举人刘日佺、贡生杨万吉、诸生董缵卿、冯复京、余学义、欧阳丽天、诸生郭必昌、金之杰、袁汝健、庄某咸与母妻子女偕死，王统、王纯自经文庙死，周葵、陈君猷自焚死；又流寓之庐陵诸生段之浑、新喻萧瑛、宁都杨燧亦及于难焉。其微贱可纪者：乡约谢明登携妻子投井，书工赵廷瑞自尽。又有熊国本者，织人也，入忠诚社最力；被执见赣令，令举人也，叱之曰：『尔织人，何知义』？国本曰：『我织人不知义，举人顾当不义邪』？遂斩之（考曰：本「摭」「遗恤谥考」）。

　　臣鼒曰：观赣州死事之烈，可以见杨、万诸公忠诚之结、抚循之劳矣。此与史阁部之守扬州、瞿留守之守桂林后先辉映，日月争光。事虽无成，可无恨矣！

　　丙戌（十四日），明两广总督丁魁楚、广西巡抚瞿式耜奉桂王由榔监国于肇庆府。

　　王讳由榔，神宗之孙、桂端王常瀛少子也。崇祯九年（一六三六），封永明王。

　　十六年（一六四三），张献忠陷衡州，王由永州入粤西。为贼所执，系道州；征蛮将军杨国威遣部将焦琏攀城破械出之，王病不能行，琏负王趋渡河获免。南都之亡也，广东在籍尚书陈子壮将奉端王监国；会隆武帝立，议遂寝。端王薨于苍梧，长子安仁王由■〈木爱〉袭封；旋病卒。安仁王英明有知人鉴，尝谓：『居安可寄社稷、临难不夺大节者，惟司马瞿公一人』。疾笃，召式耜入；顾谓王曰：『国家事，一听瞿先生处分』。因自言为再生伽蓝，而弟亦罗汉也；先生好辅之。隆武帝以王袭封，诏中有「天下、王之天下」语。又尝语群臣曰：『永明王神宗嫡孙，朕无子，后当属诸』。暨汀州变闻，魁楚、式耜与巡按御史王化澄、郑封、知府朱治■〈忄间〉、锦衣卫佥事马吉翔、太监庞天寿等议监国；而旧臣吕大器、李永茂、晏日曙、汤来贺、董天闳、周鼎瀚、方以智、林佳鼎、程源等先后至，佥谓『王统系正，贤而当立』。桂太妃王氏召王入宫，诲之曰：『儿非治世才，何苦以一朝虚号，涂炭生民！南中、闽中可鉴也』。又告诸大臣曰：『诸臣何患无君？愿更择可者』。魁楚等请之坚，乃以是月十四日丙戌监国肇庆，祭告天地宗庙，以府署为行在，颁诏楚、滇、黔、蜀。

　　明以丁魁楚为东阁大学士兼戎政尚书、吕大器为东阁大学士兼兵部尚书，瞿式耜以大学士兼吏部右侍郎摄尚书事。

　　王化澄以下，进官有差。大器，未几以病去。李永茂亦自请终制，故不叙拥戴功。

　　明封李明忠为武靖伯。

　　明忠，江西人；狼兵帅也。奉闽中诏协剿江西，率浔州兵六千赴之。至三水，闻汀州之变，乃返肇庆，预推戴。

　　壬辰（二十日），明湖广督师何腾蛟、巡抚堵允锡奉表桂王劝进。

　　明以马吉翔、郭承昊、严云从、吴继嗣为锦衣卫使。

　　吉翔，北直人；继嗣，涿鹿人。王之自永州奔粤西也，过道州，州人不纳，反索赂焉；赖继嗣夫妇以肩舆卫王及太妃于难，王失金册，继嗣亦失所佩州印。及杨国威复州城，获州印；而继嗣亦获金册献焉。

　　徐鼒曰：常事也，何以书？讥恩幸之滥，且为吉翔乱政张本也。

　　明进定蛮伯刘承胤爵为侯，镇宝庆。

　　明复以王坤为司礼监秉笔太监。

　　坤于崇祯时督饷宣府，骄恣不法。嗣改名肇基，事弘光帝于南都；将督闽、粤银饷，高弘图阻之，不果。入闽不见用，流寓粤中。或曰：坤事隆武帝，遘难后，始自汀州来也。时宫府草创，以坤习故事，留为司礼秉笔，颇弄权；而外廷亦遂有夤缘以进者。户部郎中周鼎瀚以内批改给事中；瞿式耜曰：『鼎瀚有推戴功，应升卿寺；破例而改，非升也，何以示新政』？然鼎瀚志在给事，竟由坤得之。王化澄以巡按御史骤升两广总制；既以庸懦受代，复进右侍郎掌中枢印，寻以墨敕升尚书。凡仓卒西幸群臣，要留不得者，皆坤为之也。

　　徐鼒曰：书曰复以何？伤宦官之祸与明相终始也。

　　我大清兵取明兴化，知府刘永祚死之（考曰：本「恤谥考」；而「福建通志」不载）。

　　我大清兵取明漳州，漳南道傅云龙、知府金丽泽、知县涂世名死之。

　　丽泽不知何许人，知漳州府廉静有为；尝讨平乱贼廖淡修。王师入漳，与道臣傅云龙、知龙溪县涂世名同日死之。世名字仲嘉，新城举人；长子常吉、仆黄锡、黄羊、王亨、蒋三同殉难。漳人士素德世名，醵金归其榇，言之有泣下者（考曰：本「福建续志」。「南略」于云龙、丽泽之死载：『或云既降授原官，为乡民所杀』。今按「续志」，则死节无疑。附志之，见「南略」之诬）。

　　十一月癸卯朔，日有食之（考曰：本刘湘客「行在阳秋」。又「阳秋」载：『顺治四年正月丁未，日食』。按丁未乃初五日，不应有日食；疑日光有变，而误以为食也）。

　　明大学士丁魁楚、太监王坤以监国桂王奔梧州。

　　魁楚闻赣州报，与坤议奉王避之梧州。瞿式耜曰：『今日之立，为祖宗雪仇耻，宜奋勇以号召远近。苟外弃门户、内衅萧墙，国何以立』？不听。

　　丁未（初五日），明前大学士苏观生立唐王聿■〈金粤〉于广州。

　　聿■〈金粤〉，隆武帝之第四弟也；封为唐王，以主唐祀。观生之驻南安也，闽事急，不能赴援；既而赣州亦破，退入广州。主事陈邦彦劝以趋惠、潮，扼漳、泉以保两粤；不从。闻丁魁楚将立监国，遣邦彦至肇庆劝进，贻书魁楚欲与共事；魁楚拒之。观生乃自南韶旋师，适聿■〈金粤〉浮海至广州，有番禺梁朝锺、南海关捷先倡兄终弟及议；观生遂与旧辅何吾驺、侍郎王应华、曾道唯、布政使顾元镜以是月二日拥聿■〈金粤〉入城，立为帝，改元绍武。以都司署为行宫，招海上郑、石、马、徐四姓盗授总兵官，以与肇庆相拒。封观生为建明伯，与吾驺、应华等并拜东阁大学士，分掌诸部；按日举行幸学、大阅、郊天、祭地诸巨典。一月覃恩数次，举朝无三品以下官。凡宫室、服御、卤簿，仓卒不办；通国奔走，夜中如白昼，至有假冠服于优伶者。

　　徐鼒曰：苏观生之立聿■〈金粤〉，与张国维、熊汝霖之立鲁王有以异乎？无以异也；观生拒永历之诏，与国维、汝霖之拒闽诏有以异乎？无以异也。则曷为国维、汝霖则予之，观生则否也？夫邪正之分，公私而已矣。南都初覆，浙东无主，国维、汝霖援「吾国有君」之义，招集义师；迨闽诏之来颁，事势已不可中止，匪动于功名之私也。至永历之监国，观生已知之矣，且奉表劝进矣；徒以魁楚之拒，遂为广州之图。效朝、猛之相争，忘晋、郑之夹辅，念起身家、祸延宗社，乌得与荩臣比烈哉！

　　明无锡生员王谋起兵谋复常州，败死。

　　谋字献之，无锡人；本姓杭，嗣王氏，遂因其姓焉。素精筮法，将起义，筮之不吉；再筮，兆益凶。怒掷课筒于地，率乡兵万人，于是月十一日夜薄郡城。知府萧某登城望之，见城外兵白布抹首，曰：『贼夜至，必民兵』。亲率师开门逆战，擒一人斩之，掷其首级，谋众遂惊溃；被获，骂不屈，萧守异之。久之，众越狱；谋独不去，遂见杀。

　　甲寅（十二日），明监国桂王还肇庆。

　　从瞿式耜议也。

　　丁巳（十五日），明郑芝龙降于我大清。

