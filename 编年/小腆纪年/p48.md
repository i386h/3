<!-- { "loadSidebar": true } -->
　　之勃请王出赀募士杀贼，王以祖制不典兵为辞；城中一日数惊，火药局灾，雷震王寝殿，大雨雹。王惧，方出财招募，三日无应之者。七月，新抚龙文光、总兵刘佳允率兵三千从川北来，谋设守，而王宗、大姓逸去者半。八月之五日，贼骑兵自资阳、水兵自洪雅、新津薄城下。佳允出战，败还。文光见濠涸，急遣郫县主簿赵嘉炜决灌县堰水以益之。初九日，大雷电，雨如注，守陴者不能立；贼火攻如取重庆法，西北陬锦江楼崩，木石飞空，贼蜂拥入。不踰时灌县水至，而城已陷矣。王与其弟太平王至渌、妃邱氏、宫人素馨等投井死。文光，马平人；天启壬戌（一六二二）进士，历官川北参政，擢右佥都御史，代陈士奇巡抚四川。贼已逼成都，文光自顺庆驰赴之；城陷，投浣花溪死（考曰：「明史」云：『戮于濯锦桥』）。之勃，宝鸡进士，贼以同乡欲用之；之勃骂不屈，贼缚于端礼门外，攒矢射之。之勃厉声曰：『宁多剐一刀，少杀一百姓』。贼磔其尸。

　　同时文臣殉难者：按察副使张继孟、兵备副使陈其赤、佥事张孔教、升建昌兵备佥事刘士斗、同知方尧相、华阳知县沈云祚、成都知县吴继善、蜀府长史郑安民、郫县主簿赵嘉炜、教授何某等十一人。继孟，扶风进士，以御史论事忤旨，出为知府；进副使，分巡川西。被执，幽之大慈寺。献忠之僭号也，欲用之，不屈，被杀；妻贾氏从死。其赤，崇仁进士，以吏能擢副使，辖成都；投百花潭死。孔教，会稽举人；不屈死。子以衡，匿不告其母孔氏；孔知之，刀断其喉死（考曰：「明史」云：『以衡奉母南窜，孔教死，匿不使知。踰年，孔诣以衡书室，见副使周梦尹请恤典疏；痛绝，骂以衡曰：「父死二年，我尚偷生，使我无颜见汝父地下」。遂取刀断喉死』）。士斗，番禺进士、成都推官，之勃荐升建昌兵备。贼逼，之勃促之行；士斗曰：『安危死生同此耳』！方之勃与贼语，士斗呼曰：『此贼也，公不可屈』！献忠命捽以上，反顾之勃，语如前；遂阖门被杀。尧相，黄冈人，与之勃请饷于蜀王，不应；遂投王府河，以拯起被执，遇害于万里桥。云祚，太仓进士；贼破夔州，云祚走谒蜀王，陈守御策，不见用。与之勃、士斗俱幽于大慈寺，绝粒半月不死。贼馈之食，云祚跃起大骂曰：『我欲食贼肉，岂食粟邪』！遂同遇害（考曰：「蜀碧」云：『云祚有幼子荀蔚，友人匿之山中，越二十年始归』）。继善，亦太仓进士；服阕，补成都令，上书于蜀王累数百言（考曰：继善书载在「蜀碧」。其词曰：『高皇帝众建藩辅，碁置绣错；数年以来，踣命亡氏，失其国家。此数王者，非真有败德失道见绝于天也；直以拥富贵之赀、狃便安之计，为贼所利而不思自全：此非殿下前车之盐乎？今楚氛日恶、秦关失守，曹、闯、姚、黄陆梁左右，殿下付之悠悠而不恤。夫全蜀之险在边不在腹，若设重戍于夔门、剑阁，诚足自固；否则黄牛、白帝亦属夷庚，黑水、阳平更多岐径。乃欲坐守门庭谓为设险，不可解者一也。往者蔺茜扑灭、献贼逃遁，只以蔺兵力有亏、献地利不习；今日荆、襄撤其藩篱，秦、陇寒其唇齿，揣量贼情，益无顾忌。而欲援引前事，冀幸将来，不可解者二也。至于锦城之固不及秦关，白水之险岂踰湘、汉，此可恃无虞，彼何为而失守？且城如孤注，救援先穷；时及严冬，长驱尤易。累卵不足喻其危、厝火不足明其急，而犹事泄泄以幸苟免，不可解者三也。为殿下计，宜召境内各官谘诹谋议，发帑金以赡戍卒、散朽粟以慰饥民，出明禁以绝厮养苍头、蠲积逋以免流离沟瘠，募民兵以守隘、结彝目以资援；政教内修，声势外振，则可易危为安、转祸为福。苟或不然，蜀事诚莫知所终，窃为殿下危之』！王不能用）。城破，一家三十六人同遇害；或曰降贼被杀（考曰：继善之死，见吴伟业「文集」及「蜀碧」；而顾炎武「圣安本纪」注、毛奇龄「赵少府墓志铭」谓继善未死。他书亦有谓继善降贼者，存之以俟考）。安民不屈死（考曰：安民见「明史」「张继孟传」、「蜀碧」）。嘉炜，山阴人；决堰还，遇贼射之，投水死（考曰：「蜀碧」云：『嘉炜子庆骐，自浙走万里求父尸不得。遇堰夫告以死处为三渡口，招魂葬焉』。又毛奇龄「赵少府墓志铭」略同）。何教授者，失其名；坐明伦堂上，夫妇自缢死（考曰：本「蜀碧」）。武臣之最著者：刘佳允，川北进士；偕文光赴浣花池死。同死者总兵张奏功、世袭指挥马震、张卜昌、罗大爵、刘镇藩、阮士奇、参将徐蛟、都司佥书李之珍：或陷阵死、或巷战死（考曰：诸书皆云出战者刘佳允。惟「明史稿」则云：『总兵刘镇藩出战而败，赴水死之』。不言佳允，岂佳允又名镇藩欤？按「蜀碧」则确是二人。并志之，以俟考焉）。给事中吴宇英、工部主事蔡如蕙闻蜀藩殉难，死。顺天府治中庄祖诏同弟致仕按察司祖诰同骂贼死。大理寺正王秉干驱合家投井死。宣化府同知王履亨被执，投江死。东流知县干曰贞以砖毙一贼死：皆致仕在籍者也。父子同死者二人：明经赵鸿伟及子进士昱、明经邱之坊及子庠生祖福，皆以贼召不应死。夫妻同死者二人：内江张于廉，致仕彭泽知县也，与妻锺氏同骂贼死；安县监生李资生，宣大总督鉴之子也，与妻董氏并自缢死。贼大搜藩宗，朱氏兄弟某者投水死；妻李氏姊妹而娣姒也，联袂投江死。诸生王某之妻熊氏骂贼死。又有闻蜀藩殉难死者，则郫县举人江腾龙。不应贼召死者，则诸生刘继皋、费经世、刘宏芳，皆其姓名可考者也（考曰：本「蜀碧」）。

　　是役也，献忠将尽屠蜀人。伪平东将军孙可望流涕谏曰：『王转战十年，所过屠灭，无尺寸之地以守，非将士相从意也。今出万死争斯土，庶几为王成霸业耳！若又屠其众，某等何用生为？请王手中剑，刎颈先百姓死矣』！献忠乃止。士民争门，阻于城闉不得出，驱之至中园；中园者，先主练兵处也。献忠列其兵为甬道，阅民而过之；壮妇少男皆入其营中，父子夫妇相失散，巷市搜牢一空焉（考曰：「明史稿」曰：『贼将戮人，忽有龙尾下垂；贼以为瑞，遂停刑』）。

　　徐鼒曰：尝闻明高皇诸子蜀献王好学，高皇呼为蜀秀才，选名儒侍讲幄，购藏图书甚富；而世传献王得鸿宝之书于内府，子孙善黄白治化，然皆积不用。恃其都为天险，无复远虑。以祖宗之制不典兵、不与民事，故请饷弗听、请召募弗听。夫蜀自甲戌、乙亥之间，贼兵蹂躏者再。乱之初生，既无曲突徙薪之智；死其将至，又无临渴掘井之谋。火已燃眉，珠犹剖腹，此与福、楚诸藩顽愚一辙，亦可伤矣！自监司以下何以不书？不可胜书；则以大员冠之，亦书大学士范景文等死之之例也。

　　献贼陷明崇庆，知州王励精死之。

　　励精，蒲城人。成都既陷，州人闻风先避；其仆劝之去，励精不可。具朝服北面拜，复西向如礼，从容于甬壁书「孔曰成仁」数语。登楼以利刃缚柱，贮火药楼下。倏报贼骑渡江，纵火焚楼，触刃贯胸死。所书字风雨不灭。后二十余年，州人建祠祀之。祀毕，壁即颓；远近叹异。

　　献贼陷明新津、汉州。

　　新津拔贡王源，长邑人也；为贼所执，与妻徐氏并不屈死。有袁氏者，诸生蓝灿妻也；灿死于贼，袁氏闻而自缢。汉州江某妻陶氏，被执不辱，偕其子妇张氏骂贼死。又有张氏妇者，闻贼逼，自纫其衣投井死；数日出其尸，颜色如生。

　　献贼陷明彭县、什邡。

　　贼将孙可望略彭县，诸生祝丕传负母逃；贼追及，求以身代母，不许；遂大骂同死。刘昌祚亦诸生，被执不屈死。鲁城隍者，失其名，城隍其绰号也。被执至成都，大骂；割其舌，噀血复骂；贼寸磔死。业医徐复端者，赴水死。其子女死者：刘姓妻黄氏，死于雷打庙；赵姓妻官氏，先缢死其数女而后自缢；什邡顾姓妻贾氏，焚其室，偕子妇某氏缢死火中。

　　献贼陷明绵州。

　　时关南道刘宇扬妻李氏、侍郎刘宇烈妻张氏、大学士刘宇亮妻宋氏避西山白崖沟，贼将刘文秀访得之。三氏相谓曰：『吾姑昔日涪水遇盗，惧辱投水死；吾辈受污，何以见姑于泉下』！同缢死。宇亮子裔盛，受伪官；妻王氏曰：『汝可作贼官，吾不能作贼妻也』。亦缢死。

　　献贼陷明绵竹，义民杨国柱战死。

　　国柱，贡生可贤子也。先是，崇祯庚辰（一六四○），献贼犯绵竹，获可贤，挟之曰：『汝子国柱守城，召之降则免』。可贤佯许。临城语其子曰：『贼不满千，汝第坚守，勿以我为念』。贼杀之。至是城陷，国柱率士民数万巷战，力竭骂贼死。典史卜大经偕其仆自缢死。邑民黄守学，以孝闻。贼围城，母柳氏自缢死；守学殓毕，亦缢死。诸生陶修吉同妻庞氏被缚，中途投崖死。顾生妻留氏，抱幼女投井死。文姓妻刁氏，有美色，贼逼之；骂愈厉，支解死。杨生妻萧氏、王姓妻袁氏，俱拒贼死。

　　献贼陷明仁寿，知县刘三策、举人贾锺斗、生员刘士恺、龙明新战死。

　　三策，饶州举人。贼至，誓死守；每谓人曰：『事迫矣！吾惟有「不动心」三字耳』！锺斗、士恺、明新先后起兵拒贼；城陷，与三策俱死之。士女同死者：贡生顾鼎铉、诸生陈素、陈应新、左灼及灼妻闵氏。又有辜氏女者，及笄未嫁，自刎死（或曰三策死于十三年，是时死者为顾绳诒）。

　　明井研义民雷应奇起兵拒献贼；不克，死之。

　　应奇素负侠气。贼至，曰：『奈何郡县无一杀贼者』？纠义勇拒于高境关。追至桑园，力杀数贼死焉。

　　徐鼒曰：曰战死、曰不克死之何？嘉其不徒死也。在野草莽之臣，无必死之义也。虎狼孔迫，鸡犬皆惊，强者走险，弱者引决；非必皆西山之耻周粟、东海之奋秦帝也。其人与事，为乡党所耳熟者，学士闻而志之；而穷檐蔀屋之骈死无可考者，可胜数哉？有事可纪则别白书之，亦能执干戈以卫社稷，则不殇之义也。

　　献贼陷明汶川（考曰：「蜀碧」作汝川县。按「明史」，四川无汝川县；汝川乃汶川之讹）。

　　邑岁贡高仲选偕其子女投江死。

　　徐鼒曰：自陷崇庆以下，悉不日何？无可考也；则以事类书之。

　　戊辰（十三日），明太后邹氏至自河南。

　　太后至自河南，命灵璧侯汤国祚告于南郊，辅臣高弘图、姜曰广迎于郊外。次日，谕户、兵、工三部搜括以备赏赐，御用监请一应器物并宫殿陈设金玉值数十万两。于是工部尚书何应瑞、侍郎高倬疏请节省；不听。寻命修西宫之西园为皇太后宫，封太后弟邹存义为大兴伯。

