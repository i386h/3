<!-- { "loadSidebar": true } -->
　　石麒刚方清介，下吏寒士有才者汲引不遗余力；与人言，移日不倦，而不可干以私。中贵田成辈纳赂请属，拒不应。时马、阮植党树私，权倾中外；石麒以法裁之。士英欲得侯封，讽司礼监韩赞周入言之；石麒奏曰：『世宗以外藩入继，将封辅臣伯爵，而杨廷和、蒋冕谦不受。今国耻未雪，诸臣列士自荣，不愧廷和等邪？且俟海内清晏，议之未晚』。又言：『恭王殉难，先帝尚遣一勋臣、一黄门、一内侍审唁具殓；今先帝梓宫何处？封树若何？仅遣一健儿应故事，则群臣之悲思大行，祗具文耳』！士英恶之。御史黄耳鼎、陆朗有物议，石麒以年例出之。朗贿奄人，内传留用。石麒发朗内通之罪，朗恚，诋石麒。耳鼎亦疏讦石麒枉杀陈新甲以败和局，士英助之。石麒乃历陈自有东事以来，主款之误；且言：『先帝之诛陈新甲也，曰「陷我七亲藩」。七藩之中，恭皇帝居一焉，皇上忘之乎』？因引疾乞休，命驰驿去。其后死于嘉兴之难。

　　明淮扬巡抚田仰疏为刘泽清请饷。

　　泽清在淮安，选义坊之健者入部，肆掠于野。仰无如何，乃为请饷。王曰：『东南额饷不满五百万，江北已给三百六十万，岂能以有限之财供无已之求』！不许。或问泽清：『敌来则若何』？曰：『吾立福主，此地供吾休息；万一有事，则择江南一善地去耳』！泽清粗解文义，貌如书生，而性残忍；平居蓄两猿。一日，宴其故人子，酌酒金瓯中，呼猿捧之跪送客；客以猿状狰狞，逡巡不敢受。泽清笑曰：『若怖乎』？命取囚来，扑阶下，剜其肝脑和酒置瓯中，付猿捧之前；饮嚼立尽，颜色自若。

　　明刘泽清杀副总兵刘孔和。

　　孔和字节之，长山人；故大学士鸿训子也。性豪迈，工诗文。北都陷，起兵长白山，杀伪县令；闻王师已破贼，遂率众南下。泽清使客说之，因以兵属焉。泽清尝为诗示坐客，众交口誉之，孔和不语；强问之，则大言曰：『国家举淮东千里付足下，不闻北向发一矢；诗即工，何益国事？况未必工邪』！泽清怒，罢酒，坐客皆震慑。孔和拂衣徐出；泽清呼壮士二十人追及舟中，拉杀之。时朝命为副总兵，命下而死已三日矣。

　　徐鼒曰：此事日月不可详，姑类志之。顾炎武「圣安本纪」谓：『泽清弒叔父刘孔和』。盖当日传闻之误也。或曰同里，或曰同姓。专杀则有之，故曰杀副总兵。

　　冬十月乙卯朔，我大清世祖章皇帝定鼎北京。

　　明铸弘光通宝钱（考曰：「南都甲乙纪」载于初三日丁巳）。

　　丙辰（初二日），明以郑芝龙为总兵官，镇守福建。

　　丁巳（初三日），明钱谦益疏颂马士英功，雪逆案冤。

　　谦益以定策异议自危，遂谄附马、阮自解。士英欲起用蔡奕琛、杨维垣，恐物论不容；以谦益人望也，属荐之。谦益乃阿士英指，疏列四事：曰严内治、定庙算、振纪纲、惜人才。其请定庙算也，有云：『先臣孙承宗言以文统武，极是弊端。臣观三十年来，文臣出镇专征，鲜不覆败；其绰有成算、克奏肤功者，承宗之后，马士英一人耳。先帝以楚事付左良玉，而旧疆恢复；以闽事付郑芝龙，而岭海无虞：此专任武将之明效也』。其请惜人才也，一曰资干济：『今天下非才乏也，分门户、竞爱憎、修恩怨，即其胸中了然，如喑者之不能言、魔者之不能寐，有物以限之也。令人才当摧残剥落之秋，以真心爱惜、以公心搜访，庶可共济时艰。臣所知者：有英颖特达如蔡奕琛、冯元扬及某某者，谋国任事，急病攘夷之选也；有老成典型如唐世济、范凤翼、邹之麟及某某者，端委庙堂，疏秽镇浮之选也；有公望着闻者，词臣余煌、道臣陈洪谧之流也；有沦落可惜者，科臣陶宗道、杨兆升及某某之流也』。二曰雪冤滞：『钦定逆案诸臣，未免轩轾有心、上下在手。陛下既以赞导无据，拔阮大铖而用之矣；若虞廷陛、杨维垣、虞大复、吴孔嘉、周昌晋，乞下部详察录用，许其自新，亦涣群破党之一端也』。又云：『蔡奕琛曾以复社抗疏攻臣，臣心知其误，固已释然置之矣。天下多事，将伯助予；中流遇风，吴、越相济。果有嫌隙，固当先国家之急而后私仇；况臣本无仇于奕琛乎！臣亲见门户诸臣植党营私，断送社稷、断送君父；何忍复师其故智！且他日独不思见先帝于九原乎？逆案之贾继春、阮大铖者，皆慷慨魁垒男子也』。疏数千言，烦猥不尽录，大旨在颂马士英功，雪逆案诸臣冤。而奕琛见中有魁垒男子语，则不喜；扬言于朝曰：『我自宜录用，何藉某之荐牍诮我』？闻者笑之（考曰：蔡奕琛，德清人，万历丙辰进士，崇祯时官侍郎，坐薛国观党败）。

　　臣鼒曰：特书何？罪谦益之无耻也。谦益谬附东林，以为名高；既以患得患失之心为倒行逆施之举，势利熏心，廉耻道丧。盖自汉、唐以来，文人之晚节莫盖无如谦益之甚者。纯庙斥毁其书，谓不足齿于人类；盖以为有文无行者戒哉！

　　献贼陷明卭州，川南道胡恒、知州徐孔徒死之。

　　恒，竟陵人，官川南道，驻节卭州。贼至，恒命幕客汪光翰出调兵来援；未至而城陷。恒与其子之骅战死，妻樊氏、妾成氏、冯氏、之骅妾周氏、仆京儿、弩来、婢女二人俱从死；惟之骅妻朱氏及幼子峨生得脱。孔徒，江西人；贼欲生降之，不屈死。时贼屯兵文笔山，驱士女登城环守，彻夜鸣钲；假寐者立斩。日未曛，即不许举火；觇有灯光及耳语者收之，左右数十家皆坐。

　　献贼陷明蒲江，知县朱蕴罗死之。

　　蕴罗，江夏举人。城陷，巷战被执，全家俱死。

　　明卭州举人刘道贞起兵拒献贼，战于雅州小关山，大破之。

　　道贞字墨仙，天启辛酉（一六二一）举人。贼陷卭，道贞走沈黎，与指挥使曹勋合谋起兵。贼至雅州，道贞及勋拒战于小关山，大破其众，斩千余级。自是严道以南，不被寇害。

　　戊午（初四日），明锦衣卫捕得行贿于李沾者，诏勿问（考曰：本「南都甲乙纪」）。

　　锦衣冯可宗捕得江阴人行贿于李沾者，士英为之请于王，诏勿问。时士英比周群小，贿赂公行，门下僧利根为次馈献之高下。沾尝进玉带，虑士英不之重，属利根称为至宝；士英遂以进于王，王每服以御朝（考曰：本「续幸存录」）。故辅周延儒子奕封乞恩免赃；有举人汪庶者与延儒弟正仪联姻，士英微时尝贷于徽商汪曙而不应，心衔之，以曙与庶同音，乃拟旨于汪曙名下追赃，免奕封所坐六万之半而坐曙赃六万。时王禁朝臣宴会，而士英、大铖与群小每夕醵饮为常。

　　徐鼒曰：特书何？罪士英之无忌也。

　　己未（初五日），明以降贼臣张缙彦总督北直、山西、河南、河北军务，给事中利瓦伊樾疏纠之；不报。

　　缙彦，前以兵部尚书污伪职，贼败西行。缙彦至太原，偕降贼陈永福之部将大同张一方、怀庆蔡元吉脱身走丰峪山，着黄冠走盘驼，炙人肝而食。八月之五日，擒府县伪官于新乡，伪都尉黄某追袭，一方伏林中射杀之，乃俱南还（考曰：本「北略」「附记」）。缙彦乃更诈言集义勇，收复列城。大学士王铎荐之，士英纳其贿，授原官，总督北直、山西、河南、北军务，便宜行事。维樾劾之曰：『缙彦闇曶失机，寸斩莫赎；逆贼入宫，青衣侯点。总督何官？顾畀贼臣，胡刑赏倒乱如此地』！不报（考曰：崇祯时，江浦知县李继樾擒斩贼谍，追贼鏖战，论功升赏。弘光时，继樾升科道：江浦人刘肇名述之甚详。继樾其维樾之讹欤？抑本两人也？附志之）。

　　庚申（初六日），明太子太保、文渊阁大学士高弘图罢。

　　弘图四疏乞归，允之。弘图家本素封，乱后无存，挈一幼子寓苏州之僧寺；久之，入浙居绍兴。人乞一面，不可得。

　　辛酉（初七日），明命太监孙元德督催钱粮。

　　壬戌（初八日），明刘泽清荐降贼臣黄国琦、施凤仪，御史胡时亨疏纠之；不报。

　　泽清招商船为水营，荐黄国琦监军。时亨疏言：『近来文武升授，皆出勋臣之口；至从逆伪官，蒙面求进。武臣不效命，谓文臣掣其肘；今不又武臣掣文臣之肘乎』？又言：『国琦，则伪吏部掌朱封者；施凤仪，则管仪仗时语贼不可用亡国之器，愿自赔十金造者。此何人而辱班行乎』！不报（考曰：前载国琦、凤仪所授伪职？与时亨奏不合）。寻以国琦监王永吉军、凤仪行盐扬州。

　　甲子（初十日），凤阳地震；丙寅（十二日），再震；己巳（十五月），凤陵一日三震。

　　自崇祯壬午、癸未，凤阳地屡震；至是，又连震。其初，宝顶中有声如雷，东西动荡者数十昼夜，而震乃发；凤抚田仰以闻。寻太监谷国珍奏：『十五日己巳，凤陵一日三震，有声如吼』。

　　明诚意伯刘孔昭弒其祖母胡氏。

　　胡氏，诚意伯刘尚忠之继妻也。出揭谓：『孔昭父荩臣，莫氏婢巧云所生，不当夺嫡』；并及孔昭杀莱臣事。孔昭缢杀之。

　　徐鼒曰：前弒莱臣，削爵以黜之；兹不削爵何？义各有当也。莱臣之死在正月，是时秦、晋沦陷，畿辅瓦解，举国仓皇之际，孔昭得漏网焉。法不行而法自在也，故诛止孔昭。今朝政维新，论功锡赏、上号追谥，粉饰不急之务，次第行之。而使弒逆元凶抗颜五等、嚣竞朝堂，司寇不行污宫坏室之诛，同列不闻沐浴告君之请；是三纲沦、九法斁，天下之大变也。削爵，诛孔昭者也；不削爵，诛当日之不诛孔昭者也。故曰：义各有当也。

　　壬申（十八日），漳、赣贼犯明汀州之古城，把总林深、郑雄战死。

　　时闽中盗贼蜂起，由兴、泉流入漳州；巡抚张肯堂捕之，贼走汀境。而粤贼阎王总者，亦出没赣州相呼应。汀郡告急，肯堂乃遣把总林深、郑雄、傅云麟将五百人援之。未抵汀，贼已陷古城镇，屠割甚惨：或聚婴儿巨瓮中，注沸汤糜烂之；或驱数十童子，闭岑楼中火之；或剖孕妇腹，射男女中否以为笑乐。镇去郡五十里，仓皇中援兵适至；深与雄皆健将也，誓破贼。后传餐，推锋径进至观音铺，堕伏中；左山右涧，急据山则峭不可登，裹创死战。贼举火，蓬枯风迅，飞走皆穷，死者三百十二人，深、雄战死；云麟走免。贼死者亦二百余人。始贼轻官兵，既知其敢战也，入赣州境；汀郡获全。

　　癸酉（十九日），明改丁魁楚总督两广军务。

　　徐鼒曰：特书何？为广州唐藩事张本也。

　　明追复景泰帝母妃吴氏为皇太后、建文帝长子文奎为皇太子，上谥号。

