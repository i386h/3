<!-- { "loadSidebar": true } -->
　　寻护国岭之战，阿克襄为成功所杀；乃遣谢表归，而致书其父曰：『嗟嗟！曾不思往见贝勒之时，好言不听，自投虎口，毋怪其有今日也。吾父祸福存亡，儿料之熟矣；前言已尽。但谢表日夜跪哭。谓无可回复；不得不因前言而申明之：盖自古治天下，惟德可以服人，三代无论矣。汉光武恢阔大度，推诚窦融；唐太宗于尉迟敬德，朝为仇敌，一见而待以腹心；宋太祖时，越王俶全家来朝，二月遣还，群臣乞留章疏，封固赐之：皆有豁达规模，故英雄乐为之用。若专用诈力，纵可服人，而人未必心服；况诈力之必不能行乎！自入闽以来，丧人马、费钱粮，百姓涂炭，赤地千里，已验于往时。兹世子倾国来已三载，殊无奇谋异能：一弄兵于白沙而船只覆没，再弄兵于铜山而全军歼灭；扬帆所到而闽安便得，罗源殿后而格商授首。此果有损邪，益邪？不待析而明矣。且姜瓖、金声桓、海时行，岂非薙发之人哉！大丈夫磊磊落落，光明正大，皎如日月；肯效诈伪之所为？苟就机局取笑当时，试思损无数之兵马、费无稽之钱粮、死亿万之生灵，区区争头上数茎之发，大为失策，且亦量之不广也。诚能略其小而计其大，益地足食，插我弁众，罢兵息民；彼无诈、我无疑。如此则奉清朝正朔，无非为民生地也，为吾父屈也。文官听部选、钱粮照前约，又非徒为民生计，为吾父屈也。将兵安插得宜，则清朝无南顾之忧；海外别一天地，儿效巢、由、严光优游山林，高尚其志耳。儿志已坚而言尤实，毋烦再役；乞赦不孝之罪焉』！

　　丙申（二十三日），明朱成功部将甘辉与我大清兵战于护国岭，我梅勒章京阿克襄（考曰：「台湾外纪」作阿格商，盖翻译字不同耳）殁于阵。

　　我大帅闻罗源、宁德之警，遣阿克襄往援。成功亦恐王师假招抚为名，乘间攻厦门，令甘辉殿后，自率诸镇回岛。阿克襄侦知成功已去，麾军追之。甘辉与战终日，胜负未分。马信曰：『藩主命公殿后，非言战也，公何过劳』？辉曰：『彼追，则不得不御耳』！信曰：『素闻公善战，明日观公退敌』！诘晨，阿克襄整队出，则见敌人运粮者纷纷入船，挥骑近桥，则火武镇魏进功接战，交绥辄退，中协镇陈谦继之；进功则已渡桥矣，谦亦退。阿克襄进迫之，则见谦分队伏桥之左右，疑未敢进；而谦亦过桥矣。益怒追之，遇伏起，分队接战，则皆败走。我副将柯如良骤马呼曰：『贼兵卖战，速退勿追』！阿克襄弗听。辉踞高视阿克襄至，出不意刜之；阿克襄坠马弗殊，犹击杀数十人而死。辉斩其首，重钧有奇。勒兵转战，王师弃马匹、辎重、器帐无算。辉回营，信曰：『今日始知公之真勇略也』！  
　 
卷第十九

　　丁酉、我大清顺治十四年（一六五七）春正月（明永历十一年）甲辰朔，明桂王在滇都。

　　明朱成功攻温州。

　　二月甲申（十一日），明王子出阁讲学。

　　三月，明定国公郑鸿逵卒于金门。

　　鸿逵中崇祯庚午（一六三○）武举人，为天津巡抚郑宗周部将；以芝龙平红夷功，荫锦衣卫千户。寻中庚辰（一六四○）武进士；故事：勋卫射策甲科加三级，进都指挥使。癸未（一六四三），授副总兵。弘光即位，檄守采石，挂镇海将军印；以击高杰、张天禄乱兵功，进封伯。隆武时，以定策功，晋封侯；寻封定国公。芝龙之投诚也，依成功入海，谢兵权，老于白沙寨；为我将王进功所攻，移居金门。遘疾卒。

　　徐鼒曰：鸿逵碌碌庸人耳，于其卒也何以书？驹齿未落，识龙文为英奇；菟裘自营，无鸮室之恐惧。较之李克泰之流，倜乎远矣！故贤之。

　　夏四月癸酉朔，明上弘光帝、隆武帝、王考桂端王谥号，大赦。

　　上弘光庙号曰安宗简皇帝，后曰简皇后；隆武庙〔号〕曰绍宗襄皇帝，后曰襄皇后；皇考端王庙〔号〕曰礼宗端皇帝，嫡母王氏曰端皇后。

　　明朱成功部将施举与我大清兵战于定海关败绩，死之。

　　时成功谋大举入长江，令举招抚松门一带渔船为乡导。举至定海关，遭风入港；遇水师，力战而死。

　　五月，明遣张虎送孙可望妻孥还贵州。

　　可望以妻子在滇，未敢为逆。伪翰林方于宣言于可望曰：『皇上在滇，定国辅之，人心渐属于彼；国主宜正大统，则人心自定矣』！可望遂日夜谋犯阙，王欲归可望妻孥以安之。时王尚礼、王自奇、张虎皆可望心腹；而虎奸黠尤用事，自以位在诸人下，甚怏怏。白文选谓定国、文秀曰：『今尚礼、自奇拥重兵在辇毂下，虎尤诡；日伺左右，祸且不测。今与可望议和，必皇上亲遣张虎行，乃无反复耳』。王召虎至后殿，拔头上金簪赐之曰：『和议成，卿功不朽，必赐公爵；此簪赐卿为信，见簪如见朕也』。虎至黔，见可望曰：『上虽在滇，端拱而已，大权尽归定国。定国所信者，文则金维新、龚铭，武则靳统武、高文贵。人无固志，可唾手取也』。缴所封伯印于可望，曰：『在彼处不受，恐生疑忌；臣受国主厚恩，岂敢贰哉！白文选受国公之封，已为彼用矣』。出赐簪曰：『皇上赐此簪，命臣刺国主，许封臣「二字」王；臣何敢不以闻』！可望信之，怒益甚。于宣侍侧，因请间；左右遥窥之，但见于宣叩头跪奏、可望点头许可之状，莫知其所献何策也。于宣出谓其私人曰：『国主登九五，我为首相，已亲许我矣』！王又命白文选来议和，可望因拘留之，夺其兵；而遣其通政司朱运久入滇。运久大轿黄盖，无复人臣礼；名为议和，实与尚礼、自奇辈谋内应也。

　　秋七月，明朱成功攻兴化，遂取台州。

　　成功以洪旭、陈辉守金、厦两岛，自领舟师北上，屯兴化之狼崎；命护卫前镇陈斌、神器镇卢谦、提督右镇余程代黄廷守闽安之罗星塔（考曰：「行朝录」作牛心塔）。攻黄岩；我守将王戎战败，执知县刘登龙以降，登龙投江死。成功进围台州，总兵李泌、知府齐维藩、知县黎岳詹献城降；天台、太平、海门卫相率投降。

　　我大清兵复取闽安，明朱成功退师厦门。

　　永春县林永聚众据城，我总督李率泰讨平之；乘胜攻闽安。先遣标下降将张蕴玉（考曰：蕴玉，武冈州人，隶刘承胤麾下为总兵；投诚，随征福建。性极敏，凡经水程，便记忆礁线浅深。积功至澳门副总兵）以兵三千潜度长乐港，过罗星塔，截海师归路，而后合兵进攻；余程战死。陈斌、卢谦援绝投诚；至福州，率泰醉以酒而歼之，凡五百余人。成功闻闽安不守，虑失两岛；乃命陈尧策屯狼崎，自率舟师回厦门。

　　八月，孙可望举兵犯明滇都（考曰：「纪略」诸书皆云七月事，而杨在「孙可望犯阙始末」则云：『八月初一日，可望誓师』）。

　　时钱邦芑拘于大兴寺，闻可望谋犯阙，心忧之。兵部尚书程源、都察院郑逢元虽自同于可望而不忘朝廷，辄以言词激发镇将。此辈朴鲁武人，无避忌；酒酣耳热，骂可望曰：『剥一张贼皮，又生一张贼皮邪』！邦芑知其可用也，与二人计曰：『马宝、马进忠、马维兴虽隶可望麾下，然皆朝廷旧勋，图报无路；至白文选，决不相负。今可望入滇，从中计图之，如反掌耳』！源以告文选，与逢元私见马宝定约；从容谓可望曰：『使功莫如使过，将才无出文选右者』。可望乃留冯双礼守贵州，以文选为大总统、马宝为先锋，合兵十四万入滇。十八日渡盘江，滇中大震。

　　九月，明削孙可望爵，命晋王李定国、蜀王刘文秀与白文选连师进讨；战于交水，大破之。

　　先是，王自奇在楚雄，醉后杀定国营将而惧，引其众渡澜沧江，据永昌，去云南二千余里；以故可望入滇时不相闻。可望至交水，列三十六营，去曲靖三十里；定国、文秀众纔数千人，相顾失色。文秀议走交址，定国欲由沅江、景东取土司，踌躇两日不能决。忽白文选率所部拔营逃至曲靖，单骑走云南，见定国、文秀于朝曰：j宜速出兵交战！诸将已有约，稍迟则事机露，不可为矣』！且誓之曰：『诳皇上、负国家者，身死万箭下。我当先赴阵前』。言毕，即上马驰；文秀率祁三升、贺九仪、胡一青、赵印选、吴子金、李本高之师继之。初，可望见文选逃，议退兵，诸将未敢应。马宝虑回黔谋泄，大言曰：『我众十倍于彼，若以一人为进退，岂我辈非人乎』！张胜亦曰：『某一人，足擒定国矣』！可望大悦曰：『诸将如是，吾复何忧』！语张胜曰：『云南兵马尽出，城内空虚。尔率武大定、马宝选铁骑七千，连夜走间道袭之；定国、文秀知家口已失，不战自走矣』。马宝遣其私人入定国营言之，且曰：『明日决战，迟则无及』！定国大惊，夜告诸将。十九日天未明，拔寨起；甫交绥而本高马蹶被杀，定国、文秀色惧欲退。文选怒曰：『张胜已往云南，我退则被精骑蹑吾后，不鸟散亦蹂为肉泥耳！死于阵，不愈死于走乎？况马维兴、袁韬辈必相应也』。定国、文秀未答，而文选已率所部铁骑直冲马维兴营。维兴开阵迎之入，合兵绕出可望阵后。定国、文秀见敌阵乱，麾兵大进；诸营皆欢呼迎晋王，所向瓦解。定国乃命文秀、文选追可望，而自还师救云南。

　　孙可望遣其党张胜袭滇都，明中书科中书朱斗垣被执不屈，死之。

　　斗垣，辅臣天麟子也；奉命赍敕书赐白文选于曲靖，中途遇贼被害（考曰：「阳秋」以此为九月二十一日事）。

　　明李定国还师援滇都，击张胜于浑水塘，擒之；王尚礼自杀，胜伏诛（考曰：「阳秋」以为二十二日事）。

　　胜至云南，尚礼将内应；黔国公沐天波知其情，以兵守之，不得发。时交水捷闻，王命插报捷旗于金马碧鸡坊下。胜见之大惊，拔营去。回至浑水塘，遇定国，列阵死战，定国几不支；而马宝于阵后连发大炮，胜众乱，遂溃走益州。部将李承爵诱而缚之；胜骂曰：『汝何叛我』？承爵曰：『汝叛天子，吾何有汝乎』！解云南，告庙献俘；与其党赵珣皆伏诛。尚礼于张胜之退兵也，知情已露，自缢死。

　　冬十月，孙可望走长沙，降于我大清。

　　可望逃至贵州，从骑十余人；命冯双礼守威清要隘，约曰：『追至，则发三炮』。文秀追至普安，尚迟疑不敢进。双礼欲可望逃，劫其辎重；乃发炮以绐之。可望遽挈妻子出城，辎重、妇女悉被掠。过镇远、平溪、沅州，守将闭门不纳，惟靖州道吴逢圣率所部迎之。可望狼狈走长沙，遣使投诚于我经略洪承畴军前。章皇帝封为义王，十七年（一六六○）十一月病死。

　　明论反正功，晋封白文选巩昌王、冯双礼庆阳王、马进忠汉阳王、马维兴叙国公、贺九仪广国公、马宝淮国公；其余进侯、伯有差。

