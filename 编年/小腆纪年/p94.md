<!-- { "loadSidebar": true } -->
　　王师既略定兴化、泉、漳诸郡，进逼安平镇。芝龙军容煊赫，炮声震天地；自恃先撤关兵有大功，谓降绅郭必昌曰：『我惧以立王为罪耳。既招我，何相逼也』！贝勒乃退军三十里，而驰书告之曰：『吾所以重将军者，以将军能立唐藩也。人臣事主，苟有可为，必竭其力；若将军不辅立，吾何用将军哉！且两粤未平，令铸闽、广总督印以相待；吾欲见将军者，商地方故也』。芝龙大悦。其子成功谏曰：『闽、粤之地，不比北方得任意驰驱；若凭险设伏，收人心以固其本，兴贩各港以足其饷；选将练兵，号召不难矣。夫虎不可离山、鱼不可脱渊；离山不威，脱渊则困，愿吾父思之』！芝龙拂袖起。成功出告鸿逵；逵壮之，入语芝龙曰：『夫人生天地间，如朝露耳。能建功立业，垂名异世，则亦时不可失也。吾兄当国难之际，位极人臣。苟时事不可为，则弟亦不敢虚鼓唇舌。况兄尚带甲数十万，舳舻塞海，粮饷充足，辅其君以号召，天下豪杰自当响应，何委身于人？此弟为兄所不取也』。芝龙曰：『甲申之变，天下鼎沸，亦秦失其鹿，故清朝得而逐之。今已三分有二，若振一旅而敌天下之兵，恐亦为不量力也。乘其招我，全军归诚；弃暗投明，择主而事，古豪杰亦有行之者矣』！鸿逵曰：『然亦不可不为之虑』。芝龙曰：『人以诚待我，我以诚应之；何疑焉』！时成功已率所部遁金门，芝龙召之同行，不从；复书曰：『从来父教子以忠，未闻教子以贰。今父不听儿言，倘有不测，儿只有缟素而已』！芝龙嗤其狂悖。率五百人诣贝勒于福州，握手折箭为誓。芝龙遂薙发降，宴饮三日。贝勒谓内院诸人曰：『芝龙桀黠多智；今大队不来，而单骑至此，实有观望意。纵之去，有意外忧；不如挟之北上，则蛇无首，其余无能为也』。乃分隶其五百人于各旗，令莫能相见；夜半，忽拔营起。芝龙曰：『吾子弟素非驯良，今拥兵海上，脱有不测，将奈何』？贝勒曰：『此无与尔事，亦非吾虑所及也』。芝龙既北行，鸿逵、成功皆率所部入海；芝豹独奉母居安平。

　　庚申（十八日），明桂王即皇帝位于肇庆府。

　　丁魁楚闻广州唐王之立，谓「不即位无以厌人心而号召天下」，乃以十八日庚申即位于肇庆，仍称隆武二年，以明年为永历元年，大赦天下（考曰：「台湾外记」谓十二月十八日即位，非也。今从「纪略」、「阳秋」）。是日和风旭日，有五色大鸟从南来，集殿上；士民欢呼，谓中兴可卜。初王于宝鼎寺礼肉身佛，佛忽起立，益信安仁王罗汉之说不诬云（考曰：本「粤游见闻」）。

　　明追上桂端王尊号（考曰：「阳秋」云桂端王是也。诸书或言为桂恭王，当是以福恭王而误沿耳。黄宗羲「行朝录」、钱秉镫「所知录」可证也）。上尊号曰端皇帝，庙号兴宗。

　　明尊桂太妃王氏为慈宁皇太后、生母马氏为皇太妃（考曰：黄宗羲「行朝录」谓：『尊太妃王氏为孝正皇太后、生母马氏为慈宁皇太后』；误也。参考诸书，则马太妃之册尊为太后，在王太后薨于田州之后；即位时，未册尊也。所云慈宁皇太后者，实王太后。然则何以加「慈宁」字？盖桂端王元妃殁后，以王氏为继妃，故加「慈宁」字以别于元妃。所云孝正皇太后者，乃王太后崩后尊谥之号。黄宗羲立于鲁王之朝，于粤中事多得之传闻；今以钱秉镫「所知录」证之，知慈宁为王太后无疑也）。

　　太妃王氏，桂端王继妃；性慈惠，通知大体。王之奔梧州也，太妃呼省臣李用楫、台臣程源面呵其弃逃无固志，诸臣皆伏地引罪（考曰：「粤事记」以斥诸臣为马妃事）。至是，册尊为皇太后；弟国玺封武靖伯。马妃，王之生母也；兄子九功封镇远伯。

　　明册妃王氏为皇后。

　　王妃吴人，父略，尝为粤中郡守；遂家于粤。妃素闲静，入宫后，侍两宫能尽礼；至是册为后，略封长洲伯。

　　明遥上隆武帝后尊号。

　　时粤中闻帝后就执，未知凶讣也；上帝号曰思文皇帝、后曰思文皇后。

　　明进督师何腾蛟为武英殿大学士，加太子太保。

　　明以瞿式耜为文渊阁大学士。

　　明以朱容藩掌宗人府事。

　　容藩，楚宗人，无赖；不齿于王府，逃入左良玉军中，冒称郡王，诸将恶之。容藩走南都，贿马士英，请以镇国将军监督楚营，几激变。闯贼余党入楚，容藩复入贼中称楚王世子；贼大喜，欲立为王。既疑其诈也，乃止。是时赴行在，言贼中情形甚悉；丁魁楚信之，荐于朝，故有是命。

　　明命兵科给事中彭耀、主事陈嘉谟宣谕广州，苏观生杀之。

　　前大学士陈子壮移书瞿式耜，请兴师东向，以靖唐藩。王曰：『先遣官谕之，俟其拒命，讨之未晚』。乃遣耀。耀，顺德人；旧为秦令，有能声。既奉命，过家拜祖庙，托子于友。至广州，以诸王礼见，备陈天潢伦序、监国先后，语甚切至；且谕观生曰：『今上神宗嫡胤，奕然灵光；大统已定，谁复敢争？且闽、虔既陷，强敌日逼，公不协心戮力为社稷卫，而同室操戈，此袁谭兄弟卒并于曹瞒也。公受国厚恩，乃贪一时之利，不顾大计，天下万世将以公为何如人也』！观生怒，杀之；嘉谟亦不屈死。时邦彦亦奉王命赍敕还谕，闻耀等被杀，乃遣人以敕授观生，致书晓以利害；既闻林佳鼎之败，乃变姓名，入高明山中。

　　明加陈子壮中极殿大学士兼兵部尚书，节制两广、江西、福建、湖广军务。

　　隆武帝尝欲相子壮，子壮以前议宗室阶换事有宿憾，辞不行。既苏观生将立聿■〈金粤〉，阻之不得，乃退居南海之九江村，阴致书瞿式耜请兵东向；故有是命。会王师入广州，道阻不得行。

　　明以兵部右侍郎林佳鼎督师三水。

　　明以萧琦为兵部尚书、晏日曙为工部尚书、周光夏为都察院都御史。

　　癸亥（二十一日），明前大学士傅冠被执至汀州，不屈，死之。

　　冠之寄寓泰宁也，主门人江亨龙家。亨龙，小人也。初以阁部名执弟子礼；既惧为居停累，乃自首。而遣其子养源走告冠曰：『江随父子白清帅，欲生得公矣！养源家百口，公是视耳』！盖江随前为冠受杖，故养源以此诳冠；冠不悟也，但曰：『一死报国，吾事已毕』。径自投缳。养源跪抱冠曰：『公不生见清帅，江氏百口立碎矣』！顾指庄客辈曰：『即此族何辜，忍令为血池乎』？遂舁冠就道。夜私起投溪，为守者所觉；次石牛关，抢头欲死，守者复阻之。过罗汉岭，见新坟，者曰：『此忠诚伯周之藩墓也』。泣拜题诗而去（考曰：诗云：『闻道延津簇羽骑，翠风飞越五云迷；汀州草色空迎辇，谁覆周郎裹革尸』）。至汀州，李成栋延之上坐曰：『公大臣也，但遵制薙发，保公无他』。冠诧叹曰：『自冠裳以来，有髠头宰相否』？成栋复进曰：『公发种种矣，与髠何异！但稍加铍掩众目，即可婉曲报闻耳』！冠厉声曰：『汝知千古有文文山乎？我乡先进也。吾乡无髠头宰相，但有断头宰相耳』！成栋自是不复言，然礼待甚厚，饮食必偕。成栋既率兵入广，镇将李发待冠如初。一日对奕，局罢，发文书，忽请曰：『公必不顺命者，今奉令旨收公矣』！冠欣然起曰：『早毕吾事，尔之赐也』。整衣冠向南拜曰：『臣负国无状，死不足赎』！复向西拜曰：『祖父暴骨，惟冠之辜』！索笔题诗于壁，引颈受刑。发部卒皆涕落，无忍加刃者。赏之，亦不应；惟知府李兰友家丁某受赏而施刃焉。是日昼晦，悲风震瓦，汀人无不掩涕（考曰：「寒支集」载冠于丙戌十一月二十一日死汀州，与诸书合。而「台湾外纪」谓死于丁亥十一月二十一日；误也。冠题壁诗曰：『白发萧萧已数茎，孽冤何必苦相寻？拚将一副头颅骨，留取千秋不贰心』。又诗云：『愤血已成空，往事徒回首；国难与家仇，永诀一杯酒。幻影落红尘，倏忽成今古；名望重如山，此身弃如土』。亦冠难中作也）。家人傅国桢葬其骸于罗汉岭，与周之藩墓相望。首在函中，忽吐白光；时示梦于狱囚，祈卜皆奇验。己丑三月，冠之子乞骸骨归葬；始合身首殓之，竟体作黄金色。旧衣二领弃墓侧，风雨经年，帛色如故；行道见者呼为「相公衣」。后宁化邱、赖二生被袭而归，每以示人，盖有叹且泣者。

　　徐鼒曰：冠生平相业无所展布，独其从容赴义，视死如归，几于求仁得仁者之无怨悔；岂为忠臣易而为良臣难哉！冠于思宗时入阁，以雍容静镇之相，遇刚愎苛察之主，凿枘之不入，故展布之为难也。呜乎！狄庆锄袁、陶榖族李，翼而长者反而噬。予不敢谓冠作相之无才，而转惜其知人之不哲矣！

　　丙寅（二十四日），明郑彩奉监国鲁王次中左所；寻改次长垣。

　　中左所亦名鹭门，即厦门也。初，郑芝龙密令彩执监国归命，彩不可，乃匿监国；而以南夷貌类者，服监国冠服，居舟中。谓守者曰：『事急，则缢以示之』。会成功起兵海上，驻札中左所；以唐、鲁旧嫌，意不欲奉监国，称明年为隆武三年。于是彩奉监国改次长垣。庚午（二十八日），明李明忠败广州兵于三水。

　　广州遣番禺人陈际泰督师犯肇庆，武靖伯李明忠自韶州入援，战于三水，大捷；俘斩八百余级，际泰遁去。

　　十二月癸酉朔，明招讨大将军忠孝伯朱成功起兵海上，以图恢复。

　　成功虽受殊恩，实未尝典兵柄；已闻芝龙北去，乃悲歌慷慨，携儒巾、蓝衫赴文庙哭，焚之；曰：『昔为孺子，今为孤臣；向背去留，各有作用。惟先师昭鉴之』！自金门回安平，会阁部路振飞、曾樱设高皇帝神位誓师恢复；有『本藩乃明朝之臣子，缟素应然；实中兴之将佐，披肝无地。冀诸英杰，共伸大义』之语。用招讨大将军印，称「罪臣国姓成功」。出家帑犒军；以洪政、陈辉为左右先锋镇，杨才、丁镇为亲丁镇，郭泰、余宽为左右护卫镇；林习山为楼船镇，柯宸枢、杨朝为参军，杜辉为总协理。训练士卒，整饬船只，往来岛屿以观变。

　　徐鼒曰：纪年于郑成功之事，悉书赐姓何？嘉其志不忘明，且史例也；克用、存勋之于唐，成功其庶几乎！

　　甲戌（初二日），明林佳鼎与广州兵战于三山口，败绩；以王化澄代之。

