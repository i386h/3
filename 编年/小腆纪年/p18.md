<!-- { "loadSidebar": true } -->
　　明副总兵姜瑄、道臣于重华叛降于闯贼，阳和陷。

　　瑄即让、瓖之弟也（考曰：「明史」云：『瓖兄瑄，故昌平总兵也，劝瓖降』。似瑄降贼在前。又「明史」亦无姜让其人，今从「传信录」）。重华，青城人，以边材荐仕者。迎贼十里外，官民或椎牛载酒以先，或预为大膳进食；至有掠民子女以献者。

　　明监视宣府太监杜勋、总兵王承胤叛降于闯贼，宣府陷（考曰：「北略」载：『初八日，宣府陷；初九日，阳和陷』；「传信录」互异。按「传信录」近是。「三朝野纪」云：『贼既陷阳和，长驱至宣府』。阳和在大同之西，无陷在宣府后之理。「北略」引「朱之冯传」则云：『十一日，贼抵城下』）；巡抚朱之冯等死之。

　　之冯，本名之裔，字乐三（考曰：「北略」云：『字乐山，号勉斋』。王岩「异香集」云：『字德止』。兹从「明史」）；徐州人，入顺天大兴籍，中天启乙丑（一六二五）进士（考曰：本「题名碑录」、「异香集」）。崇祯二年（一六二九），由主事进员外郎，坐事谪布政司理问，迁行人司副，历刑部郎中、浙江驿传佥事、青州参议。捕盗、击豪强有声，进副使。赍表入都，寄家属济南。城破，妻冯氏匿姑及子，而自沈于井。姑李氏闻之，绝粒死；之冯庐墓侧。服阕，起河东副使，杀通贼大猾朱金宇，部内以宁。之冯自妻死，不再娶。上疏曰：『妇事夫，犹臣事君也。臣妇冯氏不负臣，臣敢负国乎？臣于国，愿如臣妇之于家也』。请改名之冯。十六年（一六四三）正月，擢右佥都御史，巡抚宣府。是时贼由阳和长驱至宣府，之冯登城誓众，而勋与承胤已纳款矣；惧之冯不从，乃请之冯守北城。之冯虑京师失北门，疏请重兵守居庸。贼谍间之曰：『抚院以人心离叛，请兵屠矣』！会朝廷命一将屯保安，众益哗。俄贼至，勋绯袍鸣驺，出城三十里迎贼。之冯尚登陴悬赏，无一应者；叩头曰：『愿中丞听军民纳款，全一城性命』。俄报贼已从南门入，满城百姓胸前黏「顺民」二字，焚香跪接。之冯愤甚，指红夷大炮曰：『汝曹试发之，可杀数百人。贼虽杀我，无恨矣』！众莫应。自起燃火，兵民竞挽其手。之冯乃夺士卒刀自刎（考曰：朱之冯之死，「纪事本末」、「三朝野纪」云自刎，「甲乙史」、「烈皇小识」云贼杀之，「北略」引「本传」则云缢死。又诸书有云乡绅张罗彦自杀，误也。罗彦死于保定之陷，与宣府无涉；详见戴田有「保定城守纪略」），众弃其尸于濠中。后自成兵败，前任巡抚李鉴举兵诛伪将，求之冯尸。死五十余日矣，面如生，奠而葬之；以姚时中配享。

　　时中者，宣府廪生也。知监、镇有二心，叹曰：『以死勤事者，朱中丞耳！吾当从其后』。题壁孔子庙曰：『杀贼无权，偷生不义；妻子无知，付之不计』。衣巾自缢死（考曰：本「异香集」、「史外」）。同时死者督粮通判朱敏泰、副将宁龙、系狱总兵官董用文、副将刘九卿、在籍知县申以孝；其它妇女死者又十余人。

　　徐鼒曰：诸书言姜瓖降于宣府，此言总兵王承胤何？纪实也。瓖叛而后瑄叛、瑄叛而后阳和陷，贼得长驱至宣府。记事者，追叙之情事然也。实则宣府自有总兵王承胤，亦名王通。「传信录」谓其欲缚之冯以降；「北略」引「朱之冯传」谓：『通已潜遣骑赍降表迎贼，故自成陷宁武关夜，有瓖与承胤表至』云云也。乌可归狱于瓖而使承胤之罪不着哉？不日何？阙疑也。

　　明刘泽清戕兵科给事中韩如愈于道。

　　如愈尝疏论泽清不法事，泽清赂以重币，弗纳；加诮让。至是，如愈以催饷过东昌戴家庙，泽清遣兵劫杀之；曰：『尚能论我主将否也』？如愈身中数创，挺挺不挠，惟言『幼子不应杀』。劫者曰：『无与小儿事』。舍之去。

　　徐鼒曰：戕者何？甚泽清之罪也。「公羊传」曰：『戕者，残贼而杀之也』。镇将残贼王人，变之大者；故变文书之。前奉使讥如愈，此罪泽清何？义各有当也。如愈，君子也，责之婉；泽清，乱人也，诛之严。

　　明淮安巡按御史王燮诛贼党巩克顺以徇。

　　燮字雷臣，黄陂人，崇祯丁丑（一六三七）进士。知河南祥符县，三守危城，以才力称。是时莅任淮安，有伪选淮安知府巩克顺行牌淮上，燮碎其牌，擒克顺，斩以徇。燮自任守河，而托路振飞守城，士民恃以屹然（考曰：本「南略」）。

　　徐鼒曰：特书何？嘉燮也。伪牌所至，壶浆相迎，岂民之无良哉？无良有司以抚循之，遂匍匐而谓他人父耳！迅诛伪官，绥辑百姓，燮其加人一等哉！

　　戊戌（初十日），明征戚珰助饷，进太康伯张国纪侯爵。

　　是日，按籍令勋戚、大珰助饷，遣太监徐高宣谕嘉定伯周奎为倡。奎谢曰：『老臣安得多金』？高泣谕再三，奎坚辞。高怫然起曰：『老皇亲如此，大事去矣！多金何益』！奎不得已，捐万金；明帝少之。奎求助于后，后应以五千金；奎匿之，输三千焉。太监王之心最富，献万金。诸内官大书于门曰：『此房急卖』；杂出雕镂玩好售于市。魏藻德输银五百。陈演既放未行，召入，极言清苦，以『从未向吏、兵部讨一缺』为辞。百官相率以衙门省直汇出，先后所捐二十余万。惟太康伯张国纪二万，余不及也；进国纪侯爵。又议前三门巨室输粮，诸巨室不乐而止。十七日，贼薄城，有厚载门小民捐银三百两。又一老人居彰义门外，时避入城，罄所积四百金，痛哭输户部。又优人王四者，捐四百金。

　　徐鼒曰：特书何？伤之也。诸书纪贼之拷掠诸臣也，周奎银五十二万、珍币数十万；王之心十五万，玩好称之。陈演以四万两送伪权将军刘宗敏家，刘喜甚；后为怨仆所告，先后搜掘黄金三百六十两、银四万八千两，珠宝盈斛。其总于货宝也，不待问矣。而乃城门之火，已及池鱼；积薪之堂，自嬉巢燕。置君亲于不问，甘唾骂以如饴。卒之季伦灭门，利归奴辈；夷甫营窟，见笑羯胡。焚身而齿亦无存，杀汝而璧其焉往？彼昏不知，大梦斯觉，可恨亦可嗤矣！连类记之，以为剖腹藏珠者之殷盐也。

　　己亥（十一日），明再颁罪己诏，始尽免加派三饷。

　　贼乘胜直下，日召群臣议，绝无良策。明帝见举朝无人，每回宫，痛哭而入。是日，颁罪己诏，尽捐加派三饷；募擒李自成者爵伯，银万两；诸胁从，许带罪立功；各路官兵义勇，水陆并进。廷臣有劝南迁者，明帝怒曰：『诸卿平日专营门户，不为朝廷出力；今日死守，夫复何言』！谕兵部：『讹言及家眷出城者，擒治』。省释监犯，复罪废诸臣冠带。给城军半岁粮；然饷实无出，贼复以金诱之，士卒解体。庶子马世奇每朝罢，叹曰：『不可为矣』！

　　徐鼒曰：曰始尽免何？讥行之不早也。唐庄宗之阻于罂子谷也，劳执仗者曰：『金银给尔』！对曰：『陛下与之太晚，得者亦不感恩』。呜乎！何行之不早也！

　　明命司礼太监王承恩提督内外京城，总督蓟、辽；王永吉节制各镇，便宜行事。

　　廷臣惟议闭门止出入，余无一筹。议增外城兵，则内阙；增内则外阙。李国祯每事逊王承恩，科臣戴明说劾之；后明说亦降于贼。

　　壬寅（十四日），明南京孝陵夜哭。

　　日色两旬无光；是夜，风色阴惨，沙尘涨天，南京孝陵哭。癸卯（十五日），日色益晦。正阳门外关帝庙旗竿劈为两截，横道上。

　　明起复太监曹化淳守城，收葬魏忠贤尸。

　　化淳昔事忠贤；奏言：『忠贤若在，时事必不至此』。因传谕收葬忠贤遗骸（考曰：本冯梦龙「燕都日记」）。

　　徐鼒曰：特书之，讥思宗之谬也。

　　明总兵唐通、太监杜之秩（考曰：杜之秩「传信录」作杜勋。后杜勋缒入城，亦有作杜之秩者、又作杜秩亨。或勋与之秩一人而二名欤？或以其同姓杜而传闻致误邪？按「三朝野纪」、「烈皇小识」则确是两人）叛降于闯贼，居庸陷（考曰：居庸之陷，「北略」、「纪事本末」谓：『十五日癸卯，日风晦，贼抵居庸』。「烈皇小识」亦载于癸卯，日色益晦。后聋道人「遇变纪略」以为是日报居庸关陷。「传信录」则云十三日陷，十四日报闻）；巡抚何谦遁。

　　贼由柳沟抵居庸关。柳沟天堑，百人可守，竟不设备。总兵唐通、太监杜之秩迎降，抚臣何谦逃；京西郡县望风瓦解，将吏或降或遁。伪权将军刘宗敏移檄至京师云：『十八日入城，至幽州会同馆暂缴』。京师大震，屯三大营于齐化门外，勋戚卿贰分直坐门。

　　徐鼒曰：唐通之降也，或曰迎降。或曰通迎战，忽营中一虎冲跃，通惊仆，被虎擒啮；贼众四合，虎卸皮下，乃贼将谷大成伪扮者，通就执乃降。总之，为降将军无疑也。不日何？阙疑也。

　　闯贼陷明昌平州（考曰：计六奇曰：『他本载昌平十二月破，李守鑅死；而「甲乙史」载十二日李守鑅死，十六日昌平陷。予谓十二杀守鑅，则昌平之破可知。载十六者，十六始报上耳』！鼒谓计说非也。昌平去京师九十里，乌有十二日破而十六日始闻之理？且贼锋剽忽，岂有十二日已破昌平，迟四日后始至京城，使得其守备？贼计不如是之拙也。「三朝野纪」、「明亡述略」、「烈皇小识」、「纪事本末」俱云十六日昌平陷，「传信录」云十五日），总兵李守鑅死之。贼焚十二陵，分兵掠通州。

　　是日黎明，昌平陷，诸军皆降。守鑅骂贼不屈，手格杀数人，人不能执；贼众围之，乃自刎。贼遂焚十二陵享殿，伐松柏。传檄京师，分兵掠通州粮储。明帝方御殿，召考选诸人问筹饷安人。滋阳知县黄国琦对，称旨，授给事中。余以次对。未及半，忽秘封入，明帝览之色变，即起入。诸臣立候，移刻命俱退，始知为昌平失守也。

　　明京营兵溃于新桥南，闯贼遂薄京师。

