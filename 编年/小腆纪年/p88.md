<!-- { "loadSidebar": true } -->
　　谦奉使入闽，久驻衢州；自云：鲁已爵为侯。郑芝龙与有旧，引之入见。启函称皇叔父，不称陛下；王怒，下谦于狱。御史钱邦芑密奏：『谦为鲁心腹，与郑氏交最深；不急除，恐生内患』。王即命诛之。芝龙入朝，愿以官赎谦死。王故留久语，夜半，移谦他所斩之。芝龙伏尸恸哭，为文以祭，有『我虽不杀伯仁，伯仁由我而死』之句。由是益怀异志（考曰：华廷献「闽游日记」及「南略」谓：『谦奉使与行人林垐入闽』。按「林垐传」无仕浙东使闽事。惟瞿其美「粤游见闻」云：『鲁王遣行人林必达来，必达同一武弁通书郑芝龙。芝龙以闻，逮下狱；廷鞫，切责必达。已而释之，改必达福建督学御史』。此武弁岂即陈谦与？姑摭列以俟考焉）。

　　徐鼒曰：不曰杀都督陈谦，而曰杀鲁使臣何？绝晋、郑之交，结谭尚之怨，论者咎王之失大计也。顾鼒以为未尽然者。登极之书，浙中不拜；犒师之使，江上不归：衅隙已成，调停无术。且是时北兵日逼，闽、浙固莫能相救，其势亦何暇相仇哉！若芝龙，故国之心已如脱屣，即不杀谦，岂遂革面？彼归狱钱邦芑者，岂笃论乎？

　　明郑芝龙通于我大清。

　　王责芝龙揽权逗兵，芝龙免冠顿首曰：『臣武夫，戆直不能逢迎。今既见疑，愿角巾私第以终圣世』。王曰：『朕岂疑卿！但人有言，不得不为卿道耳』。我经略洪承畴、御史黄熙允言于贝勒曰：『赂芝龙以王爵，福建可不劳一矢，浙中亦闻风溃矣』。芝龙复书，果有『遇官兵彻官兵、遇水师彻水师，倾心贵朝非一日也』语。贝勒得报，遂谋渡江。

　　臣鼒曰：为人臣者无外交，通者何？外交之词也。然则何以不曰降？犹未降也。圣人御宇，万物惟新。其板荡而不忘故国者，固忠臣义士不挫之节；即不得已而降志辱身，亦不过出于全躯命、保妻子之谋，非必有他志也。若芝龙既不忠于明，亦非忠于我大清；居闽海为奇货、视君父若奕棋，怀狡兔三窟之谋，为首鼠两端之计：其阴狡诡谲，非当日降臣比也。曰通者，深恶之也。

　　乙丑（二十日），天狗星陨（考曰：本「甲行日注」）。

　　明监国鲁王加孙嘉绩、熊汝霖东阁大学士。

　　加嘉绩、汝霖大学士，督师如故；而饷终不给。两人又不谙于军，乃以众付黄宗羲、王正中领之，合军得三千人。正中为之仁从子，故不乏食。太仆卿陈潜夫、尚宝卿朱大定、兵部主事吴乃武、查继佐各募数百人来附；将由海宁取海盐入太湖。百里之内，牛酒日至。整军抵乍浦，约崇德义士孙奭为内应。俄而江上师溃，遂皆散去。宗羲结寨四明山，从者尚五百人；微服出访监国消息。山民畏祸，焚其寨，部将茅涵、汪翰死之；宗羲乃走剡中。

　　壬申（二十七日），明江上兵溃，方国安劫监国鲁王走绍兴。

　　贝勒侦知浙中虚实，益兵北岸，以巨炮击方国安营，厨灶尽破。国安叹曰：『此天夺我食也』。意入闽必大用，即不济，可便道入滇、黔；遂于二十七日拔营至绍兴，率马、阮兵劫监国南行；江上诸军闻之，遂大溃。惟王之仁一军尚在，张国维议抽兵分守各营；之仁泣曰：『坏天下事者，方荆国也。北兵数十万，孤军何以迎敌？吾兵有舟可以入海；公无舟，速自为计耳』！国维不得已，乃振旅追扈监国。

　　明总兵曾英、参将王祥率兵趋成都。

　　祥，綦江人；勇悍着闻。守遵义，贼不敢窥。才亚于曾英；而英之复重庆也，樵采不禁，督师王应熊怒之，故委任不及祥。既而英御贼屡有功，应熊乃奏请以英为总兵、王祥为参将，连兵进讨。贼益惧，遂决意弃成都。

　　明黄斌卿杀监军道荆本彻。

　　本彻字太徽，丹阳人；崇祯甲戌（一六三四）进士。南都亡，起兵松江，与田仰等奉义阳王某驻崇明沙。兵败入海，屯舟山之小沙岙。其将士善射，斌卿忌之。本彻又不能戢其士卒，斌卿乘民怒，造流言；民单里从斌卿攻之，遂遇害。

　　六月丙子朔，我大清兵渡钱塘江；明监国鲁王航海，妃张氏死之。

　　时夏旱，水不及马腹，数日潮不至。贝勒被重甲麾众渡江，明兵弃辎重走。先是，有「火烧六和塔，沙涨钱塘江」之谶；至是竟验云。方国安、马士英奔至台州，憩山上，断石桥，有石刻大字云「方马至此止」；大骇，遂留不进。谋执监国以降，遣官守之；守者病，监国得脱。比追者至，监国已登海船矣。先是，命保定伯毛有伦扈宫眷及世子出海；妃拜辞曰：『勿以妾故为王累』。手碎瓷盘自刭死。宫嫔周氏出海后，叛将张国柱劫之北去；亦自刎死（考曰：监国有两张妃：舟山册立者为元妃张氏，鄞人；此为前妃，会稽张国俊之女也。「摭遗」云：『「鲁纪年」、「海上见闻纪」并言妃被劫北去，中途碎瓷盘自刭死。而「鲁春秋」、「今鲁史」、「江东闰位纪」、「舟山纪略」诸书皆作辞王时死，今从之。然元妃之死也，辞曰：「惧为奸人所卖，为张妃之续」』。则似出海之说近实矣。附注以俟考）。

　　我大清兵取绍兴，明鲁兵部尚书余煌、礼部尚书王思任、侍郎陈函辉、大理寺卿陈潜夫等死之。

　　众有议据城抗者，煌叹曰：『数万军犹不能战，乃以老弱守孤城，是聚肉待虎也』！亟开九门纵民出；赋绝命词（考曰：词云：『穆骏自驰，老驹忽逝。止水汨罗，以了吾事；有愧文山，不入柴市』），投城东渡东桥下死。思任尝极言官乱、民乱、兵乱、饷乱、士乱之失，乞休；不听。叹曰：『江上之事不腊矣』！城破，不食死（考曰：「绎史」云：『思任已病，避至秦望山丙舍以死』）。函辉从监国航海，半途相失；驰回台州，哭入云峰山，作六言绝句十章（考曰：其一云：『生为大明之人，死作大明之鬼。笑指白云深处，萧然一无所累』。其二云：『子房始终为韩，木叔死生为鲁。赤松千古成名，黄蘗存心独苦』。其三云：『父母恩无可报，妻儿面不能亲。落日樵夫河上，应怜故国忠臣』。其四云：『臣年五十有七，回头万事已毕。徒惭赤手擎天，惟见白虹贯日』。其五云：『去夏六月廿七，今夏六月初八。但严心内春秋，莫问人间花甲』。其六阙。其七云：『手着遗文千卷，尚传副在名山。正学焚书亦出，所南「心史」难删』。其八云：『慧业降生人文，此去不留只字。惟将子孝臣忠，贻与世间同志』。其九云：『敬发徐陵五愿，世作高僧法眷。魂游寰海名山，身列兜率内院』。其十云：『今日为方正学，前身是寒山子。徒死尚多抱惭，请与同人证此』。又自作祭文及「埋骨记」），沉池中死。潜夫偕妻孟氏、妾孟氏，联臂沉化龙桥下死。

　　同时死者：山阴在籍通政司左参议吴从鲁，字金堂；万历丙辰（一六一六）进士，由知县历任监司，擢通政参议。野服入山，设棺于庭曰：『有踪迹我者，即盖棺』。旋病，栉沐入棺，命家人盖之。御史何宏仁，字仲渊，崇祯丁丑（一六三七）进士。追扈监国不及，过关山岭，书衣带间（考曰：书云：『有心扶日月，无计巩山河』。末书：『宏仁间关奔行在，闻台又失守，已矣无复可为！身非吾身，吾何家为？为吾子者，食贫守节而已。明御史何宏仁绝笔』），投崖死（考曰：「浙江通志」载宏仁死与此绝异）。会稽在籍主事高岱，字鲁瞻。崇祯中，以武学生举顺天乡试被黜，久之辨复；浙东授职方主事。慨然曰：『上恩厚矣！国家重文轻武，以致神州陆沉。我武学授文职，尚不能以一死报国乎』？绝粒八日。薙发令下，子诸生朗辞父投海死，岱闻之一笑而绝。同官叶汝■〈艹恒〉（考曰：亦作汝蘅），字蘅生，崇祯庚午（一六三○）举人，浙东授主事；偕妻王氏赴水死。谢震龙，字云生；以舌辩，官浙东兵部主事。巡抚某讯之曰：『若两榜乎』？曰：『两榜不屈者有几人？监国用我辈以压倒之耳』！以慢骂惨刑死。长洲李山，字少华；官南京太常博士，精绘事。马士英当国，面乞所制，作郭忠恕「天外数峰」与之。然心以为耻，挂冠归，卜居蠡墅；与徐汧、杨廷枢订莫逆交。族人名采者为幕府客，偶至，密示一册，乃松江兵事株连狱也；郡中列者三百余姓。山醉采以酒，自火其庐。采醒而索册，则已烬；诫之曰：『此非天意假火以销其狱乎』？采悟，弃官去。监国以太常卿召，未几病归，绝粒死。故山西佥事郑之尹，义兴伯遵谦父也；投水死。武臣则山阴刘穆，字公岸；以武进士历官参将，为监国守潭头，开府晋爵。一夕暴卒，目不瞑。子肇绩以游击从父军。率诸弟跪床下，腹刺「尽忠报国」字，涅而誓之；目乃瞑（考曰：肇绩行八、弟肇勷行九，幼识大盗毕昆阳于狱。昆阳善用枪，世称为毕家枪；勷与兄绩咸从授，故兄弟以毕枪名天下。乙酉秋，兄弟合兵渡江，肇勷骑而据岭，殪十数人；伏兵起，矢集如猬，犹僵立不仆。肇绩号而上者三，勿应；视之则死矣，抽矢出镞斗许。一时同死者：义士王胤贤、陆建夔、郡吏印玉等。详「摭遗」，附录于此）。都督同知张国纪，亦山阴人。马士英之奉母后奔浙西也，国纪白于长吏请诛之；不听。闻江上溃，不食死。其士民先后殉难者：鄞县诸生赵景麐，投泮池不死，后绝食死。会稽诸生方炯、山阴诸生朱炜、萧山诸生杨守程、杨云门，而山阴医士倪文征、萧山沈八十九、张锯匠、会稽锺皁隶之事为最奇。文征卖药囊易二缸，召里中少年曰：『吾明人，今不鬼，鬼不明矣！请覆我』！众漫应之。跃入缸，复出曰：『吾坐未正也』！正坐，众覆而环呼之，良久乃绝。八十九者，但知其姓沈。札寨榆青岭，杀我一裨将；王师合攻之。八十九独持筤筅斗；众披靡，大惊曰：『好蛮子！再得十余人，江东不吾有矣』！战渴，趋涧饮；出不意，堕水死。张锯匠抡大斧为左右翼，力竭死。锺皁隶从海上赍黄斌卿檄，往山寨团练；被缚不跪，痛挞之，曰：『轻则斫、重则剐，法不当杖毙也』！槛送省，磔于市。

　　明鲁东阁大学士孙嘉绩蹈海死。

　　嘉绩从监国出海，携印绶、图籍蹈海死（考曰：「勘本」云：此六月二十四日事）；葬芦花洲上。初，嘉绩计偕，梦身卧状元坊下；尝叹其无征。其葬处，乃国初张状元墓道也（考曰：见冯恺愈「榕堂杂诗」）。

　　我大清兵取东阳，明鲁少傅、武英殿大学士督师张国维死之。

