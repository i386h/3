<!-- { "loadSidebar": true } -->
　　泽清白面朱唇，甚美；将略无所长，惟声色货利之是好。初以总兵镇山东，率五千人渡河救汴。壁垒未成，贼来争，相持三日，互有杀伤；忽拔营去，惶遽奔迸，士卒争舟多溺死。癸未（一六四三）七月，请于青、登诸山开矿煎银（考曰：「北略」载：『二十五日甲申，总兵刘泽清请于青、登诸山开矿煎银，着巡抚设法』。按时事不应有此。「南略」以为癸未七月事，近是。故附辨于此），诏巡抚设法。甲申（一六四四）二月，移泽清镇彰德，不奉诏而虚报捷（考曰：刘泽清虚报捷事，「北略」载于三月初十日；误也。泽清已南下矣，何暇为此！当在移镇彰德时）。命以兵扼真定，又不从；大掠临清南下，所至焚劫一空。通八千人入卫，壁齐化门外；陛见曰：『臣藉二祖列宗之威灵、皇上如天之覆庇，愿捐躯报效，使元凶速就歼夷』。明帝慰劳倍至，赏银四十两；其兵八千八十二人，人银五钱。命太监杜之秩监其军。通不悦谓：『上大帅我，又以内官节制我，是我不敌一奴才也』。随奏：『众寡不敌，当往居庸关设险以待』。拜疏即行，不俟朝命。是日大同告急，命内官谢文举火速赴任。

　　徐鼒曰：曰不奉诏何？罪泽清之跋扈，且为南都四镇专横张本也。

　　明论平浙寇许都功，擢绍兴推官陈子龙为兵科给事中；不受。

　　子龙字卧子，松江华亭人。幼颖异，工举子业；治诗、古文，宗法魏、晋。以经世自任；与郡人立几社，海内宗仰之，与江右艾南英齐名。登崇祯丁丑（一六三七）进士，授惠州推官，改绍兴推官，折节下士。东阳诸生许都者，豪杰自喜，尝从上海举人何刚学；刚谓之曰：『子居天下精兵处，高皇帝尝用之平乱矣，盍不成一旅以待用乎』？都归，散财结客，招致数千人，阴以兵法部署，思得一当。同郡举人徐孚远见而奇之，谓子龙曰：『许都国士，朝廷方破格求才，倘假以职，隐然干城也』！子龙因与都游，数荐之上官，不能用。

　　东阳令姚孙棐，桐城人；托备乱敛士民赀，坐都万金。都家实中产，自请减输。适义乌奸人假中珰名招兵，事发，于都无涉也；孙棐文致之，摘所刻社稿姓字，谓都结党谋逆，持之急。时都有母丧，会葬山中者数千人。孙棐疑有变，遽告监司王雄。雄遣使收捕，都党有冯龙友、戴法聪者，万人敌，拒捕者；即葬所用白布裹头而反，故人号曰「白头兵」，拥都为主。旬日间，聚众数万，下东阳、义乌、浦江，遂逼郡城。然都一无所杀掠，遣从者谢长吏而已。

　　巡按御史左光先与孙棐同里，闻变即调兵行剿，所至屠掠；民各保寨拒敌，官兵大败。王雄欲抚之，语子龙曰：『贼聚粮据险，官军不能仰攻，非久持不克。我兵万人止五月粮，奈何』？子龙曰：『都昨遣使投诚，某以事大未许，今惟有进剿耳』！方拔营，而都使再至；子龙请自往察之，遂单骑往责都（考曰：「北略」、「三朝野纪」纪子龙谕许都，乃遣蒋若来赍书往谕，都与其同事十三人诣狱。「绎史」、「绥寇纪略」「补遗」谓：『子龙单骑往谕，挟都见雄；复挟都徇山中，散遣其众，始以二百人来降』。纪各不同。鼒按「北略」载：『二月二十二日，御史吴邦臣奏浙寇立翦，谕部：「陈子龙、蒋若来才长定乱，作何优异。」』？是蒋若来赍书往谕可据。但赍书后都未必即降，且其众未散遣，杀都而安得不乱？则必如「绎史」、「纪略」所云而后可也。盖蒋若来赍书往谕，都有降意，子龙始单骑再往耳；「绥寇纪略」「补遗」略同。「绎史」但谓都遣使投诚，无赍书往谕事。又以蒋若来为游击，破都围婺之兵，与「北略」以蒋若来为生员少异耳。今依「绥寇纪略」诠次，而录其异文如此）曰：『汝以豪杰自命，今何故反？官兵四面至，汝栖穷山，旦暮耳』！都泣而诉东阳令，且曰：『惟公活之』！子龙曰：『汝罪无生理，今惟自缚见王公，幸得不诛，剿贼自赎耳』！都慨然曰：『请从公往』。其党大哗，以为当决死战，往则受缚耳；因欲加刃于子龙。都遍谕之，始寂然，遂以三骑从出山。子龙阴计：『向顺者惟都，其党皆不可测。官兵欲得都以为首功，万一都出为别营将士所夺，则抚局坏而余党必叛』。因语都：『将士无不欲剸刃于若，若至营，但称都部将』。都然之。夜半至营，子龙驰入见雄，告以故。雄召都谕之曰：『尔归语都，若以二千人自缚，当待以不死』。都唯唯。子龙乃复挟入山中。众以都不返也，皆甲以待；见都至则大喜，愿散去。乃以二百人降，王雄喜于免过。而诸将吏谓贼可反掌得，怀忿煽浮言。比登山，见狭隘险绝，始咋舌不敢言；然犹托名搜巢，纵火烧民居，杀人者数十里。婺郡绅姜应甲者，必欲诛都。子龙以杀降不祥，力争不得；请诛首恶，赦从者，又不得；竟杀都等六十余人于江浒。

　　三月初六日，光先奏大寇就歼。有旨：『陈子龙定变可嘉，授兵科给事中』。子龙深痛负都，不赴也。纪其事曰：『激变之虐令不诛，受降之功绩不叙。官军剿杀平民，株连无辜，贼平数月，犹骚扰不得宁』云。

　　徐鼒曰：都非寇也，曰浙寇何？惩乱萌也。都以一书生处乱世，好兵聚客，走险拒命；既昧保身、又干国纪，所谓好勇不好学欤！予以恕词，非所以惩乱也。若子龙者，君友之间两无负矣！不受者，嘉子龙，且以赦都也。

　　乙未（初七日），明总兵姜瓖叛降于闯贼，大同陷（考曰：「明史」「帝纪」载：『三月庚寅朔，贼至大同，姜瓖降。按三月己丑朔、非庚寅朔，「帝纪」误也。兹从「北略」。「传信录」纪于初七日）；代王传■〈火齐〉、巡抚卫景瑗等死之（考曰：「明史」、「绥寇纪略」、「三朝野纪」、「烈皇小识」载同死者有督理粮储户部郎中徐有声。按「北略」载有声于从逆诸臣下；注：『伪户政府属』。「传信录」载入「跖铺遗脔」，注：『再四掠死』。似有声无死于大同事。又按王岩「异香集」「巡抚朱公传」作总兵徐三乐、郎中朱有声。岂死事者自朱有声涉徐字而误乎？然与他书不合。又「明史」载同死者有山阴知县李倬，「厦门志」有大同参将陈弼心；他书亦不载。附录以备考）。

　　景瑗，字仲玉，号带黄，陕西韩城人，天启乙丑（一六二五）进士。崇祯四年（一六三一），以推官征授御史，劾首辅周延儒、侍郎曾楚卿憸邪，不见纳。出按真定府，父丧，不俟命竟归。服阕，起故官，疏救给事中傅朝佑等；忤旨，左迁行人司正。历尚宝、大理丞，进少卿。十五年（一六四二）春，擢右佥都御史，巡抚大同，声绩甚着。自成之入西安也，榆林总兵姜让先趋降（大同总兵姜瓖，让之弟也）。自成将犯山西，宣大总督王继谟檄瓖扼河上，瓖纳款而还（考曰：本「传信录」、「明史」「卫景瑗传」。按瓖之叛，既云降于大同，而诸书又言自成至宣府，叛将白广恩以书约总兵姜瓖降。「北略」「补遗」载广恩书曰：『侍生某顿首拜：国事如此，台台稔知，无容置喙矣。但我辈久为文臣所抑，不啻狗马之贱。今闯王强盛，奸佞在朝，我辈虽欲树功，决至反招奇祸，不若共建降旗以图富贵。台台谅能盐其始终而幡然从事矣。特此奉约，仍乞赐鸿音，以慰下怀。戎事旁午，余不尽赘』云云。是瓖降于宣府，非降于大同乎？非也。大同、宣府之陷只间一日，声势相连，或瓖已降于大同，而广恩不知，故以书招之；或广恩书在前。其实，瓖不待广恩之约而始降也。前宁武叛之夜，已云「姜瓖降表至矣」。盖大同、宣府之陷，俱由姜瓖；故记大同事者载之大同、记宣府事载之宣府、纪居庸事并载之居庸。其实均不妄也）；而景瑗不知也，邀瓖歃血守。瓖因宣言曰：『巡抚秦人，将应贼矣』！代王疑之，不见景瑗。会景瑗亦以足疾不时出，瓖因得主兵事，伪遣兵助诸郡王分门守。贼抵城下，瓖即射杀永庆王，开门迎贼，绐景瑗计事。景绐出，始知其变也，骂瓖曰：『反贼！与我盟而叛，神其赦汝邪』！自成执景瑗之母胁降，景瑗曰：『此膝不屈第二人，可即杀我；我固应痛詈汝，以老母姑忍耳』！大呼「皇上」而哭。自成曰『忠臣也，勿杀』。景瑗头触石，血淋漉。拘之营中数日，自经于海会寺。母夫人之被执也，曰：『我命妇，子为大臣，岂食贼食』！亦骂贼死。

　　兵备道朱家仕，陕西河州人。瓖之迎降复入城也，其部卒见家仕，骤马冲之。家仕见事去，反走入署，出橐金二千给从吏曰：『我未取大同民一丝，此皆自携来；今罄囊与汝辈，为我迭石揜井，以毕我志』。举家十六人尽投井中，众为揜土，哭而去。总兵朱三乐自刎死。生员李若葵合家九人自缢；先题曰「一门完节」。代王并其宗室遇害。知府董复、乡官韩霖俱降。

　　自成入城，缚姜瓖而数之曰：『朝廷以要害重镇寄若，若何首降』？命斩之。

　　闯将张天林（考曰：「三朝野纪」作张天琳）曰：『杀降，非所以劝归顺也』。遂释之。以天林镇大同。瓖谢之；天林曰：『国家创业，招徕固应如此，何谢为』！自成趋宣府，瓖复请先导；至阳和，语其次弟瑄并降贼。及自成之败于关门而遁也，瓖走阳和，假瑄部疾趋大同。城守者闻吴三桂兵且至，不欲启；天林曰：『此独瓖来，必酬劝王不杀也』。命启门。瓖入，即斩天林并其党何天相等。据宁武、代州沿边诸邑，投诚大清，睿亲王多尔衮令摄总兵事。瓖请以明枣强王裔朱鼎册嗣藩大同，奉明宗社；睿亲王切责之。旋随英亲王阿济格征陕西有功，统摄宣、大诸镇。顺治六年（一六四九），以叛诛。

　　徐鼒曰：瓖之请以明裔嗣藩也，为故国计乎？欲挟以自重耳、一门贼子、两朝罪人，摭其颠末，见鸱枭之终不革心也。

　　明以翰林院庶吉士陈名夏为户、兵两科给事中兼翰林院修撰（考曰：陈名夏之命，「北略」载于初九日）。

　　名夏先有招募山东义勇等事疏。是日，召对中左门，因言『淮、扬要害，宜练兵重镇』，称旨；即御前拜是命。时检讨方以智、行人刘中藻（考曰：中藻「北略」、「传信录」云：『官行人』；「南疆绎史」同。或作中书，误也）各请出外募兵，俱不报。城陷后，名夏降于贼。顺治二年（一六四五）降于大清，积官至弘文院大学士。顺治十一年（一六五四），以事诛。以智字密之，桐城人；中藻字荐叔，福安人（事见后）。

　　丙申（初八日），大风霾，昼晦。

　　是日，明帝召户部侍郎吴履中问库银几何？对曰：『仅存八万』。明帝曰：『以备城守，边饷不可发』。履中言：『若无九边，京师安守』？不听。

