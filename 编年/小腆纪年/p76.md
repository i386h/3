<!-- { "loadSidebar": true } -->
　　宁化诸生李世熊上书道周曰：『窃惟国运绝续之交、天人倾定之际，赖祖宗神灵，名世挺生。虽创丕基，如立冰上；内则百寮瞻其风裁，外则敌仇觇其举措，下则草泽英雄察其气势，以赴风云。夫以师相闻望之隆、天地祖宗付托之重，意必启沃德心，定谋帷幄；俟规模粗定，然后声闻不庭耳。乃顿彻坐论之席，凿凶秉钺而出；远近耸愕，以为庙算宏深，非可臆测。不肖则圭荜之人，耳见不出里巷。就里巷事例之，譬故家新破，田宅半割于巨豪，区区别宅槿存者，苟且盘据。垣墉之缪绸未尽固，义从之服役未尽力，水旱之储蓄未尽裕；为家督者，置此不问，嚣然与巨豪叛族诘责侵没之余产，不亦轻遽失序乎？幼读书，见诸葛亮自比管、乐。〔管〕仲学术备见「管子」书，勿论；若乐毅，则亦谨慎好谋之人而已。其为燕图齐，不敢图齐也，必曰与天下图之；且不敢曰与天下图之，必曰径于结赵；又不敢恃赵，而别使楚、魏以淮、宋地委之：于是五国合而齐击矣。其慎密也如是。若诸葛之出师，亦未敢出师也，必曰『南方已定、甲兵已足，乃奖帅三军，北定中原』。即如是，又必付托得人：宫中之事悉咨郭攸之、费袆、董允等，谓必能裨补阙漏也；营中之事悉咨向宠，谓必能和穆行阵也。将相分任、宫府肃固，诸葛乃可拜表行矣。先生之旗指江右而毅不返顾也，宫中有郭、费、董否？营中有向宠否？外有赵、魏、韩、楚之夹助否？若不然者，直若家督诿见在之赀产不治，而先责问未必可复之赀产也。夫人之敢于作逆，据主人之赀产而公然与为抗，且眈眈欲并主人之余赀而得之；彼亦自有作逆之才具气势也。家督诚欲一朝翦除之，非才具气势倍于作逆者不胜。乃今所闻，大可异也。先生之行也，召募市人纔三千耳，饷不给于国帑而资于门生故友之捐助；此一时之义激慷慨耳。朝廷纔给空名札百十道以为行■〈食辰〉，兵事岁月未可解，义助能岁月例输乎？空札可当衣食易死命乎？就令士马饱腾，人人致命；三千未教之卒，可枝拄诸道分进数十万方张之寇乎？今夫寻丈之艇、八翼之楫，虽有狂飙怒涛，每凌而渡之。尝试置沧溟之滨，洪涌如山，浪及而艇化沤沫矣！长河之决也，摧城郭、荡山陵，呼吸改天日；仅仅投璧马，负石束薪，祈祷而阏之，庸有济乎？或且积精诚、称天命，簪笏鞠躬以身试其冲；委命而战河伯，则近愚矣！设若有济，则是宋襄之仁义诚有效，而「孝经」之退贼果可必也。徐夫人匕首以试人，血濡缕立死；若以薄击柱石，非折则缺，可立见矣！古之猛鸷莫如秦，善用兵莫如王翦；其破楚也，必六十万。以至仁伐至不仁莫如周武与商辛。周师之兴，革车三百两、虎贲三千人；古者一车之卒百，计人当三万矣。千百夫之长不在是，而尚有友邦冢、君、庸、蜀、羌、髳、微、卢、彭、濮人为羽翼，其用众如此。今敌众数十万，气势非但楚也，而吾不及周师者十之一；谓永胜阎总之师足策应乎？鲁国吉虔之师可牵掣乎？是数者，非同心同德，难语于羌、髳、微、濮人，不待智者决也。徒以孑然一军，欲为王翦、吕尚、周武所不能为之事，此天下所共惑矣！今夫闽关之外，皆豺狼所曾蹂践，而榛芜之区也。誓师出关，事有进而无退；苟进无破竹之势，退安所得盘石之基？不几进退无据乎？则何不暂驻关内，近为永胜阎总之绾毂、远为鲁国吉虔之表晷。既可招募建、抚流散之兵，训练以实行伍；亦可收拾附近荒芜之地，耕屯以充行饷。信使往来，诸军如指臂并运，急缓相需，庶几气势完整，合力以攻所必争乎！此固寻常所共及，或秘略不必出此，则不敢知。若谓明德虽衰，天命未改；名世声灵久被遐陬。人心之思汉可用、至诚之动物有征，或不战而屈、或因垒而降，亦古来万或一有之事。斯固愚蒙所未能信，而先生亦决不邀此幸也』（考曰：见李世熊「寒支集」）。

　　徐鼒曰：特书之，即书史可法治兵扬州以图中原之例也。然则道周之出师无可议乎？当日天下大势十去八、九，为闽疆君臣者，惟有保境息民、缮兵积榖，联络楚、豫江上之师以观衅而动，庶乎其有当也。而乃以新募不教之兵、当百战百胜之敌，驱群羊而斗猛虎、抢枋雀以逐苍鹰，虑材而言，不亡何待！况乎文武不和、粮饷不给，参商讧于朝右、庚癸呼于首山，其于安内、攘外先后缓急之序，又倒置焉！然则何嘉乎尔？天命已去，人谋胡臧；知其不可为而为之，是武乡、信国之所以尽臣节也。嘉基志、悲其遇，固不必苛其才与功哉！三复李生书，真先生之诤友也。

　　我大清兵克华阳山寨，明前山东巡抚邱祖德等死之。

　　王师破山寨，获祖德父子送南京；不屈，磔死。事闻，赠太子太师吏部尚书。

　　我大清兵克稽亭山寨，明诸生麻三衡等死之。

　　三衡被获，赋绝命诗，杀于南京。吴太平等七家皆死。

　　明封宗室盛沥为瑞昌王，授都司方明等官有差。

　　屯田都司方明，字开之。起兵据广德，迎盛沥入其军，号召义旅；连破孝丰、临安、宁国等县，声势颇振。事闻，封盛沥为瑞昌王，授明等官有差。无何，降将张天禄自徽州还师，明不能御，弃营走浙东。有潘文焕者，镇江人；匿瑞昌王于茅山民舍。其部曲喜正赴京口置弓矢事觉，遂杀瑞昌王（考曰：「东华录」载：『是年八月，洪承畴奏擒瑞昌王朱谊泐斩之』。不知盛沥何又名谊泐也）。文焕见喜正，切齿骂曰：『吾死何足惜！王能一日在，则人心未散。鼠子乃坏吾大计』！奋然批其颊。其子哭，文焕曰：『我死忠、汝死孝，传之后世，有颂述焉。不然，一老氓也，谁复知』！械至金陵，不屈死；一女亦不食死。明还长兴，为防将郭虎所执，一小卒指之曰：『此方明也』；遂斩之（考曰：此于月日无考，姑以事次之）。

　　是月，献贼屠明成都、龙安两府属州县。

　　贼与伪相汪兆麟谋，遣马元利、张能奇等分剿成、龙所属州邑。兵到处有烟火者，将吏必斩其偏裨；或不忍行刑，多自经于路。有一县人先期闻之，向酒家索醉听死。酒家一日累千金，初大喜；继又大恸，皆叉手委股以就割剥，无或免者。

　　献贼遣其党屠明卭州。

　　刘文秀复至卭，取遗民万余家悉屠之；又杀僧道千人。于是行尽剿法，立搜山、望烟等头目；匿崖谷者，火熏之。卭、蒲二百里，荡为血肉之场。

　　献贼遣其党屠明丹棱。

　　文秀踞丹棱署，驱城中人于西门外济桥杀之，尸与桥平。又遣兵搜乡，以长绳联络男妇每数十为一群，拥至江陵庙歼焉。遂刬北门山为教场，操兵三月而去。

　　献贼遣其党入明洪雅，义民余飞破之于花溪。

　　庠生祝籛之子妇杨氏、二陈氏、宿氏、王氏及少女祝氏避乱山中，为贼所劫；六氏拜别父母，俱投水死。花溪去县四十里，背枕飞仙关，面阻青衣水；飞伏壮士数百人于山谷，而以羸弱诱之。贼遂入隘中，伏发不得出；截杀几二千人，贼大沮丧，沿江遁。

　　明千总周鼎昌大破献贼于南安镇。

　　贼由青衣江下夹江，攻南安镇；邑人周鼎昌以千总奉阁部王应熊檄，率众拒守，竖木为城。贼攻不下，因作浮桥为长围计。鼎昌令善泅者潜水中，腰镰断桥；贼沉水中，余贼反奔南岸。鼎昌蹙之，贼大败，尽丧所掠，奔还成都。

　　献贼大杀成都居民。

　　贼恶蜀人之叛己也，诈其众曰：『有天书夜坠庭中，上帝命剿绝蜀人；违者谴不细』。因联百姓十人为一缚，驱至中园尽杀之。太医院有旧制铜人，贼以楮幂其关窍，召诸医针之；一穴差者立死。太慈寺僧近千人，因藏一宗室，阖寺俱斩。一日驱人至成都东门外洪顺桥，方举刃，迅雷奋击者三。献忠怒，指天诟曰：『尔放我下界杀人，乃以雷吓我邪』？炮还击者三。是日尸骸激水，桥为之折。

　　八月乙酉（初六日），明颁祖训于廷臣。

　　颁祖训五十七条于阁部、科道，大学士林欲楫率诸臣表谢。

　　明郑芝龙陈战守事宜。

　　时文武济济，然兵饷、战守机宜俱芝龙为政。集廷臣议战守，自仙霞关外宜守者百七十处，应设守若干。其战兵以今冬简练、明春出关，一出浙东、一出江右，计兵二十余万。合闽、粤饷不支一年，乃请于两税正供内米一石预借银一两，令群臣捐俸、绅士输助。察州县历年积榖银两未解者，悉催赴行在；官吏督征急迫，闾里骚然。从户部侍郎李长蒨之请，广开事例；于是厮养隶卒皆得给札授官，其黠者轩盖仆役，鞭挞里邻。晋江令金某尝莅讼，两造称官职，立而语；不服，则互殴于庭。时谣曰：『敌兵如蟹，迟迟其来』！识者知其必败也。

　　明靖江王亨嘉僭号于桂林，执广西巡抚瞿式耜幽之。

　　靖江王者，太祖嫡兄南昌王兴隆之裔也（考曰：本「明史」「世表」、「诸王列传」；「南略」以为太祖甥朱文正裔，大谬。兴隆子文正从太祖有功，未封卒；其子守谦始封靖江王）。亨嘉以庶子袭封，其嫡嗣偕宗人疏讦之，历天启、崇祯两朝，狱未具。亨嘉厚赂朝贵，以故辄直亨嘉而下讦者于狱。弘光元年（一六四五）二月，亨嘉表贺登极；因劾奏永、金、连三州皆为土贼所据，抚按匿不以闻。及南都失守，亨嘉遂睥睨神器，以其党总兵杨国威为大将军、推官顾奕为吏科给事中，推署僚佐有差；檄广西左、右江四十五洞土狼标勇，自称监国。隆武诏至，不受，举兵将东。抚臣瞿式耜之任，抵梧州，移书责之曰：『两京继覆，大统悬于一发，豪杰睥睨逐鹿；闽诏既颁，何可自兴内难，为渔人利』？移书总制丁魁楚为之备，而阴檄思恩参将陈邦傅防梧，止狼兵勿应亨嘉调。亨嘉至梧，谒者促式耜入朝；式耜曰：『王也而朝，礼也』。谒者曰：『易朝服』。式耜曰：『王乌用朝服！以常服，礼也』。一日，迓式耜语，挟之登小艇；指挥曹升持刀加颈索敕印，拽过数舟，数仆数起。式耜坐稍定，曰：『敕印可刀求邪？我开府重臣，若欲为帝，曾庐陆之渔户不若矣』！亨嘉既不获敕印，而魁楚兵且至，乃挟式耜上桂林，塞其舱窦不令见人；至则闭之王邸。式耜日凝坐，不与邸人语；进之食，亦不食。初，式耜知亨嘉之必乱也，遣标官徐高察动静；高幼子得出入宫中，进饘粥焉（高于永历四年殉桂林之难）。

　　明吴易、孙兆奎讨浙寇李九成，诛之。

