<!-- { "loadSidebar": true } -->
　　颍字颍长，金坛人。崇祯辛未（一六三一）进士，知绍兴府。杭州降，颍驰入云门山观变；会郑遵谦起兵斩署知府张愫，迎颍入城。先是，颍遣在事军官募兵备敌，络绎率众至；乡官前太仆萧山来方炜、前职方来集之等亦各以兵会。颍乃操小舟，挟短童西徇萧山。新令陈瀛出谒，执之；贝勒使以榜至，又执之。鸣鼓誓师于都亭。时闰六月旬有三日也。即夕以五百人趋固陵，前所遣诸生庄则敬等以江船百余艘来迎。王师札西岸，杳未知；颍麾众冲潮径渡，萧人沈振东为导，尽驱西岸之船而东。大兵觉，则无所得船。颍遂率众登岸，画江以守：一军扼潭头，一军扼桥司，一军扼海门，一军扼七条沙。王师扎木簰拟渡，颍遣死士陈胜等凿沉之；风起潮涌，簰尽漂，各营钓致之，时以为神助。颍谓诸将曰：『杭已有重兵，攻不易。请分二道：下流由桥司入海宁，出海盐以通震泽；上流由潭头入富阳，通余杭以扼独松关』。降将郎斗金据富阳，遣副将刘穆等夜袭，取之。王师突至，穆之子肇勷战死（考曰：肇勷死事详「后绍兴破」注中），王宗茂、阮维新等并力以御。颍自渔浦渡江救之，富阳复定。方国安之得驻七条沙，实始此也。监国至，晋按察使，行巡抚事；旋晋右佥都御史，督师江上。遂自为一军守渔浦，悉力枝拄，视诸军为最苦；王之仁尤恶之。一日会潭头，语不合，之仁拔剑拟之；马士英却以身蔽，乃免。已谍言王师自海道至，命移军守三江口；三疏辞，不许。江上师溃，颍追扈不及，由海道还京口以黄冠终。

　　臣鼒曰：闻之余祖望云：『富阳之役，世谓张公国维之功，非也。画江之守，实自颍始』。是为浙东监国始事之臣也。故特书之。

　　壬辰（十二日），明鄞县在籍前刑部员外郎钱肃乐起兵宁波，遣迎鲁王以海于台州。

　　肃乐字希声，一字虞孙，号止亭。幼颖异，书过目不忘。崇祯丁丑（一六三七）进士，知太仓州五年，俗大化，迁刑部员外郎，以忧归。杭州不守，宁波官吏迎降；肃乐痛哭，以死誓。会鄞县有诸生董志宁、陆宇■〈火鼎〉、张梦锡、华夏、王家勤、毛聚奎者号六狂生，集诸生倡义于学宫；遍谒诸乡老，莫之应。闻肃乐至，挽之入城，以十有二日集绅士于城隍庙，开陈大义。降吏故同知朱之葵，新命晋级治府事；偕通判孔闻语亦驰至。诸绅议未定，多降阶迎。肃乐拂衣起，遽碎其刺；观者数千人，欢声动地。布衣戴尔惠呼曰：『何不竟奉钱公起事』？拥之入巡按署。俄而海防道二营兵、城守兵皆不戒而至，请受约束。肃乐遂封府库、收管钥，以墨缞视师。之葵等请罪乞哀，百姓请释之。鄞故太仆谢三宾家富耦国，方西行纳款归，密使贻书定海总兵王之仁曰：『翕翕訿訿，出自庸妄六狂生，而一稺绅和之；将军请以所部来斩此七人，则事定矣。某当奉千金为寿』。■〈禾屖〉绅者，肃乐年未四十也。会肃乐亦遣客倪懋憙劝之仁来归，之仁两答之，期十五日至。至则大会诸乡老，突出三宾书，数其罪；三宾叩头乞命，愿出万金助饷。之仁遂从肃乐缔盟共城守；遣举人张煌言赴台州表迎鲁王监国。

　　明前兵部尚书张国维起兵东阳。

　　乙未（十五日），明昆山前总兵王佐才、参将陈宏勋、游击孙志尹、知县事杨永言、举人周室瑜、贡生朱集璜、陈大任、诸生吴其沆、陶瑊、归庄、顾炎武等各起兵拒守；城陷，佐才、志尹、室瑜、集璜、瑊、大任、其沆死之（考曰：「南疆绎史」以为六月丙寅事。兹从「顾谱」正）。

　　南都之亡也，知县杨永言逃于泗桥参将陈宏勋家；县丞阎茂才遣使纳款。是月十一日，薙发令下，城中大哗。室瑜、集璜、大任、瑊等杀茂才，奉前狼山总兵王佐才为主；宏勋、永言亦率壮士数百人入城，裹粮移檄，为久守计。已而，宏勋率舟师迎战而败，志尹殁于阵，城遂陷。佐才纵民出走，冠带坐帅府，被杀。室瑜与子朝爌、妻诸氏、朝爌妻王氏同不屈死。集璜投河死。瑊居鸡鸣塘，去城二十里；率乡兵赴援不及，自经死。大任倡义迎佐才，以其宅为帅府，与妻张氏、子思翰同死。其沆与庄、炎武皆佐永言起事者也，永言、庄、炎武行遯去，惟其沆死之。同时殉难者自集璜门人孙道民、张谦外，以守御死者：苏观道、庄万程、陆世镗、陆云将、归之甲、周福培、陆彦冲；以代父死者：沈征宪、朱国轼；以救母死者：徐洺。又有徐溵、王在中、吴行贞，皆不屈死焉。

　　集璜，字以发，以学行称；弟子数百人。永言，字岑立，昆明人，崇祯癸未进士；事败，祝发为僧，卒于滇中。庄字玄恭，博涉群书，与炎武以学行相推许，所谓「归奇顾怪」者也；亦亡命为僧装，称普明头陀。炎武事见后，余不可详（考曰：永言为僧事，详「顾亭林年谱」。「殉节录」称其死乙酉之难，追谥忠节者，误）。

　　徐鼒曰：「纪年」于不可胜书者则择一人以冠之，兹独缕述何？诸举兵者，皆数人共一事，故可冠之。是役也，室瑜、集璜、大任、瑊四人者，奉王佐才为帅者也；宏勋、志尹、永言、其沆、庄、炎武六人者，奉故郧抚王永祚者也。事同而异，不可浑而一也，故详之。永祚何以不书？削之也。诸书第云众奉永祚，不云永祚作何状；则其人可知矣！官尊于总兵、知县，而事逊于举、贡、生员，可愧哉！

　　丙申（十六日），月食既，星流竟夕（考曰：本顾炎武「日知录」）。

　　己亥（十九日），明嘉定在籍前左通政侯峒曾、进士黄淳耀等起兵拒守。

　　峒曾字豫瞻，天启乙丑（一六二五）进士；授南京兵部主事，改文选主事、转郎中，历江西提学参议、浙江参政。吏部尚书郑三俊举监司贤能五人，峒曾与焉。擢顺天府丞，未赴而京师陷。南都起左通政，不就。淳耀字蕴生，登崇祯癸未（一六四三）进士；寄其弟渊耀书曰：『吾廷试时，鼎甲上殿，啧啧称羡。天地间自有为数千年一人、数百年一人者；今人不肯为数千百年之一人而必欲为三年之一人，可怪也』！见天下已乱，遂赋诗南归，与峒曾避乱郊居。六月，降将李成栋以水陆兵驻吴淞，多淫掠；嘉定民愤甚，揭竿起。有误传总兵吴志葵以兵来者，众气益壮；毁东关外成栋裨将梁得胜舟，斩八十四级。成栋大惧，终夜不敢寝，选骁骑四十告急于娄东之王师；乡兵截杀之几尽。成栋攻罗店镇；诸生唐景耀、唐培、朱霞俱遇害。淳耀与众谋曰：『今事成骑虎，无主必乱』。迎峒曾入城，与举人张锡眉、教谕龚（考曰：或作董）用圆、诸生马元调、夏云蛟、唐全昌等分门固守。邑人缚裤执刀相从，人情颇奋（考曰：参「嘉定屠城纪略」）。

　　明太仓生员王湛起兵谋复州城，不克；死之。

　　湛字道广，故相国锡爵之裔也。薙发令下，湛慨然语其兄淳曰：『弟誓与发为存亡也』。集里人，陈说大义；从者数百人。淳、湛与其友蔡仲昭、魏虎臣横刀前驱，围州城。官吏登陴笑曰：『此乌合耳，何能为』！炮击之！众皆伏地，不能伤。讶曰：『此知兵者』。遂传令禁举火，以虞内变；三日突烟不起，人声寂然。众谓其怯也，板扉遮矢石，薄城呼噪。时暑甚，单衣挥汗；自辰至未，饥且疲，解衣少憩。守者骤开门，以十二骑突驰之，遂大溃。淳受伤赴水死；湛砍一骑未及，亦被砍死。仲昭、虎臣俱战死。

　　明休宁在籍御史金声、诸生江天一起兵拒守。

　　声字正希，工举子业，名倾一时；崇祯戊辰（一六二八）进士，改庶吉士，谢病归。是冬起修撰，未赴。南都立，擢左佥都御史，坚不起；与门人江天一纠练义勇以虑变。闻王师破池州，奉太祖高皇帝像，率士民拜哭，谋起兵。天一曰：『徽州形胜地，诸县皆有阻隘可守；独绩溪一面当孔道，宜筑关隘以重兵据之，与他县为砥柱』。遂筑丛山关，屯军其中，分守六岭。

　　明徽州推官温璜起兵拒守。

　　璜字宝忠，初名以介，字于石；乌程人。少孤（考曰：「绎史」言三岁而孤。全祖望「温推官传」则云生二月而孤）；登崇祯癸未（一六四三）进士，年五十有九矣。授徽州府推官，甫莅任而京师陷；恸哭誓死，募民兵缮城堞，为守计。南都亡，官属皆遁，叹曰：『城无主，民且自相屠』！乃尽摄诸印，召士民慰谕之；众感泣，从而保守者数万家。会金声举兵绩溪，璜转饷给其军，与为犄角。州人有黄赓者，武状元也；运铁鞭重数十斤，率乡兵十九战皆捷。尝被围，举鞭忽折，易鞭跨马，马忽跪；赓怒，鞭杀马，步斗杀一将，溃围走。后削发为僧（考曰：本「南略」）。

　　明前山东巡抚邱祖德、举人钱龙文（考曰：亦作文龙）、生员麻三衡、沈寿荛等起兵谋复宁国，不克；寿荛死之。

　　祖德字念修，成都人。崇祯丁丑（一六三七）进士，授宁国府推官。以才调济南，超授按察司佥事，分巡东昌；招抚士寇，多解散。十五年（一六四二）冬，以兵部尚书张国维荐，擢右佥都御史，巡抚保定；后代王永吉巡抚山东。京师陷，闯贼以檄招降；祖德斩其使，谋发兵拒守。而中军梅应元叛，率部索印。祖德将自刎，士民卫之出境；道遇鲁王，同之过淮。南都御史沈宸荃劾其轻弃封疆，逮讯。久之获释，而成都亦陷，无家可归，流寓宁国。闻金声举兵绩溪，乃与宁国举人钱龙文、麻三衡、沈寿荛等各举兵应之。祖德驻师华阳山，纠集别部颜苗、王一衡、金经、万日吉等十余部共攻郡城，不克；寿荛阵殁，祖德退归山中。诸军以麻三衡为最强。三衡字孟■〈王睿〉，宣城人，布政使溶之孙。生有异相，好武事，以诗酒自豪；与旁近诸生吴太平、阮恒、阮善长、刘鼎甲、胡天球、冯百家，号称七家军。三衡驻兵稽亭，每战策马当先，舞大刀陷阵；人多畏之。

　　明前职方司郎中尹民兴、生员赵初浣、吴汉超起兵守泾县。

　　汉超字许公，强直有胆。北都之变，与其友汤廷铉谋募师赴难；南都立，乃止。既而南都又覆，慨然曰：『天下事遂已乎』？议保宁国境，无应者。时尹民兴流寓泾县，汉超走告之，约初浣起兵城守。初浣字雪度，三人中惟初浣为本邑人。

　　明贵池副贡生吴应箕起兵复建德、东流。

　　应箕字次尾，号楼山，贵池人。善今古文词，意气横厉。崇祯壬午（一六四二），以乡试副榜贡；入京，公卿咸加礼异。南都之以防乱揭帖逐阮大铖也，应箕实倡之。周镳下狱，应箕入视；大铖急捕之，连夜亡命去。诸义兵蜂起，有奉宗室朱盛浓为号者；应箕起兵应之，题壁曰：『韩亡子房奋，秦帝鲁连耻』。攻池州不克，同事者亡去；应箕乃独募士以计复建德、东流。

