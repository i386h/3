<!-- { "loadSidebar": true } -->
　　崇祯元年（一六二八）起故官，不数月，擢詹事、礼部侍郎。会推阁臣，谦益虑礼部尚书温体仁、侍郎周延儒并推则名出己上，属门人给事中瞿式耜言于主推者，摈体仁、延儒以成基命及谦益等十一人列上。先是，谦益主试浙江时，所取士钱千秋首场文以俚语「一朝平步上青天」句，分置七义结尾；为给事中顾其仁举发。谦益先知，即具疏劾奸人金保元、徐时敏伪作关节撞骗，下刑部鞫讯；时敏、保元皆遣戍，千秋亦论遣，谦益夺俸。至是，体仁追论谦益贿卖关节，不当预选。崇祯帝乃御文华殿召对诸臣，辅臣钱龙锡颇右谦益；崇祯帝命礼部进千秋卷，阅竟，责谦益。谦益引罪，遂褫职下法司议；以谦益自发在前，不宜坐。体仁复言：『狱词出谦益手』。诏下九卿科道再勘，乃坐杖论赎，千秋荷校死。

　　十年（一六三七）正月，常熟人陈履谦以争产事，浼谦益、式耜关说不得，嗾其党张汉儒讦二臣贪肆不法；体仁拟旨逮问；巡抚张国维、巡按路振飞交章白其冤。谦益尝为太监王安作碑文，为司礼曹化淳所知，狱急求救于化淳。履谦、汉儒侦知之，乃为『款曹和温』之词扬言之。款曹者，谓化淳出王安门，宜款之；和温者，谓与体仁有隙，宜和之。体仁密以闻，请并坐化淳罪。化淳惧，自请案治，得履谦奸状并体仁密谋。履谦、汉儒刑毙，狱乃解。

　　谦益既削籍归，益放荡声色。吴中名妓柳如是者，年二十余矣，言于人曰：『吾非才如钱学士者不嫁』。谦益闻之曰：『天下有怜才如此女子者乎』？于茸城舟中与柳冠带合卺，备花烛仪，赋催妆诗八首；云间缙绅大哗，满船载瓦砾归，谦益怡然自得也。归筑绛云楼以处之，称为继室，号河东君。柳颇涉文史，常衣儒服，飘巾大袖，出与四方宾客谈论；故谦益又号为柳儒士（考曰：本沈虬「河东君记」）。方崇祯帝凶问至南都，谦益与柳冠插雉羽，戎服佩刀跨马入国门，如梨园所演明妃出塞状；观者大骇（考曰：本夏完淳「续幸存录」）。已而，诸臣议立君，谦益推戴潞王常淓，与马士英不合。王既立，谦益惧得罪，更疏颂士英功，士英乃引谦益为礼部尚书。谦益复力荐阮大铖，命柳奉觞上寿（考曰：高安朱芷汀题袁翼邃「怀堂集」王义士「柳枝词」后云：『才人末路肠偏热，倩女欢场酒最腥。搏得金冠珠一顶，佃夫座上醉初醒』。注：才人谓谦益、倩女谓柳、佃夫谓大铖。大铖据要津，谦益以妾柳氏出为奉酒，大铖赠珠冠一顶；谦益命柳谢，移庭近之。又王义士名澐，陈子龙弟子；子龙死，澐收葬之，故称义士）；而大铖憾不释，妖僧大悲之狱，几不免焉。

　　南都亡，谦益降于大清；越十年，死于家。其族人御史钱朝鼎，先以危事赂谦益求援；谦益死，乃诟逋于柳。柳尽出其赀，犹不已；乃投缳死焉（考曰：本沈虬「河东君记」、钱孺饴「钱氏家变录」。鼒按：「家变录」不言受朝鼎赂，讳之也。然所载虞山令瞿四达公揭云：『朝鼎居官狼藉，登白简，浼钱夫子挽救，得豁重罪。乃反诬以受赂，朝暮逼索』云云。又载严武伯致钱求赤书云：『仁兄此揭，不过为索逋而起』云云。脱非谦益受赂，亦安有此索逋之说哉）！

　　徐鼒曰：谦益负文章重望，羽翼东林，主持坛坫；百年后，文人犹艳称之。论者徒诮其不死国难，而余事无述焉。而不知其名辱身危者，非一日之积矣。献台之媚，瓦砾盈舟；同乘之羞，招摇过市。身死未寒，破巢毁卵。夫岂无罪而获斯报于宗族乡党也！纯庙之谕曰：『谦益一有才无行之人』。真万世斧钺之公哉！

　　丙寅（初十日），明吏部尚书张慎言致仕。

　　慎言连疏求去，且云：『臣按河南，以劾布政冯明盛倡逃，为其子冯铨所中伤，遣戍肃州。嗣先帝擢刑部侍郎，谳狱不当，闲住十余年。今待罪铨曹二十日，又为孔昭所指，止有一去而已。伪官至阳城，臣子履旋投崖死。国难家变，恸无生理，臣当与缁、黄为伍矣』！既得请，斋银币、给应得诰命恩荫；慎言力辞。其表云：『先帝山陵未卜，而臣之祖父先受丝纶；青宫皇子安在？而臣之子孙妄叨恩荫。况风尘不定，逐虎驱狼；回首长安诸陵，松楸麦稷：诸臣何以为心，而侈巧口言功乎』？慎言流寓宁国，孤孙间关来侍。慎言曰：『祖孙相聚足矣』！国后，郁郁疽发背，戒勿药卒。

　　徐鼒曰：是时工部尚书程注亦致仕矣，兹独书之何？嘉之、亦惜之也。何嘉乎尔？嘉其洁身也；何惜乎尔？惜其去国也。

　　明礼部请册立皇后，不许。

　　诏以列圣先帝之仇未报，不许。

　　徐鼒曰：曰不许何？「春秋」之法：贼不讨，不书即位；特书以嘉之。

　　明以游击吴志葵为总兵，镇守吴淞。

　　先是，江北诸镇兵不戢，眈眈思渡；志葵以游击随抚臣郑瑄镇京口，悉心守御，江上以安。故有是命。

　　明刘泽清疏讦吏部左侍郎吕大器；又疏荐张捷等。

　　泽清疏攻大器，谓其前巡抚甘肃时，杀总兵柴时华为挟私忿；官吏部时，起王重掌选司为受贿，比周镳、雷演祚为心怀异图。又荐张捷、邹之麟、张孙振、刘光斗及在逃督抚之王永吉、郭景昌。时士英欲起张捷，而大铖素恨演祚，故嗾泽清为之（考曰：鼒按：「福王纪略」载泽清此疏于十三日己巳，「南略」载此疏于十八日甲戌。而「明史」、「南疆绎史」「吕大器传」云：『泽清疏劾大器，遂乞休去』。诸书俱云十七日癸酉，吕大器致仕。则泽清此疏在癸酉前明矣。当从「福王纪略」为正）。

　　徐鼒曰：特书何？罪泽清之罔上无等也。闻之顾炎武曰：『武弁而操大臣之短长、阃外而预庙堂之黜陟，上下易位、冠履倒置，至此极矣』！

　　明命太监王肇基督催闽、浙金花银。

　　肇基，即王坤也。崇祯时尝肆恶淮、扬，户科罗万象具疏论之。高弘图以方争阮大铖，不便执奏；请身往督催，因过肇基言之。肇基悟，上疏辞止。

　　明太监谷国珍自增敕书字于御前。

　　国珍，凤阳守陵太监也；请敕书。内阁撰文进呈，国珍于御前自增「照总督行事」五字。寻奏请：监司、总兵以下行属礼。

　　徐鼒曰：事可骇矣！然当日巨珰之横，类此可骇者多矣。君莫之问、臣莫之争。多则莫之骇矣！莫之骇则何以书？骇其莫之骇也。

　　癸酉（十七日），明大理丞詹兆恒进「钦定逆案」；马士英亦于是日进「三朝要典」。

　　兆恒字月如，江西永丰人；崇祯辛未（一六三一）进士，由知县征授南京御史，屡陈时事。南都立，疏言：『目前大计，兵饷为急。今北漕已渐入南，而停泊江、淮者尚众，运弁、旗甲折干盗卖。宜申敕计臣：在淮者令督臣路振飞督之、在京口者令漕臣白抱一督之，星夜衔尾入南，立运登庾，无露泊江干以资盗粮』。从之。未几，擢大理寺丞。

　　阮大铖之冠带入见也，兆恒疏言：『自崔、魏煽祸，毒危宗社。幸先帝入继大统，芟除内难；虑奸人凶党窥伺生心，于是钦定逆案，颁行天下。以首恶正两观之诛，党从列「春秋」之案，凛如也。然御极十有七年，此辈日夜合谋，思然溺灰；幸先帝神明内断，坚持不移。夫党人巧为蒙蔽，妄谓怜才；贼乱之才，适足以败国。陛下跸驻龙江，痛心先帝，与诸臣抱头痛哭，百姓莫不洒血搥胸，愿思一报。近闻燕、齐之间，士绅皆白衣冠，郁先帝而呼天；驱杀伪官，各守关隘。此诚先帝德泽在人，有以激发其忠义耳！今梓宫夜雨，一坏未干；太子诸王，六尺安在？国仇未报，悲痛常在圣心；而忽召见大铖，还以冠带，使屡年钦案遽同粪土。岂不上伤在天之灵，下短忠义之气哉？陛下试取书观之，应亦悔左右之误国矣』（考曰：诸书载此疏，详略互异。今据「南略」及「詹大理传」订补）！疏入，命取「逆案」进览。兆恒即呈进。而士英亦于是日进「三朝要典」，大铖卒起用。「蝗蝻录」之作也，兆恒与焉。九月，以大理寺少卿奉命祭告；事竣，遂引疾归里。

　　徐鼒曰：并书之何？罪士英之无君也。自来小人欺君罔上，不过上下手于贤奸疑似之间；其昭然册书者，虽巨奸大憝亦不敢置喙也。逆案定于思宗、「要典」成于逆阉，此天下臣民所共昭者。士英即欲背清议，亦胡为抗王章哉？传曰：『有无君之心，而后动于恶也』。

　　明吏部署部事左侍郎吕大器罢。

　　大器字俨若，四川遂宁人；崇祯戊辰进士，历官南京兵部右侍郎兼礼部事。北都陷，南中议立君，大器主钱谦益、雷演祚言立潞王常淓。议未定，而马士英及诸将拥福王至。王既立，迁大器吏部左侍郎。

　　张慎言之起王重也，李沾迁怒于大器，上「勋臣愤激有因疏」云：『当马士英手札迎立皇上，黎明集议，大器绾礼、兵二部，纡回不前；刘孔昭怒形于色。臣等面折大器，因得俯首就列。清晨迎驾，大器又欲停留；文臣启事屡登、武臣封爵未定，所以有殿上之争也』。王曰：『朕遭时不造，痛深君父，何心大宝！当日效忠定策诸臣，朕已盐知，余不必深求』。大器遂乞罢；不许。既士英与孔昭比，欲尽起逆案诸人；大器知必不为时所容，乃倡言以攻士英。疏曰：『近年温、周擅权，老成凋谢；奸庸偾事，中原陆沉。皇上中兴一时，云蒸蔚起；不意马士英浊乱纪纲，颠倒邪正。士英非以贿败遣戍，借名知兵而为凤督者哉？重兵入朝，腼颜政府。南国从来蔼蔼，一经唆拨，而殿陛喑哑叱咤者，藐至尊为赘旒矣！逆案一书，先帝手定；而士英悍然不顾，目无先帝，何论陛下！且士英有何劳绩？倏而尚书、宫保，倏而金吾世荫。其子以铜臭列衔都督，女弟之夫未履行阵冒授总戎。若越其杰、田仰、杨文骢等皆先朝罪人，尽登瞴仕。名器僭越，莫此为甚。总之，吴甡、郑三俊，臣不谓无一事之失；而端方亮直，终为海内正人之归。士英、大铖，臣不谓无一技之长；而奸回邪慝，终为宗社无穷之祸』（考曰：「明史」、「南疆绎史」「本传」、「南略」、「圣安本纪」载此疏详略互异，今参订）。疏入，王勖以和衷体国。会刘泽清又劾其心怀异图，遂致仕去。大器庐有后祸，以手书监国告庙文送内阁，明无他意。而士英憾未释，嗾李沾复劾之；遂削籍逮治。以蜀地尽失，无可踪迹而止。

　　徐鼒曰：大器盖机权干略，有用之才也；使尽所展布，未必无救于时。乃以定策二心为群邪所齮龁，狼狈去国，为可憾也。夫士英、泽清诸人无足责，吾独惜夫大器者，挟趋避之术以事君，而不克为纯臣也。

　　明兵科给事中陈子龙疏请募练水师。

