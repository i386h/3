<!-- { "loadSidebar": true } -->
　　文选回贵阳，可望欲兴兵与定国决战。文选曰：『天子在彼，战非策也；盍两和之』！乃复遣文选入云南（考曰：诸书言可望恨文选有二心，尽撤所部而拘之。今以杨在「孙可望犯阙败逃始末」参考之，则文选二次自滇回黔事也）。

　　夏四月，我大清兵攻明厦门，复攻金门；寻引还。

　　我大帅见各澳船只已备，令韩尚亮为先锋，进略厦门；朱成功令林顺等以大熕船十四只驻围头上风以待。尚亮出洋失利，我大帅闻之亦率诸船寄碇于围头。是夜狂风大作，满、汉兵苦颠播眩晕，迫命舵工移船近岸；舵工以海船不比河船告。既而风益甚，大雨淋漓，断碇坏■〈舟宗〉之声震荡魂魄，天曙始定；被风飘至金、厦两岛者，成功断其手掌，纵之归。盖以压「嘉禾断人种」之谶也。有献计于我大帅者谓：『金门白沙寨为郑鸿逵所居，多积蓄；掠之可必克』。乃令王进功攻之。甫出港而遇洪旭哨船，乘波酣战，又海艘齐至；进功知不敌，退入泉港。

　　五月，明朱成功杀其部将苏茂。

　　茂之纵施琅也，成功欲杀之而无由。会揭阳之败，论其拒谏出兵，斩之；罚黄梧铠甲五百。诸将以茂罪不至于死，咸有后言；成功乃厚养其妻孥，自制文祭之，有『王恢非不忠于汉，而武帝不能为之赦；马谡非无功于蜀，而武侯不能为之解。国无私法，余敢私恩』之语。擢周全斌为左先锋镇；改郭遂第之名为华栋，擢后冲镇，命黄梧代王秀奇守海澄。

　　六月，明朱成功部将黄梧以海澄降于我大清。

　　梧虽受铠甲之罚而心终不安；适奉令守海澄，乃遣其心腹赖玉通我大帅，请以海澄降。帅大喜，檄提督马得功应之。谋既定，梧饮苏明于东门楼，酒酣言苏茂事，明叹焉。梧曰：『本藩养将士如分槽，肥则啖之』。明复叹焉。梧又曰：『我等飘泊海上，未有所归；天之眷清久矣，吾已纳款于总督。公不相从，祸且旋至』！明以为戏也；起而免冑，发已薙矣，左右悉露刃。明愕然，亦惧茂罪之及也，顷之曰：『兄能为之，弟何不尔！若依海、若归清，亦惟命』！乃挟以俱行。

　　梧之将降也，王秀奇之领兵张协察状有异，遣哨船禀之秀奇。夜三鼓，秀奇叩辕门言之；成功令甘辉驾快哨、洪旭驾赶缯救之。天明至海门，见居民奔窜；辉顿足曰：『事不济矣』！张协请速援五都土城；辉乃令陈斌、陈鹏分伏要道，而运土城之粮饷入船。诸将欲乘人心未定，进攻夺城，辉与旭谋曰：『梧谋已久，非猝降无备者；徒伤士卒无益也』！乃收军回厦门。我大帅请之朝，以前封成功海澄公之印授梧。梧荐施琅为副将，而陈剿寇五策：一、屯沿海以堵登岸；二、造小舟以图中左；三、清叛产以裕招徕；四、锄奸商以绝接济；五、刬伪坟以泄众愤。朝议以苏明有母在海，调入京，授多理几昂邦内大臣。成功亦以明为梧所胁，非本有叛心，月给以养其母焉。

　　秋七月，明义宁伯龙韬驻柳州；寻败死。

　　韬与李定国为应援，寻被获死。

　　明朱成功取闽安，进攻福州。

　　成功与诸将议曰：『本藩欲北上争衡，因失海澄中止。今贝勒与总督驻漳，福州必虚；我乘南风抵闽安，取福州，则漳、泉下游悉为我有。彼还师救应，疲于驰驱，是徒劳也』。以中提督甘辉为帅、后提督万礼副之，统杜辉、陈斌等十五镇大熕船四十只、快哨二十只，北上攻闽安；守将望风遁。成功闻报，命前提督黄廷率陈鹏、周全斌守厦门，洪旭同兄泰守金门，亲帅王秀奇等将大队舟师入南台，夺其桥；再战再胜，进围福州。分兵东守乌龙江以御泉、漳救援之师，西据洪塘水口以截延、建饷道，北守连江、北岭以遏温、台；惟南面近水，故不为备焉。

　　八月，明朱成功退屯闽安。

　　我巡抚宜永贵与副将田胜议分兵守乌楼，以为犄角。成功每攻城，辄为乌楼炮石所伤；乃并力攻乌楼，破之，城中益惧。参将张国威请于宜永贵，出原任藩司周亮工、副将王进于狱（考曰：亮工时为督臣佟岱所劾、进以失守漳州，下狱），问以破敌之策。亮工曰：『城外营垒相连，独东南一角疏防。今令王进将步骑暗过鼓山，出路通桥以袭南台海船；令田胜伏南门、李武伏西门，出不意突击，破之必矣』！是月十六日夜三鼓，我师开水部门，绕鼓山而出；天明鸣螺喊杀，城上发大炮，伏兵齐起。成功诸营出不意，抛弃旗帜、器械下船；乘潮解碇，退屯闽安。

　　我大清兵复取舟山，明守将英义伯阮骏（考曰：「东华录」、「贰臣传」俱作阮思）、总督陈六御、总兵张晋爵、太常卿陈九征、副使俞师范、诚意伯裔孙刘永锡皆死之。

　　我大将军伊尔德、降将提督田雄由定海大洋攻舟山；是月二十三日骏等连兵迎战，左右冲突，王师失利。二十六日，骏复扼横洋、金塘，乘涛出战；忽南风大发，王师张两翼薄之。骏大舟胶浅不得脱，与永锡跳水死，六御与张洪德自刎死；晋爵大战两日夜，杀伤甚众，力竭自刎死；九征、师范被执，不屈死。骏，荡湖伯进之从子也（考曰：说见前）；晋爵，定西侯名振之水师总兵也；永锡，孔昭子，世所谓郁离公子者也；九征，字青麟。

　　臣鼒曰：详书之何？甲午、乙未（一六五四～五五）以后，舟山之事，稗官家不得而详之。岛屿残破，君臣流寓，式微载赋，传闻异词；英义将军与荡湖之名互舛，郁离公子以孔昭之子而淹。夫籍为咸叔，本不同名；充有劲儿，足征干蛊。任其埋蚀，胡云阐幽；详稽旧闻，盖其慎也。又有焦文玉者，善射，以胆略闻；负伤自刎，妻张氏殉之，有夫忠妇烈之褒。有杨复葵者，标将挟之投诚；赴水死。两人皆山西人，死之时日不可闻，附志之。

　　明前鲁户部主事王江复起兵四明山，败绩；死之。

　　王翊之败也，江母被缚；江削其发，以僧服见，得安置杭州。未几，母病卒。江置一妾，眤之甚。控妻于官，出之；妻亦攘臂数其隐微之过，登车去，闻者骇焉。一日江出游湖上，守者以妾在不疑；久之不返，始知向者以术脱其妻也。江得逸，携其妻复入海，朝监国于金门。张名振请为监军，再入长江。名振卒，江郁郁不得伸其志。有沈调伦者，复起山中；江赴之。王师恐其重为舟山犄角，急攻之；调伦见杀，江中流矢卒。时复有休宁赵立言者，亦以余众栖山中，约江山县诸生李国楹共取江山。明年元旦，立言以三百人攻克之，国楹失期不至。越日，王师大集，立言独战；杀数十人，马踬，坠水死。其子桢恨国楹，诣其家，欲手刃之；捕者掩至，同伏法死。

　　九月，我大清兵复取辰州。

　　冬十月，明夔州巡抚邓希明、总兵张元凯降于我大清。

　　希明自献贼乱蜀后，与元凯屯垦开县；入觐安隆，授是职。

　　十二月，明朱成功攻罗源，复攻宁德。

　　我大清再遣使招明朱成功。

　　郑芝龙再遣家人谢表谒我大帅，请劝成功投诚。巡抚佟岱致书曰：『我皇上定鼎以来，不专用兵；德威所迄，无远弗届。东至高丽、漼儿哈、鱼皮，西至察罕、缅甸，南至土苗洞蛮，北至河套、海西：率皆慕义向化，稽颡恐后。至于孔、耿、尚、吴诸藩封躬膺茅土，任专一面；君臣之情，亲于父子。迩来惓惓于诈信之间，是自疑贰也。天时人事侈口而谈，骄蹇满纸，殊堪愤恨！不佞略一析之：大凡开创之初，久而后定；如周武一戎衣，犹因小腆未靖，作多士、多方以晓告之；楚、越弄兵，不过地方杀运未终，敢烦王师戡定耳！近报执馘献俘，风飘箨卷，至西人入河州一事，全无影响。而台台伏处海隅，见闻不远；一、二浮食之辈造言生事，以相簧鼓。此乃山野村落传说称奇，而不知其无稽也。至于河北水溢、关中地震，事实有之。董子谓：「天之仁爱圣主，故时出灾异，以见天之爱人君也」。自古殷忧启圣，毋论尧、汤之世水旱尤甚。汉文帝时，日中有「王」字，然太平称最；宣帝时，凤五出、麟一至，究仁慈不振，卒以短祚。灾异之验，果何如乎？从来窃发海上者，不乏人矣；其不能离于海者，犹鱼之不能脱于渊也。庙堂妙算，以为兴师动众于烟波浩渺之中，劳民而费财；不若收其英杰，使相统驭，居民得以永逸：此不过以海治海之策。今恩纶频颁，诏使迭至；而台台错认以为穷洋孤岛、艟艨樯橹，洵足为万里长城，而意益骄、念益侈，不亦疏乎！圣天子车书一轨，海宇率宾；犹温诏慰勉，推心置腹。台台倔强于鹭岛之中，期期不奉诏，偃蹇恣肆；真夜郎王问使者曰：「汉比我何大也」！若夫豪杰举动，似不如是。不佞以为尚可与言者：台台不反复于既抚之后而徘徊于未抚之先，洵肮脏男子哉！今若敛兵而退以待天朝之命，不佞亦当代刘制台担其事，补牍上请；全天伦之恩、膺带砺之锡，铁券、金章如取如携，尔公、尔侯爰及苗裔。不特珥笔文臣不敢望，即从龙诸勋策血战数十年未易致者。台台一旦得之，此诚布衣之极致、匹夫之伟业矣。若夫拥乌合之众、逞螳臂之势，九重之上赫然一怒，六师南至，岂颜有逆行者哉！抑或悬五等之赏，以待海滨之士，而肘腋之间岂无怀我好音者乎？存亡利害，间不容发；愿高明熟思而审处之』！谢表赍书见成功于宁德，曰：『天下已定，徒劳无益』！成功叱曰：『小人焉敢鼓唇舌』！表悚然不敢复言。

