<!-- { "loadSidebar": true } -->
　　太子驻兴善寺，以勇卫营兵五百人守之。夜五鼓，传旨移太子于锦衣卫都督同知冯可宗邸舍。或曰太子在兴善寺，王命北京张、王二内竖觇之。二竖见太子，抱足大恸。天寒，各解衣以进。王闻之大怒，掠二竖俱死；李继周亦赐酖死。都人闻太子至，人人色喜；言王未有子，且以为子。一日告语几遍，百官投职名。最后，太监卢九德至，太子呵之曰：『卢九德！汝何不叩首』？九德不觉叩头觳觫。辞出，戒营兵曰：『好守视！真太子自应护卫，假者亦防逸去』。寻传旨不许文武官私谒，中夜移太子于大内云（考曰：冯可宗亦作可京）。

　　徐鼒曰：书曰北来太子何？疑以传疑也。有曰真太子者矣，有曰伪太子者矣；谓为真者信乎？则藩镇之疏、民庶之口，皆未身侍青宫、面对狱词，据传闻以言之也；谓为伪者信乎？则马、阮方以翊戴福王为功，诸臣又皆朋附马、阮之人；推戴潞藩之狱，方避其齮龁之不暇，而孰以直言沾杀身之祸乎！况拱干既降贼之人、正宗辈列贰臣之传，从新背故，是其本怀；虽为讲官，胡足征信？然则详列稗官家言何也？史家之法，毋以己意弃取，第直书其事而是非自见。是皆当日故老耳闻目见之谈，摭而列之，使后之能断斯狱者有所左证焉！疑事毋质、直而勿有，其犹行古之道乎！

　　乙酉（初二日），明命群臣审视北来太子真伪。

　　王御武英殿，命府部九卿科道官及前东宫讲官中允刘正宗、李景濂、少詹事方拱干等审视。拱干趋入，太子呼曰『方先生』！及问正宗等，皆不识。问讲书何地？讲何书？习何字？答多不符。给事中戴英进曰：『先帝十六年冬，御中左门亲鞫吴昌时，太子侍旁，忆之乎』？不答。群臣环诘之，遂自供为王之明，故驸马都尉王昺侄孙，曾侍卫东宫；家破南奔，高梦箕家丁穆虎教之诈称太子，拱干则于侍卫日识之也。或曰：王之召刘正宗、李景濂也，谕之曰：『太子若真，将何容朕』？正宗曰：『太子恐未能来，臣当以说穷之』。群臣先后至，太子东向踞坐。一官以北京宫殿图问之，指承华宫曰：『此我所居』；指坤宁宫曰：『此我娘娘所居』。刘正宗曰：『我是讲官，汝识否』？太子不答。正宗多其词以折之，太子笑而不应。曰：『汝以为伪即伪耳！我原不想与皇伯夺皇帝』。诸臣无如何。正宗遂奏：『眉目全不似，所言讲所仿书悉误』。戴英奏：『其伪无疑』。先是，杨维垣扬言于众，谓驸马王昺侄孙王之明貌类太子，故士英袭其言以入奏也。

　　明以逆案杨维垣为都察院左副都御史。

　　都人为之语曰：『马、刘、张、杨，国势速亡』。

　　丙戌（初三日），明下北来太子于中城兵马司狱。

　　或曰：是日更余，肩舆送太子入中城狱，已大醉。醒见副兵马某在侧，问何人？以官对。问此何地？曰：『公所』。问纷纷者何？曰：『行路人』。问何故皆蓝缕？某未及答；曰我知之矣』！某以钱一贯置几上，顷之校尉四人叩头。太子指钱曰：『买香烛来』！至则燃火北向，再拜；大呼太祖高皇帝、皇考皇帝，叩首号泣。满狱为之栖然。

　　戊子（初五日），明以太监乔上总理两淮盐课。

　　徐鼒曰：备书何？讥任宦官也。

　　己丑（初六日），大清兵取明郾城，又取明西平。

　　王师分道南征：由河南进者，英亲王也；由山东进者，豫亲王也。克西平；镇将刘洪起撤兵还楚（考曰：本「南都甲乙纪」。又按「东华录」：『是年七月，内大臣何洛奏克西平，刘洪起伏诛』。此言取西平者，疑是洪起撤兵还楚，我兵退而洪起复据西平，至六月而始克也）。

　　闯贼逼明承天府，左良玉告急；命督臣何腾蛟御之。

　　辛卯（初八日），我大清兵取明上蔡。

　　明命前大学士王应熊兼制云贵、湖广、广西、郧阳、偏沅各督抚；逮四川巡抚马体干（考曰：亦作马干）。

　　应熊疏言：『蜀境西北接郧，东抵夷陵，西南由建昌通云南，东南由遵义通贵州。今寇踞成都，蜀人殆无孑遗。议者谓李贼在陕，献忠必不北向。然李贼自七月入蜀，虚喝保宁、顺庆之吏民而制之，一旦为献忠所驱，则献忠之无顾畏可知矣！川、陕总督宜提兵复保宁，牵贼北顾；臣得合滇、黔之力，以捣其空。广西、郧阳许臣节制，则缓急可以呼应。臣名总督四省，而兵止于黔、饷止于滇，不几轻视巨寇乎』？乃命楚、郧、贵、广悉听节制。应熊又劾体干纵兵淫掠，下督抚逮讯。命未达，南都亡矣。

　　壬辰（初九日），明命百官会审北来太子于午门外。

　　或曰：有内官以密疏劝上曰：『东宫足骱异常形，每骱则双』。王命卢九德商之马士英，士英疏言：『疑处甚多：既为东宫，脱虎口，不明之官而走绍兴，一也；东宫凝重，此人机变百出，二也；公主见在周奎家，而云已死，三也；左懋第寓书言北都亦有伪太子事，是太子不死于贼，则死于清矣。讲官方拱干在狱，可密谕辨之。假冒，则与臣民共弃之。其真也，则留养深宫；不可分封于外，以启奸人之心』。刑部严讯穆虎，五毒备至，誓死不承。梦箕复上书自明，因并逮治。是日会审，张捷坐刑部尚书高倬家，召拱干语之曰：『全在先生一言耳』！百官集午门，喝太子跪，蹲踞如前。王铎指拱干曰：『此何人』？曰：『方先生』！张孙振曰：『汝是王之明』。太子曰：『何必改易姓名。李继周持皇伯谕帖召我，非我自来者。尔等不尝立皇考之朝乎？何蒙面至此』！众官莫之敢决。王铎前曰：『我一人当之』。叱送还狱。

　　徐鼒曰：甚矣！明之亡也，太子之狱为最伙。姑附书北都伪太子暨太平三皇子事，以广胜国之遗闻焉。北都太子者：甲申十月，有男子自诣周奎家，求见公主，抱持大哭；为街道御史所奏，下内院，集明臣及太监辨视。惟太监杨玉、常进节、指挥李时印等数人以为真；或谓是永王。有降贼之晋王求桂者，因从闯贼留京师，独言其伪；于是言真者皆下狱。刑部主事钱凤览详讯，以升皇子报命。求桂诋凤览，凤览呵之。乃复廷讯，内阁谢升、冯铨等执为伪，皇子曰：『某事先生忆之否』？升默然。凤览面叱升不臣。疏言：『大臣不认，则小臣瞻顾；内员不认，则外员箝口。然天地祖宗不可欺灭，敢以死争之』。正阳门商民数人具疏救皇子，骂谢升禽兽无道。摄政王曰：『太子真伪无伤；但晋王明之宗室、谢升明之大臣，凤览之呵晋王、百姓之骂谢升，皆乱民也』。同下狱死。乙酉四月初六日，凤阳民张三忽誓众救皇子，生员杨某、孙某应之，俱擒杀；皇子遂死。太平三皇子者：顺治八年（一六五一）冬月，有人首三皇子在民间，擒至南京马提督府。皇子自书供云云庵，崇祯帝三子，名慈焕；周后所生。闯贼挟之至山海关，闯败挟之至潼关，至荆、襄；贼散，随左营黄贵者，冒姓黄。左兵为黄得功所败，属黄蜚。得功亡，蜚携走太湖，托江西乐安王。乐安往闽，以托瑞昌王；至于潜乡官余文渊家，与湖广人陈砥流相亲密。文渊与知县有隙，事遂露。五年（一六四八）五月，削发为僧，号云庵，与砥流浪迹江北各庵；贩茶虎邱，识常州吴中，赠中诗扇一具，银五钱而别。中因作假札，贾利不遂，首之抚院，捕获砥流于芜湖，遂并获至江宁云。东村老人之言曰：『在北京者，一以为永王、一以为太子。若北为太子，则南京者伪矣。然士英疏其可疑者，不到官而走绍兴；即如其言，彼自走绍兴，于朝廷何与，而必追之来？不可解者一也。初到僧寺，禁请谒，多兵护防，中宵付狱：不可解者二也。既确然伪矣，不加缧绁，肩舆付狱，竹篦前导：三也』。又曰：『三皇子者定王也，然既依良玉，则左兵东下必喜得王，何故隐名？迨黄蜚入海奉义阳王，何故舍皇子而戴宗室？事固有不可度者，存疑可耳』（考曰：以上见「传信录」、「南略」）。

　　明有妇人童氏自言福王妃，下锦衣卫狱。

　　初，王之为郡王也，娶黄氏，早卒；为世子，娶李氏，遭洛阳变，亡。嗣封之岁，封童氏为妃；生一子，不育。已而，王弃藩南奔，太妃与妃各依人自活。太妃之入也，巡按陈潜夫奏妃故在，庶吉士吴尔埙亦附疏白之；王弗召。妃乃诣巡抚越其杰自陈；其杰会同刘良佐具仪卫送至京。王怒，诃为妖妇，付锦衣卫监候。妃在狱，自书入宫日月、相离情事甚晰。马士英曰：『人非至情所关，谁敢与陛下称敌体』？王又弗顾，而命严刑拷之。妃徒跣号骂，不三日死。王迁怒于潜夫、尔埙，并逮治（考曰：本「绎史」「勘本」。又「甲乙史」载童妃下锦衣卫狱事云：『童氏河南人，知书。既入狱，都督冯可宗诘之。童氏云：「在尉氏遇王叩首，王携置怀中曰：我伴无人，李妃不知所在。汝貌好，事我。居四十日，闻寇警，偕王至许州；遇太妃，悲喜交集，州官给馆饩。居八月，养一子，弥月死。及京都陷，又南走，遇土贼失散。闻王为帝，甚喜」。因哭，骂王为负心短命人。在狱书相从日月、相离情事；乞可宗上达。可宗因所陈本末甚悉，入奏。王见书，面赤，掷地不视。可宗不敢再言，呼毛牢子以王语告童氏。氏大哭，且咒且骂。会有奸人詹自植、白应元先后入宫门秽骂，奉旨杖死。牢子遂不敢饮食之，氏久之饿死』。又「遗闻」云：『遇王于尉氏，相依生一子，已六岁』。误也。河南于十四年陷，王之遇妃尉氏，是失陷后事；至此方五年，何得生子六岁乎？前人谓邹漪书不足信，良然。又某氏「童妃续记」愈支离，不足观矣）。

