<!-- { "loadSidebar": true } -->
　　都贤字天门，益阳人；天启壬戌（一六二二）进士，历官江西巡抚。贼陷吉安、袁州，被议弃官；入庐山。弘光时，史可法荐授南京操江，不赴（可法，故都贤会试分校所得士也）。至是，以兵部尚书召。而都贤已祝发浮邱山，号顽石，又号些庵；茹苦行脚，流寓沔阳。都贤博学精画绘，尤工诗；多为乡人所传。然竟以诗累，客死江陵之承天寺。

　　臣鼒曰：「沅湘耆旧集」云：『洪承畴之革职也，都贤奏请起用。承畴德之。后归朝，奉命经略西南，谒都贤于山中，馈以金，不受；请以其子为监军，亦不许』。是都贤立身有本末，灼然可见；而世有以他端议之者，亦刻核之论哉！

　　明召刘远生为刑部尚书。

　　明以丁时魁、金堡为给事中。

　　时瞿式耜收召人望，疏请道里之可达行在者；丁时魁论新政、金堡有清直声，故有是命。

　　徐鼒曰：侍郎以下升擢悉不书，给事中何以书？五虎乱政张本也。

　　明以举人王夫之为行人司行人。

　　夫之字而农，号姜斋，衡阳人。崇祯壬午，偕兄介之举于乡。以瞿式耜荐，授行人，转徙楚、粤、滇、黔间。缅甸既覆，隐猺峒以终（学行详「纪传」）。

　　徐鼒曰：行人微者也，何以书？贤夫之也。同时顾炎武、黄宗羲、傅山、李颙诸硕儒为世宗仰，夫之学业相与颉颃；而衡阳地僻，绝人逃世，不得与顾、黄诸公通声闻，故知之者绝少。而鸡鸣不已，鹤和在阴；药房荷屋之中，芰衣蓉裳之侣，同心之子不乏其人。如夏汝弼、唐端笏、刘惟赞、陈五鼎、阳镇、周士仪、章有谟诸人者，虽成就不皆可传，要皆抱殷顽之戚、守汉腊之遗；郑所南、谢皋羽之流，盖其选也。「纪传」之作，其亦弗获已夫！

　　己卯（初八日），明监国鲁王遣兵攻福州，不克。

　　壬午（十一日），月掩岁星于东井。

　　明孙守法退屯石鳌谷。

　　明陈邦彦遣兵复顺德。

　　邦彦遣其门人马应房以舟师会余龙，取顺德（考曰：「阳秋」应房亦作应芳）。

　　明监国鲁王遣兵攻兴化，不克。

　　守将张应元，故降将也；出城逆战，海师败走。

　　明刘承胤以兵入卫，驻全州。

　　承胤，南都人；酗酒，有膂力，号刘铁棍。以征蛮獠功，累官至副总兵。何腾蛟之受闯贼余党降也，题授总兵官，镇武冈。丙戌（一六四六）七月，隆武帝封为定蛮伯，渐骄恣不奉法。是年正月，王奔桂林；承胤具疏迎驾。兵科给事中刘尧珍以事过武冈，语不合，承胤拳殴之；指挥张同敞、御史傅作霖责之曰：『尔具疏迎驾而得罪朝绅，何也』？承胤乃具酒请罪。其后谒王于全州，倨侮无人臣礼；御史瞿鸣丰疏劾之。次日朝退，承胤指都御史杨乔然曰：『汝任风宪长，言官妄言，汝不能表率，要汝何为』？乔然与之争，至裂冠毁裳。初，亦以为武人粗卤无足责，且尝逐擅权之司礼太监王坤而面叱周鼎瀚为奄寺鼻息；故或以此多之（考曰：本「武冈播迁始未」）。

　　丙戌（十五日），明桂王幸全州；瞿式耜疏止之，不听。

　　平乐报至，司礼王坤又趋王幸楚。式耜疏谏，略曰：『上不幸楚，楚师得以展布。半年之内，三、四播迁，兵民狐疑；局促如飞瓦，翻手散而覆手合。上在粤则粤存，去粤则粤危；我进一步则人亦进一步，我去速一日则人来亦速一日。故楚不可遽往，粤不可轻弃。今日勿遽往，则往也易；轻弃则入也难。且海内幅员止此一隅，以全盛视粤西，则一隅似小；就西粤恢中原，则一隅甚大。若弃而不守，愚者亦知拱手送矣』！不听。

　　明进瞿式耜文渊阁大学士兼吏、兵二部尚书，留守桂林；以总兵焦琏兵隶之。

　　式耜知驾不可留，请身留桂林；疏请暂跸全州，以扼楚、粤之中。已而警报狎至，王趣式耜治装从行；式耜谢曰：『君以仁，臣以义。臣奉命守此土，当与此土共存亡』。于是从官皆行，式耜独守（考曰：「阳秋」次此事于三月，于事不合；今从「纪略」）。

　　明晋刘承胤为安国公。

　　明命思恩侯陈邦傅守昭平。

　　邦傅，处州人，崇祯末为广西总兵；隆武二年（一六四六），挂征蛮将军印。是时，命以所部守昭平（考曰：本「西粤新书」）。

　　明以礼部右侍郎吴炳兼东阁大学士，入阁办事。

　　炳，宜兴人；万历丙辰（一六一六）进士，授蒲圻知县，历官江西提学副使。江西失，流寓广东，以礼部右侍郎召；寻命以本官兼大学士，入阁。

　　癸巳（二十二日），明监国鲁王遣兵攻福清，不克。

　　围城三日，守将张心裕亦降将也，出北门逆战；海师败走。

　　乙未（二十四日），明林举贤、陈耀攻广州，不克。

　　丙申（二十五日），我大清兵取长沙，明何腾蛟定衡州。

　　知县王宸、县丞杨日新降；腾蛟单骑走。

　　我大清兵取湘阴，明守将王进才大掠而遁。

　　明督师何腾蛟檄诸镇援长沙，不至；黄朝宣走衡州。

　　时诸镇复起而为盗；朝宣父子尤甚，劫人每剥其皮。湘乡举人龙孔蒸，尝拒献贼伪命者；奉母避山中，与友人洪业嘉同及于难。

　　献贼余党陷贵阳，明布政使张耀、在籍前兴宁知县吴子骐等死之。

　　耀字融我，三原人；万历中举于乡，由知县历官贵州布政使，得民心。贼渡乌江，守将定番伯皮熊走都匀；耀言于巡抚米寿图，请发民兵守御，寿图以众寡不敌难之。俄贼掩至，寿图走沅州；耀率家众乘城拒击。城陷被执，孙可旺说之曰：『公，秦人也；若降，当位宰辅』，耀怒詈不屈；械其妻孥于前曰：『降则一家免死』。耀骂愈毒，乃杀之；一家皆惨死。子麒，贵阳人也，亦万历中举人。闻可旺将至，偕邑绅刘管、杨元瀛率乡兵扼之要路；力竭被执，俱不屈死。管字子佩，官主事；元瀛字蓬山，官同知：并乡荐起家。同时殉难者：户部郎中谭先哲、兵备参议石声和，俱平坝卫人。或曰声和死于安顺。子吉，诸生也，殉之（考曰：本「殉节录」）。

　　献贼余党陷定番州，明兵备佥事曾益死之。

　　益，临川人；以贡生特用，历官司务主事，迁兵备佥事。贵阳陷，走定番州，与按察使唐勋调土兵守城，药箭射贼将张能奇几死。贼绐之曰：『与我斗酒，即退去』。城中以为怯也，守稍懈；贼乘之，遂陷。益阖门死难；弟栻为蒲圻令，亦死于贼。或曰益死于安平（考曰：本杨在「张献忠乱蜀始末」）。又有顾人龙者，州人也；致仕家居。冠带登陴；被执，骂贼死。

　　献贼余党陷永宁州，明知州曾异撰死之。

　　异撰，四川荣昌人；举于乡，知永宁州。可旺既陷贵州，将长驱入云南；异撰与其客江津进士程玉成、贡生龚茂勋谋曰：『州据盘江天险，控扼滇、黔；弃之不守，非人臣义也』。集众登陴。城陷，异撰阖室自焚死；王成、茂勋投火死。自是，黔西诸郡望风瓦解（考曰：按明有两曾异撰：「文苑传」中之曾异撰，福建晋江人也；「忠义传」中之曾异撰，四川荣昌人也。俱崇祯时举人。「南疆绎史」误为一人，大谬）。

　　三月壬寅朔，明孙守法复宁州。

　　守法复与高勋等破宁州，拔兴安之荞麦山。

　　甲辰（初三日），我大清兵复取顺德，明陈邦彦退据下江门。

　　李成栋再取顺德，马应房战死；败余龙于黄连江，焚江舟数百，龙亦殁。邦彦乃弃高明，收余众据下江门。

　　丁未（初六日），明□□赖熊复建阳。

　　戊申（初七日），明浏阳伯董英降于我大清。

　　乙卯（十四日），我大清兵攻桂林，明留守大学士瞿式耜率总兵焦琏御却之。

　　王师从平乐长驱入，桂林虚无甲兵；式耜檄召焦琏于黄沙镇，琏骑三百人赴之。时山水泛溢，士卒从水中行百里，水及马腹；至江得渔舟二艇，次第渡之。以初十日薄暮抵留守府，式耜拊背劳之。明日，遣人于太墟运粮，而王师数万猝至。一卒仓皇奔报，气急舌结，手东西指；式耜笑曰：『敌兵至邪？何张皇若是』！俄数十骑乘虚突入文昌门，登楼瞰留守署，矢集式耜纶巾；式耜叱曰：『何敢尔』！呼焦琏，琏袒背控弦提刀至；发数矢，应弦倒。琏士卒闭城门，王师之入城者不得出，绕城走。琏复杀数人，乃弃马越城下，琏麾三百人开门追之。王师自渡江来，未有抗衡者；见琏出，方错愕。而琏引骑直贯其营，左右衡突；自寅至午，斩首数千级。冲王师为三，已复合而围之。琏复大呼入，戈刃所及，血雨肉飞。诸将白贵、白玉亦开城出，追奔数十里；桂林获全。论者谓：『南渡以来，武功第一』。

　　明刘承胤遣兵援桂林。

　　王师屯阳朔，遍野皆薙发降；瞿式耜与焦琏困守孤城。承胤雅重式耜，发兵数千援桂林。

　　戊午（十七日），明张家玉再复东莞。

　　先是，韩如璜战死，家玉走西乡，祖母陈氏、母黎氏及妹石宝俱赴水死，妻彭氏被执不屈死；西乡大豪陈文豹奉之。会故南海指挥安宏猷与训导张治亦起兵袭东莞，杀典史张元鼎，知县郑鋈自缢；乘胜遂取新安（考曰：按「行在阳秋」：『家玉与西乡陈邦策屯兵白石』。邦策当是文豹别名）。

　　己未（十八日），明鲁周鹤芝攻闽安。

　　明兵部尚书詹兆恒攻开化，不克；死之。

　　兆恒出怀玉山攻开化，降将李荣逆战于马岭；败死。

　　甲子（二十三日），明□□林质复德化；再攻建阳，败死。

　　降将蔡应科逆战；质战败被执，死之。

　　明石屏副将龙在田乞师于献贼余党孙可旺，可旺遂以众入云南。

　　初，张献忠之起陕西也，养孙可旺、艾能奇、李定国、刘文秀为子。可旺本名旺儿，米脂人。幼无赖，为人执鞭；数日返，不见其母，讼其邻人于官。官怒曰：『汝未以母托邻人，汝母自他适，安所知』？因杖之，可旺逃而为贼。久之遇献忠，狡黠善伺人意，故献忠尤喜之；众贼呼为大哥。既入蜀，可旺以平东将军称东府，定国以安西将军称西府。每遇敌，可旺能属所部坚立不动，号「一堵墙」。献忠死，可旺与定国、能奇、文秀率余众破涪江、遵义，入贵州。时在田苦沙定洲之乱，遣使告急于可旺；可旺因诈称黔国焦夫人弟来复雠，滇人延颈望之而不知其为贼也。

　　臣鼒曰：「纪年」从「春秋」书盗之例，虽闯、献巨寇皆不名，可旺何以名？「春秋」进吴、楚之例也。其入滇也，在田召之归明也，明封之；归我世祖也，亦不得已而臣之，乌得而不名哉？独居穷山，放虎自卫，在田实贻之戚矣！

　　孙可旺大败沙贼于革泥关。

