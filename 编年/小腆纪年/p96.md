<!-- { "loadSidebar": true } -->
　　邦彦字令斌，顺德人；为诸生，意气豪迈。南都立，诣阙上政要三十二事；格不用。隆武帝读而伟之，即位，授监纪推官；未任，举于乡。以苏观生荐，改职方主事，监广西狼兵，援赣州。至岭，闻汀州变，劝观生东保惠、潮；不听。王之监国肇庆也，观生遣之入贺；甫谒王于梧州，而观生又立聿■〈金粤〉，邦彦不知也。夜二鼓，王遣中使十余辈召入舟中，王太妃垂帘坐、王西向坐、丁魁楚侍，语以广州僭立事。邦彦请急还肇庆正大位，以系人心；且云：『彼强我弱，以战则非计；彼曲我直，以和则非名。警报日迫，彼若知惧，必来求成。不然，则粤东十郡我居其七，委其三于彼以代我受敌；我复从而乘其敝，不亦可乎』？王大悦，立擢兵科给事中，令赍敕还谕观生。及入境，闻杀使臣事，乃变姓名入高明山中。

　　初，万元吉遣族人万年募兵于广，得余龙等千余人，未行而赣州失。龙等无所归，聚甘竹滩为盗；他溃卒多附之，至二万余。既闻王师克肇庆，王自平乐走桂林，势危甚；邦彦乘间说余龙围广州，而己发高明兵由海道入珠江与龙会。遗书张家玉曰：『桂林累卵，但得牵制毋西，使浔、平间可完葺；是我致力于此，而收功于彼也』。家玉以为然。龙焚我水师百余艘，直抵广州。李成栋闻乱返救，扬言取甘竹滩；龙卒素无纪律，且顾其家，辄引退，邦彦亦却归。

　　癸亥（二十一日），明桂王由平乐如桂林，加瞿式耜太子太保；遣使慰劳定兴伯何腾蛟，趣其兵入卫。

　　成栋还救广州，故乘舆得达桂林。瞿式耜分部守御，谕诫各路征镇曰：『粤西居山川上游，敌不能仰面攻明矣！兵士云屯湖南北，南宁、太平出滇，柳州、庆远通黔，左；右江四十五洞土狼标勇詟国家威惠三百年，悉受衔橜，足资内备：愿诸君勉之』！时朝廷新创，式耜修纲纪、布威武、抑权阉、招俊杰，一时倚以为重。

　　乙丑（二十三日），我大清兵取高州、雷州、廉州。

　　李成栋既克肇庆，别遣将下高、雷、廉三府。

　　明□□林举贤、陈耀起兵潮、惠二州。

　　辛未（二十九日），我大清兵取梧州，明广西巡抚曹烨降；苍梧县丞巫如衡死之。

　　王师取肇庆，苍梧知县万思夔作一大木龟，令牵之号于路曰：『降敌者似此』！及佟养甲、李成栋兵薄梧州，巡抚曹烨（歙县人，以「春秋」获隽者也）舆榇肉袒牵羊以迎曰：『烨不知天命，不早事君；使君怀怒以及下邑，烨之罪也。若罪不赦俘，诸军惟命；使得自新，君之惠也』。成栋笑而释之。兵入城，思夔书烨姓名于木龟，置诸堂；遁去（考曰：本「东明闻见录」）。时官属皆稽首授印绶，如衡独持印不与。再三谕，不屈；乃遇害。如衡字宗岷，宁化人（考曰：本「寒支集」）。

　　降将李成栋杀明丁魁楚于岑溪。

　　先是，魁楚闻广州破，遣所亲赍金宝密款于成栋；故魁楚恃以无恐，载囊橐四十余船，西入岑溪。既所亲达魁楚意，成栋伪许之，且手书答焉。魁楚意大安，移舟五里迎之；成栋握手，恨相见晚，谓『明日吉期，烦先生摄两广篆』！邀魁楚父子痛饮而别。夜半，忽令旗召之。入见，则成栋戎服升帐，列炬交然。魁楚知事已变，叩头乞一子或不及妻孥。成栋笑，令先斫其子，次及魁楚；分其眷口每营一人，获精金八十四万，惟一妾投江死焉。

　　徐鼒曰：魁楚降矣，何以不书降？存疑也。诸书亦有谓魁楚战死藤江者，故疑事无质焉。

　　明湖南道副使陈象明与大清兵战于梧州之榕树潭，败绩；死之。

　　象明字丽南，东莞人。崇祯戊辰（一六二八）进士，由户部主事出知饶州府。忤巡按御史，被劾；谪两浙盐运副使，累迁湖南道副史。何腾蛟令征饷广西，象明因檄调土兵与陈邦傅连营，东至梧州；与大兵战于榕树潭，败死（考曰：此于月日不可考，姑以事次之梧州破后）。

　　我大清兵取平乐，明布政使耿献忠降，守将陈邦傅走南宁。

　　献忠，陕西人；初为金华府同知，与朱大典共城守。至是竟降。

　　明浔州守将李明忠降于我大清。

　　明宗室朱容藩以罪削职；寻复其官。

　　兵科程源者，四川人也，与容藩交甚欢；谓之曰：『川中诸将兵不下数十万，吾两人各请总督之职，公督东北、我督西南，贼不足平也』。容藩喜，具疏请之。加源太常寺少卿，经理三省；容藩兵部右侍郎兼右佥都御史，总督川东军务。及王移跸桂林，容藩觊觎入阁，受命不即行；私属给事中唐诚疏劾丁魁楚私逃，谓『扈从单弱，如容藩、程源皆拥戴重臣，不宜出外』。王怒。削容藩职，将诛之。容藩赂内监庞天寿言之太后，谓王曰：『变乱以来，宗室凋零，容藩罪不至死，毋过求』。王不得已赦之，复其官。容藩遂入四川，程源入贵州。

　　明监国鲁王以熊汝霖为东阁大学士。

　　明监国鲁王以张煌言为右佥都御史。

　　明监国鲁王誓师长垣，提督杨耿、总兵郑联以兵来会；进郑彩建国公、张名振定西侯、杨耿同安伯、郑联定远伯、周瑞闽安伯、周鹤芝平彝伯、阮进荡湖伯（考曰：「纪略」、「摭遗」诸书俱云荡湖伯阮骏，误也。按黄宗羲「行朝录」、汪光复「航海遗闻」，则张名振部将封荡湖伯者名阮进。辛卯八月，舟山螺头门之战，进投水死，亦曰被擒。九月，王师破舟山，以巴成功守之。乙未冬，延平王朱成功遣英义伯阮骏、总督陈六御围舟山，巴成功降。明年八月，王师复取舟山，阮骏赴海死。是辛卯八月死舟山者为阮进，丙申八月死舟山者为阮骏。诸书或误以荡湖伯为阮骏者，盖「进」与「骏」音相近，又同为舟山赴海死之人；传闻异词，无从辨别。今以「航海遗闻」考之，则鲁王之监国舟山也，阮进爵太子少傅，进侄阮美、阮骍、阮骥俱以英义将军为左都督。辛卯，王师逼舟山，会议堵御之策；则阮进独当定关，阮美、阮骥遏南师，阮骏、阮骍断北洋：事迹较然可考。骏，盖进之子侄辈也。赵翼、魏源诸儒俱沿习不辨，故详志之）。

　　明鲁平彝伯周鹤芝复海口，以参谋林钥舞、总兵赵牧守之。

　　鹤芝（考曰：「行朝录」作崔芝。按崔乃寉字之讹，俗省鹤作寉）号九京，福清人。初为海盗；久之受抚，以黄华关把总稽查商舶。乙酉（一六四五）秋，隆武帝加水军都督，副黄斌卿驻舟山。将乞师日本，斌卿阻之；鹤芝怒而入闽。郑芝龙之将降也，以书招鹤芝计事；至则降已决，鹤芝与监军朱永佑流涕谏，不听。鹤芝曰：『某海隅亡命耳，无所轻重。所惜明公二十年威望，一朝堕地为天下笑。请得效死于前，不忍见明公之有此举动也』。抽刀自刎，芝龙起而夺之。数日，芝龙竟北去；鹤芝乃移驻海坛，与张肯堂出师复海口、镇东二城，以赵牧、林钥舞守之。

　　明监国鲁王以前佥部御史刘中藻为兵部尚书兼东阁大学士。

　　初，中藻宣谕浙东；还至金华，朱大典荐其才。隆武帝召对称旨，擢右佥都御史，巡抚金、衢，团练獠民。闽事败，窜入括苍，纠众攻庆元、泰顺、寿宁、福安、宁德、古田、罗源七县守之；请命监国，进兵部尚书兼大学士。中藻善抚循，激劝富人出财佐饷，士卒乐为之用。郑彩心忌之，中藻亦不为之下，遂有隙（考曰：「泰顺县志」：『顺治五年，巨寇伪太师冯生舜率党杨球、郑训等万余陷城，我知县张联标死之；踞城四阅月始去』。按李世熊「画网巾先生传」云：『或指为冯舜生』。冯舜生当即冯生舜，因与中藻时事相涉，故「福宁府志」又以画网巾为中藻子思沛也。此盖同时事，附志之）。

　　明孙守法退屯石子城。

　　献贼余党陷明遵义。

　　初，督师王应熊与巡按瞿■〈日上永下〉驻遵义；孙可望兵逼，应熊遁入毕节卫、■〈日上永下〉走真安州。贼入遵义，奉伪皇后陈演女为主，驻桃花洞。既而王师克重庆，乃焚贼后，拔营走贵州。

　　二月壬申朔，明监国鲁王围海澄。

　　癸酉（初二日），明监国鲁王攻漳州，不克；总兵陈国祚战死。

　　甲戌（初三日），我大清兵救海澄；明监国鲁王退入于海。

　　丙子（初五日），明福建人洪有桢（考曰：诸书皆作洪有文。同安阮〔旻〕锡「夕阳寮存稿」「洪亮士传」云：『讳有桢』。今从之）起兵复漳浦县城；寻陷，死之。

　　有桢字亮士，嘉禾里人也（考曰：诸书亦曰饶州人）。早岁工书，贾人持售外国，得重价；盖醇谨儒生也。忽从侠客纠海边壮士数百人，入据漳浦；鲁监国嘉之，即以为令守之。未几，城复陷；被执，暝目骂不绝，磔于市。悬其头于城之东门，数日色不变；一卒投诸濠中，夜狂叫，若有击之者，乃罗拜而瘗之。同时有杨涞者，亦不屈死（考曰：本「夕阳寮稿」）。

　　明□□赖天肖起兵潮州，杀降将文贵、陈虎、余成隆。

　　明□□陈顺、简信起兵韶州、□□苏来起兵惠州、□□黄奇策起兵新会。

　　徐鼒曰：爵里不可考，则阙之。

　　明征前礼部尚书文安之、前大学士王锡衮入阁，道阻不至；乃以翰林学士方以智为东阁大学士。

　　安之，夷陵人；天启壬戌（一六二二）进士，授庶吉士，历官南京司业。崇祯中，迁南京祭酒；为薛国观所构，削籍归。南都起詹事、闽中拜礼部尚书；安之方转侧兵戈间，皆不赴。锡衮，禄丰人；与安之同年进士，授庶吉士。崇祯中，累官少詹事；十三年（一六四○），擢礼部右侍郎，寻掌部事，调吏部。十六年（一六四三）以忧归，闽中拜礼部尚书兼东阁大学士。至是申前命，与安之同入阁；道阻皆不至。安之于庚寅（一六五○）六月谒王梧州（事见后），锡衮乃死于沙定洲之难（考曰：「明史」谓：『定洲执锡衮至会城，诡草锡衮疏，请以定洲代黔国公镇云南。疏既行而以稿示；锡衮大恨，愬上帝祈死，数日忧愤卒』。而稗官家亦谓锡衮起兵讨定洲，兵败被杀。未知孰是）。以智，字密之；崇祯庚辰（一六四○）进士，官检讨。北都陷，为贼所掠，濒于死。南都马、阮当国，叹曰：『是尚可为邪』？褫衣散发，卖药五岭间；隆武帝召之，不赴。是时以翰林学士知经筵，命入阁办事。以智知不可为，乃为僧去。

　　明召周堪赓为户部尚书，不至。

　　明召郭都贤为兵部尚书，不至。

