<!-- { "loadSidebar": true } -->
　　监国之次健跳所也，翊发使奔问，附贡方物。张名振以表贡不由己达，颇忮之；以监国命，授翊河南道御史、王江户部主事。副都御史黄宗羲上言：『诸营文则称侍郎、都御史，武则称将军、都督。惟翊不自张大，而兵又最强；品级悬殊，非所以奖翊，且无以临诸营也』。会翊来朝，授右佥都御史。时我大清招抚使严我公遍历两浙，诸寨走降相继。我公因渡海，发使入四明山。部下左都督黄中道谓翊曰：『田横不烹郦生于说降之时而款之，其志屈矣！及其后而烹之，不已晚乎』？翊曰：『善』！使至，醢之。我公惧，遁去。明年三月，监国晋翊兵部右侍郎。

　　明右佥都御史李长祥朝监国鲁王于舟山，擢兵部左侍郎。

　　长祥字研斋，达州人。崇祯癸未（一六四三）进士，选庶吉士；南都改监察御史，巡浙盐。南都亡，起兵浙东，监国加右佥都御史；督师西行，而七条沙之师又溃。监国航海，长祥以余众结寨上虞之东山。己亥（一六五九）秋，翻城之狱，王师急攻东山。前军章有功，故会稽农家子；骁锐敢战，所将五百人具兼人勇，战累胜。王师以全力压之，不支被擒；拉胁决齿，大骂死。中军汪汇与百夫长十二人将以次日缚长祥入献；晨起，十二人忽自相语：『奈何杀忠臣』？折矢扣刃，偕誓而逃；汪汇追之不及。浙东沿村落奉檄得长祥者，受上赏。长祥匿丐人舟中，入绍兴。居数日，事益急，复遁至奉化，依平西伯王朝先。朝先亦四川人，与长祥订婚姻；得其资粮屝履之助，复合众于夏盖山。一日泊舟山下，有孽龙挟雷电将上天，涛涌荡舟，士卒皆无人色；长祥令发巨炮击之。雷电怒，水起立，而长祥神色自如；俄而晴霁。

　　是时入朝舟山，晋兵部左侍郎；请合朝先之众，联络沿海，以为舟山卫。张名振之杀朝先也，长祥仅以身免。

　　明兵科给事中徐孚远朝监国鲁王于舟山，擢左佥都御史。

　　孚远字闇公，华亭人。崇祯壬午（一六四二）举于乡，与夏允彝、陈子龙、何刚皆有声几社中。寇祸既炽，阴求健儿侠客。南都亡，赞夏允彝起兵；隆武帝授福州推官。已而，以张肯堂荐，进兵科给事中。闽事败，航海入浙，而浙东亦溃；遇钱肃乐于永嘉，恸哭偕行。监国再出师，孚远周旋诸义旅间，欲协和其事；而郑彩、周瑞之徒咸悍，勿听。因劝肃乐早去；肃乐以诸军方下福宁、围长乐，冀事有成，不纳。孚远乃返浙东，入蛟关，结寨于定海之柴楼。时宁、绍、台诸山寨相望，俱为舟山接应；而柴楼尤与之近，以劝输充贡赋，海滨避地之士多归之。入朝，迁左佥都御史。

　　十一月丙辰朔，我大清兵克延平之将军寨；明德化王慈烨死之（考曰：德化王乃吉藩宗支。按「世表」，常汶以万历二十四年封。后嗣无考；慈烨，其裔孙袭封者欤）。

　　时福建尽失；惟延、漳、汀三府界连江右，而延平所属又在万山中。王师退，慈烨乃踞将军寨，连破大田、龙溪、顺昌、将乐。寨破，慈烨死之；其兵部尚书罗南生等皆降。

　　明监国鲁王遣使乞师于日本国。

　　日本三十六岛，每岛各有王统之。国主居东京，拥虚位，权则大将军掌之；其三十六国王，则如诸侯之职。撒斯玛王者，于诸岛为最强，大将军昵焉。周鹤芝微时往来日本，与撒斯玛王结为父子。乙酉（一六四五）冬，鹤芝以水军都督驻舟山，遣人至撒斯玛，诉中国丧乱，愿假一旅，以齐之存卫、秦之存楚故事望之将军。撒斯玛王慨然许之，约明年四月发兵三万，战舰、军资、器械自取诸其国。自长崎岛至东京三千余里，驰道、桥梁、驿递、公馆修辑，以待中国使臣之至。鹤芝大喜，益备珠玑玩好之物以悦之。参谋林钥舞为使，期以四月十一日东行；而黄斌卿止之曰：『大司马余煌书来云：「此吴三桂之续也」』。鹤芝怒而入闽。御史冯京第谓斌卿曰：『北都之变并东南而失之者，是则借兵之害也。今我无地可失，比之前者为不伦矣』！斌卿于是使其弟孝卿偕京第往，至长崎岛。初、日本佞佛，有西洋人为天主教者入日本，排释氏，且作乱于其国；日本勒兵尽诛西洋人，驱其船于岛口之陈家湖焚之，置铜板通衢，刻天主像以践踏之。囊橐有西洋物，搜得杀无赦。是时西洋人复仇，大舶载炮来；日本请解，始退。退一日而京第至，故戒严，不听其登岸；京第于舟中拜哭不已。会东京遣官行部如中国之巡方御史者，秃顶坐蓝舆；京第因致血书。撒斯玛王闻长崎王之拒中国也，曰：『中国丧乱，我不遑恤；而令其使臣哭于我国，我之耻也』。与大将军议发各岛罪人，致洪武钱数十万。孝卿假商舶留长崎；长崎多官妓，皆居大宅，无壁落，界以绫幔，月夜悬各色琉璃灯，诸妓赛琵琶，孝卿乐之，忘其为乞师来者。日本益轻之，无复出师意矣。

　　是年冬，有僧湛微自日本来，为荡湖伯阮进述请兵不允之故；且言：『金帛不足以动之，诚得普陀山慈圣李太后所赐藏经为贽，则兵必发矣』。进与张名振上疏监国，以澄波将军阮美为使，出普陀。长崎王初闻以梵箧乞师，大喜；已知船中有湛微者，则大骇。盖湛微尝师事长崎岛之南京寺住持如定，己所能不若师，乃之■〈月裴〉泉岛，妄自尊大，自署金狮子尊者。流传至东京，大将军疑为西洋人之习天主教者，急捕之；既知为江西僧，第逐之过海。湛微欲以此举自结于日本；于是阮美知为奸僧所卖也，遂载经而返。论者谓日本承平既久，其人多好诗书、法帖、名画、玩器，故老不见兵革之事；本国且忘备，岂能渡海为人复仇乎！即无西洋之事，亦无济也（考曰：「行朝录」云：『日本不鼓铸，故用中国古钱』）。

　　徐鼒曰：闻之黄宗羲曰：『宋之亡也，张世杰尝遣使海外借兵，陈宜中亦身至占城。两国之师同日至，而崖山已陷，遂不战而还。兹事何与之相类邪！忠臣义士，穷思极计，海水不足较其浅深。如周鹤芝、冯京第者，盖申包胥之亚欤』！

　　辛未（十六日），明巡抚郑爱与大清兵战于燕子窝，败绩；死之。

　　孔有德自将击永州兵，而遣他将败明兵于燕子窝；爱殁于阵。副将陈胜、彭昌、高胜、谈玉等战于白虎关，俱被获死（考曰：郑爱亦作郑恩爱）。

　　辛巳（二十六日），明督师大学士堵胤锡卒于浔州。

　　时五虎用事，胤锡每有奏请，辄掣肘；发愤成疾。遗疏略曰：『臣不自量，拟再合余烬，少收桑榆。不料请兵则一营不发，若曰堵阁臣而有兵，即丰其羽翼也；索饷则一毫不与，若曰堵阁臣而有饷，则资其号召也。致臣如穷山独夫，坐视疆场孔亟而无如何；一病不起，遂快群腹。臣但恨以万死不死之身，不能为皇上毕命疆场而死于枕席，是为恨也。臣死之后，乞皇上简任老成，用图恢复。如以李元胤、刘湘客、袁彭年、金堡、丁时魁、蒙正发作皇上心腹股肱，成败可虞！臣死，不胜遗憾矣』！于月之二十六日卒。赠中极殿大学士、太傅兼太子太师、浔国公，谥文襄。妾叶氏有三月遗孕，属部将常某；竟负托。孙可望之至粤迎驾也，执而数之曰：『堵制台何人！佣奴敢为此邪』！鞭之百，遗孕得不死云。

　　臣鼒曰：胤锡未为纯臣，然识时达变之才也。论者訾其收召高、李，擅封可望与东诸侯为难。夫胤锡之仇东诸侯，盖不免褊急浮躁之讥；至其收闯、献之余孽为国爪牙，转祸为福，具有权衡。是时天下归大清者十有其九，剩水残山旦夕不保，而欲与巨寇为难，多树敌乎？赦沙陀以平黄巢之乱、模伪敕而收也头之师，类非迂儒所能识矣！

　　十二月丙申（十二日），明师败绩于永州。

　　永州三面距河，王永祚、张明刚以陆师临其一面，我守将李东斗坚守五月不下。孔有德乘明师不备，衔枚遶河疾走，破其老营；明兵自相扰乱，逃窜山谷。永州人恶滇兵之掳掠也，缚而献诸我；惟张明刚所部获全。瞿式耜闻之，顿足曰：『我蓄锐两年，一朝崩溃！岂天果不祚明邪』？

　　明张同敞檄武陵侯杨国栋驻全州。

　　同敞闻永州之败，驰赴全州，檄国栋驻全策应；王师乃解去。

　　戊申（二十四日），明开科取士。

　　时史官乏员，诰敕多出中书。王欲归其职于翰林，阁臣严起恒、黄士俊奏请考选，留守瞿式耜疏荐部属之堪备官职者。而王意特重科名，于是礼臣黄奇遇请仿唐、宋开科取士。王命廷臣三品以上各举所知、卿贰等自举其属，汇送吏部；敕尚书晏清会同礼、詹、翰诸臣严加考核，取及格者若而人，其乙榜知名未仕者亦与焉。是日，王临轩亲试经艺三道、论一道、诗一首。外廷密奏阅卷诸臣通关节，王即遣出，独留辅臣宿文华殿；宫中赐卧具，内小竖司饮馔。拆卷日，鸿胪传各官侍班，诏科道面举情弊，以示至公；且曰：『朕即位来，始有是举；毋于用后，尔等又多言也』。拆后，御笔填写六卷，遽命已；辅臣再三请，更允两卷。合得八人曰刘■〈艹洍〉、钱秉镫、杨在、李来、吴龙桢、姚子壮、涂宏猷、杨致和，改庶吉士。辅臣以诸臣有资俸深者，引先朝推知考选例，请授编检；王曰：『此朕特典，与考选不同』。择日送馆教习，推礼、詹、翰大臣有品行者为馆师。时黄奇遇、郭之奇俱以詹事兼礼部侍郎而不相能，忿争久之。黄士俊请并推、候王自点定；乃已。

　　明鲁可藻疏请召录遗贤。

　　时杨廷枢已死，赠侍读。召张自烈为简讨，沈寿民、刘城为给事中，杜如兰、金光豸为礼、兵二部郎，张之升、金光闵为行人（考曰：按「岭表纪年」载：『己丑冬，尚书鲁可藻请召录诸贤』云云。时可藻被劾，未为尚书也；当是庚寅冬事。志之俟考）。

　　明潮州守将郝尚久降于我大清。

　　明封李建捷为安肃伯。

　　建捷，北直真定人；亦李成栋养子也。自信丰归，协守广州。  
卷第十七

　　庚寅、我大清顺治七年（一六五○）春正月（明永历四年、鲁监国五年）乙卯朔，明桂王在肇庆府。

　　明监国鲁王在舟山。

　　明赐李元胤爵南阳伯；元胤固辞，不许。

　　王以成栋死难，晋元胤车骑将军，封南阳伯。元胤力辞，不许；乃勉受车骑将军印，而章疏多不改元衔（考曰：「阳秋」云：『赐元胤复姓为孙』。而诸书云：『元胤本姓贾，河南人』。因作假山图，或附会为之。又「纪略」载封南阳伯为戊子十二月朔。是时成栋未死，亦不应有是封。今从「阳秋」）。

　　丁巳（初三日），我大清兵克南雄，明守将武陟伯闫可议死之（考曰：或言可义病卒）；罗成耀弃韶州走，寻伏诛。

