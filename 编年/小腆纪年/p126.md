<!-- { "loadSidebar": true } -->
　　夏四月，明朱成功筑浯州城。

　　五月，祭旗，大演陆师，戈甲耀日；六月，大演水师。

　　明朱成功援粤之师失利。

　　林察、周瑞等舟次虎头门，侦知李定国战败、梧州失守，乃还师。成功责其迟滞失策，各戴罪立功（考曰：黄宗羲「行朝录」云：『援粤之师失利，总兵黄梧降级』。而「台湾外纪」则云林察、周瑞；为小异耳）。

　　五月，明刘文秀攻常德，败绩。

　　文秀率众六万、战舰千余出川峡，遣卢名臣、冯双礼分犯岳州、武昌；为我都统辰泰所扼，不得进。回舟攻常德；我荆州、长沙之师伏城外，俟其过半，突出夹击，大败之。六战皆捷，火其战艘；名臣赴水死，文秀及双礼遁回贵阳。

　　明鲁定西侯张名振以朱成功之师复取舟山。

　　成功拜名振为元帅，陈辉、洪旭、陈六御副之；统二十四镇入长江。我宁波守将张洪德降，名振养为义子。进攻舟山，我镇臣巴臣功之中军陈虎力战死；臣功降，授为铁骑镇，改名臣兴。名振徒步入城，痛哭祭其母，哀动三军（考曰：「航海遗闻」云：『八月攻舟山』。而「行朝录」、「台湾外纪」则云五月，今从之）。

　　六月，江南地震（考曰：本「顾亭林年谱」）。

　　明朱成功取揭阳，遂取普宁。

　　成功以前提督黄廷为帅，万礼副之；统二十镇南下。廷从揭阳登岸，屯兵桃花山。我潮州总兵刘伯禄列营鹰嘴浦；海师填壕砍栅，伯禄无备，仓卒遁。廷遂合忠勇侯陈霸之师围揭阳，守将弃城走；普宁亦降。

　　我大清命郑亲王世子济度率师平海；明朱成功堕安平镇及漳州府惠安、南安、同安三县城，回师厦门。

　　我总督刘清泰复致书成功曰：『激切再书，无非欲早定海上之议、早报圣明之念，以早结尊公父子忠孝之局耳；何足下举动依然毫厘千里邪！天下事情，理与势耳。尊公位例大臣之上、令祖母年迫风烛之期，念漳、泉寸土为足下脉络所关、祖宗庐墓所依；足下咫尺弄兵，荆棘其上，在尊公之魂梦一刻未安、令祖母之寝食一刻不乐，足下将泰然波涛之间，自谓功名富贵之计得乎？此情理之绝无者也。更有虑者：固山枕戈久矣！大帅驻马于漳畔、劲旅露刃于泉南，有不能顷刻待。盖不佞意主于抚，固山力主于攻；在足下夸浮恍惚，不佞焉敢执为必抚而止其攻？倘一攻而缓抚局之成，犹可言也；一致而遂成抚局之变，则尊公前后之绸缪与不佞前后之挽回俱无所用矣！此又势之了然者也。足下家报所陈，皆足以启群疑之诽而激圣明之怒。缮疏而入，几费踌躇；然一片苦心，不得不再为披沥。足下所云『不知有父久矣』；此言一出，不但伤天性之恩，且贻后世之刺。尊公身为明季重臣；国亡而择主，非背国而事仇也。足下前无顾命、今无共主，何得灭不可易之亲而从不必然之议也！古之求忠臣于孝子者，几无据矣。至今犹屡执「三省相畀」之说，胡为乎来哉？今天下中外帖然十载，足下身羁海甸，犹欲招徕之以大一统之势；谁敢取臣服之版图？惟正之则訾而轻议之！且从来无此庙算、无此边筹也。即如足下所云，亦可笑矣；无三省则舍我而忠于彼、有三省即弃彼而忠于我！此皆拂情影借之言，知非足下之心也。但念朝廷加恩一番、尊公经营一番、不佞来此区画一番，天下事宁可瓦全，勿为玉碎！足下或谋之族党、或谋之老成，务为开心见诚，勿得藏头露面；勿再以必不可告之言、必不可为之事，徒费口舌，徒滋议论，而终于坐失机会也。不佞言至此，力已竭矣；他日见尊公于班联之间，亦可告无罪矣。至进止之事，则有固山并诸大人；成败之局，则关乎足下一门父子兄弟。不佞虽膺其职，岂肯尽任其咎乎？惟足下裁之』！成功览书笑曰：『彼以劲旅挟吾，吾岂惧一固山哉』！不报书。

　　我朝命济度为定远大将军，赴闽防剿。成功集将佐问策，郝文兴、陈尧策请战；冯澄世曰：『彼弓马娴熟、粮饷充足，一失锐气则人心摇动；不如全师退厦门，坚守各岛。水战非彼所长，波恬浪静，犹有头眩晕吐之苦，安能敌我？此以逸待劳之法也』。成功然之。乃堕安平镇、漳州、惠安、南安、同安诸城，敛兵回岛；遣郝文兴统所部守海澄。

　　秋七月。

　　徐鼒曰：无事何以书？「春秋」之例，书首月，具四时以成岁也。

　　冬十一月丁未（二十七日），明鲁太师定西侯张名振卒。

　　我台州副将马信降于名振，纳母为质；许之。将入见，而名振已寝疾。是日戌刻，有大星陨海，光芒如电，有声。亥刻，名振起坐击床，连叫先帝数声而逝。葬于芦花岙，有白鹤成群，盘旋数日。遗言以所部归张煌言；论者谓陶谦之让豫州，不是过也（考曰：「航海遗闻」云：『以陈六御代名振任，士多散去』。盖成功不知名振已以后事畀煌言，故有六御之命；而士之愿从煌言者众，故又有『煌言代领名振军，军容始盛』云云也）。

　　徐鼒曰：备书爵何？嘉之也。名振惟杀王朝先一事，是其失策；要其琐尾从王，百败而志不折，不可谓非鞠躬尽瘁之荩臣也。傅说骑箕之异、宗泽渡河之呼，生气凛然，闻者兴起；安可以一眚掩大德哉！

　　丙申、我大清顺治十三年（一六五六）春正月（明永历十年）庚辰朔（考曰：「南疆绎史」作丙戌朔，误也。按历法乃庚辰朔，「行朝录」作庚辰朔），明桂王在安龙府。

　　王在安龙，涂苇薄以处，日食脱粟。守将承可望意，更相凌逼，挟弹骑马入宫门；文吏乘舆呵殿，过之不下。仍改安龙为安隆。岁造开销银米册报可望，称皇帝一员、皇后一口，月支若干。王亦隐忍之，苟延喘息而已。

　　明西宁王李定国败孙可望兵于田州，进扈安龙。

　　定国驻兵南宁，衰弱不振；可望遣总兵张明志、关有才袭之。定国计无所出，中书金维新、曹延生曰：『明志等兵虽多，皆帅旧部下，安敢相敌！今以奇兵袭之，彼不虞我之至也，且惊而溃。我乘胜至安龙，迎皇上入云南，美名、厚实兼收之矣』。定国然之；率靳统武、高文贵等集兵万人，拔寨从小路行五日，出明志营后猝冲之。明志军大乱，降其众三千人，进趋安龙。

　　徐鼒曰：书爵何？嘉之也。

　　明朱成功部将苏茂与我大清兵战于揭阳，败绩。

　　我平南王尚可喜遣左翼总兵徐有功、潮州总兵刘伯禄驻营揭阳城西；哨骑挑战，追之即退。援剿右镇黄胜、殿兵镇林文灿、前冲镇黄梧操演浦上，报伯禄骑兵过西门，左先锋镇苏茂欲出战；金武镇郭遂第曰：『列镇过桥，倘小失利，桥狭难以退兵，且奈何』？梧曰：『战则必胜，何退之有』！茂麾兵进敌，忽徐有功从旁冲击，茂大乱，溺水死者无算；黄胜、林文灿咸死焉；独郭遂第所部近桥，得不败。

　　二月壬子（初三日），明舟山城哭。

　　凡五日，声若风筝而咽；鸡犬上屋，日夕号叫。已而王师逼近，陈六御请之成功，毁其城。

　　三月，孙可望遣将白文选犯明安龙。文选与李定国连和，遂共扈王入云南；刘文秀纳之，改云南府为滇都。

　　初，可望乞「秦封」，钱邦芑时为四川巡抚，察其部将白文选忠诚可用，私语之曰：『忠义美名也、叛逆恶号也，孺子且辨之；丈夫可身陷不义乎』？文选大感动，与忠国公王祥盟于乌江，邦芑为执牛耳。既而可望袭遵义，祥走死；文选晤邦芑，愧汗不能仰视。邦芑曰：『非公卖国，他人卖公耳』！因言帝在安龙，主辱臣死；泣数行下。文选折箭，誓必杀可望。及可望闻田州之败，知定国必至安龙，疾召文选将兵迎王入贵州；太后闻之哭，从官皆哭。文选因以情告曰：『姑迟行，且俟西府至』！西府者，定国也。遂以舆徒不集报，阴留候之数日。定国至，遂奉王由安南卫西走云南，抵曲靖。时刘文秀守滇，亦素怨可望；闻定国至，阳与都督王尚礼、王自奇、贺九仪等议守城，而私以数骑诣定国曰：『我辈以秦王为董卓；但恐诛卓，又有曹操耳』！定国指天自誓，因偕奉王入云南。黔国公沐天波迓之马龙驿；王入城，居可望第，改为滇都。

　　徐鼒曰：详书何？嘉文选、文秀之弃逆从顺也。

　　明进封李定国为晋王、刘文秀为蜀王、白文选为巩国公、王尚礼为保国公、王自奇为夔国公、贺九仪为保康侯、张虎为淳化伯，余进职有差。

　　明以金维新为行在吏部侍郎兼左都御史、龚铭为行在兵部侍郎。

　　明加黔国公沐天波柱国少师。

　　明马吉翔入阁办事如故。

　　李定国初命靳统武执马吉翔拘禁之，将请诏治罪，吉翔乃日夜媚统武；会金维新、龚铭来统武家，吉翔则又媚之。三人者信吉翔为佳士，为之讼冤。吉翔言：『前事皆他人所为，嫁祸于我；愿见晋王诉明心事，死不恨』！三人益信之，言于定国；定国犹不以为然。召之见，则叩首颂定国『千古无两，青史流芳。吉翔得望见颜色，死且不朽；其它是非冤苦俱无足辨』。定国于是大悦，握手恨相见晚。吉翔既日在左右，媚之无不至。一日，谓金维新、龚铭曰：『晋王功高，皆两公为之提挈；今晋王进封，两公亦当不次封赏。若吉翔得侍皇上，当为两公言之』！两人则又大悦，言于定国，疏荐吉翔入阁办事。王不得已，从之。吉翔挟定国以要王，又假王之宠以动定国，不一月而内外大权在掌握焉。

　　徐鼒曰：书曰「如故」何？伤小人之易进而难退也。伯嚭宠于句践、德彝容于太宗，英主犹惑之，况定国一武夫乎！

　　明除光禄寺少卿高绩、御史邬昌琦名；寻复官。

　　吉翔既媚定国入阁，与庞天寿握中外权。定国、文秀每饮二人家，为长夜驩；绩、昌琦合疏言：『二王功高望重，不当往来权佞之门，蹈秦王故辙』。定国、文秀怒之，不入朝。马吉翔激王杖绩、昌琦各百五十，除名。金维新言于定国曰：『绩诚有罪，但不可有杀谏官名』。定国悟，偕文秀救之，得复官。

　　徐鼒曰：书「寻复官」何？嘉定国之从善如转圜也。绩、昌琦复官而李如月惨死，则可望、定国之贤愚天壤，岂不谅哉！

　　明以扶纲为东阁大学士、张佐辰为吏部尚书、王应龙为工部尚书。

　　时以龚彝为户部左侍郎；彝言在云南受可望十年厚恩，辞不受。举朝大哗，诘之曰：『尔在本朝中戊辰（一六四○）进士，官至司道；可望入滇，尔首迎降。忍忘明朝三百年之恩而不忍忘可望十年之恩，何也』？彝恬然不之耻也。

　　明命雷跃龙入阁办事。

　　跃龙在崇祯时为吏部左侍郎，北都陷，为贼所掠；仕可望为伪宰相。时以来朝，命入阁；人颇笑之。

　　明遣白文选还贵州慰谕孙可望。

