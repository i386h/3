<!-- { "loadSidebar": true } -->
　　煌言以成功之没，兴复无望，还驻林门。我朝安抚使暨浙督各以书相招，煌言复书略曰：『不佞所以百折不回者，上则欲匡扶宗社、下则欲保捍梓桑；乃因国事之靡宁，而致民生之愈蹙。十余年来，海上刍茭糗糒之供、楼橹舟航之费，敲骨吸髓，可为惕然！况复重以迁徙、讫以流离，哀我人斯，亦已劳止！今执事既以保兵息民为言，则莫若尽复滨海之民，即以滨海之赋畀我；在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲三岛间。而沿海藉我外兵以御他盗，是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即夕挂高帆，不重困此一方也』。又复督府书曰：『执事新朝佐命，仆明室孤臣，区区之诚，言尽于此』。会闽南遗老有复奉鲁王之约，大喜。书约郑经，劝以「亚子锦囊三矢」之业；拟诏书一道，厉兵秣马以待。既而岛中消息杳，鲁王旋殂；哭曰：『孤臣之栖栖有待，徒苦部下相依不去者，以吾主在也；今更何望乎』！悒悒日甚。越二年甲辰，乃散军居南田之悬山岙焉。

　　我大清康熙二年（癸卯、一六六三）冬十月，王师取金门、厦门。

　　郑经之讨黄昭也，搜获伯父泰与昭交通书，密之不言。海澄有密献城者，经整舟师援之；泰疑其图己，举家登舟。旋海澄事觉，经不果行，闻泰情状，益惶惑；乃伪称台湾新创，新往安插，铸「金厦总制」印以属泰。泰喜，诣厦门称谢，经杀之；子缵绪、弟鸣骏及部将蔡鸣雷、蔡协吉、陈辉、杨富等先后投诚。红毛人亦修台湾之憾，愿为前锋；仁皇帝始锐意南征。耿继茂、李率泰率投诚诸军合红毛夹板出泉州，提督马得功出同安，黄梧、施琅出漳州，分道进攻。经议分兵御之，周全斌曰：『海澄之师猝未敢前；惟泉州会合红夷夹板而来，其势甚锐，破之则各港气夺，不战自退矣』！洪旭曰：『先王破达素，悉空厦门，背城一战』。乃出眷口暨流寓之宗室绅兵寄碇各屿，而列舟师于大担，以为全斌援。癸丑（十九日），遇于金门乌沙。时红夷夹板十余舟岿巨如山，泉州之船三百箕张而下。全斌以二十艨艟往来奋击，剽疾如马，红夷炮无一中者。投诚之军云翔而不敢进，忽杨富船至，全斌喝曰：『叛贼，今日是汝死日』！冲入逼之。富落水，马得功转舵援之；全斌以为郑鸣骏也，夙所仇怨，挥船合攻。得功不支，投海死。全斌讯降卒知之，叹曰：『吾欲擒獐，乃中一虎！岂是贼未合死邪』？已而守高崎将陈升密款于我，漳州军施琅、黄梧乘潮落援之，耿继茂、李率泰亦各济师。经众寡不敌，退守铜山。

　　王师入两岛，堕其城，收其宝货、妇女而北。梧劝率泰乘胜逼铜山，率泰曰：『穷寇勿追；急之则逸入台湾，后难图矣！乘彼人心未定，招抚以散其党羽，计之上也』。乃遣使至铜山，宣布朝廷德意；密通诸将，许生擒郑经者封同安侯，镇守泉州如海澄公例。惟洪旭笑而却之。明年春，林顺自镇海、杜辉自南澳先后投诚。旭谓经曰：『金、厦新破，差官仆仆前来，非为招抚，实窥探以散人心。当速过台湾，迟则变生肘腋矣』！经乃悉众东徙，命周全斌、黄廷断后；过澎湖，设重镇守之。改东都为东宁，天兴、万年二县为州，分诸将耕屯荒地；造亭馆以处宗室遗老之相从者，度曲征歌，示无西意，以与民休息焉。

　　经之东徙也，周全斌以与黄廷不协，先后来降。李率泰尽徙诸岛遗民于内地，开界沟，筑界墙；五里设炮台、烟墩，二十里设营将守之。弁兵得贿纵出入，或睚眦杀人；失业流离之状，不可言矣。

　　十二月，我大清兵克川东，明东安王盛蒗（考曰：「世表」：『东安王英燧于万历二十四年袭封』。后无可考）及刘体仁、郝永忠、袁宗第、李来亨等先后败死，总督洪淯鳌死之。

　　时川东十三家分据夔、归、房、竹诸隘，犯巫山。我总督李国英奏：『蜀寇逋川、湖、陕边界，偏攻则易遁、小急则互援，请三省会剿』。于是以荆昌、宜昌兵剿远安、兴山、巴东、归州一路，以兴安、郧阳兵剿房县、竹山一路，以四川兵剿夔州、建始、巫山、大宁、大昌一路；伐山开径以入。于是年正月元旦，国英进夺羊耳山，宗第遁入茶园坪；寻走巴东。王师克巫山，众议移军守夔门。国英谓巫山虽地势卑狭，然驰骤不便；于是深沟高垒为固守计。俄而体仁、永忠合数万众来攻，战败退走，遇我陕西会剿军于陈家坡，狼狈入天地寨。我都统杜敏击之，体仁自缢死；追至黄草坪，永忠、宗第皆授首，生擒东安王盛蒗于小尖寨。是时川东略定，惟李来亨犹拥众茅麓山，地名通梁，羊肠悬绝；王师围之而不能攻。明年八月，乘雾夺通梁；来亨穷蹙，焚其妻子自缢死。于是十三镇之降明者尽矣。

　　洪淯鳌者，字六生，晋江拔贡生。谒隆武帝于闽，授衡州通判；督师何腾蛟奇之，请改知道州。体仁、永忠等之初降也，淯鳌迎说曰：『兵所以异贼者，畏法、受官节制；今纵劫，则依然贼耳』！诸将皆瞋目，独永忠曰：『子非百里才，行当佐吾军』！请于永历帝，擢御史；监诸镇军，驻湖南。腾蛟死，滇、黔道绝，淯鳌与诸军退入西山，屯田固守。久之，得安龙信间道上书，言『十三镇公忠无二，今扼险据冲，观衅而动』。议者多其功，加淯鳌总督粤、滇、黔、晋、楚、豫军务。诸军既溃，或曰：『子未可以去乎』？淯鳌曰：『师亡与亡，去将何之』！被执，谕降不从。临刑之日，神色不变；投尸巫山三峡中（考曰：洪淯鳌事见陈大莱「纪略」、「福建续志」）。

　　臣鼒曰：自刘体仁以下，皆盗也；系之明何？进之也。进之何？何腾蛟、堵胤锡受其降矣，朱天麟、文安之督其师矣，隆武、永历锡以官、封以爵矣，迹其窜伏楚、蜀、守死不降，有李万庆、刘国能之捐躯，无孙可望、狄三品之叛逆。而据成败众着之迹、沿官书盗贼之称，则彼高杰、李定国者，非皆闯、献部将哉？自乱其例，胡以劝惩！淯鳌之死，特书何？殊之于体仁辈也。

　　我大清康熙三年（甲辰、一六六四）秋七月，明兵部尚书张煌言被执至杭州，谕降不屈；死之。

　　悬山岙在海中，荒瘠无人烟；惟山南有港■〈氵义〉通舟楫。其北则峭壁巉岩，人不能及。煌言结茅以居，从者祗故参军罗子木、门生王居敬、侍者杨冠玉、将卒数人，舟子一人。我宁波提督张杰募得煌言故校，使投滃州之普陀寺伪为行脚僧以侦之；煌言告籴之人至，昵其故人，且为僧，不之忌。故校遽出刀胁之，杀数人；最后者乃告之曰：『虽然，公则不可得也。公蓄双猿觇动静，船在十里外，猿辄鸣树杪，公得为备矣』！故校乃夜半攀萝缘山背而入，暗中执煌言并子木、居敬、冠玉三人；时七月十七日也。越二日，至宁波；杰以肩舆迎，举酒属曰：『迟公久矣』！煌言曰：『父死不能葬、国亡不能救，死有余罪，求速死而已』！杰遣官护之入省。出宁波城，再拜曰：『某不肖，有负故乡父老二十年之望』。登舟危坐。夜半，篷下唱「苏武牧羊曲」者。煌言披衣起，扣舷和之；酌酒劳曰：『尔亦有心人也；吾志已定，尔无虑』！叩其姓名，则防卒史丙也。渡泉塘，舟中拾一笺，句云：『此行莫作黄冠想，静听先生正气歌』！煌言笑曰：『此王炎午后身耳』！比至杭州，供帐如上宾。旧时部曲许存问，官吏愿见亦弗禁；有赂守兵以一睹颜色为幸者。九月七日赴市，见凤皇山曰：『大好山色』！索笔赋绝命诗三首（考曰：「行朝录」载绝命词云：『义帜纵横二十年，岂知闰位在于阗；桐江空系严光钓，笠泽难回范蠡船！生比鸿毛犹负国，死留碧血欲支天；忠贞自是孤臣事，敢望千秋青史传』。『国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，特为丹心借一枝。他日素车东浙路，怒涛岂必尽鸱夷』。『何事孤臣竟息机？鲁戈不复挽斜晖。到来晚节惭松柏，此去清风笑蕨薇。双鬓难容五岳住，一帆仍向十洲归。迭山迟死、文山早，青史他年任是非』。又「南略」所载另有二首，诸书所无，备录之。诗曰：『揶揄一息尚图存，吞炭吞毡可共论。复望臣靡兴夏祀，祗凭帝眷答商孙。衣冠犹带云霞色，旌斾仍留日月痕。赢得孤臣同硕果，也留正气在乾坤』！『不堪百折播孤臣，一望苍茫九死身；独挽龙髯空问鼎，姑留螳臂强当轮。谋同曹社非无鬼，哭向秦庭那有人！可是红羊刚换劫，黄云白草未曾春』。按「行朝录」谓：『诗词贮一布囊，为罗卒所焚』。而「南疆绎史」「勘本」谓：『煌言所著有「奇零草」、「冰槎集」、「北征录」、「采薇吟」』。又谓：『诗文集皆防卒史丙所藏，有购之者；曰：『公之真迹，吾日夕焚香拜，安得付子』！或丙死后，遂无传欤），挺立受刃；年四十五。子木、冠玉同斩；一振臂，绑索俱断，尸不仆。行刑者跪而拜之。初，煌言之入海也，风飘至一荒岛，梦金甲神告曰：『赠君千年鹿，迟十九年还我』！果得一苍鹿，食一脔，积日不饥。比籴人未返，占课大凶；徘徊假寐，又梦金甲神来。方呼居敬告之，言未既而兵入，盖十九年云。浙人张文嘉、万斯大葬诸南屏山麓，子木等祔焉。子木，名纶，以字行。己亥，见煌言于江上。尝参朱成功军；不乐，奉父复就煌言。中道与王师遇，格斗坠水；比救起，则父已被缚去。思出奇计救之，不得；呕血濒死。煌言勉以立功报仇，遂相依；以及于死。冠玉，鄞人。制府以其年少，将脱之；固请从死。居敬，字畏斋，黄岩人；以计逸为僧。故校以诱执煌言功，授千户，奉令巡海；猝遇煌言旧将，愤其害主也，突刺杀之（考曰：『煌言久抗朝命，窜伏海隅。有谓己亥之役兵败，出赴官军曰：『我侍郎张煌言也，死当于明处』。遂遇害。李世熊「寒支集」「张元着先生传」则误以元着为定西侯张名振，所叙事迹亦误合名振、煌言为一人。传闻异词，谬误如是。赖黄宗羲、全祖望、万斯大诸人表章之，有功先生不浅）。

　　臣鼒曰：煌言仗剑起义，跋涉海隅；部卒仅三百人，历年几二十载。痛崖门之流离，私草文山之檄；愤钱镠之玩愒，再投罗隐之诗。迨至岙树鸣猿，信孚异类；荒岛赠鹿，诚格皇天。戍兵录零丁之诗，弟子志西台之恸：史传忠义，如公几人！纯皇帝之谕曰：『诸臣琐尾间关，有死无二；人臣忠于所事，实为无愧』！大哉王言，垂教万世。而「明史」不为煌言立传，谓非史臣之不职哉？

