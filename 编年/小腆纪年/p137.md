<!-- { "loadSidebar": true } -->
　　三桂居王于故都督府，严兵守之。明前户部尚书龚彝具酒肴进谒，守者不许；彝厉声曰：『此吾君也！君臣之义，南北皆同；拒我何为』？三桂许之入。设宴堂上，行朝礼毕，进酒；王痛哭不能饮。彝伏地哭，再劝王三釂；彝拜不止，触地死。王抚之，恸几绝。彝即孙可望之私人也；其死也，论者予之。

　　夏四月戊午（十五日），明桂王由榔殂于云南（考曰：「纪略」云戊午望日；诸书或云四月二十五日事）。

　　仁皇帝命恩免献俘；三桂辇王及太子出，以弓弦绞于市。太子时年十二，大骂曰：『黠贼，我朝何负于汝？我父子何仇于汝？乃至此邪』！是日大风霾，雷电交作，空中有二龙蜿蜓而逝，军民无不悲悼者；丛葬于滇城之北门外（宋光伯谨案：伯幼时闻先曾王母云：『吴三桂绞桂王于滇省篦子坡，天晦黑七日』。计时相隔不远，传言当不误也）。三桂之称兵反也，乃服明衣冠，恸哭拜之，称为「故君之陵寝」焉（考曰：见「四王合传」）。

　　臣鼒曰：「纪年」于福王由崧、桂王由榔之被执也，名之何？「春秋」诸侯失国名，所以为有国家者警也。唐王聿键之死于汀州也，何以不名？大其死社稷也。史称由榔丰颐伟干，貌似神宗。性恶繁华，不饮酒，无声色玩好；不甚学而喜闻讲论忠义事，两宫尽孝：盖亦隆平之令主也。身为俘虏，不自引决，鞠场亡身、灯檠化骨，求为安乐公而不可得，悲夫！

　　吴三桂归明太后马氏、后王氏于京师，道殂。

　　三桂遣麾下送明两宫归北京；行次黄茆驿，两宫推軨相望，彼此禁不得语，各以手示，同时扼吭死（考曰：「行在阳秋」云：『太后于王未死之前，不食数日崩。皇后、公主至北京，命礼部养赡别室』。「纪略」则云：『后与王子从王死，太后及余宫眷皆北去』。传闻互异。盖我朝虽有礼部养赡之旨，而两宫则皆道殂也。兹从「南疆绎史」「摭遗」「宫壶妃御列传」正之）。

　　明沅江总兵皮熊被执，谕降不屈；死之。

　　熊闻永历帝被执，走避水西绝粒七日，不死。吴三桂遣骑执至，背立不顺命。积十三日不食，始瘖；越日乃绝，戮其尸。熊女夫赵默被执，令具供；书绝命词与之，并见杀。三桂以总兵邓凯隶满洲镶黄旗，不受；入昆阳普照寺为僧。

　　我大清兵取叙州马湖，明石泉王聿■〈金舍〉死之（考曰：「世表」唐藩无石泉王；当是隆武时所封）。

　　五月庚辰（初八日），明招讨大将军延平郡王朱成功卒。

　　成功驻台湾，令长子经监守两岛。经谦恭慈让，好学善射，而颇耽声色。聘尚书唐显悦之女孙为妻，不相能；通于四弟之乳母陈氏，生男，诡报侍妾所出。成功赉经母董氏暨生子者金锭、花红，颁赏台湾诸将士。显悦发其奸，成功大怒，令黄毓（考曰：毓亦作昱）持令箭谕兄泰监斩经、陈氏与其所生孙并董氏；以教儿不谨也。洪旭等接令，大惊曰：『主母、小主，其可杀乎』？乃议杀陈氏及孙以复命，成功不许。部将蔡鸣雷以罪惧责，乞假来厦；构之曰：『藩主誓必尽诛；否且及监斩诸公，已密谕南澳周全斌以兵来矣』！旭等益骇。既闻成功有疾，谓此乱命也；谋曰：『世子子也，不可以拒父；诸将臣也，不可以拒君；泰于藩主为兄行，拒之可也』。调兵守大担，诱全斌而执之。成功接诸将公启有『报恩有日，候阙无期』之句，知金、厦诸将拒命，心大恚恨，疾遂革；犹日强起登将台，持千里镜望澎湖诸岛。初八日庚辰，登台罢，冠带请「太祖祖训」出，坐胡床进酒；读至第三帙，叹曰：『吾有何面目见先帝于地下也』！两手掩面而逝。计成功自隆武丙戌（一六四六）起兵，凡十有七年而卒，年三十有九。

　　臣鼒曰：成功拒父投诚之命，匿影海滨，袒臂一呼，群雄听约。以我国家之谋臣如云、猛将如雨，至五省迁界以避其锐；且江南丧师，喘息未定，又能镇定强战，转败为功，辟海外之扶余、存天复之正朔：迹其忠义自誓、仇亲兼用，临几决策，赏罚无私，亦可谓人杰矣哉！

　　六月，明招讨大元帅晋王李定国卒（考曰：「纪事本末」云：『六月二十七日卒于交趾境上』。「纪略」云：『卒于猛腊』。「行在阳秋」则云：『七月二十九日卒于景线』）。

　　缅自万历中绝贡，据有木邦、麓川及八百媳妇之地，雄视西南；然与古剌、暹罗为世仇。永历帝之舟行入缅也，从官云散，马九功入古剌江、国泰入暹罗。暹罗以女为定国妃，间道通殷勤，谋连兵攻缅；九功亦为古剌招溃兵三千人，致书定国相犄角。方克期进兵，而滇讣闻。定国■〈辟〉踊号哭，自掷于地；不食三日，表于上帝以祈死。于六月十一日生辰病作，谓其子嗣兴、部将靳统武曰：『任死荒徼，无降也』！越数日，定国卒。未几，统武亦卒，嗣兴竟以所部降；古刺，暹罗之师失望而返。后有自缅至者曰：『定国所葬地，至今春草不生。蛮人过之，辄跪拜而去』云。

　　徐鼒曰：蒪乡董氏言：『定国拔身群盗之中，秉忠反正，尽瘁事国，乃至崎岖而死，呼天以明其心；亦古之烈丈夫哉』！屈大均题李献武王祠云：『从来赐姓者，只有晋王贤』。执鞭欣慕之情，溢于言词之表。全祖望谓：『「明史」「桂王传」于王死后，大书「李定国卒，其子嗣兴降」而后终卷。然则定国之关于明者大矣』！定国亦可以瞑目夫！

　　秋八月，明光泽王俨铁（考曰：「世表」云：『光泽王术堣于万历三十四年袭封』；俨铁岂其子欤）、大学士郭之奇、总兵杨祥被执至桂林，谕降不屈；死之。

　　之奇，字仲常，揭阳人。崇祯戊辰（一六二八）进士，选庶吉士；以忤温体仁，左迁礼部主事；久之，迁福建提学副使。南都擢詹事。隆武帝立，之奇与郑芝龙、张肯堂有夙嫌，家居不诣朝。永历三年（一六四九）起故官，兼礼部右侍郎。王亲试刘■〈艹洍〉等八人，之奇与同官黄奇遇俱教习庶吉士。之奇谓：『黄由推知考选，安知庶吉士典故』？奇遇亦以他事相讦；辅臣黄士俊解之，乃已。明年，王幸梧州，进东阁大学士。孙可望之杀严起恒也，之奇知事不可为，行遯交址。暨王入缅甸，光泽王俨铁、总兵杨祥亦亡入其地；交人惧祸及，并执送广西。两司以下官多之奇门下士，委曲谕降，不屈；饮酒赋诗而已。祥，蜀人，不识字，而以忠义自许；同日遇害。望西叩头谢恩，危坐就刑，神色不变；观者无不流涕焉（考曰：「行在阳秋」载之奇绝命诗曰：『十载艰虞为主恩，居夷避世两堪论。一声平地尘氛满，几迭幽山雾雨翻。晓涧哀泉添热血，暮烟衰草送归魂。到头苦节今方尽，莫向西风洒泪痕』！『成仁取义忆前贤，异代同心着几鞭；血比苌弘新化碧，魂归望帝久为鹃。曾无尺寸酬高厚，唯有孤丹照简编。万卷诗书随一炬，千秋霜管俟他年』！按「阳秋」以为己亥九月事。而李世熊「寒支集」则云：『壬寅八月十九日，莆田薛生亲见之』；当得实也，今从之）。

　　冬十一月辛未（初一日），明故延平王朱成功之子经入于台湾（考曰：「台湾外纪」以为十月十七日事。兹从「行朝录」）。

　　成功之没也，建威伯马信以哭泣过哀，寻亦卒。台湾人心汹汹，诸将举成功弟袭护理国事以安之。袭之私人蔡云、李应清、曹从龙、张骥四人者说黄昭曰：『护理计台湾战功，公居最；恐世子不知耳』！昭有怨词；骥因曰：『金、厦、台湾业成水火，公握重兵扶护理于台，护理肯忘公乎』？昭曰：『候与中冲谋之』（考曰：时萧拱宸为中冲镇）。骥以告袭；袭大喜，割衣襟与昭，结为姻。昭夜告萧拱宸曰：『世子可治兵以拒父，护理不可承兄以继统乎』？拱宸然之。从龙即矫为成功遗命，数世子罪状；奉袭为东都主，分兵守险。黄安不与谋，阳附之而密请经速治兵过台。经闻报大骇，谋之洪旭；出周全斌为五军都督，以陈永华为咨议参军、冯锡范为侍卫，遣杨来嘉通款于我靖南王耿继茂、总督李率泰以缓王师之进讨，乘间整师而东抵澎湖之娘妈宫。遣礼官郑斌赍谕布告台湾，以世子亲统六师抵台奔丧；众皆阴持两端，无显言拒命者。黄昭、萧拱宸曰：『世子乱伦，先王再命赐死；不悔过自新而反统兵据国，使先王饮恨而死。护理仁慈勇敢，承兄遗命继统，谁敢逆之』？使者复命。经谓全斌曰：『诸将未经此土，敢问进兵之路』？全斌曰：『红毛所恃者安平炮台，黄昭必以兵守之，此天险不可过也；我军当从潦港洲仔尾登岸击之。萧、黄二贼久从先王征战，台湾又所熟悉，必能设险守固。但以全斌策之，护理软懦、诸将观望，潦港洲仔尾之险，二贼不敢信人，必自守之。今差快哨赍谕从安平而入，过赤嵌城，遍告诸将以叔侄至亲，萧、黄构煽，将士逼胁之情，令悔过倒戈，共扶王室；则可安反侧而乱贼心』！经从之。进至潦港，掩旗息鼓。初三日辛未，大雾，昼冥对面不相见。全斌谓经曰：『黄昭智勇，提防必周；今乘雾而上，昭不及防，此天佑我也』。统兵衔枚而上，甫成列而昭已破营入，经众溃，几为所窘；全斌大呼曰：『今背水而战，大丈夫宁死于战，岂死于水乎』？身先陷阵。诸军闻之悉反战，呼声震天。经射昭中之，殪；其众大乱。俄而雾消，日向午矣；全斌疾呼：『世子已到，黄昭已死』！黄安于阵后出曰：『此吾君之子也』！经免冑相示，诸将悉解甲投戈；经慰谕之。全斌请急据大营敌拱宸，复呼于阵前曰：『罪在萧贼一人，与将士无干』！拱宸军闻之各星散，遂被擒。经收蔡云等四人，同拱宸斩之；余不问。抱袭而哭曰：『几为奸人离间』！待之如初，众大悦服。乃命统领颜望忠守安平镇、黄安提调军务，而率舟师回厦门。

　　辛卯（二十一日），明前监国鲁王殂于台湾。

　　闽南遗老闻滇中之讣，谋复奉王监国；会岛上多事，不果行。二十三日辛卯，王殂于台湾，诸旧臣礼葬之。是年二月，陈妃生世子。台湾之入版图也，世子缴金册降焉（考曰：「台湾外纪」：『施琅奏鲁监国世子朱桓降』。盖国变后，不能复依世系之二十字矣）。

　　是岁，明兵部尚书张煌言还军林门；我大清再遣使招之，煌言不受。

