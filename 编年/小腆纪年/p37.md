<!-- { "loadSidebar": true } -->
　　先是，北京之变，诸生檄讨其搢绅授伪职者；奸人因之焚劫以为利，项煜、钱位坤、宋学显、汤有庆四家荡洗无遗。又焚时敏家，三代四棺俱毁。彪佳奏：『民情嚣动，借名义愤；与其振之使惧，不如威之使服。国法诚申，人心自正。宜将从逆诸臣先行处分，使士庶无所借口，则焚掠之徒可加等治』。许之。彪佳复榜诸衢曰：『叛逆不可名，忠义不可矜；毋借锄逆报私怨，毋假勤王造祸乱』。未几，嘉定华生家奴客句合他家奴及群不逞近万人，突起劫敓；各缚其主而杖之，踞坐索身券。彪佳捕斩数人，余尽揜诸狱；令曰：『有原主来保者，得贳死』。于是诸奴抟颡行丐原主以免。募士为苍头军，亲教战（考曰：本毛奇龄「西河全集」「祁忠敏传」）。寻诏复设厂卫缉事官。彪佳上言：『洪武初，官民有犯或收系锦衣卫，当事者因非法凌虐；高皇帝乃于二十年焚其刑具，送囚刑部：是祖制原无诏狱也。后以锻炼罗织为事，虽朝廷牙爪，实权臣鹰狗；举朝知其枉而法司无敢雪。惨酷等于来、周，平反从无徐、杜：此诏狱之弊也。永乐间，设立东厂，始开告密；无籍凶徒投为厮养，诬告遍及善良，赤手立致巨万。招承多出于拷掠，怨愤充塞于京畿；欲绝苞苴而苞苴弥甚，欲清奸宄而奸宄益多：此缉事之弊也。若夫刑不上大夫，祖宗忠厚立国之本。及逆瑾用事，始去衣受杖，刑章不归司败，扑责多及直臣。本无可杀之罪，乃加必死之刑。血溅玉阶、肉飞金陛，班行削色，气短神摇；即恤录随颁，已魂惊骨削矣！朝廷徒受愎谏之名，天下反归忠直之誉：此廷杖之弊也。三者弊政，当永行禁革』。疏入，群奄共挠之，大学士姜曰广力争。乃命五城御史察访，不设缉事官。

　　时高杰、刘泽清开藩江北，顾未尝忘情江南也；惮彪佳威望，无一卒渡江者。

　　杰驻瓜州，尝以书克期会于大观楼；意彪佳文士畏缩，必不敢轻渡江。至期风大作，彪佳棹小舟从小吏数人出没波浪中，须臾泊岸。杰大骇异，撤兵卫下拜曰：『不意公之勇亦如是也』！彪佳披肝膈，勉以共奖王室，慷慨流涕。杰曰：『杰阅人多矣！如公者，甘为之死。公一日在吴，杰一日遵公约矣』！张筵驩饮而别。马士英辈嫉彪佳甚，嗾私人朱统■〈金类〉劾之。御史张孙振希士英旨，亦劾彪佳，谓『初沮登极者，立潞王也』。是年十一月彪佳移疾去，吴民泣而送之，遂隐于云门山。

　　明命参将王之纲迎母妃于河南郭家寨。

　　马士英奏：『圣母流离，当急图迎养。但以兵往，恐有阻滞。参将王之纲曾在河南招抚李际遇，得其欢心；宜密谕史可法遣之』。遂命之纲迎母妃于郭家寨。

　　己酉（二十二日），我大清固山额真、谭泰等破闯贼于真定，贼走平阳，遂走韩城。

　　贼走真定，吴三桂导我固山额真、谭泰及辽抚黎玉田合兵追及之。自成屡败而愤，勒精骑依山为阵，大呼曰：『今日决死斗，不求人助乃为豪杰耳』！于是纵兵大战；自辰至酉，互有杀伤。忽狂风东来，卷沙蔽日，贼营旌旗俱折。三桂射自成中肩，遂狼狈遁入平阳。

　　牛金星以自成之败也，有他志。而李岩者，向固劝自成以不杀者也；其在京师，刘宗敏居田宏遇第，李岩居嘉定伯周奎府。宗敏日杀人，而岩于士大夫无所拷掠；又尝以大义脱懿安后于厄，而俾之从容自死；军中多称之。宋献策极与善，密说曰：『十八孩儿之谶，得毋为公乎』？岩虽不敢应，然殊自喜。牛金星闻之，因侧目。定州之败，丁启睿等诱执伪官送南都，传言河南全境皆反正；自成大惊，与其下谋之。岩曰：『诚予臣以精卒二万驰至中州，郡县必不敢动；即动，亦可得而收也』。金星劝从其请。既而，自成以为疑。金星见其疑也，进曰：『河南天下形胜地，且岩故乡；若以大兵与之，是假蛟龙以云雨，必不制矣』！自成曰：『若何以劝我从之』？金星曰：『岩蓄叛志已久，臣始劝从之，以安其心耳！且岩与主上同姓，前闻宋军师谶语，欣然有自负色。今河南反，彼不候军令、不荐他将，而自请兵，目中已无主矣！国兵新败，人心动摇，遂欲乘机窃柄以自王；是岂复可信乎？不如除之，无贻后患』。自成曰：『善』！明日，金星以自成命，盛为具，与岩帐饮，伏壮士并其弟牟执而戮之。宋献策闻二李之死也，扼腕愤叹。刘宗敏按剑切齿骂曰：『彼无寸箭功，敢杀两大将，我当手剑斩之』。文武不和，军士解体；自成遂不能复战，而谋归西安。时榆次、太谷、定襄诸郡闻自成败，杀伪官拒守。自成攻屠之，徙三晋乡绅、富户入关中，留降将陈永福与伪府尹韩文铨守太原。永福以射目不杀之故，与文铨效死守。自成身率大军过河，驻韩城为策应。

　　自成性好杀，初以李岩言，谬为仁义；及岩死，兵又屡败，辄复强很自用。住韩城二十五日，鞭挞县官、斩斮掾吏，召里甲而刑劓之；韩人莫必其命。在道怒伪吏政尚书宋企郊私其亲故，锁其颈，至西安释之；使视事如故。三晋士大夫皆迫劫以行；以故太常卿张第元为伪兵政尚书、给事中耿始然为伪刑政尚书。第元之从于韩城也，自成猝问之曰：『尔家在河北无恙乎』？第元仓卒不识忌讳，谩应曰：『人皆以其为贼官，相屠害』。自成大怒，立诛之。始然惧失自成指，于刑政所奏谳，辄当之以死。牛金星谓之曰：『君为其职，奈何无所平反』？始然稍敢争执。自成手其奏，怒不测；金星密以告，始然惶恐，夫妇皆自缢。巩焴之为伪礼政，自成命以更定威仪服式，不称意，杖之几毙。是年八月，自成新立其祖祢庙，将以己生日往祀。焴仿古法为山龙衮衣，自成被之，忽寒栗；索火，左右炽炭于位，礼卒不成。怒焴曰：『若移两山于肩以压我』！将加僇，金星力救免。伪户政侍郎李天笃初论戍，寻缢杀之；妻子、财物皆赏军。延安伪府尹贾我祺以赃秽死于市，伪直指伍中恺谪为军。伪牧令以下如鄜州牧袁某、三水令李三楚、朝邑令某并其教官某等皆以受赇，用铜■〈金算刂〉斩。民盗一鸡者死，惴惴焉莫敢犯法。

　　自成又颇自文饰，呼其下相曰平章、尚书曰枢密。自以不知书，命其下教之作字。又令讲「通鉴」而听之，辄用己意臧否。少时饥困，盗主人羝羊，鞭之见血；既得志，不修布衣之怨，秦人亦以此异之。其僭称王也，大风霾；破京师后，种种怪异。既归秦，怪风作于西安，丽谯，象魏俱败；识者策其败焉。

　　明凤、淮巡抚路振飞击降贼将董学礼，败之；擒降贼官武愫，送南都。

　　伪制将军董学礼袭据宿迁，适伪防御使武愫至，学礼与伪漕储方允昌、伪督饷白邦政置酒宴之。学礼遣兵卫送伪示至徐州，举人阎尔梅碎牒大骂，愫下之狱（考曰：「南疆绎史」「福王纪略」以诛吕弼周擒武愫为一时事，误也。诛吕弼周是四月十五日壬申事，武愫之擒是五月二十五日事；「南略」记载分明。又「南略」载阎尔梅在狱赋诗云：『死国非轻死逆轻，鸿毛敢与泰山争。楚襄未必无三户，夏复由来起一成。日月有时经晦蚀，乾坤何旦不皇明。宠新岂是承恩者，空自将身买贼名』。又「南略」云：『五月二十三日，擒董学礼及从者十三人斩之』；误也。学礼复降大清，授一等子，官至湖广提督，康熙五年死。见「贰臣传」）。

　　时振飞候代，命盐城守备王某复宿迁，淮坊义士缚武愫献诸朝。振飞大享士于淮安府学中，叙有功文武八十余人，与按臣王燮安席行酒，观者鼓舞。史可法疏曰：『闯贼入关以后，伪官一到，争思奉迎；督抚手握兵权，不能碎一伪牌、斩一伪使。淮安官民固守，牌到则碎之，使到则斩之；贼骑逼河上则邀击，败退之。贼将如董学礼、白邦政等俱踯躅而不敢前，义兵一、二十万，声势之壮，犹若长城。振将卒同仇之气，坚民间死守之心；东南奠安，实赖此举。伏乞优擢示劝，庶忠义之士感奋，而偷生苟免者知所愧耻矣』！

　　徐鼒曰：闻之汪有典曰『：武愫有仆某，率匡愫以义；方愫受贼伪职，索吉服出迎，仆大恸曰：「奴闻主忧臣辱，主辱臣死；此何时不奔丧哭临，而吉服事贼乎」？叩头出血。愫叱之去；仆曰：「李贼贪淫无道，上干天怒、下拂人情，吾不忍见主人之失身罹祸也」。遂绝粒死』。呜乎！愫固无足责矣！顾智何出其仆下哉？

　　庚戌（二十三日），明刘孔昭讦吏部尚书张慎言于朝。

　　孔昭故善阮大铖，必欲起之，因诏内有『逆案不得轻议』之语，慎言持正不可夺；置酒酌诸勋臣谋逐之；汤国祚、赵之龙皆诺。时慎言条议酌用北来诸臣之法，因荐原任督师大学士吴甡、吏部尚书郑三俊。是日早朝毕，孔昭挈国祚、之龙呼九卿科道于廷，大骂慎言谓：『排忽武臣，结党行私，荐吴甡、郑三俊有悖成宪，真奸臣也』。叱咤声彻殿陛。慎言立班不辨。给事中罗万象言：『慎言平生具在，安得指为奸邪』！孔昭出袖中小刀，逐慎言于班曰：『杀此老奸』！慎言于丛人中展转相避，班行大乱。太监韩赞周从殿上大声叱之曰：『从古无此朝仪』！孔昭始约刀，伏地痛哭谓：『慎言举用文臣不及武臣』；嚣争不已。王曰：『文武宜和衷，何得偏竞』！乃出。复具疏劾慎言：『推补幸滥，荐举更为可异。慎言原怀二心，告庙定策，阻难奸辨；不可不诛』。慎言疏辨，因乞休。万象言：『首膺封爵者四镇也，新改京营，又加二镇衔，何尝不用武臣！年来封疆之法，先帝多宽武臣，武臣报先帝者安在？祖制以票拟归阁臣、以参驳归言官，不闻委勋臣以纠劾也。使勋臣得兼纠劾，文臣可胜逐哉』？御史王孙蕃亦疏言：『吏部职司用人，推官升官外，别无职掌。奈何廷辱冢宰』？明日，大学士高弘图疏言：『文武官各有职掌，即文臣中各部不得侵吏部之权；用人乃慎言事，孔昭一手握定，非所私即谓之奸，臣等皆属赘员矣！荐甡票拟实出臣手，三俊五朝人望，臣终以为不可不用；是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地；乞赐罢斥』。姜曰广亦引疾求去。王柔不能问，遣鸿胪慰留弘图、曰广、慎言而已。

