<!-- { "loadSidebar": true } -->
　　应运字际飞，福建归化人；邑令杨鼎甲奇其才，拔为童子试第一。隆武二年（一六四六），鼎甲已易名鼎和，官云贵部院，朝于福州；怪应运久滞经生，题为监纪推官，携之入滇，委管贵阳府刑务。永历改元（一六四七），思州苗叛，鼎和谓应运曰：『不遇盘错，何知利刃？子努力为之』！授应运思州司理兼监军佥事。甫抵任，而平越所属黄平诸苗交叛；应运由思州率兵抵黄平，苗解围去。承汾时为巡按，以平苗功，题应运平越知府，加参议衔。既复令摄威清道事，以备可望。应运置家口于平越，而轻骑赴安顺。值川将王祥兵溃，掠食遵义，居民诣滇求救；抚按议遣官抚之，莫如应运才。可望闻应运远出，遣李定国袭安顺据之。应运归途闻报，径诣定国，说之曰：『将军有事于安顺，何不尺一相报，乃骚动贵部邪』！定国曰：『将出兵从，此武夫本色，勿怪也』！应运曰：『恨安顺狭陋耳！若可屯驻车骑，何不启闻天子，请此弹丸为牧地？天子方悬爵赏以网罗英雄，未有不许将军者；应运便当解职，以锁钥相付矣』！定国色益和，遽曰：『正欲与贵道商之』。应运知其心动，又难之曰：『宿闻将军神勇敌万人，又所部精锐一当百，乃前此所据地旋得旋失何邪』？定国曰：『兵家得失无恒，不足论也』。应运曰：『不然；当是名义不正，人人得睥睨之耳！若藉三百年天子之名号，加以将军之神威，统率罴虎，扫荡不庭，而闻风义从者又络绎交助，天下谁敌将军者？他日分茅胙土，传之奕世，中山、开平不足比也。今将军舍万世不朽之功业而不王不霸，传舍州郡，非良图也』。定国欣然曰：『贵道言是，即当与平东谋之』。应运曰：『平东在滇，远未可期；应运当捧盘敦与将军定约耳』！定国许之，乃歃血誓扶明室，无二心。可望闻之，不善也；侦知应运赴平越，遣冯双礼袭而执之。执送贵阳，厉声诘曰：『尔以茅土许安西，便当以九五尊我，何为不舞蹈乎』？应运曰：『平东误矣！平东不尝贡献天子求册封乎？同僚耳，何拜为』！可望曰：『吾据滇、黔，帝制有余，于册封何有』？应运曰：『如是则平东叛天子，即乱贼矣！王臣岂拜乱贼乎』？承汾亦笑曰：『头可断，膝不可屈也』！可望怒，同下之贵阳狱。可望犹惜应运才，使护卫再三谕降；应运语益励，乃同遇害。时庚寅（一六五○）九月也。

　　定国闻二人死，心怨之；自是不受可望节制矣。平虏将军许荩忠目击而叹曰：『猘犬饥狼，逢人即噬，何分贤愚？吾肉喂犬狼何益』！赂张护卫使说可望曰：『大王将建大业，四门宜祓除不祥；陈尸横衢，非礼也，曷瘗之』！乃于贵阳南郊之毛家庵侧，列葬六棺。葬毕，荩忠潜入顶耙苗洞，不复出。辛丑（一六六一）之春，应运子培鼎扶榇归，辞荩忠；见荩忠率卒屯田，自食其力，犹服旧时衣冠云（考曰：参陈蓼崖「纪略」、李世熊「寒支集」）。

　　臣鼒曰：「纪年」于明季东南士大夫之殉义者，若浙、若闽，能详哉言之；外此，或佚之不能言，言之不能详。盖黄宗羲、毛奇龄、全祖望、李世熊之徒皆国初硕学，见闻亲切，纪述足传；而穷乡僻壤之文献无征者归于泯没，良足悲矣！

　　孙可望遣其将王自奇、刘文秀、白文选分道取四州。

　　可望闻袁韬、武大定之杀杨展也，始有图蜀心。上书为展讼冤；使自奇将兵向川南，而别遣文秀、文选取遵义。

　　明忠国公王祥与刘文秀战于乌江败绩，死之；遵义陷。

　　祥战于乌江，不胜；自刎死。文秀降其众，尽收遵义地。初，献贼入蜀，畏祥不敢窥遵义；前后拒守凡八年。

　　刘文秀攻建昌卫，明在籍前长沙知县高明死之。

　　文秀遣别将卢名臣取重庆，而己引兵渡金沙江攻建昌；明集士民拒于焦家屯，兵败自焚死。

　　刘文秀陷明越巂卫。

　　寇攻城，指挥王自敏妻周氏知不免，谓所亲唐氏曰：『等死耳！他日恐其迟也』！遂挽唐氏阖室自焚死。同时王氏、俞氏、宋氏、唐氏俱焚火死，皆受聘于人而未嫁者。

　　刘文秀陷黎州，明土千户马亭、李华宇等死之。

　　亭、华宇及杨起泰等之佐马京破贼龙观川也，沈黎不被寇者数年。京卒，亭袭为千户。文秀至，竭力拒守，被执不屈死。华宇苦战，贼擒而呙之；年八十四矣。指挥丁应选亦以年老，殁于阵。同时起兵之姜、黄、李、柰、蔡、包、张七姓子弟头人俱战死，无一降者。

　　刘文秀陷荣经，明知县黄儒死之。

　　儒，福建举人；城陷巷战，被获磔死。

　　刘文秀陷明雅州。

　　曹勋初败贼于雅州，与杨展为声援。展死，而刘道贞以病卒，范文光痛杨展之死，入山不视事；勋势益孤。文秀突至，出勋不意，取之。

　　刘文秀屯兵洪雅之天生城，明义民余飞战死。

　　城在洪雅花溪口，贼踞之。飞单骑被围，力杀十数人死。

　　明监国鲁王命周瑞、周鹤芝分屯温州之三盘。

　　监国以舟山孤立，命瑞、鹤芝以楼船三百艘屯温之三盘为犄角。亡何，瑞与鹤芝有隙，监国命武陵人胡明中往解之。至则构之益甚，瑞遂南依郑彩；鹤芝亦结于阮进。彩之为成功所窘也，乞援于舟山；鹤芝既怨瑞而名振亦欲结好成功，反击破彩众。彩遂归成功，后终于厦门。

　　我大清兵克四明山寨，明鲁兵部右侍郎王翊以其众入海；侍郎冯京第为叛将王升所杀。

　　王师将攻舟山，恶翊中梗，谋曰：『不洗山寨，无以塞内顾』。乃大举。将军金砺由奉化、提督田雄由余姚，会于大兰山；军帐三十里，游骑四出，搜剔伏藏。翊累战不能抗，避之入海。京第以病不能行，居灌顶山中，为降将王升所杀。京第字跻中，慈溪诸生也（考曰：「航海遗闻」谓京第为庚辰进士。按「题名碑」是科无京第名，「浙江通志」亦不载。全祖望谓其与华夏、王家勤诸公同为过情之举，则诸生无疑）。

　　我大清兵克大皎山寨，明鲁御史张梦锡死之。

　　梦锡字云生，鄞县六狂生之一也。董志宁、华夏之徒皆文弱士，司书檄奔走联络；梦锡则于弓矢戈矛皆习之，翻城之狱既幸免，誓守山寨。大皎之军与平冈之军相望，故诸营呼煌言为大张军、梦锡为小张军。王师既克四明山寨，大张军航海入卫，独小张军五百人相守不去。王师合围，梦锡挟长矛出斗，夷伤略相等；力尽死。五百人从之死，呼之降，无一应者。有三人突围出；翌日，大皎之南麓有负梦锡尸以葬者，即此三人也。

　　臣鼒曰：孟子云：『可以死，可以无死；死伤勇』。诸生草莽之臣，未受一命；所谓可以死，可以无死者乎！而欲奋博浪之椎、齿睢阳之剑，以至赤族湛身而不悔，其忠义可以激顽懦；而不得谓非过情之举也！然则「纪年」何以录之？明之亡也，台省大僚、封疆专阃，视宗社如传舍，奉君父如奕棋。至有平居高谈名节，自附清流，蒙面事仇，甘心唾骂；而穷山绝谷布衣韦带之士，乃或裹粮跰踵，流涕书檄，此其志气皓皓乎与日月争光。论者谓土崩瓦解之秋，支撑一隅；海滨蛮岛浪楫风帆，保其冠裳数十载：则皆诸义士之风声所激而起者，岂不谅哉！鄞县前有六狂生，后有五君子。五君子者，死于翻城之狱；六狂生则董志宁以舟山破死、陆宇■〈火鼎〉以应海上军死、张梦锡以大皎寨破死，华夏、王家勤亦五君子之二也，同时死。惟毛聚奎以亡命老死牖下，所著有「吞月子集」，多不传；惟「舆人、皁人、丐人传」为稗官家所录焉。

　　冬十月辛巳朔，日有食之。

　　严起恒疏请修省。

　　苏利陷惠来，明朱成功部将卢爵、知县汪汇死之。

　　利侦知成功回厦门，攻破惠来；爵战死，汇自刎死。

　　明朱成功取铜山、南澳、闽安诸岛。

　　成功命洪政招安诸岛，悉听约束。乃分其军为五，而自为中军（考曰：「台湾外记」谓：『以林察为左军、周瑞为右军、张名振为前军、周鹤芝为后军』。是时舟山未亡，名振、鹤芝无由归成功；当是名振与成功相约结，因遥授是号耳。志之俟考）；以举人冯澄世、潘庚锺、纪举国（考曰：三人皆泉州人。庚锺、举国，壬午举人；澄世、隆武举人）、林俞卿、林奇昌（考曰：俞卿，同安人；奇昌，漳州人：皆隆武举人也）、恩贡诸葛倬、诸生蔡鸣雷（考曰：皆晋江人也）为参谋，以图进取。

　　十一月辛亥〔朔〕，我大清兵克广州，明杜永和走琼州。

　　十月初十日庚寅为永历帝诞辰，永和率文武朝贺于五层楼，守西门外城主将范承恩在焉。承恩旧为淮安府皁役，目不识丁，众号为「草包」；永和于班中呼之，以是大恨，潜通于我平南、靖南二王。戊申（二十八日），王师攻外城，令军士舍骑徒步涉淖，冒矢石奋战，承恩退入内城。王师毁木栅，炮击西北隅。是日未刻，城陷，承恩降。永和航海保琼州；久之，降于我大清。

　　甲寅（初四日），我大清兵入桂林，执明督师瞿式耜、总督张同敞。

