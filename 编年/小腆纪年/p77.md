<!-- { "loadSidebar": true } -->
　　浙东人李九成者，假名建义，以战舰千艘宵昼劫掠。兆奎与易密谋歼之；伪为结好，以弛其备，约期两军合营。或以大敌方强，不宜自翦羽翼；兆奎曰：『不然。今日之事，正如寸刃剚鲸、空拳搏虎；所恃以号令人众者，惟此区区之信义耳！若纵彼焚掠，则所在之民谁非寇仇？是敌未至而先自败矣』！八月七日，遣骁将许某统十三艘往讨。先有黑气如长堤，直扑李营而陨；北风大起，尘埃涨天。未几复大雾，咫尺不相睹。李营之众，以为吴军来合营也。俄而炮声大起，兵四集，遂大溃；九成就缚，斩之。所俘妇女皆遣还。时起事诸人多骄暴为民害，惟易、兆奎整戎卒、戒侵掠，众颇效命（考曰：本施世杰「酉戌杂记」）。

　　降将李成栋以我大清兵克松江，明在籍兵部右侍郎沈犹龙等死之。

　　初，吴淞水师提督吴志葵自海入江，总兵黄蜚亦拥千艘由无锡来会，共结水寨于泖湖，与城中相犄角。是月初旬，王师以轻舟截春申浦，大战；乘风纵火，烟焰蔽天。二将舟重不能运，水师多死；皆被执。降绅董廷对谋内应，事觉，郡人磔之。已有假黄蜚兵号者突至，犹龙以为信，开门纳之；有红巾抹首随之入，俄而巾脱，皆发辫也。众惊呼曰：『城破矣』！守兵皆溃。犹龙出东门，中流矢死于濠。李待问死于织染局。初，待问梦袍服间有字曰「天孙织锦」，以为中翰兆也；至是竟验。章简守南门，不屈死。同时殉难者，华亭教谕眭明永，丹阳人；题诗明伦堂，自缢死。郡人尚宝司丞徐念祖及妻张氏、妾陆氏、李氏，俱投缳死。衣工陆厚元积薪于门，语其妻曰：『能完节乎』？曰：『能』。厚元举火，与妻子女皆焚死。有举人傅凝之者，参志葵军；春申浦之败，与诸生戴泓赴水死。

　　庚寅（十一日），明命肃卤伯黄斌卿镇舟山。

　　舟山四面皆海，昔越王句践欲居夫差于甬东，即其地也。元为昌国州；明并入宁波之定海县，设参将一员以镇之。崇祯间，黄斌卿为其地参将。斌卿号虎痴，福建兴化卫人。少随其父于京邸，流落不能归；有妓刘氏助之赀，得以恩例授把总，自参将升江北总兵。南都亡，遁归。闻闽中立，附表劝进；并言『舟山为海外巨镇，番舶往来，饶鱼盐之利；酉连越郡，北绕长江：进取之地也』。王善之，封为肃卤伯；赐剑印，屯舟山，得便宜行事。

　　徐鼒曰：特书之，为舟山立国张本也。

　　壬辰（十三日），明册妃曾氏为皇后。

　　妃南阳人，诸生曾文彦女。崇祯五年年（一六三二）王袭位，年已三十有一；妃年十九，选入宫。颇知书礼，任内政。王安置凤阳高墙中，奄人不得贿，以石墩锁之，病濒死；妃恐医药有诈，祷于天，自剜股肉进之。王愈后始闻，遂更相怜爱。南都覆，妃劝王为自立计。至是册为后，封文彦为吉水伯。命妇入朝于太和殿，佥有所赉。妃颇与外政，章奏多所参驳；王临朝，则垂帘共听断。都御史张肯堂曰：『本朝高、文二后皆有圣德，助成王业；然皆宫闱之中默相赞助。垂帘，则非圣世所宜』。妃大恚，肯堂以是见疏（考曰：按命妇朝于太和殿，非遥册无疑。而「南略」则谓妃以十月迎入宫，何舛也！「南略」又谓：『后至，大兴工作，庖匜之属用黄金；开织造府，后下体皆织龙凤』云云）。

　　癸巳（十四日）明郊祀上帝于南郊；郑芝龙、郑鸿逵称疾不从，户部尚书何楷劾之。

　　楷言：『礼莫大于郊；二勋臣不陪祀，无人臣礼，宜正其辜』。王奖其风节，命掌都察院事。已而鸿逵挥扇殿上，楷呵止之。自知不为二郑所容，请告去；中途遇盗，截一耳，或曰芝龙部将杨耿为之也。后漳州破，楷抑郁卒。所著有「周易订诂」，他说经书不传。

　　明行保甲法于天兴府。

　　明定锦衣卫军制。

　　设中、前、后、左、右五所。每百户为一威所，八威所为一禁军。

　　明郑鸿逵引兵出浙东、郑彩引兵出江西；寻引还。

　　芝龙知众论不平，不出关无以弭众。乃请以鸿逵为大元帅，率周鹤芝、张名振、杨济时、陈秀、郭曦、陈霸、郑升等领兵，诸葛倬等为监军，道出仙霞关，向严、衢以应张国维、方国安浙东之师；以彩为副元帅，率施天福、郑联、郑斌、张进、朱寿、刘全、江美鳌等领兵，张家玉为监军，道出五福、杉关，以合江抚杨廷麟、楚抚何腾蛟之师。既出关；托候饷；王檄催孔亟，不应。鸿逵虑有上书言事者，严禁仙霞关儒生出入。彩行百里而还，称饷缺，留如故（考曰：「台湾外纪」云：『陈秀，海澄人；后献仙霞关投诚，封武功伯。陈霸，南安石井人；入粤东投诚，封忠勇侯』）。

　　明鲁张国维复于潜。

　　国维既连克富阳、于潜，树木城于缘江要害，联合国安及王之仁、郑遵谦、熊汝霖、钱肃乐诸营为持久计。疏请于鲁王曰：『克期会战，则彼出此入，我有休番之逸；而攻坚捣虚，人无接应之暇：此为胜算。必联诸帅之心为一心，然后使人人之功罪视为一人之功罪』。监国赐上方剑，总统诸军。

　　明监国鲁王以田仰为东阁大学士。

　　仰从海道至浙东，乃有是命。

　　明监国鲁王赐行人张煌言进士，加翰林院编修，典制诰。

　　煌言字符箸，号苍水，鄞县人；崇祯壬午（一六四二）举于乡。父圭章，刑部员外郎。母赵氏，感异梦生。神骨清颋，豪迈不羁；能文章，善骑射。崇祯帝以天下多故，令诸生于试经义后试射；三发三中。钱肃乐檄会诸乡老，煌言独先至。肃乐且喜且泣，遣之台州迎鲁王，授行人；至是赐进士，加编修，典制诰。

　　徐鼒曰：煌言图存危难之闲，孤忠伟绩，有光浙东者也；故书以嘉之。

　　我大清兵克峡江，明守将邓武泰死之；进克袁州，同知摄府事李时兴死之。

　　武泰初与白之裔扼峡江以防袁、吉；我前营将刘一鹏来攻，之裔叛降，武泰死之。乘胜薄袁州；守臣李时兴，福清举人，由知县历袁州同知摄行府事，与士民悉力拒守。已而守将蒲缨战溃，湖广援兵黄朝宣等亦噪归。知事不可为，乃自缢于萍乡官舍；一仆殉之。

　　我大清兵取吉安，遂取万安，杀明巡抚旷昭；知县梁于涘死之。

　　王师由吉安长驱入万安，昭被执，不屈死（考曰：本「粤游见闻」、「恤谥考」）。知县梁于涘被执，系南昌狱者五十有三日；声桓欲官之。客有来贺者，于涘曰：『死我者可贺而不可吊，官我者可吊而不可贺。死者形立，官者神灭；吾岂以神易形哉』！九月十三日作绝命词，自缢死。于涘字饮先，江都人；崇祯癸未（一六四三）进士（考曰：本「绎史」。按系狱五十三日，以九月十三日死，计城陷当在七月中旬也。而「明史」则云：『八月，叛将白之裔入万安，江西巡抚旷昭被执，于涘死之』。疑有误）。

　　臣鼒曰：昭亦抗节者，何以别白书之？死者，死所守也；昭不能死于省城之亡！既奔临江、万安，又不闻起兵抗拒；身被俘囚，君子以为失所守矣。巡抚、知县官有大小，而责任亦随之；乌乎同！

　　明吏部主事曹亨应被执于临川；不屈，死之。

　　亨应起兵应益藩，众溃而匿于临川。汀、赣之间有峒贼萧升、阎总者，自分四营，其前左营最强。张安者，左营之一也，骁勇善战，有归正意；永宁王自宁都出招之。先一日，萧、阎梦红日临其门；翌日而永宁至，以为吉征。合兵出湖东，复建昌，乘胜拔抚州、进贤，屡战皆捷。是时罗川王亦与艾命新招军贵东、安仁间，有众数万。永宁王以峒兵与之合，寓书亨应请为东道主。亨应喜，募卒数百与相犄角。一日，方置酒宴客，王得仁侦知之，潜从祝家渡济师；仓卒不支，亨应走避石室。从弟某恨贾祸，指穴出之；遂与长子筠俱被执。得仁解其缚，揖之曰：『公义士也，时不可为，盍随世以就功名乎』？亨应不答。挝数十，询之如前。悬诸树间射之，终不屈；遂被戮。筠亦死之。家族罹刃者二十人、部下骈死三百人，村里为墟。弟和应既奉父入福州，州失，避之肇庆；肇庆失，乃拜辞其父投井死。同邑举人王秉干、诸生汤仲发皆以举兵事露，受刑最酷。仲发，显祖孙也。后峒兵与罗川王兵斗，罗川王中流矢死。永宁王亦以粮绝弃进贤，之抚州；复之建昌，得仁追获，杀之。

　　明把总吴之蕃起兵谋复嘉定；不克，死之。

　　初，李成栋至吴淞，武举冯嘉猷献远近地形图及攻围守御之法；成栋以嘉猷署吴淞总镇事。陆营把总吴之蕃者，父斗南，于崇祯时以讨流贼死。之蕃尝自谓忠孝之门；闻部下百户降，怒曰：『奴辈皆世职，降何易也！俟大明兵得汝，定凿汝筋、抽汝骨也』。于是月十六日起兵，至吴项桥登岸。嘉猷谓老营兵曰：『汝曹闻之蕃前日语邪？猝有不利，我与汝皆碎首矣』！遣人焚之蕃舟。之蕃众多乌合，见火起，遂溃；杀数人不能定，呼天哭曰：『我父子并死王事，分也；所恨心力殚尽，得起义师，未战而溃，我目不瞑矣』！挺枪欲赴斗。居民汪三者诱之同行，推堕水，遂被擒。嘉猷陈鼓吹羊酒犒得胜军；缚之蕃骂曰：『汝吴淞牧儿，何敢作此事』！之蕃大笑曰：『我朝廷世臣，父子忠节。汝曹逆贼，狗彘所不食，何敢以面目向人』！遂被杀（考曰：本「嘉定屠城纪略」）。

　　辛丑（二十二日），我大清兵克江阴，明典史阎应元、陈明遇等死之。

