<!-- { "loadSidebar": true } -->
　　锺峦字峻伯，号稚山，学者称为霞舟先生；武进人。崇祯甲戌（一六四三）进士，历桂林推官。南部授吏部主事，抵南雄而金陵亡。子福之，以起兵大湖死。锺峦转赴闽中，由原官转员外郎；痛陈国事，时宰不悦。锺峦曰：『天下分崩，资群策犹恐不支；尚欲拒人言邪』？隆武帝以郑氏专恣，欲往赣州。锺峦曰：『闽海虽非立国之区，然今日所急者，选锋锐以复南昌，联络吴、楚以得长江。舍此他图，关门一有骚动，则全闽震惊矣』！隆武帝不悦，出为广东副使。未行而闽又亡，遯迹海滨；愤士大夫多失节，因作「十愿斋说」寄意（考曰：「十愿斋说」：一曰吾愿子孙世为儒，不愿其登科第；再曰吾愿其读圣贤书，不愿其乞灵于西竺之三车；终曰吾愿其见危授命，不愿其偷生事仇）。钱肃乐疏荐锺峦与故太仆卿刘沂春，监国以沂春为右副都御史、锺峦为通政使。初犹不起，肃乐贻以书曰：『时平则高洗耳，世乱则美褰裳；司徒女子犹知君父，东海妇人尚切报仇。嗟乎！公等忍负斯言』？锺峦亦翻然曰：『出固无益，然不出则人心遂涣；济不济，以死继之』！乃就职。疏言：『今远近章奏，武臣则自称将军、都督，文臣则自称都御史、侍郎，三品下不屑署也。至所在游食江河者，则又假造符玺，贩鬻官爵；偃卧邱园而云联师齐、楚，保守仆御而云聚兵十万。以此声闻，徒致乱阶。请自后严加核实：集兵则稽其军籍，职官则考其敕符』。监国是之。晋礼部尚书，原官如故兼督学政。从监国幸浙，所至录其士之秀者见诸监国，人笑其迂，锺峦曰：『济济多士，维周之桢；可以乱世而失教士邪』？时浙中遗臣尽出，林嵋为吏科给事中、黄宾为吏部考功郎中。

　　徐鼒曰：同召者有刘沂春，何以不书？无所表见也。自侍郎以下，升擢贬黜悉不书。或以其人书，或以其事有关大局也亦书；所谓「春秋」无达例也。锺峦尝集累朝忠义，上自夷、齐，下迄逊国，名曰「岁寒松柏集」；为「客问」一篇弁其首，其说与鼒譔「纪年」之旨相吻合也。附录之，以告来者焉。其略曰：『客有问云：「诸君子之死节，诚忠矣！然无救于国之亡也，子何述焉」？应之曰：「子不云乎，岁寒知松柏，叹知之晚也？夫诸君子皆公忠直亮之臣，较然不欺其志者也。临难而能励其操，必授命而能尽其职。使人主早知而用之：用为宰执，则如中国相司马而辽边息警；用为谏议，则如汉廷为汲、黯而淮南寝谋；用为镇帅，则如军中有范、韩而西贼破胆：安得有亡国事乎！惟不知而不用，且用之而不柄用；且惮其方正而疏之、惑于谗佞而斥之，甚且锢其党而并其同道之朋一空之。于是高爵厚禄，徒以豢养庸禄贪鄙之辈相与招权纳贿，阻塞贤路，天下之事日就败坏而不为补救。及其亡也，奉身鼠窜，反颜事仇。嗟嗟！烈女不更二夫，况荐枕席于手刃其夫之人乎！若辈之肉尚足食邪」？又问曰：『诸君子之抗节者，诚清矣！曷不死之」？应之曰：「记曰：谋人之国，国亡则死之；谋人之军，军败则死之。诸君子皆不柄用，未尝与谋军国事。易曰：介于石，不终日。俭德避难，夫安得死之？守吾义焉耳」！曰：「然则恢复可乎」？曰：「事去矣！是非其力所能及也。存吾志耳！志在恢复，环堵之中不污异命，居一室是一室之恢复也；此身不死，此志不移，生一日是一日之恢复也。尺地莫非其有，吾方寸之地终非其有也；一民莫非其臣，吾先朝之臣终非其臣也。是故商之亡，不亡于牧野之倒戈，而亡于微子之抱器；宋之亡，不亡于皋亭之出玺，而亡于柴市之临刑。国以一人存，此之谓也。子谓空言无补，将谓春秋之作，曾不足以存周乎」？客乃慨然而退』。

　　明鲁大学士刘中藻起兵攻下福宁。

　　先是，隆武帝殂于汀州，其总兵官涂登华尚守福宁，拒监国；命中藻移师攻之。登华欲降未决，谓人曰：『岂有海上天子、舟中国公』？钱肃乐晓以书曰：『将军独不闻南宋之末，二帝并在海上，文、陆并在舟中，后世卒以正统归之；而况不为宋末者乎！今将军死守孤城，以言乎守义，力已尽也；以言乎保身，策未善也。据沸鼎以称安、巢危林而自得，何计之左邪』？登华遂诣郑彩降。中藻兵盛，彩心忌之。既受登华降，使私人守之；中藻愠不可。监国使大学士沈宸荃解之，彩亦不听。

　　臣鼒曰：不曰复福宁州何？涂登华为闽中守将，闽中亡而登华私守之，与归命大清者异矣；故不言复也。登华降矣，然则何以不言降？登华降于郑彩，非降于中藻；其实中藻攻之而后降也，故归功中藻也（考曰：「福宁府志」云：『顺治四年八月，海寇郑寀率兵围城。五年正月，知县钱楷奉假印出降，自以真印遁往省。海寇入城，称监国鲁伪将军抚院等官。十月十三日，福安进士刘中藻来围州城七阅月，城中米价每石十两。后中藻于龙首山裁松木为炮，乱抛城内；至次年四月初六日城陷，州尹宋不服被杀』，中间无涂登华事。而如「府志」所云彩称监国鲁伪抚院云云，不当有刘中藻来攻之事；疑是彩弃而不守，登华入守之又不奉监国诏，故中藻攻之。所云州尹宋者，盖与登华同守之人。「府志」因涂登华非我朝命官，削不载；宋州尹之有姓无名，亦讳之也。观「州志」云：『中藻不知天命有归，抗拒王师，是乱贼也；谓为忠义可乎？特为削之』云云。是志书于当日中藻义兵事，削者多矣。附志之，以见传闻异词之有由也。「寀」与「彩」同音字）。

　　明监国鲁王以前尚宝寺卿李向中为兵部侍郎，巡抚福宁。

　　向中号立斋，锺祥人。崇祯庚辰（一六四○）进士，知长兴县。调秀水，大革漕弊，内迁车驾司主事；至淮上而国亡。南都进职方郎中，巡视浙西嘉湖兵备副使，调苏松；甫至，南都又亡。松江沈犹龙之起兵也，向中预之，兵败走入浙；寻入闽，闽中授尚宝司卿。闽亡，奉父母居海滨；刘中藻招之同朝，监国授是职，即监中藻军扼沙埕。时兵战屡胜，而多不戢。海上居民谣曰：『长髯总兵，黔面御史；锐头中军，有如封豕。我父我儿，交臂且死』！向中曰：『是非所以成大事也』！中藻曰：『是为监军之任，公何嫌焉』？向中乃持节召其中军将欲斩之，中军将诉于中藻；中藻曰：『汝今乃遇段太尉也』。自是，军士始戢。向中在行间，衣短后衣，缚裤褶；遍历诸舶，加慰劳鲛人蜑户，勉以故国之谊，使量力输助而无所掠。福宁一带依之如父云。

　　明中书舍人陈世亨起兵复瑞安，败绩；死之（考曰：「绎史」谓世亨以一旅复安固。按「明史」「地理志」，闽、浙两省无安固县。惟瑞安县在晋时为安固县，稗官家不审史家体例，妄用古地名。此类甚多，今悉正之）。

　　有邓藩理者，与世亨以一旅复瑞安；援兵不继，被执，不屈死。

　　明鲁兵部右侍郎林汝翥、吏部员外郎林垐起兵复福清，败绩；死之。

　　汝翥字大葳，福州人，以乡举知沛县。天启时，缉妖人王普光党有功；以忤阉，削籍归。南都授云南临沉道，旋坐贬。监国征为兵部右侍郎，总督义师。其族人林垐，字子野，崇祯癸未（一六四三）进士，知海宁县。邑有妖人以剑术惑众，能缘壁走，伏水中一、二日不出；聚党千人。闻都城陷，将举事；垐捕杀之。杭州不守，兵士乘乱鼓噪乞饷；垐罪其为首者而如所请。以孤城不能存，弃官归。黄道周督师，以户部员外郎司饷；改御史，往谕浙西。行至赣州，召还；授吏部文选员外郎。从扈汀州，仓卒不能及，号恸返匿山中。是时郡邑起兵，拥之为主；垐别其父曰：『儿当死久矣！作令城不守，当死；扈驾事不终，当死。若再苟延，恐以不令之名贻父母羞』！乃易履负戈，杂旅徒中攻福清；身被数创，犹勒兵战，中流矢死。汝翥被执，服金屑死。垐之友人叶子器者，掌营中记室事。被执，使作书招垐；子器乃挥绝命词与之，亦被杀。

　　明朱成功颁「隆武四年戊子大统历」于海上。

　　时道阻未通粤中也，从大学士路振飞、曾樱议，仍称隆武四年，颁历；用文渊阁印钤之（考曰：「顾炎武集」有「路舍人家见东武四先历」诗。舍人，振飞长子泽溥也。「东武四先」盖隆武四年之隐语也）。

　　明监国鲁王颁「监国三年戊子大统历」于海上。

　　朱成功于监国修寓公之礼而不称臣，钱肃乐奏颁「监国三年」历而成功称「隆武四年」如故。于是海上遂有二朔。肃乐尝与成功书，奖其忠义，勉以恢复；故成功不为忤。监国始愧叹，知前此肃乐贰心于闽之谤为诬也。

　　徐鼒曰：大书颁历何？粤中有君而海隅二朔；「易」有之：『阴二君而一民，小人之道也』。

　　十一月戊戌朔，明桂王在象州。

　　我大清兵进逼全州，明督师何腾蛟督诸军御却之。

　　时瞿式耜与何腾蛟、严起恒晓夕筹划，调和主客，集郝永忠、焦琏誓于神前，刻期出师。宜章伯卢鼎与滇镇总兵赵印选分路驻全。王师自湖南来，腾蛟督诸军分战，大败三王兵；斩级无算，获名马、骆驼而还。诸帅连营阁道亘三百里，王师始退驻湖南。

　　明桂王如南宁，道阻不果，遂还桂林。

　　大兵再逼梧州，王欲自象州往南宁，为焦琏乱兵所阻，诸臣皆微服行；马吉翔左右御舟，遇浅水辄力挽之，王为之挥泪。乃分遣王化澄、吴贞毓、庞天寿护三宫往南宁，而与马吉祥溯十八滩返桂林。逾月，三宫达南宁，以府署为行宫，供帐草草。方移入时，有恶少逼视，语出无状者；中宫命执付有司，竟以讹传告免焉。

　　明朱容藩使李占春袭袁韬营执李干德，不克。

