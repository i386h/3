<!-- { "loadSidebar": true } -->
　　宗周再疏乞休，许驰驿归。临行，复疏陈五事：『一曰修圣政，毋以近娱忽远奠：国家不幸，遭此大变，今纷纷制作，似不复有中原志者。土木崇矣，珍奇集矣，俳优杂剧陈矣；内竖充庭，金吾满座，戚畹骈阗矣；谗夫昌，言路阨，官常乱矣：所谓狃近娱而忽远猷也。一曰振王纲，毋以主恩伤臣纪：自陛下即位，中外臣工不曰从龙，则曰佐命。一推恩近侍，则左右因而秉权；再推恩大臣，则阁部可以兼柄；三推恩勋旧，则陈乞至今未已；四推恩武弁，则疆场视同儿戏。表里呼应，动有藐视朝廷之心；彼此雄长，即为犯上无等之习。礼乐征伐，渐不自天子出：所谓亵主恩而伤臣纪也。一曰明国是，毋以邪锋危正气：朋党之说，小人以加君子，酿国家空虚之祸，先帝末造可盐也。今更为一元恶称冤，至诸君子后先死于难、死于殉国者，若有余戮。揆厥所由，止以一人进用，起无限风波；动引三朝故事，排抑旧人。私交重、君父轻，身自树党而坐他人以党：所谓长邪锋而危正气也。一曰端治术，毋以刑名先教化：先帝颇尚刑名，而杀机先动于温体仁；杀运日开，怨毒满天下。近如贪吏之诛，不经提问，遽科罪名；未科罪名，先追赃罚。又职方、戎政之奸弊，道路啧有烦言；虽卫臣有不敢问者，则厂卫之设何为？徒令人主亏主德、伤治体：所谓急刑名而忘教化也。一曰固邦本，毋以外衅酿内忧：前者淮、扬告变，未几而高、黄二镇又治兵相攻。四镇额兵各三万，不用以杀敌而自相屠戮；日烦朝廷讲和，今日遣一使、明日遣一使，何为者？夫以十二万不杀敌之兵，索十二万不杀敌之饷，亦必穷之术耳！若不稍裁抑，惟加派横征，蓄一、二苍鹰乳虎之有司，以天下殉之足矣：所谓积外衅而酿内忧也』。王优诏报闻。宗周以宿儒重望，为海内清流领袖；既出国门，都人士聚观叹息，知南都之不可有为也。

　　明户科给事中吴适疏留姜曰广、刘宗周；不听。

　　适字幼洪，号静斋，长洲人；崇祯丁丑（一六三七）进士，以知县行取。南都立，官户科给事中。疏言维新五事：『一曰信诏旨：朝廷之有丝纶，所以彰示臣民，俾知遵守。迩因事变错出，前后悬殊：用人之途，始慎而继以杂；诛逆之典，初严而终以宽。禁陈乞矣，而矜功诵冤者章日上；重爵赏矣，而请荫乞封者望日奢。镇帅屡责进取而逡巡不前，军需频督转输而庚癸如故。欲期画一，宜重王言。一曰核人才：人才为治道所从出，顷者典籍无稽、钱神有径。人思跃冶，初任辄冀清华；官多借题，行间每增监纪。膻逐之谋愈切，卸担之术偏工。起废而熏莸并进，悬缺则暮夜是求；以致荐牍日广，启事日登。今后求才务宽，用人务核；宁重严于始进，毋追恨于偾辕。一曰储边才：将帅之略，岂必尽出武途；如唐之节度，文武兼用、内外互迁。请饬中外蓬荜之彦，非韬钤之略勿讲；辟举之选，非军旅之才勿登。技勇骑射，日日讲求；共激同仇，以振积懦。一曰伸国法：陷北诸臣已有定案，但恐此辈辇金求翻。既以宽其不死者，昭皇上之浩荡；尤当以绝其觊用者，明臣子之大防。一曰明言责：祖宗设立六垣，与六部相表里；是故纠弹之外，复有抄参。倘掖坦仅取充位，则白简只贵空悬。抄发本章，一胥吏事，岂先王设官意哉？望陛下亟进谠言，见诸施行；毋批答徒勤，而实效罔着』！又疏言：『国耻未雪，陵寝成墟，豫东之收复无期，楚、蜀之摧残频甚；又况畿南各省到处旱灾，臣邻消长多虞、将帅玄黄构衅。伏惟陛下始终竞惕，兼仿祖制：早午晚三朝，勤御经筵而亲儒臣，尚茅茨以省工作，严爵赏而重名器；诸凡无艺之征，一概报罢。被灾之地，确核酌缓；墨吏必惩，橐胥必殛。根本之计，孰大于此』！寻又疏请：『定期日讲、举行午朝，俾阁部大臣以及台垣散秩，咸得躬膺清问。即于披对之余，采疾苦以疏民隐，核功罪以劝疆臣，明是非以黜邪佞』。及曰广、宗周同时去位，适又抗疏言：『曰广、宗周历事五朝，忠心亮节，久而弥劲；应亟赐留』。疏入，皆不听。

　　明吏科给事中熊汝霖疏陈时事；诏夺俸三月。

　　汝霖字雨殷，余姚人。崇祯辛未（一六三一）进士，由知县以治声擢户科给事中。寻以言事忤旨，谪福建按察司照磨。南都立，起原官，转吏科。汝霖言：『诸臣争夸定策，罔计复仇。始之武与文争，继而文与文角；殿廷之上，无人臣礼：此岂立国之规哉』？马士英锐意起大铖，汝霖言：『阴阳消长，间不容发；国家必欲求奇才，草泽中尚不乏人，何至择及丹书？阁臣此举，无乃负先帝、负皇上乎！臣自丹阳来，知浙兵为边兵所击，火民居十余里；有言「四镇以杀掠获封爵，我亦何惮而不为」？臣意四镇必毅然北征，一雪此耻；今恋恋淮、扬何也？况一镇之饷多至六十万，势必不能供；即仿古藩镇法，亦当在大河以北开屯设府，曾奥窔之内而遽以藩篱视之乎』？及大铖起佐兵部，汝霖言：『既以大铖为知兵，当置之有用之地。若但优游司马，枢辅已饶为之，何须添置』？既而曰广、宗周相继去位，汝霖乃疏言：『臣观目前大势，即偏安亦未可稳。「兵饷战守」四字，改为「异同恩怨」。朝端之上，玄黄交战，即一、二人之用舍，而始以勋臣、继以方镇；固圉恢境之不讲，而舌锋笔锷之是务。俄以匿帖而逐旧臣矣（考曰：「南都甲乙纪」：『八月十一日丙寅，长安街遍黏匿名帖，指谤吴牲、刘宗周。皆李沾所为』），俄以疏藩而参宰辅矣。辅臣曰广忠诚正直，海内共钦；么么小臣，听谁主使？且闻上章不由通政，内外交通，飞章告密；墨敕斜封，端自此始。近复中外喧传，将复厂卫。夫厂卫树威牟利，缙绅惨祸所不忍言，小民鸡犬亦无宁日；此尚可为国乎？先帝忧勤十七年，曾无失德；而厂卫一节，未免府怨臣民。今日缔造之初，如育婴孩；调护为难，岂可便行摧折？陛下诚思先朝之何以失，即知今日之何以得。先帝笃念宗藩，而闻寇先逃，谁死社稷？保举换授，尽是殃民；则今何以使跃冶不萌而维城有赖？先帝隆重武臣，而死绥敌忾十无一二，叛降跋扈肩背相踵；则今何以使赏罚必当而惠威易行？先帝委任勋臣，而官舍选炼一任饱扬，京营锐卒徒为寇藉；则今何以使父书有用而客气是屏？先帝简任内臣，而小忠小信原无足用，开门延敌且噪传闻；则今日何以使柄无旁操而恩有余地？先帝不次擢用文臣，而边才督抚谁为捍御？超迁宰执罗拜贼廷；则今何以使用者必贤而贤者必用』？疏入，夺俸三月。

　　踰月，以奉使淮南陛辞；疏言：『朝端议论日新，官府揣摩日熟。自少宰枢贰悉废廷推，四品监司竟进詹尹。追赃定罪，无烦司寇；蹊径迭出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官；置国恤于罔闻，逞私图而得志。黄白充庭，青紫盈路；六朝佳丽，复见今时。独不思他时税驾何地邪』？不报。

　　徐鼒曰：观汝霖疏思宗云：『自戒严以来，疏凡二十上，百不行一；而所揣敌情，不幸言中』。盖冀思宗之悔悟也；顾以言过激而得罪。夫思宗之忧勤，犹听之不聪；若是南都君相，复何责哉！

　　明命黄斌卿移屯九江，郑鸿逵屯镇江，黄蜚屯芜湖、采石。

　　丁酉（十二日），明以王之纲为总兵官，镇守河南。

　　之纲，宛平人；官中军都督府都督同知。至是，挂荡寇将军印，充总兵官，守河南（考曰：时左良玉部将中亦有王之纲者，性残忍，好以人为粮；裸而悬之，灌沸汤以荡其肺腑，而后烹之。别号摃子，百姓闻其名皆夺魄。楚绅士祝世英、樊维城、刘宗祥皆为所杀。是否两人？附识之以俟考焉）。

　　明叙江北文武多年战功，加马士英少傅，仍兼太子太师、建极殿大学士；荫一子锦衣卫指挥佥事，世袭。

　　徐鼒曰：叙多年战功何？远无可稽之词也。备书何？愧之也。

　　明以王潆为右佥都御史，巡抚登、莱、东江等处。

　　明以牟文绶为总兵官，镇守荆州。

　　时荆州未复，命文绶自施彝卫收集士兵，出夔州以图之。

　　明以王允成署总兵官，镇守岳州。

　　明命黄得功移驻庐州以防桐、皖，刘良佐进复黄、汝，高杰移驻徐州进复开、归。

　　明兴平伯高杰率兵赴镇。

　　史可法锐意复中原，出巡淮上，阅泽清、良佐军，虚夸不足用；惟高杰所统四万人，皆山、陕劲卒，欲使为前锋。念其人虽暴抗，然慷慨识机变，可说而动；乃与杰往复论事，多所奖借。有僧德宗者，谈祸福奇中，杰亦折节称弟子。问曰：『弟子他日得免于祸乎』？僧曰：『居士起扰攘，今归朝为大将、为通侯，此不足为居士重。惟率众从史居士，儒家称圣人，我法所谓菩萨；与之一志并力，可谓得所归矣。徒问老僧无为也』。杰不觉敛容服。杰之妻邢氏饶权智，杰尝语人曰：『吾以自助，非贪其色也』。邢氏见可法出至诚，乃亦劝杰倾心。可法喜日：『吾事集矣』！乃命王相业监其军，奏李成栋、贺大成、王之纲、李本深、胡茂桢为大将；曰：『速驱之，可以专制河南』。而杰以将吏妻子暴露野次为辞，请入居扬州，绅民多震动。可法自迁于东偏行署，以督府为之舍；邢氏约其兵听节制，始安堵；杰乃治装行。九月之十日祭旗，疾风折大纛，西洋炮无故自裂。杰曰：『此偶然耳』！遂于十月十四日登舟。推官应廷吉私谓人曰：『旗断炮裂，已为不祥；今十四日俗称月忌，又为十恶大败，何故登舟』？时可法方图河南，郎中黄日芳、佥事陆逊之叩之廷吉。廷吉曰：『明年太乙在震，角亢司垣，始击掩寿星之次，法当蹶上将。天下事未可知也』。已而，师竟无功。

　　廷吉字棐臣，鄞县人。天启丁卯（一六二七）进士，知砀山县。左光先荐其才，擢淮安府推官，赴督师军前为监纪。廷吉精天文，用勾股三式之学；可法倚之。

　　徐鼒曰：高杰书爵何？予之也。■〈斤〉弛不羁之才而能服衔勒为人用者，良马也；臃肿拳曲、不中绳墨之木而能为匠石用者，良材也。杰扰攘起家，残忍好杀，而能感史阁部之忠，改行革心，誓师进取，其视泽清、良佐辈之顽嚚比周，盖天壤矣！君子所以嘉改过哉！

　　明追赐开国功臣、靖难死节、武熹两朝忠谏诸臣封谥。

　　徐鼒曰：何以书？讥也。然则封谥未当乎？是皆二百年来所宜昭雪褒恤者也。何以讥？梓宫葬、宗社陆沉，卧薪尝胆之秋，岂润色太平之事乎？

　　甲辰（十九日），明以吏部右侍郎黄道周为礼部尚书，掌詹事府事。

