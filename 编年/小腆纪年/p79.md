<!-- { "loadSidebar": true } -->
　　长沙知府周二南请往侦之，偕参谋吴愉、指挥俞一麟以千人护行。贼谓其迎敌也，射杀之，从行者尽死；城中益汹汹。监军章旷请于腾蛟，遣部将万大鹏等二人往抚之。贼见止二骑，迎入演武场，饮之酒。二人不交一言，相与痛饮。贼问来意，二人曰：『督师以湘阴褊小，不足以容大军；请即移长沙』。因致腾蛟手书召之曰：『公等归朝，永保富贵』。摇旗喜，随二人至。腾蛟开诚抚慰，宴饮尽欢，牛酒犒其从者；命大将张先璧以卒三万驰射，旌旗蔽天。摇旗等大悦，招其党袁宗第、蔺养成、王进才、牛有勇皆来归；骤增兵十余万，声威大振。未几，自成后妻高氏与其弟一功、从子李锦拥众数十万逼常德，允锡议抚之。会腾蛟驰檄至，乃躬入其营，称诏赐高氏命服，锦、一功蟒玉金银器；皆踊跃拜谢。乃即军中宴之，导以忠孝大义。高氏语锦曰：『汝愿为无赖贼，抑愿为大将邪』？锦曰：『何谓也』？曰：『为贼无论；既以身许国，当爱民，受主将节制，有死无二，吾所愿也』。腾蛟偶过其营，请见高氏；再拜，执礼恭。高氏大悦，复语锦曰：『汝不可负何、堵两公也』！别部田见秀、刘汝魁等亦来归。腾蛟以闻，王大喜，拜腾蛟东阁大学士兼兵部尚书，封定兴伯；仍督楚师，规取两江。进允锡兵部右侍郎兼右佥都御史，总制高氏军。授锦御营前部左军、一功右军，并挂龙虎将军印，封列侯；赐锦名赤心、一功名必正。他部封赏有差，号其营曰忠贞。封高氏贞义夫人，赐珠冠彩币；命有司建坊，题曰「淑赞中兴」：嘉奖甚至。允锡遂与赤心等深相结，倚以自强；然赤心书疏犹称自成先帝、高氏太后，允锡不能止也。是时，降卒既众，腾蛟欲以旧军参之；乃题授副将黄朝宣、张先璧为总兵官，与刘承允、赤心、郝永忠、宗第、进才及董英、马进忠、马士秀、曹志建、王允成、卢鼎并开镇湖南、北，时所谓十三镇也。永忠即摇旗；英，腾蛟中军；志建则故巡按刘熙祚中军；余皆良玉旧将也（考曰：吴愉、俞一麟见「沅湘旧集」）。

　　明杨廷麟、刘同升复万安，遂复吉安、临江，表请唐王移镇赣州。加廷麟兵部尚书兼东阁大学士，赐尚方剑便宜行事；寻擢同升兵部左侍郎，巡抚江西。

　　时有粤东兵入卫过赣，廷麟疏留之；乡官王其宏、刘明保、赵曰诹等各率家丁赍粮相从，几二万人，号曰忠诚社。九月，王师屯泰和，明副将徐必达战败。廷麟与同升乘虚复万安县；抵泰和，复吉安全郡，又复临江。累疏以『偏安海内为非计，请王移驻赣州。赣居山川上游，豫不能仰面攻；且左楚右浙、闽，背为粤东，足以控制三面。使四方豪杰知朝廷有恢复大计也』。郑芝龙阻之，不果行。王进廷麟兵部尚书兼东阁大学士，便宜行事。召赣抚李永茂为兵部右侍郎，以张朝綖代之。寻召朝綖还，而以同升代之。既廷麟败于樟树镇，乃弃临江，退守吉安。

　　我大清兵克泾县，明尹民兴走闽中；赵初浣死之。

　　尹民兴善谋、吴汉超善战；王师攻之，多损伤，谓不亚于江阴也。城破，初浣被杀，汉超匿华阳山中。民兴走入闽，授兵部郎中，行御史事。闽亡，卒于家。

　　我大清兵克绩溪，明右都御史、兵部右侍郎金声等死之。

　　声起兵后，拜表闽中；王命中书童赤心授声右都御史、兵部右侍郎，总督南直军务。声刊布诏书曰：『使南中知闽地之有主也』。遂拔旌德、宁国诸县。王师攻绩溪；江天一登陴守御；间出迎战，杀伤相当。已而邱祖德、尹民兴等多败死，降将张天禄以少骑牵制天一于绩溪，间道从新岭入；守岭者先溃。是月二十日，徽故御史黄澍诈称援兵，声见其着故衣冠而发未薙也，信之；城遂破。声被擒，呼曰：『徽民之守，吾使之。第执吾去，勿残民』！挥天一去，曰：『君有老母，不可死』。天一归拜其祖母、母及家庙曰：『吾首与金公举事，义不使公独死也』！追及之，大呼曰：『我金翰林参军江天一也』。遂并执。至南京，诸大僚钦其名，欲降之，馆而加礼。声呼洪承畴字曰：『亨九！岂有受恩如亨九而甘心降敌者』？天一复朗诵庄烈帝谕祭文，承畴咄曰：『此老火性未除』。临刑，复遣人与耳语；天一呼曰：『先生！千秋在一刻也』。声捻须仰面饮刃死。同时死者，自天一外，有姜孟卿、陈继遇（考曰：「绎史」作际遇）、吴国桢、余元英。先后被执不屈死者：副将罗腾蛟、闵士英，都司汪以玉，诸生项远、洪士魁，其可纪者也。僧海明闻声死，市棺抱尸而敛；呵阻之，不为动，载棺归芜湖。有闽人萧伦者，贾客也；见棺恶，泫然曰：『此岂足敛公者！吾有善棺值百数十金，此我公所安寝者也』。遂易之。孟卿诸人亦皆改棺题铭。不能归柩者，买地葬之焉。事闻，赠声礼部尚书，谥文毅；天一礼部主事。

　　臣鼒曰：金文毅平时遇绝壁，下临无底，辄注目俯视，足三分出外，观者股栗；曰：『吾炼吾心耳』。或议其临难迟回者，所谓以小人之腹度君子之心者邪！

　　我大清兵克徽州，明推官温璜死之。

　　璜初徙家属于瀹杭村，禁诸吏不得通私问。既闻金声败，方严兵登陴，而黄澍已献城矣。将自刎，吏持之；乃归村舍，语妻茅氏以同死。夜将阑，匿幼子于别室，呼长女宝德起。女年十四，方熟睡，问『何为』？曰：『死尔』！女即延颈就刃。茅氏整衣卧，璜刀截其喉。有顷，茅氏呼曰：『未也』！再刃乃绝。璜自刎不殊，居人舁之至幕府；不语不食，越五日自抉其喉死。

　　明池州推官吴应箕兵败被执，死之。

　　金声之擢都御史也，承制署应箕池州推官，监纪军事。未几，声败，王师逼；应箕众溃，匿婺源、祁门界。被获，不屈。与官兵偕，辄踞上坐，众亦敬其名，不加害。将戮之市，应箕曰：『此非我死所』。至松林，曰：『可矣』！一卒以刀拟之，叱曰：『吾头岂汝可断邪』！伸颈谓总兵黄某曰：『以此烦公！然无去吾冠，将以见先朝于地下也』。就刑处，至今血迹犹存。

　　明广德太学生吴源长、民人裘君量起兵复州城；进兵湖州，败死。

　　源长举兵梭子山，与君量等鸠众攻破广德城；至湖州，战败被执，俱死之。

　　明盐城都司酆某、生员司石盘起兵不克，死之。

　　乡兵既溃，被执至淮安，见大吏挺立不跪。酆欲脱石盘于死，乃曰：『此儒生，吾劫之为书记者』。石盘大呼曰：『公言何谬！吾实首事，奈何讳之』？下狱六十余日，狂歌痛饮，酣詈不辍；皆伏法。

　　徐鼒曰：有曰谋起兵不克死者、有曰起兵不克死者，别白书之何？谋起兵者，谋未成也；起兵者，兵已起也。

　　明溧阳副将钱国华、生员谢琢（考曰：「明史」作谢球。按琢字石攻，作球误）。起兵不克，死之。

　　琢，兵备佥事鼎新子也；与国华同日起兵。士卒欲取饷民间，琢毁家应之；不继而溃。被执，命输资；曰：『我大明诸生，岂以货活哉』！乃饮刃死。国华遥奉宗室瑞昌王者；兵败，至对埠见杀（考曰：本「绎史」。据「东华录」：『瑞昌王于顺治三年正月攻南京』。其起兵当在乙酉秋也）。

　　明淮安民人王翘林、缪鼎吉、缪鼎言等奉新昌王起兵云台山，复盐城、兴化二县；战败，鼎吉、鼎言死之（考曰：按「世表」有二新昌王：一为庆王宗支，于天顺三年国除；一为徽王宗支。有载璋者，于万历中袭封；此其载璋欤）。

　　翘林等奉新昌王攻克盐城、兴化；鼎吉、鼎言以其徒应之。鼎吉兄弟，东场盐丁也，绝有力；与王师战，鼎言持长矛掠阵，锋不可当，以丛箭死。鼎吉复纠众攻城，屡有斩获。冲其营，不为动；饥不得食，始被擒。大帅爱其勇，欲释之；不屈死。新昌王亦被杀于淮南（考曰：自谢琢以下，皆是年秋事。其日月不可考，当系之九月）。

　　明召在籍吏部主事夏允彝为翰林院侍读兼给事中，未受命卒。

