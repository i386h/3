<!-- { "loadSidebar": true } -->
　　定国之奉王入云南也，疏请表章十八人。贞毓妻裴氏、子戬榖、郑允元妻邓氏，扶两人柩改葬于城西海源寺，廷臣白衣冠往送之，户部郎中吴鼎、御史陈起相吊之以诗（考曰：鼎诗曰：『国运如丝系暴秦，须眉那得有完人！智称武简知名重，美谥文忠见道真。千古史传双烈士，一山石伴两孤臣。黄冠酾酒临风吊，愁说中兴志未伸』。起相诗曰：『烬灰冷作一瓶收，送上荒原源海头；天府星残埋二曲，辽东鹤返泣千秋。雨中昏夜催人去，夜里空山付鬼愁。眼底须眉今略尽，更将忠义向谁筹』！以上详杨在「孙可望犯阙始末」）。议者谓可望之不至于篡弒者，贞毓诸人护持之力也（考曰：「南略」谓：『贞毓丙辰生，时年九十七』。按贞毓中崇祯癸未进士，是时年已八十六；焉能从亡闽、粤，历事唐、桂哉！当是传闻之谬）。

　　徐鼒曰：览密敕之狱，与汉献帝衣带诏事相类；然伏后就牵而王妃获免，则华子鱼之罪浮于庞天寿矣！国势虽移，士气犹振；际兹颠沛，获免篡弒，斯固汉、唐末造所不如哉！

　　夏四月，明李定国复取罗定、新兴、石城、电白、阳江、阳春等县。

　　可望既杀十八人，复奏言：『皇上既将诸奸正法，李定国（考曰：「阳秋」作李颀；岂定国本名颀乎？而「安龙纪事」载汪辰初「浩气歌」中列李颀、陈麐瑞、刘议新名；岂李颀另是一人乎？何以有「剿虏失律」云云也？如此之类，多不可解；附之俟考）臣弟也，剿敌失律，法自难宽；方责图功以赎前罪，而敢盗宝行封，是臣议罚诸奸以为应赏矣。臣部诸将士比年来艰难百战，议赏议罚，惟臣专之；前疏付杨畏知奏明、可复阅也。忆两粤并陷时，驾跸南宁，国步既已穷蹙；加之叛爵焚劫于内、强敌弯弓于外，大势岌岌。卒令駾喙潜迹，晏然无恙，不可谓非贺九仪等星驰入卫之力也。又忆濑湍移跸时，诸奸力阻幸黔，坚请随元胤败死；使果幸防城，则误主之罪，寸磔岂足赎乎？兹跸安龙三年矣，纔获宁宇，又起风波；岂有一防城、一元胤可以再陷圣躬乎？臣累世力农，未叨一命之荣、升斗之禄；亦非原无位号，不能自雄者也。沙定洲以云南叛，臣灭定洲而有之；又非无屯兵之地，难于进攻退守者也。总缘孤愤激烈，冀留芳名于万古耳！即「秦王」之宠命，初意岂觊此哉！臣关西布衣，据弹丸以供驻跸；愿皇上卧薪尝胆，毋忘濑湍之危。如以安隆僻隅，欲移幸外地，当备夫马、钱粮护送；断不敢阻，以蒙要挟之名』！时可望憾定国益深；定国亦恐其来袭，因出掠雷、廉以避之。

　　五月，明朱成功诛其督饷官黄恺。

　　恺才能滑稽，苛刻聚敛，沿海受其涂毒。成功收杀之，众心乃安。

　　徐鼒曰：同时杀者有海坛守将黄大振，何以不书？大振无可杀之罪、亦无可录之功，无足书也。

　　六月，明李定国遣兵攻梧州，不克。

　　秋七月，我大清兵复取平远。

　　八月，我大清复遣使招明朱成功（考曰：诸书俱云冬十月事。按「台湾外记」载成功与芝龙书中有『八月十九日招使抵省，九月初四日辰时送礼』云云，确凿可据；诸书当是据二使复命时书也）。

　　章皇帝封郑芝龙同安侯、郑鸿逵奉化伯、郑芝豹左都督，遣内院学士叶成格、理事官阿山偕芝龙四子名渡者，赍四府安插兵将敕命入闽。成功既遣渡候二使于安平，乃命水陆军将列营数十里设伏据隘，自偕诸参军诣安平；而我二使臣亦严军卫以待之。成功请先开诏书，我使臣谓：『未薙发，非臣也；焉可轻出诏书』！径回泉州。成功笑曰：『忽焉而来、忽焉而去，意可知矣』！遂作书报其父曰：『儿只字不敢相通，惧有贻累也。修禀聊述素志，和议非本心也；不意「海澄公」之命突至，儿不得已按兵以示信。继而「四府」之命又至，儿又不得已接诏以示信。至于请益地方，原为安插数十万兵将；何以曰「词语多乖，征求无厌」？又不意地方无加增，四府竟为画饼，欲效前赚吾父故智。嗟嗟！自古英雄豪杰以德服其心，利不得而动之、害不得而怵之；清朝之予地方，将以利饵乎？儿之请地方，将以利动乎？在清朝罗人才以巩封疆，当不吝土地；在儿安兵将以绥民生，将必藉土地。今以「薙发」为词，岂有未称臣而轻薙发者乎？岂有彼不以实许而此以实应者乎？岂有事体未明而可胡涂者乎？大丈夫作事磊磊落落，毫无暖昧。若能信儿言，则于吾父为孝；不信儿言，则于吾君为忠。前诏使到省，儿属渡弟约期相见，盛设供帐于安平之报恩寺。乃二使不敢信宿，哨马四出，布帐山坡，举动疑忌，敕书委之草莽。且奉敕堂堂正正而来，安用生疑？彼既生疑，儿安能无疑乎？叶、阿身为大臣，奉敕入闽，不惟传宣德意，亦且奠安兆民。百姓如此困苦、将士如此蕃多，目睹情形，不相商榷，徙以「薙发」二字来相逼挟！儿一薙发，即令诸将薙发乎？即令数十万兵皆薙发乎？一旦突然尽落其形，能保其不激变乎？二使不为始终之图，代国家虚心相商，而徒躁气相加，能令人无危惧乎？况儿名闻四海，苟且作事，亦贻笑于天下。吾父已入彀中，得全至今，幸也；万一不幸，惟有缟素复仇，以结忠孝之局耳。他何言哉』！又与弟渡书曰：『兄弟隔别数载，聚首几日，忽然被挟而去；天邪、命邪？弟之多方规谏，继以痛哭，可谓无所不至矣；而兄之忠贞自待，不特利害不足动吾心，即斧钺亦不能移吾志。何则？决之已早，而筹之已熟矣。夫凤凰翱翔千仞之上，悠悠于宇宙之间，任其纵横所之者，超然脱乎世俗之外也。兄用兵老矣，岂有舍凤凰而就虎豹者哉？惟吾弟善事父母，勿以兄为念』！二使复命；章皇帝怒成功之逆命也，安置芝龙于高墙、戍芝豹于宁古塔焉（考曰：芝豹因党于施琅，成功怒之。后见芝莞被杀，乃乘招抚之令，挈芝龙妻颜氏入泉州投诚，移居京都）。

　　徐鼒曰：书「再遣使」何？见我国家以德绥天下之心，惓惓无已也。成栋、声桓之叛，赫怒致讨，不闻一介行李往来其间。惟于成功，则降尊就卑至再、至三，时其教告；岂两岛之地大于江、广，海舶之师强于铁骑哉？成栋、声桓有无君之心而动于恶，罪不待教而诛。成功则怀故主之恩、守孤臣之节，伍员不奔父命，惧坠其宗；田横自居岛中，耻为亡虏：磊磊落落，有国士风。昔明太祖谓王保保为奇男子，我圣祖仁皇帝亦曰『成功，明室遗臣，非朕之乱臣贼子』。盖圣人大公无我之心，前后一揆。若执赵苞不孝之义，律以马超背父之条，则敝屣之弃，大舜可处海滨；杯羹之分，汉祖忍于置俎！英雄之事，非圣贤之心欤！

　　冬十月，明李定国围广州。

　　十一月，明改都康、万承、安平、龙安诸州为府。

　　明朱成功遣兵援李定国于广东。

　　成功遣林察督王秀奇、苏茂配战舰送林云■〈王睿〉赍奏诣行在，并会定国合师。

　　十二月，明李定国攻新会。

　　我大清兵援广州，明李定国败走。

　　我大帅尚可喜、耿继茂急请满兵会剿，朝命都统朱玛喇为靖南将军，率江宁驻防兵赴之。可喜结营山巅、伏兵江隘，与朱玛喇合兵败定国于珊洲。

　　明李定国攻肇庆，不克。

　　明朱成功取漳州，以刘国轩为护卫后镇。

　　国轩，汀州人。雄伟魁梧，有将略；我漳镇左营游击林世用委为城门楼总。楼总者，专司城门者也。国轩郁郁不得志，说世用归海。世用惑之，遣国轩至厦门，见参军冯澄世。澄世与语大悦之，收为养子；荐之成功，令归漳为内应。成功督诸将自海澄至浦头袭之，总兵张世耀、副将魏标、知府房星灿、知县周琼等仓卒降，十邑俱下。成功以国轩为护卫后镇，余仍原职。

　　臣鼒曰：国轩何以不书叛降？楼总微乎微者也。微则何以书？张元、李昊之走西夏，范公之失计也。郑氏猖獗海上，国轩左右之，与甘辉、吴淑之徒同为郑氏兴衰所系；非碌碌无足比数者也。施琅、黄梧之投诚大清，「纪年」谨志之，犹此志也。

　　乙未、我大清顺治十二年（一六五五）春正月（明永历九年）丙戌朔，明桂王在安龙俯。

　　明朱成功取仙游。

　　漳州既下，泉州属邑望风瓦解；独泉州城守韩尚亮与施琅结为刎颈交，教其开壕筑垒，坚守不下。郝文兴请击之；成功曰：『善战不如善守，姑置之毋损士卒』！令甘辉统诸镇取仙游；知县陈有虞率兵民拒之，炮石雨下，不能克，辉大悒怏。有神器镇洪善献计曰：『此城乃葫芦穴，可用滚地龙破之』（考曰：按滚地龙法：开地道作葫芦口，直通城下，安放火药在内；再用大竹通其节目，藏药线作心而透于外，然后堆土填石以塞其口。烧着火心，火燃药发，城立破矣。见「台湾外记」）。从之。城破，有虞自缢死。先是，有丐者以快击碗（考曰：俗名箸为「快子」），从北门走南门者三，忽不见；人以为狂。及城破，始悟快击碗而走者，盖指人快走也。

　　徐鼒曰：昔公输善攻、墨子善守，力敌势均，智勇俱困。洪善滚地龙之法，得之仙游而失之饶平，其左证也。成功尝令右都督黄廷攻潮之饶平，有乌石楼小而坚，平和人朱亮守之，百计攻之不下。时洪善亦在军中；一日，亮登城见海师缓攻，讶曰：『此必用滚地龙法也』！楼四周置缸盛水，择缸水动处，凿地视之，得火桶、地雷无数；复填塞之。及发火，寂然无声。廷知城中有人，遂撤师归。附志之，以广武备焉。

　　明朱成功自置官属，改中左所为思明州。

　　成功雄视海上，分所部为七十二镇，立储贤馆、储才馆、察言司、宾客司、印局、军器局，设六官分理庶事。以壬午（一六四二）举人潘赓锺（考曰：一作赓昌）兼吏、户官，隆武丙戌（一六四六）举人陈宝钥为礼官，世职张光启为兵官，武进士程应璠为刑官，丙戌举人冯澄世为工官。改中左所为思明州，以邓会知州事。劝学取士，得黄带臣、洪初辟等四十人；次第转六官属，或为监纪、推官、通判。奉前监国鲁王暨卢溪王、宁靖王居金门，礼待避地遗臣王忠孝、卢若腾、沈佺期、辜朝荐、徐孚远、纪许国等为上客，军国大事悉以谘之。凡便宜封拜，辄朝服北向稽首，望永历帝座抗手焚疏，以煽诱沿海士民，称恢复之师焉。

　　二月，江南地震（考曰：本「顾亭林年谱」）。

　　明李定国自高州退入南宁。

　　珊洲之败，定国悉其精锐据山峪，列炮、象拒战。我索伦劲骑突阵，溃之。定国复出兵四千，自巅驰下，横截我师；我师夹击，夺其山。定国且战且走，败于兴业，又败于横州，遂退守南宁。

　　明刘文秀驻兵川南。

