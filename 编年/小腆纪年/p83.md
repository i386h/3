<!-- { "loadSidebar": true } -->
　　臣鼒曰：秦地当闯贼蹂躏之余，崩角王师延袤千里，无复有明寸土。守法乃以孤军崛强其闲，自取灭亡，君子亦何贵焉。然孝子不以父疾而斥医、贞妇不以夫亡而改嫁，蒙险愈励，视死如归；此赵襄子所以贤豫让也。东南义旗林立，于西土则仅见焉；故特书之，以为孤忠劝。

　　明监国鲁王进方国安荆国公、王之仁武宁侯，封郑遵谦义兴伯。

　　监国劳军江上，驻西兴；筑坛拜国安为帅，各营听受节制。

　　明马士英请朝于监国，鲁王不许，遂入方国安军；寻阮大铖亦至。

　　士英将谒监国，张国维劾其误国十大罪；士英乃走依国安于严州。阮大铖之自太平逃入浙也，投督师朱大典；士民传檄逐之，大典亦送入国安军。大铖掀髯抵掌，日以谈兵自负；国安信且喜。而士英南渡之坏，半由大铖，而己被恶名，至是有所论辨，颇与矛盾。大铖怨金华人，乃复扇国安军与大典相恶。寻传言闽中大学士黄鸣骏来科浙中八府粮；闽中故无是举，盖士英、大铖交构之也。

　　徐鼒曰：特书何？恶之甚于寇盗也。类聚慕于蚁膻、内讧交于蟊贼，隋少师之不死，殆天未去其疾哉？吾独惜夫浙东君臣之智，何出郑监门下也！

　　明马士英败于余杭县。

　　士英溃于姚江，国安溃于富春山。无何，合军渡钱塘，窥杭州，沿江列阵；大败，溺死无算。乃收余众于江东赭山、朱桥、范村等处，纵肆剽掠。

　　十二月己卯朔，明云南土司沙定州作乱，黔国公沐天波走楚雄。

　　天波字星海，昭靖王英之十二世孙。崇祯初袭爵，镇滇、黔；岁贡方物，纾诚无间，庄烈帝手诏褒美。家饶于赀，游士多出其门。是年秋八月，元谋土司吾必奎反，连陷武定、禄丰、楚雄诸郡县；天波檄调官军及各土司会剿。冬十月，宁州土官禄永命、石屏土人副将龙在田，偕官兵败必奎，擒之。有沙定州者，阿迷土司普明声部将也。明声死，妻万氏抚有其众。万淫而狡，尝召部下丁壮入侍；其将沙源之子定海、定洲，皆与之私。久之，无以服众，竟赘定海为婿。已复厌其朴陋，而定洲少年白皙，乃杀定海而赘定洲。明声之子普服远耻之，分寨以居。未几，服远忧抑死，定洲遂兼为阿迷土司。是时亦以奉调领兵至，则必奎已伏法。定洲自以徒来无功，逡巡城外，不即归。有奸民饶希之、余锡朋尝往来天波第中，以货宝玩为名，累负天波金至巨万，无以偿。因诣各土司营，夸沐氏富埒国。定洲心动，阴结城中土司阮韵嘉、张国用、袁士宏等为应，以十二月朔，入城辞行。入门，辄呼噪焚劫；天波仓卒由水窦逸走楚雄，母陈氏、妻焦氏走城北普吉村之金井自焚死。定洲因尽得沐氏所有，距省城。劫巡抚吴兆元题请代天波镇滇；至禄丰，执前大学士王锡衮于家；皆不屈。万氏闻定洲之乱也，惊曰：『吾家当败此贼手』！谋自至省，执以投诚。既至，见其声焰赫然，尊若王者；又大喜过望。定洲遂悉兵西追天波。甲申（初六日），明唐王发福京。

　　王戎服登舟，大学士何吾驺等随行。舟次芋江、五溪，百姓壶浆迎者载道；皆赉以银牌。

　　明遣使乞师于安南国，不克行。

　　遣锦衣卫康永宁航海乞师安南；至明年五月归云风逆不得泊岸，望崖而返（考曰：本「粤游见闻」）。

　　明江西巡抚刘同升卒，以总督万元吉兼巡抚事。

　　壬寅（二十四日），明督师黄道周败绩于婺源，遂被执。

　　秋九月，道周师至广信府；闻徽州破，遣将守马金岭。劝谕捐助，得万人；乃部署分道进兵。游击黄奇寿战捷于牛头岭，遂营之。其出婺源者，参将王加封战死，游击李忠被擒；奇寿与参将李瑛、倪彪亦溃于童家坊。道周遂驰疏请兵曰：『臣今年六十有二，才能智勇不过中人；而自请行边，拮据关外。譬之鸡然，风雨如晦，鸡鸣不已；即有不寤之人起而刀俎之，亦无可奈何而已！臣少而学道，于物无竞，于人寡怨；直以出师之故，为异志所排。寡识之人群起和之，千端百出以阻其成，旁句曲引以幸其败。或叩关门，数日不达；饥疲之众，宁死中野：臣何所营而坐困于此哉！臣遭会风云未及一月，五疏求去。直以皇上洞烛遐迩，尝鉴臣于言语形迹之外；所以苒苒焦哓，瘁毛铩羽以为朝廷守一日藩篱，非曰能之，亦各尽其义而已！今敌之来日以盛、众之附日以携，蠢冥何知，惟利是视；贪生怖死，则前后异致。信州闾巷鸡犬方集，今复翻然欲舍而去。据徽人来者咸云：「敌一百六十骑守婺境，自海口、暖水焚掠殆尽」。暖水距广信百余里。臣师屯八都者仅千五百人，皆村落新募，月食一两之卒；其东出马金岭者，仅七百余人；又千二百人西去饶、抚，驰收未回；所余帐下千二百人而已。臣自八月以来，东弭台、宁之衅，西销金岭之孽；精力瘁于文告，岁月驰于期会。未有一智一谋佐于其内、一膂一力助于其外，空以老瘁一意报主，为爱己所怜、异已所笑。今事势甚急，可亟命方国安以万众从严州出老竹岭直捣徽州，乘其西驰，可以破敌；即不然，亦可解信州之危，成牵制之势矣』！王览表，不能答。道周计穷。

　　婺源令某者，亦门人也，伪致降书；道周信之，决计深入。集门人诸将议曰：『敌人虽众，虚声耳。若延来春，则彼弓弛马懈，可破也；奈粮饷不足何？与其半途溃散，不如决战，以报朝廷』。因相持泣下。十二月进兵至童家坊，忽报乐平已破，信州士大夫致书相迓。道周以成师既出，义不反顾，遂前次明堂里，仅三百人、马十匹、粮三日。壬寅，天微曙，我提督张天禄（考曰：天禄本史阁部将）率兵猝至；道周挥赖继谨等督师鏖战。参将高万荣请引兵登山，凭高可恃；正移师间，骑兵从间道突出，箭如雨；从者俱散。道周曰：『吾死此矣』！遂被执。舆至婺源，天禄劝之降；道周骂不绝口。未几，门人蔡春溶、赖继谨、赵士超、毛至洁亦解至。道周绝粒，作自悼诗八章（考曰：诗云：『昔时为柳下，今日见微阳；此道原无可，于生亦不伤。云霓人绝望，金石鬼剂香；莫信惠连后，遂无日月光』。其二云：『乐毅未归赵，鲁连不入秦；两书传白璧，只手动青苹。得止吾何憾，徽名世所亲。苍茫樵采者，不易写归麐』。其三云：『自我甘重茧，为谁赋鼓刀？金生怜七获，结侣失同袍。此事不经见，于心良独劳。长年耽「正则」，垂老重「离骚」』。其四云：『已发英雄叹，仍多亲戚怜；经营文、谢后，可在殷、房前。夫子宁欺我，长文尚有天；「春秋」二百载，研泪纪新编』。其五云：『求仁何所怨？失道未忘愁；故主日初旭，余生鸟自投。断崖千尺网，一苇大江舟。狂稺看吾独，驰驱答众尤』。其六云：『天步凭谁仗？狂澜失一壶；麟心冲驷驖，凤掌落雕弧。干羽柔无力，旗常冻自枯。逍遥河上老，颇忆郑大夫』。其七云：『匡坐惭颜、闵，抒筹负管、萧；风云生坐次，毛羽合飘飖。大厦难栖燕，江横却断桥；可怜委佩者，晏晏坐花朝』。其八云：『问言谁敢信，屡卜转多疑；截指留军令，开心割子期。千金修骏冢，三尺断蝥旗。射兕当熊意，君王安得知』！诗见「台湾外纪」，疑有误字）。左右承洪承畴旨，进道周茶，踌躇未饮；左右曰：『求相国用清茶一杯』（考曰：俗无果泡者，名清茶）。道周闻之，遽掷杯于地。

　　我大清兵克抚州，明知府高飞声死之。

　　飞声字克正，长乐举人；由玉山知县迁同知，乞养去。黄道周之出师也，令飞声摄抚州事。见事不支，遣家人怀印入闽，而身以守城死。

　　明监国鲁王以谢三宾为礼部尚书，入阁办事。

　　戚臣张国俊者，监国妃父也。纳三宾贿，外倚方、王势，内通客、李二奄，表里为奸。钱肃乐疏凡数十上，略曰：『国有十亡，而无一存；民有十死，而无一生。翘车四出，无一应命；贤人肥遯，不肖攘臂：一也。宪臣刘宗周之死，赠谥荫恤未协舆情，敕部改正迟久未上：二也。张国俊以戚畹倚强权，侔人主：三也。诸臣以国俊故，相继进言；主上以为不必，几于防口：四也。新进鼓舌摇唇，罔识体统；朝章甲令，委诸草莽：五也。反复小人，借推戴以呈身；阘茸下流，冒荐举而入幕：六也。楚藩江干开诏，息同姓之争；李长祥面加斥辱，凌灭至此：七也。咫尺江波，烽烟不息。而越城褒衣博带，满目太平；燕笑漏舟之中，回翔焚栋之下：八也。所与托国者，强半南中故臣。鸮鸟怪声，转徙可恶；飞蛾灭烛，至死不改：九也。此犹枝叶也，请言根本：今七月雨水不时，漂庐舍千百，以水死；卤潮冲入，西成失望，以饥死；壮者殒锋镝，弱者疲转输，以战死；文武衙门票取牌索，一日数至，以供应死；泽国倚舟为命，今调发既烦，小民皆沉舟束手，以无艺死；入乡钞掠，鸡犬不遗，此营未去而彼营又来，以掠死；富室输金，当以义劝，非有罪于官也，而动加鞿囚，有甘心雉经者，以财死；大军所过，沿门供亿，淫污横行，以辱死；劣衿恶棍，罗织乡里以为生涯，百毒齐起，以忧死；今也竭小民之膏血不足供藩镇之一吸，继也合藩镇之兵马不足卫一小民之一发，凛凛乎将以不薙发死。由前九亡，并此而十。若不早图变计，臣不知所税驾矣』！疏入，忌者益甚。三宾既入阁，遂并力挤之。寻加肃乐兵部侍郎，辞不受。

　　明监国鲁王铸大明通宝钱。

　　明鲁太常寺卿兼吏科都给事中庄元辰乞罢，许之。

　　元辰字起贞，鄞县人；崇祯丁丑（一六三七）进士，授南京太常博士，八载不迁。甲申之变，元辰一日七至中枢史可法之门，促以勤王。南都立，朝议选科臣，总宪刘宗周、掌科章正宸皆举元辰为首。马士英遣人致意曰：『博士曷不持门下刺谒相公，掌科必无他属』。元辰峻拒之。中旨授刑部主事。既而阮大铖兴同文之狱，将尽杀复社诸贤；元辰曰：『祸将烈矣』！赋招归诗十章，遽乞归。未几而南都覆。

