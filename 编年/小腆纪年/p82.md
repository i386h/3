<!-- { "loadSidebar": true } -->
　　正中字正撝，直隶保定人，宁武侯之仁从子。崇祯丁丑（一六三七）进士，授长兴知县。国变流寓绍兴，监国以兵部职方主事石摄余姚县事。时军旅猝起，市魁里正得一札付，则入民舍括金币，郡县不敢问。正中率所练乡兵之任，令各营取饷必经县票品核资产以应，否者以盗论；民间稍靖。正中喜星象、律吕、度数之学，故与余姚诸生黄宗羲善，造监国鲁元年丙戌大统历以进。表曰：『伏以上天下泽，颁朔以定民心；治历明时，纪年以垂国统。知大明之昭然，斯余分之不作。窃自高皇洗湛昏之日月，颁之夏、商；列圣承复旦之乾坤，分其经纬。岂意天崩地裂，玉改鼎沦。幸遇主上飞龙会稽，援戈江左；而日官失御，天学无传。虽百务未遑，姑次第夫典礼；乃一统为大，将肇始夫春王。一雁不来，竟是谁家之天下？千梅欲动，难慰避地之遗民。臣正中博访异人，亲求岩穴。有黄宗羲者，精革象之学，任推算之能；爰成「大明监国鲁元年丙戌大统历」一卷，谨缮写随表上进以闻』。诏优答之，宣付史馆（考曰：本全祖望「鲒埼亭集」）。

　　冬十月，明兵科给事中刘中藻颁诏浙东，鲁王不受。

　　中藻颁诏于浙，将吏恇惑，监国将避位。督师张国维自江上驰还，令勿宣读；议曰：『唐、鲁同宗，无亲疏之别；义兵同举，无先后之分：惟成功者帝耳！若一称臣，则江上诸将须听命于闽，如王之号令何』？熊汝霖亦言：『主上原无利天下之心，唐藩亦无坐登大宝之理。使闽兵克复武林、直取建业，功之所在，谁敢与争！此时而议迎诏，未晚也』。钱肃乐、朱大典谓：『宜权称皇太侄报命；大敌在前，未可先雠同姓』。议大不合，然卒如国维指。国维上疏闽中曰：『国当大变，凡为高皇帝子孙，咸当协心并力，誓图中兴。成功之后，入关者王；监国退守藩服，礼制昭然。若以伦序、叔侄定分，在今日原未假易。且监国当人心溃散之日，鸠集为难；一旦退就藩服，人无所依。闽中鞭长莫及，猝然有变，唇亡齿寒，悔将何及！臣老矣，岂若朝秦暮楚者举足左右为功名计哉』！王览疏，无如何。自是闽、浙水火矣。

　　明鲁行人张煌言自请使闽，从之。

　　煌言请使闽释二国之嫌，监国从之。

　　明加原任兵部郎中王期升总督衔、御史彭遇颽佥都御史衔，大学士路振飞、曾樱封还内诏。

　　期升、遇颽至行在，中旨加衔。振飞、樱封还内传，谓『遇颽依附马士英，巡按杭州，搜括激变；期升奉朱盛澄称通城王，派饷苛虐、强取民女，不可用』。乃止。

　　徐鼒曰：闽中爵赏之滥，较南都为尤甚。虽曰天步艰难，政宜含垢；而贤奸糅杂，胡以劝惩？特书封还者，嘉之也。

　　明擢知州金堡为兵科给事中，力辞不受；请敕印联络江上师，从之。

　　堡字道隐，仁和人。崇祯庚辰（一六四○）进士，授临清知州；坐事罢，旋丁母忧。杭州失守，偕里人姚志倬起兵山中。时何腾蛟请王幸湖南，会堡朝行在，言『腾蛟足倚，急宜弃闽幸楚』。且言：『中兴之国，须马上成功。湖南有新抚诸营，陛下亲往，效光武故事；若乃千骑万乘出警入跸，承平威仪且屏不用』。王大喜，语廷臣曰：『朕见金堡，如获异宝』。即授兵科给事中。堡以服未终，力辞；请赐敕印，联络江上师。既至浙，入大将方国安军；诸事于鲁者诋曰：『堡已北降，来为间谍耳』！监国语国安，国安执堡。御史陈潜夫曰：『彼与姚志倬起兵，公所知也。今其家且渡江来，何罪见执』？国安曰：『此郑氏意』。因出芝龙书示之；且曰：『今我释之去，去勿入闽，入闽必杀之；我不敢得罪郑氏也』。潜夫以告；堡曰：『我必入闽缴敕印；倘中道死于盗，亦命耳』！明年夏再谒王，以敕印上。王欲夺情，固辞；不许。芝龙谓将大用之也，嫉愈甚。大学士曾樱曰：『果欲保全堡，莫若听其辞』。遂以秋八月辞朝去。闽亡，堡流寓他所。

　　明命大学士苏观生募兵南安。

　　杨廷麟请王幸江右、何腾蛟请幸湖南、浙中诸将请如衢州；王欲出赣入楚倚腾蛟。观生见郑氏不足与有为，且事权悉为所握，请王赴赣州，经略江西、湖广。王议遣观生先行，乃有是命。

　　明副将徐必达率兵援吉安，败死。

　　壬辰（十四日），明鲁方国安、张国维、钱肃乐会师，与我大清兵战于杭州之草桥门。

　　是日，战于江上；方国安严阵以待，张国维、钱肃乐率本部兵翼后。前锋副将锺鼎新用火攻，击杀绯衣大将一人；诸将吕宗忠、王国斌、赵天祥等各斩杀数十级，夺获军械。连阵十日，诸军皆有功。第七战尤捷，追至草桥门下；会大风雨，弓矢不能发而退。时浙西义旗四起，苏、松、嘉、湖列营数百，杭州危甚。钱肃乐请率兵由海道窥吴，不听。说者谓：监国初起江上，适有浙西首尾相应之势；惜坐失此机会也。

　　明鲁户部主事董守谕请计兵授饷，不果行。

　　时原设营兵卫军隶方国安、王之仁麾下，孙嘉绩、熊汝霖、钱肃乐所统皆市井召募之人。方、王兵既盛，反恶当国者有所参决，因而分饷分地之议起。分饷者，正兵食正饷，田赋之所出也；方、王主之。义兵食义饷，劝捐无名之征也；熊、孙诸军主之。分地者，某正兵支某邑正饷，某义兵支某邑义饷也。监国令廷臣集议，方、王司饷者皆至，殿陛哗争。守谕曰：『诸君起义旅，咫尺天威，不守朝廷法乎』？乃稍退。户部主事邵之詹等议绍兴八邑各有义师，专供本郡；以海宁给王藩、金华归诸阁部、五府归方藩。守谕进曰：『是议皆非也。夫义饷者，有名无实，以之馈义兵必不继；即使能继，谁为管库？今请以一切税供归户部，计兵授饷；核地之远近、酌给之后先，则兵不绌于食而饷可以时给也』。方、王虽不从，然所议正，无以难也。之仁请收渔舟税；守谕曰：『今日所恃者，人心耳。渔户已办渔丁税矣，若再苛求，民不堪命。杂贩小夫且不自安，人心一摇，国何以立』？久之，又请行税人法，请塞郡之金钱湖为田，请官卖大户赐田以赡军；三疏皆下部议，兵士露刃其门以待覆。守谕力持不可；之仁大怒谓：『行朝大臣尚不敢裁量幕府，户曹小臣敢尔阻大事邪』！上言：『得孟轲百，不如得商鞅一；得谈仁讲义之徒百，不如得鸡鸣狗盗之雄一』。檄召守谕，将杀之；监国不能禁，令且避。守谕慷慨对曰：『司饷守正，臣分也；生杀出主上。武宁虽悍将，何为者？臣任死王前，听武宁以臣血溅丹墀可耳』！于是举朝愤怒曰：『之仁反邪？何敢无王命而擅杀饷臣』！之仁乃止。寻迁经筵日讲官，兼理饷事。明年六月，监国航海，守谕不及从，乃杜门著书；所著有「■〈临上手下〉兰集」。遯迹十九年。守谕字次公，鄞县人，天启甲子（一六二四）举人（考曰：按邵给事之詹，姚江人。钱塘破，悲愤，疽发背死）。

　　明监国鲁王加钱肃乐右副都御史；疏辞，不许。

　　时方国安尤暴横，正兵并取义饷，致义兵无所仰给。肃乐屡疏入告，监国不能问；但叙其十捷功，加右副都御史。肃乐疏辞，言『臣郡臣邑，因臣起义兵，桑梓膏血一空，曾莫之救；而今日迁官、明日加级，是臣无测隐之心也。沈宸荃、陈潜夫之才略机谋，方端士之勇，官阶并出臣下；而臣翻受赏，是臣无羞恶之心也。臣部将锺鼎新斩级擒囚，臣以未得取杭，不欲为请殊擢；而臣自受之，是臣无辞让之心也。臣少见史册所载冒荣苟禄，恶之若仇；而臣自蹈之，是臣无是非之心也』。又言：『臣近者十道并举，冀杭城可复。闻主上起行中庭，盼望捷音；臣不入杭，誓不再受一官』。监国不许。会忌者言肃乐不受副都御史之命，为怀二心于闽也；不得已受官，而饷仍不至。

　　明监国鲁王以太监客凤仪、李国辅兼制军饷。

　　钱肃乐力言中官不可任外事，由是诸藩内臣交恶之，诸事中梗。兵至断饷四十日，行乞于途；徒以肃乐忠义相激，无叛者。太仆寺卿陈潜夫破家治兵，赀既竭，请饷四百金，而饷臣不给。

　　明金有鉴败于吕山；再攻长兴，不克。

　　战于吕山，通城王盛澄遣金琪宇、毛蜚卿率兵二千助之，不克。寻遣总兵贾应能、杨象观、吴永昌、参将金筠鹿等合军夺城，复大败；回至梅溪。盛澄弟盛涤被围急，有鉴单骑援之，身中七矢；遂收健卒数十人，间道走宜兴山中，与岑元泰保守山寨。

　　十一月，明唐王幸太学。

　　明唐王誓师西郊。

　　先期，类于上帝、禋于太庙、禡于社稷，以郑鸿逵为御营左先锋，出浙江；郑彩为御营右先锋，出江西（考曰：「绎史」「唐王纪略」云：『十一月甲午，类于上帝；乙未，禋于太庙；丙申，禡于社稷。丁酉，以郑鸿逵为御营左先锋』云云。按历法：是年十一月无甲午、乙未、丙申、丁酉等日，当是十月事；俟考）。驾幸西郊，行推毂礼。先期为坛，设高皇帝、烈皇帝位。王御翼善冠，诣坛所；百官陪位，武臣戎服听事。王皮弁升坛拜谒，立于神位西南面。御营先锋北面跪，兵部授钺，王东向揖之。赐饯光禄寺，授爵，御营先锋跪受爵；诫劳毕，谢恩出，率将士跪坛下。王甲冑誓师，乃鸣金鼓扬旌而出。当授钺时，风雨晦冥，大风起，坛上烛尽灭，神位皆仆。鸿逵出城，马蹶踣地：识者知其不祥焉。

　　明以唐王聿钊（考曰：「行朝录」云：『隆武帝封弟聿■〈金粤〉以主唐祀』；即绍武帝也。兹何以名聿钊？岂钊为■〈金粤〉之坏字欤？抑钊死而■〈金粤〉袭封欤？此等多不可考）、邓王鼎器（考曰：「明史」「世表」无邓王。此当是闽中所封，世系不可考）监国，大学士曾樱协同郑芝龙留守福京。

　　以吴震文为随营兵部侍郎、王觐光为随营户部侍郎，皆兼吏、户、礼三部事；张家玉、陈履贞为随营兵科，亦兼吏、户、礼三科事。

　　明修「思宗宝录」。

　　命曹学佺修「思宗实录」；设兰台馆以处之。

　　明陕西都督同知孙守法奉汉中王□□起兵复凤翔。

　　守法，咸阳人，有勇略；崇祯末以功授陕西副总兵，加都督同知。京师陷，弃妻子走终南山，起兵讨贼；与郧阳总兵王光恩合兵破贼安州，又克平利、白河、上津等县。九月朔，贼将路应标以众十万攻郧阳；守法、光恩督参将苗时化、王光泰再败之。王师徇秦地，守法复入终南山。久之，奉秦藩第四子称汉中王者，开邸五郎山；檄召各郡兵将薄西安，遣副将贺珍以义勇三千复凤翔。于是盩厔、鄠湄、泾阳、三原、临潼、澄城、白水诸县次第来归，军声大振。

