<!-- { "loadSidebar": true } -->
　　明前青阳知县庞昌允谋起兵，不克；死。

　　昌允字载玉，西充人；崇祯丁丑（一六三七）进士，知青阳县。国亡，叶官隐九华山；与邑人孙象壮谋起兵，事泄被执。行至五溪桥旅店，夜扃户卧；明日呼之，则已死。

　　明嘉兴在籍翰林屠象美、吏部郎中钱棅起兵拒战于三塔湾，败绩；死之。

　　王师下浙江，传檄而定，郡县皆置官吏矣。闰六月，嘉兴民闻薙发令下、揭竿起者数千人；杀秀水知县胡之臣，婴城拒守。推象美主其事，迎都督佥事陈梧为帅；棅毁家充饷。然皆文士不知兵，甲仗器械且不备。大兵在杭闻报，遣数百骑袭之。城上闻笳角声，已胆落；梧率众御诸三塔湾，大败。象美出走，为乱民所杀。棅集众蹑大兵于震泽；兵返战，众溃被杀。象美，平湖人，崇祯辛未（一六三一）进士；棅字仲驭，嘉善人，崇祯丁丑（一六三七）进士。

　　我大清兵取嘉兴，明生员郑宗彝起兵拒守，败死；在籍前吏部尚书徐石麒死之。

　　三塔湾之败，宗彝袒背呼市上，集者复千人。城守十又六日，饷竭；里民通款于我营，引兵击破之，宗彝与弟宗琦俱战死。石麒时出城召募，扁舟宿水次；破，呼于城下曰：『吾大臣，不可野死，当与城俱』。缒之上。老仆徐成欲先登，少仆徐锦止之曰：『君老矣』！成怒曰：『童子何知，谓我老邪』！俱缒入。城陷，石麒朝服自经死，成与锦从死；城外二仆祖敏、李升闻之，亦死。先是，石麒致仕归，筑堂，榜曰「可经」；人莫解。及石麒之死是堂也，始知其素志云。

　　同时死者：前蓟辽守备项嘉谟，与二子一妾投天星河死。诸生张翃整衣巾南向坐，骂不绝死。钱应金以不剃发死。

　　臣鼒曰：闻之霅川温氏曰：『刘宗周在绍兴曰：「此降城，非我死所」。出至城外野寺死。石麒则谓：「大臣不当野死，当与城俱」。意相反而其义则一也。士人作「降城叹」、「我公回乐府」以美之』。鼒谓二人之义固一，而其意亦初不相反也。城未降则犹我城也，故死与城俱；城既降则非我城也，故不如野死。从容就义，是之谓欤！

　　明长兴参将方元章、瓶窑副将姚志倬、张起芬起兵复余杭；战败，元章死之。

　　元章、志倬誓义举兵，以张起芬为将，破余杭，走于潜；战败，志倬逸去，元章死之。明年丙戌（一六四六）冬，志倬合余众攻江山，又不利；遂遁入括苍山中，既而出怀玉山。其兄志元讹称志倬已降，因得脱；而志元被戮。乃走依詹兆恒，同破永丰；其后迁徙无常（事详后），浙东封仁武伯。起芬被执至杭，不屈；悬之树间，射杀之。平生不读书，刑讯时有诗云：『头能过铁身方显，死不封泥骨亦香』（考曰：按起兵是闰六月事，其起芬死日则不可考，姑序其略如此）。

　　庚子（二十日），明使臣左懋第犹在京师，谕降不屈，死之。

　　懋第之再入都也，改馆太医院。久之，启摄政王，不报。沧州将士刘英、曹逊、金镳入见，懋第曰：『生为明臣、死为明鬼，我志也』。因以蜡丸奏之。未至而南都陷，闻变恸哭。从弟懋泰以投降授官者，来劝降；叱之出曰：『汝非我弟也』！闰六月十五日，以江南平，再下薙发令。副将艾大选首自髡，懋第怒杀之，因下狱；参谋兵部司务陈用极、游击王一斌、都司张良佐、王廷翰、守备刘统俱从入。守者来讯，懋第曰：『我头可断，发不可断！艾大选违我节度，我自行我法、杀我人，与若何与』？越日，摄政王见之内朝，数以伪立福王、勾引土贼、不投国书、擅杀总兵、当庭抗礼五大罪；懋第侃侃不屈。摄政王顾问在庭汉臣云何？陈名夏曰：『为福王来，不可赦』！懋第曰：『汝先朝会元，何在此』？金之俊曰：『先生何不知兴废』？懋第曰：『汝何不知羞耻』？摄政王挥出斩之。临刑，顾用极等五人曰：『悔乎』？用极曰：『求仁得仁，又何怨』！懋第南向再拜曰：『臣等事大明之心尽矣』！题绝命词（考曰：词云：『漠漠黄沙少雁过，片云南下竟如何？丹忱碧血消难尽，荡作寒烟总不磨』），端坐受刑；五人同见杀。是日风沙四起，卷市棚于云际，屋瓦皆飞；观者泣下。陈用极，昆山人；王一斌，宁国人；张良佐、王廷翰、刘统，皆上元人。

　　徐鼒曰：书曰「犹在京师」何？见懋第之从容就义也。曰使臣何？懋第于是乎不辱命矣！汪有典「史外」载懋第母徐夫人，宁海儒家女。京城陷，懋泰载以归；数日不食。行至白沟河，夫人仰天叹曰：『此张叔夜绝吭处也』。呼懋泰前，责其不死。且曰：『吾妇人，受国恩，不能草间求活。寄语懋第勉之，勿以我为念』。言讫而死。「明史」不载，当辑入「烈女传」焉。

　　丁未（二十七日），明唐王即皇帝位于福州（考曰：「南略」、「台湾外纪」俱云十五日乙未即位。此从「三王纪略」、「绎史」）。

　　诸大臣言『监国名正；出关尺寸，建号未迟』；侍郎李长倩有「急出关、缓正位，示监国以无富天下之心」疏。芝龙亦固争以为不可；惟鸿逵曰：『不正位无以厌众心以杜后起』。遂定议。丁未祭告天地祖宗，即位南郊。以福建为福京、福州为天兴府，布政司为行殿。大赦，称号隆武，追尊皇考为皇帝、妣为皇后，遥上福王尊号曰圣安皇帝。诏曰：『朕以天步多艰，遭家末造；忧劳监国，又阅月于兹矣。天下勤王之师既已渐集，向义之心亦以渐起，匡复之谋渐有次第；朕方亲从行间鼓舞率励，以观厥成。而文武臣僚咸称萃涣之义，贵于立君；宠绥之方，本乎天作。时哉不可失，天命靡不胜。朕自缺然，未有丕绩，以仰对上帝，克慰祖宗。而临安息辔，遵让无期，大小泛泛如河中之水，朕敢不黾勉以慰众志，而副群望？朕稽载籍，汉光武闻子婴之信，以六月即位鄗南，即以是年为建武元年；昭烈闻山阳之信，以四月即位汉中，即以是年为章武元年。艰危之中，岂利大宝；亦惟是兴义执言，系我臣庶之故也。以今揆古，即以是年为隆武元年。其承天翊运定难功臣，悉以次第进爵，分茅胙土；其翊运宣猷守正文臣，亦以次第进级。孝、秀、耆宿，军、民人等，俱依前谕优给。所在山川鬼神，除淫祠外，遣官祭告，以示朕缵绪，为天下请命之意焉』（考曰：按「台湾外记」云：『监国谕、即位诏，俱黄道周笔；而诸书亦云王自为之）。

　　王少遭患难，慨然以复仇雪耻为务；布衣蔬食，不御酒食。敕司礼监：『行宫得以金玉玩好陈设，器用瓷锡，帷幄被褥皆布帛』。后宫无嫔御，执事者三十人而已。郑芝龙进美女十二人，留之而绝不御。中宫懿旨：『选女厨十人』；王闻之以为扰民，不许。

　　明进郑芝龙、鸿爵为侯，封芝豹澄济伯、彩永胜伯；并赐号奉天翊运中兴宣力定难守正功臣。

　　明以黄道周为吏部尚书、武英殿大学士，苏观生为吏部右侍郎兼东阁大学士。

　　观生字宇霖，东莞人。年三十，始为诸生。崇祯中，由保举授无极知县。总督范志完荐其才，进永平同知，监纪军事；寻迁户部员外郎。南都进郎中，催饷苏州。南都破，走杭州，谒王，与语大悦；联舟入福建，与芝龙、鸿逵兄弟拥立，擢为翰林学士，旋进礼部右侍郎兼学士。王设储贤馆，分十二科，招四方士，改庶吉士为庶萃士；以观生领之。观生矢清操，稍有文学，而时望不属；王以故人恩眷，超拜东阁大学士，参预机务。

　　明以张肯堂为兵部尚书。

　　肯堂字载宁，号鲲渊，华亭人。天启乙丑（一六二五）进士，知浚县有声。崇祯七年（一六三四），擢御史；累擢右佥都御史，巡抚福建。时郑芝龙初受抚，为总兵官，私招盗五十余人请留标下；肯堂曰：『剿盗，元戎职也；未有朝命而擅受降，不可』。具疏入告，得严旨悉论斩；芝龙以此衔之。南都立，选兵三千，令部将周蕃率之入卫，助防江；玺书褒美。时汀、漳间有贼数万，出没剽掠；肯堂剿抚并用，踰年悉平。至是以翊戴功，进兵部尚书；寻改左都御史，掌都察院事。

　　明以何楷为户部尚书。

　　楷字符子，漳州镇海卫人。举天启乙丑（一六二五）进士；值魏奄乱政，不谒选，归。崇祯时，授户部主事，进员外郎，累迁工科给事中。以劾杨嗣昌忤旨，贬二秩，为南京国子监丞；就迁礼部郎中，母忧归。南都擢户部右侍郎，督理钱法兼工部右侍郎；求退，不许。南都破，走杭州；从王入闽，进户部尚书。

　　明以周应期为刑部尚书。

　　明以郑煊为工部尚书。

　　明以福建巡按御史吴春枝为兵部右侍郎兼右副都御史，以黄锦为礼部右侍郎；并赐号奉天翊运中兴宣猷守正文臣。

　　明以曹学佺为礼部尚书兼兰台馆学士。

　　学佺字能始，侯官人。万历乙未（一五九五）进士，除户部主事，历官陕西副使。天启中，以阉祸除名；崇祯初复官，不赴。至是，起诸家。

　　明召旧辅何吾驺、蒋德璟、黄景昉、姜曰广、吴甡、高弘图，起朱继祚、林欲楫、路振飞、曾樱、熊开元、黄鸣俊、林增志、李先春、陈洪谧等入阁。

　　王自制缙绅序，极言先朝门户之祸，分别东林、魏党、南党甚析。凡东林老宿，或起旧、或特授、或因大臣荐举破格用之，阁臣多至三十余人。镇江钱邦芑以诸生上书，授御史；吴门杨廷枢不由荐举，特授御史。至兵部职方一司，督抚藩镇题请虚衔为军前赞画、监纪者，不可胜纪；王亦轻畀之。惟翰林、吏部，专循资格。四川举人徐永周以诗文见赏，授简讨。有言其不由进士者，王笑曰：『予览其诗文，意为进士耳』！竟改礼部主事。攸县举人刘自□为督师何腾蛟所荐，召对，授简讨；以为腾蛟德也。故时有重翰林轻宰相之议焉（考曰：本钱秉镫「所知录」）。

　　明赐郑芝龙之子森姓朱、名成功。

