<!-- { "loadSidebar": true } -->
　　大兵之未入广西也，陈邦傅尝通款于我大清，以是为李成栋所轻。邦傅又以浔、庆、南、太四郡未经薙发，自侈为功；故袁彭年、李元胤尤恶之。科道诸臣希二人意，以攻击邦傅为事；给事中金堡尤力，尝劾邦傅十可斩，马吉翔、庞天寿、严起恒、王化澄并与焉。吉翔气焰方张，至是颇惧，尽谢诸务；化澄、起恒并疏乞休。由是，堡直声大振。诸轻剽喜事者，自元胤、彭年以下，少詹事刘湘客、给事中丁时魁、蒙正发咸与交欢。湘客通文墨，由荐举入仕，受知于瞿式耜；贪狡多智，时魁辈动必咨之。时魁起家进士，富而好利。堡清贫，衣食皆资二人，故称莫逆交。正发依倚诸人，听受指挥：而皆以元胤为归，故当时有假山图五虎号。假山图者，绘假山一座，朝官数百人，有首戴者、肩负而手托者、仰望远听指点而话言者、惊恐退避两手掩耳而疾走者。又谓之假虎邱，以彭年为虎头、时魁为虎尾、正发为虎喉、湘客为虎皮，堡最可畏为虎牙。堡与时魁相继攻起恒、吉翔、天寿无已；太后召天麟面谕曰：『武冈之危，赖吉翔左右之』。令拟旨严责堡等。天麟为两解之，卒未尝罪言者；而彭年辈怒不止。然是时党分吴、楚两局：彭年等为楚党，既结元胤以自固；而天麟暨起恒、化澄、督师堵胤锡、吏部尚书晏清、户部尚书吴贞毓、给事中张孝起、吴其、洪士彭等自恃广西扈从旧臣，诋反正诸臣曾事异姓，亦内结马吉翔、外结陈邦傅，所谓吴党也。王知群臣水火甚，令盟于太庙；然党益固，不可解。邦傅怨堡，因疏言：『皇上两三年流离颠沛，今日即次稍安，何议论纷纷若是？堡谓臣无将无兵，请即令监臣军，观臣十万铁骑。且堡昔官临清，尝降贼污伪命』。疏入，天麟抵几笑曰：『道隐善骂人，今亦遭人骂也』。因拟旨：『金堡辛苦何来？实所未悉。所谓监军，可即集议』。盖用杜甫「辛苦贼中来」语。堡固未尝降贼，见之大恚愤。时魁即鼓言官十六人于是日晨诣阁，诋天麟曰：『堡论邦傅，即令之监其军；若请其头，亦即与邪』？相与登殿陛，大哗曰：『吾辈不复仕矣』！弃袍服，掷印庭中，白衣冠联袂出。王方坐后殿，与太仆马光追叙五年前永州被难事。闻之大惊，两手交战，茶倾于衣；急命天麟取还所拟旨，谕诸臣供职。天麟即日辞位，慰留再三，不可；陛辞，叩头泣。王亦泣，曰：『卿去，予益孤矣』！时魁等论之不已，乃并其弟大行人天凤、子御史日生、中书月生皆坐斥。

　　天麟既去，召旧辅黄士俊、何吾驺入直。吾驺寻罢，化澄亦去。王复召天麟，力辞不赴；上言：『今国势累卵，路人皆知。而建言者绝不问一人一事，掉头以争曰：「我古遗直也」。今而后请勿以四方无利害者执为极重大事，主上为社稷忧则忧之』。其言盖为堡等发也。

　　戊寅（十九日），我大清兵克南昌，金声桓、王得仁伏诛；明前大学士姜曰广死之。

　　初，声桓、得仁之主坚壁也，恃粤师之为援耳；而书记所草乞师表，但陈胜状，不告急。比闻江事危，王命李赤心由吉安、李成栋再出庾岭。赤心逗留不进；成栋军亦屡挫，不敢逾梅关。南昌粮尽，斗米需八十金，人相食；乃尽出居民。王师知城中无足忌，遂以余暇旁收郡县。正月大雨连旬，城多坏。声桓部将汤执中守进贤门，约内应。王师乃佯攻得胜门，炮声震三百里，声桓、得仁齐赴救；而奇兵已从进贤门梯垒以登，城遂陷。声桓自投于城之东湖死，宋奎光、刘一鹏、郭天才巷战死。得仁短兵突得胜门，三出三入；已而被获，磔杀之。曰广赋绝命诗六章，投偰家池死；一家从死者三十余人。

　　方曰广之初应声桓、得仁之请也，邀隐士汉儒裔与俱，力辞；既受事，又邀之，乃入谒。曰广问事当若何？不答；固问之，则曰：『明之所以亡天下者，非左与闯邪？金则左孽、王乃闯枝，公与侯安所授之哉！十月间年号两易，名虽归明，实叛清耳！今擅除爵、杀人、筦刑权，若明有主而不待命，是僭也；若不奉隆、永而为之，是伪也。僭与伪「春秋」所不许，而公与之同事，后世且以公为何如人？今两人内相猜忌，公能亲于建武之与豫国乎？能则揽其兵权，退称旧辅，缟素待罪以告天下，令其惭而听我；不能则引身而退，归耕浠水之阳，毋从叛乱！夫人居美名，天道所忌也』。曰广沉吟无以答。在围城中，徘徊太息，思其言而悔不能用也。

　　臣鼒曰：曰广持躬端正，非拨乱才。议者见金、王举事不成，因以咎曰广之不智。嗟乎！国事去矣，忠臣之谊，苟有其会，则且几于万一；岂暇计及他哉！善乎全祖望之言曰：『当金、王突起，托名故国，奉迎旧辅，而谓可以扃户而力拒之乎？拒之且立死矣！是时之死，则甚无名；此曰广之所以不得不出也。既出，则乌得不死！君子悲其志，而不必苛其事与功也』！

　　庚辰（二十一日），我大清兵入湘潭，明督师定兴侯、武英殿大学士何腾蛟死之。

　　腾蛟驻衡州，闻李赤心之弃常德东走也，大骇；檄马进忠由益阳至长沙，与诸将会师进取，而亲诣忠贞营邀赤心入衡州。部下将士虑为赤心所袭，不护行，止携吏卒三十人往；赤心已东，尾之行。进忠方奉檄进发，闻督师轻身往，大骇；遣部将宣威伯杨某追护之。腾蛟至湘潭，则赤心已不宿去矣。湘潭空城也，降将徐勇轻骑侦知督师一人在焉，率兵径入。勇旧隶腾蛟麾下，率众罗拜劝降；腾蛟大骂，遂拥之去。既去而杨某始至，急入求督师，凡七出七入；最后出至桥，遇伏兵，矢中其吭，自掷桥下以死。腾蛟绝粒七日不死，乃见杀。事闻，王哀悼甚至，赐祭九坛，赠中湘王，谥忠烈；其子文瑞以荫，官佥都御史。相传腾蛟所居有神鱼井，井故无鱼，腾蛟生，鱼忽满井；既死，井复空。黎平人犹能言其处也。同时死者，有在籍推官周侯（考曰：本「沅湘耆旧集」）。

　　丁亥（二十八日），明定随侯赵荣贵与我大清兵战于龙安柏■〈田谷〉口，败绩；死之（考曰：「东华录」载同死者伪王朱森釜。按「世系」无森字）。

　　我大清兵克舒城、潜山诸寨；明侯应龙等死之。

　　应龙与张图容、杨国士等有众万余人，佩「义胜将军」印；与王■〈火鼎〉合攻霍山不下，退取舒城、潜山。已而自刘家园出攻狮子寨及南关拔之，营于管家渡，又移札将军寨。是月，王师会剿；寨破，俱死之。

　　二月庚寅朔，明张先璧攻辰州，不克。

　　甲午（初五日），我大清兵复取明抚州。

　　乙未（初六日），我大清兵复取明建昌。

　　甲寅（二十五日），我大清兵复取明长沙。

　　乙卯（二十六日），李成栋之兵溃于信丰，渡水溺死。

　　成栋逾岭攻赣州，为守将高进库所败，退驻信丰。王师鼓行而前，诸将欲拔营归；成栋不可。是日四更时，发火器手三百人，命之曰：『遇敌则发炮，我为后应』。时天久雨，发炮不然，三百人皆歼。成栋不闻炮声，谓火器军已往也；披甲坐城楼上，召诸将议事，则去者已大半矣。因慷慨欷歔，呼巨觥痛饮，誓死城上。俄而王师突至，左右挽之上马渡河。三日后，见有擐甲抱鞍植立水中者，始知成栋死也。事闻，举朝大骇，有冒雨逃者。

　　明揭重熙、傅鼎铨与大清兵战于程乡，败绩。

　　重熙至肇庆，拜兵部尚书兼右副都御史，总督江西；亦擢鼎铨兵部右侍郎兼翰林院侍读学士，令同援南昌。至则声桓已灭，遇王师于程乡，大败；监军桂洪战殁，重熙身中三矢仅免。

　　三月丙寅（初七日），明以杜永和为两广总督守广州。

　　永和，河南人，李成栋之中军也。成栋败，永和挈印先归，诸将亦有全军返者；王命戎政侍郎刘远生慰劳之。永和重赂诸将，推为「留后」；乃命为总督，代领成栋军驻广州。加罗成耀巡抚衔，守南雄。

　　明赠何腾蛟中湘主、谥忠烈，李成栋宁夏王，金声桓南昌王；设坛祭之。

　　明赐瞿式耜彤弓铁钺，督视江、楚各省军马。

　　公卿集政事堂，议所以代腾蛟者；佥曰：『瞿留守望尊德巨，足以折制诸将』。王是之，赐式耜彤弓、铁钺；永、宝、鄂、岳上下三军之任行间者，生杀予夺惟命。式耜辞不获，乃建元帅旗鼓，申号令，疏请兵科给事中吴其靁为监军。凡一才一艺之士，收入幕府；谓『趼足而至者，非怀忠抱义之人，亦乱世取功名之士。人之岁月精神不用之于正，则用之于邪；安可驱为他人用哉』？故士以桂林为稷下焉。

　　明李赤心之兵溃于茶陵，大掠衡、永、郴、桂，走广西。

　　明堵胤锡以胡一青、赵印选兵守衡州。

　　明黄毓祺被执至江宁，不屈；死之。

