<!-- { "loadSidebar": true } -->
　　时宗周本无意于出，谓朝中党祸方兴，何暇图贼？而一时奸人虽不利宗周，又耻不能致之。及方出，而弹劾踵至，不少假借；由是群小侧目，马士英、高杰、刘泽清尤深嫉之焉。

　　徐鼒曰：备书官何？嘉之也。曰辞不受何？大其守「春秋」讨贼复仇之义也。然则其言可用乎？南都立国，藩镇是赖，是皆麤暴猛厉之夫，纵之则骄、激之则叛。故史可法之委曲抚绥，论者讥其懦；而吾独有以谅其时势之难也。宗周侃侃正论，以激其怒，使之抗疏诬诋大臣；轻朝廷之威而速党锢之祸，岂非君子之过欤？「传」曰：『国君含垢，贵知时也』。

　　明马士英率兵入朝。

　　时楚督袁继咸请入觐，诏止之。士英拜疏即行，率兵由淮赴江；船千二百艘，先至者焚劫淮安西门外。王燮驻清江浦，令坊义士排立两岸，不许一船停泊、一人上岸，凡三日始毕。士英至江干上疏劝进，并以史可法「七不可」之书奏之王。可法始不安。

　　徐鼒曰：曰率兵入朝何？明士英之劫制廷臣也。削其官，深绝之也。

　　明遣御史祁彪佳宣谕诸镇。

　　彪佳字宏吉，一字虎子，山阴人；弱冠成天启壬戌（一六二二）进士，历官御史。以刷卷南畿，便道还家；闻京师陷，恸哭赴南都。福王至，群议援宋高宗故事，立为兵马大元帅。彪佳曰：『今与宋不同，宋时徽、钦固在也；今海内无主，盍如景泰称制监国』！议乃定。首陈纪纲法度为立国本，次及发号、用人二事；又疏陈致治大本。王嘉纳之。

　　时高杰犹掠扬州，士民奔避，无赖者乘间剽敓。廷议以彪佳按吴有威望，命往宣谕。斩倡乱者数人，宣布赦文，甄别有司臧否；一方遂安。

　　戊戌（十一日），明吏部尚书张慎言陈中兴议。

　　一曰议节制：淮安、庐、凤、荆、襄锁钥重地，宜命镇抚大臣分戍增保，扼守险要。东西关阃，首尾相援，添战舰于江、淮之间。郡县积榖，为仓卒转运之资。二曰议屏藩：诸王流离南窜，宜择浙东名山郡邑及闽、粤间暂居焉；其护卫官属，暂从节省。三曰议开屯：江北地广，今为畿辅。若招集流离，开立屯田，择其邑之豪，以百夫屯为百夫长，以千夫屯为千夫长；连其什伍，教之兵阵，就使守御，亦强富之一策也。四曰议招徕：河北沦陷，郡县设立伪官，有能诛擒者赏。五曰议宽宥：诸臣陷贼，事非得已，不宜以风闻苛议，坚其从贼之想。若自拔来归，宜随才录用。六曰议褒恤：忠烈之臣如范景文、倪元璐、李邦华等，宜赠恤以慰幽魂，次第详核勿遗。七日议铨叙：起废之条，不可不慎；若逆案诸人，无容更议。其在戍籍废居者，一从清论，不挠毁誉。八曰议漕卒：北漕万有余旗，柁工、挽夫实繁有徒；今漕登近地，此十余万人无室无乡，游食不已，为患非细，安插宜急也。王嘉纳之（考曰：本「南疆绎史」本传。按「明史」作中兴十议，曰节镇、曰亲藩、曰开屯、曰叛逆、曰伪命、曰褒恤、曰功赏、曰起废、曰惩贪、曰漕税；不载原疏。兹从「绎史」）。

　　明大学士高弘图陈新政八事。

　　弘图请移跸中都，进山东，以示大举讨贼。疏陈新政八事：一、宣义问：请声逆贼之罪，鼓发忠义。一、勤圣学：请不俟释服，日御经筵。一、设记注：请召词臣入侍，日记言动。一、睦亲藩：请如先朝践极故事，遣官赍玺书慰问。一、议庙祀：请权附列圣神主于奉先殿，仍于孝陵侧望祀列圣山陵。一、严章奏：请禁奸宄小人借端妄言，脱罪侥幸。一、收人心：请蠲江北、河南、山东田租，毋使贼徒借口。一、择诏使：请遣官招谕朝鲜，示牵制之势。王褒纳焉。

　　明命赵光远镇守四川。

　　明贵州民何兆仰作乱。

　　明定京营兵制，罢锦衣卫、南北两镇抚司。

　　史可法请裁去南京内外守备参赞各衔，依北京旧制，设京营府卫；简精壮，募义勇以实之。侍卫、锦衣、銮仪诸司所隶军役，当多事之日，悉宜入伍操练，毋坐耗钱粮。至锦衣镇抚司，官不必备，亦所以杜告密、节繁费、收人心，于新政有裨者也。又言操江旧兵单弱，请增设九江、京口两镇文臣二人，协理戎政。王并从之。

　　明分江北为四镇，以高杰、刘良佐、刘泽清、黄得功分统之。

　　史可法疏言：『从来守江南者必于江北，当酌地利设四藩：以淮、扬、庐、泗自守，而以凤、徐、滁、六为进取之基；督师驻扬州，居中调遣。其四镇则各自画地：泽清辖淮、海，驻淮安，山阳、清河、桃源、宿迁、海州、沛县、赣榆、盐城、安东、邳州、睢宁十一州县隶之，经理山东一路；高杰辖徐、泗，驻泗州，以徐州、萧县、砀川、丰县、沛县、泗州、盱眙、五河、虹县、灵璧、宿州、蒙城、亳州、怀远十四州县隶之，经理开、归一路；刘良佐辖凤、寿，驻临淮，以凤阳、临淮、颍上、颍州、寿州、太和、定远、六安、霍邱九州岛县隶之，经理陈、杞一路；黄得功辖滁、和，驻庐州；以滁州、和州、全椒、来安、含山、江浦、六合、合肥、巢县、无为州十一州县隶之，经理光、固一路。各设监军一员，一切军民听统辖，州县有司听节制，营卫原存旧兵听归并整理，荒芜田土听开垦，山泽有利听开采；仍许于境内招商收税，以供军前买马制器之用。每镇额兵三万人，岁供本色米二十万、折色银四十万，听各镇自行征取。所收中原城池；即归统辖；寰宇恢复，爵为上公，与开国元勋同，世袭。贼在河北，则各镇协防淮、徐；在河南，则各镇协守泗、凤；贼自河北、河南分道来犯，则各镇严兵固守。其凤阳总兵，应改副将一员。察每岁所入约米二百四十万、银五六百万，各兵支用，所存无多。所望诸臣核实兵实饷之中，为实战实守之计。更立督师，节制诸镇。如此则诸镇各卫其地，无不致力而受成于督师。机不遥度，事不中制；士气奋而民心定，江南庶几可保矣』！从之。

　　徐鼒曰：养鹰之说曰：『饥则为用，饱则扬去』。诸将未立寸功，遽膺分土，徒以长其傲慢不臣之气，乌可以言恢复哉？且使幸而成功，亦尾大不掉之势也。然则可法胡为出此谋也？曰：不得已也。诸将各拥强兵分据江北，能禁其不窃踞自尊乎？不能也。锄而去之，能保其不为敌用乎？不能也。既不能制其死命，而又不能抚之以恩，此永明王所以失之于孙可望也。假以朝命，使恩犹出之自上，此亦乱世驭骄将不得已之术也；尚无以此訾谋国者哉（考曰：鼒按应廷吉「青怜屑」云：史公尝谓廷吉曰：『天下事决裂至此，职由四镇，尾大不掉。昔之建议封四镇者，高弘图也；从中主张赞成其事者，姜曰广、马士英也；依违无所救正者，余也』。是史公亦深悔之，亦见封四镇非史公本谋也）！

　　明遣御史陈丹衷宣谕江北。

　　明起前兵部尚书张国维以原官协理戎政。

　　国维出都十日而都城陷，召以原官协理戎政。寻追叙平山东盗李青山功，加太子太保，荫子锦衣佥事。国维请建三辅以藩南京：以京口为东辅、芜湖为西辅、京师为中辅，各设重兵镇守；不果行。徐石麒之去位也，廷议以国维代之。阮大铖私取中旨用张捷。国维知事不可为，遂乞省亲归。

　　明以李沾为太常寺少卿，提督四夷馆。

　　时新设文臣协理操江，吏部推沾为之。沾故善操江刘孔昭，惧分其任，乃求升常少。

　　明以御史郭维经为应天府丞，仍兼原职；固辞，不许。

　　维经字六修，江西龙泉人。天启乙丑（一六二五）进士，授行人；崇祯初，迁南京御史。疏诋温体仁，崇祯帝切责之，以忧去。久之，起故官。诸臣之议立潞王也，维经持不可。福王立，进应天府丞。维经积劳干掫，都人赖之；令仍兼御史，巡视中城。李沾因嗾维经劾吏部尚书张慎言有私，维经旋悟为沾所卖，具疏引罪。复以加衔为魏忠贤陋习，力辞；不许。寻上言：『圣明御极将二旬，一切雪耻除凶、收拾人心之事，丝毫未举。今伪官纵横于凤、泗，悍卒抢攘于瓜、仪，焚僇剽掠之惨，渐逼江南；而庙廊之上不闻动色相戒，惟以慢不切要之务盈庭訾议，致启旁门、斗捷足，营钻窥之穴隙、作富贵之阶梯。举朝人心如狂如醉，匹夫匹妇呼天愤郁，酿成灾祲。乞令内外文武诸臣洗涤肺肠，尽去刻薄偏私及恩怨报复故习，一以办贼复仇为事』。疏入，报闻。

　　明起在籍主事王重为文选司郎中。

　　时铨曹乏员，张慎言以在籍主事王重家在金坛，可立致；推之。李沾持不可，曰：『是受我贽四十金者』。慎言曰：『仆起家三十年，贽十二金而止；公安得以四十金贽乎？仆老矣，须旧铨郎乃解事。又地近，其人廉否，仆自有提衡，不能混也』。沾益衔之。

　　徐鼒曰：侍郎以下黜陟不书，李沾、郭维经、王重之官何以书？伤朋党之祸、谨消长之机也。

　　明起顾锡畴为礼部尚书。

　　锡畴字九畴，昆山人；万历己未（一六一九）进士，改庶吉士。天启中，以检讨削籍。崇祯初，起原官，累擢少詹事、礼部侍郎。是时，以尚书起诸家。

　　明以总兵郑鸿逵镇九江、黄蜚镇京口。

　　鸿逵，芝龙弟也。蜚，得功同姓，称兄弟者也；旧登莱总兵。

　　明鸡泽生员殷渊起兵拒闯贼；不克，死之。

　　贼檄诸生就选，不应且死。或以劝渊，叱之曰：『好头颅暂寄项上耳！贼必不可见也』。已闻北都陷，发丧哭临。与诸生黄公佑等起义，事败死之。  
　 
卷第六

　　壬寅（十五日），明福王即皇帝位于南京。

