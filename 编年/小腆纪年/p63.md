<!-- { "loadSidebar": true } -->
　　徐鼒曰：书曰有妇人自称何？疑词也。童氏之事可疑乎？无可疑也。天下至顽劣之妇，未闻有冒为人妻者；况以天子之尊、宫禁之严乎！无已，则或其疯颠也。而潜夫、其杰、尔埙、良佐诸人非有心疾，奈何以疯颠妇人奏闻之、仪卫送之、伏道谒之乎！且即伪也，亦必入宫面见而后知之；即不然，亦必召入太后宫，集从行阉人审验而知之。岂有未见而逆知其伪，乍闻而据怒其人者？吾固于太子之伪，未敢质言之；而于童氏之事，则无疑也。无疑则曷为有疑词也？曰盖其慎也。夫人情于夫妇之间，往往有暧昧不可告人之事。吾乌知王之斥为妖妇也，非有深怒积怨于氏，故闻之而据怒、怒之而据杀乎？故仍疑之，盖其慎也。而或有信童氏之不伪，而转疑福王之伪者。疑之者说曰：『糟糠故配，患难相依，有何大过，而必置诸死地』？始于太妃之至，括取金钱，以邀其驩；殆恐妃之入而识破机关，故急灭其口也。又一说曰：『此马瑶草诡谋迎立，本非明室宗支也』。夫母子、夫妻之情一也，冒人之子以为帝与冒人之夫以为帝，其事亦同也。何不畏其母之识破而金钱结之，独畏其妻如是乎？且士英之迎立，非有不韦、李园之谋也，不过欲以拥戴居功耳。是时宗室流离者不可胜计，何人不可拥戴，而必取不知谁何之人为之乎？况堂堂留都，以史阁部、高胶州诸贤之定策，名贤林立、勋戚满朝，而使卜者王郎践祚纂统；有是理乎？是皆疾之已甚之词，而为独夫者所宜戒也。

　　明以耿廷箓巡抚四川。

　　廷箓，临安河西人，天启甲子（一六二四）举人。崇祯中，以知州疏陈时政，擢山西佥事，改监宣府军。京师陷，走南都。以张献忠乱蜀，加太仆少卿，赴云南监沙定洲军，由建昌入川讨贼。寻命以佥都御史代马干为巡抚；未赴而定洲乱作，蜀地亦尽失，遂止不行。

　　闯贼寇明潜江。

　　癸巳（初十日），明遥祭诸陵。

　　乙未（十二日），明阮大铖荐马士英之子锡为总兵官，仍莅京营（考曰：前李国辅往视云雾山所管勇卫营，士英以锡代之；故云仍莅也）。

　　徐鼒曰：特书何？明二人之朋比无所忌惮也。

　　明黄得功疏论北来太子事。

　　三法司以狱上，王命法司严讯两月以来往来踪迹及主使之人。于是人情益惧，民间流言谓马士英、王铎共谋戕害太子。黄得功疏言：『东宫未必假冒，不知何人逢迎，定为奸伪！先帝之子即陛下之子，不明不白付之刑狱，将人臣之义谓何？恐诸臣谄徇者多、抗颜者少；即明白识认，亦谁敢出头取祸乎！乞多方保留；若骤处死，即果诈伪，天下必以为真矣』！有旨：『王之明亲供假冒，有何逢迎？不必悬揣过虑』。

　　戊戌（十五日），明复会审北来太子于朝。

　　左都御史李沾令校尉戒太子必直言某。及审时，沾呼：『王之明』！不应。喝问『何不应』？太子曰：『何不呼明之王』！沾喝上拶，太子号呼『皇天上帝』！声彻内庭。士英传催放拶，沾复好言问之。太子曰：『汝令校尉属我，校尉自能言之，何必我言？前日追者何处？追者自知，何必问我』！高倬令扶出。将出朝，旧东宫伴读邱致中抱持大恸；王闻之，命擒付镇抚司。夜有题诗于皇城者曰：『百臣护跸贼中来，会见前星闭后开；海上扶苏原未死，狱中病已又奚猜？安危定自关宗社，忠义何曾到鼎台！烈烈大行何处遇？普天空向棘圜哀』！御史陈以瑞奏：『愚民观听易惑，谓诸臣有意倾先帝血胤』。有旨：『王之明勿骤加刑，俟布告天下，愚夫愚妇皆已明白，然后申法』。

　　明命黄斌卿以原官挂征蛮将军印，镇守广西。

　　明以方国安为总兵官挂镇南将军印，驻防池口。

　　明命崇王慈爚居福州。

　　明上懿安皇后谥。

　　谥曰孝哀慈靖恭惠温贞偕天协圣哲皇后。

　　明更福恭王谥为孝皇帝。

　　明命黄得功移镇庐州，与刘良佐合力堵御。

　　壬寅（十九日），明以思宗忌辰，设坛遥祭；以献愍太子、定哀王、永悼王祔祭。

　　百官于太平门外设坛遥祭，独阮大铖哭而呼曰：『致先帝殉社稷者，东林也；不尽杀东林，无以对先帝于地下。今陈名夏、徐汧俱北去矣』！马士英急掩其口曰：『毋！徐九一见有人在』（九一，汧小字也）。是日，史可法望祭河上，因上疏自劾，言『天星已周，君仇未复；乞先治臣罪，以谢天下』！

　　癸卯（二十日），明命三法司覆审北来太子，毁黄得功疏。

　　明刘良佐疏论北来太子、童氏事。

　　良佐疏言：『上为群臣所欺，将使天伦绝灭』。王曰：『朕于夫妻、伯侄之间岂无天性？况宫媵相从患难者颇多。朕于先帝无纤芥之嫌，因宗社无主，不得已从群臣之请，勉承重寄；岂有利天下之心，忍加毒害于其血脉！至于举朝文武，谁非先帝旧臣，谁不如卿，肯昧心至此！朕夫妻之情，又岂群臣所能欺蔽！但太祖之天潢、先帝之遗体，不可以异姓顽童渎乱宗祏。宫闱风化所关，岂容妖妇阑入！国有大纲、法有常刑，卿不得妄听妖讹，猥生疑议』！因命法司先将二案审明情节，传示中外以释群疑；然而流言日甚。

　　明左良玉疏论北来太子事。

　　良玉疏言：『东宫之来，吴三桂实有符验；史可法明知之而不敢言，此岂大臣之道？满朝诸臣，但知逢君，罔惜大体。前者李贼逆乱，尚锡王封；何至一家视同仇敌！明知穷究并无别情，必欲展转株求；使皇上忘屋乌之德、臣下绝委裘之义，普天同怨；皇上独与二、三奸臣保守天下，无是理也。亲亲而仁民，愿皇上省之』！有旨：『东宫果真，不失王封；但王之明假冒，正在根究。其吴三桂、史可法等语，尤系讹传。法司将审明情节，宣谕该藩』。时良玉疏见邸抄，工部侍郎何楷言：『镇臣疏东宫甚明』。有旨：『此疏岂可流传』！令提塘官立行追毁。

　　明何腾蛟疏论北来太子事。

　　腾蛟疏言：『太子到南，何人奏闻？何人物色至京？马士英何以独知其伪？既是王昺之侄孙，何人举发？内官公侯多北来之人，何无一人确认而泛云自供？梦箕前后二疏，何以不发抄传？明旨愈宣，则臣下愈惑。此事关天下万世是非，不可不慎』。有旨：『王之明自供甚明，何腾蛟不必滋扰』！

　　明袁继咸疏论北来太子事。

　　继咸疏言：『太子居移气、养移体，必非外间儿童所能假袭。王昺原系富族，高阳未闻屠害，何事只身流转到南？既走绍兴，于朝廷有何关系，遣人踪迹召来？望陛下勿信偏词，使一人免向隅之悲，则宇宙享荡平之福矣』！有旨：『王之明不刑自认，诸臣无端过疑，何视朕太薄、视廷臣太浅』！继咸又疏言：『东宫真伪，亦非臣所能臆揣；真则望行良玉言，假则请多召东宫旧臣识认，以释中外之疑』。疏未达，而良玉兵已东下矣。

　　明史可法疏请面陈北来太子事；诏止之。

　　可法疏请召见，面言东宫处分，以息群嚣。有旨：『待奏凯后』。可法叹曰：『奏凯谈何易也』！

　　徐鼒曰：诸臣先后上疏，概系之癸卯何？以类书也。

　　明以殿工成，加阁部各臣衔。

　　史可法太师，马士英太保，王铎、高弘图、姜曰广各太子太傅，管绍宁、朱之臣、高倬等各加衔，内臣韩赞周、卢九德等三十五人赏赉有差。

　　徐鼒曰：特书何？讥滥也。

　　乙巳（二十二日），我大清兵南下，明王之纲走宿州；遂取归德，巡按御史凌駉死之。

　　駉之在临清也，间道遣人上疏，言『臣以铅椠书生，未谙军旅，先帝过简，置之行间。遭值危亡，不能以死殉国，乃以余生纠集义旅，讨擒伪逆；诚欲自奋其桑榆之效，不藉尺兵、不资斗粟，徒以「忠义」二字激发人心。方今贼势犹张，东师渐进；臣已上书彼国大臣，反复恳切，不啻如秦庭之哭矣。然使东师独任其劳而我安享其逸，东师克有其土而我坐受其名，恐无以服彼之心而伸我之论。为今日计，或暂假臣便宜，权通北好，合兵讨贼；名为西伐，实作东防。俟逆贼既平、国势已立，然后徐图处置之方。若一与之抗，不惟兵力不支，万一弃好引仇，并力南向，其祸必中于江、淮矣！臣南人也，即不肖而有功名之想，尚可几幸于南；但恐臣一移足，大河之北便非我有，故忍苦支撑于此，以为他日收拾河北、畿南之本。夫有山东，然后有畿南；有畿南，然后有河北。临清者，畿南、河北之枢纽也。与其以天下之饷守淮，不若以两河之饷守东。乞择使臣联络北方以弭后患，宣尉山东以固人心』。又言：『胶州对岸为庙湾，宜设水师一旅，与青、齐义勇相结援，东郡可不劳而下』。当是时，朝议方以江北分四镇，无一人计及山东者。疏入，不省。

　　駉孤军难自立，亦时与我朝通书问。东昌下，駉南走大名；我朝以兵科给事中印札招之。駉悬之陈桥驿，独身至南都。入对，授监察御史，代陈潜夫巡按河南。駉疏言：『臣今与各寨将领约分地画守，仿古人合纵之策；一寨破，约各寨致讨。以长河为边垣，以各寨为州县；以守为战，以农为兵。臣寝食于河，创痕风裂，不敢自逸』。诏吏、兵二部给空札百余，以待归正之人；实无一军相策应。迨许定国、李际遇既降，导我兵南渡至归德，总兵王之纲引兵南走；独駉与士兵数百守城中。游击赵擢入城说降，駉斩以徇。次日，率兵出西城斫营，而守者已开东北门迎降。豫亲王多铎下令须生致凌御史，否且屠。駉乃以两印投井中，命参将吴国兴赍敕旨并遗疏入奏云：『臣誓不受辱属者，仰药引剑两被强持。因思慷慨而殃及小民，何如从容而善全大节！臣母年七十，登第未遑一省；子年四岁，尚未识面。受命疆场，义不返顾。伏乞大奋干断，速定战守之策；则臣死之日，犹生之年』。单骑见豫王，从子润生从焉。豫亲王曰：『御史私渡河，复抗大军何也』？駉曰：『以大明官归大明，何云私！职授监军，恨兵微不得一战，何云抗』！长揖不拜。豫亲王手金爵赐之酒，駉曰：『天性不饮也』。越日无降意，乃取学道蔡凤、监军道吴琦于阶前斩之；顾駉曰：『公以首领易虚名乎』？遗以大帽、绍裘革舄，不受；强留之。中夜，谓润生曰：『吾忍死守此土，以为江南屏蔽，今已矣』！乃遗书豫亲

　　王曰：『愿贵国无负初心，永敦邻好；大江以南，不必进窥。否则，扬子江头凌御史，即钱塘江之伍相国也』。与润生同缢死。豫亲王殡之察院署，吏民皆哭失声。事闻，赠兵部侍郎；润生御史。

