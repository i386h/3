<!-- { "loadSidebar": true } -->
　　瓜州之破也，成功欲趋金陵，煌言欲先取镇江。成功曰：『我顿兵镇江，金陵援骑朝发夕至，且奈何』？煌言曰：『我以偏师水道薄观音门，金陵自救不暇，岂能他顾』！成功然之。煌言泝长江而上，未至仪真五十里，吏民迎降。七月庚申朔，哨卒七人掠江浦，取之。芜湖以降书至，成功谓煌言曰：『芜湖上游门户，留都不能旦夕下，则江、楚之援师日至；控扼要害，非公不可』！煌言乃率所部至芜湖，相度形胜，一军出溧阳窥广德，一军镇池州截上流，一军拔和州以固采石，一军入宁国以图徽州。传檄郡邑，大江南北相率送款：府则太平、宁国、池州、徽州，州则和州、广德、无为，县则当涂、芜湖、繁昌、宣城、宁国、南陵、太平、旌德、泾县、贵池、铜陵、东流、建德、青阳、石埭、含山、巢县、舒城、庐江、建平、高淳、溧阳，凡四府、三州、二十二县。煌言考察官吏，黜陟廉明；江、楚、鲁、卫人士多诣军门受约束，归许起兵相应。我淮安漕督亢得时以援镇江兵败，投水死；自巡抚而下，仓皇欲走，东南大震。

　　壬午（二十三日），明朱成功败绩于江宁，崇明伯甘辉等死之。成功退入于海，瓜洲、镇江皆复归于我大清。

　　成功既连克瓜、镇，甘辉进曰：『瓜、镇为南北咽喉，但坐镇此，断瓜洲则山东之师不下，据北固则两浙之路不通；南都可不劳而定矣』！成功召诸参军议之。潘庚锺曰：『未可骤进，当暂住瓜、镇，分据淮阳诸郡，扼其咽喉，收拾人心，观衅而动。北都满、汉兵民不下数百万，断其粮道，两月之间必生内变；此曹公之所以取胜于官渡也』。冯澄世亦言进攻不易。成功曰：『不然，时有不同耳！昔汉祚改移，群雄分据，故曹操常以算胜。我明朝历年三百，德泽已久；不幸国变，百姓遭殃。大兵一至，自然瓦解；恢复旧京，呼召天下豪杰，千载一时也。若自老其师，援兵四集，首尾受敌，我势岂不自孤？昔太祖得廖永忠、俞通海水师，夺采石、取金陵；破竹摧枯，正贵神速耳』！

　　癸亥（初四日），登舟传檄；丙寅（初七日）至观音门；以黄安督水师守三■〈氵义〉河口。戊辰（初九日），由仪凤门登岸，军于狮子山；偕诸将登阅江楼，望建业王气。令诸舟一字列于江东门外，亲率十余骑历城下，度营垒。令马信、黄昭、萧拱宸营于汉西门，以连林明、林胜、黄昌、魏雄、杨世德之垒。令陈鹏、蓝衍、蔡禄、杨好屯东南角，依水为营；刘巧、黄应、杨正、戴捷、刘国轩屯西北角，傍山为营。令张英、陈尧策、林习山屯岳庙山，连诸宿镇为成功大营护卫；设鹿角望楼，深沟木栅。而留甘辉、余新屯狮子山，万礼、杨祖屯第二大桥山，翁天佑屯仪凤门之要路。乙亥（十六日），王师以千骑薄余新营而败，城中益惧。我操江朱衣佐之被擒也，成功曰：『此腐儒也，杀之污吾剑，释之』！归言于总督郎廷佐曰：『海贼众不过数万、船不过数百，请卑词宽限以骄其志』！乃遣人说成功曰：『我朝有例，守城过三十日，罪不及妻孥；乞宽三十日之限』！潘庚锺曰：孙子有云：『卑词者诈也，无约而请和者谋也』。降则降，岂恋内顾；此缓兵之计也。成功曰：『自舟山兴师至此，战必胜、攻必取，彼焉敢缓吾之兵邪！攻城为下、攻心为上，今既来降，骤攻之何足以服其心哉』！甘辉曰：『兵贵先声；彼众我寡，及其熸且未定其势，宜拔。俟彼守御固，则难图也』。张煌言亦自芜湖贻书谏之。而成功以累捷自骄，但命八十三营牵连困守，以待其降；释戈开晏，纵酒捕鱼为乐。庚辰（二十一日），有闽人林某犯法逃归于我，具言二十三日为成功诞辰，诸将卸甲饮酒，乘之可破；且请为导。我副将梁化凤自崇明绕道赴援，与城守闻之，夜穴神策门，引五百骑突犯余新营。海师出不意，惊溃；余新败入萧拱宸营。化凤乘之，拱宸亦败遁，新被擒；翁天佑驰援之，而化凤已收兵入城矣。王师既败前锋营，乃尽出骑兵列城外。甘辉、潘庚锺劝成功退屯观音门以图再举；成功曰：『小挫岂便思退；明日正欲观诸君建功耳』！调姚国泰、杨祖、蓝衍、杨正屯山上，甘辉、张英伏谷内，林胜、陈魁列山下，陈鹏、蔡禄往来接应；仓卒移帐，垒灶未安。二十三日壬午质明，化凤率骁骑薄杨祖营，祖奋力迎战，三合三却；正与国泰败走，蓝衍战死。山高行迟，陈鹏、蔡禄救之不及；而化凤已从山上驰下突之，鹏与禄军亦大溃。我总督登城望见都统哈哈木兵少却，大惊，急麾劲骑自小东门出成功大营之后；俄见山上旗，喜曰：『吾家兵上山，胜矣』！王师乘胜掩杀，海师营垒咸摇动；望山上成功麾盖不敢退，未奉号令亦不敢相救援。林胜咋谓中协金岸、领兵康龙曰：『敌人虽胜，实无多骑；藩主之不发号令而齐击者，谬也。尔二人击之，吾为尔援焉』。二人方敌化凤，而东门骑兵骤至如风雨。胜转头御之，而魏雄战死；众溃，胜不能止，遂俱没焉。成功在山上观战，见蔡禄等败，属潘庚锺曰：『尔立盖下代吾指麾，吾往催水军也』！驾船至江心，望诸军披靡不堪，乃飞帆去。庚锺挥剑督护卫战，至死不去其盖。陈魁见王师逼成功营，趋援之，中箭死；铁人军歼焉。铠重不可砍，则舆以去，或斧以斮之。溃兵走江边，不得船，悉赴水死。是时甘辉、张英在谷内，未得号令，遂大困，英中矢死。辉且战且走，左右皆尽，所击杀亦数十百人，马踬被获；至城南金水桥，见余新方屈膝，辉怒蹴之曰：『我甘国公头可断，志不可易也』！戟手骂不绝，遂遇害。万礼力战于大桥山，亦覆没。是役也，自甘辉、潘庚锺、万礼、张英、林胜、蓝衍、陈魁外，又有副将魏标、林世用、洪复等咸阵亡焉！惟左右提督、右虎卫、右冲锋、援剿后镇军得全。

　　癸未（二十四），成功至镇江，黄安全队亦至。成功大恸曰：『是我欺敌，非尔等之罪也』！遂弃瓜、镇，出泊排沙屿；令马信、韩英督舟师堵江口，周全斌、黄昭、吴豪为后殿，余军次第登舟焉。方梁化凤之穴城出也，有以通贼报总督者；总督曰：『梁将军忠贞，必无是事；其有谋乎』！既收军，迎而劳曰：『前夜穴城出，何不相闻也』？化凤曰：『成功积寇，瓜、镇新亡，人心摇动，桀黠之徒多有异念；保无城内为之侦探者乎？不请命者，惧泄其机耳！所谓出其不意，攻其无备也。请即乘势复瓜、镇，顺途归崇明，以防余炽』。总督然之；报曰：『江南之捷破成功者，崇明总兵梁化凤也』。章皇帝方幸南苑，集六师议亲征；闻报大悦，命图化凤形以进，擢为江南提督。

　　臣鼒曰：成功江宁之败，论者惜其拒甘辉坐守瓜、镇之言，庚锺分扼淮、扬之策，恃锐轻进以丧其师。此事后成败之论耳！天之丧明若穑夫；我国家日月光华、风霆震荡，挥戈何足以返舍，篑土何足以移山！就使坐守瓜、镇，而山东之师冲其左，江、楚之援掣其右，金陵郎廷佐、梁化凤捣其中坚，岂能全师而返哉？孤军深入，自老其师，昭烈所以败于猇亭也。违众独断，孤注一掷，成功非无所见哉！兵骄者破，理固然也。览其全局，岂非天邪！

　　八月，我大清再遣使招明张煌言；煌言不受，走英山，寻入于海。

　　煌言方诣徽郡受降，而江宁之败闻。郎廷佐复以书来招，煌言拒之；廷佐乃发舟师扼其归路。煌言召诸将议，将入鄱阳招集故杨、万诸子弟，号召江、楚。八月初七日乙未，与王师自楚来者遇于铜陵，战不利。慈溪秀才魏耕请赴英、霍山寨；乃焚舟登陆，士卒尚数百人。甫度东溪岭而追者至，众皆散，茫茫无所归。念皖有故人卖药于高浒埠，姑投之；则故人无在也。有自江上来者，识为张司马，怜其忠义；教之由枞阳渡黄湓，抵东流之张家滩登岸，走建德、祁门山中。又病疟，力疾趋休宁，买棹入严陵。浙之人熟其貌，仍作山中行。自东阳、义乌出天台，达海壖；复树纛鸣角，招集散亡。成功闻之，亦遣兵来助。海上有长亭乡，多田而苦潮；募义民筑塘捍之，且耕且屯。遣使告败于缅甸行在；王专敕慰问，晋本部尚书。

　　己亥（十一日），明朱成功攻崇明，不克。

　　城崩数十丈，梁化凤随时堵筑，造木马钉，抛置崩处。十一日己亥夜，海师倚云梯上，正兵镇韩英、监督王起凤（考曰：亦作起俸）伤炮死。周全斌曰：『城小而坚，徒损士卒耳』！会有自马进宝所来者，知密谋不就；乃回岛。

　　癸卯（十五日），明黔国公沐天波以夷礼见于缅酋，礼部郎中杨在、行人任国玺疏劾之。

　　缅俗：八月十五日群蛮贽见，缅酋张嘉会以享之。时将夸示诸蛮，来招天波渡河，并索礼物。王欲为好于酋，命天波往。至则胁令白衣、椎髻、跣足，领诸海郡■〈〈束束〉上火下〉夷酋而拜；天波不得已从之。归而泣曰：『我所屈者，恐惊忧皇上耳！否则，彼将无状，吾罪滋大矣』！礼部杨在、行人任国玺劾天波屈节于夷，疏留中不发。王患足疾，旦夕呻吟；而从臣酣歌纵博。马吉翔、李国泰呼梨园黎应祥者演剧庆中秋；应祥泣曰：『行宫密迩，圣体不安。此何时而行此忍心之事乎』！吉翔怒而鞭之（考曰：「求野录」、「也是录」、「行在阳秋」、「永历纪年」所纪略同；而「南疆绎史」、「三藩纪事本末」谓：『群蛮来朝，王欲夸示之，亦将为好于缅酋也，命从官效其装，椎髻跣足，用臣礼见』。审尔，则杨在、任国玺何以疏劾天波屈节于夷哉？传闻之误也）。

　　九月，明颁缅榖于从官。

　　缅人进新稻，王命给各官之窘迫者。马吉翔据为己物，私所亲；总兵邓凯詈之于朝。有吴承爵者，吉翔之旗鼓也；仆凯于地，损一足。后咒水祸作，吉翔死而凯以病足免焉。

　　明朱成功部将刘猷败绩于温州，死之。

　　猷征饷温州，水浅舟胶。我温州总兵以骑兵突至，力战不支，全军皆殁。

　　明朱成功回师厦门，上表待罪；立庙祀死事诸人。

　　成功留陈辉、阮美、罗蕴章分守舟山，于初七日甲子回驻厦门。以江南出师无功，修表遣使从龙门间道达滇，自贬王爵，仍用招讨大将军印。立忠臣庙祀死难诸臣，以甘辉为第一；哭之曰：『早从将军之言，吾不至此夫』！初，甘辉之破仙游也，闻有活阎罗王志章者能前知，斋戒往谒；志章书：「位至崇明、寿至崇明」八字示之。既封崇明伯，而江南之役道经崇明，心疑其验；阻之不获，竟死焉。

　　冬十月戊子朔，明颁历于缅甸。

　　从邓凯请也。

　　我大清吴三桂以兵围沅江，明土知府那嵩悉力固守。

