<!-- { "loadSidebar": true } -->
　　元璐字汝玉，号鸿宾，浙江上虞人，天启壬戌（一六二二）进士。时魏忠贤用事，媚奄者方请建祠国学；元璐以编修典江右试，以「皜皜乎不可尚已」命题，闻者咋舌。忠贤诛，逆党犹据要路，立赵党、孙党、熊党、邹党之目以锢东林。崇祯元年（一六二八）正月，元璐疏曰：『凡攻崔、魏者，必引东林为并案。夫以东林为邪党，将复以何名加崔、魏？夫东林亦天下之才薮也，但或绳人过刻，持论太苛；谓非中行则可，谓非狂狷则不可。议者能以忠厚之心曲原此辈，而独持已甚之论苛责吾徒：臣所谓方隅未化者此也。韩爌清忠有执，上所盐知，而廷议殊有异同。词臣文震孟正学强骨，二月言官，昌言获罪；今起用之旨再下，谬悠之论日甚：臣所谓正气未伸者此也。总之，臣论不主调停而主别白，不争二臣之用不用而争一日之是非。至书院为逆珰矫旨拆毁，并宜葺复』。二年（一六二九）四月，又疏毁三朝要典；略曰：『臣观挺击、红丸、移宫三议，哄于清流；而「三朝要典」一书，成于逆竖。其议不必不兼行，而其书不可不速毁也。主挺击者力护东宫，争挺击者计安神祖；主红丸者仗义之言，争红丸者原情之论；主移宫者弭变于几先，争移宫者持平于事后。各有其是，不可偏非也。而奈何逆珰害人则借三案，群小求荣则又借三案，而三案之面目全非。于是崔、魏诸奸创立私编，标题「要典」。三案者，天下之公议；「要典」者，魏氏之私书。三案自三案，要典自要典；翻即纷嚣，改亦多事，惟有毁之而已』！明帝嘉纳之。黄道周以建言忤时，不与经筵官选；元路疏请以己秩让之。由此，益为当事所忌。稍迁南国子司业，寻上「制实八策、制虚八策」疏，讥切朝政。中有云：『治之根本，惟在丝纶；勿以大猷付之悠忽，勿以琐务示其周详。恩怨不横于胸，好恶必循人性；毋徒伤元气而情面仍浮，毋浮慕精明而丛脞实甚。凡侃言必有深虑，毋一笔抹杀以遏群谋；凡至虑必有定归，毋双票游移以尝上意。毋以意见仇独立之士，毋以声颜拒来告之人』。所言皆深中时病。甲戌（一六三四），除翰林院侍读。上言：『边臣之情归命监军，无事禀成为恭，寇至推诿百出；阳以号于人曰：「吾不自由也」！陛下何不信赏必罚，以待其后；而必使近习之人，使借口迄用无成哉！始陛下曰：「行之有绩即撤」。今行之无绩，益宜撤』。不听。乙亥（一六三五），转国子监祭酒。丙子（一六三六）四月，有黄安县生员邹华者，荐举朝士，列元璐名。元璐因上言：『邹华下士，荐及朝绅；如是而望朝廷之上，昂首舒眉岂可得乎』？明帝是之。七月，诚意伯刘孔昭劾元璐以妾冒妻封，遂罢归（考曰：本「北略」。又「传信录」云：『丁丑，遂放归』。「北略」载刘孔昭之参在丙子七月）。壬午（一六四二）冬，大清兵薄淮、徐，起元璐兵部侍郎兼学士。元璐募健丁数百骑，夹驰入京。明帝闻之甚喜，召对；条贼情边事称旨，命具本以闻。元璐上言：『制东边，宜分东西二路，而并力攻东路；东破，则西自解。图闯贼宜以九江为中权、武昌为前茅、淮阳为后劲。又宜假督辅以利权，一切屯铸、鹾榷之务，悉听便宜』。又为「边防用间」一疏。明帝嘉纳之；擢户部尚书。元璐以浙人例不为户部辞，不许。时言利者进开采之策，元璐疏言开矿有六害，议遂寝。闯贼入秦，元璐奏：『贼既入秦，则图贼不在秦而在晋；晋有备，而后进可攻、退可守。请蠲沿河租税，多筑敌台；汰冗兵，厚死士』。未及行，而山西陷。

　　至是，当事者谓：『词臣不任钱榖』。解元璐部务，还讲筵。以大理寺丞吴履中为户部侍郎，管尚书事。履中为御史时，有声，尝上言用温体仁、杨嗣昌为二失。既管部务，无所表见。京师陷，元璐投缳死，履中竟降贼被掠。

　　徐鼒曰：连书二事何？讥黜陟之不当也。元璐侃侃持论，深识事机，台省诸公无出其右；而乃置之闲散之地，易以阘冗之才。甚矣！思宗之闇于用人也。

　　丁亥（二十八日），明征天下兵勤王，召对群臣于文华殿。

　　先是，左都御史李邦华与左庶子李明睿私议南迁，上亲行与东宫孰便？明睿曰：『太子少不更事，禀命则不威；上亲行便』（考曰：本「北略」）。邦华恐朝论不合，欲以太子居南中为之渐。疏曰：『国家并建二京，原以供时巡、备居守。皇上即不南迁，宜令太子、诸王居旧都，一系天下之望。臣南人也，必有言臣以迁自便者；臣愿随皇上执管钥，而分遣信臣、良将扞牧圉以南发。皇太子以抚军主器之重，暂违定省，号召东南，共图灭贼；即皇上赫声濯灵，益以丕振，上以副二祖之成算、下以定四海之危疑』。疏未下，有旨命诸臣会议战守事于东阁。明睿见众论狐疑，未有所定；奋曰：『「易」云「利用为依迁国」，「尚书」「盘庚」言迁事。唐再迁而再复、宋一迁而南渡，诸君何所疑而讳言迁乎』！朝士错愕未应，惟少詹事项煜与邦华计颇翕。翼日，明帝怒坐平台，召阁臣前曰：『宪臣密奏，劝朕南迁』。陈演（考曰：「绥寇纪略」第言召阁臣，无陈演、蒋德璟名；此据「三朝野纪」补）因以明睿、煜姓名及持说本末奏。明帝曰：『祖宗辛苦百战，定鼎此土。贼至而去，何以责乡绅士民之城守者？何以谢失事诸臣之得罪者？且朕一人独去，如宗庙社稷何？如十二陵寝何？如京师百万生灵何？逆贼虽披猖，朕以天地祖宗之灵、诸先生夹辅之力，或者不至此。如事不可知，国君死社稷，义之正也；朕志决矣』！蒋德璟曰：『太子监军，亦万世计』。明帝曰：『朕经营天下十几年尚不济，孩子家作得甚事』！明日，给事中光时亨参明睿邪说。明帝面诘时亨曰：『一样邪说，只参明睿何也？诸臣平日所言若何？今国事如此，无一忠臣义士为朝廷分忧，而所谋乃若此邪』？

　　先是，命科臣左懋第往南中察舟师、士马之数。天津巡抚冯元扬请以挽漕之三百艘待命于直沽口；密旨允行。明帝非不欲南迁，自惭播越；将俟举朝固请而后行。而陈演辈既不肯担事，又贼锋已蔓，无万全策，故藻德、岳贡河漕之命已行而中止：演之罢相前一日也。明帝有『朕要作，先生偏不要作』之语；盖深以为憾也。

　　徐鼒曰：计六奇之言曰：『邦华以身殉国，是南迁之议所以爱君而非以避死也。独是明睿之说亦有未善者：上骤行于贼未至时，则人心骇惧，都城势若瓦解；迁于贼之将至时，则长途荆棘，有狼狈之忧。故为上计，不如死守社稷，得古今君道之正；而令大臣默辅太子南行，以镇根本之地系天下之心，号召东南为勤王之举：此当日良策也。乃君爱其名、臣惜其死，盈廷聚讼，无肯执咎，哀哉』！

　　戊子（二十九日），明陈演免。

　　演，四川井研人；在阁一无筹划，惟以贿闻。王永吉之请撤宁远入卫也，演与魏藻德持不可，且谓寇无足虑。后召对群臣，明帝私语演曰：『此事要先生一担』！演默然不答；盖言南迁事也。贼逼，演不自安，且谋脱祸，遂引疾入辞，自言无状当死。明帝怒曰：『汝死不足蔽辜』！叱之出，犹赐路费五十两，驰驿归。演赀多，不能遽行，延半月而及祸。

　　徐鼒曰：不书官何？削之也。闻之钱■〈甹只〉曰：『演于周延儒罢后，颇见信任；一时台省拜延儒门下者，尽投演门。帝微闻其负宠；私语台臣曰：『人言演不廉，奈何』？答曰：『曾是此相而不廉乎』？嘻！触邪之臣而公论如此，明之所以亡也！

　　三月己丑朔，明昌平兵变。

　　昌平兵噪，焚劫一空。命抚臣何谦带罪安职。

　　明京师戒严。

　　李自成入畿辅，京师汹汹，传贼且至。明帝谕府部：『寇氛孔棘，戒严城守』。命部、院、厂、卫、司捕各官讥察奸宄，申严保甲之法；设逻卒，禁夜行，巡视仓库草场。是日，宣府告急，命镇朔将军王承允侦贼所向。

　　明诸生张鑻请太子监国南京。

　　是日，召见鑻于中左门。鑻言三策，首请太子监国南京，择重臣辅之。

　　徐鼒曰：特书何？明监国为当日之要策也。

　　明魏藻德请自出京议饷，不许。

　　藻德为脱身计，明帝谕在阁佐理；命黄希宪、路振飞加意兵饷。

　　徐鼒曰：不许矣，犹书之何？诛藻德之心也。

　　明释遣戍有罪内官朱晋等闲住。

　　徐鼒曰：大臣在狱者尚多不之释，而释内官何欤？特书之，讥思宗之暗也。

　　闯贼陷明宁武关（考曰：计六奇曰：『「抄本」载「三月初一日，宁武陷」；「遗闻」载「三月初八丙申，陷」；「编年」载之陈演乞休后；「甲乙史」载「三月初九日丁酉，屠宁武』；他本第云三月而不志日。独「本传」载「二月二十四日，屠宁武，以杨志荣出揭陈颠末」。则「本传」似为有据』。莫厘山人曰：『按「遗闻」，相持半月』；则宜以三月初一日为据』），太子少师中军都督府左都督镇守三关总兵周遇吉、兵备副使王孕懋死之。

　　自成薄宁武关，传檄：五日不下，且屠。遇吉悉力拒守，炮伤万余人。会火药尽，或言：『贼势重，可款也』。遇吉曰：『战三日，杀贼且万，若辈何怯邪？胜之一军为忠义；不胜，缚我以献，若辈可无恙』！于是开门奋击，杀贼千人；夜率壮士二百，缒城入贼营，复大败之，贼退二十里。持半月而援兵不至，乃开门伪降，伏健兵杀其四骁将。遇吉平时购选部下胡妇二十人，人皆绝悍，骑射精捷，支粟与裨将俸等。选健丁之无艺者各一人事之，如夫妇；临阵非至急不役胡妇，以故杀贼过当。贼既屡创，惧欲遁。或为贼谋曰：『我众彼寡，但使主客分别，以十击一，蔑不胜矣！请去帽为识，见戴帽者辄击之』。引兵复进，我兵不能支，城遂陷。遇吉徒步跳荡，手格杀数十人，矢集如猬毛。被执，骂不绝口；贼缚之高竿上，射杀之（考曰：遇吉之死，或曰缚之高竿上射杀、或曰磔于市、或曰自刎）。夫人刘氏亦骁勇多能，率妇女登屋而射，矢无虚发；贼纵火焚之，尽死。胡妇二十人者伏室中，洞开其门，系遇吉所乘骏马于衢。贼众固心惮遇吉，不敢骤窥其室；而又艳心骏马，试引牵之。胡妇即发强弩，连毙数百人；矢竭，亦赴火死。孕懋字有怀，霸州人，以进士历太原知府，迁宁武兵备。贼遣说降，孕懋斩之，与遇吉共守。孕懋既自杀，妻杨氏亦投井殉之。贼愤甚，遂屠宁武。

