<!-- { "loadSidebar": true } -->
　　应元伟躯干、性严毅，号令明肃，犯者不少贷。然轻财与中，赏辄逾格：伤者亲为裹创，死则酹酒哭之。明遇以宽厚称，毁家徇义，善抚循，往往流涕相劳苦；士故乐为之死。李成栋既破松江，率所部十四万至；驱降将吴志葵、黄蜚至城下，陈说利害。应元骂曰：『败军之将，被擒不速死，奚喋喋为』？会中秋给军民赏月钱，分曹携具，登城痛饮。许用德制乐府「五更转曲」，使善讴者曼声歌之；其声凄婉，北兵闻之皆泣下。既知城中无降意，攻益急，炮声彻昼夜。应元慷慨登陴，意气自若。是日，大雨如注；日中有红光一缕起土桥，直射城西，城遂陷。应元巷战，所当披靡；投河不死，遂被执。刘良佐持之泣，应元曰：『死耳！何泣为』！见贝勒不跪，一卒枪刺之，胫折踣地；拥入栖霞禅院。夜半，僧闻大声呼『速斫我』者再，已乃寂。明遇搏战被杀，手握刀僵立不仆。用德于前数日驱妻子，尽室焚死。训导金坛冯厚敦，字培卿；自缢于明伦堂。妻王氏与其孀妹结衽投水死。邑人兵部主事沈鼎科，字铣臣，崇祯辛未（一六四三）进士；自缢死。中书舍人戚勋，字伯屏；视妻、女、子妇投缳毕，北面再拜自焚死。流寓则武进举人夏维新、诸生吕九韶、王华，皆自刎死。逾月有归□者，不知何许人；入城自掷死。凡攻守八十一日，竟无一人降者；而大兵之死者，亦七万五千有奇。闽中闻报，王泣曰：『吾家子孙遇江阴人，虽三尺童子，亦当加敬也』！城中尸骸枕藉，街巷、池井皆满，熏臭不可近。有一女子题诗城墙曰：『寄语行人休掩鼻，活人不及死人香』（考曰：黄晞、邵子湘诸人记江阴城守事云：『王师二十万，死城下者六万七千名，王骑将不与焉』。至今邑人相传有『三王八将，皆死城下』之语。考是时南征，贝勒一为勒克托浑、一为博托，一为贝子屯齐，后皆立功闽、楚，北剿大同，进封顺承郡王、端重亲王。其余刘良佐、李成栋以下，无一死于江阴城下之人。若果没王事，如定南王、敬谨亲王之死楚、粤，则赏延奕世，载在史传，何得佚其姓氏？文士铺张，快其笔舌，尽信武成之策，遂成演义之诬。今并削之。女子题诗，见袁枚「随园诗话」）。

　　我大清兵克金山卫，明指挥侯承祖死之。

　　承祖字怀玉，世袭金山卫指挥之职。松江兵起，以兵往，愿襄事；吴志葵忌之，阻其谋。承祖恚曰：『然则府城听之总戎，承祖以金山为存亡耳』！遂拂袖归，与子世禄治兵严御。未几松江破，王师进攻金山，承祖坐睥睨间，亲冒矢石；缘城上者，手刃之，屡进屡却，久不能拔。既而李成栋克江阴，还师来助；有内应者，启水门以入。承祖率世禄亲兵巷战，身受四十矢，力尽被获；骂成栋不绝口，见杀。世禄亦被执，说之降；曰：『吾家自始祖以开国勋，子孙不替，世禄二百八十年，今日不当一死报国哉』？至文庙前曰：『此吾死所』。再拜饮刃死（考曰：「明史」、「南疆绎史」诸书皆云侯承祖，无异词；后阅陈廷敬「午亭文集」「廖氏传」云：『德庆侯廖永忠之孙铭镛以事戍金山，子孙世袭指挥千户。末年，有某值清兵南伐，坚守不下，积尸与城堞等。兵乃跃上，犹手格数人，与其长子某皆自刎死』。所叙事迹略同，而名不着。按世禄『吾家自始祖以开国勋』云云，「明史」开国功臣无侯姓人，当是廖姓误作侯者。永忠本侯爵，或因廖侯子孙云云而误也。存之俟考）。

　　明中书舍人卢象观、葛麟、总兵毛重泰、陈坦公与大清兵战于太湖；败绩，皆死之。

　　麟，丹阳人，与象观同举于乡；有膂力，能开数石弓。弘光中，巡抚祁彪佳荐其才，受中书舍人。与郑鸿逵协守京口，上便宜十二事，又请练兵江北；皆不报。京口破，走海上；佐总兵吴志葵起兵，攻复青浦。志葵见擒，溃卒推麟为帅。时郎中王期升奉通城王盛澄立寨太湖之西山，因与之合；未几象观亦至，军遂盛。期升性贪剽掠；民苦之，引王师焚其舟，期升遁。象观危甚；麟望见火光，率三舟冲之，手搦长矛，奋力战，所当披靡，连殪百人于湖。大兵耳其名，噪曰：『长而肥者，葛中书也』。万箭注之。麟挥矛如风，箭悉堕水。乃更以火攻，舟焦始自沉。象观拜其众曰：『我兄弟受国恩，无以报；空烦公等，死有余愧』！跃入水死。先锋毛重泰、陈坦公皆死之。

　　明吴易、孙兆奎败绩于长白荡，兆奎死之。

　　我总兵李遇春率兵五十四艘，自平望至白龙桥列阵三十里；易与兆奎会沈自炳、自駉之军破走之。已而，提督吴胜兆败卢象观、葛麟，遂引兵追；易、兆奎率锐卒伏芦苇中，袭杀我兵甚众。易众酾酒相贺。俄胜兆合四郡兵至石桩桥，断港■〈氵义〉。易军无见粮，营中震慑；劝兆奎走海。兆奎曰：『今四围皆兵，海可至乎？事之不济，我将横尸水上，遂以身许国之志；岂能窜海苟活邪』！黎明，王师八面环攻。时阴雨连旬，举炮炮不震、持弓弓弦解。兆奎往来督战，自寅至午，王师益众。易兵内溃，自相杀；易与骁骑数人溃围南走。父承绪、妻沈及女皆投水死。华京、吴旦、赵汝珪与自炳、自駉皆战死，一军尽歼。兆奎兵败将走，虑易妻女被辱，视其赴水然后行；遂为追者所获。械至江宁见洪承畴，大言曰：『崇祯时有一洪承畴者，先帝亲祭哭之；今而又一洪承畴，为一人邪？两人邪』？承畴曰：『咄！尔自为一人事可耳』！驱出斩之。

　　明魏国公徐宏基谋起兵不克，及其子文爵皆死之。

　　宏基字绍公，中山王达之后；世袭魏国公，守备南京。弘光帝立，预翊戴功；既与马、阮忤，乞休，以子允爵嗣职。率妻奴投吴江袁进士世奇家，避迹焉；郡绅多从之，劝作匡复计。宏基树帜募乡勇千数百人，按户出赀助饷。有陆醇儒者，雄于财。其弟某偕客过庄舍，宏基邀致之，抑之跪，勒之书饷；某坚弗承，絷诸暗陬困苦之。客脱归，以告醇儒。时总兵黄蜚溃降，部将田胜嘉收余众，出没泖、湖间，专事剽敓。醇儒具厚币乞援，复纠亡命三百人乘夜发难。登世奇屋，劫其弟出，乃集众进攻；袁、徐两姓家属及避兵诸绅悉被戮，而沉尸于湖。宏基挺矛夺门出，投分湖叶氏；叶惧祸，缚致诸陆，陆趣军士丛枪毙之。其子文爵年十五，登屋发三矢，殪三人；被执，亦丛箭死。后永历帝闻宏基之倡义被害也，赐谥壮武（考曰：「明史」「徐达传」附载：『宏基卒，谥壮武。子文爵嗣』。盖误以乞休为卒。粤中赐谥为南都事，又误以袭爵之允爵为文爵也。文爵时方年十五，宏基岂能乞休令嗣职乎？允爵降于南都亡时）。

　　明总兵李某、任源邃、吴福之、徐安远兵溃，皆死之。

　　吴易既败，源邃军亦溃，李某自刎死。源邃被执至溧阳，官命之跪；源邃曰：『若非明臣邪？见我不愧死而欲屈我乎』！曰：『子年少，姑待之』。源邃曰：『汝惟有待，故至此；我何待？速死耳』！福之书绝命辞于衣襟间，投湖死。安远亦以不屈被杀；妻杨氏、妾蕙香殉之。

　　明广西巡抚瞿式耜以参将陈邦傅、中军官焦琏讨亨嘉，擒之；械送福州。

　　初，式耜以隆武之立也非序，不劝进。夫人邵氏在幽所日夜哭，因遣家人赍疏间道至福州，贺即位；并乞师曰：『岭表居楚、豫上游；岭表失，则豫无所惮、楚未得通，天下事益不可为矣！臣式耜朝以死，则粤中夕以亡，岂惟一省之忧』！因陈亨嘉有必败状，王大喜。会丁魁楚遣陈邦傅讨亨嘉，亨嘉与战而败，返桂林，馈式耜衣服饮食，瞑目不应；乃送式耜于距城五里之刘仙岩。而以王符调狼兵，不应。邦傅攻之急，乃复迓式耜入，返其敕印。时城守中军官焦琏为杨国威旗鼓，而密输款于式耜。式耜密遣琏夜缒城入邦傅营，复缒邦傅入擒亨嘉并国威、顾奕等，械送福州。琏字国器，山西人；绝有力。献贼之陷楚也，系桂王由榔于道州；琏逾城入狱破械，负王登城，手短兵，一跃下，轻捷如飞。贼疑怪，不敢逼，遂亟趋渡河以免。桂王德之，以功受封（事见后）。

　　徐鼒曰：能左右之曰「以」。身在幽囚，而能结豪杰、定祸变，其忠信可涉险，而其智虑亦足济艰矣！曰以者，嘉之也。

　　献贼陷明乐用寨。

　　乐用寨，本蔺州奢崇明故地；奢氏灭，改属永宁卫。寨有山，最高，名经崖囤，可屯万人；守将罗从义以五千人驻之。贼将孙可望围之数月，不能克，乃遣人往说之。既降，诱而坑之（考曰：本「张献忠乱蜀始末」）。

　　九月甲寅（初六日），我大清豫亲王多铎以明福王由崧归于京师。

　　江南既定，豫王以由崧与北来太子北旋。闽中上由崧尊号曰圣安皇帝，浙东鲁王上号曰赧皇帝。明年五月，与潞王常淓同见杀。粤中桂王立，上谥曰安宗简皇帝（考曰：参「江南闻见录」、「圣安本纪」。又「南略」云：『宫女宋蕙湘者，金陵人；途次题壁云：『风动江空羯鼓催，降旗飘飐凤城开；将军战死君王系，薄命红颜马上来。广陌黄尘暗鬓鸦，北风吹面落铅华。可怜夜月箜篌引，几度穹庐伴暮笳』）。

　　明总督何腾蛟、巡抚堵允锡受闯贼余党降。

　　允锡字仲缄，无锡人。崇祯丁丑（一六三七）进士，除南京户部主事，迁郎中，授长沙知府。山贼掠安化、宁乡，允锡督乡兵破灭之；又杀醴陵贼渠，遂以知兵名。南都授湖广参政，分守武昌、黄州、汉阳。左良玉之称兵犯阙也，总督何腾蛟奔长沙；令允锡摄巡抚事，驻常德。李自成既死，其将刘体仁、郝摇旗等以众无主，议归腾蛟；率众四、五万，骤入湘阴，距长沙百余里。城中人不知其来归也，惧甚；摄湖南巡抚傅上瑞请腾蛟出避。腾蛟曰：『死于左，死于贼一也；何避焉』！

