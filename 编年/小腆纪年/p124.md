<!-- { "loadSidebar": true } -->
　　尚久惑信巫术，巫者每降神语：『自当佑庇』。会大雨暴涨，尚久虞王师灌城，巫降神言：『当用铁锁数百觔，锁蛟龙则安』。诸巫让之曰：『何事不可言，而为此险语』！铁索成，尚久鸣金鼓与诸巫送前巫者沉之江，顷之竟不死。尚久惑之愈深，遂疏提防。领旗王安邦忖其必败，遣人约降；于是月十一日夜二鼓，我师从西南角云梯登城。城中大乱，尚久急抽兵入金城山寨；而大队突至，门弗及闭，遂与子尧投井死。初，尚久求救于朱成功；成功恶其前拒会师援李成栋之请也，不欲援之。周全斌曰：『倡义原当纳降；尚久悔罪来归，拒之则失天下勤王之心』。令陈六御统兵自揭阳港入，甫至南澳而潮已破；引还。

　　冬十月，我大清兵复取明吴川。

　　陈彝典、陈其策俱被杀。

　　十二月〔癸亥〕朔，明鲁定西侯张名振与我大清兵战于崇明之平阳沙。

　　是日寅刻，我崇明驻防兵万余、马三百匹，乘冻涉江入平阳沙；名振鼓众迎之。浴日将军王善良挺矛当先，姚志倬、任麟、王有才以三百人冲其左，张煌言、王浚以三百人突其右；崇明兵大败，无一返者。

　　我大清兵复取柳州，明巡抚朱俊臣死之。

　　明桂王亲行考选。

　　马吉翔奉命祭陵，闻有密敕至李定国营，遣人侦之；主事刘议新意其必预谋也，告以两使赍赴状。吉翔大惧，属其弟雄飞出家赀赂提塘王爱秀求援。时吉翔党与布列，王孤立自危，乃以台省员缺饬部考选。于月之二十四日，临轩亲试，授蒋干昌、李元开简讨，张镌给事中，李颀、胡士瑞御史，杨锺、徐极等亦以资深加秩，群小益惧。蒲缨曰：『周官之行，皆此辈密谋；马公以报秦王，则此辈死无日矣』！吉翔、爱秀先后白可望。可望疑吉翔亦与谋，遣郑国往南宁侦之。吉翔证青阳、周官事甚亟，于是徐极、杨锺、赵赓禹、蔡演、张镌、李颀、胡士瑞交章劾吉翔欺君卖国，天寿表里为奸。王敕廷臣议罪；天寿惧，与雄飞连骑逃至贵阳，而十八人之狱成矣。

　　甲午、我大清顺治十一年（一六五四）春正月（明永历八年）壬辰朔，明桂王在安龙府；改云南府为云兴府、辰州为沅兴府、沅州为黔兴府。

　　明以刘文秀为大招讨，都督诸军东伐。

　　时有言招李定国者，南宁镇朱养恩言之尤切；可望终忌之，乃谋起刘文秀。文秀见可望，言己下劣，恐不胜；可望强起之，疏请为大招讨。可望寻单骑按沅、靖诸营，观险隘，劳军吏；十日而毕。

　　明鲁定西侯张名振复以朱成功之师入长江，望祭孝陵。

　　名振以上游有蜡书为内应，率海船数百溯流而上，再入京口；掠仪真，至观音门。十三日，泊金山，偕诚意伯刘孔昭登山，从者五百人。寺僧持簿募化，名振笑曰：『大兵到此，秋毫不扰，尚募化乎』！助米、盐各十石。次日，纱帽青袍角带，向东南遥祭孝陵；设醮三日，挥泪题诗（考曰：诗云：『十年横澥一孤臣，佳气钟山望里真。鹑首义旗方出楚，燕云羽檄已通闽；王师桴鼓心肝噎，父老壶浆涕泪亲。南望孝陵兵缟素，会看大纛禡龙津』！前云：『予以接济秦藩，师泊金山，遥拜孝陵有感』；后云：『甲午年孟春月，定西侯张名振同诚意伯题』。时刘孔昭同来也）。越二日，掠辎重东下。四月，复以海艘上镇江，焚小闸；至仪真，索盐商助饷金不得，焚六百艘而去。寻以沙船六十入山东登、莱诸处，直抵高丽，乃还。

　　明朱成功遣兵攻崇明，败绩；仁武伯平原将军姚志倬、定南伯徐仁爵死之。

　　成功令其戎政司马陈六斌、都督程应璠率兵次平阳，攻崇明；战败，志倬、仁爵俱死之。旋犯吴淞，掠战船二百（考曰：「绎史」「摭遗」谓：『崇明之败，郁离公子刘永锡与仁爵同日死』。按汪光复「航海遗闻」：『永锡死于丙申八月舟山之失』；岂仁爵亦死于舟山乎？姑两存之）。

　　明前监国鲁王移居南澳。

　　去岁郑芝龙遣其私人李德招降成功，有『如未投诚，先献监国鲁王』之语；乃送鲁王于粤中行在以避之。王踌躇不欲行，成功强之，始扬帆出海；遇风，回居南澳（考曰：旧传：『鲁王在金门，成功礼意寖衰；王不能平，移居南澳。成功使人要于道，而沉诸海』。今以「台海纪事」、「鲁春秋」、「鲒■〈鱼奇〉亭集」考之，则此说舛谬之甚。据「台湾外纪」云云，当得实也；今从之）。自是，居海上者七年。己亥（一六九五）秋，永历帝手敕命仍监国，而成功不欲，迁之澎湖。寻复悔之，迎归金门，供给如初。

　　我大清兵克广信之九仙山寨，明进士徐敬时等死之。

　　有杨文、李克升者，与敬时同举兵。寨破，皆被杀。

　　二月，明开科取士。

　　取四十人，以四川熊渭为第一，授庶吉士；余授知县、教职有差。

　　明李定国取高州，降将张月叛我大清，复归于明。

　　我大清遣使册封明朱成功为海澄公，成功不受。

　　郑芝龙复遣李德同郑、贾二使臣赍海澄公敕印招成功。我总督刘清泰致书略曰：『一时旷荡之恩，出自宸聪怀柔之略，真千载一时矣。今天意所在，不待智者而决；川、湖之捷屡奏，两粤之叛尽归。足下以孑然一旅孤悬海外，纵使楼橹是凭，亦无分茅割地之实际；将谓踞岛而守，终属依山傍海之游魂。今固山开镇于漳滨，江南劲旅、北地满兵，络绎奔赴；余波一日不靖，全师一日不班。无论扬帆击楫，可以灭迹犁庭；即安坐以折窥岸之谋、密布以塞通津之径，想足下此中之生聚教训，万不得以暂待久、以劳待逸、以不足待有余，不几望洋而成竭泽、遶树而致焚林？此非不佞震喝之言，而确乎理势之谈也。若肯毅然来归、翻然号泣，召族党部曲而谕之，各鼓化心，以了立命安身之局；既不弃令亲万里衔书之苦，亦以慰尊公数年欲断之肠。上而朝廷之德意、下而不佞之苦心，可谓不相负矣！然更有为足下思者，将惧投诚而孤注，何妨拥卫其子弟以归？倘怀赴阙为畏途，何妨请命于桑土而守？以不佞半生忠朴见谅于圣明，皆能一一代足下剖心呼吁，从此树奇勋以酬遇、拜爵而分封矣』！成功以未有地方安插兵将为辞，不受敕印。寻大扰福、兴、泉、漳四郡。

　　三月，孙可望杀明大学士吴贞毓等十八人。

　　初，林青阳还至南宁，为守将常荣所留；令亲信刘吉复命于王。王喜，改青阳给事中；谕贞毓再撰敕，铸「屏翰亲臣」金印赐定国。即遣刘吉还付青阳送廉州，定国拜受命。而是时郑国械马吉翔至安龙，与诸臣面质；挟贞毓入文华殿，胁王索主谋者。王不敢质言，谓必外人假敕宝所为。国怒目出，与庞天寿至朝房，械贞毓并刑科给事中宁国张镌、中军都督府左都督歙县郑允元、大理寺丞湖广林锺、太仆寺少卿袁州赵赓禹、翰林院检讨晋江蒋干昌、善化李元开、吏科给事中赣州徐极、江西道御史钱塘周允吉、广西道御史南昌朱议浘、福建道御史进贤胡士瑞、兵部郎中四川朱东旦、工部郎中九江蔡演、内阁中书庐陵易士佳、吏部员外郎直诰敕房事鄞县任斗墟等十四人系私室。福禄、为国求救于太后，天寿直入，擒二人于坤宁宫外；太后与后稍问之，天寿怒目诃之径出。逆党冷孟銋、朱企■〈金英〉、蒲缨、宋德亮逼王速具主名，王大悲愤曰：『汝等逼朕认出，朕知是谁』？翌日，国严刑拷掠；以贞毓大臣免刑，执贞毓妻父户部员外裴廷谟，叱之跪，廷谟曰：『我是朝廷五品大夫，如何跪尔』！国怒，乱棍交下，两臂几断。廷谟不肯承，乃以次拷镌等；诸臣不胜楚，号呼二祖、列宗。会日暮，风雷忽震。蔡演厉声曰：『今日吾等直承此狱，少见臣子报国苦衷』！由是众皆自承。国又问：『皇上知否』？演大声曰：『未经奏明』！乃复收系；以欺君、误国、盗宝、矫诏为罪，报可望。可望请王亲裁；王不胜愤，下廷议。吏部侍郎张佐辰、刑部主事蒋御曦及孟銋、缨等耳语国曰：『此辈留一人，将为后患』！于是御曦执笔、佐辰票旨，以镌、福禄、为国三人为首，凌迟；余为从，斩；惟贞毓以大臣，赐绞。吉翔、天寿谓：『王后必知情，将废之』；嗾；主事萧尹陈往古废后事。后泣诉，事得已。乃矫诏曰：『朕以眇躬，缵兹危绪；上承祖宗，下临臣庶。阅今八载，险阻备尝；朝夕焦劳，罔有攸济。自武、衡、肇、梧以致邕、新，播迁不定。兹冬濑湍，仓卒西巡；苗截于前，敌迫于后。赖秦王严兵迎扈，得以出险，定跸安隆，获有宁宇。数月间捷音迭至，西蜀、三湘以及八桂洊归版图。忆昔封拜者累累若若，类皆身图富贵。惟秦王力任安攘，毘予一人；二年以来，渐有成绪，朕实赖之。乃有罪臣吴贞毓等包藏祸心，内外连结，盗宝矫敕，擅行封赏，贻祸封疆。赖祖宗之灵，奸谋发觉；随命朝臣审鞫，除赐辅臣吴贞毓死外，其张镌、张福禄、全为国等同谋不法，无分首从，宜加伏诛。朕以频年患难，扈从无几；故驭下之法，时从宽厚：以至奸回自用，盗出掖廷。朕德不明，深自刻责。此后大小臣工，各宜洗涤；廉法共守，以待升平』。是日诸臣赋诗就刑，神色不变（考曰：吴贞毓诗云：『九世承恩愧未酬，忧时惆怅乏良谋。躬逢多难惟依汉，梦绕高堂亦报刘。忠孝两穷嗟百折，匡扶有愿赖同俦。〔击奸未遂身先死，一片丹心不肯休〕』。蒋干昌诗云：『天道昭然不可欺，此心未许泛常知。奸臣祸国从来惨，志士成仁自古悲。十载辛勤为报国，孤臣百折只忧时。我今从此归天去，化作河山壮帝畿』。李元开诗云：『忧愤呼天洒酒卮，六年辛苦恋王畿；生前只为忠奸辨，死后何知仆立碑。报国痴心容易死，还家春梦不须期！汨罗江上逢人旧，自愧无能续「楚词」』。朱东旦诗云：『邕江昔日五君子，随扈安龙十八人；尽瘁鞠躬今已矣，忠臣千载气犹生』！朱议浘诗有『精忠贯日吞河岳，劲气凌霜砥浪涛』之句。以上见「安龙纪事」）；虽三尺童子，无不垂涕者。其家人合瘗于安龙北阙之马场。林青阳逮至，亦被杀；独周官走免。

