<!-- { "loadSidebar": true } -->
　　先是，式耜知桂林不守，遣其孙中书舍人昌文诣梧州陈状辞世袭爵。王授昌文翰林院简讨；赐式耜黄钺龙旌，节制公侯伯大小文武。甫撰敕文，而东、西省垣齐陷；昌文走山中，叛将王陈策挟之至梧州。大学士方以智时为僧于大雄寺，言于我镇将马蛟麟曰：『瞿阁部精忠，今古无两；其长孙来，汝以德绥之，义声重于天下』。蛟麟厚遇之。魏元翼恨不已，构昌文于有德，将甘心焉。一日，闻铁索铿然绕室有声，元翼伏地请罪；忽吴语曰：『汝不忠不孝，乃欲杀我孙邪』？七窍流血死。有德尝以事遣一卒祷于城隍，恍惚见同敞南面坐。有德闻而大骇，为双忠神位祀之；因厚礼昌文，迁式耜柩而改葬之。清凝上人亦迁同敞柩，与夫人合葬焉（考曰：「东明闻见录」、「庚寅始安事略」、「寒支集」所载皆同。详载之，以见忠义之感神人也）。

　　徐鼒曰：「纪年」于左懋第、袁继咸、黄道周、瞿式耜之死，书曰「犹在」何？士有一时血气之激，蹈死不悔；迟之久而畏葸之心生、迟之久而富贵功名之念动。盖无直养无害之气，义袭而取之；一时金蚀而渝、石磨而泐，理势然也。文山之言曰：『慷慨捐躯易，从容就义难』。数君子者，庶几圣贤知命之学哉！

　　明大学士王化澄、户部尚书董天阅俱降于我大清。

　　明擢兵科给事中张孝起为副都御史，巡抚南宁。

　　孝起原名起，吴江人；举于乡，为廉州推官。举兵谋恢复，兵败被获；妻妾投海死，遂鞿军中。李成栋归明，孝起得脱去；王以为吏科给事中。孤峻，不与流俗伍。王幸梧州，五虎失势辞职，乃以孝起掌印。高必正为刘湘客乡人，疾孝起之排湘客党也，怒骂于朝；王为解之，始已。王再幸南宁，赵台避陈邦傅之逼，遁入士司；乃擢孝起为巡抚，兼巡抚高、廉、雷、琼四府。城破，走入龙门岛；被执，不食七日死。

　　明高必正、李来亨之众走川东。

　　高、李之众久窜宾、横、南宁间，食且尽；畏王师之逼，率众渡泸，自黎州出掠嘉、眉，分据川、湖间，耕田自给。川中旧将王光兴、谭宏等附之，众犹数十万。来亨，赤心养子也；赤心死，推必正为主；必正死，而来亨代之焉。

　　明封孙可望为冀王，犹不受。

　　王师已逼，乃遣编修刘■〈艹洍〉封可望为冀王。至平越，不得入；杨畏知言于可望曰：『秦、冀等耳。假何如真』！不听。李定国请令畏知终其事，故畏知得至南宁（考曰：「明史稿」以为是年十一月事，与诸书同。「纪略」以为明年三月事）。

　　明朱成功率舟师南下，援粤东。

　　时奉粤东诏，命成功率舟师从虎门入。成功乃以黄大振（考曰：即前构黄斌卿于王朝先者）为援剿前镇，守海坛；拨水师阮引、何德、陆师蓝登属郑芝鹏，守厦门；自率诸镇南下勤王。至潮阳，而施郎与陈斌不睦，因止不进。有首黄海如通于我定南王孔有德者，成功遣林习山袭杀之；宥其余党，分配各镇。

　　辛卯、我大清顺治八年（一六五一）春正月己酉朔（明永历四年十二月朔。自二月以后为明永历五年、鲁监国六年。明永历三年大统历于庚寅（一六五○）十一月置闰，而我大清则于辛卯（一六五一）闰二月也。时两广州郡内附，我道府州县官抵任者，则皆以是日为辛卯元旦，行拜贺礼；而乡镇居民未奉大清时宪书，仍永历旧历，则以是年二月乙卯朔日为元旦。守除拜岁，有乡城之别焉。考曰：「绎史」「勘本」及「粤事记」言之甚详，而黄宗羲「行朝录」则言永历是日升殿，受朝贺；十日祀太庙者；宗羲仕于鲁而未仕于粤，故纪粤事多舛也），明命大学士文安之总督川、湖诸路军务，赐尚方剑便宜行事；进王光兴、郝永忠、刘体仁、袁宗第、李来亨、党守素、王友进、塔天宝、马云翔、郝珍、李复荣及谭宏、谭诣、谭文等爵为公侯（考曰：十六营姓名可考者十四人，与初降时亦殊异；盖子弟部将之代领众者也。体仁亦作体纯，非二人也）。

　　王师日逼，云南又为孙可望所据。安之念川中诸镇兵颇强，欲结之共奖王室；自请督师，加诸镇封爵。王从之，加太子太保兼吏、兵二部尚书，总督川、湖诸路军务；进王光兴等十六营爵皆公侯，命赍敕行。孙可望闻而恶之，遣兵邀于都匀；夺诸将敕印，留数月。安之乘间走贵州，将谒王于安隆；可望坐以罪，戍之毕节卫。可望之谋僭号也，以安之为东阁大学士；安之不为用，走川东依刘体仁以居焉。

　　二月己卯朔（明永历五年正月朔），明桂王在南宁。

　　正月后，警报少息，旧臣有间道奔赴行在者；文武两班，位列楚楚。王以国家多难，免朝贺。

　　明监国鲁王在舟山。

　　闰二月（明二月）乙卯（初八日），明鲁张名振杀平西伯王朝先。

　　初，黄斌卿之破也，朝先收其陆兵军资甲仗，一不以付名振。郑彩之败，名振与阮进因而堕之，朝先又不与合；顾不虞名振之见袭也，散遣士卒于民舍。名振猝至，朝先手格数十人而死。其部将张济明跳城，夺哨船投诚于我大清，愿充先锋定海氛；于是舟山虚实尽泄，我总督陈锦决计大举焉。

　　臣鼒曰：蜀事之坏，坏于李干德之杀杨展；舟山之坏，坏于张名振之杀王朝先。所谓与人斗而自断其右臂者，殆天夺之魄欤？

　　明监国鲁王设醮于舟山。

　　我台州分守道耿应衡遣奸细入舟山，托于日者；谓监国禄命，宜禳灾星。张名振设醮禳之。兵部郎中朱养时上疏争曰：『如此举动，贻笑敌人』！

　　徐鼒曰：何以书？讥也。君无楚昭王、臣无晏平仲，吾于黄皓巫鬼何责焉！「传」曰：『国将亡，听于神』；是之谓与！

　　癸亥（十六日），我大清兵取明梧州。

　　癸酉（二十六日），我大清取明柳州。

　　明朱成功师次平海卫；我大清兵袭破厦门，守将郑芝莞遁，前东阁大学士曾缨死之。

　　成功舟师至白沙湖遇风，收入盐洲港。寻至天星所，败我惠州援兵；攻其城，下之，进次平海卫。虑厦门单弱，属郑鸿逵回师助芝莞固守；未至，而我福建巡抚张学圣信降臣黄澍之谋，侦成功远出，檄总兵马得功率师从五通掩渡，水师镇阮引不战而遁。芝莞闻报，席卷珍宝，弃城下船。学圣督大队继至，适潮大涨；登五通山，望波涛万顷，岛屿孤悬，愕然曰：『此绝地也！设有缓急，岂能飞渡』？即日引还。得功方领骑驰骋，闻后军已退，不敢坐镇，走篔筜港。而鸿逵部将杨杼素、吴渤已至，截诸港，渤战死；施郎复率陈纁、郑文星从厦门港登岸促之。得功尝为鸿逵标下守备，故相识也；计穷，乃冒死驾小船见鸿逵，说之曰：『得功奉令过岛，未曾扰一草一木。今无舟可渡，必死；但恐得功死，此岛人民万不能全耳！公兄在京、眷口在安平，乞熟思之』！鸿逵乃逸之去。

　　初，闽中亡，大学士曾缨避居厦门。城将陷，家人促之登舟；樱曰：『此一块清净土，吾死所也』！于是月晦日自缢死。其门人陈泰、阮文锡谋收遗骸；泰痛哭曰：『有吾在，无庸子。子出而不返，则老父倚闾而望；吾孤身，死则死耳！子效力于亲、吾效力于师，不亦可乎』？泰乃匍匐负缨尸走三十里，付其家人殡之。归，不食三日，卒。文锡后为僧，名超全。论者比之郑所南、谢皋羽焉（考曰：本「夕阳寮存稿」）。

　　孙可望遣兵至南宁，杀明大学士严起恒、尚书杨鼎和、给事中刘尧珍、吴霖、张载述；乃封可望为秦王。

　　可望怒起恒等之阻「秦封」也，闻王在南宁，遣其将贺九仪、张胜、张明志等率劲兵五千迎扈；直上起恒舟，怒目问曰：『王封是「秦」、非「秦」』？起恒曰：『君等远迎主上，功甚伟，朝廷当有隆恩；若专问此，是挟封、非迎主上也』！九仪怒，格杀之，投尸江中。遂杀尧珍、霖、载述，追杀鼎和于昆仑关；鼎和、尧珍以阻议故，而霖与载述则会劾主「秦封」者也。起恒尸流三十里泊沙渚间，突有虎负之登崖，守视不去；九仪等惊悸累日，乃礼而葬之山麓，至今人称「虎坟」云。

　　徐鼒曰：起恒之忠格猛兽而不能化盗臣，可慨也！然使早从堵胤锡之言，何至长贼氛而损国威若是。谋国者，贵识时哉！

　　孙可望杀明东阁大学士杨畏知。

　　畏知入朝，见贺九仪等凶悖，痛哭自劾；因留为东阁大学士。可望怒，遣使召之；王欲执其使，畏知曰：『臣闻猛兽当人则止，若得臣而止其逆，臣焉避之』！王挥泪为别，手赐金章镌「忠贞直谅」四字。畏知泣谢曰：『苟利社稷，死生以之。愿陛下廓清天地、正位二京，臣即瞑目』！至贵阳，系狱；士民数万哭请，乃出畏知黑神庙调疾。先是，原河南道御史任僎谄附可望，议尊为国主，以干支纪年，铸「兴朝通宝」钱；可望生男，乞恩如生皇太子例。原扬州副使龚彝亦希可望旨，启陈十事，欲租外增赋、赋内编马。畏知愤甚，辄抵掌谩骂；二人亟构之。可望呼畏知诘曰：『遣汝作何事？反作宰相邪』！畏知曰：『为大明宰相而死，不愈于从乱贼而生乎』？可望令杖之。畏知除头上冠，撞可望曰：『谁敢辱大臣！有死而已』！乃被害。楚雄人以其有守城功，立祠以祀焉。

　　三月，我大清兵取明高州。

　　提督李明忠之师溃于■〈山于〉口，王师追至电白，明忠遁；遂克高州。道臣郭光祖、吴人龙、知县文振义、副将王邦友俱降。

　　明永州诸生邓光远被执，不屈死（考曰：「行在阳秋」载为是岁事，而月日不可考；姑以事次）。

　　夏四月丁未朔，明朱成功复取厦门。

　　成功闻厦门有警，旋师抵厦门；而马得功已去五日矣。成功大悔恨，移师屯金门之白沙，亲历各要口；以郑擎柱为知州，筑炮台，拨劲旅守之。丙辰（初十日），大会文武，议厦门功罪：赏施郎银二百两，陈纁、郑文星各百两，厚恤吴渤家；杖阮引、何德各五十。郑芝莞以失机，论罪当斩。芝莞方欲辩，而成功已冠带出隆武帝所赐尚方剑斩之，悬首示众，有『本藩铁面无私，尔勋臣镇将各宜努力』之语。众军股栗，兵势复振。成功恨鸿逵之纵得功也，饬镇将不许赴鸿逵衙署。而鸿逵见成功能行其法，亦将所部付之；谢权归隐，筑寨白沙，构亭沼、艺花木，笙歌自娱。后为我将王进功所攻，成功移之居金门以老。

　　方芝莞拥资弃城，成功妻董氏抱神主出，舵工林礼负之登芝莞舟。芝莞遽曰：『此战舰也，非夫人所居』。再三促之。董氏坚坐不动，积藏得无恙，军饷获充。董氏素无宠，以是见礼成功焉。

　　甲寅（初八日），明兵部右侍郎傅鼎铨招兵广信，被执。

