<!-- { "loadSidebar": true } -->
　　允彝字彝仲，号瑗公，松江华亭人。弱冠举于乡，好古博学，工属文，名重海内。崇祯丁丑（一六三七）成进士，授长乐知县。吏部尚书郑三俊荐天下廉能知县七人，允彝为首，大臣方岳贡等亦力称之；将特擢，丁母忧归。北都亡，毁家起义，走谒尚书史可法，谋兴复。弘光帝立，乃还。是年五月，擢吏部考功主事；疏请终制。马、阮重其名，屡招之，服阕犹不起。而御史徐复阳者，故逆案中人；希马、阮意，劾允彝与其同官文德翼居丧授职：以两人皆东林也。而两人实未之官，无可罪；吏部尚书张捷遽议贬秩调用，时论为之不平。八月，我大清安抚官入郡，允彝徘徊山泽间，欲有所为；乃投之书曰：『大清革命，万物惟新；故明废臣，理应芟除。其何所逃死，顾有一言为盛朝陈之：昔金人渡江，下三吴，抵温、宁，还师以授宋高；即中原之地，亦举以授张邦昌、刘豫者。诚以南土痹湿多疫，海险江深，毒蛇匝地，聚蚊若雷，呕吐霍乱以时而发；凡同居中国，北人吏于南者，犹以为病，况自塞外来邪！昔蒙古之为南吏者，以三月至九月归，一切吏治惟中土人是问；其赋税漕粮，尽由海运。未及八十年而吴、浙剧寇猬毛以起，江南大乱，河北瓦解。是江南为元累，不为元利矣。向使割江南以予宋，岁辇金缯以实北地，则元之疆场正未艾也。今为盛朝计，明之支系缀若悬丝，莫若以淮河为界，存其宗社，则可收千百世兴灭继绝之功；责其岁币，亦可获数万里盟主睦邻之利：于名甚隆，于利可久。惟执事以下裁之』！书入，不报。总兵吴志葵起兵吴淞，允彝为之飞书走檄，联络江、浙士大夫，由是四方响应；然皆文士不知兵，迄于无成。松江破，或说之入海趋闽。允彝曰：『我昔吏闽，闽中八郡咸德我；今往图再举，策固善。然举事一不当，而遁以求生，何以示后世哉？不如死也』。嘉定侯峒曾遇害，允彝经纪其丧。归闻徐石麟、黄淳耀、徐汧之死也，欲自经；其兄之旭讽投方外，允彝曰：『是多方求活耳』！乃作绝命词，自沉松塘死。越三日，黄道周奉王命以翰林侍读兼给事中召；至则方殓矣，使者哭而去。赠左春坊左庶子，谥文忠。所著有「幸存录」，为绝笔。兄之旭、子完淳，死于丁亥（一六四七）四月陈子龙之狱（事见后）（考曰：允彝之死，传闻异词。「史外」云：『徐越谓夏公息影林下，闻卧子自沉，瑗公扼腕叹曰：「国破君亡，朋友遘愍，我可以独活」！亦死之』。似死在陈公之后。而卧子有会葬夏瑷公诗具载集中，且为长书焚夏公墓，述己所以不死之意，期不负夏公；侯方域吊陈公诗，有『长笺奏地下，端不欺杵臼』语。则夏公之先死无疑。「野史」述夏公死在乙酉五月，而其集中有「练川五哀诗」；朱彝尊谓『练川城溃，乃是年七月五日，瑗公尚存；则止水之投，当是淞江失守之后』云云。今从正史）。

　　明征诸生顾炎武为职方司郎中；以母丧，辞不赴。

　　炎武字宁人，原名绛，或自署曰蒋山佣；学者称为亭林先生。年十三，援纳榖寄学例，为附生。少落落有大志，耿介绝俗；双瞳子中白而边黑，人异之。于书无所不窥。乙酉（一六四五）夏，奉母避兵常熟之郊。应昆山令杨永言之征，与诸生吴其沆及归庄共起兵，奉故郧抚王永祚；浙东授为兵部司务。事既不克，永言行遁去，其沆死之；炎武与庄幸得脱。而母王氏遂不食卒，遗言后人勿事二姓。是年闽中以职方司郎中召，母丧未葬，不果赴（余详「纪传」）。

　　臣鼒曰：有明学者萃心力于制举文，其高者则证心性，争朱、陆；举先圣诗、书、六艺、兵刑、钱榖有用之学，置为糟粕。门户错出，而人才亦日卑。炎武尝太息天下乏材以致败坏，故究心经术，实事求是；而资力超迈，百倍常人，为数百年儒林巨擘。旧列「国史儒林传」，兹独书之为明诸生者何哉？炎武恪守母训，不事二姓。迹其弓剑桥山之拜、牛羊塞上之吟，盖欲以子房报韩之心，为端木存鲁之计。故国之戚，每饭不忘；而沈几已久，更事尝多。知天命人心之有归，不欲以移山填海之为，贻宗族乡党之祸；甘于箕子之蒙难，无为苌叔之违天。故管幼安客死辽东，陶靖节终于宋代。善乎王高士不庵之言曰：『宁人身负沈痛，思大揭其亲之志于天下，奔走流离，老而无子；其幽隐莫发数十年靡愬之衷，曾不得快然一吐。而使后起少年，推以多闻博学，其辱已甚；安得不掉首故乡，甘于客死？噫！可痛也。

　　明征诸生李世熊为翰林院博士，辞不赴。

