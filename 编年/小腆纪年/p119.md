<!-- { "loadSidebar": true } -->
　　程乡之败，诸军皆散；惟平西伯张自盛走保闽界，有众数万。鼎铨入其军，约广信威武侯曹大镐并进。庚寅（一六五○）冬，自盛掠邵武兵败，就俘泸溪山中；鼎铨走广信。四月八日俗称浴佛日也，山中作浴佛会，鼎铨与焉；为守将所执。谕降不从；令作书招揭重熙，亦不从。在狱阅月，巾服赋诗，朝夕不辍。或欲为薙发，曰：『留此与头俱去也』（考曰：诗云：『浴佛传名日，孤臣殉节时；棘荆羁彩凤，□□护灵麒。断颈玉宁碎，剖心山不移！争传巾履□，昭取汉威仪』。见「行朝录」）。

　　戊午（十二日），明太后王氏殂于田州（考曰：「行朝录」云：『慈宁皇太后马氏崩于田州』；误也）。

　　五月葬南宁，上尊谥曰孝正庄翼康圣皇太后。

　　明朱成功部将施琅降于我大清。

　　琅本名郎，投诚后改今名。郎之事成功也，年最少，风宇魁梧；号知兵。凡楼橹旗帜、伍阵相离之法，皆郎启之；然颇恃才而倨。有标兵曾德犯法当死，匿成功所，郎侦擒之。成功驰令勿杀；郎曰：『法者，非郎敢私；藩主何可自徇其法乎』！促斩之。持令者归而构焉；成功怒，收郎并其父大宣、弟显贵，命林习山之副将吴芳守之。郎谓显贵曰：『兄弟岂可俱毙，弟速为计』！显贵曰：『兄雄略胜弟十倍，且无子；速行，勿多语』！郎起，佯喜笑，语芳曰：『吾以藩主欲杀我，乃别有事邪』！取酒与芳欢饮；曰：『伴我登岸，往见当事』。芳见郎举动雀跃，又以父与弟在船信焉，令三人随之。至草仔鞍，郎出铁椎椎死三人而走，匿曾厝鞍石洞中，饥且死。适佃兵锄园，老矣，见五花豹隐卧，大怖；顷之，■〈亻累〉然施郎也，则大惊。郎告之故，佃兵饷以箪食鱼羹；然已惫甚，肌革惨懔。时成功购之急，曰：『此子不来，必贻吾患』！令岛中舍匿者族。郎夜叩其部将苏茂门，激之曰：『闻藩主购我千金高爵；贤弟与我厚，故以赠也』。茂曰：『茂岂卖公以求荣者乎』！敕门者秘之。居二日，迹至茂家；乃伏郎卧内，令妻隅坐，以衣覆之。夜以小舟载郎渡五通去，而席藁请罪于军门；成功赦茂而授以郎职。久之，郎改名，降于我大清；黄梧荐之总督李率泰，题授副将。后为水师提督，卒平郑氏、取台湾焉。

　　臣鼒曰：特书何？为平台湾张本也。览施琅归国之事，盖与伍大夫相侔。荆平昏庸，无责焉耳；成功杰士，胡亦以淫刑失国士乎！盖天将为圣主驱除之资，彼成功者颠倒于其中而莫自主也。

　　五月，孙可望疏请明桂王移跸云南。

　　王亟召廷臣集议，阁臣吴贞毓、御史王光廷、徐极等劝幸钦州依元胤。阁臣朱天麟力请幸滇，言『元胤屡败之余，众不满千，栖依海滨，其不足恃明矣！云南山川险阻，雄师百万；北通川、陕，南控荆楚，亟宜移跸，以坚可望推戴之心、慰中外臣民之望』。贞毓等力持不可，遂寝其议。

　　明命大学士朱天麟经略左、右两江。

　　天麟幸滇之议既不用，乃奉命经略左、右两江土司，以为勤王之助。

　　明命翰林院举堪任日讲记注宫。

　　诏曰：『顷以大行孝正庄翼康圣皇太后丧，忧戚之中，不遑视事。今值服除，当与大臣商决政事。即传工部修中极殿、翰林院举堪任日讲记注员名，以二十七日举行』。

　　徐鼒曰：特书何？讥也。梁元帝之谈老子、陆秀夫之进讲义，畸正虽殊，迂疏则一。高琼折杨亿曰：『敌骑充斥，能赋一诗以退敌邪』？每思之，辄失笑也。

　　明朱成功与我大清兵战于漳浦之南溪。

　　成功愤厦门金穴之覆，率中提督甘辉、左先锋镇苏茂、中冲镇蓝登、宣毅左镇杜辉、援剿后镇陈魁、左冲镇郭义、右冲镇蔡禄、后冲镇林明、前冲镇统领余新、奇兵镇杨祖、智武镇蓝衍等从南溪登岸；我漳州总兵王邦俊列阵于磁灶以待。杜辉、蓝登奋勇争先，矢将尽，少怯；余新、杨祖、蔡禄、陈魁左右夹击之，邦俊遂溃，闭城不出。

　　明兵部尚书、总督江西军务揭重熙会师贵溪之百丈■〈石祭〉，兵溃被执。

　　张自盛既败死，重熙乃走依曹大镐。至百丈■〈石祭〉，适大镐还军铅山，惟空营在；众乃就营炊食。游骑侦得，猝招大军围之。射重熙中顶，大呼曰：『我揭阁部也』。拥去至崇安，邑令劝之降；叱曰：『小子亦读书，不识纲常名教邪』？抵建宁，兵备道某者与有旧，出迎之；俯揖不敢仰视。重熙瞪目詈之，遂下狱。大镐兵败入闽，亦被执于岑阳关；械至南昌，杀之。

　　明星子生员吴江兵溃，前督师余应桂死之。

　　应桂既败于落星湖，复倾赀募众；闻吴江兵溃，往援之。我浔帅杨捷以步骑奄至城下，应桂与子诸生显临同被执见杀。江，星子诸生也。戊子（一六四八）起兵应南昌；王师克九江，江返南康谋据湖，结垒开先寺。已败走都昌，得旧镇将张士彦之标将黄才兵二百人，部勒之。将复举，才阴款于我，执江以献；论死。

　　臣鼒曰：金、王之乱，托名恢复故国；一时耆宿如揭重熙、傅鼎铨、余应桂之徒，褰裳相从，冀得一当。金、王死，其党张自盛、洪国玉、曹大镐、李安民收残卒入山，出没邵武、广信间，与揭、傅诸公相应和，所谓四大营之乱也。顾攻取无策，摽掠为生；不二年间，败亡略尽。而玉石杂糅，繁有节侠；读李世熊所著「画网巾先生传」，而知有明二百年之士气，盖不与钟簴同销灭也夫！

　　秋七月，我大清兵分道取舟山。

　　张天禄出崇明，马进宝出台州海门，陈锦总督全师出定海。监国会诸将议堵御之策：阮进独当蛟关，张名振督总兵张晋爵、叶有成、马龙、英义将军阮美、阮骥遏南师，张煌言、阮骏率总兵顾忠、罗蕴章、鲍国祥、阮骍、郑麟、都督佥事李英杰断北洋，都督佥事任麟为监督；留定西中军金允彦巡城，主事邱元吉、安洋将军刘世勋、中镇马泰三标营守城。

　　我大清兵克台州，明鲁督饷御史沈履祥死之。

　　履祥号复庵，慈溪人。崇祯丁丑（一六三七）进士，知侯官县，调繁瓯宁。南都立，上「治安」、「责成」二疏，颇见采纳。鲁王监国，授御史，督饷台州。时王师攻舟山，道出台州；城陷，走山中被获，不屈杀于野。家人求其尸，得首于桑园、得身于积尸中，以有服带可据，遂合而纫之以葬焉。

　　明张名振奉监国鲁王攻吴淞。

　　名振以蛟关天险，又海上诸军熟于风信，敌必不能猝渡；乃留阮进守横水洋、大学士张肯堂以兵六千守舟山，自率兵奉监国捣吴淞以牵制之。或谓曰：『物议谓公藉此避敌』！名振曰：『吾母妻、子弟皆在城中，吾岂有他心哉』！遂发。既而舟山不守，大学士沈宸荃每咎其恃险轻出，以致败。后宸荃舣舟南日山，遭风失维，不知所之；故时有疑名振覆之以弭谤者。

　　徐鼒曰：全祖望云：『论者谓定西挟监国以逃，而特覆沈公以弭谤。是时一门眷属尽在危城，■〈厂外勤内〉■〈厂外勤内〉挟王以逃，则必无是理』。鼒尝读汪光复「航海遗闻」，而知名振奉监国航海之行，不可以成败论也。方舟山戒严，监国携世子欲登舟；名振谏曰：『臣母耄年，不敢轻去，恐寒将士心。主上督率六师，躬擐甲冑，是为有辞；世子岂可遽去？将为民望邪』！夫人情莫不乐生恶死，监国既有登舟之行，不可以援而止之而止，而君臣死守孤城，势将坐困，不得已而出捣吴淞；既不逆监国远避之旨，且批亢捣虚，形格势禁，于彼此犄角之谋亦较得。名振所云「躬擐甲冑，是为有辞」者，盖亦死中求生之策也；彼耳食者何知哉！

　　八月乙巳朔，明兵部右侍郎傅鼎铨犹在南昌狱；谕降不屈，死之。

　　是日得处决旨，众为涕泣。鼎铨扬扬如平时，闻吹角声，曰：『可以行矣』！语左右曰：『我不畏死，不可缚』！徐行至顺化门，南向再拜；行刑者请跪，叱曰：『自被擒来，为谁屈膝者！今日欲我跪邪』？坐桥上，手整领衣就刃；行者手颤，堕泪。初，鼎铨以北都之亡污贼命，为乡人所鄙；尝欲求一死，所以自涤。先置木主书死年，而空其月日；死后搜笥得之。

　　丙辰（十二日），明鲁兵部右侍郎王翊招兵奉化被执；不屈，死之。

　　七月，翊闻王师三道下舟山，乃复入山集散亡为援；而诸将死亡殆尽，旁皇故寨。二十四日夜，有大星坠地，野鸟惊噪；父老忧之。诘朝，将由奉化出天台；至北溪，为团练兵所执，部下参军蒋士铨从之。过奉化，题绝命诗；每日束帻掠鬓，谓守者曰：『使汝曹见此汉宫威仪也』。八月十三日，我群帅毕集于定海，总督陈锦讯之；翊坐地抗声曰：『毋多言！成败利钝天也，汝又何知』？群帅愤其积年倔强，聚射之，中肩、中颊、洞胁者三，如贯植木，不少动；斧其首，始仆。时年三十有六。从翊者二仆：一曰石必正、一曰明知，不肯跪；掠之则跪而向翊，并杀之。枭翊首于宁波之西门；故按察副使陆宇■〈火鼎〉亦鄞县六狂生之一也，与钱肃乐故部将江汉、翊部下毛明山以计窃其首，归藏之密室。每寒食、重九，招同志祭之，赋诗恸哭；虽家人莫知其为谁祭也。越十二年为康熙癸卯（一六六三），宇■〈火鼎〉以海上事牵连入狱，有司籍其家；既去，其女屏当遗弃，于柜中得一锦函启之，则赫然人头也。宇■〈火鼎〉之弟宇燝哭之曰：『此王侍郎头，而得不为有司所录，天也』！束蒲为身，瘗之。宇■〈火鼎〉出狱，不及家而死。

　　翊死，遗一女年十三，许嫁黄宗羲子；以例，没入勋贵家。参领某怜其为忠臣女，抚之如所生。有刘弁者，求之；女不可。参领难之，女突出所佩剑自刎死。参领大惊，以剑殉葬焉。

　　丙寅（二十二日），明鲁荡湖伯阮进与我大清兵战于定海之螺头门；败绩，与岐阳王裔孙李锡祚皆死之。

　　王师试舟海口，阮进邀击之，以三舟突阵，夺楼船一、战舰十，馘十一人而纵之还。丙寅大雾，咫尺不相睹；顷之，王师悉抵螺头门（考曰：即蛟门，亦名定关），守陴者方觉。适进自海门还，遇之横水洋；以火球掷我舟，风反师熸，进面烂焉。锡祚往救之，被创力竭；同投水死（考曰：「纪略」谓进投水死；而汪光复「航海遗闻」云：『进堕水被擒，我督台命舁进招抚守城将士，不从；攻之不下，被炮伤以二千计』。似进未尝死者。存之俟考）。

　　九月丙子（初二日），舟山星陨如雨。是日城陷，明鲁元妃张氏及大学士张肯堂、礼部尚书吴锺峦、兵部尚书李向中、工部尚书朱永佑等皆死之；定西侯张名振遂奉监国鲁王航于海。

