<!-- { "loadSidebar": true } -->
　　明以钱继登总理两淮盐法兼理江防，罢巡盐御史（考曰：「南都甲乙纪」作钱维登，误也。继登字龙门，嘉善人，万历丙辰进士）。

　　壬子（二十九日），我大清兵取明颍州，复取明太和。

　　刘洪起奏：『北兵势如破竹，恐为南京之忧』。王永吉奏：『徐镇孤危，何以保江北？乞饬史可法、卫允文共保徐州』。马士英不应。

　　明加李本深左都督，提誓高杰标下军马。

　　初，杰所将皆秦人，于四镇中最强，朝廷以冲地委之。自李本深等弃汛奔还，而提督之命久不下，将士无固志。我兵自大梁以南如入无人之境，破蒙城，逼淮、徐，江南震恐。乃诏从史可法议，以本深为左都督，领兴平诸将。可法疏云：『臣受命督师，无日不以国事为念；而人情难协，事局纷更。睢州大变之后，又有维扬之扰；外侮未御，内衅方深。拥节制之虚名，负封疆之大罪，窃自悲也。先是，提督之命未下，高营将士汹汹，臣不得不容之以镇静。李本深患痈未起，臣不得已先将镇臣胡茂贞北发矣』。

　　明遣使册封琉球国王。

　　明摄巡抚四川事马干复重庆。

　　干，昆明人，崇祯癸酉（一六三三）举人，知四川广安州。夔州告警，巡抚邵捷春檄干摄府事。献忠攻围二十余日，固守不下。会督师杨嗣昌兵至，围始解；擢川东兵备佥事。成都陷，龙文光死，蜀人共推干摄巡抚事。檄副将曾英击走贼将刘廷举，复重庆。是时干已为督师王应熊所劾，而道阻诏命不至，干行事如故焉。

　　徐鼒曰：已革职矣，犹曰摄巡抚四川事何？明干之无罪也。

　　明松潘副将朱化龙、同知詹天颜复龙安、茂州。

　　明王应熊、樊一蘅遣兵复叙州。

　　应熊奉命督师办蜀寇，而诸郡惟遵义未破，应熊入居之；缟素誓师，传檄讨贼。总督樊一蘅适至，命诸郡旧将会师大举。起甘良臣为总统，副以侯天锡、屠龙。合参将杨展、游击马应试、余朝宗所携溃卒三万人，于是年三月攻叙州，斩贼数千级；走伪都督张化龙，复其城。冯双礼来争，又败之；孙可望来援，相持一月。一蘅粮尽，退屯古蔺州，展退屯江津。贼乃截朱化龙于羊子岭；化龙率番兵冲击，贼惊溃遁去。

　　明武进士杨展诛献贼伪官于犍为，遂复嘉定。

　　展与曹勋同守成都，被缚，断索跃入江，泅水至嘉定。而贼已改嘉定为府，乃潜入犍为，杀伪令以起事，袭嘉定；州人开门纳之。又曹勋起黎州，与展声势相应和焉。

　　明副将曾英、参政刘鳞长大破献贼兵于多功城。

　　刘廷举之弃重庆走也，求救于献忠；献忠顾刘文秀曰：『杨展不足忌，重庆要害地，不可失也』。命文秀水陆并进。英、鳞长自遵义使部将李占春逆之于多功城，与于大海并力夹击，文秀大败；其别将攻嘉定者亦大挫恤。贼怒，坑其大营兵三千人于大仪县。占春，泾阳人；大海，项城人：皆英腹心将，以勇闻。英之成功，二人之力也。

　　明雅州知州王国臣叛降于献贼。天全六番招讨使杨之明、进士宗室朱奉■〈金伊〉、举人郑延爵起兵拒贼，败绩；皆死之。

　　国臣，西安人。初通闯将马爌，继又归于献忠。与下川南道胡寅不睦，将执以与贼，寅逃入土司高克礼家；而土司杨姓者与高世仇，互仇杀。杨之乔者，又欲因乱弒兄之明以降贼，遂执胡寅并家口数十人送献忠杀之。之明等合谋起兵，与贼战于雅州飞仙关，兵败被杀。延爵收兵再战，殁于阵。

　　明黎州宣慰司马京及其弟亭起兵讨献贼。

　　初，贼以蜀人易制，惟黎、雅间土司难于骤服，用降人为招诱，铸金印赍之。马京者，汉将马岱后也，年十六；掷印于地，誓不屈。伪游击苗某赴黎、雅任，京密调番众与亭攻之，擒伪弁七十余人；斩之演武厅，祭旗讨贼。

　　明马京、马亭以土千户李华宇、指挥丁应选、守备杨起泰兵大破献贼兵于雅州，斩其伪帅；遂复黎、雅二州。

　　京兄弟起兵，令白通使及白寰翠招致富庄头人姜、黄、柰、李、蔡、包、张七姓子弟。土千户李华宇者，年十八矣；亦率众至，京即以七姓畀之。而海棠堡指挥使丁应选、宁越守备杨起泰以观察胡恒之檄，引兵入援。闻恒死，遂与京兄弟合，得兵万余；与贼大战于雅州龙观川，杀数千人，阵擒伪帅方总兵，斩之。余贼遁还，遂复黎、雅。京少年好酒色，踰年竟卒。

　　明四川民共起诛献贼伪官。

　　时四方兵大起，揭竿纠集，取贼所置守、牧、令、判；或刺于庭、或投之水火，一时殆尽。

　　献贼大杀其伪官。

　　贼厌苦朝会，掷所御冠，足踏之；索大帽着之，乃快。创为生剥人法；皮未去而先绝者，刑者抵死。伪兵部龚完敬以道不治，用前法刲剔，实以藁，衣冠以徇于市。伪祭酒某以生辰受诸生礼达十钱，诛法亦如完敬；召诸生集而观之。孙可望之有事于汉东而还也，伪官连名状迓之于郊。可望不敢隐，献忠怒其沿故朝陋习，棒杀二百人。或有以戮朝士太甚为言者，献忠笑曰：『文官怕没人作邪』？伪官尝朝会拜伏，呼獒数十下殿，獒所齅者，引出斩之，名曰『天杀』；人莫得而测也。右相严锡命家在绵州，献忠过之，见其宅第壮丽，斩之。

　　献贼大杀四川绅士。

　　初谓蜀人易制，渐以出兵数败，士众反复；攘袂瞋目，有咀嚼蜀人之心。会朝天关获诸生颜天汉等通自成表，怒谓阖境俱反。诡云选举，乡绅不至者孥戮之。既集，则令由东门入、西门出，尽斩之。诡称试士于贡院，设长绳离地四尺，身过绳者，驱至西门外青羊宫杀之；凡二万二千三百人，弃笔墨如邱冢。惟二士年幼，不及绳，留作书记。又诡称试武生而无马，命取己马之狞劣者使骑；发巨炮，合营呼噪以应之。马惊人堕，蹂为肉臡；贼抚掌大笑（考曰：自复重庆而下，惟复叙州是三月事；余事先后无可考，姑以类附之。「蜀碧」亦同此）。  
卷第十

　　夏四月癸丑朔，明诏史可法督诸军渡江入援。

　　先是，扬州既设督抚，幕僚谓可法曰：『公督师也，调度与诸藩异，奈何与彼互分汛地？是阁部与藩镇等也。公盍移驻泗州，以成居重驭轻之势』？乃令应廷吉监参将刘恒祚等，会黄日芳渡洪泽湖趣泗州。可法谓礼贤馆诸生：『河防勤苦，今趣泗重劳』。乃第其甲乙，授通判、推、知各官，特等则赠以路费。因留廷吉小饮，从容问曰：『君精三式之学，所言淮阴不被兵与诸人同；独言夏至前后南都多事，予所不解』。廷吉曰：『今岁太乙阳局镇坤二宫始击关提，主大将凶。客参将发，且文昌与太阴并，凶祸有不可言者；夏至后更换阴局，大事去矣』！可法袖中出诏示之曰：『左兵东矣，吾将赴难；君言不信则可，如君言奈何』！执手唏嘘。可法至草鞋夹，具疏入告。时左兵已败，得旨：『北兵南向，速回料理，不必入朝』。可法登燕子矶，南面哭拜而返。

　　明御史毕十臣疏言孟夏时享太庙，陪祀官多不至者。

　　徐鼒曰：特书何？「经」曰：『坏国、丧家、亡人，必先去其礼』。

　　丙辰（初四日），左良玉兵陷明九江。寻死，其子梦庚自称留后；经历彭永春、都司董四明、指挥佥事徐可行死之。

　　初，袁继咸闻闯贼南渡，令部将郝效忠、邓林奇等守九江，自统副将汪硕画、李士元等援吉安。甫登舟而左兵至，复还。士民泣言：『我兵不及十之三，激之祸且不测，且敛兵入守』。继咸曰：『入城示之弱，不可』。良玉抵北岸，书来愿一握手为别。继咸至其舟，言及太子事，良玉大哭；袖出太子密谕，集诸将盟。继咸正色曰：『先帝旧德不可忘，今上新恩亦不可负。密谕从何来？公以檄行之，是仇国也。请改为疏』。良玉不得已，约不破城，驻军候旨。继咸归，集诸将城楼，涕泣曰：『兵谏，非正也。晋阳之甲，「春秋」所恶；我可同乱乎？当与诸君城守以俟朝命』。而两营诸将有相通者，左营蓦入纵火，袁营张世勋、郝效忠夜半斩门出。继咸冠带欲自尽；黄澍入，泣拜曰：『宁南无异图，公以死激成之，大事去矣』！副将李士春亦密白继咸：『隐忍到前途，王文成之事可成也』。继咸乃止。而是时良玉疾已剧，见岸上火起，左右曰：『袁兵烧营，自破其城』。良玉骂曰：『此是我兵耳』！大悔恨，椎胸叹曰：『吾负临侯』（临侯者，继咸字也）！呕血数升，病遂革；召诸将谓曰：『吾不能报效朝廷，诸军又不甚用吾法度，愤懑至此。自念二十年来，辛苦戮力，成就此军。吾殁之后，出死力以捍封疆，上也；守一地以自效，次也；若散而各走，不惟负国，且羞吾军，良玉死不瞑目矣』！诸将皆哭，请刑牲誓。后营总兵惠登相当歃，拔佩刀横膝上曰：『我公百年后，有不服副元帅号令者，齿此剑』！诸将皆曰：『诺』（副元帅谓梦庚也）！登相固降寇，所谓过天星者；感良玉再造力，有忠实心。良玉殁后七日，军东下。登相率其黑旗军殿，舟行不近岸，有纪略；而前锋中军大乱，所至焚掠，登相大诟曰：『若此则不如我前日为流贼，其如先帅末命何』！撤其军返。梦庚见黑旗船西上，自以轻舸追之；登相相见大恸，以梦庚不足共事，引其兵绝江而去。永春，武陵人，为九江卫经历，曰：『我官虽卑，义不可不死』。大书于壁曰：『九江卫经历彭永春死节处』。具衣冠，率子女六人赴火死。四明于城楼自刎；妻史氏、妾姚氏偕二子俱投水死。可行闻之大呼曰：『我武臣亦有人哉』！入告其母汪氏，母曰：『我家何不若彼也』！即投于井；妻邹氏、子妇陈氏继之。可行于屏间大书曰：『世受国恩，阖门殉节』，投笔北向拜，自缢于望京门之城楼。又有德化民孙大华者，愤左兵肆掠，杀一兵，众大噪。继咸不得已命究杀兵者，一市哗骇。大华曰：『我何惜一死以安众』！挺身就法，事遂解。论者比之颜佩韦五人云。

　　徐鼒曰：不曰明左良玉陷九江，而曰左良玉陷明九江何？绝之于明也。吾君详观良玉本末，骄恣则有之，非有苏峻、侯景背逆之心也；昵近匪人、包荒悍将，身陷大罪，涕泣无从，亦已晚矣！若惠登相者，所云佣中佼佼欤！

　　左梦庚陷明湖口，主簿成启死之。

　　启字伯佑，应天人；以贡生官湖口县主簿。公服坐于庭；乱兵掩至，叱之曰：『国家养汝以靖乱，乃反为乱邪』？兵索金，复叱之曰：『吾寒官也，何金可索』！遂见杀。

　　丁巳（初五日），左梦庚陷明建德；戊午（初六日），陷明彭泽。

　　己未（初七日），左梦庚陷明东流；南京戒严。

