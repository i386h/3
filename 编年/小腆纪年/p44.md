<!-- { "loadSidebar": true } -->
　　时史可法驻泗州，与懋第相见；谓曰：『经理具文耳、通和诏旨也，公宜疾行无留』。以故所至山东豪杰稽首愿效驱策者，皆不敢用，慰遣而已。八月渡河，次沧州。闻吴三桂已改封平西王，乃遣使以策命先授三桂，喻来意；三桂不发书，缄册上摄政王，王怒。十月至张家湾，令以百人入，授四夷馆；洪范无言，懋第曰：『是以属国见待也』！争之再四，乃改鸿胪寺，且遣官骑迎之；建旄乘车，肃队而入。懋第斩缞大绖，迎者讶曰：『吉礼也，而凶服将之，可乎』？懋第曰：『国丧也，并有母丧；国丧臣所同，母丧所独也』。迎者不能诘。十四日戊辰，我内院大学士刚林至，戎服佩刀坐堂上，责朝见；懋第欲以客礼，反复折辨，声色俱厉。索国书，不答，以所赍金币及陵工之犒先之。时我朝初定中原，中朝故事犹未深晰；所往复辨论者，皆诸降臣之指；而懋第慷慨不挠；刚林叹曰：『此中国奇男子也』。厚为客礼待之。懋第既不得谒陵，乃陈太牢于寺厅，率将士丧服三日哭；摄政王闻而益重之。

　　臣鼒曰：乌程温睿临曰：『江南虽立，败亡之余耳；而我朝应天顺人，将相之豫和、士马之强盛、甲兵之坚利，骎骎乎有席卷囊括之势。为江南计者，重兵固守河、淮，而遣知辨之士卑词纳款，愿为我朝输岁币，画大河为界；降臣家属之在城者，厚予赈抚以系其心，毋令进说内戕，犹恐未必听从也。而乃晏然自大，执承平故事，而又佐以阴奸悖逆之陈洪范，是知不屈膝之为不辱命，而不知启衅之为败国也』。臣鼒以为其说殊不然。是时闯、献尚稽天诛，燕、齐多梗王化；使江南得贤令主，用贤去奸、和辑将士，则淮上四镇不皆棘门、霸上之军，江左义兵贤于新野、下江之众，君卧寝室之薪臣、鼓中流之楫，纵无望燕、云之大业，亦可支琅琊之偏安。计不出此，而欲卑词纳款以缓王师：则鼎臣奉使，何解卧榻之言？钱俶称臣，已入汴、梁之邸。徒蹈瀛国人奴之辱，无救崖门覆舟之亡。至谓抚恤降臣，以冀其不进说内戕，则吴三桂之册封、洪文襄之坛祭，曷尝动其廉颇用赵之心，而为不狃全鲁之计哉？谬说徒滋，无足论已。

　　明命总兵金声桓驻防扬州。

　　声桓字虎臣，辽东人。初为总兵黄龙裨将，与王师战于旅顺；龙败死，声桓家口被俘，脱身走入关，投左良玉军。积功，至都督同知总兵官。是年春，路振飞调将防河；声桓团练两淮间，得众数万。史可法请之从征，已命驻防扬州。

　　明定守护凤陵兵。

　　定戍兵五千人。

　　明以六等定从逆诸臣罪。

　　是时，成国勋卫宋元臣自言杂担夫出京，御史汪承诏自言拒伪政府点用，侍郎吴履中、巡抚郭景昌亦纷纷自理，行宫前章奏杂投。詹事项煜于王之即位也，混入朝班。于是通政司刘士桢请严封驳参治之令，令北归诸臣静听朝廷处分，不得纷然奏辨。会举朝以逆案攻阮大铖，大铖愤甚；见从逆诸臣有附会清流者，倡言曰：『彼攻逆案，吾作「顺案」与之对』（以李自成伪国号曰「顺」也）。士英因上疏曰：『缙绅之贪横无耻，至先帝末年而已极；结党行私，招权纳贿，以致国事败坏，祸及宗社。闯贼入都之日，死忠者寥寥，降贼者强半。侍从之班、清华之选素号正人君子之流，如科臣光时亨力阻南迁之议而身先迎贼，龚鼎孳降贼后每语人以小妾不肯为辞；其它逆臣不可枚举。台省不纠弹、司寇不行法，臣窃疑焉！更有大逆之尤者，如庶吉士周锺劝进未已，复上书劝贼早定江南；寄书其子称贼为新主，盛夸其英武仁明及恩遇之隆以摇惑东南亲友。昨臣病中，东镇刘泽清来见，诵其劝进表云：「比尧、舜而多武功，迈汤、武而无惭德」。又闻其过先帝梓宫之前，扬扬得意，竟不下马。臣闻之不胜发指。其伯父周应秋、周维持皆魏忠贤门下走狗，锺又为闯贼之臣；枭獍萃于一门，逆恶种于前世。臣按律，谋危社稷谓之谋反。不逆不道，宜加赤族之诛，以为臣民之戒。今其胞兄周铨尚厕衣冠之列、堂弟周镳俨然寅清之署，均当连坐，以清逆党。其余从贼诸臣，分别定罪。庶国法伸而人心儆，于新政不无小补矣』！于是三法司仿唐制，以六等定罪。其大逆凌迟处死者五条：凡从贼攻陷京师及为贼毁宗社、易门榜者；凡倡率劝进及为贼草伪诏者；凡部院詹事、翰林三品以上大臣从贼受伪命而亲信用事者；凡文武封疆大吏如督抚、总兵降贼者；凡京堂、科道部属等官为贼画策规取地方者。以上如本犯不归、归而又逃，悉收系其妻子、籍没其家产。其斩决不待时者三条：凡四品京堂及翰詹、科道受贼伪命居要地比原职加崇者；凡方面分巡、分守、知府等官降贼者；凡文武封疆大吏闻变先逃者。其绞者六条：凡献玉帛、献子女以媚贼求免者；凡内外衙门官仅受伪命者；凡在巡方及布按三司、分巡、分守、知府等官遇变而逃者；凡被贼拷掠不能自决仍受伪命者；凡受伪命而为贼疏远者；凡各衙门奉差如管屯、管河、榷关、督饷等官虽无封疆之守而弃职潜逃者。其流者二条：凡内阁重臣及部院等三品以上、詹事翰林五品以上，即不从贼而偷生潜逃者；凡既受伪命复自疏远，见贼未败而脱身南还者。以上斩、绞、流共十一则，如各犯认罪自投，拟减本罪一等；如遁归匿形、蓄谋叵测，照本罪加一等仍收系其亲属。其徒者二条：凡候考、候选，即无官守、即未受伪命而浮沉贼中，贼奔乃还者；凡遇贼变为贼胁留而未受伪官者。其杖者一条：凡为贼所拘，未受伪官而乘间先归者。王曰：『北都沦丧，帝后升遐，巷战死节者遂无一人；且反面事仇、甘心降贼，为之指斥先帝，规并海宇。人心已丧，法纪何存？其绞罪以上，法司行抚按官逮解来京候讯；流罪以下，抚按官依律讯处具奏。其有身虽陷贼能改图归正、擒杀贼首及以兵马城池来归，或为内应克立大功、或为内间效忠本朝者，仍从优升赏，不用此例』。

　　寻刑部尚书解学龙定一等应磔者：宋企郊、牛金星、张嶙然、曹钦程、李振声、喻上猷、黎志升、陆之祺、高翔汉、杨王休、刘世芳等十一人也；二等应斩决者：光时亨、巩焴、周锺、方允昌等四人也；三等应绞等：陈名夏、杨枝起、廖国遴、王承曾、原毓宗、何孕光、项煜等七人也；四等应流者：王孙蕙、梁兆阳、钱位坤、侯恂、王秉鉴、陈羽白、申芝芳、金汝砺、黄继祖、杨廷鉴、刘大巩、郭万象、裴希度、张懋爵、吴达等十五人也；五等应徒者：宋学显、沈元龙、方拱干、缪沅、吕兆龙、傅振铎、吴刚思、方以智、傅鼎铨、张家玉等十人也；六等应杖者：潘同春、吴泰来、张琦、王于曜、周寿明、向列星、李棡、徐家麟等八人也。自绞以下听赎俟定夺者：何瑞征、杨观光、张若麒、方大猷、党崇雅、熊文举、叶初春、龚鼎孳、戴明说、孙承泽、刘昌、徐必泓、张鸣骏、薛所蕴、赵京仕、高尔俨、卫周祚、黄纪、张襄等十九人也。其另存再议者：翁元益、郭允、鲁■、吴尔埙、史可程、王自超、白允谦、梁清标、杨栖鹗、张元琳、吕崇烈、李化麟、朱积、赵颖（考曰：亦作赵频，又作赵颎）、刘廷琮、侯佐、左懋泰、吴之琦、邹明魁、许作梅、龚懋熙、王显、王之牧、王皋、梅鹗、姬琨、朱国寿、吴嵩允等二十八人也。士英拟旨云：『周锺不当缓决，陈名夏等未蔽厥辜，侯恂、宋学显、吴刚思、方以智、潘同春等拟罪未合。新榜进士尽污伪命，不当复玷班联』。令再议。明年正月，学龙拟周锺、光时亨各加一等；潘同春诸臣皆候补小臣，受伪无据，仍执前议。时马、阮必欲杀周锺；而学龙欲缓其死，乃谋之次辅王铎，乘士英注籍上之，且请停刑。铎即拟俞旨，士英怒之。大铖嗾保国公朱国弼、御史张孙振诋学龙曲庇行私；削学龙籍。然马、阮报复为事，褒诛任意：方以智以无罪见逮（考曰：「南略」：『甲申八月二十七日，御史王孙蕃奏方以智自亏臣节，复撰伪书以乱是非；命逮以智』），方拱干以特旨免罪、李逢申以掠死受恤（考曰：「南略」：『十二月二十日，受伪命李逢申赠太仆寺卿』。鼒按：诸书逢申乃掠死）；惟向附东林者不得免焉。

　　徐鼒曰：爰书所据，得之传闻。原马、阮之意，不过藉以快恩仇、制党人，立威自重；非为国家明正典刑也，何足书？且从逆姓名前已叙列之，兹录其案，不已赘乎？曰：此「春秋」欲盖弥彰之义也。夫贼桧巨奸，能拒邦昌之伪命；子云贤者，亦污新莽之大夫。一事衡人，讵成定论！然名节至重，君子谨之。存彼竹刑，昭兹鼎铸；此傅鼎铨、张家玉诸人所由泣血搥心而悔之不及者也。

　　明加河南义勇刘洪起、李际遇总兵官（考曰：「圣安本纪」、「南略」并云七月初九日事）。

　　崇祯间，河南群盗起。刘洪起者，西平盐徒，与其弟洪超、洪道及诸刘之洪勋、洪礼者，结寨自保。尝夜遣人入贼营，取其马；贼惮之，呼为刘扁头。官权授为西平都司。奉巡按御史杨绳武檄，捕泌阳盗郭三海之党张五平、侯鹭鹚诛之；与汝宁沈万登、登封李际遇并雄河南群寨间。沈万登，真阳大侠也。七年甲戌（一六三四），汝人盛之友者起岳城，万登聚众应之，称顺义王。之友等寻破灭，万登乃请降。李际遇，登封人；幼读书不应童子试，而以饮食结交矿徒。有陈金斗者，自谓受天书，能占候望气；际遇信之，乘旱荒以倡乱。官军擒金斗并际遇妻子，杀之；际遇乘马走脱，与于大忠等各结土寨。际遇踞登封之玉寨，大忠踞嵩之屏风寨；大忠凶惨，而际遇差平善，以故邻寨多归之。

　　崇祯十五年壬午（一六四二），李自成陷汝宁，授沈万登为伪威武大将军，万登不受；而与洪起等谋收复，凤督马士英承制命为副总兵。自成既连陷河南州郡，际遇等请降，而洪起兄弟独不可；洪超、洪道留守寨，洪起一日夜走七百里求救于左良玉，棘刺破足不知痛。十六年（一六四三）二月，洪起在西平数与老回回战，诛汝州伪官；土寇赵发吾等归之，有众十万，以忠勇称。而际遇亦杀伪官自效。崇祯帝下诏褒奖。自成在襄阳，命一只虎出河南，杀袁时中，大置伪官。伪防御使金有章虐于汝州，万登计缚之，并伪汝宁府尹邓琏等磔于市。太监卢九德以闻，得旨优叙。当是时，自成围李际遇于玉寨甚急，会督师孙传廷之兵出潼关，围乃解。诸将亦莫能出兵助督师战，而以其间完守入保。

