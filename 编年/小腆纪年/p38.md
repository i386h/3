<!-- { "loadSidebar": true } -->
　　孔昭之怒慎言也，马士英实阴嗾之。史可法闻之叹曰：『党祸起矣』！因疏曰：『先帝用人，原无成心；传宗龙、孙传廷起自累囚，张凤翔、袁继咸、马士英起自戍籍。当吴甡奉命南征，以候唐通兵不至，迟则过之所可原者。即诸臣以为不可，亦须平心入告，何至痛哭喧呼，灭绝法纪；使骄将悍卒闻之，不益轻朝廷、长祸乱邪？昔主辱而臣死，今主亡而臣生，凡在臣工，谁能无罪？国难之作，勋臣之殉国者谁？文臣固多误国，武臣岂尽矢忠？若各执成见，文武水火；国家朋党之祸自此开，人才向用之途自此塞。臣不愿诸臣存此见也』（考曰：「南略」、「南疆绎史」载此疏互异，盖皆就原疏删节。今参订之）。

　　徐鼒曰：闻之顾炎武曰：『慎言以统钧大臣，孔昭廷辱之，无法纪也。无法纪，是无君父也』。书曰讦者，明慎言之无罪也。慎言无罪，而孔昭之罪着矣！

　　明以万元吉为太仆寺少卿，监江北军。

　　初，高杰、黄得功、刘泽清争扬州；既杰卒驻扬，得功心薄之，以兵争之不胜。朝议以元吉能辑睦诸将，使监江北军。元吉致书得功，期共戮力王室。得功报书，自明无他，欲联络各镇鼓勇杀贼。元吉录稿传示杰、泽清，始稍戢。

　　元吉之陛辞也，疏言：『主术无过宽严，道在兼济；官常无过任议，义贵相资。先皇帝初莅海宇，惩逆党用事，斵削元气，力行宽大。诸臣狃之，争意见之玄黄，略绸缪之桑土；大患当前，束手无策。先帝震怒一时，宵壬遂乘间抵隙，中以用严之说。凡告密、廷杖、加派、抽炼，新法备行，使在朝者不暇救过、在野者无复聊生，然后号称振作。乃中外不宁，国家多故，小人用严之效如是。先帝悔之，更崇宽大，悉反前规。诸臣复竞贿赂、恣欺蒙，每趋愈下。再撄盛怒，诛杀方兴，宗社继没。盖诸臣之孽，每乘于先帝之宽；而先帝之严，亦每激于诸臣之玩：则以宽严之用偶偏也。昨岁孙传庭拥兵关中，识者以为不宜轻出，出则必败；然已有逗挠议之者矣。贼既渡河，臣即与阁臣史可法、姜曰广请撤关宁吴三桂俾随路迎击，先帝召对亦曾及此；然已有蹙地议之者矣。及贼势熏灼，廷臣劝南迁、劝出储监国南都，语不择音，亦权宜应尔；然已有邪妄议之者矣。由后事而观，咸追恨违者之误国；设事幸不败，必共服议者之守经。天下事无全害亦无全利，当局者心怵无全利之害，谁敢违众独行？旁观者偏见无全害之利，必欲强人就我。年来督抚更置，专视苞苴；封疆功罪，悉从意见。御寇实着概乎未讲，国事因之大坏；则以任议之途太畸也』。又言：『朝廷不当偏安，宜仍「南京」故名，示不忘恢复；而减锦衣旗尉、罢南北镇抚，以杜告密』。又言：『贼今被创入秦，垂涎东南。转盼秋深，出汉、商则径抵襄城，出豫、宋则直窥江北。两处兵民积怒深怨，民必争迎贼以报兵，兵更退疑民而进畏贼。恐将士之在上游者，却而趋下；在北岸者，急而渡南。金陵武备单弱，何以当此？臣入都将近十日，窃窥人情，皆积薪厝火，安寝其上；舌战徒纷，实备不谋。一旦有急，不识诸臣置陛下于何地？得毋令三桂等窃笑江左人物乎？从来战胜首庙堂，在廷无公忠共济之雅，未有能立功于外者。中外大小臣工，宜洗前习，猛励后图；毋急不可居之功名，毋冒不可违之清议。捐去成心，收集人望，萃众志以报大仇，集群谋以制大胜。社稷身名，并受其福矣』！

　　元吉身在外而心于朝廷，前后论奏甚多。如请修「建文实录」、复尊号、褒祀靖难时及近日北都四方殉难诸臣。又以前护军四川丁艰回籍，先后目击访问最真者：阵亡之总兵猛如虎、调护秦兵之监军副使曹心明未蒙褒录；蓟辽旧督赵光抃受事破军之后，身先被创，竟与误国督师骈首西市：并乞昭雪。朝议多从之。

　　明设勇卫营，以太监李国辅监督。

　　徐鼒曰：特书何？讥任宦官也。

　　壬子（二十五日），明高杰兵犹在扬州，进士郑元勋为州人所杀。

　　杰顿兵扬州城下，督抚黄家瑞不知所计，兵备道马鸣騄帅士民昼夜坚守。元勋虑拒守而城未必全，亲诣杰营游说。杰大喜，置酒酣饮达旦，厚金帛遗之；具陈定居维扬无他意，退兵五里外。会城中人杀其游骑，杰怒，肆剽掠。元勋请迎原任蓟督王永吉往解纷；杰以扬人先杀起衅为词，且言与抚臣约：曲在兵，镇斩之；曲在民，抚斩之。永吉以闻于元勋。二十五日壬子，抚、道登城议事，元勋语于众曰：『高帅来，敕书召之也。彼手马相国聘札以相示』（考曰：应廷吉「青磷屑」云：『先是，士英用金币往聘番山鹞，弘光帝手诏有「将军以身许国，带砺共之」等语』）。且言：『入城当镇慰父老，一无动。苟如是，即南京且听之入，况扬州乎？如杰言先杀启衅，诚当禁惩；否则，祸且不测』。众曰：『城下杀人如是，元勋不见邪』？元勋曰：『亦有杨诚戕贼者，岂尽由高镇邪』？杨诚者，营将姓名也。诚标兵多不法，故元勋言及之。众误以为扬城也，大呼曰：『元勋与高反卖吾城』！捽其首而脔割之。其仆殷报，亦以护主死焉。鸣騄走泰州，杰攻城益急；王命史可法往解之。杰素惮可法，趣其下宵取暴骨而埋之。入帐，洒然变色。可法故示以坦易，偏裨而下召见慰劳。因责杰曰：『将军之所以贵显者，以有君命也。如不奉诏而妄冀非属之地，则诸军与扬州之民皆得弯弓而射将军矣』！杰色沮，然浸易可法；以元勋死无罪，请诛首恶纳其兵，不许。则止可法于其军，屏其左右，易所亲信者杖刀侍侧。可法谈笑不为动；徐草奏以瓜州予杰，曰：『镇臣在瓜、臣在扬；调停于兵民之间，释其猜嫌，同归于好』。又疏言：『高兵之南下也，初到不无骚扰；及镇臣斩数十人以徇地方，官民可以谅矣。乃抚臣黄家瑞漫无主张、道臣马鸣騄一味偏徇，听百姓日守河边草际，取零兵杀之，用是衅不可解。乡绅郑元勋亲到高营，所以为百姓；而百姓乘元勋一言之误，杀之抚臣坐次，碎其身首，抚臣威令之谓何？骂兵杀兵以为爱民，而不知适以害民。臣于二臣不能无憾，乞察首恶一重创之，庶纲常不至尽坏』。王谕部院议处；而扬州士民诣阙保任抚、道；王乃优诏恕之。时刘泽清亦大掠淮上；刘良佐至临淮，士民张羽民等亦拒不纳。可法以次按部，皆听命，视杰加谨。可法遂开府扬州。

　　徐鼒曰：前书高杰寇扬州矣，此曰高杰兵犹在扬州者何？甚恶之词也。弄兵戕民，旬月不解；藐法怙乱，不臣之罪极矣！郑元勋者，既不能如墨翟之守宋，又不能如仲连之解纷，不自度量，妄干众怒；遂以开门揖盗之疑，蹈从井救人之悔。孔子曰：『愚而好自用，贱而好自专。如此者，烖及其身者也』。其元勋之谓欤？

　　明论翊戴功，进勋臣、内官禄荫。

　　进魏国公徐宏基左柱国，抚宁侯朱国弼、安远侯柳祚昌、灵璧侯汤国祚、诚意伯刘孔昭、东宁伯焦梦熊、成安伯郭祚永各加二级、禄米五十石。太监韩赞周、卢九德世荫锦衣卫，指挥佥事。刘泽清荫一子锦衣卫正千户世袭，以史可法奏泽清先帝时已封伯爵也。国子监典籍李模疏曰：『今日诸臣能刻刻认先帝之罪臣，方能纪常勒卣，蔚为陛下之功臣。日者庙廷之争几成闹市，传闻遐迩，不免轻视朝廷。原拥立之事，皇上不以得位为利，诸臣何敢以定策为名？甚至侯伯之封，轻加镇将。夫镇将事先帝，未收桑榆之效；事陛下，未彰汗马之绩。按其实，亦在戴罪之科；而予之定策勋，其何以安？倘谓劝进有章，足当夹辅；抑以勖勉敌忾，无嫌溢称。然而名实之辨，何容轻假？夫建武之邓禹犹惭受任无功，唐肃宗之郭子仪尚自诣阙请贬。愿诸大臣倡率中外，力图赎罪；必大慰先帝殉国之灵，庶堪膺陛下延世之赏。至于丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽。然后纲维不堕，而威福日隆也（考曰：「南疆绎史」「李模列传」云：『封四镇为侯伯，模上言』云云。按疏中「庙堂之争，几成闹市」，是在孔昭廷讦慎言之后，当是此时上也。又「绎史」载疏文不全，兹从「南略」）。疏入，报闻。

　　模字子木，吴县人；天启乙丑进士，初知东莞县有声，入为御史。以巡按真定，劾分守中官，左迁；寻复为河南道御史。马、阮乱政，叹曰：『事不可为矣』！即请告还家。里居三十余年而终。

　　徐鼒曰：特书何？讥爵赏之滥也。爵赏者，国之大柄也；爵必有德、赏必有功，则人竞于道德功名之途，而苞苴交通之弊绝。韩昭侯之爱敝裤，岂无谓哉？有明南渡，贵幸在朝、悍将在外，始以爵赏为羁縻、终以权势相倾轧。纪纲既亡，宗社随之。君子读李模之疏，不能无憾于史可法也。

　　癸丑（二十六日），明召对大学士高弘图、马士英、姜曰广于行宫。

　　王谓弘图曰：『国家多故，倚赖良深；先生何言去也！朕于行政、用人未习，卿等所言无有不从，勿疑有他』。弘图曰：『冢臣张慎言清正有品，如推刘宗周、黄道周、吴甡，假先帝在今，亦必用之。北都失节之臣不可用，江南见存者又不合勋臣意，将谁用乎？若武职则有兵部在，不可并责冢臣也』。弘图又言近臣贪黩状。王曰：『朕固闻之，诸臣通贿出之袖中，诚可唾也』！时屡勤召对，先后无虚日。自高、姜去后，马士英当国，王拱手听之，不复预闻政事矣。

　　明遣史可法祭告祖陵。

　　可法祭毕，上疏曰：『臣伏见二陵松楸如故，佳气郁郁，知万年灵祚之方未艾也。惟是北顾神州，山河顿异，感痛填膺，不能已已。连岁凤、泗之间灾异迭见，天鼓一月数鸣，地且三震，以致今春罹兹大祸。先帝躬神明之质，敬天法祖、勤政爱民，一十七年有如一日；尚不免身殉社稷，抱恨千古。天命之难谌而地灵之不足恃，于此可见。陛下践祚之始，祗谒孝陵，哭泣尽哀，道路感动；若使躬谒二陵，亲见凤、泗境中万井悲风、千里赤地，蒿莱极目，鸡犬无声，汤沐遗黎死亡殆尽，其呜咽悲愤又不知何如也！伏愿陛下坚此一心，慎终如始；察天人相与之故，考祖宗灵爽之依。处深宫广厦，则思东北诸陵魂魄之未安；享玉食大庖，则思东北诸陵麦饭之无展；膺图受箓，则念先帝之临渊集木，何以忽遘危亡？早朝晏罢，则念先帝之克勤克俭，何以卒隳大业？战兢惕厉无敢刻忘，则二祖列宗在天之灵，必为请命上帝，默相陛下光复中兴。若晏处东南，不思远略，滥恩施、开告密，贤奸无辨、威断不灵，老成激而投簪、豪杰因之裹足；窃恐祖宗怨恫，天命潜移，东南一隅犹未可宴然自保也』。王嘉答之。

