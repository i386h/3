<!-- { "loadSidebar": true } -->
　　先是，常熟人推原任知州严栻为主，议城守；未几，而总兵何沂者奉宗室某王至，械乃逃。既王师至，沂亦逃。诸生中尚有躬冒矢石、力战于华荡者，势不支，各散去；其姓名不可详。避兵城外而殉难者：贡生项志宁方食饼，闻变，饼堕地，扼吭死。徐市徐怿叹曰：『我家世科第，可无义士邪』？题壁云：『不敢立名垂后代，但求靖节答先朝』。自缢死。徐守贞（考曰：「圣安本纪」作守质）者，奉母避于乡；兵至，母与妹俱投井，守贞亟从之。兵挽其发，乃踞坐谩骂，杀于井傍。友人冯知十见之而怒，奋臂格斗；乱兵至，丛箭死。四人者，皆诸生也。又有诸生萧某妻，以不受污，支解死。

　　臣鼒曰：「纪年」于士民之殉国者，仗戈起义则特书之，徒死者则附录焉。顾所受、项志宁等何以书？闯、献所过屠灭，人人自知必死；惧而自裁，果否激于义也，吾无以知之。若我王师之取南都，勋戚大臣泥首归命，印累累、绶若若，降则可以不死矣。可以不死而死者，激于义而死者也；故书之。

　　明宗室盛沥、中书舍人卢象观起兵袭江宁，不克。

　　象观字幼哲，故宣大总督象升弟也。崇祯癸未（一六四三）进士，授金溪知县未仕，改中书舍人。象升智勇知兵；象观习其家学，以仕晚未获用。王师南下，象观与宗室盛沥遇西湖，相与痛哭入于忠肃祠誓同起兵。至茅山，以象升故将陈坦公为先锋，多所杀伤，谋攻南京。有朱君兆者，奇士也；献计曰：『南京雄深未易拔，况北兵四面萃我，败道也。盍谋内应者乎？城中之豪素与君兆习，愿为公先入；定期告我，从中以火为应』。已遣僧诣君兆约期，僧乃叩大清营告变，举火诳之。象观兵薄太平门，骑兵突出冲击；象观骇败，锐气尽丧。盛沥匿水窦中，复与象观至宜兴收士卒；攻溧阳，又败，象观遂亡入太湖（考曰：按「东华录」：『顺治三年正月十二日，城内人与城外贼通谋作乱；十八日，伪潞安王、瑞昌王三路入犯』。与此事颇合。但象观于是年八月二十八日已死于太湖，则「东华录」所载当另一事）。

　　闰六月辛巳朔，明江阴典史阎应元、陈明遇起兵拒守。

　　应元字丽亨，顺天通州人；崇祯中，为江阴典史。海盗顾三麻子以百艘乘潮至黄田港，应元率乡兵拒战，手射三人，应弦倒。以功加都司衔，迁广东英德主簿；道阻未赴，寓江阴之砂山。六月剃发令下，诸生许用德倡言于明伦堂曰：『头可断，发不可薙』！众曰：『然则城守乎』！乃以是月朔，设太祖高皇帝像，率众拜且哭，远近应者数万人。推新典史陈明遇为主，囚知县方亨、杀守备陈端之；以徽人邵康公为将。前都司周瑞龙泊江口相犄角，与王师战，不利。徽商程璧出家资二万五千金充饷，而身乞师于总兵吴志葵。志葵至，璧遂不返。康公战不胜，瑞龙水军亦败去，势益危。明遇谓众曰：『吾不如阎公智勇，可属大事』。驰迎之。应元率家丁十四人夜驰入城，召士民盟之曰：『今日之事，非有所强于诸君者，诸君其无以生死计』！众诺之。应元则料尺籍、治楼橹，户出一男子登陴，余丁传餐。发前兵备道曾元龙所治火药器，贮城楼（考曰：「绎史」云：『火药三百罂、铅铁丸千石、佛郎机大炮千张』。一邑存贮，安得如许之多？疑是当日虚声传令如此，而记事者因之）。劝输巨室曰：『输不必金，凡菽粟、刍藁、布帛、酒酤、盐醓皆是也。城苟完，何患无财！否则身且不保，遑恤乎家』！命四门分堡而守：如南门堡内人，即守南门；一人守一堞，战则两人守之，昼夜轮换。十人一小旗、一铳，百人一大旗、一红夷炮，夜则五堞一灯。大兵负船及棺木、牛皮攻城，城上炮石碎之。一人驾云梯上，城上枪刺之。其人口纳枪，跃而上；城上童子提而斩之。时大兵南下若破竹，守土官非降即走；间有拒守，攻之辄拔，迟亦旬日耳。及至江阴境，辄多杀伤，相与大骇。于是薄城下者兵且十万，列营数百，围十重，依山起垒瞰城中，矢集如雨。城中发炮石中之，夜遣壮士缒城，顺风纵火，军乱自相践踏，死伤万计；乃移营去。居民黄云（考曰：亦作黄明江）善作弩，傅以毒药，中人则死。守备陈端之子某在狱，请以造军器赎死；制木铳投城下，近者辄糜烂。应元出新意，造铁挝，系以长绳，能于城上刺人十步外。大兵发大炮，城裂。应元用铁叶裹门板，贯铁索护之；实空棺以土，障溃处。北城坏，运石于城内，更筑坚垒，一夜成。又尝以矢尽，束藁为人，人竿一灯，立睥睨间；兵士伏垣内击鼓叫噪，若将缒城砍营者。大兵惊，矢发如雨，获无算。大兵力攻既久，降将刘良佐与应元有旧，遥语曰：『弘光已走，江南无主；君早降，可保富贵』。应元曰：『我一典史耳，犹不忘故国；君爵为列侯，握重兵不能捍卫疆圉，乃为敌前驱，何面目见我邪』！良佐惭而退。

　　明江阴贡生黄毓祺、生员徐趋起兵行塘。

　　毓祺字介兹，与弟毓礽好学，有盛名。其门人徐趋，字佩玉；亦以气节着。闻江阴城守，乃共起兵行塘为应援。

　　明无锡生员顾杲谋起兵，不克；死。

　　杲字子方，无锡人，光禄卿宪成从子。阮大铖之失职居金陵也，诸生为防乱揭帖逐之，杲名列首。大铖衔之刺骨，募徐丞者劾之，马士英拟旨逮问；会南都亡而事解。王师抵常州，邑人王如玉、顾君起持册献降；杲方起兵以应卢象观江上之师，遇之砂山，命所部执之。两人大呼曰：『此贼也』！砂山人方团练御盗，仓卒不加辨，群起执杲。杲无以自明，遂遇害。既而审知为杲，砂山人大悔，立祠以祀焉！

　　明常州生员张龙文起兵谋复府城，败死。

　　丁亥（初七日），明福建巡抚张肯堂、巡按御史吴春枝、礼部尚书黄道周、南安伯郑芝龙奉唐王聿键监国于福州（考曰：按监国谕，以六月初二日监国伊始。而「三王纪略」、「绎史」俱云闰月丁亥。盖六月初二日建议，至闰月初七日丁亥始即监国位；故诏曰「监国阅月」也）。

　　弘光时，王徙居广西之平乐府；行抵杭州，而南都已覆。王劝潞王监国，不听。时镇江总兵郑鸿逵、郑彩自京口，户部郎中苏观生自南都，胥会于杭。逵、彩与王语及国难，沾泣襟袂。二人奇之，令副将江美鳌、郑升卫之入关；至水口驿，肯堂具启迎谒。王复书言：『两京沦没，陵寝暴露。怀枕戈复仇之志而无其地，流离蹈海，几作波臣；惟天南一片土，高皇在天之灵，实式凭之』！肯堂乃与尚书黄道周谋奉王监国；芝龙意犹豫，而以鸿逵所迎，勉就约。癸未，群臣三上笺劝进，王出御用银百五十两给有司葺行宫，令勿扰民。丁亥，监国福州，建行在太庙社稷。谕曰：『孤闻汉室再坠大统，犹系人心；唐宗三失长安，不改旧物。岂其风俗醇固，不忘累世之泽哉？亦其忠义感愤、豪杰相激，使之然也！孤少遭多难，勉事诗书；长痛妖氛，遂亲戎旅。亦以我太祖驱除群雄，功在百姓；而勍敌骜然，睥睨神器。为子孙者诚不忍守文自命，坐视其陵迟也。二十年来狂寇荐惊，孤未尝兼味而食，重席而处。北方二载，两京继陷，天下藩服委身奔窜。孤中夜卧起，垂涕纵横；诚得少康一旅之师、周平晋郑之助，躬率天下以授彤弓，岂板荡哉？今幸南安芝龙、定卤鸿逵二大将军志切恢复，共赋「无衣」；一、二文臣以舂陵、琅琊之义，过相推戴：登坛读誓，感动路人。呜呼！昔光武、昭烈皆起布衣，躬承旧业；况今神器乍倾，天命未改！孤以藩服，感愤间关，逢诸豪杰，应即投袂；知明赫之际，神人叶谟、上天所眷，顾我太祖绍其子孙犹未艾也。「书」曰：「与治同道，罔不兴」。「传」曰：「多助之至，天下顺之；得道者多助」。自闰六月初二日，监国伊始。一切民间利病，许贤达条陈；孤将悉与维新，总其道揆，副海内喁喁之意焉』！

　　己丑（初九日），明余姚在籍前九江佥事孙嘉绩、吏科都给事中熊汝霖起兵拒守。

　　嘉绩字硕肤，大学士如游孙也。崇祯丁丑（一六三七）进士，官职方主事；以弗予太监高起潜世荫事，下狱。狱中从黄道周学「易」，坐长系；刑部尚书徐石麒出之，戍金陵。南渡，起九江佥事，未赴而金陵亡。时县令役民修道，嘉绩葛衣徒步，私巡里中；诸役者皆泣下。曰：『盍逃乎』？曰：『逃者死』。曰：『役死，逃亦死，独不念死地求生乎』？役者曰：『将安计』？嘉绩曰：『江东事未可知，壮士敛手就死，死无名；今邻邑举义，诚能合众画江守，则大有功。脱不胜，犹缓旦夕死；况未必然邪』！众曰：『唯命』。于是率所役三百人，突入县治鸣钟鼓，斩令以徇；与汝霖同起兵。

　　汝霖之在杭州也，与刘宗周议发罗木营兵守独松关；潞王不纳，乃东归。宗周绝粒，以兵事属汝霖；垂死而汝霖事未集，张目曰：『雨殷（考曰：汝霖字）岂愆约哉』？既死之明日而汝霖兵起，乃哭于旐前以行。

　　庚寅（初十日），明松江在籍前兵部右侍郎沈犹龙、兵科给事中陈子龙、中书舍人李待问、罗源知县章简起兵拒守。

　　犹龙字云升，华亭人。万历丙辰（一六一六）进士，以知县征授御史。崇祯元年进太仆少卿，拜右佥都御史，巡抚福建；迁兵部右侍郎，总督两广军务。甲申（一六四四）冬，福王召理部事，不就；乞葬亲归。大清安抚官至松江，有指挥常某遍括郡人物，众苦之；杀指挥，推犹龙起兵。子龙设太祖高皇帝像誓众，称监军；偕待问、简募壮士数千城守，与吴志葵、黄蜚相犄角。待问字存我，崇祯癸未（一六四三）进士，授中书舍人；简字坤能，天启甲子（一六二四）举人，前罗源知县。

　　明会稽生员郑遵谦起兵复绍兴。

　　遵谦字履恭，山西佥事之尹子也。放诞喜结客，凡扛鼎击剑之徒日盈其庭。妻尝杀人，推官陈子龙论坐之；东阳许都救以免。后都作乱，遵谦将从事，叔父某扃户不听往。杭州降，乃集其徒号义兴军；搴旗过清风里，杀山阴知县彭万里、署绍兴知府张愫，取库中兵仗给士卒，袭杀招抚使于江上。表迎鲁王监国，诸义旅一时并起。诏为义兴将军，与熊、钱诸军分守小舋。

　　明分巡宁绍台道于颍起兵复富阳。

