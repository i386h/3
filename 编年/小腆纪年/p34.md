<!-- { "loadSidebar": true } -->
　　弘图字研文，胶州人，万历庚戌（一六一○）进士，官南京户部尚书（甲申三月以前，事详「纪传」）。时以弘图物望所归，改礼部尚书东阁大学士，与可法同入直。方廷推时，刘孔昭攘臂欲入阁；可法曰：『本朝无勋臣入阁例』。孔昭勃然曰：『即我不可，马士英有何不可』？又议起废，众推郑三俊、刘宗周、徐石麒。孔昭特举阮大铖；可法曰：『此先帝钦定逆案，毋庸议』。自是始构怨焉。

　　徐鼒曰：闻之顾炎武曰：『国破君亡，普天同痛。可法等当戴罪供职，不得援登极推恩常例，希正揆席。「春秋」之法，贼不讨、仇不复，则君不葬、服不除，寝苫枕戈，无时而终事也。当日若宣昭此义，士英虽奸，何名而入？孔昭邪说，何由而起？惜乎可法诸臣之见不及此也』。备书之，交讥之也。

　　明命兵部员外郎万元吉宣谕各镇。

　　时高杰兵大掠江北，声言欲寄家江南，约刘泽清刻日渡江。史可法请发户部银万两，遣元吉宣谕犒赏。

　　元吉者，南昌人，天启乙丑（一六二五）进士，授潮州推官，捕盗有声。以计典，镌级为永州检校。督师杨嗣昌荐其才，改大理寺评事，军前监纪；能调和诸将，驰驱兵间，未尝一夕安枕。以母丧，归。癸未（一六四三），起南京职方司主事，进郎中。时以四镇不和，元吉请行，扁舟造杰垒，告之以戢兵听朝命。杰曰：『吾欲寄家』。元吉曰：『公等将进取淮北，而并孥淮南甚便；过江逼天子辇毂地，非公等兼为国家意也』。诸将应曰：『诺』。顾独眈视扬州。

　　扬州居天下膏腴，有新旧二城，子女、环宝累万万。元吉上疏曰：『扬州、临淮、六合所在兵民相角，兵素少纪律，民近更乖张。一城之隔，民以兵为贼、兵以民为叛，环攻弗释；猝有寇至，必至惊窜，真今日莫大之忧也。江北郡邑接连山东、河南，贼骑处处可到，势必需兵堵剿。臣等虽有爱民之心，无销兵之术。就中调停，惟是官兵经过驻札地方，使城外居民尽移城内，听兵住空房，严禁毁伤；仍谕居民出城贸迁，使有司将领共相防护，禁抢掠：则民不苦兵、兵不恨民。臣前监军楚、蜀时，行之甚效；其在今何独不然乎』？扬州士民王传龙亦公疏云：『东省附逆，淮扬人自为守。不意贼警未至，而高兵先乱；杀人则积尸盈野，污淫则辱及幼女。新旧城环围，绝粮已经月余；何不恢已失之州邑，而杀自有之良民也』！

　　时江南巡抚郑瑄奏：『江北刘泽清兵欲渡江，三吴百姓呼吸变乱；臣遗书高、刘二帅，不肯止兵。请敕操江武臣速援京口、凤阳』。参将戈士凯亦报刘泽清沿途杀劫，逼攻临清。

　　明以张应元为承天总兵。

　　癸巳（初六日），明为崇祯帝发丧。

　　是日，我摄政王亦命臣民为崇祯帝举哀

　　甲午（初七日），明以姜曰广为东阁大学士兼礼部尚书、前礼部尚书王铎为东阁大学士，并入阁办事。曰广辞，改礼部左侍郎入直。

　　曰广字居之，新建人；万历己未（一六一九）进士，改庶吉士，授编修。〔崇祯〕十五年（一六四二）擢詹事，掌南京翰林院。京师陷，诸大臣议所立，曰广与吕大器主立潞王，而诸帅奉福王至江上；于是文武官并集守备太监韩赞周宅，令各署名。曰广曰：『此大事，请告奉先殿而后行』。明日，至奉先殿，诸勋臣语侵史可法。

　　曰广呵之，于是群小咸目摄焉。廷推阁臣，遂不与及。再推词臣，以王铎、陈子壮、黄道周名上而首曰广，乃与铎并命。

　　铎，孟津人，天启壬戌（一六二二）进士，亦以庶吉士授编修。崇祯十一年（一六三八）春，经筵进讲「唯天下至圣」章，旁及时事；有「白骨如林」语。庄烈帝切责其敷衍支吾。明年，大学士张至发奏东宫出阁。时设侍班四人、讲读六人、校书二人，皆以翰、詹兼任。廷议举黄道周，至发屏之；而以铎为侍班。寻乞假归。十七年（一六四四）三月，擢礼部尚书，未至而京师陷；至是以入阁召焉。

　　明以周堪赓为户部尚书。

　　明起张国维以原官协理京营戎政，改吕大器为吏部左侍郎，以练国事为户部右侍郎、解学龙为兵部左侍郎、贺世寿为刑部右侍郎、何应瑞为工部右侍郎。

　　是时可法、弘图收召人望，自尚书、都御史、侍郎以下，通政司则刘士祯、右通政则侯峒曾、大理卿则郑瑄、光禄卿则许誉卿、太常卿则朱之臣、少卿则左懋第、国子监祭酒则罗大任。召谪籍之科道章正宸、杨时化、庄鳌献、熊开元、袁恺、姜采、张煊、李长春、乔可聘、詹尔选、马兆义、郑友元、李曰辅、李模等复原官，调倪嘉庆、华允诚、叶廷秀为文选司官。其给事中李沾以下诸人，亦各升转。虽人不皆贤，而或以物望、或以资格，铨法秩然。自刘孔昭愤不入阁，李沾觊觎卿贰，马士英乘之而入；而逆案诸人接踵起，国事始大坏矣。

　　徐鼒曰：详纪何？喜初政之有可观也。

　　明衡王□□起兵诛闯贼伪官于青州（考曰：「明史」「诸王传」有两衡王，一兴宗子允熞、一宪宗子佑楎；二传均无崇祯年间嗣王名及诛伪官事。存之俟考）。

　　衡王率诸生驱杀伪官，请徙内地。时河北、山东各杀伪官，称起义。济宁有乡官潘士良者（考曰：「贰臣传」云：『士良万历癸丑进士，累官刑部右侍郎』），以回兵杨科等入城杀伪将、伪道科，自为总兵，而奏请士良为总河。未几，回兵朱继宗又杀杨氏而自为总兵（考曰：「南都甲乙纪」云：『杨科奏潘为总河，而自为总兵』。后「边镇诸将篇」又云：『杀副将杨朴一家，而自为总兵』。朴，岂科之坏字欤？抑科、朴本二人欤？俟考）。时前兵部侍郎张凤翔亦起兵诛伪官于东昌；后大清兵迫，乃弃东昌南归。

　　臣鼒曰：张凤翔起兵诛贼，遥应南都；与宋权、李鉴之以贼为贽，投诚大清者异矣！何以不书？恶其不克终也。

　　乙未（初八日），明起前都察院左都御史刘宗周原官；辞不受。

　　宗周字启东，号念台，山阴人，学者所称蕺山先生也。万历辛丑（一六○一）进士，崇祯帝迂其言而叹为忠。历官至都察院左都御史；竟以请释熊、姜之狱忤旨，斥为民，年已六十有四。归二年而京师陷，宗周徒步荷戈诣杭州，以发丧讨贼责巡抚黄鸣骏。鸣骏曰：『哀诏未至，当静以镇之』。宗周勃然曰：『君父变出非常，公专阃外，不思枕戈泣血，激励同仇；顾借口静镇，作逊避计邪』？鸣骏唯唯。明日，复趋之；则曰：『发丧必待哀诏』。宗周曰：『嘻！此何时也！安所得哀诏哉』！既发丧，问师期；则曰：『甲仗未具』。宗周叹曰：『是乌足与有为哉』？乃与前侍郎朱大典、前给事中章正宸、熊汝霖召募义旅；将发而福王立，起宗周故官。宗周以大仇未报，不敢受职。

　　寻上疏自称草莽孤臣，言：『今日宗社大计，舍讨贼复仇，无以表陛下渡江之心；非毅然决策亲征，亦无以作天下忠臣义士之气。至讨贼次第：一曰据形势以规进取。江左非偏安之业，请进而图江北。今淮安、凤阳、安庆、襄阳等处虽各立重镇，尤当重在凤阳，而驻以陛下亲征之师。中都固天下之枢也，东扼淮、徐，北控豫州，西顾荆、襄，而南去金陵亦不远。以此渐恢渐进，秦、晋、燕、齐当必响应；兼开一面之网，听其杀贼自效，贼势益孤，贼党日尽矣！一曰重屏藩以资弹压。地方之见贼而逃也，总由督抚非才，不能弹压；远不具论，即如淮扬数百里之间，两节钺不能御乱贼之南下，致淮北一块土拱手而授之贼。尤可恨者，路振飞坐守淮城，以家眷浮舟于远地，是倡之逃也；于是镇臣刘泽清、高杰遂相率有家属寄江南之说尤而效之，又何诛也。按军法：临阵脱逃者斩。臣谓一抚、二镇，皆可斩也。一曰慎爵赏以肃军情。今天下兵事不竞极矣！将悍兵骄，已非一日。今请陛下亲征，所至亟问士卒甘苦，而身与共之；乃得渐资腾饱，徐张挞伐。一面分别各帅之封赏，孰应孰滥？轻则量收侯爵，重则并夺伯爵；军功既核，军法益伸，左之右之，无不用命。夫以左帅恢复焉而封，高、刘败逃也而亦封；又谁为不封者？武臣既滥，文臣随之；外廷既滥，中珰从之：臣恐天下闻而解体也。一曰核旧官以立臣纪。燕京既破，有授伪官而逃者、有在封守而逃者、有在使命而逃者；于法皆在不赦，急宜分别定罪。至于伪命南下徘徊于顺逆之间者，实繁有徒，尤当显示诛绝。行此数者，于讨贼复仇之法，亦略具是矣。若夫邦本之计：贪官当逮、酷吏当诛、循良卓异当破格旌异，则有安抚之使在。而臣更有不忍言者：当此国破君亡之际，普天臣子皆当效死；幸而不死，反膺升级，能无益增天谴？除滥典不宜概行，一切大小铨除仍请暂称行在，少存臣子负罪引慝之诚』。又疏言：『贼兵入秦逾晋，直逼京师，大江以南固晏然无恙也。而二、三督抚曾不闻遣一人一骑北进，以壮声援；贼遂得长驱犯阙，坐视君父危亡而不之救：则封疆诸臣之宜诛者一。既而大行之凶问确矣，敷天痛愤，奋戈而起，决一战以赎前愆，又当不俟朝食。而方且仰声息于南中，争言固圉之事；卸兵权于阃外，首图定策之功。安坐地方，不移一步：则封疆诸臣之宜诛者二。然犹或曰事无禀承；迨新朝既立，自应立遣北伐之师。不然，而亟驰一介使赍蜡丸间道北进，或檄燕中父老、起塞上名王，共激仇耻，哭九庙、安梓宫、访诸王。更不然，则亟起闽帅郑芝龙，以海师直捣燕都；令九边督镇卷甲衔枚，出其不意，合谋共奋，事或可几。而诸臣又不出此，纷纷制作尽属体面，仅令吴镇诸臣一奏燕京之捷，将置我南中面目于何地？则举朝谋国不忠之宜诛者三。而更有难解者，先帝升遐，颁行丧诏距今月余未至臣乡；在浙如此，远省可知。时移事换，舛谬错出，即成服祗成名色；是先帝终无服于天下也：则今日典礼诸臣之宜诛者四。至罪废诸臣量从昭雪，自应援先帝遗诏而及；乃概用新恩，即先帝诛珰铁案，诏书蒙混，势必彪虎之类尽从平反而后已。君、父一也，三年无改之谓何？嗟乎已矣！先帝十七年之忧勤，念念可以对皇天、泣后土；一旦身殉社稷，罹古今未有之惨。而食报于臣工，乃如此之薄！仰惟陛下再发哀痛之诏，立兴问罪之师，请自中外诸臣之不职者始』（考曰：以上两疏「明史」、「南疆绎史」多删节原文，惟「南略」较详备。今参订焉）。诏报曰：『亲统六师，光复旧物；严文武恇怯之大法，激臣子忠义之良心；慎新爵，劾旧官：朕拜昌言，宣付史馆』。中外为之悚动。

