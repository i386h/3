<!-- { "loadSidebar": true } -->
　　闯骑九百至黎城，伪官令里胥报富民驴马数；遣他将陷临晋。明帝乃下罪己诏曰：『朕嗣守鸿绪十有七年，深念上帝陟降之威、祖宗付托之重，宵旦兢惕，罔敢怠荒。乃者灾害频仍，流氛日炽，忘累世之豢养，肆廿载之凶残，赦之益骄，抚而辄叛；甚有受其煽惑，顿忘敌忾者。朕为民父母，不得而卵翼之；民为朕赤子，不得而怀保之。坐令秦、豫邱墟，江、楚腥秽，罪非朕躬，谁任其责？所以使民罹锋镝、蹈水火，殣量以壑、骸积成邱者，皆朕之过也！使民输刍挽粟，居送行赍；加赋多无艺之征、预征有称贷之苦者，又朕之过也。使民室如悬磬，田卒污莱，望烟火而无门、号冷风而绝命者，又朕之过也。使民日月告凶，旱潦荐至；师旅所处，疫疠为殃，上干天地之和、下丛室家之怨者，又朕之过也。至于任大臣而不法、用小臣而不廉，言官首鼠而议不清、武将骄懦而功不奏，皆由朕抚驭失道、诚感未孚；中夜以思，局蹐无地。朕自今痛加创艾，深省夙愆：要在惜人才以培元气，守旧制以息烦嚣；行不忍之政以收人心，蠲额外之科以纾民力。至于罪废诸臣，有公忠正直、廉洁干才尚堪用者，不拘文武，吏、兵二部确核推用。草泽豪杰之士，有恢复一郡一邑者，予官世袭，功等开疆。即陷没胁从之流，能舍逆反正，率众来归，许赦罪立功；能擒斩闯、献，仍予通侯之赏。于戏！忠君爱国，人有同心；雪耻除凶，谁无公愤！尚怀祖宗之厚泽，助成底定之大勋；思克厥愆，历告朕意』（考曰：「北略」载此诏于三月十一日己亥。「补遗」载二月颁罪己诏云：『上以灾异迭见，遂颁罪己诏，遍布天下。传谕内外大小诸臣、通行各省直等衙门，俱要省刑撤乐，不许宴饮、不得迎送；裳服用布制成，专尚朴素，不加华饰。诏云：「奉天承运皇帝诏曰：朕以薄德，迭罹天灾，蝗旱频仍，生民涂炭；寇势披猖而莫剿，人心涣散以难收。皆由朕罪日深，是致朕心日拙。兹特诏尔朝野诸臣直言无隐，尽谏无私；或禁闭邪心、或开陈善道。务使天心感格，世转雍熙；庶得朕恪允中，臣民胥庆。尔其钦哉」』）！

　　徐鼒曰：兴元罪己，军士流涕；当日之诏，民胡不感！岂民情之不古欤？苛政既深，寇氛日迫，铤而走险，何知爱君？有国者尚省厥愆于民心未去之日也。

　　闯贼陷明忻州，知州杨家龙死之；连陷代州，参将阎梦夔死之。

　　家龙字惕若，曲阳人。知宁乡县七年，流亡复业。迁忻，抵任，贼即至；谓民曰：『此城必不守；我出，尔民可全也』！出城骂贼死。梦夔，鹿邑人。

　　闯贼进薄明宁武关，总兵周遇吉悉力御之。

　　十五日甲戌，贼前锋至大安驿，传达京师，分遣伪官于山东、河南州县代任。士民苦征输之急，逐其官，执香迎导。乙亥（十六日），自成至忻州，官民迎降。进攻代州，五台知县某降。总兵周遇吉者，字萃庵，辽东锦州卫人也；性质鲁，然用兵多智谋。起行伍，积功至京营游击；数讨河南、湖广贼。自成之围太原也，遇吉请济师于朝，朝命副将熊通以兵二千赴援。叛将陈尚智迎之河干，令说遇吉降。遇吉叱曰：『尔统兵二千不杀贼，反为贼作说客邪』？斩之，传首京师。贼逼代州，遇吉凭城固守。连战十余日，杀贼万余；兵少食尽，退守宁武关（考曰：诸书皆云贼逼宁武关，周遇吉固守；不云先守代州、退守宁武。惟「明史」、「纲目三编」言之。盖诸书以退守为周公讳也）。

　　徐鼒曰：不日何？阙疑也。或曰自成于十五日薄宁武，或曰十六日始至忻州。

　　己卯（二十日），明遣内官监制各镇。

　　是时，始闻山西全陷。命内官监制各镇：宁、前高起潜，天津、通、德、临、津卢维宁，真定、保定方正化，宣府杜勋，顺德、彰德王梦弼，大名、广平阎思印，卫辉、怀庆牛文炳，大同杨茂林，蓟镇中协李宗化、西协张泽民。兵部尚书张缙彦疏言：『粮饷中断，士马亏折，督抚危担欲卸；若一时添内臣十员，不惟物力不继，抑且事权分掣，反使督抚借口』。不听。

　　徐鼒曰：思宗即位之初，亲锄逆奄，何其明也！天步孔艰，殷盐不远，初衷顿改，覆辙相寻；遂使悍帅以不敌奴才为憾、叛监以富贵自在相嬉，岂天夺之魄欤？观军容使之书，「纲目」之所深恶也。

　　庚辰（二十一日），大雪，人冻死。

　　徐鼒曰：纪灾也。「洪范」「五行传」曰：『听之不聪，厥咎急，厥罚恒寒』。

　　辛巳（二十二日），明给事中马嘉植、韩如愈以催解外项出京。

　　命催解浙、直、京边正项并改折、赃赎及周延儒、朱大典、吴昌时赃银（考曰：「北略」：『戊辰日，谕刑部：「张国维中枢溺职，一徒岂足以蔽辜」。又谕：「吴昌时依律处斩，冯源等附近充军，财产并罪辅周延儒赃产籍没充饷」。又谕：「周延儒见贿忘法，本当全没财产；量追二十万，着周正仪、周弈封完纳。吴昌时量追五万。俱免籍没」』。「烈皇小识」亦载此谕于闯贼至忻州之后，似昌时弃市乃十七年二月事。而「明史」「周延儒传」则云：『癸未十二月，延儒赐缢、吴昌时弃市』。「北略」引他书亦云：『癸未十二月初七日五鼓，延儒赐缢、昌时弃市』。且不应一日内谕处斩、籍没，又谕量追、免籍没也。疑谕处斩、籍没乃癸未十二月，谕免籍没、量追乃甲申二月事也。附考于此）。时贼信渐逼，诸臣托差南窜焉。

　　徐鼒曰：遣之也，曰以催解出京何？讥二臣之托而逃也。主忧臣辱，主辱臣死；褰裳去之，谁与事君？「北略」载：『同命者有内官王坤』。略之何？无足责也。

　　明保定副将谢嘉福杀巡抚徐标（考曰：「明史」言总督兼巡抚，「北略」、「烈皇小识」俱言巡抚），偕知真定府邱茂华叛降于闯贼。

　　徐标，济宁人，天启乙丑（一六二五）进士，巡抚保定右副都御史。时守真定，斩贼使，碎伪牌。知府邱茂华闻贼警，先遣家人出城；标执茂华下狱。标麾下中军谢嘉福（考曰：「纪事本末」、「北略」俱云中军某，惟戴田有「保定城守纪略」、陈僖「甲申上谷纪事」云：『徐标行部至真定，为副将谢嘉福所杀』。「明史」嘉福作加福）伺标登城画守御，劫而杀之；出茂华于狱。茂华遂檄属县叛降贼。时二十三日壬午也；近京三百里，寂无言者。

　　甲申（二十五日），闯贼陷明彰德，执赵王常谀（考曰：本「明史」「诸王传」）。

　　乙酉（二十六日），明以魏藻德、方岳贡为文渊阁大学士。

　　藻德，顺天通州人，崇祯庚辰进士；廷试后召对，因自陈『戊寅（一六三八）清兵入时，臣为举人，守通州』，遂赐状元及第，累加少詹事兼东阁大学士。主癸未（一六四三）会试，无一建白，而为明帝所亲信。岳贡，湖广榖城人，天启壬戌（一六二二）进士（考曰：「北略」云：『魏藻德，顺天涿州籍，应天上元人。方岳贡，崇祯辛未进士』。「传信录」云：『藻德，顺天通州籍。岳贡，壬戌进士』。按「进士题名碑」、「传信录」，不误）为松江知府，有廉能声。以戴罪征逋，至无级可镌，乃逮下狱；朝士讼其清，擢山东漕运副使。癸未九月，擢副都御史。岳贡上言：『清言路以收人心，定推迁以养廉耻；责吏治于荒残，储将才于部伍』。明帝是之。至是，进藻德礼部尚书、文渊阁大学士，总督河道屯练，往天津；进岳贡户部尚书兼兵部尚书、文渊阁大学士，总督漕运屯练，往济宁：盖为南迁地也。既不果行，遂止藻德等不遣。

　　徐鼒曰：谷应泰谓：『时有言各官不可令出，出即潜遁者，遂止二臣不遣』。盖循当日野史旧说也。吴伟业、文秉之书谓是举为南迁地；得其实矣。官不备书何？讥二臣之不足任也。

　　明罢户部尚书倪元璐，以大理寺丞吴履中为户部侍郎管尚书事。

