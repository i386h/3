<!-- { "loadSidebar": true } -->
　　畏知字介夫，陈仓人。崇祯丙子（一六三六）举陕西乡试第一，以部郎督饷真定，迁川北巡道；改云南副使，分巡金、沧。吾必奎之反也，畏知督兵复楚雄，驻其地。沐天波来奔，沙定州追之；畏知谓天波曰：『公所在，贼必专力困之，城其危矣！公不如西走永昌，使楚雄得为备。贼西追，则恐吾断其后；攻楚雄，则恐公自西来：首尾牵制，斯上策也』。天波从之。畏知绐贼曰：『若所急者黔国耳；今已西走，待若定永昌还，朝命当已下，予出城以礼见可耳。今顺逆未分，不能为不义屈也』。定州恐失天波，与盟而去；分兵寇大理、蒙化。畏知乘间清野缮堞，征邻境援兵；姚安、景东俱响应。定州闻，不敢至永昌。是年春，还攻楚雄。畏知坐雉堞间，贼以巨炮击之；群蛮周麾呼曰：『杨公死矣』！顷之烟散，见畏知坐如故，骇为神。城中复出奇兵击之，杀贼无算。贼乃引之而东，攻石屏，龙在田奔大理；破宁州，土司禄永命自杀；下嶍峨，土官王克猷走死。于是迤东诸郡皆陷于贼。已复薄楚雄。游击王承宪者，世袭楚雄卫指挥，举武乡试，擢游击，为畏知前锋；凡守御事，皆承宪综理之。贼再至，偕土官那钥等出城冲击，贼披靡；俄中流矢死，弟承瑱亦殁于阵。贼乃结七十二营环城凿濠，誓必破之；而畏知守益坚。明年，孙可望入滇，始解围去。

　　沙贼陷明武定，参将高其勋死之。

　　其勋字懋功，初袭马龙所千户；后举武乡试，为黔国公标下中军。吾必奎之乱，以功擢参将，守武定；城陷，衣冠服毒死。

　　沙贼陷明大理，指挥陈祯死之。

　　祯世为大理卫指挥，未嗣职，城陷；巷战，手馘数贼而死。

　　沙贼陷明大理，太和县丞王士杰等死之。

　　太和为大理附郭县，士杰佐上官竭力捍御；城陷，死于城上。同时死者：大理府教授段见锦、经历杨明盛及其子一甲、前任同知萧时显。士民则举人高拱极投池死，杨士俊阖门自焚死。诸生则尹梦旗、梦符、冯大成倡义助守，骂贼死；杨宪阖门自焚死；杨孙既死复苏，妻竟死。人称太和节义为独盛云。

　　沙贼陷明通海，典史单国祚死之。

　　国祚，会稽人。城陷，坐堂上骂贼，被杀；印犹在握。县人葬之诸葛山下。

　　明眉州义民陈登皞起兵破献贼于醴泉河，又破之于东馆。

　　贼帅狄三品驻眉州，忽下令驱城中人集道姑庵原田坝上；至则以兵围而杀之，凡五千余人。登皞，州人也，绰号铁脚板；裂衣为旗，集四乡遗民得数千人，树栅醴泉河上。贼来攻，登皞率众白棓耰锄，杀贼三百人。贼惧，间道移东馆。登皞复遣壮士持酒米、鸡豚迎于道，贼纳之营中。夜半、袭贼营，壮士从中鼓噪出，贼骇奔；复斩数百级，贼乃远遁。登皞自是以「铁胜」名营，倡义者悉归之；二年中无敢犯境者。后为嘉定向成功所杀。成功亦当时起兵拒贼人也。

　　明金有鉴再攻长兴，败死。

　　有鉴与岑元泰俱陷阵死。又有徐昌明者，字闇本。初入卢象观军；象观败，奔四安山中，与有鉴合；亦死于长兴西门。

　　二月，明马胫岭兵变，命路振飞往浦城安抚。

　　丁亥（初十日），大雨雹，昼晦。

　　明宽逆案之禁。

　　王曰：『北京陷于东林、南都亡于魏党，厥罪惟均。今嘉运綦新，其附党诸臣概予洗濯，以收后效』。

　　徐鼒曰：元佑、元丰调停之说，千古所讥；此其殷鉴乎？伯宗曰：『国君含垢，君子谅诸』！

　　明诛妖僧。

　　广西有僧自称弘光帝，贵州抚臣俞思恂以闻；诏议迎请。廷臣曰：『即真弘光，甫经失国，有尊奉而无迎请』。审知其伪，下狱诛之。寻有木坚、李之秀者，自称原任两司；召对称旨，以原官补用。发觉，伏诛（考曰：本钱澄之「所知录」）。

　　明废亨嘉为庶人，其党皆伏诛。

　　亨嘉俘至行在，下诸王议，废为庶人，以幽死；其党推官顾奕、总兵杨国威等皆伏诛。封丁魁楚平粤伯，加瞿式耜兵部侍郎。式耜辞曰：『国家祸变，构难同室，讵臣子称功地邪！西臣办西，奚以功为』！不许。

　　明以副使晏日曙巡抚广西。

　　辅臣曾樱荐也。式耜得代，遂放舟东下，居肇庆（考曰：「粤游见闻」曰：『日曙，饶州举人』。「行朝录」曰：『新喻人，官承天副使』）。

　　明镇国将军常■〈巛上水下〉（音师，字书无此字）起兵蕲州；败绩，死之。

　　常■〈巛上水下〉，樊山王翊■〈金氏〉之次子。张献忠之破襄阳也，常■〈巛上水下〉挈家人一夕遁。至是归蕲州，与英山男子王六姐起兵斗方砦；兵败，死之（考曰：本顾景星「桂岩公诸客传」。又「东华录」载：『是年二月，洪承畴奏擒樊山王朱常炎』。炎其■〈巛上水下〉字之讹欤）。

　　明封孙守法、武大定爵为伯。

　　宁夏、甘肃、神木、靖边各以兵来附；王闻之，乃有是命。

　　明监国鲁王以诸生黄宗羲为兵部职方主事。

　　宗羲字太冲，余姚人。年十四补诸生，随父尊素任京邸。尊素死诏狱（考曰：事详「明史」），宗羲奉养王父以孝闻。庄烈帝即位，草疏入京讼冤；至则逆奄已磔。有诏：死奄难者，赠官三品，予谥、予葬祭；尊素谥忠端。宗羲既谢恩，即疏请诛曹钦程、李实（详见「纪传」）。归葬事毕，肆力于学，于经史靡不通；从山阴刘宗周游。壬午（一六四二）入京，周延儒欲荐为中书，辞不就。一日闻市中铎声，曰：『此非吉声也』！遽南下。南都阮大铖修防乱揭帖之怨，欲尽杀诸揭中人，遂被逮；母姚氏叹曰：『章妻、滂母，乃萃吾一身邪』！南都亡，踉跄还浙东。孙嘉绩、熊汝霖兵起，乃纠合黄竹浦宗族子弟数百人，随诸军于江上，呼之为世忠营。请援李泌客从例，以布衣参军事；不许。录造历、从军功，授职方主事；已改监察御史兼旧官。马士英之欲入朝也，众议杀之；熊汝霖恐其挟方国安为患，好言曰：『此非杀士英时』。宗羲曰：『诸臣力不能杀耳！「春秋」之孔子岂能加于陈恒？但不得谓其不当杀』。又遗书王之仁曰：『诸公何不沉舟决战，由赭山直趋浙西？若日于江上鸣鼓，攻其有备，蓄意在自守也。蕞尔三府以供十万之众，北兵即不发一矢，一年之后亦何能支』？又言：『崇明为江海门户，盍以兵扰之，分江上之势』？诸将不能用（考曰：本全祖望「结■〈鱼奇〉亭集」）。

　　徐鼒曰：主事何以书？贤宗羲也。

　　明监国鲁王予张国柱将军衔。

　　国柱，刘泽清部将也。初航海，依王鸣谦于定海，得五百人。劫鸣谦入内地，掠余姚；其党张邦宁掠慈溪。行朝震恐，众议爵以伯。黄宗羲曰：『如此则益横，且何以待后？请署将军足矣』！从之。

　　明总兵陈梧掠余姚，鲁摄知县事王正中击杀之。

　　梧败于嘉兴，自乍浦浮海至余姚，大掠；正中遣民兵击杀之，诸营大哗。忌者劾正中擅杀大将；黄宗羲言于监国曰：『梧藉丧乱以济其私，致干众怒，是贼也；正中为国保民，何罪之有』？议乃止。时张国柱、田仰、荆本彻各率兵过姚江，舳舻蔽空；以正中严备，不敢犯。国柱之入掠也，百姓汹汹；单骑入其军，呵止之；国柱迄不得逞。

　　明鲁钱肃乐移守海口。

　　谍言王师由海道来，肃乐移守沥海；久之，无所得饷。疏言：『臣兵二千，既无分地，势须遣散。但臣以举义而来，大仇未复，不敢归安庐墓；愿率家丁，从军自效』！监国温旨慰留；而诸将益蜚语，谓将弃军入闽，遣客刺之。肃乐乃弃军拜表以行，表言：『臣今披发入山，永与世辞；请赐侦迹，必不入闽自取殄灭』。监国览表大骇；知不可留，降旨令往海上偕藩臣黄斌卿、镇臣张名振取道崇明，以窥三吴。寻加户部尚书，辞不受。

　　三月戊申朔，明鲁武宁侯王之仁与我大清兵战于钱塘江。

　　浙东将士与王师跨江相距，屡战不胜，皆西望心灰。之仁上疏监国曰：『事起日，人人有直取黄龙之志；乃一败后，遽欲以钱塘为鸿沟，天下事何忍言！臣愿以所隶沉船一战。今日死，犹战而死；他日即死，恐不能战也』！是月朔，王师驱船开堰入江；张国维敕各营守汛，命之仁率水师从江心袭战。会东南风大起，之仁扬帆奋击，碎舟无数；郑遵谦获铁甲八百余副。诸军继之，遂大捷。乘胜进围杭州，不克而还。

　　明兵部尚书兼吏部尚书武英殿大学士黄道周犹在江宁；谕降不屈，死之（考曰：「唐王纪略」载为三月戊申朔事，本传为三月七日事；「台湾外纪」以为壬子日。按壬子，初五日也）。

