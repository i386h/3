<!-- { "loadSidebar": true } -->
　　安洋将军刘世勋、左都督张名扬统精兵五百、义勇数千与王师背城战，杀伤过当。名扬，名振弟也。九月初一日乙亥，中军金允彦、主事邱元吉以城中火药尽，跳城降；城中脔其子，而呼名振还救。王师知救兵到，攻益急；夜半星陨如雨，远近大骇。午刻，诸军力不支，城陷。时名振会师火烧门外，离城六十里，候潮长进发；突见城中烟焰蔽天，知不可救，乃解维去。寻闻母范氏、妻马氏、弟名扬偕其幼弟及妾阖门举火自焚死，恸哭曰：『臣误国、误家，死不足赎』！奋身欲投海，监国与诸将救之乃止；乃复扈监国航海。明年春，次于鹭门（事详后）。

　　元妃张氏者，鄞人；初以丙戌（一六四六）春入宫，次会稽张妃下。江上之溃，总兵张国柱劫宫嫔于海，妃在副舟中获免，伏荒岛数日，飘泊至舟山，而监国已入闽，张肯堂遣官护之达长垣，监国册为元妃。尝言会稽张；妃父国俊事，妃叹曰：『是何国家！是何勋戚！而尚尔尔乎』？凡亲族之至者，悉遣之。刘世勋之出战也，议分兵送宫眷出；妃传谕辞曰：『将军意良厚！然蛎滩鲸背之间，惧为奸人所卖，则张妃之续也；愿得死此净土』。城陷，整簪服北向拜，投井死；义阳王妃杜氏、宫蛾张氏并从之。锦衣指挥王朝相、内臣刘潮舁巨石填井，即共刎其旁。

　　张肯堂尝于邸中筑雪交亭，夹一梅一梨，花开则两头相接；叹谓部将都督汝应元、门生礼部主事苏兆人曰：『此吾止水也』！兆人曰：『公死，兆人必不独生』。又抚孙茂滋，顾应元曰：『下官一线之托，其在君乎』？应元曰：『诺』！于是蓦然去，披缁普陀寺为僧；而兆人始终相从。城陷之先一夕，吴锺峦至，相与作永诀词（考曰：肯堂词云：『虚名廿载误尘寰，晚节空余学圃间；难赋「归来」如靖节，聊歌「正气」续文山。君恩未报徒长恨，臣道无亏在克艰。寄语千秋青史笔，「衣冠」二字莫轻删』！后制府以二十金购此手迹，一老兵得之以献，赏之不受；曰：『我志在表扬忠义，岂为金邪』？附志之）；因谓家属曰：『毋为人辱』！比晨，集雪交亭，蟒玉南向坐，视其四妾方氏、周氏、姜氏、毕氏及冢妇沈氏（即茂滋母）、女孙茂漪先后就缢投井死，诸婢仆妇之从死者复十九人。呼茂滋曰：『汝可不死』！甫自引缳，家人报苏仪部缢庑下（考曰：兆人绝命词曰：『保发严臣节，扶明一死生；孤忠惟自许，义重一身轻』。又黄毓祺之死，舟山传其狱中诗，自肯堂、锺峦以下皆和之。兆人有句云：『不改衣冠可为士，误移头面即成魔』之句；附录之）；亟呼酒往酹之曰：『君少待我』！遂复入缳以卒。中军将林志灿、林桂掖茂滋行，甫出门而乱兵集。茂滋脱去，而志灿、桂与守备吴士俊、家人张俊、彭欢皆格斗死。明日，应元自普陀奔入城，请于大帅，瘗之普陀之茶山。后茂滋卒，应元筑庵墓旁以终。

　　锺峦初见朝政尽归武臣，叹曰：『当此之时，惟见危授命，是天下第一等事；避世深山，亦天下第一等事』。都御史黄宗羲尝招之居四明山；答以书曰：『故人有母，固应言归；老生从王所在，待尽而已』。遂退居普陀。闻舟山师溃，乃慷慨谓人曰：『昔吾师高忠宪公（考曰：谓高攀龙）、吾弟子李仲达（考曰：谓李应升）死珰祸，吾友马君常（考曰：谓马世奇）死国难，吾皆为诗哭之；吾门生钱希声（考曰：谓钱肃乐）从亡死，吾子福之倡义死，吾亦为诗哭之。今老矣！不及此时寻一块干净土，即一旦疾病死，何以见先帝、谢诸君于地下哉』！乃渡海入城，与肯堂诀曰：『吾于前途待公』！至文庙右庑，奉先师神位，举火自焚死（考曰：锺峦绝命词有云：『只因同志催程急，故遣临行火浣衣』之句）。

　　李向中既晋尚书，见悍帅迭起，事不可为；叹曰：『此所谓「是何天子、是何节度使」者也』！问左右绝粒几日可死；曰：『七日』。曰：『何缓也』！城陷，叹曰：『先帝以治行拔向中，曩不死，希得当以报耳！今不如一决之愈也。我死，幸投我海中以志恨』。召之，不至；捕之，则衰绖入见。我大帅问曰：『召君不来捕始来，何也』？曰：『召则恐谕降，捕则仅就戮耳』！翔武而出，乃就戮。

　　朱永佑时病不能起，被执。令薙发；曰：『我发可薙，何待今日』！斫其胁死。仆负尸出城，血涔涔不止。仆哭曰：『主生前好洁，今无知邪』？血应声止。

　　同时殉难者，多于南、北两都。论者谓王师南下，所不易拔者，江阴、泾县合舟山而三。文臣可纪者：通政使会稽郑遵俭；兵科给事中鄞县董志宁，六狂生之一也；定西监军御史余姚梁隆吉，俱全家自杀；吏部主事福建林瑛，与妻陈氏分梁自缢死；杨鼎臣投井死；户部主事苏州江用楫、礼部主事会稽董元、兵部郎中江阴朱养时、主事福建朱万年、长洲顾珍、临山卫李开国（考曰：「航海遗闻」作杨开国）、工部主事长洲顾宗尧（考曰：一作中尧）、所正鄞县戴仲明、中书舍人山阴顾玢、陈所学（考曰：「航海遗闻」又有江中泛、顾行、翁健三人；而「南疆绎史」「摭遗」则云陈所学，字顾行，亦无江中泛、翁健名。是否顾行为陈所学字，非另一人？存之俟考）、副使马世昌，或全家投井死、或全家自焚死；太医院副使章有期率御医童广等自焚死。武臣则自安洋将军刘世勋以下，锦衣卫李向荣、总兵马泰、副将单登云、杜芳、夏霖、解龙、朱起光、沈云、曹维周、韩绍琦、夏时霖、张圣治、薛三冑、任则治、童自龄等，率兵巷战死。诸生则张名甲，定西侯名振之兄也；顺天顾明楫，明振之幕宾也。名甲奉祖先木主自焚死；明楫衣巾入太庙，题诗壁上（考曰：诗有『愁魂应傍孝陵归』之句），扼吭死。又有福建林世英，亦诸生也；马呈图、贡图，名振妻马氏之侄也。此外，则湮没无可考焉。鲁世子被获，或曰有义士申毅者潜挟以去；然亦莫知所终云。

　　明陈邦傅诱杀宣国公焦琏，率浔州总兵李时、方有声、副总兵邓景、监军道杨兆文、知府何允中等以叛，降于我大清。

　　庆国公陈邦傅与其子文水伯陈曾禹遣使至梧州，通于孔有德；琏不知也。邦傅与琏为儿女戚，诱之来而说降；琏不屈，自刎死。邦傅乃率浔州文武降。有宁端伯茅文宪者，亦为邦傅所胁，缴印降；寻悔恨死。

　　臣鼒曰：书诱杀、书率何？诛首恶也。

　　陈邦傅以我大清兵取平乐，明左军都督朱闵如死之。

　　闵如，临桂人；官左军都督，挂镇西将军印，撄城坚守。城陷，南望再拜，先杀妻子，自刎死。

　　陈邦傅以我大清兵取清远卫，明指挥白常灿死之。

　　常灿，本卫人。邦傅以兵至，常灿不知其叛也，迎之。既知，则大怒，唾其面，骂不绝；遂死于乱刃下。

　　壬寅（二十八日），明桂王自南宁出奔。

　　初，王欲移跸，群臣以两江瘴疠，秋甚于夏，请俟霜降后。会浔州报至，遂仓卒登舟。

　　明朱成功复攻漳浦。

　　我镇将王邦俊赴援，为成功部将甘辉所败，追至马口始退。

　　秋十月辛亥（初七日），明桂王次新宁。

　　明册尊生母马氏为太后。

　　上徽号曰昭圣仁寿皇太后。

　　明立子慈烜为太子。

　　刘文秀取嘉定，明总督李干德死之。

　　初，王自奇至川南，袁韬、武大定拒之；闻文秀至，撤兵还战，六战六胜，有轻敌心。俄而文秀以大兵压其前、自奇泝流击其尾，大败就擒，遂降。干德以其父明举死于西充之难也，语其弟升德曰：『吾不可以再辱』！合家赴水死。而蜀人恶其杀杨展，曰：『贼入川，实彼召之』！虽死，无称之者。

　　明于大海降于我大清。

　　刘文秀既取嘉定，顺流东下。而前破遵义时所遣别将卢名臣者入涪州，李占春逆战于群猪寺口而败。大海在忠州闻之，知不支，遂放舟出夔门入楚，降于王师。诸将尽散，无敢应敌者；谭宏、谭诣、谭文皆降于文秀。

　　我大清兵取眉州；明向成功死之。

　　成功以众五千据石佛栈；王师破其栅，成功中流矢卒。

　　十一月丙子（初二日），明兵部尚书兼右都御史总督江西军务揭重熙犹在建宁狱；谕降不屈，死之（考曰：「三藩纪事本末」以为初三日事）。

　　重熙在狱，门人举人陈士道、贡生朱国龙随之赋诗慷慨，日整衣冠，拜呼高皇帝祈死；同斩于市，仆人戴贵、戴凤亦殉之。临刑，双瞳如生。重熙好谈兵、知调度，而所部多纨裤子弟，事剽掠；张自盛一军尤暴横，流毒村落者几二年。当时固多怨也，及其殁而无不哀之。

　　徐鼒曰：方曾留守之以揭、傅并荐也，隆武帝以傅污贼命，故抑之；而揭每事与傅偕，同入闽、同入赣、同入山。傅能改过、揭能知人，其交谊有古风焉。夫吴起何以见绝于子舆？匡章何以礼貌于孟子？盖观过有术，取友必端。故锄金细事也，而割席不为褊；累囚刑余也，而纳交不为滥。

　　明李元胤请桂王驻防城，不许。

　　明朱成功与我大清兵战于小盈岭。

　　我提督杨名高闻王邦俊马口之败，统兴、泉诸营进剿。时天气严寒，名高谓诸将曰：『海贼赤脚，可乘冻溧击之』。麾兵进至小盈岭，胜负未分。忽成功营连发三炮，岭左右伏兵齐起；名高队大乱，死者甚多，遂退驻泉州。

　　十二月甲辰朔，我大清兵取明宾州。

　　庚戌（初七日），我大清兵取南宁，明赵印选、胡一青败走（考曰：「纪略云」庚午破南宁；按庚午是二十七日，于时事不合。「行朝录」以为初七日事，当得实也；则「庚午」乃「庚戌」之讹）；孙可望遣兵迎桂王入云南。

　　报至，马吉翔请王速行。乃由水道走土司，抵濑湍；二将报王师逼近止百里，上下失色，从官多散去，乃更焚舟登陆。已次罗江，追骑相距纔一舍，会日晡引去。乃由安平、下雷、归顺一路进发，诸蛮供粮饷并从官夫役。时可望既受秦封，乃遣其将狄三品、陈国能、高文贵率兵三千迎驾。

　　明故少傅朱国桢之孙某起兵湖州之南浔镇，与大清兵战于白龙桥；败绩，死之。

　　朱某者，失其名，乌程朱国桢之孙也（考曰：「明史」有传）。起兵南浔，有众数千，出没吴淞、泖淀间。与王师转战白龙桥北；被执，语不屈。我大帅断其喉。友人某，潜抱尸以楮封喉殓之。妻某氏一恸而绝；既苏，日夜哭，竟断肠死（考曰：本「绎史」引郑元庆「湖录」）。

　　明朱成功取漳浦，遣使通好于日本国。

