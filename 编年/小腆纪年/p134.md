<!-- { "loadSidebar": true } -->
　　嵩世为沅江土知府，循法敬事。王之入缅也，过沅江，嵩与子焘供奉甚谨；设馔用金银器，宴毕即敛以献曰：『聊以佐缺乏耳』。及李定国用敕印招土司，嵩受总督衔；密为传布，各土司亦有听命者。延长伯朱养恩、将军高应凤、总兵许名臣、土司龙赞阳皆既降，而复与嵩合。三桂统满、汉大兵自云南至石屏州，土司龙荣率赘婿黔国公之子沐忠显赴军前降；嵩固守不下，进围其城。

　　明晋王李定国驻军孟艮。

　　定国移营孟连，贺九仪及文选部将张国用、赵得胜来归；乃承制加各土司勋爵，令内应。孟艮有女酋纠夷众与定国为梗，定国破灭之，据其城。

　　明郝承裔以卭、眉等州降于我大清。

　　明镇宁侯王友进降于我大清。

　　十一月癸亥（初六日），我大清兵克沅江，明总督衔土知府那嵩死之。

　　嵩阖室自焚，士民巷战死。那氏藏书甲于滇中，灰烬无一存焉（考曰：本「殉节录」）。

　　十二月，明巩昌王白文选移军猛■〈土禀〉。  
　 

卷第二十

　　庚子、我大清顺治十七（一六六○）年春正月（明永历十四年）丁巳朔，明桂王在缅甸之者梗。

　　明德阳王至浚降于我大清。

　　至浚初与太监王应遴同匿交趾之高平；而是时安南都统使莫敬耀已入贡于我大清，势益孤危，遂出降。

　　三月，明颍国公杨武降于我大清。

　　明大学士方端士降于我大清。

　　明广国公贺九仪将降于我大清，晋王李定国诛之。

　　九仪妻子在滇，吴三桂以书招之；将出降，定国杖杀之。张国用、赵得胜同来归者也，始鞅鞅有二志。

　　臣鼒曰：「将」者且然而未必之辞也，何以言诛？「春秋」传曰：『人臣无将，将则必诛；所以大乱臣贼子之防也』。君子谓定国于是能用刑矣。

　　明兵部尚书张煌言驻师林门；寻移驻桃渚（考曰：林门在象山县南，临海县东北有桃渚千户所）。

　　夏四月，明巩昌王白文选移军景线。

　　五月甲子（初十日），我大清兵攻厦门，明延平王朱成功御却之。

　　朝命将军达素、总督李率泰搜金、厦两岛，大船出漳州、小船出同安；而檄碣石总兵苏利、南洋总兵许龙、饶平总兵吴六奇会师岛上。成功以右虎卫陈鹏督诸部守高崎遏同安，郑泰出浯州遏广东；自勒诸部遏海门。我总督旗牌张应熊之小功弟德为成功厨人，应熊以孔雀胆遗德，属俟大会宴饮时杀成功并诸将佐；德许诺，而属其徒王四为之。四下药则身战栗，捧盘敦者环立迫促，弗及下，捧者去，则心安。如是者屡，乃告其父耀；耀大惊曰：『事主而害之，不忠也；受托而背之，不信也。宁为负信，不可不忠』！乃首之。率泰闻德诛，叹曰：『成事在天，果不虚也』！忽陈鹏密书投诚，请自五通渡师袭厦门；率泰纳之，飞催粤师合击。初十日甲子，漳船乘风出海门。成功令五府陈尧策传令诸将碇海中流，候中军号炮迎敌；妄动者斩。令未毕，漳船猝至，诸将仓卒受令，莫敢先发；闽安侯周瑞为王师所乘，与尧策死之。陈辉见事急，举火，王师之跃入舟者焚焉；疑不敢逼，辉跳而免。日向午，成功执旗剑，顾问左右曰：『流平否』？曰：『流平矣』！曰：『流平则潮转，潮转则风随之；令举炮起碇』。俄东风大盛，成功手自搴旗引巨舰横击之，泰自浯屿回击；风吼涛立，一海皆动，军士踏浪如飞。北人不谙水水性，眩晕颠仆呕逆不成军，遂大败，僵尸满海；有满洲精卒数百人弃船登圭屿，成功折箭招之，乃降。其出同安趣高崎以赴陈鹏约者，恃有内应，涉水争先；鹏部将陈蟒不与谋，曰：『事急矣』！麾部下迎击。殿兵镇陈璋闻炮以为鹏令也，亦鼓噪乘之。我兵被重铠，退陷于淖，十死六七。鹏愕然计之；左也，不得已齐出，遂大捷。王师死者千六百人，首领哈喇土星被擒。成功收杀鹏，擢蟒为右虎卫，统其军。苏利等闻闽之失利也，望太武山而还；达素自杀于福州。竟成功之世，无敢言覆岛者。

　　秋七月，明巩昌王白文选以兵迎桂王于缅甸之阿瓦城，不得。

　　文选由木邦举兵薄阿瓦。阿瓦有新、旧二城，王居旧城之者梗，而缅酋自居于新城。缅人谋以敕止之，乃招沐天波过河；至则遇之有加礼，始知诸将临缅迎驾，疏前后至三十余道。而是时从臣燕雀自安，无以出险为念者；第草草与之敕，令毋进兵。文选不奉诏，谓使者曰：『前者祁将军来，诏云已航闽；若前诏为真，则今敕为赝。使今敕为真，则航闽后何自而来？君非臣何以威众、臣非君何以使人？蛮人不足信也』！急攻新城。垂克矣，缅人绐之曰：『三日后出新城让王』。文选信之，却兵十里，城中得固备；攻之，反为所败，望鹧鸪城痛哭而去。缅人知其必复来，益修战守备焉。

　　八月，降将郝承裔以雅州叛我大清，复归于明。

　　明年四月为王师所获，伏诛。

　　九月，太白经天，凡十有五旬。

　　明太常寺博士邓居诏疏陈时事。

　　时马吉翔请以湖广道御史邬昌琦掌六科，乌撒知府王祖望以医中宫疾，授礼部主客司，行人任国玺谋转江西道；举朝梦梦，招权纳贿如平时。居诏疏中语侵之，国玺亦劾居诏；王将面质之，不果。惟马吉翔、李国泰传旨云：『邓某当学好』。

　　明碎御玺以给从官。

　　先是，杨武、孙崇雅之叛，乘舆辎重散亡殆尽；惟中宫余金盆、银碗各一事，舆夫又窃以逃。庶僚之贫者饥寒蓝缕，大臣有三日不举火者。马吉翔、李国泰以语激王，王掷「皇帝之宝」，令碎之以给从臣。典玺太监李国用叩头不奉诏；吉翔、国泰竟錾以分饷，拥赀自赡不顾也。时绥宁伯蒲缨大开赌肆，昼夜呼卢。王怒，焚其居，缨赌如故。华亭侯王维恭与杨太监拳殴，喧哗声彻内外。用是，缅人益轻之。

　　辛丑、我大清顺治十八年（一六六一）春正月（明永历十五年）辛亥朔，明桂王在缅甸之者梗。

　　丁巳（初七日），我大清世祖章皇帝崩。

　　己未（初九日），我大清圣祖仁皇帝即皇帝位，以明年为康熙元年。

　　二月，明晋王李定国、巩昌王白文选再以兵迎桂王于缅甸不得，击缅兵于锡箔（考曰：「求野录」作「锡波」）江，大败之；进驻大金沙江。

　　定国据孟艮，诸将稍集，军声复振。文选居木邦之南甸，相去二千里，不相闻也。既攻缅不克，知定国取孟艮，并有贺九仪之众，移书责以大义。定国遂全师而西；中途遇文选，购缅人密奏，请王速计。且曰：『臣等兵不敢深入者，激则生内变也。谕令扈送出关，方为上策。何诸臣泄泄，不以为意也』？王玺书慰劳。文选造浮桥迎跸，距行在纔六、七十里。缅人断其桥，计不行；乃刑牲歃盟，誓必克缅。缅酋拔其豪边牙鲊、边牙■〈牛果〉为大将，集兵十五万，遇于锡箔江；巨象千余，夹以枪炮，阵横二十里，鸣鼓震天，呼噪而进。定国、文选兵不及十一，且戎器耗散，惟操长刀、手槊、白棓以斗。定国前队稍却，文选警众横截之；缅兵大败，僵死万计，边牙■〈牛果〉死于阵。而边牙鲊犹收余众栅大榕树林中，荫翳百里，鸣鼓竟夜；晓视之则已走，空无一人，遂渡锡箔江。既济，乃谋渡大金沙江焉（考曰：定国、文选之兵或曰战于锡箔、或曰桐■〈土白〉，言人人殊；兹从邓凯「求野录」）。

　　明咸阳侯祁三升降于我大清。

　　三升与李定国不和，走户腊。吴三桂招之，乃率孟津伯魏勇、总兵刘芝林、王有功、邵文魁等来降。

　　我大清吴三桂兵克马乃（考曰：「行在阳秋」作为乃麻衣，亦有作磨艿者。按磨艿为唐宗尧所守，似另是一地；或曰即麻哈州。边地辽阔，方音转纽，虽志书不能别白；姑阙疑焉），明土司龙吉兆、龙吉佐死之。

　　三桂遣马宝、高启隆、赵良栋攻马乃，吉兆等守七十余日，栅破被执。三桂问：『何反』？两人曰：『我受国恩三百年，仗义守死，何名为反』？又问：「独不畏死邪』？曰：『我两人尽忠而死，不贤于尔之不忠，不孝而生邪』！同声极骂。三桂怒，截其舌斩之。

　　臣鼒曰：闻之李瑶曰：『那氏父子、龙氏兄弟，不以蛮荒自鄙，论者美之！时吴三桂戎车所及，狐兔不存；逼索诸蛮妇女行歌侑酒，诸蛮恨刻骨，撄锋毕命正自有人。而边陲荒远，虞初缺如；那、龙之外，无可考焉。其言曰：「受国恩三百载，仗义守死」，吁！当南都覆日，不闻刘孔昭、柳祚昌辈作斯言也；亦可以风勋卫世禄之臣矣』！

　　三月，明锦衣卫赵明鉴等谋诛马吉翔、李国泰，奉世子出缅甸；不克。

　　明鉴谋奉太子逸出，并杀吉翔、国泰以弭后患。事泄，坐以结盟投缅，捕沐天波家人李姓、王启隆家人何爱，付本主杀之（考曰：「南疆绎史」「摭遗」曰：『明鉴与同官十七人俱死之』。按「求野录」、「也是录」、「滇缅日记」诸书俱得之目见，无十七人同死事；当是传闻者涉安龙之狱而误传也。明鉴死咒水之祸）。

　　徐鼒曰：特书何？其忠同于安金藏、其事贤于郑虎臣；天不祚明，忠良喋血，书之史册以志苌弘化碧之恨焉！

　　明朱成功进兵台湾，克赤嵌城。

