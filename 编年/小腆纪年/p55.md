<!-- { "loadSidebar": true } -->
　　献忠踞藩府称帝，僭号「大西」，改元「大顺」，以成都为西京；汪兆麟为左丞相，严锡命为右丞相。设六部尚书：南充江鼎镇礼部尚书，彭县龚完敬兵部尚书。养子孙可望平东将军，李定国安西将军，刘文秀抚南将军，艾能奇定北将军；四人者皆赐姓张，封为王。以王尚礼为中军府都督，白文选为前军府都督，王自奇为后军府都督，又有马元利、刘进忠、凌三品、张能第、张化龙者，皆为将军焉。易王府正殿为金天殿，以府门外屋为朝房；诏民间皆称「老万岁」。又建东、西二府，以可望、定国居之；命皆称「千岁」。是日，殿前赐各官袍服，令丞相以下朝罢集朝房议事。首议开科取士，以汉川樊某为状元（考曰：一云状元姓刘）。献忠自为「万言策」，历评古今帝王，以西楚霸王为第一。又自为「圣谕」刻诸石，其略云：『天以万物与人，人无一物与天地；神鬼明明，自思自量』。命严锡命作批注发明之。分其兵为一百二十营，虎威、豹韬、龙韬、鹰扬为宿卫；设都督、总督领之。立大营十、小营十二于南门五里外；中置老营，献忠自居之，名「御营」。诸门各设一兵部、二都督，以讥诃出入。为保甲法，甚严；民出城者先期报某甲姓名，以某事出，约某日归，合符验而入，失期者十家骈斩。禁其下勿触讳，凡郡邑人物犯必改；石碑有明朝年号及「献忠」字者，镵其字；否者立死。有诇事小儿数千夜行街巷，听人语；犯者白垩识其门，黎明而收者至。俚语曰：『张家长，李家短』；犯者亦在收中。献忠笑曰：『此我家胜自成之谶也』。释之。设铸局，取藩府古鼎、玩器、寺院铜像，镕液为钱，其文曰「大顺通宝」。诸神像首百练不化者，尽弃之（考曰：知府冀应熊拾而埋之北关外，题其碣曰「佛冢」。贼钱精致光润，不类常铜；至今得者作妇女簪花，不减赤金云）。聘井研故大学士陈演女为伪皇后。其迎入也，自老营架桥高数十丈，踰城直达藩府。左右五彩栏槛结锦绷，络以明珠，象星辰；首尾悬水晶灯笼，象日月。望之如长虹亘天，迷离夺目。谕众曰：『天赐后也』。其兄为国戚。不十日，皇后赐死，其兄亦受极刑。献忠黄面、长身、虎颔；人号「黄虎」。性狡谲嗜杀，一日不流血满前，辄悒悒不乐；其将卒以杀人多少叙功。然是时侈然有帝蜀心，故未大纵戮。既以郡县义兵诛伪官，贼众屡挫阻，始有剿绝蜀人之心，肆屠剥焉。

　　徐鼒曰：钱塘冯景纪明亡九道人事：有狗皮道人者，被狗皮乞食成都市，每向人作犬吠声。献忠入寇，道人突至马前，大作犬吠声；贼策马逐之，道人故徐徐行，马不及也；射之，中其首不入；贼骇以为神。献忠僭伪号，集百官，道人忽被狗皮来列班行，犬吠不止。贼命缚之，道人益犬吠；俄而盈廷如数千犬吠，城中犬从而和之。献忠大声呼众，众不闻；盖为犬声乱也。惧而退，始不闻犬声；道人亦不知何往。又有铜袍道人张闲者，联铜片服之，饮于市，则乌乌大恸。活死人江本实者，明亡，弃家入终南山，仙去。之三人者，皆蜀人；虽皆诡异不经见之事哉，然其志可悲矣！

　　献贼陷明龙安。

　　贼将张化龙陷龙安，诸生梁道济偕妻杨氏不屈死。贼又遣刘进忠、马元利等略川北。

　　徐鼒曰：自兹以下，概系之庚子何？时日有可考，则日纪之；无可考，则类书之。

　　献贼陷明安岳，在籍兵备副使窦可进死之；进士王起峨起兵拒战，败死。

　　可进，崇祯庚辰（一六四○）进士，官云南兵备副使。城陷，骂贼；贼剥其皮，磔之。起峨，字如苏，可进同榜进士也；倡义得万余人，战败没于阵。

　　献贼陷明潼川，知州陈君宠死之。

　　君宠字简之，新化人。万历戊午（一六一八）举湖广乡试第一，官罗川知县，擢知潼川州。贼幽之五显祠，从容赋绝命诗自经死（考曰：被拘，口占示守者二首。其一云：『世局竟如此，吾身安所逃；未能诛鼠辈，死亦等鸿毛』！其二云：『俯仰惭天地，君亲恩两违；吏民休我惜，已视死如归』。以上见「沅湘耆旧集」）。同时殉难者，举人李永蓁称病卧床，舁至成都，张目不言，遂遇害；廪生李锦忠以伪官考试，闭户自经死。女子之骂贼死者：进士李某妻吴氏、举人黄某妻张氏、欧某妻黄氏、贡生杨某妻朱氏。贼连陷乐至，杨某妾荆娘亦不屈死。

　　献贼陷明中江，教谕单之宾死之。

　　献贼陷明遂宁，诸生罗璋战死；遂陷蓬溪、射洪。

　　璋奉母避山中，贼围之；大战，杀数人，母得脱，璋遇害。原任内江县教谕姚思孝不屈死。贼获蓬溪谭某妻陈氏，欲污之；大骂不从死。

　　献贼遣其党据保宁。

　　先是，闯贼命其将马科寇川北；献忠至，走陕西。闯遣贺珍统前锋王老虎等复来争，孙可望与战而败；献忠自往救之。过梓潼之七曲山，见文昌庙题额张姓，曰：『此吾祖也』。追上尊号曰「始祖高皇帝」。献忠不知书，其伪官进谀，比于李唐之追王混元；谓文昌之后宜帝巴蜀，诳耀百姓。建太庙于山，铸像祀之。落成赋诗；自严锡命以下皆有「恭和御制诗」，刻石纪焉。尝欲屠保宁城，有僧破山为请命，贼持犬豕肉曰：『噉此者，从汝』。破山曰：『老僧为百万生灵，忍惜如来一戒乎』！遂尝数脔，因以免。既而贺珍回陕，献忠命刘进忠入据之。

　　徐鼒曰：不曰陷保宁，曰据保宁何？是时保宁已非明有，闯失之、献据之，等焉尔；故变文以书之。曰遣其党何？嫌与据成都同也。

　　献贼陷明南部，知县郑梦眉死之。

　　献贼寇明通江，知县李存性拒却之。

　　存性守御甚严，贼不能近。乃伪为官兵，将袭城，道遇童子，绐之曰：『勿言我兵也』。童子佯诺之；及城门，乃大呼曰：『贼至矣』！遂被杀；存性为文祭之。邑人王某妻阎氏遁深林中被执，触树未死，骂贼；贼杀之。群鸟环尸，哀鸣不散。

　　献贼陷明东乡、剑州、梓潼、昭化、广元。

　　东乡贡生冉璘挈家避天台寨；贼追及，偕其子宗孔不屈死。璘母杨氏、妻向氏，阖室自焚。剑州生员李某妻骂贼，剐腹死；贡生张某女骂贼，刃穿胸死；梓潼生员蒲某妻赵氏投江死，魏某妻赵氏投缳死；昭化生员贾某母李氏、任某母吴氏并骂贼死，广元生员李犹龙抗节死。

　　献贼遣其党据顺庆。

　　贼将马元利下顺庆，守之。

　　明在籍礼部郎中李含乙起兵复广安州，与其裨将王树极皆战死。

　　含乙，渠县人，由进士任礼部郎中，丁忧里居。募军士得数千人，围广安城几克；适马元利来争，力战被执。邑人王树极从含乙为裨将，已溃围出；见含乙被获，反戈杀数人。同不屈死。

　　献贼陷明西充，在籍御史李完死之。

　　完，西充人，以进士官御史，致仕归。贼入城，不屈死。同时妇女死者：杜氏妇避贼张村沟，骂贼断臂死；孝廉陈某女、贡生张某女骂贼死。又巴州廪生杨某妻李氏投江死，岳池刘氏妇拒贼死。

　　献贼陷明南充，诸生樊明善、陈怀西战死。

　　初，巡抚龙文光驻节顺庆；明善闻北都陷，丧服诣军门曰：『鼎湖新逝，臣子不共戴天；公闻变三日矣，而无所施为邪』？文光深谢之。至是，破家御贼死。怀西，邑武生也；贼诱之官，怀西曰：『宁作明朝武生，不为逆贼元老』。贼斩之，悬首东门。其子某，哀痛死。又有诸生马孙鸾者，见贼杀怀西，大骂；割舌死。

　　献贼陷明营山，诸生王光生战死。

　　贼犯营山，光生战于北关；被执，不屈死。

　　献贼陷明大竹，武生王苹随其父某战死。

　　苹闻贼入川，语父曰：『食国家水土，力不能报，毕命可耳』！其父拔刀杀数贼，力竭死；遂擒苹，骂不绝口死。

　　献贼陷明仪陇，义民王尔读战死。

　　尔读，邑人王皋家仆也。贼追县令李时开，将及之；尔读奋身御贼，令奔脱，尔读被杀。

　　徐鼒曰：王尔读者，人奴耳，曰义民何？进之也。鲁人所以不殇汪锜欤！

　　献贼陷明眉州，遂陷夹江；贡生黎应大谋讨贼，不克死之（考曰：「蜀碧」云：『陷乌江』。按四川无乌江；眉州南界夹江，或夹江之讹欤）。

　　应大潜结乡邻之倡义者，图恢复；事露，贼支解之。子照斗、照逵、照鸾同日遇害。

　　献贼陷明嘉定，知州朱仪死之。

　　仪宇象先，泾县人；崇祯庚辰（一六四○）特用榜进士。贼大至，蚁附攻城；仪束蒿灌脂，焚而投之，城陷而复完者再。贼怒，攻益急，城中矢竭粮尽；仪谓其子命锡曰：『大义无过君亲，不可为不义屈』！妻胡氏奋然曰：『臣死君，忠也；子死父，孝也。妾独不能为夫死节乎』！以金簪刺喉死。仪朝服北向拜，命家人举火，与命锡及胡氏之骸同烬（考曰：本「四川通志」、「嘉定府志」）。城陷，贼杀诸生郭大年；其妻杨氏自城上跃入江中死。贼改州为府，以伪官任元祜守之。

　　献贼陷明犍为。

　　伪守任元祜促举人周正之官，不从，被杀。其子成儒与少弟奔贼营，抱父尸大哭，贼并杀之。又陈天佑者，夫妻同遇害。贼舁其二女舆中，二女抗声曰：『我陈氏女，往与父同死一处，断不玷我乡里』！抵营门，见父母尸，跃身撞石大骂；贼并杀之。贼索诸生，省试邑人彭大同、张廷机抗节见杀。大同妻任氏自缢死，廷机妻梅氏投水死。

　　献贼陷明荣县，知县秦民汤死之。

　　民汤，汉阳人；被执不屈，丛射死。

　　献贼陷明叙州，在籍前湖广布政司尹伸死之。诸生熊兆柱、李师武、鱼嘉鹏谋讨贼不克，死之。

　　伸字子求，宜宾人，万历戊戌（一五九八）进士。避乱山中被获，大骂求死。贼重其名，欲生致之。舁至井研，骂益厉；贼不堪，乃杀之。兆柱倡义讨贼，师武附之。被获，兆柱骂曰：『天运至此，任尔戕戮』！贼剥其皮鞔皷剐两乳死，余智之妻杨氏骂贼死。

　　献贼陷明兴文，知县艾吾鼎死之。

　　吾鼎，汉阳人也，崇祯庚辰（一六四○）特用榜进士。

　　献贼陷明筠连、高县、珙县、庆符、隆昌。

　　时叙州属邑皆陷，绅民殉难者：珙县举人向科，前江陵知县也，合家死；庆符人张祖周投缳死。妇女则筠连苏某妻毋氏坠崖死，高县陈某女三姑投水死，隆昌诸生刘兹妻卢氏抱夫尸哭骂被杀死。

　　献贼陷明纳溪。

　　纳溪有二王氏妇：一为生员闵某妻，被劫投缳死；一为生员易某妻，不受污投崖死。

　　献贼陷明泸州。

