<!-- { "loadSidebar": true } -->
　　定洲闻可旺来，解楚雄围，逆战于革泥关；大败，遁归阿迷。其部将李阿楚驻临安，可旺使李定国分兵袭之，穴地置炮，崩其城；阿楚赴火死，城中士民悉被屠。可旺乃使定国徇迤东，而自与刘文秀西出。

　　孙可旺屠明曲靖，巡抚罗国瓛、右佥都御史朱寿■〈金林〉、知府焦润生、推官夏衍虞死之。

　　国瓛，嘉定人，崇祯癸未（一六四三）进士；衍虞，江津举人；润生，上元举人，修撰竑之子也。同被执，不屈死。前通判朱寿■〈金林〉，时以右佥都御史奉差募兵；亦不屈，从容赋绝命诗死。

　　孙可旺陷明南宁，知县陈六奇死之。

　　六奇字鸣鸾，龙江卫人，万历戊午（一六一八）举人。初知景陵县，以廉平称；移知南宁。城破被杀于东门。

　　孙可旺屠明沾益。

　　孙可旺陷明广通，在籍前浑源州同知张朝纲死之。

　　朝纲与妻冯氏同缢死；子耀葬亲讫，亦缢死。

　　明姚州知州何思、举人席上珍、金世鼎起兵拒孙可旺，不克；死之。

　　贼既逼，上珍与世鼎谋起兵拒之；散家财，募壮士二万人，与知州何思率以乘城。缮备未周，贼将张虎掩至；一战而败，世鼎自杀。思及上珍同被执，可旺欲降之；上珍厉声曰：『我大明忠臣，岂屈于贼邪』？骂不绝。刃其口，骂益厉。可旺怒，剥其皮。思亦不屈死。

　　孙可旺陷明武定，同知杨于陆死之。

　　于陆，剑州举人。

　　孙可旺陷明师宗，署知州徐道兴死之。

　　道兴，睢州人，以经历署师宗州事。曲靖被屠，道兴集士民谕之曰：『城守乎』？众曰：『力薄兵寡，何以御之』？曰：『然。若等何罪，徙膏兵刃！速去，毋顾我；我死分也』。士民请与偕；厉声曰：『失守疆土，安所逃死』！众洒泪去。出白金二锭授其仆曰：『此俸金也，一以赐汝，一买棺殓我』！仆哭，请从死。曰：『尔死，谁收我骨』！举酒自饮。贼令迎其将，掷手中酒杯击之曰：『吾朝廷命吏，肯从贼求活邪』！遂被杀。

　　明右佥都御史、云南巡抚杨畏知拒孙可旺于禄丰，可旺受约。

　　畏知领兵出禄丰，拒战于狮子口，身中三矢；败至启明桥，投水不死，踞而骂。可旺以畏知同乡，甚重之；下马慰之曰：『闻公名久；吾为讨贼来，公能共事，相与匡扶明室，非有他也』。畏知瞪目视之曰：『绐我耳』！可旺请折箭以誓。畏知曰：『果尔，当从我三事：一、不得仍用伪「西」年号；二、不得杀人；三、不得焚庐舍、淫妇女』。可旺许诺。乃偕至楚雄，定大理；迤西八郡免屠戮者，畏知力也。

　　孙可旺移檄永昌，明署金腾道王运开、署知府刘廷标不屈死。

　　运开字子朗，夹江人；崇祯庚午（一六三○）举人，以推官署金腾道。廷标字霞起，上杭人，以通判署知府。可旺既受杨畏知之约，乃移檄永昌，迎沐天波归省，并索道府印。时运开、廷标方守澜沧江拒战，天波止之，谕其以印往；两人曰：『印往则我亦降也，贼言何可信哉』！乃遣家属避腾越。运开有弟运闳，字子远，崇祯壬午（一六四二）举人；时方在署。运开谓之曰：『弟未仕，可无死；将吾妾俱西，勿在此乱人意』。士民惧不降且屠，诣运开厅事哭，运开慰遣之；则又诣廷标，廷标曰：『贼伎俩吾素知之；他城之降而屠者屡矣，无益也』！众哭益甚。廷标取毒酒将饮，众始散。是夕，运开先自经；廷标叹曰：『男子哉！我老当先死，王公乃先我邪』！遂沐浴，赋诗三章，亦自缢（考曰：「寒支集」载廷标临绝题幅巾自序曰：『后死罪臣刘廷标，闽之上杭人。早孤赤贫，服先严遗训、守孀母懿言，饩于二十人中；九举秋闱，三副乡榜。崇祯庚辰，由征辟试永嘉丞；用三院特荐，转补永昌通判。甲申秋，署府篆。是腊接先皇帝哀诏，已分一死。犹谓尚有社稷民人，勉为守土；庶犬马残喘犹存，或精卫衔泥堪效。不虞天未厌乱，覆亡可需。赤社将倾，难面父老于隆中；素练自裁，敬从先帝于地下：谅无当于晚节，聊不昧其初心云尔』。复为诗三章，有『三载偷生惭后死，今亡犹是大明臣』之句。余不传）。可旺贤两人之死，求其后，或以运闳对；召之，行至潞江，语仆曰：『此行将臣贼，吾与兄岂异趣哉！若收吾骨与吾兄合葬，题曰「夹江王氏兄弟之墓」，吾无恨矣』！遂跃入江死。初可旺入楚雄，举人杜天桢题西城楼曰：『满城毛角，不识「春秋」大义；千秋电火，难灰乱贼恶名』。亦自缢死。既而畏知闻运开、廷标亦死，叹恨曰：『吾明决愧三君，将来多一番磨折矣』！

　　李定国掠河西，明在籍巡抚、佥都御史耿迁箓死之。

　　定国既克临安，将袭沙定州于阿迷；闻晋宁有警，乃尽掠临安子女而还。过河西，廷箓赴水死；妻杨氏被执不屈，亦见杀。

　　明晋宁举人段伯美、呈贡诸生余继善、耿希哲起兵拒李定国；城陷，晋宁知州冷阳春、呈贡知县夏祖训及伯美等皆死之。

　　昆阳孔师程者，以从军得官，众服其雄；伯美等之举兵也，推以为主。及定国来攻，师程泛舟先遁。城破，晋宁知州石阡冷阳春、呈贡知县嘉兴夏祖训与伯美等并死之。同时殉难可纪者：富民陷，在籍知县陈昌裔不受伪职，为贼杖死；贡生李开芳，与其友王朝贺自经死。临安陷，进士廖履亨赴水死。

　　明江川知县周柔强率兵拒李定国于抚仙湖，败绩；死之。

　　一军尽歼，迤东诸县屠戮甚惨。

　　徐鼒曰：孙、李之由蜀而黔，而滇也，月日不可考。以诸书参校之，则由蜀而黔也，二月以前；由黔而滇，则三月也。迤西诸郡可旺事，迤东诸郡定国事；故以类次之。孙、李等夷也，胡不云献贼余党李定国哉？嘉其有终，故讳之也。

　　夏四月，江西大旱。

　　壬申朔，明进张家玉兵部尚书兼副都御史，提督岭东军务，联络漳湖。

　　王师攻新安，战于赤冈；家玉败走，陈文豹等皆死。李觉斯怨家玉甚，发其先垄、灭其族，村市为墟。家玉过故里，号哭而去。生平任侠，好击创，多草泽豪杰交，所至辄能得众；途次又得数千人。于是年七月取龙门、博罗、连平、长宁，攻惠州、克归善，还屯博罗。

　　癸酉（初二日），我大清兵取明衡山县。

　　乙亥（四日），我大清兵取明琼州。

　　明封锦衣卫郭承昊、马吉翔、严云从为伯，革御史毛寿登、刘湘客、吴德藻（考曰：毛寿登疑即毛寿敦、吴德藻疑即吴德操，盖字之讹）、万六吉职；刘承胤遂劫桂王如武冈。

　　刘承胤请封承昊等为伯，寿登驳之曰：『金吾无矢石功，何得援边镇例晋爵』？吉翔等疑疏出刘湘客，其党周鼎瀚遂造蜚语，为董卓、傕、泛之议激承胤，逼王立下廷杖旨。缚寿登等于行在午门外，诸臣申救得免；仍落职。承胤益横，遂劫王如武冈。瞿式耜疏请留跸全阳，曰：『闻郊祀礼成，即图移驾，不知将回桂林邪？抑幸武冈、辰、沅邪？夫皇上原以恢复西粤为心，则不徒西粤未恢，未可移驾；即东粤未恢，亦以驻全为得策也』。王制于承胤，不能用。承胤之嗾杖寿登等四臣，以四臣有还跸桂林之议也（考曰：「明史稿」、「南疆绎史」、「武冈播迁始末」谓王以三月幸武冈；「东明闻见录」以为五月。今参考「行在阳秋」、「粤纪」诸书，盖承胤以四月劫王播迁，至五月十四日甲寅始改武冈为奉天府也）。

　　明太常寺卿潘应斗弃官去。

　　应斗字章辰，武冈人；崇祯癸未（一六四三）进士。南都立，陈时政，为阮大铖所扼；授广东万州知州。王之建国肇庆也，授御史，改吏部郎中；寻加太常寺卿。

　　见承胤乱政，度不能抗，乃弃官去。与弟礼部主事应星诛茅威溪之麓，著述唱和；饔飧不给，晏如也。应星字梦白，尝刲股愈父疾，人称孝焉。

　　徐鼒曰：系之杖御史后何？鸿飞冥冥，弋人何篡？君子所以见机而作欤！同时有管嗣裘、邹统鲁二舍人，亦楚人士之不辱其身者（详见「纪传」）。

　　己卯（初八日），降将孟乔芳以我大清兵克兴安，明孙守法死之。

　　总督孟乔芳伏甲深林，以轻骑诱守法出，擒之。守法执铁鞭格杀百十人，乃死（乔芳，故降臣也）。

　　辛巳（初十日），我大清命降将孔有德、耿仲明、尚可喜分道取湖广。

　　孔有德、耿仲明、尚可喜三人皆以饶勇善斗事毛文龙；文龙养为孙，有德名毛永诗、仲明名毛有杰、可喜名毛永喜。庄烈帝既杀毛文龙，三人皆自皮岛归我大清；有德封恭顺王、仲明怀顺王、可喜智顺王。既从世祖入关定天下。顺治六年，有德改封定南王、仲明改靖南王、可喜改平南王；所谓三王也。是时，奉命征湖南。

　　癸未（十二日），我大清兵取衡州，杀黄朝宣。

　　臣鼒曰：不曰朝宣死之何？朝宣之残贼甚于寇，不得以死节书也。不曰杀明黄朝宣何？绝之于明也。

　　甲申（十三日），白虹贯日。

　　我大清兵取永州，明卢鼎走道州。

　　鼎初守衡州，而张先璧兵突至，大掠；鼎不能抗，走永州。先璧乃挟腾蛟走祁阳、走辰州，腾蛟还走永州。大兵至，鼎部将复大掠，走道州。

　　明督师何腾蛟退驻白牙市、兵部右侍郎章旷退驻东安。

　　明王允成走辰州、马进忠走沅州、祁永忠走道州。

　　时湖南州县瓦解。署临武知县李兴玮，巴陵人；偕其父赴省请援，其母止之勿顾，全家皆遇害。后随章旷赴衡阳，以抗节死。

　　丙戌（十五日），降将吴胜兆谋以松江叛我大清、复归于明事觉，伏诛；明户部侍郎浙直总督沈廷扬、兵部右侍郎左都御史陈子龙、兵科给事中杨廷枢等死之。

