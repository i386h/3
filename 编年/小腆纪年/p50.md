<!-- { "loadSidebar": true } -->
　　天启六年（一六二六）三月犯金门、厦门；四月，犯广东之靖海、甲子地方。当事者以蔡善继有「抛石不责」之恩，擢为泉州巡海道；芝龙诣泉州降。而巡抚朱钦相第令缴船只、军器，候安插；芝虎说龙曰：『此欲散我党羽耳』！乃扬帆去。崇祯元年（一六二八），犯闽之铜山，败都司洪先春；犯金门，获游击卢毓英，芝龙纵之还，且曰：『朝廷苟一爵相加，东南可高枕矣』！都督俞咨皋，大猷之子也；檄千户马胜、百户杨世爵剿之镇海卫，败死。乃大调兵船会剿；或议避之粤东，芝龙曰：『咨皋膏粱纨裤，徒读父书，何足惧哉』！大破之浯屿，咨皋遁入厦门。给事中颜继祖纠之，咨皋褫职。于是芝龙纵横沿海，当事者莫敢问焉。

　　秋七月，巡抚熊文灿从泉州知府王猷之请，遣卢毓英招之。芝龙降，重赂当道搢绅。惟少詹林焊不见其使，反其牍；背署之曰：『人有向善之心，而不与人为善者，非也；与人为善而又因以为利者，亦非也』。遂以「义士郑芝龙收郑一官」题奏，委为海防游击（考曰：详江东旭「台湾外纪」。又「南略」载「郑芝龙小传」云：『芝龙年十八，以戏父妾事觉，逃之洋舶。芝龙固姣好，群商悦之与俱，日就岛主宴饮歌舞。岛主有新寡女，悦之；即延平王成功母也。逾年，附商舶归，中途为海盗所劫，盗嬖之。海盗有十寨，寨各有主，芝龙之主患痼疾，九主为之宰牲疗祭；芝龙泣求其主，乞祭后会饮为放一洋，众诺之。劫四艘，值数十万，于是芝龙之富逾十寨矣。其主死，芝龙遂主其寨。始通家耗，置苏、杭、两京珍玩，兴贩琉球、朝鲜、真腊、占城诸国，掠潮、惠、肇、福、汀、漳、台、绍之间』。「南略」谓：『芝龙族侄婿翁某所述』；宜可凭信。然谓芝龙为漳州府人，已属大谬。又其间情事多影响，不逮「台湾外记」之详慎远矣），积官至都督同知。

　　刘香老之乱，按察使曾樱以百口保芝龙；芝龙感激。八年乙亥（一六三五）四月，芝龙合粤兵击香老于四尾远洋，香老势蹙，自焚溺死（考曰：「南略」云：『芝龙幼习海情，海盗多故盟；自就抚后，海船不得郑氏令旗，不能往来。每船例入三千金，岁入千万计；自筑城于安平海，可泊船径达海。其守城兵饷，不取于官。凡贼遁入海者，檄付芝龙，取之如寄』）。芝龙既平香老，遂以海利交通朝贵，寖以大显。有同官陈谦者，尝与芝龙盟于广州。南都立，谦陈追剿三策；部议谓其切时务，且与闽帅交善，令赍敕书金帛奖谕芝龙，调其兵六千人入卫，归郑鸿逵统领。比启敕书，乃误书南安为安南，芝龙愕然。谦曰：『安南则兼两广，若南安仅一邑耳！请留券而易诏』。芝龙大喜，厚赠而别；未复命，而南都陷。鸿逵，芝龙弟也，时充总兵官；次芝豹及犹子彩（考曰：诸书并以彩为鸿逵子；今以事考之，殆不然也。故云犹子以存疑）并为水师副将。又有芝虎者，勇冠三军，以征刘香老殁于海。

　　徐鼒曰：特书何？为闽事张本也。闽之亡，由芝龙降也；芝龙之降，由陈谦死也。故摭其始事，以列于篇。

　　明命停文武官荐举，禁非言官而上疏者。

　　明革楚抚王扬基任，听勘。

　　寻命扬基与李干德各带罪往王应熊军前理饷。

　　明中旨以阮大铖为兵部添注右侍郎；都察院左都御史刘宗周疏谏，不听。

　　大铖虽召对月余，而廷臣争之急，故起用之旨不遽下。安远侯柳祚昌与大铖相比，荐大铖知兵；乃命添注兵部右侍郎，禁朝臣不得把持阻谏。刘宗周疏言：『当年争吏垣，致魏大中死于诏狱，实大铖主使。祖宗故事，大僚必廷推。乃者中旨屡降，司农之后继以少宰，而大铖又为司马，其墨敕斜封之渐，有不待问者。大铖进退，实系江左兴亡；乞寝命』！王不听。寻命大铖兼佥都御史，巡视江防。大铖亦具疏曰：『天下事全被党人断送，令再不堪断送矣！根基初安，寇敌交讧。凡我臣工，请问寇如何剿？敌如何款？兵如何招、如何练？饷如何足、如何运？藩镇如何联属？寨众如何抚安？君上之封疆与自己之性命，全然置之高阁，惟从事于构斗之场；不亦大梦不醒之甚邪！先帝神明英断，原非丧邦之主，而诸臣必欲结党以蒙之；猷不获展、谋不克成，欲用者必不得用、欲去者必不今去。诸臣之党羽虽成，而高皇帝百战之乾坤、先帝一家之性命，已破坏崩阻矣！把持误国之臣，究亦不免缢者缢、拷者拷、髡者髡；其丧心从贼狼狈逃回者，天诛不漏，名臭身骈。回头猛想，其当初苦结党以孤主势者，自己亦何便饶利益之有哉』！疏繁不具录，其巧诋文过如此。

　　徐鼒曰：云间夏氏「续幸存录」曰：『大铖誓师江上，衣素蟒、围碧玉，见者叱为梨园装束』。嗟呼！杖钺麾旄之任，即倡优排演之场；国之不亡，安可得哉！大铖疏何以录也？孔子曰：『恶利口之覆邦家』。恶其言之足听也，其所言乃其所自状夫！

　　我大清兵击败闯贼兵于府谷。

　　是月，自成伪总兵李过自新安纠贼三万犯府谷，逼大同。大兵击之，歼殪过半。李过中创，窜归绥德。  

卷第八

　　九月丙戌朔，明高杰袭黄得功于仪真之土桥，史可法乃和解之。

　　初，得功故守庐州，史可法虑杰跋扈，移得功于仪真相牵制；杰故忌之深。登莱总兵黄蜚与得功同姓，称兄弟，道出维扬，乞兵为护；得功率轻骑三百出高邮以迎。三叉河守备胡茂桢遽以报杰，杰疑其图己，乃伏精卒中道邀击之，而别遣千人间道袭仪真。得功至土桥，解鞍下马作食，伏兵猝起。得功出不意，亟举鞭上马，而飞矢雨集，所乘马值千金，中矢踣；腾上他马逸去。杰之遣兵也，戒必生致得功。有枭健十七骑舞槊直前，得功大呼反斗，夺其槊，人马披靡；发腰间所余七矢，殪七人。矢尽，挥长刀复殪其三；跳入颓垣中，哮声如雷。追者不敢逼，乃及于大军以免；惟从行三百骑皆殁。杰所遣千人袭仪真者夜至，守将邱钺、马岱侦知，相与谋曰：『高兵来，以主帅他出也；姑以旧城委之。天明，主帅至，内外夹击，吾事济矣』！令士卒饱食，且休于城外，碁置炬火为疑兵。杰兵疑，不敢进；望见炬火，以为营盘也，炮矢齐发，夜半与火药俱尽。马岱开门出击，尽歼之。得功还，闻知益大怒；自以于同事无纤芥嫌，一朝见袭，嗔目切齿，誓与杰决死战。可法命监军万元吉解之百端，而诇者谓『得功兵且至』。杰大言曰：『曩千人维扬猾少，吾故驱之，假手黄君；吾之士卒，讵至于败也』！会得功有母之丧，可法入吊，立而语之曰：『土桥之衅，无愚智知杰不义；今将军以国故、亲故蠲盛怒，使归其曲于高，而将军收名于天下也』。得功色稍和，然以失亡三百骑为憾。可法命监纪应廷吉等如杰营，曰：『靖南听我矣！君何爱百骑而害大事乎』？杰如命偿马；马羸多毙，可法自出三千金代之偿，又令杰以千金为得功母赗，憾始稍解焉。

　　徐鼒曰：「乃」者何？难词也。既不能以德化而又不可以法制，不得已而和解之者；其事愈卑而其势亦愈难矣！

　　明复前蓟督赵光忭官。

　　明布衣方翼明疏劾马士英；下之狱。

　　翼明，浙江奉化人。

　　明以都督佥事张成福充山东河北总兵官（考曰：「圣安本纪」作张福成，「南都甲乙纪」作张成礼。今从「明史稿」）。

　　从马士英请也。

　　明高杰请瓜州、泰兴、邵伯盐税助军。

　　时四镇私设行盐、理饷、总兵、监纪等官，自画分地；商贾裹足，民不聊生。

　　辛卯（初六日），明福王御经筵。

　　明命撰起居注。

　　从高弘图请也。寻设起居注六员，珥笔纪事。

　　明裁各省布政使司右布政使。

　　明逮湖广巡按御史黄澍，不至。

　　初，锦衣卫刘侨以罪遣戍，私以玉杯古玩由周文江进于献贼，贼即署为指挥使。比左良玉兵复蕲、黄，侨削发遁；澍持之急，而士英纳侨贿，召至京，复其职。即令以私书讦澍受赂，澍疏辨（考曰：「南略」云：『七月二十二日丁未，黄澍辨马士英见诬疏云：「麻城劣生周文江为献贼兵部尚书，有锦衣遣戍刘侨托文江进美妾、玉杯、古玩数万金于献，即用侨为锦衣大堂；比左良玉恢复蕲、黄，侨削发私遁；寻送赤金三千两、女乐十二人于士英。今年四月，士英委黄鼎署印麻城，麻城汹汹几乱。乡绅请臣弹压，侨献银三千两助军；臣批云：正苦无粮，真可愧挟赀以媚贼者，仰即收贮。臣言隐而讽矣。既还武昌，黄鼎代为解银一千两、玉带二围、珠冠一顶；臣又批云：军中无妇人，何用珠冠！大功未成，不须玉带：仰即变价济饷。臣巡方衙门收支皆有司存，士英以侨私书为言，试命将臣原书呈览，则清浊立见矣」』）。士英又嗾楚宗室朱盛浓诉澍凌逼宗室，己随疏纠之；拟旨：夺官逮问。澍乃匿良玉军中，阴令众哗索饷。再逮，皆不至。士英由是与良玉有隙。

　　徐鼒曰：特书何？伤王之不纲而臣之交讦也。「春秋」之义，有所挟以抗君命者皆为叛；倚强藩为逋薮、视王命为弁髦，岂俟徽州之役而始决为不臣也哉！

　　明修「思宗实录」。

　　甲午（初九日），明太子太保、东阁大学士姜曰广罢。

　　曰广既连被污蔑，求罢益力。陛辞日，至王御殿，群臣陪列。曰广曰：『微臣触忤权奸，自分万死；圣恩宽大，犹许归田』。马士英勃然曰：『我为权奸，汝且老而贼矣』！即叩头言：『臣从满朝异议中推戴皇上，愿以犬马余生归老贵阳，避贤路。如陛下留臣，臣亦但多一死』！曰广叱之曰：『拥戴是人臣居功地邪』？士英曰：『我无功，以汝谋立潞藩故有功耳』！王曰：『潞王朕之叔父，贤明当立；两先生毋伤国体』。既出，复于朝门相诟骂。曰广骨鲠廉介，有古大臣风；扼于奸邪，未竟其用，天下惜之。

　　乙未（初十日），明都察院左都御史刘宗周罢。

