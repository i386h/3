<!-- { "loadSidebar": true } -->
　　乙酉、我大清顺治二年（一六四五）春正月（明弘光元年。是岁南都亡，唐王立于福州，称隆武元年；鲁王监国绍兴，以明年称监国鲁元年）乙酉朔，日有食之。明福王在南京免百官朝贺（考曰：「圣安本纪」、「绎史」俱云免百官朝贺；而「南都甲乙纪」则云御殿受朝贺。又「圣安本纪」不言日食，但云大雪，免朝贺。盖是日因雪不见日食也）。

　　自腊迄春，阴凝不霄。是日大风拔木，雪数尺。史可法以粮饷不前，诸军饥馁，断荤酒。

　　庚寅（初六日），明以新殿推恩，加阁臣衔；史可法辞不受。

　　加史可法太保兼太子太师、建极殿大学士，马士英少师兼太子太师、中极殿大学士，王铎少保兼太子太保、武英殿大学士；各赐蟒衣一袭，荫一子尚宝丞。可法辞，许之。是日，中书舍人林翘疏称：『雷声自北至西，占在赵、晋之野有兵。日在庚寅，主口角妖言』。翘，江浦人，善星术。马士英之在戍所也，翘卜其大用。士英神其术而荐之，令以一品武衔，蟒服趋事。

　　壬辰（初八日），立春日，流星入紫微垣。

　　癸巳（初九日），明南京大雷电，雨雹。

　　寻张缙彦奏：『十一日乙未午刻，河南荥泽县村郭忽见大城，堞门毕具，踰二时方隐』。天官家云：『广莫之气成都，今河南茫无人烟故也』。

　　明命黄得功、刘良佐进屯颍、亳，高杰进据虎牢；得功、良佐受命不行。

　　明总兵刘洪起败闯贼于襄城。

　　时副将刘铉、郭从宽、总兵王之纲、许定国擒斩伪官。洪起先后斩获三千级，叙功独多，加二级。

　　甲午（初十日），明修奉先殿及午门左右掖门。

　　丁酉（十三日），明许定国诱杀兴平伯高杰以叛，降于我大清。

　　初，定国负其功不得封，上书诋杰为贼。杰常曰：『吾见许必手刃之』。杰之北征也，定国惧见讨；既遣子尔安渡河投诚于我豫亲王多铎，而又贻书史可法求自全计。可法语其使曰：『许总兵何地不可居，而必睢州乎』？既闻程继孔被诛，益惧。杰至睢州，定国先数十里跪马首迎；杰扶起之曰：『若总兵，奈何行此礼！顾尔众安在』？定国故毁其军以羸见。明日，杰召定国而询之曰：『若岂不知我之将杀汝，而顾不去何也』？定国顿首曰：『固知公之怒也，然不知其罪』。杰曰：『若累疏名我为贼，安得无罪』？曰：『此定国之所以不去也。定国目不知书，仓皇中假手记室，误入公名；定国不知疏中为何语，以此杀定国不亦冤乎』？杰索记室者姓名，定国曰：『彼知公之怒也，先期遁，迹不获。彼先去而定国不去，以明向之名公者，非定国意也』。杰见其诎服，怜而信之。有千户某投牒云：『定国谋汝』！杰故以示不贰，马前笞六十，送定国诛之；遂刑牲约兄弟。定国饰美姝进，杰屏不御，笑谓之曰：『军行无所事此；弟畜之，俟我功成后以娱老也』。定国唯唯退。时杰大营去城二十里，悬王命旗于城闉曰：『非有令，不得入』。从杰入者左右骁健二百人。杰语定国北行，定国曰：『山妻偶恙』。杰曰：『弟人杰也，何无丈夫气！儿女子愿去则去，否则杀之以绝他念。弟不忍者，吾为弟除之』。定国惊曰：『此结发妇，非他比，当即随行』。

　　十三日丁酉，定国烧灯张宴具乐，己侍杰饮，而令其少弟许四者饮诸将于别所，妇女宾客相杂坐。酒酣，坐者觉有异，起而耳语杰曰：『许四志意失常，将毋谋我乎』！杰推之以手曰：『去！夫何敢』！其人退，意亦安之；于是三百人皆醉。杰所居者，睢人甲第也，垣墙高而四周有重廊复室。将佐就别所，拥妓卧；杰榻畔惟二、三治文书者与传事小儿。漏将残，屋瓦历然有声；杰惊视，则壮士数十辈踰垣入。杰索所备身铁杖，则已乌有；仓卒夺他人刀步斗，伤胁被执。定国蹀血南面坐曰：『三日来受汝挫辱已尽，今何如』？杰大笑曰：『吾乃为竖子所算；呼酒来，当痛饮死』。三百人者，闻炮声欲起，则为妓所嬲，无脱者；惟一人伏床下免。明日日中，城不启，李本深、王之纲、郭虎攻南门入，则定国已渡河北去；睢人知其事者，皆已逃。诸将迁怒，于睢旁之二百里悉屠之。史可法至徐州，初闻弗信；审知之，则大哭，知中原之不可复图也。定国之遣子也，言杰以五千人围睢城，请我师驰救；寻疏报杰已用计擒斩，请发兵靖残寇焉。

　　戊戌（十四日），明禁宗室入京朝见。

　　徐鼒曰；特书何？讥也。君子谓亲亲之谊为已薄矣，停换授可也，禁朝见不可也。

　　明佃丹阳练湖。

　　太监高起潜请佃练湖，岁可得五万金；从之。

　　壬寅（十八日），我大清兵取西安，闯贼走襄阳。

　　王师入陕，前锋参领索浑等败贼于灵宝。正月戊子（初四日），败贼将刘芳亮。李自成亲率兵来战，又败之。乙未（十一日），王师逼潼关，伪巫山伯马世耀以六十万众迎战而败，乃伪降；丁酉（十三日），入潼关，斩世耀。自成欲返据延安，而降将唐通以自成遇其家之酷也，从黄甫川过河；谷英、李过俱溃逃，惟李锦以榆林一军从。自成知西安不能守，令田见秀烧仓廪；出东门，由商州龙驹寨走武关以入襄阳。方自成之命见秀焚积聚也，欲并爇宫室市里。会自成已去，见秀曰：『秦人饥，留此米活百姓』。止烧东城一楼。追及自成于商州，曰：『已焚矣』！宋企郊等皆于道亡，牛金星亦留而从其子于襄阳。初，自成入秦，诸伪将访宗族，修坟墓；田见秀独不然，亲故有至者，遗以金帛，促之去。及败，刘宗敏等宗族诛，坟墓发；见秀独不知为何邑人，以是获免云。

　　明命在京诸臣自陈。

　　御史刘光斗请盐别大臣，诏衰颓庸钝者自行引退。

　　癸卯（十九日），明中旨以吏部左侍郎蔡奕琛兼东阁大学士，入阁办事。

　　丙午（二十二日），明起逆案左都御史唐世济以原官管右都御史事。

　　庚戌（二十六日），明禁章服违制。

　　赵之龙言章服违制，王是之；命武臣自公、侯、伯而下，非赐肩舆并骑马、坐蟒、斗牛，非奉赐麒麟、白泽，非勋爵不许借用。

　　徐鼒曰；特书何？嘉之也。唯器与名，不可以假人。

　　辛亥（二十七日），明以卫允文总督高杰标下镇将兵马。

　　允文字祥趾，韩城人；崇祯辛未（一六三一）进士，授庶吉士，历编修、司业、中允、谕德。京师陷，被贼拷掠，乘间南奔。高杰以同乡故荐之，留监己军。闻朝中有严治从逆之命，允文惧，欲娱士英以自解。乃疏言：『国家兵事问镇臣、粮饷问部臣，督师赘也；且可法浪得名耳！陛下若念拥戴功，则爵之侯伯、优以廪饩，毋令久当津要为也』。可法因上疏乞罢，且曰：『臣讨贼未效，妄冀还朝；臣虽至愚，计不出此。顾遭君父之变，膺简命之重，臣何自安』！王切责允文而谕可法尽职。然士英心窃喜之（考曰：「绎史」谓允文受伪命，误也。允文以削发被掠者，未受伪职也。又谓疏劾史可法在为监军之前，亦误也。据史公求退疏上于乙酉正月二十四日，则允文劾疏亦当在正月也。允文方劾可法，而士英即于是时擢为总督，分史公之权而掣其肘也）。既而睢州变闻，杰兵仓卒未有所属，互相雄长。可法驰至徐州，擐甲戴弁，坐以待旦；召诸将歃血盟，立杰子元爵为世子、甥总兵李本深为提督，为请恤于朝，一军帖然。士英闻可法之得杰军，心弗善也；乃擢允文为兵部右侍郎，总督兴平营将士兵马，经略开归。将士愤懑不平，于允文莅任日，无一人至者；可法再三慰谕之，若忘其曾劾己者。杰军士益以此归可法，即允文亦心折焉。

　　明举人刘道贞起兵复卭州；不克，死之。

　　道贞既败贼于雅州小关山，贼还据卭。道贞命其子睽度以兵来争；贼搜获道贞妻王氏，环刀械颈，令招其子。王氏大骂不从，贼支解之；举家百口俱死，暌度亦以战殁（考曰：「蜀碧」云乙酉正月事）。

　　明绵州诸生叶大宾诛献贼党于卭州。

　　贼胁大宾牧卭州，大宾佯受之，而密与绅民谋举事；绐贼将曰：『蒲江要害，闻有警，宜调兵往』。贼信之，分千余人往。又曰：『大邑隶卭，将军责也；恐有变，亦宜调兵往』。又分千余人。大宾乃矫令杀贼帅；保护州民万余，夺西门而去（考曰：「蜀碧」云乙酉正月事）。

　　二月乙卯（初二日），明命清厘滥冒勋卫。

　　时东川侯勋卫胡家奴不法，兵部言：『东川久已革袭，戚畹向无勋卫，皆草创时滥冒』。命清厘之；又命核北都锦衣卫官之南奔者。

　　明以王骥为湖广巡抚。

　　左良玉荐太仆寺卿王骥可任巡抚；乃以骥为都察院右副都御史，巡抚湖广。辞任，不许。

　　明太监高起潜请开纳银赎罪之例。

　　王曰：『纳银免死，则富豪墨吏何所不至。流罪以下，或可赎耳』！下部酌议。

　　己未（初六日），明以阮大铖为兵部尚书兼都察院左副都御史，仍巡江防。

　　大铖之奉命巡江也，陛辞疏云：『从来巡行之役，减驺从、严关防、绝馈遗，破情面；此凛官箴、立声名之事，为俗夫所难，而稍稍自好者易办耳。其于制胜敌忾何预哉！御桓典之骢乘，而破柱莫伸于大敌；充于陵之蚓操，而陆沉罔救乎神州！正恐溺职负委，去踰闲■〈骨丸〉法，其间不能以寸耳！臣白发渐生、丹心未死，一饭之德，少不负人。况乎君父再造之恩，踵顶难酬之遇；倘犬马不伸其报，即豺狼岂食其余！此臣受事之秋，即以「鞠躬尽瘁，死而后已」八字与二、三同志共济之臣交勉而矢之天日者也』。既抵任，则一切军事不问，专以结党敛赇，浊乱黜陟为务。仓场侍郎贺世寿引疾去，大铖密遣人劫之江中。尝欲罢抚按、纠荐令，纳金于官则纠者免、荐者用；否则反是：白丁隶役，输厚金立跻大帅。其谬诞黩货如此。

　　明以工部左侍郎高倬为刑部尚书。

