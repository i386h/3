<!-- { "loadSidebar": true } -->
　　戊戌（十一日），群臣劝进笺三上，王许之。礼部请祀地祇，命俟郊天日一并举行。己亥（十二日），修奉先殿。壬寅（十五日），王即位武英殿。诏曰：『我国家受天鸿祚，奕世滋昌，保大定功，重熙累洽。自高皇帝龙飞奠鼎，而已卜无疆之历矣！朕嗣守藩服，播迁江、淮；群臣百姓，共推继序，跋涉来迎，请正位号。予暂允监国，摄理万几；乃累笺劝进，拒辞弗获。谨于五月十五日，祇告天地宗庙，即皇帝位于南都。猥以藐躬，荷兹神器。惟我大行皇帝英明振古，勤俭造邦，殚宵旰以经营，希荡平之绩效。乃潢池盗弄，钟簴震惊，燕畿扫地以蒙尘，龙驭宾天而上陟；三灵共愤，万姓同仇。朕凉德弗胜，遗弓抱痛；敢辞薪胆之瘁，誓图俘馘之功。尚赖亲贤，戮力劻勷，助予敌忾。其以明年为弘光元年，与民更始，大赦天下。加在京文武官一级；无级可加者，进勋阶一级，给新衔诰命。督抚、监司、守令，给见任官衔诰命。补谥荫前朝大臣之有劳绩品行者，存问在籍阁臣、六部堂官。遣配及闲住者，复原职。三品以下情可原者，采访酌用。诸藩流寓者，抚按善为安置。宗室在南京者，按时给粮。公、侯、伯常禄往日本、折三七关支或中半兼支者，俱于折色中给本色一半，石折银七钱，以示厚意。王公子孙各荫一子，入监读书。七十以上年高有德者，给冠带；细民量给膳米。忠义殉难者，荫谥建祠。举人、副榜、廪贡、监生，不得遏抑以塞贤路。山林草泽有奇才异能堪以匡时御乱者，从公保举；试验罔效者，举主连坐。北直、山东、河南、山西、陕西、辽东文武官生不从贼在南者，文官吏部察明推升赴用，其生员寄应天府学考试，其武弁赴部验明寄俸。在京各卫陷贼各官有能返邪归正者，宽其前罪；杀贼自效者，以军功论。免弘光元年粮十分之一；北直、山西、陕西全免五年，山东、河南三年，江北、湖广蠲十分之五，江西、四川十分之三。其折漕税契及上供柴炭派扰商民者，一切厘革。诏到日，星速颁行；匿隐支饰者，访明究问。于戏！宏济艰难，用宣九伐平邦之政；覃敷闿泽，并沛三驱解网之仁。新綍焕颁，前徽益懋。布告天下，咸使闻知』。先是，诸臣议赦书、蠲免。史可法曰：『今天下半坏，军饷繁费，恐未可尽除』；故次第免之焉！是日，降贼少詹事项煜混入朝班，众逐之。

　　徐鼒曰：陆宣公曰：『以言感人，其本已浅』。当日黄巾纵横，赤县鼎沸；铜驼荆棘，泥马仓皇：天步艰难，维其棘矣。使其君卧薪尝胆，下向檐之令；其臣反身茇舍，急征缮之谋：则读灵武即位之诏，殉国益坚；闻兴元罪己之言，流涕以奋，固已。乃当日二十五条之颁，祗寻常登极布告之文，宪宪泄泄，无可感人；而野史言淮抚路振飞宣诏民间，有赦免钱粮语，众情欢腾。可知赤子忠爱之心，梏亡于苛政；鼓而奋之，捷于桴鼓耳！向使诸贤未去、逆案未翻，亦安见天下事之不可为哉！

　　明以内官韩赞周为司礼监秉笔、太监卢九德提督京营。

　　徐鼒曰：特书何？伤宦官之害与明相终始也。诗曰：『殷盐不远，在夏后之世』。启、祯中官之害，南都君臣所耳闻而目睹者，奚俟远盐哉！朝政维新，革除宜急，胡愦愦若是也？呜乎！此明之所以亡也。

　　癸卯（十六日），明以马士英掌兵部事，入阁办事。大学士史可法自请督师江上，许之。

　　士英至京，谓可法曰：『我驭军宽，颇扰于民；公威名着淮上。公诚能经营于外，我居中帅以听命，当无不济者』。可法以士英之入，势不两立；乃曰：『居者守、行者御，敢辞难乎』！遂请行。京师士民哗曰：『何乃夺我史公』？太学生陈方策、诸生卢渭疏言：『淮、扬，门户也；京师，堂奥也。门户有人而堂奥无人可乎』？疏中有「秦桧在内、李纲在外」之语，朝野以为名言（考曰：本应廷吉「青磷屑」。又卓海帆师相家藏史公与某手札云：『学安老弟：复书书来，具见盛意。法宁不知彼人之力保法守扬州，非欲自收其权；然扬州重任，使彼人居之保无他虑乎？法何敢辞，正所以无愧于先帝也。以身矢之，苟有一息，敢弗黾图！此意唯老弟知之。所云「泽」字，谨已留意。此人之无能，法亦深悉；此时聊借其兵力，果有期收复，可缓抑之。老弟默喻法意为是。近日消息益不佳，独木支大厦，苟危，法死有余恨。书至此，泪落如绠矣！余复，并叩佳祉，不专一具。七日三更，可法』。鼒按：札中彼人，指马士英。「扬州重任」云云，知公非特避士英，兼为扬州虑也。苦衷益见矣）。

　　徐鼒曰：先书士英入阁而后可法督师何？明可法之出避士英也。呜乎！邪正消长之机、宗社存亡之辨，于斯见矣！

　　明分应天、苏松为二巡抚；以太常寺少卿左懋第为右佥都御史，巡抚应天。

　　懋第字仲及，号萝石；莱阳人，崇祯辛未（一六三一）进士，为韩城知县有声。父丧三年不入内，事母尽孝；擢户科给事中（考曰：「史外」云：『考选吏科给事中』）。庚辰（一六四○），以大旱请赈畿南，天果雨。是年春，奉命督兵湖、襄，闻变誓师而北；会南京建号，入见流涕，陈中兴大计，遂有是命。

　　明加前督师丁启睿太子少保、兵部尚书。

　　启睿，永城人。初以杨嗣昌荐，由陕西巡抚擢兵部侍郎兼右佥都御史，代郑崇俭总督三边军务，庸怯无能。李自成围开封，启睿避贼不敢战。崇祯帝切责之，不得已，会诸将于朱仙镇，大败；丧马鸁七千、将士数万，敕书、印、剑俱失。褫职下吏，久之释归。南都立，夤缘马士英，充为事官，督河南劝农、剿寇诸务。会李自成屡为大清兵所败，中原豪杰多杀伪官反正；启睿之弟启光分守睢阳，与副将盛时隆等密会归德知府桑开第、举人丁魁南、郭爌、余正绅计擒归德府伪管河同知陈奇、商邱伪知县贾士俊、柘城伪知县郭经邦、鹿邑伪知县孙澄、宁陵伪知县许承荫、考城伪知县范隽、夏邑伪知县尚国俊并各伪契送南都。经邦以天暑病死，余就诛。

　　明以忻城伯赵之龙总督京营戎政。

　　先是，崇祯帝特旨召对，之龙与抚宁侯朱国弼各赐御监马百匹，命国弼督漕务、之龙守御南京（考曰：本程正揆「沧州纪事」），故有是命。

　　明总督漕运巡抚凤、淮路振飞罢，以田仰代之。

　　高杰之南也，马士英欲倚为重，遣迎之。振飞谓：『大将宜御寇门庭，不得入内地』。阻之，不令前。杰遂取道凤阳，至扬州。士英之道淮入朝也，振飞禁舟兵不得上岸，又留其火器御贼；士英滋不悦。初，抚宁侯朱国弼奉命督漕，闻贼势急，即离镇，擅取淮安库寄福建京饷十余万以行，振飞力争；故国弼亦衔之。及士英当国，国弼亦进保国公用事；遂共排振飞，起田仰代之。仰，刘孔昭之私人也。士英怒未已，更诬振飞侵饷，得旨提问；阖郡士民讼冤，得免。振飞亦旋以母丧，去任焉！

　　明进靖南伯黄得功为侯。

　　得功字浒山（考曰：一作字虎山），开原卫人（甲申三月以前事，详「纪传」）。

　　明进宁南伯左良玉为侯。

　　良玉字昆山，临清人；由军校积官至总兵，屡破贼而骄蹇不奉法。所部多降将，亦不尽用良玉法（甲申三月以前事，详纪传）。京师陷，良玉缟素率诸将旦夕临，诸将前请曰：『天下事皆当关我公。今南中立君，挟天子以坐诏，我辈宜乘其未定，引兵东下可也』。良玉拊膺而号曰：『不可！世守武昌，此非先帝之旨乎？先帝甫弃天下而我背之，是幸国家之变以自利也。南中立君，我自以西藩为效。有过此一步者，良玉誓之以死』。尽出所藏金银彩物凡二、三万，散之诸将曰：『此皆先帝赐也。受国厚恩，祸变至此，良玉何心独有之乎』！于是良玉哭，诸将噭然皆哭。副将马士彦奋曰：『有不奉公令，复言东下者，吾击之』！以巨舰置炮断江，众乃定。既大封四镇为侯伯，推恩进良玉为侯，委以上流之任。诏书到，而良玉贺表亦至。

　　时李自成败于关门，良玉以其间复荆州、德安、承天；诏以收复陵园为良玉功，责所司补给十六年楚饷缺额四十万。而何腾蛟为楚抚、袁继咸为江督，腾蛟共良玉收拾武昌，同心固守。继咸为李邦华所推许；邦华死北都难，其客李犹龙又在良玉幕中，故两人交最合。良玉兵无虑八十万，号百万；前五营为亲军、后五营为降军，每春秋肄兵武昌诸山，以一山帜志为一色。良玉建大将旗鼓于射堂，周麾一呼，斾而立者山谷为满。其阅军法：两人夹马驰，曰「过对；马足动地，殷如雷声，闻数十里。诸镇兵惟高杰最强，不及良玉远甚。然良玉自朱仙镇之败，亲兵良将大半死；其后归者，多乌合，法令不复相摄。良玉亦老且病，无复中原意矣」。

　　徐鼒曰：亡明之天下者，左良玉也。论者咎其玛瑙山之养寇、朱仙镇之丧师。夫玛瑙山之养寇诚然；朱仙镇之败，岂良玉所愿出哉？迹其角逐二贼，遇献忠则捷、遇自成则败；岂其材力优于献忠而绌于自成欤？献忠残剥淫掠如饿豺狼，故良玉得乘其敝。自成之再出河南也，诡托仁义之师号召饥民，为所愚者箪食壶浆之恐后；而良玉之摽掠顾甚于贼，焉得而不败哉！古名将之治军也，取民家一笠者斩；岂有无制之师而可抗敌哉！吾故未遑责其养寇之不忠，而先责其为将之不仁也。

　　明封高杰兴平伯、刘泽清东平伯、刘良佐广昌伯。

　　良佐字明辅，大同左卫人。初与高杰同居李自成麾下，杰护内营、良佐护外营。杰降后，良佐亦归朝（或曰：故淮督朱大典部将也）。崇祯十年（一六三七），流贼罗汝才合其党摇天动等众二十余万，分屯柏乡之练潭、石井，良佐同总兵牟文绶击败之；又屡败革、左、袁时中，护祖陵有功。十五年（一六四二），同黄得功大败张献忠于潜山，尝乘花马陷阵，故亦号「花马刘」云。时与杰、泽清并封为伯（杰、泽清事已见前）；泽清自云：『先帝已封伯，而诏不达』。故三人同日拜，泽清后独进侯（考曰：「南疆绎史」「刘泽清传」云：『是冬进爵为侯』）。

　　乙巳（十八日）明史可法陛辞。

　　可法陛辞，加太子太保、兵部尚书、武英殿大学士。命百官郊饯，给银二十万两。可法请以总兵刘肇基、李栖凤、于永绶、卜从善、金声桓随征，荐举人李蘧、主事何刚军前监纪；从之。一应军需，诏户部即给。可法既出，刘孔昭益无顾忌，高、张诸臣不能安其位矣。

　　徐鼒曰：特书何？惜之也。

　　明以大理寺丞祁彪佳为右佥御史，巡抚苏、松。

