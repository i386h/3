<!-- { "loadSidebar": true } -->
11闰月，癸丑朔，日有食之。
12壬申，上谓太子少师萧瑀曰：「朕少好弓矢，〔少，诗照翻。瑀，音禹。好，呼到翻。〕得良弓十数，自谓无以加，近以示弓工，乃曰『皆非良好』。朕问其故，工曰：『木心不直，则脉理皆邪，弓虽劲而发矢不直。』朕始寤向者辨之未精也。朕以弓矢定四方，识之犹未能尽，况天下之务，其能徧知乎！」乃命京官五品以上〔京官，即在京职事官也。〕更宿中书内省，〔更，工衡翻。〕数延见，问以民间疾苦，政事得失。〔数，所角翻；下数与同。〕
13凉州都督长乐王幼良，性粗暴，〔乐，音洛。〕左右百余人，皆无赖子弟，侵暴百姓；又与羌、胡互市。或告幼良有异志，上遣中书令宇文士及驰驿代之，并按其事。左右惧，谋劫幼良入北虏，又欲杀士及据有河西。复有告其谋者，〔复，扶又翻；下汗复、复与同。〕夏，四月，癸巳，赐幼良死。
14五月，苑君璋帅众来降。〔帅，读曰率。降，户江翻；下同。〕初，君璋引突厥陷马邑，杀高满政，〔事见一百九十卷高祖武德六年。厥，九勿翻。〕退保恒安。〔隋朔州云内县之恒安镇，即后魏所都之平城也，唐后置云州及云中县。恒，户登翻。〕其众皆中国人，多弃君璋来降。君璋惧，亦降，请捍北边以赎罪，上皇许之。君璋请约契，上皇使鴈门人元普赐之金券。〔鴈门县带代州，汉广武县地。〕颉利可汗复遣人招之，〔颉，奚结翻。可，从刊入声。汗，音寒。〕君璋犹豫未决，恒安人郭子威说君璋以「恒安地险城坚，〔说，输芮翻。〕突厥方强，且当倚之以观变，未可束手于人。」君璋乃执元普送突厥，复与之合，数与突厥入寇。〔数，所角翻。〕至是，见颉利政乱，知其不足恃，遂帅众来降。〔苑君璋与刘武周同起，至是始降。〕上以君璋为隰州都督、芮国公。〔芮，古国名。〕
15有上书请去佞臣者，〔上，时掌翻。去，羌吕翻。〕上问：「佞臣为谁﹖」对曰：「臣居草泽，不能的知其人，愿陛下与群臣言，或阳怒以试之，彼执理不屈者，直臣也，畏威顺旨者，佞臣也。」上曰：「君，源也；臣，流也；浊其源而求其流之清，不可得矣。君自为诈，何以责臣下之直乎！朕方以至诚治天下，见前世帝王好以权谲小数接其臣下者，常窃耻之。〔治，直之翻。好，呼到翻。谲，古穴翻。〕卿策虽善，朕不取也。」
16六月，辛巳，右仆射密明公封德彝薨。〔谥法，思虑果远曰明。注云：自任近乎专。〕
17壬辰，复以大子少师萧瑀为左仆射。〔萧瑀去年免官。复，扶又翻；下弟复同。少，始照翻。瑀，音禹。〕
18戊申，上与侍臣论周、秦修短，萧瑀对曰：「纣为不道，武王征之。周及六国无罪，始皇灭之。得天下虽同，人心则异。」上曰：「公知其一，未知其二。周得天下，增修仁义；秦得天下，益尚诈力：此修短之所以殊也。盖取之或可以逆得，守之不可以不顺故也。」瑀谢不及。
19山东大旱，诏所在赈恤，无出今年租赋。〔赈，忍津翻。〕
20秋，七月，壬子，以吏部尚书长孙无忌为右仆射。无忌与上为布衣交，加以外戚，有佐命功，〔无忌，皇后之兄，以佐诛建成、元吉为功。长，知两翻。〕上委以腹心，其礼遇群臣莫及，欲用为宰相者数矣。〔欧阳修曰：唐因隋制，以三省之长，尚书令、侍中、中书令共议国政，此宰相职也。后以太宗为尚书令，臣下避不敢居其职，由是仆射为尚书省长官，与侍中、中书令号为宰相。其品立既崇，不欲轻以授人，故常以他官居宰相职而假以他名，如杜淹以吏部尚书参议朝政，魏征以秘书监参预朝政，或曰参议得失、参知政事之类，其名非一，皆宰相职也。数，所角翻。〕文德皇后固请曰：「妾备位椒房，家之贵宠极矣，诚不愿兄弟复执国政。吕、霍、上官，可为切骨之戒，幸陛下矜察！」上不听，卒用之。〔卒，子恤翻。〕
21初，突厥性淳厚，政令质略。颉利可汗得华人赵德言，委用之。〔厥，九勿翻。颉，奚结翻。可，从刊入声。汗，音寒。华人，谓中国人也。华，读如字。〕德言专其威福，多变更旧俗，政令烦苛，国人始不悦。颉利又好信任诸胡而疏突厥，胡人贪冒，多反复，兵革岁动；〔数兴兵讨其反复者，故无宁岁。更，工衡翻。好，呼到翻。冒，莫北翻。〕会大雪，深数尺，〔深，式鸩翻。〕杂畜多死，连年饥馑，民皆冻馁。颉利用度不给，重敛诸部，〔畜，许救翻。敛，力赡翻。〕由是内外离怨，诸部多叛，兵浸弱。言事者多请击之，上以问萧瑀、长孙无忌〔瑀，音禹。长，知两翻。〕曰：「颉利君臣昏虐，危亡可必。今击之，则新与之盟；不击，恐失机会；如何而可﹖」瑀请击之。无忌对曰：「虏不犯塞而弃信劳民，非王者之师也。」上乃止。
22上问公卿以享国久长之策，萧瑀言：「三代封建而久长，秦孤立而速亡。」上以为然，于是始有封建之议。
23黄门侍郎王珪有密奏，附侍中高士廉，寝而不言。上闻之，八月，戊戌，出士廉为安州大都督。
24九月，庚戌朔，日有食之。
25辛酉，中书令宇文士及罢为殿中监，御史大夫杜淹参豫朝政。〔朝，直遥翻。考异曰：实录云「杜淹署位」，不知所谓署位何也，今从新书宰相表。是时宰相无定名，或云参预朝政，或云参知机务之类甚众，不知其入衔否也。如李靖「三两日一至门下、中书平章政事」，魏征「朝章国典，参议得失」之类，则决不入衔矣。〕他官参豫政事自此始。
淹荐刑部员外郎邸怀道，〔刑部郎，掌贰尚书、侍郎，举其典宪，而辩其轻重。邸，丁礼翻，姓也；后魏有邸珍。【严：「邸」改「郅」。】〕上问其行能，〔行，下孟翻。〕对曰：「炀帝将幸江都，召百官问行留之计，怀道为吏部主事，〔唐承隋制，尚书诸司皆有主事，从九品上。〕独言不可。臣亲见之。」上曰：「卿称怀道为是，何为自不正谏﹖」对曰：「臣尔时不居重任，又知谏不从，徒死无益。」上曰：「卿知炀帝不可谏，何为立其朝﹖既立其朝，何得不谏﹖卿仕隋，容可云位卑；后仕王世充，尊显矣，何得亦不谏﹖」对曰：「臣于世充非不谏，但不从耳。」上曰：「世充若贤而纳谏，不应亡国；若暴而拒谏，卿何得免祸﹖」淹不能对。上曰：「今日可谓尊任矣，可以谏未﹖」对曰：「愿尽死。」上笑。
26辛未，幽州都督王君廓谋叛，道死。
君廓在州，骄纵多不法，征入朝。〔朝，直遥翻；下同。〕长史李玄道，房玄龄从甥也，〔从，才用翻。〕凭君廓附书。君廓私发之，不识草书，疑其告己罪；行至渭南，〔后魏于新丰、郑县之间置渭南郡，隋废郡为县，属京兆尹，在长安东一百一十五里。〕杀驿吏而逃，将奔突厥，〔厥，九勿翻。〕为野人所杀。
27岭南酋长冯盎、谈殿等迭相攻击，〔谈，姓；殿，名。姓谱：蜀录云：晋有征东将军谈巴。酋，慈由翻。长，知两翻。〕久未入朝，〔朝，直遥翻。〕诸州秦称盎反，前后十数；上命将军蔺﨣等发江、岭数十州兵讨之。魏征谏曰：「中国初定，岭南瘴疠险远，不可以宿大兵。且盎反状未成，未宜动众。」上曰：「告者道路不绝，何云反状未成﹖」对曰：「盎若反，必分兵据险，攻掠州县。今告者已数年，而兵不出境，此不反明矣。诸州既疑其反，陛下又不遣使镇抚，〔使，疏吏翻；下同。〕彼畏死，故不敢入朝。若遣信臣示以至诚，彼善于免祸，可不烦兵而服。」上乃罢兵。冬，十月，乙酉，遣员外散骑侍郎李公掩持节慰谕之。〔散，悉亶翻。骑，奇寄翻。考异曰：魏文贞公故事作「李公淹」，又有前蒲州刺史韦叔谐偕行。今从实录。〕盎遣其子智戴随使者入朝。上曰：「魏征令我发一介之使，而岭表遂安，〔使，疏吏翻。朝，直遥翻。〕胜十万之师，不可不赏。」赐征绢五百匹。
28十二月，壬午，左仆射萧瑀坐事免。〔瑀，音禹。〕
29戊申，利州都督【章：十二行本「督」下有「义安王」三字；乙十一行本同；孔本同；张校同。】李孝常等谋反，伏诛。
孝常因入朝，留京师，与右武卫将军刘德裕及其甥统军元弘善、监门将军长孙安业互说符命，谋以宿卫兵作乱。〔监，工衔翻。长，知两翻。〕安业，皇后之异母兄也，嗜酒无赖；父晟卒，〔卒，子恤翻。〕弟无忌及后并幼，安业斥还舅氏。〔高士廉，无忌及后之舅也。〕及上即位，后不以旧怨为意，恩礼甚厚。及反事觉，后涕泣为之固请曰：〔泣为，于伪翻。〕「安业罪诚当万死。然不慈于妾，天下知之；今寘以极刑，人必谓妾所为，恐亦为圣朝之累。」〔累，力瑞翻。〕由是得减死，流巂州。〔巂，音髓。〕
30或告右丞魏征私其亲戚，上使御史大夫温彦博按之，无状。〔言无其事状。〕彦博言于上曰：「征不存形迹，远避嫌疑，〔远，于愿翻。〕心虽无私，亦有可责。」上令彦博让征，且曰：「自今宜存形迹。」他日，征入见，〔见，贤遍翻；下进见同。〕言于上曰：「臣闻君臣同体，宜相与尽诚；若上下俱存形迹，则国之兴丧尚未可知，〔丧，息浪翻。〕臣不敢奉诏。」上睢然曰：「吾已悔之。」〔睢九遇翻。〕征再拜曰：「臣幸得奉事陛下，愿使臣为良臣，勿为忠臣。」上曰：「忠、良有以异乎﹖」对曰：「稷、契、皋陶，君臣协心，俱享尊荣，所谓良臣。〔契，息列翻。陶，音遥。〕龙逄、比干，面折廷争，身诛国亡，所谓忠臣。」〔逄，皮江翻。折，之舌翻。争，读曰诤。〕上悦，赐绢五百匹。
上神争英毅，群臣进见者，皆失举措；上知之，每见人奏事，必假以辞色，闻规谏。尝谓公卿曰：「人欲自见其形，必资明镜；君欲自知其过，必待忠臣。苟其君愎谏自贤，〔愎，符逼翻。〕其臣阿谀顺旨，君既失国，臣岂能独全！如虞世基等谄事炀帝以保富贵，炀帝既弒，世基等亦诛。〔事见一百八十五卷高祖武德元年。〕公辈宜用此为戒，事有得失，毋惜尽言！」
31或上言秦府旧兵，宜尽除武职，追入宿卫。〔上，时掌翻。〕上谓之曰：「朕以天下为家，惟贤是与，岂旧兵之外皆无可信者乎！汝之此意，非所以广朕德于天下也。」
32上谓公卿曰：「昔禹凿山治水而民无谤讟者，与人同利故也。〔治，直之翻。〕秦始皇营宫室而人怨叛者，病人以利己故也。夫靡丽珍奇，固人之所欲，〔夫，音扶。〕若纵之不已，则危亡立至。朕欲营一殿，材用已具，鉴秦而止。王公已下，宜体朕此意。」由是二十年间，风俗素朴，衣无锦绣，公私富给。
