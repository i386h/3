<!-- { "loadSidebar": true } -->
④大司空议曹史代郡范升〔汉公府诸曹，有掾、有史、有属，皆公自辟置。〕奏记王邑曰：「升闻子以人不间于其父母为孝！〔间，古苋翻。〕臣以下不非其君上为忠。〔贤曰：论语，孔子曰：孝哉闵子骞，人不间于其父母之言！间，非也。言子骞之孝化其父母，言人无非之者。忠臣事君，有过即谏，在下无有非其君者，是忠臣也。〕令众人咸称朝圣，〔朝，直遥翻；下同。〕皆曰公明；盖明者无不见，圣者无不闻。今天下之事，昭昭于日月，震震于雷霆，而朝云不见，公云不闻，则元元焉所呼天！〔元元，民也；良善之民。师古曰：元元，善意也。焉，于虔翻。〕公以为是而不言，则过小矣；知而从令，则过大矣；二者于公无可以免，宜乎天下归怨于公矣。朝以远者不服为至念，升以近者不悦为重忧。〔远者不服，谓四夷也。近者不悦，谓人心不便于莽之法令也。〕今动与时戾，事与道反，驰骛覆车之辙，踵循败事之后，后出益可怪，晚发愈可惧耳。方春岁首而动发远役，藜藿不充，田荒不耕，谷价腾跃，斛至数千，吏民陷于汤火之中，非国家之民也。如此，则胡、貊守阙，青、徐之寇在于帷帐矣。〔谓京辅之民亦将为变也。〕升有一言，可以解天下倒县，〔县，读曰悬。〕免元元之急；不可书传，愿蒙引见，极陈所怀。」邑不听。
⑤翼平连率田况奏郡县訾民不实，〔地理志：北海寿光县，莽曰翼平。师古曰：言举百姓訾财，不以实数。率，所类翻。訾，与赀同。〔【章：十二行本正作「赀」；孔本同。】〕莽复三十取一；以况忠言忧国，进爵为伯，赐钱二百万，众庶皆詈之。青、徐民多弃乡里流亡，老弱死道路，壮者入贼中。
⑥夙夜连率韩博〔地理志：东莱不夜县，莽曰夙夜。〕上言：「有奇士，长丈，大十围，〔长，直亮翻。〕来至臣府，〔【章：十二行本「府」下有「曰」字；乙十一行本同；孔本同。】〕欲奋击胡虏，自谓巨毋霸，出于蓬莱东南五城西北昭如海濒，〔师古曰：昭如，海名。濒，箧也。神仙家言，蓬莱有五城、十二楼。〕轺车不能载，〔轺，音遥；小车。〕三马不能胜。〔胜，音升。〕即日以大车四马，建虎旗，载霸诣阙。霸卧则枕鼓，以铁箸食，〔枕，职任翻。箸，迟倨翻。〕此皇天所以辅新室也！愿陛下作大甲、高车、贲育之衣，遣大将一人与虎贲百人〔贲，音奔。〕迎之于道，京师门户不容者，开高大之，以示百蛮，镇安天下。」博意欲以风莽；〔以莽字巨君，讽言毋得篡盗而霸。风，读曰讽。〕莽闻，恶之，〔恶，乌路翻。〕留霸在所新丰，〔师古曰：在所谓其见到之处。〕更其姓曰巨母氏，谓因文母太后而霸王符也。〔师古曰：莽字巨君，若言文母出此人，而使我致霸王。更，音古衡翻。〕征博，下狱，〔下，遐嫁翻。〕以非所宜言，弃市。
地皇元年〔（庚辰、二○）〕
①春，正月，乙未，赦天下；改元曰地皇，从三万六千岁历号也。
②莽下书曰：「方出军行师，敢有趋讙犯法者辄论斩，毋须时！」〔师古曰：趋讙，谓趋走而讙哗也。须，待也。讙，许元翻。〕于是春、夏斩人都市，百姓震惧，道路以目。〔韦昭曰：不敢发言，以目相眄而已。〕
③莽见四方盗贼多，复欲厌之，〔复，扶又翻。师古曰：厌，音一叶翻。〕又下书曰：「予之皇初祖考黄帝定天下，将兵为大将军，内设大将，外置大司马五人，大将军至士吏凡七十三万八千九百人，士千三百五十万人。予受符命之文，稽前人，将条备焉。」于是置前、后、左、右、中大司马之位，赐诸州牧至县宰皆有大将军、偏、裨、校尉之号焉。〔州牧为大将军；卒正、连率、大尹为偏将军；属令、长为裨将军；县宰为校尉。〕乘传使者经历郡国，日且十辈，仓无见谷以给；〔师古曰：见，谓见在也。传，知恋翻。见，贤遍翻。〕传车马不能足，赋取道中车马，〔师古曰：于道中行者，即执取之以充事也。〕取办于民。
④秋，七月，大风毁王路堂。〔莽改未央宫前殿曰王路堂。服虔曰：如言路寝也。路，大也。〕莽下书曰：「乃壬午餔时，有烈风雷雨发屋折木之变，〔餔，食也。餔时，食时也。或曰：餔，即晡时；日加申为晡。师古曰：烈风，烈暴之风。折，而设翻。〕予甚恐焉；伏念一旬，迷乃解矣。〔师古曰：先言烈风雷雨，后言迷乃解矣，盖取舜烈风雷雨弗迷以为言也。〕昔符命〔【章：十二行本「命」下有「文」字；乙十一行本同；孔本同；张校同；退斋校同。】〕立安为新迁王；临国洛阳，为统义阳王，议者皆曰：『临国洛阳为统，谓据土中为新室统也，宜为皇太子。』自此后，临久病，虽瘳不平。〔言疾虽有瘳，不能平复如其初也。〕临有兄而称太子，名不正。惟即位以来，阴阳未和，谷稼鲜耗，〔师古曰：鲜，少也。耗，减也。鲜，音先践翻。〕蛮夷猾夏，寇贼奸宄，〔夏，户雅翻。〕人民征营，无所错手足。〔师古曰：征营，惶恐不自安之意也。错，七故翻。〕深惟厥咎，在名不正焉。其立安为新迁王，〔服虔曰：安，莽第三子也。迁，音仙。莽改汝南新蔡曰新迁。〔师古曰：迁，犹仙耳，不劳假借音。〕临为统义阳王。」
⑤莽又下书曰：「宝黄厮赤。〔服虔曰：以黄为宝，自用其行气也。厮赤，厮役贱者皆衣赤，贱汉行也。厮，音斯。〕其令郎从官皆衣绛。」〔从，才用翻。衣，于既翻。〕
⑥望气为数者多言有土功象；九月，甲申，莽起九庙于长安城南，〔九庙，祖庙五，亲庙四。〕黄帝庙方四十丈，高十七丈，〔高，居傲翻。〕余庙半之，制度甚盛。博征天下工匠及吏民以义入钱谷助作者，骆驿道路；〔师古曰：骆驿，言不绝。〕穷极百工之巧；功费数百余万，卒徒死者万数。
⑦是月，大雨六十余日。
⑧巨鹿男子马适求等谋举燕、赵兵以诛莽。〔师古曰：马适，姓也。求，名也。〕大司空士王丹发觉，以闻。莽遣三公大夫逮治党与，连及郡国豪桀数千人，皆诛死。封丹为辅国侯。
⑨莽以私铸钱死及非沮宝货投四裔，〔事见上卷始建国二年。沮，在吕翻。〕犯法者多，不可胜行；〔胜，音升。〕乃更轻其法，私铸作泉布者与妻子没入为官奴婢，吏及比伍知而不举告，与同罪；〔师古曰：比，音频寐翻；又频脂翻。〕非沮宝货，民罚作一岁，吏免官。
⑩太傅平晏死；以予虞唐尊为太傅。尊曰：「国虚民贫，咎在奢泰。」乃身短衣小蔵，乘牝马、柴车，藉，以瓦器饮食，〔师古曰：柴车，即栈车。藉，去蒲蒻也。蔵，古袖字。余按汉氏之盛，乘牸牝者禁不得会聚，至乡闾阡陌皆然。朝市之间，从可知矣。尊为上公而乘牝，亦以矫世也。〕又以历遗公卿。〔遗，于季翻。〕出，见男女不异路者，尊自下车，以象刑赭幡污染其衣。〔师古曰：赭幡，以赭汁渍巾幡。污，乌故翻。〕莽闻而说之，〔说，读曰悦。〕下诏申敕公卿：「思与厥齐；」〔师古曰：令与尊同此操行也。论语称孔子曰：见贤思齐，故莽云然。〕封尊为平化侯。
汝南郅恽明天文历数，以为汉必再受命，上书说莽曰：〔恽，于粉翻。说，输芮翻。〕「上天垂戒，欲悟陛下，令就臣位。取之以天，还之以天，可谓知命矣！」莽大怒，系恽诏狱，踰冬，会赦得出。
二年〔（辛巳、二一）〕
①春，正月，莽妻死，谥曰孝睦皇后。初，莽妻以莽数杀其子，〔数，所角翻。莽杀子获见三十四卷哀帝建平二年，通鉴书于三十五卷元寿元年；杀子宇见三十六卷平帝元始三年。〕涕泣失明；莽令太子临居中养焉。〔养，余亮翻。〕莽妻旁侍者原碧，莽幸之，临亦通焉；恐事泄，谋共杀莽。临妻愔，国师公女，〔师古曰：愔，音一寻翻。〕能为星，语临宫中且有白衣会，〔晋书天文志：木与金合，为白衣之会。土与金合，亦为白衣之会。言宫中者，以所会之舍占而知之。语，牛倨翻。〕临喜，以为所谋且成；后贬为统义阳王，出在外第，愈忧恐。会莽妻病困，临予书曰：〔予，读曰与。〕「上于子孙至严，前长孙、中孙年俱三十而死。〔宇，字长孙；获，字中孙；获先死，安得俱年三十乎！长，知两翻。中，读曰仲。〕今臣临复适三十，诚恐一旦不保中室，则不知死命所在！」〔李奇曰：中室，临之母也。晋灼曰：长乐宫中殿也。师古曰：二说皆非也。临自言欲于室中自保全，不可得耳。复，扶又翻；下同。〕莽候妻疾，见其书，大怒，疑临有恶意，不令得会丧。既葬，收原碧等考问，具服奸、谋杀状。莽欲秘之，使杀案事使者司命从事，埋狱中，〔司命从事，司命之属官也。〕家不知所在。赐临药；临不肯饮，自刺死。〔刺，七亦翻。〕又诏国师公：「临本不知星，事从愔起。」愔亦自杀。
②是月，新迁王安病死。初，莽为侯就国时，〔哀帝初，莽就国；元寿元年，召还京师。〕幸侍者增秩、怀能，生子兴、匡，皆留新都国，以其不明故也。〔师古曰：言侍者或与外人私通所生子，不可分明也。〕及安死，莽乃以王车遣使者迎兴、匡，封兴为功修公，匡为功建公。
③卜者王况谓魏成大尹李焉曰：〔莽改魏郡曰魏成。〕「汉家当复兴，李氏为辅。」因为焉作谶书，合十余万言。〔因为，于伪翻。〕事发，莽皆杀之。
④莽遣太师羲仲景尚、〔莽以太师主春，其属置羲仲官。〕更始将军护军王党〔诸将军皆置护军。〕将兵击青、徐贼，国师和仲曹放助郭兴击句町，〔莽以国师主秋，故置和仲。句町，音劬挺。〕皆不能克。军师放纵，百姓重困。〔重，直用翻。〕
⑤莽又转天下谷帛诣西河、五原、朔方、渔阳，每一郡以百万数，欲以击匈奴。须卜当病死，莽以庶女妻其子后安公奢，〔莽女捷，侍者开明所生也，以妻奢。李奇曰：奢，本为侯，莽以女妻之，故进爵为公。妻，七细翻。〕所以尊宠之甚厚，终欲为出兵立之者。〔师古曰：言为此计意不止。为，于伪翻；下同。〕会莽败，云、奢亦死。
⑥秋，陨霜杀菽，关东大饥，蝗。
⑦莽既轻私铸钱之法，犯者愈众，及伍人相坐，没入为官奴婢；其男子槛车，女子步，以铁琐琅当其颈，传诣【章：十二行本「诣」下有「长安」二字；乙十一行本同；退斋校同。】锺官以十万数。〔师古曰：琅当，长琐也。锺官，主铸钱之官也。〕到者易其夫妇。〔师古曰：改相配匹，不依其旧也。〕愁苦死者什六七。
⑧上谷储夏自请说瓜田仪降之；〔储夏，人姓名。战国时，齐有储子。〕仪未出而死。莽求其尸葬之，为起耱、祠室，谥曰瓜宁殇男。〔此殇，非未成人之殇，强死者也。楚辞所谓国殇者。〕
⑨闰月，丙辰，大赦。
