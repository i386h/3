<!-- { "loadSidebar": true } -->
魏自正月不雨至于癸酉，有司请祈百神，帝曰：「成汤遭旱，以至诚致雨，〔谓汤以六事自责也。〕固不在曲祷山川。今普天丧恃，〔丧，息浪翻。〕幽显同哀，何宜四气未周，〔谓一期而四时之气始周。〕遽行祀事！唯当责躬以待天谴。」〔谴，去战翻。〕
8甲戌，魏员外散骑常侍李彪等来聘，为之置燕设乐。〔为，于伪翻。〕彪辞乐，且曰：「主上孝思罔极，兴坠正失。〔言行丧礼，兴百王之坠典而正其失也。〕去三月晦，朝臣始除衰绖，犹以素服从事，朝，直遥翻。衰，吐回翻。〕是以使臣不敢承奏乐之赐。」朝廷从之。彪凡六奉使，〔据魏纪：上即位之初年至三年，彪凡四来聘，是年再聘，通前凡六。使，疏吏翻。〕上其重之。将还，上亲送至琅邪城，命，群臣赋诗以宠之。〔左传：晋赵武自宋还过郑，郑伯享之于垂陇，七穆皆从。赵孟曰：「七子从君，以宠武也，请皆赋诗以卒君贶。」〕
9己卯，魏作明堂，改营太庙。
10五月，己亥，魏主更定律令于东明观，〔魏主太和四年，起东明观。观，古玩翻。更，工行翻。〕亲决疑狱；命李冲议定轻重，润色辞旨，帝执笔书之。李冲忠勤明断，加以慎密，为帝所委，情义无间；〔断，丁乱翻。〕旧臣贵戚，莫不心服，中外推之。
11乙卯，魏长孙百年攻洮阳、泥和二戍，克之俘三千余人。
12丙辰，魏初造五辂。〔五辂，玉、金、象、革、木也。〕
13六月，甲戌，以尚书左仆射王奂为雍州刺史。〔为后诛奂张本。雍，于用翻。〕
15秋，开七月，乙丑，魏立谒永固陵。
16己卯，魏主诏曰：「烈祖有创业之功，世祖有开拓之德，宜为祖宗，百世不迁。平文之功少于昭成，而庙号太祖，〔道武帝天兴初，追尊平文帝为太祖。少，诗沼翻。〕道武之功高于平文，而庙号烈祖，〔明元帝追尊道武帝为烈祖。〕于义未允。朕今奉尊烈祖为太祖，以世祖、显祖为二祧，〔郑玄曰：庙之为言，貌也。宗庙者，先祖之尊貌也。祧之言超也，超上去意也。〕余皆以次而迁。」
八月，壬辰，又诏议养老及禋于六宗之礼。〔尚书：禋于六宗。而诸儒互说不同。王莽以易六子，遂立六宗祠。王肃亦以为易六子。摰虞以为：月令，孟冬，天子祈来年于天宗；天宗，六宗之神也。刘卲以为：万物负阴之而抱阳，冲气以为和。六宗者，太极冲和之气，为六气之宗者也；虞书谓之六宗，周书谓之天宗。刘孔颖达曰：王肃六宗之说，用家语之文，以四时也、寒暑也、日也、月也、水旱也为六宗，孔注尚书同之。伏生与马融以天地、四时为六宗。刘歆、孔晁以乾坤之子，六为六宗。贾逵以为天宗三，日、月、星也；地宗三，河、海、岱也。今尚书欧阳夏侯说，六宗者，上及天，天及地，旁及四方，中央恍惚，助阴阳变化，有益于人者也。古尚书说：天宗，日、月、北辰；地宗，岱、河、海也。日、月为阴、阳宗，北辰为星宗，河为水宗，岱为山宗，海为泽宗。郑玄以星也、辰也、司中也、司命也、风师也、雨师也为六宗。虞喜别论曰：地有五色，太社象之，总五为一，则成六，六为地数，推校经传，别无他祭也。刘昭以为此说近得其实。张髦曰：父祖之庙六宗，即三昭、三穆也。魏文帝以天皇太帝、五帝、为六宗。杜佑取之。郑氏曰：禋之言烟，周人尚臭，烟气之臭闻者。〕先是，魏常以正月吉日于朝廷设幕，中置松柏树，设五帝座而祠之。〔先，悉荐翻。〕又有探策之祭。帝皆以为非礼，罢之、戊戌，移道坛于桑干之阴，改曰崇虚寺。〔此即寇谦之道坛也。深，吐南翻。干，音干。〕
乙巳，帝引见群臣，〔见，贤遍翻。〕问以「禘祫，王、郑之义，是非安在﹖」〔考异曰：礼地作「太和十三年五月壬戌」，今从本纪。〕尚书游明根等从郑，中书监高闾等从王。诏：「圜丘、宗庙皆有禘名，从郑：禘祫并为一祭，从王：着之于令。」〔记大传曰：礼，不王不禘。王者禘其祖之所自出，以其祖配之。郑氏注曰：凡太祭曰２禘。大祭其先祖所由生，谓郊祀天也。天者之先，皆凭太微五帝之精以生，皆用正岁之正月郊祭之。又祭法言虞、夏、殷、周禘郊祖宗之法，郑注云：禘郊祖宗，谓祭祀配食也；此禘，谓祭昊天于圜丘也。孔颖达曰：王肃论引贾逵说吉禘子庄公。禘者，递也。审谛昭穆，迁主递位，孙居王父之处。又引禘于太庙逸礼，昭尸、穆尸，其祝辞总称孝子、孝孙，则是父子并列。逸礼又云：皆升合于太祖，所以刘歆、贾逵、郑众、马融等皆以为然。郑不从者，以公羊传为正，逸礼不可用也。左氏说及杜元凯皆以为禘三年一大祭，在太祖之庙。传无祫文，然则祫即禘也。取其序昭穆，谓之禘，取其合集群祖，谓之祫。杜佑通典：孝文帝太和十三年诏：「郑玄云：天子祭员丘曰禘，宗庙大祭亦曰禘。三年一祫，五年一禘。祫则毁庙，群庙之主，于太祖庙合而祭之，禘则增及百官配食者，审谛而祭之。鲁礼，三年丧毕而祫，明年而禘。员丘、宗庙大祭俱称禘。祭有两禘明也。王肃又云：太子诸侯皆禘于宗庙，非祭天之祭。郊祀后稷不称禘。禘、祫一名也。合祭，故称祫，禘而审谛庂，故称禘，非两祭之名。三年一祫，五年一禘，总而互举，故称五年再殷祭，不言一禘一祫，断可知矣。诸儒之说，大略如是。公卿可议其是非。」当书游明根言曰：「郑氏之义，禘者大祭之名。大祭员丘谓之禘者，审谛五精星辰也。大祭宗庙谓之禘者，审谛其昭穆百官也。员丘常合，不言祫，宗庙时合，故言祫。斯则宗庙祫、禘并行，员丘一禘而已。宜于宗庙俱行禘祫之礼。二礼异，故名殊。依礼，春祭特礿，于尝、于烝，则祫尝、祫烝，不于三时皆行禘、祫之礼。」中书监高闾又言：「禘祭员丘，与郑义同者，以为有虞氏禘黄帝非虞在庙之帝。不在庙，非员丘而何﹖又大传云：祖其所自出之祖，又非在庙之文。论语称：禘自既灌以往。据尔雅：禘，大祭也。诸侯无禘礼，惟夏祭称禘，又非宗庙之禘。鲁行天子之仪，不敢专行员丘之禘；改殷之禘，取其禘名于宗庙。因先有祫，遂生两名。其宗庙禘、祫之祭，据王氏之义，祫而禘，禘止于一时。一时者，祭不欲数，一岁三禘为过数。」诏曰：「明根、闾等据三家之义，论禘、祫详矣；至于事取折衷，犹有未允。闾以禘、祫为名，义同王氏，禘祭员丘，事与郑同，无所间然。明根以郑氏等两名、两祭，并存、并用，理有未俱。称据王义，一时禘祫而阙二时之禘，事有难从。先王制礼，内缘人子之情，外协尊卑之序，故天子七庙，数尽则毁，藏主于太祖之庙，三年而祫祭之。世尽则毁，以示有终之义；三年而祫，以申追达之情。禘祫既是一祭，分而两之，事无所据。毁庙三年一祫，又有不尽四时，于礼为阙。七庙四时常祭，烚则三年一祭，而又不究四时，于情为简。王以祫为一祭，于义为长，郑以员丘为禘与宗庙大祭同，名义亦为当。今互取郑、王二义；禘、祫并为一祭，从王；禘是祭员丘大祭之名，上下同用，从郑。若以数则渎，五年一禘，改祫从禘。五年一禘，则四时尽禘，以称今情，则旅天，礼文，先禘而后时祭，便即施行，着之于令，永为世法。」〕戊午，又诏：「国家飨祀诸神，凡一千二百余处；今欲减省群祀，务从简约。」又诏：「明堂、太庙，配祭、配享，于斯备矣。白登、崞山、鸡鸣山庙，唯遣有司行事。〔明元帝永兴四年，立宣武庙于白登山，岁一祭，无常月。神瑞二年，帝又立宣武庙于白登西。宣武帝至泰常五年始改谥道武。水经注曰：鸡鸣山在广宁郡下洛县于延水北。昔赵襄子杀代王于夏屋而并其土，襄子之姊，代王夫人也，遂磨笄自杀。代人怜之，为立祠，因名为磨笄山；每夜有野鸡群鸣于祠屋上，故亦名为鸣鸡山。文成帝保母常氏葬于是山，别立寝庙。太武帝保母窦氏葬崞山，别立寝庙。崞，音郭。〕冯宣王庙在长安，宜敕雍州以时供祭。」〔冯宣王，太后父朗也，为秦、雍二州刺史，生后于长安，后諆文宣王，因立庙长安。雍，于用翻。〕又诏：「先有水火之神四十余名及城北星神，今圜丘之下既祭风伯、雨师、司中、司命，〔郑众曰：风师，箕也；雨师，毕也；司中、三台三阶也；司命，文昌宫星。玄曰：司中、司命，文昌第五、第四星；或曰：中台、上台也。〕明堂祭门、户、井、緖、中溜，〔郑氏曰：中溜，犹中室也。古者复穴，是以名室为溜。音力又翻。〕四十神悉可罢之。」甲寅，诏曰〞「近论朝日、夕月，〔三代之礼，春朝朝日，秋暮夕月。朝，直遥翻；下同。〕皆欲以二分之日于东、西郊行礼。然月有余闰，行无常准。若一依分日，或值月于东而行礼于西，序情即理，不可施行。昔秘书监薛谓等以为朝日以朔，夕月以胐。〔日月所会谓之合朔。月生明谓之朏，月之三日也。朏，敷尾翻。〕卿等意谓朔、朏二分，何者为是﹖」尚书游明根等请用朔朏，从之。
丙辰，魏有司上言，求卜祥日。〔此小祥也。〕诏曰：「筮日求吉，既乖敬事之志，又违永慕之心；今直用晦日。」九月，丁丑夜，帝宿于庙，帅群臣哭已，〔已，异也。帅，读曰率。〕帝易服缟冠、革带、黑屦，侍臣易服黑介帻、〔隋志：帻，尊卑贵贱皆服之。文者长耳，谓之介帻；武者短耳，谓之平上帻；各称其冠而制之。缟，古老翻。〕白绢单衣、革带、乌履，遂哭尽乙夜。戊子晦，帝易祭服，缟冠素纰、〔纰，匹毗翻，又必二翻，又扶规翻，冠饰也，缘也。〕白布深衣、〔记曰：古者深衣，盖有制度，以应规矩，绳权衡。短毋见肤，长毋被上，续衽钩边，要缝半下，袼之高下，可以运肘；袂之长短，各诎之及肘。带，下毋厌髀，上毋厌胁。当无骨者，制十有二幅，以应十二月。袂圆以应规，曲袷如矩以应方，负绳及踝以应直，下齐如权衡以应平。故圣人服之，先王贵之。〔麻绳履，待臣去帻易幍。〔弁缺四隅谓之幍。傅子曰：幍先未有歧，荀文若巾触树成歧，时人慕之，因而弗改，今通为庆吊之服，白纱为之，或单或夹。去，羌吕翻。〕既祭，出庙，帝立哭，久之，乃还。〔还，从宣翻，又如字；下同。〕
17冬，十月，魏明堂、太庙成。
