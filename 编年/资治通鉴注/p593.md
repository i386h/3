<!-- { "loadSidebar": true } -->
秋，七月，燕王跋以太子永领大单于，置四辅。〔太子领大单于始于刘汉，时置左、右辅而已，跋增置前辅、后辅。单，音蝉。〕
柔然可汗斛律遣使献马三千匹于跋，〔可，从刊入声。汗，音寒。使，疏吏翻。〕求娶跋女乐浪公主；〔乐浪，音洛琅。〕跋命群臣议之。辽西公素弗曰：「前世皆以宗女妻六夷，宜许以妃嫔之女，〔嫔，毗宾翻。〕乐浪公主不宜下降非类。」跋曰：「朕方崇信殊俗，柰何欺之！」乃以乐浪公主妻之。〔妻，七细翻。〕
跋勤于政事，劝课农桑，省傜役，薄赋敛；〔敛，力赡翻。〕每遣守宰，必亲引见，〔见，贤遍翻。〕问为政之要，以观其能。燕人悦之。
河南王干归遣平昌公炽盘及中军审虔伐南凉。审虔，干归之子也。八月，炽盘兵济河，〔此济金城河也。炽，昌志翻。〕南凉王傉檀遣太子虎台逆战于岭南；〔専，奴沃翻。〕南凉兵败，虏牛马十余万而还。〔还，从宣翻，又如字；下同。〕
沮渠蒙逊帅轻骑袭西凉，〔帅，读曰率。骑，奇寄翻。〕西凉公暠曰：「兵有不战而败敌者，〔暠，古老翻。败，补迈翻。〕挫其锐也。蒙逊新与吾盟，〔事见上卷上年。〕而遽来袭我，我闭门不与战，得其锐气竭而击之，蔑不克矣。」顷之，蒙逊粮尽而归，暠遣世子歆帅骑七千邀击之，蒙逊大败，获其将沮渠百年。
河南不干归攻秦略阳太守姚龙于柏阳堡，克之；冬十一月，进攻南平太守王憬于水洛城，〔水经注：水洛亭在陇山之西，汉略阳县界。郑戬曰：水洛城西占陇坻通秦州往来路，陇之二水环城西流，绕带渭河，川平土沃，广数百里。元丰九域志：德顺军西南一百里有水洛城，仁宗朝郑戬使刘沪所筑也。憬，居永翻。〕又克之，徙民三千余户于谭郊。〔谭郊在冶城西北。〕遣乞伏审虔帅众二万城谭郊。〔帅，读曰率。〕十二月，西羌彭利发袭据枹罕，〔枹，音肤。〕自称大将军、河州牧，干归讨之，不克。
是岁，并州刺史刘道怜为北徐州刺史，移镇彭城。
八年〔（壬子、四一二）〕
①春，正月，河南王干归复讨彭利发，〔复，扶又翻。〕至奴葵谷。利发弃众南走，干归遣振威将军乞伏公府追至清水，斩之，收羌户一万三千，以乞伏审虔为河州刺史，镇枹罕而还。
②二月，丙子，以吴兴太守孔靖为尚书右仆射。
③河南王干归徙都谭郊，命平昌公炽盘镇苑川。干归击吐谷浑阳若干于赤水，降之。〔五代志：隋大业五年平吐谷浑，置河源郡于古赤水城，盖近积石山。魏数地形志：临洮郡有赤水县。水经注：赤水城亦曰临洮东城。降，户江翻。〕
④夏，四月，刘道道规以疾求归，许之。道规在荆州累年，〔元年，道规刺荆州。〕秋毫无犯。及归，府库帷幕，俨然若旧。随身甲士二人迁席于舟中，道规刑之于市。
以后将军豫州刺史刘毅为卫将军、都督荆．宁．秦．雍四州诸军事、荆州刺事、荆州刺史。〔雍，于用翻。〕毅谓左卫将军刘敬宣曰：「吾忝西任，欲屈卿为长史南蛮，〔为南蛮校尉府长史也。〕岂有见辅意乎﹖」敬宣惧，以告太尉裕，裕笑曰：「但令老兄平安，必无过虑。」
毅性刚愎，〔愎，弼力翻。〕自谓建义之功与裕相埒，〔埒，龙辍翻，等也。〕深自矜伐，虽权事推裕而心不服；〔观去年答弟藩之言可知已。〕乃居方岳，常怏怏不得志。〔怏，于两翻。〕裕每柔而顺之，毅骄纵滋甚，尝云：「恨不遇刘、项，与之争中原！」及败于桑落，〔事见上卷六年。〕知物情已去，弥复愤激。〔复，扶又翻。〕裕素不学，而毅颇涉文雅，故朝士有清望者多归之，〔朝，直遥翻。〕与尚书仆射谢混，丹杨尹郗僧施，深相凭结。憎施，超之从子也。〔郗，丑之翻。郗超党于桓温，僧施党于刘毅，超仅免而僧施及祸矣。从，才用翻。〕毅既据上流，阴有图裕之志，求兼督交、广二州，裕许之。毅又奏以郗僧施为南蛮校尉后军司马，毛修之为南郡太守，裕亦许之，以刘穆之代僧施为丹杨尹。毅表求至京口辞墓，裕往会之于倪塘。宁远将军胡藩言于裕曰：「公谓刘卫军终能为公下乎﹖」〔毅为卫将军，故称之。〕裕默然，久之，曰：「卿谓何如﹖」藩曰：「连百万之众，攻必取，战必克，毅似此服公；至于涉猎传记，〔师古曰：涉，若涉水；猎，若猎兽；言历览之，不专精也。传，直恋翻。〕一谈一咏，自许以为雄豪；以是搢绅白面之士辐凑归之。恐终不为公下，不如因会取之。」裕曰：「吾与役俱有克复之功，其过未彰，不可自相图也。」〔裕虽以是言答藩，阴有以处毅者矣。〕
⑤乞伏炽盘攻南凉三河太守吴令于白土，克之，以乞伏出累代之。〔水经：河水过邯川城南，又东径临津城北、白土城南。阚骃十三州志曰：左南津西六十里，有白土城，在大河之北，为缘河济渡之地。累，力追翻。魏收曰：白土县，汉属上郡，晋属金城，郡后魏属新平郡。余谓后魏新烎之白土乃汉上邵之白土，晋金城之白土乃左南西之白土，各是一处。五代志：邠州新平县、旧曰白土，此汉上郡及后魏之白土也。南凉之白土当在唐鄯州界。〕
六月，乞伏公府弒河南王干归，〔公府，国仁之子也，以不得立，故行弒逆。〕并杀其诸子十余人，走保大夏。〔夏，户雅翻；下同。〕平昌公炽盘遣其弟广武将军智达扬武将军木弈干帅骑三千讨之；以其弟昙达为镇京〔【严：「京」改「东」。】〕将，镇谭郊，〔乞伏都谭，郊自谓为京师，故置镇京将军以镇之。帅，读曰率。骑，奇寄翻；下同。昙，徒含翻。〕骁骑将军娄机镇苑川。〔骁，坚尧翻。〕炽盘帅文武及民二万余户迁迁于枹罕。
秦人多劝秦王兴乘乱取炽盘，兴曰：「伐人丧，非礼也。」夏王勃勃欲攻炽盘，军师中郎将王买德谏曰：「炽盘，吾之与国，今遭丧乱，〔丧，息郎翻。〕吾不能恤，又恃众力而伐之，匹夫犹且耻为，况万乘乎！」〔乘，绳证翻。〕勃勃乃止。
⑥闰月，庚子，南郡烈武公刘道规卒。
⑦秋，七月，己巳朔，魏主嗣东巡，置四厢人将、十二小将；以山阳侯斤、元城侯屈行左、右丞相。〔奚斤封山阳侯，拓跋屈封元城侯。〕庚寅，嗣至濡源，〔濡，乃官翻。〕巡西北诸部落。
⑧乞伏智达等击破乞伏公府于大夏。公府奔迭兰城，就其弟阿柴；智达等攻拔之，斩阿柴父子五人。公府奔炮崀南山，〔炮，音康。崀，音郎。〕追获，之并其四子，轘之于谭郊。〔轘，音宦。〕
八月，乞伏炽盘自称大将军、河南王，〔炽盘，干归长子。〕大赦，改元永康；葬干归于枹罕，〔枹，音肤。〕谥曰武元，庙号高祖。
⑨皇后王氏崩。
⑩庚戌，魏主嗣还平城。〔出巡而还也。〕
九月，河南王炽盘以尚书令武始翟勍为相国，〔勍，渠京翻。〕侍中、太子詹事赵景为御史大夫，罢尚书令、仆、尚书六卿、侍中等官。
癸亥，葬僖皇后于休平陵。
刘毅至江陵，多变易守宰，辄割豫州文武、江州兵力万余人以自随。会毅疾笃，郗僧施等恐毅死，其党危，乃劝毅请从弟兖州刖史藩以自副，〔从，才用翻；下同。〕太尉裕伪许之。藩自广陵入朝，〔朝，直遥翻。〕己卯，裕以诏书罪状毅，云与藩及谢混共谋不轨，收藩及混赐死。
初混与刘毅款昵，〔昵，尼质翻。〕混从兄澹常以为忧，〔澹，徒览翻。〕渐与之疏；谓弟璞及从子瞻曰：「益寿此性，终当破家。」〔益寿，混小字也。〕澹，安之孙也。
庚辰，诏大赦，以前会稽内史司马休之为都督荆．雍．梁．秦．宁．益六州诸军事、荆州刺史；〔雍，于用翻。〕北徐州刺史刘道怜为兖．青二州刺史，镇京口。〔北徐州刺史治彭城。使道怜镇京口，以为建康北藩之重。〕使豫州刺史诸葛长民监太尉留府事。〔监，二衔翻。〕裕疑长民难独任，乃加刘穆之建武将军，置佐吏，配给资力以防之。〔是时裕已有杀长民之心矣。〕
壬午，裕帅诸军发建康，参军王镇恶请给百舸为前驱。〔帅，读曰率。舸，古我翻。〕丙申，至姑孰，以镇恶为振武将军，与龙骧将军蒯恩将百舸前发，〔骧，思将翻。蒯，苦怪翻。将，即亮翻。〕裕戒之曰：「若贼可击，击之；不可者，烧其船舰，〔舰，户黯翻。〕留屯水际以待我。」于是镇恶昼夜兼行，扬声言刘兖州上。〔上，时掌翻；下步上、藩上同。〕
冬，十月，己未，镇恶至豫章口，去江陵城二十里，舍船步上。蒯恩军居前，镇恶次之。舸留一二人，对舸岸上六七旗，旗下置鼓，语所留人；〔语，失倨翻；下同。〕「计我将至城，便鼓严，令若后有大军状。」〔鼓严，擂鼓也。〕又分遣人烧江津船舰。镇恶径前袭城，语前军士：〔告语在前军士也。〕「有问者，但云刘兖州至。」津戌及民间皆晏然不疑。未至城五、六里，逢毅要将朱显之〔要将者，所亲之将，掌兵要者。〕欲出江津，问：「刘兖州何在﹖」军士曰：「在后。」显之至军后不见藩，而见军人担彭排战其，〔彭排，即今之旁排，所以扞锋矢。孙愐曰：伝，彭排。释名曰：彭排，军器也。彭，旁也排敌御攻也。〕望江津船舰已被烧，鼓严之声甚盛，知非藩上，〔上，时掌翻。〕便跃马驰去，告毅行令闭诸城门。镇恶亦驰进，门未及下关，军人因得入城。卫军长史谢纯入参承毅，〔僚佐省府公谓之参承。〕出闻兵至，左右欲引车归。纯叱之曰：「我，人吏也，〔言为人之吏。〕逃将安之！」驰还入府。纯，安兄据之孙也。镇恶与城内兵鬬，且攻其金城，〔凡城内牙城，晋、宋时谓之金城。〕自食时至中晡，〔日君申为晡。中晡，正申时也。申末为下晡。〕城内人败散。镇恶穴其金城而入，遣人以诏及赦文并裕手书示毅，毅皆烧不视，与司马毛修之等督士卒力战。城内人犹未信裕自来，军士从毅自东来者，与台军多中表亲戚，且鬬且语，知裕自来，人情离骇。逮夜，听事前兵皆散，斩毅勇将赵蔡，〔将，即亮翻。〕毅左右兵犹闭东西合拒战。镇恶虑闇中自相伤犯，及引军出围金城，开其南面。毅虑南有伏兵，夜半，帅左右三百许人〔，帅，读曰率。〕开北门突出。毛修之谓谢纯曰：「君但随仆去。」纯不从，为人所杀。
