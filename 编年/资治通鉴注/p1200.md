<!-- { "loadSidebar": true } -->
35乙丑，马燧拔绛州，分兵取闻喜、万泉、虞乡、永乐、猗氏。〔武德元年，分芮县置永乐县，属芮州；州废，属鼎州；又废鼎州，以县属河中府。燧既取永乐，则兵逼河中矣。乐，音洛。〕
36初，鱼朝恩既诛，代宗不复使宦官典兵。〔事见二百二十四卷大历五年。复，扶又翻；下同。〕上即位，悉以禁兵委白志贞，〔白志贞名白琇珪，典禁兵事始见二百二十五卷大历十四年。〕志贞得罪，〔见二百二十九卷建中四年。〕上复以宦官窦又场代之，从幸山南，两军稍集。〔两军，谓左、右神策军。〕上还长安，颇忌宿将握兵多者，稍稍罢之。戊辰，以文场监神策军左厢兵马使，王希迁监右厢兵马使，始令宦官分典禁旅。〔宦宫握兵柄，自此不可夺矣。将，即亮翻。监，古衔翻。考异曰：旧窦文场传云：「文场与霍仙鸣分统禁旅，」盖希迁寻罢而仙鸣代之也。今从实录。〕
37闰月，丙子，以泾原节度使田希鉴为卫尉卿。
李晟初至凤翔，希鉴遣使参候，晟谓使者曰：「泾州逼近吐蕃，〔近，其靳翻。〕万一入寇，州兵能独御之乎﹖欲遣兵防援，又未知田尚书意。」使者归，以告希鉴，希鉴果请援兵，晟遣腹心将彭令英等戍泾州。晟寻托巡边诣泾州，希鉴出迎，晟与之并辔而入，道旧结欢。希鉴妻李氏，以叔父事晟，晟谓之田郎。晟命具三日食，曰：「巡抚毕，即还凤翔。」希鉴不复疑。〔复，扶又翻。〕晟置宴，希鉴与将佐俱至晟营。晟伏甲于外庑，既食而饮，彭令英引泾州诸将下堂，晟曰：「我与汝曹久别，各宜自言姓名。」于是得为乱者石奇等三十余人，让之曰：「汝曹屡为逆乱，残害忠良，固天地所不容！」悉引，出斩之。希鉴尚在座，晟顾曰：「田郎亦不得无过，以亲知之故，当使身首得完。」希鉴曰：「唯。」〔唯，于癸翻。〕遂引出，缢杀之，并其子萼。〔考异曰：旧晟传曰：「晟至泾州，希鉴迎谒于座，执而诛之。还镇，表李观为泾原节度使。」幸奉天录：「十月丁丑，李晟诛田希鉴于泾州。实录：「闰月癸酉，除李观泾原节度使。丙子，以希鉴为卫尉卿。丁丑，晟诛希鉴。」今从之。〕晟入其营，谕以诛希鉴之意，众股票，无敢动者。
38李希烈遣其将翟崇晖悉众湋陈州，久之，不克。〔翟，苌伯翻。〕李澄知大梁兵少，不能制滑州，遂焚希烈所授旌节，誓众归国。〔李澄请降事始上卷上年。〕甲午，以澄为汴滑节度使。〔考异曰：二月巳云上以澄为滑州节度使。盖于时但许之耳。〕
39宋亳节度使刘洽遣马步都虞候刘昌与陇右、幽州行营节度使曲环等将兵三万救陈州，十一月，癸卯，败翟崇晖于州西，〔败，补迈翻。〕斩首三万五千级，擒崇晖以献。乘胜进攻汴州，李希烈惧，奔归蔡州。李澄引兵趣汴州，〔趣，七喻翻。〕至城北，恇怯不敢进；〔恇，去王翻。〕刘洽兵至城东。戊午，李希烈守将田怀珍开门纳之。明日，澄入，舍于浚仪，〔浚仪，带汴州。李澄盖舍于县治。舆地志：夷门之下，新里之东，浚水之北，象而仪之，以为邑名。汉武元年。废新里而立浚仪县。〕两军之士，日有忿阋。〔阋，许激翻；鬬也，狠也，戾也，又相怨也。〕会希烈郑州守将孙液降于澄，澄引兵屯郑州。诏以都统司马宝鼎薛珏为汴州刺史。〔都统司马，宋、滑、河阳都统司马也。宝鼎县，属河中府，本汾阴县，开元十年获宝鼎，更名。珏，古岳翻。〕
李勉至长安，素服待罪；议者多以「勉失守大梁，〔勉失守事见二百二十九卷建中四年。〕不应尚为相。」〔相，息亮翻。〕李泌言于上曰：「李勉公忠雅正，而用兵非其所长。及大梁不守，将士弃妻子而从之者殆二万人，足以见其得众心矣。且刘洽出勉麾下，勉至睢阳，〔睢阳，宋州。〕悉举其众以授之，卒平大梁，〔卒，子恤翻。〕亦勉之功也。」上乃命勉复其位。议者又言：「韩滉闻銮舆在外，聚兵修石头城，〔事见二百二十九卷建中四年。〕阴蓄异志。」上疑之，以问李泌，对曰：「滉公忠清俭，自车驾在外，滉贡献不绝。〔事见上卷。〕且镇江东十五州，盗贼不起，皆滉之力也。〔唐时浙江东、西道所统，惟润、升、湖、苏、杭、睦、越、明、台、温、衢、处、婺十四州。前此滉遣宣、润弩手援宁陵，盖兼统宣州，为十五州也。〕所以修石头城者，滉见中原板荡，谓陛下，将有永嘉之行，〔引晋永嘉之乱元帝南渡以为言。〕为迎扈之备耳。此乃人臣忠笃之虑，柰何更以为罪乎！滉性刚严，不附权贵，故多谤毁，愿陛下察之，臣敢保其无他。」上曰：「外议汹汹，章奏如麻，〔如麻，言其多如麻可东也。〕卿弗闻乎﹖」对曰：「臣固闻之。其子皋为考功员外郎，今不敢归省其亲，〔省，悉景翻，觐省也。〕正以谤语沸胜故也。」上曰：「其子犹惧如此，卿柰何保之﹖」对曰：「滉之用心，臣知之至熟。愿上章明其无他，〔愿上，时掌翻。〕乞宣示中书，使朝众皆知之。」〔朝众，谓在朝百官之众也。朝，直遥翻；下同。〕上曰：「朕方欲用卿，人亦何易何保！慎勿违众，恐并为卿累也。」〔易，以豉翻。累，良瑞翻。〕泌退，遂上章，请以百口保滉。他日，上谓泌曰：「卿竟上章，已为卿留中。〔为，于伪翻。虽知卿与滉亲旧，岂得不自爱其身乎！」对曰：「臣岂肯私于亲旧以负陛下！顾滉实无异心，臣之上章，以为朝廷，非为身也。」上曰：「如何其为朝廷﹖」〔为，于伪翻；下同。〕对曰：「今天下旱、蝗，关中米斗千钱，仓廪耗竭，而江东丰稔。愿陛下早下臣章，〔下，户嫁翻；下同。以解朝众之惑，面谕韩皋使之归觐，〔归觐者，归觐省父母也。〕令滉感激无自疑之心，速运粮储，岂非为朝廷邪！」上曰：「善！朕深谕之矣。」即下泌章，令韩皋谒告归觐，面赐绯衣，谕以「卿父比有谤言，〔比，毗至翻。〕朕今知其所以，释然不复信矣。」〔复，扶又翻。〕因言：「关中乏粮，归语卿父，〔语，牛倨翻。〕宜速致之。」皋至润州．滉感悦流涕，即日，自临水滨发米百万斛，听皋留五日即还朝。皋别其母，啼声闻于外；〔闻，音问。〕滉怒，召出，挞之，自送至江上，冒风涛而遣之。既而陈少游闻滉贡米，亦贡二十万斛。〔陈少游时镇淮南。〕上谓李泌曰：「韩滉乃能化陈少游贡米矣！」对曰：「岂惟少游，诸道将争入贡矣！」
40吏部尚书、同平章事萧复奉使自江、淮还，〔萧复出使见二百二十九卷兴元元年四月。还，从宣翻，又如字。〕与李勉、卢翰、刘从一俱见上。〔见，贤遍翻。〕勉等退，复独留，言于上曰：「陈少游任兼将相，首败臣节，〔败，补迈翻。陈少游事见二百二十九卷建中四年。〕韦皋幕府下僚，独建忠义，〔韦皋事见二百二十八卷建中四年。〕请以皋代少游镇淮南。」〔【章：乙十五行本「南」下有「使善恶者着明」五字；乙十一行本同；孔本同；张校同；退斋校同。】〕上然之。寻遣中使马钦绪揖刘从一，附耳语而去。诸相还合。〔诸相在省中坐政事堂，既退，各居合子。〕从一诣复曰：「钦绪宣旨，令从一与公议朝来所言事，即奏行之，〔朝，如字；下朝来同。〕勿令李、卢知。敢问何事也﹖」复曰：「唐、虞黜陟，岳牧佥谐。〔事见尧典、舜典。〕爵人于朝，与士共之。〔记王制之言。〕使李、卢不堪为相，则罢之。既在相位，朝廷政事，安得不与之同议而独隐此事乎！此最当今之大弊，朝来主上已有斯言，〔朝，早也，陟遥翻。〕复已面陈其不可，不谓圣意尚尔。复不惜与公奏行之，但死浸以成俗，未敢以告。」竟不以语从一。从一奏之，〔语，牛倨翻。〕上愈不悦，复乃上表辞位，乙丑，罢为左庶子。
刘洽克汴州，得李希烈起居注，云「某月日，陈少游上表归顺。」〔吏究言陈少游败臣节之事。〕少游闻之凓惧，发疾，十二月，乙亥，薨，赠太尉，赙祭如常仪。〔赙，符遇翻。〕
淮南大将王韶欲自为留后，令将士推己知军事，且欲大掠，韩滉遣使谓之曰：「汝敢为乱，吾即日全军渡江诛汝矣！」韶等惧而止。上闻之善，谓李泌曰：「滉不惟安江东，又能安淮南，真大臣之器，卿可谓知人！」庚辰，加滉平章事、江淮转运使。滉运江、淮粟帛入贡府，〔谓朝廷受贡、藏财物之府。〕无虚月，朝廷赖之，使者劳问相继，〔使，疏吏翻。劳，力到翻。〕恩遇始深矣。
41是岁蝗远近，草木无遗，惟不食稻，大饥，道殣相望。〔诗云：行有死人，尚或殣之。殣，渠吝翻，瘗尸也；又饿殍为殣。道殣相望，本左传之言。〕
贞元元年〔（乙丑、七八五）〕
1春，正月，丁酉朔，赦天下，改元。
2癸丑，赠颜真卿司徒，谥曰文忠。
3新州司马卢杞〔卢杞贬新州见二百二十九卷建中四年。〕遇赦，移吉州长史，谓人曰：「吾必再入。」未几，上困用为饶州刺史。〔几，居岂翻。〕给事中袁应草制，执以白卢翰、刘从一曰：「卢杞作相，致銮舆播迁，海内疮痍，柰何遽迁大郡！愿相公执奏。」翰等不从，更命他舍人草制。〔更，工衡翻；下更赦同。〕乙卯，制出，高执之不下，〔执之不肯书读。下，户嫁翻。〕且奏：「杞极恶穷凶，百辟疾之若雠，六军思食其肉，何可复用！」〔复，扶又翻。〕上不听。补阙陈京、赵需等上疏曰：「杞三年擅权，〔建中二年卢杞为相，四年贬。〕百揆失叙，〔书舜典：纳于百揆，百揆时叙。孔安国注曰：舜举八凯，使揆度百事，百事时叙，无废事业。今云失叙，谓事业废也。〕天地神祇所知，华夏、蛮貊同弃。傥加巨奸之宠，必失万姓之心。」丁巳，袁高复于正牙论奏。〔唐谓大明宫、含光殿为正牙，亦谓之南牙。〕上曰：「杞已再更赦。」高曰：「赦者止原其罪，不可为刺史。」陈京等亦争之不已，曰：「杞之执政，百官常如兵在其颈；今复用之，则奸党皆唾掌而起。」上大怒，左右辟易，〔辟，读曰辟。，易如字。辟易，言开远而易其故处。〕谏者稍引郄；京顾曰：「赵需等勿退，此国大事，当以死争之。」上怒稍解。戊午，上谓宰相：「与杞小州刺史，可乎﹖」李勉曰：「陛下欲与之，虽大州亦可，其如天下失望何！」壬戌，以杞为澧州别驾。使谓袁高曰：「朕除思卿言，诚为至当。」〔当，丁浪翻。〕又谓李泌曰：「朕己可袁高所奏。」泌曰：「累日外人窃议，比陛下于桓、灵；今承德音，乃尧、舜之不逮也！」上悦。杞竟卒于澧州。高，恕己之孙也。〔袁恕己与张柬之等诛二张，中宗复辟。〕
4三月，李希烈陷邓州。
5戊午，以汴滑节度使李澄为郑滑节度使。〔汴州归刘洽，李澄得郑州，故以郑滑节授之。〕
