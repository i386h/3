<!-- { "loadSidebar": true } -->
太宗鉴前世之弊，深抑宦官无得过四品。明皇始隳旧章，是崇是长，〔宋祁曰：太宗诏内侍省不立三品官，以内侍为之长，阶第四，不任以事，惟门合守御、廷内扫除、禀食而已。武后时，稍增其人。至中宗，黄衣乃二千员，七品以上员外置千员，然衣朱紫者尚少。玄宗承平日久，财用富足，志大事奢，不爱惜赏赐爵位，开元、天宝中，宦官黄衣以上三千员，衣朱紫者千余人，其称旨者辄拜三品将军，列戟于门，其在殿头供奉，委任华重。长，知两翻。〕晚节令高力士省决章奏，〔省，悉景翻。〕乃至进退将相，时与之议，自太子王公皆畏事之，宦官自此炽矣。及中原板荡，肃宗收兵灵武，李辅国以东宫旧隶参豫军谋，宠过而骄，不能复制，〔复，扶又翻。〕遂至爱子慈父皆不能庇，以忧悸终。〔悸，其季翻。〕代宗践阼，仍遵覆辙，程元振、鱼朝恩相继用事，窃弄刑赏，壅蔽聪明，视天子如委裘，〔贾谊曰：卧赤子天下之上而安，植遗腹，朝委裘，而天下不乱。孟康注云：委裘若容衣，天子未坐朝，事天子裘衣也。朝，直遥翻；下同。〕陵宰相如奴虏。是以来瑱入朝，遇谗赐死；吐蕃深侵郊甸，匿不以闻，致狼狈幸陕；〔陕，失冉翻。〕李光弼危疑愤郁，以陨其生；郭子仪摈废家居，不保丘垄；仆固怀恩冤抑无诉，遂弃勋庸，更为叛乱。〔更，工衡翻，改也。〕德宗初立，颇振纲纪，宦官稍绌。〔绌，读曰黜。〕而返自兴元，猜忌诸将，以李晟、浑瑊为不可信，悉夺其兵，而以窦文场、霍仙鸣为中尉，使典宿卫，自是太阿之柄，落其掌握矣。宪宗末年，吐突承璀欲废嫡立庶，以陈洪志之变。宝历狎昵群小，〔璀，七罪翻。昵，尼质翻。〕刘克明与苏佐明为逆，其后绛王及文、武、宣、懿、僖、昭六帝，皆为宦官所立，势益骄横。王守澄、仇士良、田令孜、杨复恭、刘季述、韩全诲为之魁杰，至自称「定策国老」，目天子为门生，根深蔕固，疾成膏，肓不可救药矣！〔左传：晋侯疾病，求医于秦，秦伯使医缓为之，未至。公梦疾为二孺子曰：「彼良医也，惧伤我，焉逃之﹖」其一曰：「居肓之上，膏之下，若我何！」医至，曰：「疾不可为也，在肓之上，膏之下，攻之不可，达之不及，药不至焉，不可为也。」，肓，音荒，鬲也。心下为膏。〕文宗深愤其然，志欲除之，以宋申锡之贤，犹不能有所为，反受其殃；况李训、郑注反复小人，欲以一朝谲诈之谋，〔谲，古穴翻。〕翦累世胶固之党，遂至涉血禁涂，积尸省户，公卿大臣，连颈就诛，阖门屠灭，天子阳瘖纵酒，饮泣吞气，自比赧、献，不亦悲乎！〔瘖，于金翻。赧，奴板翻。〕以宣宗之严毅明察，犹闭目摇首，自谓畏之。况懿、僖之骄侈，苟声色球猎足充其欲，则政事一以付之，呼之以父，固无怪矣。贼污宫阙，〔污，乌故翻〕。两幸梁、益，皆令孜所为也。昭宗不胜其耻，力欲清涤，而所任不得其人，所行不由其道。始则张浚覆军于平阳，增李克用跋扈之势；复恭亡命于山南，启宋文通不臣之心；〔李茂贞本宋文通，以军功赐姓名。〕终则兵交阙庭，矢及御衣，漂泊莎城，流寓华阴，幽辱东内，劫迁岐阳。〔莎，素何翻。华，户化翻。〕崔昌遐无如之何，〔崔胤字昌遐；通鉴称其字，避宋朝太祖庙讳也。〕更召朱全忠以讨之。连兵围城，再罹寒暑，御膳不足于糗糒，〔糗，去久翻。糒，音备。〕王侯毙踣于饥寒，〔踣，蒲北翻。〕然后全诲就诛，乘舆东出，翦灭其党，靡有孑遗，而唐之庙社因以丘墟矣！〔此论历叙唐宦官之祸，其事皆具见前纪。乘，绳证翻。〕然则宦官之祸，始于明皇，盛于肃、代，成于德宗，极于昭宗。易曰：「履霜坚冰至。」为国家者，防征杜渐，可不慎其始哉！〔易坤之初六曰：复霜坚冰至。象曰：履霜坚冰，阴始凝也；驯致其道，至坚冰也。文言曰：臣弒其君，子弒其父，非一朝一夕之故，其所由来者渐矣。〕此其为患，章章尤著者也。自余伤贤害能，召乱致祸，卖官鬻狱，沮败师徒，〔败，补迈翻。〕蠹害烝民，不可徧举。
去〔【章：十二行本「去」作「夫」；乙十一行本同；孔本同；退斋校同；熊校同。】〕寺人之官，〔寺，音侍。〕自三王之世，具载于诗、礼，〔诗有巷伯之篇。礼有寺人之职。〕所以谨闺闼之禁，通内外之，言安可无也。如巷伯之疾恶，〔周幽王之时，寺人伤于谗而作巷伯之诗。记曰：好贤如缁衣，恶恶如巷伯。〕寺人披之事君，〔左传：晋献公信谗，使寺人披伐公子重耳于蒲城；重耳踰垣而出，披斩其袪。及其反国，披请见，公使让之曰：「蒲城之役，君命一宿，汝即至。其后予从狄君，以田渭滨，汝为惠公来求杀余，命汝三宿，汝中宿至。虽有君命，何其速也！」对曰：「君命无二，古之制也。除君之恶，惟力是视，蒲人狄人，予何有焉！今君即位，其无蒲、狄乎﹖」公见之，以吕、却之难告，公由是得免。〕郑众之辞赏，〔事见四十八卷汉和帝永元元年。〕吕强之直谏，〔事见五十七卷汉灵帝光和二年，五十八卷中平元年。〕曹日升之救患，马存亮之弭乱，杨复光之讨贼，严遵美之避权，〔事并见前纪。〕张承业之竭忠，〔事见后梁纪。〕其中岂无贤才乎！顾人主不当与之谋议政事，进退士大夫，使有威福足以动人耳。果或有罪，小则刑之，大则诛之，无所宽赦；如此，虽使之专横，孰敢焉！〔横，户孟翻。〕岂可不察臧否，不择是非，欲草薙而禽狝之，〔否，音鄙。薙，他计翻。狝，息浅翻。杜预曰：狝，杀也。〕能无乱乎！是以袁绍行之于前而董卓弱汉，〔事见汉灵、献纪。〕崔昌遐袭之于后而朱氏篡唐，虽快一时之忿而国随以亡。是犹恶衣之垢而焚之，〔恶，乌路翻。〕患木之蠹而伐之，其为害岂不益多哉！孔子曰：「人而不仁，疾之已甚，乱也。」〔见论语。〕斯之谓矣！
4王师范遣使起兵告李克用，克用贻书褒赞之。河东监军张承业亦劝克用翻兵救凤翔，克用攻晋州，闻车驾东归，乃罢。
5杨行密承制加朱瑾东面诸道行营副都统、同平章事，以升州刺史李神福为淮南行军司马、鄂兵行营招讨使，舒州团练使刘存副之，将兵击杜洪。洪将骆殷戍永兴，弃城走，县民方诏据城降。神福曰：「永兴大县，馈运所仰，已得鄂之半矣！」〔永兴，汉鄂县地；吴分鄂置新阳县，隋改新阳曰永兴，唐属鄂州。九域志：在鄂州东南四百五里，今寿昌军即其地。降，户江翻。〕
唐纪八十〔起昭阳大渊献（癸亥）二月，尽阏逢困敦（甲子）闰月，凡一年有奇。〕
昭宗圣穆景文孝皇帝下之上
天复三年〔（癸亥、九○三）〕
1二月，壬申朔，诏：「比在凤翔府所除官，一切停。」〔比，毗至翻，近也。停所除官者，以皆出李茂贞、韩全诲之意也。〕
时宦官尽死，惟河东监军张承业、幽州监军张居翰、清海监军程匡柔、西川监军鱼全禋及致仕严遵美，为李克用、刘仁恭、杨行密、王建所匿得全，斩他囚以应诏。〔禋，伊真翻。严遵美时隐蜀之青城山。据通鉴所书，程匡柔，盖杨行密匿之。〕
2甲戌，门下侍郎、同平章事陆扆责授沂王傅、分司。〔沂王礼，皇子也。「礼」，一作禋」。〕车驾还京师，赐诸道诏书，独凤翔无之。扆曰：「茂贞罪虽大，然朝廷未与之绝；今独无诏书，示人不广。」〔考异曰：旧传：「帝还京后赦诸道，皆降诏书，独凤翔无诏，扆奏」云云。按是时未赦，恐止是降诏书；或赦前扆议如此，故胤怒耳。〕崔胤怒，奏贬之。宫人宋柔等十一人皆韩全诲所献，〔献宋柔等见上卷元年。〕及僧、道士与宦官亲厚者二十余人，并送京兆杖杀。
3上谓韩偓曰：「崔胤虽尽忠，然比卿颇用机数。」对曰：「凡为天下者，万国皆属之耳目，〔属，之欲翻。〕安可机数欺之！莫若推诚直致，虽日计不足而岁计之有余也。」〔用庄子语。〕
4丙子，工部侍郎、同平章事苏检，吏部侍郎卢光启，并赐自尽；丁丑，以中书侍郎、同平章事王溥为太子宾客、分司，皆崔胤所恶也。〔（自「丁丑」至「所恶也」二十六字，据章钰资治通鉴校宋记增。）苏检、卢光启皆凤翔所命相，崔胤恶其党附韩全诲、李茂贞，故杀之。考异曰：实录：「检、光启并赐自尽。一说，检长流环州。」唐太祖纪年录：「初从幸凤翔，命卢光启、韦贻范为相，又命苏检平章事。及车驾还宫，胤积前事怒之，不一月，皆贬谪之，左迁陆扆沂王傅，王溥太子宾客，苏检自尽。」续宝运录：「二月五日，应是岐王驾前宰臣卢光启等一百余人，并赐自尽。」新纪：「朱全忠杀苏检、卢光启。」旧胤传：「昭宗初幸凤翔，命卢光启、韦贻范、苏检等作相，及还京，胤皆贬斥之。」新光启传云「检长流环州，光启赐死」，与宝运录注同。「检流环州」，不见本出何书。〕
5戊寅，赐朱全忠号回天再造竭忠守正功臣，赐其僚佐敬翔等号迎銮协赞功臣，诸将朱友宁等号迎銮果毅功臣，都头以下号四镇静难功臣。〔难，乃旦翻。〕
上议褒崇全忠，欲以皇子为诸道兵马元帅，以全忠副之；崔胤请以辉王祚为之，上曰：「濮王长。」〔帅，所类翻。，濮，博木翻。长，知两翻。〕胤承全忠密旨，利祚冲幼，固请之，己卯，以祚为诸道兵马元帅。〔考异曰：金銮记：「上曰：『朕以濮王处长』云云。新传：「帝十七子，德王裕、棣王祤、虔王禊、沂王禋、遂王祎、景王秘、辉王祚、祁王祺、雅王祯、琼王祥、端王禛、丰王祁、和王福、登王禧、嘉王祜、颍王禔、蔡王佑。何皇后生裕及祚，余皆失其母之氏位。」旧传云昭宗十子，无端王祯以下七人。按新、旧传，昭宗诸子皆无濮王。孙光宪续通历：「濮王名紃，昭宗之子，母曰太后王氏。哀帝被杀，朱全忠册紃为天子，改元天寿；明年，禅位于梁。」此乃光宪传闻谬误也。昭宗亦无王皇后。金銮记所云濮王，盖德王改封耳。〕庚辰，加全忠守太尉，充副元帅，进爵梁王。以胤为司徒兼侍中。
胤恃全忠之势，专权自恣，天子动静皆禀之。〔禀，笔锦翻。〕朝臣从上幸凤翔者，凡贬逐三十余人。〔党附宦官者可罪，扈从天子者何罪邪！朝，直遥翻。〕刑赏系其爱憎，〔爱者赏之，憎者刑之。〕中外畏之，重足一迹。〔重，直龙翻。史言崔胤怙权，不知死期将至。〕
以敬翔守太府卿，朱友宁领宁远节度使。〔宁远军，容州，时为庞巨昭所据。五季以来有名号节度使此类是也。〕全忠表符道昭同平章事，充天雄节度使，遣兵援送之秦州，〔之，往也。〕不得至而还。〔岐兵塞道，故不得至。还，从宣翻，又如字。〕
