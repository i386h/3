<!-- { "loadSidebar": true } -->
12上在奉天，使人说田悦、王武俊、李纳，赦其罪，〔说，式芮翻。考异曰：燕南记，十二月二十四日前已云赦武俊等罪，而实录明年正月改元乃赦武俊等。盖上先已谕旨赦罪，及赦书出，始明言之耳。〕厚赂以官爵；悦等皆密归款，而犹未敢绝朱滔，各称王如故。滔使其虎牙将军王郅说悦曰：〔朱滔等仿汉官，置虎牙将军。按唐书：滔等之相王也，以左将军曰虎牙，右将军曰豹略。征以新书，虎牙将军，盖王郅也。〕「日者八郎有急，滔与赵王不敢爱其死，竭力赴救，幸而解围。〔田悦，第八。解围事见二百一十七卷三年。〕今太尉三兄受命关中，〔朱泚，第三。〕滔欲与回纥共往助之，愿八郎治兵，与滔渡河共取大梁。」〔纥，下没翻。治，直之翻。大梁，汴州，宣武节度治所。〕悦心不欲行而未忍绝滔，乃许之。滔复遣其内吏舍人李管见悦，审其可否，〔内史舍人，犹天朝中书舍人。复，扶又翻。管，古缓翻。〕悦犹豫不决，密召扈崿议之。司武侍郎许士则曰：〔司武侍郎，犹天朝兵部侍郎也。〕「朱滔昔事李怀仙为牙将，与兄泚及朱希彩共杀怀仙而立希彩。〔将，即亮翻。泚，且礼翻，又音如字。杀李怀仙事见二百二十四卷代宗大历三年。考异曰：燕南记作「朱寀」，今从旧传。〕希彩所以宠信其兄弟至矣，滔又与判官李子瑗谋杀希彩而立泚。〔事见二百二十四卷大历七年。瑗，于眷翻。〕泚既为帅，〔帅，所类翻。〕滔乃劝泚入朝而自为留后〔事见二百二十五卷大历九年。〕虽劝以忠义，实夺之权也。平生与之同谋共功如李子瑗之徒，负而杀之者二十余人。今又与泚东西相应，使滔得志，泚亦不为所容，况同盟乎！滔为人如此，大王何从得其肺腑而信之邪！〔观时审势，量度彼己，世不为无其人，特其言有用不用耳。泚，且礼翻，又音此。邪，音耶。〕彼引幽陵、回纥十万之兵屯于郊垧，〔纥，下没翻。幽陵，即幽州。垧，古荧翻。邑外谓之郊，野外喟之林，林外谓之垧。〕大王出迎，则成擒矣。彼囚大王，兼魏国之兵，南向渡河，与关中相应，天下其孰能当之！大王于时悔之无及。为大王计，不若阳许偕行而阴为之备，厚加迎劳，〔劳，力到翻。〕至则托以他故，遣将分兵而随之。如此，大王外不失报德之名而内无仓猝之忧矣。」扈崿等皆以为然。王武俊闻李管适魏，遣其司刑员外郎田秀驰见悦曰：〔崿，五各翻。管，古管翻。司刑员外郎，犹天朝刑部员外郎。〕「武俊向以宰相处事失宜，〔相，息亮翻。处，昌吕翻。〕恐祸及身，又八郎困于重围，〔重，直龙翻。〕故与滔合兵救之。今天子方在隐忧，以德绥我，我曹何得不悔过而归之邪！舍九叶天子不事而事〔【章：十二行本「事」下有「泚及」二字；乙十一行本同；孔本同；张校同；退斋校同。】〕滔乎！〔自高祖、太宗、高宗、中宗、睿宗、玄宗、肃宗、代宗至帝，凡九叶。〕且泚未称帝之时，滔与我曹比肩为王，固已轻我曹矣。〔事见上卷本年。〕况使之南平汴、洛，与泚连衡，〔汴，皮变翻。汴州，宣武军。洛州，东都也，衡，读曰横。〕吾属皆为虏矣！八郎慎勿与之俱南，但才城拒守；武俊请伺其隙，连昭义之兵，击而灭之，〔伺，相吏翻。〕与八郎再清河朔，复为节度使，共事天子，不亦善乎！」〔复，扶又翻，又音如字。使，疏吏翻。〕悦意遂决，绐滔云：「从行，必如前约。」〔绐荡亥翻。〕
丁卯，滔将范阳步骑五万人，私从者复万余人，〔将即亮翻，又音如字。奇寄翻。私从，才用翻。复，扶又翻。〕回纥三千人，发河间而南，辎重首尾四十里。〔纥，下没翻。瀛州，治河间县。重，直用翻。〕
13李希烈攻李勉于汴州，〔李勉以宣武节度使，镇汴州。〕驱民运土木，筑垒道，以攻城；忿其未就，并人填之，谓之湿薪。勉城守累月，外救不至，将其众万余人奔宋州。〔将，音同上。勉奔宋州，依刘洽也。〕庚午，希烈陷大梁。滑州刺史李澄以城降希烈，希烈以澄为尚书令兼永平节度使。勉上表请罪，〔滑州，治白马县。降，户江翻。尚，辰羊翻。上，时掌翻。〕上谓其使者曰：「朕犹失守宗庙，勉宜自安。」待之如初。
刘洽遣其将高翼将精兵五千保襄邑，〔九域志：襄邑，在汴州东南一百七十里。〕希烈攻拔之，翼赴水死。希烈乘胜攻宁陆，〔九域志：宁陵县，在宋州西四十五里。〕江、淮大震。陈少游遣参谋温述送款于希烈曰：「濠、寿、舒、庐、已令弛备，韬戈卷甲，伏俟指麾。」又遣巡官赵诜结李纳于郓州。〔少，始照翻。濠、寿、舒、庐四州之地，在淮、蔡东南。送款，遂言使弛备。令，力丁翻，使也。卷，读与卷同。诜，疏臻翻。郓音运。
14中书侍郎、同平章事关播罢为刑部尚书。
15以给事中孔巢父为淄青宣慰使，国子祭酒董晋为河北宣慰使。〔宣慰者，宣上命以慰安反侧也。父，音甫。淄，庄持翻。〕
16陆贽言于上曰：「今盗遍天下，舆驾播迁，陛下宜痛自引过以感人心。昔成汤以罪己勃兴，〔左传：臧文仲曰：禹、汤罪己，其兴也勃焉。〕楚昭以善言复国。〔楚昭王遭阖闾之祸，国灭出亡，父老送之。王曰：「父老反矣，何患无君！」父老曰：「有君如是其贤也。」相与从之。或奔走赴秦，号器请救，秦人怜之，为之出兵。二国并力，遂走吴师，昭王复国。〕陛下诚能不吝改过，以言谢天下，使书诏无所避忌，臣虽愚陋，可以仰副圣情，庶令反侧之徒革心向化。」上然之，故奉天所下书诏，虽骄将悍卒闻之，无不感激挥涕。〔令，力丁翻。下，遐稼翻。将，即亮翻。〕
术者上言：「国家厄运，宜有变更以应时数。」〔上，时掌翻；下贽上音同。更，工衡翻。〕群臣请更加尊号一二字。上以问贽，贽上奏，以为不可，其略曰：「尊号之兴，本非古制。〔上尊号，事始于开元元年。〕行于安泰之日，已累谦冲，〔累，力瑞翻。〕袭乎丧乱之时，〔丧，息浪翻。〕尤伤事体。」又曰：「嬴秦德衰，兼皇与帝，始总称之；〔见七卷奏始皇二十六年。〕流及后代，昏僻之君，乃有圣刘、天元之号。〔圣刘见三十四卷汉哀帝建平二年。天元见一百七十二卷陈宣帝太建十一年。〕是知人主轻重，不在名称。〔称，尺证翻；下美称同。〕损之有谦光稽古之善，崇之获矜能纳谄之讥。」又曰：「必也俯稽术数，须有变更，〔更，工衡翻。〕与其增美称而失人心，不若黜旧号以祗天戒。」上纳其言，但改年号而已。〔谓改明年号为与元也。〕
上又以中书所撰赦文示贽，〔撰，如免翻。〕贽上言，以为：「动人以言，所感已浅，言又不切，人谁肯怀！今兹德音，悔过之意不得不深，引咎之辞不得不尽，洗刷疵垢，宣畅郁堙，〔疵，才支翻。〕使人人各得所欲，则何有不从者乎！应须改革事条，谨具别状同进。舍此之外，尚有所虞。窃以知过非难，改过为难；言善非难，行善为难。假使赦文至精，止于知过言善，犹愿圣虑更思所难。」上然之。
兴元元年〔（甲子、七八四）〕
1春，正月，癸酉朔，赦天下，改元，制曰：「致理兴化，必在推诚；忘己济人，不吝改过。朕嗣服丕构，〔丕，大也。构，立屋也。书大诰曰：「若考作室，既底法，厥子乃弗肯堂，矧肯构。」丕构之语本诸此。〕君临万邦，失守宗祧，〔宗者百世不毁之庙。远庙为祧。祧，他雕翻。〕越在草莽。〔用左传语。〕不念率德，诚莫追于既往；永言思咎，期有复于将来。明征其义，以示天下。〔征，证也。明征其义，言无所掩覆也。〕
小子惧德弗嗣，〔惧己德弗能嗣承先业。嗣，祥吏翻。〕罔敢怠荒，然以长于深宫之中，〔用礼记鲁哀公之言。长，知丈翻。〕暗于经国之务，积习易溺，〔易，以豉翻。〕居安忘危，不知稼穑之艰难，〔书无逸周公告成王之语。〕不恤征戍之劳若，泽靡下究，情未上通，事既拥隔，人怀疑阻。犹昧省己，〔「拥」，恐当作「壅」。省，悉景翻。〕遂用兴戎，〔戎，兵也。〕征师四方，转饷千里，赋车籍马，远近骚然，行赍居送，众庶劳止，或一日屡交锋刃，或连年不解甲冑。祀奠乏主，室家靡依，死生流离，怨气凝结，力役不息，田莱多荒。〔郑玄曰：田莱多荒，茨棘不除也。陆德明曰：田废生草日莱。〕暴令峻于诛求，疲甿空于杼轴，〔诗：小东大东，杼轴其空。杼，持纬器。布帛已织成者，以机轴卷之。〕转死沟壑，离去乡闾，〔离，加智翻。〕邑里丘墟，人烟断绝。天谴于上而朕不寤，人怨于下而朕不知，驯致乱阶，变兴都邑，〔驯，从也，言从此而致乱也。〕万品失序，九庙震惊，〔欧阳修曰：书云：七世之庙，可以观德，而礼家之说世数不同。然自礼记王制、祭法、礼器、大儒荀卿、刘歆、班固、王肃之徒，以为七庙者多。盖自汉、魏以来，创业之君特起，其上世又微，无功德以备祖宗，故其初皆不能立七庙。唐武德元年，始立四庙。高祖崩，朱子奢请立七庙，虚太祖之室以待。尚书八座议礼曰：天子三昭三穆，与太祖之庙而七。晋、宋、齐、梁皆立亲庙六，此故事也。于是宣简公、懿王、景、元二帝四庙，更祔弘农府君及高祖为六室。太宗崩，弘农以世远毁而祔太宗。高宗崩，又迁宣简而祔高宗，皆为六室。中宗神龙初，以景帝为始祖，而元帝不迁，而祔孝敬帝，由是为七室。中宗崩，孝敬别立庙而祔中宗，遂为七室。至睿宗崩，中宗立别庙而祔睿宗。开元十年，诏宣皇帝复祔正室，谥为献祖，并谥光帝为懿祖，又以中宗还祔太庙，于是太庙为九室。宝应二年，祧献、懿而祔玄宗、肃宗。代宗崩，又迁元皇帝而祔代宗。自是常为九室。〕上累于祖宗，〔累，力瑞翻。〕下负于蒸庶，痛心腼貌，〔腼，他典翻，凓恧也。〕罪实在予，永言愧悼，若坠泉谷。〔唐避高祖讳，改渊为泉。〕自今中外所上书奏，不得更言『圣神文武』之号。〔建中元年，群臣上尊号曰圣神文武皇帝，见二百二十六卷。〕
李希烈、田悦、王武俊、李纳等，咸以勋旧，各守藩维，朕抚御乖方，致其疑惧；皆由上失其道而下罹其灾，朕实不君，人则何罪！〔此等言语，强藩悍将闻之，宜其感服易心。〕宜并所管将吏等一切待之如初。
朱泚反易天常，〔君臣上下，天秩有典之常也。〕盗窃名器，暴犯陵寝，所不忍言，获罪祖宗，朕不敢赦。〔此等言语，可与诰誓相表里。〕其胁从将吏百姓等，但官军未到京城以前，去逆效顺并散归本道、本军者，并从赦例。〔所以携从逆之党。将，即亮翻；下同。〕
