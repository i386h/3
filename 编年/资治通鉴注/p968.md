<!-- { "loadSidebar": true } -->
26六月，丁巳，太白经天。〔汉天文志曰：太白经天，天下革，民更王。孟更注云：谓出东入西，出西入东也。太白阴星，出东当伏东，出西当伏西，过午则经天。晋灼云：日，阳也，日出则星亡。昼见午上为经天。刘向五纪论曰：太白少阴，弱不得专行，故以巳、未为界，不得经天而行。经天则昼见，其占为兵丧，为不臣，为更王，强国弱，小国强。〕
秦王世民既与太子建成、齐王元吉有隙，以洛阳形胜之地，恐一朝有变，欲出保之，乃以行台工部尚书温大雅镇洛阳，遣秦府车骑将军荣阳张亮将左右王保等千余人之洛阳，〔骑，奇寄翻。亮将，即亮翻。之，往也。〕阴结纳山东豪杰以俟变，多出金帛，恣其所用。元吉告亮谋不轨，下吏考验；〔下，遐嫁翻。〕亮终无言，乃释之，使还洛阳。
建成夜召世民，饮酒而酖之，世民暴心痛，吐血数升，〔吐，土故翻。〕淮安王神通扶之还西宫。〔西宫，盖即弘义宫。新书曰：秦王居西宫之承干殿。〕上幸西宫，问世民疾，敕建成曰：「秦王素不能饮，自今无得复夜饮。」〔复，扶又翻；下可复、不复、事复、能复同。〕因谓世民曰：「首建大谋，削平海内，皆汝之功。吾欲立汝为嗣，汝固辞；〔事见前。嗣，祥吏翻。〕且建成年长，为嗣日久，吾不忍夺也。观汝兄弟似不相容，同处京邑，必有纷竞，〔长，知两翻。处，昌吕翻。〕当遣汝还行台，居洛阳，自陕以东皆主之。〔秦王时领陕东道大行台。陕，失冉翻。〕仍命汝建天子旌旗，如汉梁孝王故事。」〔梁孝王事见汉景帝纪。〕世民涕泣，辞以不欲远离膝下，〔离，力智翻。〕上曰：「天下一家，东、西两都，道路甚迩，〔旧书地理志：东都在西都之东八百五十里。〕吾思汝即往，毋烦悲也。」将行，建成、元吉相与谋曰：「秦王若至洛阳，有土地甲兵，不可复制；〔复，扶又翻。〕不如留之长安，则一匹夫耳，取之易矣。」乃密令数人上封事，言「秦王左右闻往洛阳，无不喜跃，观其志趣，恐不复来。」又遣近幸之臣以利害说上，〔易，以豉翻。上，时掌翻。说，输芮翻。〕上意遂移，事复中止。
建成、元吉与后宫日夜谮诉世民于上，〔后宫，即尹德妃、张婕妤等。〕上信之，将罪世民。陈叔达谏曰：「秦王有大功于天下，不可黜也。且性刚烈，若加挫抑，恐不胜忧愤，或有不测之疾，〔胜，音升。〕陛下悔之何及！」上乃止。元吉密请杀秦王，上曰：「彼有定天下之功，罪状未着，何以为辞﹖」元吉曰：「秦王初平东都，顾望不还，散钱帛以树私恩，又违敕命，非反而何！但应速杀，何患无辞！」上不应。
秦府僚属皆忧惧不知所出。行台考功郎中房玄龄谓比部郎中长孙无忌曰：〔唐制：考功郎中属吏部，掌文部官吏之考课。考课之法有四善、二十七最。比部属刑部，掌勾诸司百僚俸料、公廨、赃赎，调敛徒役，课程逋悬数物，周知内外之经费而总勾之。比，音毗。〕「今嫌隙已成，一旦祸机窃发，岂惟府朝涂地，〔府朝，犹言府廷也。汉时郡僚谓本郡为郡朝，亦此类。朝，直遥翻。〕乃实社稷之忧；莫若劝王行周公之事以安家国。〔谓周公诛管、蔡也。〕存亡之机，间不容发，正在今日！」无忌曰：「吾怀此久矣，不敢发口；今吾子所言，正合吾心，谨当白之。」乃入言世民。世民召玄龄谋之，玄龄曰：「大王功盖天地，当承大业；今日忧危，乃天赞也，愿大王勿疑。」乃与府属杜如晦共劝世民诛建成、元吉。
建成、元吉以秦府多骁将，欲诱之使为己用，〔骁，坚尧翻。将，即亮翻。诱，音酉。〕密以金银器一车赠左二副护军尉迟敬德，〔时秦、齐府各置左右六府护军。尉，纡勿翻。〕并以书招之曰：「愿迂长者之眷，以敦布衣之交。」〔长，知两翻。〕敬德辞曰：「敬德，蓬户瓮牖之人，遭隋末乱离，久沦逆地，罪不容诛。秦王赐以更生之恩，〔事见一百八十八卷三年。〕今又策名藩邸，〔左传：狐突曰：「策名委质，贰乃辟也。」杜预注云：名书于所臣之策。〕唯当杀身以为殿；于殿下无功，不敢谬当重赐。若私交殿下，乃是贰心，徇利忘忠，殿下亦何所用！」建成怒，遂与之绝。敬德以告世民，世民曰：「公心如山岳，虽积金至斗，〔斗，谓北斗。唐人诗曰：「身后堆金柱北斗。」盖时人常语也。〕知公不移。相遗但受，何所嫌也！〔遗，唯季翻。〕且得以知其阴计，岂非良策！不然，祸将及公。」既而元吉使壮士夜刺敬德，敬德知之，洞开重门，〔刺，七亦翻。重，直龙翻。〕安卧不动，刺客屡至其庭，终不敢入。〔长其勇也。〕元吉乃谮敬德于上，下诏狱讯治，〔下，遐嫁翻。治，直之翻。〕将杀之，世民固请，得免。又谮左一马军总管程知节，出为康州刺史。〔武德元年，以成州同谷县置西唐州。〕知节谓世民曰：「大王股肱羽翼尽矣，身何能久！知节以死不去，愿早决计。」又以金帛诱右二护军段志玄，志玄不从。〔诱，音酉。〕建成谓元吉曰：「秦府智略之士，可惮者独房玄龄、杜如晦耳。」皆谮之于上而逐之。
世民腹心唯长孙无忌尚在府中，与其舅雍州治中高士廉、右候车骑将军三水侯君集〔长，知两翻。右候车骑将军，以车骑将军属右候卫也。三水县，汉属安定郡，隋、唐属邠州。宋白曰：三水县以县界有罗川谷，三泉并流为名。雍，于用翻。骑，奇寄翻。〕及尉迟敬德等，〔尉，纡勿翻。〕日夜劝世民诛建成、元吉。世民犹豫未决，问于灵州大都督李靖，靖辞；问于行军总管李世绩，世绩辞；世民由是重二人。〔考异曰：统纪云：「秦王惧，不知所为。李靖、李绩数言大王以功高被疑，靖等请申犬马之力。」刘餗小说：「太宗将诛萧墙之恶以主社稷，谋于卫公靖，靖辞；谋于英公徐绩，绩亦辞。帝由是珍此二人。」二说未知谁得其实。然刘说近厚，有益风化，故从之。旧建成传又云：「封德彝密劝大宗诛建成，世民不从。德彝更言于上曰：『秦王既有大功，终不为太子之下，若不立之，愿早为之所。』又说建成作乱，曰：『夫为四海者不顾其亲。汉高乞羹，此之谓矣。』」按许敬宗传云：「敬宗父善心及虞芯南兄世基，皆为宇文化及所杀，封德彝时为内史舍人，备见其事，尝谓人曰：『世基被诛，世南匍匐而请代；善心之死，敬宗舞蹈以求生。』人以为口实，敬宗衔之。及为德彝立传，盛加其恶。」疑此亦近诬，今不取。〕
会突厥郁射设数万骑屯河南，入塞，围乌城，〔乌城，盖在盐州五原县乌盐池；或曰，在朔方乌水上。杜佑曰：武威郡南二里有乌城守捉。将，即亮翻。骑，奇寄翻。厥，九勿翻。〕建成荐元吉代世民督诸军北征，上从之，命元吉督右武卫大将军李艺、天纪将军张瑾等救乌城。〔关内十二军，泾州道曰天纪军，置将军一人。〕元吉请尉迟敬德、程知节、段志玄及秦府右三统军秦叔宝等与之偕行，简阅秦王帐下精锐之士以益元吉军。率更丞王晊密告世民曰：〔唐志：太子率更寺，令一人，从四品上；丞二人，从七品上。掌宗族次序、礼乐、刑罚及漏刻之政令。更，工衡翻。晊，之日翻。〕「太子语齐王：『今汝得秦王骁将精兵；拥数万之众，吾与秦王饯叉于昆明池，使壮士拉杀之于幕下，秦云暴卒，主上宜无不信。〔语，牛倨翻。拉，卢合翻。骁，坚尧翻。将，即亮翻。考异曰：旧传以为建成实有此言而晊告之。按建成前酖秦王，高祖已知之。今若明使壮士拉杀而欺云暴卒，高祖岂有肯信之理！此说殆同儿戏。今但至晊告建成等，则事之虚实皆未可知，所谓疑以传疑也。〕吾当使人进说，令授吾国事。敬德等既入汝手，宜悉坑之，孰敢不服！』」世民以晊言告长孙无忌等，无忌等劝世民先事图之。〔先，悉荐翻。〕世民叹曰：「骨肉相残，古今大恶。吾诚知祸在朝夕，欲俟其发，然后以义讨之，不亦可乎！」敬德曰：「人情谁不爱其死！今众人以死奉王，乃天授也。祸机垂发，而王犹晏然不以为忧，大王纵自轻，如宗庙社稷何！大王不用敬德之言，敬德将窜身草泽，不能留居大王左右，交手受戮也！」无忌曰：「不从敬德之言，事今败矣。敬德等必不为王有，无忌亦当相隋而去，不能复事大王矣！」〔敬德、无忌诡言逃去以激世民，使之速发。复，扶又翻；下同。〕世民曰：「吾所言亦未可全弃，公更图之。」敬德曰：「王今处事有疑，非智也；临难不决，非勇也。〔处，昌吕翻。〕且大王素所畜养勇士八百余人，〔畜，吁玉翻。〕在外者今已入宫，擐甲执兵，〔擐，音宦。〕事势已成，大王安得已乎！」
世民访之府僚，皆曰：「齐王凶戾，终不肯事其兄。比闻护军薛实尝谓齐王曰：〔比，毗至翻。此齐府护军也。〕『大王之名，合之成「唐」字，大王终主唐祀。』〔合，音合。〕齐王喜曰：『但除秦王，取东宫如反掌耳。』彼与太子谋乱未成，已有取太子之心。乱心无厌，〔厌，于盐翻。〕何所不为！若使二人得志，恐天下非复唐有。〔复，音扶又翻；下听复同，又并音如字。〕以大王之贤，取二人如拾地芥耳，柰何徇匹夫之节，忘社稷之计乎！」世民犹未决，众曰：「大王以舜为何如人﹖」曰：「圣人也。」众曰：「使舜浚井不出，则为井中之泥，涂廪不下，则为廪上之灰，安能泽被天下，法施后世乎！是以小杖则受，大杖则走，盖所存者大故也。」〔瞽瞍使舜浚井，既入，从而揜之，舜穿井为匿空旁出。使涂廪，捐嘥，瞽瞍焚廪，舜以两笠自扞而下。家语：孔子曰：「舜事瞽瞍，小杖则受，大杖则走。」被，皮义翻。〕世民命卜之，幕僚张公谨自外来，【章：十二行本「来」下有「见之」二字；乙十一行本同；孔本同；张校同；退斋校同。】取龟投地，〔说苑曰：灵龟五色，似玉似金，北阴向阳，上高象天，下平法地，易号为龟。〕曰：「卜以决疑；今事在不疑，尚何卜乎！卜而不吉，庸得已乎！」于是定计。〔考异曰：唐历云：「布卦未毕，张公谨适自外至，谏曰：『夫事不可疑而疑者，其祸立至。今假使卜之不吉，其可已乎！』遂折蓍。秦王曰：『善！』」今从旧唐书。〕
世民令无忌密召房玄龄等，曰：「敕旨不听复事王；今若私谒，必坐死，不敢奉教！」〔房玄龄之言，亦以激发世民。〕世民怒，谓敬德曰：「玄龄、如晦岂叛我邪！」〔邪，音耶。〕取所佩刀授敬德曰：「公往观之，若无来心，可断其首以来。」〔断，丁管翻。〕敬德往，与无忌共谕之曰：「王已决计，公宜速入共谋之。吾属四人，不可群行道中。」乃令玄龄、如晦着道士服，〔着，陟略翻。〕与无忌俱入，敬德自他道亦至。
