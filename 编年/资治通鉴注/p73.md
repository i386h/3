<!-- { "loadSidebar": true } -->
③诸吕欲为乱，畏大臣绛、灌等，未敢发。朱虚侯以吕禄女为妇，故知其谋，乃阴令人告其兄齐王，欲令发兵西，朱虚侯、东牟侯为内应，以诛诸吕，立齐王为帝。齐王乃与其舅驷钧、郎中令祝午、中尉魏勃阴谋发兵。齐相召平弗听。〔班表：诸侯王，高祖初置有太傅辅王，内史治国民，中尉掌武职，丞相统众官，如汉朝。景帝中五年，令诸侯王不得复治国，天子为置吏，改丞相曰相。武帝分汉内史为左右，后又更右为京兆尹，左为冯翊，中为执金吾，郎中令为光禄勋；故王国如故，损其郎中令秩千石；改太仆曰仆，秩亦千石。成帝绥和元年，更令相治民如郡太守，中尉如郡都尉。康曰：广陵人召平与东陵侯召平及此召平，凡三人。此召平之子奴，以平死事封黎侯，见功臣表。召，与邵同。姓谱：驷，郑七穆驷氏之后。祝，周武王封黄帝之后于祝，后以为氏。〕八月，丙午，齐王欲使人诛相；相闻之，乃发卒卫王宫。魏勃绐邵〔章：甲十五行本“邵”作“召”；乙十一行本同；孔本同。〕平曰：“王欲发兵，非有汉虎符验也。〔应劭曰：铜虎符第一至第五，国家当发兵，遣使者至郡合符，符合乃听受之。张晏曰：符以代古之圭璋，从简易也。予据史记文帝纪：“三年九月，初与郡国守相铜虎符。”既有“初”字，则前乎文帝之时当未有铜虎符也。召平、魏勃事在三年之前，何缘有虎符发兵！班史于文纪三年，只书“初与郡守为铜虎符”，汰去“国相”二字。温公则但书勃语于此，而文纪不复书，岂亦有疑于此邪？〕而相君围王固善，勃请为君将兵卫王。”〔为，于伪翻。〕召平信之。勃既将兵，遂围相府；召平自杀。于是齐王以驷钧为相，魏勃为将军，祝午为内史，悉发国中兵。
使祝午东诈琅邪王曰：〔琅邪王，刘泽也。三年，割齐琅邪封之。〕“吕氏作乱，齐王发兵欲西诛之。齐王自以年少，不习兵革之事，愿举国委大王。大王，自高帝将也；〔言泽自高帝时为将。〕请大王幸之临菑，见齐王计事。”〔临菑，即古营丘，齐国所都。〕琅邪王信之，西驰见齐王。齐王因留琅邪王，而使祝午尽发琅邪国兵，并将之。〔考异曰：史记泽世家、汉书传，皆以为泽与齐王合谋；盖误。今从史记吕后本纪、齐王世家、汉书吕后纪、齐王传。〕琅邪王说齐王曰：“大王，高皇帝适长孙也，当立；〔适，读曰嫡。齐王襄，悼惠王之子，高帝之长孙也。长，知两翻；下同。〕今诸大臣狐疑未有所定；而泽于刘氏最为长年，大臣固待泽决计。今大王留臣，无为也，不如使我入关计事。”齐王以为然，乃益具车送琅邪王。琅邪王既行，齐遂举兵西攻济南；〔济南本属齐，元年割以封吕台；台卒，产嗣封。〕遗诸侯王书，〔遗，于季翻。〕陈诸吕之罪，欲举兵诛之。
相国吕产等闻之，乃遣颍阴侯灌婴将兵击之。〔班志，颍阴县属颍川郡。〕灌婴至荥阳，谋曰：“诸吕拥兵关中，欲危刘氏而自立。今我破齐还报，此益吕氏之资也。”乃留屯荥阳，使使谕齐王及诸侯与连和，以待吕氏变，共诛之。齐王闻之，乃还兵西界待约。
当是时，济川王太、淮阳王武、常山王朝及鲁王张偃皆年少，未之国，居长安；赵王禄、梁王产各将兵居南、北军；皆吕氏之人也。列侯群臣莫自坚其命。
太尉绛侯勃不得主兵。曲周侯郦商老病，〔班志，曲周县属广平国。〕其子寄与吕禄善。绛侯乃与丞相陈平谋，使人劫郦商，令其子寄往绐说吕禄曰：“高帝与吕后共定天下，刘氏所立九王，〔楚王交，高祖弟。代王恒、淮南王长，高祖子。吴王濞，高祖侄。琅邪王泽，刘氏疏属。齐王襄，高祖孙。常山王朝、淮阳武、济川王太，惠帝子。说，式芮翻。〕吕氏所立三王，〔梁王吕产，赵王吕禄，燕王吕通也。〕皆大臣之议，事已布告诸侯，〔章：甲十五行本重“诸侯”二字；乙十一行本同；孔本同；张校同。〕皆以为宜。今太后崩，帝少，而足下佩赵王印，不急之国守藩，乃为上将，将兵留此，为大臣诸侯所疑。足下何不归将印，以兵属太尉；〔属，之欲翻；下同。〕请梁王归相国印，与大臣盟而之国。齐兵必罢，大臣得安，足下高枕而王千里，此万世之利也。”〔而王，于况翻。〕吕禄信然其计，欲以兵属太尉；使人报吕产及诸吕老人，或以为便，或曰不便，计犹豫未有所决。
吕禄信郦寄，时与出游猎，过其姑吕媭。媭大怒曰：〔媭，吕后之妹，樊哙之妻；于禄，姑也。过，工禾翻。〕“若为将而弃军，吕氏今无处矣！”乃悉出珠玉、宝器散堂下，曰：“毋为他人守也！”
九月，庚申旦，〔考异曰：史记本纪，“八月庚申旦”上有“八月丙午”。汉书高后纪亦云“八月庚申”。今以长历推之，下“八月”当为“九月”。〕平阳侯窋行御史大夫事，见相国产计事。郎中令贾寿使从齐来，〔姓谱：周康王封唐叔虞少子公明于贾城，子孙以国为氏。又，晋大夫贾季食邑于贾，其后以邑为氏。〕因数产曰：“王不早之国；今虽欲行，尚可得耶！”〔数，所具翻。〕具以灌婴与齐、楚合从欲诛诸吕告产，〔师古曰：齐、楚俱在山东，连兵西乡，欲诛诸吕，亦犹六国为从以敌秦，故谓之合从也。从，子容翻。〕且趣产急入宫。〔趣，读曰促。〕平阳侯颇闻其语，驰告丞相、太尉。
太尉欲入北军，不得入。襄平侯纪尚符节，乃令持节矫内太尉北军。〔班志，襄平县属辽东郡。张晏曰：纪通，纪信子也。尚，主也；今符节令也。晋灼曰：纪信焚死，不见其后。功臣表云：通，纪成之子，以成死事故封侯。贡父曰：汉祖以善用人得天下，岂忘纪信之功哉！疑成者，即信之一名也。通尚符节，故使持节矫以帝命内勃北军。内，读曰纳。〕太尉复令郦寄与典客刘揭先说吕禄曰：〔复，扶又翻。班志：典客，秦官，掌诸侯、归义蛮夷；景帝中六年，更名大行令；武帝太初元年，更名大鸿胪。揭，音竭。〕“帝使太尉守北军，欲足下之国。急归将印，辞去！不然，祸且起。”吕禄以为郦况不欺己，遂解印属典客，而以兵授太尉。太尉至军，吕禄已去。太尉入军门，行令军中曰：“为吕氏右袒，为刘氏左袒！”〔师古曰：袒者，脱衣袖而肉袒也；左、右袒者，偏脱其一耳。袒，徒旱翻。郑氏注觐礼云：凡为礼事者左袒；若请罪待刑则右袒。〕军中皆左袒。太尉遂将北军；然尚有南军。丞相平乃召朱虚侯章佐太尉；太尉令朱虚侯监军门，〔监，古衔翻。〕令平阳侯告卫尉：“毋入相国产殿门！”〔卫尉，掌宫门卫屯兵。平阳侯时为御史大夫，盖将丞相之命以告卫尉，使毋纳产也。〕
吕产不知吕禄已去北军，乃入未央宫，欲为乱。至殿门，弗得入，徘徊往来。平阳侯恐弗胜，驰语太尉。〔语，牛倨翻。〕太尉尚恐不胜诸吕，未敢公言诛之，乃谓朱虚侯曰：“急入宫卫帝！”朱虚侯请卒，太尉予卒千余人。〔予，读曰与。〕入未央宫门，见产廷中。日哺时，〔申时食为哺。哺，奔谟翻。〕遂击产；产走。天风大起，以故其从官乱，莫敢斗；逐产，杀之郎中府吏厕中。〔如淳曰：郎中令，掌宫殿门户，故府在宫中。从，才用翻。〕朱虚侯已杀产，帝命谒者持节劳朱虚侯。〔劳，力到翻。〕朱虚侯欲夺其节，谒者不肯。朱虚侯则从与载，因节信驰走，〔师古曰：因谒者所持之节，用为信也。章与谒者同车，故为门者所信，得入长乐宫。〕斩长乐卫尉吕更始。〔更，工衡翻。〕还，驰入北军报太尉，太尉起拜贺。朱虚侯曰：“所患独吕产；今已诛，天下定矣！”遂遣人分部悉捕诸吕男女，无少长皆斩之。〔分，扶问翻。〕辛酉，捕斩吕禄而笞杀吕媭，使人诛燕王吕通而废鲁王张偃。戊辰，徙济川王王梁。〔吕产既诛，故徙太王梁。〕遣朱虚侯章以诛诸吕事告齐王，令罢兵。
灌婴在荥阳，闻魏勃本教齐王举兵，使使召魏勃至，责问之。勃曰：“失火之家，岂暇先言丈人而后救火乎！”因退立，股战而栗，〔师古曰：言以社稷将危，故举兵而正之，不暇待有诏命也。股，脚也。战者，惧之甚也。栗，与栗同。〕恐不能言者，终无他语。灌将军熟视笑曰：“人谓魏勃勇；妄庸人耳，何能为乎！”乃罢魏勃。灌婴兵亦罢荥阳归。
班固赞曰：孝文时，天下以郦寄为卖友。〔言寄与禄友善，诡说之出游，因夺其兵而诛之，是寄卖友也。〕夫卖友者，谓见利而忘义也。若寄父为功臣而又执劫；虽摧吕禄以安社稷，谊存君亲可也。〔师古曰：周勃劫其父，令其子行说。予谓劫者，劫质也。盖劫寄父商为质，谕以不行说禄将杀之也。盖当时皆以寄为卖友，故固发明父子、朋友各有其伦，为人臣子者当知所缓急先后也。〕
⑥诸大臣相与阴谋曰：“少帝及梁、淮阳、恒山王，皆非真孝惠子也；吕后以计诈名他人子，杀其母养后宫，令孝惠子之，立以为后及诸王，以强吕氏。令皆已夷灭诸吕，而所立即长，用事，吾属无类矣！〔长，知两翻；下同。〕不如视诸王最贤者立之。”或言：“齐王，高帝长孙，可立也。”大臣皆曰：“吕氏以外家恶而几危宗庙，乱功臣。〔几，居衣翻。〕今齐王舅驷钧，虎而冠；〔言驷钧恶戾，如虎而着冠。〕即立齐王，复为吕氏矣。代王方今高帝见子最长，仁孝宽厚；太后家薄氏谨良。〔言高帝见在诸子惟代王为最长也。见，贤遍翻。代王，高帝姬薄氏所生。薄姓，战国已有之；风俗通：卫有贤人薄疑。〕且立长固顺，况以仁孝闻天下乎！”乃相与共阴使人召代王。
