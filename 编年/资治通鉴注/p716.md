<!-- { "loadSidebar": true } -->
是时，扬州刺史始安王遥光、尚书令徐孝嗣、右仆射江祏、〔祏，音石。〕右将军萧坦之、侍中江祀、卫尉刘暄更直内省，分日帖敕。〔内省在禁中，以别华林省及下省。帖敕者，于敕后纸书行，所谓画敕也。更，工衡翻。〕雍州刺史萧衍闻之，谓从旧录事参军范阳张弘策曰：〔张弘策，范阳方城人。衍母张氏，弘策之从父弟。雍，于用翻。从，才用翻。〕「一国二公犹不堪，〔左传：晋士蒍曰：「狐裘蒙茸，一国三公，吾谁适从﹖」〕况六贵同朝，势必相图；乱将作矣。避祸图福，无如此州。但诸弟在都，恐罹世患，当更与益州图之耳。」〔衍兄懿时为益州刺史。〕乃密与弘策修武备，他人皆不得预谋；招聚骁勇以万数，多伐材竹，沈之檀溪，〔水经注：檀溪水出襄阳县西柳子山下，溪去城里余，北流注于沔，即刘备乘的卢堕处也。骁，坚尧翻。沈，直禁翻，又持林翻。〕积茅如冈阜，〔大脊曰冈，大陵曰阜。〕皆不之用。中兵参军东平吕僧珍觉其意，亦私具橹数百张。先是，僧珍为羽林监，〔羽林监，汉官，监羽林兵。先，悉荐翻。〕徐孝嗣欲引置其府，僧珍知孝嗣不能久，固求从衍。是时，衍兄懿罢益州刺史还，仍行郢州事，衍使弘策说懿曰：〔说，输芮翻；下又自说同。〕「今六贵比肩，人自画敕，争权睚鈪，理相图灭。〔图，谋也；谋相灭也。或曰：「图」当作「屠」。睚，五懈翻。鈪，士懈翻。〕主上自东宫素无令誉，媟近左右，慓轻忍虐；〔媟，私列翻。近，其靳翻。慓，匹妙翻，急疾也。轻，区竟翻。〕安肯委政诸公，虚坐主诺！〔言必不肯付朝政以听于六贵，但拥虚位，有可无否，唯主作诺而已。〕嫌忌积久，必大行诛戮。始安欲为赵王伦，形迹已见；〔赵王伦事见八十四卷晋惠帝永宁元年。见，贤遍翻。〕然性猜量狭，徒为祸阶。萧坦之忌克陵人，徐孝嗣听人穿鼻，〔言如牛然，听人穿鼻而受制于人。〕江祏无断，〔断，丁管翻。〕刘暄闇弱；一朝祸发，中外土崩。吾兄弟幸守外藩，宜为身计；及今猜防未生，当悉召诸弟，恐异时拔足无路矣。〔后卒如衍所料。史言朝政不纲，则奸雄生心。〕郢州控带荆、湘，〔郢州当荆、湘下流，二州之所赴集也。〕雍州士马精强，世治则竭诚本朝，〔治，直吏翻。朝，直遥翻。〕世乱则足以匡济；兴时进退，此万全之策也。若不早图，后悔无及。」弘策又自说懿曰：「以卿兄弟英武，天下无敌，据郢、雍二州为百姓请命，废昏立明，易于反掌，〔为，于伪翻。易，以豉翻。〕此桓、文之业也；勿为竖子所欺，取笑身后。雍州揣之已熟，〔揣，初委翻。〕愿善图之！」懿不从。衍乃迎其弟骠骑外兵参军伟及西中郎外兵参军憺至襄阳。〔憺，徙滥翻。〕
初，高宗虽顾命群公，而多寄腹心在江祏兄弟。〔顾命见上卷上年。江祏、江祀兄弟，高宗母景皇后之侄也，故寄以腹心。〕二江更直殿内，〔更，工衡翻，更迭也。〕动止关之。帝稍欲行意，徐孝嗣不能夺，萧坦之时有异同，而祏执制坚确；帝深忿之。帝左右会稽茹法珍、吴兴梅虫儿等，为帝所委任，〔会，工外翻。茹，音如。〕祏常裁折之；法珍等切齿。徐孝嗣谓祏曰：「主上稍有异同，讵可尽相乖反！」〔立异为乖，不顺指为反。〕祏曰：「但以见付，必无所忧。」
帝失德寖彰，祏议废帝，立江夏王宝玄。〔夏，户雅翻。〕刘暄尝为宝玄郢州行事，执事过刻。有人献马，宝玄欲观之，暄曰：「马何用观！」妃索煮肫，〔肫，之春翻；鸟藏曰肫。又徒浑翻，豕也。〕帐下谘暄，暄曰：「旦已煮鹅，不烦复此。」〔复，扶又翻，又也。〕宝玄恚曰：「舅殊无渭阳情。」〔诗渭阳序曰：秦康公之母，晋献公之女。文公遭骊姬之难，未反，而秦姬卒。穆姬卒。穆公纳文公。康公时为太子，赠送文公于渭之阳。念母之不见也，我见舅氏，如母存焉。刘暄，明帝刘皇后之弟，故宝玄呼之为舅，今按诗小序渭阳之事，乃甥用情于舅，后世率以舅不能用情于甥者为无渭阳情，误矣。恚，于避翻。〕暄由是忌宝玄，不同祏议，更欲立建安王宝寅。祏密谋于始安王遥光，遥光自以年长，欲自取，以征旨动祏。祏弟祀亦以少主难保，〔长，知两翻。少，诗照翻；下同。〕劝祏立遥光。祏意回惑，以问萧坦之，坦之时居母丧，起复为领军将军，〔起复者，起之于苫块之中，使复其位也。〕谓祏曰：「明帝立，已非次，天下至今不服。若复为此，〔复，扶又翻；下可复、复能、不复、生复同。〕恐四方瓦解，我期不敢言耳。」遂还宅行丧。〔萧坦之冒于荣势，岂能终丧者！直以废立大事，不欲预其祸，托此以引避耳。〕
祏、祀密谓吏部郎谢朓曰：「江夏年少，脱不堪负荷，〔朓，土了翻。荷，下可翻，又如字。〕岂可复行废立！始安年长，入纂不乖物望。非以此要富贵，〔要，读如邀。〕政是求安国家耳。」〔政与正同。〕遥光又遣所亲丹阳丞南阳刘沨密玫意于朓，〔沨，房戎翻。〕欲引以为党，朓不答。顷之，遥光以朓兼知卫尉事，朓惧，〔以郎兼卿，事本无足惧；其所惧者，以为为遥光所引用，将罹其难也。〕即以祏谋告太子右卫率左兴盛，〔率，所律翻。〕兴盛不敢发。朓又说刘暄曰：「始安一旦南面，则刘沨、刘晏居卿今地，但以卿为反复人耳。」晏者，遥光城局参军也。暄阳惊，驰告遥光及祏。遥光欲出朓为东阳郡，朓常轻祏，〔谢朓以人门轻江祏。〕祏固请除之。遥光乃收朓付廷尉，与孝嗣、祏、暄等连名启「朓扇动内外，妄贬乘舆，窃论宫禁，间谤亲贤，〔乘，绳证翻。间，古苋翻。〕轻议朝宰。」朓遂死狱中。〔谢朓以告王敬则超擢而死于遥光之手，行险以徼幸，一之谓甚，其可再乎！朝，直遥翻。〕
暄以遥光若立，已失元舅之尊，不肯同祏议；故祏迟疑久不决；遥光大怒，遣左右黄昙庆刺暄于青溪桥。〔昙，徒含翻。刺，七亦翻。〕昙庆见暄部伍多，不敢发；暄觉之，遂发祏谋，帝命收祏兄弟。时祀直内殿，疑有异，遣信报祏曰：「刘暄似有异谋。今作何计﹖」祏曰：「政当静以镇之。」俄有诏召祏入见，停中书省。〔见，贤遍翻。〕初，袁文旷以斩王敬则功当封，〔斩敬则，见上卷明帝永泰元年。〕祏执不与；〔时崔恭祖以刺仆敬则，与文旷争功；祏执不与，当为此也。〕帝使文旷取祏，〔取，谓杀之也。〕文旷以刀环筑其心曰：「复能夺我封不！」〔不，读曰否。〕并弟祀皆死。刘暄闻祏等死，眠中大惊，投出户外，问左右：「收至未﹖」良久，意定，还坐，大悲曰：「不念江，行自痛也！」〔暄自知祸将及己。〕
帝自是无所忌惮，益得自恣，日夜与近习于后堂鼓叫【张：「叫」作「吹」。】戏马。常以五更就寝，至晡乃起。群臣节、朔朝见，〔朔，谓每月朔旦。朔旦朝参之外，一月之内又自有朝参日分，因谓之节。〕晡后方前，或际闇遣出。〔晡后造朝，帝复不出，故际闇而遣退。〕台阁案奏，月数十日乃报，或不知所在；宦者以裹鱼肉还家，并是五省黄案。〔魏、晋以来，有六曹尚书，江左有吏部、祠部、五兵、左民、度支五尚书，各为一省，谓之尚书五省。案，文案也；藏之以为案据。尚书用黄札，故曰黄案。〕帝常习骑致适，〔致，极也；适欢适也。〕顾谓左右曰：「江祏常禁吾乘马；小子若在，吾岂能得此！」因问：「祏亲戚余谁﹖」对曰：「江祥今在冶。」〔帝诛祏兄弟，独祥免死配东冶。〕帝于马上作敕，赐祥死。
始安王遥光素有异志，与其弟荆州刺史遥欣密谋举兵据东府，使遥欣引兵自江陵急下，刻期将发，而遥欣病卒。江祏被诛，〔被，皮义翻。〕帝召遥光入殿，告以祏罪，遥光惧，〔惧祸及也。〕还省，〔省谓中书省也。遥光时为中书令。〕即阳狂号哭，遂称不复入台。〔还东府，遂称疾不复入台城。号，户高翻。〕先是，遥光弟豫州刺史遥昌卒，〔先，悉荐翻。卒，子恤翻。〕其部曲皆归遥光。及遥欣丧还，停东府前渚，荆州众力送者甚盛。〔前渚，秦淮渚也。东府前临秦淮。〕帝既诛二江，虑遥光不自安，欲迁为司徒，使还第，〔迁司徒以崇其位望，而使还第养疾。〕召入谕旨。遥光恐见杀，乙卯晡时，收集二州部曲于东府东门，〔二州部曲，自荆州、豫州来者。〕召刘沨、刘晏等谋举兵，以讨刘暄为名。夜，遣数百人破东冶，出囚，于尚方取仗。〔仗，兵仗也。〕又召骁骑将军垣历生，〔骁，坚尧翻。〕历生随信而至。萧坦之宅在东府城东，遥光遣人掩取之，坦之露袒踰墙走〔露者，露髻；袒者，肉袒。〕向台。〔向台而走，欲入言其事。〕道逢游逻主颜端，〔游逻主，将兵在台城外巡逻者也。逻，郎佐翻。〕执之，〔见坦之露袒挺身走，疑其得罪逃窜，故执之。〕告【章：十二行本「告」上有「坦之」二字；乙十一行本同；孔本同。】以遥光反，不信；自往诇问，知实，〔诇，火迥翻，又翾正翻；有所候伺谓之诇。〕乃以马与坦之，相随入台。遥光又掩取尚左仆射沈文季于其宅，欲以为都督，会文季已入台。垣历生说遥光帅城内兵夜攻台，辇荻烧城门，〔荻，亭历翻，萑也。说，输芮翻。帅，读曰率；下同。〕曰：「公但乘轝随后，〔轝与舆同。〕反掌可克！」遥光狐疑不敢出。天稍晓，遥光戎服出听事，命上仗登城行赏赐。〔上，时掌翻。〕历生复劝出军，遥光不肯，冀台中自有变。及日出，台军稍至。台中始闻乱，众情惶惑；向晓，有诏召徐孝嗣，孝嗣入，人心乃安。左将军沈约闻变，〔据梁书沈约传，约时为左卫将军。此逸「卫」字。〕驰入西掖门，〔掖，音亦。〕或劝戎服，约曰：「台中方扰攘，见我戊服，或者谓同遥光。」乃朱衣而入。
