<!-- { "loadSidebar": true } -->
5于筠说永安王孝基急攻吕崇茂，〔说，输芮翻。〕独孤怀恩请先成攻具，然后进，孝基从之。崇茂求救于宋金刚，金刚遣其将善阳尉迟敬德、寻相将兵奄至夏县。孝基表里受敌，军遂大败，〔将，即亮翻。旧志：朔州善阳县，汉定襄县地，有秦时马邑城、武周塞，后魏置桑干郡，隋大业初，置善阳县。尉，纡勿翻。寻，姓也。姓苑、晋有寻曾。相，息亮翻。是年十月，吕崇茂据夏县。夏，户雅翻。考异曰：高祖实录云：「战于下邽县。」按下邽乃在关中，去夏县殊远，实录之误也，今从旧书孝基传。〕孝基、怀恩、筠、唐俭及行军总管刘世让皆为所虏。敬德名恭，以字行。
上征裴寂入朝，责其败军，下吏，〔朝，直遥翻。败，补迈翻。下，遐嫁翻。〕既而释之，宠待弥厚。
尉迟敬德、寻相将还浍州，〔浍，古外翻。〕秦王世民遣兵部尚书殷开山、总管秦叔宝等邀之于美良川，大破之，斩首二千余级。顷之，敬德、寻相潜引精骑援王行本于蒲反，〔骑，奇寄翻；下同。〕世民自将步骑三千从间道夜趋安邑，〔安邑，古县，时属虞州。将，即亮翻。间，古苋翻。趋，七喻翻。〕邀击，大破之。敬德、相仅以身免，悉俘其众，复归柏壁。
诸将咸请与宋金刚战，世民曰：「金刚悬军深入，精兵猛将，咸聚于是，〔将，即亮翻；下同。〕武周据太原，倚金刚为扞蔽。军【章：十二行本「军」上有「金刚」二字；乙十一行本同；孔本同；张校同。】无蓄积，以虏掠为资，利在速战。我闭营养锐以挫其锋，分兵汾、隰，冲其心腹，〔汾、隰，隋龙泉、西河二郡之地也。孙愐曰：汾州，江汉西河郡兹氏县地，魏于兹氏置西河郡，今州城是也。左传曰：重耳居蒲，即隰川县故蒲城是也。汉为蒲子县，后魏、齐、周之间为汾州，隋为隰州。尔雅曰：下湿曰隰。以州带泉泊下湿，故以隰名。〕彼粮尽计穷，自当遁走。当待此机，未宜速战。」
永安壮王孝基谋逃归，刘武周杀之。
6李世绩复遣人说窦建德曰：「曹、戴二州，户口完实，〔隋置曹州于济阴，戴州于成武；大业初，废二州，并为济阴郡；大业乱，复为州。复，扶又翻。说，式芮翻。〕孟海公窃有其地，与郑人外合内离；〔王世充国号郑。〕若以大军临之，指期可取。既得海公，以临徐、兖，〔王世充时遣王世辩据徐州，徐圆朗据兖州。〕河南可不战而定也。」建德以为然，欲自将徇河南，先遣其行台曹旦等将兵五万济河，〔考异曰：实录在来年正月。今从革命记。〕世绩引兵三千会之。
三年〔（庚辰、六二〇）〕
1春，正月，将军秦武通攻王行本于蒲反。行本出战而败，粮尽援绝，欲突围走，无随之者，戊寅，开门出降。〔降，户江翻。〕辛巳，上幸蒲州，斩行本。〔蒲州治蒲反。宋白曰：蒲州，汉之河东郡蒲反县，本舜都，周为虞、虢、耿、扬、芮之地，战国时魏地，汉置河东郡，后魏初置雍州，延和元年，改泰州，后周改蒲州。〕秦王世民轻骑谒上于蒲州。〔骑，奇寄翻；下同。〕宋金刚围绛州。〔绛州治正平。〕癸巳，上还长安。
2李世绩谋俟窦建德至河南，掩袭其营，杀之，冀得其父并建德土地以归唐。会建德妻产，久之不至。
曹旦，建德之妻兄也，在河南，多所侵扰，诸贼羁属者皆怨之。贼帅魏郡李文相，号李商胡，〔帅，所类翻。相，息亮翻。考异曰：革命记作「伤胡」。今从河洛记。〕聚五千余人，据孟津中潬；〔此即河阳中潬城也。宋白曰：中潬城，东魏所筑，仍置河阳关。潬，徒旱翻。〕母霍氏，亦善骑射，自称霍总管。〔考异曰：革命记商胡母张氏，号「女将军」。今从河洛记。〕世绩结商胡为昆弟，入拜商胡之母。母泣谓世绩曰：「窦氏无道，如何事之！」世绩曰：「母无忧，不过一月，当杀之，相与归唐耳！」世绩辞去，母谓商胡曰：「东海公许我共图此贼，事久变生，何必待其来，不如速决。」是夜，商胡召曹旦偏裨二十三人，饮之酒，尽杀之。〔饮，于鸩翻。〕旦别将高雅贤、阮君明尚在河北未济，商胡以巨舟四艘济河北之兵三百人，至中流，悉杀之。有兽医游水得免，〔兽医，以能医牛马从军。将，即亮翻。艘，苏遭翻。〕至南岸，告曹旦，旦严警为备。商胡既举事，始遣人告李世绩。世绩与曹旦连营，郭孝恪劝世绩袭旦，世绩未决，闻旦已有备，遂与孝恪帅数十骑来奔。〔帅，读曰率。〕商胡复引精兵二千〔复，扶又翻。〕北袭阮君明，破之。高雅贤收众去，商胡追之，不及而还。〔还，从宣翻，又如字。〕
建德群臣请诛李盖，建德曰：「世绩，唐臣，为我所虏，不忘本朝，乃忠臣也，〔朝，直遥翻。〕其父何罪！」遂赦之。
甲午，世绩、孝恪至长安。曹旦遂取济州，〔武德之初，张青特据济北。济北郡即济州。是后建德与唐相持于虎牢，张青特运粮为唐所获，盖先以济州降曹旦也。济，子礼翻。〕复还洺州。〔复，扶又翻；下同，又音如字。〕
3二月，庚子，上幸华阴。〔华，户化翻。〕
4刘武周遣兵寇潞州，陷长子、壶关。〔二县皆属潞州。宋白曰：潞州，春秋潞子国，秦、汉为上党郡；后周立潞州，以其浸汾潞为名。〕潞州刺史郭子武不能御，上以将军河东王行敏助之。〔河东县带蒲州，即蒲反也。隋开皇十六年，析蒲反置县，大业初，并蒲反入焉。〕行敏与子武不謟，或言子武将叛，行敏斩子武以徇。乙巳，武周复遣兵寇潞州，行敏击破之。
5壬子，闰州蛮冉肇则陷通州。〔旧志：开州，隋巴东郡之盛山县；盛山，汉巴郡之朐铁县也。义宁元年，析巴东之盛山、新浦，通川之万世、西流，置万州。武德元年，改开州。通州，汉宕渠县地，梁置万州，元魏改通州，隋为通川郡，武德元年复为通州。孙愐曰：通州本汉宕渠县，内有地万余顷，因名为万州；后魏以万州居四达之路，改为通州；宋为达州。〕
6甲寅，遣将军桑显和等攻吕崇茂于夏县。〔夏，户雅翻。〕
7初，工部尚书独孤怀恩攻蒲反，久不下，失亡多，上数以敕书诮让之，〔数，所角翻。诮，才笑翻。〕怀恩由是怨望。上尝戏谓怀恩曰：「姑之子皆已为天子，〔谓隋炀帝及上也。〕次应至舅之子乎﹖」怀恩亦颇以此自负，或时扼腕曰：「我家岂女独贵乎﹖」〔周明帝后、隋文帝后及上母皆独孤氏。腕，乌贯翻。〕遂与麾下元君宝谋反。会怀恩、君宝与唐俭皆没于尉迟敬德，〔尉，纡勿翻。〕君宝谓俭曰：「独孤尚书近谋大事，若能早决，岂有此辱哉！」及秦王世民败敬德于美良川，〔败，补迈翻。〕怀恩逃归，上复使之将兵攻蒲反。〔复，扶又翻；下同。将，即亮翻；下同。〕君宝又谓俭曰：「独孤尚书遂拔难得还，〔难，乃旦翻。〕复在蒲反，可谓王者不死！」俭恐怀恩遂成其谋，乃说尉迟敬德，〔说，输芮翻。尉，纡勿翻。〕请使刘世让还与唐连和，敬德从之，遂以怀恩反状闻。时王行本已降，〔降，户江翻；下同。〕怀恩入据其城，上方济河幸怀恩营，已登舟矣，世让适至。上大惊曰：「吾得免，岂非天也！」乃使召怀恩，怀恩未知事露，轻舟来至，即执以属吏，〔属，之欲翻。〕分捕党与。甲寅，诛怀恩及其党。
8窦建德攻李商胡，杀之。建德【张：「德」下脱「至」字。】洺州劝课农桑，境内无盗，商旅野宿。
9突厥处罗可汗迎杨政道，立为隋王。〔杨政道，齐王暕遗腹之子。厥，九勿翻。处，昌吕翻。可，从刊入声。汗，音寒。〕中国士民在北者，处罗悉以配之，有众万人。置百官，皆依隋制，居于定襄。〔此盖隋之定襄郡也，治大利城。〕
10三月，乙丑，刘武周遣其将张万岁寇浩州，〔将，即亮翻。〕李仲文击走之，俘斩数千人。
11改纳言为侍中，内史令为中书令，给事郎为给事中。〔复旧官名也。杜佑曰：汉制，给事中，日上朝谒、平尚书奏事，以有事殿中，故曰给事中。东汉省，魏复置，南北朝因之。后周天官之属有给事中，掌治六经，给事左右；其后别置给事中，在六官之外。隋初，于吏部置给事郎，至炀帝，移为门下之职，置员四人，以省读奏章，至是，改为给事中。龙朔二年，改东台舍人；咸亨元年，复旧。掌侍从读署奏抄，较正违失，分判省事。给事中盖因汉之名，行周、隋之职。〕
12甲戌，以内史侍郎封德彝为中书令。
13王世充将帅、州县来降者，时月相继。〔帅，所类翻。降，户江翻。〕世充乃峻其法，一人亡叛，举家无少长就戮，〔少，诗照翻。长，知两翻。〕父子、兄弟、夫妇许相告而免之。又使五家为保，有举家亡者，四邻不觉，皆坐诛。杀人益多而亡者益甚，至于樵采之人，出入皆有限数；公私愁窘，〔窘，渠陨翻。〕人不聊生。又以宫城为大狱，意所忌者，并其家属收系宫中；诸将出讨，亦质其家属于宫中，〔将，即亮翻。质，音致。〕禁止者常不减万口，馁死者日有数十。世充又以台省官为司、郑、管、原、伊、殷、梁、凑、嵩、谷、怀、德等十二州营田使，〔世充以洛州为司州，汜水为郑州，管城为管州，沁水为原州，襄城为伊州，获嘉为殷州，睢阳为梁州。凑州，阙；九域志：郑州古迹有凑水，当置凑州于此。嵩阳为嵩州，大谷为谷州，河内为怀州，武德为德州。〕丞、郎得为此行者，喜若登仙。〔丞、郎，尚书左右丞及诸曹郎也。史言王世充将败。〕
14甲申，行军副总管张纶败刘武周于浩州，〔败，补迈翻。〕俘斩千余人。
15西河公张纶、〔此张纶即上张纶，上书其官，此书其爵。〕真乡公李仲文引兵临石州，〔石州，隋之离石郡。〕刘季真惧而诈降。乙酉，以季真为石州总管，赐姓李氏，封彭山郡王。
16蛮酋冉肇则寇信州，〔按新志：信州，隋之巴东郡，武德二年改为夔州，史以旧州名书之。杜佑曰：夔州，春秋时为鱼国，梁置信州。唐武德二年，避皇外祖独孤信讳，改为奉节县。酋，慈由翻。〕赵郡公孝恭与战，不利。李靖将兵八百，袭击，斩之，〔将，即亮翻。〕俘五千余人；己丑，复开、通二州。孝恭又击萧铣东平王阇提，斩之。〔阇，视遮翻。考异曰：旧书萧铣传云：「孝恭讨之，拔其开、通二州，斩其伪东平王萧阇提。」按实录云：「冉肇则陷我通州。」又云：「孝恭复开、通二州。」若二州本属铣，不当云「我」与「复」，盖肇则先据开州，又陷通州，以地附铣，铣使阇提助之耳。〕
17夏，四月，丙申，上祠华山；壬寅，还长安。〔华，户化翻。从，还宣翻。〕
