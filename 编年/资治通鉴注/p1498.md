<!-- { "loadSidebar": true } -->
丙戍晦，百官宿于封禅寺。〔迎契丹主也。封禅寺在大梁城东。〕
后汉纪一〔起强圉协洽（丁未）正月，尽四月，尽四月，不满一年。〕
〔高祖本沙陀部人，居于太原。及得太原。及得中国，自以姓刘，遂言为东汉显宗第八子淮阳王昺之后，国号曰汉。通鉴以前已有汉纪，此以后汉纪书之。〕
高祖睿文圣武昭肃孝皇帝上〔姓刘，名知远；干佑元年，更名暠；其先沙陀部人也。〕
天福十二年〔（丁未、九四七）汉复以天福纪年，详见后。〕
1春，正月，丁亥朔，百官遥辞晋主于城北，〔大梁城之北。〕乃易素服纱帽，迎契丹主，伏路侧请罪。契丹主貂帽、貂裘，衷甲，驻马高阜，命起，改服，抚慰之。〔按欧史，时晋百官迎契丹主于赤冈。〕左卫上将军安叔千独出班胡语，〔按薛史，安叔千，沙陀三部落之种也，故习胡语。〕契丹主曰：「汝安没字邪﹖〔安叔千状貌堂堂，而不通文字，所为鄙陋，人谓之「没字碑」。〕汝昔镇邢州，已累表输诚，我不忘也。」叔千拜谢呼跃而退。〔呼跃盖夷礼，犹华人舞蹈也。〕
晋主与太后已下迎于封丘门外，契丹主辞不见。〔考异曰：汉高祖实录：「少帝帅族候于野，邪律氏疏之。帝指陈前事，乃大臣同谋，皆历历能对，无挠屈色，邪律氏亦假以颜色。」陷蕃记、薛史帝纪、五代通录云：「戎主不与帝相见。」少帝实录：「帝举族待罪于野，虏长面抚之，遗泊封禅寺。」今从陷蕃记。〕
契丹主入门，民皆惊呼而走。〔呼，火故翻。〕契丹主登城楼，遣通事谕之曰：「我亦人也，汝曹勿惧！会当使汝曹苏息。〔气纪而复息曰苏；气一出入为息。一曰，更息曰苏。〕我无心南来，汉兵引我至此耳。」〔归罪于杜威等。〕至明德门，下马拜而后入宫。以其枢密副使刘密权开封尹事。〔先易置京尹以弹压华人。〕日暮，契丹主复出，屯于赤冈。〔惧人心未一，未敢居城中。〕
2戊子，执郑州防御使杨承勋至大梁，责以杀父叛契丹，〔杨承勋囚父以降晋，事见二百八十四卷齐王开运元年。〕命左右脔食之。未几，〔脔，力兖翻。几，居岂翻。〕以其弟右羽林将军承信为平卢节度使，悉以其父旧兵授之。〔既授之以其父旧镇，复授之以其父旧兵。〕
3高勋诉张彦泽杀其家人于契丹主，〔张彦泽杀高勋家见上卷上年。勋为杜威奉降表者也，先已为契丹主所亲，故得诉其事。〕契丹主亦怒彦泽剽掠京城，并傅住儿锁之。〔彦泽剽掠事亦见上卷上年。傅住儿，监彦泽军者也。剽，匹妙翻。〕以彦泽之罪宣示百官，问：「应死否﹖」皆言「应死。」百姓亦投牒争疏彦泽罪。己丑，斩彦泽、住儿于北市，仍命高勋监刑。彦泽前所杀士大夫子孙，皆绖杖号哭，随而诟詈，以杖扑之。〔绖，徒结翻。有亲丧者，绖杖。号，户刀翻。诟，苦候翻，又许候翻。詈，力智翻。扑，普卜翻，击也。〕勋命断腕出锁，〔断，音短。腕，乌实翻。〕剖其心以祭死者。市人争破其脑取髓，〔髓，悉委翻。〕脔其肉而食之。
4契丹送景延广归其国，庚寅，宿陈桥，〔九域志：开封府浚仪县有陈桥镇。〕夜，伺守者稍怠，扼吭而死。〔伺，相吏翻。吭，居郎翻；人颈曰吭。〕
5辛卯，契丹以晋主为负义侯，置于黄龙府。黄龙府，即慕容氏和龙城也。〔欧史曰：自幽州行十余日，过平州；出榆关，行沙碛中，七八日至锦州；又行五六日，过海北州；又行十余日，渡辽水至勃海国铁州；又行七八日，过南海府，遂至黄龙府。按契丹后改黄龙府为隆州，北至混同江一百三十里。又按慕容氏之和龙城，若据晋书及邳道元水经注，当在汉辽西郡界。今晋主陷蕃，渡辽水而后至黄龙府，又其地近混同江，疑慕容氏之和龙城。〕契丹主使谓李太后曰：「闻重贵不用母命以至于此，可求自便，勿与俱行。」太后曰：「重贵事妾甚谨。所失者，违先君之志，绝两国之欢耳。今幸蒙大恩，全生保家，母不随子，欲何所归！」
癸巳，契丹迁晋主及其家人于封禅寺，遣大同节度使兼侍中〔此契丹所授官。〕河内崔廷勋以兵守之。〔宋白曰：崔廷勋本河内人，少陷虏。〕契丹主数遣使存问，〔数，所角翻。〕晋主每闻使至，举家忧恐。〔恐见杀也。〕时雨雪连旬，外无供亿，〔毛居正曰：供儗有储偫之意。供亿，犹供儗也。亿，度也；料度其所须之物，随多少而供之，以待其乏也。〕上下冻馁。太后使人谓寺僧曰：「吾尝于此饭僧数万，〔饭，扶晚翻。〕今日独无一人相念邪！」僧辞以「虏意难测，不敢献食。」〔噫！孰知缁黄变色，其徒所为，有甚于不敢献食者耶！有国有家者，崇奉释氏以求福田利益，可以监矣。〕晋主阴祈守者，乃稍得食。
是日，契丹主自赤冈引兵入宫，〔入晋宫。〕都城诸门及宫禁门，皆以契丹守卫，昼夜不释兵仗。〔惧有变也。〕磔犬于门，以竿悬羊皮于庭为厌胜。〔磔，陟格翻。厌，于叶翻。〕契丹主谓〔【章：十二行本「谓」下有「晋」字；乙十一行本同；孔本同；退斋校同。】〕群臣曰：「自今不修甲兵，不市战马，轻赋省役，天下太平矣。」〔谈何容易！斯言甫脱口，而打草榖继之矣，天下果太平乎！〕废东京，降开封府为汴州，尹为防御使。乙未，契丹主改服中国衣冠，百官起居皆如旧制。〔史言契丹主犹知用夏变夷。〕
赵延寿、张砺共荐李崧之才；会威胜节度使冯道自邓州入朝，契丹主素闻二人名，皆礼重之。〔二人历唐、晋，位极人臣，国亡不能死，视其君如路人，何足重哉！〕未几，以崧为太子太师，充枢密使；道守太傅，于枢密院祗候，以备顾问。
契丹主分遣使者，以诏书赐晋之藩镇；晋之藩镇争上表称臣，被召者无不奔驰而至。〔被，皮义翻。〕惟彰义节度使史匡威据泾州不受命。匡威，建瑭之子也。〔史建瑭事晋王克用以及庄宗，皆有战功。〕雄武节度使何重建斩契丹使者，以秦、阶、成三州降蜀。〔史匡威不降契丹，以其地远，契丹兵威不能至也。何重建则以其镇与蜀接境，遂弃辽而附蜀耳。〕
初，杜重威既以晋军降契丹，〔杜重威初避晋主重贵名，去「重」，单名「威」。及晋既亡国，重威即复旧名；其忘恩背主，此特末节耳。〕契丹主悉收其铠仗数百万贮恒州，〔贮，丁吕翻。恒，户登翻。〕驱马数万归其国，遣重威将其众从己而南。〔将，即亮翻。〕及河，契丹主以晋兵之众，恐其为变，欲悉以胡骑拥而纳之河流。或谏曰：「晋兵在他所者尚多，彼闻降者尽死，必皆拒命。〔【章：十二行本「命」下有「为患」二字；乙十一行本同。】〕不若且抚之，徐思其策。」契丹主乃使重威以其众屯陈桥。〔陈桥在陈桥门外，有陈桥驿。〕会久雪，官无所给，士卒冻馁，咸怨重威，相聚而泣；重威每出，道旁人皆骂之。
契丹主犹欲诛晋兵。赵延寿言于契丹主曰：「皇帝亲冒矢石以取晋国，欲自有之乎，将为他人取之乎﹖」〔冒，莫北翻。为，于伪翻；下同。赵延寿志在帝中国，以此言觇契丹主之意，不特为晋兵发也。〕契丹主变色曰：「朕举国南征，于年不解甲，〔天福八年，契丹始攻晋，至是五年。〕仅能得之，岂为他人乎！」〔赵延寿闻契丹主此言，可以绝望矣。〕延寿曰：「晋国南有唐，西有蜀，常为仇敌，皇帝亦知之乎﹖」曰：「知之。」延寿曰：「晋国东自沂、密，西及奏、凤，延袤数千里，〔袤，音茂。〕边于吴、蜀，常以兵戍之。南方暑湿，上国之人不能居也。〔时偏方割据者，谓中原为上国。晋奉契丹，又称契丹为上国。〕他日车驾北归，以晋国如此之大，无兵守之，吴、蜀必相与乘虚入寇，如此，岂非为他人取之乎﹖」契丹主曰：「我不知也。然则柰何﹖」延寿曰：「陈桥降卒，可分以戍南边，则吴、蜀不能为患矣。」契丹主曰：「吾昔在上党，失于断割，悉以唐兵授晋。〔事见二百八十卷晋高祖天福元年。断，丁乱翻。〕既而返为寇雠，北向与吾战，辛勤累年，仅能胜之。今幸入吾手，不因此时悉除之，岂可复留以为后患乎﹖」〔复，扶又翻。〕延寿曰：「向留晋兵于河南，不质其妻子，〔质，音致。〕故有此忧。今若悉徙其家于恒、定、云、朔之间，每岁分番使戍南边，何忧其为变哉！此上策也。」契丹主悦曰：「善！惟大王所以处之。」〔契丹封赵延寿为燕王，故称之为大王。处，昌吕翻。〕由是陈桥兵始得免，分遣还营。
6契丹主杀右金吾卫大将军李彦绅、宦者秦继旻，以其为唐潞王杀东丹王故也。〔杀东丹王见二百八十卷晋高祖元福元年，唐潞王之清泰三年也。为，于伪翻。〕以其家族赀财赐东丹王之子永康王兀欲。兀欲眇一目，为人雄健好施。〔兀欲始见于此，为后得国张本。施，式豉翻。
7癸卯，晋主与李太后、安太妃、冯后及弟睿、子延煦、延宝俱北迁，后宫左右从者百余人。〔从，才用翻。〕契丹遣三百骑援送之；〔援送者，送其行以为防援。〕又遣晋中书令赵莹、枢密使冯玉、马军都指挥使李彦韬与之俱。
晋主在涂，供馈不继，或时与太后俱绝食，旧臣无敢进谒者。独磁州刺史李榖迎谒于路，相对泣下。榖曰：「臣无状，负陛下。」因倾赀以献。〔天下之士，苟有所负者，其所为必有异于人。磁，墙之翻。〕
晋主至中度桥，见杜重威寨，叹曰：「天乎！我家何负，为此贼所破！」恸哭而去。〔于晋之时，通国上下皆知杜重威之不可用，乃违众用之以致亡国。诗云：「啜其泣矣，何嗟及矣。」今至于恸，庸有及乎！
8癸丑，蜀主以左千牛卫上将军李继勋为秦州宣慰使。〔蜀以何重建降，遣使宣慰之。〕
9契丹主以前燕京留守刘晞为西京留守，〔薛史曰：刘晞者，涿州人，陷虏，历官至平章事兼恃中。考异曰：实录作「禧」。或云名晞。今从陷蕃记。〕永康王兀欲之弟留珪为义成节度使，兀〔【章：十二行本「兀」上有「族人郎五为镇宁节度使」十字；乙十一行本同；孔本同；张校同；退斋校同；熊校同。】〕欲姊伲潘聿捻为横海节度使，〔聿，以律翻。捻，乃殄翻。考异曰：周太祖实录：「聿捻」作「聿涅」。今从陷蕃记。〕赵延寿之子匡赞为护国节度使，〔为赵匡赞后以河中归汉张本。〕汉将张彦超为雄武节度使，史佺为彰义节度使，客省副使刘晏僧为忠武节度使，前护国节度使侯益为凤翔节度使，权知凤翔府事〔侯益后亦以凤翔归汉。〕焦继勋为保大节度使。晞，涿州人也。既而何重建附蜀，〔秦州附蜀，张彦超无所诣。〕史匡威不受代，〔史匡威据泾州以拒史佺。〕契丹势稍沮。〔沮，在吕翻。〕
