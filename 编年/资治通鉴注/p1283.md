<!-- { "loadSidebar": true } -->
1春，正月，回鹘乌介可汗帅众侵逼振武，刘沔遣麟州刺史石雄、都知兵马使王逢帅沙陀朱邪赤心三部及契苾、拓跋三千骑袭其牙帐，〔拓跋，即党项部落也。帅，读曰率，契，欺讫翻。考异曰：旧回鹘传云丰州刺史石雄。后唐献祖纪年录云石州刺史石雄。按是时田牟为丰州刺史。今从实录。〕沔自以大军继之。雄至振武，登城望回鹘之众寡，见毡车数十乘，〔毡车，以毡为车屋。乘，绳证翻。〕从者皆衣朱碧，类华人；〔从，才用翻；下侍从同。衣，于既翻。华人，谓中国人也。〕使谍问之，曰：「公主帐也。」雄使谍告之曰：〔谍，达协翻，间也。〕「公主至此，家也，当求归路！今将出兵击可汗，请公主潜与侍从相保，驻车勿动！」雄乃凿城为十余穴，引兵夜出，直攻可汗牙帐，至其帐下，虏乃觉之。可汗大惊，不知所为，弃辎重走，〔重，直用翻。〕雄追击之；庚子，大破回鹘于杀胡山，〔杀胡山即黑山。〕可汗被疮，与数百骑遁去，雄迎太和公主以归。〔考异曰：旧石雄传曰：「三年，回鹘大略云、朔，刘沔以太原之师屯于云州。沔谓雄曰：『国家以公主之故，不欲急攻；我辈捍边，但能除患，专之可也。』雄受教，自选劲骑，得沙陀部落，兼契苾、拓跋杂虏，夜发马邑，径趋乌介之牙。时虏帐逼振武，雄既入城，登堞视其众寡，见毡车数十云云。遂迎公主还太原。」回鹘传：「乌介去幽州八十里下营。是夜，河东刘沔帅兵奄至。乌介惊走，东北依和解室韦下营，不及将太和公主同走。石雄兵遇公主帐，因迎归国。」后唐献祖纪年录曰：「沔表帝为前锋。回鹘可汗树牙于杀胡山，帝与石雄衔枚夜进，围其牙帐，乌介可汗轻骑而遁。帝于牙帐谒见太和公主，奉而归国。」按一品集，会昌二年十月十七日状：「访闻刘沔颇练边事，唯临机决策，不免迟疑。深恐过为慎重，渐失事机。望赐刘沔诏：『比缘回鹘未为侵援，且务绥怀。今既杀戮边人，驱劫牛马，频已有诏速令驱除。自度便宜，临机应变，不得过怀疑虑，皆待朝廷指挥。既假以使名，令为诸军节制，边境之事皆以责成。向后或要移营进军，一切自取机便，不必皆候进止！』实录：戊寅，诏刘沔云云如前。据德裕此状，则沔岂敢不俟诏旨，擅遣石雄袭击可汗牙帐，况已有不须闻奏之诏也。旧德裕传：「德裕曰：『杷头烽北便是沙碛，彼中野战须用骑兵，若以步卒敌之，理难必胜。今乌介所恃者公主，如令勇将出骑，夺得公主，虏自败矣。』上然之，即令德裕草制处分。」伐叛记曰：「上问讨袭之计，德裕奏：『若以步兵与回鹘野战，必无胜理。回鹘常质公主同行，臣思得一计。料回鹘必未知有斫营，石雄骁勇无敌，若令拣蕃、浑及汉兵锐卒，衔枚夜进，必取得公主，兼可汗可擒。』上从之。遂令石雄领蕃、浑及汉兵夜进，回鹘果无游弈伏道，直至帐幕方觉。遂取得公主，惟可汗轻骑而遁。」按德裕寻自请驻斫营事，而石雄于城上见公主牙帐迎得之，非因德裕之策。今不取。〕斩首万级，降其部落二万余人。丙午，刘沔捷奏至。
李思忠入朝，自以回鹘降将，惧边将猜忌，〔降，户江翻。将，即亮翻。〕乞并弟思贞等及爱弘顺皆归阙庭。〔【章十二行本「庭」下有「上从之」三字；乙十一行本同；孔本同；张校同；退斋校同。】〕
庚戍，以石雄为丰州都防御使。〔赏破回鹘之功也。〕
乌介可汗走保黑车子族，〔胡峤曰：辖戛之北单于突厥，又北黑车子，善作车帐，其人知孝义，地贫无所产。详考新旧书，黑车子即室韦之一种。按是时赐黠戛斯诏云，黑车子去汉界一千余里。考异曰：旧回鹘传云：「乌介惊走东北约四百里外，依和解室韦下营，嫁妹与至韦，依附之。」今从伐叛记、实录、新传。旧张仲武传又云：「乌介既败，乃依康居梂活，尽徙余种寄托黑车子。」盖以李德裕纪圣功碑云：「乌介并丁令以图安，依康居而求活，尽徙余种，屈意黑车。」彼所谓康居，用郅支故事耳；致此误也。〕其溃兵多诣幽州降。
2二月，庚申朔，日有食之。
3诏停归义军，〔置归义军见上卷上年。〕以其士卒分隶诸道为骑兵，优给粮赐。
4辛未，黠戛斯遣使者注吾合索献名马二；〔新书曰：注吾，虏姓也。合言猛，素者左也，谓武猛善左射者。「索」作「素」。宋白曰：索，上声。〕诏太仆卿赵蕃饮劳之。〔饮，于禁翻。劳，力到翻。〕甲戍，上引对，班在勃海使之上。
上欲令赵蕃就颉戛斯求安西、北庭，李德裕等上言：「安西去京师七千余里，北庭五千余里，借使得之，当复置都护，〔复，扶又翻。〕以唐兵万人戍之。不知此兵于何处追发，馈运从何道得通，此乃用实费以易虚名，非计也。」〔考异曰：德裕传曰：「三年二月，赵蕃奏黠戛斯攻安西、北庭都护府，宜出师影援。」德裕奏辞与此同。献替记曰：「三年，二月十一日，延英，德裕奏：『九日奉宣，令臣等向赵蕃说，于黠戛斯处邀求安西、北庭。深恐不可，』其下辞亦与此同。按实录：「辛未，注吾合索始至，命赵蕃饮劳之。丙子，中书门下奏九日奉宣，」其辞亦与献替记同。不知宋据何书得此辛未及丙子日也。今且没其日，系于注吾合索入对之下以传疑。〕上乃止。
5中书侍郎、同平章事崔珙罢为右仆射。
6黠戛斯求册命，李德裕奏，宜与之结欢，令自将兵求杀使者罪人〔黠戛斯遣使者送太和公主，为回鹘所杀，事见上卷上年。〕及讨黑车子。上恐加可汗之名即不修臣礼，踵回鹘故事求岁遗及卖马，〔遗，唯季翻；下同。〕犹豫未决。德裕奏：「黠戛斯已自称可汗，今欲藉其力，恐不可吝此名。回鹘有平安、史之功，故岁赐绢二万匹，且与之和市。黠戛斯未尝有功于中国，岂敢遽求赂遗乎！若虑其不臣，当与之约，必如回鹘称臣，乃行册命；又当叙同姓以亲之，使执子孙之礼。」上从之。
7庚寅，太和公主至京师，改封安定大长公主；〔太和公主以长庆元年嫁回鹘，至此得还。「安定」，新书作「定安」。长，知丈翻。〕诏宰相帅百官迎谒于章敬寺前。〔帅，读曰率。〕公主诣光顺门，去盛服，脱簪珥，谢回鹘负恩、和蕃无状之罪。〔唐公主入蕃者谓之「和蕃公主」，今太和公主以回鹘犯边，故自谢和蕃无状。去，羌吕翻。〕上遣中使慰谕，然后入宫。阳安等六〔【七】〕公主不来慰问安定公主，各罚俸物及封绢。〔阳安公主，顺宗之女。宋白曰：不至者，阳安、宣城、真宁、义宁、临真、真源、义昌六【七】公主。〕
8赐魏博节度使何重顺名弘敬。
9三月，以太仆卿赵蕃为安抚黠戛斯使。上命李德裕草赐黠戛斯可汗书，谕以「贞观二十一年黠戛斯先君身自入朝，〔「二十一年」，当作「二十二年」。〕授左屯卫将军、坚昆都督，迄于天宝，朝贡不绝。比为回鹘所隔，〔比，毗至翻。〕回鹘凌虐诸蕃，可汗能复雠雪怨，茂功壮节，近古无俦。今回鹘残兵不满千人，散投山谷，可汗既与为怨，须尽歼夷；〔歼，子廉翻，灭也。〕傥留余烬，必生后患。又闻可汗受氏之源，与我同族，〔孔颖达曰：天子赐姓、赐氏；诸侯但得赐氏，不得赐姓，降于天子也。故隐八年左传云：无骇卒，公问族于众仲。众仲对曰：「天子建德，因生以赐姓，胙之土而命之氏。诸侯以字为谥，因以为族。官有世功，则有官族；邑亦如之。」以此言之，天子因诸侯先祖所生赐之曰姓。杜预注云：若舜生妫汭，赐姓曰妫；封舜之后于陈，以所封之土命为氏。舜后姓妫而氏曰陈。故郑驳异义云：炎帝姓姜，太皞之所赐也。黄帝姓姬，炎帝之所赐也。故尧赐伯夷姓曰姜，赐禹姓曰姒，赐契姓曰子，赐稷姓曰姬，着在书传。如郑此言，是天子赐姓也。诸侯赐卿大夫以氏。若同姓，公之子曰公子，公子之子曰公孙，公孙之子其亲已远，不得上达于公，故以王父字为氏。若适夫人之子，则以五十字伯、仲为氏，若鲁之仲孙、季孙是也。若庶子、妾子，则以二十字为氏，若臧氏、展氏是也。若异姓，则以父、祖官及所食之邑为氏；以官为氏者，则司马、司城是也；以邑为氏者，若韩、赵、魏是也。凡赐氏族者，此为卿乃赐，有大功者生赐以族，若叔孙得臣是也。虽公子之长有大功德，则以公子之字赐以为族，若襄仲遂是也。其无功德，死后乃赐族，若无骇是也。若子孙若为卿，其君不赐族，自以王父字为族也。氏、族，对之为别，散则通也。故左传问族于众仲下云，「公命以字为展氏」是也。其姓与氏散亦得通，故春秋有姜氏、子氏，姜、子皆姓而云氏是也。〕国家承北平太守之后，可汗乃都尉苗裔。〔北平太守，谓李广。都尉，谓李陵。〕以此合族，尊卑可知。今欲册命可汗，特加美号，缘未知可汗之意，且遣谕怀。待赵蕃回日，别命使展礼。」自回鹘至塞上及黠戛斯入贡，每有诏敕，上多命德裕草之。德裕请委翰林学士，上曰：「学士不能尽人意，须卿自为之。」
10刘沔奏：「归义军回鹘三千余人及酋长四十三人准诏分隶诸道，皆大呼，连营据滹沱河，〔酋，慈由翻。长，知丈翻。呼，火故翻。章怀太子后汉书注曰：山海经注云：大戏之山，滹沱之水出焉，在今代州繁畤县东，流入定州深泽县界。九域志忻、代二州注皆有滹沱水。〕不肯从命，已尽诛之。回鹘降幽州者前后三万余人，皆散隶诸道。」
11李德裕追论维州悉怛谋事〔事见二百四十四卷文宗太和五年。〕云：「维州据高山绝顶，三面临江，在戎虏平川之冲，是汉地入兵之路；初，河、陇并没，唯此独存。吐蕃潜以妇人嫁此州门者，二十年后，两男长成，〔长，知两翻。〕窃开垒门，引兵夜入，遂为所陷，号曰无忧城。从此得并力于西边，更无虞于南路。〔并力于西边，谓吐蕃并力以攻岐、陇、邠、泾、灵、夏也。无虞于南路，谓西川在吐蕃之南也。自长安言之，西川亦在剑关之南。若吐蕃寇蜀，则南路自维、茂入，北路自巂州入。〕凭陵近甸，旰食累朝。〔朝，直遥翻。旰，古案翻。〕贞元中，韦皋欲经略河、湟，须此城为始。万旅尽锐，急攻数年，虽擒论莽热而还，〔还，从宣翻，又如字。〕城坚卒不可克。〔见二百三十六卷德宗贞元十七、十八年。卒，子恤翻。〕
