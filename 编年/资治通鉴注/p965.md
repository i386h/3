<!-- { "loadSidebar": true } -->
24甲戌，羌与吐谷浑同寇松州，〔吐，从暾入声。谷，音浴。〕遣益州行台左仆射窦轨自翼州道，扶州刺史蒋善合自芳州道击之。〔西吐魏逐吐谷浑，置邓州，隋开皇七年，改曰扶州，同昌郡。武德元年，分会州之左封、翼斜，置翼州，临翼郡。唐制，上州刺史，从三品；中，正四品上；下，正四品下。〕
25丙戌，作仁智宫于宜君。〔宜君县置于古祋祤城，隋属京兆郡，时属宜州。〕
26丁亥，窦轨破反獠于方山，俘二万余口。
资治通鉴卷第一百九十一
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪七〔起阏逢涒滩（甲申）六月，尽柔兆阉茂（丙戌）八月，凡二年有奇。〕
高祖神尧大圣光孝皇帝下之上
武德七年〔（甲申、六二四）〕
1六月，辛丑，上幸仁智宫避暑。〔帝作仁智吕于宜州之宜君县。〕
2辛亥，泷州、扶州獠作乱，遣南尹州都李光度等击平之。〔泷州，永熙郡，汉端溪县地。又泷州信义县，武德元年分置怀德县，仍置南扶州。南尹州，郁林郡，汉广郁县地。后汉谷永为郁林太守，降乌许人十余万，开置七县，即此地也。泷，吕江翻。獠，鲁皓翻。〕
3丙辰，吐谷浑寇扶州，〔此扶州以生羌之地置，注已见上。吐，从暾入声。谷，音浴。〕刺史蒋善合击走之。
4壬戌，庆州都督杨文干反。〔庆州弘化郡，汉北地马岭、方渠县地。按宋白续通典：庆州弘化郡东南三里有不窋城，后魏大统十一年置朔州，隋文帝改置合川镇，十六年，置庆州，以庆美取其嘉名。今郡城名尉李城，在白马两川交口，亦曰不窋城。附郭安化县，隋置合水县，武德改合川县，贞观改弘化县，寻随郡改县名。管下华池县，汉归德县地；乐盘县，汉富平县地；马领、方渠，则为通远军地矣。史记正义曰：汉郁郅县，今庆州弘化县是。〕
初，齐王元吉劝太子建成除秦王世民，曰：「当为兄手刃之！」〔为，于伪翻；下迭为、复为同。〕世民从上幸元吉第，元吉伏护军宇文宝于寝内，欲刺世民；〔刺，七亦翻。〕建成性颇仁厚，遽止之。元吉愠曰：「为兄计耳，于我何有！」
建成擅募长安及四方骁勇二千饩人为东宫卫士，〔愠，于问翻。骁，坚尧翻。〕分屯左、右长林，号长林兵。〔东宫有左、右长林门。考异曰：旧传云：「建成私召四方骁勇，并募长安恶少年二千余人，畜为宫甲，分屯左、右长林，号长林兵。」实录云：「元吉见秦王有大功，每怀勡害，言论丑恶，谮害日甚。每谓建成曰：『当为大哥手刃之。』建成性颇仁厚，初止之；元吉数言不已，建成后亦许之。元吉因令速发，遂与建成各募壮士，多匿罪人，赏赐之，图行不轨。其记室荣九思为诗以刺之曰：『丹青饰成庆，玉帛擅专诸。』而弗悟也。典签裴宣俨因免官改事秦府，谓泄其事，又鸩之。自杀斯人已后，人皆振恐，知其事，莫有敢言。后乃连结宫闱，与建成俱通德妃尹氏，以为内援。」旧传又云：「厚赂中书令封德彝以为党助。由是高祖颇疏太宗而加爱元吉。」今但择取其可信者书之。〕又密使右虞候率可达志从燕王李艺发幽州突骑三百，置宫东诸坊，欲以补东宫长上。〔可达，虏复姓。骑，奇寄翻。燕，因肩翻。唐六典：凡应宿卫官，各从番第。诸卫将军、中郎将、郎将及诸卫率、副率、千牛备身、备身左右、太子千牛并上；折冲、果毅应宿卫者，并一日上，两日下；诸色长上若司阶、中候、司戈并五日上，十日下。上，时掌翻；下上变同。〕为人所告，上召建成责之，流可达志于巂州。〔巂，音髓。〕
杨文干尝宿卫东宫，建成与之亲厚，私使募壮士送长安。上将幸仁智宫，命建成居守，世民、元吉皆从。〔守，手又翻；下同。从，才用翻。〕建成使元吉就图世民，曰：「安危之计，决在今岁。」又使郎将尔朱焕、校尉桥公山以甲遗文干。二人至豳州，上变，〔豳州，汉漆县地；汉末置新平郡，东北有古豳亭，后魏置豳州。尔朱焕等至豳州，言有急变，豳州以闻，遂得至仁智宫。遗，于季翻。将，即亮翻。校，户教翻。〕告太子使文干举兵，使【章：十二行本「使」作「欲」；乙十一行本同；孔本同；张校同。】表里相应；〔考异曰：统记云：「建成遣郎将尔朱焕、校尉桥公山赍甲以赐文干，令起兵；焕等行至豳州，惧罪，告之。」刘餗小说云：「人妾告东宫。」今从实录。〕又有宁州人杜凤举亦诣宫言状。上怒，托他事，手诏召建成，令诣行在。建成惧，不敢赴。太子舍人徐师﨣劝之据城举兵；〔考异曰：统记作「师誉」。今从实录。〕詹事主簿赵弘智劝之贬损车服，屏从者，〔屏，必郢翻，又卑正翻。〕诣上谢罪，建成乃诣仁智宫。未至六十里，悉留其官属于毛鸿宾堡，〔后魏将毛鸿宾所筑，因以为名。宋白曰：三原县有鸿宾栅，后魏孝昌中，萧宝寅乱，毛鸿宾立栅捍之，其故城在县北一十五里。〕以十余骑往见上，〔骑，奇寄翻。〕叩头谢罪，奋身自掷，几至于绝。〔几，居依翻。〕上怒不解，是夜，置之幕下，〔郑康成曰：在上曰幕，幕或在地展陈于上。〕饲以麦饭，〔饲，祥吏翻。〕使殿中监陈福防守，遣司农卿宇文颖驰召文干。〔汉初置治粟内史，景帝改曰大农，武帝加司字；梁置十二卿曰司农卿，掌邦国仓储委积之事。〕颖至庆州，以情告之，文干遂举兵反。上遣左武卫将军钱九陇与灵州都督杨师道击之。
甲子，上召秦王世民谋之，世民曰：「文干竖子，敢为狂逆，计府僚已应擒戮；若不尔，正应遣一将讨之耳。」〔将，即亮翻。〕上曰：「不然。文干事连建成，恐应之者众。汝宜自行，还，立汝为太子。吾不能效隋文帝自诛其子，当封建成为蜀王。蜀兵脆弱，〔脆，此芮翻。〕他日苟能事汝，汝宜全之；不能事汝，汝取之易耳！」〔易，以豉翻。〕
上以仁智宫在山中，恐盗兵猝发，夜，帅宿卫南出山外，〔帅，读曰率。〕行数十里，东宫官属【章：十二行本「属」下有「将卒」二字；乙十一行本同；孔本同。】继至，皆令三十人为队，分兵围守之。明日，复还仁智宫。〔考异曰：实录云：「高祖之出山也，建成忧愤，卧于幕下。天策兵曹杜淹请因乱袭之，建成左右亦有斯请，今上并拒而不纳。」唐统纪云：「太宗之从内出，夜经建成幕，度建成侍卫左右唯有十人，并来跪捧太宗足，皆云：『今日之事，一听王旨，若遣屏除，今其时也。』太宗叱而止之。既而还向府僚说其事，众僚文武并进曰：『文干为储君作逆，天下共知；假手宫臣，正合天意。』太宗曰：『寡人始奉恩旨，何忍旋踵！即有所违，卿与之言，必无此理。』府僚又请，终拒而不听。」按是时高祖无诛建成意，左右何敢辄杀之！今不取。〕
世民既行，元吉与妃嫔更迭为建成请，封德彝复为之营解于外，〔为，于伪翻。〕上意遂变，复遣建成还京师居守。惟责以兄弟不睦，归罪于太子中允王珪、左卫率韦挺、〔左右卫率掌东宫羽卫兵仗之政令，正四品上。率，所律翻。〕又策兵曹参军杜淹，并流于巂州。〔巂，音髓。〕挺，冲之子也。〔韦冲事隋文帝，招抚叛胡，以赴长城之役，又着绩于南方。〕初，洛阳既平，杜淹久不得调，〔调，徒吊翻。〕欲求事建成。房玄龄以淹多狡数，恐其教导建成，益为世民不利，乃言于世民，引入天策府。
5突厥寇代州之武周城，〔武周县，汉属鴈门郡，魏、晋省，后魏属代郡，隋废入朔州云内县。杜佑曰：朔州马邑郡治善阳县，有秦马邑城、武周塞。厥，九勿翻。〕州兵击破之。
6秋，七月，己巳，苑君璋以突厥寇朔州，总管秦武通击却之。
7杨文干袭陷宁州，〔宋白曰：宁州以安宁取称。九域志：北至庆州一百二十里。〕驱掠吏民出据百家堡。〔百家堡在庆州马岭县。〕秦王世民军至宁州，其党皆溃。癸酉，文干为其麾下所杀，传首京师。获宇文颖，诛之。
8丁丑，梁师都行台白伏愿来降。〔降，户江翻。〕
9戊寅，突厥寇原州；遣宁州刺史鹿大师救之，又遣杨师道趋大木根山。【章：十二行本「山」下有「邀其归路」四字；乙十一行本同；孔本同；张校同；退斋校同。】〔大木根山，在云中河之西，拓跋氏之先所居也。〕庚辰，突厥寇陇州；遣护军尉迟敬德击之。〔尉，纡勿翻。〕
10吐谷浑寇岷州。辛巳，吐谷浑、党项寇松州。〔吐，从暾入声。谷，音浴。〕
11癸未，突厥寇阴盘。〔阴盘县，汉属安定，晋属京兆，后魏置平凉郡，隋、唐属泾州，唐后改阴盘曰潘原。〕
12甲申，扶州刺史蒋善合击吐谷浑于松州赤磨镇，破之。
13己丑，突吐利设与苑君璋寇并州。
14甲子，车驾还京师。
15或说上曰：〔说，输芮翻。〕「突厥所以屡寇关中者，以子女玉帛皆在长安故也。〔厥，九勿翻。〕若焚长安而不都，则胡寇自息矣。」上以为然，遣中书侍郎宇文士及踰南山至樊、邓，行可居之地，〔踰长安南山出商州，即至樊、邓。行，下孟翻。〕将徙都之。太子建成、齐王元吉、裴寂皆赞成其策，萧瑀等虽知其不可而不敢谏。〔瑀，音禹。〕秦王世民谏曰：「戎狄为患，自古有之。陛下以圣武龙兴，光宅中夏，〔夏，户雅翻。〕精兵百万，所征无敌，柰何以胡寇扰边，遽迁都以避之，贻四海之羞，为百世之笑乎！彼霍去病汉廷一将，犹志灭匈奴；〔霍去病曰：「匈奴未灭，无以家为！」将，即亮翻。〕况臣忝备藩维，愿假数年之期，请系颉利之颈，致之阙下。〔颉，奚结翻。〕若其不效，迁都未晚。」上曰：「善。」建成曰：「昔樊哙欲以十万众横行匈奴中，〔事见十二卷汉惠帝三年。〕秦王之言得无似之！」世民曰：「形势各异，用兵不同，樊哙小竖，何足道乎！不出十年，必定漠北，非【章：十二行本「非」下有「敢」字；乙十一行本同；孔本同。】虚言也！」〔为太宗灭突厥张本。〕上乃止。建成与妃嫔因共谮世民曰：「突厥虽屡为边患，得赂即退。秦王外托御寇之名，内欲总兵权，成其篡夺之谋耳！」
