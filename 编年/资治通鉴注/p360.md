<!-- { "loadSidebar": true } -->
世祖文皇帝上〔讳丕，字子桓，武王操长子也。谥法：学勤好问曰文。世祖，庙号也。礼，祖有功而宗有德。谥法：景物四方曰世；靖民则法曰皇；明一德者曰皇；明一合道曰皇。德象天地曰帝；按道无为曰帝。
黄初元年〔（庚子、二二○）魏受汉禅，惟五德之运，以土继火。土色黄，故纪元曰黄初。是年十月受禅，方改元。〕
①春，正月，武王至洛阳；庚子，薨。〔魏王操谥曰武。〕王知人善察，难眩以伪。〔眩者，目无常主；难眩以伪，谓人不能乱其明。〕识拔奇才，不拘微贱，随能任使，皆获其用。与敌对陈，〔陈，读曰阵。〕意思安闲，〔思，相吏翻。〕如不欲战然；及至决机乘胜，气势盈溢。勋劳宜赏，不吝千金；无功望施，〔施，式豉翻。〕分豪不与。〔豪，即毫字。〕用法峻急，有犯必戮，或对之流涕，然终无所赦。雅性节俭，不好华丽。〔好，呼到翻。〕故能芟刈群雄，几平海内。〔曰「几」者，以不能并吴、蜀也。芟，所衔翻。几，居布翻。〕
是时太子在邺，军中骚动。群僚欲秘不发丧。谏议大夫贾逵以为事不可秘，乃发丧。或言宜易诸城守，悉用谯、沛人。〔曹氏，沛国谯人，小见者以乡人为可信也。守，式又翻；下同。〕魏郡太守广陵徐宣厉声曰：「今者远近一统，人怀效节，何必专任谯、沛，以沮宿卫者之心！」乃止。〔沮，在吕翻。〕青州兵擅击鼓，相引去；〔青州兵，献帝初平三年操破黄巾所降者。〕众人以为宜禁止之，不从者讨之。贾逵曰：「不可。」为作长檄，令所在给其禀食。〔为，于伪翻；下上为、下为同。禀，读曰廪。食，如字。长檄，犹今军行所至帮券也。〕鄢陵侯彰从长安来赴，〔操自汉中还师而东，彰定代而西迎操，因留彰长安。鄢，陆德明谒晚翻，又于建翻；师古音偃。〕问逵：先王玺绶所在。〔玺，斯氏翻。绶，音受。〕逵正色曰：「国有储副，先王玺绶，非君侯所宜问也。」凶问至邺，太子号哭不已。〔号，户刀翻。〕中庶子司马孚谏曰：〔续汉志：太子中庶子，秩六百石，职如侍中。〕「君王晏驾，天下恃殿下为命；当上为宗庙，下为万国，柰何效匹夫孝也！」太子良久乃止，曰：「卿言是也。」时群臣初闻王薨，相聚哭，无复行列。〔行，户刚翻。〕孚厉声于朝曰：〔朝，直遥翻。〕「今君王违世，天下震动，当早拜嗣君，以镇万国，而但哭邪！」乃罢群臣，备禁卫，治丧事。孚，懿之弟也。〔治，直之翻。〕群臣以为太子即位，当须诏命。〔谓须待汉帝诏命也。〕尚书陈矫曰：「王薨于外，天下惶惧。太子宜哀即位，以系远近之望。且又爱子在侧，〔爱子，谓鄢陵侯彰也。〕彼此生变，则社稷危矣。」即具官备礼，一日皆辨。〔辨，与办同，蜀本作「办」。明旦，以王后令，策太子即王位，大赦。汉帝寻遣御史大夫华歆奉策诏，授太子丞相印、绶，魏王玺、绶，领冀州牧。〔华，户化翻。〕于是尊王后曰王太后。
③二月，丁未朔，日有食之。
④壬戌，以太中大夫贾诩为太尉，御史大夫华歆为相国，大理王朗为御史大夫。
⑤丁卯，葬武王于高陵。〔高陵，在邺城西。操遗令曰：汝等时时登铜雀台，望吾西陵墓田。魏纪载操令曰：规西门豹祠西原上为陵。〕
⑥王弟鄢陵侯彰等皆就国。临菑监国谒者灌均，希指奏「临菑侯植醉酒悖慢，劫胁使者。」〔时禁切藩侯，使谒者监其国；监，古衔翻。悖，蒲内翻，又蒲没翻。〕王贬植为安乡侯，诛右刺奸掾沛国丁仪〔王莽置左右刺奸以督奸猾。光武中兴，亦置刺奸将军；然公府掾无其员也。魏、公府始有营军刺奸等员。掾，俞绢翻。〕及弟黄门侍郎廙并其男口，〔并男口诛之，绝其世也。廙，逸职翻，又羊至翻。〕皆植之党也。
鱼豢论曰：谚言：「贫不学俭，卑不学恭。」非人性分殊也，〔分，扶问翻。〕势使然耳。假令太祖防遏植等在于畴昔，此贤之心，何缘有窥望乎！彰之挟恨，尚无所至；至于植者，岂能兴难！〔难，乃旦翻。〕乃令杨修以倚注遇害，丁仪以希意族灭，哀乎！
⑦初置散骑常侍、侍郎各四人，〔散骑常侍，秦官也。秦置散骑，又置中常侍。散骑，骑从乘舆车后；中常侍得入禁中：皆以为加官。汉东京初省散骑，而中常侍用宦者。至是初置散骑，合之于中常侍为一官，曰散骑常侍，掌规谏，不典事；貂珰插右，骑而散从，后遂为显职。散骑侍郎，自魏至晋与散骑常侍、侍中、黄门侍郎共平尚书奏事，江左乃罢。〕其宦人为官者不得过诸署令；〔谓左．右．中尚方、中黄、左．右藏、左校、甄官、奚官、黄门、掖庭、永巷、御府、钩盾、中藏府、内者等署也。〕为金策，藏之石室。时当选侍中、常侍，王左右旧人讽主者，便欲就用，不调余人。〔调，徒吊翻。〕司马孚曰：「今嗣王新立，当进用海内英贤，如何欲因际会，自相荐举邪！官失其任，得者亦不足贵也。」遂他选。
⑧尚书陈群，以天朝选用不尽人才，〔天朝，谓汉朝也。朝，直遥翻。〕乃立九品官人之法；州、郡皆置中正以定其选，择州郡之贤有识鉴者为之，区别人物，第其高下。〔九品中正自此始。九品，上上、下中、上下、中上、中中、中下、下上、下中、下下也。别，彼列翻。
⑨夏，五月，戊寅，汉帝追尊王祖太尉曰太王，〔王祖，汉太尉曹嵩也。〕夫人丁氏曰太王后。
⑩王以安定太守邹岐为凉州刺史。西平曲演结旁郡作乱以拒岐；张掖张进执太守杜通，酒泉黄华不受太守辛机，皆自称太守以应演；〔诛韩遂者曲演也；盖威行凉部久矣，故进等皆应之。〕武威三种胡复叛。〔种，章勇翻。复，扶又翻。〕武威太守毌丘兴〔毌丘，复姓也。〕告急于金城太守、护羌校尉扶风苏则，则将救之，郡人皆以为贼势方盛，宜须大军。时将军郝昭、魏平先屯金城，受诏不得西渡。〔金城与武威、张掖、酒泉隔河。〕则乃见郡中大吏及昭等谋曰：「今贼虽盛，然皆新合，或有胁从，未必同心；因衅击之，善恶必离，离而归我，我增而彼损矣。既获益众之实，且有倍气之势，率以进讨，破之必矣。若待大军，旷日弥久，善人无归，必合于恶，善恶既合，势难卒离。〔卒，读曰猝。〕虽有诏命，违而合权，专之可也。」昭等从之，乃发兵救武威，降其三种胡，〔降，户江翻；下同。〕与毌丘兴击张进于张掖。曲演闻之，将步骑三千迎则，辞来助军，实欲为变，则诱而斩之，〔诱，音酉。〕出以徇军，其党皆散走。则遂与诸军围张掖，破之，斩进；黄华惧，乞降。〔据裴松之注，华即后为兖州刺史奏王凌者也。事见七十五卷邵陵厉公嘉平三年。〕河西平。
初，敦煌太守马艾卒官，〔敦，徒门翻。卒，子恤翻；下同。〕郡人推功曹张恭行长史事；恭遣其子就诣朝廷请太守。会黄华、张进叛，欲与敦煌并势，执就，劫以白刃；就终不回，私与恭疏曰：「大人率厉敦煌，忠义显然，岂以就在困厄之中而替之哉！今大军垂至，但当促兵以掎之耳。〔掎，举绮翻。从后牵曰掎，又云，偏引曰掎。〕愿不以下流之爱，使就有恨于黄壤也。」〔论语曰：君子恶居下流，天下之恶皆归焉。谓下流当恶居而不当爱也。一曰：流，辈也；牵于父子之爱，而废君臣之义，是常人之流下一等见识，故曰下流之爱。〕恭即引兵攻酒泉，别遣铁骑二百及官属，缘酒泉北塞，东迎太守尹奉。黄华欲救张进，而西顾恭兵，恐击其后，故不得往而降。就卒平安，奉得之郡，诏赐恭爵关内侯。
六月，庚午，王引军南巡。
秋，七月，孙权遣使奉献。
蜀将军孟达屯上庸，与副军中郎将刘封不协；封侵陵之，达率部曲四千余家来降。达有容止才观，〔观，工玩翻。〕王甚器爱之，引与同辇，以达为散骑常侍、建武将军，封平阳亭侯。合房陵、上庸、西城三郡为新城，〔蜀分三郡见上卷汉献帝建安二十四年。〕以达领新城太守，委以西南之任。行军长史刘晔曰：〔时魏王引军南巡，以晔为长史。〕「达有苟得之心，而恃才好术，〔好，呼到翻。〕必不能感恩怀义。新城与孙、刘接连，〔蜀之汉中，吴之宜都，皆与新城接连。〕若有变态，为国生患。」王不听。〔为孟达叛魏张本。为，于伪翻。〕遣征南将军夏侯尚、右将军徐晃与达共袭刘封。上庸太守申耽叛封来降，封破，走还成都。
初，封本罗侯寇氏之子，汉中王初至荆州，以未有继嗣，养之为子。诸葛亮虑封刚猛，易世之后，终难制御，劝汉中王因此际除之；遂赐封死。
武都氐王杨仆率种人内附。〔种，章勇翻。〕
甲午，王次于谯，大飨六军及谯父老于邑东，设伎乐百戏，〔伎，巨绮翻。〕吏民上寿，日夕而罢。
孙盛曰：三年之丧，自天子达于庶人。故虽三季之末，〔谓三代之季也。〕七雄之敝，〔秦、赵、韩、魏、齐、楚、燕为战国七雄。〕犹未有废衰斩于旬朔之间，释麻杖于反哭之日者也。〔麻，绖也。居父丧苴杖。礼：既葬而反哭。檀弓曰：反哭升堂，反诸其所作也。反哭之吊也，哀之至也；反而亡焉，失之矣，于是为甚。衰，仓回翻。〕逮于汉文，变易古制，〔事见十五卷文帝后七年。〕人道之纪，一旦而废，固已道薄于当年，风颓于百代矣。魏王既追汉制，替其大礼，处莫重之哀〔处，昌吕翻。〕而设飨宴之乐，居贻厥之始而堕王化之基，〔夏书曰：有典有则，贻厥子孙。〔堕，读曰隳。〕及至受禅，显纳二女，〔献帝之禅也，册诏魏王曰：汉承尧运，有传圣之义；厘降二女以嫔于魏。是以知王龄之不遐，卜世之期促也。
王以丞相祭酒贾逵为豫州刺史。〔豫州，统颍川、汝阴、汝南、梁国、沛郡、谯郡、鲁郡、弋阳、安丰等郡。晋地理志曰：魏武分沛郡立谯都，分汝南立汝阴郡，合陈郡于梁国。沈约志曰：弋阳县，本属汝南，魏文帝分立郡，又分庐江为安丰郡。〕是时天下初定，刺史多不能摄郡。〔摄，总录也。〕逵曰：「州本以六条诏书察二千石以下，〔举汉制也。〕故其状皆言严能鹰扬，有督察之才，不言安静宽仁，有恺悌之德也。今长吏慢法，盗贼公行，州知而不纠，天下复何取正乎！」〔复，扶又翻。〕其二千石以下，阿纵不如法者，皆举奏免之。外修军旅，内治民事，〔治，直之翻。〕兴陂田，通运渠，吏民称之。王曰：「逵真刺史矣。」布告天下，当以豫州为法；赐逵爵关内侯。
