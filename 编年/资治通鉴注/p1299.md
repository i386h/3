<!-- { "loadSidebar": true } -->
上饵医官李玄伯、道士虞紫芝、山人王乐药，疽发于背。八月，疽甚，宰相及朝士皆不得见。〔见，贤遍翻。〕上密以夔王属枢密使王归长、马公儒、宣徽南院使王居方，使立之。〔属，之欲翻。〕三人及右军中尉王茂玄，皆上平日所厚也。独左军中尉王宗实素不同心，三人相与谋，出宗实为淮南监军；宗实已受敕于宣化门外，将自银台门出，左军副使元元实〔考异曰：或作「邢元实」。今从东观奏记、懿宗实录。幵，苦坚翻。海陵本作「元」渠之切，姓也。〕谓宗实曰：「圣人不豫踰月，中尉止隔门起居；〔中尉，谓王宗实。〕今日除改，未可辨也。何不见圣人而出﹖」宗寤实感寤，复入，诸门已踵故事增人守捉矣。元元实翼导宗实直至寝殿，上已崩，〔年五十。〕东首环泣矣。〔首，式又翻。环，音宦。〕宗实叱归长等，责以矫诏；皆奉足乞命。乃遣宣徽北院使齐元简迎郓王。壬辰，下诏立郓王为皇太子，权句当军国政事，仍更名漼。〔句，古候翻。当丁浪翻。郓，音运。更，工衡翻。漼，七罪翻。〕收归长、公儒、居方，皆杀之。癸巳，宣遗制，以令狐绹摄耱宰。
宣宗性明察沉断，〔沉，持林翻。断，丁管翻。考异曰：续贞陵遗事曰：「越守尝进女乐，有绝色者，上初悦之，数月，锡赉积。一旦晨兴，忽不乐，曰：『玄宗只一杨妃，天下至今未平，我岂敢忘！』乃召美人曰：『应留汝不得。』左右或奏『可以放还。』上曰：『放还我必思之，可命赐酒一杯。』此太不近人情，恐誉之太过。今不取。〕用法无私，从谏如流，重惜官赏，恭谨节俭，惠爱民物，故大中之政，讫于唐亡，人思咏之，谓之小太宗。〔卫嗣君之聪察，不足以延卫；唐宣宗之聪察，不足以延唐。
丙申，懿宗即位。癸卯，尊皇太后为太皇太后。以王宗实为骠骑上将军。李玄伯、虞紫芝、王乐皆伏诛。〔考异曰：东观奏记：「毕諴在翰林，上恩顾特异，许用为相，深为丞相令狐绹缓其入相之谋。諴思有以结绹，在北门求得绝色，非人世所有，盛饰珠翠，专使献绹。绹一见之心动，谓其子曰：『毕太原于吾无分，今以是饵吾，将倾吾家族也！』见立返之。諴又沥血输启事于绹，绹终不纳，乃命邸货之。东头医官李玄伯，上所狎昵者，以钱七十万致于家，乃舍正堂坐之，玄伯夫妻执贱役以事焉。踰月，尽得其欢心矣，乃进于上。上见惑之，宠冠六宫。玄伯烧伏火丹砂连进，以市恩泽，致上疮疾，皆玄伯之罪也。懿宗即位，玄伯与山人王岳、道士虞紫芝俱弃市。」今从实录。
7九月，追尊上母晁昭容为元昭皇太后。
8加魏博节度使何弘敬兼中书令，〔考异曰：东观奏记：「大中十三年，三月，魏博何弘敬就加中书令。」据实录，二月弘敬加太傅，此月乃加中书令，在懿宗即位后。东观奏记误也。〕幽州节度使张允伸同平章事。
9冬，十月，辛卯，赦天下。
10十一月，戊午，以门下侍郎、同平章事萧邺同平章事，充荆南节度使。
11十二月，甲申，以翰林学士承旨、兵部侍郎杜审权同平章事。审权，元颖之弟子也。〔杜元颖，穆宗长庆初为相，后以帅西川致寇，贬。
12浙东贼帅裘甫攻陷象山，〔孙愐曰：裘，本仇氏，避仇改作「裘」。或曰卫大夫柳庄邑于裘氏。神龙元年，分宁海及鄮置象山县，属台州，广德二年，度属明州。帅，所类翻。考异曰：实录作「仇甫」。按平剡录作「裘甫」，今从之。〕官军屡败，明州城门昼闭，住逼剡县，〔剡，汉古县，唐属越州。九域志：在州东南一百八十里。〕有众百人，浙东骚动。观察使郑祗德遣讨击副使刘勍、〔勍，渠京翻。〕副将范居植将兵三百，合台州军共讨之。
13司空、门下侍郎、同平章事令狐绹执政岁久，忌胜己者，中外侧目，其子滈颇招权受贿。〔滈，湖老翻。〕宣宗既崩，言事者竞攻其短，丁西，以绹同平章事，充河中节度使。以前荆南节度使、同平章事白敏中守司徒、兼门下侍郎、同平章事。
14初，韦皋在西川，开青溪道以通群蛮，〔青溪道即清溪关路。〕使由蜀入贡。又选群蛮子弟聚之成都，教以书数，欲以慰悦羁縻之，业成则去，复以他子弟继之。〔复，扶又翻。〕如是五十年，群蛮子弟学于成都者殆以千数，军府颇厌于禀给。又，蛮使入贡，利于赐与，所从傔人浸多，〔傔，苦念翻。〕杜悰为西川节度使，奏请节减其数，诏从之。南诏丰佑怒，其贺冬使者留表付巂州而还。又索习学子弟，移牒不逊，〔还，从宣翻，又如字；下同。索，山客翻。〕自是入贡不时，颇扰边境。
会宣宗崩，遣中使告哀，时南诏丰佑适卒，子酋龙立，〔酋，慈秋翻。〕怒曰：「我国亦有丧，朝廷不吊祭。又诏书乃赐故王。」遂置使者于外馆，礼遇甚薄。使者还，具以状闻。上以酋龙不遣使来告丧，又名近玄宗讳，〔龙字近玄宗讳。〕遂不行册礼。酋龙乃自称皇帝，国号大礼，〔至今云南国号大理。〕改元建极，遣兵陷播州。〔为南诏攻蜀、攻交趾张本。考异曰：旧纪、实录今年皆无陷播州事，惟新纪有之。实录：「咸通六年三月，卢潘奏云：大中十三年，南蛮陷播州。」补国史曰：「云南自大中初朝贡使及西川质子人数渐多，节度使奏请厘革减省，有诏许之，录诏报云南，云南回牒不逊。」新南诏传曰：朝贡岁至，从者多，杜悰自西川入朝，表无多内蛮慊。丰佑怒，即慢言索质子，盖谓蛮子弟学成都者也。」按杜悰以咸通二年十月入朝，而丰佑大中十三年己死，则建议减蛮傔者，必非悰入朝后事。新传误也。〕
唐纪六十六〔起上章执徐（庚辰），尽强圉大渊献（丁亥），凡八年〕
懿宗昭圣恭惠孝皇帝上〔讳漼，宣宗长子也初讳温，嗣位更名〕
咸通元年〔（庚辰、八六○）是年十一月，始改元咸通。〕
1春，正月，乙卯，浙东军与裘甫战于桐柏观前，〔桐柏观在台州唐兴县天台山，宋改唐兴县为天台县，桐柏观赐额崇道观。观，古玩翻。〕范居植死，刘勍仅以身免。乙丑，甫帅其徒千余人陷剡县，〔帅，读曰率。〕开府库，募壮士，众至数千人；越州大恐。
时二浙久安，人不习战，甲兵朽钝，见卒不满三百；〔见，贤遍翻。〕郑祗德更募新卒以益之，军吏受赂，率皆得孱弱者。〔孱，鉏山翻。〕祗德遣子将沈君纵、副将张公署、望海镇将李珪〔子将，小将也。望海镇在明州界，今定海县即其地。元和十四年，浙东观察使薛戎奏望海镇去明州七十余里，俯临大海，与新罗、日本诸蕃接界。将，即亮翻；下同。〕将新卒五百击裘甫。二月，辛卯，与甫战于剡西，贼设伏于三溪之南，而陈于三溪之北，〔三溪，在今嵊县西南，一溪自新昌县东来，一溪自磕下山南来，与新昌溪会于湖塍，屈西北流，溪流若三派然，故谓之三溪。〕壅溪上流，使可涉。既呔，阳败，官军追之，半涉，决壅，水大至，官军大败，三将皆死，官军几尽。〔几，居依翻。〕
2丙申，葬圣武献文孝皇帝于贞陵，〔此谥，正葬贞陵陵中册谥也。贞陵在京兆云阳县西北四十里。〕庙号宣宗。
3丙午，白敏中入朝，坠陛，伤腰，肩舆以归。
于是山海诸盗及他道无赖亡命之徒，四面云集，众至三万，分为三十二队。其小帅有谋略者推刘暀，〔帅，所类翻。暀，于放翻，又乎旷翻。〕勇力推刘庆、刘从简。群盗皆遥通书币，求属麾下。甫自称天下都知兵马使，改元曰罗平，铸印曰天平。大聚资粮，购良工，治器械，声震中原。〔治，直之翻。〕
4郑祗德累表告急，且求救于邻道；浙西遣牙将凌茂贞将四百人、宣歙遣牙白琮将三百人赴之。〔歙，书涉翻。〕祗德始令屯郭门及东子江，〔越州有东小江、西小江、东小江出剡溪，至曹娥百官渡而东入海。西小江出诸暨，至钱清渡而东入于海。皆曰小江者，以浙江为大江也。〕寻复召还府中以自卫。〔复，扶又翻。〕祗德馈之，比度支常馈多十三倍，而宣、润将士犹以为不足。〔史言元帅威令不振，则惠亵而将士不以为德。度，徒洛翻。〕宣、润将士请土军为导，以与贼战；诸将或称病，或阳坠马，其肯行者必先邀职级，〔职者，军职。级者，勋级。〕竟不果遣。贼游骑至平水东小江，〔越州，会稽县东南有平水镇，又东踰山，即小江也。北又一小江，源出大木山，南流合于剡江，故系平水东，以别东小江。〕城中士民储舟裹粮，夜坐待旦，各谋逃溃。
朝廷知祗德懦怯，议选武将代之。夏侯孜曰：「浙东山海幽阻，可以计取，难以力攻。西班中无可语者。〔唐凡朝会，文官班于东，武官班于西，故谓武臣为西班。〕前安南都护王式，虽儒家子，〔王式，王播弟，起之子也，旧史以为播子。〕在安南威服华夷，名闻远近，〔闻，音问。〕可任也。」诸相皆以为然。〔相，息亮翻。〕遂以式为〔【章：十二行本「为」下有「浙东」二字；乙十一行本同；孔本同；张校同。】〕观察使，征祗德为宾客。〔太子宾客，闲慢局员也。〕
三月，辛亥朔，式入对，上问以讨贼方略。对曰：「但得兵，贼必可破。」有宦官侍侧，曰：「发兵，所费甚大。」式曰：「臣为国家惜费则不然。〔为，于伪翻。〕兵多贼速破，其费省矣。若兵少不能胜贼，延引岁月，贼势益张，〔张，知亮翻。〕则江、淮群盗将蜂起应之。国家用度尽仰江、淮，〔仰，牛向翻。〕若阻绝不通，则上自九庙，下及十军，〔肃宗以后，羽林、龙武、神武、神威、神策皆分左右，号北门十军。元和二年，省神武军，明年，又省神威军，以其兵骑分隶左右神策，而犹存十军之名。〕皆无以供给，其费岂可胜计哉！」〔胜，音升。〕上顾宦官曰：「当与之兵。」乃诏发忠武、义成、淮南等诸道兵授之。
