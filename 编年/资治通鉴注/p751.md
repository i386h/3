<!-- { "loadSidebar": true } -->
9魏中尉东平王匡以论议数为任城王澄所夺，愤恚，复治其故棺，〔匡造棺见一百四十七卷七年。数，所角翻。恚，于避翻。复，扶又翻。治，直之翻。〕欲奏攻澄。澄因奏匡罪状三十余条，廷尉处以死刑。〔处，昌吕翻。〕秋，八月，己未，诏免死，削除官爵，以车骑将军侯刚代领中尉〔骑，奇寄翻。〕三公郎中辛雄奏理匡，〔曹魏置尚书三公郎。〕以为「历奉三朝，骨鲠之迹，朝野具知，〔朝，直遥翻。〕故高祖赐名曰匡。先帝既已容之于前，陛下亦宜宽之于后，若终贬黜，恐杜忠臣之口。」未几，复除匡平州刺史。〔几，居岂翻。复，扶又翻。〕雄，琛之族孙也。〔辛琛见一百四十七卷天监六年。琛，丑林翻。〕
10九月，庚寅朔，【章：十二行本无「朔」字；乙十一行本同；孔本同；张校同，云从无注本。】胡太后游嵩高；癸巳，还宫。
太后从容谓兼中书舍人杨昱曰：「亲姻在外，不称人心，〔从，千容翻。称，尺证翻。〕卿有闻，慎勿讳隐！」昱奏扬州刺史李崇五车载货，相州【章：十二行本「相」作「恒」；乙十一行本同；孔本同。】刺史杨钧造银食器【章：十二行本「器」下有「十具并」三字；孔本同；张校云，脱「十具」二字。】饷领军元叉。〔相，息亮翻。〕太后召叉夫妻，泣而责之。〔泣而责之，爱诲之意也。〕叉由是怨昱。昱叔父舒妻，武昌王和之妹也。和即叉之从祖。〔从，才用翻。〕舒卒，元氏频请别居，昱父椿泣责，不听，元氏恨之。会瀛州民刘宣明谋反，事觉，逃亡。叉使和及元氏诬告昱藏匿宣明，且云：「昱父定州刺史椿，叔父华州刺史津，并送甲仗三百具，谋为不逞。」〔华，户化翻。〕叉复构成之。遣御仗五百人夜围昱宅，收之，一无所获。太后问其状，昱具对为元氏所怨。太后解昱缚，处和及元氏死刑，〔复，扶又翻。处，昌吕翻。〕既而叉营救之，和直免官，元氏竟不坐。〔史言灵后昵庇元叉以自遗患。〕
11冬，十二月，癸丑，魏任城文宣王澄卒。〔任，音壬。卒，子恤翻。〕
12庚申，魏大赦。
14魏以郎选不精，大加沙汰，〔以水淘去沙石，谓之沙汰，故以谕去不肖。〕唯朱元旭、辛雄、羊深、源子恭及范阳祖莹等八人以才用见留，余皆罢遣。深，祉之子也。〔正始之初，羊祉镇梁、益。〕
普通元年〔（庚子、五二○）〕
1春，正月，乙亥朔，改元大赦。
2丙子，日有食之。
3己卯，以临川王宏为太尉、扬州刺史，金紫光禄大夫王份为尚书左仆射。份，奂之弟也。〔份，彼陈翻。王奂死于齐武帝永明十一年。〕
4左军将军豫宁威伯冯道根卒。〔五代志：豫章郡建昌县旧有豫宁县。宋白曰：汉建安中，分建昌立西安县，晋太康元年，改为豫宁县。〕是日上春，祠二庙，〔帝立太庙，祀太祖文皇帝以上为六亲庙，皆同一堂，共庭而别室。又有小庙，太祖太夫人庙也，非嫡，故别立庙。皇帝每祭太庙讫，乃诣小庙，亦以一太牢，如太庙礼。有二庙令，掌庙事。〕既出宫，有司以闻。问中书舍人朱异曰：「吉凶同日，今可行乎﹖」对曰：「昔卫献公闻柳庄死，不释祭服而往。〔记檀弓曰：卫太史柳庄寝疾，公曰：「若疾革，虽当祭必告。」公再拜稽首，请于尸曰：「有臣柳庄也者，非寡人之臣，社稷之臣也。闻之死，请往。」不释服而往，遂以襚之。〕道根虽未为社稷之臣，亦有劳王室，临之，礼也。」上即幸其宅，哭之甚恸。
5高句丽世子安遣使入贡。二月，癸丑，以安为宁东将军、高句丽王，〔句，音驹。丽，力知翻。使，疏吏翻。〕遣使者江法盛授安衣冠剑佩。魏光州兵就海中执之，送洛阳。〔魏皇兴四年，分青州置光州，领东莱、长广、东牟郡，治掖。〕
6魏太傅、侍中、清河文献王怿，美风仪，胡太后逼而幸之。然素有才能，辅政多所匡益，好文学，〔好，呼到翻。〕礼敬士人，时望甚重。侍中、领军将军元叉在门下，兼总禁兵，恃宠骄恣，志欲无极，怿每裁之以法，叉由是怨之。卫将军、仪同三司刘腾，权倾内外，吏部希腾意，奏用腾弟为郡，人资乖越，〔人非其才为乖，资非其次为越。〕怿抑而不奏，腾亦怨之。龙骧府长史宋维，弁之子也，〔宋弁见用于魏孝文帝。骧，思将翻。长，之两翻。〕怿荐为通直郎，〔通直郎，即通直散骑侍郎，隋后遂为寄禄官。〕浮薄无行。〔行，下孟翻。〕叉许维以富贵，使告司梁都尉韩文殊父子谋作乱立怿。〔周官有梁人，汉有平准令，主练梁作采色。后魏置司梁都尉，后齐太府寺属官有司梁署令、丞。陆德明：梁，而艳翻；刘而险翻。〕怿坐禁止，按验，无反状，得释，维当反坐；〔反坐，诬告失实者以其所告之罪坐之。〕叉言于太后曰：「今诛维，后有真反者，人莫敢告。」乃黜维为昌平郡守。〔昌平县，汉属上谷郡，后魏置昌平郡，属燕州，隋复废郡为县，属幽州。〕
叉恐怿终为己害，乃与刘腾密谋，使主食中黄门胡定自列〔主食，主御食者也。列，陈也。〕云：「怿货定使毒魏主，若己得为帝，许定以富贵。」帝时年十一，信之。秋，七月，丙子，太后在嘉福殿，未御前殿，叉奉帝御显阳殿，腾闭永巷门，太后不得出。怿入，遇叉于含章殿后，叉厉声不听怿入，怿曰：「汝欲反邪！」叉曰：「叉不反，正欲缚反者耳！」命宗士及直齐执怿衣袂，将入含章东省，〔魏置宗师，宗士其属也。直齐，直殿内齐合者也，属直合。将，引也，送也。〕使人防守之。腾称诏集公卿议，论怿大逆；众咸畏叉，无敢异者，唯仆射新泰文贞公游肇抗言以为不可，〔五代志新泰县属琅邪郡。〕终不下署。〔不下笔署名也。〕
叉、腾持公卿议入，俄而得可，〔魏主可其奏也。〕夜中杀怿。于是诈为太后诏，自称有疾，还政于帝。幽太后于北宫宣光殿，宫门昼夜长闭，内外断绝，腾自执管钥，帝亦不得省见，〔省，悉景翻。见，贤遍翻。〕裁听傅食而已。太后服膳俱废，不免饥寒，乃叹曰：「养虎得噬，我之谓矣。」又使中常侍【章：十二行本「侍」下有「酒泉」二字；乙十一行本同；孔本同。】贾粲侍帝书，密令防察动止。叉遂与太师高阳王雍等同辅政，帝谓叉为姨父。叉与腾表里擅权，叉为外御，腾为内防，常直禁省，共裁刑赏，政无巨细，决于二人，威振内外，百僚重迹。〔重，直龙翻。言惧之甚，不敢妄举足而行，步步踏陈迹也。〕
朝野闻怿死，莫不丧气，〔丧，息浪翻。〕胡夷为之剺面者数百人。〔为，于伪翻。剺，里之翻。胡夷临丧，剺面而哭哀甚。〕游肇愤邑而卒。
8辛卯，魏主加元服，大赦，改元正光。
9魏相州刺史中山文庄王熙，英之子也，〔元英事魏孝文、宣武，数将兵有功。相，息亮翻。〕与弟给事黄门侍郎略、司徒祭酒纂，〔自曹魏以来，公府有东、西合祭酒。〕皆为清河王怿所厚，闻怿死，起兵于邺，上表欲诛元叉、刘腾，纂亡，奔邺。后十日，长史柳元章等帅城人鼓噪而入，〔帅，读曰率；下同。〕杀其左右，执熙、纂并诸子置于高楼。八月，甲寅，元叉遣尚书左丞卢同就斩熙于邺街，并其子弟。
熙好文学，有风义，〔好，呼到翻。〕名士多与之游，将死，与故知书曰：「吾与弟俱蒙皇太后知遇，兄据大州，弟则入侍，殷勤言色，恩同慈母。今皇太后见废北宫，太傅清河王横受屠酷，〔横，户孟翻。〕主上幼年，独在前殿。君亲如此，无以自安，故帅兵民欲建大义于天下。但智力浅短，旋见囚执，〔旋，反也。〕上惭朝廷，下愧相知。本以名义干心，不得不尔，流肠碎首，复何言哉！凡百君子，各敬尔仪，为国为身，善勖名节！」〔复，扶又翻。为，于伪翻；下为知、力为同。〕闻者怜之。熙首至洛阳，亲故莫敢视，前骁骑将军刁整独收其尸而藏之。〔骁，尧翻翻。骑，奇寄翻。〕整，雍之孙也。〔刁雍去晋入魏，着功淮、汝之间。〕卢同希叉意，穷治熙党与，〔治，直之翻。〕锁济阴内史杨昱赴邺，〔济阴郡，汉、晋属兖州，魏属西兖州。济，子礼翻。〕考讯百日，乃得还任。叉以同为黄门侍郎。
元略亡抵故人河内司马始宾，始宾与略缚荻茷夜渡孟津，诣屯留栗法光家，〔屯留县自汉、晋以来属上党郡。姓谱：栗姓，栗陆氏之后。汉长安富室有栗氏。师古曰：屯，音纯。〕转依西河太守刁双，匿之经年。时购略甚急，略惧，求送出境，双曰：「会有一死，所难遇者为知己死耳，愿不以为虑。」略固求南奔，双乃使从子昌送略渡江，〔从，才用翻。〕遂来奔，上封略为中山王。〔为略后还张本。〕双，雍之族孙也。叉诬刁整送略，并其子弟收系之，御史王基等力为辩雪，乃得免。
10甲子，侍中、车骑将军永昌严侯韦叡卒。〔五代志：零陵郡零陵县旧分置永昌县。谥法：服敌公庄曰严；威而不猛曰严。骑，奇寄翻。〕时上方崇释氏，士民无不从风而靡，独叡自以位居大臣，不欲与俗俯仰，所行略如平日。〔史言韦叡于事佛之朝，矫之以正，几于以道事君者。〕
11九月，戊戌，魏以高阳王雍为丞相，总摄内外，与元叉同决庶务。
12初，柔然佗汗可汗纳伏名敦之妻候吕陵氏，生伏跋可汗及阿那緕等六子。〔可，从刊入声。汗，音寒。緕，古回翻。〕伏跋既立，忽亡其幼子祖惠，求募不能得。有巫地万言祖惠今在天上，我能呼之，乃于大泽中施帐幄，祀天神，祖惠忽在帐中，自云恒在天上。〔恒，户登翻。〕伏跋大喜号地万为圣女，纳为可贺敦。〔柔然之主曰可汗，其正室曰可贺敦。〕地万既挟左道，复有恣色，伏跋敬而爱之，信用其言，干乱国政。如是积岁，祖惠浸长，语其母曰：「我常在地万家，未尝上天，上天者地万教我也。」〔长，知两翻。语，牛倨翻。上，时掌翻。〕其母具以状告伏跋，伏跋曰：「地万能前知未然，勿为谗也。」既而地万惧，谮祖惠于伏跋而杀之。候吕陵氏遣其大臣具列等绞杀地万；伏跋怒，欲诛列等。会阿至罗入寇，〔阿至罗，虏之别种，居北河之东，世附于魏。一曰：阿至罗，高车种。〕伏跋击之，兵败而还。〔还，从宣翻，又如字。〕候吕陵氏与大臣共杀伏跋，立其弟阿那緕为可汗。阿那緕立十日，其族兄示发帅众数万击之，〔帅，读曰率。〕阿那緕战败，与其弟乙居伐轻骑奔魏。〔骑，奇寄翻。〕示发杀候吕陵氏及阿那緕二弟。〔史言柔然乱。〕
