<!-- { "loadSidebar": true } -->
12上既封泰山，欲遍封□□，【章：十二行本空格作「五岳」二字；乙十一行本同；孔本同。】秋，七月，作奉天宫于嵩山南。〔奉天宫，在洛州嵩阳县。〕监察御史里行李善感谏曰：〔里行者，资序未至，未正除监察御史，令于监察御史班里行也。监，古衔翻。〕「陛下封泰山，告太平，致群瑞，与三皇、五帝比隆矣。数年以来，菽粟不稔，饿殍相望，四夷交侵，兵车岁驾；陛下宜恭默思道以禳灾谴，〔禳，如羊翻。〕乃更广营宫室，劳役不休，天下莫不失望。臣忝备国家耳目，窃以此为忧！」上虽不纳，亦优容之。自褚遂良、韩瑗之死，〔见二百卷显庆三年、四年。瑗，于眷翻。〕中外以言为讳，无敢逆意直谏，几二十年；及善感始谏，天下皆喜，谓之「凤鸣朝阳」。〔诗卷阿曰：凤皇鸣矣，于彼高冈；梧桐生矣，于彼朝阳。注云：梧桐，柔木也。山东曰朝阳。梧桐不生山冈，太平而后生朝阳。几，居依翻。〕
13上遣宦者缘江徙异竹，欲植苑中。宦者科舟载竹，所在纵暴；过荆州，荆州长史苏良嗣囚之，上疏切谏，〔上，时掌翻；下同。〕以为：「致远方异物，烦扰道路，恐非圣人爱人之意。又，小人窃弄威福，亏损皇明。」上谓天后曰：「吾约束不严，果为良嗣所怪。」手诏慰谕良嗣，令弃竹江中。良嗣，世长之子也。〔苏世长见一百八十八卷高祖武德四年。〕
14黔州都督谢佑希天后意，逼零陵王明令自杀，〔明徙黔州见上卷永隆元年。黔，音琴。〕上深惜之，黔府官属皆坐免官。佑后寝于平阁，与婢妾十余人共处，〔处，昌吕翻。〕夜，失其首。垂拱中，明子零陵王俊、黎国公杰为天后所杀，有司籍其家，得佑首，漆为秽器，题云谢佑，乃知明子使刺客取之也。
15太子留守京师，颇事游畋，薛元超上疏规谏；上闻之，遣使者慰劳元超，〔使，疏吏翻。劳，力到翻。〕仍刀赴东都。
16吐蕃将论钦陵寇柘、松、翼等州。〔显庆三年，开置柘州蓬山郡，属松州都督府。宋白作「拓」，曰「以开拓为称」。今按新、旧书皆作「柘」。翼州本汉蚕陵县地，故城在州西，有蚕陵山；隋为翼斜县，唐武德元年，置翼州。隋县名，唐州，取州南翼水为名。〕诏左骁卫郎将李孝逸、右卫郎将卫蒲山发秦、渭等州兵分道御之。〔骁，坚尧翻。将，即亮翻。〕
17冬，十月，丙寅，黄门侍郎刘景先同中书门下平章事。
18是岁，突厥余党阿史那骨笃禄、〔骨笃禄亦曰骨咄禄，颉利族人也，云中都督舍利元英之部酋，世袭吐屯。〕阿史德元珍等招集亡散，据黑沙城反，〔杜佑曰：阿史德元珍，习知中国风俗，边塞虚实，在单于府检校降户部落，坐事为单于长史王本立所拘絷。会骨咄禄入寇，元珍请依旧检校部落，本立许之，因便投骨咄禄。骨咄禄得之甚喜，以为阿波大达干，令专统兵马事。〕入寇并州及单于府之北境，〔单，音蝉。〕杀岚州刺史王德茂。右领军卫将军、检校代州都督薛仁贵将兵击元珍于云州，虏问唐大将为谁，应之曰：「薛仁贵」。虏曰：「吾闻仁贵流象州，〔仁贵以大非川之败除名，起为鸡林道总管，复坐事贬象州。〕死久矣，何以绐我！」〔绐，荡亥翻。〕仁贵免冑示之面，虏相顾失色，下马列拜，稍稍引去。仁贵因奋击，大破之，斩首万余级，捕虏二万余人。
19吐蕃入寇河源军，军使娄师德将兵击之于白水涧，〔白水涧有白水军，注见后。使，疏吏翻；下同。将，即亮翻；下同。〕八战八捷。上以师德为比部员外郎、左骁卫郎将、河源军经略副使，曰：「卿有文武材，勿辞也！」〔比，音毗。骁，坚尧翻。〕
弘道元年〔（癸未、六八三）是年十二月改元。〕
1春，正月，甲午朔，上行幸奉天宫。
2二月，庚午，突厥寇定州，刺史霍王元轨击却之。乙亥，复寇妫州。〔复，扶又翻；下可复同。妫，居为翻。〕三月，庚寅，阿史那骨笃禄、阿史德元珍围单于都护府，执司马张行师，杀之。遣胜州都督王本立、夏州都督李崇义将兵分道救之。
3太子右庶子、同中书门下三品李义琰改葬父母，使其舅氏迁旧墓；上闻之，怒曰：「义琰倚势，乃陵其舅家，不可复知政事！」义琰闻之，不自安，以足疾乞骸骨，庚子，以义琰为银青光禄大夫，致仕。
4癸丑，守中书令崔知温薨。〔旧制：凡九品已上职事官，皆带散位，谓之本品。职事则随才叙用，或去闲入剧，或去高就卑，迁徙出入，参差不定。散位则一切以门荫结品，然后以劳考进叙。武德令职事解散官，欠一阶不至为兼，职事卑者不解散官。贞观令以职事高者为守，职事卑者为行，仍带散位，其欠一阶仍旧为兼，或带散官，或为守，参而用之。其两职事亦为兼，颇相错乱。咸亨二年，始一切为守。其欠一阶之兼，古念翻；其两职事之兼，古恬翻；字同音异耳。〕
5夏，四月，己未，车驾还东都。
6绥州步落稽白铁余，〔步落稽，稽胡也。〕埋铜佛于地中，久之，草生其上，绐其乡人曰：「吾于此数见佛光。」〔绐，荡亥翻。数，所角翻。〕择日集众掘地，果得之，因曰：「得见圣佛者，百疾皆愈。」远近赴之。铁余以杂色囊盛之数十重，得厚施，乃去一囊。〔盛，时征翻。重，直龙翻。施，式豉翻。去，羌吕翻。〕数年间，归信者众，遂谋作乱。据城平县，自称光明圣皇帝，置百官，进攻绥德、大斌二县，〔城平及二县，皆属绥州，西魏所置也。宋白曰：二县皆汉肤施县地，魏神龟元年，置城中县，隋避讳，改为城平。大斌县，时堙城平县界魏平故城。绥德县，亦肤施地，魏大统十二年，分上郡南界丘尼谷置县。欧阳修曰：大斌者，取稽胡怀化，文武杂半以为名。〕杀官吏，焚民居。遣右武卫将军程务挺与夏州都督王方翼讨之，甲申，攻拔其城，擒铁余，余党悉平。〔考异曰：佥载云「延州稽胡」，又云「自号月光王」，又云「仪凤中务挺斩平之」，盖误也。今从实录。〕
7五月，庚寅，上幸芳桂宫，〔仪凤二年，营紫桂宫于渑池县西五里，调露二年改曰避署宫，永淳元年又改曰芳桂宫。〕至合璧宫，遇大雨而还。
8乙巳，突厥阿史那骨笃禄等寇蔚州，杀刺史李思俭，〔蔚州时为忠顺军节度。〕丰州都督崔智辩将兵邀之于朝那山北，〔朝，丁度集韵音与邾同。牛头朝那山在丰州河北。〕兵败，为虏所擒。朝议欲废丰州，迁其百姓于灵、夏。丰州司马唐休璟〔都督府司马也。唐制，下都督府长史、司马，从五品上。〕上言，以为：「丰州阻河为固，居贼冲要，自秦、汉已来，列为郡县；土宜耕牧。隋季丧乱，〔上，时掌翻。丧，息浪翻。〕迁百姓于宁、庆二州，致胡虏深侵，以灵、夏为边境；贞观之末，募人实之，西北始安。今废之则河滨之地复为贼有，〔复，扶又翻，又音如字。〕灵、夏等州人不安业，非国家之利也！」乃止。
9六月，突厥别部寇掠岚州，偏将杨玄基击走之。〔厥，九勿翻。将，即亮翻。〕
10秋，七月，己丑，立皇孙重福为唐昌王。〔重，直龙翻。〕
11庚【严：「庚」改「壬」。】辰，诏以今年十月有事于嵩山；寻以上不豫，改用来年正月。
12甲辰，徙相王轮为豫王，更名旦。〔相，息亮翻。更，工衡翻。〕
13中书令兼太子左庶子薛元超病瘖，乞骸骨，许之。〔瘖，于今翻。〕
14八月，己丑，以将封嵩山，召太子赴东都；留唐昌王重福守京师，以刘仁轨为之副。冬，十月，己卯，太子至东都。
16十一月，丙戌，诏罢来年封嵩山，上疾甚故也。上苦头重，不能视，召侍医秦鸣鹤诊之，〔殿中省尚药局有侍御医四人，从六品上。诊，止忍翻。〕鸣鹤请刺头出血，可愈。〔刺，七亦翻。〕天后在帘中，不欲上疾愈，怒曰：「此可斩也，乃欲于天子头刺血！」鸣鹤叩头请命。上曰：「但刺之，未必不佳。」乃刺百会、脑户二穴。〔针灸经：百会，一名三阳五会，在前顶后寸半，顶中央旋毛中，可容豆针二分，得气即泻。脑户，一名合颅，在枕骨上强后寸半，禁针，针令人糦。旧传：鸣鹤针微出血，头疼立止。〕上曰：「吾目似明矣。」后举手加额曰：「天赐也！」自负彩百匹以赐鸣鹤。
17戊戌，以右武卫将军程务挺为单于道安抚大使，招讨阿史那骨笃禄等。
18诏太子监国，〔监，古衔翻。〕以裴炎、刘景先、郭正一同东宫平章事。
19上自奉天宫疾甚，宰相皆不得见。丁未，还东都，百官见于天津桥南。〔见，贤遍翻。〕
20十二月，丁巳，改元，赦天下。上欲御则天门楼宣赦，气逆不能乘马，乃召百姓入殿前宣之。是夜，召裴炎入，受遗诏辅政，上崩于贞观殿。〔年五十六。观，古玩翻。〕遗诏太子柩前即位，〔柩，音旧。〕军国大事有不决者，兼取天后进止。废万泉、芳桂、奉天等宫。
庚申，裴炎奏太子未即位，未应宣敕，有要速处分，〔处，昌吕翻。分，扶问翻。〕望宣天后令于中书、门下施行。甲子，中宗即位，尊天后为皇太后，政事咸取决焉。太后以泽州刺史韩王元嘉等，地尊望重，〔泽州，汉高都、端氏、泫氏之地。西燕慕容永置建兴郡，后魏置建州，隋改泽州；大业废州为长平郡，唐复曰泽州。宋白曰：取濩泽为名。〕恐其为变，并加三公等官以慰其心。
21甲戌，以刘仁轨为左仆射，裴炎为中书令；戊寅，以刘景先为侍中。
故事，宰相于门下省议事，谓之政事堂，故长孙无忌为司空，房玄龄为仆射，魏征为太子太师，皆知门下省事。及裴炎迁中书令，始迁政事堂于中书省。
22壬午，左威卫将军王果、左监门将军令狐智通、右金吾将军杨玄俭、右千牛将军郭齐宗分往并?益?荆?扬四大都督府，与府司相知镇守。〔以国有大故，备不虞也。监，古衔翻。并，卑经翻。〕
23中书侍郎同平章事郭正一为国子祭酒，罢政事。
资治通鉴卷第二百四
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪二十〔起强圉大渊献（丁亥），尽重光单阏（辛卯），凡五年。〕
则天顺圣皇后上之上〔后姓武氏，讳曌，并州文水人。后自制「曌」字，读与照同，音之笑翻。天宝八载，追上尊号曰则天顺圣皇后。〕
光宅元年〔（甲申、六八四）是年九月，改元光宅。〕
1春，正月，甲申朔，改元嗣圣，〔此太子即位踰年所改之元也。〕赦天下。
