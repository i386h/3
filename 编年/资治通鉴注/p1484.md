<!-- { "loadSidebar": true } -->
2癸亥，改镇州为恒州，成德军为顺国军。〔镇州本恒州，唐避穆宗名改焉。今以安重荣反，改州名从旧，又改军号。恒，胡登翻。〕
3丙寅，以门下侍郎、同平章事赵莹为侍中，以杜重威为顺国节度使兼侍中。
安重荣私财及恒州府库，重威尽有之，帝知而不问。又表卫尉少卿范阳王瑜为副使，瑜为之重敛于民，恒人不胜其苦。〔少，诗照翻。为之，于伪翻。敛，力赡翻。胜，音升。〕
4张式父铎诣阙讼冤。〔张彦泽杀张式事见上卷上年。〕壬午，以河阳节度使王周为彰义节度使，代张彦泽。
5闽主曦立皇后李氏，同平章事真之女也；嗜酒刚愎，〔愎，蒲逼翻。〕曦宠而惮之。
6彰武节度使丁审琪，养部曲千人，纵之为暴于境内；军校贺行政与诸胡相结为乱，攻延州，帝遣曹州防御使何重建将兵救之，同、鄜援兵继至，乃得免。〔校，户教翻。鄜，方无翻。〕二月，癸巳，以重建为彰武留后，召审琪归朝。重建，云、朔间胡人也。
7唐左丞相宋齐丘固求豫政事，唐主听入中书；又求领尚书省，乃罢侍中寿王景遂判尚书省，更领中书、门下省，〔更，工衡翻。〕以齐丘知尚书省事；其三省事并取齐王璟参决。〔所以制宋齐丘。〕齐丘视事数月，亲吏夏昌图盗官钱三千缗，齐丘判贷其死；唐主大怒，斩昌图。〔夏，户雅翻。〕齐丘称疾，请罢省事，从之。
8泾州奏遣押牙陈延晖持敕书诣凉州，州中将吏请延晖为节度使。
9三月，闽主曦立长乐王亚澄为闽王。〔乐，音洛。〕
10张彦泽在泾州，擅发兵击诸胡，兵皆败没，调民马千余匹以补之。〔调，徒钓翻。〕还至陕，〔自泾州代还至陕。还，从宣翻。陕，失冉翻。〕获亡将杨洪，乘醉断其手足而斩之。〔断，音短。〕王周奏彦泽在镇贪残不法二十六条，民散亡者五千余户。〔王周代彦泽，故得奏其在镇事。〕彦泽既至，帝以其有军功，又与杨光远连姻，释不问。〔欧史，张彦泽与帝连姻，又讨范延光有功。〕
夏，四月，己未，右谏议大夫郑受益上言：「杨洪所以被屠，由陛下去岁送张式与彦泽，使之逞志，致彦泽敢肆凶残，无所忌惮。见闻之人无不切齿，而陛下曾不动心，一无诘让；淑慝莫辨，〔诘，去吉翻，问也。让，责也。慝，吐得翻。〕赏罚无章。中外皆言陛下受彦泽所献马百匹，听其如是，臣窃为陛下惜此恶名，〔为，于伪翻。受献而释有罪，是恶名也。〕乞正彦泽罪法以湔洗圣德。」〔湔，则前翻。〕疏奏，留中。受益，从谠之兄子也。〔郑从谠见唐僖宗纪。谠，音党。〕
庚申，刑部郎中李涛等伏合极论彦泽之罪，语甚切至。〔伏合者，伏合门下奏事，合门使以闻。〕辛酉，敕：「张彦泽削一阶，降爵一级。〔阶，武散阶。爵级，封爵之级。〕张式父及子弟皆拜官。泾州民复业者，减其傜赋。」癸亥，李涛复与两省及御史台官伏合〔复，扶又翻。两省官，中书、门下省官也。〕奏彦泽罚太轻，请论如法。帝召涛面谕之。涛端笏前迫殿陛，声〔【章：十二行本「声」上有「论辨」二字；乙十一行本同；孔本同；张校同；退斋校同。】〕色俱厉。帝怒，连叱之，涛不退。帝曰：「朕已许彦泽不死。」涛曰：「陛下许彦泽不死，不可负；不知范延光铁券安在！」〔谓许范延光以不死，而杨光远杀之也，事见上卷五年。〕帝拂衣起，入禁中。丙寅，以彦泽为左龙武大将军。〔为张彦泽为契丹用以残灭晋国、李涛诣彦泽而不惧张本。〕
11汉高祖寝疾，以其子秦王弘度、晋王弘熙皆骄恣，少子越王弘昌孝谨有智识，〔少，诗照翻。〕与右仆射兼西御院使王翷谋出弘度镇邕州，弘熙镇容州，而立弘昌。〔为弘熙杀弘昌及翷张本。翷，求仁翻。〕制命将行，会崇文使萧益入问疾，以其事访之。益曰：「立嫡以长，违之必乱。」乃止。〔萧益引经义以沮立弘昌之义。长，知两翻。〕
丁丑，高祖殂。〔年五十四。〕
高祖为人辩察，多权数，好自矜大，常谓中国天子为「洛州刺史」。〔好，呼到翻。以中国天子都洛阳，洛阳之地，盖本洛州刺史所治也。言其政令不能及远，特昔时洛州刺史之任耳。〕岭南珍异所聚，每穷奢极丽，宫殿悉以金玉珠翠为饰。用刑惨酷，有灌鼻、割舌、支解、刳剔、炮炙、烹蒸之法；或聚毒蛇水中，以罪人投之，谓之水狱。同平章事杨洞潜谏，不听。末年尤猜忌。以士人多为子孙计，故专任宦官，由是其国中宦者大盛。〔自刘龑之后，专任宦者，谓百官为门外人，传至于银而国亡矣。〕
秦王弘度即皇帝位，更名玢；〔更，工衡翻。玢，府巾翻。〕以弘熙辅政，改元光天；尊母赵昭仪曰皇太妃。
12契丹以晋招纳吐谷浑，遣使来让。帝忧悒不知为计；五月，己亥，始有疾。〔悒，乙及翻。〕
13乙巳，尊太妃刘氏为皇太后。太后，帝之庶母也。〔徐无党曰：帝所生母也。〕
14唐丞相、太保宋齐丘既罢尚书省，不复朝谒。〔复，扶又翻。朝，直遥翻；下同。〕唐主遣寿王景遂劳问，〔劳，力到翻。〕许镇洪州，始入朝。
唐主与之宴，酒酣，齐丘曰：「陛下中兴，臣之力也，柰何忘之！」唐主怒曰：「公以游客干朕，〔事见二百六十六卷梁太祖干化二年。〕今为三公，亦足矣。乃与人言朕乌喙如句践，难与共安乐，有之乎﹖」〔越范蠡遗文种书，言越王为人，长颈乌喙，可与同患难，不可与同安乐。句，读如钩。乐，读如洛。〕齐丘曰：「臣实有此言。臣为游客时，陛下乃偏裨耳。今日杀臣可矣。」明日，唐主手诏谢之曰：「朕之褊性，〔褊，补典翻。〕子嵩平昔所知。少相亲，老相怨，可乎！」〔少，诗照翻。自古君臣之间，岂无亲故，未有如宋齐丘之挟旧矜功，唐主之启宠纳侮者也。〕
丙午，以齐丘为镇南节度使。〔践洪州之约。宋齐丘本洪州进士，宠之以衣锦也。〕
15帝寝疾，一旦，冯道独对。帝命幼子重睿出拜之，又令宦者抱重睿置道怀中，其意盖欲道辅立之。〔重，直龙翻。考异曰：汉高祖实录：「晋高祖大渐，召近臣属之曰：『此天下，明宗之天下，寡人窃而处之久矣。寡人既谢，当归许王，寡人之愿也。』此说难信。今从薛史。〕
六月，乙丑，帝殂。〔年五十一。五代会要，殂于邺都大内之保昌殿。〕
道与天平节度使、侍卫马步都虞候景延广议，以国家多难，宜立长君，乃奉广晋尹齐王重贵为嗣。〔晋高祖托孤于冯道，与吴主孙休托孤于濮阳兴、张布之事略同。难，乃旦翻。〕是日，齐王即皇帝位。延广以为己功，始用事，禁都下人无得偶语。〔以防奸人谋为变。〕
初，高祖疾亟，有旨召河东节度使刘知远入辅政，齐王寝之；知远由是怨齐王。〔为刘知远不入援张本。〕
16丁卯，尊皇太后曰太皇太后，〔高祖之庶母刘氏也。〕皇后曰皇太后。〔高祖之后李氏也。〕
17闽富沙王延政围汀州，闽主曦发漳、泉兵五千救之。〔九域志：泉州西至漳州二百九十五里，漳州酉至汀州五百四十里。宋白曰：梁山有漳浦水，一名漳溪水，唐垂拱二年，析泉州之西南置漳州。垂拱之泉州，今之福州也。〕又遣其将林守亮入尤溪，大明宫使黄敬忠屯尤口，〔九域志：尤溪县在南剑州南一百五十五里，盖王氏初置县也。尤口，尤溪口也。〕欲乘虚袭建州；国计使黄绍颇将步卒八千为二军声援。
18秋，七月，壬辰，太皇太后刘氏殂。
19闽富沙王延政攻汀州，四十二战，不克而归。其将包洪实、陈望，将水军以御福州之师；丁酉，遇于尤口。〔尤溪口。〕黄敬忠将战，占者言时刻未利，按兵不动；洪实等引兵登岸，水陆夹攻之，杀敬忠，俘斩二千级，林守亮、黄绍颇皆遁归。
20庚子，大赦。
21癸卯，加景延广同平章事，兼侍卫马步都指挥使。〔赏其定策之功也。为景延广挟权制上、构契丹之隙张本。〕
22勋旧皆欲复置枢密使，〔罢枢密使见上卷上年。〕冯道等三奏，请以枢密旧职让之；〔并枢密于中书，故谓枢密院旧所典之职为旧职。〕帝不许。
23有神降于博罗县民家，〔博罗，汉古县，唐属循州，时为汉土。郡国志：循州有博罗山，浮海而来，傅着罗山，故名博罗。宋朝博罗县属惠州。九域志：在州北四十五里。宋白曰：博罗县接境于罗山，故曰博罗；东接龙州，南接西平，西接增城界。〕与人言而不见其形，闾阎人往占吉凶，多验，县吏张遇贤事之甚谨。时循州盗贼群起，莫相统一，贼帅共祷于神，神大言曰：「张遇贤当为汝主。」于是〔【章：十二行本「是」下有「群帅」二字；乙十一行本同；孔本同。】〕共奉遇贤，称中天八国王，改元永乐，〔乐，音洛。〕置百官，攻掠海隅。〔循州东南距潮、惠二州，皆海隅之地。〕遇贤年少，〔少，诗照翻。〕无他方略，诸将但告进退而已。
汉主以越王弘昌为都统，循王弘杲为副以讨之，战于钱帛馆。汉兵不利，二王皆为贼所围；指挥使陈道庠等力战救之，得免。东方州县多为遇贤所陷。〔东方州县，谓番禺以东州县也，即惠、潮之地。九域志：广州东至惠州三百一十五里，又自惠州东至潮州八百一十里。〕道庠，端州人也。
24高行周围襄州踰年，下不。〔去年十一月，高行周围襄州，事始见上卷。〕城中食尽。奉国军都虞候曲周王清言于行周曰：〔曲周县，属洺州。宋熙宁三年，省曲周县为镇，入鸡泽县。〕「贼城已危，我师已老，民力已困，不早迫之，尚何俟乎！」与奉国都指挥使元城刘词帅众先登。〔元城县带魏州。帅，读曰率。〕八月，拔之。安从进举族自焚。
25甲子，以赵莹为中书令。
26闽主曦遣使以手诏及金器九百、钱万缗、将吏敕告六百四十通，求和于富沙王延政，延政不受。
丙寅，闽主曦宴群臣于九龙殿。从子继柔不能饮，强之。〔从，才用翻。强，其两翻。〕继柔私减其酒，曦怒，并客将斩之。〔王曦之酗虐，孙皓之流也。将，即亮翻。〕
27闽人铸永隆通宝大铁钱，一当铅钱百。
28汉葬天皇大帝于康陵，庙号高祖。
29唐主自为吴相，兴利除害，变更旧法甚多。〔梁均王之贞明四年，唐主始得吴政，吴王隆演之十五年也。〕及即位，命法官及尚书删定为升元条三十卷；〔时唐以升元纪元。〕庚寅，行之。
