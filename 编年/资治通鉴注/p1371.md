<!-- { "loadSidebar": true } -->
前常州刺史王柷，〔柷，之六翻。〕性刚介，有时望；诏征之，时人以为且入相。〔相，息亮翻。〕过陕，〔王柷就征，道过陕州。陕，失冉翻。〕王珙延奉甚至，请叙子侄之礼拜之，柷固辞不受。珙怒，〔珙以柷同姓，年辈在前行，且入相，请叙子侄之礼，以亲结之，而柷辞不受。珙以柷薄其门地本出寒微而绝之也，故怒。〕使送者杀之，〔考异曰：柷为给事中并遇害，旧纪、实录皆无年月，今因珙伐河中事附此。〕并其家人悉投诸河，掠其资装，以覆舟闻。朝廷不敢诘。〔史言唐之威令不行，藩镇暴横，王柷罹其虐杀而不敢问。诘，去吉翻。〕
40闰月，钱镠以其将曹圭为苏州制置使，遣王球攻婺州。
41十一月，甲寅，立皇子祯为雅王，祥为琼王。
42以魏博留后罗绍威为节度使。
43衢州刺史陈岌请降于杨行密，钱镠使顾全武讨之。〔降，户江翻。〕
44朱全忠以奉国节度使崔洪与杨行密交通，〔淮西，淮南邻道也。〕遣其将张存敬攻之；洪惧，请以弟都指挥使贤为质，〔质，音致。考异曰：十国纪年：「洪托以将士不受节制，遣兄贤质于汴。」按旧纪，「十月，汴将张存敬以兵袭蔡州，刺史崔洪纳款，请以弟贤质干汴，许之。」实录亦云「弟贤」，今从之。〕且言：「将士顽悍，〔悍，下罕翻，又侯旰翻。〕不受节制，请遣二千人诣麾下从征伐。」全忠许之，〔为朱全忠遣崔贤征兵、蔡将杀贤劫洪奔淮南张本。〕召存敬还。存敬，曹州人也。
45十二月，昭义节度使薛志鄞薨。
李克用之平王行瑜也，〔见下卷干宁二年。〕李罕之求邠宁于克用。克用曰：「行瑜恃功邀君，故吾与公讨而诛之。昨破贼之日，吾首奏趣苏文建赴镇。〔事见同上。趣，读曰促。〕今纔达天听，遽复二三，〔复，扶又翻；下同。〕朝野之论，必喧然谓吾辈复如行瑜所为也。吾与公情如同体，固无所爱，俟还镇，当更为公论功赏耳。」〔为，于伪翻；下同。〕罕之不悦而退，私于盖寓曰：「罕之自河阳失守，依托大庇，〔盖，古盍翻。李罕之失河阳见二百五十七卷僖宗文德元年。〕岁月已深。比来衰老，〔比，毗至翻，近也。〕倦于军旅，若蒙吾王与太傅哀愍，〔王，谓李克用，太傅，谓盖寓。〕赐一小镇，使数年之间休兵养疾，然后归老闾阎，幸矣。」寓为之言，克用不应。每藩镇缺，议不及罕之，罕之甚郁郁。寓恐其有他志，亟为之言，〔亟，去吏翻，频也，数也。〕克用曰：「吾于罕之岂爱一镇，但罕之，鹰也，饥则为用，饱则背飞！」〔祖曹操驾御吕布之意而言之。背，蒲妹翻。〕
及志勤薨，旬日无帅，罕之擅引泽州兵夜入潞州，据之，〔九域志：泽州北至潞州一百六十五里。帅，所类翻。〕以状白克用，曰：「薛铁山死，〔薛志勤从克用起代北，初名铁山。〕州民无主，虑不逞者为变，故罕之专命镇抚，取王裁旨。」〔裁旬者，旨裁其可否也。〕克用怒，遣人让之。罕之遂遣其子〔【章：十二行本「子」下有「颢」字；乙十一行本同；孔本同；张校同。】〕请降于朱全忠，执河东将马溉等及沁州刺史傅瑶送汴州。克用遣李嗣昭将兵讨之，〔自此，李克用不能与朱全忠争邢、洺、磁而争泽、潞矣。〕嗣昭先取泽州，收罕之家属送晋阳。〔先取泽州，既掩李罕之不备，且俘其家。史言李嗣昭用兵有方略。〕
46杨行密遣成及〔【章：十二行本「及」下有「等」字；乙十一行本同。】〕归两浙以易魏约等，〔淮南禽成及见上卷干宁三年。两浙擒魏约见上去年四月。杨、钱争苏州，台蒙、周本、秦裴皆淮南名将也，为浙人所困，终不能守。杨行密知钱镠未易可轻，故归成及以易魏约，意在讲解也。〕钱镠许之。〔钱镠亦自知不如杨行密之强，故许之之速。〕
47韶州刺史曾衮举兵攻广州，州将王緕帅战舰应之；〔帅，读曰率。〕清海行军司马刘隐一战破之。韶州将刘潼复据浈、蓙，〔复，瀯扶又翻。浈、蓙当在韶州浈昌县界。或曰：刘潼据浈阳、蓙洭二县之间。浈，痴贞翻。蓙，胡南翻。〕隐讨斩之。
二年〔（已未、八九九）〕
1春，正月，丁未，中书侍郎兼吏部尚书〔【章：十二行本「书」下有「同平章事」四字；乙十一行本同；孔本同；张校同。】〕崔胤罢守本官；以兵部尚书陆扆同平章事。〔崔胤、陆扆迭为拜罢。〕
2朱全忠表李罕之为昭义节度使，又表权知河阳留后丁会、武宁留后王敬荛、〔荛，如招翻。〕彰义留后张珂并为节度使。〔河阳、武宁皆附属朱全忠，独张珂在泾州，而为之请节钺，亦所以结之。〕
3杨行密与朱瑾将兵数万攻徐州，军于吕梁，朱全忠遣骑将张归厚救之。
4刘仁恭发幽、沧等十二州兵十万，〔十二州：幽、涿、瀛、莫、平、营、蓟、妫、檀、沧、景、德也。幽州巡属更有蔚、新、武三州，刘仁恭留以备河东，不发其兵。〕欲兼河朔；攻贝州，拔之，城中万余户，尽屠之，投尸清水。〔清水，即清河之水。〕由是诸城各坚守不下。仁恭进攻魏州，营于城北；魏博节度使罗绍威求救于朱全忠。
5朱全忠遣崔贤还蔡州，〔崔洪以弟贤为质，见上年。〕发其兵二千诣大梁。二月，蔡将崔景思等杀贤，劫崔洪，悉驱兵民渡淮奔杨行密。兵民稍稍遁归，〔安土重迁，人情之常也。〕至广陵者不满二千人。全忠命许州刺史朱友裕守蔡州。
6朱全忠自将救徐州，杨行密闻之，引兵去；汴人追及之于下邳，〔下邳，古县，唐属徐州。九域志，在徐州东一百八十里。〕杀千余人。全忠行至辉州，〔是年，朱全忠表以宋州之砀山、虞城、单父，曹州之成武，置辉州，即单州之封域也。〕闻淮南兵已退，乃还。
7三月，朱全忠遣其将李思安、张存敬将兵救魏博，屯于内黄；〔九域志：内黄县在魏州西南二百一十四里。〕癸卯，全忠以中军军于滑州。刘仁恭谓其子守文曰：「汝勇十倍于思安，当先虏鼠辈，后擒绍威耳！」乃遣守文及其妹伲单可及将精兵五万击思安于内黄。丁未，思安使其将袁象先伏兵于清水之右，〔淇水东过内黄，谓之白沟水，亦谓之清河水。〕思安逆战于繁阳，〔繁阳，汉古县，唐并省入内黄。杜佑曰：「汉繁阳县故城在内黄县西北。〕阳不胜而却；守文逐之，及内黄之北，思安勒兵还战，伏兵发，夹击之。幽州兵大败，斩可及，杀获三万人，守文仅以身免。可及，幽州骁将，号「单无敌」，燕军失之丧气。〔李克用轻单可及而有木瓜涧之败，刘仁恭轻李思安而单可及丧元，是以用兵者戒于轻敌。丧，息浪翻。〕思安，陈留人也。
时葛从周自邢州将精骑八百已入魏州。戊申，仁恭攻上水关、馆陶门，〔馆陶门，魏州城北门，由此门出，趣馆陶县，因以为门名。〕从周与宣义牙将贺德伦出战，顾门者曰：「前有大敌，不可返顾。」命阖其扉。〔阖，辖腊翻。扉，门扇也。〕从周等殊死战，仁恭复大败，〔复，扶又翻；下同。〕擒其将薛突厥、王郐郎。〔郐，古外翻。〕明日，汴、魏乘胜合兵击仁恭，破其八寨，仁恭父子烧营而遁。汴、魏之人长驱追之，至临清，拥其众人永济渠，杀溺不可胜纪。〔胜，音升。〕镇人亦出兵邀击于东境，〔镇人，王镕之兵，深、冀，赵之东境。〕自魏至沧五百里间，僵尸相枕。〔僵，居良翻。枕，职任翻。〕仁恭自是不振，而全忠益横矣。〔幽、并之兵势皆挫，故全忠益横。横，户孟翻。〕德伦，河西胡人也。〔薛史：贺德伦，其先河西部落人，父怀庆，隶滑州军，为小校，故德伦少为滑牙将。〕
刘仁恭之攻魏州也，罗绍威遣使修好于河东，〔好，呼到翻。〕且求救。壬午，李克用遣李嗣昭将兵救之。会仁恭已为汴兵所败，〔败，补迈翻。〕绍威复与河东绝，〔自李存信莘县之败，魏与并绝矣，今因求救而通好；并兵未至，而汴人有功，故复与并绝。〕嗣昭引还。
8葛从周乘破幽州之势，自土门攻河东，拔承天军；别将氏叔琮自马岭入，〔马岭，在太原府太谷县东南八十里。〕拔辽州乐平，〔晋分汉沾县置乐平县，唐属辽州。〕进军榆次；〔榆次，古县，唐属太原府。〕李克用遣内牙军副周德威击之。
叔琮有骁将陈章，号「陈夜叉」，为前锋，〔俗言阴府有鬼使曰夜叉；时人以陈章鸷悍可畏如夜叉然，因称之。〕请于叔琮曰：「河东所恃者周杨五，〔周德威小字杨五。〕请擒之，求一州为赏。」克用闻之，以戒德威，德威曰：「彼大言耳。」战于洞涡，〔洞涡水出沾县北北山，东流南屈，过受阳县故城东，西过榆次县南。此据水经注也。魏收地形志：洞涡水一出木瓜岭，一出沾岭，一出大廉山，一出原过祠下，五水合流，故曰同过，后语转为洞涡。按高欢建大亟相府于晋阳，魏收已策名霸府。齐受魏禅，以晋阳为别都。魏收多从其主往来晋阳宫，宜知地名之的。〕德威微服往挑战，〔挑，徒了翻。〕谓其属曰：「汝见陈夜叉即走。」章果逐之，德威奋铁檛击之坠马，〔檛，侧瓜翻。〕生擒以献。因击叔琮，大破之，斩首三千级。叔琮弃营走，德威追之，出石会关，又斩千余级。从周亦引还。
9丁巳，朱全忠遣河阳节度使丁会攻泽州，下之。〔去年十二月，河东兵取泽州。考异曰：实录：「丁巳，葛从周复取泽州。」按编遗录：「丁巳，河阳丁会收复泽州。」实录云从周，误也。唐太祖纪年录：「三月，周德威败氏叔琮于洞涡驿。先是逆温令丁会将兵助李罕之，戍潞州。至是，葛从周复入潞州以代丁会，贼复陷我泽州。」梁实录、薛史梁纪皆云六月方遣从周入潞州，纪年录于此连言后事耳。〕
10婺州刺史王坛为两浙所围，〔去年闰月，两浙兵攻婺州。〕求救于宣歙观察使田頵，〔按宣歙观察，先是已升宁国军，以田頵为节度使。歙，书涉翻。〕夏，四月，頵遣行营都指挥使康儒等救之。
11五月，甲午，置武信军于遂州，以遂、合等五州隶之。〔王建之志也。〕
12李克用遣蕃、汉马步都指挥使李君庆将兵攻李罕之，己亥，围潞州。朱全忠出屯河阳，辛丑，遣其将张存敬救之，壬寅，又遣丁会将兵继之；大破河东兵，君庆解围去。克用诛君庆及其裨将伊审、李弘袭；以李嗣昭为蕃、汉马步都指挥使，代之攻潞州。
13庚戌，康儒等败两浙兵于龙兵，〔龙丘，本汉太末县，贞观八年更名龙丘，即今龙游县。九域志：属衢州，在州东七十五里。败，补迈翻。〕擒其将王球，〔王球为主将，以攻婺州而见擒于龙丘，盖以浙兵逆与宣兵战也。〕遂取婺州。〔景福元年，王坛得婺州，至是失之。〕
