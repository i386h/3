<!-- { "loadSidebar": true } -->
劭又言于上曰：「北伐败辱，数州沦破，独有斩江湛、徐湛之可以谢天下。」上曰：「北伐自是我意，江、徐但不异耳。」〔言不持异议也。〕由是太子与江、徐不平，〔史言劭于此时已有弒逆之心。〕魏亦竟不成婚。〔考异曰：魏帝纪云：「甲申，义隆使献百牢，贡其力物，又请进女于皇孙以求和好。帝以师婚非礼，许和而不许婚，使散骑侍郎夏，侯野报之。诏皇孙为书，致马通问。」此皆魏史考辞，今从宋书。〕
资治通鉴卷第一百二十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪八〔起重光单阏（辛卯），尽玄黓执徐（壬辰），凡二年。〕
太祖文皇帝下之上
元嘉二十八年〔（辛卯、四五一）〕
1春，止月，丙戌朔，魏主大会群臣于瓜步山上，班爵行赏有差。魏人缘江举火；太子左〔【章：十二行本「左」作「右」；乙十一行本同；退斋校同。】〕卫率尹弘言于上曰：六夷如此，必走。」〔北兵欲退，虑南兵之追截，故举火以示威。尹弘习知北军情，因言于上。自晋失驭，刘、石以来，始有六九之名。率，所律翻。〕丁亥，魏掠居民，焚庐舍而去。
胡诞世之反也，〔见上卷二十四年。〕江夏王义恭等奏彭城王义康数有怨言摇动民听，故不逞之族因以生心。〔夏，户雅翻。数，所角翻。不逞之族，谓废放之家不得逞志于时者也。〕请徙义康广州。上将徙义康，先遣使语之；〔使，疏吏翻。语，牛倨翻。〕义康曰：「人生会死，吾岂爱生！必为乱阶，虽远何益！请死于此，耻复屡迁。」〔复，扶又翻。屡，力住翻，又如字。〕竟未及往。魏至瓜步，人情忷惧。〔忷，许拱翻。〕上虑不逞之人复奉义康为乱；太子劭武陵王骏、尚书左仆射何尚之屡启宜早为之所；〔武陵王骏时在彭城，盖驰密启言之也。〕上乃遣中书舍人严龙赍药赐义康死。义康不肯服，曰：「佛敦不许自杀；〔佛教谓自杀者不复得人身。〕愿随宜处分。」〔处，昌吕翻。分，扶问翻。〕使者以被揜杀之。
2江夏王义恭以碻磝不可守，召王玄谟还历城；魏人追击败之，遂取碻磝。〔败，蒲卖翻。去年，萧斌使王玄谟戌碻磝。〕
初，上闻魏将入寇，命广陵太守刘怀之逆烧城府、船乘，〔守，手又翻。敌未至而先烧，故曰逆。乘，谓车也，音绳证翻。〕尽帅其民渡江。〔帅，读曰率。〕山阳太守萧僧珍悉敛其民人城，台送粮仗诣盱眙及滑台者，以路不通，皆留山阳；〔晋安帝义熙中土断，分广陵立山阳郡，境内有地名山阳，因以名郡，今楚州即其地。盱眙，音吁怡。〕蓄陂水令满，须魏人至，决以灌之。〔须，待也。〕魏人过山阳，不敢留，因攻盱眙。
魏主就臧质求酒，质封溲便与之；〔溲，捤鸠翻。便，毗连翻。〕魏主怒，筑长围，一夕而合；运东山土石以填堑，作浮桥于君山，绝水陆道。〔今盱眙县北七里有长围。山图经云：臧质守盱眙，魏太武于都梁山筑长城，造浮桥，绝水路，即此。堑，七艳翻。〕魏主遗质书曰：〔遗，于季翻。〕「吾今所遣鬬兵，尽非我国人，〔国人，谓与拓跋氏同出北荒之子孙也。凡九十九姓。〕城东北是丁零与胡，南是氐、羌。设使丁零死正可减常山、赵郡贼；〔丁零自翟真叛慕容皆投常山、赵郡界，阻山而居，故云然。〕胡死减并州贼；〔自后汉纳南匈奴分居并州界，其地率皆杂处胡、汉；西河、离石以西则皆稽胡据之为寇。〕氐、义死，减关中贼。〔自苻、姚据关中，其种类蕃滋，虽其国已灭，而其种实繁。〕卿若杀之，无所不利。」〔言于魏国无所不利。〕质复书曰：「省示，具悉奸怀。〔省示，省来书所示也。悉，详也，尽也。省，悉景翻。〕尔自恃四足，屡犯边。〔恃四足，谓负戎马足也。〕王玄谟退于东，申坦散于西，〔按王玄谟自滑台败退，萧斌使申坦据清口。戴延之所谓清口在寿张县西界安民亭南，以水经注考之，其地不在滑台之西；此当谓梁坦出上蔡之师至虎牢溃散耳。〕尔知其所以然邪﹖尔独不闻童谣之言乎﹖盖卯年未至，故以二军开饮江之路耳；冥期然，非复人事。〔谓冥冥之中，大期将至，天使之然，非由人事为之也。复，扶又翻；下容复同。〕寡人受命相灭，〔古者诸侯自称曰寡人。质自以当藩方之任，自称寡人。〕期之白登，师行未远。尔自送死，岂容复令尔生全，飨有桑干哉！〔自登山、桑干川皆在平城左右。质言本期直指白登，师行至淮而逢魏兵，要当剿灭，石容令魏主生归，飨有桑干之地也。此嫚书也。两陈相向，恶声至，必反之，毋庸以此为据也。干，音干。〕尔有幸得为乱兵所杀，不幸则生相锁缚，载以一驴，直送都市耳。我本不图全，若大地无灵，力屈于尔齑之，粉之，〔细切姜蒜谓之齑，研碎米麦谓之粉。齑，笺西翻。〕屠之，裂之，犹未足以谢本朝。〔朝，直遥翻。〕尔智识及众力，岂能胜苻坚邪！今春雨已降，兵方四集，尔但安意攻城，勿遽走！粮食乏者可见语，〔语，牛倨翻；下尔语同。〕当出廪相贻。得所送剑刃，〔【章：十二行本「刃」作「刀」；乙十一行本同；张校同，云无注本亦作「刃」。】〕欲令我挥之尔身邪﹖」魏主大怒，作铁床，于其上施铁镵，〔镵，士衫翻，又士忏翻刺也，锥也。〕曰：「破城得质，当坐之此上。」质又与魏众书曰：「尔语虏中诸士庶：佛狸所与书，相待如此。〔以魏主书言其兵鬬死正减国中贼也，因而摧之，术莫近乎此矣。魏主得质此书，岂不悔前所与质书乎﹖〕尔等正朔之民，何为自取糜灭，岂可不知转祸为福邪！」〔中原之民本禀汉、晋正朔，故谓之正朔之民。〕并写台格以与之云：「斩佛狸首，封万户侯赐布、绢各万匹。」〔台格，宋台所立赏格也。佛，读如弼。〕
魏人以钩车钩城楼，城内系以彄焴，〔彄恪侯翻。焴，古恒翻，大索也。〕数百人叫呼引之，车不能退。既夜，缒桶悬卒出，截其钩，获庂。〔缒，驰伪翻。桶，他董翻；箍木为之。〕明旦，又以冲车攻城，城土坚密，每至，〔句绝。谓冲车至着城身也。〕颓落不过数升。魏人乃肉薄登城，分番相代，坠而复升，〔复，扶又翻。〕莫有退者，杀伤万计，尸与城平。凡攻之三旬，不拔。会魏军中多疾疫，或告以建康遣水军自海人淮，〔水军自建康下江，自江出海，转料角则入淮。〕又敕彭城断其归路；〔断，丁管翻。〕二月，丙辰朔，魏主烧攻具退走。盱眙人欲追之，沈璞曰：今兵不多，虽可固守，不可出战，但整舟楫，示若欲北渡者：〔示若欲自盱眙渡淮而北以追截其后者。〕以速其走，计不须实行也。」
臧质以璞城主，使之上露版，〔露版者，书获捷之状，露版上闻，使天下悉知之也。上，时掌翻。〕璞固辞，归功于质。上闻，益嘉之。〔已嘉璞之功，又益嘉其让。〕
魏师过彭城，江夏王义恭震惧不敢击。〔夏，户雅翻。〕或告「虏驱南口万余，夕应宿安王陂，去城数十里，今追之，可悉得。」诸将皆请行，义恭禁不许。明日，驿使至，〔使，疏吏翻。〕上敕义恭悉力急追。魏师已远，义恭乃遣镇军司马檀和之向萧城。魏人先已闻之，尽杀所驱者而去。程王祚逃归。〔天祚为魏所禽，见上卷二十六年。〕
魏人凡破兖、徐、兖、豫、青、冀六州，〔残破六州之生聚耳，六州城守未尝失也。〕杀伤不可胜计，〔胜，音升。〕丁壮者即加斩截，婴儿贯于槊上，〔槊，色角翻。〕盘舞以为戏。所过郡县，赤地无余，春燕归，巢于林木。〔室庐焚荡，燕无所归，故巢林木。〕魏之士马死伤亦过半，国人皆尤之。
上每命将出师，常授以成律，交战日时，亦待中诏，是以将帅趑趄，莫敢自决。〔将，即亮翻。帅，所类翻。趑，取私翻。趄，七余翻。趑趄，不进也。〕又江南白丁，轻易进退，〔易，以豉翻。〕此其所以败也。自是邑里萧条，元嘉之政衰矣。〔史言亟用兵之祸。〕
癸酉，诏赈恤郡县民遭寇者，蠲其税调。〔赈，津忍翻。蠲，工玄翻。调，徒钓翻。〕
甲戌，降太尉义恭为骠骑将军、开府仪同三司。〔骠，匹妙翻。骑奇计翻。〕
戊寅，魏主济河。〔自丙辰盱眙退师，二十三日始济河。
辛巳，降镇军将军武陵王骏为北中郎将。
壬午，上临瓜步，解严。
初，魏中书学生卢度世，玄之子也，〔魏神脉四年，征卢玄。〕坐崔浩事亡命，匿高阳郑罴家。〔崔浩事见上卷二十七年。高阳县，前汉属涿郡，后汉属河间国，晋分属高阳郡。〕吏囚罴子，掠治之。〔掠，音亮。〕罴戒其子曰：「君子杀身成仁，〔论语载孔子之言。〕虽死不可言。」其子奉父命；吏以火爇其体，〔爇，如悦翻。〕终不言而死。及魏主临江，上遣殿上将军黄延年使于魏，自晋以来有殿中将军，殿上将军当是宋所置。使，疏吏翻。〕魏主问曰：「卢度世亡命，已应至彼。」延年曰：「都下不闻有度世也。」魏主乃赦度世及其族逃亡籍没者，〔凡度世之族逃亡而籍没其家者并赦之。〕度世自出，魏主以为中书侍郎。〔考异曰：宋柳元景传：「元景从祖弟光世，先留乡里，索虏以为折冲将军、河北太守，封西陵男。光世姊夫为司徒崔浩，虏之相也。元嘉二十七年，虏主拓跋焘南寇汝、颍，浩密有异图。光世要河北义士与浩应接，谋泄被诛，河东大姓坐连谋夷灭者甚众，光世南奔得免，太祖以为振武将军。」与魏事不同。今从魏书。〕度世为其弟娶郑罴妹以报德。〔为，于伪翻。〕
三月，乙酉，帝还宫。
己亥，魏主还平城，〔魏主戊寅济河，行二十二日至平城。〕令至告庙，〔左传：凡公行告于庙，反行饮至，舍爵策勋焉，礼也。又曰：三年而治兵，入而振旅，归而饮至，以数军实。杜豫注曰：饮于庙，以数车徒器械及所获也。〕以降民五万余家分置近畿。〔近畿，谓环平城千里之地。降，户江翻。〕
