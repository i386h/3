<!-- { "loadSidebar": true } -->
10丁亥，王僧辩进军招提寺北，〔招提寺在石头城北。〕侯景帅众万余人、铁骑八百余匹陈于西州之西。〔陈，读曰阵；下志陈、冲陈、陈皆同。〕陈霸先曰：「我众贼寡，应分其兵势，以强制弱；何故聚其锋锐，令致死于我！」乃命诸将分处置兵。景冲将军王僧志陈，僧志小缩，霸先遣将军安陆徐度将弩手二十横截其后，〔弩矢之力，可以及远，横截其后，箭锋所到，敌必惊却。〕景兵乃却。霸先与王琳、杜龛等以铁骑乘之，僧辩以大兵继进，景兵败退，据其栅。龛，岸之兄子也。〔杜岸死于太清三年荆、雍构难之时。龛，岸兄岑之子。龛，苦含翻。〕景仪同三司卢晖略守石头城，开北门降，〔降，户江翻。〕僧辩入据之。景与霸先殊死战，景帅百余骑，弃抬执刀，左右冲陈；〔抬，色角翻。〕陈不动，众遂大溃，诸军逐北至西明门。〔西明门，建康外城西中门。〕
景至阙下，不敢入台，召王伟责之曰：「尔令我为帝，今日误我！」伟不能对，绕阙而藏。景欲走，伟执鞚谏曰：〔鞚，苦贡翻。〕「自古岂有叛天子邪！宫中卫士，犹足一战，弃此，将欲安之！」景曰：「我昔败贺拔胜，〔见一百五十六卷武帝中大通六年。败，补迈翻。〕破葛荣，〔见一百五十二卷大通二年。〕扬名河、朔，渡江平台城，降柳仲礼如反掌；〔见一百六十有二卷太清三年。降，户江翻。〕今日天亡我也！」因仰观石阙，叹息久之。以皮囊盛其江东所生二子，〔盛，时征翻。景至建康所生子也。〕挂之鞍后，与房世贵等百余骑东走，欲就谢答仁于吴。侯子鉴、王伟、陈庆奔朱方。
僧辩命裴之横、杜龛屯杜姥宅，杜崱入据台城。僧辩不戢军士，剽掠居民。男女裸露，〔姥，莫补翻。崱，士力翻。戢，则立翻。剽，匹妙翻。裸，郎果翻。〕自石头至于东城，号泣满道。〔号，户刀翻。〕是夜，军士遗火，焚太极殿及东西堂宝器、羽仪、辇辂无遗。〔史言王僧辩御军无法，失伐罪吊民、肃清禁辇之意。〕
戊子，僧辩命侯瑱等帅精甲五千追景。王克、元罗等帅台内旧臣迎僧辩于道，僧辩劳克曰：〔劳，力到翻。〕「甚苦，事夷狄之君。」克不能对。又问：「玺绂何在﹖」〔玺，斯氏翻。绂，音弗。〕克良久曰：「赵平原持去。」〔侯景侍中赵思贤兼平原太守。〕僧辩曰：「王氏百世卿族，一朝而坠。」僧辩迎太宗梓宫升朝堂，帅百官哭踊如礼。〔朝，直遥翻。〕
己丑，僧辩上表劝进，〔上，时掌翻。考异曰：梁帝纪：「戊子，王以贼平，告明堂、太社。己丑，僧辩等奉表。」按表文云：「众军以戊子总集建康，」岂是日告捷，即能达江陵乎！盖僧辩等以己丑日发表劝进耳。〕且迎都建业。湘东王答曰：「淮海长鲸，虽云授首；襄阳短狐，未全革面。〔禹贡曰：淮海惟扬州。长鲸，谓侯景。古者伐国，取其鲸鲵以为大戮。岳阳王詧据襄阳，与湘东为敌，故斥为短狐。短狐，蜮也，含沙射人，中之者死。易曰：小人革面。〕太平玉烛，尔乃议之。」〔尔雅：春为青阳，夏为朱明，秋为白藏，冬为玄英；四时和谓之玉烛。释云：此释太平之时，四气和畅，以致喜祥之事也。云春为青阳者，言春之气和则青而温阳也。云夏为朱明者，言夏之气和则赤而光明也。云秋为白藏者，言秋之气和则白而收藏也。云冬为玄英者，言冬之气和则黑而清英也。四时和谓之玉烛者，言四时和气，温润明照，故谓之玉烛。李巡云：人君德美如玉而明若烛。聘义：君子比德于玉焉。是时人君若德辉动于内，则和气应于外，统而言之，谓之玉烛。〕
庚寅，南兖州刺史郭元建，秦郡戍主郭正买，〔侯景以广陵为南兖州，因南朝之旧也。〕阳平戍主鲁伯和，行南徐州事郭子仲，并据城降。〔降，户江翻。〕
僧辩之发江陵也，启湘东王曰：「平贼之后，嗣君万福，未审何以为礼﹖」王曰：「六门之内，自极兵威。」〔台城六门，大司马门、万春门、东华门、西华门、太阳门、承明门。〕僧辩曰：「讨贼之谋，臣为己任，成济之事，请别举人。」〔成济弒魏高贵乡公。王僧辩欲避弒君之恶名，故云。〕王乃密谕宣猛将军朱买臣，使为之所。及景败，太宗已殂，豫章王栋及二弟桥、樛相扶出于密室，〔樛，居蚪翻。〕逢杜崱于道，为去其锁。二弟曰：「今日始免横死矣！」〔为，于伪翻。去，羌吕翻。横，户孟翻。〕栋曰：「倚伏难知，吾犹有惧！」〔贾谊鵩赋曰：祸兮福所倚，福兮祸所伏。〕辛卯，遇朱买臣，呼之，就船共饮，未竟，并沈于水。〔沈，持林翻。〕
僧辩遣陈霸先将兵向广陵受郭元建等降，又遣使者往安慰之。〔将，即亮翻。降，户江翻。使，疏吏翻。〕诸将多私使别索马仗，〔索，山客翻。〕会侯子鉴渡江至广陵，谓元建等曰：「我曹，梁之深雠，何颜复见其主！〔复，扶又翻。〕不若投北，可得还乡。」遂皆降齐。霸先至欧阳，齐行台辛术已据广陵。
王伟与侯子鉴相失，直渎戍主黄公喜获之，送建康。〔孙盛晋春秋曰：直渎在方山。王安石诗：「山蟠直渎输淮口。」陆游曰：直渎，吴孙氏所开。温庭筠过吴景帝陵诗：「虚开直渎三千里，青盖何曾到洛阳。」按侯子鉴、王伟已渡江，此非方山之直渎也。沈约志：盱眙太守管下有直渎，今晋安帝立县。〕王僧辩问曰：「卿为贼相，不能死节，而求活草间邪﹖」伟曰：「废兴，命也。使汉帝早从伟言，明公岂有今日！」〔谓台城之破，僧辩已降，侯景纵还竟陵，使有今日。伟之此言，亦以愧僧辩也。〕尚书左丞虞骘尝为伟所辱，乃唾其面。伟曰：「君不读书，不足与语。〕骘惭而退。〔骘，之日翻。唾，吐卧翻。〕僧辩命罗州刺史徐嗣徽镇朱方。
壬辰，侯景至晋陵，得田迁余兵，〔田迁东攻刘神茂，有余兵在晋陵。〕因驱掠居民，东趋吴郡。〔趋，七喻翻。〕
11夏，四月，齐主使大都督潘乐与郭元建将兵五万攻阳平，拔之。
12王僧辩启陈霸先镇京口。〔考异曰：陈纪：「高祖应接郭元建还，僧辩启高祖镇京口。」按是时徐嗣徽为南徐州刺史；盖霸先但领兵戍京口耳，未为刺史也。〕
13益州刺史、太尉武陵王纪，颇有武略，在蜀十七年，南开宁州、越雟，西通资陵、吐谷浑，内修耕桑铁之政，外通商贾远方之利，〔雟，音髓。吐，从暾入声。谷，音浴。贾，音古。〕故能殖其财用，器甲殷积，有马八千匹。闻侯景陷台城，湘东王将讨之，谓僚佐曰：「七官文士，岂能匡济！」〔湘东于兄弟次第七，故呼为七官。〕内寝柏殿柱绕节生花，纪以为己瑞。乙巳，即皇帝位，改元天正，立子圆照为皇太子，圆正为西阳王，圆满为竟陵王，圆普为谯王，圆肃为宜都王。以巴西、梓潼二郡太守永丰侯撝为征西大将军、益州刺史，封秦郡王。〔吴立永丰县，属始安郡。撝，吁为翻。〕司马王僧略、直兵参军徐怦固谏，不从。〔怦，普耕翻。〕憎略，僧辩之弟；怦，勉之从子也。〔徐勉，梁初贤相。从，才用翻。〕
初，台城之围，怦劝纪速入援，纪意不欲行，内衔之。会蜀人费合告怦反，怦有与将帅书云：「事事往，人口具。」纪即以为反征，〔费，扶沸翻。将，即亮翻。帅，所类翻。征，读曰证。〕谓怦曰：「以卿旧情，当使诸子无恙。」〔恙，余亮翻。〕对曰：「生儿悉如殿下，留之何益！」〔以讥切纪不能救君父。〕纪乃尽诛之，枭首于市，〔枭，坚尧翻。〕亦杀王僧略。永丰侯撝叹曰：「王事不成矣！善人，国之基也，今先杀之，不亡何待！」
纪征宜丰侯咨议参军刘璠为中书侍郎，〔璠，孚袁翻。〕使者八反，乃至。纪令刘孝胜深布腹心，璠苦求还。中记室韦登私谓璠曰：「殿下忍而蓄憾，足下不留，将致大祸，孰若共构大夏，【章：十二行本作「厦」；乙十一行本同；孔本同。】使身名俱美哉！」〔夏，户雅翻。〕璠正色曰：「卿欲缓颊于我邪﹖〔缓颊，说也。汉高帝谓郦食其曰：缓颊往说魏王豹。〕我与府侯分义已定，〔府侯，谓宜丰侯循。分，扶问翻。〕岂以夷险易其心乎！殿下方布大义于天下，终不逞志于一夫。」纪知必不为己用，乃厚礼遣之。以宜丰侯循为益州刺史，封随郡王，以璠为循府长史、蜀郡太守。
14谢答仁讨刘神茂还，至富阳，闻侯景败走，帅万人欲北出候之，〔帅，读曰率。〕赵伯超据钱塘拒之。侯景进至嘉兴，〔沈约曰：嘉兴，本名长水，秦改曰由拳。吴孙权黄龙四年，由拳县生嘉禾，改曰禾兴；孙暼避父名，改曰嘉兴；今秀州是也，北至吴郡一百五十五里。〕闻伯超叛之，乃退据吴。己酉，侯瑱追及景于松江，〔松江，在今吴县，一名笠泽，在吴县南四十里。〕景犹有船二百艘，众数千人，〔艘，苏遭翻。〕瑱进击，败之，〔败，补迈翻。〕擒彭隽、田迁、房世贵、蔡寿乐、王伯丑。〔乐，音洛。〕瑱生剖隽腹，抽其肠，隽犹不死，手自收之，乃斩之。
