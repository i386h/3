<!-- { "loadSidebar": true } -->
4二月，丁〔【章：甲十一行本「丁」作「辛」；乙十一行本同；孔本同。】〕卯朔，魏大赦。
5丁酉，游击将军桓康复败魏师于淮阳，〔复，扶又翻；下复如同。败，蒲迈翻。〕进攻樊谐城，拔之。〔考异曰：齐纪作「樊阶城」，今从齐书。〕
6魏主自中山如信都；癸卯，复如中山；庚戌，还，至肆州。〔魏收志曰：肆州治九原，天赐二年为镇，真君七年置肆州，领永安、秀容、鴈门三郡。宋白曰：魏置肆州，理秀容城。秀容本汉阳曲县地。周武帝徙肆州于鴈门。〕
沙门法秀以妖术惑众，谋作乱于平城；〔妖，于遥翻。〕苟颓帅禁兵收掩，悉擒之。〔帅，读曰率。〕魏主还平城，有司囚法秀，加以笼头，铁镇无故自解。魏人穿其颈骨，祝之曰：「若果有神，当令穿肉不入。」遂穿以徇，三日乃死。议者或欲尽杀道人，〔考异曰：齐书魏传：「咸阳欲尽杀道人。」按咸阳王禧，时尚幼，太和九年始封，恐非也。〕冯太后不可，乃止。
7垣崇祖之败魏师也，恐魏复寇淮北，〔败，蒲迈翻。复，扶又翻；下今复同。〕乃徙下蔡戍于淮东。既而魏师果至，欲天下蔡；闻其内徙，欲夷其故城，己酉，崇祖引兵渡淮击魏，大破之，杀获千计。〔考异曰：齐书作「丁卯」。按是月辛卯朔，无丁卯。今从齐纪。〕
8晋、宋之际，荆州刺史多不领南蛮校尉，〔校，户教翻；下偏校同。〕别以重人居之。豫章王嶷为荆、湘二州刺史，领南蛮。〔嶷，鱼力翻。〕嶷罢，更以侍中王奂为之，奂固辞，曰：「西土戎烬之后，痍毁难复。〔复如字。〕今复割撤太府，〔自晋永嘉之乱，张氏擅命河西，以都府为太府。今复，扶又翻。〕制置偏校，崇望不足助强，语实交能相弊。且资力既分，职司增广，众劳务倍，文案滋烦，窃以为国计非允。」癸丑，罢南蛮校尉官。〔晋武帝置南蛮校尉，至是罢。〕
9三月，辛酉朔，魏主如肆州；己巳，还平城。
10魏法秀之乱，事连兰台御史张求等百余人，皆以反法当族。尚书令王叡请诛首恶，宥其余党。乃诏：「应诛五族者，降为三族；三族者，门诛；门诛，止其身。」所免千余人。
11夏，四月，己亥，魏主如方山。冯太后乐其山川，〔乐，音洛。〕曰：「他日必葬我于是，不必祔山陵也。」乃为太后作寿陵，〔为，于伪翻。〕又建永固石室于山上，欲以为庙。〔水经注曰：方岭上有文明太后陵，陵之东北有高祖陵，二陵之南有永固堂。当之四隅雉列榭、阶、栏、槛及扉、户、梁、壁、椽、瓦，悉文石也。檐前两柱，采洛阳之八风谷石为之，雕镂隐起，以金银间云雉，有若锦焉。堂之内外四侧，结两石扶帐，青石屏风，以文石为缘，并隐起忠孝之容，题刻贞顺之名。庙前镌石为碑、兽石至佳。左右列柏，四周迷禽暗日。南川表二石阙。御路下望，灵泉宫池，皎若图镜。〕
12桓标之等有众数万，寨险求援；庚子，诏李安民督诸将往迎之，〔将，即亮翻。〕又使兖州刺史周山图自淮入清，倍道应接。淮北民桓磊磈破魏师于抱犊固。〔磊，落猥翻。魏收志：兰陵郡承县有抱犊山。〕李安民赴救迟留，标之等皆为魏所灭，余众得南归者尚数千家；魏人亦掠三万余口归平城。〔考异曰：魏书云：「南征诸将击破萧道成游击将军桓康于淮阳。道成豫州刺史垣崇祖寇下蔡，昌黎王冯熙击破之。假梁郡王嘉大破道成将，俘获三万余口送平城。」今从齐书、齐纪，亦以魏书参之。〕
13魏任城康王云卒。〔任，音壬。〕
14五月，壬戌，邓至王像舒遣使入贡于魏。邓至者，羌之别种，国于宕昌之南。〔北史曰：邓至者，白水羌也，世为羌豪，因地名号曰鄸至。其地自街亭以东，平武以西，汶岭以北，宕昌以南。或曰：邓至者，因邓艾所至，因以为名。杜佑曰：邓至，今交川郡之南，通化之北；交川、临翼、同昌郡之地也。使，疏吏翻。种，章勇翻。〕
15六月，壬子，大赦。
16甲辰，魏中山宣王王叡卒。叡疾病，太皇太后、魏主屡至其家视疾。及卒，赠太宰，立庙于平城南。文士为叡作哀诗及诔者百余人，〔为，于伪翻。哀诗起于黄鸟。古者卿大夫没，君命有司累其功德，为文以哀之，曰诔。孔颖达曰：诔，累也，累列生时行迹，诔之以作谥。音鲁水翻。〕自称亲姻、义旧，缞绖哭送者千余人。〔缞，仓回翻。〕魏主以叡子中散大夫袭代叡为尚书令，领吏部曹。〔散，悉亶翻。〕
17戊午，魏封皇叔简为齐郡王，猛为安丰王。
18秋，七月，己未朔，日有食之。
19上使后军参军车僧朗使于魏。〔朗使，疏吏翻；下同。〕甲子，僧朗至平城。魏主问曰：「齐辅宋日浅，何故遽登大位﹖」对曰：「虞、夏登庸，身陟元后，〔夏，户雅翻。虞、夏事见尚书。〕魏、晋匡辅，贻厥子孙，〔事见汉、魏、晋纪。〕时宜各异耳。」
20辛酉，柔然别帅他稽帅众降魏。〔别帅，所类翻；稽帅，读曰率。降，户江翻。〕
21杨文弘遣使请降，诏复以为北秦州刺史。〔复，扶又翻。宋顺帝升明元年，文弘降魏。〕先是，杨广香卒，〔先，悉荐翻。〕其众半奔文弘，半奔梁州。文弘遣杨后起淮据白水。上虽授以官爵，而阴敕晋寿太守杨公则使伺便图之。〔伺，相吏翻。〕
22宋升明中，遣使者殷灵诞、苟昭先口魏，闻上受禅，灵诞谓魏典客曰：〔典客，秦官也，汉武帝太初元年更名大鸿胪，至晋，大鸿胪属官又有典客令。〕「宋、魏通好，〔好，呼到翻。〕忧患是同。宋今灭亡，魏不相救，何用和亲！」及刘昶入寇，灵诞请为昶司马，不许。九月，庚午，魏阅武于南郊，因宴群臣；置车僧朗于灵诞下，僧朗不肯就席，曰：灵诞昔为宋使，今为齐民。乞魏主以礼见处。」〔处，昌吕翻。〕灵诞遂与相忿詈。刘昶赂宋降人解奉君于会刺杀会朗，魏人收奉君，诛之；〔解，户买翻，姓也。刺，七亦翻。〕厚送僧朗之丧，放灵诞等南归。及世祖即位，昭先具以灵诞之语启闻，灵诞坐下狱死。〔史竟言其事。下，遐稼翻。〕
23辛未，柔然主遣使来聘，与上书，谓上为「足下」，自称曰「吾」，遗上师子皮袴褶，〔遗，于季翻。袴褶，骑服也。褶，寔入翻。〕约共伐魏。
24魏尉元、薛虎子克五固，斩司马朗之，东南诸州皆平。〔东南诸州，谓淮北四州，于魏境为东南也。〕尉元入为侍中、都曹尚书，薛虎子为彭城镇将，〔将，即亮翻。〕迁徐州刺史。时州镇戍兵，资绢自随，不入公库。虎氶上表，以为：「国家欲取江东，先须积谷彭城。切惟在镇之兵，不减数万，资粮之绢，人十二匹；用度无准，未及代下，〔代，更也；下，替也。〕不免饥寒，公私损费。今徐州良田十万余顷，水陆肥沃，清汴通流，足以溉灌。若以兵绢市牛，可得万头，兴置屯田，一岁之□□给官食。半兵芸殖，余兵屯戍，且耕且可守，不妨捍边。一年之收，过于十倍之绢；□□俱溢，非直戍卒丰饱，亦有吞敌之势。」魏人从之。虎子为政有惠爱，兵民怀之。会沛□□守邵安、下邳太守张攀以赃污为虎子所按，〔沛、下邳皆徐所统。〕各遣子上书，告虎子兴□□通，魏主曰：「虎子必不然。」推按，果虚，诏安、攀皆赐死，二子各鞭一百。〔【张：「一百」作「二百」。】
25吐谷浑王拾寅卒，〔吐，从暾入声。谷，音浴〕世子度易侯立。冬，十月，戊子朔，以度易侯为西秦．河二州刺史、河南王。
26魏中书令高闾等更定新律成，〔更，工衡翻。〕凡八百三十二章；门房之诛十有六，大辟二百三十五，杂刑三百七十七。〔辟，毗亦翻。〕
27初，高昌王阚伯周卒，〔高昌建国称王，自伯周始。〕子义成立；是岁，其从兄首归杀义成自立。〔从，才用翻。〕高车王至罗杀首归兄弟，〔可至罗盖即阿伏至罗，「可」当作「阿」。〕以敦煌张明为高昌王国人杀明，立马儒为王。〔教，徒门翻。〕
四年〔（壬戌，四八二）〕
1春，正月，壬戌，诏置学生二百人，以中书令张绪为国小祭酒。〔晋武帝咸宁四年初立国子学，置国子祭酒。〕
2甲戌，魏大赦。
3三月，庚申，上召司往褚渊、尚书左仆射王俭受遣诏辅太子；壬戌，殂子临光殿。〔年五十六。〕太子即位，大赦。
高帝沉深有大量，博学能文。性清俭，主衣中有玉导，〔主衣，主供御衣服。禁中有主衣库。〕上敕中书曰：「留此正是兴长病源！」〔长，丁丈翻，今知两翻。〕即命击碎；仍检按有何异物，皆随此例。每曰：「使我治天下十年，〔治，直之翻。〕当使黄金与土同价。」
4乙丑，以褚渊录尚书事，王俭为侍中、尚书令，车骑将军张敬儿开府仪同三司。丁卯，以前将军王奂为左仆射。庚午，以豫章王嶷为太尉。〔骑，奇寄翻。嶷，鱼力翻。〕
5庚辰，魏主临虎圈，〔圈，求远翻。〕诏曰：「虎狼猛暴，取捕之日，每多伤害；既无所益，损费良多，从今勿复捕贡。」〔复，扶又翻。〕
6夏，四月，庚寅，上大行谥曰高皇帝，庙号太祖。丙午，葬泰安陵。〔在晋陵武进县，上考承之先葬于此，所谓武进陵也。〕
7辛卯，追尊穆妃为皇后。〔建元二年，戈子纪裴氏卒，谥日穆。〕六月，甲申朔，立南郡王长懋为皇太子。丙申，立太子妃王氏。妃，琅邪人也。〔妃，王韶之之孙。〕封皇子闻喜公子良为竟陵王，临汝公子卿为庐陵王，应城公子敬为安陆王，〔临汝县属汝南郡。萧子显齐志，应城县属安陵郡。〕江陵公子懋为晋安王，枝江公子隆为随郡王，子真为建安王，皇孙昭业为南郡王。
8司徒褚渊寝疾，自表逊位，世祖不许。〔书新君庙号，以别大行。〕渊固请恳切，以渊为司空，领骠骑将军，侍中、录尚书如故。〔骠，匹妙翻。骑，奇寄翻。〕
9秋，七月，魏发州郡五万人治灵丘道。〔灵丘道，目代郡灵丘南越大山至中山，即古之飞狐道也。治，直之翻。〕
10吏部尚书济阳江谧，〔济，子礼翻。〕性谄躁，〔躁，则到翻。〕太祖殂，谧恨不豫顾命；上即位，谧又不迁官；以此怨望、诽谤。会上不豫，谧诣豫章王嶷请间，曰：〔嶷，鱼力翻。〕「至尊非起疾，东宫又非才，公令欲作何计﹖」上知之，使御史中丞沈冲奏谧前后罪恶，庚寅，赐谧死。〔沈攸之之反，江谧建假黄钺之议，以此位通显。既以谄躁徼幸，则以谄躁致祸亦宜也。〕
11癸卯，南康简公褚渊卒，世子侍中贲耻其父失节，服除，遂不仕，以爵让其弟秦，屏居墓下终身。〔蓁，侧诜翻。屏，必郢翻。〕
12九月，丁巳，以国哀罢国子学。
