<!-- { "loadSidebar": true } -->
契丹翰林承旨、吏部尚书张砺言于契丹主曰：「今大辽已得天下，高祖天福二年，契丹改国号大辽，事见二百八十一卷。〕中国将相宜用中国人为之，不宜用北人及左右近习。苟政令乖失，则人心不服，虽得之，犹将失之。」契丹主不从。〔使契丹主用张砺言，事未可知也。〕
引兵自邢、相而南，〔契丹之兵依山南下以临晋。相，息亮翻。〕杜威将降兵以从。从，才用翻。或问：杜威不降契丹，晋可保乎！曰：设使杜威藉将士之力，击退契丹，契丹主归北完聚，必复南来，晋不能支也。使其间有英雄之才，奋然出力，击破契丹，使之不敢南向，则负震主之威，挟不赏之功，将士又将扶立以成篡事，石氏必不能高枕大梁，刘知远亦不可得而狙伺其旁也。〕遣张彦泽将二千骑先取大梁，且抚安吏民，以通事傅住儿为都监。〔监，古衔翻。〕
杜威之降也，皇甫遇初不预谋。契丹主欲遣遇先将兵入大梁，遇辞；退，谓所亲曰：「吾位为将相，败不能死，忍复图其主乎！」〔复，扶又翻；下同。〕至平棘，〔平棘，汉古县，唐带赵州。九域志曰：平棘故城，春秋棘蒲邑。十三州志云：战国时改为平棘。〕谓从者曰：「吾不食累日矣，何面目复南行！」遂扼吭而死。〔从，才用翻。吭，古郎翻。〕
张彦泽倍道疾驱，夜渡白马津。〔张彦泽以澶、孟有戍兵，故从白马津渡。〕壬申，帝始闻杜威等降；是夕，又闻彦泽至滑州，召李崧、冯玉、李彦韬入禁中计事，欲诏刘知远发兵入援。〔太原距洛阳一千二百里，洛阳至大梁又二百八十里，就使刘知远闻命投袂而起亦无及矣。〕癸酉，未明，彦泽自封丘门斩关而入，李彦韬帅禁兵丕百赴之，不能遏。〔帅，读曰率。〕彦泽顿兵明德门外，〔五代会要日：明德门，大梁皇城南门。薛史：天福三年十月，改大宁宫门为明德门。〕城中大扰。
帝于宫中起火，自携剑驱后宫十余人将赴火，为亲军将薛超所持。俄而彦泽自宽仁门传契丹主与太后书慰抚之，〔五代会要曰：大梁皇城之东门为宽仁门。〕且召桑维翰、景延广，帝乃命灭火，悉开宫城门。帝坐苑中，与后妃相聚而泣，召翰林学士范质草降表，自称「孙男臣重贵，祸至神惑，运尽天亡。今与太后及妻冯氏，举族于郊野面縳待罪次。遣男镇宁节度使延煦，威信节度使延宝，奉国宝一，金印三出迎。」国宝，即高祖天福三年所制受命宝也。煦，吁，句翻。〕太后亦上表称「新妇李氏妾」。〔臣妾之辱，惟晋、宋为然。呜呼，痛哉！上，时掌翻。〕
傅住儿入宣契丹立命，帝脱黄袍，服素衫，再拜受宣，左右皆掩泣。帝使召张彦泽，欲与计事。彦泽曰：「臣无面目见陛下│」帝复召之，〔复，扶又翻。〕彦泽微笑不应。
或劝桑翰逃去。维翰曰「吾大臣，逃将安之！」坐而俟命。彦泽以帝命召维翰，维翰至天街，〔宫城正南门外之都街，谓之天街，经途也。〕遇李崧，驻马语未毕，有军吏于马前揖维翰赴侍卫司。〔揖赴侍卫司，示将囚系之也。一曰：时张彦泽处侍卫司署舍。〕维翰知不免，顾谓崧曰：「侍中当国，〔李崧官侍中。〕今日国亡，反令维翰死之，何也﹖」崧有愧色。彦泽踞坐见维翰，维翰责之曰：「去年拔公于罪人之中，复领大镇，授以兵权，〔谓高祖时朝野皆请诛张彦泽，自泾州罢宿卫；去年桑维翰拔使同御契丹，复领彰国节度使，帅兵戍常山。〕何乃负恩至此！」彦泽无以应，遣兵守之。
宣徽使孟承诲，素以佞巧有宠于帝，至是，帝召承诲，欲与之谋，承诲伏匿不至；张彦泽捕而杀之。
彦泽纵兵大掠，贫民乘之，亦争入富室，杀人取其货，二日方止，都城为之一空。〔为，于伪翻；下为主同。〕彦泽所居山〔【章：十二行本「山」上有「宝货」二字；乙十一行本同；孔本同；退斋校同。】〕积，自谓有功于契丹，〔张彦泽自以疾驱入汴为功。〕昼夜以酒乐自娱，出入骑从常数百人，〔从，才用翻。〕其旗帜皆题「赤心为主」，见者笑之。军士擒罪人至，前彦泽不问所犯，但瞋目竖三指，即驱出断其腰领。〔瞋，昌真翻。竖，而主翻。三指，中指也；示以中指，言中断之，即腰斩也。此盖五代军中虐帅相仍为此以示其下，罪之轻重，决于一指屈伸之间。及汉史弘肇掌兵，有抵罪者，弘肇以三指示吏，即腲斩之，正此类也。〕彦泽素与合门使高勋不协，乘醉至其家，杀其叔父及弟，尸诸门首。士民不寒而栗。
中书舍人李涛谓人曰：「吾与其逃于沟渎而不免，不若往见之。」乃投刺谒彦泽曰：「上书请杀太尉人李涛，谨来请死。」〔李涛请杀张彦泽事见二百八十三卷高祖天福七年。〕彦泽欣然接之，谓涛曰：「舍人今日惧乎！」涛曰：「涛今日之惧，亦犹足下昔年之惧也。向使高祖用涛言，事安至此！」彦泽大笑，命酒饮之。〔饮，于禁翻。〕涛引满而去，旁若无人。〔李涛者，回之族曾孙，明辩有胆气，固自有种。〕
甲戍，张彦泽迁帝于开封府，顷刻不得留，宫中恸哭。帝与太后、皇后乘肩舆，宫人、宦者十余人步从。〔从，才用翻。〕见者流涕。〔亡国之耻，言之者为之痛心，矧见之者乎！此程正叔所谓真知者也。天乎，人乎！〕帝悉以内库金珠自随。彦泽使人讽之曰：「契丹主至，此物不可匿也。」帝悉归之，亦分以遗彦泽，〔遗，唯季翻。〕彦泽择取其奇货，而封其余以待契丹。彦泽遣控鹤指挥使李筠以兵守帝，内外不通。帝姑乌氏公主赂守门者。，入与帝诀，〔【章：十二行本「诀」下有「相持而泣」四字；乙十一行本同；孔本同。】〕归第自经。〔氏，音支。按薛史，乌氏公主，高祖第十一妹也。〕帝与太后所上契丹主表章，〔上，时掌翻；下同。〕皆先示彦泽，然后敢发。
帝使取内库帛数段，主者不与，曰：「此非帝物也。」夕求酒于李崧，崧亦辞以他故不进。又欲见李彦韬亦辞不往。帝惆怅久之。〔当是时，晋朝之臣，已视出帝为路人，虽惆怅亦何及矣。惆，丑鸠翻。〕
冯玉佞张彦泽，求自送传国宝，冀契丹复任用。〔亡国之臣，其识正如此耳。复，扶又翻。〕
楚国夫人丁氏，延煦之母也，有美，色彦泽使人取之，太后迟回未与；彦泽诟詈，立载之去。〔诟，苦候翻，又许候翻。詈，力智翻。〕
是夕，彦泽杀桑维翰。〔考异曰：薛史：「帝思维翰在相时，累贡谋画，请与虏和，虑戎主到京则显彰已过，欲杀维翰以灭口，因令张彦泽杀之。」按是时彦泽岂肯复从少帝之命！今不敢。〕以带加颈，白契丹主，云其自经。契丹主曰：「吾无意杀维翰，何为如是！」命厚抚其家。
高行周、符彦卿皆诣契丹牙帐降。〔二人自澶州来降。〕契丹主以阳城之战为彦卿所败，诘之。〔阳城之战，见上卷上年。败，补卖翻。诘，去吉翻。〕彦泽曰：「臣当时惟知为晋主竭力，今日死生惟命。」契丹立笑而释之。〔符彦卿言直，契丹主无以罪也。为，于伪翻。〕
已卯，延煦、延宝自牙帐还，〔还，从宣翻，又如字。〕契丹主赐帝手诏，且遣解里谓帝曰：「孙勿忧，必使汝有噉饭之所。」〔噉，徒滥翻。〕帝心稍安，上表谢恩。
契丹以所献传国宝追琢非工，又不与前史相应。〔追，都回翻。其文于与前史相应也。〕疑其非，真以诏书诘帝，使献真者。〔李心传曰：秦玺者，李斯之虫鱼篆也，其围四寸。按玉玺图以此玺为赵壁所，刻璧本卞和所献之璞，蔺相如所夺者是也。余尝以礼制考之，璧五寸而有好，则不得复刻为玺，此说谬矣。秦玺至汉谓之传国玺，自是迄于汉，帝所宝用者，秦玺也；子婴所封，元后所投，王宪所得，赤眉所上，皆是物也。董卓之乱失之。吴书谓鲧坚得之洛阳甄官井中，复为袁术所夺，徐璆得而上之，殆不然也。若然，则魏氏何不宝用而自刻玺乎﹗厥后历世皆用其名。永嘉之乱没于刘石，永和之世复归江左者，晋玺也。魏氏有国，刻传国玺如秦之文，但秦玺读自右，魏玺读自左耳。晋有天下，又自刻玺，其文曰：「受命于天，皇帝寿昌。」本书舆服志乃以为汉所传秦玺，实甚误矣。此玺更刘聪、石勒，逮石祗死，其臣蒋干求援于谢尚，乃以玺送江南，王彪之辩之，亦不云秦玺也。太元之末，得自西燕，更涉六朝，至于隋代者，慕容燕玺也。晋孝武太元大九年，西燕主永求救于恢，并献玉玺一纽，方阔六，寸高四寸六分，文如秦玺，自是历宋、齐、梁皆宝之。侯景既死北齐辛术得之广陵，献之高氏。后历周、隋，皆误指为秦玺，后平江南，知其非是，乃更谓之神玺焉。刘裕北伐，得之关中，历晋暨陈，复为隋有者，姚秦玺也。晋义熙十三年，刘裕入关，得传国玺上之，大四寸，文与秦同，然隐起而于深刻。隋灭陈得此，指为真玺，遂以字文所传神玺为非是。识者又谓古玺深刻，以印泥，后人隐起，以印纸，则隐起者非秦玺也，姚氏取其文作之耳。开运之乱，没于耶律，女真获之以为大宝者，石晋玺也。唐太宗贞观十六年，刻受命玺，文曰：「皇帝景命，有德者昌，」后归朱全忠，及从珂自焚，玺亦随失。德光入汴，重贵以玺上之，云「先帝所刻」，盖指敬瑭也。盖在唐时皆误以为秦玺，而秦玺之亡则久矣。今按，「石祗死」，当作「冉闵死」。李心传之说与唐六典异，今并存之，以俟知者。及周，又制二宝，有司所奏，其说亦祖六典，详注于后。诘，其吉翻。〕帝奏：「顷王从珂自焚，〔事见二百八十卷高祖天福元年。〕旧传国宝不知所在，必与之俱烬。此宝先帝所为，〔事见二百八十一卷天福三年。〕群臣备知。臣今日焉敢匿宝！」乃止。〔焉，于虔翻。〕
帝闻契丹主将渡河，欲与太后于前途奉迎；张彦泽先奏之，契丹主不许。有司又欲使帝衔璧牵羊，大臣舆榇，迎于郊外，先具仪注白契丹立，契丹主曰：「吾遣奇兵直取大梁，非受降也。」亦不许。〔降，户江翻。〕又诏晋文武群官，一切如故；朝廷制度，并用汉礼。〔北方谓中国为汉。〕有司欲备法驾迎契丹主，契丹主报曰：「吾方擐甲总戎〔擐，音宦。〕太常仪卫，未暇施也。」皆却之。〔用太常仪卫，则当改胡服而华服，故言未暇。〕
先是契丹主至相州，即遣兵趣河阳捕景延广。延广苍猝无所逃伏，〔不料其遽见捕也。先，昔荐翻。相，息亮翻。趣，七喻翻。〕往见契丹主于封丘。〔九域志：封丘县在大梁北六十里。〕契丹主诘之曰：「致两主失欢，皆汝所为也。十万横磨剑安在！」召乔荣，使相辩证，事凡十条。延广初不服，荣以纸所记语示之，〔景延广记其所言以授乔荣，见二百八十三卷天福八年。〕乃服。每服一事，辄授一筹。至八筹，延广但以面伏地请死，乃锁之。
