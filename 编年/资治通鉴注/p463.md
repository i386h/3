<!-- { "loadSidebar": true } -->
浚以段疾陆眷新叛，士民多弃己去，闻勒欲附之，甚喜，谓子春曰：「石公一时豪杰，据有赵、魏，乃欲称藩于孤，其可信乎﹖」子春曰：「石将军才力强盛，诚如圣旨。但以殿下中州贵望，威行夷、夏，〔夏，户雅翻。〕自古胡人为辅佐名臣则矣，未有为帝王者也。石将军非恶帝王不为而让于殿下，〔恶，乌路翻。〕顾以帝王自有历数，非智力之所取，虽强取之，〔强，其两翻。〕必不为天人之所与故也。项羽虽强，终为汉有。石将军之比殿下，犹阴精之与太阳，是以远鉴前事，归身殿下，此乃石将军之明识所以远过于人也，殿下又何怪乎！」浚大悦，封子春、肇皆为列侯，遣使报聘，以厚币酬之。
游纶兄统，为浚司马，镇范阳，遣使私附于勒；〔游纶保据苑乡，伪降于勒，勒已袭禽之。〕勒斩其使以送浚。浚虽不罪统，益信勒为忠诚，无复疑矣。
是岁，左丞相睿遣世子绍镇广陵，以丞相掾蔡谟为参军。谟，克之子也。
汉中山王曜围河南尹魏浚于石梁，〔石梁坞，在洛水北。〕兖州刺史刘演、河内太守郭默遣兵救之，曜分兵逆战于河北，则之；〔河平〔北〕，大河之北，即富平津之北也。败，补迈翻。〕浚夜走而杀之。
代公猗卢城盛乐以为北都，治故平城为南都；又作新平城于灅水之阳，使右贤王六修镇之，统领南部。〔盛乐县，前汉属定襄郡，后汉属云中郡。平城，汉属鴈门郡。括地志曰：朔州定襄县，本汉平城县。拓拔魏之盛也，置朔州于盛乐，置恒州于平城；平城，谓之代都。自高祖迁洛，其后破六韩拔陵作乱，故都为墟，恒州寄治肆州秀容郡城，云州寄治并州界。魏收地形志，自陉岭以北，所记略矣。隋之盛也，北逐突厥，复汉故塞，省并后魏所置郡县，盛乐盖在定襄郡大利县众，平城在马邑郡云内县界。唐破突厥，北尽魏、隋之略：朔州善阳县，则汉定襄、魏桑干之地；单于都护府金河县，则后魏道武所都也；云州云中县，则后魏所都平城也。然自单于都护府东北至朔州三百五十七里，则盛乐距平城，其道里可知矣。杜佑曰：云中，今马吧郡北；平城，即今郡，隋云内县恒安镇。魏书帝纪：猗卢修故平城以为南都，更南百里，于灅水之阳黄瓜堆筑新平城，晋人谓之小平城。杜佑又曰：朔州马邑郡，魏都平城，于郡北置怀朔镇；及迁洛后，置朔州。后魏初，云中在今郡北三百余里定襄故城北；北齐置朔州，在故都西南新城，一名平城也；后移于马邑，即今郡城也。郡治善阳县，亦汉定襄县地，有秦马邑城、武周塞，紫河发源于此。宋白曰：唐振武军，旧单于都护府，即汉定襄郡之盛乐县也，在阴山之阳，黄河之北，后魏所都盛乐是也。唐平突厥，于此置云中都督府，后改单于府。班固地理志：右北平俊靡县，灅水南至无终，东入庚。师古曰：灅，力水翻；又音郎贿翻郦道元水经注：庚水与鲍丘水合，俊靡在东，与平城相去甚远，新平城不在此灅水之阳也。据魏书，道武帝西如马邑，观灅源；则灅水盖出于马邑，而东北流径平城之南也。郦道元，魏人也，其注水经，叙代都之事宜详，初不言平城有灅水，但言湿水径平城南耳。注曰：湿水，出鴈门阴馆县湿头山，一曰治水，东北流，出山，径陉阴馆县故城西，故楼烦乡也。又有马邑川水，会桑干水而注于湿水。湿水东流过平城南，又东流径广宁下洛县南，东至渔阳，入笥沟。又考班固地理志，鴈门阴馆县楼烦乡累头山，治水所出，东至泉州入海。师古曰：累，音力追翻；治，音弋之翻。窃谓水出累头山，疑当时亦有累水之名。师古音从平声，音相近也。意道元所谓湿水，即灅水也。又考丁度集韵，「漯」「灅」「争」三字，同注云「水出鴈门」，则亦有见于此矣。灅，类篇音鲁水翻。〕
资治通鉴卷第八十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十一〔起阏逢阉茂（甲戌），尽柔兆困敦（丙子），凡三年。
孝愍皇帝下
建兴二年〔（甲戌、三一四）〕
①春，正月，辛未，有如日陨于地；又有三日相承，出西方而东行。〔天文占曰：三、四、五、六日，俱出并争，天下兵作；又曰：三日并出，不过三旬，诸侯争为帝。〕
丁丑，大赦。
③有流星出牵牛，入紫微，〔晋天文志，牵牛六星，在河鼓南。〕光烛地，坠于平阳北，化为肉，长三十步，广二十七步。〔长，直亮翻；广，古旷翻；后放此。〕汉主聪恶之，〔恶，乌路翻。〕以问公卿。陈元远以为「女宠太盛，亡国之征。」〔考异曰：载记，「元达等曰：『臣恐后庭有三后之事。』」按立三后，在明年，于时未也。〕聪曰：「此阴阳之理，何关人事！」聪后刘氏贤明，聪所为不道，刘氏每规正之。己丑，刘氏卒，谥曰武宣。自是嬖宠竞进，后宫无序矣。〔嬖，卑义翻，又博计翻。〕
④聪置丞相等七公；〔七公见下，自晋王粲至中山王曜是也。〕又置辅汉等十六大将军，〔辅汉都护、中军、上军、抚军、镇、卫、京、前．后．左．右．上下军、辅国、龙骧、虎牙等大将军。〕各配兵二千，以诸子为之；又置左右司隶，各领户二十余万，万户置一内史；单于左右辅，各主六夷十万落，〔六夷，盖胡、羯、鲜卑、氐、羌、巴蛮；或曰乌丸，非巴蛮也。单，音蝉。〕万落置一都尉；左、右选曹尚书，并典选举。自司隶以下六官，皆位亚仆射。以其子粲为丞相、领大将军、录尚书事，进封晋王。江都王延年录尚书六条事，〔录尚书六条事始见于此。沈约志曰：晋康帝世，何充让录表云：「咸康中，分置二录，王导录其一，荀崧、陆晔各录六条事。」然则似有二十四条；若止有十二条，则荀、陆各录六条，导又何所司乎﹖若导总录，荀、陆分掌，则不得复云导录其一也。其后每置二录，辄云各录六条事，又似止有十二条；十二条者，不知悉何条也。江右张华，江左庾亮，并经关尚书七条，则亦不知皆何事也。余按：宋元嘉以后，江夏王义恭、始兴王浚、南谯王义宣皆录尚书六条事。沈氏世仕江左，历位通显，且不知为何事，后之人何所取征！杜佑曰：何充让录表曰：「咸康中，分置三录，王导录其一，荀崧、陆晔晔各录二条事。」晋氏渡江，有吏部、祠部、左民、五兵、度支五尚书，是五条也。晋初有吏部、三公、客曹、驾部、屯田、度支六曹，太康有吏部、殿中、五兵田曹、度支、左民六曹，盖六条也。如杜佑之言，则六条盖六曹也。沈约以何充表「反录二条」为「各录六条」，致有此误。〕汝阴王景为太师，王育为太傅，任顗为太保，马景为大司徒，朱纪为大司空，中山王曜为大司马。
⑤壬辰，王子春等及王浚使者至襄国，石勒匿其劲卒、精甲，羸师虚府以示之，〔羸，伦为翻。〕北面拜使者而受书。浚遗勒尘尾，〔遗，干季翻。尘，肿庾翻，麋属，尾能生风辟蝇菓，晋王公贵人多执尘尾，以玉为柄。〕勒阳不敢执，悬之于壁，朝夕拜之，曰：「我不得见王公，见其所赐，如见公也。」复遣董肇奉表于浚，期以三月中旬亲诣幽州奉上尊号；〔复，扶又翻。上，时掌翻。〕亦修笺于枣嵩，求并州牧、广平公。
勒问浚之政事于王子春，子春曰：「幽州去岁大水，人不粒食，〔五谷不登，故不粒食。〕浚积粟百万，不能赈赡，刑政苛酷，赋役殷烦，忠贤内离，夷狄外叛。人皆知其将亡，而浚意气自若，曾无惧心，方更置立台阁，布列百官，自谓汉高、魏武不足比也。勒抚几笑曰：「王彭祖真可擒也。」浚使者还蓟，〔蓟，音计。〕具言「石勒形势寡弱，款诚无二。」浚大悦，益骄怠，不复设备。
⑥杨虎掠汉中吏民以奔成，梁州人张威等起兵逐杨难敌。〔杨虎、杨难敌攻汉中，事始上卷上年。〕难敌去，咸以其地归成，于是汉嘉、涪陵、汉中之地〔汉嘉，本前汉青衣县，属蜀郡，后汉顺帝阳嘉二年改曰汉嘉，蜀分立汉嘉郡。〕皆为成有。成主雄以李凤为梁州刺史，任回为宁州刺史，李恭为荆州刺史。
雄虚己好贤随才授任，〔好，呼到翻。〕命太傅骧养民于内，李凤等招怀于外，刑政宽简，狱无滞囚。兴学校，置史官。〔校，户教翻。〕其赋，民男丁岁谷三斛，女丁半之，疾病又半之；户调绢不过数丈，绵数两。〔调，徒钓翻，赋也。〕事少役希，〔少，诗沼翻。〕民多富实，新附者皆给复除。〔复，方目翻。〕是时天下大乱，而蜀独无事，年谷屡熟，乃至闾门不闭，路不拾遗。汉嘉夷王冲归、朱提审照、建宁爨荘皆归之。〔朱提，音铢时。照，与照同。爨，取乱翻，夷人姓也。荘，与疆同，居良翻。〕巴郡尝告急，云有晋兵。雄曰：「吾常忧琅邪微弱，遂为石勒所灭，以为耿耿，〔耿，古幸翻；耿耿，忧也。〕不图及能举兵，使人欣然。」然雄朝无仪品，爵位滥溢；〔朝，直遥翻。〕使无禄秩，取给于民；军无部伍，号令不肃；此其所短也。
⑦二月，壬寅，以张轨为太尉凉州牧，封西平郡公；王浚为大司马、都督幽．冀诸军事；荀组为司空、领尚书左仆射兼司隶校尉，行留台事；刘琨为大将军、都督并州诸军事。朝廷以张轨老病，拜其子寔为副刺史。〔副刺史，前此未有也。〕
⑧石勒纂严，将袭王浚，而犹豫未发。张宾曰：「夫袭人者，当出其不意。今军严经日而不行，岂非畏刘琨及鲜卑、乌桓为吾后患乎﹖」勒曰：「然。为之柰何﹖」宾曰：「彼三方智勇无及将军者，将军虽远出，彼必不敢动，且彼未谓将军便能悬军千里取幽州也。轻军往返，不出二旬，藉使彼虽有心，比其谋议出师，〔比，必寐翻。〕吾已还矣。且刘琨、王浚，虽同名晋臣，实为仇敌。若修笺于琨，送质请和，〔质，音致；下同。〕琨必喜我之服而也浚之亡，终不救浚而袭我也。用兵贵神速，勿后时也。」勒曰：「吾所夫了，右侯已了之，〔了，决也。〕吾复何疑！」〔复，扶又翻；下敢复同。〕
