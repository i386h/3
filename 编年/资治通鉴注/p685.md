<!-- { "loadSidebar": true } -->
13氐王杨文弘卒，诸子皆幼，乃以兄子后起为嗣。九月，辛酉，魏以后为武都王，文弘子集始为白水太守。〔五代史志：武都郡建威县，魏置白水郡，唐贞观初，省建威入将利县。〕
14魏以荆州巴、氐扰乱，〔魏世祖泰延五年置荆州于上洛，领上洛、上庸、魏兴等郡。巴与氐各是一种。〕以镇西大将军李崇为荆州刺史。崇，显祖之舅子也。将之镇，敕发陕、秦二州兵送之，〔魏收地形志：太和十一年，置陕州。是年，太和七年也，当考。，陕，失冉翻〕崇辞曰：「边人失和，本怨刺史。今奉诏代之，自然安靖；但须一诏而已，不愿发兵自防，使之怀惧也。」魏朝从之。崇遂轻将数十骑驰至上洛，〔朝，直遥翻。将，即亮翻。骑，奇寄翻。〕宣诏慰谕，民夷帖然。崇命边戍掠得齐入者悉还之，由是齐人亦还其生口二百计人，二境交和，无复烽燧之警。〔复，扶又翻。〕久之，徙兖州刺史。兖土旧多劫盗，崇命村置一楼，楼皆悬鼓，盗发之发，乱击之；旁村始闻者，以一击为节，次二、次三，俄顷之间，声布百里；皆发人守险要。由是盗发，无不擒获。其后诸州皆效之，自崇始也。
15辛未，以征南将军王僧虔为左光禄太夫、开府仪同三司，以尚书右仆射王奂为湘州刺史。
16宋故建平王景素主簿何昌塁、记室王摛及所举秀才刘琎，〔摛，抽知翻。琎，资辛翻。〕前后上书陈景素德美，为之讼冤。〔景素死见一百三十四卷宋苍梧王元徽四年。为，于伪翻。〕冬，十月，辛丑，诏听以士礼还葬旧茔。琎，瓛之弟也。〔瓛，胡官翻。〕
17十一月，魏高祖将亲祠七庙，命有司具仪法，依古制备牲牢。器服及乐章；自是四时常祀皆举之。
世祖武皇帝上之上〔讳赜，字宣远，高帝长子也。〕
永明元年〔（癸亥、四八三）〕
1春，止月，辛亥，上祀南郊，大赦，改元。
2诏以边境宁晏，治民之官，普复田秩。〔宋文帝元嘉二十七年，有魏师，以军兴减百官奉禄。淮南太守诸葛阐求减俸禄，比内百官，于是诸州郡县丞尉并悉同减。至明帝时，军旅不息，府藏空虚，内外百官，并断奉禄。治，直之翻；下同。〕
3以太尉豫章王嶷领太子太傅。嶷不参朝务，而常密献谋画，上多从之。〔嶷，鱼力翻。朝，直遥翻。〕
4壬戌，立皇弟锐为南平王，铿为宜都王，皇子子明为武昌王，子罕为南海王。
5二月，辛巳，以征虏将军杨炅为沙州刺史、阴平王。〔炅，杨广香之子也。炅，古迥翻，又古惠翻。〕
6辛丑，以宕昌王梁弥机为河、凉二州刺中，〔宕，徒浪翻。〕邓至王像舒为西凉州刺史。
7宋末，以治民之官六年过久，乃以三年为断，〔断，丁乱翻；下专断同。〕谓之小满；而迁换去来，又不能依三年之制。三月，癸丑，诏，自今一以小满为限。
8有司以天文失度，请禳之。〔禳，而羊翻。上曰：「应天以实不以文。我克己求治，思隆惠政；若灾眚在我，〔治，直吏翻。眚，所景翻。。禳之何益！」
9夏，四月，壬午，诏：「袁粲、刘秉、沈攸之，虽末节不终，而始诚可录，」皆命以礼改葬。〔三人死见一百三十四卷宋顺帝升明三年。〕
10上之为太子也，自以年长，〔长，知两翻。〕与太祖同创大业，〔晋安王子勋之乱，帝亦起兵；沈攸之反，帝据湓城为众军节度。〕朝事大小，率皆专断，〔朝，直遥翻。断，丁乱翻。〕多违制度。信任左右张景真，景真骄侈，被服什物，僭拟乘舆；〔被，皮义翻。乘，绳证翻。〕内外畏之，莫敢言者。
司空咨议荀伯玉，素为太祖所亲厚，〔咨议，即咨议参军。〕叹曰：「太子所为，官终不知，岂得畏死，蔽官耳目！我不启闻，谁当启者！」因太子拜陵，〔拜永安、泰安陵也，皆在武进。〕密以启太祖。太祖怒，命检校东宫。
太子拜陵还，至方山，晚，将泊舟，〔建康城东北有方山埭，直渎所经也。据沈瑀传，方山埭在湖熟县界。杜佑曰：东晋至陈，西有石头津，东有方山津，各置津主一人、直水五人，以检察禁物。丹阳记云：秦始皇凿金陵方山，断处为渎。则今淮水经城中入大江，是曰秦淮。〕豫辛王嶷自东府乘飞燕东迎太子，〔飞燕，名马也。〕告以上怒之意。太子夜归，入宫，太祖亦停门钥待之。明日，太祖使南郡王长懋、闻喜公子良宣敕诘责，〔诘，去吉翻。并示以景真罪状，使以太子命收景真，杀之。太子忧惧，称疾。
月余，太祖怒不解，昼卧太阳殿，王敬则直入，叩头启太祖曰：「官有天下日浅，太子无事被责，〔被，皮义翻。〕人情死惧；愿官往东宫解释之。」太祖无言。敬则因大声宣旨，装束往东宫，又敕太官设馔，〔馔，雏恋翻，又雏睆翻。〕呼左右索舆，〔索，山客翻。〕太祖了无动意。敬则索衣被太祖，仍牵强登舆。〔被，皮义翻。强，其两翻。〕太祖不得已至东宫，召诸王宴于玄圃。长沙王晃捉华盖，〔捉亦执也。〕临川王映执雉尾扇，〔雉尾扇，编雉尾为之，以障乘舆。〔闻喜公子良持酒鎗，〔鎗，楚庚翻，盛酒之器。按太平御览，鎗即铛字；但铛非丁持者。〕南郡王长懋行酒，太子及豫章王嶷、王敬则自捧酒馔，至暮，尽醉乃还。〔还，从宣翻，又如字。〕
太祖嘉伯玉忠荩，愈见亲信，军国密事，多委使之，权动朝右。〔朝，直遥翻。〕遭母忧，去宅二里许，冠盖已塞路。左率萧景先、侍中王晏共吊之，〔塞，悉则翻。左率，左卫率也。率，所律翻。〕自至暮，始得前。比出，饥之，气息惙然，〔比，必寐翻。惙，积雪翻，疲乏也。〕愤悒形于声貌。〔悒，乙及翻。〕明日，言于太祖曰：「臣等所见二宫门庭，比荀伯玉宅可张雀罗矣。」〔门外可设雀罗，用汉书语。师古注曰：「言其寂静无人行也。」〕晏，王敬弘之从子也。王敬弘见用于元嘉中。从，才用翻。〕
骁骑将军陈胤叔，先亦白景真及太子得失，而语太子皆云「伯玉以闻。」〔骁，坚尧翻。骑，奇寄翻。语，牛倨翻。〕太子由是深怨伯玉。
太祖阴有以豫章王嶷代太子之意；而嶷事太子愈谨，〔嶷，鱼力翻。〕故太子友爱不衰。
豫州刺史垣崇祖不亲附太子，会崇祖破魏兵，〔见上太祖建元三年。〕太祖召还朝，与之密谋。〔朝，直遥翻。〕太子疑之，曲加礼待，谓曰：「世间流言，我已豁怀；自今以富贵相付。」崇祖拜谢。会太祖复遣荀伯玉，〔复，扶又翻。〕敕以边事，受旨夜发，不得辞东宫；太子以为不尽诚，益衔之。
太祖临终，指伯玉以属太子。〔属，之欲翻。〕上即位，崇祖累迁五兵尚书，伯玉累迁散骑常侍。〔散，悉亶翻。〕伯玉内怀忧惧，上以伯玉与崇祖善，恐其为变，加意抚之。丁亥，下诏诬崇祖招结江北荒人，欲与伯玉作乱，皆收杀之。
11庚子，魏主如崞山；〔崞，音郭。〕壬寅，还宫。
12闰月，癸丑，魏主后宫平凉林氐生子恂，〔后魏分安定郡置平凉郡，领鹑阴、阴密二县。〕大赦。文明太后以恂当为太子，赐林氏死，自抚养恂。
13五月，戊寅朔，魏主如武州山石窟佛寺。
14车骑将军张敬儿好信梦；〔好，呼到翻。〕初为南阳太守，其妻尚氏梦一手热如火；及为雍州，梦一胛热；〔雍，于用翻。胛，音甲。〕为开府，梦半身热。敬儿意欲无限，常谓所亲曰：「吾妻复梦举体热矣。」〔复，扶又翻。〕又自言梦旧村树高至天，上闻而恶之。〔恶，乌路翻。〕垣崇祖死，敬儿内自疑，会有人告敬儿遣人至蛮中货易，〔资易，即贸易也，以我所有，易我所无。〕上疑其有异志。会上于华林园设八关斋，〔释民之戒：一，不杀生；二，不偷盗；二，不邪淫；四，不妄语；五，不饮酒、食肉；六，不着花鬘璎珞，香油涂身、歌舞倡伎故往观听；七，不得坐高广大床；八，不得过斋后吃食。己上八戒，故为八关。杂录名义云：八戒者，俗众所一日一夜戒也。谓八戒一斋，通谓八关斋，明以禁防为义也。〕朝臣皆预，于坐收敬儿。〔朝，直遥翻。坐，徂卧翻。〕敬儿脱冠貂投地曰：「此物误我！」丁酉，杀敬儿，并其四子。
敬儿弟恭儿，常虑为兄祸所及，居于冠军，〔冠军县，自汉以来属南阳郡，唐为邓州临湍县，我朝建隆初废临湍入穰县。冠，古玩翻。〕未常出襄阳，村落深阻，墙垣重复。敬儿每遣信，辄上马属鞬，〔重，直龙翻。属，之欲翻。鞬，居言翻，马上盛弓矢之器。〕然后见之。敬儿败问至，席卷入蛮；〔卷，读曰卷。〕后自出，上恕之。
敬儿女为征北咨议参军谢超宗子妇，超宗谓丹杨尹李安民曰「『往年杀韩信，今年杀彭越；』尹欲何计！」〔用汉书薛公语，激发安民，使之作乱也。〕安民具启之。上素恶超宗轻慢，〔恶，乌路翻。〕使兼御史中丞袁彖奏弹超宗，丁巳，收付廷尉，徙越嶲，于道赐死。〔嶲，音髓。〕以彖语不刻切，又使左丞王逡之奏弹彖轻文略奏，挠法容非，〔挠，奴教翻。〕彖坐免官，禁锢十年。超宗，灵运之孙；〔超宗，灵运子凤之子。〕彖，顗之弟也。〔袁顗死于义嘉之难。顗，鱼岂翻。〕
15秋，七月，丁丑，魏主及太后如神渊池；〔魏太和元年，起永乐游观殿于北苑，穿神渊池。〕甲申，如方山。
17侍中、左光禄大夫、开府仪同三司王僧虔固辞开府，〔去年，王?为@除开府。〕谓兄子俭曰：「汝任重于朝，行登三事；〔朝，直遥翻。〕我若复有此授，〔复，扶又翻。〕乃是一门有二台司，吾实惧焉。」累年不拜，上乃许之，戊戌，加僧虔特进。俭作长梁斋，制度小过，僧虔视之，不悦，竟不入户；俭即日毁之。
初，王弘与兄弟集会，任子孙戏适。僧达跳下地作虎子；僧绰正，坐采蜡烛珠为凤皇，僧达夺取打坏，亦复不惜；僧虔累十二博棋，既不墬落，亦不重作。〔重，直龙翻。〕弘叹曰：「僧达俊爽，当不减人，然恐终危吾家；〔僧达死见一百二十八卷末世祖孝建三年。〕僧绰当以名义见美；僧虔必为长者，位至公台。」〔长，知两翻。〕已而皆如其言。
18八月，庚申，骁骑将军王洪范自柔然还，经涂三万余里。〔经涂，谓所经由之路王洪范出使事，见高帝建元二年。还，从宣翻，又如字。〕
19冬，十月，丙寅，遣骁骑将军刘缵聘于魏，魏主客令李安世主之。〔主客令即典客令也。〕魏人出内藏之宝，使贾人鬻之于市〔藏，徂浪翻。贾音古。〕缵曰：「魏金玉大贱，当由山川所出。」安世曰：「圣朝不贵金玉，故贱同瓦砾。」〔砾，郎狄翻。〕缵初欲多市，闻其言，内惭而止。缵屡奉使至魏，冯太后遂私幸之。〔史言冯后淫纵。使，疏吏翻；下同。〕
20十二月，乙巳朔，日有食之。
21癸丑，魏始禁同姓为婚。
