<!-- { "loadSidebar": true } -->
37禄山宴其群臣于凝碧池，〔唐六典：洛阳禁苑中有芳树﹑金谷二亭，凝碧之池。〕盛奏众乐；梨园弟子往往歔欷泣下，〔梨园弟子见二百十一卷开元二年。〕贼皆露刃睨之。〔睨，五计翻，灏视也。〕乐工雷海清不胜悲愤，〔胜，音升。〕掷乐器于地，西向恸哭。禄山怒，缚于试马殿前，支解之。
禄山闻向日百姓乘乱多盗库物，既得长安，命大索三日，〔索，山客翻。〕并其私财尽掠之。又令府县推按，铢两之物无不穷治，〔治，直之翻。〕连引搜捕，支蔓无穷，民间骚然，益思唐室。
自上离马嵬北行，〔离，力智翻。〕民间相传太子北收兵来取长安，长安民日夜望之，或时相惊曰：「太子大军至矣！」则皆走，市里为空。贼望见北方尘起，辄惊欲走。京畿豪杰往往杀贼官吏，遥应官军；诛而复起，〔复，扶又翻。〕相继不绝，贼不能制。其始自京畿﹑鄜﹑坊至于岐﹑陇皆附之，至是西门之外率为敌垒，〔西门，谓长安城西门也。〕贼兵力所及者，南不出武关，北不过云阳，〔云阳县，汉属冯翊，后魏属北地郡，隋以来属京兆。〕西不过武功。〔武功县，汉﹑晋属扶风，隋﹑唐属京兆。〕江﹑淮奏请贡献之蜀﹑之灵武者，〔之，往也。〕皆自襄阳取上津路抵扶风，〔上津，汉汉中长利县地，梁置南洛州，后魏改曰上州；隋废州为上津县，唐属商州。〕道路无壅，皆薛景仙之功也。
38九月，壬子，史思明围赵郡，丙辰，拔之；又围常山，旬日，城陷，杀数千人。
39建宁王倓，性英果，有才略，从上自马嵬北行，兵众寡弱，屡逢寇盗；倓自选骁勇，居上前后，血战以卫士。上或过时未食，倓悲泣不自胜，军中皆属目向之。〔过，古禾翻，又古卧翻。胜，音升。属，之欲翻；下所属同。〕上欲以倓为天下兵马元帅，使统诸将东征，〔帅，所类翻。统，他综翻。将，即亮翻。〕李泌曰：「建宁诚元帅才；然广平，兄也。若建宁功成，岂可使广平为吴太伯乎！」上曰：「广平，冢嗣也，〔泌，毗必翻。嗣，祥吏翻。〕何必以元帅为重！」泌曰：「广平未正位东宫。今天下艰难，众心所属，在于元帅。若建宁大功既成，陛下虽欲不以为储副，同立功者其肯已乎！太宗﹑上皇，即其事也。」〔谓皆以有定天下功承大统。〕上乃以广平王俶为天下兵马元帅，诸将皆以属焉。〔考异曰：邺侯家传曰：「以李光弼为元帅左厢兵马使，出井陉，以攻常山，图范阳。郭子仪为右厢兵马使，帅众南取冯翊﹑河东。」按汾阳家传，时郭子仪方北讨同罗，未向河东也。邺侯家传又曰：「上召光弼﹑子仪议征讨计，二人有迁延之言。上大怒，作色叱之，二人皆仆地，不毕词而罢。上告公曰：『二将自偏裨，一年，遇国家有难，朕又即位于此，遂至三公﹑将相；看已有骄色，商议征讨，欲迁延；适来叱之，皆倒。方图克复而将已骄，朕深忧之。朕今委先生戎事，府中议事，宜示以威令，使其知惧。』对曰：『陛下必欲使畏臣，二人未见广平，伏望令王亦暂至府。二人至，时寒，臣与饮酒。二人必请谒王，臣因为酒令，约不起，王至，但谈笑，共臣同慰安。酒散，乃谕其修谒于元帅。则二人见元帅以帝子之尊俯从臣酒令，可以知陛下方宠任臣，军中之令必行，他时或失律，能死生之也。』上称善。又奏曰：『伏望言于广平，知是圣意，欲李﹑郭之畏臣，非臣敢恃恩然也。』上曰：『广平于卿，岂有形迹！』对曰：『帝子国储，以陛下故亲臣；臣何人，敢不惧！』明日，将晓，王亦至。及李﹑郭至，具军容，修敬，乃坐饮。二人因言未见元帅，乃使报王。王将至，执盏为令，并不得起。及王至，先公曰：『适有令，许二相公不起。』王曰：『寡人不敢。』遽就座饮。李﹑郭失色。谈笑皆欢。先公云：『二人起谢。』广平曰：『先生能为二相公如此，复何忧，寡人亦尽力。今者同心成宗社大计，以副圣意。』既出，李谓郭曰：『适来饮令，非行军，意皆上旨也，欲令吾徒禀令耳。』」按肃宗温仁，二公沈勇，必无面叱仆地之事。今不取。〕倓闻之，谢泌曰：「此固倓之心也！」
上与泌出行军，〔行，下孟翻。〕军士指之，窃言曰：「衣黄者，圣人也。衣白者，山人也。」〔衣，于既翻；下且衣同。〕上闻之，以告泌，曰：「艰难之际，不敢相屈以官，且衣紫袍以绝群疑。」泌不得已，受之；服之，入谢，上笑曰：「既服此，岂可无名称！」〔称，尺证翻。〕出怀中敕，以泌为侍谋军国﹑元帅府行事长史。〔创侍谋之官以处泌。〕泌固辞，上曰：「朕非敢相臣，以济艰难耳。俟贼平，任行高志。」泌乃受之。置元帅府于禁中，俶入则泌在府，泌入俶亦如之。泌又言于上曰：「诸将畏惮天威，在陛下前敷陈军事，或不能尽所怀；万一小差，为害甚大。乞先令与臣及广平熟议，臣与广平从容奏闻，〔从，千容翻。〕可者行之，不可者已之。」上许之。时军旅务繁，四方奏报，自昏至晓无虚刻，上悉使送府，泌先开视，有急切者及烽火，重封，隔门通进，〔重，直龙翻。凡宫禁﹑官府门侧置轮盘，或遇夜，门已闭，外有急切文书，纳诸轮盘，旋转向内以通之。〕余则待明。禁门钥契，悉委俶与泌掌之。〔为泌请还钥契张本。〕
40阿史那从礼说诱九姓府﹑六胡州诸胡数万众，聚于经略军北，〔时九姓胡皆居河曲，犹各带旧置府号。按旧书李吉甫传，经略军，唐末之宥州是也。天宝移经略军于灵州城内，以宥州寄治经略军。元和九年，遂于经略军故城置宥州六胡州，于郭下置延恩县。宋白曰：经略军，在夏州西北三百里。天宝中，王忠嗣奏于榆多勒城置军。今属灵武，去灵武六百余里。说，式芮翻。〕将寇朔方，上命郭子仪诣天德军发兵讨之。〔天德军在大同州。天宝十二年安思顺奏废横塞军，请于大同城西筑城置事，玄宗赐名天安军；干元后，改为天德军。东南至中受降城二百里，西渡河，至丰州百六十里，西至西受降城百八十里，北至碛口三百里，西北至横塞军二百里。考异曰：汾阳家传云：「甲兵五万，部落五十万。」今从旧子仪传。汾阳家传又云：「九月十九，驾欲幸彭原，命公赴天德军，伐叛蕃。」按实录，「戊辰，行幸彭原。」戊辰，十七日也。汾阳传误。〕左武锋使仆固怀恩之子玢别将兵与虏战，兵败，降之；既而复逃归，怀恩叱而斩之。〔玢，方贫翻。复，扶又翻。〕将士股栗，无不一当百，遂破同罗。
上虽用朔方之众，欲借兵于外夷以张军势，〔张，知亮翻。〕以豳王守礼之子承寀为敦煌王，与仆固怀恩使于回纥以请兵。又发拔汗那兵，且使转谕城郭诸国，〔北狄逐水草为行国。西域诸国皆有城郭，故谓之城郭诸国。〕许以厚赏，使从安西兵入援。李泌劝上：「且幸彭原，俟西北兵将至，进幸扶风以应之；于时庸调亦集，〔调，徒吊翻。〕可以赡军。」上从之。戊辰，发灵武。
41内侍边令诚复自贼中逃归，〔复，扶又翻。〕上斩之。
42丙子，上至顺化。〔上改庆州安化郡为顺化郡。〕韦见素等至自成都，奉上宝册，上不肯受，曰：「比以中原未靖，权总百官，岂敢乘危，遽为传袭！」群臣固请，上不许，寘宝册于别殿，朝夕事之，如定省之礼。〔礼记：凡为人子者，昏定而晨省。奉上，时掌翻。比，毗至翻。省，悉景翻。〕上以韦见素本附杨国忠，〔事见上卷天宝十三载﹑十四载。〕意薄之；素闻房管名，虚心待之。管见上言时事，辞情慷慨，上为之改容，〔为，于伪翻。〕由是军国事多谋于管。管亦以天下为己任，知无不为；〔【章：十二行本「为」下有「专决于胸臆」五字；乙十一行本同；孔本同；张校同；退斋校同。】〕诸相拱手避之。
43上皇赐张良娣七宝鞍，李泌言于上曰：「今四海分崩，当以俭约示人，良娣不宜乘此。请撤其珠玉付库吏，以俟有战功者赏之。」良娣自合中言曰：「乡里之旧，何至于是！」〔良娣母家新丰，泌居京兆，故云然。〕上曰：「先生为社稷计也。」遽命撤之。建宁王倓泣于廊下，声闻于上；〔闻，音问。〕上惊，召问之，对曰：「臣比忧祸乱未已，〔比，毗至翻。〕今陛下从谏如流，不日当见陛下迎上皇还长安，是以喜极而悲耳。」良娣由是恶李泌及倓。〔为良娣谮杀倓，泌不自安张本。恶，乌路翻；下亦恶同。〕
上尝从容与泌语及李林甫，欲敕诸将克长安，发其冢，焚骨扬灰，泌曰：「陛下方定天下，柰何雠死者！彼枯骨何知，徒示圣德之不弘耳。〔李林甫动摇东宫见二百十五卷天宝五载﹑六载。从，千容翻。〕且方今从贼者皆陛下之雠也，若闻此举，恐阻其自新之心。」上不悦，曰：「此贼昔日百方危朕，当是时，朕弗保朝夕。朕之全，特天幸耳！林甫亦恶卿，但未及害卿而死耳，柰何矜之！」对曰：「臣岂不知！〔【章：十二行本「知」下有「所以言者」四字；乙十一行本同；孔本同；张校同；退斋校同。】〕上皇有天下向五十年，太平娱乐，一朝失意，远处巴蜀。〔恶，乌路翻。乐，音洛。处，昌吕翻。〕南方地恶，上皇春秋高，闻陛下此敕，意必以为用韦妃之故，〔废韦妃事亦见二百十五卷天宝五载。〕内惭不怿。万一感愤成疾，是陛下以天下之大不能安君亲。」言未毕，上流涕被面，〔被，皮义翻。〕降阶，仰天拜曰：「朕不及此，是天使先生言之也！」遂抱泌颈泣不已。
他夕，上又谓泌曰：「良娣祖母，昭成太后之妹也，上皇所念。〔玄宗幼失昭成后，母亲良娣祖母，鞠爱笃备；帝即位，封为邓国夫人。其子去逸生良娣。泌，毗必翻。娣，大计翻。〕朕欲使正位中宫以慰上皇心，何如﹖」对曰：「陛下在灵武，以群臣望尺寸之功，故践大位，非私己也。至于家事，宜待上皇之命，不过晚岁月之间耳。」上从之。〔史言李泌能引君当道。〕
44南诏乘乱陷越巂会同军，据清溪关；〔越巂郡，巂州。会同军当在越巂会州县，当泸津关要路。清溪关，在大定城北。考异曰：唐历，是月吐蕃陷巂州。新传，是岁合罗凤乘衅取巂州会同军云云。盖二国兵共陷巂州也。〕寻传﹑骠国皆降之。〔新书：寻传蛮，俗无丝纩，跣履荆棘，不以为苦。射豪猪，生食其肉。战，以竹笼头，如兜鍪。骠，古朱波也，在永昌南二千里，去京师万四千里，南属海，北南诏。骠，匹妙翻。降，户江翻。〕
唐纪三十五〔起柔兆涒滩（丙申）十月，尽强圉作噩（丁酉）闰月，不满一年。〕
《肃宗文明武德大圣大宣孝皇帝中之上》
至德元年〔（丙申、七五六）〕
1冬，十月，辛巳朔，日有食之，既。
