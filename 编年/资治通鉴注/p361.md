<!-- { "loadSidebar": true } -->
左中郎将李伏、太史丞许芝表言：「魏当代汉，见于图纬，其事众甚。〔据献帝传，李伏引孔子玉板，许芝引春秋汉含孳、玉板谶、佐助期、孝经中黄谶、易运期谶。〕群臣因上表劝王顺天人之望，〔时劝进者，辛毗、刘晔、傅巽、卫臻、桓阶、陈矫、陈群、苏林、董巴；继之者，司马懿、郑浑、羊秘、鲍勋。〕王不许。
冬，十月，乙卯，汉帝告祠高庙，使行御史大夫张音持节奉玺绶诏册，禅位于魏。王三上书辞让，乃为坛于繁阳，〔时南巡至颍川颍阴县，筑坛于曲蠡之繁阳亭。述征记曰：其地在许南七十里。东有台，高七丈，方五十步；南有坛，高二丈，方三十步，即受终之坛也。是年以繁阳为繁昌县。〕辛未，升坛受玺绶，即皇帝位，〔考异曰：陈志云：「丙午，行至曲蠡，汉帝禅位。庚午，升坛即祚。」袁纪亦云：「庚午魏王即位。」按献帝纪，乙卯始发禅册，二十九日登坛受命。又文帝受禅碑至今尚在，亦云辛未受禅。陈志、袁纪误也。范书云：「魏遣使求玺绶，曹皇后不与，如此数辈，后乃呼使者，以玺抵轩下，因涕泣横流曰『天不祚尔！』左右皆莫能仰视。」按此乃前汉元后事，且玺绶无容在曹后之所，此说妄也。〕燎祭天地、岳渎，改元，大赦。
十一月，癸酉，奉汉帝为山阳公，〔山阳县，属河内郡。〕行汉正朔，用天子礼乐；封公四子为列侯。追尊太王曰武皇帝，庙号太祖；尊王太后曰皇太后。以汉诸侯王为崇德侯，列侯为关中侯。群臣封爵、增位各有差。改相国为司徒，御史大夫为司空。〔汉献帝建安十三年罢三公官，今复旧。〕山阳公奉二女以嫔于魏。
帝欲改正朔，侍中辛毗曰：「魏氏遵舜、禹之统，应天顺民；至于汤、武，以战伐定天下，乃改正朔。孔子曰：『行夏之时，』左氏传曰：『夏数为得天正，』何必期于相反！」帝善而从之。〔自是之后，遂皆以建寅为正。传，直恋翻。〕时群臣并颂魏德，多抑损前朝；〔朝，直遥翻。〕散骑常侍卫臻独明禅授之义，称扬汉美。帝数目臻曰：〔数，所角翻。〕「天下之珍，当与山阳共之。」帝欲追封太后父、母，尚书陈群奏曰：「陛下以圣德应运受命，创业革制，当永为后式。按典籍之文，无妇人分土命爵之制。在礼典、妇因夫爵。〔礼记：妇人无爵，从夫之爵。〕秦违古法，汉氏因之，非先王之令典也。」帝曰：「此议是也，其勿施行。」仍着定制，藏之台阁。〔台阁，尚书中藏故事之处。〕
十二月，初营洛阳宫。戊午，帝如洛阳。〔裴松之曰：按诸书记，是时帝居北宫，以建始殿朝群臣，门曰承明。陈思王植诗「谒帝承明庐」是也。至明帝时，始于汉南宫崇德殿处起太极、昭阳诸殿。魏略曰：汉火行也。火忌水，故「洛」去「水」而加「佳」。魏于行次为土。土，水之牡也；水得土而流，土得水而柔。故除「佳」加「水」，变「雒」为「洛」。〕
帝谓侍中苏则曰：「前破酒泉、张掖，西域通使敦煌，〔使，疏吏翻。敦，徒门翻。〕献径寸大珠，可复求市益得不﹖」〔复，扶又翻。不，读曰否。〕则对曰：「若陛下化洽中国，德流沙幕，即不求自至。求而得之，不足贵也。」帝嘿然。
帝召东中郎将蒋济为散骑常侍。时有诏赐征南将军夏侯尚曰：「卿腹心重将，〔重将，即亮翻。〕特当任使，作威作福，杀人活人。」尚以示济。济至，帝问以所闻见，对曰：「未有他善，但见亡国之语耳。」帝忿然作色而问其故，济具以答，因曰：「夫『作威作福』，书之明诫。〔书洪范曰：臣无有作威作福，臣而有作威作福，其害于而家，凶于而国。〕天子无戏言，古人所慎；惟陛察之！」帝即遣追取前诏。
帝欲徙冀州士卒家十万户实河南。〔时营洛阳，故欲徙冀州士卒家实之。〕时天旱蝗，民饥，群司以为不可，而帝意甚盛。侍中辛毗与朝臣俱求见，〔见，贤遍翻。〕帝知其欲谏，作色以待之，皆莫敢言。毗曰：「陛下欲徙士家，其计安出﹖」帝曰：「卿谓我徙之非邪﹖」毗曰：「诚以为非也。」帝曰：「吾不与卿议也。」毗曰：「陛下不以臣不肖，置之左右，厕之谋议之官，〔侍中，于周为常伯之任，在天子左右，备切问近对，拾遗补阙。〕安能不与臣议邪！臣所言非私也，乃社稷之虑也，安得怒臣！」帝不答，起入内；毗随而引其裾，帝遂奋衣不还，良久乃出，曰：「佐治，卿持我何太急邪！」〔辛毗，字佐治。治，直吏翻。〕毗曰：「今徙，既失民心，又无以食也，故臣不敢不力争。」帝乃徙其半。帝尝出射雉，顾群臣曰：「射雉乐哉！」毗对曰：「于陛下甚乐，于群下甚苦。」帝默然，后遂为之稀出。〔射，而亦翻。乐，音洛。为，于伪翻。〕
二年〔（辛丑、二二一）考异曰：陈志，「正月，乙亥，朝日于东郊。」裴松之以为朝日在二月，按二月辛丑朔，无乙亥。〕
①春，正月，以议郎孔羡为宗圣侯，奉孔子祀。〔汉平帝元始元年，封褒成君孔霸曾孙均为褒成侯，奉孔子祀；王莽败，失国。光武建武十三年，复封均子志为褒成侯。志子损，和帝永元四年徙褒亭侯，世世相传，至献帝初国绝。魏封孔子二十一世孙羡为宗圣侯，邑百户。晋封二十三世孙震为奉圣亭侯。后魏封二十七世孙乘为崇圣大夫；孝文太和十九年幸鲁，又改封二十八世孙珍为崇圣侯。北齐改封三十一世孙□为恭圣侯。周武帝平齐，改封邹国公。隋文帝仍旧封邹国公；炀帝改封为绍圣侯。唐太宗贞观十一年，封孔子裔孙伦为褒圣侯。〕
②三月，加辽东太守公孙恭车骑将军。〔恭，公孙度次子，康之弟也。〕
③初复五铢钱。〔汉献帝初平元年，董卓坏五铢钱，今复之。〕
④蜀中传言汉帝已遇害，于是汉中王发丧制服，谥曰孝愍皇帝。群下竞言符瑞，劝汉中王称尊号。前部司马费诗上疏曰：〔时费诗为益州前部司马。费，父沸翻。〕「殿下以曹操父子偪主篡位，故乃羁旅万里，纠合士众，将以讨贼。今大敌未克而先自立，恐人心疑惑。昔高祖与楚约，先破秦者王之。〔王，于况翻。〕及屠咸阳，获子婴，犹怀惟让；〔惟，吐雷翻。〕况今殿下未出门庭，便欲自立邪！愚臣诚不为殿下取也。」〔为，于伪翻。〕王不悦，左迁诗为部永昌从事。〔为益州刺史部从事，部永昌郡。〕夏，四月，丙午，汉中王即皇帝位于武担之南，〔蜀本纪曰：武都有丈夫化为女子，颜色美好，盖山精也。蜀王娶以为妻，不习水土，疾病欲归国。蜀王留之，无几物故。蜀王发卒之武都担土，于成都郭中葬，盖地数亩，高十丈，号曰武担也。裴松之曰：按武担山在成都西北，盖以干位在西北，故就之以即祚。杜佑曰：武担山在蜀郡西。〕大赦，改元章武。以诸葛亮为丞相，许靖为司徒。
