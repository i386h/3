<!-- { "loadSidebar": true } -->
⑨帝以尚书令江夏黄香为东郡太守，香辞以：「典郡从政，才非所宜，乞留备赜官，〔赜，而陇翻，散也。〕赐以督责小职，任之宫台烦事。」〔宫，谓宫中；台，谓尚书台也。尚书出纳王命，故云宫台烦事。〕帝乃复留为尚书令，增秩二千石，〔按百官志：尚书令秩千石，今特增秩二千石，以香在尚书日久，又辞不拜郡，故复留为尚书令禄以郡守禄。〕甚见亲重。香亦祗勤物务，忧公如家。
七年〔（乙未、九五）〕
①春，正月，邓鸿等军还，冯柱将虎牙营留屯五原；鸿坐逗留失利，下狱死。后帝知朱徽、杜崇失胡和，又禁其上书，以致胡反，皆征，下狱死。〔下，遐稼翻。〕
②夏，四月，辛亥朔，日之食之。
③秋，七月，乙巳，易阳地裂。〔余按地理志及郡国志，易阳县属赵国。应劭曰：易水出涿郡故安；师古及贤皆曰县在易水之阳，此怕承应劭之误也。易也在燕南界，汉属河间郡界，此时赵国仅有唐邢、洺二州之地，安得有属县远在易水之阳邪！五代史志：洺州临洺县，旧曰易阳，后齐废，入襄国县；后周改为易阳县，别置襄国县；隋开皇六年，改易阳县为邯郸县，十年，改邯郸县为临洛而别置邯郸县。由是观之，汉易阳县当在邯郸、襄国二县之间。〕
④九月，癸卯，京师地震。
⑤乐成王党坐贼杀人，削东光、鄡二县。〔东光县，本属勃海郡；鄡县，本属巨鹿郡，章帝以益乐成国。鄡，音羌尧翻。旧禁宫人出嫁，不得适诸国。有故掖庭技人哀置嫁男子章初，党召入宫与通；初欲上书告之，党赂哀置姊昭杀初。〕
八年〔（丙申、九六）〕
①春，二月，立贵人阴氏为皇后。后，识之曾孙也。
②夏，四月，〔章：甲十六行本「月」下有「癸亥」二字；乙十一行本同；退斋校同。〕乐成靖王党薨。子哀王崇立，寻死，无子，国除。
③五月，河内、陈留蝗。
④南匈奴右温禺犊王乌居战畔出塞。〔贤曰：温禺犊王名乌居战。〕秋，七月，度辽将军庞奋、越骑校尉冯柱追击破之，徙其余众及诸降胡二万余人于安定、北地。〔安定郡，在雒阳西千七百里。北地郡，在雒阳西千一百里。〕
⑤车师后部王涿鞮反，击前王尉毕大，获其妻子。〔「尉毕大」，西域传作「尉卑大」。时戊己校尉索頵欲废后部王涿鞮，涿鞮忿前王尉卑大卖己，因反，击尉卑大。鞮，丁奚翻。〕
⑥九月，京师蝗。
⑦冬，十月，乙丑，北海王威以非敬王子，又侳诽谤，自杀。
⑧十二月，辛亥，陈敬王羡薨。
丁巳，南宫宣室殿火。
⑩护羌校尉贯友卒，以汉阳太守史充代之。充至，遂发湟中羌、胡出塞击迷唐。迷唐迎败充兵，〔败，补迈翻。〕杀数百人。充坐征，以代郡太守吴祉代之。
九年〔（丁酉、九七）〕
①春，三月，庚辰，陇西地震。
②癸巳，济南安王康薨。〔谥法：好和不争曰安；宽裕和平曰安。济，子礼翻。〕
③西域长史王林击车师后王，斩之。〔后王涿鞮。〕
④夏，四月，丁卯，封乐成王党子巡为乐成王。
⑤五月，封皇后父屯骑校尉阴纲为吴房侯，〔郡国志：吴房县，属汝南郡，有棠溪亭。左传，房国，楚灵王所灭，又，楚昭王封吴王夫概于棠溪。地道记有吴城。吴房盖合吴城、房国以名县也。〕以特进就第。
⑥六月，旱，蝗。
⑦秋，八月，鲜卑寇肥如，辽东太守祭参沮败，下狱死。〔贤曰：肥如县，属辽西郡。前书音义曰：肥子奔燕，封于此，今平州也。按祭肜传：参守辽东，鲜卑入郡界，参坐沮败，下狱死。盖寇辽西之肥如，遂入辽东郡界也。沮，在吕翻。〕
⑧闰月，辛巳，皇太后窦氏崩。初，梁贵人既死，〔事见四十六卷章帝建初八年。〕宫省事秘，莫有知帝为梁氏出者。无阴公主子梁扈遣从兄襢奏记三府，〔扈，梁松子也。帝母梁贵人，少失母，为伯母舞阴公主所养。从，才用翻。贤曰：襢，古禅字。〕以为「汉家旧典，崇贵母氏，而梁贵人亲育圣躬，不蒙尊号，求得申议。」〔贤曰：求申理而议之也。〕太尉张酺言状，帝感恸良久，曰：〔毛晃曰：良，颇也；良久，颇久也。或曰：良久，少久也。一曰：良，略也，声轻，故转略为良。恸，徒弄翻，大哭也，哀过也。〕「于君意若何﹖」酺请追上尊号，存录诸舅。〔录，采也，收拾也。〕帝从之。会贵人姊南阳樊调妻嫕〔嫕，音于计翻。考异曰：袁纪「嫕」皆作「凭」，今从皇后纪、梁竦传。〕上书自讼曰：「妾父竦冤死牢狱，骸骨不掩；母氏年踰七十，及弟棠等远在绝域，不知死生。愿乞收竦朽骨，使母、弟得归本郡。」帝引见嫕，乃知贵人枉殁之状。三公上奏，「请依光武黜吕太后故事，〔事见四十五卷光武中元元年。按此事乃光武之失，而可引之为故典乎！〕贬窦太后尊号，不宜合葬先帝，§百官亦多上言者。帝手诏曰：「窦氏虽不遵法度，而太后常自灭损。朕奉事十年，〔自嗣位至是十年。〕深惟大义：〔惟，思也。〕礼，臣子无贬尊上之文，恩不忍离，义不忍亏。按前世，上官太后亦无降黜，〔谓上官桀公子诛，不累及上官后也。事见二十二卷昭帝元凤元年。〕其勿复议！」〔复，扶又翻。〕丙申，葬章德皇后。
⑨烧唐〔章：甲十六行本「唐」作「当」；乙十一行本同；熊校同。〕羌迷唐率众八千人寇陇西，胁塞内诸种羌合步骑三万人击破陇西兵，杀大夏长。〔大夏县，属陇西郡。宋白曰：今大夏县属河州。夏，户雅翻。种，章勇翻。长，知两翻。〕诏遣行征西将军刘尚、越骑校尉赵世副之，〔以赵世副刘尚也。考异曰：西羌传作「赵代」，今从帝纪。余谓唐太宗讳世民，贤注范史，偶检点及此，遂改「世」为「代」耳。〕将汉兵、羌、胡共三万人讨之。尚屯狄道，世屯枹罕；〔狄道、枹罕二县，皆属陇西郡。宋白曰：狄道县，属兰州；枹罕县，河州治所。枹，音肤。〕尚遣司马寇盱监诸郡兵，四面并会。〔监，古衔翻。〕迷唐惧，弃老弱，奔入临洮南。〔奔入临洮南山也。〕尚等追至高山，大破之，斩虏千余人。迷唐引去，汉兵死伤亦多，不能复追，〔复，扶又翻。〕乃还。
⑩九月，庚申，司徒刘方策免，自杀。
甲子，追尊梁贵人为皇太后，谥曰恭怀，追复丧制。冬，十月，乙酉，改葬梁太后及其姊大贵人于西陵。〔西陵，盖以其地在敬陵之西，故称西陵，犹薄太后陵在霸陵南，因谓之南陵也。贤曰：初，后葬有阙，故改葬。〕擢樊调为羽林左监。追封谥皇太后父竦为褒亲愍侯，〔谥法：在国逢难曰愍。〕遣使迎其丧，葬于恭怀皇后陵旁。征还竦妻子；封子棠为乐平侯，〔乐平，侯国，属东郡，故清县也，章帝更名。〕棠弟雍为乘氏侯，〔乘氏，侯国，属济阴郡，春秋之乘丘也。乘，绳证翻。〕雍弟翟为单父侯，〔单父，音善甫。〕位皆特进，赏赐以巨万计，宠遇光于当世，梁氏自此盛矣。
清河王庆始取求上母宋贵人耱，〔宋贵人耱，在雒阳城北樊濯聚。上，时掌翻。〕帝许之，诏太官四时给祭具。庆垂涕曰：「生虽不获供养，〔供，俱用翻。养，羊尚翻。〕终得奉祭祀，私愿足矣！」欲求作祠堂，恐有自同恭怀梁后之嫌，遂不敢言，常泣向左右，以为没齿之恨。〔齿，年也。〕后上言：「外祖母王年老，乞诣雒阳疗疾，」于是诏宋氏悉归京师，〔宋氏归故郡，事见四十六卷章帝建初七年。〕除庆舅衍、俊、盖、暹等皆为郎。
十一月，癸卯，以光禄勋河南吕盖为司徒。
十二月，丙寅，司空张奋罢。壬申，以太仆韩棱为司空。
西域都护定远侯班超遣掾甘英使大秦、条支，〔东观记曰：以汉中郡南郑县之西乡千户封超为定远侯。贤曰：定远故城，在今洋州西乡县南。西域传曰：自皮山西南经乌秅，涉悬度，历罽宾，六十余日，行至乌弋山离国，复西南，马行百余日，至条支。条支临西海，海水曲环其南及东北三面，路绝，唯西北隅通陆道。大秦国，西汉之犁轩也，在西海西，其人民长大平正，有类中国，故谓之大奏，今拂菻国是也。掾，俞绢翻。使，疏吏翻。〕穷西海，皆前世所不至，莫不备其风土，传其珍怪焉。及安息西界，〔自条支转北而东，马行六十余日，至安息。〕临大海，欲渡，船人谓英曰：「海水广大，往来者逢善风，〔善风，谓顺风也。〕三月乃得渡，若遇迟风，亦二岁者；故入海，人皆赍三岁粮，海中善使人思土恋慕，数有死亡者。」〔数，所角翻。〕英乃止。
十年〔（戊戌、九八）〕
①夏，五月，京师大水。
②秋，七月，己巳，司空韩棱薨。八月，丙子，以太常太山巢堪为司空。
③冬，十月，五州雨水。
④行征西将军刘尚、越骑校尉赵世坐畏懦征，下狱，免。谒者王信领尚营屯枹罕，谒者耿谭领世营屯白石。〔白石县，本属金城郡，时属陇西郡。水经注：白石川水南径白石城西注漓水，水又径白石县故城南。阚骃曰：白石县，在狄道县西北二百八十五里。贤曰：白石山在今兰州；或曰：河州凤林县，本汉白石县，张骏改为永固，唐为乌州，后废州置安昌县，后又更名凤林。杜佑曰：直道县有白石山。〕谭乃设购赏，诸种颇来内附。迷唐恐，乃请降；信、谭遂受降罢兵。十二月，迷唐等帅种人诣阙贡献。〔帅，读曰率。种，章勇翻。〕
⑤戊寅，梁节王畅薨。
⑥初，居巢侯刘般薨，〔居巢县，属庐江郡。般，建初三年薨。〕子恺当嗣，称父遗意，让其弟宪，遁逃久之，有司奏绝恺国。肃宗美其义，特优假之，恺犹不出。积十余岁，有司复奏之，〔复，扶又翻。〕侍中贾逵上书曰：「孔子称『能以礼让为国乎何有』。〔见论语。有司不原乐善之心〔乐，音洛。〕而绳以循常之法，惧非长克让之风，成含弘之化也。」〔长，知两翻。〕帝纳之，下诏曰：「王法崇善，成人之美，其听宪嗣爵；遭事之宜，后不得以为比。」乃征恺，拜为郎。
⑦南单于师子死，单于长之子檀立，为万氏尸逐鞮单于。
十一年〔（己亥、九九）〕
①夏，四月，丙寅，赦天下。
