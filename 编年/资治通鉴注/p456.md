<!-- { "loadSidebar": true } -->
何伦等至洧仓，〔水经，洧水，东南过颍川长塺县，分一枝东流过许昌县，又东入汶仓城内。裕以是水为汶水，故有汶仓之名，盖洧水之邸阁耳。〕遇勒，战败，东海世子及宗室四十八王皆没于勒，〔考异曰：东海王越传云「三十六王」。今从帝纪。〕何伦奔下邳，李恽奔广宗。〔恽，于粉翻。〕裴妃为人所掠卖，久之，渡江。初，琅邪王睿之镇建业，裴妃意也，故睿德之，厚加存抚，以其子冲继越后。
汉赵固、王桑玫裴盾，杀之。〔盾时在彭城。盾，徒损翻。〕
杜弢攻长沙。五月，荀眺弃城奔广州，弢追擒之。于是弢南破零、桂，东掠武昌，杀二千石、长吏甚众。〔弢，土刀翻。〕
以太子太傅祗为司徒，尚书令荀藩为司空，加王浚大司马、侍中、大都督，督幽、冀诸军事，南阳王模为太尉、大都督，张轨为车骑大将军，琅邪王睿为镇东大将军，兼督扬、江、湘、交、广五州诸军事。
初，太傅越以南阳王模不能绥抚关中，〔时关中饥荒疾疠，盗贼公行，模不能制。〕表征为司空。将军淳于定说模使不就征，〔说，输芮翻。〕模从之；表遣世子保为平西中郎将，镇上邽，秦州刺史裴苞拒之。模使帐下都尉陈安攻苞，苞奔安定，太守贾疋纳之。〔疋，音雅。〕
苟晞表请迁都仓垣，使从事中郎刘会将船数十艘、〔艘，苏刀翻。〕宿卫五百人、谷千斛迎帝。帝将从之，公卿犹豫，左右恋资财，遂不果行。既而洛阳饥困，人相食，百官流亡者什八九。帝召公卿议，将行而卫从不备。〔从，才用翻，下导从同。〕帝抚手叹曰：「如何曾无车舆！」乃使傅祗出诣河阴，治舟楫，〔河阴，本汉平阴县，魏文帝改曰河阴，在洛阳东北，属河南郡。治，直之翻。〕朝士数十人导从。〔从，刀用翻。〕帝步出西掖门，至铜驼街，〔水经注：洛阳城中太尉、司徒两坊间，谓之铜驼街，魏明帝置铜驼于阊阖南街，即此。陆机洛阳记曰：洛阳有铜驼街，汉铸铜驼二枚，在宫南四会道相对。俗语曰：「金马门外集众贤，铜驼陌上集少年。」〕为盗所掠，不得进而还。〔藉使帝得至仓垣，亦遭石勒禽矣。〕度支校尉东郡魏浚率流民数百家保河阴之峡石，〔水经注：河南新安县东有千秋亭，亭东有雍谷溪，回岫萦纡，石路阻峡，故亦有峡石之称。〕时劫掠得谷麦，献之，帝以为扬威将军、平阳太守，度支如故。〔度，徒洛翻。〕
汉主聪使前军大将军呼延晏将兵二万七千寇洛阳，比及河南，〔河南县，属河南尹，周东都王城郏鄏也。比，必寐翻。〕晋兵前后十二败，死者三万余人。始安王曜、王弥石勒皆引兵会之，未至，晏留辎重于张方故垒，〔张方故垒在洛阳西七里。重，直用翻。〕癸未，先至洛阳，甲申，攻平昌门，〔平昌门，洛城南面东头第一门。〕丙戌，克之，遂焚东阳门及诸府寺。六月，丁亥朔，晏以外继不至，俘掠而去。帝具舟于洛水，将东走，晏尽焚之。庚寅，荀藩及弟光禄大夫组奔轘辕。〔轘，音环。〕辛卯，王弥至宣阳门；〔宣阳门，洛城南面东来第四门，亦谓之謻门。〕壬辰，始安王曜至西明门；丁酉，王弥、呼延晏克宣阳门，入南宫，升太极前殿，纵兵大掠，悉收宫人、珍宝。帝出华林园门，欲奔长安，汉兵追执之，幽于端门。曜自西明门入屯武库。戊戌，曜杀太子诠、吴孝王晏、竟陵王楙、右仆射曹馥、尚书闾丘冲、河南尹刘默等，士民死者三万余人。遂发掘诸陵，焚宫庙、官府皆尽。曜纳惠帝羊皇后，迁帝及六玺于平阳。〔玺，斯氏翻。〕石勒引兵出轘辕，屯许昌。光禄大夫刘蕃、尚书卢志奔并州。〔从刘琨也。蕃，琨之父也。〕
丁未，汉主聪大赦，改元嘉平。以帝为特进左光禄大夫，封平阿公，〔考异曰：帝纪：「聪以帝为会稽公」。载记、三十国春秋云「平阿公」。晋春秋云「平河公」。「河」字盖误。十六国、三十国、晋春秋：「明年二月，乃封帝会稽公。」盖先封平阳，后进会稽。帝纪阙略，今从诸书。〕以侍中庾、王为光禄大夫。，敳之兄也。〔敳，鱼开翻。〕
初，始安王曜以王弥不得己至，先入洛阳，怨之。弥说曜曰：〔说，输芮翻，下暾说同。〕「洛阳天下之中，山河四塞，城池、宫室不假修营，宜白主上自平阳徙都之。」曜以天下未定，洛阳四面受敌，不可守，不用弥策而焚之。弥骂曰：「屠各子，岂有帝王之意邪！」〔晋书曰：北狄以部落为类，其入居塞内者，有屠各等十九种，皆有部落，不相杂错。屠各最豪贵，故得为单于，统理诸种。屠，直于翻。杜佑曰：头曼、冒顿，即屠各种也。〕遂与曜有隙，引兵东屯项关。〔陈郡项县有项关。〕前司隶校尉刘暾说弥曰：〔暾，他昆翻。〕「今九州岛糜沸，群雄竞逐，将军于汉建不世之功，又与始安王相失，将何以自容！不如东据本州岛，〔弥，青州东莱人。〕徐观天下之势，上可以混壹四海，下不失鼎峙之业，策之上者也。」弥心然之。
司徒傅祗建行台于河阴，司空荀藩在阳城，〔阳城县，汉属颍川郡，晋属河南郡。〕河南尹华荟在成皋，汝阴太守平阳李矩为之立屋，输谷以给之。荟，歆之曾孙也。〔华，户化翻。汝阴县，汉属汝南郡，魏分置汝阴郡，后废，武帝泰始二年复为郡。〔荟，乌外翻。为于伪翻。〕
藩与弟组、族子中护军崧，荟与弟中领军恒建行台于密，〔密县，汉属河南郡，晋属荥阳郡。〕传檄四方，推琅邪王睿为盟主。藩承制以崧为襄城太守，矩为荥阳太守，前冠军将军河南褚翜为梁国内史。〔冠，古玩翻。翜，山立翻，又所甲翻。〕扬威将军魏浚屯洛北石梁坞，刘琨承制假浚河南尹。浚诣荀藩谘谋军事，藩邀李矩同会，矩夜赴之。矩官属皆曰：「浚不可信，不宜夜往。」矩曰：「忠臣同心，何所疑乎！」遂往，相与结欢而去。浚族子该，聚众据一泉坞，〔水经注：洛水过卢丘县南，又东径一合坞南。城在川北原上，高二十丈，南北东三箱，天险峭绝，惟筑西面，即为全固，一合之名，起于是矣。刘曜之攻河南也，晋将军魏该奔于此。该传曰，一泉坞在宜阳。〕藩以为武威将军。〔沈约志，魏置将军四十号，威武第十，无武威。〕
豫章王端，太子诠之弟也，〔诠，且缘翻。〕东奔仓垣，苟晞率群官奉以为皇太子，置行台。端承制似晞领太子太傅、都督中外诸军、录尚书事，自仓垣徙屯蒙城。〔蒙县，属梁国。〕
抚军将军秦王业，吴孝王之，荀藩之甥也，年十二，南奔密，〔考异曰：晋书，愍帝讳邺，又改建邺为建康。按三十国、晋春秋，愍帝，名子业，或作「邺」。又吴志，孙权改秣陵为建业，取兴建基业为名，皆不为「邺」字。今从之。〕藩等奉饮，南趣许昌。〔趣，七喻翻。〕前豫州刺史天水阎鼎，聚西州流民数千人于密，欲还乡里。荀藩似鼎有才而拥众，用鼎为豫州刺史，以中书令李焴、〔焴，居登翻。考异曰：阎鼎传作「李恒。」今从王浚传。〕司徒左长史彭城刘畴、镇军长史周顗、〔东海王越子毗，为镇军将军，以顗为长史。顗，鱼岂翻。〕司马李述等为之参佐。顗，浚之子也。
时海内大乱，独江东差安，中国士民避乱者多南渡江。镇东司马王导说琅邪王睿，收其贤俊，与之共事。睿从之，辟掾属百余人，〔自汉以来，公府有掾，有属。职官分纪曰：掾属常敦明信义，肃清风俗，非礼不言，非法不行，以训群吏。说，输芮翻。掾，以绢翻；下同。〕时人谓之百六掾。以前颍川太守勃海刁协为军谘祭酒，前东海太守王承、广陵相卞壸为从事中郎，江宁令诸葛恢、〔壸，苦本翻。〕吴孙权改秣陵为建业，晋平吴，复曰秣陵。武帝太康二年，分秣陵立江宁县。〕历阳参军陈国陈頵为行参军，〔頵，居筠翻。〕前太傅掾庾亮为西曹掾。承，浑之弟子；恢，靓之子；〔靓，疾正翻。〕亮，兖〔【章：甲十一行本「兖」作「衮」；乙十一行本同；张校同。】〕之弟子也。
江州刺史华轶，〔华，户化翻。轶，音逸。〕歆之曾孙也，自以受朝廷之命〔轶，永嘉中除江州。〕而为琅邪王睿所督，多不受其教令。郡县多谏之，轶曰：「吾欲见诏书耳。」及睿承荀藩檄，承制署置官司，改易长吏，〔长，知两翻。〕轶与豫州刺史裴宪皆不从命。睿遣扬州刺史王敦、历阳内史甘草与扬烈将军庐江周访合兵击轶。轶兵败，奔安成，〔吴孙哠宝鼎二年，分豫章、庐陵、长沙立安成郡。宋白曰；吉州安福县，本汉安戊县，今县西六十里有安成故城。〕访追斩之，及其五子。裴宪奔幽州。睿以甘卓为湘州刺史，周访为寻阳太守，又以扬武将陶侃为武昌太守。〔吴孙权改鄂曰武昌；晋武帝太康元年，复立鄂县，而武昌如故；改吴之江夏曰武昌郡。汉寻阳县，属庐江郡，其地在江北。惠帝永兴元年，分庐江武昌立寻阳郡，治豫章之柴桑，寻阳遂在江南。
秋，七月，王浚设坛告类，〔告类，祭也，以事类告天及五帝也。〕立皇太子，〔考异曰：晋书初无其名，刘琨与丞相笺曰：「浚设坛场，有所建立，称皇太子，」不知为谁。〕布告天下，称受中诏承制封拜，备置百官，列署征、镇，以荀藩为太尉，琅邪王睿为大将军。浚自领尚书令，以裴宪及其伲枣嵩为尚书，以田徽为兖州刺史，李恽为青州刺史。〔恽，于粉翻。〕
南阳王模使牙门赵染戌蒲坂，〔刘聪在平阳，欲窥关中；蒲坂，兵冲也。坂，音反。〕染求冯翊太守不得而怒，帅众降汉，〔帅，读曰率。降，户江翻。〕汉主聪以染为平西将军。八月，聪遣染与安西将军刘雅帅骑二万攻模于长安，河内王粲、始安王曜帅史众继之。染败模兵于潼关，长驱至下邽。〔败，补迈翻。下邽县，前汉属京兆；后汉省，并入郑县；桓帝复置；晋属冯翊郡。应劭曰；有上邽，故称下，秦武公伐邽戎置。宋白曰：四夷县道记：下邽县东南二十五里下邽故城，在渭水北。师古曰：邽音圭。〕凉州将北宫纯自长安帅其众降汉。〔将，即亮翻。〕汉兵围长安，模遣淳于定出战而败。模仓库虚竭，士卒离散，遂降于汉。赵染送模于河内王粲；九月，粲杀模。〔考异曰：帝纪：「八月，模万害。」按：刘琨上丞相笺曰：「平昌以九月遇祸，世子时镇陇右，故得无恙。」今以为据。〕关西饥馑，白骨蔽野，士民存者百无一二。聪以始安王曜为车骑大将军、雍州牧，更封中山王，镇长安。〔雍，于用翻。〕以王弥为大将军，封齐公。
