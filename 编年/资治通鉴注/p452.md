<!-- { "loadSidebar": true } -->
轨下教，欲避位，归老宜阳。轨少隐宜阳女几山，故下教欲归老于宜阳。〕长史王融、参军孟畅蹋折镇檄，〔蹋，徒腊翻。折，而设翻。〕排合入言曰：「晋室多故，明公抚宁西夏，〔此西夏，谓河西之地。夏，户雅。蹋，徒腊翻。折，而设翻。〕张镇兄弟敢肆凶逆，当鸣毺诛之。」遂出，戒严。会轨长子寔自京师还，乃以寔为中督护，将兵讨镇。遣镇甥太府主簿令狐亚〔按张轨传，有太府司马、主簿，又有少府主簿。盖以都督府为太府，凉州府为少府也。〕先往说镇，为陈利害，〔说，输芮翻。为，于伪翻。〕镇流涕曰：「人误我！」乃诣寔归罪。寔南击曹袪，走之。
朝廷得镇、袪疏，以侍中袁瑜为凉州刺史。治中杨澹驰诣长安，〔考异曰：晋春秋作「张澹」，今从张轨传，澹，徒览翻，又徒滥翻。〕割耳盘上，诉轨之被诬。〔被，皮义翻。〕南阳王模表请停瑜，武威太守张琠亦上表留轨；〔字林：琠，他殄翻。〕诏依模所表，且命诛曹袪。轨于是命寔帅步骑三万讨袪，斩之。〔帅，读曰率；下同。〕张越奔邺，凉州乃定。
⑦三月，太傅越自许昌徙镇鄄城。〔鄄，音绢。〕
⑧王弥收集亡散，兵复大振。〔复，扶又翻。〕分遣诸将攻掠青、徐、兖、豫四州，所过攻陷郡县，多杀守令，有众数万；苟晞与之连战，不能克。夏，四月，丁亥，弥人许昍。
太傅越遣司马王斌帅甲士五千人入卫京师，张轨亦遣督护北宫纯将兵卫京师。五月，弥入自轘辕，〔轘，音环。〕败官军于伊北，〔伊水之北也。败，必迈翻；下同。〕京师大震，宫城门昼闭。壬戌，弥至洛阳，屯于津阳门。〔津阳门洛阳城南面东头第二门。〕诏以王衍都督征讨诸军事。北〔【章：甲十一行本「北」上有「甲子，衍与王斌等出战。」九字；乙十一行本同；孔本同；张校同；退斋校同。】〕宫纯募勇士百余入突陈，〔陈，读曰阵。〕弥兵大败。乙丑，弥烧建春门而东，衍遣左卫将军王秉追之，战于七里涧，又败之。
弥走渡河，与王桑自轵关如平阳。〔轵关在河内轵县。轵，音只。〕汉王渊遣侍中兼御史大夫郊迎，令曰：「孤亲行将军之馆，〔行，下孟翻。〕拂席洗，爵敬待将军。」及至，拜司隶校尉，加侍中、特进；以桑为散骑侍郎。
北宫纯等与汉刘聪战于河东，败之。
⑨诏封张轨西平郡公，轨辞不受。时州郡之使，莫有至者，轨独遣使页献，岁时不绝。〔使，疏吏翻。〕
⑩秋，七月，甲辰，汉王渊寇平阳，太守宋抽弃郡走，河东太守路述战死；渊徙都蒲子。〔蒲子县，即晋公子重耳所居蒲城也；汉属河东郡，晋属平阳郡。刘昫曰：唐隰州治隰川县，汉蒲子县地。杜佑曰：隰州隰川、蒲县，汉蒲子县地。考异曰：刘琨答太傅府书曰：「潜遣使驿离间其部落，渊遂怖惧，南奔蒲子，杂虏归降，万有余落。琨传亦然。按时渊强琨弱，岂因畏琨而徙都！盖琨为自大之辞，史因承以为实耳。〕上郡鲜卑陆逐延、氐酋单征并降于汉。〔酋，慈由翻。单，上演翻。降，户江翻。考异曰：载记作「氐酋大单于征」。按当时戎狄酋长，皆谓之「大」。征，即光文单后之父。「于」衍字也。〕
八月，丁亥，太傅越自鄄徙屯濮阳；〔濮阳，卫墟，汉属东郡，晋初分置濮阳阳国，唐鄄城、濮阳二县，皆属濮州。鄄，音绢。濮，音卜。〕未几，又徙屯荥阳。〔几，居岂翻。〕
九月，汉王弥、石勒寇邺，和郁弃城走。诏豫州刺史裴宪屯白马以拒弥，车骑将军王堪屯东燕以拒勒，〔汉东郡燕县，古南燕国，晋省，而故城犹在，曰东燕城；后魏县，属陈留郡。刘昫曰：唐淜州胙城县，汉南燕县。燕，于贤翻。〕平北将军曹武屯大阳以备蒲子。〔大阳县，属河东郡。地理志曰：北虢也。应劭曰：在大河之阳，唐并入陕州河北县界。〕宪，楷之子也。〔裴楷仕武帝、惠帝时。〕
冬，十月，甲戌，汉王渊即皇帝位，大赦，改元永凤。十一月，以其子和为大将军，聪为车骑大将军，族子眶为龙骧大将军。〔骧，思将翻。〕
壬寅，并州刺史刘琨使上党太守刘惇帅鲜卑攻壶关，〔杜佑曰：唐潞州治上党。汉壶关县，后魏移壶关县当羊肠阪羊头之阨。帅，读曰率；下同。〕汉镇东将军綦毋达战败亡归。
丙午，汉都督中外诸军事、〔【章：甲十一行本「事」下有「大司马」三字；乙十一行本同；孔本同；退斋校同。】〕领丞相、右贤王宣卒。
石勒、刘灵帅众三万寇魏郡、汲郡、顿丘，〔汲县，汉属河内郡，武帝泰始二年，分置汲郡；唐之卫州即其地。〕百姓望风降附者五十余垒；〔降，户江翻。〕皆假垒主将军、都尉印绶，〔绶，音受。〕简其强壮五万为军士，者弱安堵如故。己酉，勒执魏郡太守王粹于三台，杀之。〔三台注见后八十八卷永嘉六年。〕
十二月，辛未朔，大赦。
乙亥，汉主渊以将军和为大司马，封梁王；尚书令欢乐为司徒，封陈留王；〔乐，音洛。〕后父御史大夫呼延翼为大司空，封鴈门郡公；宗室以亲疏悉封郡县王，异姓以功伐悉封郡县公侯。
成尚书令杨褒卒。〔考异曰：载记云「丞相杨褒」。今从晋春秋。〕褒好直言，〔好，呼到翻。〕成主雄初得蜀，用度不足，诸将有以献金银得官者，褒谏曰：「陛下设官爵，当纲罗天下英豪，何有以官买金邪！」雄谢之。雄尝醉，推中书令杖太官令，褒进曰：「天子穆穆，诸侯皇皇。〔礼记曲礼言。〕安有天子而为酗也！」〔陆德明曰：酗，况具翻。以酒为凶曰酗。〕雄惭而止。
成平寇将军李凤屯晋寿，〔葭萌县，汉属广汉郡，蜀改为汉寿县，属梓潼郡；晋又改汉寿曰晋寿。〕屡寇汉中，汉中民东走荆沔。〔沔自梁州入荆州界为荆沔。〕诏以张光为梁州刺史。荆州寇盗不禁，诏起刘璠为顺阳内史，江、汉间翕然归之。〔璠父弘之丧未终，起之于苫块；荆州之民怀其父，故翕然归其子。璠，扶元翻。〕
资治通鉴卷第八十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪九〔起屠维大荒落（己巳），尽重光协洽（辛未），凡三年。〕
孝怀皇帝中
永嘉三年〔（己巳、三○九）〕
①春，正月，辛丑朔，荧惑犯紫微。〔紫微，即紫宫也。〕汉太史令宣于修之，〔考异曰：晋春秋作「鲜于修之」。今从载记、十六国春秋。余按姓氏诸书，有鲜于而无宣于。〕言于汉主渊曰：「不出三年，必克洛阳。蒲子崎岖，难以久安；〔崎，丘奇翻。岖，丘于翻。〕平阳气象方昌，请徙都之。」渊从之。大赦，改元河瑞。〔时汾水得玉玺，渊因改元河瑞。〕
②三月，戊申，高密孝王略薨。以尚书左仆射山简为征南将军、都督荆、湘、交、广四州诸军事，镇襄阳。〔代略也。〕简，涛之子也，嗜酒，不恤政事；表「顺阳内史刘璠得众心，恐百姓劫璠为主」。诏征璠为越骑校尉。〔璠，扶元翻。〕南州由是遂乱，父老莫不追思刘弘。〔史言刘夕父子得江、汉间民心。〕
③丁巳，太傅越自荥阳入京师。〔越自去年徙屯荥阳。〕中书监王敦谓所亲曰：「太傅专执威权，而选用表请，尚书犹以旧制裁之，今日之来，必有所诛。」
帝之为太弟也，与中庶子缪播亲善，及即位，以播为中书监，缪胤为太仆卿，〔太仆，九卿也；但晋官未有「卿」字，「卿」字衍。〕委以心膂；帝舅散骑常侍王延、尚书何绥、太史令高堂冲，并参机密。越疑朝臣贰于己，〔散，悉亶翻。骑奇寄翻。朝，直遥翻。〕刘舆、潘滔劝越悉诛播等。越乃诬播等欲为乱，乙丑，遣平东将军王秉，帅甲士三千入宫，执播等十余人于帝侧，付廷尉，杀之。〔越因缪播兄弟以克河间，今又杀之，权势之争可畏哉！帅，读曰率。〕帝叹息流涕而已。
绥，曾之孙也。初，何曾侍武帝宴，退，谓诸子曰：「主上开创大业，吾每宴见，〔见，贤遍翻。〕未尝闻经国远图，惟说平生常事，非贻厥孙谋之道也；及身而已，后嗣其殆乎！〔嗣，祥吏翻。〕汝辈犹可以免；」指诸孙曰：「此属必及于难。」〔难，乃旦翻。〕及绥死，兄嵩哭之曰：「我祖其殆圣乎！」曾日食万钱，犹云无不箸处。〔着，迟据翻，梜也。〕子劭，日食二万。绥及弟机、羡，汱侈尤甚；与人书疏，词礼简傲。河内王尼见绥书，谓人曰：「伯蔚居乱世而矜豪乃尔，其能免乎！」人曰：「伯蔚闻卿言，必相危害。」尼曰：「伯蔚比闻我言，自已死矣！」〔何绥，字伯蔚。比，必寐翻，及也。蔚，纡勿翻。〕永嘉之末，何氏无遗种。〔种，章勇翻。〕
臣光曰：何曾议〔【章：甲十行本「议」作「护」；孔本同。】〕武帝偷惰，取过目前，不为远虑；知天下将乱，子孙必与其忧；〔与，读曰预。〕何其明也！然身为僭侈，使子孙承流，卒以骄奢亡族，〔卒，子恤翻。〕其明安在哉！且身为宰相，知其君之过，不以告而私语于家，非忠臣也。
④太傅越以王敦为杨州刺。〔为敦乱东晋张本。〕
⑤刘寔连年请者，朝廷不许。尚书左丞刘坦上言：「古之养老，以不事为忧，〔不事，谓不使任事也。〕不以吏之为重，谓宜听寔所守。」丁卯，诏寔以侯就第。以王衍为太尉。
太傅越解兖州牧，领司顷来兴事，多由殿省，〔谓诛杨骏，废贾后，诛赵王伦、齐王冏及讨成都王颖，乃羊后、太子覃屡废屡立，皆殿中人为之。〕乃奏宿卫有侯爵者皆罢之。时殿中武官并封侯，由是出者略尽，皆泣涕而去。更使右卫将军何伦、左卫将军王秉领东海国兵数百人宿卫。〔自是帝左右皆越私人。〕
⑥左积弩将军朱诞奔汉，〔武帝泰始四年，罢振威、扬威护军，置左右积弩将军。〕具陈洛阳孤弱，劝汉主渊攻之。渊以诞为前锋都督，以灭晋大将军刘景为大都督，将兵攻黎阳，克之；又败王堪于延津，沈男女三万余人于河。〔败，补迈翻。沈，持林翻。〕渊闻之，怒曰：「景何面复见朕！〔复，扶又翻。〕且天道岂能容之！吾所欲除者，司马氏耳，细民何罪！」黜景为平虏将军。〔刘渊之识略，非聪、曜所能及也。〕
⑦夏，大旱，江、汉、河、洛皆竭，可涉。〔川竭，亡国之征。〕
⑧汉安东大将军石勒寇巨鹿、常山，众至十余万，集衣冠人物，别为君子营。〔石勒起于胡羯饿隶而能如此，此其所以能跨有中原也。〕以赵郡张宾为谋主，刁膺为股肱，夔安、孔苌、支雄、桃豹、逯明为爪牙。〔姓谱：夔子之后，以国为姓。后赵支雄传云，其先，月支胡人也。桃，春秋鲁邑，以邑为姓；下曰古高士左伯桃之后。逯，卢谷翻。〕并州诸胡羯多从之。〔羯，居谒翻。〕
