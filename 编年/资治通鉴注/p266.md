<!-- { "loadSidebar": true } -->
⑦海贼张伯路复寇东莱，青州刺史法雄击破之；贼逃还辽东，辽东人李久等共斩之，〔张伯路永初三年作乱，至是始平。〕于是州界清静。
⑧秋，九月，汉阳人杜琦及弟季贡、同郡王信等与羌通谋，聚众据上邽城。冬，十二月，汉阳太守赵博遣客杜习刺杀琦；〔刺，七亦翻。〕封习奸侯。杜季贡、王信等将其众据樗泉营。
六年〔（壬子、一一二）〕
①春，正月，甲寅，诏曰：「凡供荐新味，多非其节，或郁养强孰，〔谓为土室蓄火，使土气蒸郁而养之，强使成熟也。前书召信臣传曰：太官园种冬生葱韭，覆以屋庑，昼夜然蕴火，待温气乃生。强，其两翻。〕或穿掘萌芽，味无所至而夭折生长，〔夭，于兆翻；短折曰夭。长，知两翻。〕岂所以顺时育物乎！传曰：『非其时不食。』〔贤曰：论语曰：不时不食。言非其时物，则不食之。前书，召信臣曰：不时之物，有伤于人，不宜以奉供养。〕自今当奉祠陵庙及给御者，皆须时乃上。」〔时熟乃上进也。上，时掌翻。〕凡所省二十三种。〔种，章勇翻。〕
②三月，十州蝗。
③夏，四月，乙丑，司空张敏罢。己卯，以太常刘恺为司空。
诏建武元功二十八将皆绍封。
⑤五月，旱。
⑥丙寅，诏令中二千石下至黄绶，一切秩。〔董巴舆服志：中二千石，青绶；四百石、三百石、二百石，黄绶。四年，减百官奉，今复之。〕
⑦六月，壬辰，豫章员溪原山崩。〔豫章郡，在雒阳南二千七百里，属扬州。〕
辛巳，赦天下。
⑨侍御史唐喜讨汉阳贼王信，破斩之。杜季贡亡，从滇零。是岁，滇零死，子零昌立，年尚少，同种狼莫为其计策，〔滇，音颠。零，音怜。少，诗照翻。种，章勇翻。〕以季贡为将军，别居丁奚城。〔按东观记，丁奚城在北地郡灵州县。〕
七年〔（癸丑、一一三）〕
①春，二月，丙午，郡国十八地震。
②夏，四月，乙未，平原怀王胜薨，无子，太后立乐安夷王宠子得为平原王。
③丙申晦，日有食之。
④秋，护羌校尉侯霸、骑都尉马贤击先零别部牢羌于安定，〔零，音怜。〕获首虏千人。
蝗。
元初元年〔（甲寅、一一四）〕
①春，正月，甲子，改元。
②二月，乙卯，日南地坼，长百余里。〔东观记曰：坼长百八十二里，广五十六里。长，直亮翻。〕
③三月，癸亥，日有食之。〔考异曰：帝纪，「二月己卯，日南地坼。三月癸酉。日食。」本志及袁纪皆云「三月己卯，日南地坼。」按长历，是年二月壬辰朔，无己卯；三月壬戌朔，癸酉十二日，不应日食。二月当是乙卯，三月当是癸亥。〕
④诏遣兵屯河内通谷冲要三十六〔章：甲十六行本「六」作「三」；乙十一行本同；孔本同。〕所，皆作坞壁，设鸣鼓，以备羌寇。〔自太行北至恒山，限隔并、冀，其间多有谷道以相通，今于冲要之地作坞壁以备羌寇。〕
⑤夏，四月，丁酉，赦天下。
京师及郡国五旱，蝗。
⑦五月，先零羌寇雍城。〔右扶风雍县城也。雍，于用翻。〕
⑧蜀〔章：甲十六行本「蜀」上有「秋七月」三字；乙十一行本同；孔本同；张校同；退斋校同。〕郡夷寇蚕陵，杀县令。〔蚕陵县，属蜀郡。贤曰：蚕陵故城在今翼州翼水县西，有蚕陵山，因以名焉。〕
⑨九月，乙丑，太尉李修罢。
⑩羌豪号多与诸种钞掠武武都、汉中、巴郡，板楯蛮救之，〔按范书，板楯蛮夷者，秦昭让王时射杀白虎有功，昭王复夷人顷田不租，十妻不算，伤人者论，杀人者得以倓钱赎死。高祖为汉王，发夷人以定三秦，复其渠帅七姓不输租赋，余户乃岁入賨钱，口四十。世号为板楯蛮夷。阆中有渝水，其人多居水左右，天性劲勇，数陷陈，喜歌舞，高祖为制巴渝舞。蛮盖挟板楯而战，因以为名。楯，食尹翻。倓，徒滥翻。賨，藏宗翻。〕汉中五官掾程信率郡兵与蛮共击破之。〔百官志：郡有五官掾，署功曹及诸曹事。掾，俞绢翻。〕号多走还，断陇道，与零昌令，〔断，丁管翻。零，音怜。〕侯霸、马贤与战于枹罕，破之。〔枹罕县，属陇西郡，唐之河州。枹，音肤。〕
辛未，以大司农山阳司马苞为太尉。
冬，十月，戊子朔，日有食之。
凉州刺史皮杨〔姓谱：皮，樊仲皮之后；又郑有上卿子皮，出于罕氏。〕击羌于狄道，大败，死者八百余人。〔考异曰：纪作「皮阳」，今从西羌传。余按陇西郡旧治狄道，去年徙襄武，则其地已弃而不有矣。〕
是岁，郡国十五地震。
二年〔（乙卯、一一五）〕
①春，护羌校尉庞参以恩信招诱诸羌，号多等帅众降；〔帅，读曰率。降，户江翻。〕参遣诣阙，赐号多侯印，遣之。参始还治令居，〔自张掖徙还令居也。〕通河西道。
②零昌分兵寇益州，遣中郎将尹就讨之。
③夏，四月，丙午，立贵人荣阳阎氏为皇后。〔阎后之母，邓弘之妻之同产也，故得立。〕后性勡忌，后宫李氏生皇子保，后鸩杀李氏。〔为后废保张本。保后立，是为顺帝。〕
④五月，京师旱，河南及郡国十九蝗。〔河南，即京师也。〕
⑤六月，丙戌，太尉司马苞薨。
⑥秋，七月，辛巳，以太仆泰山马英为太尉。
⑦八月，辽东鲜卑围无虑；〔无虑县，属辽东郡。应劭曰：虑，音闾。师古曰：即所谓医无闾。按郡国志：无虑县，时属辽东属国。〕九月，又攻夫犁营，杀县令。〔贤曰：夫犁县，属辽东属国，故城在今营州东南。余按两汉志，辽东郡及辽属国皆无夫犁县，今言杀县令，则尝为县矣，未知贤所据者何书也。〕
⑧壬午晦，日有食之。
⑨尹就击羌党吕叔都等，蜀人陈省、罗横应募刺杀叔都，〔刺，七亦翻。〕皆封侯，赐钱。
⑩诏屯骑校尉班雄屯三辅。雄，超之子也。以左冯翊司马钧行征将军，督关中诸郡兵八千余人。庞参将羌、胡兵七千余人，与钧分道并击零昌。参兵至勇士东，〔贤曰：勇士县属天水郡。余按，天水时已改为汉阳郡。〕为杜季贡所败，引退。〔败，补迈翻。〕钧等独进，攻拔丁奚城，杜季贡率众伪逃。钧令右扶风仲光等收羌禾稼，〔考异曰：袁纪作「右扶风太守种暠」。今从范书。〕光等违钧节度，散兵深入，羌乃设伏要击之，〔要，一遥翻。〕钧在城中，怒而不救。冬十月，乙未，光等兵败，并没，死者三千余人，钧乃遁还。庞参既失期，称病引还，皆坐征，下狱，〔下，遐稼翻。〕钧自杀。时度辽将军梁慬亦坐事抵罪。校书郎?之葹楣阮纂e融以郎中校兰台书，故称校书郎中。〕上书称参、慬智能，宜宥过责效，诏赦参等。〔考异曰：仅传曰：「慬为度辽将军。明年，安定、北地、上郡皆被羌寇，不能自立，诏慬发边兵迎三郡吏民，徒扶风界。慬即遣南单于兄小优孤涂奴将兵迎之。既还，慬以涂奴接其家属有劳，辄授以羌侯印绶，坐专擅，征下狱抵罪。明年，校书郎马融上书讼慬与参。」按慬为度辽将军在永初四年，徙三郡民在五年，参下狱在今年，不得云明年融讼之也。疑传误。〕以马贤代参领护羌校尉，复以任尚为中郎将，代班雄屯三辅。〔考异曰：帝纪，「冬，十月，遣任尚屯三辅。」按西羌传，司马钧抵罪后，尚乃代雄屯三辅耳。复，扶又翻。〕
怀令虞诩说尚曰：〔说，输芮翻。〕「兵法：弱不攻强，走不逐飞，自然之势也。今虏皆马骑，日行数百里，来如风雨，去如绝弦，以步追之，势不相及，所以虽屯兵二十余万，旷日而无功也。为使君计，莫如罢诸郡兵，各令出钱数千，二十人共市一马，以万骑之众，逐数千之虏，追尾掩截，〔贤曰：尾，犹寻也。余谓尾者，随其后而击之也。掩，袭也。截，邀也。〕其道自穷。〔言虏之路自穷，不能捷出而寇掠也。〕便民利事，大功立矣！」尚即上言，用其计，遣轻骑击杜季贡于丁奚城破之。
太后闻虞诩有将帅之略，以为武都太守。〔考异曰：诩传曰：「羌寇武都，太后以诩有将帅之略，迁武都太守。」又曰：「贼败散，南入益州。」本纪，「元初元年，羌寇武都汉中。」据此，似诩以元初元年为武都太守也。然按西羌传，「庞参抵罪后，任尚屯三辅，时诩犹为怀令，说尚用骑兵。」袁纪亦云怀令虞诩说尚，如范书所言。又云：「上问『何从发此计﹖』尚表之，受于怀令虞诩，由是知名，迁武都太守。」以此验之，当在庞参抵罪后也。〕羌众数千遮诩于陈仓崤谷，〔此崤谷当在陈仓县界，即今之大散关，非弘农渑池县之崤山也。〕诩即停军不进，而宣言「上书请兵，须到当发。」羌闻之，乃分钞傍县。〔钞，楚交翻。〕诩因其兵散，日夜进道，兼行百余里，令吏士各作两緖，日增倍之，羌不敢逼。或问曰：「孙膑减緖而君增之；〔减緖事见二卷周显王二十八年。膑，频忍翻。〕兵法日行不过三十里，以戒不虞，〔前书吉行五十里，师行三十里。〕而今日且二百里：何也﹖」诩曰：「虏众多，吾兵少，徐行则易为所及，〔易，以豉翻。〕速进则彼所不测。虏见吾緖日增，必谓郡兵来迎，众多行速，必惮追我。孙膑见弱，〔见，贤遍翻。〕吾今示强，势有不同故也。」既到郡，兵不满三千，而羌众万余，攻围赤亭数十日。〔贤曰：赤亭故城，在今渭州襄武县东南，有赤亭水。余按唐渭州，汉陇西郡地；汉武都，唐阶、成州地。此自是武都之赤亭，非渭州之赤亭也。又按郡国志，武都下辨县有赤亭，即此。〕诩乃令军中，强弩勿发，而潜发小弩；羌以为矢力弱，不能至，并兵急攻。诩于是使二十强弩共射一人，发无不中，〔射，而亦翻。中，竹仲翻。〕羌大震。退，诩因出城奋击，多所伤杀。明日，悉陈其兵众，令从东郭门出，北郭门入，贸易衣服，回转数周；羌不知其数，更相恐动。〔贸，音茂。更，工衡翻。〕诩计贼当退，乃潜遣五百余人于浅水设伏，候其走路；〔诩知贼退，遇水必踏浅而渡，因于其处设伏以待之。〕虏果大奔，因掩击，大破之，斩获甚众，贼由是败散。诩乃占相地势，〔相，息亮翻。〕筑营壁百八十所，招还流亡，假赈贫民，开通水运。〔诩按行川谷，自沮至下辨数十里，烧石翦木，开漕船道。〕诩始到郡，谷石千，盐石八千，见户万三千；〔见存之户也。见，贤遍翻。〕视事三年，米石八十，盐石四百，民增至四万余户，人足家给，一郡遂安。
十一月，庚申，郡国十地震。
十二月，武陵澧中蛮反，〔澧中，今澧州地。澧，音礼。〕州郡讨平之。
己酉，司徒夏勤罢。〔夏，户雅翻。〕
庚戊，以司空刘恺为司徒，光禄勋袁敞为司空。敞，安之子也。
