<!-- { "loadSidebar": true } -->
21五月，丙寅，成景儁攻魏临潼、竹邑，拔之。〔魏置临潼郡，治临潼城。据水经，城临潼水，故名。竹邑，即汉沛郡之竹县也，魏为南济阴郡治所。五代志：下邳郡夏丘县，旧置临潼郡。彭城郡符离县，隋废竹邑入焉。宋白曰：符离县朝斛城西南七十里有竹邑城。〕东宫直合兰钦攻魏萧城、厥固，〔东宫亦有直合将军。魏收志，魏沛郡治萧县黄阳城，又领内相县有厥城。领内，犹其管内也。〕钦斩魏将曹龙牙。〔将，即亮翻。〕
22六月，魏都督李叔仁讨刘钧，平之。
23秋，七月，魏陈郡民刘获、郑辩反于西华，〔西华县，汉属汝南郡，晋属颍川郡，元魏属陈郡。〕改元天授，与湛僧智通谋，〔湛僧智时围魏东豫州。〕魏以行东豫州刺史谯国曹世表为东南道行台以讨之，源子恭代世表为东豫州。诸将以贼众强，官军弱，且皆败散之余，不敢战，欲保城自固。世表方病肿，轝出，呼统军是云宝〔是云，姓也。魏书官氏志，内入诸姓有是云氏。〕谓曰：「湛僧智所以敢深入为寇者，以获、辩皆州民之望，为之内应也。向闻获引兵欲迎僧智，去此八十里；今出其不意，一战可破，获破，则僧智自走矣。」乃选士马付宝，暮出城，比晓而至，〔比，必利翻，及也。〕击获，大破之，穷讨，余党悉平。僧智闻之，遁还。郑辩与子恭亲旧，亡匿子恭所，世表集将吏面责子恭，收辩，斩之。
24魏相州刺史乐安王鉴与北道都督裴衍共救信都。〔相，息亮翻。「乐安」当作「安乐」；乐，音洛。〕鉴幸魏多故，阴有异志，遂据邺叛，降葛荣。〔降，户江翻；下同。〕
25己丑，魏大赦。
初，侍御史辽东高道穆奉使相州，〔使，疏吏翻；下同。〕前刺史李世哲奢纵不法，道穆按之。世哲弟神轨用事，道穆兄谦之家奴诉良，〔律禁压良为贱。谓本是良民，压为奴婢。〕神轨收谦之系廷尉。赦将出，神轨启太后先赐谦之死，朝士哀之。〔朝，直遥翻。〕
26彭群、王辩围琅邪，自夏【章：甲十一行本「夏」作「春」；乙十一行本同；孔本同；张校同。】及秋，魏青州刺史彭城王劭遣司马鹿悆，南青州刺史胡平遣长史刘仁之将兵击群、辩，破之，群战没。劭，勰之子也。〔彭城王勰，魏之贤王也，死于高肇之谮。悆，羊茹翻。将，即亮翻。勰，音协。〕
27八月，魏遣都督源子邕、李神轨、裴衍攻邺。子邕行及汤阴，〔汤阴县，汉属河内郡，晋废县，其地在汲郡界。〕安乐王鉴遣弟斌之夜袭子邕营，不克；子邕乘胜进围邺城，丁未，拔之，斩鉴，传首洛阳，改姓拓拔氏。魏因遣子邕、裴衍讨葛荣。
28九月，秦州城民杜粲杀莫折念生阖门皆尽，粲自行州事。南秦州城民辛琛亦自行州事，遣使诣萧宝寅请降。〔琛，丑林翻。〕魏复以宝寅为尚书令，还其旧封。〔宝寅泾州之败，免为庶人。封者，宝寅自丹杨郡公徙封梁郡公。复，扶又翻。〕
29谯州刺史湛僧智围魏东豫州刺史元庆和于广陵，〔此广陵城在新息县界。〕魏将军元显伯救之，司州刺史夏侯夔自武阳引兵助僧智。〔武阳关，义阳三关之一也。〕冬十月，夔至城下，庆和举城降。夔以让僧智，僧智曰：「庆和欲降公，不欲降僧智，今往，必乖其意。且僧智所将应募乌合之人，不可御以法；公持军素严，必无侵暴，受降纳附，深得其宜。」夔乃登城，拔魏帜，建梁帜；〔帜，昌志翻。〕庆和束兵而出，吏民安堵，获男女四万余口。
臣光曰：湛僧智可谓君子矣！忘其积时攻战之劳，〔湛僧智自是年正月攻围东豫州。〕以授一朝新至之将，佑己之短，不掩人之长，功成不取以济国事，忠且无私，可谓君子矣！
30元显伯宵遁，诸军追之，斩获万计。诏以僧智领东豫州刺史，镇广陵。夔引军屯安阳，〔魏收志：东豫州汝南郡有安阳县。五代志：汝南真阳县，隋废魏安阳县入焉。〕遣别将屠楚城，〔魏收志，梁置西楚州于楚城。五代志，汝南郡城阳县，梁置楚州。〕由是义阳北道遂与魏绝。
31领军曹仲宗、东宫直合陈庆之攻魏涡阳，〔涡，古禾翻。〕诏寻阳太守韦放将兵会之。魏散骑常侍费穆引兵奄至，〔散，悉亶翻。骑，奇寄翻。〕放营垒未立，麾下止有二百余人，放免冑下马，据胡床处分，〔胡床，即今之交床，隋恶胡字，改曰交床，今之交椅是也。处，昌吕翻。分，扶问翻。〕士皆殊死战，莫不一当百，魏兵遂退。放，叡之子也。〔梁之将帅，韦叡一人而已。〕
魏又遣将军元昭等众五万救涡阳，前军至驼涧，去涡阳四十里。〔今自肥河口泝淮西上得驼涧滩，其滩南对永寿馆北至耶河。〕陈庆之欲逆战，韦放以魏之前锋必皆轻锐，不如勿击，待其来至，庆之曰：「魏兵远来疲倦，去我既远，必不见疑，及其未集，须挫其气。诸君若疑，〔「君」或作「军」。〕庆之请独取之。」于是帅麾下二百骑进击，破之，〔帅，读曰率。骑，奇寄翻。〕魏人惊骇。庆之乃还，与诸将连营而进，背涡阳城与魏军相持。〔背，蒲妹翻。〕自春至冬，数十百战，将士疲弊。闻魏人欲筑垒于军后，曹仲宗等恐腹背受敌，议引军还，庆之杖节军门曰：「共来至此，涉历一岁，〔去年庆之入寿阳，至此涉历一年。〕糜费极多。今诸君皆无鬬心，唯谋退缩，岂是欲立功名，直聚为抄暴耳！〔抄，楚交翻。〕吾闻置兵死地，乃可求生，〔兵法，置之死地而后生。〕须虏大合，然后与战。审欲班师，庆之别有密敕，今日犯者，当依敕行之！」仲宗等乃止。
魏人作十三城，欲以控制梁军。庆之衔枚夜出，陷其四城，涡阳城主王纬乞降。〔纬，于贵翻。考异曰：魏帝纪：「九月辛卯，东豫州刺史元庆和以城叛。」梁帝纪：「十月庚戌，魏东豫州刺史元庆和以涡阳内属。」夏侯夔传：「湛僧智围元庆和于广陵，庆和请降，诏以僧智为东豫州，镇广陵。」韦放传：「普通八年，曹仲宗攻涡阳，放会之，城主王伟城。」陈庆之传：「大通元年，隶曹仲宗伐涡阳，城主王伟降，诏以涡阳置西徐州。」然则广陵、涡阳，两处两事。梁纪「庆和」、「涡阳」之间或更有脱字耳。魏纪九月，据闻庆和始叛之时，梁纪十月，据庆和降款到日。按陈庆之传云自春至冬。今从梁纪十月为定。此别一广陵，非南兖州之广陵也。「王伟」当作「王纬」，盖草书之误也。〕韦放简遣降者三十余人分报魏诸营，陈庆之陈其俘馘，鼓噪随之，九【章：甲十一行本「九」上有「魏」字；乙十一行本同；孔本同；张校同；退斋校同。】城皆溃，追击之，俘斩略尽，尸咽涡水，所降城中男女三万余口。
32萧宝寅之败于泾州也，或劝之归罪洛阳，或曰：「不若留关中立功自鹈。」行台都令史河间冯曰：「拥兵不还，此罪将大。」〔尚书有都令史，故行台亦置之。〕宝寅不从，自念出师累年，糜费不赀，一旦覆败，内不自安；魏朝亦疑之。〔朝，直遥翻。〕
中尉郦道元，素名严猛，司州牧汝南王悦〔魏都洛阳，置司州。〕嬖人丘念，弄权纵恣，道元收念付狱；悦请之于胡太后，太后欲赦之，道元杀之，并以劾悦。〔嬖，卑义翻，又博计翻。劾，户概翻，又户得翻。〕
时宝寅反状已露，悦乃奏以道元为关右大使。〔使，疏吏翻。〕宝寅闻之，谓为取己，甚惧，长安轻薄子弟复劝使举兵。〔复，扶又翻；下不复、寅复同。〕宝寅以问河东柳楷，楷曰：「大王，齐明帝子，天下所属，〔属，之欲翻。〕今日之举，实允人望。且谣言『鸾生十子九子毈，一子不毈关中乱。』【章：甲十一行本「乱」下有「乱者治也」四字；乙十一行本同；孔本同；张校同；退斋校同。】〔齐明帝讳鸾，宝寅之父也。毈，徒玩翻，卵坏也。周、秦以前，以「乱」为「治」。〕大王当治关中何所疑！」道元至阴盘驿，〔此阴盘县驿也。魏收地形志曰：阴盘县本属安定，晋属京兆。魏真君七年并新丰，太和十一年复置阴盘县，鸿门、戏水正属县界。按汉安定郡与京兆相去辽远，中间为冯翊所隔，自晋以后所置阴盘县，非汉安定之阴盘县地也，魏收不深考耳。宋白曰：京兆昭应县东十三里有故，城，后汉灵帝末，移安定郡阴盘县寄理于此，今亦谓之阴盘城，后魏太和九年，自此复移阴盘县城于今昭应县东三十一里零水西、戏水东，司马村故城是也。〕宝寅遣其将郭子恢攻杀之，〔将，即亮翻。〕收殡其尸，表言白贼所害。〔秦人谓鲜卑为白虏，自苻秦之乱，鲜卑之种有因而留关中者，是时亦相挺为盗，因谓之白贼。或曰：白贼，谓白地之寇也。〕又上表自理，称为杨椿父子所谮。
宝寅行台郎中武功苏湛，卧病在家，宝寅令湛从母弟开府属天水姜俭说湛〔魏以宝寅为开府，故有掾有属。从，才用翻。说，式芮翻。〕曰：「元略受萧衍旨，欲见剿除，〔略自梁还魏，大见宠任，故宝寅托以为言。剿，子小翻。〕道元之来，事不可测，吾不能坐受死亡，今须为身计，不复作魏臣矣。死生荣辱，与卿共之。」湛闻之，举声大哭。俭遽止之曰：「何得便尔！」湛曰：「我百口今屠灭，云何不哭！」哭数十声，徐谓俭曰：「为我白齐王，〔宝寅归魏，封为齐王，故称之。为，于伪翻；下口为同。〕王本以穷鸟投人，赖朝廷假王羽翼，荣宠至此。属国步多虞，〔属，之欲翻。〕不能竭忠报德，乃欲乘人间隙，〔间，古苋翻。〕信惑行路无识之语，欲以羸败之兵守关问鼎。〔守关，谓宝寅欲守潼关之险，割据关中。问鼎，谓欲窥天位。成王定鼎于郏鄏，三代之世宝也，楚庄问鼎之大小轻重，欲以兵威胁取之，故以谕窥天位者。羸，伦为翻。〕今魏德虽衰，天命未改。且王之恩义未洽于民，但见其败，未见有成，苏湛不能以百口为王族灭。」宝寅复使谓曰：「我救死不得不尔，所以不先相白者，恐沮吾计耳。」〔沮，在吕翻。〕湛曰：「凡谋大事，当得天下奇才与之从事，今但与长安博徒谋之，此有成理于﹖〔不，读曰否。〕湛恐荆棘必生于斋合，〔此亦用伍胥、伍被语意。〕愿赐骸骨归乡里，庶得病死，下见先人。」宝寅素重湛，且知其不为己用，听还武功。
