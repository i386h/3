<!-- { "loadSidebar": true } -->
⑤冬，十一月，立国将军孙建奏：「九月，辛巳，陈良、终带自称废汉大将军，亡入匈奴。〔废汉，言汉氏已废灭也。孙建之言云尔。〕又今月癸酉，不知何一男子遮臣建车前，自称『汉氏刘子舆，成帝下妻子也。〔师古曰：下妻，犹言小妻。〕刘氏当复，趣空宫！』〔师古曰：复，音扶福翻。趣，读曰促。〕收系男子，即常安姓武字仲。〔莽改长安曰常安。〕皆逆天违命，大逆无道。汉氏宗庙不当在常安城中，及诸刘当与汉俱废。陛下至仁，久未定，前故安众侯刘崇等更聚众谋反，〔刘崇事见上卷居摄元年。更反，谓崇败后刘信、刘快又起兵。师古曰：更，音工衡翻。〕令狂狡之虏复依托亡汉，〔复，扶又翻。〕至犯夷灭连未止者，此圣恩不蚤绝其萌芽故也。臣请汉氏诸庙在京师者皆罢；诸刘为吏者皆【章：十二行本「皆」下有「罢」字；乙十一行本同；孔本同；张校同；退斋校同。】待除于家。」〔师古曰：罢黜其职，各使退归，而言在家待迁除。〕莽曰：「可。嘉新公、国师以符命为予四辅，明德侯刘龚、率礼侯刘嘉等〔考异曰：燕王旦传：「广阳王嘉封扶美侯」，莽传云「率礼侯刘嘉」，未知其改封或别一人也。今从莽传。余按率礼侯刘嘉，安众侯刘崇之族父也，事见上卷居摄元年。〕凡三十二人，皆知天命，或献天符，或贡昌言，或捕告反虏，厥功茂焉。诸刘与三十二人同宗共祖者，勿罢，赐姓曰王。」唯国师公以女配莽子，故不赐姓。〔国师公秀女愔，配莽之子临。〕
⑥定安公太后自刘氏之废，常称疾不朝会。〔朝，直遥翻。〕时年未二十，莽敬惮伤哀，欲嫁之，乃更号曰黄皇室主，〔师古曰：莽自谓土德，故云黄皇室主，若汉之称公主。余谓室主，若言未嫁在室者也。更，工衡翻；下同。〕欲绝之于汉；令孙建世子盛饰，将医往问疾。后大怒，鞭笞其傍侍御，因发病，不肯起。莽遂不复强也。〔汉孝平王后、周天元杨后，犹有妇人内夫家、外父母家之意。然夷考二后本末，天元杨后不逮孝平后也。复，扶又翻。强，其两翻。〕
⑦十二月，雷。
⑧莽恃府库之富，欲立威匈奴，乃更名匈奴单于曰「降奴服于」，〔降，户江翻。〕下诏遣立国将军孙建等率十二将分道并出：五威将军苗欣、姓谱引风俗通曰：楚大夫伯棼之后，贲皇奔晋，食采于苗，因而氏焉。欣，音欣。〕虎贲将军王况出五原；厌难将军陈钦、震狄将军王巡出云中；〔师古曰：厌，音一涉翻。难，乃旦翻。〕振武将军王嘉、平狄将军王萌出代郡；相威将军李棽、镇远将军李翁出西河；〔相，息亮翻。师古曰：棽，音所林翻。〕诛貉将军杨俊、讨濊将军严尤出渔阳；〔貉，音陌，莫百翻。濊，音秽。〕奋武将军王骏、定胡将军王晏出张掖；及偏裨以下百八十人，募天下囚徒、丁男、甲卒三十万人，转输衣裘、兵器、粮食，自负海江、淮至北边，使者驰传督趣，以军兴法从事。〔言事诛斩也。传，知恋翻。趣，读曰促。〕先至者屯边郡，须毕具乃同时出；穷追匈奴，内之丁令。〔师古曰：逐之，遣入丁零也。令，音零。〕分其国土人民以为十五，立呼韩邪子孙十五人皆为单于。
⑨莽以钱币讫不行，复下书曰：「宝货皆重则小用不给，皆轻则僦载烦费；〔复，扶又翻；下同。师古曰：僦，送也，一曰：赁也，音子就翻。〕轻重大小各有差品，则用便而民乐。」〔乐，音洛。〕于是更作金、银、龟、贝、钱，布之品，名曰宝货。〔更，工衡翻。〕钱货六品，〔小钱径六分，重一铢，名曰小钱直一；次七分，三铢，曰ㄠ钱一十；次八分，五铢，曰幼钱二十；次九分，七铢，曰中钱三十；次一寸，九铢，曰壮钱四十；因前大钱五十，为六品。师古曰：ㄠ，音一遥翻。〕金货一品，〔黄金一斤，直钱万，是为一品。〕银货二品，〔朱提银重八两，为一流，直一千五百八十；他银一流，直千：是为二品。师古曰：朱，音殊。提，音上支翻。〕龟货四品，〔元龟，岠冉长尺二寸，直二千六百一十；公龟九寸，直五百；侯龟七寸以上，直三百；子龟五寸以上，直百：是为四品。孟康曰：冉，龟甲缘也。岠，至也。度背两边缘，尺二寸也。元者，大也。〕贝货五品，〔大贝，四寸八分以上，二枚为一朋，直二百一十六；壮贝，三寸六分以上，一朋直五十；ㄠ贝，二寸四分以上，一朋直三十；小贝，寸二分以上，一朋直十；不盈寸二分漏度，不得为朋，率枚直钱三，是为五品。贝，紫贝也。〕布货十品，〔大布、次布、弟布、壮布、中布、差布、厚布、幼布、ㄠ布、小布。小布长寸五分，重十五铢，文曰小布一百。自小布以上各相长一分，相重一铢，文各为其布名，直各加一百。上至大布，长二寸四分，重一两，而直千钱矣。师古曰：布亦钱耳；谓之布者，言其分布流行也。〕凡宝货五物、六名、二十八品。铸作钱布，皆用铜，殽以连、锡。百姓溃乱，〔「溃」，汉书作「愦」。〕〔【章：十二行本正作「愦」；孔本同。】〕其货不行。莽知民愁，乃但行小钱直一与大钱五十，二品并行；龟、贝、布属且寝。盗铸钱者不可禁，乃重其法，一家铸钱，五家坐之，没入为奴婢。吏民出入持钱，以副符传，不持者厨传勿舍，关津苛留。〔师古曰：旧法，行者持符传，即不稽留。今更令持钱，与符相副，乃得过也。厨，行道饮食处。传，置驿之舍也。苛，问也。传，音张恋翻。苛，音何。〕公卿皆持以入宫殿门，欲以重而行之。是时百姓便安汉五铢钱，以莽钱大小两行，难知，又数变改，不信，〔数，所角翻。〕皆私以五铢钱市买；讹言大钱当罢，莫肯挟。莽患之，复下书：「诸挟五铢钱、言大钱当罢者，比非井田制，投四裔！」及坐卖买田宅、奴婢、铸钱，自诸侯、卿大夫至于庶民，抵罪者不可胜数。〔胜，音升。〕于是农商失业，食货俱废，民人至涕泣于市道。
⑩莽之谋篡也，吏民争为符命，皆得封侯。其不为者相戏曰：「独无天帝除书乎﹖」司命陈崇白莽曰：「此开奸臣作福之路而乱天命，宜绝其原。」莽亦厌之，遂使尚书大夫赵并验治，〔莽分九卿，每一卿置三大夫。尚书大夫，盖属共工也。治，直之翻。〕非五威将帅所班，皆下狱。〔下，遐稼翻。〕
初，甄丰、刘秀、王舜为莽腹心，唱导在位褒扬功德；安汉、宰衡之号及封莽母、两子、兄子，〔事并见上卷。〕皆丰等所共谋，而丰、舜、秀亦受其赐，并富贵矣，非复欲令莽居摄也。〔复，扶又翻；下同。〕居摄之萌，出于泉陵侯刘庆、前辉光谢嚣、〔事见上卷元始五年。周申伯邑于谢，其后子孙以谢为氏。〕长安令田终术。〔事不见于史。〕莽羽翼已成，意欲称摄，丰等承顺其意；莽辄复封舜、秀、丰等子孙以报之。丰等爵位已盛，心意既满，又实畏汉宗室、天下豪桀；而疏远欲进者并作符命，莽遂据以即真，〔谓哀章等也。疏，与捤同。〕舜、秀内惧而已。丰素刚强，莽觉其不说，故托符命文，徙丰为更始将军，〔说，读曰悦。更，工衡翻。〕与卖饼儿王盛同列；丰父子默默。时子寻为侍中、京兆大尹、茂德侯，即作符命：新室当分陕，立二伯，以丰为右伯，太傅平晏为左伯，如周、召故事。〔师古曰：自陕以东，周公主之；自陕以西，召公主之。陕，即今陕州，是其地也。伯，长也。陕，音式冉翻。召，读曰邵。〕莽即从之，拜丰为右伯。当述职西出，未行，寻复作符命，言故汉氏平帝后黄皇室主为寻之妻。莽以诈立，心疑大臣怨谤，欲震威以惧下，因是发怒曰：「黄皇室主天下母，此何谓也！」收捕寻。寻亡，丰自杀。寻随方士入华山，〔华山，在华阴县南。华，户化翻。〕岁余，捕得，辞连国师公秀子〔【章：十二行本「子」下有「侍中」二字；乙十一行本同；孔本同。】〕隆威侯棻、〔师古曰：棻，亦分字也；音扶云翻。〕棻弟右曹、长水校尉、伐虏侯泳、大司空邑弟左关将军、掌威侯奇〔莽置左关将军，主函谷。〕及秀门人侍中、骑都尉丁隆等，牵引公卿党、亲、列侯以下，死者数百人。乃流棻于幽州，放寻于三危，殛隆于羽山，〔师古曰：放舜之罚共工等也。〕皆驿车〔【章：十二行本「车」下有「载」字；乙十一行本同；孔本同。】〕传致其尸〔【章：十二行本作「其尸传致」；乙十一行本同；孔本同。】〕云。〔传，知恋翻。〕
是岁，莽始兴神仙事，以方士苏乐言，起八风台，台成万金；〔师古曰：费直万金也。〕又种五粱禾于殿中，〔师古曰：五色禾也。谷永所云耕耘五德者也。晋灼曰：翼氏风角：五德，东方甲，南方丙，西方庚，北方壬，中央戊。种五色禾于此地而耕耘也。泛胜之曰：粱，是秫粟。〕先以宝玉渍种，〔煮鹤髓、樯瑁、犀、玉二十余物，取汁以渍种。种，章勇翻。〕计粟斛成一金。
三年〔（辛未、一一）〕
①遣田禾将军赵并发戍卒屯田五原、北假，以助军粮。
②莽遣中郎将蔺苞、副校尉戴级将兵万骑，多赍珍宝至云中塞下，招诱呼韩邪【章：十二行本「邪」下有「单于」二字；乙十一行本同；孔本同。】诸子，欲以次拜为十五单于。苞、级使译出塞，诱呼左〔【章：十二行本「左」作「右」；乙十一行本同；孔本同；退斋校同。】〕犁污王咸、咸子登、助三人至。〔诱，音酉。〕至则胁拜咸为孝单于，助为顺单于，皆厚加赏赐；传送助、登长安。〔传，张恋翻。〕莽封苞为宣威公，拜为虎牙将军；封级为扬威公，拜为虎贲将军。单于闻之，怒曰：「先单于受汉宣帝恩，不可负也。〔先单于，谓呼韩邪单于。〕今天子非宣帝子孙，何以得立！」遣左骨都侯、右伊秩訾王呼卢訾及左贤王乐将兵入云中益寿塞，大杀吏民。〔訾，子斯翻。〕是后，单于历告左右部都尉、〔即左右大都尉也。〕诸边王〔诸王庭近汉边者。〕入塞寇盗，大辈万余，中辈数千，少者数百，杀鴈门、朔方太守、都尉，略吏民畜产，不可胜数，〔胜，音升。〕缘边虚耗。
