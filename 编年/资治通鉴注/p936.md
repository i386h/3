<!-- { "loadSidebar": true } -->
先是，建德陷景城，执户曹河东张玄素，将杀之，〔景城县，隋志属河间郡，旧曰成平，闰皇十八年改名。张玄素为县户曹也。先，悉荐翻。〕县民千余人号泣，请代其死，〔号，户刀翻。〕曰：「户曹清慎无比，大王杀之，何以劝善！」建德乃释之，以为治书侍御史，固辞；及江都败，复以为黄门侍郎，玄素乃起。〔史言隋之故官，渐就仕于他姓。治，直之翻。复，扶又翻。〕饶阳令宋正本，〔隋志，饶阳县属河间郡。〕博学有才气，说建德以定河北之策，〔说，输芮翻。〕建德引为谋主。建德定都乐寿，〔隋志，乐寿县属河间郡，旧曰乐城，闰皇十八年，改为广城，仁寿初改今名。刘昫曰：后魏移县东北，近古乐县〔寿〕亭，因改为乐寿焉。按瀛州河间郡，时治乐寿。宋白曰：太和十一年，河间郡自乐城移理于今乐寿县西一里乐寿亭城。隋开皇废郡，置瀛州，大业废州为河间郡。乐，音洛。〕命所居曰金城宫，备置百官。
资治通鉴卷第一百八十六
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪二〔起着雍摄提格（戊寅）八月，尽十二月，不满一年。〕
高祖神尧大圣光孝皇帝上之中
武德元年〔（戊寅、六一八）〕
1八月，薛举遣其子仁果进围宁州，〔西魏置宁州于定安，置豳州于新平。隋志并定安、新平二县皆属北地郡。大业初，废新平之豳州，改定安之宁州为豳州。唐初析北地之新平、三水置豳州，而以北地郡为宁州，治定安。〕刺史胡演击却之。郝瑗言于举曰：〔郝，呼各翻。瑗，于眷翻。〕「今唐兵新破，关中骚动，宜乘胜直取长安。」举然之，会有疾而止。辛巳，举卒。〔卒，子恤翻。〕太子仁果立，居于折﨡城，〔新志：泾州保定县有折﨡故城。「折」，杜佑作「析」，音思历翻。﨡，章恕翻。〕谥举曰武帝。
2上欲与李轨共图秦、陇，〔薛举父子时据秦、陇。〕遣使潜诣凉州，〔复武威郡为凉州。宋白曰：凉州之地，本月氏居之，后为匈奴右地。汉武帝置凉州，兼统河、陇之地，而河西之地列置武威、酒泉、敦煌、张掖四郡。东都之季，河西诸郡以去州隔远，自求立州，为立雍州，晋惠帝末，张轨为凉州刺史，治姑臧，为会府。后分置诸州，而武威始专凉州之名。使，疏吏翻；下同。〕招抚之，与之书，谓之从弟。〔从，才用翻。〕轨大喜，遣其弟懋入贡。上以懋为大将军，命鸿胪少卿张俟德册拜轨为凉州总管，封凉王。〔胪，陵如翻。少，始照翻。〕
3初，朝廷以安阳令吕为相州刺史，更以相州刺史王德仁为岩州刺史。〔是年五月，王德仁来降；先受朝命，德仁未能有相州也。六月，吕以相州来降，故正授之。新志以林虑置岩岩州，正德仁所据地。朝廷，直遥翻。相，息亮翻。〕德仁由是怨愤，甲申，诱山东大使宇文明达入林虑山而杀之，〔诱，音酉。虑，音庐。〕叛归王世充。
4己丑，以秦王世民为元帅，〔帅，所类翻。〕击薛仁果。
5丁酉，临洮等四郡来降。〔后周武帝逐吐谷浑以置洮阳郡，寻置洮州；大业初，改州为临洮郡。洮，土刀翻。〕
6隋江都太守陈棱求得炀帝之柩，取宇文化及所留辇辂鼓吹，粗备天子仪卫，〔守，式又翻。柩，音旧。吹，昌瑞翻。粗，坐五翻。〕改葬于江都西吴公台下，〔今扬州城西北有雷塘，塘西有吴公台，相传以为陈吴明彻攻广陵所筑弩台，以射城中。〕其王公以下，皆列瘗于帝茔之侧。〔瘗，于计翻。茔，音营。〕
7宇文化及之发江都也，〔是年四月，化及发江都。〕以杜伏威为历阳太守；〔义宁元年春，伏威据历阳。〕伏威不受，仍上表于隋皇泰主，拜伏威为东道大总管，封楚王。
沈法兴亦上表于皇泰主，自称大司马、录尚书事、天门公，〔上，时掌翻。〕承制置百官，以陈杲仁为司徒，〔新书作「陈果仁」。〕孙士汉为司空，蒋元超为左仆射，殷芊为左丞，徐令言为右丞，刘子翼为选部侍郎，李百药为府掾。百药，德林之子也。〔李德林历事齐、周、隋。选，宣绢翻。掾，于绢翻。〕
8九月，隋襄国通守陈君宾来降，拜邢州刺史。〔复以襄国郡为邢州。宋白曰：邢州，禹贡衡漳之地，春秋邢侯之国；邢迁于夷仪，即其地。秦兼天下，于此置信都郡，项羽改曰襄国，盖以赵襄子谥名之也。石氏置襄国郡。隋置邢州，取古邢国为名。守，式又翻。降，户江翻。〕君宾，伯山之子也。〔伯山，陈文帝之子。〕
9虞州刺史韦义节〔义宁元年，以安邑、虞乡、夏三县置安邑郡，武德元年曰虞州。〕攻隋河东通守尧君素，久不下，军数不利；〔数，所角翻。〕壬子，以工部尚书独孤怀恩代之。
10初，李密既杀翟让，〔见一百八十四卷义宁元年十一月。翟，苌伯翻。〕颇自骄矜，不恤士众，仓粟虽多，无府库钱帛，战士有功，无以为赏；又厚抚初附之人，众心颇怨。徐世绩尝因宴会刺讥其短；密不怿，使世绩出镇黎阳，虽名委任，实亦疏之。〔此叙密致败之由，非一时之事。〕
密开洛口仓散米，无防守典当者，〔当，主当也。当，丁浪翻。〕又无文券，取之者随意多少；或离仓之后，〔离，力智翻。〕力不能致，委弃衢路，自仓城至郭门，〔郭，郛郭也。〕米厚数寸，〔厚，户豆翻。〕为车马所躏践；〔躏，良刃翻。践，慈演翻。〕群盗来就食者并家属近百万口，〔近，其靳翻。〕无瓮盎，织荆筐淘米，洛水两岸十里之间，望之皆如白沙。密喜，谓贾闰甫曰：「此可谓足食矣！」闰甫对曰：「国以民为本，民以食为天。今民所以襁负如流而至者，以所天此故也。〔襁，居两翻。〕而有司曾无爱吝，屑越如此，〔吝，惜也。屑越，犹言狼籍而弃之也。荀子曰：货财粟米者，彼将日月栖迟薛越之中野，我今将畜积并聚之于仓廪。〕窃恐一旦米尽民散，明公孰与成大业哉！」密谢之，即以闰甫判司仓参军事。
密以东都兵数败微弱，而将相自相屠灭，谓旦夕可平；王世充既专大权，厚赏将士，缮治器械，亦阴图取密。时隋军乏食，而密军少衣，〔数，所角翻。将，即亮翻。治，直之翻。少，诗沼翻。〕世充请交易，密难之；长史邴元真等各求私利，〔邴，即古丙姓。长，知两翻。〕劝密许之。先是，东都人归密者，日以百数；〔先，悉荐翻。〕既得食，降者益少，密悔而止。
密破宇文化及还，〔还，从宣翻。〕其劲卒良马多死，士卒疲病。世充欲乘其弊击之，恐人心不壹，乃诈称左军卫士张永通三梦周公，令宣意于世充，当勒兵相助击贼；乃为周公立庙，〔周公作洛，世充假之以作士气。令，力丁翻；下同。为，于伪翻。〕每出兵，辄先祈祷。世充令巫宣言周公欲令仆射急讨李密，当有大功，不即兵皆疫死。〔不，读曰否。〕世充兵多楚人，信妖言，皆请战。〔妖，于骄翻。〕世充简练精锐得二万余人，马二千余匹。壬子，出师击密，旗幡之上皆书永通字，军容其盛。〔以张永通宣周公之意，故旗幡书永通字以表神助。〕癸丑，至偃师，营于通济渠南，作三桥于渠上。〔通济渠，大业元年所开。〕密留王伯当守金墉，自引精兵出偃师，阻邙山以待之。
密召诸将会议，〔将，即亮翻。〕裴仁基曰：「世充悉众而至，洛下必虚，可分兵守其要路，令不得东，简精兵三万，傍河西出以逼东都。〔傍，步浪翻。〕世充还，〔还，从宣翻。〕我且按甲；世充再出，我又逼之。如此，则我有余力，彼劳奔命，破之必矣。」密曰：「公言大善。今东都兵有三不可当：兵仗精锐，一也；决计深入，二也；食尽求战，三也。我但乘城固守，蓄力以待之；彼欲鬬不得，求走无路，不过十日，世充之头可致麾下。」陈智略、樊文超、单雄信皆曰：「计世充战卒甚少，屡经摧破，悉已丧胆。〔少，诗沼翻。丧，息浪翻。〕兵法曰，『倍则战』，况不啻倍哉！且江、淮新附之士，望因此机展其勋效，及其锋而用之，可以得志。」于是诸将諠然，欲战者什七八，密惑于众议而从之。〔将，即亮翻。〕仁基苦争不能得，击地叹曰：「公后必悔之。」魏征言于长史郑颋曰：「魏公虽骤胜，而骁将锐卒多死，〔长，知两翻。颋，他鼎翻。骁，坚尧翻。将，即亮翻；下同。〕战士心怠，此二者难以应敌。且世充乏食，志在死战，难与争锋，未若深沟高垒以拒之，不过旬月，世充粮尽，必自退，追而击之，蔑不胜矣。」颋曰：「此老生之常谈耳。」征曰：「此乃奇策，何谓常谈！」拂衣而起。
程知节将内马军与密同营在北邙山上单雄信将外马军营于偃师城北。〔单，慈浅翻。〕世充遣数百骑渡通济渠攻雄信营，密遣裴行俨与知节助之。行俨先驰赴敌，中流矢，坠于地；〔骑，奇寄翻；下同。中，竹仲翻。〕知节救之，杀数人，世充军披靡，〔披，普彼翻。〕乃抱行俨重骑而还；〔重，直龙翻。二人共骑一马曰重骑。还，从宣翻，又如字。〕为世充骑所逐，刺槊洞过，知节回身捩折其槊，〔刺，七亦翻。槊，色角翻。捩，练结翻，拗捩也。折，而设翻。〕兼斩追者，与行俨俱免。会日暮，各敛兵还营。密骁将孙长乐等十余人皆被重创。〔骁，坚尧翻。乐，音洛。被，皮义翻。创，初良翻。〕
密新破宇文化及，有轻世充之心，不设壁垒。世充夜遣二百余骑潜入北山，〔北山，即北邙山。〕伏溪谷中，命军士皆秣马蓐食。甲寅旦，将战，世充誓众曰：「今日之战，非直争胜负；死生之分，在此一举。若其捷也，富贵固所所不论；若其不捷，必无一人获免。所争者死，非独为国，〔为，于伪翻。〕各宜勉之！」迟明，〔迟，直二翻。〕引兵薄密。密出兵应之，未及成列，世充纵兵击之。世充士卒皆江、淮剽勇，〔剽，匹妙翻。〕出入如飞。世充先索得一人貌类密者，缚而匿之，〔索，山客翻。〕战方酣，使牵以过陈前，〔陈，读曰阵。〕噪曰：「已获李密矣！」〔考异曰：革命记曰：「世充先于众中觅得一人眉目状似李密者，阴畜之而不令出。师至偃师城下，与李密未大相接，遽令数十骑驰将所畜人头来，云杀得李密，充佯不信，遣众共看，咸言是密头也。遂于城下勒兵，掷头与城中人，城中人亦言是密头也，遂以城降。」今从壶关录。〕士卒皆呼万岁。其伏兵发，乘高而下，驰压密营，纵火焚其庐舍。密众大溃，其将张童仁、陈智略皆降，〔压，于甲翻。将，即亮翻。降，户江翻；下同。〕密与万余人驰向洛口。
