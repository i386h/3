<!-- { "loadSidebar": true } -->
3魏主将入寇，二月，甲午，大猎于梁川。〔梁川，后魏大平二年置梁城郡于其地，领参合、旋鸿二县。〕帝闻之，敕淮、泗诸郡：「若魏寇小至，则各坚守；大至，则拔民归寿阳。」边戌侦候不明，〔侦，丑郑翻。〕辛亥，魏主自将步骑十万奄至。〔将，即亮翻。骑奇寄翻。考异曰：宋书：「是月辛丑，南平王铄进号西平。辛已，索虏寇汝南。」按长历，二月壬辰朔，十日辛丑，二十日辛亥。「巳」当作「亥」。〕南顿太守郑琨、〔南顿县本属汝南，晋惠帝分置南顿郡。〕颍川太守郑〔【章：十二行本「郑」作「郭」；乙十一行本同；孔本同；张校同。】〕道隐并弃城走。
是时，豫州刺史南平王铄镇寿阳，遣左军行参军陈宪行汝南郡事，守悬瓠，〔水经注：汝水自汝南上蔡县东径悬瓠城北，今豫州刺史，汝南郡治。汝水枝别左出，西北流，又屈西东转，又西南会汝，形若悬瓠，故以名城。瓠，户故翻，又音乎。〕城中战士不汉千人，魏主围之。
三月，以军兴，减内外百官俸三分之一。
魏人昼夜攻悬瓠，多作高楼，临城以射之，〔射，而亦翻。〕矢下如雨，城中负户以汲，施大钩于冲车之端以牵楼堞，坏其南城；〔堞，达謟翻。坏，音怪。〕陈宪内设女墙，外立木栅以拒之。魏人填堑，肉薄登城，〔薄，迫也。堑，七艳翻。〕宪督厉将士苦战，〔将，即亮翻。〕积尸与城等。魏人乘尸上城，短兵相接，宪锐气愈奋，战士无不一当不，杀伤万计，城中死者亦过半。
魏主遣永昌王仁将步骑万余，驱所掠六郡生口北屯汝阳。〔汝阳县本属汝南郡，江左分立汝阳郡。〕时徐州刺史武阳王骏镇彭城，帝遣间使命骏发骑，赍三日粮袭之。〔间，古苋翻。使，疏吏翻。骑，奇寄翻；下同。〕骏发百里内马得千五百匹，分为五军，遣参军刘泰之〔考异曰：后魏纪作「刘坦之」，今从宋书。〕帅安北骑兵行参军垣谦之、田曹行参军臧肇之、集曹行参军尹定、〔田曹，主营田；集曹，主安集流散，犹汉之安集掾也。时骏为安北将军，谦之等皆府僚也。〕武陵左常侍杜幼文、〔晋制：王国置左右常侍名一人。〕殿中将军程大祚等将之，〔将，即亮翻。〕直趋汝阳。〔趋，七喻翻。〕魏人唯虑救兵自寿阳来，不备彭城。丁酉，泰之等潜进，击之，杀三千余人，烧其辎重，〔重，直用翻。〕魏人失〔【章：十二行本「失」作「奔」；乙十一行本同；孔本同；张校同；退斋校同；熊校同。】〕散，诸生口悉得东走。魏人侦知泰之等兵无继，〔侦，丑郑翻。〕复引兵击之。〔复，扶又翻。〕垣谦之先退，士卒惊乱，弃仗走。泰之为魏人所杀，肇之溺死，天祚为魏所擒，谦之、定、幼文及士卒免者九百余人，马还者四百匹。
魏主攻悬瓠四十二日，帝遣南平内史臧质诣寿阳，与安蛮司马刘康祖共将兵救悬瓠。〔时南平王铄领安蛮校尉，以康祖为司马。〕魏主遣殿中尚书任城公乞地真将兵逆拒之。〔魏殿中尚书知殿内兵马仓库。任，音壬。〕质等击斩乞地真。康祖，道锡之从兄也。〔刘道锡见一百二十三卷十八年。从，才用翻。〕
夏，四，魏主引兵还，〔还，从宣翻，又如字。〕癸卯，至平城。
壬子，安北将军武陵王骏降号镇军将军，垣谦之伏诛，尹定、杜幼文付尚方；〔输作尚方也。〕以陈宪为龙骧将军、汝南．新蔡二郡太守。〔骧，思将翻。〕
魏主遗帝书曰：「前盖吴反道，扇动关、陇。彼复使人就而诱之，丈夫遗以弓矢，妇人遗以环钏；〔复，扶又翻。诱，音酉。遗，于季翻。通使盖吴事见上卷二十二年、二十三年。钏，尺绢翻，臂环也。〕是曹正欲谲诳取赂，〔谲，古穴翻。诳，居况翻。〕岂有远相服从之理！为大丈夫，何不自来取之，而以货诱我边民？募往者复除七年，是赏奸也。〔复，方目翻。〕我今来至此土所得多少，孰与彼前后得我民邪﹖
彼若欲存刘氏血食者，当割江以北输之，摄守南渡，〔摄，收也，言收江北守兵南渡江也。〕当〔【章：十二行本「当」上有「如此」二字；乙十一行本同；孔本同；张校同。】〕释江南使彼居之。不然，可善敕方镇、刺史、守宰严供帐之具，〔守，式又翻。「帐」，当作「张」，音竹亮翻。〕来秋当往取扬州。大势已至，终不相纵。彼往日北通蠕蠕，西结赫连、沮渠、吐谷浑，东连冯弘、高丽；〔事并见前。蠕，人兖翻。沮，子余翻。吐，从暾入声。谷，音浴。丽，力知翻。〕凡此数国，我皆灭之。以此而观，彼岂能独立！
蠕蠕吴提、吐贺真皆已死，我今北征，先除有足之寇。〔柔然多马，故言其有足。〕彼若不从命来秋当复往取之；〔复，扶又翻；下复纵、复非同。〕以彼无足，故不先讨耳。我往之日，彼作何计，为掘堑自守，为筑垣以自障也﹖〔堑，七艳翻。〕我当显然往取扬州，不若彼翳行窃步也。〔翳，于计翻，蔽也。言隐蔽其身而行也。〕彼来侦谍，我已擒之，复纵还。其人目所尽见，委曲善问之。〔侦，丑郑翻。〕
彼前使裴方明取仇池，既得之，疾其勇功，己不能容；有臣如此尚杀之，〔事见上卷二十年。〕乌得与我校邪！彼非我敌也。彼常欲与我一交战，我亦不痴，复非苻坚，何时与彼交战﹖〔观此，魏人犹有惮南兵之心，盖高祖之余威，而道垂诸将犹为有人也。〕昼则遣骑围绕，夜则离彼百里外宿；〔骑，奇寄翻。离，力智翻。〕吴人正有斫营伎，〔伎，渠绮翻。〕彼募人以来，不过行五十里，天已明矣。彼募人之首，岂得不为我有哉！
4侍中、左卫将军江湛迁吏部尚书。湛性公廉，与仆射徐湛之并为主上所宠信，时称江、徐。
5魏司徒崔浩，自恃才略乃魏主所宠任，专制朝权，尝荐冀、定、相、幽、井五州之士数十人，皆起家为郡守。〔朝，直遥翻。相，息亮翻。守，式又翻。〕太子晃曰：「先征之人，亦州郡之选也；〔先征之人，谓游雅、李灵、亮允等。〕在职已久，勤劳未答，宜先补郡县，以新征者代为郎吏。且守令治民，宜得更事者。」〔守，手又翻。治，直之翻。更，工衡翻。〕浩固争而遣之。中书侍郎、领著作郎亮允闻之，谓东宫博士管恬曰：「崔公其不免乎！苟道其非，而校胜于上，将何以堪之！」
魏主以浩监秘书事，〔监，工衔翻。〕使与高允等共譔国记，〔譔，雏免翻，譔述也。〕曰：「务从实录。」著作饮史闵湛、郗标，〔郗，丑之翻。〕性巧佞，为浩所宠信。浩尝注易及论语、诗、书，湛、标上疏言：「马、郑、王、贾不如浩之精微，〔马融、郑玄、王肃、贾逵也。〕乞收境内诸书，班浩所注，令天下习业。〔令习肄浩所注经以为家业。〕并求敕浩注礼传，〔传，直恋翻。〕令后生得观正义。」浩亦荐湛、标有著述才。湛、标又劝浩刊所譔国史于石，以彰直笔。亮允闻之，谓著作郎宗钦曰：「湛、标所营，分寸之间，恐为崔门万世之祸，吾徒亦无类矣！」〔，才笑翻。〕浩竟用湛标议，刊石立于郭坛东，方百步，〔据水经注，平城西郭外有郊天坛。〕用功三百万。浩书魏之先世，事皆详实，列于衢路，往来见者咸以为言。北人无不忿恚，〔北人，谓其先世从拓跋氏来自北荒者。恚，于避翻。〕相与谮浩于帝，以为暴扬国恶。帝大怒，使有司按浩及秘书郎吏私罪状。
初，辽东公翟黑子有宠于帝，奉使并州，〔使，疏吏翻。〕受布千匹。事觉，黑子谋于高允曰：「主上问我，当以实告，为当讳之﹖」允曰：「公帷幄宠臣，有罪首实，〔首，式救翻。〕庶或见原，〔原，赦也。〕不可重为欺罔也。」〔重，直用翻。〕中书侍郎崔览、公孙质曰：「若首实，罪不可测，不如讳之。」黑子怨允曰：「君柰何诱人就死地！」人见帝，不以实对，帝怒，杀之。〔诱，音酉。见，贤遍翻。〕帝使允授太子经。
及崔浩被收，〔被，皮义翻。〕太子召允至东宫，因留宿。明旦，与俱入朝，〔朝，直遥翻。〕至宫门，谓允曰：「入见至尊，吾自导卿；脱至尊有问，但依吾语。」允曰：为何等事也﹖」〔为，于伪翻。〕太子曰：「入自知之。」太子见帝，言「高允小心慎密，且且微贱；制由崔浩，请赦其死！」帝召允，问曰：「国书皆浩所为乎﹖」对曰：「太祖记，前著作郎邓渊所为；先帝记及今记，臣与浩共为之。然浩所领事多，总裁而已，〔谓总其大纲，裁其可否也。〕至于著述，臣多于浩。」帝怒曰：「允罪甚于浩，何以得牛！」太子惧曰：「天威严重，允小臣，迷乱失次耳。臣向问，皆云浩所为。」帝问允：「信如东宫所言乎﹖」对曰：「臣罪当灭族，不敢虚妄。殿下以臣侍讲日久，哀臣，欲伹其生耳。〔伹，古大翻。〕实不问臣，臣亦无此言，不敢迷乱。」帝顾太子曰：「直哉！此人情所难，而允能为之！临死不易辞，信也；为臣不欺君，贞也。宜特除其罪以旌之。」遂赦之。
于是召浩前，临死之。〔诘，去吉翻。〕浩惶惑不能对。允事事申明，皆有条理。帝命允为诏，诛浩及僚属宗钦、段承根等，下至僮吏，凡百二十八人，皆夷五族；允持疑不为。帝频使催切，允乞更一见，然后为诏。帝引使前，允曰：「浩之所坐，若更有余衅，〔衅，许觐翻。〕非臣敢知；若直以触犯，罪不至死。」〔触犯，谓直书国恶，不为尊者讳也。〕帝怒，命武士执允。太子为之拜请，〔为，本伪翻；下欲为同。〕帝意解，乃曰：「无斯人，当有数千口死矣。」
六月，己亥，诏诛清河崔氏与浩同宗者无远近，及浩姻家范阳卢氏、太原郭氏、河东柳氏，并夷其族，〔浩所连姻，皆士望也，非有凭附属请之罪，以浩故皆亦其族。择耦可不谨哉！〕余皆止诛其身。絷浩置槛内，送城南，〔槛，槛车也。后魏刑人必于城南。絷，陟立翻。〕卫士数十人溲其上，〔溲，所鸠翻；小便也。〕呼声嗷嗷，〔嗷，五刀翻。〕闻于行路。〔闻，音问。〕宗钦临刑叹曰：「高允其殆圣乎！」
他日，太子让允曰：「人亦当知机。吾欲为卿脱死，既开端绪；而卿终不从，激怒帝如此。每念之，使人心悸。」〔悸，其季翻。〕允曰：「夫史者，所以记人主善恶，为将来劝戒，故人主有所畏忌，慎其举措。崔浩孤负圣恩，以私欲没其廉洁，爱憎蔽其公直，此浩之责也。至于书朝廷起居，言国家得失，此为史之大体，未为多违。〔允言浩死非其罪。〕臣与浩实同其事，死生荣辱，义无独殊。诚荷殿下再造之慈，〔荷，下可翻。〕违心苟免，非臣所愿也。」太子动容称叹。允退，谓人曰：「我不奉东宫指导者，恐负翟黑子故也。
