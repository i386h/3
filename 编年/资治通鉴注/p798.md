<!-- { "loadSidebar": true } -->
16甲辰，东魏以开府仪同三司库狄干为太师，录尚书事孙腾为太傅，汾州刺史贺拔仁为太保，司徒高隆之录尚书事，司空韩轨为司徒，青州刺史尉景为大司马，领军将军可朱浑道元为司空，仆射高洋为尚书令、领中书监，徐州刺史慕容绍宗为尚书左仆射，高阳王斌为右仆射。〔斌盖因玉仪而进用。斌，音彬。〕戊午，尉景卒。
17韩轨等围侯景于颍川。景惧，东荆、北兖州、鲁阳、长社四城赂魏以求救。〔东魏东荆州治北阳城，荆州治鲁阳，颍州治长社。时无北兖州，唯北荆州治伊阳，与西魏接境，岂史家误以「荆」为「兖」邪﹖〕尚书左仆射于谨曰：「景少习兵，奸诈难测，〔少，诗照翻。〕不如厚其爵位以观其变，未可遣兵也。」荆州刺史王思政以为：「若不因机进取，后悔无及。」即以荆州步骑万余从鲁阳关向阳翟。〔先是，王思政盖自恒农迁刺荆州。阳翟县，汉属颍川郡，晋属河南尹。魏收志：兴和元年，分置阳翟郡，属颍州。〕丞相泰闻之，加景大将军兼尚书令，遣太尉李弼、仪同三司赵贵将兵一万赴颍川。〔按赵贵开府仪同三司，此逸「开府」二字。〕
景恐上责之，遣中兵参军柳昕奉启于上，以为：「王旅未接，〔谓羊鸦仁等军未至也。昕，许斤翻。〕死亡交急，遂求援关中，自救目前。臣既不安于高氏，岂见容于宇文！但螫手解腕，〔蝮蛇螫手，壮士解腕。螫，音释。腕，乌贯翻。〕事不得已，本图为国，〔为，于伪翻。〕愿不赐咎！臣获其力，不容即弃，今以四州之地为饵敌之资，已令宇文遣人入守。自豫州以东，齐海以西，悉臣控压；见有之地，尽归圣朝，〔见，贤遍翻。朝，直遥翻。〕悬瓠、项城、徐州、南兖，事须迎纳。愿陛下速敕境上，各置重兵，与臣影响，〔言若影之随形，响之应声，彼此相应，不失机会也。〕不使差互！」上报之曰：「大夫出境，尚有所专；〔春秋之义，大夫出疆，专之可也。上引此义，欲以绥怀侯景，不知狼子野心之难驯扰也。〕况始创奇谋，将建大业，理须适事而行，随方以应。卿诚心有本，何假词费！」〔上报此诏，已为侯景所窥矣。〕
18魏以开府仪同三司独孤信为大司马。
19六月，戊辰，以鄱阳王范为征北将军，总督汉北征讨诸军事，击穰城。〔使范击魏荆州，欲以应接侯景。穰，如羊翻。〕
20东魏韩轨等围颍川，闻魏李弼、赵贵等将至，乙【章：十二行本「乙」作「己」；乙十一行本同；孔本同。】巳，引兵还邺。〔考异曰：周书帝纪：「三月，李弼救侯景。」今从典略。〕侯景欲因会执弼与贵，夺其军；贵疑之，不往。贵欲诱景入营而执之，弼止之。〔李弼之计，以为执侯景不能猝兼河南之地，徒为东魏去疾，故止贵。诱，音酉。〕羊鸦仁遣长史邓鸿将兵至汝水，弼引兵还长安。〔东魏之师已退，而梁之援兵始来，弼若不还师，则梁、魏之兵必浪战于汝、颍之间矣。引兵而还，则祸集于梁。〕王思政入据颍川。景阳称略地，引兵出屯悬瓠。〔景引兵出颍川，以城与魏，为王思政守颍川、没于东魏张本。〕
景复乞兵于魏，〔复，扶又翻。〕丞相泰使同轨防主韦法保及都督贺兰愿德等将兵助之。〔五代志：河南宜阳县，后周分置熊耳县、同轨郡。周、齐以宜阳为界；以同轨名郡者，言将自此出兵混壹东西，使天下军同轨也。〕大行台左丞蓝田悦言于泰曰：「侯景之于高欢，始敦乡党之情，终定君臣之契，〔高欢、侯景皆怀朔镇人，少相友善，中间同事尔朱。欢灭尔朱，景遂委质于欢。〕任居上将，位重台司；今欢始死，景遽外叛，盖所图甚大，终不为人下故也。且彼能背德于高氏，〔将，即亮翻。背，蒲妹翻。〕岂肯尽节于朝廷！今益之以势，援之以兵，窃恐贻笑将来也。」〔史言西魏多智士，宇文泰能用善谋，侯景之奸诈不得逞，而其祸移于梁矣。〕泰乃召景入朝。〔朝，直遥翻；下同。〕
景阴谋叛魏，事计未成，厚抚韦法保等，冀为己用，外示亲密无猜间。〔间，古苋翻。〕每往来诸军间，侍从至少，魏军中名将，皆身自造诣。〔从，才用翻。少，诗沼翻。将，即亮翻。造，七到翻。〕同轨防长史裴宽谓法保曰：「侯景狡诈，必不肯入关．〔言其不肯应召而入朝也。〕欲托款于公，恐未可信。若伏兵斩之，此亦一时之功也。如其不尔，即应深为之防，不得信其诳诱，自贻后悔。」〔诳，居况翻。诱，音酉。〕法保深然之，不敢图景，但自为备而已；寻辞还所镇。〔辞景而还同轨也。〕王思政亦觉其诈，密召贺兰愿德等还，分布诸军，据景七州、十二镇。景果辞不入朝，遗丞相泰书曰：「吾耻与高澄鴈行，安能比肩大弟！」〔记王制：父之齿随行，兄之齿鴈行。鴈行，言如鴈并飞而进也。景知泰觉其情，且知梁之可侮弄也，故以书绝泰而决意附梁。遗，于季翻。行，户刚翻。〕泰乃遣行台郎中赵士宪悉召前后所遣诸军援景者。景遂决意来降。魏将任约以所部千余人降于景。〔史言西魏诸将唯任约为侯景所诱。降，户江翻。任，音壬。〕
21高澄将如晋阳，以弟洋为京畿大都督，留守于邺，使黄门侍郎高德政佐之。德政，颢之子也。〔高颢见一百四十七卷天监七年。考异曰：北史作「德正」，今从北齐书。〕丁丑，澄还晋阳，始发丧。
22秋，七月，魏长乐武烈公若干惠卒。〔若干惠，魏司空。乐，音洛。〕
23丁酉，东魏主为丞相欢举哀，服缌缞，〔记闲传：缌麻之缞，十五升去其半。有事其缕、无事其布曰缌。为，于伪翻。缞，仓回翻。〕凶礼依汉霍光故事，〔凶礼，犹言丧礼也。〕赠相国、齐王，备九锡殊礼。戊戌，以高澄为使持节、大丞相、都督中外诸军、录尚书事、大行台、勃海王；澄启辞爵位。壬寅，诏太原公洋摄理军国，遣中使敦谕澄。
24庚申，羊鸦仁入悬瓠城。甲子，诏更以悬瓠为豫州，寿春为南豫州，改合肥为合州。〔后汉豫州治谯，魏治汝南安成，晋治陈国。晋氏南渡，石氏强盛，祖约自谯城退屯寿春，始侨立豫州于寿春。是后，庾亮以豫州刺史镇芜湖，毛宝治邾城，赵胤治牛渚，谢尚镇历阳，又进马头，桓冲戍姑孰，盖不常厥居也。宋武帝欲开拓河南，绥定豫土，割扬州大江以西悉属豫州，豫州基址因此而立。永初二年，分淮东为南豫州，治历阳；淮西为豫州，然犹治寿春也。大明以后，豫州治悬瓠。常珍奇归北，悬瓠入魏，豫州复治寿阳。齐东昏之时，裴叔业又以寿阳附魏，遂以历阳为豫州。至帝天监中，韦叡克合肥，以为豫州，复以历阳为南豫州；后复寿阳，又徙豫州复旧治。今得悬瓠，复宋之旧为豫州，以寿阳为南豫，以合肥为合州。南北兵争，疆场之间，一彼一此，易置州郡，类如是矣。〕以鸦仁为司、豫二州刺史，镇悬瓠；西阳太守羊思达为殷州刺史，镇项城。〔改东魏之北扬州为殷州。〕
25八月，乙丑，下诏大举伐东魏。遣南豫州刺史贞阳侯渊明、南兖州刺史南康王会理分督诸将。〔将，即亮翻。〕渊明，懿之子；会理，续之子也。始，上欲以鄱阳王范为元帅；朱异取急在外，〔谓取休假在外舍也。帅，所类翻。异，羊至翻。〕闻之，遽入曰：「鄱阳雄豪盖世，得人死力，然所至残暴，非吊民之材。且陛下昔登北顾亭以望，谓江右有反气，骨肉为戎首，〔登北顾亭，谓幸京口时也。江、郢、扬、南徐之地为江左，豫、南豫、南兖之地为江右。朱异告帝以防鄱阳而不知防临贺，帝知江右有反气而不料侯景自寿阳举兵，天邪，人邪﹖〕今日之事，尤宜详择。」上默然，曰：「会理何如﹖」对曰：「陛下得之矣。」会理懦而无谋，所乘襻舆，〔襻，普患翻。襻舆者，舆択施襻，人以肩举之。〕施板屋，冠以牛皮。〔冠，古玩翻。〕上闻，不悦。贞阳侯渊明时镇寿阳，屡请行，上许之。会理自以皇孙，复为都督，〔言既以皇孙之贵自高，又以都督之尊自处。复，扶又翻。〕自渊明已下，殆不对接。渊门与诸将密告朱异，追会理还，遂以渊明为都督。
26辛未，高澄入朝于邺，固辞大丞相；〔以通鉴书法言之，「辛未」之下当有「东魏」二字。朝，直遥翻。〕诏为大将军如故，余如前命。
甲申，虚葬齐献武王于漳水之西；潜凿成安鼓山石窟佛寺之旁为穴，〔魏收志：魏郡临漳县有鼓山。成安县，后齐分临漳置。宋白曰：成安县，本汉斥丘县地，春秋时干侯邑也。土地斥卤，故曰斥丘。其地在邺，北齐分邺置成安县。按临漳县亦分邺县所置。〕纳其柩而塞之，〔柩，音旧。塞，悉则翻。〕杀其群匠。及齐之亡也，一匠之子知之，发右取金而逃。〔史言潜葬之无益。〕
27戊子，武州刺史萧弄璋攻东魏碛泉、吕梁二戍，拔之。〔五代志：下邳郡下邳县，梁曰归政，置武州。魏收志，彭城郡吕县有吕梁城。水经注曰：泗水之上有石梁焉，故曰吕梁。〕
28或告东魏大将军澄云：「侯景有北归之志。」会景将蔡道遵北，言「景颇知悔过」。景母及妻子皆在邺，澄乃以书谕之，语以阖门无恙，若还，许以豫州刺史终其身，还其宠妻、爱子，所部文武，更不追摄。〔语，牛倨翻。摄，收也。〕景使王伟复书曰：「今已引二邦，〔二邦，谓梁及西魏也。〕扬旌北讨，熊豹齐奋；克复中原，幸自取之，何劳恩赐！昔王陵附汉，母在不归，〔事见九卷汉高帝元年。〕太上囚楚，乞羹自若，〔事见十卷高帝四年。〕矧伊妻子，而可介意！脱谓诛之有益，欲止不能，杀之无损，徒复坑戮，家累在君，何关仆也！」〔复，扶又翻。累，力瑞翻。〕
29东魏静帝，美容仪，旅力过人，〔旅，与膂同，脊骨也。〕能挟石师子踰宫墙，射无不中；好文学，从容沈雅。〔中，竹仲翻。好，呼到翻。从，千容翻。沈，持林翻。〕时人以为有孝文风烈，大将军澄深忌之。
始，献武王自病逐君之丑，〔谓逐孝武帝使入关也。〕事静帝，礼甚恭，事无大小必以闻，可否听旨。〔言不敢专决也。〕每侍宴，俯伏上寿；帝设法会，乘辇行香，欢执香炉步从，〔上，时掌翻。从，才用翻。〕鞠躬屏气，〔屏，必郢翻。〕承望颜色，故其下奉帝莫敢不恭。
