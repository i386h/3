<!-- { "loadSidebar": true } -->
顷之，有太后诏召王。王闻召，意恐，乃曰：“我安得罪而召我哉？”太后被珠襦，〔被，皮义翻。如淳曰：以珠饰襦也。晋灼曰：贯珠以为襦，形若今革襦矣。师古曰：晋说是也。襦，汝朱翻。〕盛服坐武帐中，侍御数百人皆持兵，期门武士陛戟陈列殿下，〔期门属光禄勋，掌执兵送从。武帝为微行，与勇力之士期诸殿门，故曰期门。〕群臣以次上殿，召昌邑王伏前听诏。光与群臣连名奏王，尚书令读奏曰：“丞相臣敞等〔臣敞下即连名，史以等约言之。〕昧死言皇太后陛下：孝昭皇帝早弃天下，遣使征昌邑王典丧，服斩衰，〔师古曰：典丧，言为丧主也。斩衰，谓缞裳下不缏，直斩割之而已。缏，步千翻。〕无悲哀之心，废礼谊，居道上不素食，〔师古曰：素食，菜食无肉也。言王在道常肉食，非居丧之制也。而郑康成解素食云平常之食，失之远矣。〕使从官略女子载衣车，内所居传舍。始至谒见，〔传，张恋翻。见，贤遍翻。〕立为皇太子，常私买鸡豚以食。受皇帝信玺、行玺大行前，〔孟康曰：汉初有三玺，天子之玺自佩，信玺、行玺在符节台。大行前，昭帝柩前也。韦昭曰：大行，不反之辞也。〕就次，发玺不封。〔师古曰：玺既国器，常当缄封，而王于大行前受之，退还所次，遂尔发漏，更不封之，令凡人皆见，言不重慎。〕从官更持节引内昌邑从官、驺宰、官奴二百余人，常与居禁闼内敖戏。〔更，工衡翻。敖，读曰傲。〕为书曰：『皇帝问侍中君卿：使中御府令高昌奉黄金千斤，赐君卿取十妻。』〔师古曰：昌邑之侍中名君卿也。〕大行在前殿，发乐府乐器，引内昌邑乐人击鼓，歌吹，作俳倡；〔师古曰：俳，优谐戏也。倡，乐人也。倡，音昌。〕召内泰壹、宗庙乐人，悉奏众乐。〔郑氏曰：祭泰一乐人也。余据武帝祠泰一用乐舞，召歌儿作二十五弦及空侯瑟，又采诗夜诵，有赵、代、秦、楚之讴，宗庙乐有文德、昭德、文始、五行之舞，嘉至、永至、登歌、休成之乐，房中祠乐、安世乐、昭容乐、礼容乐，其员八百二十九人。〕驾法驾驱驰北宫、桂宫，〔师古曰：北宫、桂宫并在未央宫北。三辅黄图：桂宫，武帝造，周回十余里，有紫房复道通未央宫。三秦记：未央宫渐台西有桂宫。〕弄彘，斗虎。召皇太后御小马车，〔张晏曰：皇太后所驾游宫中辇车也。汉厩有果下马，高三尺，以驾辇。师古曰：小马可于果下乘之，故曰果下马。〕使官奴骑乘，游戏掖庭中。与孝昭皇帝宫人蒙等淫乱，诏掖庭令：『敢泄言，要斩！』――”〔掖庭令属少府，武帝太初元年更名，本永巷令也。要，与腰同。〕太后曰：“止！〔师古曰：令且止读奏也。〕为人臣子，当悖乱如是邪！”王离席伏。〔悖，蒲内翻。离，力智翻。〕尚书令复读曰：〔复，扶又翻。〕“－－取诸侯王、列侯、二千石绶及墨绶、黄绶以并佩昌邑郎官者免奴。〔续汉志：诸侯王赤绶四采，青、黄、缥、绀。列侯紫绶二采，紫、白。二千石青绶三采，青、白、红。千石、六百石墨绶三采，青、赤、绀。四百石、三百石、二百石黄绶。师古曰：免奴，谓奴免放为良人者。〕发御府金钱、刀剑、玉器、采缯，赏赐所与游戏者。与从官、官奴夜饮，湛沔于酒。〔师古曰：湛，读曰沈；又读曰耽。湛沔者，乃荒迷之义也。沔，与湎同。〕独夜设九宾温室，〔师古曰：于温室中设九宾之礼也。〕延见姊夫昌邑关内侯。祖宗庙祠未举，为玺书，使使者持节以三太牢祠昌邑哀王园庙，称『嗣子皇帝』。〔师古曰：时在丧服，故未祠宗庙而私祭昌邑哀王也。余谓贺入继大宗，不当于昌邑哀王称嗣子皇帝，既于礼悖“三年不祭”之义，又悖“为人后者为之子”之义。〕受玺以来二十七日，使者旁午，〔如淳曰：旁午，分布也。师古曰：一纵一横为旁午，犹言交横也。〕持节诏诸官署征发凡一千一百二十七事。荒淫迷惑，失帝王礼谊，乱汉制度。臣敞等数进谏，不变更，〔数，所角翻。更，工衡翻。〕日以益甚；恐危社稷，天下不安。臣敞等谨与博士议，皆曰：『今陛下嗣孝昭皇帝后，行淫辟不轨。〔辟，读曰僻。〕“五辟之属，莫大不孝。”〔孝经：孔子曰：五刑之属三千，其罪莫大于不孝。辟，五刑之辟也。辟，频亦翻。〕周襄王不能事母，春秋曰：“天王出居于郑，”由不孝出之，绝之于天下也。〔僖二十四年经书天王出居于郑。公羊传曰：王者无外，此其言出何？不能于母也。〕宗庙重于君，陛下不可以承天序，奉祖宗庙，子万姓，当废！』臣请有司以一太牢具告祠高庙。”皇太后诏曰：“可。”光令王起，拜受诏，王曰：“闻『天子有争臣七人，虽亡道不失天下。』”〔引孝经孔子之言。争，读曰诤。亡，古无字通。〕光曰：“皇太后诏废，安得称天子！”乃即持其手，解脱其玺组，〔师古曰：即，就也。组，则古翻。说文曰：组，绶属。续汉志：乘舆，黄赤绶四采，黄、赤、绀、缥，长丈有九尺九寸，五百首。〕奉上太后；〔上，时掌翻。〕扶王下殿，出金马门，群臣随送。王西面拜曰：“愚戆，不任汉事！”〔戆，陟降翻。任，音壬。〕起，就乘舆副车；〔乘，绳证翻。〕大将军光送至昌邑邸。光谢曰：“王行自绝于天，臣宁负王，不敢负社稷！愿王自爱，臣长不复左右。”〔师古曰：言不复得侍见于左右。〕光涕泣而去。
群臣奏言：“古者废放之人，屏于远方，〔屏，必郢翻，又卑正翻。〕不及以政。〔师古曰：言不豫政令。〕请徙王贺汉中房陵县。”〔汉中郡属益州。房陵县，唐为房州。〕太后诏归贺昌邑，赐汤沐邑二千户，故王家财物皆与贺；及哀王女四人，各赐汤休邑千户；国除，为山阳郡。〔昌邑国本山阳郡也；今国除，复为郡。〕
昌邑群臣坐在国时不举奏王罪过，令汉朝不闻知，〔朝，直遥翻。〕又不能辅道，〔道，读曰导。〕陷王大恶，皆下狱，诛杀二百余人；〔下，遐嫁翻。〕唯中尉吉、郎中令遂以忠直数谏正，〔数，所角翻。〕得减死，髡为城旦。师王式系狱当死，治事使者责问曰：“师何以无谏书？”〔王式时为昌邑王师，以授王诗。治事使者，即治狱使者也。治，直之翻。〕式对曰：“臣以诗三百五篇朝夕授王，至于忠臣、孝子之篇，未尝不为王反复诵之也；〔为，于伪翻；下同。师古曰：复，音方目翻。〕至于危亡失道之君，未尝不流涕为王深陈之也。臣以三百五篇谏，是以无谏书。”使者以闻，亦得减死论。
霍光以群臣奏事东宫，太后省政，〔省，悉景翻。〕宜知经术，白令夏侯胜用尚书授太后，迁胜长信少府，〔长信，宫名；少府掌其宫事。班表：长信詹事掌皇太后宫；景帝中六年更名长信少府；平帝元始四年更名长乐少府。张晏曰：以太后所居名也，居长信宫则曰长信少府，居长乐宫则曰长乐少府也。三辅黄图：长信殿在长乐宫，太后常居之。余据表，长信少府后改为长乐少府，则长信、长乐，非两宫也，张说误。〕赐爵关内侯。
⑤初，卫太子纳鲁国史良娣，〔姓谱：史，周史佚之后。师古曰：太子有妃，有良娣，有孺子，凡三等。〕生子进，〔师古曰：进，皇孙之名也。〕号史皇孙。皇孙纳涿郡王夫人，〔涿郡属幽州。王夫人，名翁须。〕生子病已，〔师古曰：盖以夙遭屯难而多病苦，故名病已，欲其速差也；后以为鄙，更改讳询。〕号皇曾孙。皇曾孙生数月，遭巫蛊事，〔见二十二卷武帝征和二年。〕太子三男、一女及诸妻、妾皆遇害，独皇曾孙在，亦坐收系郡邸狱。〔师古曰：汉书仪：郡邸狱，治天下郡国上计者，属大鸿胪。此盖巫蛊狱收系者众，故皇曾孙寄在郡邸狱。〕故廷尉监鲁国丙吉〔班表：廷尉有左、右监，秩千石。丙，姓也。左传齐有丙歜。功臣表有高苑侯丙倩。〕受诏治巫蛊狱，〔治，直之翻。〕吉心知太子无事实，重哀皇曾孙无辜，〔师古曰：重，音直用翻。〕择谨厚女徒渭城胡组、淮阳郭征卿，令乳养曾孙，置闲燥处。〔李奇曰：轻罪，男子守边一岁；女子弱不任守，复令作于官，亦一岁；故班史谓之女徒复作。复作者，复为官作，满其本罪月日。班志，渭城县属扶风。师古曰：闲，宽净之处也。燥，高敞也。闲，读曰闲。燥，苏老翻。〕吉日再省视。〔省，悉景翻。〕
巫蛊事连岁不决，武帝疾，来往长杨、五柞宫，〔师古曰：二宫并在盩厔，皆以水名之。水经注：漏水出南山赤谷，东北流迳长杨宫。漏水又东北，耿谷水注之，水发南山耿谷，北流与柳泉合；东北迳五柞宫。〕望气者言长安狱中有天子气，于是武帝遣使者分条中都官诏狱系者，〔师古曰：条，谓疏录之。〕无轻重，一切皆杀之。内谒者令郭穰夜到郡邸狱，〔班表：谒者令属少府。续汉志：主宫中布张诸亵物。汉官云：秩千石。盖当时权为此使。〕吉闭门拒使者不纳，曰：“皇曾孙在。他人无辜死者犹不可，况亲曾孙乎！”相守至天明，不得入。穰还，以闻，因劾奏吉。〔劾，户概翻。〕武帝亦寤，曰：“天使之也。”因赦天下郡邸狱系者，独赖吉得生。
既而吉谓守丞谁如：“皇孙不当在官，”〔孟康曰：郡守丞也，来诣京师邸治狱，姓谁，名如。文颖曰：不当在官，不当在郡邸狱也。师古曰：守丞，守狱官之丞耳，非郡丞也。谁如者，其人名，本作“谯”字；言姓，又非也。仲冯曰：守丞，盖郡邸守邸之丞也，与朱买臣传守丞同。〕使谁如移书京兆尹，遣与胡组俱送；京兆尹不受，复还。及组日满当去，皇孙思慕，吉以私钱雇组令留，与郭征卿并养，数月，乃遣组去。后少内啬夫白吉曰：“食皇孙无诏令。”〔师古曰：少内，掖庭主府藏之官也。食，读曰饲，诏令无文，无从得其廪具而食之。〕时吉得食米、肉，月月以给皇曾孙。曾孙病，几不全者数焉，吉数敕保养乳母加致医药，〔几，居衣翻。数，所角翻。〕视遇甚有恩惠。吉闻史良娣有母贞君及兄恭，乃载皇曾孙以付之。贞君年老，见孙孤，甚哀之，自养视焉。
