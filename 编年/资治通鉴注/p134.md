<!-- { "loadSidebar": true } -->
后有诏掖庭养视，上属籍宗正。〔应劭曰：掖庭，宫人之官，有令、丞，宦者为之。诏敕掖庭养视之，始令宗正着其属籍。〕时掖庭令张贺，尝事戾太子，思顾旧恩，〔张贺，安世兄也，幸于卫太子。太子败，宾客皆诛，安世上书为贺请，得下蚕室，后为掖庭令。师古曰：顾，念也。〕哀曾孙，奉养甚谨，以私钱供给，教书。既壮，贺欲以女孙妻之。〔妻，千细翻；下同。〕是时昭帝始冠，〔冠，古玩翻。〕长八尺二寸。〔长，直亮翻。〕贺弟安世为右将军，辅政，闻贺称誉皇曾孙，欲妻以女，〔誉，音余。〕怒曰：“曾孙乃卫太子后也，幸得以庶人衣食县官足矣，勿复言予女事！”〔复，扶又翻。予，读曰与。〕于是贺止。时暴室啬夫许广汉有女，〔暴室属掖庭令。师古曰：取暴晒为名，盖主织作染练之署。应劭曰：暴室，宫人狱也；今曰薄室。许广汉坐法，腐为宦者，作啬夫也。师古又曰：暴室职务既多，因为置狱，主治罪人，故往往云暴室狱耳；然非狱名。啬夫者，暴室属官，亦犹县乡啬夫。姓谱：许姓出高阳，本自姜姓，炎帝之后，太岳之裔；其后因封国为氏。〕贺乃置酒请广汉，酒酣，为言“曾孙体近，下乃关内侯，〔师古曰：言曾孙于帝为近亲，纵其人得下劣，犹为关内侯也。为，于伪翻。〕可妻也。”广汉许诺。明日，妪闻之，怒。〔妪，谓广汉妻也。说文曰：妪，母也，音威遇翻。〕广汉重令人为介，〔师古曰：更令人作媒，结婚姻。重，音直用翻。〕遂与曾孙；贺以家财聘之。曾孙因依倚广汉兄弟及祖母家史氏，受诗于东海澓中翁，〔服虔曰：澓，音福。师古曰：姓澓，字中翁也。澓，房福翻。中，读曰仲。〕高材好学；〔好，呼到翻。〕然亦喜游侠，〔师古曰：，喜，许吏翻。〕斗鸡走狗，〔【章：甲十五行本“狗”作“马”；乙十一行本同。】〕以是具知闾里奸邪，吏治得失。〔治，直吏翻。〕数上下诸陵，〔师古曰：诸陵皆据高敞地为之，县即在其侧。帝每周游往来，去则上，来则下，故言上下诸陵。数，所角翻。上，时掌翻。〕周偏三辅，尝困于莲勺卤中。〔班志，莲勺县属左冯翊。贤曰：故城在同州下邽县东北。如淳曰：为人所困辱也。莲勺县有盐池，纵广十余里，其乡人名为卤中。师古曰：卤者，咸地，今在栎阳县东。今其乡人谓此中为卤盐池。程大昌曰：莲勺，唐下邽县。莲，音辇。勺，音酌。〕尤乐杜、鄠之间〔班志，杜县属京兆；鄠县属扶风。乐，音洛。鄠，音户。〕率常在下杜。〔孟康曰：下杜在长安南。师古曰：即今之杜城。括地志：下杜城在雍州长安县东南九里，古杜伯国。〕时会朝请，舍长安尚冠里。〔文颖曰：以属弟尚亲，故岁时从宗室朝会也。如淳曰：春曰朝，秋曰请。师古曰：尚冠者，长安中里名。帝会朝请之时，即于此里中止息。三辅黄图曰：京兆尹治尚冠里。朝，直遥翻。舍，如字。请，才性翻。〕
及昌邑王废，霍光与张安世诸大臣议所立，未定。丙吉奏记光曰：“将军事孝武皇帝，受襁褓之属，任天下之寄。〔属，之欲翻。〕孝昭皇帝早崩亡嗣，〔亡，古无字通。〕海内忧惧，欲亟闻嗣主。发丧之日，以大谊立后；所立非其人，复以大谊废之；〔师古曰：虽无嫡嗣，旁立支属，令宗庙有奉，既而恐危社稷，故废黜之，皆以大谊而行也。〕天下莫不服焉。方今社稷、宗庙、群生之命在将军之壹举，窃伏听于众庶，察其所言诸侯、宗室在列位者，未有所闻于民间也。而遗诏所养武帝曾孙名病已在掖庭、外家者，〔苏林曰：外家，犹言在外人民家，不在宫中。晋灼曰：出郡邸狱，归在外家史氏，后入掖庭耳。师古曰：晋说是也。〕吉前使居郡邸时，〔使，疏吏翻。〕见其幼少，至今十八九矣，通经术，有美材，行安而节和。〔行，下孟翻。〕愿将军详大义，参以蓍龟岂宜，〔句断，言参以蓍龟，卜其宜与不宜也。〕褒显先使入侍，〔师古曰：侍太后。〕令天下昭然知之，然后决定大策，天下幸甚！”杜延年亦知曾孙德美，劝光、安世立焉。
秋，七月，光坐庭中，会丞相以下议〔【章：甲十五行本“议”下有“定”字；乙十一行本同；孔本同。】〕所立，遂复与丞相敞等上奏曰：〔复，扶又翻。上，时掌翻。〕“孝武皇帝曾孙病已，年十八，师受诗、论语、孝经，躬行节俭，慈仁爱人，可以嗣孝昭皇帝后，奉承祖宗庙，子万姓。〔师古曰：天子以万姓为子，故云子万姓。〕臣昧死以闻！”〔昧死，冒死也。〕皇太后诏曰：“可。”光遣宗正德至曾孙家尚冠里，洗沐，赐御衣；太仆以軨猎车迎曾孙，〔文颖曰：軨猎，小车，前有曲舆，不衣，近世谓之軨猎车。孟康曰：今之载猎车也。前有曲軨，特高大，猎时立其中，格射禽兽。李奇曰：兰舆、轻车也。师古曰：文、李二说是。时未备天子车驾，故且取其轻便耳，非取其高大也。孟说失之。軨，音零。〕就斋宗正府。庚申，入未央宫，见皇太后，封为阳武侯。〔班志，阳武县属河南郡。师古曰：先封侯者，不欲立庶人为天子也。见，贤遍翻。〕已而群臣奏上玺绶，即皇帝位，〔癸巳，废昌邑王。庚申，立宣帝。汉朝无君二十七日，天下不摇。霍光处此，诚难能也。上，时掌翻。〕谒高庙；尊皇太后为太皇太后。
侍御史严延年〔班表：侍御史属御史大夫，员十五人，受公卿奏事，举劾按章。此严非庄助之严，自是一姓；战国时有濮阳严仲子。〕劾奏“大将军光擅废立主，无人臣礼，不道。”奏虽寝，然朝廷肃然敬惮之。
⑥八月，己巳，安平敬侯杨敞薨。〔班表，安平侯食邑于汝南。〕
⑦九月，大赦天下。
⑧戊寅，蔡义为丞相。
⑨初，许广汉女适皇曾孙，一岁，生子奭。数月，曾孙立为帝，许氏为倢伃。是时霍将军有小女与皇太后亲，公卿议更立皇后，皆心拟霍将军女，亦未有言。上乃诏求微时故剑。大臣知指，白立许倢为皇后。十一月，壬子，立皇后许氏。霍光以后父广汉刑人，不宜君国；岁余，乃封为昌成君。
⑩太皇太后归长乐宫。长乐宫初置屯卫。〔汉太后常居长乐宫。太皇太后自昌邑之废，居未央宫。今宣帝既立，复归长乐宫。乐，音洛。〕
中宗孝宣皇帝上之上〔荀悦曰：讳询，字次卿。讳“询”之字曰“谋”。应劭曰：谥法：圣善周闻曰宣。余据帝本名病已，元康二年乃更名询。〕
本始元年（戊申，公元前七三年）
①春，诏有司论定策安宗庙功。大将军光益封万七千户，与故所食凡二万户。车骑将军富平侯安世以下益封者十人，封侯者五人，赐爵关内侯者八人。〔昭帝始元二年，霍光以捕马何罗功封博陆侯，二千三百五十户，今益封万七千二百户。元凤六年，张安世封富平侯，三千四十户，今益封万六百户。杨敬始封安平侯，七百户，今益封其子忠四千八百四十七户。蔡义始封阳平侯，今益封，通前凡七百户。范明友始封平陵侯，今益封，通前凡二千九百二十户。韩增始绍封龙雒侯，今益封千户。建平侯杜延年始封二千户，今益封二千三百六十户。蒲侯苏昌始封千二十六户，今益封。王谭始绍封宜春侯，今益封，通前凡一千一百八户。魏圣始绍封当涂侯，今益封，通前凡二千二百户。屠耆堂始绍封杜侯，千三百户，今益封。夏侯胜始赐爵关内侯，今益封千户。凡十人。封田广明为昌水侯，赵充国为营平侯，田延年为阳城侯，乐成为爰氏侯，王迁为平丘侯，凡五人。周德、苏武、李光、刘德、韦贤、宋畸、丙吉、赵广汉八人皆赐爵关内侯。〕
②大将军光稽首归政，〔稽，音启。〕上谦让不受；诸事皆先关白光，然后奏御。自昭帝时，光子禹及兄孙云皆为中郎将，云弟山奉车都尉、侍中，领胡、越兵，光两女婿为东、西宫卫尉，昆弟、诸婿、外孙皆奉朝请，为诸曹、大夫、骑都尉、给事中，党亲连体，根据于朝廷。及昌邑王废，光权益重，每朝见，上虚己敛容，礼下之已甚。〔胡、越兵，胡骑及越骑也。东、西宫卫尉，长乐卫尉及未央卫尉也。侍中得入禁中，诸曹受尚书奏事，给事中给事禁中，皆加官也。下，胡稼翻。已甚，言过当也。〕
③夏，四月，庚午，地震。
④五月，凤皇集胶东、禾乘。赦天下，勿收田租赋。
⑤六月，诏曰：“故皇太子在湖，未有号谥，〔戾太子死事见二十二卷武帝征和二年。〕岁时祠；其议谥，置园邑。”有司奏请：“礼，为人后者，为之子也；故降其父母，不得祭，〔师古曰：谓本生之父母也。〕尊祖之义也。陛下为孝昭帝后，承祖宗之祀，愚以为亲谥宜曰悼，〔如淳曰：亲，谓父也。〕母曰悼后；故皇太子谥曰戾，史良娣曰戾夫人。”〔谥法：不悔前过曰戾；又不思念曰戾。〕皆改葬焉。
⑥秋，七月，诏立燕剌王太子建为广阳王；〔燕王旦死，建为庶人，事见二十三卷昭帝元凤元年。广阳国属幽州，旦死，燕国除，为广阳郡，今因以为国名。剌，音来曷翻。〕立广陵王胥少子弘为高密王。〔封胥子弘为王，加亲亲之恩也。〕
⑦初，上官桀与霍光争权，光既诛桀，遂遵武帝法度，以刑罚痛绳群下，由是俗吏皆尚严酷以为能；而河南太守丞淮阳黄霸独用宽和为名。上在民间时，知百姓苦吏急也，闻霸持法平，乃召为廷尉正；数决疑狱，庭中称平。〔廷尉正，秩千石。“庭中”，汉书作“廷中”。师古曰：此廷中，谓廷尉之中也。余据通鉴作“庭中”，言汉庭之中也。数，所角翻。〕
本始二年（己酉，公元前七二年）
