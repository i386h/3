<!-- { "loadSidebar": true } -->
夏长安、临晋、武功守将皆走，关中悉入于魏。魏主留巴东公延普镇安定，以镇西将军王斤镇长安。壬申，魏主东还，以奚斤为宰士，使负酒食以从。〔宰士掌膳饮。以斤败军失身，辱之也。时魏有宰官尚书，宰士盖其属也。从，才用翻。〕
王斤骄矜不法，信用左右，调役百姓；〔调，徒吊翻。〕民不堪命，南奔汉川者数千家。魏主案治得实，斩斤以徇。〔治，直之翻。〕
右将军到彦之、安北将军王仲德皆下狱免官，〔下，户嫁翻。〕兖州刺史竺灵秀坐弃军伏诛。上见垣护之书而善之，以为北高平太守。〔南高平郡，侨郡也，属南兖州。北高平郡，古郡也，属兖州，治湖陆。〕
彦之之北伐也，甲兵资实甚盛，及败还，委弃荡尽，府藏、武库为之空虐。为，于伪翻。他日，上与群臣宴，有荒外降人在坐。〔自南北分治，各以其封略之外为荒外。降，户江翻。坐，徂卧翻。〕上问尚书库部郎顾琛：「库中仗犹有几许﹖」琛诡对：「大十万人仗。」〔曹魏置尚书二十三郎，库部其一也，掌戎器、卤簿、仪仗。琛丑林翻。〕上既问而悔之，得琛对，甚喜。琛，和之曾孙也。〔顾和见九十卷晋元帝大兴元年。
彭城王义康与王弘并录尚书，义康意犹怏怏，〔怏，于两翻。〕欲得扬州，形于辞旨；以弘第昙首居中，为上所亲委，愈不悦。弘以老病，屡乞骇骨，昙首自求吴郡，上皆不许。义康谓人曰：「王公久病不起，神州距宜卧治！」〔治，直之翻。〕昙首劝弘减府中文武之半以授义康，上听割二千人，义康乃悦。〔昙，徒含翻。〕
资治通鉴卷第一百二十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪四〔起重光协洽（辛未），尽旃蒙大渊献（乙亥），凡五年。〕
太祖文皇帝上之下
元嘉八年〔（辛宋、四三一）〕
1春，正月，壬午朔，燕大赦，改元大兴。
2丙申，檀道济等自清水救滑台，魏叔孙建、长孙道生拒之。丁酉，道济至寿张，遇魏安平公乙旃眷，〔魏收官氏志：献帝命叔父之裔为乙旃氏。〕道济帅宁朔将军王仲德、骁骑将军段宏奋击，大破之；〔帅，读曰率。骁，坚尧翻。骑，奇寄翻。〕转战至高梁亭，斩魏济州刺史悉烦库结。〔魏明元帝泰常八年，置济州，治碻磝城。济，子礼翻。〕
3夏主击秦将姚献，败之；〔将，即亮翻。败，补迈翻。〕遂遗其叔父北平公韦伐帅众一万攻南安。〔去年暮末保南安。〕城中大饥，人相食。秦侍中．征虏将军出连辅政、侍中．右卫将军乞伏延祚、吏部尚书乞伏跋跋踰城奔夏，秦王暮末穷蹙，舆榇出降，〔乞伏氏四主，四十九年而灭。榇，初觐翻。降，户江翻。〕井沮渠与国送于上邽。〔与国为秦所禽，见上卷六年。沮，子余翻。〕秦太子司直焦楷奔广宁，〔太子司直，掌纠劾官僚及率府兵。晋志无是官，当是二赵、燕、秦所置。〕泣谓其父遗曰：「大人荷国宠灵，〔荷，下可翻。〕居蕃镇重任。今本朝颠覆，岂得不率见众唱大义以寇雠！」〔朝，直遥翻。见，贤遍翻。〕遗曰：「今主上已陷贼庭，吾非爱死而忘义，顾以大兵追之，是趣绝其命也。〔趣，读曰促。〕不如择王族之贤者，春以为主而伐之，庶有济也。」楷及筑坛誓众，不旬之间，赴者万余人。会遗病卒，〔卒，子恤翻。〕楷不能独举事，亡奔河西。
4二月，戊午，以尚书右仆射江夷为湘州刺史。
5檀道济等进至济上，〔济，子礼翻；下同。〕二十余日间，前后与魏三十余战，道济多捷。军至历城，〔历城县自汉以来属济南郡，宋为冀州刺史治所。〕叔孙建等纵轻骑邀其前后，焚烧草谷，〔骑，奇寄翻。〕道济军乏食，不能进；由是安颉、司马楚之等得专力攻滑台，〔颉，户结翻。〕魏主复使楚兵将军王慧龙助之。〔复，夫又翻。〕朱修之坚守数月，粮尽，与士卒熏鼠食之。辛酉，魏克滑台，执修之及东郡太守申谟，〔东郡自汉、魏以来治白马；白马，滑台之地也。〕虏获万余人。谟，锺之曾孙也。申锺见九十五卷晋成帝咸和九年。〕
6癸酉，魏主还平城，大飨，告庙，将帅及百官皆受赏，战士赐复十年。〔赏北伐柔然、西伐西、南御宋之功也。将，即亮翻。帅，所类翻。复，方目翻，复，方目翻，复勿事也；下复境同。〕
于是魏南鄙大水，民多饿死。尚书令刘絜言于魏主曰：「自顷边寇内侵，戎车屡驾；天赞圣明，所在克殄；方难既平〔难，乃旦翻。〕皆蒙优锡。而郡国之民，虽不征讨，服勤农，以供军国，实经世之大本，府库之所资。今自山以东，遭水害，应加哀矜，以弘覆育。」〔覆，敷又翻；下米覆同。〕魏主从之，复境内一岁租赋。
7檀道济等食尽，自历城引还；军士有亡降魏者，具告之。魏人追之，众惧，将溃。〔，户江翻。，匈许拱翻。〕道济夜唱筹量沙，以所余少米覆其上。〔量，音良。少，诗沼翻；下同。〕及旦，魏军见之，谓道济资粮有余，以降者为妄而斩之。时道济兵少，魏兵甚盛，骑士四合。道济命军士皆被甲，〔被，皮义翻。〕己白服乘舆，引兵徐出。魏人以为有伏兵，不敢逼，稍稍引退，道济全军而返。
青州刺史萧思话闻道济南归，欲委镇保险，〔宋青州治东阳城。〕济南太守萧承之固谏，不从。丁丑，思话弃镇奔平昌；〔平昌县，前汉属琅邪，后汉属北海；晋太康地志属城阳，惠帝分立平昌郡。五代志：密州胶西县旧曰黔陬，置平昌郡。〕参军刘振之戍下邳，闻之，亦委城走。魏军竟不至，而东阳积聚已为百姓所焚。〔积，于智翻；凡指所聚之物曰积，则去声。聚，才谕翻。〕思话坐征，击尚方。
8燕王立夫人慕容氏为王后。
9庚戌，魏安颉等还平城。魏主嘉朱修之守节，〔【章：甲十一行本「节」下有「拜侍中」三字；乙十一行本同；孔本同；张校同。】〕妻以宗女。〔为修之自北还张本。妻，子细翻。〕
初，帝之遣到彦之也，戒之曰：「若北国兵动，先其未至，径前入河；〔先，悉荐翻。〕若其不动，留彭城勿进。」及安颉得宋俘，魏主始闻其言。谓公卿曰：「卿辈前谓我用崔浩计为谬，惊怖固谏。〔怖，普布翻。崔浩计见上卷元年。〕常胜之家，始皆自谓踰人，至于归终，〔归终，谓事势究极处。〕乃不能及。」
司马楚之上疏，以为诸方已平，请大举伐宋、魏主以兵欠劳，不许。征楚之为散骑常侍，〔散，悉亶翻。骑，奇寄翻。〕以王慧龙为荥阳太守。〔魏虽置荥阳太守，实以虎牢为重镇。按魏书官氏志：高宗太安三年，始以诸部护军各为太守。盖是时惟以荥阳太守命王慧龙，至太安三年遂悉改之也。守，式又翻。〕
慧龙在郡十年，农战并修，大着声绩，归附者万余家。帝纵反间于魏，云「慧龙自以功高位下，欲引宋人入寇，因执司马楚之以叛。」〔间，古苋翻。楚之时屯颍川。〕魏主闻之，赐慧龙玺书曰：「刘义隆畏将军如虎，欲相中害；〔玺，斯氏翻。中，竹仲翻。〕朕自知之。风尘之言，想不足介意。」帝复遣刺客吕玄伯刺之，〔复，扶又翻。〕曰：「得慧龙首，封二百户男，赏绢千匹。」玄伯诈为降人，〔降，户江翻。〕求屏人有所论。慧龙疑之，使人探其怀，得尺刀。〔屏，必郢翻。探，吐南翻。〕玄伯叩头请死，慧龙曰：「各为其主耳。」释之。〔为，于伪翻。〕左右谏曰：「宋人为谋未已，不杀玄伯，无以制将来。」慧龙曰：「死生有命，彼亦安能害我！我以仁义为扞蔽，又何忧乎！」遂舍之。〔史因慧龙守荥阳终言之。〕
10夏，五月，庚寅，魏主如云中。
11六月，乙丑，太赦。
夏主杀乞伏暮末及其宗族五百人。
夏主畏魏人之逼，拥秦民十余万口，〔秦民，所得乞伏氏之民也。〕自治〔【章：甲十一行本「治」作「冶」；乙十一行本同。】〕城济河，欲击河西王蒙逊而夺其地。吐谷浑王慕踭遣益州刺史慕利延、宁州刺史拾虔〔踭，古回翻。考异曰：十六国春秋作「没利延、拾虎」，今从宋书。〕帅骑三万，乘其半济，邀击之，执夏主定以归，〔赫连氏历三主二十六年而灭。自是中原及西北之地一归于魏矣。帅，读曰率。骑，奇寄翻。〕沮渠兴国被创而死。〔沮，子余翻。被，皮义翻。创，初良翻。〕拾虔，树洛干之子也。〔树洛干卒于晋安帝义熙十三年。〕
14魏之边吏获柔然逻者二十余人，魏主赐衣服而遣之。柔然怠悦。闺月，乙未，柔然敕连可汗遣使诣魏，魏主厚礼之。〔逻，郎佐翻。使，疏吏翻。〕
魏主遣散骑侍郎周绍来聘，〔散，悉亶翻。骑，奇寄翻。〕且求昏；帝依违答之。
荆州刺史江夏王义恭，年寖长，欲专政事，长史刘湛每裁抑之，遂与湛有隙。〔宋制：幼王临州，率以长史行府州事，事皆决于行事。义恭欲专之而湛不丁，遂有隙。长，知两翻。〕帝心重湛，使人诘让义恭，且和解之。〔诘，去吉翻。〕是时，王华、王昙首皆率，〔卒，子恤翻。〕领军将军殷景仁素与湛善，白帝以时贤零落，征湛为太子詹事，加给事中，共参政事。以雍州刺史张邵代湛为抚军长史、南蛮校尉。
顷之，邵坐在雍州营私蓄聚，赃满二百四十五万，下廷尉，当死。〔永嘉五年，邵刺雍州。雍，于用翻。〕左卫将军谢述上表，陈邵先朝旧勋，〔武帝讨桓玄，邵白父嘏表献忠款，又不附刘毅。〕宜蒙优贷。帝手诏酬纳，免邵官，削爵土。述谓其子综曰：「主上矜邵夙诚，特加曲恕，吾所言谬会，故特见酬纳耳。若此迹宣布，则为侵夺主恩，不可之大者也。」使综对前焚之。帝后谓邵曰：「卿之获免，谢述有力焉。」
秋，七月，己酉，魏主如河西。
八月，乙酉，河西王蒙逊遣子安周入侍于魏。
吐谷浑王慕踭遣侍郎谢太宁奉表于魏，请送赫连定。己丑，魏以慕踭为大将军、西秦王。〔踭，古回翻。〕
左仆射临川王义庆固求解职；甲辰，以义庆为中书令，丹杨尹如故。
九月，癸丑，魏主还宫。庚申，加太尉长孙柱国大将军，〔柱国大将军始此。〕以左光禄大夫崔浩为司徒，征西大将军长孙道生为司空。道生性清俭，一熊皮鄣泥，数十年易。〔类篇：马障泥曰訳。訳昌艳翻。蜀注云：遮拥泥泞也。〕魏主使歌工历颂群臣曰：「智如崔浩，廉若道生。」
