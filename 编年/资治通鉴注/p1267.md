<!-- { "loadSidebar": true } -->
6温造行至褒城，〔褒城，汉褒中县，唐属兴元府。九域志：褒城，在府西北四十五里。〕遇兴元都将卫志忠征蛮归，造密与之谋诛乱者，以其兵八百人为牙队，五百人为前军，入府，分守诸门。己卯，造视事，飨将士于牙门，造曰：「吾欲问新军去留之意，宜悉使来前。」既劳问，〔劳，力到翻。〕命坐，行酒。志忠密以牙兵围之，既合，唱「杀！」〔围既合，唱声曰「杀！」众应声而进，杀之。〕新军八百余人皆死。杨叔元起，拥造靴求生，造命囚之。其手杀绛者，斩之百段，余皆斩首，投尸汉水，以百首祭李绛，三十首祭死事者，具事以闻。己丑，流杨叔元于康州。〔康州，汉端溪县地，武德四年置南康州，贞观十二年去「南」字；至京师五千七百五十里。〕
7癸卯，加淮南节度使段文昌同平章事、为荆南节度使。
8奚寇幽州，夏，四月，丁未，卢龙节度使李载义击破之；辛酉，擒其王茹羯以献。〔羯，居列翻。〕
9裴度以高年多疾，恳辞机政。六月，丁未，以度为司徒、平章军国重事，〔平章军国重事者，平章大事，不复烦以细务，与同平章事之官不同。考异曰：宝历二年度入相，时犹守司空，自后未尝迁官。至此，实录直言司徒裴度。按制辞云：「迁秩上公，式是殊宠。」又云：「宜其首赞机衡，弘敷教典。」盖此时方迁司徒。实录先云「司徒裴度」，误也。〕俟疾损，三五日一入中书。〔疾损，犹言疾减也。〕
上患宦者强盛，宪宗、敬宗弒逆之党犹有在左右者；中尉王守澄尤专横，〔横，户孟翻。〕招权纳贿，上不能制。尝密与翰林学士宋锡言之，申锡请渐除其偪。〔欲以渐去其威权偪上者。偪，音逼。〕上以申锡沉厚忠谨，可倚以事，擢为尚书右丞；七月，癸未，以申锡同平章事。〔疑则勿任，任则勿疑，文宗为负宋申锡矣。为申锡贬逐张本。〕
10初，裴度征淮西，〔谓元和讨吴元济时也。〕奏李宗闵为观察判官，由是渐获进用。至是，怨度荐李德裕，因其谢病，九月，壬午，以度兼侍中，充山南东道节度使。
11西川节度使郭钊以矣求代，冬，十月，戊申，以义成节度使李德裕为西川节度使。
蜀自南诏入寇，一方残弊，郭钊多病，未暇完补。德裕至镇，作筹边楼，图蜀地形，南入南诏，西达吐蕃。日召老于军旅、习边事者，虽走卒蛮夷无所间，〔蜀自清溪关则南入南诏，踰西山则西达吐蕃。间，古苋翻。〕访以山川、城邑、道路险易，广狭远近，〔易，以豉翻。〕未踰月，皆若身尝涉历。
上命德裕修塞清溪关以断南诏入寇之路，〔塞，悉则翻；下同。断，音短。〕或无土，则以石垒之。德裕上言：「通蛮细路至多，不可塞，惟重兵镇守，可保无虞；但黎、雅以来得万人，成都得二万人，精加训练，则蛮不敢动矣。边兵又不宜多，须力可临制。崔旰之杀郭英乂，〔见二百二十四卷代宗永泰元年。〕张朏之逐张延赏，〔见二百二十九卷德宗建中四年。〕皆镇兵也。」时北兵皆归本道，惟河中、陈许三千人在成都，有诏来年三月亦归，蜀人忷惧。〔忷，许拱翻。〕德裕奏乞郑滑五百人、陈许千人以镇蜀；且言：「蜀兵脆弱，新蛮寇所困，皆破胆，不堪征戍。〔战胜之威，士气百倍，败兵之卒，没世不复，正谓此也。脆，此芮翻。〕若北兵尽归，则与杜元颖时无异，蜀不可保。恐议者云蜀经蛮寇以来，已自增兵，向者蛮寇已逼，元颖始募市人为兵，得三千余人，徒有其数，实不可用。郭钊募北兵仅得百余人，臣复召募得二百余人，〔复，扶又翻。〕此外皆元颖旧兵也。恐议者又闻一夫当关之说，〔一夫当关，万夫莫前，前人所以言蜀之险也。〕以为清溪可塞，臣访之蜀中老将，清溪之旁，大路有三，自余小径无数，皆东蛮临时为之开通，〔勿邓、丰琶、两林，皆东蛮也。为，于伪翻。〕若言可塞，则是欺罔朝廷。要须大度水北更筑一城，迤逦接黎州，〔九域志：黎州南至大度河一百里。宋白曰：黎州，古沉黎地。迤，以尔翻。逦，力纸翻。〕以大兵守之方可。况闻南诏以所掠蜀人二千及金帛赂遗吐蕃，〔遗，唯季翻。〕若使二虏知蜀虚实，连兵入寇，诚可深忧。其朝臣建言者，盖由祸不在身，望人责一状，留入堂案，〔堂，谓政事堂。案，文案也。〕他日败事，不可令臣独当国宪。」〔宪，法也。败，补迈翻。〕朝廷皆从其请。德裕乃练士卒，葺堡鄣，积粮储以备边，蜀人粗安。
12是岁，勃海宣王仁秀卒，子新德早死，孙彝震立，改元咸和。
五年〔（辛亥、八三一）〕
1春，正月，丁巳，赐沧、齐、德节度名义昌军。〔张孝忠以程日华为沧州刺史。朱滔之乱，沧、定隔绝，日华以沧州自通于朝廷。贞元三年，以日华为横海军节度，领沧、景二州。元和十三年，王承宗献德、棣二州，而横海军领沧、景、德、棣四州；长庆元年，省景州；明年，复领景州；太和元年，增领齐州；明年，以棣州隶淄青、平卢节度；又明年，罢横海节度，更置齐德节度；寻平李同捷，得沧州，更号沧、齐、德节度；是年，赐号义昌军。〕
2庚申，卢龙监军奏李载义与敕使宴于球场后院，副兵马使杨志诚与其徒呼噪作乱，载义与子正元奔易州；志诚又杀莫州刺史张庆初。〔宋白曰：幽州，南至莫州二百八十里。〕上召宰相谋之，牛僧孺曰：「范阳自安、史以来，非国所有，刘总蹔献其地，〔事见二百四十一卷穆宗长庆元年。〕朝廷费钱八十万缗而无丝毫所获。今日志诚得之，犹前日载义得之也；〔敬宗宝历二年，李载义得范阳，事见上卷。〕因而抚之，使捍北狄，不必计其逆顺。」上从之。载义自易州赴京师，上以载义有平沧景之功，〔平沧、景见上三年。〕且事朝廷恭顺；二月，壬辰，以载义为太保，同平章事如故。以杨志诚为卢龙留后。
臣光曰：昔者圣人顺天理、察人情，知齐民之莫能相治也，〔治，直之翻；下同。〕故置师长以正之；知群臣之莫能相也，故建诸侯以制之；知列国之莫能相服也，故立天子下以统之。〔自师长而上至天子，则所谓师长者，近民之官也。长，知丈翻。〕天子之于万国，能褒善而黜恶，抑强而扶弱，抚服而惩违，禁暴而诛乱，然后发号施令而四海之内莫不率从也。〔率，循也。从，顺也。一曰：相率而从上之令也。〕诗曰：「勉勉我王，纲纪四方。」〔诗大雅棫朴之辞。载义藩屏大臣，〔屏，必郢翻。〕有功于国，无罪而志诚逐之，此天子所宜治也。若一无所问，因以其土田爵位授之，则是将帅之废置杀生皆出于士卒之手，天子虽在上，何为哉！国家之有方镇，岂专利其财赋而已乎！如僧孺之言，姑息偷安之术耳，岂宰相佐天子御天下之道哉！
3新罗王彦升卒，子景徽立。
4上与宋申锡谋诛宦官，申锡引吏部侍郎王璠为京兆尹，以密旨谕之。璠泄其谋，〔璠，孚袁翻。考异曰：按旧璠传：去年七月为京兆尹，十二月迁左丞。故申锡得罪时，京兆尹乃崔管也。〕郑注、王守澄知之，阴为之备。
上弟漳王凑贤，有人望，注令神策都虞候豆卢着诬告申锡谋立漳王。戊戌，守澄奏之，上以为信然，甚怒。〔漳王固上之所忌，因其所忌而谗间之，此宋申锡之所以不免于罪也。〕守澄欲即遣二百骑屠申钖家，飞龙使马存亮固争曰：「如此，则京城自乱矣！宜召他相与议其事。」〔以马存亮定张韶之难及争宋申锡之事观之，则温公之取存亮，固不特一事也。飞龙使，掌飞龙貛。〕守澄乃止。
是日，旬休，〔一月三旬，遇旬则下直而休沐，谓之旬休，今谓之旬假是也。〕遣中使悉召宰相至中书东门。中使曰：「所召无宋公名。」申锡知获罪，望延英，以笏扣头而退。〔按阁本大明宫图：中书省与延英殿，其间仅隔殿中外院、殿中内院耳。〕宰相至延英，上示以守澄所奏，相顾愕眙。〔眙，丑吏翻。〕上命守澄捕豆卢着所告十六宅宫市品官晏敬则及申锡亲事王师文等，于禁中鞫之；〔亲事，常在左右者。今宰执侍从，犹有亲事官。〕师文亡命。三月，庚子，申锡罢为右庶子。自宰相大臣无敢显言其冤者，独京兆尹崔管、大理卿王正雅连上疏请出内狱付外廷核实，〔鞫于禁中，故曰内狱。〕由是狱稍缓。正雅，翃之子也。〔王翃，见德宗纪。〕晏敬则等自诬服，称申锡遣王师文达意于王，结异日之知。
狱成，壬寅，上悉召师保以下及台省府寺大臣面询之。午际，〔午际，方交午漏初刻，非正午时也。〕左常侍崔玄亮、给事中李固言、谏议大夫王质、补阙卢钧、舒元褒、蒋系、裴休、韦温等复请对于延英，〔复，扶又翻；下同。〕乞以狱事付外覆按。上曰：「吾已与大臣议之矣。」屡遣之出，不退。玄亮叩头流涕曰：「杀一匹夫犹不可不重慎，况宰相乎！」上意稍解，曰：「当更与宰相议之。」乃复召宰相入，牛僧孺曰：「人臣不过宰相，今申锡已为宰相，假使如所谋，复与〔【章：十二行本「与」作「欲」；乙十一行本同；张校同，云无注本作「欲」。】〕何求！申锡殆不至此！」郑注恐覆按诈觉，乃劝守澄请止行贬黜。癸卯，贬漳王凑为巢县公，宋申锡为开州司马。存亮即日请致仕。〔「存亮」之上，更有一「马」字，姓名较明白。按马存亮自以知宋申锡之冤而不能救，恶王守澄之横而不能退，即日乞身致事，虽宦者而有古人之风。〕玄亮，磁州人；质，通五世孙；〔王通见一百七十九卷隋文帝仁寿三年；号文中子。〕系，乂之子；〔蒋乂见二百三十五卷德宗贞元十三年。〕元褒，江州人也。晏敬则等坐死及流窜者数十百人，申锡竟卒于贬所。
5夏，四月，己丑，以李载义为山南西道节度使，杨志诚为幽州节度使。
6五月，辛丑，上以太庙两室破漏，踰年不葺，罚将作监、度支判官、宗正卿俸；〔将作监，掌土木工匠。度支，掌支调。宗正卿，掌太庙斋郎。宗庙不修，故皆罚俸。俸，扶用翻。〕亟命中使帅工徒，辍禁中营缮之材以葺之。〔帅，读曰率。〕左补阙韦温谏，以为：「国家置百官，各有所司，苟为堕旷，〔堕，读曰隳。〕宜黜其人，更择能者代之。〔更，工衡翻。〕今旷官者止于罚俸，而忧轸所切即委内臣，是以宗庙为陛下所私而百官皆为虚设也。」上善其言，即追止中使，命有司葺之。
7丙辰，西川节度使李德裕奏遣使诣南诏索所掠百姓，〔索，山客翻。前年寇蜀所掠者也。〕得四千人而还。〔考异曰：德裕西南备边录曰：「南诏以所虏男女五千三百六十四人归于我。」旧传曰：「又遗人入南诏求其所俘工匠，得僧、道、工巧四千余人，复归成都。」按实录云「约四千人」，今从之。〕
