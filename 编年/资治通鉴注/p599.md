<!-- { "loadSidebar": true } -->
⑧西秦襄武侯昙达等击秦秦州刺史姚艾于上邽，破之，徙其民五千余户于枹罕。〔昙，徒含翻。枹，音肤。〕
⑨五月，癸巳，加太尉裕领北雍州刺史。〔晋初置雍州于长安，永嘉之乱，没于劗、石。苻秦之乱，雍州流民南出樊沔，孝武始于襄阳侨立雍州。今裕欲取长安，故领北雍州刺史，以别襄阳之雍州也。雍，于用翻；下同。〕
⑩六月，丁巳，魏主嗣北巡。
并州胡数万落叛秦，入于平阳，推匈奴曹弘为大单于，〔夕盖匈奴右贤王曹毂子寅之后，所谓东曹者也。单，音蝉。〕攻立义将军姚成都于匈奴堡。〔此匈奴种落相率保聚之地，因以为名。〕征东将军姚懿自蒲坂讨，执弘，送长安，徙其豪右万五千落于雍州。〔秦雍州治安定。〕
氐王杨盛攻秦祁山，拔之，进逼秦州。秦后将军姚平救之；盛引兵退，平与上邽守将姚嵩追之。〔将，即亮翻。〕夏王勃勃帅骑四万袭上邽，〔帅，读曰率。骑，奇寄翻。〕未至，嵩与盛战于竹岭，败死。〔水经注：籍水历当亭川，又东南流，与竹岭水合，水出南山竹岭，东北入籍水。籍水东北入上邽县。〕勃勃攻上邽，二旬，克之，杀秦州刺史姚军都及将士五千余人，因毁其城；进攻阴密，〔阴密，古密人之国，诗所谓「密人不恭，敢拒大邦」者也。自汉以来为县，属安定郡。括地志：阴密故城，在泾州鹑觚县西，其东接县城，即古密国。〕又杀秦将姚良子及将士万余人，〔将，即亮翻。〕以其子昌为雍州刺史，镇阴密。征北将军姚恢弃安定，奔还长安，安定人胡俨等帅户五万据城降于夏。〔帅，读曰率。降，户江翻。〕勃勃使镇东将军羊苟儿将鲜卑五千镇安定，进攻秦镇西将军姚谌于雍城，谌委镇奔长安。勃勃据雍，进掠郿城。〔将鲜，即亮翻。谌，氏壬翻。雍，于用翻。郿，音媚，又音眉。〕秦东平公绍及征虏将军尹昭等将步骑五万击之，勃勃退趋安定，〔趋，七喻翻。〕胡俨闭门拒之，杀羊苟儿及所将鲜卑，复以安定降秦。〔复，扶又翻；下同。〕绍进击勃勃于马鞍阪，破之，追至朝那，不及而还。〔还，从宣翻，又如字。〕勃勃归杏城。杨盛复遣兄子倦击秦，至陈仓，秦敛曼嵬击却之。夏王勃勃复遣兄子提南侵泄阳，〔晋书载记作「池阳」，当从之。池阳县属扶风郡，唐为京兆云阳县。复，扶又翻。〕秦车骑将军姚裕等击却之。
凉司马索承明上书劝凉公暠伐河西王蒙逊，〔索，昔各翻。暠，古老翻。〕暠引见，谓之曰：「蒙逊为百姓患，孤岂忘之！顾势力未能除耳。卿有必禽之策，当为孙陈之；〔为，于伪翻。〕直唱大言，使孙东讨，此与言『石虎竖，宜肆诸市朝』者何异！」〔朝，直遥翻。〕承明惭惧而退。
秋，七月，魏主嗣大猎于牛川，临殷繁水而还；〔北史曰；登釜山，临殷繁水。括地志曰：釜山在妫州怀戎县北三里。〕戊戌，至平城。
八月，丙午，大赦。
宁州献琥珀枕于太尉裕。〔琥珀出哀牢九。广雅曰：琥珀生地中，其上及旁不生草。深者八九尺，大如斛削去皮，成琥珀如斗。初时如桃胶，凝坚乃成。博物志：松脂沦入地，千年化为茯苓，茯苓千年化为琥珀。今太山有茯苓而无琥珀，永昌有琥珀而无茯苓。〕裕以琥珀治金创，〔治，直之翻。创，初良翻。〕得之大，喜命碎捣分赐北征将士。
裕以世子义符为中军将军，监太尉留府事。刘穆之为左仆射，领监军、中军二府军司，〔监军，谓义符，监太尉留府军也。监，工衔翻。〕入居东府，总摄内外；以太尉左司马东海徐羡之为穆之之副；左将军朱龄石守卫殿省，徐州刺史刘怀慎守卫京师，扬州别驾从事史张裕任留州事。〔任留州事，任扬州留后事也。〕怀慎，怀敬之弟也。
刘穆之内总朝政，外供军旅，决断如流，事无拥滞。〔朝，直遥翻。断，丁乱翻。〕宾客辐凑，求诉百端，内外谘禀，盈阶汉室；〔盈阶汉室，谓谘禀之文书也。〕目览辞说，手答笺书，耳行听受，口并酬应，不相参涉，悉皆赡举。又喜宾客，赡，时艳翻。喜，许记翻。〕谈赏笑，弥日无倦。裁有闲暇，手自写书，寻览校定性奢豪，食必方丈，旦辄为十人馔，未尝独餐。〔馔，雏恋翻，又雏皖翻。〕尝白裕曰：「穆之家本贫贱，赡生多阙。自叨忝以来，〔叨，土刀翻。〕虽每存约损，而朝夕所须，微为过丰，自此外一毫不以负公。」中军咨议参军张卲言于裕曰：「人生危脆，必当远虑。穆之若邂逅不幸，〔脆，此芮翻。邂，户隘翻。逅，胡茂翻。〕谁可代之﹖尊业如此，〔尊业，言裕已成之功业也；尊者，尊称之也。〕苟有不讳，处分云何﹖」〔处，昌吕翻。分，扶问翻。〕裕曰：「此自委穆之及卿耳。」
丁巳，裕发建康，遣龙骧将军王镇恶、冠军将军檀道济将步军自淮、淝向许、洛，〔骧，思将翻。冠，古玩翻。将步，即亮翻。〕新野太守朱超石、宁朔将军胡藩趋阳城，振武将军沈田子、建威将军傅弘之趋武关，〔趋，七喻翻。〕建武将军沈林子、彭城内史刘遵考将水军出石门，自汴入河，〔汴水首受济，东南与淮通，汉书地理志所谓狼汤渠是也。狼，音浪；汤，音宕。昔大禹塞荥泽，开此渠以通淮、泗，禹贡所谓「导沇水，东流为济，入于河，溢为荥，东出于陶丘北」者也。汉修河阳，始立石门以遏水；水盛则通于河，水耗则辍流。〕以冀州刺史王仲德督前锋诸军，开巨野入河。〔水经：济水北至东燕县，与河合。郦道元注曰：济水自乘氏县两分，东北入于巨野济之故渎，又北，右合洪水洪水上承巨野薛训渚，自渚汔于北口一百二十里，名曰洪水。桓温以太和四年率众北入，掘渠通济。义熙十三年，刘武帝西入长安，又广其功。自洪口以上，又谓桓公渎，济自是北注也。〕遵考，裕之族弟也。刘穆之谓王镇恶曰：「公今委卿以伐秦之任，卿其勉之！」镇恶曰：「吾不克关中誓不复济江！」〔复，扶又翻。〕
裕既行，青州刖史檀祗自广陵辄率众至涂中掩讨亡命。〔涂，读曰滁。〕刘穆之恐祗为变，议欲遣军。时檀韶为江州刺史，张卲曰：「今韶据中流，道济为军首，〔谓为伐秦诸军之首。〕若有相疑之迹，则大府立危，〔大府，谓太尉留府，其实指建康也。〕不如逆遣慰劳以观其意，必无患也。」〔劳，力到翻。〕穆之乃止。
初，魏主嗣使公孙表讨白亚栗斯，〔事见上年。〕曰：「必先与秦洛阳戌将相闻，使备河南岸，然后击之。」表未至，胡入废白亚栗斯，更立刘虎为率善王。表以胡人内自携贰，势必败散，遂不告秦将而击之，大为虎所败，〔将，即亮翻。败，补迈翻。〕士卒死伤甚众。
嗣谋于群臣曰：「胡叛踰年，讨之不克，其众繁多，为患日深。今盛秋不可复发兵，妨民农务，〔谓妨农收也。复，扶又翻。〕将若之何」白马侯崔宏曰：「胡众虽多，无健将御之，〔将御，即亮翻；下同。〕终不能成大患。表等诸军，不为不足，但法令不整，处分失宜，以致败耳。〔处，昌吕翻。分，扶问翻。〕得大将素有威望者将数百骑往摄表军，无不克矣。〔摄，持也。相州刺史叔孙建前在并州，为胡、魏所畏服，〔胡、魏，犹言胡、晋也。〕诸将莫及，可遣也。」嗣从之，以建为中领军，督表等讨虎。九月，戊午，大破之，斩首万余级，虎及司马顺宰皆死，捊其众十万余口。
太尉裕至彭城，加领徐州刺史；以太原王玄谟为从事史。〔裕领徐州，以玄谟为徐州从事史。汉制：诸州刺史皆有从事史、假佐。其后宋文帝用玄谟以丧师；至孝武之初，义宣、臧质之变，卒赖以宁。则裕之用人，犹有汉高祖、诸葛孔明之识；唐太宗托徐世绩，喜薛仁贵，未足以进此也。〕
初，王廞之败也，〔事见一百九卷隆安元年。廞，许今翻。〕沙门昙永匿其幼子华，〔昙，徒含翻。〕使提衣幞自随。〔幞，防玉翻，帊也，以裹衣物。魏舒「幞被而出」，韩文「幞被入直」，皆此义也。〕津逻疑之。昙永呵华曰：「奴子何不速行！」棰之数十，〔逻，郎佐翻。棰，止橤翻。〕由是得免；遇赦，还吴。以其父存亡不测，布衣蔬食，绝交游不仕，十余年。裕闻华贤，欲用之，乃发廞丧，使华制服。服阕，辟为徐州主簿。〔裕用王华，亦留以遗文帝。阕，若穴翻。〕
王镇恶、道济入秦境，所向皆捷。秦将王苟生以漆丘降镇恶，〔漆丘盖在梁郡蒙县。昔庄周为蒙漆园吏，后人因以漆丘名城。将，即亮翻。降，户江翻；下同。〕徐州刺史姚掌以项城降道济，诸屯守皆望风款附。惟新蔡太守董遵不下，〔新蔡县，汉属汝南郡。蒙平侯自蔡徙此，故曰新蔡。魏分属汝阴郡，晋惠帝分汝阴立新蔡郡。〕道济攻拔其城，执遵，杀之。进克许昌，获秦颍川太守姚垣及大将杨业。沈林子自汴入河，襄邑董神虎聚众千余人来降，太尉裕版为参军。林子与神虎共攻仓垣，克之，秦兖州刺史韦华降。神虎擅还襄邑，林子杀之。
秦东平公绍言于秦主泓曰：「晋兵已过许昌；安定孤远，难以救卫，宜迁其镇户，内实京畿，可得精兵十万，〔姚苌之兴也，以安定为根本；后得关中，以安定为重镇，徙民以实之，谓之镇户。〕虽晋、夏交侵，犹不亡国。不然，晋攻豫州，夏攻安定，将若之何﹖〔夏，户雅翻。〕事机已至，宜在速决。」左仆射梁喜曰：「齐公恢有威名，为岭北所惮，镇人已与勃勃深仇，〔谓镇兵常与勃勃血战，有父兄子弟之仇。〕理应守死无贰。勃勃终不能越安定远寇京畿；若无安定，虏马必至于郿。〔郿，音媚，又音眉。〕今关中兵足以拒晋，无为豫自损削也。」泓从之。吏部郎懿横密言于泓曰：「恢于广平之难，有忠勋于陛下。〔姓谱曰：懿以谥为氏。谓杀吕超也。难，乃旦翻。〕自陛下龙飞绍统，未有殊赏以答其意。今外则置之死地，内则不豫朝权，〔朝，直遥翻。〕安定人自以孤危逼寇，思南迁者十室而九，若恢拥精兵数万，鼓行而向京师，得不为社稷之累乎！〔累，力瑞翻。〕宜征还朝廷慰其心。」泓曰：「恢若怀不逞之心，征之适所以速祸耳。」又不从。
