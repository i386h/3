<!-- { "loadSidebar": true } -->
⑦冬，匈奴单于自将数万骑击乌孙，颇得老弱。欲还，会天大雨雪，〔雨，于具翻。〕一日深丈余，〔深，式鸩翻。〕人民、畜产冻死，还者不能什一。于是丁令乘弱攻其北，〔令，音零。〕乌桓入其东，乌孙击其西，凡三国所杀数万级，马数万匹，牛羊甚众；又重以饿死，〔重，直用翻。〕人民死者什三，畜产什五。匈奴大虚弱，诸国羁属者皆瓦解，攻盗不能理。其后汉出三千余骑为三道，并入匈奴，捕虏得数千人还；匈奴终不敢取当，〔师古曰：当者，报其直。〕滋欲乡和亲，〔师古曰：滋，益也。乡，读曰向。〕而边境少事矣。
⑧是岁，颍川太守赵广汉为京兆尹。颍川俗，豪桀相朋党。广汉为缿筩，〔苏林曰：缿，音项，如瓶，可受投书。孟康曰：筩，竹筩也。如今官密事筩也。师古曰：缿，若今盛钱臧瓶，为小孔，可入而不可出。或缿或筩，皆为此制，而用受书，令投于中也。筩，音同。〕受吏民投书，使相告讦，〔师古曰：面相斥曰讦，音居又翻，又音居谒翻。〕于是更相怨咎，〔更，工衡翻。〕奸党散落，盗贼不敢发。匈奴降者言匈奴中皆闻广汉名，〔降，户江翻。〕由是入为京兆尹。广汉遇吏，殷勤甚备，事推功善，归之于下，行之发于至诚，吏咸愿为用，僵仆无所避。〔师古曰：僵，偃也。仆，顿也。僵，音姜。仆，音赴。〕广汉聪明，皆知其能之所宜，尽力与否；其或负者，辄收捕之，无所逃；案之，罪立具，即时伏辜。尤善为钩距以得事情，〔苏林曰：钩得其情，使不得去也。晋灼曰：钩，致也。距，闭也。使对者无疑，若不问而自知，众莫觉所由以闭，其术为距也。师古曰：晋说是也。〕闾里铢两之奸皆知之。长安少年数人会穷里空舍，〔师古曰：穷里，里中之极隐处。〕谋共劫人；坐语未讫，广汉使吏捕治，具服。其发奸擿伏如神。〔师古曰：擿，谓动发之也；音他狄翻。〕京兆政清，吏民称之不容口。长老传以为自汉兴，治京兆者莫能及。〔长，知两翻。治，直之翻。〕
本始四年（辛亥，公元前七零年）
①春，三月，乙卯，立霍光女为皇后；赦天下。初，许后起微贱，登至尊日浅，从官车服甚节俭。及霍后立，轝驾、侍从益盛，〔从，才用翻。〕赏赐官属以千万计，与许后时县绝矣。〔县，读曰悬。〕
②夏，四月，壬寅，郡国四十九同日地震，或山崩，坏城郭、室屋，杀六千余人。北海、琅邪坏祖宗庙。〔景帝元年，令郡国各立太祖高皇帝庙、太宗文皇帝庙。坏，音怪。〕诏丞相、御史与列侯、中二千石博问经学之士，有以应变，〔师古曰：谓御塞灾异也。〕毋有所讳。令三辅、太常、内郡国举贤良方正各一人。大赦天下。上素服，避正殿五日。释夏侯胜、黄霸；以胜为谏大夫、给事中，霸为扬州刺史。〔扬州统庐江、九江、会稽、丹阳、豫章等郡。〕
胜为人，质朴守正，简易无威仪，〔易，以豉翻。〕或时谓上为君，误相字于前；〔师古曰：前，天子之前也。君前臣名，不当相呼字也。〕上亦以是亲信之。〔师古曰：知其质朴也。〕尝见，出道上语，〔师古曰：入见天子而以其言为外人道之。见，贤遍翻。〕上闻而让胜，胜曰：“陛下所言善，臣故扬之。尧言布于天下，至今见诵。臣以为可传，故传耳。”朝廷每有大议，上知胜素直，谓曰：“先生建正言，无惩前事！”〔师古曰：惩，创也。前事，谓坐议庙乐事。〕胜复为长信少府，后迁太子太傅。年九十卒，太后赐钱二百万，为胜素服五日，以报师傅之恩。〔为，于伪翻。〕儒者以为荣。
③五月，凤皇集北海安丘、淳于。〔安丘、淳于二县皆属北海郡。安丘，春秋时之渠丘。淳于，春秋之州国。〕
④广川王去坐杀其师姬妾十余人，或销铅锡灌口中，或支解，并毒药煮之，令糜尽，废徙上庸；自杀。〔广川王去，景帝子广川惠王越之孙。师古曰：糜，碎也。〕
地节元年（壬子、前六九年）〔应劭曰：以先者地震，山崩、水出，于是改元曰地节，欲令地得其节。〕
①春，正月，有星孛于西方。〔孛，蒲内翻。〕
②楚王延寿〔景帝立平陆侯礼为楚王，奉元王后，传子道，孙注，曾孙纯；延寿，纯之子也。〕以广陵王胥，武帝子，天下有变，必得立，阴附助之，为其后〔【严：“后”改“后”。】〕母弟赵何齐取广陵王女为妻，因使何齐奉书遗广陵王曰：“愿长耳目，〔师古曰：言常伺听，勿失几也。取，读曰娶。遗，于季翻。长，如字。〕毋后人有天下！”〔师古曰：方争天下，勿使在人后。后，户觏翻。〕何齐父长年上书告之，事下有司考验，辞服。〔下，遐嫁翻。〕冬，十一月，延寿自杀。胥勿治。
③十二月，癸亥晦，日有食之。
④是岁，于定国为廷尉。〔姓谱：周武王子封于邘，子孙以国为氏；其后去“邑”，单为“于”。〕定国决疑平法，务在哀鳏寡，罪疑从轻，加审慎之心。朝廷称之曰：“张释之为廷尉，天下无冤民。〔师古曰：言决罪皆当。〕于定国为廷尉，民自以不冤。”〔师古曰：言知其宽平，皆无冤枉之虑也。〕
地节二年（癸丑，公元前六八年）
①春，霍光病笃。车驾自临问，上为之涕泣。〔为，于伪翻。〕光上书谢恩，愿分国邑三千户以封兄孙奉车都尉山为列侯，奉兄去病祀。〔霍去病封冠军侯，子嬗嗣封，薨，无后，国除，故光乞分国邑以封其孙。〕即日，拜光子禹为右将军。三月，庚午，光薨。上及皇太后亲临光丧，中二千石治冢，赐梓宫、葬具皆如乘舆制度，谥曰宣成侯。发三河卒穿复上，〔乘，绳证翻。复，如字。〕置园邑三百家，长、丞奉守；下诏复其后世，〔复，方目翻。〕畴其爵邑，〔应劭曰：畴，等也。〕世世无有所与。〔与，读曰豫。〕
御史大夫魏相上封事〔言事而不欲宣泄，重封上之，故曰封事。汉官曰：凡卓表皆启封；其言密事，得用皂囊。〕曰：“国家新失大将军，宜显明功臣以填藩国，〔填，古镇字通。〕毋空大位，以塞争权。〔师古曰：大臣位空，则起争夺之权也。塞，悉则翻。〕宜以车骑将军安世为大将军，毋令领光禄勋事；以其子延寿为光禄勋。”上亦欲用之。夏，四月，戊申，以安世为大司马、车骑将军，领尚书事。〔考异曰：百官表：“地节三年，四月，戊申，张安世为大司马。七月，戊戌，更为卫将军；霍禹为大司马。七月，壬辰，禹要斩。”荀纪：“三年，四月，戊辰，安世为大司马。”按明年四月无戊辰，七月无戊戌，又不当再言七月。以宣纪、张安世、霍光传考之，安世为司马当在今年，为卫将军当在明年十月，禹死在四年七月，盖年表旁行通连书之，致此误也。〕
②凤皇集鲁，群鸟从之。大赦天下。
③上思报大将军德，乃封光兄孙山为乐平侯，使以奉车都尉领尚书事。魏相因昌成君许广汉奏封事，言“春秋讥世卿，〔公羊传：隐三年，夏，四月，辛卯，尹氏卒。尹氏者何？天子之大夫也。其称尹氏何？贬。曷为贬？讥世卿。世卿，非礼也。〕恶宋三世为大夫〔公羊传曰：宋三世无大夫，三世内取也。师古曰：三世，谓襄公、成公、昭公也，内取于国之大夫也。“为”，恐当作“无”。恶，乌路翻。〕及鲁季孙之专权，〔鲁自季友立僖公，行父逐东门氏，意如逐昭公，世专鲁国。至哀公，恶季氏之逼而不能去，遂孙于邾。〕皆危乱国家。自后元以来，禄去王室，政由冢宰。今光死，子复为右将军，兄子秉枢机，〔谓领尚书事也。贤曰：枢机，近要之官也。春秋运斗枢曰：北斗，第一天枢，第二璇，第三机也。〕昆弟、诸婿据权势，在兵官，光夫人显及诸女皆通籍长信宫，〔师古曰：通籍，谓禁门之中皆有名籍，恣出入也。应劭曰：籍者，为二尺竹牒，设其年纪、名字、物色，悬之宫门，按省相应，乃得入也。〕或夜诏门出入，骄奢放纵，恐寖不制，〔师古曰：寖，渐也。不制，不可制御也。〕宜有以损夺其权，破散阴谋，以固万世之基，全功臣之世。”又故事：诸上书者皆为二封，署其一曰“副”，领尚书者先发副封，所言不善，屏去不奏。相复因许伯白去副封以防壅蔽。〔屏，必郢翻。去，丘吕翻。〕帝善之，诏相给事中，皆从其议。〔汉三公，九卿皆外朝，今魏相给事中，则得入禁中，预中朝之议。〕
④帝兴于闾阎，〔师古曰：闾，里门也。阎，里中门也。言从里巷而即天位也。〕知民事之囏难。〔囏，古艰字。〕霍光既薨，始亲政事，厉精为治，〔治，直吏翻；下同。〕五日一听事。自丞相以下各奉职奏事，敷奏其言，考试功能。〔应劭曰：敷，陈也。各自奏陈其言，然后试之以官，考其功德也。〕侍中、尚书功劳当迁及有异善，厚加赏赐，至于子孙，终不改易。〔师古曰：言各久其职事也。贡父曰：至于子孙，谓赏赐逮及子孙也，非谓侍中、尚书官至子孙不改易也。〕枢机周密，品式备具，上下相安，莫有苟且之意。及拜刺史、守、相、辄亲见问，观其所由，退而考察所行以质其言，〔师古曰：质，正也。〕有名实不相应，必知其所以然。常称曰：“庶民所以安其田里而亡叹息愁恨之心者，政平讼理也。〔师古曰：讼理，言所讼见理而无冤滞也。亡，古无字通。〕与我共此者，其唯良二千石乎！”〔师古曰：谓郡守、诸侯相。〕以为太守，吏民之本，数变易则下不安；〔数，所角翻。〕民知其将久，不可欺罔，乃服从其教化。故二千石有治理效，辄以玺书勉厉，增秩、赐金，或爵至关内侯；公卿缺，则选诸所表，以次用之。〔师古曰：所表，谓增秩、赐金、爵也。〕是以汉世良吏，于是为盛，称中兴焉。
