<!-- { "loadSidebar": true } -->
湘东王绎军于郢州之武城，〔水经注：武口水上通安陆之延头，南至武城入大江，吴旧屯所在，荆州界尽此。盖今之沙武口即其地。〕湘州刺史河东王誉军于青草湖，〔水经注：湘水自汨罗口西北径垒石山，西北对青草湖。祝穆曰：青草湖，一名巴丘湖，北洞庭，南潇湘，东纳汨罗之水，自昔与洞庭并称。按一湖之内，南名青草，北名洞庭，中有沙洲间之，所谓重湖也。〕信州刺史桂阳王慥军于西峡口，〔五代志：巴东郡，梁置信州，唐之夔州也。水经注：江水自巴东鱼复县东径广溪峡，斯乃三峡首也。峡中有瞿塘、黄龛二滩。慥，七到翻。〕托云俟四方援兵，淹留不进。中记室参军萧贲，骨鲠士也，以绎不早下，心非之，尝与绎双六，食子未下，贲曰：「殿下都无下意。」〔双六，亦博之一名。续事始云：陈思王制双六局，置骰子二；唐末有叶子之戏，遂加至六。战国策曰：博之所以贵枭者，便则食，不便则止。可以食子而未下者，拟议其便否也。贲因其未下，借双六以讽其不下救君父。〕绎深衔之。及得上敕，绎欲旋师，贲曰：「景以人臣举兵向阙，今若放兵，未及渡江，童子能斩之矣，必不为也。大王以十万之众，未见贼而退，柰何！」绎不悦，未几，因事杀之。〔几，居岂翻。〕慥，懿之孙也。
6东魏河内民四千余家，以魏北徐州刺史司马裔，其乡里也，相帅归之。〔帅，读曰率；下同。〕丞相泰欲封裔，裔固辞曰：「士大夫远归皇化，裔岂能帅之！卖义士以求荣，非所愿也。」〔据周书，裔，司马楚之之后。司马氏本河内温人，魏孝武西迁，裔始归乡里，于温城起义，附西魏。与东魏交战，频有克获，授河内郡守，寻加持节、平东将军、北徐州刺史。帅，读曰率。〕
7侯景运东府米入石头，既毕，王伟闻荆州军退，〔谓湘东王绎旋师也。〕授军虽多，不相统壹，乃说景曰：「王以人臣举兵，围守宫阙，逼辱妃主，残秽宗庙，擢王之发，不足数罪。〕用史记须贾之言。擢，拔也。说，式芮翻。数，所具翻。〕今日持此，欲安所容身乎！背盟而捷，自古多矣，〔背，蒲妹翻。〕愿且观其变。」临贺王正德亦谓景曰：「大功垂就，岂可弃去！」景遂上启，陈帝十失，且曰：「臣方事睽违，所以冒陈谠直。〔谠，音党。〕陛下崇饰虚诞，恶闻实录，〔上，时掌翻。恶，乌路翻。〕以祅怪为嘉祯，〔祅，于骄翻。祯，音贞，祥也。〕以天谴为无咎。敷演六艺，排摈前儒，王莽之法也。以铁为货，轻重无常，公孙之制也。〔汉公孙述据蜀，用铁钱。〕烂羊镌卬，朝章鄙杂，更始、赵伦之化也。〔汉更始滥授官爵，长安为之语曰：「烂羊胃，骑都尉；烂羊头，关内侯。」晋赵王伦篡位，貂蝉盈坐，时人为之语曰：「貂不足，狗尾续。」朝，直遥翻。更，工衡翻。〕豫章以所天为血雠，〔见一百五十卷普通六年。〕邵陵以父存而冠布，〔事见同上。冠，古玩翻，又如字。〕石虎之风也。〔石虎父子事见晋成帝纪。〕修建浮图，百度糜费，使四民饥馁，笮融、姚兴之代也。」〔笮融事佛事见汉献帝纪。姚兴事佛事见晋安帝纪。笮，在各翻。〕又言：「建康宫室崇侈，陛下唯与主书参断万机，政以贿成，诸阉豪盛，众僧殷实。皇太子珠玉是好，酒色是耽，〔断，丁乱翻。好，呼到翻。〕吐言止于轻薄，赋咏不出桑中；〔桑中，见诗卫国风，淫放之诗也。〕邵陵所在残破；湘东群下贪纵；南康、定襄之属，皆如沐猴而冠耳。〔南康王会理，帝子续之子，时镇广陵。定襄侯祗，南平王伟之子，时镇淮阴。沐猴而冠，用汉书语。〕亲为孙侄，位则藩屏，〔屏，必郢翻。〕臣至百日，谁肯勤王！此而灵长，未之有也。昔鬻拳兵谏，王卒改善，〔左传：鬻拳强谏楚子，楚子弗从，临之以兵，惧而从之。卒，子恤翻。〕今日之举，复奚罪乎！〔复，扶又翻。〕伏愿陛下小惩大戒，〔引易大传之言，指斥甚矣！〕放谗纳忠，使臣无再举之忧，陛下无婴城之辱，则万姓幸甚！」
上览启，且惭且怒。〔言皆指实而无如之何，有惭怒而已。〕三月，丙辰朔，立坛于太极殿前，告天地，以景违盟，举烽鼓噪。初，闭城之日，男女十余万，擐甲者二万余人；〔考异曰：南史作「三万」。今从典略。〕被围既久，人多身肿气急，〔气急，上气喘急也。被，皮义翻。〕死者什八九，乘城者不满四千人，率皆羸喘。横尸满路，不可瘗埋，〔羸，伦为翻。喘，昌兖翻。瘗，于计翻。〕烂汁满沟。而众心犹望外援。柳仲礼唯娶妓妾、置酒作乐，〔妓，渠绮翻。〕诸将日往请战，仲礼不许。安南侯骏说邵陵王纶曰：〔说，式芮翻。考异曰：典略云纶已下咸说柳仲礼如此。今从太清纪。〕「城危如此，而都督不救，若万一不虞，殿下何颜自立于世！今宜分军为三道，出贼不意攻之，可以得志。」纶不从。柳津登城谓仲礼曰：「汝君父在难，〔难，乃旦翻。〕不能竭力，百世之后，谓汝为何！」仲礼亦不以为意。上问策于津，对曰：「陛下有邵陵，臣有仲礼，不忠不孝，贼何由平！」〔考异曰：典略云：「柳仲礼族兄晖谓仲礼曰：『天下事势如此，何不自取富贵﹖』仲礼曰：『兄今若为取之﹖』晖曰：『正当坚营不战，使贼平台城，囚天子，徐而纵兵，既破之后，复挟天子令诸侯也。』仲礼纳之。』按景既克城，则人情皆去，援军自散，仲礼安能帅以破景！仲礼闭壁不出，自为重伤而惧耳，非用晖计也。今从太清纪及南史。太清纪又云：「景尝登朱雀门楼，与之语。又遗以金，自是以后，闭壁不战。」典略云：「景遗以金镮」，亦以近诬，今不取。〕
戊午，南康王会理与羊鸦仁、赵伯超等进营于东府城北，约夜渡军。既而鸦仁等晓犹未至，景众觉之，营未立，景使宋子仙击之，赵伯超望风退走。〔寒山之败，玄武湖侧之败及此时之败，皆赵伯超为之也。〕会理等兵大败，战及溺死者五千人。〔溺，奴狄翻。〕景积其首于阙下，以示城中。
景又使于子悦求和，上使御史中丞沈浚至景所。景实无去志，谓浚曰：「今天时方热，军未可动，乞且留京师立效。」浚发愤责之，景不对，横刀叱之。〔示将杀浚也。〕浚曰：「负恩忘义，违弃诅盟，〔诅，庄助翻。〕固天地所不容！沈浚五十之年，常恐不得死所，何为以死相惧邪！」因径去不顾。景以其忠直，舍之。
于是景决石阙前水，〔石阙前水，景决玄武湖以灌城者也。〕百道攻城，昼夜不息。邵陵世子坚屯太阳门，〔太阳门，台城六门之一也。〕终日蒱饮，〔蒱音蒲。蒱饮，摴蒱且饮酒也。〕不恤吏士，其书佐董勋、熊昙朗恨之。〔考之南史，此熊昙朗非后来为盗于豫章之熊昙朗也。南史侯景传作「白昙朗」。昙，徒含翻。〕丁卯，夜向晓，勋、昙朗于城西北楼引景众登城，永安侯确力战，不能却，乃排闼入启上云：「城已陷。」上安卧不动，曰：「犹可一战乎﹖」确曰：「不可。」上叹曰：「自我得之，自我失之，亦复何恨！」因谓确曰：「汝速去，语汝父：勿以二宫为念。」因使慰劳在外诸军。〔复，扶又翻。语，牛倨翻。劳，力到翻。〕
俄而景遣王伟入文德殿奉谒，上命褰帘开户引伟入，伟拜呈景启，称：「为奸佞所蔽，领众入朝，〔朝，直遥翻。〕惊动圣躬，今诣阙待罪。」上问：「景何在﹖可召来。」景入见于太极东堂，以甲士五百人自卫。景稽颡殿下，典仪引就三公榻。〔典仪，典朝仪者也。至唐犹有典仪之职，掌殿上赞唱之节及设殿殿庭服位之次。见，贤遍翻。稽，音启。〕上神色不变，问曰：「卿在军中日久，无乃为劳！」景不敢仰视，汗流被面。〔被，皮义翻。〕又曰：「卿何州人，而敢至此，妻子犹在北邪﹖」景皆不能对。任约从旁代对曰：「臣景妻子皆为高氏所屠，唯以一身归陛下。〔「自此以上，上问景，景犹慑伏。〕上又问：「初渡江有几人﹖」景曰：「千人。」「围台城几人﹖」曰：「十万。」「今有几人﹖」曰：「率土之内，莫非己有。」〔自此以上，景之辞气悖矣。〕上俛首不言。〔上辞穷势屈，故俛首不言，呜呼！〕
景复至永福省见太子，太子亦无惧容。侍卫皆惊散，唯中庶子徐摛、〔太子中庶子，职如侍中。摛，丑知翻。〕通事舍人陈郡殷不害侧侍。〔东宫通事舍人，职如中书通事舍人。〕摛谓景曰：「侯王当以礼见，〔见，贤遍翻。〕何得如此！」景乃拜。〔荀子曰：善败者不亡。帝父子于此亦亡而不失其守者，悲夫！〕太子与言，又不能对。
景退，谓其厢公王僧贵曰：〔景之亲贵隆重者号曰左右厢公。〕「吾常跨鞍对陈，〔陈，读曰阵。〕矢刃交下，而意气安缓，了无怖心；今见萧公，使人自慑，〔怖，普布翻。慑，之涉翻。〕岂非天威难犯！吾不可以再见之。」于是悉撤两宫侍卫，〔两宫，谓上台及东宫。〕纵兵掠乘舆、服御、宫人皆尽。收朝士、王侯送永福省，〔乘，绳证翻。朝，直遥翻。〕使王伟守武德殿，于子悦屯太极东堂。矫诏大赦，自加大都督中外诸军、录尚书事。〔考异曰：梁帝纪无赦，加景官在庚午。今从太清纪。〕
建康士民逃难四出。〔难，乃旦翻。〕太子洗马萧允〔洗，悉荐翻。〕至京口，端居不行，曰：「死生有命，如何可逃！祸之所来，皆生于利；苟不求利，祸从何生！」
己巳，景遣石城公大款以诏命解外援军。〔五代志：宣城郡秋浦县，旧曰石城。考异曰：典略在庚午，梁帝纪在辛未。今太清纪。〕柳仲礼召诸将议之，〔将，即亮翻。〕邵陵王纶曰：「今日之命，委之将军。」仲礼熟视不对。裴之高、王僧辩曰：「将军拥众百万，致宫阙沦没，正当悉力决战，何所多言！」仲礼竟无一言，诸军乃随方各散。〔言诸军各随所来之方散去也。〕南兖州刺史临成公大连、按姚思廉梁书：大连封临城县公。自东扬州入援，台城既陷，复还会稽。参考通鉴前后所书皆然。此误以东扬州为南兖州，当书「南兖州刺史南康王会理、东扬州刺史临城公大连」。盖传写逸「南康王会理、东扬州刺史」十字。〕湘东世子方等、鄱阳世子嗣、北兖州刺史湘潭侯退、〔亦当书「北兖州刺史定襄侯祗、前青?冀二州刺史湘潭侯退」。五代志：衡山郡有湘潭县。〕吴郡太守袁君正、晋陵太守陆经等各还本镇。君正，昂之子也。〔帝平建康，袁昂以节义见褒，位至台司。〕邵陵王纶奔会稽。〔会，工外翻。〕仲礼及弟敬礼、羊鸦仁、王僧辩、赵伯超并开营降，〔降，户江翻；下同。〕军士莫不叹愤。仲礼等入城，先拜景而后见上；〔见，贤遍翻；下见父同。〕上不与言。仲礼见父津，津恸哭曰：「汝非我子，何劳相见！」
