<!-- { "loadSidebar": true } -->
敕改州为郡；或谓太后曰：「陛下始革命而废州，不祥。」〔以州、周同音也。〕太后遽追止之。
命史务滋等十人巡【章：十二行本「巡」作「存」；乙十一行本同。】抚诸道。【章：十二行本「道」下有「癸卯」二字；乙十一行本同；孔本同；张校同；退斋校同。】太后立兄孙延基等六人为郡王。
16冬，十月，甲子，检校内史宗秦客坐赃贬遵化尉，〔遵化县属钦州，隋开皇二十年置。〕弟楚客亦【章：十二行本「亦」上有「晋卿」二字；乙十一行本同。】以奸赃流岭外。
17丁卯，杀流人韦方质。〔考异曰：旧传云：「配流儋州，寻卒。」今从统纪、新本纪。〕
18辛未，内史刑文伟坐附会宗秦客贬珍州刺史。〔珍州，汉夜郎郡地。贞观十六年开山洞，以旧播州城置珍州及夜郎县，以县界有隆珍山，因名。旧志：珍州至京师四千一百里，东都三千七百里。〕顷之，有制使至州，〔以奉制出使，故谓之制使，犹言诏使也。使，疏吏翻。〕文伟以为诛己，遽自缢死。〔缢，于计翻。〕
19壬申，敕两京诸州各置大云寺一区，藏大云经，使僧升高座讲解，其撰疏僧云宣等九人皆赐爵县公，〔撰，士免翻。疏，所去翻。〕仍赐紫袈裟、银龟袋。〔西域胡僧衣毛衣，谓之袈裟；流入中国，以缯帛为之。常僧皆衣缁，惟赐紫者乃得衣紫。袈，音加；裟，音沙。唐制，给品官以随身鱼符，以明贵贱，应征召。高宗给五品以上以随身银鱼袋，以防召命之诈，出内必合之；三品以上金饰袋。垂拱中，都督、刺史始赐鱼。天授二年，改佩鱼皆佩龟。其后三品已上，龟袋饰以金，四品以银，五品以铜。中宗初罢龟袋，复给以鱼。〕
20制天下武氏咸蠲课役。
21西突厥十姓，自垂拱以来为东突厥所侵掠，〔东突厥，谓骨笃禄等。〕散亡略尽。蒙池都护继往绝可汗斛瑟罗收其余众六七万人入居内地，拜右卫大将军，改号竭忠事主可汗。〔可，从刊入声。汗，音寒。〕
22道州刺史李行褒兄弟为酷吏所陷，当族，秋官郎中徐有功固争不能得。秋官侍郎周兴奏有功出【章：十二行本「出」上有「故」字；乙十一行本同；孔本同；张校同。】反囚，当斩，〔考异曰：新、旧传，有功争行褒，皆在争裴行本下。按行本得罪在长寿元年一月，时周兴已贬死矣。行褒坐谋复李氏，必在革命后。今置此年之末。〕太后虽不许，亦免有功官；然太后雅重有功，久之，复起为侍御史。〔复，扶又翻；下摩复同。〕有功伏地流涕固辞曰：「臣闻鹿走山林而命悬庖厨，势使之然也。陛下以臣为法官，臣不敢枉陛下法，必死是官矣。」太后固授之，远近闻者相贺。
23是岁，以右卫大将军泉献诚为左卫大将军。太后出金宝，命选南北牙善射者五人赌之，献诚第一，以让右玉钤卫大将军薛咄摩，咄摩复让献诚。〔咄，当没翻。〕献诚乃奏言：「陛下令选善射者，今多非汉官，窃恐四夷轻汉，〔泉献诚，高丽泉男生之子。薛咄摩，薛延陀之种，故云然。〕请停此射。」太后善而从之。
二年〔（辛卯、六九一）〕
1正月，癸酉朔，太后始受尊号于万象神宫，〔汉哀帝自称陈圣刘太平皇帝，尊号盖昉于此。太后以女主而受尊号，尤为非古。是后玄宗自先天三年至天宝十三载，五十年间，六受徽号，人主遂视为故当矣。〕旗帜尚赤。〔帜，昌志翻。〕甲戌，改置社稷于神都。辛巳，纳武氏神主于太庙；唐太庙之在长安者，更命曰享德庙。〔更，工衡翻。考异曰：按实录，此年三月己卯改唐太庙为享德庙。据此已祔武氏七庙主，不当至三月方改唐庙。新本纪，「元年十月辛未，改唐太庙为享德庙，以武氏七庙为太庙。」今从唐统纪。〕四时唯享高祖已下，余【章：十二行本「余」上有「三庙」二字；乙十一行本同；孔本作「四庙」；张校云，「余」上脱「四庙」二字。〕四室皆闭不享。〔四室：宣帝、元帝、光帝、景帝也。〕又改长安崇先庙为崇尊庙。〔垂拱四年，立崇先庙。〕乙酉，日南至，大享明堂，祀昊天上帝，百神从祀，〔从，才用翻。〕武氏祖宗配飨，唐三帝亦同配。
2御史中丞知大夫事李嗣真以酷吏纵横，〔横，户孟翻。〕上疏，以为：「今告事纷纭，虚多实少，〔上，时掌翻。少，诗沼翻。〕恐有凶慝阴谋离间陛下君臣。〔间，古苋翻。〕古者狱成，公卿参听，王必三宥，然后行刑。〔记王制：成狱辞，史以狱成告于正，正听之；正以狱成告于大司寇，大司寇听之于棘木之下；大司寇以狱之成告于王，王命三公参听之；三公以狱之成告于王，王三宥，然后制刑。〕比日狱官单车奉使，推鞫既定，法家依断，不令重推；〔比，毗至翻。断，丁乱翻。重，直龙翻。〕或临时专决，不复闻奏。如此，则权由臣下，非审慎之法，傥有冤滥，何由可知！况以九品之官专命推覆，操杀生之柄，窃人主之威，按覆既不在秋官，省审复不由门下，〔复，扶又翻。操，七刀翻。省，悉景翻。〕国之利器，轻以假人，恐为社稷之祸。」太后不听。
3饶阳尉姚贞亮等数百人表请上尊号曰上圣大神皇帝，不许。
4侍御史来子珣诬尚衣奉御刘行感兄弟谋反，皆坐诛。
5春，一月，地官尚书武思文及朝集使二千八百人，表请封中岳。〔中岳，嵩山。朝，直遥翻。〕
6己亥，废唐兴宁、永康、隐陵署官，〔元帝陵曰兴宁，景帝陵曰永康。兴宁陵在咸阳，永康陵在三原北十八里。唐诸陵有署令一人，从五品上；府二人，史四人，主依四人，主辇四人，主药四人，典事三人，掌固二人。又有陵令一人，掌山陵，率陵户守卫之；丞为之贰。〕唯量置守户。〔量，音良。〕
7左金吾大将军丘神绩以罪诛。
8纳言史务滋与来俊臣同鞫刘行感狱，俊臣奏务滋与行感亲密，意欲寝其反状。太后命俊臣并推之。【章：十二行本「之」下有「庚子」二字；乙十一行本同；张校同，云无注本亦无。】务滋恐惧自杀。
9或告文昌右丞周兴与丘神绩通谋，太后命来俊臣鞫之，俊臣与兴方推事对食，谓兴曰：「囚多不承，当为何法﹖」兴曰：「此甚易耳！〔易，以豉翻。〕取大瓮，以炭四周炙之，令囚入中，何事不承！」俊臣乃索大瓮，火围如兴法，〔索，山客翻。〕因起谓兴曰：「有内状推兄，请兄入此瓮！」兴惶恐叩头伏罪。法当死，太后原之，二月，流兴岭南，在道，为仇家所杀。
兴与索元礼、来俊臣竞为暴刻，〔索，昔各翻。〕兴、元礼所杀各数千人，俊臣所破千余家。元礼残酷尤甚，太后亦杀之以慰人望。
10徙左卫大将军千乘王武攸暨为定王。〔乘，绳证翻。〕
11立故太子贤之子光顺为义丰王。〔考异曰：旧传为安乐王。今从唐历、统纪。〕
12甲子，太后命始祖墓曰德陵，睿祖墓曰乔陵，严祖墓曰节陵，肃祖墓曰简陵，烈祖墓曰靖陵，显祖墓曰永陵，改章德陵为昊陵，显义陵为顺陵。
13追复李君羡官爵。〔君羡诛见一百九十九卷太宗贞观二十二年。〕
14夏，四月，壬寅朔，日有食之。
15癸卯，制以释教开革命之阶，〔谓大云经也。〕升于道教之上。
16命建安王攸宜留守长安。〔守，手又翻。〕
17丙辰，铸大钟，置北阙。
18五月，以岑长倩为武威道行军大总管，击吐蕃，中道召还，军竟不出。
19六月，以左肃政大夫格辅元为地官尚书，〔姓谱：格姓，允格之后；东观汉记有侍御史东平相格班。〕与鸾台侍郎乐思晦、凤阁侍郎任知古并同平章事。思晦，彦暐之子也。〔乐彦暐见二百卷高宗显庆元年。〕
20秋，七月，徙关内户数十万以实洛阳。
21八月，戊申，纳言武攸宁罢为左羽林大将军；夏官尚书欧阳通为司礼卿〔光宅改太常为司礼。〕兼判纳言事。
22庚申，杀玉钤卫大将军张虔勖。来俊臣鞫虔勖狱，虔勖自讼于徐有功；俊臣怒，命卫士以刀乱斫杀之，枭首于市。〔钤，其廉翻。枭，坚尧翻。〕
23义丰王光顺、嗣雍王守礼、永安王守义、长信县主等皆赐姓武氏，〔唐制：嗣王、郡王从一品。光顺兄弟皆章怀太子贤之子。嗣，祥吏翻。雍，于用翻。〕与睿宗诸子皆幽闭宫中，不出门庭者十余年。守礼、守义，光顺之弟也。
24或告地官尚书武思文初与徐敬业通谋；甲子，流思文于岭南，复姓徐氏。〔思文改姓见上卷光宅元年。〕
25九月，乙亥，杀岐州刺史云弘嗣。来俊臣鞫之，不问一款，〔狱辞之出于囚口者为款。款，诚也，言所吐者皆诚实也。〕先断其首，乃伪立案奏之，〔断，都管翻。案，考也，据也。狱辞之成者曰案，言可考据也。凡官文书可考据者皆曰案。〕其杀张虔勖亦然。敕旨皆依，海内钳口。〔钳，其廉翻。〕
26鸾台侍郎、同平章事傅游艺梦登湛露殿，以语所亲，〔语，牛倨翻。〕所亲告之；壬辰，下狱，自杀。〔下，遐嫁翻。〕
27癸巳，以左羽林卫大将军建昌王武攸宁为纳言，洛州司马狄仁杰为地官侍郎，与冬官侍郎裴行本并同平章事。太后谓仁杰曰：「卿在汝南，甚有善政，〔谓垂拱四年刺豫州时也。〕卿欲知谮卿者名乎﹖」仁杰谢曰「陛下以臣为过，臣请改之；知臣无过，臣之幸也，不愿知谮者名。」太后深叹美之。
28先是，凤阁舍人修武张嘉福〔先，悉荐翻。修武，汉山阳县地。修武古地名也，魏、隋以名县，唐属怀州。杜佑曰：怀州修武县，本殷宁邑。韩诗外传曰：武王伐纣，勒兵于宁，故曰修武。汉山阳县故城在县西北。〕使洛阳人王庆之等数百人上表，〔上，时掌翻。考异曰：御史台记作千余人。今从旧传。〕请立武承嗣为皇太子。文昌右相、同凤阁鸾台三品岑长倩以皇嗣在东宫，不宜有此议，〔嗣，祥吏翻。相，息亮翻。〕奏请切责上书者，告示令散。太后又问地官尚书、同平章事格辅元，辅元固称不可。由是大忤诸武意，〔令，力丁翻。忤，五故翻。〕故斥长倩令西征吐蕃，未至，征还，下制狱。〔下，遐嫁翻。〕承嗣又谮辅元。来俊臣又胁长倩子灵原，令引司礼卿兼判纳言事欧阳通等数十人，皆云同反。通为俊臣所讯，五毒备至，终无异词，俊臣乃诈为通款。冬，十月，己酉，长倩、辅元、通等皆坐诛。
