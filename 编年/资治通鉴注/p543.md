<!-- { "loadSidebar": true } -->
垂以洛阳四面受敌，欲取邺而据之，乃引兵而东。故扶余王余蔚为荥阳太守，〔余蔚，即太和五年开邺北门纳秦兵者。蔚，音纡勿翻。〕及昌黎鲜卑卫驹各帅其众降垂。〔降，户江翻。〕垂至荥阳，群下固请上尊号，垂乃依晋中宗故事，〔晋元帝庙号中宗。上，时掌翻。〕称大将军、大都督、燕王，承制行事，〔晋元帝称王承制，见九十卷建武元年。〕谓之统府。群下称臣，文表秦疏，封拜官爵，皆如王者。以弟德为车骑大将军，封范阳王，封范阳王；〔骑，奇寄翻。〕兄子楷为征西大将军，封太原王；〔燕本封德为范阳王，今复其故。楷，恪子也；恪封太原王，今令楷袭父爵。〕翟斌为建义大将军，封河南王；余蔚为征东将军、统府左司马，封扶余王；卫驹为鹤扬将军，慕容凤为建策将军。〔建策将军，亦慕容垂一时所署置也。〕帅众二十余万，〔帅，读曰率。〕自石门济河，长驱向邺。
慕容农之奔列人也，止于乌桓鲁利家，〔鲁利本乌桓种，而家于列人。〕利为之置馔，〔为，于伪翻。馔，雏皖翻，又雏恋翻，饔也。〕农笑而不食。利谓其妻曰：「恶奴，〔句绝。恶奴，盖詈其妻之语。〕郎贵人，家贫无以馔之，柰何﹖」妻曰：「郎有雄才大志，今无故而至，必将有异，非为饮食来也。〔为，于伪翻。〕君亟出，远望以备非常。」利从之。农谓利曰：「吾欲集兵列人以图兴复，卿能从我乎﹖」利曰：「死生唯郎是从。」〔今世俗多呼其主为郎主，又呼其主之子为郎君。〕农乃诣乌桓张骧，说之曰：〔骧，思将翻。说，输芮翻；下同。〕「家王已举大事，翟斌等咸相推奉，远近响应，故来相告耳。」骧再拜曰：「得旧主而奉之，敢不尽死！」于是农驱列人居民为士卒，斩桑榆为兵，裂襜裳为旗，〔襜，昌占翻。尔雅曰：衣蔽前也。郭璞曰：衣蔽膝也。〕使赵秋说屠各毕聪。聪与屠各卜胜、张延、李白、郭超及东夷余和、敕勃、〔屠，直于翻。余和、敕勃，盖二人。〕易阳乌桓刘大〔易阳县，汉属赵国，魏、晋属阳平郡。刘昫曰：唐洛州临洺县，古易阳县也，隋开皇六年更名。〕各帅部众数千赴之。〔帅，读曰率。〕农假张骧辅国将军，刘大安远将军，鲁利建威将军。农自将攻破馆陶，〔馆陶县，汉属魏郡，魏、晋属阳平郡。将，即亮翻。〕收其军资器械，遣兰汗、段赞、赵秋、慕舆悕略取康台牧马数千匹。〔悕，香衣翻。魏收地形志：广平郡平恩县有康台泽。杜预曰：不以道取曰略。〕汗，燕王垂之从舅；赞，聪之子也。〔从，才用翻。〕于是步骑云集，众至数万，骧等共推农为使持节、都督河北诸军事、骠骑大将军，监统诸将，〔使，疏吏翻。骠，匹妙翻。骑，奇寄翻。监，工衔翻。〕随才部署，上下肃然。农以燕王垂未至，不敢封赏将士。赵秋曰：「军无赏，士不往，〔言无赏以奖激之，则士不往赴战也。〕今之来者，皆欲建一时之功，规万世之利，〔规，图也。〕宜承制封拜，以广中兴之基。」农从之，于是赴者相继；垂闻而善之。农间【章：十二行本「间」作「西」；乙十一行本同；孔本同；张校同。】招库【严：「库」改「厍」，下同。】専官伟于上党，东引乞特归于东阿，北召光烈将军平叡及叡兄汝阳太守幼于燕国，伟等皆应之。〔间，古苋翻。遣间使招之也。専，奴沃翻。东阿县，汉属东郡，晋属济北郡，唐属济州。汝阳县，汉、晋属汝南郡，后分为汝阳郡。平幼盖先尝为汝阳太守时居燕国也。伟等皆燕之旧臣，故招之而应。光烈将军，盖亦前燕以授平叡。〕又遣兰汗攻顿丘，克之。〔顿兵县，汉属东郡；武帝泰始二年，分置顿丘郡。〕农号令整肃，军无私掠，〔言其军不敢掠居民而私其物。〕士女喜悦。
长乐公丕使石越将步骑万余讨之。农曰：「越有智勇之名，今不南拒大军而来此，是畏王而陵我也；〔王谓慕容垂。〕必不设备，可以计取之。」众请治列人城，〔治，直之翻；下同。〕农曰：「善用兵者，结士以心，不以异物。〔异物，犹言别物也。〕今起义兵，唯敌是求，当以山河为城池，何列人之足治也！」辛卯，越至列人西，农使赵秋及参军綦母滕击越前锋，破之。〔越之气已挫矣。〕参军太原赵谦言于农曰：「越甲仗虽精，人心危骇，易破也，〔易，以豉翻。〕宜急击之。」农曰：「彼甲在外，我甲在心，〔士心欲鬬，则虽无甲冑而勇于赴战，故曰甲在心。〕昼战，则士卒见其外貌而惮之，不如待暮击之，可以必克。」令军士严备以待，毋得妄动。越立栅自固，农笑谓诸将曰：「越兵精士众，不乘初至之锐以击我，方更立栅，吾知其无能为也。」向暮，农鼓噪出，陈于城西，〔陈，读曰阵。〕牙门刘木请先攻越栅，农笑曰：「凡人见美食，谁不欲之，何得独请！然汝猛锐可嘉，当以先锋惠汝。」木乃帅壮士四百腾栅而入，秦兵披靡；〔帅，读曰率；下同。披，普彼翻。〕农督大众随之，大败秦兵，斩越，送首于垂。〔败，补迈翻。〕越与毛当，皆秦之骁将也，〔骁，坚尧翻。将，即亮翻。〕故秦王坚使助二子镇守；既而相继败没，人情骚动，〔骚，愁也，扰也。〕所在盗贼群起。
庚戌，燕王垂至邺，改秦建元二十年为燕元年，服色朝仪，皆如旧章。〔朝，直遥翻。〔以前岷山公库専官伟为左长史，荥阳郑豁等为从事中郎。〔凡带前字者，皆前燕所授官也。〕慕容农引兵会垂于邺，垂因其所称之官而授之。〔即张骧等所推之官也。〕立世子宝为太子，封从弟拔等十七人及甥宇文输、【严：「输」改「翰」。】舅子兰审皆为王；〔从，才用翻。〕其余宗族及功臣封公者三十七人，侯、伯、子、男者八十九人。可足浑谭集兵得二万余人，攻野王，拔之，〔垂使谭集兵于河内之沙城，遂因而攻拔野王。〕引兵会攻邺。平幼及其弟叡、规亦帅众数万会垂于邺。
长乐公丕使姜让诮让燕王垂，且说之曰：「过而能改，今犹未晚也。」〔诮，才笑翻。说，输芮翻。〕垂曰：「孤受主上不世之恩，故欲安全长乐公，使尽众赴京师，〔京师，谓长安也。〕然后修复国家之业，与秦永为邻好。〔好，呼到翻。〕何故闇于机运，不以邺城见归﹖若迷而不复，当穷极兵势，恐单马求生，亦不可得也。」让厉色责之曰：「将军不容于家国，投命圣朝，〔朝，直遥翻。〕燕之尺土，将军岂有分乎﹖〔分，扶问翻。〕主上与将军殊类别，〔言氐处关西，鲜卑在东北，既不同风，族类又别也。〕一见倾心，亲如宗戚，宠踰勋旧，自古君臣际遇，有如是之厚者乎﹖一旦因王师小败，遽有异图！长乐公，主上元子，受分陕之任，〔陕，失冉翻。〕宁可束手输将军以百城之地乎﹖将军欲裂冠毁冕，〔左传，晋率阴戎伐颍。景王使詹桓伯辞于晋曰：「我在伯父，犹衣服之有冠冕，木水之有本原，民人之有谋主也。伯父若裂毁冕，拔本塞原，专弃谋主，虽戎狄，其何有余一人！」〕自可极其兵势，奚更云云！但惜将军以七十之年，悬首白旗，〔武王斩纣首，悬于大白之旗。〕高世之忠，更为逆鬼耳！」垂默然。〔姜让之辞直，垂心内愧，故默然无以答。〕左右请杀之，垂曰：「彼各为其主耳，何罪！」礼而归之，遗丕书及上秦王坚表，陈述利害，请送丕归长安。坚及丕怒，复书切责之。〔为，于伪翻。遗，于季翻。上，时掌翻。〕
②鹰扬将军刘牢之攻秦谯城，拔之。桓冲遣上庸太守郭宝攻秦魏兴、上庸、新城三郡，拔之。将军杨佺期进据成固，击秦梁州刺史潘猛，走之。佺期，亮之子也。〔杨亮见上卷太元二年。〕
③壬子，燕王垂攻邺，拔其外郭，长乐公丕退守中城。关东六州郡县多送任请降于燕。〔降，户江翻。〕癸丑，垂以陈留王绍行冀州刺史，屯广阿。〔广阿县，前汉属巨鹿郡，后汉并入巨鹿县。有广阿泽，在巨鹿县界，即大陆泽也。〕
④丰城宣穆公桓冲闻谢玄等有功，自以失言，〔谓去年「吾其左衽」之言也。〕凓恨成疾；二月，辛巳，卒。朝议欲以谢玄为荆、江二州刺史。〔朝，直遥翻。〕谢安自以父子名位太盛，又惧桓氏失职怨望，乃以梁郡太守桓石民为荆州刺史，河东太守桓石虔为豫州刺史，豫州刺史桓伊为江州刺史。
⑤燕王垂引丁零、乌桓之众二十余万为飞梯地道以攻邺，不拔；乃筑长围守之，分处老弱于肥乡，〔晋志，肥乡县属广平郡。魏收曰：天平初，并入魏郡临漳县。隋复分置肥乡县，唐属洺州。处，昌吕翻。〕筑新兴城以置辎重。〔重，直用翻。〕
⑥秦征东府官属疑参军高泰，燕之旧臣，有贰心，〔苻丕为征东大将军。高泰先任燕，慕容垂以为从事中郎。〕泰惧，与同郡虞曹从事吴韶逃归勃海。〔秦征东府置虞曹从事，掌所部山泽。泰与韶，皆勃海人也。〕韶曰：「燕军近在肥乡，宜从之。」泰曰：「吾以避祸耳；去一君，事一君，吾所不为也！」申绍见而叹曰：「去就以道，可谓君子矣！」
⑦燕范阳王德击秦枋头，取之，置戍而还。〔还，音旋，又读如字。〕
⑧东胡王晏据馆陶，为邺中声援，鲜卑、乌桓及郡县民据坞壁不从燕者尚众；燕王垂遣太原王楷与镇南将军陈留王绍讨之。楷谓绍曰：「鲜卑、乌桓及冀州之民，本皆燕臣，今大业始尔，人心未洽，所以小异；唯宜绥之以德，不可震之以威。吾当止一处，为军声之本，汝巡抚民夷，示以大义，彼必当听从。」楷乃屯于辟阳。〔地理风俗记曰：广川西南六十里有辟阳亭，故县也，汉高帝封审食其为侯国。魏收地形志，长乐郡信都县有辟阳城。〕绍帅骑数百往说王晏，为陈祸福，〔帅，读曰率。说，输芮翻。为，于伪翻。〕晏随绍诣楷降，于是鲜卑、乌桓及坞民降者数十万口。〔降，户江翻。〕楷留其老弱，置守宰以抚之，发其丁壮十余万，与王晏诣邺。垂大悦曰：「汝兄弟才兼文武，足以继先王矣！」〔言足以继慕容恪也。〕
⑨三月，以卫将军谢安为太保。
⑩秦北地长史慕容泓闻燕王垂攻邺，亡奔关东，收集鲜卑，众至数千，还屯华阴，败秦将军强永，〔华，户化翻。败，补迈翻。〕其众遂盛；自称都督陕西诸军事、大将军、雍州牧、济北王，〔陕，式冉翻。雍，于用翻。济，子礼翻。〕推垂为丞相、都督陕东诸军事、领大司马、冀州牧、吴王。
秦王坚谓权翼曰：「不用卿言，〔谓不用翼之言而遣慕容垂也。〕使鲜卑至此。关东之地，吾不复与之争，〔复，扶又翻。〕将若泓何﹖」乃以广平公熙为雍州刺史，镇蒲阪。〔阪，音反。〕征雍州牧巨鹿公叡为都督中外诸军事、卫大将军、录尚书事，配兵五万；以左将军窦冲为长史，龙骧将军姚苌为司马，以讨泓。〔骧，思将翻。〕
