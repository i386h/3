<!-- { "loadSidebar": true } -->
初，鞠羡既死，〔鞠羡死见八十六卷怀帝永嘉元年。〕苟晞复以羡子彭为东莱太守。〔复，扶又翻。〕会曹嶷徇青州，〔事见八十七卷永嘉三年。嶷，鱼力翻。〕与彭相攻；嶷兵虽强，郡人皆为彭死战，〔为，于伪翻。〕嶷不能克。久之，彭叹曰：「今天下大乱，强者为雄。曹亦乡里，〔彭与嶷皆齐人。〕为天所相，〔相，悉亮翻。〕苟可依凭，即为民主，何必与之力争，使百姓肝脑涂地！吾去此，则祸自息矣。」郡人以为不可，争献拒嶷之策，一无所用，与乡里千余家浮海归崔毖。北海郑林客于东莱，彭、嶷之相攻，林情无彼此。嶷贤之，不敢侵掠，彭与之俱去。比至辽东，〔比，必寐翻。〕毖已败，乃归慕容廆。廆以彭参龙骧军事。遗郑林车牛粟帛；〔遗，于季翻。〕皆不受，躬耕于野。
宋该劝廆献江东，廆使该为表，裴嶷奉之，并所得三玺诣建康献之。
高句丽数寇辽东，〔句，如字，又音驹。丽，力知翻。数，所角翻。〕廆遣慕容翰、慕容仁伐之；高句丽王乙弗利逆来求盟，翰、仁乃还。〔还，从宣翻。又如字。〕
是岁，蒲洪降赵，〔考异曰：三十国、晋春秋，洪降刘曜在太兴元年。按元年曜未都长安。晋书洪载记无年，但云「曜僭号长安，洪归曜」，故置是年。〕赵主曜以洪为率义侯。
屠各路松多起兵于新平、扶风以附晋王保，〔屠，直于翻。〕保使其将杨曼、王连据陈仓，张顗、周庸据阴密，松多据草壁，〔水经注：陇山西南，降陇城北，有松多州，盖松多据此，因以为地名。草壁，在阴密之东。顗，鱼岂翻。〕秦、陇氐、先多应之。赵主曜遣诸将攻之，不克；曜自将击之。〔将，即亮翻。〕
三年〔（庚辰、三二○）〕
①春，正月，曜攻陈仓，王连战死，杨曼奔南氐。〔氐种之居陈仓南者，即仇池杨氏也。〕曜进拔草壁，路松多奔陇城；又拔阴密。晋王保惧，迁于桑城。〔水经注。洮水自临洮县东北流，过索西城，又北出门峡，又东北径桑城东，又北径安故县。保欲自桑城奔河西也。〕曜还长安，以刘雅为大司徒。
张春谋奉晋王保奔凉州，张寔遣其将阴监将兵迎之，声言翼卫，其实拒之。
②段末攻段匹磾，破之。〔磾，丁奚翻。〕匹磾谓邵续曰：「吾本夷狄，以慕义破家。君不忘久要，〔要，一遥翻；久要，旧约也。〕请相与共击末杯。」续许之，遂许之，遂相与追击末杯，大破之。匹磾与弟文鸯攻蓟。〔匹磾奔邵续，蓟为石氏所取。蓟，音计。〕后赵王勒知续势孤，〔是时刘、石国号皆曰赵，史以石赵为后赵以别之。〕遣中山公虎将兵围厌次，〔厌，于琰翻。〕孔苌攻续别营十一，皆下之。二月，续自出击虎，虎伏骑断其后，〔断，丁管翻。〕遂执续，使降其城。〔欲使续降厌次城也。降，户江翻；下同。〕续呼兄子竺等谓曰：「吾志欲报国，不幸至此。汝等努力奉匹磾为主，勿有贰心。」匹磾自蓟还，未至厌次，闻续已没，众惧而散，复为虎所遮；〔复，扶又翻；下同。〕文鸯以亲兵数百力战，始得入城，与续子缉、兄子存、竺等婴城固守。虎送续于襄国，勒以为忠，释而礼之，以为从事中郎。因下令：「自今克敌，获士人，毋得擅杀，必生致之。」〔勒礼续而终于杀续，所以令生致士人者，不过欲使之从己耳。〕
吏部郎刘胤闻续被攻，〔被，皮义翻。〕言于帝曰：「北方藩镇尽矣，惟余邵续而已；如使复为石虎所灭，孤义士之心，阻归本之路，愚谓宜发兵救之。」〔胤，续所遣也，事见八十九卷愍帝建兴二年。〕帝不能从。续已没，乃下诏以续位任授其子缉。
③赵将尹安、宋始、宋恕、赵慎四军屯洛阳，叛，降后赵。〔汉主曜改国号曰赵，石勒称赵王，同在上年，而勒并曜始得中原，故以后赵别之。〕后赵将石生引兵赴之；安等复叛，降司州刺史李矩。〔复，扶又翻。〕矩使颍州太守郭默将兵入洛。石生虏宋始一军，北渡河。于是河南之民皆相帅归矩，〔帅，读曰率。〕洛阳遂空。
④三月，裴嶷至建康，〔嶷，鱼力翻。〕盛称慕容廆之威德，贤隽皆为之用；朝廷始重之。〔朝廷始以裔夷待慕容，今以嶷言始重之。〕帝谓嶷曰：「卿中朝名臣，〔朝，直遥翻。〕当留江东，朕别诏龙骧送卿家属。」嶷曰：「臣少蒙国恩，出入省闼，〔嶷什西朝，历中书侍郎、给事黄门郎，故云然。少，诗照翻。〕若得复奉辇毂，臣之至荣。但以旧京沦没，山陵穿毁，虽名臣宿将，莫能雪耻，〔复，扶反翻。将，即亮翻。〕独慕容龙骧竭忠王室，志除凶逆，故使臣万里归诚。今臣来而不返，必谓朝廷以其僻陋而弃之，孤其向义之心，使懈体于讨贼，〔体，当依载记作「怠」。懈，居隘翻。〕此臣之所甚惜，是以不敢徇私而忘公也。谓留江东乃是徇一身之私计，归棘城则可辅廆以讨贼，乃下之公义也。嶷之心，盖以廆可与共功名，鄙晋之君臣宴安江沱，为不足与共事而已。〕帝曰：「卿言是也。」乃遣使随嶷拜廆安北将军、平州刺史。〔使，疏吏翻。〕
⑤闰月，以周顗为尚书左仆射。〔顗，鱼岂翻。〕
⑥晋王保将张春、杨次与别将杨韬不协，劝保诛之，且请击陈安；保皆不从。夏，五月，春、次幽保，杀之。保体肥大，重八百斤；喜睡，好读书，〔喜，许记翻。好，呼到翻。〕而暗弱无断，故及于难。〔断，丁乱翻。难，乃旦翻。〕保无子，张春立宗室子瞻为世子，称大将军。保众散奔凉州者万余人。陈安表于赵主曜，请讨瞻等。曜以安为大将军，击瞻，杀之；张春奔枹罕。〔枹罕县，前汉属金城，后汉属陇西郡，张轨分属晋兴郡，唐为河州。枹，音肤。〕安执杨次，于保柩前斩之，因以祭保。安以天子礼葬保于上邽，谥曰元王。
⑦羊鉴讨徐龛，顿兵下邳，不敢前。蔡豹败龛于檀丘，〔檀丘，在鲁国卞县东南。败，补迈翻。〕龛求救于后赵。后赵王勒遣其将王伏都救之，又使张敬将兵为之后继。勒多所邀求，而伏都淫暴，龛患之。张敬至东平，龛疑其袭己，乃斩伏都等三百余人，复来请降。〔复，扶又翻。降，户江翻；下同。〕勒大怒，命张敬据险以守之。〔据险守龛，欲持久以弊之也。〕帝亦恶龛反复，不受其降，〔恶，乌路翻。〕敕鉴、豹以时进讨。鉴犹疑惮不进，尚书令刁协奏鉴，免死除名，以蔡豹代领其兵。王导以所举失人，乞自贬，帝不许。
⑧六月，后赵孔苌攻段匹磾，〔磾，丁奚翻。〕恃胜而不设备，段文鸯袭击，大破之。
⑨京兆人刘弘客居凉州天梯山，〔武威姑藏城南，有天梯山。〕以妖术惑众，从受道者千余人，〔妖，于骄翻。〕西平元公张寔左右皆事之。帐下阎涉，牙门赵卬，皆弘乡人，弘谓之曰：「天与我神玺，应王凉州。」〔玺，斯氏翻。王，于况翻。〕涉、卬信之，密与寔左右十余人谋杀寔，奉弘为主。寔弟茂知其谋，请诛弘。寔令牙门将史初收之，未至，涉等怀刃而入，杀寔于外寝。〔考异曰：晋书作「阎沙、赵仰」；又云：「寔知其谋，收刘弘杀之。」。据晋春秋，作「阎涉、赵卬」；又弘死在寔被杀后。今从之。〕弘见史初至，谓曰：「使君已死，杀我何为！」初怒，截其舌而囚之，轘于姑臧市，〔轘，胡悍翻，车裂也。凉州及武威邵皆治姑藏县。〕诛其党与数百人。左司马阴元等以寔子骏尚幼，推张茂为凉州刺史、西平公，赦其境内，以骏为抚军将军。
⑩丙辰，赵将解虎及长水校尉尹车谋反，与巴酋句徐、厍彭等相结；〔解，户买翻。酋，慈由翻；下同。句，古侯翻；厍，音舍；皆姓也。〕事觉，虎、车皆伏诛。赵主曜囚徐、彭等五十余人于阿房，将杀之；〔阿房，即秦阿房宫旧基，亦谓之阿城。〕光禄大夫游子远谏曰：「圣王用刑，惟诛元恶而已，不宜多杀。」争之，叩头流血。怒，以为助逆而囚之；尽杀徐、彭等，尸诸市十日，乃投于水。于是巴众尽反，推巴酋句渠知为主，自称大秦，改元曰平赵。四山氐、羌、巴、羯应之者三十余万，关中大乱，城门昼闭。子远又从狱中上表谏争，〔争，读曰诤。〕曜手毁其表曰：「大荔奴，〔大荔，戎种落之名；子远盖戎出也。〕不忧命在须臾，犹敢如此，嫌死晚邪！」叱左右速杀之。中山王雅、郭汜、朱纪、呼延晏等谏曰：「子远幽囚，祸在不测，犹不忘谏争，〔汜，音祀。争，谓曰诤。〕忠之至也。陛下纵不能用，柰何杀之！若子远朝诛，臣等亦当夕死，以彰陛下之过。天下将皆舍陛下而去，陛下谁与居乎！」曜意解，乃赦之。
曜敕内外戒严，将自讨渠知。子远又谏曰：「陛下诚能用臣策，一月可定，大驾不必亲征也。」曜曰：「卿试言之。」子远曰：「彼非有大志，欲图非望也，〔谓帝王之事，非常人所望。〕直畏陛下威刑，欲逃死耳。陛下莫若廓然大赦，与之更始；〔更，工衡翻。〕应前日坐虎、车等事，其家老弱没入奚官者，皆纵遣之，使之自相招引，听其复业。彼既得生路，何为不降！〔降，户江翻；下同。〕若其中自知罪重，屯结不散者，愿假臣弱兵于千，必为陛下枭之。〔枭，不孝鸟。说文，日至捕枭，磔之，以头挂木上。故今谓挂首为枭首。为，于伪翻。枭，坚尧翻。〕不然，今反者弥山被谷，〔弥，满也。被，皮义翻。〕虽以天威临之，恐非岁月可除也。」曜大悦，即日大赦，以子远为车骑大将军、开府仪同三司、都督雍、秦征讨诸军事。子远屯于雍城，〔雍，于用翻。〕降者十余万；移军安定，反者皆降。惟句氏宗党五千余家保于阴密，进攻，灭之，遂引兵巡陇右。先是氐、羌十余万落，据险不服，〔先，悉荐翻。〕其酋虚除权渠自号秦王。子远进造其壁，〔造，七到翻。〕权渠出兵拒之，五战皆败。权渠欲降，其子伊余言于众曰：「往者刘曜自来，犹无若我何，况此偏师，何谓降也！」帅劲卒五万，晨压子远垒门。〔帅，读曰率。〕诸将欲击之，子远曰：「伊余勇悍，当今无敌，所将之兵，复精于我，〔复，扶又翻。〕又其父新败，怒气方盛，其锋不可当也，不如缓之，使气竭而后击之。」乃坚壁不战。伊余有骄色，子远伺其备，〔伺，相吏翻。〕夜，勒兵蓐食，旦，值大风尘昏，子远悉众山掩之，生擒伊余，尽俘其众。权渠大惧，被发、剺面请降。〔被，皮义翻。剺，力之翻，以刀划面也。〕子远启曜，以权渠为征西将军、西戎公，〔启，开也；开陈其事以白于上谓之启。〕分徙伊余兄弟及其部落二十余万口于长安。曜以子远为大司徒、录尚书事。
