<!-- { "loadSidebar": true } -->
8己亥，上大渐，〔衵顾命云：疾大渐。吕祖谦注曰：疾大进而濒于死也。〕以江州刺史桂阳王休范为司空，又以尚书右仆射褚渊为护军将军，加中领军刘勔右仆射，〔勔，弥兖翻。〕诏渊、勔与尚书令袁粲、荆州刺史蔡兴宗、郢州刺史沈攸之并受顾命。褚渊素与萧道成善，引荐于上，诏又以道成为右卫将军，领卫尉，〔左、右卫，晋官；卫尉，汉官也。史言禁卫兵柄皆归道。〕与袁粲等共掌机事。是夕，上殂。〔年三十四。〕庚子，太子即皇帝位，大赦。时苍梧王方十岁，袁粲、褚潚秉政，承太宗奢侈之后，务弘节俭，欲救其弊；而阮佃夫、王道隆等用事，货赂公行，不能禁也。〔佃，音田。〕
9乙巳，以安成王准为扬州刺史。
10五月，戊寅，葬明皇帝于高宁陵，〔据南史，陵在临沂县莫府山。〕庙号太宗。六月，乙巳，尊皇后曰皇太后，〔考异曰：宋略本纪作「癸未」。令从宋本纪。〕立纪江氏为皇后。
11秋，七月，柔然部帅无卢真将三万骑寇魏敦煌，镇将多侯击走之。多侯，眷之子也。〔尉眷事魏太武，有平赫连之功。帅，所类翻。将，即亮翻；下同。骑，奇寄翻。敦，徒门翻。尉，纡勿翻。〕又寇晋昌．栽将薛奴击走之。〔魏书官氏志：西方诸姓，叱干氏改为薛氏。〕
12戊午，魏主如阴山。
13戊辰，尊帝母陈贵妃为皇太妃，更以诸国太妃为太姬。〔更，工衡翻。姬，音怡。〕
14右军将军王道隆以蔡兴宗强直，不欲使居上流，闰月，甲辰，以兴宗为中书监，更以沈攸之为都督荆．襄等八州诸军事、荆州刺史。兴宗辞中书监不拜王道隆每诣兴宗，蹑履到前，不敢就席，良久去，竟不呼坐。
沈攸之自以材略过人，自至夏口以来，阴蓄异志；〔夏口，郢州也。攸之镇郢州，见上卷五年。夏，户雅翻。〕及徙荆州，择郢州士马，器仗精者，多以自随。到官，以讨蛮为名；大发兵力，招聚才勇，部勒严整，常如敌至。重赋敛以缮器甲，〔敛，力赡翻。〕旧应供台者皆割留之，养马至二千余匹，治战舰近千艘，〔治，其靳翻。艘，苏遭翻。〕仓禀，府库莫不充积。士子商旅过荆州者，多为所羁留，四方亡命，归之者皆蔽匿拥护；所部或有逃亡，无远斤穷追，必得而止。举错专恣，不复承用符敕，〔错，千故翻。复，扶又翻。〕朝廷疑而惮之。〔为后攸之称兵张本。台省所下者为符，出命经中书，门下者为敕。〕为政刻暴，或鞭挞士大夫；上佐以下，面加詈辱。〔詈，力智翻。〕然吏事精明，人不敢欺，境内盗贼屏息，〔屏，必郢翻。〕夜户不闭。
攸之赕罚群蛮太甚，〔何承天纂文曰：赕，蛮夷赎罪货也。音徒滥翻。〕又禁五溪鱼盐，蛮怨叛。酉溪蛮王田头拟死，〔水经：酉水导源巴邵临江县，东径迁陵县故城北，又东径酉阳故县南，又东径沅陵县北，又南注沅水。〕弟娄侯篡立，其子田都走入獠中。〔獠，鲁皓翻。〕于是群蛮大乱，掠抄至武陵城下。〔抄，楚交翻。〕武陵内史萧嶷遣队主张英儿击破之，诛娄侯，立田都，群蛮乃定。嶷，赜之弟也。〔史言萧道成二子皆有干时之用。嶷，鱼力翻。赜，士革翻。〕
15八月，戊午，乐安宣穆安蔡兴宗卒。
16九月，辛巳，魏主还平城。
17冬，十月，柔然侵魏，及五原，十一月，上皇自将讨之。〔将，即亮翻。〕将度漠，柔然北走数千里，上皇乃还。〔还，从宣翻，又如字。〕
18丁亥，魏封上皇之弟略为广川王。
19己亥，以郢州刺史刘秉为尚书左仆射。秉，道怜之孙也，和弱无干能，以宗室清令，〔令，善也。〕故袁、褚引之。〔史言袁、褚尚虚名而无实用，所以受制于奸雄也。〕
20中书通事舍人阮佃夫〔晋初，初置中书舍人、通事各一人。江左令舍人通事，谓之中书通事舍人。佃，音田。〕加给事中、辅国将军，权任转重。欲用其所亲吴郡张澹为武陵郡；袁粲等皆不同，佃夫称敕施行，粲等不敢执。〔史言袁粲等桡于权幸，不能裁之以正。担，徒览翻。〕
21魏有司奏诸祠祀合一千七十五所，岁用牲七万五千五百。上皇恶其多杀，〔恶，乌路翻。〕诏：「自今非天地、宗庙、社稷，皆勿用牲，荐以酒脯而已。」
元徽元年〔（癸丑，四七三）〕
1春，正月，戊寅朔，改元，天赦。
2庚辰，魏员外散骑常侍崔演来聘。〔散，悉亶翻。骑，奇寄翻。〕
3戊戌，魏上皇还，至云中。〔还自讨柔然。〕
4癸丑，魏诏守令劝课农事，同部之内，贫富相通，家有兼牛，通借无者；若不从诏，一门终身不仕。
5戊午，魏上皇至平城。〔自云中至平城。〕
6甲戌，魏诏：「县令能静一县劫盗者，兼治二县，即食其禄；能静二县者，兼治三县，〔治，直之翻；下同。〕三年迁为郡守。〔守，式又翻。〕二千石能静二郡上至三郡亦如之，三年迁为刺史。」
7桂阳王休范，素凡讷，少知解，〔凡，庸常也；讷，言难也。少，诗沼翻。解，户买翻。解，晓也。〕不为诸兄所齿遇，〔齿，列也；遇，待也；不以诸弟之列待之也。〕物情遗不向之，故太宗之末得免于祸。不为诸兄位，年在冲幼，素族秉政，近习用权。〔素族，谓袁、褚也。近习，谓阮佃夫、王道隆、杨运长也。〕休范自谓尊亲莫二，〔帝诸父皆诛死，唯休范在，故谓尊亲莫二。〕应入为宰辅；既不如志，怨愤颇甚典签新蔡许公舆为之谋主，令休范折节下士，〔折，而设翻。下，户嫁翻。〕厚相资给，于是远近赴之，岁中万计；收养勇士，缮治器械。朝廷知其异志；亦阴为之备。会夏口阙镇，〔夏，户雅翻。〕朝廷以其地居寻阳上流，欲使腹心居之。二月，乙亥，以晋熙王燮为郢州刺史。燮始四岁，以黄门郎王奂为长史，行府州事〔黄门郎，即黄侍郎。〕配以资力，使镇夏口，〔夏，户雅翻。〕复恐其过寻阳为休范所劫留，〔复，扶又翻。〕使自太洑径去。〔南史休范传作「太子洑」，此盖即刘胡自江外趣沔口之路。〕休范闻之，大怒，密与许公舆谋袭建康；表治城隍，多解材皮而蓄之。奂，景文之兄子也。
8吐谷浑王拾寅寇魏浇河，夏，四月，戊申，魏以司空长孙观大都督，发兵讨之。〕吐，从暾入声。谷，音浴。浇，坚尧翻。长，知两翻。〕
9魏以孔子二十八世孙乘为崇圣大夫，〔崇圣大夫，以尊崇先圣名官。〕给十户以供洒扫。洒，所卖翻；扫，素报翻；又并上声。〕
10秋，七月，魏诏「河南六州之民，〔河南六州，青、徐、兖、豫、齐、东徐也。〕户收绢一匹，绵一斤，租三十石。」
11乙亥，魏主如阴山。
12八月，庚申，魏上皇如河西。
长孙观入吐谷浑境，刍其秋稼。吐谷浑王拾寅窘急请降，〔窘，巨陨翻。降，户江翻。〕遣子斤入侍。自是岁修职贡。
九月，辛巳，上皇还平城。
13遣使如魏。〔报聘也。使，疏吏翻。〕
14冬，十月，癸酉，割南兖、豫州之境置徐州，治锺离。〔锺离，禹涂山氏之国，春秋锺离子之国；汉为县，属九江郡；晋属淮南郡，晋安帝分立锺离郡；宋立徐州于此。宋白曰：今锺离县东西四十里有锺离城。〕
15魏上皇将入寇，诏：「州郡之民十丁取一以充行，〔以充征行也。〕户收租五十石以备军粮。」
16魏武都氐反，攻仇池，诏长孙观回师讨之。
17武都王杨僧嗣卒于葭芦，从弟文度自立为武兴王，〔从，才用翻。〕遣使降魏；魏以文度为武兴镇将。〔将，即亮翻；下同。〕
19癸巳，魏上皇南巡，至怀州。〔魏天安二年，以河内郡置怀州，因古地名以名州也。〕枋头镇将代人薛虎子，先为冯太后所黜，为门士。〔魏有宰士、门士、；宰士掌酒食，门士守门户。枋，音方。先，悉荐翻。〕时山东饥，盗贼竞起，相州民孙诲等五百人称虎子在镇，境内清晏，乞还虎子。上皇复以虎子为枋头镇将；〔相，息亮翻；下同。复，扶又翻，又如字。〕即日之官，数州盗贼皆息。〔数州，谓冀、相、怀等州。〕
20十二月，癸卯朔，日食有之。
21乙巳，江州刺史桂阳王休范进位太尉。
22诏起袁粲，以卫军将军摄职；〔所谓起复也。〕粲固辞。
23壬子，柔然侵魏，柔玄镇二部敕勒应之。〔据水经注：柔玄镇在长川城东，城南小山，于延水所出也。此即六镇之一。〕
24魏州镇十一水旱，相州民饿死者二千八百余人。
25是岁，魏妖人刘举聚众自称天子。〔妖，于遥翻。〕齐州刺史武昌王平原讨斩之。平原，提之子也。〔武昌王提，见一百二十五卷宋文帝元嘉二十四年。〕
二年，〔（甲寅、四七四）〕
1春，正月，丁丑，魏太尉源贺以疾罢。
2二月，甲辰，魏上皇还平城。
3三月，丁亥，魏员外散骑常侍许赤虎来聘。
4夏，五月，壬午，桂阳王休范反。〔考异曰：宋书成「壬子」。按长历，此月辛未朔，无壬子。今从宋略。〕掠民船，使军队称力请受，〔军有军主、副有队主、副。称力请受者，称其众力之多而请船也。称，尺证翻。〕付以材板，合手装治，〔合，音合。治，直之翻。〕数日即办。丙戌，休范率众二万、骑五百发寻阳，〔骑，奇寄翻。〕昼夜取道；以书与诸执政，称：「杨运长、王道隆蛊惑先帝，使建安、巴陵二王无罪被戮，〔事见上明帝泰始七年。蛊，音古。被，皮义翻。〕望执录二竖，以谢冤魂。」〔竖，常句翻。〕
