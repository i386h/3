<!-- { "loadSidebar": true } -->
王使豫章太守周访击之。访有众八千，进至沌阳。〔沈约曰：沌阳县，江左立，属江夏郡。水经：沔水径沌阳县北，又东径林障故城北。沌阳者，沌水之阳也。沈，持林翻。〕曾锐气甚盛，访使将军李恒督左甄，许朝督右甄，访自领中军。曾先攻左、右甄，〔杨正衡曰：甄，音坚。战陈有左拒、右拒；拒，方陈也。有左甄、右甄；甄，左、右翼也。左、右拒见于周、郑繻葛之战；左、右甄之义见于楚穆王孟诸之田。孟诸之田，宋公为右盂，郑伯为左盂。杜预注曰：将猎，张两甄。盖晋人以左、右翼为左、右甄，杜预取当时之言以释左、右盂也。〕访于陈后射雉以安众心。〔射，而亦翻。〕令其众曰：「一甄败，鸣三鼓；两甄败，鸣六鼓。」赵诱子胤，将父余兵属左甄，〔将即亮翻。〕力战，败而复合，驰马告访。访怒，叱令更进；胤号哭还战。〔号，户刀翻。〕自旦至申，两甄皆败。访选精锐八百人，自行酒饮之，〔饮，于鸩翻。〕敕不得妄动，闻鼓音乃进。曾兵未至三十步，访亲鸣鼓，将士皆腾跃奔赴，曾遂大溃，杀千余人。访夜追之，诸将请待明日，访曰：「曾骁勇能战，〔骁，坚尧翻。〕向者彼劳我逸，故克之；宜及其衰乘之，可灭也。」乃鼓行而进，遂定汉、沔。曾走保武当。〔武当县，汉属南阳郡，晋属顺阳郡，县以武当山得名；唐为均州武当郡。杜佑曰：郡城，延岑所筑。〕王廙始得至荆州。访以功迁梁州刺史，屯襄阳。〔胡子序之败，梁州陷没，故令访领梁州而屯襄阳。〕
⑥冬，十月，丁未，琅邪王裒薨。
十一月，己酉朔，日有食之。〔考异曰：帝纪、天文志皆云「十一月丙子日食。」按长历，十月、十二月皆己卯朔，是月己酉朔，二十八日丙子。晋书元帝纪，十一月有甲子、丁卯。若丙子朔，则甲子、丁卯乃在十月。又刘琨集，是年三月癸未朔，八月庚辰朔，皆与长历合，今以为据。〕
丁卯，以刘琨为侍中、太尉。
征南军司戴邈上疏，以为：「丧乱以来，〔丧，息浪翻；下久丧同。〕庠序隳。议者或谓平世尚文，遭乱尚武，此言似之，而实不然。夫儒道深奥，不可仓猝而成；比天下平泰，然后修之，则废坠已久矣。〔比，必寐翻。〕又，贵游之子，未必有斩将搴旗之才，〔将，即亮翻。搴，拔取也。〕从军征戍之彶，不及盛年使之讲肄道义，良可惜也。〔肄，羊至翻，习也。〕世道久丧，礼俗日弊，犹火之消膏，莫之觉也。今王业肇建，万物权舆，〔尔雅：日权舆，始也。〕谓宜笃道崇儒，以励风化。」王从之，始立太学。
汉主聪出畋，以愍帝行车骑将军，戎服执戟前导。见者指之曰：「此故长安天子也。」聚而观之，故老有泣者。太子粲言于聪曰：「昔周武王岂乐杀纣乎﹖〔乐，音洛。〕正恐同恶相求，为患故也。今兴兵聚众者，皆以子业为名，不如早除之！」聪曰：「吾前杀庚珉辈，〔杀庚珉事见八十八卷建兴元年。〕而民心犹如是，吾未忍复杀也，〔复，扶又翻。〕且小观之。」十二月，聪飨群臣于光极殿，使愍帝行酒洗爵；已而更衣，又使之执盖。晋臣多涕泣，有失声者。尚书郎陇西辛宾起，抱帝大哭，聪命引出，斩之。〔使之执戟前导，使之行酒洗爵，使之执盖，所以屈辱之，至此极矣！戎狄狡计，正以此观晋旧臣及遣黎之心也。更，工衡翻。〕
赵固与河内太守郭默侵汉河东，至绛，〔绛县，故晋都也，汉属河东郡，晋属平阳郡。刘昫曰：唐绛州曲沃县，汉绛县地。〕右司隶部民奔之者三万余人。〔聪分司隶为左右。〕骑兵将军刘动追击之，〔骑，奇寄翻。〕杀万余人，固、默引归。太子粲帅将军刘雅生等步骑十万屯小平油，〔帅，读曰率。〕固扬言曰：「要当生缚刘粲以赎天子。」粲表于聪曰：「子业若死，民无所望，则不为李矩、赵固之用，不攻而自灭矣。」戊戌，愍帝遇害于平阳。〔年十八。〕粲遣雅生攻洛阳，固奔阳城山。〔河南阳城县，有阳城山。〕
是岁，王命课督农功，二千石、长吏以入谷多少为殿最，〔最，知两翻。少，诗沼翻。殿，丁练翻。〕诸军各自佃作，即以为禀。〔佃，音田；禀，给也。〕
氐王杨茂搜卒，长子难敌立，与少子坚头分领部曲；〔少，诗照翻。〕难敌号左贤王，屯下辨，坚头号右贤王，屯河池。〔下辨、河池二县，皆属武都郡。师古曰：辨，皮苋翻。刘昫曰：辨，步苋翻。下辨，唐为成州同谷县。河池，唐为武州盘堤县。〕
河南王吐谷浑卒。〔吐谷浑，史家传读，吐，从暾入声；谷，音欲。〕吐谷浑者，慕容廆之庶兄也，父涉归，分户一千七百以隶之。及廆嗣位，二部马鬬，戍遣使让吐谷浑曰：「先公分建有别，〔廆，户罪翻。别，彼列翻。〕梧何不相远异，〔远异者，言远去以相别异。〕而令马有鬬伤！」吐谷浑怒曰：「马是六畜，〔六畜：马、牛、羊、犬、豕、鸡。畜，许又翻。〕鬬乃其常，何至怒及于人！欲远别甚易，恐后会为难耳！今当去汝万里之外。」遂帅其众西徙。〔易，以豉翻。帅，读曰率。〕廆悔之，遣其长史乙锹娄冯追谢之。〔锹，与那同。乙锹娄，虏三字姓。〕吐谷浑曰：「先公尝称卜筮之言云，『吾二子皆当强盛，祚流后世。』我，孽子也；〔孽，鱼列翻；庶出为孽。〕理无并大。今因马而别，殆天意乎！」遂不复还，西傅阴山而居。〔复，扶又翻。传，读曰附。〕属永嘉之乱，〔属，朱欲翻，会也。〕因度陇而西，据洮水之西，极于白兰，地方数千里。〔沙州记曰：洮水出嵹台山，东北流，径吐谷浑中，又东北流入塞。此洮西，塞外洮水之西也，即沙漒沓中之地。白兰，山名，羌所居也；至唐时，丁零羌居之，左属党项，右与多弥接。杜佑曰：白兰，羌之别种，东北接吐谷浑，西至叱利模徒，南界郡鄂，风俗物产与宕昌同。〕鲜卑谓兄为阿干，廆追思之，为之作阿干之歌。吐谷浑有子六十人，长子吐延嗣。〔为，于伪翻。长，知两翻。〕吐延长大有勇力，羌、胡皆畏之。〔吐谷浑事始此。〕
太兴元年〔（戊寅、三一八）是年三月，方改元。〕
①春，正月，辽西公疾陆眷卒，其子幼，叔父涉复辰自立。段匹磾自蓟往奔丧；段末柸宣言：「匹磾之来，欲为篡也。」匹磾至右北平，〔刘昫曰：唐蓟州渔阳县，古右北平郡治所。磾，丁奚翻。〕涉复辰发兵拒之。末柸乘虚袭涉复辰，杀之，并其子弟党与，自称单于。迎击匹磾，败之；〔单，音蝉。败，补迈翻。〕匹磾走还蓟。〔蓟，音计。〕
②三月，癸丑，愍帝凶问至建康，王斩缞居庐。〔缞，仓回翻。仪礼：斩衰、倚庐。孟康曰：倚庐，倚墙至地为之，无楣柱。丧服大记：父母之丧，居倚庐，不涂。君为庐，宫之；大夫、士，襢之。既葬，柱楣，涂庐，不于显者，君、大夫、士皆宫之。正义曰：居倚庐者，谓于中门之外东墙下倚木为庐。不涂者，但以草夹障，不涂之也。宫之者，谓庐外以帷障之如宫墙。襢之言袒也，其庐袒露，不帷障也。既葬柱楣者，既葬情杀，故柱楣稍举以纳日光；又以泥涂，辟风寒。不于显者，涂庐不涂庐外显处。君、大夫、士皆宫之者，既葬，故得皆宫之。〕百官请上尊号，〔上，时掌翻。〕王不许。纪瞻曰：「晋氏统绝，于今二年，陛下当承大业；顾望宗室，谁复与让！若光践大位，则神、民有所凭依；苟为逆天时，违人事，大势一去，不可复还。〔复，扶又翻。〕今两都燔荡，宗庙无主，刘聪窃号于西北，而陛下方高让于东南，此所揖让而救火也。」王犹不许，使殿中将军韩绩彻去御坐。〔殿中将军，属二卫，晋初置，朝会宴飨，则戎服直侍左右，夜开诸城门，则执白虎幡监之。坐，徂卧翻；下帝坐同。〕瞻叱绩曰：「帝坐上应列星，〔天文志，帝坐在紫宫中。〕敢动者斩！」王为之改容。〔为，于伪翻。〕
奉朝请周嵩上疏曰：〔王为丞相，以嵩为参军，及为晋王，拜奉朝请。晋志曰：奉朝请者，奉朝会请召而已。〕「古之王者，义全而后取，让成而后得，是以享世长久，重光万载也。〔重，直龙翻。载，子亥翻。〕今梓宫未返，旧京未清，义夫泣血，士女遑遑。宜开延嘉谋，训卒厉兵，先雪社稷大耻，副四海之心，则神器将安适哉！」由是忤旨，出为新安太守，〔孙权分丹阳立新都郡，武帝太康元年改名新安郡。刘昫曰：新安郡，唐之歙州。忤，五故翻。〕又坐怨望抵罪。嵩，顗之弟也。〔顗，鱼岂翻。〕
丙辰，王即皇帝位，百官皆陪列。帝命王导升御床共坐，导固辞曰：「若太阳下同万物，苍生何由仰照！帝乃止。大赦，改元，文武增位二等。帝欲赐诸吏投刺劝进者加位一等，民投刺者皆除吏，凡二十余万人。〔毛晃曰：书姓名于奏白曰刺。〕散骑常侍熊远曰：「陛下应天继统，率土归戴，岂独近者情重，远者情轻！不若依汉法偏赐天下爵，于恩为普，〔汉自惠帝嗣位，赐民爵一级，有官秩者以岁数为差；其后诸帝初即位，率赐民爵一级。〕且可以息检核之烦，塞巧伪之端也。」〔塞，悉则翻。〕帝不从。
庚午，立王太子绍为皇太子。太子仁孝，喜文辞，善武艺，好贤礼士，〔喜，许记翻。呼到翻。〕容受规谏，与庚亮、温峤等为布衣之交。亮风格峻整，善谈老、庄，帝器重之，聘亮妹为太子妃。帝以贺循行太子太傅，周顗为少傅，庾亮以中书郎侍讲东宫。帝好刑名家，以韩非书赐太子。庾亮谏曰：「申、韩刻薄伤化，不足留圣心。」太子纳之。
③帝复遣使授慕容廆龙骧将军、大单于、昌黎公，廆辞公爵不受。〔廆辞公爵不受，外为谦让，其志不肯郁郁于昌黎也。复，扶又翻。使，疏吏翻。骧，思将翻。〕廆以游邃为龙骧长史，刘翔为主薄，命邃创定府朝仪法。〔朝，直遥翻。〕裴嶷言于廆曰：「晋室衰微，介居江表，〔介，独也。嶷，鱼力翻。〕威德不能及远，中原之乱，非明公不能拯也。〔拯，救也。〕今诸部虽各拥兵，然皆顽愚相聚，宜以渐并取，以为西讨之资。」〔西讨，谓自辽东进兵，西入中州也。〕廆曰：「君言大，非孤所及也。然君中朝名德，不以孤僻陋而教诲之，是天以君赐孤而佑其国也。」乃以嶷为长史，委以军国之谋，诸部弱小者，稍稍击取之。
