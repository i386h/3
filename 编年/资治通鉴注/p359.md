<!-- { "loadSidebar": true } -->
关羽闻南郡破，即走南还。〔还，从宣翻，又如字。〕曹仁会诸将议，咸曰：「今因羽危惧，可追禽也。」赵俨曰：「权邀羽连兵之难，〔邀，当作徼，徼辛也。难，乃旦翻。谓与曹仁连兵。〕欲掩制其后，顾羽还救，恐我乘其两疲，故顺辞求效，〔求效，犹言求自效也。或曰：巽顺其辞以求成效。〕乘衅因变以观利钝耳。今羽已孤迸，〔言羽失根本，而势孤奔迸也。〕更宜存之以为权害。若深入追北，权则改虞于彼，将生患于我矣，〔虞，度也，防也；谓度羽不能为害，则改其防羽之心而防操，则必为操之患矣。〕王必以此为深虑。」仁乃解严。〔赵俨之计，此战国策士所谓两利而俱存之之计也。解严，解所严兵，不复追羽也。是后陆逊败刘备于峡中，收兵而还，不复追备，计亦出此。〕魏王操闻羽走，恐诸将追之，果疾敕仁如俨所策。
关羽数使人与吕蒙相闻，〔数，所角翻。〕蒙辄厚遇其使，〔使，疏吏翻。〕周游城中，家家致问，或手书示信。羽人还，私相参讯，〔讯，问也。〕咸知家门无恙，见待过于平时，故羽吏士无鬬心。〔吕蒙所以禽关羽者，携之而已。恙，金亮翻。〕
会权至江陵，荆州将吏悉皆归附；独治中从事武陵潘浚称疾不见，权遗人以就家舆致之，浚伏面着席不起，涕泣交横，哀哽不能自胜。〔着，直略翻。胜，音升。〕权呼其字与语，〔潘浚字承明。〕慰谕恳恻，使亲近以手巾拭其面。浚起，下地拜谢，即以为治中，荆州军事，一以谘之。〔郝普、麋芳、傅士仁之在吴，未有所闻也，而潘浚所以自见者，与陆逊、诸葛瑾班，识者当于此而观人。〕武陵部从事樊軎诱导诸夷，图以武陵附汉中王备。〔汉制：州牧、刺史部诸郡，各郡置部从事。軎，与冑同。诱，音酉。〕外白差督督万人往讨之，〔差，初佳翻，择也。督，将也。〕权不听；特召问浚，浚答：「以五千兵往，足以擒軎。」权曰：「卿何以轻之﹖」浚曰：「軎是南阳旧姓，〔南阳之樊，光武之母党，故谓之旧姓。〕颇能弄唇吻，而实无才略。〔今人以辨给观人才，何其谬也！吻，武粉翻。口边曰吻。〕臣所以知之者，軎昔尝为州人设馔，〔为，于伪翻。馔，雏恋翻，又雏皖翻。〕比至日中，〔比，必寐翻。〕食不可得，而十余自起，此亦侏儒观一节之验也。」〔侏儒，优人，以能谐笑取宠。观其一节，足以验其技。〕权大笑，即遣浚将五千人往，果斩平之。权以吕蒙为南郡太守，封孱陵侯，〔孱，仕连翻。〕赐钱一亿，黄金五百斤；以陆逊领宜都太守。〔吴录曰：蜀昭烈帝立宜都郡于西陵。即夷陵也；唐为峡州夷陵郡。〕
十一月，汉中王备所置宜都太守樊友委郡走，诸城长吏及蛮君长皆降于逊。〔长，知两翻。〕逊请金、银、铜印以假授初附，击蜀将詹晏等〔詹，姓也；周有詹父，楚有詹尹。〕及秭归大姓拥兵者，皆破降之，前后斩获、招纳凡数万计。权以逊为右护军、镇西将军，进封娄侯，屯夷陵，守峡口。〔娄县，前汉属会稽郡，后汉属吴郡。范成大吴郡志：娄县，今谓之昆山县，东北三里有村落，名娄县，盖古娄县治所也。峡口，西陵峡口也。宜都记曰：自黄牛滩东入西陵界，至峡口一百许里。山水纡曲，两岸高山重嶂，非日中夜半，不见日月。〕
关羽自知孤穷，乃西保麦城。〔荆州记曰：南郡当阳县东南有麦城。〕孙权使诱之，羽伪降，〔诱，音酉。降，户江翻。〕立幡旗为象人于城上，因遁走，兵皆解散，纔十余骑。权先使朱然、潘璋断其径路，〔断，丁管翻。〕十二月，璋司马马忠获羽及其子平于章乡，〔水经注：漳水出临沮县东荆山，南径临沮县之漳乡南，潘璋禽关羽于此。漳水又南径当阳县，又南径麦城东。〕斩之，遂定荆州。
初，偏将军吴郡全琮〔全，姓；琮，名。〕上疏陈关羽可取之计，权恐事泄，寝而不答；及已禽羽，权置酒公安，顾谓琮曰：「君前陈此，孤虽不相答，今日之捷，抑亦君之功也。」于是封琮阳华亭侯。权复以刘璋为益州牧，驻秭归，未几，璋卒。〔刘备入益州，迁璋于公安，今为权所得。几，居岂翻。〕
吕蒙未及受封而疾发，权迎置于所馆之侧，所以治护者万方。时有加针，权为之惨戚。〔治，直之翻。为，于伪翻。〕欲数见其颜色，〔数，所角翻。〕又恐劳动，常穿壁瞻之，见小能下食，则喜顾左右，【章：甲十一行本「右」下有「言笑」二字；乙十一行本同；孔本同；张校同；退斋校同。】不然则咄唶，〔咄，当没翻，咨也。唶，子夜翻，叹也。〕夜不能寐。病中瘳，为下赦令，〔为，于伪翻；下同。〕群臣毕贺，已而，竟卒，年四十二。权哀痛殊甚，为置守冢三百家。
权后与陆逊论周瑜、鲁肃及蒙曰：「公瑾雄烈，胆略兼人，遂破孟德，开拓荆州，邈焉寡俦。子敬因公瑾致达于孤，孤与宴语，便及大略帝王之业，此一快也。〔事见六十三卷五年。〕后孟德因获刘琮之势，张言方率数十万水步俱下，〔张言者，张大而言之。〕孤普请诸将，咨问所宜，无适先对；〔无适先对，犹言莫适先对也。适，音的。〕至张子布、秦文表〔秦松，字文表。〕俱言宜遗使修檄迎之，子敬即驳言不可，〔驳，异也；立异议以纠驳众议之非。驳，北角翻。〕劝孤急呼公瑾，付任以众，逆而击之，此二快也。〔事见六十五卷十三年。〕后虽劝吾借玄德地，〔事见六十六卷十五年。〕是其一短，不足以损其二长也。周公不求备于一人，〔论语载周公语鲁公之言。〕故孤忘其短而贵其长，常以比方邓禹也。〔邓禹建策以开光武中兴之业，而其后不能定赤眉，故以肃比之。〕子明少时，〔吕蒙，字子明。少，诗照翻。〕孤谓不辞剧易，〔剧，艰也。易，以豉翻。〕果敢有胆而已；及身长大，〔长，知两翻。〕学问开益，筹略奇至，可以次于公瑾，但言议英发不及之耳。图取关羽，胜于子敬。子敬答孤书云：『帝王之起，皆有驱除，羽不足忌。』〔谓关羽之强，适足为吴之驱除也。〕此子敬内不能办，外为大言耳，孤亦恕之，不苟责也。然其作军屯营，不失令行禁止，部界无废负，〔谓部界之内，无有废职以为罪负也。〕路无拾遗，其法亦美矣。」
孙权与于禁乘马并行，〔并，读曰并。〕虞翻呵禁曰：「汝降虏，〔降，户江翻。〕何敢与吾君齐马首乎！」抗鞭欲击禁，〔抗，举也。〕权呵止之。
孙权之称藩也，魏王操召张辽等诸军悉还救樊，未至而围解。徐晃振旅还摩陂，操迎晃七里，置酒大会；王举酒谓晃曰：「全樊、襄阳，将军之功也。」亦厚赐桓阶，以为尚书。操嫌荆州残民及其屯田在汉川者，〔此汉川，谓襄、樊上下，汉水左右之地也。〕皆欲徙之。司马懿曰：「荆楚轻脆易动，〔易，以豉翻。〕关羽新破，诸为恶者，藏窜观望，徙其善者，既伤其意，将令去者不敢复还。」操曰：「是也。」是后诸亡者悉还出。
魏王操表孙权为票骑将军，假节，领荆州牧，封南昌侯。〔南昌县，属豫章郡。票，匹妙翻。〕权遣校尉梁寓入贡，又遣朱光等归，〔朱光为权所获，见上卷十九年。〕上书称臣于操，称说天命。操以权书示外曰：「是儿欲踞吾着炉火上邪！」〔着，直略翻。盖言汉以火德王，权欲使操加其上也。然操必以权书示外者，正欲以观众心耳。〕侍中陈群等皆曰：「汉祚已终，非适今日。殿下功德巍巍，群生注望，〔注，犹属望。〕故孙权在远称臣。此天人之应，异气齐声，殿下宜正大位，复何疑哉！」〔复，扶又翻。〕操曰：「若天命在吾，吾为周文王矣。」〔文王三分天下有其二，以服事殷。〕
臣光曰：教化，国家之急务也，而俗吏慢之；风俗，天下之大事也，而庸君忽之。夫惟明智君子，深识长虑，然后知其为益之大而收功之远也。光武遭汉中衰，群雄糜沸，奋起布衣，绍恢前绪，征伐四方，日不暇给，乃能敦尚经术，宾延儒雅，开广学校，〔校，户教翻。〕修明礼乐，武功既成，文德亦洽。继以孝明、孝章，遹追先志，〔遹，述也，遵也。遹，音聿。〕临雍拜老，横经问道。自公卿、大夫至于郡县之吏，咸选用经明行修之人，〔行，下孟翻。〕虎贲卫士皆习孝经，〔贲，音奔。〕匈奴子弟亦游大学，是以教立于上，俗成于下。其忠厚清修之士，岂惟取重于搢绅，〔搢绅，谓搢笏、垂绅，在朝公卿、大夫也。〕亦见慕于众庶；愚鄙污秽之人，岂惟不容于朝延，【章：甲十一行本「延」作「廷」；乙十一行本同；熊校同。】亦见弃于乡里。自三代既亡，风化之美，未有若东汉之盛者也。及孝和以降，贵戚擅权，嬖幸用事，〔嬖，卑义翻，又必计翻。〕赏罚无章，贿赂公行，贤愚浑殽，是非颠倒，可谓乱矣。然犹鼦鼦不至于亡者，上则有公卿、大夫袁安、杨震、李固、杜乔、陈蕃、李膺之徒面引廷争，〔争，读曰诤。〕用公义以扶其危，下则有布衣之士符融、郭泰、范滂、许卲之流，立私论以救其败，〔私论者，谓其不得预议于朝，而私立论于下，以矫朝议之失也。〕是以政治虽浊而风俗不衰，〔治，直吏翻。〕至有触冒斧钺，僵仆于前，而忠义奋发，继起于后，随踵就戮，视死如归。夫岂特数子之贤哉﹖亦光武、明、章之遗化也。当是之时，苟有明君作而振之，则汉氏之祚犹未可量也。〔量，音良。〕不幸承陵夷颓敝之余，重以桓、灵之昏虐，保养奸回，〔孔安国曰：回，邪也。重，直用翻。〕过于骨肉；殄灭忠良，甚于寇雠；积多士之愤，蓄四海之怒。于是何进召戎，董卓乘衅，袁绍之徒从而构难，〔难，乃旦翻。〕遂使乘舆播越，〔乘，绳证翻。宗庙丘墟，王室荡覆，烝民涂炭，大命陨绝，不可复救。〔复，扶又翻。〕然州郡拥兵专地者，虽互相吞噬，犹未尝不以尊汉为辞。以魏武之暴戾强伉，〔伉，口浪翻。〕加有大功于天下，其蓄无君之心久矣，乃至没身不攻废汉而自立，岂其志之不欲哉﹖犹畏名义而自抑也。由是观之，教化安可慢，风俗安可忽哉！
资治通鉴卷第六十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
魏纪一〔起上章困敦（庚子），尽玄黓摄提格（壬寅），凡三年。
〔操破袁尚，得冀州，遂居于邺。邺，汉之魏郡治所。魏，大名也；遂封为魏公。又谶云：「代汉者当涂高。」当涂高者，魏也。文帝受汉禅，国遂号魏。〕
