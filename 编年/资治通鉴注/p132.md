<!-- { "loadSidebar": true } -->
王到霸上，大鸿胪郊迎，〔胪，陵如翻。〕驺奉乘舆车。王使寿成御，〔寿成，人名，昌邑太仆也。乘，绳证翻；下同。〕郎中令遂参乘。且至广明、东都门，遂曰：“礼，奔丧望见国都哭。此长安东郭门也。”〔广明注见上卷元凤元年。三辅黄图：宣平门，长安城东出北头第一门；其外郭名东都门。〕王曰：“我嗌痛，不能哭。”〔师古曰：嗌，喉咽也，音益。〕至城门，遂复言；〔复，扶又翻。〕王曰：“城门与郭门等耳。”且至未央宫东阙，遂曰：“昌邑帐在是阙外驰道北，〔文颖曰：吊哭帐也。〕未至帐所，有南北行道，马足未至数步；大王宜下车，乡阙西面伏哭，尽哀止。”〔乡，读曰向。〕王曰：“诺。”到，哭如仪。六月，丙寅，王受皇帝玺绶，袭尊号；〔玺，斯氏翻。绶，音受。〕尊皇后曰皇太后。
③壬申，葬孝昭皇帝于平陵。〔平陵，属右扶风，在长安西北七十里。自崩至葬十日。〕
④昌邑王既立，淫戏无度。昌邑官属皆征至长安，往往超擢拜官。相安乐迁长乐卫尉。龚遂见安乐，流涕谓曰：“王立为天子，日益骄溢，谏之不复听。今哀痛未尽，〔师古曰：谓新居丧服。〕日与近臣饮酒〔【章：甲十五行本“酒”作“食”；乙十一行本同；孔本同。】〕作乐，斗虎豹，召皮轩车九旒，〔汉大驾、法驾，前驱有云罕九斿，皮轩，鸾旗。薛综曰：云罕，旌旗名。胡广曰：皮轩，以虎皮为轩。郭璞曰：虎轩，革车，即曲礼“前有士师则载虎皮”。师古曰：皮轩之上，以赤皮为重盖，今此制尚存，非用虎皮饰车。〕驱驰东西，所为誖道。〔孔颖达曰：走马谓之驰；策马谓之驱。誖，蒲内翻。师古曰：乖也。〕古制宽，大臣有隐退；今去不得，阳狂恐知，身死为世戮，柰何？君，陛下故相，宜极谏争！”
王梦青蝇之矢积西阶东，可五六石，以屋版瓦覆之，〔师古曰：版瓦，大瓦也。覆，敷又翻。〕以问遂，遂曰：“陛下之诗不云乎：〔以昌邑王习诗，故云然。苏林曰：犹言陛下所读之诗也。〕『营营青蝇，止于藩。恺悌君子，毋信谗言。』陛下左侧谗人众多，如是青蝇恶矣。〔师古曰：恶，即矢也。吴越春秋云：越王勾践为吴王尝恶，即其义也。〕宜进先帝大臣子孙、亲近，以为左右。〔近，其靳翻。〕如不忍昌邑故人，〔师古曰：如，若也。〕信用谗谀，必有凶咎。愿诡祸为福，〔师古曰：诡，反也。〕皆放逐之！臣当先逐矣。”王不听。
太仆丞河东张敞上书谏，〔班表，太仆有两丞。续汉志：丞一人，秩千石。河东郡属并州；按此时河东郡当属司隶。〕曰：“孝昭皇帝蚤崩无嗣，〔师古曰：蚤，古早字。〕大臣忧惧，选贤圣承宗庙，东迎之日，唯恐属车之行迟。〔师古曰：不欲斥乘舆，故但言属车耳。属，之欲翻。〕今天子以盛年初即位，天下莫不拭目倾耳，观化听风。〔师古曰：言改易视听，欲急闻见善政化也。拭，音式。〕国辅大臣未褒，而昌邑小辇先迁，〔李奇曰：挽辇小臣也。〕此过之大者也。”王不听。
大将军光忧懑，〔懑，母本翻，又音满，又音闷，烦懑也。〕独以问所亲故吏大司农田延年；延年曰：“将军为国柱石，〔师古曰：柱者，梁下之柱。石，承柱之础。言大臣负国重任，如屋之柱及其石也。〕审此人不可，何不建白太后，〔建议而白之也。〕更选贤而立之？”光曰：“今欲如是，于古尝有此不？”〔师古曰：光不涉学，故有此问也。不，读曰否。〕延年曰：“伊尹相殷，废太甲以安宗庙，后世称其忠。〔师古曰：商书太甲篇：太甲既立，不明，伊尹放诸桐也。〕将军若能行此，亦汉之伊尹也。”光乃引延年给事中，〔给事中，给事禁中也；西汉以为加官。〕阴与车骑将军张安世图计。〔师古曰：图，谋也。〕
王出游，光禄大夫鲁国夏侯胜当乘舆前谏曰：“天久阴而不雨，臣下有谋上者。陛下出，欲何之？”〔之，往也。〕王怒，谓胜为祆言，〔祆，与妖同，音于骄翻。〕缚以属吏。〔属，之欲翻。〕吏白霍光，光不举法。光让安世，以为泄语。安世实不言：乃召问胜。胜对言：“在鸿范传曰：『皇之不极，厥罚常阴，〔汉儒作洪范传，以五事应五行。“皇之不极，是谓不建，厥罚常阴，时则有下人伐上之疴。”皇，君也。极，中也。建，立也。人君貌、言、视、听、思五事皆失，不得其中，则不能立万事，失在眊悖，故其咎眊也。王者承天理物，云起于山而弥于天，天气乱，故其罚常阴也。君乱且弱，人之所叛，故有下人伐上之疴也。〕时则有下人伐上者。』恶察察言，〔恶，忌讳也。恶察察言，不敢明言之也。恶，乌路翻。〕故云『臣下有谋』。光、安世大惊，以此益重经术士。侍中傅嘉数进谏，〔数，所角翻。〕王亦缚嘉系狱。
光、安世既定议，乃使田延年报丞相杨敞。敞惊惧，不知所言，汗出洽背，徒唯唯而已。〔师古曰：唯唯者，恭应之辞也。唯，于癸翻。〕延年起，至更衣。〔师古曰：古者延宾必有更衣之处也。更，工衡翻。〕敞夫人遽从东厢谓敞曰：“此国大事，今大将军议已定，使九卿来报君侯，君侯不疾应，与大将军同心，犹与无决，先事诛矣！”〔与，读曰豫。先，悉荐翻。〕延年从更衣还，敞夫人与延年参语许诺，“请奉大将军教令！”〔师古曰：三人共言，故曰参语。〕
癸巳，光召丞相、御史、将军、列侯、中二千石、大夫、博士会议未央宫。光曰：“昌邑王行昏乱，恐危社稷，如何？”群臣皆惊鄂失色，〔师古曰：凡鄂者，皆谓阻碍不依顺也。后字作“愕”，其义亦同。〕莫敢发言，但唯唯而已。田延年前，离席按剑〔离，力智翻。〕曰：“先帝属将军以幼孤，寄将军以天下，以将军忠贤，能安刘氏也。今群下鼎沸，社稷将倾；且汉之传谥常为『孝』者，以长有天下，令宗庙血食也。如汉家绝祀，将军虽死，何面目见先帝于地下乎？今日不议，不得旋踵，〔师古曰：宜速决。〕群臣后应者，臣请剑斩之！”光谢曰：“九卿责光是也！天下匈匈不安，光当受难。”〔师古曰：受其忧责也。难，乃旦翻。〕于是议者皆叩头曰：“万姓之命，在于将军，唯大将军令！”〔师古曰：言一听之也。〕
光即与群臣俱见，〔见，贤遍翻。〕白太后，具陈昌邑王不可以承宗庙状。皇太后乃车驾幸未央承明殿，〔未央宫有承明殿，天子于是延儒生、学士。武帝责庄助曰：“君厌承明之庐”；西都赋曰：“承明、金马，着作之庭”，是也。〕诏诸禁门毋内昌邑群臣。王入朝太后还，乘辇欲归温室，〔晋灼曰：长乐宫有温室殿。三辅黄图：温室殿在未央殿北，武帝建。余谓长乐固亦有温室，但汉诸帝皆居未央，则此当为未央之温室也。〕中黄门宦者各持门扇，〔中黄门属少府黄门令。师古曰：中黄门，谓奄人居禁中，在黄门之内给事者也，比百石。〕王入，门闭，昌邑群臣不得入。王曰：“何为？”大将军跪曰：“有皇太后诏，毋内昌邑群臣！”〔内，读曰纳。〕王曰：“徐之，何乃惊人如是！”光使尽驱出昌邑群臣，置金马门外。车骑将军安世将羽林骑〔将，即亮翻。骑，奇寄翻。〕收缚二百余人，皆送廷尉诏狱。令故昭帝侍中中臣侍守王。光敕左右：“谨宿卫！卒有物故自裁，〔师古曰：卒，读曰猝。物故，死也。自裁，谓自杀也。〕令我负天下，有杀主名。”王尚未自知当废，谓左右：“我故群臣从官安得罪，而大将军尽系之乎？”〔从，才用翻。师古曰：安，焉也。余谓安得罪，犹言何所得罪也。〕
