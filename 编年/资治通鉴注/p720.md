<!-- { "loadSidebar": true } -->
是时，帝所宠左右凡三十一人，黄门十人。直合、骁骑将军徐世檦素为帝所委任，凡有杀戮，皆在其手。及陈显达事起，加辅国将军；虽用护军崔慧景为都督，而兵权实在世檦。世檦亦知帝昏纵，密谓其党茹法珍、梅虫儿曰：「何世天子无要人，但侬货主恶耳！」〔侬，吴语，我也。茹，音如。〕法珍等与之争权，以白帝。帝稍恶其凶强，〔恶，乌路翻。〕遗禁兵杀之，世檦拒战而死。自是法珍、虫儿用事，并为外监，口称诏敕；王晅之专掌文翰，与相唇齿。
帝呼所幸潘贵妃父宝庆及茹法珍为阿丈，〔前汉书匈奴传曰：汉天子，我丈人行也。师古注：丈人，尊老之称。阿，乌葛翻；下同。〕梅虫儿、俞灵韵为阿兄。帝与法珍等俱诣宝庆家，躬自汲水，助厨人作膳。宝庆恃势作奸，富人悉诬以罪，田宅赀财，莫不启乞，〔启上而多所求乞。〕一家被陷，祸及亲邻；又虑后患，尽杀其男口。〔被，皮义翻。〕
帝数往诸刀敕家游宴，〔数，所角翻。时人谓捉刀应敕之徒为刀敕。〕有吉凶辄往庆吊。
奄人王宝孙，年十三四，〔周礼注：奄，精气闭藏者，今谓之宦人。陆德明曰：奄，于检翻。刘曰：于验翻。徐曰：于剑翻。今读作阉，音于炎翻。〕号为「伥子」，〔伥，褚羊翻，狂也。〕最有宠，参预朝政，虽王咺之、梅虫儿之徒亦下之；〔朝，直遥翻。下，遐嫁翻。〕控制大臣，移易诏敕，乃至骑马入殿，诋诃天子；公卿见之，莫不慑息焉。〔慑息，犹言惕息也。慑，惧也，屏气而息。诋，丁礼翻。诃，虎何翻。慑，之涉翻。〕
14吐谷浑王伏连筹事魏尽礼，〔言尽藩臣之礼。吐，从暾入声。谷，音浴。〕而居其国，置百官，皆如天子之制，称制于其邻国。〔称制于其邻国，示君临之。〕魏主遣使责而宥之。〔使，疏吏翻。〕
15冠军将军、骠骑司马陈伯之再引兵攻寿阳，〔是年春，伯之攻寿阳败退，今再攻之。冠，古玩翻。骠，匹妙翻。骑，奇寄翻。〕魏彭城王勰拒之。援军未至，汝阴太守傅永将郡兵三千救寿阳。〔勰，音协。将，即亮翻；下同。〕伯之防淮口甚固，〔此汝水入淮之口也。水经：汝水东至阴原鹿县入于淮。〕永去淮口二十余里，牵船上汝水南岸，〔上，时掌翻；下同。〕以水牛换之，〔水牛形力倍于黄牛。挽，音晚。〕直南趣淮，〔趣，七喻翻。〕下船即渡；适上两岸，齐兵亦至。会夜，永潜入城，勰喜甚，曰：「吾北望已久，死洛阳难可复见；〔守寿阳而援兵不至，其心孤危，故云然。复，扶又翻。〕不意卿能至也。」勰令永引兵入城，永曰：「永之此来，欲以却敌；若如教旨，〔诸王与任专方州者皆得下教于其属，故云教旨。〕乃是与殿下同受攻围，岂救援之意！」遂军于城外。秋，八月，乙酉，勰部分将士，与永并势，击伯之于肥口，〔分，扶问翻。水经：淮水东过寿春县北，肥水自黎浆北过寿春城东，又北流而入于淮，谓之肥口。时陈伯之盖军于肥口以逼寿阳也。〕大破之，斩首九千，俘获一万，伯之脱身遁还，淮南遂入于魏。〔寿春县自汉以来为淮南郡治所。史言伯之既败，建康寻受兵，遂不能争寿阳。〕
魏遣镇南将军元英将兵救淮南，未至，伯之已败，魏主召勰还洛阳。勰累表辞大司马、领司徒，乞还中山；〔中山，定州也。去年，魏命勰刺定州，今年春赴寿阳，故乞还本任。还，从宣翻，又如字；下同。〕魏主不许。以元英行扬州事。寻以王肃为都督淮南诸军事、扬州刺史，持节代之。
16甲辰，夜，后宫火。时帝出未还，〔出市里游走未还也。〕宫内人不得出，外人不敢辄开；〔谓不敢辄开后宫门。〕比及开，死者相枕，〔比，必利翻。枕，之任翻。〕烧三十【章：十二行本「十」作「千」；乙十一行本同；孔本同。】余间。
时嬖幸之徒皆号为鬼。有赵鬼者，能读西京赋，言于帝曰：「柏梁既灾，建章是营。」〔后汉张衡作东京、西京赋。柏梁灾，营建章，事见二十一卷汉武帝太初元年。〕帝乃大起芳乐、玉寿等诸殿，〔乐，音洛。〕以麝香涂壁，〔麝状如小麋，其脐有香，华山之阴多有之。陆佃曰：商洛山中多麝，所遗粪常就一，虽远逐食，必还走其地，不敢遗迹他所，虑为人所获。人反以是从迹其所在，必掩群而取之。麝绝爱其香，每为人所迫逐，势且急即自投高岩，举爪剔出其香，就絷且死，犹拱四足抱其脐。麝，神夜翻。〕刻画装饰，穷极绮丽。役者自夜达晓，犹不副速。〔副，称也；不能称其欲速之意也。〕
后宫服御，极选珍奇，府库旧物，不复周用。〔复，扶又翻。〕贵市民间金宝，价皆数倍。建康酒租皆折使输金，〔使以金折钱输官。折，之舌翻。〕犹不能足。凿金为莲华以帖地，令潘妃行其上，曰：「此步步生莲华也。」〔华，读曰花。〕又订出雉头、鹤氅、白鹭缞。〔订，丁定翻，平议也。齐、梁之时，谓赋民为订，盖取平议而赋之之义。雉头上毛细而色红鲜如锦，晋程据缉以为裘。鹤氅，鹤翎毛也。白鹭缞，鹭头上毦也。鹤氅、鹭缞，皆取其洁白。诗疏曰：鹭，水鸟，毛白而洁，顶上有毛毵毵然，此即缞也。尔雅释名曰：鹭，舂鉏。郭璞曰：白鹭也。头、翅、背上皆有长翰毛，今江东人取以为睫攡，名之曰白鹭缞。陆机曰：鹭头上有毛十数枚，长尺余，毵毵然与众毛异。氅，音齿两翻。缞，音仓回翻。〕嬖幸因缘为奸利，课一输十。又各就州县求为人输，准取见直，〔为人，于伪翻；下不为同。见，贤遍翻。〕不为输送，守宰皆不敢言，重更科敛。〔重，直用翻。更，居孟翻，再也。〕如此相仍，前后不息，百姓困尽，号泣道路。〔号，户高翻。〕
17军主吴子阳等出三关侵魏，九月，与魏东豫州刺史田益宗战于长风城，〔左传：定公四年，蔡侯与吴子、唐侯伐楚，还塞大隧、直辕、冥総。所谓大隧，即黄岘关；直辕、冥総，乃武阳、平靖三关也。黄岘，今名九里关，在义阳郡南百里。武阳，在今大寨岭，郡东南九十里。平靖，今名行者坡，郡南七十五里。魏太和十七年，田益宗降魏。十九年，置东豫州于新息广陵城，以益宗为刺史。长风城在阴山关南，阴山关在弋阳县界。宋文帝元嘉二十五年，以豫部蛮民立十八县，长风其一也，属西阳郡。九域志，舒州怀宁县有长风镇。怀宁，汉皖县地，晋安帝立晋熙郡，仍立怀宁县为郡治所。盖以怀宁蛮左名县也。〕子阳等败还。〔考异曰：此一事，齐书纪传皆无之。魏帝纪：「九月乙丑，东豫州刺史田益宗破宝卷将吴子阳、邓元起于长风。」梁书邓元起传云：「蛮帅田孔明附于魏，自号郢州刺史，寇掠三关，规袭夏口。元起帅锐卒攻之，旬月之间，频陷六城，斩获万计，余党皆散走，仍戍三关。」二书胜败不同如此。今从魏纪。〕
18萧懿之入援也，萧衍驰使所亲虞安福说懿曰：〔说，输芮翻；下说帝同。〕「诛贼之后，则有不赏之功。当明君贤主，尚或难立；况于乱朝，何以自免！〔朝，直遥翻；下同。〕若贼灭之后，仍勒兵入宫，行伊、霍故事，〔使之废立也。〕此万世一时。若不欲尔，便放表还历阳，托以外拒为事，则威振内外，谁敢不从！一朝放兵，受其厚爵，高而无民，必生后悔。」〔谓官爵虽高而兵权去己，必将束手就死。〕长史徐曜甫苦【章：十二行本「苦」上有「亦」字；乙十一行本同；孔本同；张校同。】劝之；懿并不从。
崔慧景死，懿为尚书令。有弟九人：敷、衍、畅、融、宏、伟、秀、憺、恢。〔憺，徒敢翻，又徒滥翻。〕懿以元勋居朝右，畅为卫尉，掌管钥。时帝出入无度，或劝懿因其出门，〔谓出台城门而游走也。〕举兵废之。懿不听，嬖臣茹法珍、王咺之等惮懿威权，说帝曰：「懿将行隆昌故事，〔谓隆昌废郁林王也。嬖，卑义翻，又博计翻。茹，音如。咺，况晚翻。〕陛下命在晷刻。」帝然之。徐曜甫知之，密具舟江渚，劝懿西奔襄阳。懿曰：「自古皆有死，岂有叛走尚书令邪！」〔史言萧懿忠于齐室。〕懿弟侄咸为之备。冬，十月，己卯，帝赐懿药于省中。懿且死，曰：「家弟在雍，深为朝廷忧之。」〔雍，于用翻。时以襄阳为雍州治所，言衍必将举兵也。为，于伪翻。〕懿弟侄皆亡匿于里巷，无人发之者；〔史言人心皆为萧懿兄弟覆护。〕唯融捕得，诛之。
19丁亥，魏以彭城王勰为司徒，录尚书事；勰固辞，不免。勰雅好恬素，不乐势利。高祖重其事干，〔好，呼到翻。乐，音洛。干，用也；谓临事有干用也。〕故委以权任，虽有遗诏，〔遗诏见上卷上年。〕复为世宗所留。〔谓出当方面，复入为司徒，录尚书也。复，扶又翻。〕勰每乖情愿，常凄然叹息。为人美风仪，端严若神，折旋合度，〔记曰：周旋中规，折旋中矩。注云：折旋，曲行也。〕出入言笑，观者忘疲。敦尚文史，物务之暇，披览不辍。小心谨慎，初无过失；虽闲居独处，〔处，昌吕翻。〕亦无惰容。爱敬儒雅，倾心礼待。清正俭素，门无私谒。〔史言彭城王勰为魏宗室诸王之秀。〕
20十一月，己亥，魏东荆州刺史桓晖入寇，拔下笮戍，〔下笮戍在沔北，直襄阳东北。笮，侧百翻，又在各翻。〕归之者，二千余户。晖，诞之子也。〔宋明帝泰豫元年，桓诞降魏。〕
21初，帝疑雍州刺史萧衍有异志。直后荣阳郑植弟绍叔，为衍宁蛮长史，帝使植以候绍叔为名，往刺衍。〔使为刺客。刺，七亦翻。〕绍叔知之，密以白衍，衍置酒绍叔家，戏植曰：「朝廷遣卿见图，今日闲宴，是可取良会也。」宾主大笑。又令植历观城隍、府库、士马、器械、舟舰，〔舰，户黯翻。〕植退，谓绍叔曰：「雍州实力未易图也。」绍叔曰：「兄还，具为天子言之：〔易，以豉翻。为，于伪翻。〕若取雍州，绍叔请以此众一战！」送植于南岘，〔南岘，盖即马鞍山道。〕相持恸哭而别。〔各尽力于所事，恐不复相见，故恸哭而别。〕
