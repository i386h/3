<!-- { "loadSidebar": true } -->
萧王居邯郸宫，昼卧温明殿，〔贤曰：赵王如意之殿也；故基在今洺州邯郸县内。水经注：温明殿在丛台西。〕耿弇入，造下请间，〔造，七到翻。〕因说曰：「吏士死伤者多，请归上谷益兵。」萧王曰：「王郎已破，河北略平，复用兵何为﹖」〔复，扶又翻。〕弇曰：「王郎虽破，天下兵革乃始耳。今使者从西方来，欲罢兵，不可听也。铜马、赤眉之属数十辈，辈数十百万人，所向无前，圣公不能办也，〔贤曰：「办，犹成也；音蒲苋翻。余据史记，项梁曰：「使公主某事不能办，」即此意。今人谓了事为办事。〕败必不久。」萧王起坐曰：「卿失言，我斩卿！」弇曰：「大王哀厚弇如父子，故敢披赤心。」萧王曰：「我戏卿耳，何以言之﹖」弇曰：「百姓患苦王莽，复思刘氏，闻汉兵起，莫不欢喜，如去虎口得归慈母。今更始为天子，而诸将擅命于山东，贵戚纵横于都内，〔横，户孟翻。都内，谓长安。〕虏掠自恣，元元叩心，更思莽朝，〔朝，直遥翻。〕是以知其必败也。公功名已着，以义征伐，天下可传檄而定也，天下至重，公可自取，毋令他姓得之！」萧王乃辞以河北未平，不就征，始贰于更始。〔贤曰：贰，离异也。〕
是时，诸贼铜马、大彤、高湖、重连、铁胫、大枪、尤来、上江、青犊、五校、五幡、五楼、富平、获索等各领部曲，众合数百万人，〔贤曰：诸贼或以山川土地为名，或以军容强盛为号。铜马贼帅东山荒秃、上淮况等，大彤渠帅樊重，尤来渠帅樊崇，五校贼帅高扈，檀乡贼帅董次仲，五楼贼帅张文，富平贼帅徐少，获索贼帅古师郎等，并见东观记。胫，形定翻。富平，县名，属平原郡；今棣州厌次县。〕所在寇掠。萧王欲击之，乃拜吴汉、耿弇俱为大将军，持节北发幽州十郡突骑；〔幽州十郡，涿郡、广阳、代郡、上谷、渔阳、辽西、辽东、玄菟、乐浪郡是也。〕苗曾闻之，阴敕诸郡不得应调。〔贤曰：调，发也。调，徒吊翻。〕吴汉将二十骑先驰至无终，〔贤曰：无终，本山戎国也，无终，山名，因以为国号；汉为县名，属右北平，故城在今幽州渔阳县。是时苗曾盖治无终。〕曾出迎于路，汉即收曾，斩之。耿弇到上谷，亦收韦顺、蔡充，斩之。北州震骇，于是悉发其兵。
秋，萧王击铜马于鄡，〔贤曰：鄡，县名，属巨鹿郡；故城在冀州鹿城县东。鄡，音苦尧翻。〕吴汉将突骑来会清阳，〔贤曰：清阳，县名，属清河郡；今贝州县；故城在州西北。〕士马甚盛，汉悉上兵簿于莫府，〔贤曰：莫，大也。兵簿，军士之名帐。上，时掌翻。〕请所付与，不敢自私，王益重之。王以偏将军沛国朱浮为大将军、幽州牧，使治蓟城。铜马食尽，夜遁，萧王追击于馆陶，大破之。〔贤曰：馆陶县，属魏郡；今魏州县。〕受降未尽，〔降，户江翻；下同。〕而高湖、重连从东南来，与铜马余众合；萧王复与大战于蒲阳，悉破降之，〔贤曰：前书音义曰：蒲阳山，蒲水所出，在今定州北平县西北。余按此乃班书地理志中山曲逆县下分注，非音义也。复，扶又翻。〕封其渠帅为列侯。〔帅，所类翻。〕诸将未能信贼，降者亦不自安；王知其意，敕令降者各归营勒兵，自乘轻骑按行部陈。降者更相语曰：「萧王推赤心置人腹中，安得不投死乎！」〔贤曰：投死，犹言致死。余谓投，托也，托以死也。行，下孟翻。陈，读曰阵。更，工衡翻。〕由是皆服，悉以降人分配诸将，众遂数十万。赤眉别帅与青犊、上江、大彤、铁胫、五幡十余万众在射犬，〔贤曰：续汉志，野王有射犬聚；故城在今怀州武德县北。〕萧王引兵进击，大破之；南徇河内，河内太守韩歆降。
⑨初，谢躬与萧王共灭王郎，数与萧王违戾，〔数，所角翻。〕常欲袭萧王，畏其兵强而止；虽俱在邯郸，遂分城而处，〔处，昌吕翻。〕然萧王〔【章：十二行本「王」下有「每」字；乙十一行本同；孔本同。】〕有以慰安之。躬勤于吏职，萧王常称之曰：「谢尚书，真吏也！」故不自疑。其妻知之，常戒之曰：「君与刘公积不相能，而信其虚谈，终受制矣！」躬不纳。既而躬率其兵数万还屯于邺。〔邺县，属魏郡。〕及萧王南击青犊，使躬邀击尤来于隆虑山，〔地理志：隆虑县，属河内郡。应劭曰：隆虑山，在县北，避殇帝名，改曰林虑。师古曰：虑，音庐。〕躬兵大败。萧王因躬在外，使吴汉与刺奸大将军岑彭袭据邺城。躬不知，轻骑还邺，汉等收斩之，其众悉降。
⑩更始遣枉〔【章：十二行本「枉」作「柱」；乙十一行本同；孔本同。】〕功侯李〔【章：十二行本「李」作「张」；乙十一行本同；张校同。】〕宝、益州刺史李忠将兵万余人徇蜀、汉；公孙述遣其弟恢击宝、忠于绵竹，〔贤曰：绵竹，县名，属广汉郡，今益州县也；故城今在县东。〕大破走之。述遂自立为蜀王，都成都，〔述先居临邛，今徙成都。〕民、夷皆附之。
冬，更始遣中郎将归德侯飒、大司马护军陈遵使匈奴，授单于汉旧制玺绶，〔王莽篡汉，易单于玺绶，事见三十七卷始建国二年。今复授之。飒，音立。玺，斯氏翻。绶，音受。〕因送云、当余亲属、贵人、从者还匈奴。〔天凤五年，莽胁云、当至长安。莽败，云、当亦死，所余亲属、贵人、从者，今送还匈奴。从，才用翻。〕单于舆骄，谓遵、飒曰：「匈奴本与汉为兄弟；匈奴中乱，〔师古曰：言中间之时也，读如本字，又音竹仲翻。〕孝宣皇帝辅立呼韩邪单于，故称臣以尊汉。今汉亦大乱，为王莽所篡，匈奴亦出兵击莽，空其边境，令天下骚动思汉；莽卒以败而汉复兴，亦我力也，当复尊我！」遵与相牚拒，〔卒，子恤翻。复，扶又翻。师古曰：牚，谓支拄也，音人庚翻，又丑庚翻。〕单于终持此言。
赤眉樊崇等将兵入颍川，分其众为二部，崇与逢安为一部，〔东观记曰：逢，音庞。〕徐宣、谢禄、杨音为一部。赤眉虽数战胜，〔数，所角翻。〕而疲弊厌兵，皆日夜愁泣，思欲东归；崇等计议，虑众东向必散，不如西攻长安。于是崇、安自武关、宣等从陆浑关〔贤曰：武关，在今商州上洛县东。文颖曰：弘农析县西百七十里有武关。前书曰：陆浑县有关，在今洛州伊阙县西南。地理志，陆浑县属弘农郡。师古曰：浑，音胡昆翻。〕两道俱入。更始使王匡、成丹与抗威将军刘均等分据河东、弘农以拒之。
萧王将北徇燕、赵，度赤眉必破长安，〔度，徒洛翻。〕又欲乘衅并关中而未知所寄，乃拜邓禹为前将军，中分麾下精兵二万人，遣西入关，令自选偏裨以下可与俱者。时朱鲔、李轶、田立、陈侨将兵号三十万，〔侨，音乔。〕与河南太守武勃共守洛阳；鲍永、田邑在并州。萧王以河内险要富实，〔河内，北有太行之险，南据河津之要。〕欲择诸将守河内者而难其人，〔贤曰：非其人不可，故难之。〕问于邓禹。邓禹曰：「寇恂文武备足，有牧人御众之才，非此子莫可使也！」乃拜恂河内太守，行大将军事。〔考异曰：袁纪：「邓禹初见王于邺，即言欲据河内」；至是又云：「更始武阴王李轶据洛阳，尚书谢躬据邺，各十余万众；王患焉，将取河内以迫之，谓邓禹曰：『卿言吾之有河内，犹高祖之有关中。关中非萧何，谁能使一方晏然，高祖无西顾之忧！吴汉之能，卿举之矣；复为吾举萧何。』禹曰：『寇恂才兼文武，有御众才，非恂莫可安河内也！』」按世祖既贰更始，先得河内、魏郡，因欲守之，以比关中，非本心造谋即欲指取河内也。今依范书为定。〕萧王谓恂曰：「昔高祖留萧何关中，吾今委公以河内；当给足军粮，率厉士马，防遏他兵，勿令北渡而已！」拜冯异为孟津将军，〔贤曰：孟，地名，古今以为津；在河内郡河阳县南门。〕统魏郡、河内兵于河上，以拒洛阳。萧王亲送邓禹至野王，禹既西，萧王乃复引兵而北。寇恂调骓粮，〔复，扶又翻。调，徒吊翻。骓，音侯，干食也。〕治器械以供军；〔治，直之翻。〕军虽远征，未尝乏绝。
隗崔、隗义谋叛归天水；隗嚣恐并及祸，乃告之。更始诛崔、义，以嚣为御史大夫。〔武帝元鼎三年，置天水郡。秦州记云：郡前湖水，冬夏无增减，因以名焉。〕
梁王永据国起兵，招诸郡豪桀；沛人周建等并署为将帅，攻下济阴、山阳、沛、楚、淮阳、汝南，凡得二十八城。〔将，即亮翻。帅，所类翻。济，子礼翻。〕又遣使拜西防贼帅山阳佼强为横行将军，〔贤曰：西防，县名；故城在今宋州单父县北。佼，音绞，姓也。周大夫原伯佼之后。姓谱曰：春秋绞国，即佼也，后改从「人」；汉有佼强。杜佑曰：佼，音鹈。余考两汉志无西防县。〕东海贼帅董宪为翼汉大将军，琅邪贼帅张步为辅汉大将军，督青、徐二州，与之连兵，遂专据东方。
邔人秦丰起兵于黎丘，攻得邔、宜城等十余县，有众万人，自号楚黎王。〔按王莽之末，秦丰巳起兵矣。通鉴书于上卷地皇二年。邔、宜城二县，属南郡。孟康曰：邔，音忌。师古曰：邔，音其。刘昭曰：邔有黎丘城。贤曰：习凿齿襄阳记曰：秦丰，黎丘乡人。黎丘，楚地，故称楚黎王。黎丘故城，在今襄州率道县北。杜佑曰：襄州宜城县，旧率道也。水经注：黎丘在中庐县西北，沔水径其西。〕
汝南田戎攻陷夷陵，〔贤曰：夷陵，县名，属南郡；有夷山，故曰夷陵；今峡州县；故城在今县西北。水经注：吴改夷陵为西陵。〕自称扫地大将军；转寇郡县，众数万人。
汉纪三十二〔起旃蒙作噩（乙酉），尽柔兆阉茂（丙戌），凡二年。〕
《世祖光武皇帝上之上》〔讳秀，字文叔。贤曰：礼，祖有功而宗有德。光武中叶兴，故
庙称世祖。谥法，能绍前业曰光；克定祸乱曰武。伏侯古今注曰：「秀」之字曰「
茂」。伯、仲、叔、季，兄弟之次。长兄伯升，次仲，故字文叔焉。〕
①春，正月，方望与安陵人弓林〔姓谱：弓，鲁大夫叔弓之后；又孔子弟子有仲弓，又有馯臂子弓。〕共立前定安公婴为天子，聚党数千人，居临泾。〔临泾县，属安定郡。贤曰：今泾州县。〕更始遣丞相松等击破，皆斩之。〕
②邓禹至箕关，〔贤曰：箕关，在今王屋县东。余据唐王屋县属怀州。水经注：箕关故城在垣县。〕击破河东都尉，进围安邑。〔县名，属河东郡。〕
