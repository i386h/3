<!-- { "loadSidebar": true } -->
镇国军副使骆元光，〔肃宗上元元年，置镇国军于华州。〕其先安息人，骆奉先养以为子，将兵守潼关近十年，为众所服。〔潼，音童。近，其靳翻。〕朱泚遣其将何望之袭华州，刺史董晋弃州走行在。〔华，户化翻；下同。走，音奏。〕望之据其城，将聚兵以绝东道；元光引关下兵袭望之，走还长安。〔还，从宣翻，又音如字。〕元光遂军华州，召募士卒，数日，得万余人。泚数遣兵攻元光，〔泚，且礼翻，又音此。数，所角翻。〕元光皆击却之，贼由是不能东出。上即以元光为镇国军节度使，〔镇国军节度，治华州。〕元光乃将兵二千西屯昭应。
马燧遣其行军司马王权及其子汇将兵五千人入援，屯中渭桥。〔燧，音遂。汇，于季翻。宋敏求长安志引三辅黄图曰：渭水贯都以象天汉，横桥南渡以法牵牛。盖指此之中桥而为若言也。桥之广至及六丈；其柱之多至于七百五十；约其地望，即唐太极宫之西而太仓之北也。程大昌曰：此桥旧止单名渭桥。水经叙渭曰「水上有梁谓之桥」者是也。后世加中以冠桥上者，为长安之西别有便门桥渡渭，万年县之东更有东渭桥，故不得不以中别之也。〕
于是泚党所据惟长安而已，援军游骑时至望春楼下。李忠臣等屡出兵皆败，求援于泚，泚恐民间乘弊抄之，〔望春楼近长乐城，临广运潭，玄宗所立。骑，奇寄翻。抄，楚交翻。〕所遣兵皆昼伏夜行。
泚内以长安为忧，乃急攻奉天，使憎法坚造云梯，〔严：「梯」改「桥」；下同。〕高广各数丈，〔高，居傲翻。广，古旷翻。近世学者多各以音如字读之。考异曰：剧谈录曰：「高九十余尺，下瞰城中。」今从实录。〕裹以兕革，〔史照曰：兕，色如野牛而青，一说雌犀也。余按山海经，兕，角重百斤，身重千斤，黄帝得之，以其皮冒鼓，声震百里。其说固诞矣。国语：叔向曰：唐叔殪兕，以为大甲。周官考工记：犀甲寿百年，兕甲寿二百年。兕甲固坚于犀甲矣。左传：宋华元之言曰：犀兕尚多。则兕者，世之常有也。然兕者今不常见。吏言朱泚裹云梯以兕革，不过用牛皮耳。兕，序姊翻。〕下施巨轮，上容壮士五百人；城中望之忷惧。上以问群臣，浑刦、侯仲庄对曰：「臣观云梯势甚重，重则易陷，〔忷，许拱翻。浑，户昆翻，又户本翻。刦，古衔翻。易，以豉翻。〕臣请迎其所来凿地道，积薪蓄火以待之。」神武军使韩澄曰：〔开元二十六年，分左、右羽林，置左、右神武军。使，疏吏翻。〕「云梯小伎，不足上劳圣虑，〔伎，渠绮翻。〕臣请御之。」乃度梯之所傃，〔度，徒洛翻。傃，桑故翻，向也。郑玄曰：攻城，攻其所傃。傃，犹向也。〕广城东北隅三十步，多储膏油松脂薪苇于其上。丁亥，泚盛兵鼓噪攻南城，韩游緕曰：「此欲分吾力也。」乃引兵严备东北。戊子，北风甚迅，〔噪，则緖翻。緕，古回翻。迅，疾也。〕泚推云梯，〔推，吐雷翻。〕上施湿毡，悬水囊，载壮士攻城，翼以轒辒，〔轒，扶云翻。辒，于云翻。轒辒，攻城车也﹖兵法，修辒轒距堙者，三月而后成。〕置人其下，抱薪负土填堑而前，矢石火炬所不能伤。贼并兵攻城东北隅，矢石如雨，城中死伤者不可胜数。〔堑，七艳翻。胜，音升。〕贼已有登成者，上与浑刦对泣，群臣惟仰首祝天。上以无名告身自御史大夫、实食五百户以下千余通授刦，〔无名告身，即空名告身，有功者则书填姓名以授之。实食，食实封也。〕使募敢死士御之，仍赐御笔，使视其功之大小书名给之，告身不足则书其身，〔谓若立功者多，所给告身千余通酬功而不足，则书陈前所喝转阶勋于其身，以为照验，出给告身。〕且曰：「今便与卿别。」〔期望浑刦死战也。〕刦俯伏流涕，上拊其背，歔欷不自胜。〔刦，古衔翻。歔，音虚。欷，许既翻，又音希。胜，音升。〕时士卒冻馁，又乏甲冑，刦抚谕，激以忠义，皆鼓噪力战。刦中流矢，〔噪，则緖翻。中，竹仲翻。〕进战不辍，初不言痛。会云梯辗地道，一轮偏陷，不能前却，〔辗，猪辇翻，又尼展翻。地道者，浑刦等所凿，以迎云梯者也。〕火从地中出，〔火亦浑刦等所蓄以待云梯者。〕风势亦回，城上人投苇炬，散松脂，沃以膏油，讙呼震地。〔讙，许元翻。〕须臾，云梯及梯上人皆为灰烬，臭闻数里，〔闻，音问。〕贼乃引退。于是三门皆出兵，〔时朱泚攻奉天城东、南、北二面，故三门皆出兵与战。〕太子亲督战，贼徒大败，死者数千人。将士伤者，太子亲为裹疮。〔将，即亮翻。为，于伪翻。〕入夜，泚复来攻城，〔泚，且礼翻，又音此。复，扶夭翻，又音如字。〕矢及御前三步而坠；上大惊。
李怀光自蒲城引兵趣泾阳，〔趣，七喻翻。〕并北山而西，〔并，读曰傍，步浪翻。〕先遣兵马使张韶微服间行诣行在，〔间，古苋翻；下得间同。〕藏表于蜡丸。韶至奉天，值贼方攻城，见韶，以为贱人，驱之使与民俱填堑；韶得间，踰堑抵城下呼曰：「我朔方军使者也。」〔堑，七艳翻。呼，火故翻。使，疏吏翻。〕城上人下绳引之，比登，〔比，必利翻，及也。〕身中数十矢，〔中，竹仲翻。〕得表于衣中而进之。上大喜，舁韶以徇城，四隅欢声如雷。〔舁，音余，又羊茹翻。〕癸巳，怀光败泚兵于澧泉。〔败，补迈翻。〕泚闻之惧，引兵遁归长安。众以为怀光复三日不至，则城不守矣。〔史言李怀光解奉天之围，不为无功。泚，且礼翻，又音此。〕
泚既退，从臣皆贺。〔从，才用翻。〕汴滑行营兵马使贾隐林进言：「陛下性太急，不能容物，若此性未改，虽朱泚败亡，忧未艾也！」上不以为忤，甚称之。〔使，疏吏翻。汴，皮变翻。使德宗果能以此心而受谏，何至追仇陆贽之尽言乎！忤，五故翻。〕侍御史万俟着开金、商运路，〔「万」当作「万」，莫北翻。俟，渠之翻。万俟，虏复姓也。开金、商运路，转江、淮财赋以至奉天。〕重围既解，〔重，直龙翻。〕诸道贡赋继至，用度始振。
朱泚至长安，但为城守之计，时遣人自城外来，周走呼曰：〔呼，火故翻。〕「奉天破矣！」欲以惑众。泚既据府库之富，不爱金帛以悦将士，公卿家属在城者皆给月俸。〔将，即亮翻。俸，扶用翻。〕神策及六军从车驾及哥舒曜、李晟者，泚皆给其家粮；加以缮完器械，日费甚广。及长安平，府库尚有余蓄，见者皆追怨有司之暴敛焉。〔以此观之，赵赞辈不足责也；杜佑判度支，安能逃其罪乎！敛，力赡翻。〕
或谓泚曰：「阶下既受命，唐之陵庙不宜复存。」〔复，扶又翻。〕泚曰：「朕尝北面事唐，岂忍为此！」又曰：百官多缺，请以兵胁士人补之。」泚曰：「强授之则人惧。〔强，其两翻。〕但欲仕者则与之，何必叩户拜官邪！」邪，音耶。〕泚所用者惟范阳、神策团练兵；〔团练兵，即团结兵，事见二百二十五卷代宗大历十二年。〕泾原卒骄，皆不为用，但守其所掠资货，不肯出战；又密谋杀泚，不果而止。〔泚，且礼翻，又音此。〕
李怀旋光性粗疏，〔粗，读与麤同。〕自山东来赴难，〔自魏县行营来赴奉天之难。魏县属魏州，其地在河山之东。难，乃旦翻；下同。〕数与人言卢杞、赵赞、白志贞之奸佞，〔数，所角翻。〕且曰：「天下之乱，皆此曹所为也！吾见上，当请诛之。」既解奉天之围，自矜其功，谓上必接以殊礼。〔礼绝百僚，谓之殊礼。〕或说王翃、赵赞曰：〔说，式芮翻。翃，户萌翻。〕「怀光缘道愤叹，以为宰相谋议乖方，〔乖方，犹言失所也。〕度支赋敛烦重，京尹犒赐刻薄；致乘舆播迁者，三臣之罪也。〔宰相，指卢杞。度支，指赵赞。京尹，指王翃。度，徒洛翻。敛，力赡翻。乘，绳证翻。〕今怀光新立大功，上必披襟布诚，询〔章：十二行本「询」下有「访」字；乙十一行本同；孔本同；张校同。〕得失，使其言入，岂不殆哉！」〔殆，危也。〕翃、赞以告卢杞，杞惧，从容言于上曰：〔从，千容翻；下同。〕「怀光勋业，社稷是赖，贼徒破胆，皆无守心，若使之乘胜取长安，则一举可以灭贼，此破竹之势也。今听其入朝，必当赐宴，留连累日，使贼入京城，得从容成备，恐难图矣！」上以为然。〔怀光矜功，厚望其上而求逞其欲。德宗欲速，逼使其下而不闵其劳。卢杞之心，自营免罪而捭阖于其间。是以虽急于平贼，而不知更生一贼也。朝，直遥翻。〕诏怀光直引军屯便桥，与李建徽、李晟及神策兵马使杨惠元刻期共取长安。怀光自以数千里竭诚赴难，破朱泚，解重围，而咫尺不得见天子，意殊怏怏，〔晟，成正翻。使，疏吏翻。难，乃旦翻。泚，且礼翻，又音此。重，直龙翻。怏，于两翻。〕曰：「吾今已为奸臣所排，事可知矣！」遂引兵去，至鲁店，〔鲁店，在奉天东南，咸阳陈涛斜西北。〕留二日乃行。〔为李怀光反与朱泚连兵张本。〕
7剑南西山兵马使张朏以所部兵作乱，入成都，〔使，疏吏翻。剑南宿重兵于西山，以备吐蕃，崔宁以是兵杀郭英又，张朏以是兵逐张延赏。朏，敷尾翻。〕西川节度使张延赏弃城奔汉州；〔武后垂拱二年，分益州置汉州。九域志：成都北至汉州九十五里。〕鹿头戍将叱干遂等讨之，〔鹿头关，在汉州德阳县。刘昫曰：成都北一百五十里，有鹿头山，扼两川之要。将，即亮翻。叱，尺栗翻。〕斩朏及其党，延赏复归成都。
8淮南节度使陈少游将兵讨李希烈，屯盱眙，〔盱眙，汉县，唐初属楚州，建中四年，度属泗州。少，始照翻。盱，音吁。眙，音怡。〕闻朱泚作乱，归广陵，修堑垒，缮甲兵。浙江东、西节度使韩滉闭关梁，禁马牛出境，筑石头城，穿井近百所，缮馆第数十，修坞壁，〔泚，且礼翻，又音此。堑，七艳翻。滉，呼广翻。近，其靳翻。通俗文：营居曰坞。壁，垒也。释名曰：壁，辟也，所以辟御寇盗也。〕起建业，抵京岘，〔京岘山，在润州州治东五里。岘，户蹇翻。〕楼堞相属，〔属，之欲翻，联属也。堞，达协翻。〕以备车驾渡江，且自固也。少游发兵三千大阅于江北；滉亦发舟师三千曜武于京江以应之。〔大江径京口城北，谓之京江。〕
