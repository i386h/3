<!-- { "loadSidebar": true } -->
庚戌，下制亲征。辛亥，鱼朝恩请索城中，括士民私马，令城中男子皆衣皁，〔索，山客翻。衣，于既翻。〕团结为兵，城门皆塞二开一。〔塞，悉则翻。〕士民大骇，踰垣凿窦而逃者甚众，吏不能禁。朝恩欲奉上幸河中以避吐蕃，恐群臣议论不一，一旦，百官入朝，立班久之，合门不开，〔谓东西上合门也。〕朝恩忽从禁军十余人操白刃而出，宣言：「吐蕃数犯郊畿，〔操，七刀翻。数，所角翻。〕车驾欲幸河中，何如﹖公卿皆错愕不知所对。有刘给事者，独出班抗声曰：「敕使反邪！〔唐人谓宦官为敕使。使，疏吏翻。〕今屯军如云，不湏力扞寇，而遽欲胁天子弃宗庙社稷而去，非反而何！」朝恩惊沮而退，事遂寝。〔刘给事立朝守正不可夺如此；且两省官也，而史失其名，唐置史馆何为哉！考异曰：新鱼朝恩传云：「仆固玚攻绛州，使姚良据温，诱回纥陷河阳。朝恩遣李忠诚讨玚，以霍文玚监之；王景岑讨良，王希迁监之。败玚于万泉，生擒良。高晖等引吐蕃入寇，遣刘德信讨斩之。故朝恩因麾下数克获，窃以自高。是时郭子仪有定天下之功，居人臣第一，心媢之，乘相州败，丑为诋谮。肃宗不内其语，然犹罢子仪兵，留京师。代宗立，与程元振一口加毁，帝未及寤，子仪忧甚；俄而吐蕃陷京师，卒用其力，王室再安。朝恩内惭，乃劝帝徙洛阳，欲远戎狄，百僚在庭，朝恩从十余人持兵出曰：『虏犯都甸，欲幸洛，云何﹖』宰相未对。有近臣折曰：『敕使反邪！今屯兵足以扞寇，何遽胁天子弃宗庙为！』朝恩色沮，而子仪亦谓不可，乃止。」李肇国史补曰：「代宗朝百僚，立班良久，合门不开。鱼朝恩忽拥白刃十余人而出，宣言曰：『西蕃频犯郊圻，欲幸河中，何如﹖』宰臣以下苍黄不知所对。给事中刘，不记其名，出班抗声曰：『敕使反邪！』云云。由此罢迁幸之议。」按仆固玚攻榆，不闻攻绛州。高晖为李日越所擒，不闻刘德信所斩。朝恩欲幸河中，不闻欲幸洛。既云频犯郊圻，必是吐蕃后入寇时也。新书所云，不知据何书。今从国史补。〕
自丙午至甲寅，大雨不止，故虏不能进。吐蕃移兵攻醴泉，党项西掠白水，〔白水县，汉粟邑之地，后魏太和二年，置白水县及白水郡，隋废郡存县，唐属同州。〕东侵蒲津。丁巳，吐蕃大掠男女数万而去，所过焚庐舍，蹂禾稼殆尽。周智光引兵邀击，破之于澄城北，因逐北至鄜州。〔宋白曰：鄜州，汉上郡雕阴之地。后魏太和十一年，置东秦州，孝昌二年，又改为北华州；废帝二年，改为鄜州，因鄜畤为名。九域志：鄜州，东南至同州四百一十四里。澄城县，在同州北九十里。坊州，汉渠搜县，中部都尉理所，后魏属鄜州管内。周天和七年，元皇帝作牧鄜州，于此置马坊，唐高祖因置坊州，取马坊为名。九域志：坊州，北至鄜州一百一十里。鄜，音夫。〕智光素与杜冕不协，遂杀鄜州刺史张麟，坑冕家属八十一人，焚坊州庐舍三千余家。
冬，十月，己未，复讲经于资圣寺。
吐蕃退至邠州，遇回纥，复相与入寇，〔复，扶又翻；下复至同。〕辛酉，至奉天。〔考异曰：邠志曰：「八月，怀恩以诸戎入寇，九月，诏郭公讨之，师于泾阳。回纥屯泾北，去我十里，朝恩请击回纥。郭公曰：『我昔与回纥情契颇至，今兹为寇，必将有故，吾方导而问之，可不战而下也。』朝恩流言谓郭公与怀恩为应，阴率诸军列营渭上。郭公章疏逾旬不达。郭公诸子在长安闻之，使小将强羽以物议告郭公。郭公间道入觐，且以众议闻。上曰：『无是。』即日令赴泾阳。朝恩惊曰：『郭公真长者，吾比疑之，诚小人也。』」按回纥九月未至泾阳，十月辛酉始至奉天，丙寅围泾阳，丁卯子仪已与之盟，首尾纔七曰，岂容有章疏逾旬不达之事！子仪为元帅，与强敌对垒，岂可弃军入朝！汾阳家传此际亦无入朝事。今不取。〕癸亥，党项焚同州官廨、民居而去。〔廨，居隘翻。〕
丙寅，回纥、吐蕃合兵围泾阳，子仪命诸将严设守备而不战。及暮，二虏退屯北原，〔泾阳之北原也。〕丁卯，复至城下。是时，回纥与吐蕃闻仆固怀恩死，已争长，不相睦，〔长，知两翻。〕分营而居，子仪知之。回纥在城西，子仪使牙将李光瓒等往说之，〔牙将者，牙前将领，统元帅亲兵。说，式芮翻；下往说同。〕欲与之共击吐蕃。回纥不信，曰：「郭公固在此乎﹖汝绐我耳。若果在此，可得见乎﹖」光瓒还报，子仪曰：「今众寡不敌，难以力胜。昔与回纥契约甚厚，不若挺身往说之，可不战而下也。」诸将请选铁骑五百为卫从，〔从，才用翻。〕子仪曰：「此适足为害也。」郭晞扣马谏曰：「彼，虎狼也；大人，国之元帅，柰何以身为虏饵！」子仪曰：「今战，则父子俱死而国家危；往以至诚与之言，或幸而见从，则四海之福也！不然，则身没而家全。」〔子仪之审处利害而权其轻重者如此。〕以鞭击其手曰：「去！」遂与数骑开门而出，使人传呼曰：「令公来！」〔子仪时为中书令，故传呼令公。〕回纥大惊。其大帅合胡禄都督药葛罗，可汗之弟也，执弓注矢立于阵前。子仪免冑释甲投枪而进，回纥诸酋长相顾曰：「是也！」〔酋，慈由翻。〕皆下马罗拜。子仪亦下马，前执药葛罗手，让之曰：「汝回纥有大功于唐，〔谓举兵助唐平安、史也。〕唐之报汝亦不薄，柰何负约，深入吾地，侵逼畿县，〔唐京都属县，附城之县为赤，为次赤。如昭应、奉天、醴泉等县为次赤。余为畿县。〕弃前功，结怨仇，背恩德而助叛臣，何其愚也！〔背，蒲妹翻。〕且怀恩叛君弃母，〔谓怀恩阻兵汾、绛，既而叛归灵武，弃母于汾州也。〕于汝国何有！今吾挺身而来，听汝执我杀之，我之将士必致死与汝战矣。」药葛罗曰：「怀恩欺我，言天可汗已晏驾，令公亦捐馆，中国无主，我是以敢与之来。今知天可汗在上都，〔自贞观中四夷君长请太宗为天可汗，是后夷人率谓天子为天可汗。上都，长安也。〕令公复总兵于此，怀恩又为天所杀，我曹岂肯与令公战乎！」子仪因说之曰：「吐蕃无道，乘我国有乱，不顾舅甥之亲，〔吐蕃尚唐公主，为舅甥之国。复，扶又翻。说，式芮翻。〕吞噬我边鄙，焚荡我畿甸，其所掠之财不可胜载，〔胜，音升。〕马牛杂畜，长数百里，〔畜，许救翻。长，直亮翻。〕弥漫在野，此天以赐汝也。全师而继好，〔漫，音万，又莫官翻。好，呼到翻。〕破敌以取富，为汝计，孰便于此！不可失也。」药葛罗曰：「吾为怀恩所误，负公诚深，今请为公尽力，击吐蕃以谢过。〔为，于伪翻。〕然怀恩之子，可敦兄弟也，愿舍之勿杀。」子仪许之。回纥观者〔【章：十二行本「者」下有「左右」二字；乙十一行本同；退斋校同。】〕为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：〔纥，下没翻。酋，慈由翻。长，知两翻。酹，卢对翻。以酒沃地曰酹。〕「大唐天子万岁！回纥可汗亦万岁！两国将相亦万岁！有负约者，身陨陈前，家族□□。」〔【章：十二行本作「灭绝」二字；乙十一行本同；张校同，云无注本脱「灭绝」二字。】可，从刊入声。汗，音寒。将，即亮翻。相，息亮翻。陈，读曰阵。〕杯至药葛罗，亦酹地曰：「如令公誓！」于是诸酋长皆大喜曰：「向以二巫师从军，巫言此行甚安隐，〔隐，读曰稳。【章：乙十一行本正作「稳」；乙本同。】〕不与唐战，见一大人而还，今果然矣。」子仪遗之彩三千匹，〔遗，唯季翻。〕酋长分以赏巫。子仪竟与定约而还。吐蕃闻之，夜，引兵遁去。回纥遣其酋长石野那等六人入见天子。〔见，贤遍翻。〕
