<!-- { "loadSidebar": true } -->
王玄谟使垣护之告急于柳元景曰：「西城不守，唯余东城万人。贼军数倍，强弱不敌，欲退还姑孰，就下协力当之，更议进取。」元景不许，曰：「贼势方盛，不可先退，吾当甲赴之。」护之曰：「贼谓南州有三万人，而将军麾下裁十分之一，若往造贼垒，〔造，七到翻。〕则虚实露矣。王豫州必不可来，不如分兵援之。」元景曰：「善！」乃留羸弱自守，悉遣精兵助玄谟，多张旗帜。〔羸，伦为翻。帜，昌志翻。〕梁山望之如数万人，皆以为建康兵悉至，众心乃安。
质自请攻东城。咨议参军颜乐之说义宣曰：「质若复克东城，〔乐，音洛。说，输芮翻。复，扶又翻。〕则大功尽归之矣；宜遣麾下自行。」义宣乃遣刘谌之与质俱进。甲寅，义宣至梁山，顿兵西岸，〔义宣自鹊头至梁山西岸。〕质与刘谌之进攻东城。玄谟督诸军大战，薛安都帅突骑先冲其陈之东南，陷之，〔帅，读曰率。骑，奇寄翻。陈，读曰陈。〕斩谌之首，刘季之、宗越又陷其西北，质等兵大败。垣护之烧江中舟舰，烟陷覆水，〔舰，户黯翻。覆，敷又翻；下覆头同。〕延及西岸营垒殆尽；诸军乘势攻之，义宣兵亦溃。义宣单舸迸走，闭户而泣，〔舸，古我翻。迸，北孟翻。户，舰户也。〕荆州人随之者犹百余舸。质欲见义宣计事，而义宣已去，质不知所为，亦走，其众皆降散。〔降，户江翻。〕己未，解严。
9癸亥，以吴兴太守刘延孙为尚书右仆射。〔守，手又翻。〕
10六月，丙寅，魏主如阴山。
11臧质至寻阳，焚烧府舍，载妓妾西走；使嬖人何文敬领余兵居前，至西阳。西阳太守鲁方平绐文敬曰：〔妓，渠绮翻。嬖，卑义翻，又博计翻。绐，荡亥翻。〕「诏书唯捕元恶，余无所问，不如逃之。」文敬弃众亡去。质先以妹夫羊冲为武昌郡，〔晋起居注：武帝太康元年改江夏为武昌郡。又按晋志，吴主权以东鄂置武昌郡；今寿昌军是也。〕质往投之；冲已为郡丞胡庇之所杀，质无所归，乃逃于南湖，〔南湖今在寿昌军武昌县东八里。〕掇莲实噉之。〔掇，于括翻。噉，徒滥翻，又徒览翻。〕追兵至，以荷覆头，自沈于水，出其鼻。〔沈，持林翻。〕戊辰，军主郑俱儿望见，射之，中心，〔射，而亦翻。中，竹仲翻。〕兵刃乱至，肠胃萦水草，斩首送建康，子孙皆弃市，并诛其党乐安太守〔【章：甲十一行本作「豫章太守乐安」六字；乙十一行本同；孔本同；张校云：「党」下脱「豫章太守」四字，「安」下衍「太守」二字。】〕任荟之、〔任，音壬。荟，乌外翻。〕临川内史刘怀之、鄱阳太守杜仲儒。仲儒，骥之兄子也。〔杜骥，元嘉中刺青州。〕功臣柳元景等封赏各有差。
丞相义宣走至江夏，闻巴陵有军，〔巴陵之军，盖韦崧之兵也；或曰：湘州刺史刘遵考之兵也。夏，户雅翻。〕回向江陵，众散且尽，与左右十许人徒走，脚痛不能前，僦民露车自载，〔僦，即就翻，赁也。〕缘道求食。至江陵郭外，遣人报竺超民，超民具羽仪兵众迎之。时荆州带甲尚万余人，左右翟灵宝诫义宣使抚忍将佐，〔翟，苌伯翻。将，即亮翻。〕以：「臧质违指授之宜，用致失利。今治兵缮甲，更为后图。」〔治，置之翻。〕昔汉高百败，终成大业....」而义宣忘灵宝之言，误云「项羽千败」，众咸掩口。〔掩口而笑也。〕鲁秀、竺超民等犹欲收余兵更图一决；而义宣惛沮，无复神守，人内不复出，〔沮，在吕翻。复，扶又翻；下夜复同。〕左右腹心稍稍离叛。鲁秀北走，〔考异曰：宋略云：「秀自襄阳败退，将及江陵，闻败北走。」今从宋书。〕义宣不能自立，欲从秀去，乃携息慆〔息，子也。〕及所爱妾五人，着男子服相随。〔着，陟略翻。〕城内扰乱，白刃交横，义宣惧，坠马，遂步进；竺超民送至城外，更以马与之，归而城守。〔守，手又翻。〕义宣求秀不得，左右尽弃之，夜，复还南郡空廨；〔南郡太守廨舍，盖在江陵城外。廨，古隘翻。〕旦日，超民收送刺奸。〔自汉以来，公府有刺奸掾。〕义宣止狱户，坐地叹曰：「臧质老奴误我！」五妾寻被遣出，义宣号泣，语狱吏曰：「常日非苦，今日分别始是苦。」〔被，皮义翻。号，户高翻。语，牛倨翻。别，如字；分别，犹分离也。〕鲁秀众散，不能去，还向江陵，城上人射之，〔射，而亦翻。〕秀赴水死，就取其首。
诏右仆射刘孝〔【章：甲十一行本「孝」作「延」；乙十一行本同；孔本同；张校同；退斋校同。】〕孙使荆、江二州，旌别枉直，〔使，疏吏翻。别，彼列翻。〕就行诛赏；且分割二州之地，议更置新州。〔由是遂分荆、湘、江、豫之地置郢州。〕
初，晋氏南迁，以扬州为京畿，谷帛所资皆出焉；以荆、江为重镇，甲兵所聚尽在焉；常使大将居之。〔将，即亮翻。〕三州户口，居江南之半，上恶其强大，故欲分之。〔恶，乌路翻；下同。〕癸未，分扬州浙东五郡置东扬州，治会稽；〔五郡：会稽、东阳、永嘉、临海、新安。会，工外翻。〕分荆、湘、江、豫州之八郡置郢州，治江夏；〔分荆州之江夏、竟陵、随、武陵、天门、湘州巴陵、江州武昌、豫州西阳凡八郡。永初郡国志及何承天志，江夏太守本治安陆，自此之后徙治夏口；今鄂州治江夏县即其地。夏，户雅翻；下夏口同。〕罢南蛮校尉，迁其营于建康。〔晋武帝置护南蛮校尉于襄阳，江左初省，寻又置于江陵。水经注：南蛮校尉府在方城；自油口以东，屯营相接，悉是南蛮府屯兵。校，户教翻。〕太傅义恭议使郢州治巴陵，尚书令何尚之曰：「夏口在荆、江之中，正对沔口，通接雍、梁，实为津要。〔自夏口入沔，泝流而上，至襄阳，又泝流而上至汉中，故云通接雍、梁。雍，于用翻。〕由来旧镇，根基不易，〔夏口自吴以来为重镇。〕既有见城，〔见，贤遍翻。〕浦大容舫，于事为便。」〔守江之备，船舰为急，故以浦大容舫为便。舫，甫妄翻。〕上从之。既而荆、扬因此虚耗。尚之请复合二州，〔复，扶又翻。〕上不许。
12戊子，省录尚书事。上恶宗室强盛，不欲权在臣下；太傅义恭知其指，故请省之。
13上使王公、八座与荆州刺史朱修之书，〔晋志曰：五曹尚书、一仆射、二令为八座。宋盖二仆射，一令。〕令丞相义宣自为计。书未达，庚寅，修之入江陵，杀义宣，并诛其子十六人，及同党竺超民、从事中郎蔡超、咨议参军颜乐之等。超民兄弟应从诛，何尚之上言：「贼既遁走，一夫可擒。若超民反复昧利，即当取之，非唯免愆，亦可要不义之赏。而超民曾无此意，微足观过知仁。〔何尚之此言为竺超民兄弟地道耳。要，一遥翻。〕且为官保全城府，谨守库藏，〔为，于伪翻。藏，徂浪翻。〕端坐待缚。今戮及兄弟，则与其余逆党无异，于事为重。」上乃原之。
14秋，七月，丙申朔，日有食之。
15庚子，魏皇子弘生；辛丑，大赦，改元兴光。
16丙辰，大赦。
18乙亥，魏主还平城。〔是年夏，书魏主如阴山。〕
19冬，十一月，戊戌，魏主如中山，遂如信都；十二月，丙子，还，幸灵丘，〔灵丘县自汉以来属代郡，唐为蔚州。〕至温泉宫；庚辰，还平城。
二年〔（乙未、四五五）〕
1春，正月，魏车骑大将军乐平王拔有罪赐死。〔骑，奇寄翻。〕
2镇北大将军、南兖州刺史庆之请老；二月，丙寅，以为左光禄大夫、开府仪同三司。庆之固让，表疏数十上，又面自陈，乃至稽颡泣涕。〔上，时掌翻。稽，音启。〕上不能夺，听以始兴公就第，厚加给奉。顷之，上复欲用庆之，〔复，扶又翻；下同。〕使何尚之往起之。尚之累陈上意，庆之笑曰：「沈公不效何公，往而复返。」〔尚之不能固志，见一百二十六卷文帝元嘉二十八年。〕尚之惭而止。辛巳，以尚书右仆射刘延孙为南兖刺史。
3夏，五月，戊戌，以湘州刺史刘遵考为尚书右仆射。
4六月，壬戌，魏改元太安。
5甲子，大赦。
6甲申，魏主还平城。〔史亦不书所如之地。〕
7秋，七月，癸巳，立皇弟休佑为山阳王，休茂为海陵王，休业为鄱阳王。
8丙辰，魏主如河西。
9雍州刺史武昌王浑〔朱修之已赴江陵，柳元景又留建康，以浑雍州。雍，于用翻。〕与左右作檄文，自号楚王，改元永光，备置百官，以为戏笑。长史王翼之封呈其手迹。八月，庚申，废浑为庶人，徙始安郡。上遣员外散骑侍郎东海戴明宝诘责浑，〔散，悉亶翻。骑，奇寄翻。诘，去吉翻。〕因逼令自杀，时年十七。
10丁亥，魏主还平城。
11诏祀郊庙，初设备乐，从前殿中曹郎荀万秋之议也。〔晋氏南渡草创，二郊无乐；宗庙虽有登歌，亦无二舞。及破符坚，得乐工，始有金石之乐。文帝元嘉二十二年，南郊，始设登歌。此所谓备乐，非能备雅乐，魏、晋以来世俗之乐耳。顺帝升明二年，王僧虔所谓「朝廷礼乐多违旧典」，盖指此类。〕
12上欲削弱王侯。冬，十月，己未，江夏王义恭、竟陵王诞奏裁〔【章：甲十一行本「裁」下有「损」字；乙十一行本同；孔本同。】〕王、侯车服、器用、乐舞制度，凡九事；上因讽有司奏增广为二十四条，〔听事，不得南面坐，施帐并乱。蕃国官正、冬不得徒跣登国殿及夹侍国师，传令及油戟。公主、妃传令不得朱服。舆不得重択。鄣扇不得雉尾。槊毦不得孔雀白氅。夹毂队不得绛袄。平乘但马不得过二匹。胡伎不得彩衣。舞妓正、冬着覧衣，不得庄面蔽花。正、冬会不得剑舞、杯柈舞。长蹻伎、竜舒丸剑、博山伎、缘大橦伎、五案伎，自非正、冬会奏舞曲不得舞。诸妃、主不得着绲带。信幡，非台省官悉用绛。郡、县内史、相及封内官长，于其封君，既非在三，罢官则不复追敬；不合称臣，止宜上下官敬而已。诸镇常行车，前后不得过六队，白直夹毂不在其限；刀不得过银铜饰。诸王女封县主，诸王子孙袭封，王之妃及封侯者夫人，行并不得卤簿。诸王子继体为王，婚葬吉凶，悉依诸国公侯之礼，不得同皇弟、皇子。车舆非轺车不得油幢。平乘船皆平两头，作露平形，不得拟象龙舟。悉不得朱油帐。错不得作五花及坚笋形。〕听事不得向坐；剑不得为鹿卢形；〔晋灼曰：古长剑，首以玉作井鹿卢形。〕内史、相及封内官长止称下官，不得称臣，罢官则不复追敬。〔长，知两翻。复，扶又翻。〕诏可。
13庚午，魏以辽西王常英为太宰。
14壬午，以太傅义恭领扬州刺史，竟陵王诞为司空、领南徐州刺史，建平王宏为尚书令。
