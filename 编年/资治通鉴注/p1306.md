<!-- { "loadSidebar": true } -->
9怀州民诉旱，刺史刘仁规揭牓禁之〔揭，其列翻。〕民怒，相与作乱，逐仁规，仁规逃匿村舍。民入州宅，掠其家赀，登楼击鼓，久之乃定。
10甲子，以兵部侍郎、充诸道盐铁转运等使、驸马尉于琮同平章事。
11宣歙观察使杨收过华岳庙，〔华岳庙在华州华阴县。华，户化翻。〕施衣物，〔施，式豉翻。〕使巫祈祷；县令诬以为收罪。右拾遗韦保衡复言，收前为相，除严譔江西节度使，受钱百万，又置造船务，人其侵隐。〔复，扶又翻。〕八月，庚寅，贬收端州司马。考异曰：旧传曰：「韦保衡作相，又发收阴事，言前用严譔为江西节度使，纳赂百万。明年，贬为端州司马。」按是时保衡未作相，旧传误。今从实录。
12九月，上疾瘳。
13冬，十二月，信王鞆薨。〔鞆，宪宗子，音弥兖翻。〕
14加岭南东道节度使韦宙同平章事。
唐纪六十七〔起着雍困敦（戊子），尽屠维赤奋若（己丑），凡二年。〕
懿宗昭圣恭惠孝皇帝中
咸通九年〔（戊子、八六八）〕
1夏，六月，凤翔少尹李师望上言：「巂州控扼南诏，为其要冲，成都到远，难以节制，请建定边军，屯重兵于巂州，以邛州为理所。」〔理所，犹言治所也。上，时掌翻。巂，音髓。邛，渠容翻。〕朝廷以为信然，以师望为巂州刺史，充定边军节度，眉、蜀、邛、雅、嘉、黎等州观察，统押诸蛮并统领诸道行营、制置等使。师望利于专制方面，故建此策；其实邛距成都纔百六十里，巂距邛千里，其欺罔如此。〔为李师望以定边军致寇张本。〕
2初，南诏陷安南，〔见上卷四年。〕敕徐泗募兵二千赴援，分八百人别戍桂州，初约三年一代。徐泗观察使崔彦曾，慎由之从子也，〔崔慎由始见倦上卷宣宗大宗十一年。从，才用翻；下从孙同。〕性严刻；朝廷以徐兵骄，命镇之。都押牙尹戡、教练使杜璋、〔大中六年五月，敕天下军府有兵马处，宜选会兵法、能弓马等人充教练使，每年合教习时，常令教习。〕兵马使徐行俭用事，军中怨之。戌桂州者已六年，屡求代还，戡言于彦曾，以军帑空虚，〔帑，他朗翻。〕发兵所费颇多，请更留戌卒一年；彦曾从之。戌卒闻之，怒。
都虞候许佶、〔佶，其吉翻。〕军校赵可立、姚周、张行实皆故徐州群盗，州县不能讨，招出之，补牙职。会桂管观察使李丛移湖南，新使未至，〔校，户教翻。使，疏吏翻。〕秋，七月，佶等做乱，杀都将王仲甫，〔将，即亮翻。〕推粮料判官庞勋为主，〔唐制，凡行军，置随军粮料使，兵少者置粮料判官。勋，许云翻。〕劫库兵北还，所剩剽掠，〔劫桂州库兵北归徐州。还，因旋，又如字。剽，匹妙翻。〕州县莫能御。朝廷闻之，八月，遣高品张敬思赦其罪，〔新书百官志：内侍省有高品一千六百九十六人。〕部送归徐州，戌卒乃止剽掠。
3以前静海节度使高骈为右金吾大将军。骈请以从孙浔代镇交趾，从之。〔浔，徐林翻。考异约：补国史曰：「高公侄孙浔将先锋军，每遇陈敌，身当矢石。及高公内举交代，朝廷命浔节制交趾。」实录但云高浔以下勒明姓名于碑阴，不云浔为节度使。新传曰：「骈之战，其从孙浔常为先锋，冒矢石以劝士。骈徙天平，荐浔自代；诏拜交州节度使。」按骈为金吾半岁始除天平。今从补国史。〕
4九月，戊戌，以山南东道节度使卢耽为西川节度使；以有定边军之故，不领统押诸蛮安抚等使。〔既分西川置定边军，则诸蛮皆在定边军巡内。〕
5庞勋等至湖南，〔湖南观察治潭州。〕监军以计诱之，使悉输其甲兵。〔诱，音酉。〕山南东道节度使崔铉严兵守要害，徐卒不敢入境，泛舟沿江东下。许佶等相与谋曰：「吾辈罪大于银刀，〔银刀见上卷三年。〕朝廷所以赦之者，虑缘道攻劫，或溃散为患耳，若至徐州，必葅醢矣！」乃各以私财造甲兵旗帜。〔帜，昌志翻。〕过浙西，入淮南，淮南节度使令狐绹遣使慰劳，给刍米。〔劳，力到翻。刍，以饲马；米，以给军。〕
都押牙李湘言于绹曰：「徐卒擅归，势必为乱，虽无敕令诛讨，藩镇大臣当临事制宜。高邮岸峡〔【章：十二行本「峡」作「峻」；乙十一行本同；张校同，云无注本作「峡」。】〕而水深狭，请将奇兵伏于其侧，焚荻舟以塞其前，〔塞，悉则翻。〕以劲兵蹙其后，可尽擒也。不然，纵之使得渡淮，至徐州，与怨愤之众合，为患必大。」绹素懦怯，且以无敕书，乃曰：「彼在淮南不为暴，听其自过，余非吾事也。」
勋招集银刀等都窜匿及诸亡命匿于州中，众至千人。丁巳，至泗州。〔泗州，晋、宋宿豫之地，后魏置南徐州，又置宿豫郡，又改东徐州，又改东楚州，周大象三年改泗州，开元二十四年，移州治临淮县。临淮本汉徐城县地，当泗水口，南北冲要之所。〕刺史杜慆飨之于球场，〔慆，他刀翻。〕优人致辞；〔致辞者，今诸藩府有大宴，则乐部头当筵致辞，称颂宾主之美，所谓致语者是也。〕徐卒以为玩己，擒优人，欲斩之，坐者惊散。慆素为之备，徐卒不敢为乱而止。慆，悰之弟也。〔杜悰，历事穆、文、武、宣，屡入相位，咸通初，又为相。〕
先是，朝廷屡敕崔彦曾慰抚戌卒擅归者，勿使忧疑。〔先，悉荐翻。〕彦曾遣使以敕意谕之，道路相望。勋亦申状相继，辞礼甚恭。戊午，行及徐城，〔徐城县，属泗州，宋朝省徐城为镇，入临淮县，在泗州北百于里，自此儿西北，则入徐州界。然其道里迂远，故庞勋等西入宿州，至苻离，则距徐州纔一百四十里耳。〕勋与许佶等乃于言于众曰：「吾辈擅归，思见妻子耳。今闻已有密敕下本军，至则支分灭族矣！〔下，户嫁翻。支分，谓被支解，而支体异处也，即呙刑。〕丈夫与其自头网罗，为天下笑，曷若相与戮力同心，赴蹈汤火，岂徒脱祸，兼富贵可求！况城中将士皆吾辈父兄子弟，吾辈一唱于外，彼必响应于内矣。然后遵王侍中故事，〔王侍中，谓无王智兴也，事见二百四十二卷穆宗长庆二年。〕五十万赏钱，可翘足待也！」众皆呼跃称善。将士赵武等十二人独忧惧，欲逃去，悉〔【章：十二行本「悉」上有「勋」字；乙十一行本同；张校同。】〕斩之，遣使致其首于彦曾，且为申状，称：「勋等远戌六年，实怀乡里；而武等因众心不安，辄萌奸计。将士诚知诖误，〔诖，古卖翻。〕敢避诛夷！今既蒙恩全宥，辄共诛手恶以补愆尤。」冬，十月，甲子，使者至彭城，彦曾执而讯之，具得其情，乃囚之。丁卯，勋复于递中申状，〔复，扶又翻。递中，谓入邮筒递送使府。〕称：「将士自负罪戾，各怀忧疑，今已及苻离，尚未释甲。〔苻离，汉股县，时属宿州。九域志：宿州北至徐州一百二十里。宋白曰：尔雅：莞，苻离。此地尤多此草，故名。〕盖以军将尹戡、杜璋、徐行俭等狡诈多疑，必生衅隙，乞且停此三人职任，以安众心，仍乞戌还将士别置二营，共为一将。」〔将，并即亮翻。〕
时戌卒拒彭城止四驿，〔唐制：三十里一驿。四驿，百二十里。〕阖城忷惧。彦曾召诸将谋之，皆泣曰：「比以银刀凶悍，〔比，毗至翻。悍，侯旰翻，又下罕翻。〕使一军皆蒙恶名，歼夷流窜，不无枉滥。今冤痛之生未已，而桂州戌卒复尔猖狂，〔复，扶又翻；下同。〕若纵使入城，必为逆乱，如此，则阖境涂地矣！不若乘其远来疲弊，发兵击之，我逸彼劳，往无不捷。」彦曾犹豫未决。团练判官温廷〔【章：十二行本「廷」；乙十一行本同。】〕皓复言于彦曾曰：「安危之兆，已在目前，得失之机，决于今日。今击之有三难，而舍之有五害：诏释其罪而擅诛之，一难也。帅其父兄，讨其子弟，二难也。〔帅，读曰率。〕枝党钩连，刑戮必多，三难也。然当道戌卒擅归，不诛则诸道戌边者皆孝之，无以制御，一害也。将者一军之首，而辄敢害之，〔谓戌卒杀都将王仲甫也。〕则凡为将者何以号令士卒！二害也。所过剽掠，〔剽，匹妙翻。〕自为甲兵，招纳亡命，此而不讨，何以惩恶！三害也。军中将士，皆其亲属，银刀余党，潜匿山泽，一旦内外俱发，何以支梧！四害也。〔如淳曰：枝梧，犹枝扞也。薛瓒曰：小柱为枝，邪柱为梧，今屋邪柱是也。〕逼胁军府，诛所忌三将，又欲自为一营，〔三将，谓尹戡、杜璋、徐行俭。及乞别营，事并见上。〕从之则银刀之患复起，违之则托此为作乱之端，五害也。惟明公去其三难，〔去，羌吕翻。〕绝其五害，早定大计，以副众望。」
时城中有兵四千三百，彦曾乃命都虞候原密等将兵三千人讨勋，数勋之罪以令士众，〔数，所具翻。〕且曰：「非惟涂炭平人，实亦污染将士。〔污，乌故翻。染，如艳翻，又如险翻。〕傥国家发兵诛讨，则玉石俱焚矣！」〔书曰：火炎昆冈，玉石俱焚。天吏逸德，烈于猛火。〕又曰：「凡彼亲属，无用忧疑，罪止一身，必无连坐。」仍命宿州出兵苻离，泗州出兵于虹以邀之，〔虹，汉古县，宋、魏废省，古城在夏丘县界；武德置虹县于古虹城，贞观八年移治夏丘，故城时属宿州。九域志：在州东一百八十里。颜师古曰：虹，音贡，今音绛。〕且奏其状。彦曾戒元密无伤敕使。〔时张敬思尚在勋军中。〕
戊辰，元密发彭城，军容甚盛。诸将至任山北数里，〔任山在彭西南三十里。〕顿兵不进，共思所以夺敕使之计，欲俟贼入馆，乃纵兵击之，遣人变服负薪以诇贼。〔诇，翾正翻，又火迥翻。〕日暮，贼至任山，馆中空无人，又无供给，疑之，见负薪者，执而榜之，〔榜，音彭。〕果得其情。乃为偶人〔【章：十二行本「人」下有「执旗帜」三字；乙十一行本同；孔本同；张校同。】〕列于山下而潜遁。比夜，官军始觉之，〔比，必利翻，及也；下比官军、比追及，皆同音。〕恐贼潜伏山谷及间到来袭，〔间，古苋翻。〕复引兵退宿于城南，明旦，乃进追之。
时贼已至苻离，宿州戌卒五百人出战于濉水上，〔濉水，在虹县灵壁东。〕望风奔溃，贼遂抵宿州。时宿州阙刺史，观察副使焦璐摄州事，城中无复余兵，庚午，贼攻陷之，璐走免。〔璐，音路。考异曰：旧纪：「九月，甲午，勋陷宿州。」今从郑樵彭门纪乱及新纪。〕贼悉聚城中货财，令百姓来取之，一日之中，四远云集，然后选募为兵，有不愿者立斩之，自旦至暮，得数千人。于是勒兵乘城，庞勋自称兵马留后。
