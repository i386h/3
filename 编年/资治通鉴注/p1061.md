<!-- { "loadSidebar": true } -->
23上将还西京，辛未，左散骑常侍李怀远同中书门下三品，充东都留守。〔散，悉亶翻。骑，奇寄翻。守，式又翻。〕
24武三思阴令人疏皇后秽行，牓于天津桥，〔行，下孟翻。〕请加废黜。上大怒，命御史大夫李承嘉穷核其事。承嘉奏言：「敬晖、桓彦范、张柬之、袁恕己、崔玄暐使人为之，虽云废后，实谋大逆，请族诛之。」三思又使安乐公主谮之于内，〔安乐公主下嫁三思子崇训，故得使之谮五王。乐音洛。〕侍御史郑愔言之于外，上命法司结竟。〔结竟者，结其罪、竟其狱也。或曰：竟，尽也，尽其命也。愔，于今翻。〕大理丞三原李朝隐奏称：「晖等未经推鞫，不可遽就诛夷。」〔朝，直遥翻。〕大理丞裴谈奏称：「晖等宜据制书处斩籍没，不应更加推鞫。」〔处，昌吕翻。〕上以晖等尝赐铁券，许以不死，乃长流晖于琼州，〔考异曰：实录初云「嘉州」，后云「崔州」；新本纪作「嘉州」；旧传作「崔州」。今从统纪、新传。〕彦范于瀼州，柬之于泷州，〔武德四年，平萧铣，分隋永熙郡之泷水县置泷州。泷，所江翻。瀼州，隋将刘方始开此路。贞观十二年，寻刘方故道，行达交趾，开拓夷獠，置瀼州。州在郁林西南交趾之东，北有瀼水，以为州名。〕恕己于环州，〔贞观十二年，李弘节开拓生蛮，置环州，取环王国为名，属岭南道。〕玄暐于古州，〔古州，亦李弘节开夷獠置。〕子弟年十六以上，皆流岭外。擢承嘉为金紫光禄大夫，进爵襄武郡公，谈为刑部尚书；出李朝隐为闻喜令。
三思又讽太子上表，请夷暐等三族；上不许。
中书舍人崔湜说三思曰：「晖等异日北归，终为后患，不如遣使矫制杀之。」三思问谁可使者，湜荐大理正周利用。〔【严：「用」改「贞」；下同。】〕利用先为五王所恶，贬嘉州司马，乃以利用摄右台侍御史，奉使岭外。比至，柬之、玄暐已死，遇彦范于贵州，〔说，输芮翻。使，疏吏翻。恶，乌路翻。比，毗至翻。贵州，汉广郁县地，古西瓯骆越所居，后汉谷永为郁林太守，降乌浒人十余万，开置七县，即此处也。地在广州西南、安南府之北，邕管所管郡县是也。隋分郁林置郁平县，属南定州，武德曰南尹州，贞观八年曰贵州。〕令左右缚之，曳于竹槎之上，〔槎，鉏加翻。〕肉尽至骨，然后杖杀。得晖，呙而杀之。恕己素服黄金，利用逼之使饮野葛汁，〔本草：钩吻，一名野葛。陶弘景曰：言其入口钩人喉吻。核事而言，乃是两物，未详云何。岭表录异曰：野葛，毒草也，俗呼为胡蔓草，误食之则用羊血解之。陈藏器曰：人食其叶，饮冷水即死，冷水发其毒也。彼人以野葛饲人，勿与冷水，至肥大，以冷水饮之，至死。悬尸于树，汁滴地生菌子，收之，名菌药，烈于野葛。〕尽数升不死，不胜毒愤，掊地，〔胜，音升。掊，薄侯翻。〕爪甲殆尽，仍捶杀之。〔捶，止橤翻。〕利用还，擢拜御史中丞。薛季昶累贬儋州司马，饮药死。儋，都甘翻。
三思既杀五王，权倾人主，常言：「我不知代间何者谓之善人，何者谓之恶人；但于我善者则为善人，于我恶者则为恶人耳。」
时兵部尚书宗楚客、将作大匠宗晋卿、大府卿纪处讷、鸿胪卿甘元柬皆为三思羽翼。〔胪，陵如翻。〕御史中丞周利用、侍御史冉祖雍、太仆丞李俊、光禄丞宋之逊、监察御史姚绍之皆为三思耳目，时人谓之五狗。
25九月，戊午，左散骑常侍、同中书门下三品李怀远薨。
26初，李峤为吏部侍郎，欲树私恩，要求入相，奏大置员外官，广引贵势亲识。既而为相，铨衡失序，府库减耗，〔相，息亮翻。〕乃更表言滥官之弊，且请逊位；上慰谕不许。
冬，十月，己卯，车驾发东都，以前检校井州长史张仁愿检校左屯卫大将军兼洛州长史。戊戌，车驾至西京。十一月，乙巳，赦天下。
27丙辰，以蒲州刺史窦从一为雍州刺史。〔雍，于用翻。〕从一，德玄之子也，〔窦德玄见二百一卷高宗麟德元年。〕初名怀贞，避皇后父讳，更名从一，〔更，工衡翻。〕多谄附权贵。太平公主与僧寺争碾硙，〔碾，急蹇翻。硙，五对翻。激水为之，不劳人功而自运。〕雍州司户李元纮判归僧寺。〔庸制：户曹司户参军事掌户籍计帐、道路过所、蠲符、杂傜、逋负、良贱刍笹、逆旅、婚姻、出讼、旌别孝悌。〕从一大惧，亟命元纮改判。元纮大署判后曰：「南山可移，此判无动！」从一不能夺。元纮，道广之子也。〔李道广见二百五卷武后万岁通天元年。〕
28初，秘书监郑普思纳其女于后宫，监察御史灵昌崔日用劾奏之，上不听。〔监，古衔翻。劾，户概翻，又户得翻。〕普思聚党于雍、岐二州，谋作乱。事觉，西京留守苏緕收系，穷治之。普思妻第五氏以鬼道得幸于皇后，上敕緕勿治。及车驾还西京，緕廷争之，〔守，式又翻。緕，古回翻。治，直之翻。争，读曰诤。〕上抑緕而佑普思；侍御史范献忠进曰：「请斩苏緕！」上曰：「何故﹖」对曰：「緕为留守大臣，不能先斩普思，然后奏闻，使之荧惑圣听，其罪大矣。且普思反状明白，而陛下曲为申理。臣闻王者不死，殆谓是乎！臣愿先赐死，不能北面事普思。」魏元忠曰：「苏緕长者，用刑不枉。普思法当死。」上不得已，戊午，流普思于儋州，〔儋，都甘翻。〕余党皆伏诛。
29十二月，己卯，突厥默啜寇鸣沙，〔灵州有鸣沙府。武德二年，以鸣沙县置会州，贞观六年，州废，更置环州，以大河环曲为名。九年州废，以县还属灵州，是年为默啜所寇，移治故丰安城。宋白曰：鸣沙本汉富平县地，后周于此置会州，寻立鸣沙镇，隋立环州，以大山环曲为名。此地人马行沙有声，异于余沙，故曰鸣沙。〕灵武军大总管沙咤忠义与战，军败，死者六千余人。〔托，初加翻。〕丁〔【严：「丁」改「辛」。】〕巳，突厥进寇原、会等州，〔武德二年以平凉郡会宁镇置西会州，贞观八年更名会州。〕掠陇右牧马万余匹而去。免忠义官。
30安西大都护郭元振诣突骑施乌质勒牙帐议军事，〔骑，奇寄翻。〕天大风雪，元振立于帐前，与乌质勒语。久之，雪深，元振不移足；乌质勒老，不胜寒，〔胜，音升。〕会罢而卒。〔卒，子恤翻。〕其子娑葛勒兵将攻元振，〔娑，素何翻。〕副使御史中丞解琬知之，〔使，疏吏翻。解，户买翻，姓也。〕劝元振夜逃去，元振曰：「吾以诚心待人，何所疑惧！且深在寇庭，逃将安适！」安卧不动。明旦，入哭，甚哀，娑葛感其义，待元振如初。戊戌，以娑葛袭嗢鹿州都督、怀得王。〔高宗显庆元年以突骑施索葛莫贺部置嗢鹿州都督府。嗢，乌没翻。〕
31安乐公主恃宠骄恣，卖官鬻狱，势倾朝野。〔朝，直遥翻。〕或自为制敕，掩其文，令上署之；上笑而从之，竟不视也。自请为皇太女，上虽不从，亦不谴责。〔考异曰：统纪云：「安乐公主私请废皇太子而立皇太女，帝以问魏元忠，元忠曰：『皇太子国之储君，生人之本，今既无罪，岂得辄有动摇，欲以公主为皇太女！驸马复若为名号，天下必甚怪愕，恐非公主自安之道。』公主知之，乃奏曰：『元忠，山东木强田舍汉，岂足与论国家权宜盛事、仪注好恶！阿母子尚自为天子，况儿是公主，作皇太女，有何不可！』」按中宗虽愚，岂不知立皇太女为不可，何必待元忠之言！今从旧传〕。
景龙元年〔（丁未、七○七）是年九月方改元。〕
1春，正月，庚戌，制以突厥默啜寇边，命内外官各进平突厥之策。右补阙卢篏上疏，〔篏，方矩翻。〕以为：「郄縠悦礼乐，敦诗书，为晋元帅；〔左传：晋文公搜于被庐，作三军，谋元帅。赵衰曰：「郄縠可。臣亟闻其言矣，说礼乐而敦诗书。诗书，义之府也；礼乐，德之则也；德义，利之本也。君其试之。」乃使郄縠将中军。帅，所类翻。〕杜预射不穿札，建平吴之勋。〔见八十一卷晋武帝太唐元年。〕是知中权制谋，不取一夫之勇。〔左传曰：中权后劲。注曰：中军制谋。〕如沙咤忠义，骁将之材，本不足以当大任。又，鸣沙之役，主将先逃，〔鸣沙之败，亦指言沙咤忠义。骁，坚尧翻。将，即亮翻。〕宜正邦宪；赏罚既明，敌无不服。又，边州刺史，宜精择其人，使之搜卒乘，积资粮，〔乘，绳证翻。〕来则御之，去则备之。去岁四方旱灾，未易兴师。〔易，以豉翻。〕当理内以及外，绥近以来远，俟仓廪实，士卒练，然后大举以讨之。」上善之。
2二月，丙戌，上遣武攸暨、武三思诣干陵祈雨。既而雨降，上喜，制复武氏崇恩庙及昊陵、顺陵，〔帝既复辟，改武氏崇尊庙为崇恩庙；太后崩，废崇恩庙。昊陵、顺陵，见二百四卷天授二年。考异曰：旧本纪，「正月己巳，遣武攸暨、武三思往干陵祈雨于则天皇后。」新本纪，「甲午，褒德荣先陵置令丞。」按长历，正月庚子朔，无己巳；二月庚午朔，无甲午。今从实录。〕因名酆王庙曰褒德，陵曰荣先；〔去年追封后父韦玄贞为酆王。〕又诏崇恩庙斋郎取五品子充。太常博士杨孚曰：「太庙皆取七品已下子为斋郎，今崇恩庙取五品子，未知太庙当如何﹖」上命太庙亦准崇恩庙。孚曰：「以臣准君，犹为僭逆，况以君准臣乎！」上乃止。
3庚寅，敕改诸州中兴寺、观为龙兴，〔唐会要，神龙元年，敕天下诸州各置大唐中兴寺、观。观，古玩翻。〕自今奏事不得言中兴。〔示袭武氏后，不改其政也。〕右补阙权若讷上疏，以为「天、地、日、月等字〔改制字见二百四卷武后天授元年。〕皆则天能事，贼臣敬晖等轻紊前规；今削之无益于淳化，存之有光于孝理。又，神龙元年制书，一事以上，并依贞观故事，岂可近舍母仪，远尊祖德！」疏奏，手制褒美。〔史言中宗无是非之心。〕
4三月，庚子，吐蕃遣其大臣悉熏热入贡。〔吐，从暾入声。〕
5夏，四月，辛巳，以上所养雍王守礼女金城公主妻吐蕃赞普。〔雍，于用翻。妻，七细翻。〕
6五月，戊戌，以左屯卫大将军张仁愿为朔方道大总管，以备突厥。
7上以岁旱谷贵，召太府卿纪处讷谋之。明日，武三思使知太史事迦叶志忠奏：「是夜，摄提入太微宫，〔姓谱：迦叶，天竺姓。迦，居伽翻。晋天文志，摄提六星直斗杓之南，主建时节，伺禨祥。三思特使志忠傅会以献谀耳。〕至帝座，〔太微宫中有太帝之座。〕主大臣宴见纳忠于天子。」上以为然。〔史言帝愚暗，为下所罔。见，贤遍翻。〕敕称处讷忠诚，彻于玄象，赐衣一袭，帛六十段。
8六月，丁卯朔，日有食之。
