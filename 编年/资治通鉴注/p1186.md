<!-- { "loadSidebar": true } -->
贾林复说武曰：〔复，扶又翻。〕「自古国有患，未必不因之更兴；况主上九叶天子，〔自高祖、太宗、高宗、中宗、睿宗、玄宗、肃宗、代宗至帝，凡九世。〕聪明英武，天下谁肯舍之共事朱乎！滔自为盟主以轻蔑同列。河朔古无冀国，冀大夫之封域也。〔滔称冀王，盖奄禹迹冀州之域以自大。而王武俊巡属有冀州，故林以是间之。〕今滔称冀王，又西倚其兄，〔泚者，滔兄。〕北引回纥，其志欲尽吞河朔而王之，大夫虽欲为之臣，不可得矣。〔田悦之间王武俊、朱滔，与贾林之说王武俊者同利害耳。人惟趋利而避害，故说行，非有他也。〕且大夫雄勇善战，非滔之比；又本以忠义手诛叛臣，〔谓杀李惟岳也。〕当时宰相处置失宜，〔处，昌吕翻。〕为所诳诱，故蹉跌至此。〔蹉，仓何翻。跌，徒结翻。〕不若与昭义并力取滔，其势必获。滔既亡，则泚自破矣。此不世之功，转祸为福之道也。今诸道辐凑攻泚，不日当平。天下已定，大夫乃悔过而归国，则已晚矣！」时武俊已与滔有隙，因掠袂作色曰：「二百年天弓吾不能臣，岂能臣此田舍儿乎！」遂与抱真及马燧相结，约为兄弟；然犹外事滔，礼甚谨，与田悦各遣使见滔于河间，〔瀛州，治河间县。〕贺朱泚称尊号，且请马寔之兵共攻康日知于赵州。
36汝、郑应援使刘德信将子弟军在汝州，〔是年四月，募诸尝为节度、观察、都团练使子弟，帅如马从军，使刘德信将之以救襄城。〕闻难，引兵入援，〔难，乃旦翻。〕与泚众战于见子陵，破之；〔新书本纪作「思子陵」水经注：閺乡县西皇天原上，有汉武帝思子台。又汉薄太后陵在霸陵之南，近文帝陵、故薄太后曰：「南望吾子，北望吾夫」。故俗呼为见陵也。〕以东渭桥有转输积粟，癸亥，进屯东渭桥。〔程大昌曰：东渭桥，在万年县北五十里，灞水合渭之地。〕
37朱泚夜攻奉天东、西、南三面。甲子，浑瑊力战却之；左龙武大将军吕希倩战死。乙丑，泚复攻城，〔复，扶又翻。〕将军高重捷与泚将李日月战于梁山之隅，破之；〔梁山，在奉天城北五里，干陵在焉。重，直龙翻。〕乘胜逐北，身先士卒，〔先，悉荐翻。〕贼伏兵擒之。其麾下十余人奋不顾死，追夺之；贼不能拒，乃斩其首，弃其身而槷。麾下收之入城，上亲抚而哭之尽哀，结蒲为首而葬之，赠司空。朱泚见其首，亦哭之曰：「忠臣也！」束蒲为身而葬之。李日月，泚之骁将也，战死于奉天城下；泚归其户于长安，厚葬之。其母竟不哭，骂曰：「奚奴！国家何负于汝而反﹖死已晚矣！」及泚败，贼党皆诛，独日月之母不坐。
己巳，加浑瑊京畿、渭南、北、金商节度使。
38壬申，王武俊与马寔至赵州城下。
39初，朱泚镇凤翔，遣其将牛云光将幽州兵五百人戍陇州，〔未白曰：后魏分泾、岐之地、置东秦州，大统十七年改为陇州，因陇州，因陇山为名。〕以陇右营田判官韦皋领陇右留后。〔考异曰：奉天记作「凤翔节度判官」。今从实录。〕及郝通奔凤翔，〔李楚琳作乱，郝通自陇州奔归之。〕牛云光诈疾，欲俊皋至，伏兵执之以应泚，事泄，师其众奔泚。至汧阳，〔汧阳县，属陇州。九域志：在州东六十里。帅，读日率。汧，口肩翻。〕遇泚遣中使苏玉赍诏书加皋中丞，玉说云光曰：〔说，式芮翻。「韦皋，书生也。君不如与我俱之陇州，皋幸而受命，乃吾人也；不受命，君以兵诛之，如取孤籖耳！」〔籖，与豚同，豕子也。〕云光从之。皋从城上问云光曰：「向者不告而行，今而复来，何也﹖」〔复，扶又翻；下同。〕云光曰：「向者未知公心，今公有新命，〔谓朱泚加皋中丞之命也。〕故复来，愿托腹心。」皋乃先纳苏玉，受其诏书；谓云光曰：「大使苟无异心，请悉纳甲兵，使城中无疑，众乃可入。」云光以皋书生，易之，〔易，以豉翻，轻易。〕乃悉以甲兵输之而。明日，皋宴玉、云光及其卒于郡舍，伏甲诛之。筑坛，盟将士曰：「李楚琳贼虐本使，〔本使，谓张镒也。李楚琳，镒之部曲将，杀镒从逆，故云然。〕既不事上，安能恤下，〔陇州，凤翔巡属也。言李楚琳既虐杀其帅，安能恤陇州将士乎！〕宜相与讨之！」遣兄平弇诣奉天，〔请命于行在所。〕复遣使求援于吐蕃。〔恐朱泚遣兵攻之，引吐蕃以为援。〕
唐纪四十五〔起昭阳大渊献（癸亥）十一月，尽阏逢困敦（甲子）正月，不满一年〕。
《德宗神武圣文皇帝四》
建中四年〔（癸亥、七八三）〕
1十一月，乙亥，以陇州为奉义军，擢皋为节度使。泚又使中使刘海广许皋凤翔节度使；皋斩之。〔史言韦皋以此发身。使，疏吏翻。泚，且礼翻。〕
2灵武留后杜希全、盐州刺史戴休颜、夏州刺史时常春会渭北节度使李建徽合兵万人入援，〔灵武节度使治灵州，夏州治方县，盐州治五原县，皆邻境相接。渭北节度使本治坊州，时徙治鄜州。夏，户雅翻。〕将至奉天，上召将相议道所从出。关播、浑刦曰：「漠谷道险狭，〔召将，即亮翻。相，息亮翻。浑，户昆翻，又户本翻。刦，古衔翻。漠谷，在奉天城西北。〕恐为贼所邀。不若自干陵北过，附柏城而行，〔山陵树柏成行，以遮迾陆寝，故谓之柏城。宋白曰：唐诸陆皆栽柏环之。贞元六年十一月，敕诸陵柏城四面各三里内，不得安葬。过，古禾翻，又古卧翻。〕营于城东北鸡子堆，与城中掎角相应，〔掎，居蚁翻。〕且分贼势。」卢杞曰：「漠谷道近，若为贼所邀，则城中出兵应接可也。傥出干陵，恐惊陵寝。」刦曰：「自泚攻城斩干陵松柏，以夜继昼，其惊多矣。今城中危急，诸道救兵未至，惟希全等来，所系非轻，若得营据要地，则泚可破也。」杞曰：「陛下行师，岂比逆贼！若令希全等过之，是自惊陵寝。」〔泚，且礼翻，又音此。令，力丁翻。〕上乃命希全等自漠谷进。丙子，希全等军至漠谷，果为贼所邀，乘高以大弩、巨石击之，死伤甚众；城中出兵应接，为贼所败。是夕，四军溃，退保邠州。泚阅其辎重于城下，从官相视失色。〔自两河兵兴以至乘舆播迁，卢杞之言无一不误国，而德宗信之如故，庸昏甚矣！败，补迈翻。从，卑旻翻。泚，且礼翻，又音此。辎，庄持翻。重，直用翻。〕休颜，夏州人也。〔夏，户雅翻。〕
泚攻城益急，穿堑环之。泚移帐于干陵，下视城中，动静皆见之，时遣使环城〔堑，七艳翻。使，疏吏翻。环，音宦。〕招诱士民，笑其不识天命。〔诱，音酉。〕
3神策、河北行营节度使李晟疾愈，〔前年五月，李晟疾甚，自易州还保定州，事见上卷。晟，成正翻。〕闻上幸奉天，帅众将奔命。〔帅，读曰率。〕张孝忠迫于朱滔、王武俊，倚晟为援，不欲晟行，数沮止之。〔数，所角翻。沮，在吕翻。〕晟乃留其子凭，使娶孝忠女为妇，又解玉带赂孝忠亲信，使说之，〔说，式芮翻。〕孝忠乃听晟西归，遣大将杨荣国将锐兵六百与晟俱。晟引兵出飞狐道，昼夜兼行，至代州。〔沈存中曰：北岳常岑，谓之大茂山者是也，半属契丹，以大茂山脊为界。飞狐路，在茂之西。自银冶寨北出倒马关，度虏界，却自石门子，令水铺入缾形、梅回两寨之间，至代州。今此路已不通，惟北寨西出承天关路，可至河东，然路极峭狭。按存中所谓地界，乃石晋与契丹所分地界也。〕丁丑，加晟神策行营节度使。〔史言李晟前只节度河北神策出征兵行营，今又加节度神策行营兵出征河南者，此其所以得诛刘德信也。〕
4王武俊、马寔攻赵州不克。辛巳，寔归瀛州，武俊送之五里，犒赠甚厚；武俊亦归恒州。〔恒，户登翻。〕
5上之出幸奉天也，陕虢观察使姚明瞓〔陕，失冉翻。瞓，与扬同。〕以军事委都防御副使张劝，去诣行在。劝募兵得数万人。甲申，以劝为陕虢节度使。
6朱泚攻围奉天经月，〔是年十月，上出奉天，纔至奉天数日而朱泚继至，攻围至是月为经月。〕城中资粮俱尽。上尝遣健步出城觇贼，〔健步，今之急脚子是也。觇，丑廉翻。〕其人恳以苦寒为辞，跪奏乞一襦。〔襦，汝朱翻，短衣。〕上为之寻求不获，〔为，于伪翻。〕竟悯默而遣之。〔悯者，矜其寒；默者，无以为辞也。〕时供御纔有粝米二斛，每伺贼之休息，夜，缒人于城外，采芜菁根而进之。〔本草曰：芜菁及芦菔，南北通有之。芜菁，即蔓菁；芦菔，即萝卜也。陶隐居云：芦菔是今温菘，其根可食，叶不中。芜菁根乃细于温菘，而叶似菘，好食。日华子曰：梗长叶瘦高者为菘；阔厚短肥而庳及梗细者为芜菁叶也。陆佃埤雅曰：旧说，菘菜，北种，初年半为芜菁，二年菘种都绝。芜菁南种亦然。菘之不生北土，犹橘柚之变于淮北矣。芜菁似菘而小，有台，一名葑，一名须。史照曰：本草注云，芜菁，北人又名蔓菁，根叶子子乃是菘类。诗云：采葑采菲。疏云：陆玑云，葑，芜菁，幽州人或谓之芥。方言云：丰荛，芜菁也。陈、楚谓之葑，齐、鲁谓之荛，关西谓之芜菁，赵、魏之部谓之大芥。粝，卢达翻。伺，相使翻。缒，驰伪翻。〕上召公卿将吏谓曰：「朕以不德，自陷危亡，固其宜也。公辈无罪，宜早降以救室家。」降，户江翻，〕群臣皆顿首流涕，期尽死力，故将士虽困急而锐气不衰。
上之幸奉天也，粮料使崔纵劝李怀光令入援，〔崔纵为魏县行营粮料使。〕怀光从之，纵悉敛军资与怀光皆来。怀光昼夜倍道，至河中，力疲，休兵三日。河中尹李齐运倾力犒宴，〔犒，口到翻。〕军〔章：十二行本「军」下有「士」字；乙十一行本同；孔本同；张校同；退斋校同。〕尚欲迁延。崔纵先辇货财渡河，谓众曰：「至河西，悉以分赐。」开元八年，析河东县自蒲津以西为河西县。〕众利之，西屯蒲城，有众五万。齐运，恽之孙也。〔蒋王恽，太宗子也。恽，于粉翻。〕
李晟行且收兵，亦自蒲津济军于东渭桥；其始有卒四千，晟善于抚御，与士卒同甘苦，人乐从之，〔晟，成正翻。音洛。〕旬月间至万余人。
神策兵马使尚可孤讨李希烈，将三千人在襄阳，自武关入援，军于七盘，〔使，疏吏翻。将，即亮翻，又音如字。七盘，即古绕溜之险。〕败泚将仇敬，〔仇敬，即仇敬忠，此因旧史书之。败，补迈翻。〕遂取蓝田。可孤，宇文部之别种也。〔种，章勇翻。〕
