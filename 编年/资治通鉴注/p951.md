<!-- { "loadSidebar": true } -->
杜伏威遣行台左仆射辅公祏〔祏，音石。〕将卒数千攻子通，〔将，即亮翻。〕以将军阚棱、王雄诞为之副。公祏渡江攻丹阳，克之，进屯溧水，〔隋志：丹阳郡治江宁；溧水以县属焉，本溧阳县，开皇十八年更名。自丹阳至溧水二百四十里。溧，音栗。〕子通帅众数万拒之。〔帅，读曰率。〕公祏简精甲千人，执长刀为前锋，〔简，选也，分别也。〕又使千人踵其后，曰：「有退者即斩之。」自帅余众，复居其后。〔帅，读曰率。复，扶又翻；下同。〕子通为方陈而前，〔陈，读曰阵。〕公祏前锋千人殊死战，公祏复张左右翼以击之，子通败走，公祏逐庂，反为所败，〔败，补迈翻。〕还，闭壁不出。王雄诞曰：「子通无壁垒，又狃于初胜，〔狃，女九翻。〕乘其无备，击之可破也。」公祏不从。雄诞以其私属数百人夜出击之，〔私属亲兵不在大军名籍者。〕因风纵火，子通大败，降其卒数千人。〔降，户江翻。〕子通食尽，弃江都，保京口，江西之地尽入于伏威，〔庐、和等州皆江西也。〕伏威徙居丹阳。
子通复东走太湖，〔太湖在苏州吴县东南五十里。〕收合亡散，得二万人，袭沈法兴于吴郡，大破之。法兴师左右数百人弃城走，吴郡贼帅闻人遂安遣其将叶孝辩迎之，〔闻人，复姓，今吴中亦以为着姓。贼帅，所类翻。将，即亮翻。〕法兴中涂而悔，欲杀孝辩，更向会稽。〔会稽，越州。会，古外翻。〕考辩觉之，法兴窘迫，赴江溺死。子通军势复振，【章：十二行本「振」下有「帅其群臣」四字；乙十一行本同；孔本同；张校同；退斋校同。】徙都余杭，〔余杭，杭州。〕尽收法兴之地，北自太湖，南至岭，〔岭，五岭也。〕东包会稽，西距宣城，〔按子通之地，西距宣城耳，南境安能至岭哉！史大而言之耳。会，古外翻。〕皆有之。
75广、新二州贼帅高法澄、沈宝彻杀隋官，据州，附于林士弘，〔隋志：南海郡，广州。信安郡新兴县，梁置新州。宋白曰：新州，秦始皇所取陆梁地，汉为合浦临元县，晋置新宁郡，梁置新州。〕汉阳太守冯盎击破之。〔冯盎自大业之乱归岭南，未受朝命，故书隋官。守，式又翻。〕既而宝彻兄子智臣复聚兵于新州，盎引兵击之。贼始合，盎免冑大呼曰：〔呼，火故翻。〕「尔识我乎﹖」贼多弃仗肉袒而拜，〔冯盎自其祖母洗夫人以来，威令行于岭南，故然。〕遂溃，擒宝彻、智臣等，岭外遂定。
76窦建德行台尚书令恒山胡大恩请降。〔恒山，恒州。恒，户登翻。降，户江翻。〕
四年〔（辛巳，六二一）〕
1春，正月，癸酉，以大恩为代州总管，〔代州，隋之鴈门郡。〕封定襄郡王，赐姓李氏。代州石岭之北，自刘武周之乱，寇盗充斥，大恩徙镇鴈门，〔鴈门，汉广武县，隋更名。隋、唐代州皆治鴈门，汉鴈门郡治阴馆。李大恩岂徙镇汉鴈门邪﹖宋白曰：句注在代州西北三十五里，鴈门界西陉山也。始皇十三年移楼烦于善无县，今句注山北下馆城是也，故续汉书云：鴈门郡理阴馆。建安立新兴郡，陉北悉弃之，其地荒废。魏文帝移鴈门郡，南渡句注，置广武城，即今州西广武故城是也。后魏明帝又移置广武东占上馆城内，即今州城是也。或曰李大恩自恒山请降，授代州总管，故自恒山徙镇鴈门。〕讨击，悉平之。
2稽胡酋帅刘仚成部落数万，为边寇；〔酋，慈由翻。帅，所类翻。仚，许延翻。〕辛巳，诏太子建成统诸军讨之。
3王世充梁州总管程嘉会以所部来降。〔后魏置梁州于浚仪，因古大梁城以名州也。此时以浚仪为汴州，而隋之梁郡治宋城县。宋城，古睢阳也，汉梁国都之，后魏以来，以睢阳为梁郡，王世充当于此置梁州。〕
4杜伏威遣其将陈正通、徐绍宗帅精兵二千来，会秦王世民击王世充，〔将，即亮翻。帅，读曰率。考异曰：旧书杜伏威传：「太宗之围王世充，遣使招之，伏威请降，高祖遣使就拜东南道行台尚书令、江?淮以南安抚大使、上柱国，封吴王，赐姓李氏。」按伏威封吴王在太宗讨王世充前。今从高祖、太宗实录。〕甲申，攻梁，克之。〔梁县属伊州。杜佑曰：汝州梁县，汉旧县，战国时谓之南梁，以别大梁、少梁也。〕
5丙戌，黔州刺史田枻康〔黔州，隋之黔安郡，古黔中也。黔，音琴。〕攻萧铣五州、四镇，皆克之。
6秦王世民选精锐千余骑，皆皂衣玄甲，分为左右队，使秦叔宝、程知节、尉迟敬德、翟长孙分将之。〔骑，奇寄翻；下同。尉，纡勿翻。翟，苌伯翻。长，知两翻。将，即亮翻；下同。〕每战，世民亲被玄甲帅之为前锋，〔被，皮义翻。帅，读曰率；下同。〕乘机进击，所向无不摧破，敌人畏之。行台仆射屈突通、赞皇公宝轨〔屈，九勿翻。轨封赞皇县公。赞皇县属赵州，隋开皇十六年置。刘昫曰：取赞皇山为名。〕引兵按行营屯，〔行，下孟翻。〕猝与王世充遇，战不利。秦王世民帅玄甲救之，世充大败，获其骑将葛彦璋，〔考异曰：太宗实录云：「初，罗士信取千金堡，太宗令屈突通守之。王充自来攻堡，通惧，举烽请救。太宗度通力堪自守，且缓救以骄世充，通举三烽以告急，太宗方出援之，左右未获从，以两骑而进，遇贼骑将葛彦璋，射之，应弦而坠，擒之于陈，后军亦继至，通军复振，表里奋击，王充大败，俘斩六千余人，几获世充。」今从河洛记。〕俘斩六千余人。世充遁归。
7李靖说赵郡王孝恭以取萧铣十策，孝恭上之。〔说，输芮翻。上，时掌翻。考异曰：高祖实录：「考恭献平铣之策，帝嘉纳之。」太宗实录、李靖传：「靖说赵郡王孝恭，陈伐萧铣之计，献以十策。高祖以孝恭未更戎旅，三军之任，一以委靖，授靖行军总管，兼摄考恭长史事。」考恭传：「时李靖亦奉使江南，以策干孝恭，孝恭善之，委以军事。」盖靖画策使孝恭上之耳。〕二月，辛卯，改信州为夔州，以孝恭为总管，使大造舟舰，习水战。〔舰，户黯翻。〕以孝恭未更军旅，〔更，工衡翻。〕以靖为行军总管，兼孝恭长史，委以军事。靖说孝恭悉召巴、蜀酋长子弟，〔长，知两翻。酋，才由翻。〕量才授任，置之左右，外示引擢，实以为质。〔量，音良。质，音致。〕
8王世充太子玄应将兵数千人，自虎牢运粮入洛阳，秦王世民遣将军李君羡邀击，大破之，玄应仅以身免。
世民使宇文士及奏请进围东都，上谓士及曰：「归语尔王：〔语，牛倨翻。〕今取洛阳，止于息兵，克城之日，乘舆法物，图籍器械，〔乘，绳证翻。〕非私家所须者，委汝收之；其余子女玉帛，并以分赐将士。」〔将，即亮翻。〕
辛丑，世民移军青城宫，壁垒未立，王世充帅众二万自方诸门出，凭故马坊垣堑，临谷水以拒唐兵，〔东都城西连禁苑，方诸门盖自都城出禁苑之门也。青城宫在禁苑中，谷、洛二水会于禁苑之中。帅，读曰率；下同。堑，七艳翻。〕诸将皆惧。世民以精骑陈于北邙，登魏宣武陵以望之，谓左右曰：「贼势窘矣，悉众而出，徼幸一战，〔骑，奇寄翻；下同。陈，读曰阵；下同。徼，古尧翻。〕今日破之，后不敢复出矣！」〔复，扶又翻；下同。〕命屈突通帅步卒五千渡水击之，〔屈，居勿翻。〕戒通曰：「兵交则纵烟。」烟作，世民引骑南下，身先士卒，〔先，悉荐翻。〕与通合势力战。世民欲知世充陈厚薄，与精骑数十冲之，直出其背，众皆披靡，〔披，普彼翻。〕杀伤甚众。既而限以长堤，与诸骑相失，将军丘行恭独从世民，世充数骑追及之，世民马中流矢而毙。行恭回骑射追者，发无不中，〔中，竹仲翻。射，而亦翻。〕追者不敢前。乃下马以授世民，行恭于马前步执长刀，距跃大呼！〔距跃，超距而跳跃也。杜预曰：距跃，超越也。呼，火故翻。〕斩数人，突陈而出，得入大军。世充亦帅众殊死战，散而复合者数四，自辰至午，世充兵始退。世民纵兵乘之，直抵城下，俘斩七千人，遂围之。骠骑将军段志玄与世充兵力战，深入，马倒，为世充兵所擒，两骑夹持其髻，〔骠，匹妙翻。骑，奇寄翻。髻，古诣翻。〕将渡洛水，志玄踊身而奋，二人俱坠马，志玄驰归，追者数百骑，不敢逼。
初，骠骑将军王怀文为唐军斥候，为世充所获，世充欲慰悦之，引置左右。壬寅，世充出右掖门，〔东都城南面三门，中曰端门，左曰左掖门，右曰右掖门，洛水径其前，有天津、永济、中桥三桥。〕临洛水为陈，怀文忽引槊刺世充，世充衷甲，槊折不能入，〔刺，七亦翻。折，而设翻。〕左右猝出不意，皆愕眙不知所为。怀文走趣唐军，〔眙，丑吏翻。趣，七喻翻，又逡须翻。〕至写口，〔洛城中水于此写放以流其恶，因名之为写口。〕追获，杀之。世充归，解去衷甲，〔去，羌吕翻。〕袒示群臣曰：「怀文以槊刺我，卒不能伤，〔卒，子恤翻。〕岂非天所命乎！」
先是御史大夫郑颋不乐仕世充，多称疾不预事，〔郑颋，李密之臣，为世充所获，疾其多诈，故不乐仕焉。先，悉荐翻。颋，他鼎翻。乐，音洛。〕至是谓世充曰：「臣闻佛有金刚不坏身，陛下真是也。臣实多幸，得生佛世，愿弃官削发为沙门，服勤精进，以资陛下之神武。」〔诡辞以求去。〕世充曰：「国之大臣，声望素重，一旦入道，将骇物听。俟兵革休息，当从公志。」颋固请，不许。退谓其妻曰：「吾束发从官，志慕名节，〔束发，谓幼小总角时也。〕不幸遭遇乱世，流离至此，侧身猜忌之朝，累足危亡之地，〔直遥翻。累，力委翻。〕智力浅薄，无以自全，人生会有死，早晚何殊，姑从吾所好，〔好，呼到翻。〕死亦无憾。」遂削发被僧服。〔被，皮义翻。〕世充闻之，大怒曰：「尔以我为必败，欲苟免邪﹖〔邪，音耶。〕不诛之，何以制众！」遂斩颋于市。颋言笑自若，观者壮之。
诏赠王怀文上柱国、朔州刺史。〔朔州，隋之马邑郡。〕
9并州安抚使唐俭密奏：「真乡公李仲文与妖僧志觉有谋反语，〔真乡县公也。西魏置真乡县，时属绥州。使，疏吏翻。妖，于骄翻。〕又娶陶氏之女以应桃李之谣。谄事可汗，甚得其意，可汗许立为南面可汗；〔可，从刊入声。汗，音寒。〕乃在并州，赃贿狼藉。」上命裴寂、陈叔达、萧瑀杂鞫之。〔瑀，音禹。〕乙巳，仲文伏诛。
10庚戌，王泰弃河阳走，〔去年七月，世充使泰守河阳。〕其将赵敻等以城来降。〔将，即翻。敻，休正翻。降，户江翻。〕别将单雄信、裴孝达与总管王君廓相持于洛口，〔单，慈浅翻。〕秦王世民帅步骑五千援之，至轘辕，雄信等遁去，君廓追败之。〔轘，音环。败，补迈翻。〕
