<!-- { "loadSidebar": true } -->
24庚申，太师、中书令瀛文懿王冯道卒。〔考异曰：五代通录：「谥曰文愍。」今从世宗实录、薛史。〕道少以孝詌知名，〔以此知名，人所难能也。少，诗照翻。〕唐庄宗世始贵显，〔冯道事刘守光，位不过参军，入唐，始贵显。〕自是累朝不离将、相、三公、三师之位，〔离，力智翻。唐制，太师、太傅、太保为三师，太尉、司徒、司空为三公。〕为人清俭宽弘，人莫测其喜愠，滑稽多智，浮沈取容，〔滑，音骨。沈，时林翻。〕尝着长乐老叙，自述累朝荣遇之状，〔冯道长乐老叙既自陈其荣遇，又自谓孝于家，忠于国，为子、为弟、为人糺、为师长、为夫为父，有子，有孙，时开一卷，时饮一杯，食味、别声、被色，老安于当代，老而自乐，何乐如之！其自述如此。〕时人往往以德量推之。
欧阳修论曰：「礼义廉耻，国之四维；四维不张，国乃灭亡。」〔管子之言。〕礼义，治人之大法；〔治，直之翻。〕廉耻，立人之大节。况为大臣而无廉耻，天下其有不乱，国家其有不亡者乎！予读冯道长乐老叙，见其自述以为荣，其可谓无廉耻者矣，则天下国家可从而知也。
予于五代得全节之士三，〔谓王彦章、裴约、刘仁赡。〕死事之人十有五，〔谓张源德、夏鲁奇、姚洪、王思同、张敬达、翟进宗、沈斌、王清、史彦超、孙晟、马彦超、宋令珣、李遐、张彦卿、郑昭业，凡十五人。〕皆武夫战卒，岂于儒者果无其人哉﹖得非高节之士，恶时之乱，〔恶，乌路翻。〕薄其也而不肯出欤﹖抑君天下者不足顾，而莫能致之欤。
予尝闻五代时有王凝者，家青、齐之间，为虢州司户参军，以疾卒于官。凝家素贫，一子尚幼，妻李氏，携其子，负其遣骸以归，东过开封，止于旅舍，主人不纳。李氏顾天已暮，不肯去，主人牵其臂而出之。李氏仰天恸曰：「我为妇人，不能守节，而此手为人所执邪！」即引斧自断其臂，见者为之嗟泣。〔断，音倚。为之，于伪翻。〕开封尹闻之，白其事于朝，厚恤李氏而笞其主人。〔此事欧阳公得之于五代小说。朝，宜遥翻；下同。〕呜呼！士不自爱其身而忍耻以偷生者，闻李氏之风，宜少知愧哉！〔少，诗沼翻。〕
臣光曰：天地设位，圣人则之，以制礼立法，内有夫妇，外有君臣。妇之从夫，终身不改；臣之事君，有死无贰；此人道之大伦也。苟或废之，乱莫大焉！范质称冯道厚德稽古，宏才伟量，虽朝代迁贸，人无间言，〔贸，音茂，易也。间，古苋翻。〕屹若巨山，不可转也。〔夷考范质之为人，盖学冯道者也。屹，与屹同，鱼迄翻。〕臣愚以为正女不从二夫，忠臣不事二君。为女不正，虽复华色之美，织霱之巧，不足贤矣；为臣不忠，虽复材智之多，治行之优，不足贵矣。〔霱，汝鸩翻。治，直史翻。行，下孟翻。〕何则﹖大节已亏故也。道之为相，历五朝、八姓，〔五朝，唐、晋、辽、汉、周。八姓，唐庄宗、明宗、潞王各为一姓，石晋、邪律、刘汉、周太祖、世宗各为一姓。〕若逆旅之视过客，朝为仇敌，暮为君臣，易面变辞，曾无愧怍，〔怍，疾各翻。〕大节如此，虽有小善，庸足称乎！
或以为自唐室之亡，群雄力争，帝王兴废，远者十余年，近者四三年，虽有忠智，将若之何！当是之时，失臣节者非道一人，岂复独罪道哉！臣愚以为忠臣忧公如家，见危致命，君有过则强谏力争，国败亡则竭节致死。智士邦有道则见，〔见，贤遍翻。〕邦无道则隐，或灭亦山林，或优游下僚。今道尊宠则冠三师，权任则首诸相，〔冠，古玩翻。相，息亮翻。〕国存则依违拱嘿，窃位素餐，国亡则图全苟免，迎谒劝进。君则兴亡接踵，道则富贵自如，兹乃奸臣之尤，安得与他人为比哉！或谓道能全身远害于乱世，斯亦贤已。〔远，于愿翻。〕糺谓君子有杀身成仁，无求生害仁，〔引论语夫子之言。〕岂专以全身远害为贤哉！然则盗跖病终而子路醢，果谁贤乎﹖〔盗跖从卒九千，横行天下，而以寿终。子路仕卫，孔悝之难，子路死之，菹于卫东门之上。〕
抑此非特道之愆也，〔愆，过也。〕时君亦有责焉。〔时君，谓于朝、八姓之君。〕何则﹖不正之女，中士羞以为家；不忠之人，中君羞以为臣。〔中士、中君，以人品言，谓识见不及上而可以语上者。〕彼相前朝，语其忠则反君事雠，语其智则社稷为墟；后来之君，不诛不弃，乃复用以为相，〔复，扶又翻。〕彼又安肯杯忠于我而能获其用乎！故曰，非特道之愆，亦时君之责也。〔温公以此警后世之君臣深矣。〕
25辛酉，符彦卿奏北汉宪州刺史太原韩光愿、岚州刺史郭言皆举城降。〔属邵虽降，而都府未克，终于无益。大军既退，则其地复为敌有矣。〕
26初，符彦卿有女适李守贞之子崇训，相者言其贵当为天下母。守贞喜曰：「吾妇犹母天下，况我乎！」反意遂决。及败，崇训先刃其弟妹，次及符氏；符氏匿帏下，崇训仓猝求之不获，遂自刭。〔刭，古顶翻。〕乱兵既入，符氏安坐堂上，叱乱兵曰：「吾父与郭公为昆弟，汝曹勿无礼！」太祖遣使归之于彦卿。及帝镇澶州，〔广顺元年，帝镇澶州，三年，八为开封尹。〕太祖为帝娶之。〔为，于伪翻。〕壬戌，立为皇后。后性和惠而明决，帝甚重之。
27王逵表请复徙使府治朗州。〔去年王逵移使府于潭州。复，扶又翻。治，直之翻。〕
后周纪三〔起阏逢摄提格（甲寅）五月，尽柔兆执徐（丙辰）二月，凡一年有奇。〕
《太祖圣神恭肃文武孝皇帝下》
显德元年〔（甲寅、九五四）〕
1五月，甲戌朔，王逵自潭州迁于朗州，以周行逢知潭州事，以潘叔嗣为岳州团练使。〔已而潘叔嗣杀王逵，而周行逢收田父、渔者之功矣。〕
2丙子，帝至晋阳城下，〔帝自上党趣晋阳，七日而至。〕旗帜环城四十里。〔史言周兵之盛。帜，昌志翻。环，音宦。〕杨哀疑北汉代州防御使郑处谦贰于周，召与计事，欲图之；处谦知之，不往。衮使胡骑数十守其城门，处谦杀之，因闭门拒衮；衮奔归契丹。契丹主怒其无功，囚之。处谦举城来降。丁丑，置静塞军于代州，以郑处谦为节度使。〔创置方镇以怀抚郑处谦。处，昌吕翻。〕
契丹数千骑屯忻、代之间，为北汉之援，庚辰，遣符彦卿等将步骑万余击之；彦卿入忻州，契丹退保忻口。〔九域志：忻州秀容县有忻口寨，在石岭关南。〕
丁亥，置宁化军于汾州，以石、沁二州隶之。
代州将桑珪、解文遇杀郑处谦，〔沁，七鸩翻。解，户买翻，姓也。姓苑云：自唐叔虞食邑于解；晋有解狐、解扬。〕诬奏云潜通契丹。
符彦卿奏请益兵，癸巳，遣李筠、张永德将兵三千赴之。契丹游骑时至忻州城下，丙申，彦卿与诸将陈以待之。〔陈，读曰阵。〕史彦超将二十骑为前锋，〔二十太少，恐当作「二千」。〕遇契丹，与战，李筠引兵继之，杀契丹二千人。彦超恃勇轻进，去大军浸远，众寡不敌，为契丹所杀，筠仅以身免，周兵死伤甚众。彦卿退保忻州，寻引兵还晋阳。〔还，从宣翻，又如字；下同。〕
府州防御使折德扆将州兵来朝；〔将，即亮翻。〕辛丑，复置永安军于府州，〔复，扶又翻。汉干佑二年罢永安军，见二百八十九卷。〕以德扆为节度使。
时大发兵夫，东自怀、孟，西及蒲、陕，以攻晋阳，不克；会久雨，士卒疲病，〔【章：十二行本「病」下有「及史彦超死」五字；乙十一行本同；孔本同；张校同，退斋校同。】〕乃议引还。〔陕，失冉翻。考异曰：世宗实录：「征怀、孟、蒲、陕丁夫数万攻城，旦夕之间，期于必取。会大雨，军士劳苦，又闻忻口之师不振，帝数日忧沮不食，遂决还京之意。」晋阳见闻录：「六月旦，周师南辕返獏，惟数百，间之以步卒千人，长枪赤甲，衒趫捷跳梁于城隅，晡晚杀行而抽退。」今从世宗实录。〕
初，王得中返自契丹，〔北汉主遣王得中求救于契丹，见上卷本年三月。〕值周兵围晋阳，留止代州。及桑珪杀郑处谦，得中，送于周军，帝释之，赐以带、马，问「虏兵何时当至﹖」得中曰：「臣受命送杨衮，他无所求。」或谓得中曰：「契丹许公发兵，公不以实告，契丹兵即至，公得无危乎﹖」得中太息曰：「吾食刘氏禄，有老母在围中，若以实告，周人必发兵据险以拒之，如此；家国两亡，吾独生何益！不若杀身以全家国，所得多矣！」甲辰，帝以得中欺罔，缢杀之。〔王得中之死，知所恶有甚于死者也。〕
乙巳，帝发晋阳。匡国节度使药元福言于帝曰：「进军易，退军难。」〔进军者，或乘初至之锐，或乘屡胜之势，敌人自畏詟自守，不敢迎战，故易。退军者，士有归志，敌人据险遮其前，率众蹑其后，辎重老弱皆足为吾之累，故难。易，以豉翻。〕帝曰：「朕一以委卿。」元福乃勒兵成列而殿。〔殿，丁练翻。〕北汉果出兵追蹑，元福击走之。然军还忽遽，〔还，从宣翻。〕刍粮数十万在城下，悉焚弃之。军中讹言相惊，或相剽掠，军须失亡不可胜计。〔剽，匹妙翻。凡行军所欲得以为用者，皆谓之军须。胜，音升。〕所得北汉州县，周所置刺史等皆弃城走，惟代州桑珪既叛北汉，又不敢归周，婴城自守，北汉遣兵攻拔之。〔前所谓都府未拔，虽得属郡而无益者，要其终也。〕
乙酉，帝至潞州；甲子，至郑州；〔以乙巳发晋阳甲子至郑州考之；中间不应以乙酉至潞州，恐是乙卯。〕丙寅，谒嵩陵；〔嵩陵复土，帝适有军旅之事，不获亲之；此其谒陵，与彝制谒陵其情有不同者。〕庚午，至大梁。
3帝违众议破北汉，自是政事无大小皆亲决，百官受成于上而已。河南府推官高锡上书谏，以为：「四海之广，万机之众，虽尧、舜不能独治，〔治，直之翻。〕必择人而任之。今陛下一以身亲之，天下不谓陛下聪明睿智足以兼百官之任，皆言陛下褊迫疑忌举不信群臣也！〔褊，补典翻。〕不若选能知人公正者以为宰相，能爱民听讼者以为守令，〔守，式又翻。〕能丰财足食者使掌金谷，能原情守法者使掌刑狱，陛下但垂拱明堂，视其功过而赏罚之，天下何忧不治！何必降君尊而代臣职，屈贵位而亲贱事，无乃失为政之本乎！」帝不从。锡，河中人也。
4北汉主忧愤成疾，悉以国事委其子侍卫都指挥使承钧。
5河西节度使申师厚不俟诏，擅弃镇入朝，〔太祖广顺元年，申师厚镇河西，事见二百九十卷。〕署其子为留后；秋，七月，癸酉朔，责授率府副率。〔唐制，东宫十率府，皆有副率，其后遂以为赜散之官。申师厚以藩府失职牙将而得节，弃镇擅归，虽加责授，犹胜故吾。〕
6丁丑，加吴越王钱弘俶天下兵马都元帅。
