<!-- { "loadSidebar": true } -->
又与会稽王昱笺曰：「为人臣谁不愿尊其主，比隆前世；况遇难得之运哉！顾力有所不及，岂可不权轻重而处之也！〔处，昌吕翻。〕今虽有可喜之会，内求诸己，而所忧乃重于所喜。功未可期，遗黎歼尽，劳役无时，征求日重，以区区吴、越经纬天下十分之九，不亡何待！而不度德量力，〔度，徒洛翻。量，音良。〕不弊不已，此封内所痛心叹悼而莫敢吐诚者也。『往者不可谏，来者犹可追。』〔论语载楚狂接舆之言。〕愿殿下更垂三思，先为不可胜之基，须根立势举，谋之未晚。〔兵法曰：先为不可胜以待敌之可胜。〕若不行，〔此处文意短蹙，恐有脱文。〕恐麋鹿之游，将不止林薮而已！〔吴伍子胥曰：「臣恐麋鹿游于姑苏。」此祖其意而微其言。泽无水曰薮。〕愿殿下蹔废虚远之怀，〔羲之此言，盖讥昱好谈清虚玄远也。蹔，与暂同。〕以救倒悬之急，可谓以亡为存，转祸为福也。」不从。
九月，浩屯泗口，遣河南太守戴施据石门，荥阳太守刘遯据仓垣。浩以军兴，罢遣太学生徒，学校由此遂废。〔元帝建武元年，始立太学，今复以军兴废。校，户教翻。〕
冬，十月，谢尚遣冠军将军王侠攻许昌，克之。〔冠，古玩翻。侠，户颊翻。〕秦豫州刺史杨群退屯弘农。征尚为给事中，戍石头。
丁卯，燕王儁还蓟。
故赵将拥兵据州郡者，各遣使降燕；〔将，即亮翻。使，疏吏翻。降，户江翻。〕燕王儁以王擢为益州刺史，夔逸为秦州刺史，张平为并州刺史，李历为兖州刺史，高昌为安西将军，刘宁为车骑将军。
慕容恪安平，〔安平县，前汉属涿郡，后汉安平国，晋属博陵郡，唐属深州。〕积粮，治攻具，将讨王午。〔治，直之翻。〕丙戌，中山苏林起兵于无极，〔无极县，汉属中山国，晋省。「无」，本作「毋」。唐武后万岁通天二年，始改「毋」字为「无」；此当作「毋」。〕自称天子；恪自鲁口还讨林。闰月，戊子，燕王儁遣广威将军慕舆根恪攻林，斩之。王午为其将秦兴所杀。吕护杀兴，复自称安国王。〔复，扶又翻。〕
燕群僚共上尊号于燕王儁，儁许之。〔上，时掌翻。〕十一月，丁卯，始置百官，以国相封奕为太尉，左长史阳骛为尚书令，右司马皇甫真为尚书左仆射，典书令张悕为右仆射；〔悕，香衣翻。〕其余文武，拜授有差。戊辰，儁即皇帝位，大赦；自谓获传国玺，改元元玺。追尊武宣王为高祖武宣皇帝，文明王为太祖文明皇帝。〔廆谥武宣王，皝谥文明王。〕时晋使适至燕，〔使，疏吏翻。〕儁谓曰：「汝还白汝天子，我承人乏，为中国所推，已为帝矣！」〔谓中国无主，己为士民所推，遂承人乏而即尊位也。〕改司州为中州；建留台于龙都。〔赵置司州于邺。燕初都龙城，时迁于蓟，故建留台于龙城，谓之龙都。〕以玄菟太守乙逸为尚书，专委留务。〔菟，同都翻。〕
秦丞相雄攻王擢于陇西，擢奔凉州，雄还屯陇东。〔陇东，汉汧县地。〕张重华以擢为征虏将军、秦州刺史，特宠待之。〔重华宠待王擢以图秦、陇，岂知擢非苻雄之敌也。〕
九年〔（癸丑、三五三）〕
①春，正月，乙卯朔，大赦。
②二月，庚子，燕主儁立其妃可足浑氏为皇后，〔为可足浑后乱燕张本。可足浑，北方三字姓。〕世子晔为皇太子，皆自龙城迁于蓟宫。
③张重华遣将军张弘、宋修会王擢帅步骑万五千伐秦；〔帅，读曰率。骑，奇寄翻。〕秦丞相雄、卫将军菁拒之，大败凉兵于龙黎，〔新唐书地理志：陇州吴山县有龙盘府、龙盘城。吴山，后魏之南由县地。疑龙县即龙盘也。败，补迈翻；下所败同。〕斩首万二千级，虏张弘、宋修；王擢弃秦州，奔姑臧。秦主健以领军将军苻愿为秦州刺史，镇上邽。
④三月，交州刺史阮敷讨林邑，破五十余垒。
赵故卫尉常山李犊聚数千人叛燕。
⑥西域胡刘康诈称刘曜子，聚众于平阳，自称晋王；夏，四月，秦左卫将军苻飞讨擒之。
⑦以安西将军谢尚为尚书仆射。
⑧五月，张重华复使王擢帅众二万伐上邽，〔复，扶又翻。〕秦州郡县多应之；苻愿战败，奔长安。重华因上疏请伐秦，诏进重华凉州牧。
⑨燕主儁遣卫将军恪讨李犊，犊降，〔降，户江翻；下同。〕遂东击吕护于鲁口。
⑩六月，秦苻飞攻氐王杨初于仇池，为初所败。〔杨初据险以拒秦，秦兵虽强，故为初所败。败，补迈翻。〕丞相雄、平昌王菁帅步骑四万屯于陇东。
秦主健纳张遇继母韩氏为昭仪，数于众中谓遇曰：〔数，所角翻。〕「卿，吾假子也。」遇耻之，因雄等精兵在外，阴结关中豪杰，欲灭苻氏，以其地来降。秋，七月，遇与黄门刘晃谋夜袭健，晃约开门以待之。会健使晃出外，晃固辞，不得已而行。遇不知，引兵至门，门不开；事觉，伏诛。于是孔持【严：「持」改「特」。】起池阳，刘珍、夏侯显起鄠，乔秉起雍，胡阳赤起司竹，呼延毒起灞城，〔池阳县，汉属冯翊，晋属扶风，唐为云阳县，属京兆。鄠县，汉属扶风，晋属始平郡，唐属京兆。雍县，汉属扶风，唐改为天兴县，为凤翔府治所。霸陵县，汉属京兆，晋改曰霸城。「乔秉」，载记作「乔景」，避唐讳也。「孔持」，作「孔特」。鄠，音户。雍，于用翻。〕众数万人，各遣使来请兵。〔使，疏吏翻；下同。〕
秦以左仆射鱼遵为司空。
九月，秦丞相雄帅众二万还长安，〔帅，读曰率；下同。〕遣平昌王菁略定上洛，置荆州于丰阳川，〔上洛县，汉西都属弘农郡，东汉属京兆，武帝泰始二年，分置上洛郡，丰阳川在郡界。续汉志，南阳郡析县有丰阳城，后魏太安二年，置丰阳县，左传所谓「司马起丰析」，即其地。刘昫曰：唐商州丰阳县，汉商县地，晋分商县置丰阳县，因丰阳川为名。〕以步兵校尉金城郭敬为刺史。雄与清河王法、苻飞分讨孔持等。
姚襄屯历阳，以燕、秦方强，未有北伐之志，乃夹淮广兴屯田，训厉将士。〔将，即亮翻。〕殷浩在寿春，恶其强盛，〔恶，乌路翻；下同。〕囚襄诸弟，屡遣刺客刺之，〔刺之，七亦翻。〕刺客皆以情告襄。安北将军魏统卒，〔魏统来降，见上七年。〕弟憬代领部曲。浩潜遣憬帅众五千袭之，襄斩憬，并其众。〔憬，古迥翻。〕浩愈恶之，使龙骧将军刘启守谯，〔骧，思将翻。〕迁襄于梁国蠡台，〔司马彪郡国志，睢阳县有庐门亭，城内有高台，甚秀广，巍然介立，超焉独上，谓之蠡台。杜预曰：卢门，宋城南门也。续述记曰：迥道似蠡，故谓之蠡台。蠡，如字；若如述征记之说，音卢戈翻。〕表授梁国内史。
魏憬子弟数往来寿春，〔数，所角翻。〕襄益疑惧，遣参军权翼使于浩，浩曰：「身与姚平北共为王臣，休戚同之；平北每举动自专，甚失辅车之理，岂所望也！」〔左传曰：辅车相依。杜预注曰：辅，颊；辅车，牙车。车，尺奢翻。〕翼曰：「平北英姿绝世，拥兵数万，远归晋室者，以朝廷有道，宰辅明哲故也。今将军轻信谗慝之言，与平北有隙；愚谓猜嫌之端，在此不在彼也。」浩曰：「平北姿性豪迈，生杀自由，又纵小人掠夺吾马；王臣之体，固若是乎﹖」翼曰：「平北归命圣朝，〔朝，直遥翻。〕岂肯妄杀无辜！奸宄之人，亦王法所不容也，杀之何害！」浩曰：「然则掠马何也﹖」翼曰「将军谓平北雄武难制，终将讨之，故取马欲以自卫耳。」浩笑曰：「何至是也！」〔权翼之言，浩之情，故笑。史言浩不能绥御新附。〕
初，浩阴遣人诱梁安、雷弱儿，使杀秦主健，许以关右之任；弱儿伪许之，且请兵应接。浩闻张遇作乱，健兄子辅国将军黄眉自洛阳西奔，以为安等事已成。冬，十月，浩自寿春师众七万北伐，〔帅，读曰率。〕欲进据洛阳，修复园陵。吏部尚书王彪之上会稽王昱笺，〔上，时掌翻。〕以为：「弱儿等容有诈伪，浩未应轻进。」不从。〔藉使梁、雷果受浩间而杀健，浩亦未能越关、陕以取长安；其欲乘苻黄眉之去而据洛阳，不过欲以修复园陵为功耳。昱遂以为真可立功，而不听王彪之之言，宜桓温得因以废浩而制昱也。〕
浩以姚襄为前驱。襄引兵北行，度浩将至，〔度，徒洛翻。〕诈令部众夜遁，阴伏甲以邀之。浩闻而追襄至山桑；〔山桑县，前汉属沛郡，后汉属汝南郡，晋属谯郡。按山桑，六朝兵争，为涡阳之地，唐为亳州蒙城县地。〕襄纵兵击之，浩大败，弃辎重，走保谯城。〔重，直龙翻。〕襄俘斩万余，悉收其资仗，使兄益守山桑，襄复如淮南。〔复，扶又翻。〕会稽王昱谓王彪之曰：「君言无不中，〔中，竹仲翻。〕张、陈无以过也！」〔张、陈，谓张良、陈平。〕
西平敬烈公张重华有疾，子曜灵纔十岁，立为世子，赦其境内。重华庶兄长宁侯祚，有勇力、吏干，〔水经注：金城西平西北四十里有长宁亭。晋室西平郡有长宁县。〕而倾巧善事内外，与重华嬖臣赵长、尉缉等结异姓兄弟。〔尉，姓也。左传有郑大夫尉止。嬖，卑义翻，又博计翻。〕都尉常据请出之，重华曰：「吾方以祚为周公，使辅幼子，君是何言也！」〔托孤之难尚矣，况张重华乎！〕
谢艾以枹罕之功〔事见九十七卷永和三年。枹，音肤。〕有宠于重华，左右疾之，谮艾，出为酒泉太守。艾上疏言：「权幸用事，公室将危，乞听臣入侍。」且言「长宁侯祚及赵长等将为乱，宜尽逐之。」十一月，己未，重华疾甚，手令征艾为卫将军，监中外诸军事，辅政；〔监，工衔翻。〕祚、长等匿而不宣。
丁卯，重华卒，世子曜灵立，称大司马、凉州刺史、西平公。赵长等矫重华遗令，以长宁侯祚为都督中外诸军事、抚军大将军，辅政。〔史言张氏之乱。〕
殷浩使部将刘启、王彬之攻姚益于山桑，姚襄自淮南击之，启、彬之皆败死。〔启，刘舆之孙也。〕襄进据芍陂。
赵末，乐陵朱秃、平原杜能、清河丁娆、〔娆，乃了翻，又如绍翻。〕阳平孙元各拥兵分据城邑，至是皆请降于燕；〔降，户江翻。〕燕主儁以秃为青州刺史，能为平原太守，娆为立节将军，元为兖州刺史，各留抚其营。
秦丞相雄克池阳，斩孔持。十二月，清河王法、苻飞克鄠，斩刘珍、夏侯显。
姚襄济淮，屯盱眙，〔盱眙，音吁怡。〕招掠流民，众至七万，分置守宰，劝课农桑；〔姚襄所为仅如此，而晋人已为之震惧，盖奸雄所窃笑也。〕遣使诣建康罪状殷浩，并自陈谢。〔使，疏吏翻。〕诏以谢尚都督江西?淮南诸军事、豫州刺史，镇历阳。〔以尚得襄之欢心，既以招抚之，又以备之。〕
