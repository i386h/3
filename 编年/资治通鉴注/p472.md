<!-- { "loadSidebar": true } -->
准将作乱，谋于王延。延弗从，驰，将告之；〔将以准谋告粲。〕遇靳康，劫延以归。准遂勒兵升光极殿，使甲士执粲，数而杀之，〔数，所具翻。〕谥曰隐帝。刘氏男女，无少长皆斩东市。〔少，诗照翻。长，知两翻。〕发永光、宣光二陵，〔渊墓号永光陵。〕斩聪尸，焚其宗庙。准自号大将军、汉天王，称制，置百官。谓安定胡嵩曰：「自古无胡人为天子者，今以传国玺付汝，还如晋家。」〔洛阳之陷，传国玺迁于平阳。如，往也。玺，斯氏翻。〕嵩不敢受，准怒，杀之。遣使告司州刺史李矩曰：「刘渊，屠各小丑，〔屠，直于翻。〕因晋之乱，矫称天命，使二帝幽没。辄率众扶侍梓宫，请以上闻。」矩驰表于帝，帝遣太常韩胤等奉迎梓宫。汉尚书北宫纯等招集晋人，堡于东宫，靳康攻灭之。〔北宫纯降汉，见八十七卷怀帝永嘉五年。〕淮欲以王延为左光禄大夫，延骂曰：「屠各逆奴，何不速杀我，以吾左目置西阳门，观相国之人也；〔以刘曜将自西进兵也。〕右目置建春门，观大将军之入也！」〔以石勒将自东进兵也。〕准杀之。
相国曜闻乱，自长安赴之。石勒帅精锐五万以讨准，据襄陵北原。〔帅，读曰率。襄陵县，汉属河东郡，晋属平阳郡。师古曰：晋襄公之陵，因以名县。据水经注，襄陵在平阳东南。〕准数挑战，〔数，所角翻。挑，徒了翻。〕勒坚壁以挫之。
冬，十月，曜至赤壁。〔水经注：河东皮氏县西北，有赤石川。〕太保呼延晏等自平阳归之，与太傅朱纪等共上尊号。〔上，时掌翻。〕曜即皇帝位，〔曜，字永明，渊之族子。〕大赦，惟靳准一门不在赦例。改元光初。以朱纪领司徒，呼延晏领司空，太尉范隆以下悉复本位。以石勒为大司马、大将军，加九锡，增封十郡，进爵为赵公。
勒进攻淮于平阳，巴及羌、羯降者十余万落，〔巴，巴氐也。魏武平汉中，迁巴氐于关中，其后种类滋蔓，河东、平阳皆有之。羯，居谒翻。〕勒皆徙之于所部郡县。
汉主曜使征北将军刘雅、镇北将军刘策屯汾阴，〔汾阴县，汉属河东郡，晋省。〕与勒共讨准。
十一月，乙卯，日夜出，高三丈。〔高，居奥翻。〕
诏以王敦为荆州牧，加陶侃都督交州诸军事；敦固辞州牧，乃听为刺史。
庚申，诏群公卿士各陈得失。御史中丞熊远上疏，以为：「胡贼猾夏，〔孔安国曰：猾，乱也。夏，华夏。夏，户雅翻。〕梓宫未返，而不能遣军进讨，一失也。群官不以雠贼未报为耻，务在调戏、酒食而已，二失也。〔谐谑以相调戏。〕选官用人，不料实德，惟在白望，不求才干，惟事请托；当官者以治事为俗吏，〔治，直之翻。〕奉法为苛刻，尽礼为谄谀，从容为高妙，〔从，千容翻。〕放荡为达士，骄蹇为简雅，三失也。世之所恶者，陆沈泥滓；〔恶，乌路翻。司马彪曰：陆沈，谓无水而沈之。沈，持林翻。〕时之所善者，翱翔云霄；是以万机未整，风俗伪薄。朝廷群司，以从顺为善，相违见贬，安得朝有辨争之臣，士无禄仕之志乎！〔朝，直遥翻。〕古之取士，敷奏以言；〔舜典曰：敷奏以言。孔安国注曰：敷，陈；奏，进也；各使陈进治体之言。〕今光禄不试，甚违古义。〔此即谓秀、孝不试而署吏。〕又举贤不出世族，用法不及权贵，是以才不济务，奸无所惩。若此道不改，求以救乱，难矣！」
先是，帝以离乱之际，欲慰悦人心，州郡秀、孝，至者不试，普皆署吏。〔秀、孝，谓州郡所举秀才及孝廉。先，悉荐翻。〕；尚书陈頵亦上言：「宜渐循旧制，试以经策。」晋初秀、孝以经策中第者，若华谭之类是也。頵，于伦翻，又居筠翻。〕帝从之，仍诏：「不中科者，刺史、太守免官。」〔欲罪举主也。中，竹仲翻。〕于是秀、孝皆不敢行，其有到者，亦皆托疾，比二年无就试者。〔比，毗寐翻。〕帝欲特除孝廉已到者官，尚书郎孔坦奏议，以为：「近郡惧累君父，皆不敢行；〔累，力瑞翻。君父，谓刺史、太守。〕远郡冀于不试，冒昧来赴。今若偏加除署，是为谨身奉法者失分，侥幸投射者得官，〔分，扶问翻。投射，谓投机而射利也。。〕颓风伤教，恐从此始。不若一切罢归，而为之延期，〔为，于伪翻。延，远也。〕使得就学，则法均而令信矣。」帝从之，听孝廉申至七年乃试。〔申，宽展也。〕坦，愉之从子也。〔从，才用翻。〕
靳准使侍中卜泰送乘舆、服御请和于石勒；〔乘，绳证翻。〕勒囚泰，送于汉主曜。曜谓泰曰：「先帝末年，实乱大伦。〔先帝，谓粲也；乱伦，谓烝其诸母。〕司空行伊、霍之权，使朕及此，其功大矣。若早迎大驾者，当悉以政事相委，况免死乎！卿为朕入城，具宣此意。」〔为，于伪翻。〕泰还平阳，准自以杀曜母兄，沈吟未从。〔曜母胡氏，为准所杀，兄则史失其名。沈吟，冘豫不决之意。沈，持林翻。〕十二月，左、右车骑将军乔泰、王腾、卫将军靳康等，相与杀准，推尚书令靳明为立，遣卜泰奉国六玺降汉。〔降，户江翻。〕石勒大怒，进军攻明，明出战，大败，乃婴城固守。
丁丑，封皇子焕为琅邪王。焕，郑夫人之子，生二年矣，帝爱之，以其疾笃，故王之。己卯，薨。帝以成人之礼葬之，备吉凶仪服，营起园陵，功费甚广。琅邪国右常侍会稽孙霄〔晋志：王国置左右常侍各一人。〕上疏谏曰：「古者凶荒杀礼；〔杀，所戒翻，降也，减也。〕况今海内丧乱，〔丧，息浪翻。〕宪章旧制，犹宜节省，而礼典所无，顾崇饰如是乎！〔葬无服之殇以成人之礼，古典所无也。〕竭已罢之民，营无益之事，〔罢，读曰疲。〕殚已困之财，修无用之费，此臣之所不安也。」帝不从。
彭城内史周抚杀沛国内史周默，以其众降石勒。诏下邳内史刘遐领彭城内史，与徐州刺史蔡豹、泰山太守徐龛共讨之。豹，质之玄孙也。〔蔡质，汉人，蔡邕之叔父。龛，口含翻。〕
石虎帅幽、冀之兵会不勒攻平阳，靳明屡败，遣使求救于汉。汉主曜使刘雅、刘策迎之，明帅平阳士女万五千人奔汉。〔帅，读曰率。〕曜西屯粟邑，〔粟邑县，属冯翊郡。〕收靳氏男女，无少长皆斩之。〔少，诗照翻。长，知两翻。〕曜迎其母胡氏之丧于平阳，葬于粟邑，号曰阳陵，谥曰宣明皇太后。石勒焚平阳宫室，使裴宪、石会修永光、宣光二陵，收汉主粲已下百余口葬之，置戍而归。
成梁州刺史李凤数有功，〔数，所角翻。〕成主雄兄子稚在晋寿，疾之。〔晋寿县属梓潼郡。何承天曰：晋惠帝立晋寿县。沈约曰：按晋起居注，武帝太康元年，改梓潼之汉寿曰晋寿。汉寿之名，疑是蜀立；云惠帝立，非也。〕凤以巴西叛。雄自至涪，使太傅骧讨凤，斩之；以李寿为前将军，督巴西军事。〔涪，音浮。〕
资治通鉴卷第九十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十三〔起屠维单阏（己卯），尽重光大荒落（辛巳），凡三年。〕
中宗元皇帝中
太兴二年〔（己卯、三十九）〕
①春，二月，刘遐、徐龛击周抚于寒山，破斩之。〔魏收地形志，彭城郡彭城县有寒山。龛，苦含翻。〕初掖人苏峻帅乡里数千家结垒以自保，远近多附之。〔掖县，属东莱郡。苏峻传云，长广掖人。据志，长广郡有挺县，无掖县。帅，读曰率。〕曹嶷恶其强，将攻之，峻率众浮海来奔。〔嶷，鱼力翻。恶，乌路翻。〕帝以峻为鹰扬将军，〔沈约志：鹰扬将军，建安中，曹公以命曹洪。〕助刘遐讨周抚有功；诏以遐为临淮太守，峻为淮陵内史。〔惠帝元康七年，分临淮置淮陵郡，其地当在唐沂州临沂县界。宋白曰：泗洲招信县，本汉淮陵县。〕
②石勒遣左长史王修献捷于汉，汉主曜遣兼司徒郭汜授勒太宰、领大将军，封列侯。修舍人曹平乐从修至粟邑，〔乐，音洛。〕因留仕汉，言于曜曰：「大司马遣修等来，〔曜初即位，以勒为大司马，故称之。〕外表至诚，内觇大驾强弱，俟其复命，将袭乘舆。」〔觇，丑廉翻。乘，绳证翻。〕时汉兵实疲弊，曜信之。乃追汜还，斩修于市。三月，勒还至襄国。刘茂逃归，言修死状。勒大怒曰：「孤事刘氏，于人臣之职有加矣。彼之基业，皆孤所为，今既得志，还欲相图。赵王、赵帝，孤自为之，何待于彼邪！」乃诛曹平乐三族。〔为刘、石相攻张本。〕
③帝令群臣议郊祀，尚书令刁协等以为宜须还洛乃修之。司徒荀组等曰：「汉献帝都许，即行郊祀，〔范书，汉献帝建安元年，郊祀上帝于安邑；是年七月，至洛阳，复郊祀上帝；八月，迁许，无郊祀之事，或别见他书也。晋书礼志载组议云：献帝迁许，即便立郊。盖郊祀不在迁许之年也。〕何必洛邑！」帝从之，立郊丘于建康城之巳地。辛卯，帝亲祀南郊。以未有北郊，〔按：成帝咸和八年，始于覆舟山南立北郊。〕并地祇合祭之。诏：「琅邪恭王宜称皇考，」贺循曰：「礼，子不敢以己爵加于父，」〔此前汉师丹引礼以为言，事见三十三卷汉哀帝建平元年。〕乃止。
④初，蓬陂坞主陈川〔蓬陂，即左传之蓬泽，在浚仪县。〕自称陈留太守。〔守，式又翻。〕祖逖之攻樊雅也，川遣其将李头助之。头力战有功，逖厚遇之。头每叹曰：「得此人为主，吾死无恨。」川闻而杀之。头党冯宠帅其众降逖，川益怒，大掠豫州诸郡，逖遣兵击破之。夏，四月，川以浚仪叛，降石勒。〔浚仪县，属陈留郡，故大梁也。帅，读曰率。降，户江翻；下同。〕
⑤周抚之败走也，徐龛部将于药追斩之；及朝廷论功，而刘遐先之。〔先，悉荐翻。〕龛怒，以泰山叛，降石勒，自称兖州刺史。
⑥汉主曜还，都长安，〔自粟邑还长安，遂定都也。〕立妃羊氏为皇后，〔即惠帝羊皇后。曜纳羊后，见八十七卷怀帝永嘉五年。〕子熙为皇太子；封子袭为长乐王，〔乐，音洛。〕阐为太原王，冲为淮南王，敞为齐王，高为鲁王，徽为楚王；诸宗室皆进封郡王。羊氏，即故惠帝后也。曜尝问之曰：「吾何如司马家儿﹖」羊氏曰：「陛下，开基之圣主；彼，亡国之暗夫；何可并言！彼贵为帝王，有一妇、一子及身三耳，曾不能庇。妾于尔时，实不欲生，意谓世间男子皆然。自奉巾栉已来，始知天下自有丈夫耳。」曜甚宠之，颇干预国事。
