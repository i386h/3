<!-- { "loadSidebar": true } -->
丞相坚之初得政也，待黄公刘昉、沛公郑译甚厚，〔黄，古国名。沛，本县名，以汉高祖初为沛公，故亦为国。昉，分罔翻。〕赏赐不可胜计，〔胜，音升。〕委以心膂，〔【章：十二行本「膂」下有「言无不从」四字；乙十一行本同；孔本同；张校同。】膂，力举翻。字林：膂，脊骨也。人之一身，思虑之所以运者心，腰背之所以强者膂，故以为喻。〕朝野倾属，〔朝，直遥翻。属，之欲翻。〕称为「黄、沛」。二人皆恃功骄恣，〔恃其汲引之功也。〕溺于财利，不亲职务。及辞监军，坚始疏之，恩礼渐薄。〔监，工衔翻。〕高颎自军所还，〔言自邺还。还，音旋，又如字。〕宠遇日隆。时王谦、司马消难未平，〔难，乃旦翻。〕坚忧之，忘寝与食。而昉逸游纵酒，相府事多遗落。〔遗，失也。落，坠也。相，息亮翻。〕坚及以高颎代昉为司马；不忍废译，阴敕官属不得白事于译。〔敕，戒也。〕译犹坐听事，〔听事，丞相府长史听事也。听，读曰厅。〕无所关预，要会之处为关，又联络也。预，参预也，又干也。〕惶惧顿首，求解职；坚犹以恩礼慰勉之。
23癸酉，智武将军鲁广达克周之郭默城。〕梁置五德将军，智武其一也。郭默城当当在今蕲、黄二州界。〕丙子，淳于陵克佑州城。〔佑州城地阙。〕
24周以汉王赞为太师，申公李穆为太傅，宋王实为大前疑，秦王贽为大右弼，燕公于寔为大左辅。〔燕，因肩翻。〕寔，仲文之父也。
25乙卯，周大赦。〔【据章校增。】〕
26周王谊帅四总管至郧州，司马消难拥其众以鲁山、甑山三镇来降。〔五代志：甑山县，后周置，属沔阳郡。帅，读曰率。郧，音云。难，乃旦翻。甑，子孕翻。降，户江翻。〕
初，消难遣上开府仪同大将军段珣将兵围顺州，〔将，即亮翻，又如字，领也。〕顺州刺史周法尚王能拒，弃城走，消难虏其母弟而南。樊毅救消难，不及，周亳州总管元景山击之，毅掠居民而去。景山与南徐州刺史宇文鹱追之，〔按隋书宇文鹱传，鹱时为南司州刺史，与元景山共追樊毅，战于漳口，〔此漳非左传所谓、汉、沮、漳之漳。今安陆西五十里有漳水沈括笔谈曰：清浊相糅者为漳。章，又也。别有云梦之漳，与涢合流，色理如螮蝀，数十里方混。〕一日三战三捷。毅退保甑山镇，城邑为消难所据者，景山皆复取之。
郧州巴蛮多叛，〔按王谊传，于时北至商、洛，南拒江、淮，东西二千余里，巴蛮多叛，是则晋、宋以来所谓山蛮也，南朝诸史所谓荆、雍州蛮者也。以其先出于巴种，故谓之巴蛮。〕共推渠帅兰雒州为主，以附消难。〔渠，大也。渠帅者，大帅也。帅，所类翻；下氐帅同。〕王谊遣诸将分讨之，旬月皆平。陈纪、萧摩诃攻广陵，〔陈纪，即陈慧纪。〕周吴州总管于顗击破之。〔顗，鱼岂翻。〕沙州氐帅杨永安聚众应王谦，大将军乐宁公达奚儒讨之。〔按隋书达奚长儒传：沙氐杨永安扇动利、兴、武、文、沙、龙等州以应谦。参考五代志，独不载沙州，盖沙氐所居之地，就置沙州以授其渠帅也。又，长儒袭父庆爵乐安公。志云：北海郡博昌县，旧曰乐安。「宁」当作「安」，「儒」上逸「长」字。〕杨素破宇文冑于石济，斩之。
27周以神武公窦毅为大司马，〔窦毅，即前纥豆陵毅。〕齐公于智为大司空；九月，以小宗伯竟陵公杨惠为大宗伯。〔竟陵县公。五代志：沔阳郡竟陵县，旧曰霄城，置竟陵郡；后周废郡，改县曰竟陵。〕
28丁亥，周将王延贵帅众扰历阳；任忠击破之，生擒延贵。〔将，即亮翻；下同。帅，读曰率；下同。任，音壬。〕
29壬辰，周废皇后司马氏为庶人。〔以司马后父消难起兵而南叛也。〕庚戌，以随世子勇为洛州总管、东京小耱宰，总统旧齐之地。〔自关以东，河、汾以北，皆旧齐之地。东京小耱宰，此洛州所置六府官也。〕壬子，以左丞相坚为大丞相，罢左、右丞相之官。
30冬，十月，甲寅，日有食之。
31周丞相坚杀陈惑王纯及其子。〔纯，周五王之一也，故杨坚加之恶谥。〕
32周梁睿将步骑二十万讨王谦，〔骑，奇寄翻。〕谦分命诸将据险拒守，睿奋击，屡破之，蜀人大骇。谦遣其将达奚惎、高阿那肱、乙弗虔等帅众十万攻利州，〔五代志：义城郡，后魏立益州，世号小益州；梁曰黎州；西魏复曰益州，又改曰利州。惎，渠记翻。堰江水以灌之。〔嘉陵江在利州城西。〕城中战士不过二千，总管昌黎豆卢绩，昼夜拒守，〔隋书豆卢绩传：绩，昌黎徒河人，本姓慕容，燕北地王精之后也。中山败，归魏，北人谓归义为豆卢，因氏焉。〕凡四旬，时出奇兵击惎等，破之；会梁睿至，惎等遁去。睿自剑阁入，进逼成都。谦令达奚惎、乙弗虔城守，亲帅精兵五万，北城结陈。睿击之，谦战败，将入城，惎、虔以城降。〔守，手又翻。帅，读曰率。背，蒲妹翻。陈，读曰阵。降，户江翻。〕谦将麾下三十骑走新都，〔新都县，属蜀郡。九域志：新都县在成都北四十五里。将，即亮翻。骑，奇寄翻。走，音奏。〕新都令王宝执之。戊寅，睿斩谦及高阿那肱，剑南平。〔蜀地在剑阁之南，故曰剑南。〕
33十一月，甲辰，周达奚儒破杨永安，沙州平。〔「奚」下「儒」上脱「长」字。〕
34丁未，周郧襄公韦孝宽卒。〔谥法：辟地有德曰襄；又，甲冑有劳曰襄。卒，子恤翻。〕孝宽久在边境，〔梁武帝中大同元年，韦孝宽镇玉壁。宇文与高氏兵争，倚为蕃扞，有年数矣。〕屡抗强敌；所经略布置，入初莫之解，〔解，户买翻，晓也。〕见其成事，方及惊服。虽在军中笃意文史；敦睦宗族，〔敦，厚也。〕所得俸禄，〔俸，扶又翻。〕不入私室。人以此称之。
35十二月，庚辰，河东康简王叔献卒。〔谥法：温柔好乐日康；一德不懈曰简。〕
36癸亥，周诏诸改姓者，宜悉复旧。〔宇文泰以诸将补九十九姓，见一百六十五卷梁元帝承圣三年。上书十二月庚辰，此书癸亥，自庚辰至癸亥四十四日，「庚辰」必误。按长历，周、陈十二月皆壬子朔，恐是「丙辰」。〕
37甲子，周以大丞相坚为相国，总百揆，去都督中外、大耱宰之号，〔去，羌吕翻。〕进爵为王，以安陆等二十郡为随国，〔按陏书帝纪，时以隋州之崇业、郧州之安陆．城阳、温州之宜人、应州之平靖，上明、顺州之淮南、土州之永川、昌州之广昌．安昌、申州之义阳．淮安、息州之新蔡．建安、豫州之汝南．临颎．，广宁．初安、蔡州之蔡阳、郢州之汉东二十郡为随国。〕赞拜不名，备九锡之礼；〔是时九锡之礼：一，大辂、戎辂各一，玄牡二驷；二，衮冕之服，赤舄副；三，轩悬之乐，六佾之舞；四，朱户以居；五，纳陛以登；六，虎贲三百人；七，鈇钺各一；八，彤弓一，彤矢百，卢弓十，卢矢千；九，秬鬯一卣，圭瓒副焉。〕坚受王爵、十郡而已。〕
辛未，杀代奰王达、滕闻王逌及其子。〔既杀二王，亦皆加以恶谥。谥法：不醉而怒曰奰；色取行违曰闻。奰，平秘翻。〕
壬申，以耱宰元孝规为大司徒。
38是岁，周境内有州二百一十一，郡五百八。
资治通鉴卷第一百七十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
陈纪九〔起重光赤奋若（辛丑），尽昭阳单阏（癸卯），凡三年。〕
高宗宣皇帝下之下
太建十三年〔（辛丑、五八一）〕
1春，正月，壬午，以晋安王伯恭为尚书左仆射，吏部尚书袁宪为右仆射。宪，枢之弟也。
2周改元大定。
3二月，甲寅，隋王始受相国、百揆、九锡，〔自初命至是五十一日，乃受。【章：十一行本「锡」下有「之命」二字；乙十一行；本孔本同；张校同。】〕建台置官。〔置百官也。丙辰，诏进王妃独孤氏为王后，世子勇为太子。
开府仪同大将军庾季才，劝隋王宜以今月甲子应天受命。〔庾季才持正旒宇文护擅权之时，而劝进于杨氏革命之日，巫史之学自信其术耳，非胸中真有所见也。〕太傅李穆、开府仪同大将军卢贲亦劝之。于是周主下诏，逊居别宫。甲子，命兼太傅杞公椿奉册，大宗伯赵煚奉皇帝玺绂，禅位于隋。〔册，册书也。周制：皇帝八玺，有传国玺，皆宝而不用。神玺，明受之于天；传国玺，明受之于运。皇帝负扆，则置神玺于筵前之右，置传国玺于筵前之左。又有六玺：其一，皇帝行玺，封命诸侯及三公用之；其二，皇帝之玺，与诸侯及三公书用之；其三，皇帝信玺，发诸夏之兵用之；其四，天子行玺，封命蕃国之君用之；其五，天子之玺，与蕃国之君书用之；其六，天子信玺，征蕃国之兵用之。六玺皆白玉为之，方一寸五分，高寸，螭虎钮。梁敬帝太平元年，周闵帝受魏禅，五主，二十四年而亡。隋主本袭封随公，故国号曰随。以周、齐不遑宁处，故去「蠇」作「隋」，以「蠇」训走故也。蠇，音绰。煚，俱永翻。玺，斯氏翻。绂，音弗。〕隋主冠远游冠；〔远游冠，制似通天冠而前无山述，有展筩横于冠前，皇太子及王者后诸王服之。主冠，古玩翻。〕受册、玺，改服纱帽、黄袍；〔纱帽，白纱帽也，名高顶帽。皇帝服绛纱袍。志曰：开皇初，高祖常服乌沙帽。纪云：秋，七月，上始服黄，百寮毕贺。盖以黄为常服。〕入御临光殿，服衮冕，如元会之仪。〔元会，止日大朝会也。大物充庭，群官各入，就位，再拜。上公一人，诣西陛，解剑升贺，降阶，带剑复位而拜。群官在位又再拜，搢笏三称万岁。〕大赦，改元开皇。命有司奉册祀于南郊。〔告天以受命。〕遣少耱宰元孝矩代太子勇镇洛阳。〔「少耱宰」，当作「小耱宰」。〕孝矩名矩，以字行，天赐之孙也；〔按隋书元孝矩传，祖修义，不言以字行。汝阴王天赐，当魏太和之世，距此时百余年。当考。〕女为太子妃。
