<!-- { "loadSidebar": true } -->
38孟方立既杀成麟，〔见上卷元年。〕引兵归邢州，潞人请监军吴全勖知留后。是岁，王铎墨制以方立知邢州事，方立不受，囚全勖；与铎书，〔不受铎命而与铎书，期必济其私欲。〕愿得儒臣镇潞州，铎以郑昌图知昭义军事。既而朝廷以右仆射、租庸使王徽同平章事，充昭义节度使，徽以车驾播迁，中原方援，方立专据山东邢、洺、磁三州，度朝廷力不能制，〔邢、洺、磁，于潞州为山东。度，徒洛翻。〕辞不行，请且委昌图。诏以徽为大明宫留守、京畿安抚制置修奉园陵使。〔大明宫即东内也。时黄巢犹据京师，大明宫为贼所窃处，园陵之开毁者亦多，以此职命授徽，以俟收复。〕昌图至潞州，不三月而去，方立遂迁昭义军于邢州，自称留后，表其将李殷锐为潞州刺史。〔为潞州叛孟方立张本。考异曰：实录：「中和四年正月，以义成行军司马郑昌图为中书舍人。三月，邢州军乱，杀其帅成麟，以中书舍人郑昌图权知昭义留后。」按成麟前已为孟方立所杀，况不在邢州，邢州乃方立所治也。又于时潞州已为李克修所据，昌图安得更往彼为留后！又其年五月，以右仆射王徽同平章事，充昭义节度使。徽上表恳述非便，乃复以本官充大明官留守。旧王徽传：「初，潞州军乱，杀成麟，以兵部侍郎郑昌图权知昭义军事。时孟方立割据山东三州，别为一镇，上党支邵惟泽州耳，而军中之人多附方立，昌图不能制。宰相奏请以重臣镇之，乃授徽检校尚书左仆射、同平章事，泽、潞、邢、洺、磁观察等使。时銮辂未还，关东聚盗，而河东李克用与孟方立争泽潞，以朝廷兵力必不能加，上表诉之曰：『郑昌图主留累月，将结深根；孟方立专据三州，转成积衅。招其外则潞人胥怨，抚其内则邢将益疑。祸方炽于既焚，计柰何于已失。须观胜负，乃决安危。伏乞群慈博求廷议，择其可付，理在从长。』天子乃以昌图镇之，以徽为诸道租庸供军等使。」新孟方立傅曰：「方立攻成麟，斩之，擅裂邢、洺、磁为镇，治邢为府，号昭义军。潞人请监军使吴全勖知兵马留后。时王铎领诸道行营都统，以潞未定，墨制假方立知邢州事。方立不受，囚全勖，以书请铎，愿得儒臣守。潞。铎使参谋中书舍人郑昌图知昭义留事，欲遂为帅。僖宗自用旧相王徽领节度。时天子在西河，关中云援，方立擅地而李克用窥潞州，徽度朝廷未能制，乃固让昌。图昌图治不三月，辄去。方立更表李殷锐为刺史，乃徙治龙冈。会克用为河东节度使，昭义监军祁审诲乞师，求复昭义军，克用杀殷锐，遂并潞州，表克修为留后。」按王铎以三年正月罢都统，则昌图知昭义留后必在二年也，昌图在潞不三月引去，今徽以潞让昌图，则徽除昭义必不在四年本月。实录年月皆误也。方立若已自称昭义留后，迁军额于邢州，则不止割据三州。若欲别为一镇，则应别立军名，必不与潞州并称昭义。若但以潞为支郡，当自附刺史，不以书与王铎更求儒臣；就使求之，铎亦当以昌图为潞州刺史，不云知昭义军事，又不得以泽州为支邵也。盖方立既杀成麟，以邢州乡里，欲徙镇之，故身往邢州，而潞人不从，故请全勖为留后。方立以众情未，洽未敢自立，故囚全勖，外示恭顺，托以中人不可为帅而请于王铎，乞附儒臣；其意以儒臣易制，欲外奉为帅而自专军府之政，渐谋代之也。既而昌图至潞，欲行帅职，而山东三州已为方立所制，不受帅命，独泽州在南，尚可号令耳。故王徽表云：「昌图主留累月，已结深根。」言在泽潞已久，人心稍附，己所不如也。又云：「方立专据三州，转成积鲎。」谓昌图欲行帅权，而方立不率将职，互相窥觎，故积鲎也。又云：「招其外则潞人胥怨，抚其内则邢将益疑。」谓今邢、潞已成衅隙，己至彼欲加惠于邢则潞人怨其宠贼，加惠于潞则邢将疑其图己也。又云：「须观胜负，乃决安危。」谓昌图能胜方立，然后昭义乃安也。昌图在滒终不自安，故以军府授方立而去。方立然后自称留后，徙军额于邢州，以潞为支郡，表殷锐为刺史。故新传徙治龙冈在殷锐为刺史下，此其证也。于是潞人怨而召沙陀，当徽除节制之时，克用犹未敢争泽潞也。吴全勖，疑是方立初入潞府时监军，故王铎使知留后，方立既囚之，疑其遂斥去。祁审诲恐是郑昌图时监军。太祖纪年录云：「方立虏审诲，自称留后。」薛居正五代史方立传云：「方立以邢为府，以审诲知潞州事。」互说不同。且既虏审诲，必不以知潞州。方立表李殷锐为刺史，而审诲犹依旧，必是后来监军，方立以其未尝异己，故不疑之。若尝被囚虏，必不复留。此之不实，昭然可知。疑唐末昭义数逐帅，刘广、成麟作乱被杀，人皆知之。记事者不详考正，或以先者为后，后者为先，差互不同，故诸书多抵牾不合耳。又薛史安崇阮传云：「安文佑初为潞州牙门将，光启中，军校刘广逐节度使高浔，据其城，僖宗诏文佑平之。既杀刘广，召赴行在，授邛州刺史。其后孟方立据邢、洺，攻上党，朝廷以文佑本潞人也，授昭义节度使，令讨方立，自蜀至泽州，与方立战，败殁于阵。」按诸书皆无文佑为昭义节度使事。况光启中，泽潞已为李克修所据，文佑来，当与克修战，不得与方立战也。其事恐虚，今不取。
39和州刺史秦彦使其子将兵数千袭宣州，逐观察使窦潏而代之。〔潏，食聿翻，又音聿，又音决。秦彦降高骈见二百五十三卷干符六年。其得和州，亦骈用之也。为彦以宣州兵入广陵张本。〕
三年〔（癸卯、八八三）〕
1春，正月，李克用将字存贞败黄揆于沙苑；〔败，补迈翻。〕己巳，克用进屯沙苑。揆，巢之弟也。王铎承制以克用为东北面行营都统，以杨复光为东面都统监军使，陈景思为北面都统监军使。
乙亥，制以中书令、充诸道行营都统王铎为义成节度使，令赴镇。田令孜欲归重北司，称铎讨黄巢久无功，卒用杨复光策，召沙陀而破之，故罢铎兵柄以悦复光；〔罢王铎兵柄在正月，李克用破黄巢在四月。盖田令孜以黄巢之劫已蹙，而杨复光之功必成，先以是悦之耳。卒，子恤翻。〕又以副都统崔安潜为东都留守，以都都监西门思恭为右神策中尉，充诸道租庸兼催促诸道进军等使。令孜自以建议幸蜀、收传国宝、列圣真容、散家财犒军为己功，令宰相藩镇共请加赏，上以令孜为十军兼十二卫观军容使。〔令孜从幸蜀，募神策新军为五十四都，离为十军，号神策十军。左．右卫、左．右骁卫、左．右武卫、左．右威卫、左．右领军卫、左．右金磿卫，谓之南牙十二卫。
3以天平留后朱瑄为节度使。
4二月，壬子，李克用进军干坑，〔干坑，在沙苑西南。干，音干。〕与河中、易定、忠武军合；尚让等将十五万众屯于梁田陂，旧书作「良天坡」，在成店西三十里。明日，大战，自午至晡，贼众大败，俘斩数万，伏尸三十里。巢将王璠、黄揆袭华州，据之，王遇亡去。〔去年王遇据华州归国。璠孚袁翻。〕
5初，光州刺史李罕之为秦宗权所攻，弃州奔项城，〔李罕之与秦彦俱降高骈，盖骈使守光州。〕帅余众归诸葛爽，〔帅，读曰卒。〕爽以为怀州刺史。韩简攻郓州，半年，不能下；爽复袭取河阳，〔去年八月，韩简破诸葛爽，取河阳。十月，移兵攻郓州。〕朱瑄请和简及舍之，引兵击河阳。爽遣罕之逆战于武陟，魏军大败而还；大将澶州刺史桨行达先归，据魏州，军中共立行达为留后，简为部下所杀。〔懿宗咸通十一年，韩君雄得魏博，二世，十四年而灭。考异曰：旧传：「简攻河阳，行及新郡，为诸葛爽所败，单骑奔回，忧愤，疽发背而卒，时中和元年十一月也。」新传亦同。令从实录。「新郡」当作「新乡」。〕己未，以行达为魏博留后。
6甲子，李克用进围华州，黄思邺、黄揆婴城固守；克用分骑屯渭北。
7以王镕为成德留后。
8以郑绍业为太子宾客、分司，以陈儒为荆南留后。
9峡路招讨指挥使庄梦褋为韩秀升、屈行从所败，退保忠州，〔去年遗庄梦褋讨韩秀升等。败，补迈翻。〕应援使胡夕略战亦不利；江、淮贡赋皆为贼所阻，百官无俸。〔时车驾在蜀，江、淮租赋泝峡江而，上，今为韩秀升等所阻〕。云安、淯井路不通，民间乏盐。〔云安县，汉朐铁地，后周改曰云安县，唐属夔州，有盐官。九域志：在州西一百三十三里。盐监又在县西三十里。淯井在泸州西南二百六十三里。史照曰：淯井，汉犍为郡之汉阳县地，唐置长宁州。淯，音育。按「汉阳」当作「江阳」。〕陈敬瑄奏以眉州防御使高仁厚为西川行军司马，将三千兵讨之。〔考异曰：「张糀耆旧传曰：「中和四年，甲辰，春三月，峡路招讨指挥使庄梦蝶尚书为韩秀升所败，退至忠州。川主太师召眉州刺史高仁厚使讨秀升等，许以成功除梓帅，即日闻奏，拜行军司马，将步卒千人，三月五日进发。」句延庆耆旧传：「中和三年二月，庄梦蝶为贼所败，川主唤仁厚，奏授峡路招讨都指挥使，将兵三千人，三月辛丑进发。」实录：「三年二月，梦蝶为贼所败。陈敬瑄奏，以仁厚代梦蝶，将兵三千进讨，诏拜行军司马。」是月丁卯朔，无辛丑。辛丑乃四月五日，延庆误也。实录：「三年二月，敬瑄奏仁厚代梦蝶。」盖亦用句传年月。今从之。〕
10加凤翔节度使李昌言同平章事。
11黄巢兵数败，食复尽，〔数，所角翻。复，扶又翻。〕阴为遁计，发兵三万搤蓝田道，〔搤蓝田道，所以通自武关南走之路。搤，于革翻。〕三月，壬申，遣尚让将兵救华州；李克用、王重荣引兵逆战于零口，破之。克用进军渭桥，骑军在渭北，克用每夜令其将薛志勤、康君立潜入长安，燔积聚，斩虏而还，〔零口，在京兆昭应县。积，子智翻。聚，从遇翻又慈庾翻。还，从宣翻。〕贼中大惊。
