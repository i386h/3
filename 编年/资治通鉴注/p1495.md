<!-- { "loadSidebar": true } -->
知远与郭威谋曰：「今天下多事，置此属于太原，乃腹心之疾也，不如去之。」承福家甚富，饲马用银槽。〔去，羌吕翻。饲，祥吏翻。〕威劝知远诛之，收其货以赡军。知远密表「吐谷浑反复难保，请迁于内地。」帝遣使发其部落千九百人，分置河阳及诸州。知远遣威诱承福等入居太原城中，因诬承福等五族谋叛，以兵围而杀之，合四百口，籍没其家赀。诏褒赏之，吐谷浑由是遂微。〔五代会要曰：吐谷浑酋长有赫连铎者，唐咸通中，从太原节度使康承训平徐方有功，朝廷授振武节度使。复盗据云中，后唐太祖逐之，乃归幽州李匡俦；其部落散居蔚州界，互为君妅，其氏不常。有白承福者，自同光初代为都督，依中山北石门为栅，庄宗赐其额为宁朔、奉化两府，以都督为节度使，仍赐承福姓李，名绍鲁。其畜牧，就善水草，丁壮常数千人。羊马生息，入市中土，朝廷常存恤之。潞王清泰三年，白可久为宁朔、奉化留后，始见于史。晋天福元年，高祖以契丹有助立之功，割鴈门以北及幽州之地以赂之．由是吐谷浑部族皆隶于契丹。其后苦契丹之虐政，复为镇州节度使安重荣所诱，乃背契丹，率车帐羊马取五台路归国。契丹大怒，以朝廷招纳叛亡，遗使责让。至六年正月，高祖命供奉官张澄等率兵二千，搜索并、镇、忻、代四州山谷吐浑，还其旧地；然亦以契丹诛求无厌，心不平之，命汉高祖出镇太原，潜加慰抚。其年五月，大首领白承福及麾下来朝；九月，又遗首领白可久来朝。少主嗣位，绝契丹之好，数召其酋长入朝，厚加锡赐，每大燕会，皆命列坐于勋臣之次。至开运捍虏于澶州，召承福等帅其部众从行。属岁多暑热，部下多死，复遗归太原，移帐于岚、石州。然承福驭下无法，多干军令。其族白可久，在承福之亚，因牧马，帅本帐北遁。契丹授以官爵，复遗潜诱承福。承福亦思叛去，事未果。汉高祖知之，乃以兵环其部族，擒承福与其族白铁匮、赫连海龙等五家，凡四百有余人，伏诛，籍其牛马，命别部长王义宗统其余属。
濮州刺史慕容彦超坐违法科敛，〔敛，力赡翻。〕擅取官麦五百斛造曲，赋与部民。李彦韬素与彦超有隙，发其事，罪应死。彦韬趣冯玉使杀之，〔趣，读曰促。〕刘知远上表论救。〔慕容彦超，刘知远之同产弟，故救之。上，时掌翻。〕李崧曰；「如彦超之罪，今天下藩侯皆有之。若尽其法，恐人人不自安。」甲戍，敕免彦超死，削官，爵流房州。
16唐陈觉自福州还，至剑州，〔剑州，即殷主王延政所置之镡州也。南唐既克建州，分延平、建浦、富沙三县置剑州。至宋混一天下，以蜀中亦有剑州，乃加「南」字为南剑州。〕耻无功，〔耻自诡说李弘义入朝而不能致也。矫诏使侍卫官顾忠召弘义入朝，〔侍卫官，在人主左右直卫者也，犹盛唐之侍官。〕自称权福州军府事，擅发汀、建、抚、信州兵及戍卒，命建州监军使冯延鲁将之，趣福州迎弘义。〔趣，七喻翻。〕延鲁先遗弘义书，〔遗，惟季翻。〕谕以祸福。弘义复书请战，遣楼船指挥使杨崇保将州师拒之。〔一本「州师」作「舟师」。〕觉以剑州刺史陈诲为缘江战棹指挥使，〔建溪东流历剑州至福州，皆大江也，故土人亦谓之为江。〕表：「福州孤危，旦夕可克。」唐主以觉专命，甚怒；群臣多言：「兵已傅城下，〔傅，音附。〕不可中止，当发兵助之。」
丁丑，觉、延鲁败杨崇保于候官，〔闽及候官二县，皆治福州郭下。此战于候官县界也。败，补卖翻。〕戊寅，乘胜进攻福州西关。弘义出击，大破之，执唐左神威指挥使杨匡邺。
唐主以永安节度使王崇文为东南面都招讨使，〔去年十月，唐置永安军于建州。〕以漳泉安抚使、谏议大夫魏岑为东面监军使，延鲁为南面监军使，会兵攻福州，克其外郭。弘义固守第二城。〔第二重城也。〕
16冯晖引兵过旱海，至辉德，〔张洎曰：「自威州抵灵州旱海七百里，斥卤枯泽，无溪涧谷。辉德，地名，在灵武南。张舜民云：今旱江平即旱海，在清远军北。赵珣聚米图经曰：盐、夏、清远军间，并系沙渍，俗谓之旱海。自环州出青刚川，本灵州大路。自此过美利寨，渐入平夏，旱海中，难得水泉。至耀德清边镇入灵州。糗粮已尽。〔糗，去久翻。〕拓跋彦超众数万，为三陈，扼要路，据水泉以待之。〔陈，读曰阵，下同。〕军中大惧。晖以赂求和于彦超，彦超许之。自旦至日中，使者往返数四，兵未解。药元福曰：「虏知我饥渴，阳许和以困我耳；若至暮，则吾辈成擒矣。今虏虽众，精兵不多，依西山而陈者是也。其余步卒，不足为患。诸公严陈以待我，〔严陈者，严兵整陈也。〕我以精骑先犯西山兵，小胜则举黄旗，大军合势击之，破之必矣。」乃帅骑先进，用短兵力战。彦超小却，元福举黄旗，晖引兵赴之，彦超大败。〔冯晖圈养拓跋彦超于灵武城中，彦超固心知其故而怀怨。晖去镇而彦超得出。彦超既得出而晖复来，出柙之虎，苟可以肆反噬者，无所不至也。非力战而之，冯晖之威令不可复行于朔方矣。帅，读曰率。〕明日，晖入灵州。
17九月，契丹三万寇河东；壬，刘知远败之于阳谷，〔败，补卖翻。〕斩首七千级。
18汉刘思潮等既死，陈道庠内不自安。〔陈道庠，与刘思潮等同弒汉主弘度也。杀刘思潮等见去年九月。〕特进邓伸遗之汉纪，〔按路振九国志，陈道庠父珰，与邓伸有旧，故然。〕道庠问其故。伸曰：「憨獠！〔遗，惟季翻。憨，呼谈翻。痴也。獠，卢皓翻，又竹绞翻。〕此书有诛韩信、醢彭越事，宜审读之！」汉主闻之，族道庠及伸。
19李弘义自称威武后，〔【章：十二行本「后」下「有权知闽国事」五字；乙十一行本同；孔本同；张校同；退斋校同】〕更名弘达，奉表諘命于晋；〔李弘义本名仁达，弘义者唐所赐名也；既叛唐，遂更其名。〕甲午，以弘达为威武节度使、同平章事，知闽国事。
20张彦泽奏败契丹于定州北，又败之于泰州，斩首二千级。〔败，补卖翻。〕
21辛丑，福州排陈使马捷〔陈，读曰阵。〕引唐兵自马牧山拔寨而入，至善化门桥，都指挥使丁彦贞以兵百人拒之。弘达退保善化门，外城再重皆为唐兵所据。弘达更名达，〔弘达更名达，以吴越王名上从弘，避之也。重，直龙翻。更工衡翻。〕遣使奉表称臣，乞师于吴越。
22楚王希范知帝好奢靡，〔好，呼到翻。〕屡以珍玩为献，求都元帅；甲辰，以希范为诸道兵马都元帅。
23丙辰，河决澶州临黄，〔临黄，春秋卫河上之邑，汉为东邵观县，有卫宣公新台。后魏置临黄县，唐属澶州；宋端拱元年，省临黄入观城县。〕
24契丹使瀛州刺史刘延祚遗乐寿监军王峦书，请举城内附。〔遗，惟季翻。考异曰：欧史作「高矣翰」。按陷蕃记，前云延祚诈输诚款，后云大军至瀛州，侦知蕃高模翰潜师而。出盖延祚为刺史，模翰乃戍将耳。今从陷蕃记。〕且云：「城中契丹兵不满千人；乞朝廷发轻兵袭之，已为内应。又，今秋多雨，自瓦桥以北，积水无际，契丹主已归牙帐，虽闻关南有变，〔瀛、莫二州，晋割属契丹，在瓦桥关南。〕地远阻水，不能救也。」峦与天雄节度使兼中书令杜威屡奏瀛、莫乘此可取，深州刺史慕容迁献瀛莫图。冯玉、李崧信以为然，欲发大兵迎赵延寿及延祚。〔先是赵延寿亦诈通款。〕
先是，侍卫马步都指挥使、天平节度使李守贞数将兵过广晋，〔先，昔荐翻。数，所角翻。过，音戈。魏州广晋府。〕杜威厚待之，赠金帛甲兵，动以万计；守贞由是威亲善。守贞入朝，帝劳之曰：〔劳，力到翻。〕「闻卿为将，常费私财以赏战士。」对曰：「此皆杜威尽忠于国，以日帛资臣，臣安敢掠有其美！」因言：「陛下若他日用兵，臣愿与威戮力以清沙漠。」帝由是亦贤之。
及将北征，帝与冯玉、李崧议，以威为元帅，守贞副之。赵莹私谓冯、李曰：「杜威国戚，〔谓尚公主也。〕贵为将相，而所欲未厌，心常慊慊，〔位兼将相，谓居大镇兼中书令。未厌，未满所欲也。慊慊，亦不满之意。慊，苦簟翻。〕岂可复假以兵权！〔复，扶又翻。〕必若有事北方，不若止任守贞为愈也。」〔杜威之心迹，虽赵莹犹知之。〕不从。冬，十月，辛未，以威为北面行营都指挥使，〔【章：十二行本作「招讨使」；乙十一行本同；孔本同。】〕以守贞为兵马都监，〔监，古衔翻。〕泰宁节度使安审琦为左右厢都指挥使，永清节度使梁汉璋为马军都排陈使，前威胜节度使宋彦筠为步军左厢都指挥使，奉国左厢都指挥使王饶为步军右厢都指挥使，洺州团练使薛怀让为先锋都指挥使。仍下敕牓曰：「专发大军，往平黠虏。〔黠，下八翻。〕先取瀛、莫，安定关南；次复幽燕，荡平塞北│」又曰：「有擒获虏主者，除上镇节度使，赏钱万缗，绢万匹，银万两。」〔谈何容易！晋之君臣，恃阳城之捷，有轻视契丹之心。兵骄者败，自古而然。〕时自六月积雨，至是未止，军行及馈运者甚艰苦。
25唐漳州将林赞尧作乱，杀监军使周承义，剑州刺史陈诲。泉州刺史留从效举兵逐赞尧，以泉州裨将董思安权知漳州。唐主以思安为漳州刺史，思安辞以父名章，唐主改漳州为南州，命思安及留从效将州兵会攻福州。庚辰，围之。
福州使者至钱塘，〔乞师之使。钱塘，吴越国都。〕吴越王弘佐召诸将谋之，皆曰：「道险远，难救。」惟内都监使临安水丘昭券以为当救。〔水丘，复姓也。何氏姓苑云：汉有司隶校尉水丘岑。今为临安着姓。〕弘佐曰：「唇亡齿寒，〔古语多有之〕吾为天下元帅，曾不能救邻道，将安用之！诸君但乐饱身〔【章：十二行本「身」作「食」；乙十一行本同；张校同。】〕安坐邪！」〔乐，音洛。〕壬午，遣统军〔【章：十二行本「军」下有「使」字；乙十一行本同；孔本同；张校同。】〕张筠、赵承泰将兵三万，水陆救福州。〔吴越救福州，自婺、衢至建、剑，顺流可至福州。是时剑、建已为南唐守，此道不可由也。自温州之平阳海浦至福州界，当由此道耳。〕
先是募兵，久无应者，弘佐命纠之，曰：「纠而为兵者，粮赐减半。」明日，应募者云集。弘佐命昭券专掌用兵，昭券惮程昭悦，以用兵事让之。〔程昭悦时为弘佐所宠任，故水丘昭券惮而让之。〕弘佐命昭悦掌应援馈运事，而以军谋委元德昭。德昭，危仔倡之子也。〔危仔倡见二百六十三卷梁太祖开平三年。〕
