<!-- { "loadSidebar": true } -->
时众情未壹，〔言周之朝臣未尽归心于坚。〕坚引司武上士卢贲置左右。〔贲，扶分翻。〕将之东宫，〔正阳宫，本东宫也。〕百官皆不知所从。坚潜令贲部伍仗卫，〔仗卫，执仗而宿卫之兵也，卢贲以司武上十统之。杨坚潜令贲，此举为如何﹖〕因召公卿，谓曰：「欲求富贵者宜相随。」〔观坚此言，则其夙心可知矣。〕往往偶语，欲有去就，贲严兵而至，众莫敢动。出崇阳门，〔崇阳门，周宫城之东门。〕至东宫，门者拒不纳，贲谕之，不不去；瞋目叱之，〔瞋，昌真翻。〕门者遂却，坚入。贲遂典丞相府宿卫。〔卢贲遂为杨坚私人矣。〕贲，辩之弟子也。〕卢辩，与苏绰共定后周官制者也。〕以郑译为丞相府长史，〔长，知两翻。〕刘昉为司马，李德林为府属，〔丞相府有掾有属。〕二人由是怨德林。
内史下大夫勃海高颎〔按隋书：高颎自云勃海蓨人。颎，古迥翻。〕明敏有器局，习兵事，多计略，坚欲引之入府，〔引之入丞相府为官属。〕遣杨惠谕意。杨惠，坚族子也。坚初秉周政，欲引时才，故率使之谕意。坚既受禅，封观王，改名雄。〕颎承旨，欣然曰：「愿受驱驰。纵令公事不成，颎亦不辞灭族。」及以为相府司录。〔司录，总录一府之事。令，力丁翻。相，息亮翻。〕
时汉王赞居禁中，每与静帝同帐而坐。刘昉饰美妓进赞，〔妓，渠绮翻，女乐也。〕赞甚悦之。昉因说赞曰：「大王，先帝之弟，时望所归。孺子幼冲，岂堪大事！〔说，输芮翻。孺子，谓静帝。〕今先帝初崩，人情尚扰。王且归第，待事宁后，入为天子，此万全计也。」赞年少，〔少，诗照翻。〕性识庸下，以为信然，遂从之。
坚革宣帝苛酷之政，更为宽大，删略旧律，作刑书要制，奏而行之；躬履节俭，中外悦之。〔贾谊曰：寒者利裋裼，饥者甘糟糠；天下之嗷嗷，新主之资也。古之得天下，必先有以得天下之心，虽奸雄挟数用术，不能外此也。更，工衡翻。〕
坚夜召太史大夫庾季才，〔太史掌天六历数。周制：太史中大夫，属春官，五命。〕问曰：「吾以庸虚，〕庸，言身无所能；虚，言胸中无所有；谦辞也。〕受兹顾命。天时人事，卿以为何如﹖」季才曰：「天道精微，难可意察。窃以人事卜之，符兆已定。〔符，谶也，证也，验也。兆，龟坼文也，又人事之兆朕也。〕季才纵言不可，公岂复得为箕、颍之事乎！」〔司马贞曰：尧让天下于许由，由遂逃于箕山，洗耳于颍水。复，扶又翻，又音如字。〕坚默然久之，曰：「诚如君言。」独孤夫人亦谓坚曰：「大事已然，骑虎之势，必不得下，勉之！」〔独孤夫人，坚妃也。骑虎而下，必为所噬。〕
坚以相州总管尉迟迥位望素重，恐有异图，〔相，息亮翻。尉，纡勿翻。〕使迥子魏安公惇奉诏书召之会葬。〔魏安郡公。五代志，武威郡昌松县有后安郡。注详见后。〕壬子，以上柱国韦孝宽为相州总管；又以小司徒叱列长叉相州刺史，〔叱列，虏复姓，出于拓跋氏西部，后为周之戚里。〕先令赴邺；孝宽续进。〔邺，相州总管治所。〕
陈王纯时镇齐州，〔纯就国于济南。济南郡，齐州也。〕坚使门正上士崔彭征之。〔门正，掌门关启闭之节及出入门者。〕彭以两骑往止传舍，〔骑，奇寄翻。传，张恋翻。〕遣人召纯。纯至，彭请屏左右，密有所道，〔屏，必郢翻。道，言也。〕遂执而镇之，因大言曰：「陈王有罪，诏征入朝，左右不得辄动！」其从者愕然而去。〔朝，直遥翻。从，才用翻。〕彭，楷之孙也。〔崔楷死职见一百五十一卷梁武帝大通元年。〕
六月，五王皆至长安。
12庚申，周复行佛、道二教，〔周禁二教见一百七十一卷六年。复，扶又翻，又音如字。〕旧沙门、道士精志者，简令入道。〔简，分别也。〕
13周尉迟迥知丞相坚将不利于帝室，谋举兵讨之。〔尉，纡勿翻。相，息亮翻。〕韦孝宽至朝歌，〔五代志：汲郡卫县，旧曰朝歌。〕迥遣其人都督贺兰贵〔周书：贺兰，其先与魏俱起，有纥伏者，为贺兰莫何弗，因以为氏。〕赍书候韦孝宽。〔赍，相稽翻。〕孝宽留贵与语以审之，疑其有变，遂称疾徐行；又使人至相州求医药，密以伺之。〔伺，相吏翻。〕孝宽兄子艺，为魏郡守，〔守，式又翻。〕迥遣艺迎孝宽，孝宽问迥所为，艺党于迥，不以实对。〔魏郡守与相州总管府同治邺，职事有联。且迥忠帝于室，宜其党于所事。守，手又翻。〕孝宽怒，将斩之，艺惧，悉以迥谋语孝宽。〔语，牛倨翻。〕孝宽携艺西走，每至亭驿，〔亭，邮亭也，即置驿之所。〕尽驱其传马而去，〔传马，即驿马。传，张恋翻。〕谓驿司曰：〔驿司，掌驿之吏。〕「蜀公将至，宜速具酒食。」〔尉迟迥封蜀公，故称之。〕迥寻遣仪同大将军梁子康将数百骑追孝宽，追者至驿，辄逢盛馔，〔康，即亮翻，又音如字，领也。骑，奇寄翻。馔，雏皖翻，又雏恋翻，食也。〕又无马，遂迟留不进。孝宽与艺由是得免。〔史言韦孝宽机数过人。〕
坚又令候正破六韩裒诣迥谕，〔破六韩，虏三字姓。谕，譬也，告也，晓也。旨，意向也。裒，薄侯翻。〕密与总管府长史晋昶等书，〔姓苑：晋本唐叔虞之后，以国为氏。长，知两翻。昶，丑两翻。〕今为之备迥闻之，杀昶及裒，集文武士民，〔文武，谓总管府及州郡文官属也。令，力丁翻。〕登城北楼，令之曰：「杨坚藉后父之势，挟幼主以作威福，不臣之迹，暴于行路。〔令，力定翻。藉，慈夜翻。暴，步卜翻，显示也；又如字，显露也。〕吾与国舅甥，〔尉迟迥，宇文泰之甥。〕任兼将相；先帝处吾于此，〔将，即亮翻。相，息亮翻。处，昌吕翻。〕本欲寄以安危。今欲与卿等纠合义勇，〔纠，渠黝翻。绳三合为纠，言纠合者，义取诸此。〕以匡国庇民，何如﹖」众咸从命。迥乃自称大总管，承制置官司。〔称大总管者，欲以统摄诸州。总管署置官司，而隔于权臣，未得以闻于天子，故曰承制。〕时赵王招入朝，留少子在国，〔赵王招国于襄国，襄国属相州总管府。朝，直遥翻。少，诗照翻。〕迥奉以号令。
甲子，坚发关中兵，以韦孝宽为行军元帅，〔帅，所类翻。〕郕公梁士彦、乐安公元谐、化政公宇文忻、濮阳公武川宇文述、武乡公崔弘度、清河公杨素、陇西公李询等皆为行军总管，以讨迥。〔梁士彦，国公。郕，古国名。自元谐以皆郡公。五代志：北海郡千乘县，旧置乐安郡。地形志：夏州有化政郡。参孝五代志，当在夏州岩绿县界。东平郡鄄城县，旧置濮阳郡。述传曰：述，代郡武川人。志，马邑郡善阳县有代郡。上当郡乡县，石勒置武乡郡。五代志：周改冯翊华阴县为武乡郡。清河郡武城县，旧置清河郡，陇西古郡也，后魏领襄武首阳县。乐，音洛。濮，博木翻。〕弘度，楷之孙；询，穆之兄子也。〔李穆时为并州刺史。〕
初，宣帝使计部中大夫杨尚希抚慰山东，〔后周置计部，盖主计会之簿书，若周官之司书。杜佑曰：计部属天官。〕至相州，闻宣帝殂，〔殂，祚乎翻。〕与尉迟迥发丧。〔尉，纡勿翻。〕尚布出，谓左右曰：「蜀公哭不哀而视不安，将有他计。吾不去，惧及于难。」〔难，乃旦翻。〕遂夜从快捷方式而遁。〔快捷方式者，不由正路捷出取径直而行。〕迟明，〔迟，直利翻，待也。〕迥觉，追之不及，遂归长安。坚遣尚希督宗兵三千人镇潼关。〔杨尚希，弘农人。弘农华阴诸杨，自东汉至后魏为名族。魏分东、西，弘农又为兵冲，故杨氏有宗兵。〕
雍州牧毕剌王贤，〔雍，于用翻。剌，卢达翻。谥法：愎狠遂过曰剌；又，不思忘爱曰剌；暴慢无亲曰剌。杨坚君贤以恶谥耳。〕与五王谋杀坚，事泄，〔泄，与泄同。坚杀贤，并其二子，掩五王之谋不问。〔坚岂真不问哉﹖山东有变，内复相图，姑以安反侧耳。〕以秦王贽为大耱宰，杞公椿为大司徒。庚子，以柱国梁睿为益为总管。睿，御之子也。〔梁御见一百五十六卷梁武帝中大通六年。〕
14周遣汝南公神庆、司卫上士长孙晟〔汝南，古郡名。晟，丞正翻。〕送千金公主于突厥。〔厥，九勿翻。〕晟，幼之曾孙也。〔按隋长孙晟传及唐宰相世系表，晟，长孙稚之五世孙。稚，字幼卿生子裕，子裕生绍远，绍远生览，览生敞，敞生炽，炽生晟，非曾孙也。若书稚字，「幼」下亦阙「卿」字。〕
又遣建威侯贺若谊〔建威县侯。五代志：建威县属武都郡。若，人者翻。〕赂佗钵可汗，〔可，从刊入声。汗，音寒。〕且说之以求高绍义。〔说，输芮翻。〕佗钵伪与绍义猎于南境，使谊执之。谊，敦之弟也。〔贺若敦，弼之父也。〕秋，七月，甲申，绍义至长安，徙之蜀；久之，病死于蜀。
