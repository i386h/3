<!-- { "loadSidebar": true } -->
②楼船将军杨仆入越地，先陷寻陿，〔陿，作陕音。姚氏曰：寻陿在始兴西三百里，近口也。陿，音狭。〕破石门，〔石门在番禺西北二十里。郡国志：吕嘉拒汉，积石江中为门，因名石门。〕挫越锋，以数万人待伏波将军路博德至俱进，楼船居前，至番禺。南越王建德、相吕嘉城守。楼船居东南面，伏波居西北面。会暮，楼船攻败越人，纵火烧城。〔败，蒲卖翻。〕伏波为营，〔师古曰：设营垒以待降者。〕遣使者招降者，赐印绶，复纵令相招。〔师古曰：来降者即赐以侯印，而放令还，更相招谕。复，扶又翻。〕楼船力攻烧敌，驱而入伏波营中。黎旦，城中皆降。建德、嘉已夜亡入海，伏波遣人追之。校尉司马苏弘得建德，越郎都稽得嘉。〔孟康曰：越中所自置郎也。考异曰：史记汉书表皆作“孙都”，南越传皆云“都稽”，今从传。〕戈船、下濑将军兵及驰义侯所发夜郎兵未下，南越已平矣。遂以其地为南海、苍梧、郁林、合浦、交趾、九真、日南、珠厓、儋耳九郡。〔南海，唐广州、循州之地。苍梧，注见上。郁林，唐桂州、郁林、党、绣州之地。合浦，唐廉、雷、潘州之地。交趾，唐安南之地。杜佑曰：南方夷人，其足大，指开广；若并足而立，其指交，故名交趾。刘欣期交州记曰：交趾之人出南定县，足骨无节，身有毛，卧者更扶乃得起。山海经：交胫国为人交胫。郭璞曰：脚胫曲戾相交，所谓“雕题、交趾”也。九真，唐爱州之地。日南，唐驩州之地。师古曰：言其在日之南，所谓开北户以向日者。珠厓、儋耳，唐琼管之地。应劭曰：二郡在大海厓岸之边，出真珠，故曰珠厓。儋耳者，种大耳，其渠率自谓王者，耳尤缓，下肩三寸。张晏曰：异物志，二郡在海中，东西千里，南北五百里。儋耳之人，镂其颊皮，上连耳匡，分为数支，状如羊肠，累耳而下垂。贤曰：儋耳故城，即今儋州义伦县。儋，丁甘翻。臣瓒曰：珠厓郡治瞫都，去长安七千三百二十四里，儋耳去长安七千三百三十五里，见茂陵书。〕师还，上益封伏波；封楼船为将梁侯，苏弘为海常侯，都稽为临蔡侯，〔徐广曰：海常在东莱。余以王子侯表参考，则海常侯当食邑琅邪。功臣表，临蔡侯食邑河内。〕及越降将苍梧王赵光等四人皆为侯。〔赵光封随桃侯，史定封安道侯，毕取封膫侯，居翁封湘城侯。考异曰：凡此等封侯者，年表皆有月日，为其先后难齐，故尽附于立功之处；后仿此。〕
③公孙卿候神河南，言见仙人迹缑氏城上。〔班志，缑氏县属河南郡。宋白曰：汉缑氏县故城，在今县东南二十五里。缑，工侯翻。〕春，天子亲幸缑氏城视迹，问卿：“得毋效文成、五利乎？”卿曰：“仙者非有求人主，人主者求之；其道非宽假，神不来。言神事如迂诞，〔师古曰：迂，回远也。诞，大言也。〕积以岁月，乃可致也。”上信之。于是郡、国各除道，缮治宫观、名山、神祠以望幸焉。〔观，古玩翻。〕
④赛南越，祠泰一、后土，始用乐舞。〔据郊祀志，五年秋，为伐南越告祷太一，故今赛祠。赛，先代翻。〕
⑤驰义侯发南夷兵，欲以击南越。且兰君恐远行〔且兰亦南夷种，帝开为县，属牂柯郡。且，音苴；子闾翻。〕旁国虏其老弱，乃与其众反，杀使者及犍为太守。〔犍，渠延翻。守，式又翻。〕汉乃发巴、蜀罪人当【严：“当”改“尝”。】击南越者八校尉，遣中郎将郭昌、卫广将而击之，〔将，即亮翻。〕诛且兰及邛君、莋侯，〔邛君，邛都之君。莋侯，莋都之君。莋，才各翻；下同。〕遂平南夷为牂【章：十四行本“牂”作“”，乙十一行本同。】柯郡。夜郎侯始倚南越，南越已灭，夜郎遂入朝，〔朝，宜遥翻。〕上以为夜郎王。冉駹皆振恐，请臣置吏，乃以邛都为越巂郡，〔邛，渠容翻。越巂郡，唐为巂州。巂，音髓。〕莋都为沈黎郡，〔服虔曰：今蜀郡北部都尉所治本莋都。臣瓒曰：茂陵书，沈黎治莋都，去长安三千三百三十五里。唐为黎州地。〕冉駹为汶山郡，〔駹，莫江翻。应劭曰：今蜀郡岷山本冉駹地。宣帝地节四年，省岷山郡并蜀，今茂州诸羌之地是也。华阳国志：汶山，南接汉嘉，西接凉州酒泉，北接阴平，皆其地也。唐置茂州汶山县。注云，有岷山。类篇：汶，音“岷”。又据史记夏纪引禹贡“岷、嶓既艺”及“岷山之阳”及“岷山导江”之岷皆作“汶”，盖汉时古字通用也。康曰汶，音问，非也。〕广汉西白马为武都郡。〔高祖置广汉郡；唐为梓州。白马居武都仇池，班志所谓天池大泽。括地志：陇右成州、武州皆白马氐，其豪族杨氏居成州仇池山上。武都郡，唐阶、成、武等州地。〕
⑥初，东越王余善上书，请以卒八千人从楼船击吕嘉；兵至揭阳，〔班志，揭阳县属南海郡；唐为潮州。韦昭曰：揭，其逝翻。苏林音揭，师古音竭。〕以海风波为解，不行，持两端，阴使南越。〔使，疏吏翻。〕及汉破番禺，不至。杨仆上书愿便引兵击东越；上以士卒劳倦，不许，令诸校屯豫章、梅岭以待命。〔徐广曰：梅岭在会稽界。索隐曰：徐说非也。按今豫章三十里有梅岭，在洪崖山，当古驿道。杜佑曰：梅岭在虔州虔化县界。括地志：在虔化县东北一百二十八里。校，户教翻。〕余善闻楼船请诛之，汉兵临境，乃遂反，发兵距汉道，号将军驺力等为吞汉将军，入白沙、武林、梅岭，〔索隐曰：按今豫章北二百里接番阳界，地名白沙，沙东南八十里有武阳亭，东南三十里地名武林，当闽、越之京道。刘昫曰：武林，在苍梧猛陵县界，隋分猛陵置武林县，属永平郡，唐置龚州。〕杀汉三校尉。是时，汉使大农张成、故山州侯齿将屯〔齿，城阳共王子，坐酎金失侯，故书曰故侯。将，即亮翻；下仆将同。〕弗敢击，却就便处，皆坐畏懦诛，余善自称武帝。
上欲复使杨仆将，为其伐前劳，〔为，于伪翻。〕以书敕责之曰：“将军之功独有先破石门、寻陿，非有斩将搴旗之实也，〔师古曰：搴，拔取之也。〕乌足以骄人哉！前破番禺，捕降者以为虏，〔降，户江翻。〕掘死人以为获，是一过也。使建德、吕嘉得以东越为援，〔师古曰：以仆不穷追之，故令得以东越为援也。〕是二过也。士卒暴露连岁，将军不念其勤劳，而请乘传行塞，〔传，张恋翻。行，下孟翻。〕因用归家，怀银、黄，垂三组，夸乡里，是三过也。〔师古曰：银，银印也；黄，金印也。仆为主爵都尉，又为楼船将军，并将梁侯，故为三组。组，印绶也。〕失期内顾，〔师古曰：言顾思妻妾也。〕以道恶为解，是四过也。问君蜀刀价而阳不知，〔蜀刀，蜀中所作刀。师古曰：蜀刀，有环者也。〕挟伪干君，〔师古曰：干，犯也。〕是五过也。受诏不至兰池，〔兰池宫在渭城。如淳曰：本出军时欲使之兰池宫，顿而不至。〕明日又不对；假令将军之吏，问之不对，令之不从，其罪何如？推此心在外，江海之间可得信乎？今东越深入，将军能率众以掩过不？”〔不，读曰否。〕仆惶恐对曰：“愿尽死赎罪！”上乃遣横海将军韩说出句章，〔班志，句章县属会稽郡。史记正义曰：句章故城，在越州鄮县西一百里。〕浮海从东方往；楼船将军杨仆出武林，中尉王温舒出梅岭，以越侯为戈船、下濑将军，出若邪、白沙，〔若邪，时属会稽山阴县界；今之若邪溪，在越州东南二十五里，曰五云溪。〕以击东越。
⑦博望侯既以通西域尊贵，其吏士争上书言外国奇怪利害求使。天子为其绝远，非人所乐往，听其言，〔师古曰：凡人皆不乐去，故有自请为使者即听而遣之。为，于伪翻。乐，音洛。使，疏吏翻；下同。〕予节，募吏民，毋问所从来，〔师古曰：不为限禁远近，虽家人私隶并许应募。予，读曰与。〕为具备人众遣之，〔为，于伪翻；下同。〕以广其道。来还，不能毋侵盗币物及使失指，〔师古曰：乖天子指意。〕天子为其习之，辄覆按致重罪，以激怒令赎，〔师古曰：言其串习，不以为难，必当更求充使，令立功以赎罪。〕复求使，使端无穷，而轻犯法。〔复，扶又翻。使，疏吏翻；下同。〕其吏卒亦辄复盛推外国所有，言大者予节，言小者为副，〔予，读曰与。〕故妄言无行之徒皆争效之。〔行，下孟翻。〕其使皆贫人子，私县官赍物，〔师古曰：言所赍官物，窃自用之，同于私物。〕欲贱市以私其利。〔师古曰：所市之物得利多，故不尽入官也。〕外国亦厌汉使，人人有言轻重，〔服虔曰：汉使言于外国，人人轻重不实。〕度汉兵远不能至，而禁其食物以苦汉使。〔师古曰：令其困苦也。度，徒洛翻。〕汉使乏绝，积怨至相攻击。而楼兰、车师，小国当空道，〔汉出西域有两道，南道从楼兰，北道从车师，故二国当汉使空道。师古曰：空，即孔也。〕攻劫汉使王恢等尤甚，而匈奴奇兵又时遮击之。使者争言西域皆有城邑，兵弱易击。〔易，以豉翻。〕于是天子遣浮沮将军公孙贺将万五千骑出九原二千余里，至浮沮井而还；〔浮沮，匈奴中井名。出军时，期贺至浮沮井，故以为将军之号。下匈河将军，其义类此。沮，子余翻。〕匈河将军赵破奴将万余骑出令居数千里，至匈河水而还；〔臣瓒曰：匈奴河水，去令居千里。〕以斥逐匈奴，不使遮汉使，皆不见匈奴一人。乃分武威、酒泉地置张掖、敦煌郡，〔应劭曰：敦，大也。煌，盛也。张掖，张国臂掖也。敦，音屯。张掖，昆邪王所居地，唐为甘州。敦煌，唐为沙州。考异曰：汉书武纪：“元狩二年，浑邪王降，以其地为武威、酒泉郡。元鼎六年，分置张掖、敦煌郡。”而地理志云：“张掖、酒泉郡，太初元年开；武威郡，太初四年开；敦煌郡，后元元年分酒泉置。”今从武纪。〕徙民以实之。
⑧是岁，齐相卜式为御史大夫。式既在位，乃言“郡、国多不便县官作盐铁器，苦恶〔如淳曰：“苦”或作“盬”，盬，不攻严也。臣瓒曰：谓作铁器民患苦其不好也。师古曰：二说非也。盐既味苦，器又脆恶，故总云苦恶也。余谓盐器，则官与牢盆是也；铁器，则官铸铁器是也。苦恶，专指盐铁器而言，如说未可厚非。〕价贵，或强令民买之；而船有算，〔船算及盐铁器，并见上卷四年，强，其两翻。〕商者少，物贵。”〔少，诗沼翻。〕上由是不悦卜式。
