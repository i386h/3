<!-- { "loadSidebar": true } -->
周奉叔恃勇挟势，〔陵轹公卿。〕常翼单刀二十口自随，〔翼者，分列左右若两翼然也。〕出入禁闼，门卫不敢诃。〔诃，虎何翻。〕每语人曰：「周郎刀，不识君！」〔鸾忌之，使萧谌、萧坦之说帝出奉叔为外援，〔说，输芮翻；下鸾说、此说同。〕己巳，以奉叔为青州刺史，〔萧子显曰：宋泰始中淮北没虏，徙青州治郁洲，齐建元四年，徙治朐山，后复旧。〕曹道刚为中军司马。奉叔就帝求千户侯；许之。鸾以为不可，封曲江县男，食三百户。春叔大怒，于众中攘刀厉色；鸾说谕之，乃受。〔说，输芮翻；下同。〕奉叔辞毕，将之镇，部伍已出。鸾与萧谌称敕，召奉叔于省中，殴杀之，〔省中，尚书省中也。殴，乌口翻。〕启云：「奉叔慢朝廷。」帝不获已，可甚奏。
溧阳令钱唐杜文谦，尝为南郡王侍读，〔漂阳县，自汉以来属丹阳郡，其地在建康东南。帝初封南郡王。溧，音栗。〕前此说綦母珍之曰：「天下事可知，灰尽粉灭，匪朝伊夕；下早为计，吾徒无类矣。」珍之曰：「计将安出﹖」文谦曰：「先帝旧人，多见摈斥，今召而使之，谁不慷慨！近闻王洪范〔王洪范即转言日月相者也。〕与宿卫将万灵会等共语，皆攘袂搥；〔将，即亮翻。搥，传追翻。〕君其密报周泰叔，使万灵会等杀萧谌，则宫内之兵皆我用也。〔萧谌时以卫军司马兼卫尉卿掌宿卫兵。〕即勒兵入尚书，斩萧令，尚书省在云龙门内。〕两都伯力耳。〔都伯，行刑者也，今谓之刽子。〕今举大事亦死，不举事亦死；二死等耳，死社稷可乎！若迟疑不断，复少日，录君称敕赐死，〔复，扶又翻。少，诗沼翻。少日，言无多日也。鸾录尚书事，故称为录君。〕父母为殉，〔谓皆将从坐而死也。〕在眼中矣。」珍之不能用。及鸾杀奉叔、并收珍之、文谦、杀之。
7乙亥，魏主如洛阳西宫。中书侍郎韩显宗上书陈四事：其一，以为：「窃闻舆驾今夏不巡三齐，当幸中山。往冬舆驾停邺，当农隙庂时，犹比屋供奉，不胜劳费。〔比，毗必翻又毗至翻。胜，音升。〕况今蚕麦方急，将何以堪命！且六军涉暑，恐生疠疫。臣愿旱还北京，以省诸州供张之苦，〔北京，谓平城。张，竹亮翻。〕成洛都营缮之役。」甚二，以为：「洛阳宫殿故基，皆魏明帝所造，前世已讥其奢。今兹营缮，宜加裁损。又，顷来北都富室，竞以第舍相尚；〔北都，亦谓平城。魏既迁洛，以平城为北都。〕宜因迁徙，为之制度。及端广衢路，通利沟渠。」其三，以为：「陛下之还洛阳，轻将从骑。〔从，才用翻。〕王者于闱闼之内〔宫中门日闱。韩诗：门屏间曰闼。〕犹施警跸，况涉履山河而不加三思乎！」〔三，息暂翻。〕其四，以为：「陛下耳听法音，〔法音，谓雅乐也。〕目翫坟典，〔谓三坟、五典。书序：伏羲神农黄帝之书，谓之三坟，言大道也。少昊、颛顼、高辛、唐、虞之书，谓之五典，言常道也。孔子序书，断自唐、虞，三坟、五典，后世不复见其全，此特大概言之。〕口对百辟，心虞万机，景昃而食，〔虞，度也。景昃，日昃也。日景过中则昃。昃，音侧。〕夜分而寝；加以孝思之至，随时而深；〔谓文明太后之殂已久，而帝孝思不忘也。〕文章之业，日成篇卷；虽叡明所用，未足为烦，然非所以啬神养性，〔啬，爱也。〕保无疆之祚也。伏显陛下垂拱司契而下治矣。」〔老子曰：有德司契。尸司，主也。契，要也。治，直吏翻。〕帝颇纳之。显宗、麒麟庂子也。〔韩麒麟见一百三十五卷武帝永明元年。〕
显宗又上言，以为：「州郡贡察，徒有秀、孝之名而无秀、孝之实；〔贡察者，谓察举秀才、孝廉而贡之于朝。〕朝廷但检其门望，不复弹坐。〔复，扶又翻。弹坐者，弹劾其违而坐之以罪。〕如此，则可令别贡门望以叙士人，何假冒，秀、孝之名也！夫门望者，乃其父祖之遗烈，亦何益于皇家！益于时者，贤才而已。苟有其才，虽屠钓奴虏，圣王不耻以为臣；〔太公屠牛于朝歌，钓于渭滨。又纣时箕子为奴，周文王、武王皆礼而用之。〕苟非其才，虽三后之胤，坠于皁隶矣。〔左传：申无宇曰：「人有十等：士臣皁，卓臣舆，舆臣隶。」释曰：皁，直马者。隶，附属者。三后，谓夏、商、周之王也。〕议者或云，『今世等无奇才，不若取士于门，』此亦失矣。岂可以世无周、邵，遂废宰相邪！但当校其寸长、铢重者先胤之，〔言其人比之众人稍有一寸之长、一铢之重，则先叙用之。〕则贤才无遗矣。
又，刑罚之要，在于明当，〔当，丁浪翻。〕不在于重。苟不失有罪，虽揰挞之薄，人莫敢犯；若容可侥幸，虽参夷之严，不足忝禁。〔参夷，谓夷三族也。捶，止橤翻。侥，坚尧翻。〕今内外之官，欲邀当时之名，争以深刻为无私，迭相敦厉，〔敦，方也。厉，严以勉之。〕遂作风俗。陛下居九重之内，视人如赤子；百司分万务之任，遇下如仇雠。是则尧、舜止一人而桀、纣以千百；和气不至，盖由于此。谓宜敕示百僚，以惠元元之命。
又，昔周居汳邑，犹存宗周；〔周成王宅洛，以丰为宗周，存故都也。〕汉迁东都，京兆置尹。〔后汉都雒阳，置河南尹；而长安仍置京兆尹，亦亦孝故都也。〕察〔【章：十二行本「察」作「案」；乙十一行本同；孔本同；张校同；退斋校同。】〕春秋之义，有宗庙曰都，无曰邑。况代京，宗庙山陵所托，王业所基，其为神乡福地，实亦远矣，今便同之郡国，臣窃不安。谓宜建畿置尹，一如故事，〔魏初都平城，分画甸畿置司州，于平城置代尹。〕崇本重旧，光示万叶。
又，古者四民异居，欲其业专志定也。〔管仲相齐，使士、农、工、商各群萃而州处。其言曰：四民者，勿使杂处，杂处则其言哤，其事易。昔圣王之处士也，使就闲燕；处工就官府；处商就市井；处农就田野。长而安焉，不见异物而迁焉。〕太祖道武皇帝创基拨乱，日不暇给，然犹分别士庶，不令杂居，工伎屠沽，各有攸处；〔别，彼列翻。伎，渠绮翻。处，昌吕翻；下同处同。〕但不设科禁，久而混殽。今闻洛邑居民之制，专以官位相从，不分族类。夫官位无常，朝荣夕悴，〔悴，秦醉翻。〕则是衣冠、皁隶不日同处矣。借使一里之内，或调习歌舞，或构〔【章：十二行本「构」作「讲」；乙十一行本同；孔本同；熊校同。】〕肄诗书，〔肆，羊至翻。〕纵群儿随其所之，则必不弃歌舞而从诗书矣。然则使工伎之家习士人风礼，百年难成；士人之子效工伎容态，一朝而就。是以仲尼称；里仁之美，孟母勤三徙之训。〔论语：孔子曰：里仁为美；择不处仁，焉得知！列女传曰：孟轲母，其舍近墓。孟子少嬉游，为墓间之事。孟母曰：此非吾所以处以子也。」乃去，舍市旁，甚嬉戏乃贾人衒卖之事。又曰：「此非吾所以处子也。」复徙舍学宫之旁，其嬉戏乃设俎豆，揖逊进退。孟母曰：「此真可以居吾子矣。」遂居焉。〕此乃风俗之原，不可不察。朝廷每选人士，校其一婚一宦以为升降，何其密也！至于度地居民，则清浊连甍，何其略也！〔度，徒洛翻。甍，谟耕翻，屋栋，所以承瓦。〕今因迁徙之初，皆是空地，分别工伎，在于一言，有何可疑而阙盛美！
又，南人昔有淮北之地，自比中华，侨置郡县。〔如豫州界止于汝阳，而侨置谯、梁、陈、颍等郡县，又于青州界侨置冀州诸县是也。侨，渠骄翻。〕自归附圣化，仍而不改，名实交错，文书难辨。宜依地理旧名，一皆厘革，小者并合，大者分置，乃中州郡县，昔以户少并省。〔魏初，得河南，止置四镇，郡县多所并省。少，诗沼翻。〕今民口既多，亦可复旧。
又，君人者以天下为家，不可有所私。仓库之储，以供军国之用，自非有功德者不可加赐。在朝诸贵，受禄不轻；比来赐赉，动以千计。〔朝，直遥翻。比，毗至翻。〕若分以赐鳏寡孤独之民，所济实多；今直以与亲近之臣，殆非周急继富之谓也。〔论语，孔子曰：君子周急不继富。〕帝览奏，甚善之。
8二月，乙丑，魏主如河阴，规方泽。〔规度其地，以立方泽。〕
9辛卯，帝祀明堂。
10司徒参军刘斅等聘于魏。〔斅，胡教翻。〕
11丙申，魏徙河南王干为赵郡王，颍川王雍为高阳王。〔将以河南颍川为畿甸。故二王徙封。〕
12壬寅，魏主北巡；癸卯，济河；三月壬申，至平城。〔考异曰：魏帝纪作闰月。按魏闰二月，齐历之三月也。〕使群臣更论迁都利害，各言其志。燕州刺史穆罴曰：〔魏营洛，戉洛为司州，改平城之司州为恒州，分恒州东部置燕州，治昌平。〕「今四方未定，未宜迁都。且征伐无马，将何以克﹖」帝曰：「貛牧在代，何患无马！今代在恒山之北，九州岛之外，非帝王之都也。」〔恒，户登翻。〕尚书于果曰：「臣非以代地为胜伊、洛之美也。但自先帝以来，久居于此，百姓安之；一旦南迁，众情不乐。」〔乐，音洛。〕平阳公丕曰：「迁都大事，当讯之卜筮。」帝曰：「昔周、召圣贤，乃能卜宅。〔书洛诰曰：召公既相宅，周公往营成周。傅来告卜曰：「我卜河朔黎水，我又卜涧水东、瀍水西，惟洛食。我又卜瀍水东，亦惟洛食。」〕今无其人，卜之何益！且『卜以决疑，不疑何卜！」〔左传载鬬廉之言。〕黄帝卜而龟焦，天老曰『吉』，黄帝从之。〔杜预曰：龟焦，兆不成也。字书释灼龟不焦。〕然则至人之知未然，审于龟矣。王者以四海为家，或南或北，何常之有！朕之远祖，世居北荒。平文皇帝始都东木根山。〔拓拔郁律谥平文皇帝。晋明帝大宁二年，通鉴书「惠帝贺伝徙居东木根山」。〕昭成皇帝更营盛乐，〔拓跋什翼犍谥昭成皇帝。通鉴晋成帝咸康元年，烈帝翳槐城盛乐。次年，昭成嗣国，咸康七年，筑盛乐新城。更，工衡翻。〕道武皇帝迁于平城。〕晋安帝隆安二年，道武帝迁都平城。〕朕幸属胜残之运，〔论语，孔子曰：善人为邦百年，亦可以胜残去杀矣。朱元晦曰：胜残，谓化善人不为恶也。属，之欲翻会也。胜，音升。〕而独〔【章：十二行本作「河为独」三字；乙十一行本同；孔本同。】〕不得迁乎！」群臣不敢复言。〔复，扶又翻。〕罴，寿之孙；〔穆寿事魏太武帝。〕果，烈之弟也。癸酉，魏主临朝堂，部分迁留。〔分，扶问翻。〕
13夏，四月，庚辰，魏罢西郊祭天。〔考异曰：魏帝纪、礼志、北史纪，皆云三月庚辰。按长历，三月丙午朔，无庚辰。魏闰二月，齐闰四月；魏三月乙亥朔，齐历之四月也，故置于此。〕
14辛巳，武陵昭王晔卒。
