<!-- { "loadSidebar": true } -->
克用妻刘氏，多智略，左右先脱归者以汴人为变告，刘氏神色不动，立斩之，阴召大将约束，谋保军以还。此明，克用至，〔还，从宣翻。比，必利翻，及也。〕欲勒兵攻全忠，刘氏曰：「公比为国讨贼，救东诸侯之急，〔比，毗至翻，近也。为，于伪翻。东诸侯，用左传语，谓东方诸镇。〕今汴人不道，乃谋害公，自当诉之朝廷。若擅举兵相攻，则天下孰能辨其曲直！且彼得以有辞矣。」克用从之，引兵去，但移书责全忠。全忠复书曰：「前夕之变，仆不之知，朝廷自遣使者与杨彦洪谋，彦洪既伏其辜，惟公谅察。」
克用养子嗣源，年十七，从克用自上源出矢石之间，独无所伤。嗣源本胡人，名邈售烈，无姓。〔李嗣源始此。佶，极吉翻。〕克用择军中骁勇者，多养为子，名回鹘张政之子曰存信，〔按薛居正五代史，存信本名张污萿。〕振武孙重进曰存进，许州王贤曰存贤，安敬思曰存孝，皆冒姓李氏。〔此所谓义儿也。欧阳修曰：唐自沙陀起代北，其所与俱皆一时雄杰虓武之士，往往养为儿，号义儿军。〕
丙子，克用至许州故寨，求粮于周岌，岌辞以粮乏，乃自陕济河还晋阳。
13郑君雄、张士安坚壁不，出高仁厚曰：「攻之则彼利我伤，围之则彼困我逸。」遂列十二寨围之。丁丑，夜二鼓，〔夜二鼓，夜二更也。持更者每一更则鼓一声，二更则鼓二声，故谓二更为二鼓，亦谓之乙夜。〕君雄等出劲兵掩击城北副使寨，杨茂言不能御，帅众弃寨走，〔帅，读曰率；下同。〕其旁数寨见副使走，亦走。东川人并兵南攻中军，仁厚闻之，大开寨门，设炬火照之，自帅士卒为两翼伏道左右。贼至见门开，不敢入，还去，仁厚发伏击之，东川兵大奔，追至城下，蹙之壕中，斩获甚众而还。
仁厚念诸弃寨走者，明旦所当诛杀甚多，乃密召孔目官张韶，谕之曰：「尔速遣步探子将数十人分道追走者，〔步深子，遗之间步以刺深敌人，因名之。探，他绀翻。〕自以尔意谕之曰：『仆射幸不出寨，皆不知，〔仁厚以平阡能等之功，进检校仆射。〕汝曹速归，来旦牙参，〔【章：十二行本「参」下有「如常」二字；乙十一行本同；孔本同；张校同；退斋校同。】勿忧也。』」凡行营诸将，每旦赴大将营牙参。〕韶素名长者，〔长，佑两翻。〕众信之，至四鼓，皆还寨；惟杨茂言走至张把，乃追及之。〔九域志：梓州郪县有张杷镇。「把」，当作「杷」。〕仁厚闻诸寨漏鼓如故，喜曰：「悉归矣！」诘旦，诸将牙集，〔诘，去吉翻。〕以为仁厚诚不知也。坐良久，仁厚谓茂言曰：「昨夜闻副使身先士卒，走至张把，有诸﹖」〔先，悉荐翻。〕对曰：「昨夜闻贼攻中军，左右言仆射已去，遂策马参随，既而审其虚，复还寨中。」仁厚曰：「仁厚与副使俱受命天子，将兵讨贼，若仁厚先走，副使当叱下马，行军法，代总军事，然后奏闻。今副使既先走，又为欺罔，理当何如﹖」茂言拱手曰：「当死。」仁厚曰：「然！」命左右扶下，斩之，诸将股栗。仁厚乃召昨夜所俘虏数十人，释缚纵归。〔纵俘，使归言其事。〕君雄等闻之惧，曰：「彼军法严整如是，自今兵不可复出矣！」左传：晋人伐郑，搜焉而还，中行桓子之谋也。曰：「示之以整，使谋而来。」郑于是惧。其后卒请成于晋。用兵严整，敌人惧之，盖自古然矣。复，扶又翻。〕
15癸未，高仁厚陈于鹿头关城下，〔陈，读曰阵；下同。〕郑君雄等悉众出战。仁厚设伏于陈后，阳败走，君雄等追之，伏发，君雄等大败；是夕，遁归梓州。陈敬瑄发兵三千以益仁厚军，进围梓州。
唐纪七十二〔起阏逢执徐（甲辰）六月，尽强圉协洽（丁未）三月，凡二年有奇。
僖宗惠圣恭定孝皇帝下之上
中和四年〔（甲辰﹑八八四）〕
1六月，壬辰，东川留后高仁厚奏郑君雄斩杨师立出降。仁厚围梓州久不下，乃为书射城中，道其将士曰：「仁厚不忍城中玉石俱焚，为诸君缓师十日，〔射，而亦翻。道，读曰导。为，于伪翻。〕使诸君自成其功。若十日不送师立首，当分见兵为五番，〔见，贤遍翻。〕番分昼夜以攻之，于此甚逸，于彼必困矣。五日不下，四面俱进，克之必矣。诸君图之！」数日，君雄大呼于众曰：〔呼，火故翻。〕「天子所诛者元恶耳，他人无预也。」众呼万岁，大噪，突入府中，师立自杀，君雄挈其首出降。〔考异曰：张糀耆旧传：「四年，七月一日，高仆射羽檄入城云云，师立自杀。七月三日，张﹑郑二将持师立首级出降。七月七日，高仆射上东川。」句延庆传曰：三年，五月，高公进军东川城中，飞檄入城，师立自刎。七月辛酉，师立首级至成都。」实录：「六月丙申，高仁厚奏东川都将郑君雄枭斩杨师立，传首于行在。是日，诏以仁厚为东川节度使。」续宝运录：「二月，梓州观察使杨师立反，敕差蜀将高仁厚等讨平。六月三日，收得梓州并杨师立首级至驾前。」新纪：「七月辛酉，杨师立伏诛。」今日从续宝运录，事从实录。〕仁厚献其首及妻子于行在，陈敬瑄钉其子于城北，〔钉，丁定翻。〕敬瑄三子出观之，钉者呼曰：〔呼，火故翻。〕兹事行及汝曹，汝曹于后努力领取！」三子走马而返。以高仁厚为东川节度使。
2甲辰，武灵将李师悦与尚让追黄巢至瑕丘，败之。〔宋白曰：春秋以邾子益来，囚诸负瑕。杜预注云：鲁邑也，高平郡南平阳县西北有瑕丘城，汉为瑕丘县。败，补迈翻。〕巢众殆尽，走至狼虎谷，〔狼虎谷，在泰山东南莱芜界。〕丙午，巢甥林言斩巢兄弟妻子首，将诣时溥；遇沙陀博野军，夺之，并斩言首以献于溥。〔黄巢干符三年起兵为盗，至是凡十年而灭。考异曰：续宝运录曰：「尚让降徐州，黄巢走至碣山，路被诸军趁逼甚，乃谓外甥朱彦之云云。外甥再三不忍下手，黄巢乃自刎过与外甥。外甥将至，路被沙陀博野夺却，兼外甥首级一时送都统军中。」旧纪：「七月，癸酉，贼将林言斩黄巢﹑黄揆﹑黄秉三人首级降。」旧传：「巢入泰山，徐帅时溥遣将张友与尚让之众掩捕之。至狼虎谷，巢将林言斩巢及二弟邺﹑揆等七人首并妻子函送徐州。」新纪：「七月壬午，黄巢伏诛。」新传：「巢计蹙，谓林言曰：『汝取吾首献天子，可得富贵，毋为他人利。』言，巢甥也，不忍。巢乃自刎，不诛，言因斩之，函首将诣时溥，而太原博野军杀言与巢首俱上。」今从新传。
3蔡州节度使秦宗权纵兵四出，侵噬邻道；天平节度使朱瑄，有众三万，从父弟瑾，勇冠军中。〔瑄，荀缘翻，当作「宣」。瑾，渠吝翻。冠，古玩翻。〕宣武节度使朱全忠为宗权所攻，势甚窘，〔窘，渠陨翻。〕求救于瑄，瑄遣瑾将兵救之，败宗权于合乡。〔败，补迈翻。〕全忠德之，与瑄约为兄弟。〔朱全忠反复小人也，兵势单弱，则与朱瑄为兄弟，兵势既强，则反眼为仇敌，必诛屠以快其志而后已，如斯人可与共功名哉！
4秋，七月，壬午，时溥遣使献黄巢及家人首并姬妾，上御大玄楼受之。〔大玄楼，成都罗城正南门楼。高骈之筑成都罗城，既讫功，以周易筮之，得大畜。骈曰：「畜者，养也。济以刚健笃实，辉光日新，吉孰大焉！文宜去下存上。」因名大玄城。〕宣问姬妾：「汝曹皆勋贵子女，世受国恩，何为从贼﹖」其居首者对曰：「狂贼凶逆，国家以百万之众，失守宗祧，播迁巴﹑蜀；〔祧，他雕翻。〕今陛下以不能拒贼责一女子，置公卿将帅于何地乎！」上不复问，皆戮之于市。〔复，扶又翻。〕人争与之酒，其余皆悲怖昏醉，居首者独不饮不泣，至于就刑，神色肃然。〔考异曰：张糀耆旧传：「中和三年，五月二十日，北路军前进到黄巢首级﹑妻﹑男。」今不取其年月而取其事。〕
5朱全忠击秦宗权，败宗权于冢水。〔败，补迈翻。〕
6李克用至晋阳，大治甲兵，〔治，直之翻。〕遣榆次镇鴈门李承嗣奉表诣行在，自陈「有破黄巢大功，为朱全忠所图，仅能在免，将佐已下从行者三百余人，并牌印皆没不返。〔古者授官赐印绶，常佩之于身，至解官则解印绶。至唐始置职印，任其职者，传而用之。其印盛之以匣，当官者寘之卧内，别为一牌，使吏掌之，以谨出入，印出而牌入，牌出则印入，故谓之牌印。〕全忠仍牓东都﹑陜﹑孟，云臣已死，行营兵溃，令所在邀遮屠翦，勿令漏失，将士皆号泣冤诉，〔号，户刀翻。〕请复仇雠。臣以朝廷至公，当俟诏命，拊循抑止，复归本道。乞遣使按问，发兵诛讨，臣遣弟克勤将万骑在河中俟命。」时朝廷以大寇初平，方务姑息，得克用表，大恐，但遣中使赐优诏和解之。克用前后凡八表，称：「全忠勡功疾能，阴狡祸贼，异日必为国患。惟乞下诏削其官爵，臣自帅本道兵讨之，不用度支粮饷。」〔唐旧制，诸镇兵出境征讨，皆仰给度支。帅，读曰率。〕上累遣杨复恭等谕指，称：「吾深知卿冤，方事之殷，〔杜预曰：殷，盛也。余谓殷，众也，言方事之众多也。〕姑存大体。」克用终郁郁不平。时藩镇相攻者，朝廷不复为之辩曲直。〔复，扶又翻。为，于伪翻。〕由是互相吞噬，惟力是视，皆无所禀畏矣！
7八月，李克用奏请割麟州隶河东，〔麟州，本属振武节度。考异曰：新方镇表：「中和二年，河东节度增领麟州。」误也。今从唐末见闻录。〕又请以弟兄克修为昭义节度使，皆许之。由是昭义分为二镇。〔泽﹑潞为一镇，邢﹑洛﹑磁为一镇。〕进克用爵陇西郡王。克用奏罢云蔚防御使，依旧隶河东，〔武宗会昌三年，分河东云﹑蔚﹑朔三州置大同军都团练使，次年，升为都防御使。〕从之。
8九月，己未，加朱全忠同平章事。
9以右仆射﹑大明宫留守王徽知京兆尹事。上以长安宫室焚毁，故久留蜀未归。徽招抚流散，户口稍归，复缮治宫室，百司粗有绪。〔治，直之翻。粗，坐五翻。〕冬，十月，关东藩镇表请车驾还京师。
10朱全忠之降也，义成节度使王铎为都统，承制除官。〔事见上卷二年。降，户江翻。〕全忠初镇大梁，事铎礼甚恭，铎依以为援。〔汴﹑滑邻道，而铎于全忠有恩，故欲依以为援。〕而全忠兵浸强，益骄倨，铎知不足恃，表请还朝，〔朝，直遥翻。〕徙铎为义昌节度使。
