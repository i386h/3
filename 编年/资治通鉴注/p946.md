<!-- { "loadSidebar": true } -->
85癸卯，以左武候大将军庞玉为梁州总管。时集州獠反，〔新志：武德元年，析梁州之难江、巴州之符阳、长池、白石，置集州。按旧志，汉宕渠，符阳之地也。宋白曰：后魏恭帝改梁之东巴州为集州，以东北集川水为名。獠，鲁皓翻。〕玉讨之，獠据险自守，军不得进，粮且尽。熟獠与反者皆邻里亲党，〔近边者为熟獠，远者为生獠。〕争言贼不可击，请玉还。玉扬言：「秋谷将熟，百姓毋得收刈，一切供军，非平贼吾不返。」闻者大惧曰：「大军不去，吾曹皆将馁死。」其中壮士乃入贼营，与所亲潜谋，斩其渠帅而降，〔帅，所类翻；下同。降，户江翻。〕余党皆散，玉追讨，悉平之。
86刘武周将宋金刚进攻浍州，陷之，〔新志：义宁元年以绛郡之翼城、绛县置浍州，因浍水而名。将，即亮翻；下同。浍，古外翻。〕军势甚锐。裴寂性怯，无将帅之略，唯发使骆驿，趣虞、泰二州居民入城堡，焚其积聚。〔骆驿，相继不绝也。新志：义宁元年，以蒲州之安邑、虞乡、夏置安邑郡，武德元年曰虞州。又义宁元年，以蒲州之汾阴、龙门置汾阴郡，武德元年曰泰州。使，疏吏翻。趣，读曰促。积聚，上子赐翻，下慈喻翻；今人多读如字，非也。〕民惊扰愁怨，皆思为盗，夏县民吕崇茂聚众自称魏王，以应武周，〔夏县，古虞公之地，稷山、虞坂皆在县界。隋属河东郡，时属虞州。杜佑曰：夏县，汉安邑县地；夏都安邑，城在县北十五里，盖以此名县。夏，户雅翻。〕寂讨之，为所败。〔败，补迈翻。〕诏永安王孝基、【章：十二行本「基」下有「工部尚书」四字；乙十一行本同；孔本同；张校同；退斋校同。】独孤怀恩、陕州总管于筠、内史侍郎唐俭等将兵讨之。〔陕，失冉翻。将，即亮翻；下同。〕
时王行本犹据蒲反，未下，亦与武周相应，去年十二月，隋将尧君素死，王行本据蒲反，事见上卷。〕关中震骇。上出手敕曰：「贼势如此，难与争锋，宜弃大河以东，谨守关西而已。」〔所谓蒲津，关以西也。〕秦王世民上表曰：「太原，王业所基，国之根本；河东富实，京邑所资，若举而弃之，臣窃愤恨。〔上，时掌翻。〕愿假臣精兵三万，必冀平殄武周，克复汾、晋。」上于是悉发关中兵以益世民所统，使击武周。乙卯，幸华阴，至长春宫以送之。〔华，户化翻。〕
87窦建德引兵趣卫州。〔卫州，汉汲县地，东魏立义州，后周改卫州，治汲。宋白曰：其州城，隋已前谓之阵城，郡国县道记：武王伐纣，于此列阵，因名。〕建德每行军，常为三道，辎重、细弱居中央，步骑夹左右，相去三里许。〔趣，七喻翻。重，直用翻。骑，奇寄翻；下同。〕建德以千骑前行，过黎阳三十里，〔黎阳县，在卫州东北百二十里。〕李世绩遣骑将丘孝刚将三百骑侦之。〔侦，丑郑翻。〕孝刚骁勇，善马槊，〔骁，坚尧翻。槊，色角翻。〕与建德遇，遂击之，建德败走；右方兵救之，〔右方，用汉书语。此谓建德兵之在右者也。〕击斩孝刚。建德怒，还攻黎阳，克之，〔考异曰：实录，黎阳陷在十一月丙子，盖亦秦到之日。今从革命记。〕虏淮安王神通，李世绩父盖、魏征及帝妹同安公主。唯李世绩以数百骑走渡河，数日，以其父故，还诣建德降；卫州闻黎阳陷，亦降。〔降，户江翻；下同。〕建德以李世绩为左骁卫将军，使守黎阳，〔骁，坚尧翻。考异曰：革命记：「使与其将高雅贤守新乡。」按是时新乡犹属王世充，使刘黑闼守之，世绩既事建德，乃为建德攻下新乡，虏黑闼耳。今从唐书。〕常以其父盖自随为质。〔质，音致。〕以魏征为起居舍人。滑州刺史王轨奴杀轨，携其首诣建德降。建德曰：「奴杀主大逆，吾何为受之！」立命斩奴，返其首于滑州。吏民感悦，即日请降。于是其旁州县及徐圆朗等皆望风归附。己未，建德还洺州，筑万春宫，徙都之。置淮安王神通于下博，〔下博县时属冀州。宋白曰：下博，汉旧县。应劭云：泰山有博县，故此云下。故县在今县南二十里，今县后魏移于衡水北，俗谓之故县城，以周建德六年，又移县于今理也。今理，即后汉祭遵垒，北枕衡水。〕待以客礼。
88行军总管罗士信帅勇士夜入洛阳外郭，纵火焚清化里而还。〔帅，读曰率。还，从宣翻。〕壬戌，士信拔青城堡。〔盖因青城宫为堡。〕
89王世充自将兵徇地至滑台，临黎阳；尉氏城主时德叡、汴州刺史王要汉、亳州刺史丁叔则遣使降之。〔汴州，古大梁地，战国时为魏都，汉为陈留郡，东魏为梁州，后周改汴州，以城临汴水，因以为名。宋白曰：亳州，春秋为东国之焦邑，汉为谯县，魏为谯郡，后周武帝置亳州，遥取古南亳之名以名州。将，即亮翻。使，疏吏翻。〕以德叡为尉州刺史。要汉，伯当之兄也。
夏侯端至黎阳，〔是年四月，遣夏侯端安抚淮左。夏，户雅翻。〕李世绩发兵送之，自澶渊济河，〔隋开皇十六年，置澶渊县，时属黎州。澶，市连翻。〕傅檄州县，东至于海，南至于淮，二十余州，皆遣使来降。〔使，疏吏翻。〕行至谯州，〔旧志：亳州临渔县，隋置置谯州。〕会汴、亳降于王世充，还路遂绝。端素得众心，所从二千人，虽粮尽不忍委去，端坐泽中，杀马以飨士，因歔欷谓曰：〔歔，音虚。欷，音希，又许既翻。〕「卿等乡里皆已从贼，特以共事之情，未能见委。〔委，弃也。〕我奉王命，不可从卿；卿有妻子，无宜效我。可斩吾首归贼，必获富贵。」众皆流涕曰：「公于唐室非有亲属，直以忠义，志不图存。某等虽贱，心亦人也，宁肯害公以求利乎！」端曰：「卿不忍见杀，吾当自刎。」五十二人同走，采叙豆生食之。〔叙豆，野豆也，音劳，鲁刀翻。〕端持节未尝离身，屡遣从者散，自求生，〔离，力智翻。从，才用翻。〕众又不可。时河南之地皆入世充，唯杞州刺史李公逸为唐坚守，遣兵迎端，馆给之。〔为，于伪翻。馆，古玩翻。〕世充遣使召端，解衣遗之，〔使，疏吏翻。遗，于季翻。〕仍送除书，以端为淮南郡公、尚书少吏部；〔少，始照翻。〕端对使者焚书毁衣，曰：「夏侯端天子大使，岂受王世充官乎！汝欲吾往，唯可取吾首耳。」因解节旄怀之，置刃于竿，自山中西走，无复蹊径，冒践荆棘，昼夜兼行，得达宜阳，〔宜阳，唐熊州。〕从者坠崖溺水，为虎狼所食，又丧其半；〔从，才用翻；下同。丧，息浪翻。〕其存者鬓发秃落，无复人状。端诣阙见上，但谢无功，初不自言艰苦，上复以为秘书监。
郎楚之至山东，亦为窦建德所获，楚之不屈，竟得还。〔郎楚之与夏侯端同时出使。史言唐之兴也，使于四方者，皆能不辱君命。还，从宣翻。〕
王世充遣其从弟世辩以徐、亳之兵攻雍丘，李公逸遣使求救，〔从，才用翻。使，疏吏翻。〕上以隔贼境，不能救。公逸乃留其属李善行守雍丘，身帅轻骑入朝，〔帅，读曰率。骑，奇寄翻。朝，直遥翻。〕至襄城，为世充伊州刺史张殷所获，世充谓曰：「卿越郑臣唐，其说安在﹖」公逸曰：「我于天下，唯知有唐，不知有郑。」世充怒，斩之。善行亦没。上以公逸子为襄邑公。
90甲子，上祠华山。〔新志：华山在华州华阴县，有岳祠。华，户化翻。〕
资治通鉴卷第一百八十八
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪四〔起屠维单阏（己卯）十一月，尽重光大荒落（辛巳）二月，凡一年有奇。〕
高祖神尧大圣光孝皇帝中之上
武德二年〔（己卯、六一九）〕
1十一月，己卯，刘武周寇浩州。〔武周复寇西河。〕
2秦王世民引兵自龙门乘冰坚渡河，屯柏壁，〔柏壁在龙门关东北。宋白曰：柏壁在正平县西南二十里。正平，绛州治所。〕与宋金刚相持。时河东州县，〔此河东，通言大河东，非专指河东一郡。〕俘掠之余，未有仓廪，人情恇扰，〔恇，去王翻。恇惧也。〕聚入城堡，征敛无所得，〔敛，力赡翻。〕军中乏食。世民发教谕民，民闻世民为帅而来，莫不归附，〔此岂可以声音笑貌致之。帅，所类翻。〕自近及远，至者日多，然后渐收其粮食，军食以充。〔孔子曰：「足食足兵，民信之矣。」民已信之，足食足兵，当知所先后也。〕乃休兵秣马，唯令偏裨乘间抄掠，〔间，古苋翻。抄，楚交翻。〕大军坚壁不战，由是贼势日衰。
世民尝自帅轻骑觇敌，〔帅，读曰率。骑，奇寄翻；下同。觇，丑廉翻，又丑艳翻；下同。〕骑皆四散，世民独与一甲士登丘而寝。俄而贼兵四合，初不之觉，会有蛇逐鼠，触甲士之面，甲士惊寤，遂白世民俱上马，〔史言世民之有天命。上，时掌翻。〕驰百余步，为贼所及，世民以大羽箭射殪其骁将，〔史言世民不惟有天命，亦武艺绝人。射，而亦翻。殪，一计翻。骁，坚尧翻；下同。将，即亮翻；下同。〕贼骑乃退。
3李世绩欲归唐，恐祸及其父，谋于郭孝恪。孝恪曰：「吾新事窦氏，动则见疑，宜先立效以取信，然后可图也。」世绩从之。袭王世充获嘉，破之，〔是年闰二月，王世充杀李育德，取获嘉。〕多所俘获，以献建德，建德由是亲之。
初，漳南人刘黑闼，少骁勇狡狯，〔旧志：贝州漳南县，汉东阳县地；后魏省东阳县；隋开皇六年，分枣强、清平二县地，复置东阳县于东阳古城，十八年，改为漳南。宋白曰：取地居漳水之南为名。少，诗照翻。骁，坚尧翻。狯，古外翻。〕与窦建德善，后为群盗，转事郝孝德、李密、王世充。世充以为骑将，每见世充所为，窃笑之。世充使黑闼守新乡，〔旧志：隋分汲、获嘉二县地，于古新乐城置新乡县，时属义州，后属殷州。宋白曰：汉书，武帝将幸缑氏，至汲县之新中乡，即此地。新乐城，十六国时，燕乐安王臧所筑。〕李世绩击虏之，献于建德。建德署为将军，赐爵汉东公，常使将奇兵东西掩袭，或潜入敌境觇视虚实，黑闼往往乘间奋击，克获而还。〔间，古苋翻。还，从宣翻。〕
4十二月，庚申，上猎于华山。〔华，户化翻。〕
