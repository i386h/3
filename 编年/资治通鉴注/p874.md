<!-- { "loadSidebar": true } -->
少内史崔仲方劝隋主除周六官，〔周定六官事，始一百六十六卷梁敬帝纪泰元年。「少内史」，当作「小内史」。〕依汉、魏之旧，从之。置三师、三公及尚书、门下、内史、秘书、内侍五省，〔隋志：三师不主事，不置府僚，盖与天子坐而论道者也。三公参议国之大事，依后齐置府僚，无其人则阙。祭祀则太尉亚献，司徒奉俎，司空行扫除；其位多旷，皆摄行事；寻省府及火佐。置公，则坐于尚书都省。朝之众务，总归于台阁。尚书省事无不总，置令、左．右仆射各一人，总吏部、礼部、兵部、都官、度支、工部六曹事。属官左．右丞各一人，都事八人，分司管辖。六曹尚书，分统三十六侍郎，各司曹务，直宿禁省，如汉之制。门下省置纳言、给事黄门侍郎、散骑常侍．侍郎．通直．员外、谏议，大夫等官。内史省置监、令、侍郎、舍人等官、秘书省置监、丞、郎等官，领著作、太史二曹。内史省即中书省，避武元讳，改曰内史。门下、内史二省，主出纳、朝直、代言，犹有职事。秘书省较优闲。内侍省则皆宦官也。〕御史、都水二台，〔御史台置大夫、治书侍御史、侍御史、殿内侍御史、监察御史等官。都水台置使者及丞、参军、河堤谒者，又领掌船局及诸津都水尉、津尉、丞、长等官。〕太常等十一寺，〔太常、光禄、卫尉、宗正、太仆、大理、鸿胪、司农、太府九寺，并置卿、少卿、丞、主簿、录事等员。国子寺置祭酒，属官有主簿、录事、国子．太学．四门．书等学、各置博士、助教。将作寺置大匠、丞、主簿、录事，统左、右校署令。〕左右卫等十二府，〔左．右卫、左．右武卫、左．右武候、左．右领左右、左．右监门、左．右领军，各置大将军、将军、长史、司马、录事、功．仓．兵．骑等曹参军、法曹．铠曹行参军、行参军等员。〕以分司统职。又置上柱国至都督十一等勋官，以酬勤劳；〔隋采后周之制，置上柱国、柱国、上大将军、大将军、上开府仪同三司、开府仪同三司、上仪同三司、仪同三司、大都督、帅都督、都督，总十一等。〕特进至朝散大夫七等散官，〔特进、左．右光禄大夫、金紫光禄大夫、银青光禄大夫、朝议大夫、朝散大夫，总七等。朝，直遥翻。散，悉亶翻。〕以加文武官之有德声者。改侍中为纳言。〔以考讳忠，故改侍中为纳言。〕以相国司马高颎为尚书左仆射，兼纳言，〔颎，古迥翻。射，音夜。〕相国司录京兆虞庆则为内史监，兼吏部尚书，相国内郎李德林为内史令。〔相，息亮翻。相国内郎，相国府从事中郎，避讳改为内郎。〕
乙丑，追尊皇考为武元皇帝，〔皇考，周随国桓公杨忠。〕庙号太祖；皇妣吕氏为元明皇后。丙寅，修庙社。〔时自高祖以下置四亲庙，同殿异室而已，无受命之祧。塺稷并列于含光门内之右。〕立王后独孙为皇后，〔「独孤」之之下逸「氏」字。【章：十一行本正有「氏」字；乙十一行本同；孔本同。】〕王太子勇为皇太子。丁卯，以太尉〔【章：十二行本作「大将军」三字；乙十一行本同；孔本同；张校同。】〕赵煚为尚书右仆射。己巳，封周静帝为介公。〔煚，居永翻。周主虽禅死乃有谥，通鉴先以谥书之。介，古国名。〕周氏诸王皆降爵为公。
初，刘、郑矫诏以隋主辅政，〔刘、郑，刘昉、郑译朼也。矫诏事见上卷上年。〕杨后虽不预谋，然以嗣子幼冲，恐权在他族，闻之，甚喜。后知其父有异图，意颇不平，形于言色，及禅位，愤惋逾甚。〔嗣，祥吏翻。惋，乌贯翻。〕隋主内甚愧之，改封乐平公主，〔乐平郡公主。五代志：太原郡乐平县，旧置乐平郡。乐，音洛。〕久之，欲夺其志；公主誓不许，乃止。
隋主与周载下大夫北平荣建绪有旧，〔「载」下逸「师」字。后周置载师之官，属地官，有中大夫，有下大夫。北平郡，治卢龙。荣姓出周荣公。庄子有荣启期。〕隋主将受禅，建绪为息州刺史；〔五代志：汝南郡新息县，后魏置东豫州，梁改西豫州，又改淮州，东魏复曰东豫州，后周改曰息州。〕将之官，隋主谓曰：「且踌躇，〔踌，直由翻。躇，陈如翻。踌躇，住足也。〕当共取富贵。」建绪正色曰：「明公此旨，非仆所闻。」及即位，来朝，帝谓之曰：「卿亦悔不﹖」〔朝，直遥翻。不，读曰否。〕建绪稽首曰：「臣位非徐广，情类杨彪。」〔稽，音启。徐广事见一百一十九卷宋高祖永初元年。杨彪事见六十九卷魏主帝黄初二年。〕帝恕曰：「朕虽不晓书语，亦知卿此言不逊！」
上柱国窦毅之女，闻隋受禅，自投堂下，抚膺太曰：「恨我不为男子，救舅氏之患！」〔抚，与拊同，拍也。膺，胸也。太息，愤而舒气长也。〕毅及襄阳公主掩其口曰：「汝勿妄言，灭吾族！」毅由是奇之。及长，以适唐公李渊。渊，?之也。〔?，周柱国李虎之子。李渊始见于此。长，知两翻。?，音丙。〕
虞庆则劝隋主尽灭宇文氏，高颎、杨惠亦依违从之，〔依违者，不敢言其不可。〕李德林固争，以为不可，隋主作色曰：「君书生，不足与议此！」于是周太祖孙谯公干恽、冀公绚，〔恽，于粉翻。绚，许县翻。〕闵帝子纪公湜，〔湜，常职翻。〕明帝小酆公贞、宋公实，高祖子汉公赞、秦公贽、曹公允、道公充、蔡公兑、荆公元，宣帝子莱公衍、郢公术皆死。〔通鉴书宣帝子衍始终备，但目录书大成元年立太子衍，亦自背驰。〕德林由此品位不进。
4乙亥，上耕藉田。〔藉，在亦翻。〕
5隋主封其弟邵公慧为滕王，安公爽为卫王，〔邵、安皆以州为封国。〕子鴈门公广为晋王，俊为秦王，秀为越王，谅为汉王。
6隋主赐李穆诏曰：「公既旧德，且又父党。〔李穆与隋主之父忠比肩事周，皆为功臣。〕敬惠来旨，义无有违。〔谓穆劝之受命也。〕即以今月十三日恭膺天命。」〔孔安国曰：膺，当也。〕俄而穆入朝，〔自并州入朝。朝，直遥翻。〕帝以穆为太师，赞拜不名；子孙虽在襁褓，〔襁，居两翻，负儿衣。褓，博抱翻，抱儿衣。〕悉拜仪同，一门执象笏者百余人，〔隋志曰：按礼：笏，诸侯以象，凡有指画于君前用笏，受命书于笏。笏，毕用也。五经要义曰：所以记事，防忽忘。礼图云：度二尺有六寸，中博二寸，其杀六分去一。晋、宋以来，谓之手板，此乃不，经今还谓之笏，以法古名。自西魏以降，五品以上，通用象牙，六品已下，兼用竹木。笏，呼骨翻。〕贵盛无比。又以上柱国窦炽为太傅，幽州总管于翼为太尉。李穆上表乞骸骨，〔人臣致身以事君，身非己有，故求闲者自言乞骸骨。上，时掌翻。〕诏曰：「吕尚以期颐佐周，〔记：百年曰期颐。吕尚遇文王，年八十矣，佐文王以及武王，则是期颐之夫也。〕张苍以华皓相汉，〔华皓，谓白首也。张苍免相后，口中无齿，食乳，年百余岁乃卒。〕高才命世，不拘常礼。」仍以穆年耆，敕蠲朝集，〔蠲，免也。朝集，犹言朝会也。朝，直遥翻。〕有大事，就第询访。〔用古人「欲有谋焉则就之」之意。隋主姑以是恩李穆耳，非欲与之大有为也。〕
美阳公苏威，〔美阳，古县名，汉、晋属扶风，五代志不见，盖已省废，姑以古县名封爵之耳。〕绰之子也，〔苏绰佐宇文泰以兴周。〕少有令名，周晋公护强以女妻之。〔少，诗照翻。强，其两翻。妻，七细翻。〕威见护专权，恐祸及己，屏居山寺，以讽读为娱。〔屏，必郢翻。〕周高祖闻其贤，除车骑大将军、仪同三司，〔骑，奇寄翻。〕又除稍伯下大夫，〔稍，所教翻。〕皆辞疾不拜；宣帝就除开府仪同大将军。隋主为丞相，高颎荐之，隋主召见，与语，大悦；居月余，闻将受禅，遁归田里。〔观苏威之初，其立身何可议哉至于末节，展转于宇文化及、李密、王世充之朝，何其可鄙也！君子是以知令终之难。〕颎请追之，〔追者，寻其后而召之。〕隋主曰：「此不欲预吾事耳，置之。」及受禅，征拜太子少保，追封其大为邳公，〔邳亦以州名为公国。少，始照翻。〕以威袭爵。
7丁丑，隋以晋王广为并州总管。三月，戊子，以上开府仪同三司贺若弼为吴州总管，镇广陵；〔考异曰：隋书帝纪云「楚州」，今从弼传。〕和州刺史河南韩擒虎为庐州总管，镇庐江。〔广陵为吴州，仍周旧也。历阳为和州，仍齐旧也。隋书：韩擒虎，河东垣人。「河南」当作「河东」。五代志：庐江郡，梁置南豫州，又改合州，开皇初改庐州。盖梁之南豫、合州，皆治合肥，合州因合肥而名也。庐江在合肥东五十里，既徙治庐江，故以庐名州。若，人者翻。〕隋主有并吞江南之志，问将帅于高颎，〔将，即亮翻。帅，所类翻。〕颎荐弼与擒虎，故置于南边，使潜为经略。
戊戌，以太子少保苏威兼纳言、度支尚书。〔度支尚书，统度支、户部、金部、仓部。度，徒洛翻。〕
初，苏绰在西魏，以国用不足，制征税法颇重，〔后周太祖作相，置载师，掌任土之法，辨夫家田里之数，会六畜车乘之稽，审赋役敛弛之节，制畿疆修广之域，颁施惠之要，审牧产之政。司均，掌田里之政令，凡人口十巳上，宅五亩；口九已上，宅四亩；口五已下，宅三亩。有室者田百四十亩，丁者田百亩。司赋，掌功赋之政令，凡人自十八以至六十有四与轻癃者皆赋之。其赋之法，有室者岁不过绢一疋，绵八两，粟五斛；丁者半之。其非桑土，有室者布一疋，麻十斤；丁者又半之。丰年则全赋，中年半之，下年一之，皆以时征焉。若艰荒凶札，则不征其赋。又有市门之税。自今观之，亦不为重矣而苏绰犹望后之弛之，可谓志于民矣。〕既而叹曰：「今所为者，譬如张弓，非平世法也。后之君子，谁能弛之！」威闻其言，每以为己任。至是，奏减赋役，务从轻简，隋主悉从之，〔苏威为度支尚书，居可言可行之地。〕渐见亲重，与高颎参掌朝政。〔朝，直遥翻。〕帝尝怒一人，将杀之；威入合进谏，帝不纳，将自出斩之，威当帝前不去；帝避之而出，威又遮止。帝拂衣而入，良久，乃召威谢曰：「公能若是，吾无忧矣。」赐马二匹，钱十余万，寻复兼大理卿、京兆尹、御史大夫，本官悉如故。
