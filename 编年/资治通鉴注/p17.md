<!-- { "loadSidebar": true } -->
张仪去，西说赵王曰：“大王收率天下以摈秦，秦兵不敢出函谷关十五年。〔摈，必刃翻。事见上卷显王三十六年。〕大王之威行于山东，敝邑恐惧，〔春秋以来，列国交聘，行人率自称其国曰敝邑。〕缮甲厉兵，力田积粟，愁居慑处，不敢动摇，〔慑，之涉翻，怖也，心伏也，失常也，失气也。处，昌吕翻。〕唯大王有意督过之也。〔师古曰：督过，视责也。索隐曰：督者，正其事而责之；督过，是深责其过也。〕今以大王之力，举巴、蜀，〔事见慎靓王五年。〕并汉中，〔事见上二年。〕包两周，〔元年服韩、魏，则包两周矣。〕守白马之津。〔班志，白马县属东郡。水经注：白马津在白马城之西北。白马城，唐为滑州治所。开山图曰：白马津东可二十许里，有白马山，山上常有白马群行，悲鸣则河决，驰走则山崩，后人因以名县及津。按通鉴不语怪，今此注亦近于怪，姑以广异闻耳。〕秦虽僻远，然而心忿含怒之日久矣。今秦有敝甲凋兵军于渑池，〔敝，败恶也，凋，瘁也，半伤也。败甲凋兵，谦其辞，言军于渑池，则张其势以临赵矣。康曰：渑池，赵邑。余据赵与韩、魏接境，韩有野王、上党，魏有河东、河内，而渑池则秦地也，汉为县，属弘农郡，赵安能越韩、魏而有之！康说非是。渑，莫善翻；又莫忍翻。〕愿渡河，逾漳，据番吾，〔言欲自渑池北渡河，又自此东逾漳水而进据番吾，此亦张声势以临赵也。番吾，即汉常山郡之蒲吾县也。刘昭注曰：史记番吾君，杜预云：晋之蒲邑也。此说非。括地志：番吾故城，在恒州房山县东二十里。番，音婆，又音盘。〕会邯郸之下，愿以甲子合战，正殷纣之事。〔武王伐纣，癸亥陈于商郊，甲子昧爽，纣帅其旅若林，会于牧野，前徒倒戈，攻其后以北，遂以胜殷杀纣。张仪引以惧赵，其有所侮而动，亦已甚矣。邯郸，赵都，音寒丹。〕谨使使臣先闻左右。〔使臣，上疏吏翻。〕今楚与秦为昆弟之国，而韩、梁称东藩之臣，齐献鱼盐之地，〔齐东濒于海，海滨广斥，鱼盐所出也。此时齐未尝献地于秦，张仪驾说以恐动赵耳。〕此断赵之右肩也。夫断右肩而与人斗，〔夫，音扶。断，丁管翻。〕失其党而孤居，求欲毋危得乎！今秦发三将军，其一军塞午道，〔索隐曰：午道当在赵之东，齐之西。午道，地名也。郑玄云：一纵一横为午，谓交道也。塞，悉则翻。〕告齐使渡清河，军于邯郸之东，〔邯郸，音寒丹。〕一军军成皋，驱韩、梁军于河外，〔史记正义曰：河外，谓郑滑州，北临河。余谓此河外，亦因赵而言之。〕一军军于渑池，约四国为一以攻赵，赵服必四分其地。〔言秦约齐、韩、魏四分赵地。〕臣窃为大王计，莫如与秦王面相约而口相结，常为兄弟之国也。”赵王许之。〔当时赵于山东最强，且主从约，张仪说之，亦费辞矣。〕
张仪乃北之燕，〔燕，因肩翻。〕说燕王曰：“今赵王已入朝，效河间以事秦。〔张仪自赵至燕，借此气势而为是虚言以动燕耳。朝，直遥翻。〕大王不事秦，秦下甲云中、九原。〔虞氏记曰：赵自五原河曲筑长城，东至阴山，又于河西造大城，一箱崩不就，乃改卜阴山河曲而祷焉，昼见群鹄游于云中，徘徊经日，见大光在其下，乃即其处筑城，今云中城是也。余谓此亦语怪，郦道元为后魏书之耳。宋白曰：胜州榆林县界有云中古城，赵武侯所筑，秦置云中郡，唐为单于都护府。班志：九原县属五原郡。汉之五原，即秦之九原郡也。唐为丰、盐等州之地。宋白曰：唐丰州治九原县。按云中九原，皆在燕之西，秦自上郡朔方下兵则可至。史记正义曰：古云中、九原郡皆在胜州。云中郡故城在榆林东北四十里。九原郡故城在胜州西界，今连谷县是。下，遐稼翻。元为，于伪翻。〕驱赵而攻燕。则易水、长城非大王之有也！〔水经注：易水出涿郡故安县阎乡西山，东届关城西南，即燕长城门也。易水又历长城而东过范阳、容城、安次、泉州县南而东入海。〕且今时齐、赵之于秦，犹郡县也，不敢妄举师以攻伐。今王事秦，长无齐、赵之患矣。”〔以利动之。〕燕王请献常山之尾五城以和。〔常山，即北岳恒山也。汉文帝讳恒，改曰常山，置常山郡。班志，常山在常山郡上曲阳县西北，其尾则燕之西南界。〕
张仪归报，未至咸阳，秦惠王薨，子武王立。〔索隐曰：武王，名荡。〕武王自为太子时，不说张仪；〔说，读曰悦。〕及即位，群臣多毁短之。〔毁短，訾毁而数其短也。〕诸侯闻仪与秦王有隙，〔隙，乞逆翻，怨隙也，衅隙也。物之有罅衅者为有隙，人之与人有怨者亦为有隙。〕皆畔衡，复合从。〔衡，读曰横。从，子容翻。以此观之，此时六国之势，利在合从，而从张仪连衡者，畏秦而摇于仪之说耳。〕
五年（辛亥，公元前三一零年）
①张仪说秦武王曰：“为王计者，东方有变，〔韩、魏皆在秦之东。说，式芮翻。〕然后王可以多割得地也。臣闻齐王甚憎臣，臣之所在，齐必伐之。臣愿乞其不肖之身以之梁，〔不肖，谦言无所肖似也。魏都大梁。〕齐必伐梁，齐、梁交兵而不能相去，〔言兵交不解，各欲去而不能也。〕王以其间伐韩，〔间，居苋翻，间隙也，又居闲翻，中间也。〕入三川，挟天子，案图籍，此王业也！”〔张仪欲倾周而为秦；始终以此说为主。挟，户颊翻。〕王许之。齐王果伐梁，梁王恐。张仪曰：“王勿患也！〔言勿以为患。〕请令齐罢兵。”〔令，卢经翻，使也；下同。〕乃使其舍人之楚，借使谓齐王曰：〔之，往也，如也。不敢径遣人使齐，而往楚借使，借使，言借楚人以为使。借，子夜翻；康资昔切。使，疏吏翻。〕“甚矣王之托仪于秦也！”齐王曰：“何故？”楚使者曰：“张仪之去秦也固与秦王谋矣，欲齐、梁相攻而令秦取三川也。今王果伐梁，是王内罢国而外伐与国，〔罢，读曰疲。〕而信仪于秦王也。”齐王乃解兵还。〔还，从宣翻，又如字。〕张仪相魏一岁，卒。〔相，息亮翻。卒，子恤翻。〕
仪与苏秦皆以纵横之术游诸侯，致位富贵，天下争慕效之。〔纵，子容翻。〕又有魏人公孙衍者，号曰犀首，亦以谈说显名。〔说，式芮翻。〕其余苏代、苏厉、周最、楼缓之徒，纷纭于天下，务以辩诈相高，不可胜纪，〔姓谱曰：周姓本自周平王子，别封汝川，人谓之周家，因氏焉。一云：以赧王为秦所灭，黜为庶人，百姓称为周家，因氏焉。余按商有太史周任，谓为周姓所自出，夫岂不可！又赧王于时未灭，不可谓周最出于赧王。楼姓，夏少康之裔，周封为东楼公，子孙因氏焉。师古曰：纷纭，兴作貌，又物多而乱貌。胜，音升。赧，奴版翻。夏，户雅翻。少，始照翻。裔，苗裔。〕而仪、秦、衍最着。〔着者，显着于时。〕
孟子论之曰：或谓：“公孙衍张仪岂不大丈夫哉，一怒而诸侯惧，安居而天下熄？”〔熄，灭也，火灭为熄。此言天下兵革之事熄灭也。〕孟子曰：“是恶足为大丈夫哉！〔恶，音乌。〕君子立天下之正位，行天下之正道，得志则与民由之，不得志则独行其道，富贵不能淫，贫贱不能移，威武不能诎，〔诎，与屈同。〕是之谓大丈夫。”
扬子法言曰：或问：“仪、秦学乎鬼谷术而习乎纵横言，安中国者各十余年，是夫？”〔夫，音扶。〕曰：“诈人也，圣人恶诸。”〔恶，乌路翻。〕曰：“孔子读而仪、秦行，〔谓读孔子之言而行仪、秦之事。〕何如也？”曰：“甚矣凤鸣而鸷翰也！”〔翰，侯旰翻，又侯安翻，羽翰。〕“然则子贡不为欤？”曰：“乱而不解，子贡耻诸。”〔太史公曰：子贡一出，存鲁，乱齐，破吴，强晋而霸越。温公曰：考其年与事皆不合，盖六国游说之士托为之辞，太史公不加考订，因而记之；扬子云亦据太史公书发此语也。说，式芮翻。〕说而不富贵，仪、秦耻诸。”〔说，式芮翻。〕或曰：“仪、秦其才矣乎，迹不蹈已？”〔宋咸曰：蹈，践也；言仪、秦之才术超卓，自然不践循旧人之迹。践，慈演翻。〕曰：“昔在任人，帝而难之。〔书舜典：而难任人。孔安国注云：任，佞也；难，拒也；言佞人则斥远之。任，音壬。难，乃旦翻。〕不以才乎？才乎才，非吾徒之才也！”
②秦王使甘茂诛蜀相庄。〔四年，蜀相杀蜀侯，秦武王故诛之。史记“庄”作“壮”。案秦纪，秦既得蜀，使陈庄相蜀；从“庄”为是。〕
③秦王、魏王会于临晋。〔班志，临晋县属冯翊，故大荔也，秦取之，更名临晋。应劭曰：临晋水，故名。臣瓒曰：晋水在河之东，此县在河之西，不得临晋水。旧说，秦筑高垒以临晋国，故曰临晋。章怀太子贤曰：临晋故城，在今同州朝邑县西南。余按唐书地理志，蒲州有临晋县。宋白曰：汉临晋县在今临晋县东南十八里，故解城是也。后魏改为北解县。周省。隋分猗氏县，置桑泉县。唐天宝十二载，改临晋县。天宝之改县，必有所据，则应劭临晋水之说，未可厚非。秦之临晋在河西，臣瓒、章怀之说皆是也。更，工衡翻。应，乙陵翻。瓒，藏旱翻。朝，直遥翻。解，户买翻。载，祖亥翻。〕
④赵武灵王纳吴广之女孟姚，〔吴姓，以国为氏。〕有宠，是为惠后。〔孔颖达曰：后，后也，言其后于天子，亦以广后胤也。战国诸侯僭王，亦称其夫人为后。〕生子何。〔为立何而长子章争国张本。长，知两翻。〕
六年（壬子，公元前三零九年）
①秦初置丞相，以樗里疾为右丞相。〔应劭曰：丞者，承也；相者，助也。荀悦曰：秦本次国，命卿二人，故置左右丞相，无三公官。樗里疾，秦惠王之弟也。高诱曰：疾居渭南之阴乡，其里有大樗树，故号樗里子。相，息亮翻。樗，丑于翻。诱，羊久翻。〕
七年（癸丑，公元前三零八年）
①秦、魏会于应。〔左传曰：邘、晋、应、韩，武之穆也。杜预注云：应国在襄阳城父县西。余按襄阳无城父县。后汉志，颍川父城县西南有应乡，古应国也。括地志曰：故应城因应山为名。古之应国在汝州鲁山县东三十里。应，乙陵翻。邘，音于。〕
