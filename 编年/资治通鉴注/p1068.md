<!-- { "loadSidebar": true } -->
遣十道使赍玺书宣抚，及诣均州宣慰谯王重福。〔使，疏吏翻。玺，斯氏翻。重，直龙翻。〕贬窦从一为濠州司马。〔旧志，濠州，京师东南二千一百五十里。〕罢诸公主府官。〔中宗时，太平、安乐等七公主皆开府置官属。〕
癸卯，太平公主传少帝命，请让位于相王，相王固辞。以平王隆基为殿中监、同中书门下三品，以宋王成器为左卫大将军，衡阳王成义为右卫大将军，巴陵王隆范为左左羽林大将军，彭城王隆业为右羽林大将军，光禄少卿嗣道王微检校右金吾卫大将军。微，元庆之孙也。〔道王元庆，高祖之子。〕以黄门侍郎李日知、中书侍郎锺绍京并同中书门下三品。太平公主之子薛崇训为右千牛卫将军。隆基有二奴，王毛仲、李守德，皆趫勇善骑射，〔趫，巨娇翻，善走也。〕常侍卫左右。隆基之入苑中也，毛仲避匿不从，〔从，才用翻。〕事定数日方归，隆基不之责，仍超拜将军。毛仲，本高丽也。〔为王毛仲贵宠致祸张本。丽，力知翻。〕汴王邕贬沁州刺史，〔旧志：池州，京师东北一千二十五里。沁，七鸩翻。〕左散骑常侍、驸都尉杨慎交贬巴州刺史，中书令萧至忠贬许州刺史，〔旧志，许州，京师东一千二百里。〕兵部尚书、同中书门下三品韦嗣立贬宋州刺史，中书侍郎、同平章事赵彦昭贬绛州刺史，吏部侍郎、同平章事崔湜贬华州刺史。
刘幽求言于宋王成器、平王隆基曰：「相王畴昔已居宸极，群望所属。〔嗣圣元年，则天废中宗而立相王，及革命，以王为皇嗣。属，之欲翻。〕今人心未安，家国事重，相王岂得尚未小节，不早即位以镇天下乎！」隆基曰：「王性恬淡，不以代事婴怀。〔代事即世事，避太宗讳云尔。〕虽有天下，犹让于人，〔谓既让武后，又让史宗也。〕况亲兄之子，安肯代之乎！」幽求曰：「众心不可违，王虽欲高居独善，其如社稷何！」成器、隆基入见相王，〔见，贤遍翻。〕极言其事，相王乃许之。甲辰，少帝在太极殿东隅西向，相王立于梓宫旁，太平公主曰：「皇帝欲以此位让叔父，可乎﹖」幽求跪曰：「国家多难，皇帝仁孝，追踪尧、舜，诚合至公；相王代之任重，慈爱尤厚矣。」〔难，乃旦翻。任，音壬。〕乃以少帝制传位相王。时少帝犹在御座，太平公主进曰：「天下之心已归相王，此非儿座！」遂提下之。〔下，遐嫁翻。〕睿宗即位，御承天门，赦天下。〔京城西内正门曰承天门。〕复以少帝为温王。
以锺绍京为中书令。锺绍京少为司农录事，〔唐九寺皆有录事，官九品，盖流外也。少，诗照翻。〕既典朝政，〔朝，直遥翻；下同。〕纵情赏罚，众皆恶之。〔恶，乌路翻。〕太常少卿薛稷勤其上表礼让，〔上，时掌翻。〕绍京从之。稷入言于上曰：「绍京虽有勋劳，素无才德，出自胥徒，一旦超居元宰，恐失圣朝具瞻之美。」〔诗云：赫赫师尹，民具尔瞻。〕上以为然。丙午，改除户部尚书，寻出为蜀州刺史。〔旧志，蜀州去京师三千三百二十里。〕
9上将立太子，以宋王成器嫡长，而平王隆基有大功，疑不能决。成器辞曰：「国家安则先嫡，国家危则先有功；苟违其宜，〔长，知两翻。先，悉荐翻。〕四海失望。臣死不敢居平王之上。」涕泣居请者累日。大臣亦多言平王功大宜立。刘幽求曰：「臣闻除天下之祸者，当享天下之福。平王拯社稷之危，救君亲之难，〔难，乃旦翻。〕论功莫大，语德最贤，无可疑者。」上从之。丁未，立平王隆基为太子。〔考异曰：刘子玄先撰太上皇实录，尽传位；后又撰睿宗实录，终桥陵；文字颇不同。睿宗录及旧纪皆云「丙午，立太子」。今从太上皇录。〕隆基复表让成器，不许。〔复，扶又翻。〕
10则天大圣皇后复旧号为天后。追谥雍王贤曰章怀太子。〔贤废见二百二卷高宗永隆元年。雍，于用翻；下同。〕
11戊申，以宋王成器为雍州牧、扬州大都督、太子太师。
12置温王重茂于内宅。〔恐群不逞挟之以为变也。〕
13以太常少卿薛稷为黄门侍郎，参知机务。稷以工书，事上于藩邸，其子伯阳尚仙源公主，〔仙源公主，帝女也，后封荆山公主。〕故为相。
14追削武三思、武崇训爵谥，斫棺暴尸，平其坟墓。
15以许州刺史姚元之为兵部尚书、同中书门下三品，宋州刺史韦嗣立、许州刺史萧至忠为中书令，绛州刺史赵彦昭为中书侍郎，华州刺史崔湜为吏部侍郎，并同平章事。
16越州长史宋之问，饶州刺史冉祖雍，坐谄附韦、武，皆流岭表。
17己酉，立衡阳王成义为申王，巴陵王隆范为岐王，彭城王隆业为薛王；加太平公主实封满万户。
太平公主沈敏多权略，〔沈，持林翻。〕武后以为类己，故于诸子中独爱幸，颇得预密谋，然尚畏武后之严，未敢招权势；及诛张易之，公主有力焉。〔诛张易之见二百七卷中宗神龙元年。〕中宗之世，韦后、安乐公主皆畏之，又与太子共诛韦氏。既屡立大功，益尊重，上常与之图议大政，每入奏事，坐语移时，或时不朝谒，〔朝，直遥翻。〕则宰相就第咨之。每宰相奏事，上辄问：「尝与太平议否﹖」又问：「与三郎议否﹖」然后可之。三郎，谓太子也。公主所欲，上无不听，自宰相以下，进退系其一言，其余荐士骤历清显著不可胜数，权倾人主，趋附其门者如市。〔胜，音升。趋，七喻翻。〕子薛崇行、崇敏、崇简皆封王，田园遍于近甸，收市营造诸器玩，远至岭、蜀，输送者相属于路，〔属，之欲翻。〕居处奉养，拟于宫掖。〔处，昌吕翻。〕
18追赠郎岌、燕钦融谏议大夫。
19秋，七月，庚戌朔，赠韦月将宣州刺史。〔韦月将死见上卷中宗神龙二年。〕
20癸丑，以兵部侍郎崔日用为黄门侍郎，参知机务。
21追复故太子重俊位号；〔太子重俊死见上卷中宗景龙元年。〕雪敬晖、桓彦范、崔玄暐、张柬之、袁恕己、成王千里、李多祚等罪，复其官爵。〔五王事见上卷神龙二年。千里、多祚与重俊同死，见景龙元年。〕
22丁巳，以洛州长史宋璟检校吏部尚书、同中书门下三品；岑羲罢为右散骑常侍，兼刑部尚书。璟与姚元之协心革中宗弊政，进忠良，退不肖，赏罚尽公，请托不行，纲纪修举，当时翕然以为复有贞观、永徽之风。〔复，扶又翻，又如字。〕
23壬戌，崔湜罢为尚书左丞，张锡为绛州刺史，萧至忠为晋州刺史，〔旧志：晋州，京师东北七百二十五里。〕韦嗣立为许州刺史，赵彦昭为宋州刺史。丙寅，姚元之兼中书令，兵部尚书、同中书门下三品李峤贬怀州刺史。
丁卯，太子少师、同中书门下三品唐休璟致仕，右武卫大将军、同中书门下三品张仁愿罢为左卫大将军。
24黄门侍郎、参知机务崔日用与中书侍郎、参知机务薛稷争于上前，稷曰：「日用倾侧，向附武三思，非忠臣；卖友邀功，非义士。」日用曰：「臣往虽有过，今立大功。〔立大功，谓诛韦氏之谋，日用发之。〕稷外托国姻，〔谓稷子伯阳尚主。〕仕附张易之、宗楚客，非倾侧而何！」上由是两罢之，戊辰，以日用为雍州长史，稷为左散骑常侍。
25己巳，赦天下，改元；〔改元景云。〕凡韦氏余党未施行者，咸赦之。
26乙亥，废武氏崇恩庙及昊陵、顺陵，〔中宗景龙元年复武氏陵庙。〕追废韦后为庶人，安乐公主为悖逆庶人。〔悖，蒲内翻。又蒲没翻。〕
27韦后之临朝也，吏部侍郎郑愔贬江州司马，〔朝，直遥翻。愔，于今翻。〕潜过均州，与刺史谯王重福及洛阳人张灵均谋举兵诛韦氏，未发而韦氏败。重福迁集州刺史，未行，灵均说重福曰：「大王地居嫡长，当为天子。〔长，知两翻。〕相王虽有功，不当继统。东都士庶，皆愿王来。若潜入洛阳，发左右屯营兵，〔东都置左、右屯营兵以卫宫城。〕袭杀留守，据东都，如从天而下也。然后西取陕州，东取河南北，天下指麾可定。」〔守，式又翻。，陕式冉翻。〕重福从之。
灵均乃密与愔结谋，聚徒数十人。时愔自秘书少监左迁沅州刺史，〔武后天授二年，改巫州为沅州。旧志：沅州，京师南四千一百九十七里，至东都三千九百里。〕迟留洛阳以俟重福，〔【章：十二行本「福」下有「为重福」三字；乙十一行本同；孔本同；张校同】〕草制，立重福为帝，改元为中元克复。〔考异曰：太上皇实录云：「改元为中宗克复元年。」今从新书。〕尊上为皇季叔，以温王为皇太弟，愔为左丞相知内外文事，灵均为右丞相、天柱大将军知武事，右散骑常侍严善思为礼部尚书知吏部事。重福与灵均诈乘驿诣东都，愔先供张驸马都尉裴巽第以待重福。〔供，居用翻。张，知亮翻。〕洛阳县官微闻其谋。
唐纪二十六〔起上章阉茂（庚戌）八月，尽昭阳赤奋若（癸丑）凡三年有奇。〕
《睿宗玄真大圣大兴孝皇帝下》
景云元年〔（庚戌、七一０）〕
1八月，庚寅，往巽第按问。〔此承上卷洛阳县官微闻其谋。〕重福奄至，县官驰出，白留守；群官皆逃匿，洛州长史崔日知独帅众讨之。〔重，直龙翻。守，式又翻。长，知两翻。帅，读曰率。〕
留台侍御史李邕遇重福于天津桥，从者已数百人；驰至屯营，〔从，才用翻。即洛城左、右屯营也。〕告之曰：「谯王得罪先帝，〔言重福得罪中宗，居之均州。〕今无故入都，此必为乱；君等宜立功取富贵。」又告皇城〔东都皇城也。〕使闭诸门。重福先趣左、右屯营，营中射之，〔趣，七喻翻。射，而亦翻。〕矢知雨下。乃还趣左掖门，〔还，从宣翻。掖，音亦。〕欲取留守兵，见门闭，大怒，命焚之。火未及然，左屯营兵出逼之，重福窘迫，策马出上东，〔然，与燃同。窘，渠陨翻。上东，洛城上东门也，东面北来第一门。〕逃匿山谷。明日，留守大出兵搜捕，重福赴漕渠溺死。〔考异曰：睿宗实录、旧本纪皆云「癸巳重福反。」今从太上皇实录。〕日知，日用之从父兄也。〔从，才用翻。〕以功拜东都留守。
郑愔貌丑多须，既败，梳髻，着妇人服，匿车中；〔愔，于今翻。着，陟略翻。〕擒获，被鞫，股栗不能对。〔被，皮义翻。〕张灵均神气自若，顾愔曰：「磿与此人举事，宜其败也！」与愔皆斩于东都市。初，愔附来俊臣得进；俊臣诛，附张易也；易之诛，附韦氏；韦氏败，又附谯王重福，竟坐族诛。〔史言张灵均虽幸祸好乱之人，犹能临死不变。郑愔者，反复于群憸之间，冒利不顾，而畏死乃尔，乌足以权大事乎！〕严善思免死，流静州。〔岭南之静州，贞观中已改为富州。此静州属剑南，仪凤元年，以悉州之悉唐县置南和州，武后天授二年，更名静州。严善思死而流此，夙依嬖幸，今从乱又得以偷生。〕
