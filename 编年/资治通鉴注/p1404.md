<!-- { "loadSidebar": true } -->
10左金吾大将军寇彦卿入朝，至天津桥，有民不避道，投诸栏外而死。〔据欧史寇彦卿传，民姓梁名现。〕彦卿自首于帝。〔首，式又翻。〕帝以彦卿才干有功，久在左右，命以私财遗死者家以赎罪。〔遗，唯季翻。〕御史司宪崔沂〔唐高宗以御史大夫为大司宪，盖以御史执法之官，故名之。梁置御史司宪。既曰御史，复曰司宪，盖不考名官之义也。〕劾奏「彦卿杀人阙下，请论如法。」帝命彦卿分析。〔崔沂请依法论彦卿之罪，帝欲宽之，故使分析。分析者，使彦卿置对，分疏辩析梁现致死之由。劾，户概翻，又户得翻。〕彦卿对：「令从者举置栏外，〔从，才用翻。〕不意误死。」帝欲以过失论，沂奏：「在法，以势力使令为首，下手为从，不得归罪从者；不鬬而故殴伤人，〔殴，乌口翻。〕加伤罪一等，不得为过失。」辛巳，责授彦卿游击将军、左卫中郎将。彦卿扬言：「有得崔沂首者，赏钱万缗。」沂以白帝，帝使人谓彦卿：〔谓者，告语之也。〕「崔沂有毫发伤，我当族汝！」时功臣骄横，〔横，户孟翻。〕由是稍肃。沂，沆之弟也。〔崔沆见二百五十四卷唐僖宗广明元年。〕
11五月，吴徐温母周氏卒，将吏致祭，为偶人，高数尺，衣以罗锦，温曰：「此皆出民力，柰何施于此而焚之，宜解以衣贫者。」〔偶人起于古之刍灵，中世谓之俑，则机械发动其手足耳目，真有类于生人。孔子曰：「始作俑者，其无后乎！」正谓此也。高，居号翻。衣，于既翻。〕未几，起复为内外马步军都军使，领润州观察使。〔几，居岂翻。起复之制，通古今疑之。礼记：子夏问曰：「三年之丧卒哭，金革之事无避也者，礼与，其非礼与﹖」孔子曰：「吾闻诸老：昔者鲁公伯禽有为为之也。今以三年之丧从其利者，吾弗知也。」注云：伯禽封于鲁，有徐戎作难，卒哭而征之，急王事也。自汉以后，不许二千石以上行三年丧，魏、晋听行三年丧，而大臣率有以夺情起复者，习俗闻见以为当然，莫之非也。呜呼！此岂非孔子所谓「以三年之丧从其利者」乎！若王莽之志不在丧，徐温之起复，所谓「从其利者」又难言也。〕
12岐王屡求货于蜀，蜀主皆与之。又求巴、剑二州，蜀主曰：「吾奉茂贞，勤亦至矣；若与之地，是弃民也，宁多与之货。」乃复以丝、茶、布、帛七万遗之。〔复，扶又翻。遗，唯季翻。〕
13己亥，以刘继威为义昌节度使。〔刘守光之请也。〕
14癸丑，天雄节度使兼中书令邺贞庄王罗绍威卒。〔自开平以后国主皆书殂，其后书卒。〕诏以其子周翰为天雄留后。
15匡国节度使长乐忠敬王冯行袭疾笃，〔二年，改许州忠武军为匡国军见上卷。乐，音洛。〕表请代者。许州牙兵二千，皆秦宗权余党，帝深以为忧。六月，庚戍，命崇政院直学士李珽驰往视行袭病，〔崇政院直学士，即宋朝枢密直学士之职。五代会要：开平二年十一月置崇政院直学士二员，选有政术文学者为之；后又改为直崇政院。李珽即谏成汭造大船者，汭败，归赵匡凝；匡凝败，归梁。珽，徒鼎翻。〕曰：「善谕朕意，勿使乱我近镇。」珽至许州，谓将吏曰：「天子握百万兵，去此数舍；〔三十里为一舍。九域志：许州至洛阳三百一十五里。〕冯公忠纯，勿使上有所疑。汝曹赤心奉国，何忧不富贵！」由是众莫敢异议。行袭欲使人代受诏，珽曰：「东首加朝服，礼也。」〔论语曰：疾，君视之，东首，加朝服拖绅。受诏如见君，天威不违颜咫尺之意。守，式又翻。朝，直遥翻。〕乃即卧内宣诏，谓行袭曰：「公善自辅养，勿视事，此子孙之福也。」行袭泣谢，遂解两使印授珽，〔两使印，节度使、观察使印。使，疏吏翻。〕使代掌军府。帝闻之曰：「予固知珽能办事，冯族亦不亡矣。」庚辰，行袭卒。甲申，以李珽权知匡国留后，悉以行袭兵分隶诸校，冒冯姓者皆还宗。〔冒冯姓者，皆行袭之养子也，使之归宗，所以消散其党。校，户教翻。〕
16楚王殷求为天策上将，诏加天策上将军。殷始开天策府，以弟賨为左相，存为右相。〔賨，藏宗翻。〕殷遣将侵荆南，军于油口；〔油口在江陵府公安县。〕高季昌击破之，斩首五千级，逐北至白田而还。〔还，从宣翻，又如字。〕
17吴水军指挥使敖骈围吉州刺史彭玕弟瑊于赤石，〔瑊，古咸翻。即吉州之赤石洞，彭氏巢穴也。〕楚兵救瑊，虏骈以归。
18秋，七月，〔【章：十二行本「月」下有「戊子朔」三字，乙十一行本同；孔本同。】〕蜀门下侍郎兼吏部尚书、同平章事韦庄卒。
19吴越王镠表「宦者周延诰等二十五人，唐末避祸至此，非刘、韩之党，乞原之。」〔刘、韩，谓刘季述、韩全诲也。〕上曰：「此属吾知其无罪，但今革弊之初，不欲置之禁掖，可且留于彼，谕以此意。」
20岐王与邠、泾二帅〔邠帅，李继徽；泾帅，刘知俊。帅，所类翻。〕各遣使告晋，请合兵攻定难节度使李仁福；〔难，乃旦翻。〕晋王遣振武节度使周德威将兵会之，合五万众围夏州，仁福婴城拒守。〔夏，户雅翻。〕
21八月，以刘守光兼义昌节度使。〔考异曰：实录，是岁五月以义昌留后刘继威为义昌节度使，八月又云以守光兼义昌节度使，不言置继威于何处，或者复为留后。不然，守光兼幽、沧节度使，继威但为沧州节度使，皆不可知。今两存之。余谓先是以刘守光子继威为义昌节度使，继威童騃，故复命守光兼领之，盖亦守光之志也。〕
22镇、定自帝践祚以来〔「祚」，当作「阼」。【章：十二行本正作「阼」；孔本同】。〕虽不输常赋，而贡献甚勤。会赵王镕母何氏卒，庚申，遣使吊之，且授起复官。时邻道吊客皆在馆，使者见晋使，归，言于帝曰：「镕潜与晋通，镇、定势强，恐终难制。」帝深然之。〔为遣兵图镇、定，二镇附晋张本。〕
23壬戍，李仁福来告急。甲子，以河南尹兼中书令张全义〔【章：十二行本作「宗奭」；乙十一行本同；孔本同；张校同；退斋校同。】〕为西京留守。帝恐晋兵袭西京，〔晋兵自潞州下怀、孟，则西京震动矣。〕以宣化留后李思安为东北面行营都指挥使，〔据欧史职方考，梁以邓州为宣化军。〕将兵万人屯河阳。〔所以卫洛阳也。〕丙寅，帝发洛阳；己巳，至陕。〔陕，式冉翻。〕辛未，以镇国节度使杨师厚为西路行营招讨使，会感化节度使康怀贞将兵三万屯三原。〔唐末以徐州数经叛乱，废武宁军，寻复以为感化军。欧史职方考，徐州直注武宁军，华州注感化军，盖梁改华州镇国军为感化军也。一曰，感化军，陕州。梁初改同州为忠武军，盖刘知俊之叛，又改同州为镇国军。〕帝忧晋兵出泽州逼怀州，既而闻其在绥、银碛中，〔晋兵趋夏州，率自麟、府济河，西至夏州。按九域志，麟州西至夏州三百五十里，西南至银州一百八十里。绥州西至夏州四百里。所谓碛中，皆旱海及无定河川地。碛，七迹翻。〕曰：「无足虑也。」甲申，遣夹马指挥使李遇、刘绾自鄜、延趋银、夏，邀其归路。〔梁置左、右坚锐夹马突将。趋，七喻翻。〕
24吴越王镠筑捍海石塘，〔今杭州城外濒浙江皆有石塘，上起六和塔，下抵艮山门下，皆钱氏所筑。〕广杭州城，大修台馆。由钱唐富庶盛于东南。
25九月，己丑，上发陕；甲午，至洛阳，疾复作。〔复，扶又翻。〕
26李遇等至夏州，岐、晋兵皆解去。
27冬，十月，遣镇国节度使杨师厚、相州刺史李思安将兵屯泽州以图上党。
28吴越王镠之巡湖州也，留沈行思为巡检使，与盛师友俱归。行思谓同列陈緕曰：「王若以师友为刺史，何以处我﹖」〔是年三月镠巡湖州。处，昌吕翻。〕时緕已得镠密旨遣行思诣府，〔诣镇海军府。〕乃绐之曰：「何不自诣王所论之！」行思从之。既至数日，緕送其家亦至，行思恨緕卖己。镠自衣锦军归，〔钱镠生于临安石镜镇，里中有大木，镠幼与群戏木下，镠坐大石指挥群儿为队伍，号令有法，群儿惮之。及贵，唐昭宗改镠所居乡为广义乡，里为勋贵里，所居营曰衣锦营，石镜山为衣锦山。镠每游衣锦军宴故老，山林皆覆以锦，号其幼所常戏大木曰「衣锦将军」，作歌曰：「三郎还乡兮衣锦衣，父老远来相追随，斗牛无孛人无欺，吴越一王驷马归。」绐，徒亥翻。衣，于既翻。〕将吏迎谒，行思取锻槌击緕，杀之，〔锻，都玩翻，小冶也。槌，传追翻。〕因诣镠，与师友论功，〔论逐高澧之功。〕夺左右槊，欲刺师友，〔槊，色角翻。刺，七亦翻。〕众执之。镠斩行思，以师友为婺州刺史。
29十一月，己丑，以宁国节度使、同平章事王景仁充北面行营都指挥招讨使，潞州副招讨使韩勍副之，〔勍，渠京翻。〕以李思安为先锋将，趣上党。〔趣，七喻翻。〕寻遣景仁等屯魏州，〔意在图镇、定，不在上党也。〕杨师厚还陕。
30蜀主更太子宗懿名曰元坦。〔更，工衡翻。〕庚戍，立假子宗裕为通王，宗范为夔王，宗鐬为昌王，〔鐬，火外翻。〕宗寿为嘉王，宗翰为集王；立其子宗仁为普王，宗辂为雅王，宗纪为褒王，宗智为荣王，宗泽为兴王，宗鼎为彭王，宗杰为信王，宗衍为郑王。
初，唐末宦官典兵者多养军中壮士为子以自强，〔如田令孜、杨复恭之类。〕由是诸将亦效之。而蜀主尤多，惟宗懿等九人及宗特、宗平真其子；宗裕、宗鐬、宗寿皆其族人；宗翰姓孟，蜀主之姊子；宗范姓张，其母周氏为蜀主妾；自余假子百二十人皆功臣，虽冒姓连名而不禁婚姻。〔史言假父假子皆以利合，非人伦之正。〕
31上疾小愈，辛亥，校猎于伊、洛之间。〔伊、洛二水之间也。〕
32上疑赵王镕贰于晋，〔先有疑心，因晋使在馆，愈疑之。〕且欲因邺王绍威卒除移镇、定。会燕王守光发兵屯涞水，欲侵定州，上遣供奉官杜廷隐、丁延徽监魏博兵三千分屯深、冀，〔唐末置东头供奉官、西头供奉官，后皆为西班寄禄。〕声言恐燕兵南寇，助赵守御；又云分兵就食。赵将石公立戍深州，白赵王镕，请拒之。镕遽命开门，移公立于外以避之。公立出门〔出深州城门。〕指城而泣曰：「朱氏灭唐社稷，三尺童子知其为人。而我王犹恃姻好，以长者期之，〔镕子昭祚娶梁女，见二百六十二卷唐昭宗光化三年。好，呼到翻。长，知两翻。〕此所谓开门揖盗者也。惜乎，此城之人今为虏矣！」
