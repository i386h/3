<!-- { "loadSidebar": true } -->
朱龄石等白帝发函书，曰：「众军悉从外水取成都，臧熹从中水取广汉，〔水经注：洛水出洛县章山南，径洛县故城南，广汉郡治也，又南径新都县与鼦水合，又与湔水合，亦谓之郫江，又径犍为牛鞞水，又东径资中县，谓之鼦水。鼦水至江阳县方山下入江，谓之鼦水口，曰中水。〕老弱乘高舰十余，从内水向黄虎。」〔舰，户黯翻。〕于是诸军倍道兼行。谯纵果命谯道福将重兵镇涪城，〔将，即亮翻。涪，音浮；下同。〕以备内水。
龄石至平模，去成都二百里；纵遣秦州刺史侯晖、尚书仆射谯诜帅众万余屯平模，〔诜，莘臻翻。〕夹岸筑城以拒之。龄石谓刘锺曰：「今天时盛热而贼严兵固险，攻之未必可拔，祗增疲困；且欲养锐息兵以伺其隙，何如﹖」锺曰：「不然。前扬声言大众向内水，谯道福不敢舍涪城。今重军猝至，出其不意，侯晖之徒已破胆矣。贼阻兵守险者，是其惧不敢战也。因其凶惧，〔凶，许勇翻。〕尽锐攻之，其势必克。克平模之后，自可鼓行而进，成都必不能守矣。若缓兵相兵相守，彼将知人虚实。涪军忽来，并力拒我，人情既安，良将又集，〔良将谓谯道福。将，即亮翻。〕此求战不获，军食无资，二万余人悉为蜀子虏矣。」龄石从之。
诸将以水北城地险兵多，欲先攻其南城，龄石曰：「今屠南城，不足以破北，若尽锐以拔北城，则南城不麾自散矣。」秋，七月，龄石帅诸军急攻北城，克之，斩侯晖、谯诜；引兵回趣南城，〔帅，读曰率。趣，七喻翻。〕南城自溃。龄石舍船步进；谯纵大将谯抚之屯牛脾，〔「牛脾」，当作「牛鞞」。孟康曰：鞞，音髀。师古曰：音古曰：音必尔翻。牛鞞县自汉以来属犍为郡。何承天曰：晋穆帝度属蜀郡。今简州西岸有古牛鞞戌城。〕谯小苟塞打鼻。〔打鼻山在今眉州彭山县南十余里，山形孤起，东临江水。俗云：昔周鼎沦于此，或见其鼻，故名。塞，悉则翻。〕臧熹击抚之，斩之，小苟闻之，亦溃。于是纵诸营屯望风相次奔溃。
戊辰，纵弃成都出走，尚书令马耽封府库以待晋师。壬申，龄石入成都，诛纵同祖之亲，余皆按堵，使复其业。纵出成都，先辞墓，其女曰：「走必不免，祗取辱焉；等死，死于先人之墓可也。」纵不从。谯道福闻平模不守，自涪引兵入赴，纵往投之。道福见纵，怒曰：「大丈夫有如此功业而弃之，将安归乎！人谁不死，何怯之甚也！」因投纵以剑，中其马鞍。〔中，竹仲翻。〕纵乃去，自缢死，〔缢，于赐翻，又于计翻。〕巴西人王志斩其首以送龄石。道福谓其众曰：「蜀之存亡，实系于我，不在谯王，今我在，犹足一战。」众皆许诺；道福尽散金帛以赐众，众受之而走。道福逃于獠中，〔獠，鲁皓翻。〕巴民杜瑾执送之，斩于军门。〔义熙元年，谯纵据蜀，九年而灭。瑾，渠吝翻。〕龄石徙马耽于越巂，〔嶲音髓。〕耽谓其徒曰：「朱侯不送我京师，欲灭口也，〔谓龄石多取库物，杀耽以灭口。〕吾必不免。」乃盥洗而卧，引绳而死。须臾，龄石使至，戮其尸。〔使，疏吏翻。诏以龄石进监梁、秦州六郡诸军事，〔监，古衔翻。〕赐爵丰城县侯。
魏奚斤等破越勤于跋那山西，徙二万余家于大宁。
河西胡曹龙等拥部众二万人来蒲子，张外降之，推龙为大单于。〔降，户江翻。单，音蝉。〕
丙戌，魏主嗣如定襄大洛城。〔二汉志：定襄郡有骆县。〕
河南王炽盘击吉谷浑支旁于长柳川，虏旁及其民五千余户而还。
八月，癸卯，魏主嗣还平城。
曹龙请降于魏，执送张外，斩之。
丁丑，魏主嗣如豺山宫；癸未，还。
九月，再命太尉裕为太傅、扬州牧；固辞。
河南王炽盘击吐谷浑别统掘逵于渴浑川，大破之，虏男女二万三千。冬，十月，掘逵帅其余众降于炽盘。〔掘，其月翻。帅，读曰率。〕
吐京胡与离石胡出以眷叛魏，〔水经注曰：吐京即汉西河土军县，夷、夏裕音讹也。后魏真君九年，置吐京郡，隋为隰州石楼县地。〕魏主嗣命元城侯屈督会稽公刘絜、永安侯魏勤以讨之。丁巳，出以眷引夏兵邀击絜，禽之以献于夏；勤战死。〔会，工外翻。夏，户雅翻。〕嗣以屈亡二将，〔将，即亮翻。〕欲诛之；既而赦之，使摄并州刺史。屈到州纵酒废事，嗣积其前后罪恶，槛车征还，斩之。〔魏主嗣之入立也，屈子磨浑有功焉；屈恃之而骄。积其恶而诛之，非所以保功臣之门也。〕
十一月，魏主嗣遣使请昏于秦，〔使，疏吏翻。〕秦王兴许之。
是岁，以敦煌索邈为梁州刺史，〔郭，徒门翻。索，昔各翻。〕苻宣乃还仇池。〔苻宣入汉中，见一百十一四卷元年。〕初，邈寓居汉川，与别驾姜显有隙，凡十五年而邈镇汉川；显乃肉袒迎候，邈无愠色，〔愠，于问翻。〕待之弥厚。退而谓人曰：「我昔寓此，失志多年，若雠姜显惧者不少。〔少，诗沼翻。〕但服之自佳，何必逞志！」于是阖境闻之皆悦。〔鞠羡之安东莱亦若是而已。世人修怨以致祸者，由不知此道也。〕
十年〔（甲寅、四一四）〕
①春，正月，辛酉，魏大赦，改元神瑞。
辛巳，魏主嗣如紊畤；〔畤，音止。〕二月，戊戌，还平城。
②夏王勃勃侵魏河东蒲子。
③庚戌，魏主嗣如豺山宫。
④魏并州刺史娄〔【严：「娄」改「楼」。】〕伏连袭杀夏所置吐京护军及其守兵。〔魏书官氏志：内入诸姓有匹娄氏，后改为娄氏。去年，夏破拓跋屈，因置守兵于吐京。〕
⑤司马休之在江陵，颇得江、汉民心。子谯王文思在建康，〔文思，休之长子也。谯王尚之死于桓玄之难，帝反正，以文思嗣国。〕性凶暴，好通轻侠；太尉裕恶之。〔好，呼到翻。恶，乌路翻。〕三月，有司奏文思擅捶杀国吏，〔捶，止橤翻。〕诏诛其党而宥文思。休之上疏谢罪，请解所任，不许。裕执文思送休之，令自训厉，意欲休之杀之；休之但表废文思，并与裕书陈谢。裕由是不悦，〔为后裕伐休之张木。〕以江州刺史孟怀玉兼督豫州六郡以备之。〔豫州六郡，宣城、襄城、淮南、庐江、安丰、历阳也。〕
⑥夏，五月，辛酉，魏主还平城。
⑦秦后将军敛成讨叛羌，为羌所败，〔败，补迈翻。〕惧罪，出奔夏。
⑧秦王兴有疾。妖贼李弘与氐仇常反于贰城，〔妖，于骄翻。〕兴舆疾往讨之，斩常，执弘而还。〔还，从宣翻，又如字。〕
⑨秦左将军姚文宗有宠于太子泓，广平公弼恶之，〔恶，乌路翻。〕诬文宗有怨言；秦王兴怒赐文宗死，于是群臣畏弼侧目。弼言于兴，无不从者；以所亲天水尹冲为给事黄门侍郎，唐盛为治书侍御史，〔治，直之翻；下同。〕兴左右掌机要者，皆其党也。右仆射梁喜、侍中任谦、京兆尹尹昭承间言于兴曰：「父子之际，人所难言；然君臣之义，不薄于父子，〔任，音壬。间，古苋翻。父子、君臣，皆人之大伦，故云然。〕故臣等不得默然。广平公弼，潜有夺嫡之志，阶下宠之太过，假其威权；倾险无赖之徒辐凑附之。道路皆言陛下将有废立之计，信有之乎﹖」兴曰：「岂有此邪！」喜等曰：「苟无之，则陛下爱弼，适所以祸之；愿去其左右，〔去，羌吕翻。〕损甚，威权，如此，非特安弼，乃所以安宗庙、社稷。」兴不应。大司农宝〔【章：甲十一行本「宝」作「窦」；乙十一行本同；孔本同；熊校同。】〕温、司徒左长史王弼皆密疏劝兴立弼为太子，兴虽不从，亦不责也。
兴疾笃，弼潜聚众数千人，谋作乱。姚裕遣使以弼逆状告诸在藩镇使，〔使，疏吏翻。〕于是姚懿治兵于蒲阪，镇东将军豫州牧洸治兵于汳阳，〔懿、洸，皆兴子也。治，直之翻。洸，姑黄翻。〕平西将军谌治兵于雍，〔谌，氏壬翻。雍，于用翻。〕皆欲赴长安讨弼。会兴疾瘳，〔瘳，且留翻。〕见群臣，征虏将军刘羌泣以告兴。梁喜、尹昭请诛弼，且曰：「苟陛下不忍杀弼，亦当夺其权任。」兴不得已，免弼尚书令，使以将军、公还第。〔弼为大将军，封广平公。〕懿等各罢兵。
懿洸、谌与姚宣皆入朝，使裕入白兴，求见，〔朝，直遥翻。见，贤遍翻；下同。〕兴曰：「汝等正欲论弼事耳，吾已知之。」裕曰：「弼苟有可论，陛下所宜垂听；若懿等言非是，便当寘之刑辟，〔辟，毗亦翻。〕柰何逆拒之！」于是引见懿等于咨议堂。宣流涕极言，兴曰：「吾自处之，〔处，昌吕翻；下同。〕非汝曹所忧。」抚军东曹属姜鹁上疏曰：广平公弼，衅成逆着，道路皆知之。昔文王之化，刑于寡妻；〔诗思齐曰：刑于兄弟。〕今圣朝之乱，起自爱子，虽欲含忍掩蔽，而逆党扇惑不已，弼之乱心何由可革！宜斥散凶徒，以绝祸端。」兴以鹁表示梁喜曰：「天下人皆以吾儿为口实，〔孔安国曰：口实，谓常不去口。〕将何以处之﹖」喜曰：「信如鹁言，陛下宜丰裁决。」兴默然。〔史言姚兴不听臣子之言，养成泓、弼争或之祸。〕
⑩唾契汗、乙弗等部皆叛南凉，〔契，欺讫翻。汗，何干翻。北史曰：乙弗国有契翰一部，风俗亦同。杜佑曰：乙弗敌，后魏闻焉，在吐谷浑北众有万余落，风俗与吐谷浑同，然不识五谷，唯食鱼与苏子。苏子状若中国枸杞子，或赤或黑。西有栔翰一部，风俗亦同。〕南凉王傉檀欲讨之。邯川护军孟恺谏曰：〔邯，户甘翻。〕「今连年饥馑，南逼炽盘，北逼蒙逊，百姓不安。远征虽克，必有后患；不如与炽盘结盟通籴，慰无杂部，足食缮兵，俟时而动。」傉檀不从，谓太子虎台曰：「蒙逊近去，不能猝来；旦夕所虑，唯在炽盘。然炽盘兵少易御，汝谨守乐都，〔少，诗沼翻。易，以豉翻。乐，音洛；下同。〕吾不过一月必还矣。」乃帅骑七千袭乙弗，〔帅，读曰率。骑，奇寄翻。〕大破之，获马牛羊四十余万。
河南王炽盘闻之，欲袭乐都，群臣咸以为不可。太府主簿焦袭曰：「傉檀不顾近患而贪远利，〔近患，谓蒙逊、炽盘；远利，谓乙弗。〕我今伐之，绝其西路，〔乐都之西路，此傉檀自乙弗还癯都路也。〕使不得还救，则虎台独守穷城，可坐禽也。此天亡之时，必不可失。」炽盘从之，帅步骑二万袭乐都。虎台凭城拒守，炽盘四面攻之。
南凉抚军从事中郎尉肃言于虎台曰：「外城广大难守，殿下不若聚国人守内城，〔国人，谓鲜卑秃发之种落。〕肃等帅晋人拒战于，虽有不捷，犹足自存。」虎台曰：「炽盘小贼，旦夕当走，卿何过虑之深！」虎台疑晋人有异心，〔夷人谓华人为晋人。〕悉召豪望有谋勇诸闭之于内。孟恺泣曰：「炽盘乘虚内侮，国家危于累卵。恺等进欲报恩，退顾妻子，人思效死，而殿下乃疑之如是邪！」虎台曰：「吾岂不知君之忠□，惧余人脱生虑表，以君等安之耳。」
