<!-- { "loadSidebar": true } -->
23初，周法比于齐律，烦而不要，隋主命高颎、译及上柱国杨素、率更令裴政等〔太子率更令，魏、晋之制，主宫殿门户及掌罚事，职如光禄勋、卫尉。隋制，掌伎乐漏刻。率，如字。更，工衡翻。〕更君修定。政练习典故，达于从政，乃采魏、晋旧律，下至齐、梁，沿革重轻，〔累世循袭者为沿，中有变更者为革。〕取其折衷。〔衷，竹仲翻。〕时同修者十余人，凡有疑滞，皆取决于政。于是去前世枭、轘及鞭法，〔枭者，斩首挂之木上。轘者，车裂于市。梁制有制鞭、法鞭、常鞭，凡三等之差。制鞭，生革廉成；法鞭，生革去廉；常鞭，熟靼不去廉；皆作鹤头。纽长一尺一寸，梢长二尺七寸，广三寸，靶长二尺五寸。去，羌吕翻。枭，古尧翻。轘，户关翻，又户惯翻。〕自非谋叛以上，无收族之罪。始制死刑二，绞、斩；流刑三，自二千里至三千里；〔按隋志：流刑三，有千里、千五百里、二千里。应配者，一千里，居作二年；一千五百里，居作二年半；二千里，居作三年。应住居作者，三流俱役三年，近流加杖一百，一等加三十。此云自二千里至三千里，不同。〕徒刑五，自一年至三年；〔徒刑有一年，有一年半，有二年，有二年半，有三年。〕杖刑五，自六十至百；笞刑五，自十至五十。又制议、请、减、赎、官当之科以优士大夫。〔议，即周礼八议之法。请者，凡在八议之科则请之。减者，官品第七已上，犯罪皆例减一等，其品第九已上，犯者听赎。应赎者皆以铜代绢。赎铜一斤为负，负十为殿。笞十者铜一斤，加至杖百则十斤。徒一年，赎铜二十斤，每等则加铜十斤，三年则六十斤矣。流一十里，赎铜八十斤，每等则加铜十斤，二千里则百斤矣。二死皆赎铜百二十斤。犯私罪，以官当徒者，五品已上，一官当徒二年，九品已上，一官当徒一年；当流者，三流同比徒三年。若犯公罪者，徒各加一年，当流者，各加一等。其累徒过九年者，流二千里。孔颖达曰：古之赎罪用铜，汉始改用黄金，但少其斤两，令与铜相敌。后魏以金难得，令金一两收绢十匹。隋复依古赎铜。〕除前世讯囚酷法，考掠不得过二百；〔时有司用前世讯囚之法，用大棒、束杖、车辐、揞底、压踝、杖桄之属。考，击也。掠，音亮，笞也。〕枷杖大小，咸有程序。民有枉屈，县不为理者，听以次经郡及州；若仍不为理，听诣阙伸诉。〔枷，居牙翻。为，于伪翻。〕
冬，十月，戊子，始行新律。诏曰：「夫绞以致毙，斩则殊形，〔夫，音扶。〕除恶之体，于斯已极。枭首、轘身，义无所取，不益忝肃之理，徒表安忍之怀。〔忍，残忍也。安忍，安于为残忍之事。〕鞭之为用，残剥肤体，彻骨侵肌，〔彻，敕列翻。〕酷均脔切。虽云往古之式，〔舜典曰：鞭作官刑。故云往古之式。〕事乖仁者之刑。枭、轘及鞭，并令去之。贵带砺之书，不当徒罚；〔令，力丁翻，使也。去羌吕翻。汉高帝分封功臣，与之剖符作誓曰：「使黄河如带，泰山若砺，国以永存，爰及苗裔。」〕广轩冕之荫，旁及诸亲。〔服冕乘轩，贵仕也。〕流役六年，改为五载；〔载，作亥翻。〕刑徒五岁，变从三祀。〔祀，亦年也。〕其余以轻代重，化死为生，条目甚多，备于简策。杂格、严科，并宜除削。」自是法制遂定，后世多遵用之。〔宋朝所行之刑统，旧所传者也。〕
隋主尝怒一郎，于殿前笞之。谏议大夫刘行本进曰：「此人素清，其过又小，愿少宽之。」〔笞，丑之翻。少，诗沼翻。〕帝不顾。行本于是正当帝前曰：「陛下不以臣不肖，置臣左右，臣言若是，陛下安得不听；若非，当致之于理。」〔【章：十二行本「理」下有「岂得轻臣而不顾也」八字；乙十一行本同；孔本同；张校同。】言送诣大理寺治其罪。〕因置笏于地而退。帝敛容谢之，遂原所笞者。行本，璠之兄子也。〔刘璠自梁八西魏，见一百六十四卷梁元帝承圣元年。笞，丑之翻。璠，音烦，又扶元翻。〕
独孤皇后，家世贵盛〔后父独孤信，仕西魏以及周，列于元功。后姊为周明帝后，女为周宣帝后。〕而能谦恭雅好读书，〔好，呼到翻。〕言事多与隋主意合，帝甚宠惮之，宫中称为「二圣」。帝每临朝，〔朝，直遥翻；下同。〕后辄与帝方辇而进，〔方辇，并两辇也。〕至合乃止。使宦官伺帝，政有所失，随即匡谏。〔伺，相吏翻。〕候帝退朝，同反燕寝。〔朝，直遥翻。燕寝，燕居之寝。〕有司奏称：「周礼百官之妻，命于王后，请依古制。」后曰：「妇人与政，或从此为渐，不可开其源也。」〔与，读曰预。〕大都督崔长仁，后之中外兄弟也，犯法当斩，帝以后故，欲免其罪。后曰：「国家之事，焉可顾私！」〔焉，于虔翻。〕长仁竟坐死。后性俭约，帝尝合止利药，〔泄泻不禁者日利。合，音合。〕须胡粉一两。宫内不用，求之，竟不得。又欲赐柱国刘嵩妻织成衣领，宫内亦无之。
然帝忝周氏之失，不以权作假借外戚，后兄弟不过将军、刺史。帝外家吕氏，济南人，〔五代志：齐郡历城县，旧置济南郡。济，子礼翻。〕素微贱，齐亡以来，帝求访，不知所在。〔齐之未亡，济南之地属齐，不可得而求访，故齐亡始访之。〕及即位，始求得舅子吕永吉，追赠外祖双周为太尉，封齐郡公，似永吉袭爵。永吉从父道贵，性尤顽騃，〔从，才用翻。騃，五骇翻，痴也。〕言词鄙陋，帝厚加供给，而不许接对朝士。〔朝，直遥翻。〕拜上仪同三司，出为济南太守；〔守，式又翻。〕后郡废，终于家。
24壬辰，隋主如岐州。〔隋志：扶风郡，旧置岐州。〕
岐州刺史安定梁彦光，有惠政，隋主下诏褒美，赐束帛及御伞，〕伞，与伞同，先旰翻，又苏旱翻，盖也。〕以厉天下之吏；久之，徙相州刺史。〔相，悉亮翻；下同。〕求俗质厚，彦光以静镇之，奏课连为天下最。〔奏课，奏计帐及输籍也。〕及居相，部如岐州法。邺自齐亡，衣冠士人多迁入关，唯工商乐户移实州郭，〔城外曰郭。释名：郭，廓也；廓落在城外也。〕风俗险诐，好兴谣讼，〔诐，彼义翻。好，呼到翻。〕目彦光为「着帽饧」。〔饧，饴也。饧软而甘，言彦光为人软美如团饧，特着帽耳。孔颖达曰：凡饴谓之饧，关东之通语也。方言曰：饧谓之张皇，或云滑据。着，则略翻。饧，徐盈翻。〕帝闻之，免彦光官。岁余，拜赵州刺史。〔五代志：赵郡大陆县，旧曰广阿，置殷州及南巨鹿郡，后改南赵郡，改州为赵州。〕彦光自请复为相州，帝许之。豪猾闻彦光再来，皆嗤之。〔嗤，丑之翻，笑也。〕彦光至，发擿奸伏，〔擿，他狄翻，发也，动也。〕有若神明，豪猾潜窜，阖境大治。〔治，直吏翻。〕于是招致名儒，每乡立学，亲临策试褒勤黜怠。及举秀才，祖道于郊，以财物资之。于是风化大变，吏民感悦，无复讼者。〔史因岐州之政，终言彦光历刺他州事。复，扶又翻。〕
时又有相州刺史陈留樊叔略，有异政，帝以玺书褒美，班示天下，征拜司农。〔按樊叔略传征拜司农卿。玺，斯氏翻。〕
新丰令房恭懿，〔新丰县，自汉以来属京兆。〕政为三辅之最，帝赐以粟帛。雍州诸县令朝谒，〔雍，于用翻。朝，直遥翻；下同。〕帝见恭懿，必呼至榻前，咨以治民之术。累迁德州司马。〔五代志：平原郡，开皇九年置德州。治，直之翻。〕帝谓诸州朝集使曰：〔隋志：每元会，诸州悉遣使赴京师朝集，谓之朝集使。使，疏吏翻。〕「房恭懿志存体国，爱养我民，此及上天宗庙之所佑。朕若置而不赏，上天宗庙必当责我。卿等宜师范之。」因擢为海州刺史。〔海州，东海郡。〕由是州县吏多称职，百姓富庶。〔樊叔略、房恭懿之被褒擢，非必皆是年事。通鉴因梁彦光事，悉书于此，以见开皇之治，以赏良吏而成。称，尺证翻。〕
25十一月丁卯，隋遣兼散骑侍郎郑撝来聘。〔散，悉亶翻。骑，奇寄翻。撝，许为翻。〕
26十二月，庚子，隋主还长安，复郑译官爵。
27广州刺史马靖，〔广州，治番禺。〔得岭表人心，兵甲精练，数有战功。〔数，所角翻。〕朝廷疑之，遣吏部侍郎萧引观靖举措，讽令送质，〔朝，直遥翻。令，力丁翻。质，音致。〕外托收督赕物，〔赕，吐滥翻。蛮、蜑所货物曰赕。一曰：夷人以财赎罪曰赕。〕引至番禺。〔番禺，音潘愚。〕靖即遣子弟入质。
28是岁，隋主诏境内之民任听出家，仍令计口出钱，营造经像。于是时俗随风而靡，民间佛书，多于六经数十百倍。
29突厥佗钵可汗病且卒，〔厥，九勿翻。佗，徒何翻。可，从刊入声。汗，音寒。卒，子恤翻。〕谓其子庵逻曰：「吾兄不立其子，委位于我。〔事见一百七十一卷太建四年。逻，郎佐翻。隋书突厥传作「庵罗。」〕我死，汝曹当避大逻便。」〔大逻便者，木杆之子。杜佑曰：突厥以勇健者为「莫贺弗」，肥抱者为「大罗便」。大罗便，酒器也，似角而抱短，体貌似之，故以为号。此官特贵，唯其子弟为之。〕及卒，国人将立大逻便。以其母贱，众不服；庵逻实贵，〔隋书作「庵罗母贵」，当从之。〕突厥素重之。摄图最后至，谓国人曰：「若立庵逻者，我当帅兄弟事之。〔帅，读曰率。〕若立大逻便，我必守境，利刃长矛以相待。」摄图长，且雄，勇国人莫敢拒，〔摄图为小可汗，统东面部落，又逸可汗之子，故长。长，知两翻。〕竟立庵逻为嗣。大逻便不得立，心不服庵逻，每遣人詈辱之。〔詈，力智翻。〕庵逻不能制，因以国让摄图。国中相与议曰：「四可汗子，〔四可汗，谓逸可汗及木杆可汗、褥但可汗、佗钵可汗。〕摄图最贤。」共迎立之，〔考异曰：隋突厥传云：木杆在位二十年卒佗钵在位十年卒。按周传，魏废帝二年，三月，科罗献马，木杆犹未立。建德二年，佗钵献马。然则木杆以承圣二年立，太建四年卒，佗钵以其年立，十三年卒也。〕号沙钵略可汗，居都斤山。庵逻降居独洛水，称第二可汗。〔都斤山、独洛水，皆突厥中地名。第二可汗，言其位次沙钵略也。〕大逻便乃谓沙钵略曰：「我与尔俱可汗子，各承父后。尔今极尊，我独无位，何也﹖」沙钵略患之，以为阿波可汗，还领所部。又沙钵略从父玷厥，居西面，号达头可汗。〔从，才用翻。玷，可念翻。厥，九勿翻。〕诸可汗各统部众，分居四面。沙钵略勇而得众，北方皆畏附之。
