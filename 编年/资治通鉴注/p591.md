<!-- { "loadSidebar": true } -->
裕登石头城望循军，初见引向新亭，顾左右失色；既而回泊蔡洲，乃悦。〔蔡洲在石头西岸，今建康府上元县西二十五里有蔡洲。〕于是众军转集。裕恐循侵轶，〔轶，徒结翻。〕用虞丘进计，伐树栅石头淮口，修治越城，筑查浦、药园、廷尉三垒，〔查浦在大江南岸，近秦淮口。药园，盖种芍药之所。廷尉寺舍所在，因以为地名。查，庄加翻。据晋书帝纪，三垒皆在淮口。〕皆以兵守之。
刘毅经涉蛮、晋，〔西阳上下群蛮所居之地，谓之蛮；其为王民应租税征役者，谓之晋。〕仅能自免，从者饥疲，死亡什七八。〔从，才用翻。〕丙寅，至建康，待罪。裕慰勉之，使知中外留事。〔知都督中外诸军府留事也。〕毅乞自贬，诏降为后将军。
魏长孙嵩至漠北而还，〔还，从宣翻，又如字；下同。〕柔然追围之于牛川。壬申，魏主嗣北击柔然。柔然可汗社仑闻之，遁走，道死；〔仑，卢昆翻。〕其子度尚幼，部众立社仑弟斛律，号蔼豆〔【章：甲十一行本「豆」作「苦」；乙十一行本同；孔本同；退斋校同。】〕盖可汗。〔可，读从刊入声；汗，音寒。〕嗣引兵还参合陂。
卢循伏兵南岸，〔南岸，即秦淮口南岸。〕使老弱乘舟向白石，声言悉众自白石步上。〔上，时掌翻。〕刘裕留参军沈林子徐赤特南岸，断查浦，〔断，丁管翻。〕戒令坚守勿动；裕及刘毅、诸葛长民北出拒之。林子曰：「妖贼此言，未必有实，宜深为之防。」裕曰：「石头城险，且淮栅甚固，留卿在后，足以守之。」林子，穆夫之子也。〔沈穆夫，吴兴武康人。隆安三年，孙恩寇会稽，三吴响应。穆夫在会稽，恩以为余姚令，恩为刘牢之所破，并杀穆夫。〕
庚辰卢循焚查浦，进至张侯桥。徐赤特将击之，林子曰：「贼声往白石而屡来挑战，〔挑，徒了翻。〕其情可知。吾众寡不敌，不如守险以待大军。」赤特不从，遂出战；伏兵发，赤特大败，单舸奔淮北。〔秦淮北岸也。〕林子及将军刘锺据栅力战，朱龄石救之，贼乃退。循引精兵大上，至丹阳郡。〔丹阳郡，丹阳尹治所也。上，时掌翻。〕裕帅诸军驰还石头，〔帅，读曰率。〕斩徐赤特，解甲久之，乃出陈于南塘。〔南塘，秦淮南岸也。陈，读曰阵。〕
六月，以刘裕为太尉、中书监、君黄钺；裕受黄钺，余固辞。以车骑中军司马庾悦为江州刺史。悦，准之子也。〔刘裕为车骑将军，以刘敬宣征蜀失利，乞降号中军将军，故车骑、中军二府共一司马。庾准，庾亮之孙也。〕
司马国璠及弟叔璠、叔道奔秦。〔璠，孚袁翻。〕秦王兴曰：「刘裕方诛桓玄，辅晋室，卿何为来﹖」对曰：「裕削弱王室，臣宗族有自修立者，裕辄除之；方为国患，甚于桓玄耳。」兴以国璠为扬州刺史，叔道为交〔【严：「交」改「兖」。】〕州刺史。
卢循寇掠诸县无所得，谓徐道覆曰：「师老矣，不如还寻阳，并力取荆州，据天下三分之二，徐更与建康争衡耳。」秋，七月，庚申，循自蔡洲南还寻阳，留其党范崇民将五千人据南陵。〔南陵在宣城郡宣县，西梁置南陵郡及南陵县，盖汉丹阳郡石城县之界也，今为池州贵池县。循虑兵有利钝，欲南归番禺，故使崇民守之以固彭蠡湖口。宋白曰：栅江口对县即旧南陵县地，今为繁昌县。〕甲子，裕使辅国将军王仲德、广川太守刘锺、河间内史兰陵蒯恩、中军咨议参军孟怀玉等帅众追循。〔帅，读曰率。〕
乙丑，魏主嗣还平城。
西秦王干归讨越质、屈机等十余部，〔越质，鲜卑种也；其酋曰叱黎。叱黎之子曰诘归，孝武太元十六年降于干归，二十一年叛降秦。屈机即诘归也，语稍讹耳。〕降其众二万五千，〔降，户江翻。〕徙于苑川。八月，干归复都苑川。〔乞伏氏本都度坚山，干归强盛，始都苑川。既为秦所破而降于秦，秦使镇苑川，复叛，恐为秦所袭，还保度坚山。今部众浸盛，不畏秦，复都苑川。〕
沮渠蒙逊伐西凉，败西凉世子歆于马庙，〔古者祭马祖，后世因立庙以祭之，故名其地为马庙。〕禽其将朱元虎而还。凉公暠以根二千斤、金二千两赎元虎；蒙逊归之，遂与暠结盟而还。〔将，子高翻。暠，古老翻。〕
刘裕还东府，〔卢循退，裕乃还东府。〕大治水军，〔治，直之翻。〕遣建威将军会稽孙处、振武将军沈田子帅众三千自海道袭番禺。〔会，工外翻。处，昌吕翻。帅，读日率。番禺，音潘愚。〕田子，林子之兄也。众皆以为「海道艰远，必至为难，且分撤见力，〔见，贤遍翻；下同。〕非目前之急。」裕不从，敕处曰：「大军十二月之交必破妖虏，卿至时，先倾其巢窟，使彼走无所归也。」
谯纵遣侍中谯良等入见于秦，请兵以伐晋。〔见，贤遍翻。〕纵以桓谦为荆州刺史，谯道福为梁州刺史，帅众二万寇荆州；秦王兴遣前将军苟林帅骑兵会之。
江陵自卢循东下，不得建康之问，〔问，音问也。〕群盗?为_。荆州刺史刘道规遣司马王镇之帅天门太守檀道济、〔吴孙休永安六夫分武陵立天门郡。充县有松梁山，山有石，石开处数十丈，其高，以弩仰射不至，其上名天门，因以名郡。舆地志：澧州石门县，古天门郡。帅，读曰率；下同。〕广武将军彭城到彦之入援建康。道济，祗之弟也。
镇之至寻阳，为苟林所破。卢循闻之，以林为南蛮校尉，分兵配之，使乘胜伐江陵，声言徐道覆已克建康。桓谦于道召募义旧，〔桓氏世居荆楚，旧恩所结，义不相忘，谓之义旧。〕民投之者二万人。谦屯枝江，〔枝江县自汉以来属南郡，春秋之罗国也。江水于县西别出为□□东复合于江，故曰枝江。我朝熙宁六年，省枝江为镇，入松滋县。〕林屯江津，二寇交逼，汞陵士民多怀异心。道规乃会将士告之曰：「桓谦今在近道，闻诸长者颇有去就之计，〔长，知两翻。〕吾东来文武足以济事；〔东来文武，谓道规从行将佐兵士也。〕若欲去者，本不相禁。」因夜开城门，达晓不闭。众咸惮服，莫有去者。
雍州刺史鲁宗之帅众数千自襄阳赴江陵。〔雍，于用翻。〕或谓宗之情未可测，道规单马迎之，宗之感悦。道规使宗之居守，〔守，式又翻。〕委以腹心，自帅诸军攻谦。诸将佐皆曰：「今远出讨谦，其胜难必。苟林近在江津，伺人动静，〔伺，相吏翻。〕若来攻城，宗之未必能固；脱有蹉跌，〔蹉，仓何翻。跌，徒结翻。〕大事去矣。」道规曰：「苟林愚懦，无他奇计，以吾去未远，必不敢向城。吾今取谦，往至便克；沈疑之间，已自还返。〔沈，持林翻，沈吟不决也。还，音旋。〕谦败则林破胆，岂暇得来！且宗之独守，何为不支数日！」乃驰往攻谦，水陆齐进。谦等大陈舟师，兼以步骑，战于枝江。檀道济先进陷陈，〔陷陈，读曰阵。〕谦等大败。谦单舸奔苟林，道规追斩之。还，至涌口，〔水经注：涌水自夏水南通于江，谓之涌口。春秋左氏传所谓阎敖游涌而逸者也，在江陵城东。杜预曰：涌水在南郡华容县。涌，音勇。〕讨林，林走，道规遣咨议参军临淮刘遵帅众追之。初，谦至枝江，江陵士民皆与谦书，言城内虚实，欲为内应；至是检得之，道规悉焚不视，众于是大安。
江州刺史庾悦以鄱阳太守虞丘进为前驱，屡破卢循兵，进据豫章，绝循粮道。九月，刘遵斩苟林于巴陵。
桓石绥因循入寇，起兵洛口，〔水经注：汉水过魏兴安阳县，又东至党城南，与洛谷水合，水北出洛谷，谷北通长安，其水南流注汉水，所谓洛口也。〕自号荆州刺史，征阳令王天恩自号梁州刺史，〔「征阳」，当作「微阳」。晋地理志：微阳县属上庸郡。沈约曰：魏立建始县，晋武帝改曰微阳。周武王之伐纣，庸、蜀、羌、髳、微、卢、彭、濮八国从之。窃意微阳县盖因古微国而得名，而史无其据。〕袭据西城。梁州刺史傅韶遣其子魏兴太守弘之讨石绥等，皆斩之，桓氏遂灭。韶，畅之孙也。
西秦王干归攻秦略阳、南安、陇西诸郡，皆克之，徙民二万五千户于苑川及枹罕。〔枹，音肤。〕
甲寅，葬魏主珪于盛乐金陵，谥曰宣武庙号烈祖。〔未高祖永初元年，魏改谥珪２曰道武皇帝。〕
刘毅固求追讨卢循，长史王诞密言于刘裕曰：「毅既丧败，不宜复使立功」。〔丧，息浪翻。复，扶又翻；下无复同。〕裕从之。冬，十月，裕帅兖州刺史刘藩、宁朔将军檀韶、冠军将军刘敬宣等南击卢循，〔帅，读曰率；下同。冠，古玩翻。〕以刘毅监太尉留府，后事皆委焉。〔监，工衔翻。〕癸巳，裕发建康。
徐道覆率众三万趣江陵，奄至破耱。〔破耱在江津之东。趣，七喻翻。〕时鲁宗之已还襄阳，追召不及，人情大震。或传循已平京邑，遣道覆来为刺史，江、汉士民感刘道规焚书之恩，无复贰志。〔复，扶又翻。〕道规使刘遵别为游军，自拒道覆于豫章口，前驱失利；遵自外横击，大破之，斩首万余级，赴水死者殆尽，道覆单舸走还湓口。〔湓，蒲奔翻。〕初，道规使遵为游军，众咸以为强敌在前，唯患众少，不应分割见力，置无用之地。〔见，贤遍翻。〕及破道覆，卒得游军之力，〔卒，子恤翻。〕众心乃服。
鲜卑仆浑、羌句岂、输报、邓若等帅户二万降于西秦。〔鲜卑有仆浑部；句岂、输报、邓若则羌种也。句，古侯翻。〕
王仲德等闻刘裕大军且至，进攻范崇民于南陵；崇民战舰夹屯西〔【章：甲十一行本「西」作「两」；乙十一行本同；孔本同；张校同。】〕岸。〔舰，户黯翻。〕十一月，刘锺自行觇贼，〔觇，丑廉翻，又丑艳翻。〕天雾，贼钩得其舸。锺因帅左右攻舰户，〔舰户，今舟人谓之马门。〕贼遽闭户拒之，锺乃徐还，与仲德共攻崇民，崇民走。〔崇民走，则裕可径进，德失湖口之险。〕
癸丑，益州刺史鲍陋卒。谯道福陷巴东，杀守将温祚、时延祖。〔温祚本巴东太守。时延祖自刘敬宣、黄虎之退皆屯巴东。将，即亮翻。〕
卢循兵守广州者不以海道为虞。庚戌，孙处乘海奄至，会大雾，四面攻之，即日拔其城。处抚其旧民，戮循亲党，勒兵谨守，分遣沈田子等击岭表诸郡。
