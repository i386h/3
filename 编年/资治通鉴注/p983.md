<!-- { "loadSidebar": true } -->
20庚寅，以左光禄大夫陈叔达为礼部尚书。帝谓叔达曰：「卿武德中有谠言，〔见一百九十一卷高祖武德九年。谠，音党，善言直言也。〕故以此官相报。」对曰：「臣见隋室父子相残，以取乱亡，当日之言，非为陛下，〔为，于伪翻。〕乃社稷之计耳！」
21十二月，癸丑，帝与侍臣论安危之本。中书令温彦博曰：「伏愿陛下常如贞观初，则善矣。」帝曰：「朕比来怠于为政乎﹖」〔观，古玩翻。比，毗至翻。〕魏征曰：「贞观之初，陛下志在节俭，求谏不倦。比来营缮微多，谏者颇有忤旨，此其所以异耳！」〔比，毗至翻。忤，五故翻。〕帝拊掌大笑曰：「诚有是事。」
22辛未，帝亲录系囚，见应死者，闵之，纵使归家，期以来秋来就死。仍敕天下死囚，皆纵遣，使至期来诣京师。
23是岁，党项羌前后内属者三十万口。〔党，底朗翻。〕
24公卿以下请封禅者前后相属，〔属，之欲翻。〕上谕以「旧有气疾，恐登高增剧，公等勿复言。」〔复，扶又翻。〕
25上谓侍臣曰：「朕比来决事或不能皆如律令，公辈以为事小，不复执奏。夫事无不由小而致大，此乃危亡之端也。〔比，毗至翻。夫，音扶。〕昔关龙逄忠谏而死，〔逄，皮江翻。〕朕每痛之。炀帝骄暴而亡，公辈所亲见也。公辈常宜为朕思炀帝之亡，朕常为公辈忥关龙逄之死，〔为，于伪翻。〕何患君臣不相保乎！」
26上谓魏征曰：「为官择人，不可造次。〔朱元晦曰：造次，急遽苟且之时。造，七到翻。〕用一君子，则君子皆至；用一小人，则小人竞进矣。」对曰：「然。天下未定，则专取其才，不考其行；丧乱既平，〔行，下孟翻；下同。丧，息浪翻。〕则非才行兼备不可用也。」〔观此，则天下已定之后，可不为官择人乎！〕
七年〔（癸巳、六三三）〕
1春，正月，更名破陈乐曰七德舞。〔更，工衡翻。左传：楚庄王曰：武有七德，禁暴、戢兵、保大、定功、安民、和众、丰财，故以为乐舞之名。新志：七德舞图，左圆右方，先偏后伍，交错屈伸，以象鱼丽鹅鹳。命吕才以图教乐工，百二十八人，被银甲执戟而舞。凡三变，每变为四阵，象击刺往来，歌者和，曰秦王破陈乐。杜佑曰：破陈乐舞图，左圆右方，先偏后伍，鱼丽鹅鹳，箕张翼舒，交错屈伸，首尾回互，以象战陈之形。凡为三变，每变有四阵，有来往疾徐击刺之象，以应歌节，发扬蹈厉，声韵慷慨。陈，读曰阵。〕癸巳，宴三品已上及州牧、蛮夷酋长于玄武门，奏七德、九功之舞。〔酋，慈由翻。长，知两翻。〕太常卿萧瑀上言：「七德舞形容圣功，有所未尽，〔瑀，音禹。上，时掌翻。〕请写刘武周、薛仁果、窦建德、王世充等擒获之状。」上曰：「彼皆一时英雄，今朝廷之臣往往尝北面事之，若其故主屈辱之状，能不伤其心乎！」瑀谢曰：「此非臣愚虑所及。」魏征欲上偃武修文，每侍宴，见七德舞辄俛首不视，见九功舞则谛观之。〔俛，音免。谛，都计翻，审也。〕
2三月，戊子，侍中王珪坐漏泄禁中语，左迁同州刺史。庚寅，以秘书监魏征为侍中。
3直太史雍人李淳风〔雍县，属岐州。雍，于用翻。〕奏灵台候仪制度疏略，但有赤道，请更造浑天黄道仪，〔更，工衡翻。浑，户本翻。〕许之。癸巳，成而奏之。〔时李淳风上言：舜在璇玑玉衡以齐七政，则浑天仪也。周礼：土圭正日景以求地中，有以见日行黄道之验也。暨于周末，此器乃亡。汉洛下闳作浑〔天〕仪，其后贾逵、张衡亦有之，而推验七曜，并循赤道。按冬至极南，夏至极北，而赤道常定于中，国〔全〕无南北之异，盖浑仪无黄道久矣。上异其说，因诏为之。仪，表里三重，下据准基，上如十字，末树鳌足，以张四表。一曰六合仪，有天经双规，金浑纬规，金常□□结于四极之内，列二十八宿、十日〔干〕、十二辰，经纬三百六十五度。二曰三辰仪，圆径八尺，有璇玑规，日〔月〕游〔天宿〕规〔矩〕，列宿所行，转于六合之内。三曰四游仪，圆〔玄〕枢为轴，以连结玉衡游筩而贯约规矩，又玄极〔枢〕北树北辰，南矩地轴，傍转于内，玉衡在玄枢之间，而南北游，仰以观天之辰宿，下以识器之晷度。皆用铜为之。〕
4夏，五月，癸未，上幸九成宫。
5雅州道行军总管张士贵击反獠，破之。〔雅州，汉严道县地；隋废州，置临邛郡；唐复为雅州。獠，鲁皓翻。〕
6秋，八月，乙丑，左屯卫大将军谯敬公周范卒。上行幸，常令范与房玄龄居守。〔卒，子恤翻。守，式又翻。〕范为人忠笃严正，疾甚，不肯出外，竟终于内省，与玄龄相抱而诀曰：「所恨不获再奉圣颜！」
7辛未，以张士贵为龚州道行军总管，使击反獠。〔龚州，临江郡，汉猛陵县地，隋为永平郡武林县；贞观三年，置燕州于今州东，仍于燕州之故所置龚州。〕
8九月，山东、河南四十余州水，遣使赈之。〔使，疏吏翻。赈，津忍翻。〕
9去岁所纵天下死囚凡三百九十人，无人督帅，皆如期自诣朝堂，〔帅，读曰率。朝，直遥翻。考异曰：四年实录云：天下断死罪，止二十九人，今年实录乃有二百九十九人，何顿多如此！事已可疑。又白居易乐府云：「死囚四百来归狱。」旧本纪、统纪、年代记皆云「二百九十人。」今从新书刑法志。〕无一人亡匿者；上皆赦之。
10冬，十月，庚申，上还京师。
11十一月，壬辰，以开府仪同三司长孙无忌为司空，〔长，知两翻。〕无忌固辞，曰：「臣忝预外戚，恐天下谓陛下为私。」上不许，曰：「吾为官择人，惟才是与。〔为，于伪翻。〕苟或不才，虽亲不用，襄邑王神符是也；〔神符少威严，不为下所畏，又足不良于行，由是归第。〕如其有才，虽雠不弃，魏征等是也。今日所举，非私亲也。」
12十二月，甲寅，上幸芙蓉园；〔景龙文馆记：芙蓉园在京师罗城东南隅，本隋世之离宫也；青林重复，绿水弥漫，帝城胜景也。〕丙辰，校猎少陵原。〔少陵原，在长安城南，属万年县界。少，始照翻。〕戊午，还宫，从上皇置酒故汉未央宫。〔汉故未央宫在长安宫城北禁苑之西偏。考异曰：旧高祖纪：「八年，阅武于城西，高祖亲自临视，还，置酒于未央宫。」高祖实录不记年月，据太宗实录，八年正月，颉利可汗死。今从唐历。〕上皇命突厥颉利可汗起舞，又命南蛮酋长冯智戴咏诗，〔厥，九勿翻。颉，奚结翻。可，从刊入声。汗，音寒。酋，慈由翻。长，知两翻。〕既而笑曰：「胡、越一家，自古未有也！」帝奉觞上寿〔上，时掌翻。〕曰：「今四夷入臣，皆陛下教诲，非臣智力所及。昔汉高祖亦从太上皇置酒此宫，妄自矜大，〔高祖十年，置酒未央宫，奉玉飜为太上皇寿，曰：「始大人常以臣亡赖，不能治产业，不如仲力。今某之业所就，孰与仲多﹖」〕臣所不取也。」上皇大悦。殿上皆呼万岁。
13帝谓左庶子于志宁、右庶子杜正伦曰：「朕年十八，犹在民间，民之疾苦情伪，无不知之。及居大位，区处世务，犹有差失。况太子生长深宫，〔处，昌吕翻。长，知两翻。〕百姓艰难，耳目所未涉，能无骄逸乎！卿等不可不极谏！」太子好嬉戏，颇亏礼法，志宁与右庶子孔颖达数直谏，〔好，呼到翻。数，所角翻。〕上闻而嘉之，各赐金一斤，帛五百匹。
14工部尚书段纶奏征巧工杨思齐，上令试之。纶使先造傀儡。〔傀儡，木偶戏也。杜佑曰：窟礧子，亦曰傀磊子，作偶人以戏，善歌舞。本丧乐也，汉末始用之于嘉会。北齐高纬尤所好，闾市盛行焉。余按列子，偃师以此伎奉周穆王，其来久矣。傀，口猥翻。儡，落猥翻。〕上曰：「得巧工庶供国事，卿令先造戏具，岂百工相戒无作淫巧之意邪！」〔月令：孟春之月，百工咸理，监工日号，毋或作为淫巧以荡上心。邪，音耶。〕乃削纶阶。〔唐制：工部尚书，正三品。削其阶则不得立于三品班中。〕
15嘉、陵州獠反，〔嘉州，眉山郡，汉犍为南安县地。陵州，陵山郡，汉蜀郡广都、犍为郡武阳二县东界之地。獠，鲁皓翻。〕命邗江府统军牛进达击破之。〔唐扬州有邗江府兵。邗，胡安翻。〕
16上问魏征曰：「群臣上书可采，及召对多失次，何也﹖」〔臣上，时掌翻。〕对曰：「臣观百司奏事，常数日思之，及至上前，三分不能道一。况谏者拂意触忌，〔拂，与咈同。〕非阶下借之辞色，岂敢尽其情哉！」上由是群臣辞色愈温，尝曰：「炀帝多猜忌，临朝对群臣多不语。〔朝，直遥翻。〕朕则不然，与群臣相亲如一体耳。」
八年〔（甲午，六三四）〕
1春，正月，癸未，突厥颉利可汗卒，〔厥，九勿翻。颉，奚结翻。可，从刊入声。汗，音寒。卒，子恤翻。〕命国人从其俗，焚尸葬之。
2辛丑，行军总管张士贵讨东、西王洞反獠，平之。〔东、西王洞獠盖在龚州界。〕
3上欲分遣大臣为诸道黜陟大使，〔使，疏吏翻。考异曰：实录、旧本纪但云「遣萧瑀等巡省天下。按时止有十道，而会要、统纪皆云「发十六道黜陟大使」，据姓名止十三人，皆所未详，故但云诸道。〕未得其人；李靖荐魏征。上曰：「征箴规朕失，不可一日离左右。」〔离，力智翻。〕乃命靖与太常卿萧瑀等凡十三人分行下，「察长吏贤不肖，〔行，下孟翻。长，知两翻。〕问民间疾苦，礼高年，赈穷乏，【章：十二行本「乏」下有「褎善良」三字；乙十一行本同；退斋校同。】〔赈，津忍翻。〕起久淹，【章：十二行本「久」作「滞」；乙十一行本同；孔本作「淹滞」；退斋校同；熊校同。】俾使者所至，如朕亲。」
4三月，庚辰，上幸九成宫。
5夏，五月，辛末朔，日有食之。
