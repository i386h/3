<!-- { "loadSidebar": true } -->
建德与化及连战，大破之，化及复保聊城。建德纵兵四面急攻，王薄开门纳之。建德入城，生擒化及，先谒隋萧皇后，语皆称臣，素服哭炀帝尽哀；收传国玺及卤簿仪仗，〔玺，斯氏翻。〕抚存隋之百官，然后执逆党宇文智及、杨士览、元武达、许弘仁、孟景，集隋官而斩之，枭首军门之外。〔枭，坚尧翻。〕以槛车载化及并二子承基、承趾至襄国、斩之。〔炀帝改邢州为襄国郡。杜佑曰：邢州，古邢国，治龙冈县；秦为信都，项羽改襄国，隋改龙冈。考异曰：隋书云：「载之河间，斩之。」唐书云：「至大陆，斩之。」河洛记云：「建德将化及并萧后、南阳公主随军，于时襄国郡尚为隋守，建德因其回兵，欲攻之，营于城下，遣大理官化及出营东南二里许，宣令数其罪，并二子一号魏王，一号蜀王，同时受戮。」按蜀王乃士及所封，今不取。〕化及且死，更无余言，但云：「不负夏王！」〔夏，户雅翻。〕
建德每战胜克城，所得资财，悉以分将士，身无所取。又不噉肉，常食蔬，茹粟饭；妻曹氏，不衣纨绮，〔将，即亮翻。噉，徒览翻，又徒滥翻。衣，于既翻。纨，音丸。绮，区几翻。〕所役婢妾，纔十许人。及破化及，隋宫人千数，实时散遣之。以隋黄门侍郎裴矩为左仆射、掌选事，〔选，宣绢翻。〕兵部侍郎崔君肃为侍中，〔考异曰：革命记作「君秀」。今从萧建德传。〕少府令何稠为工部尚书，〔汉书百官表，少府，秦官，至北齐，不置少府，以其属官并太府寺。隋炀帝大业三年，始分太府为少府监，置监、少监，其后改监为令，少监为少令。少，始照翻。〕右司郎中柳调为左丞，〔六典：左右司郎中，前代不置。炀帝三年，尚书都司始置左右司郎各一人，掌都省之职，品同诸曹郎，从五品。司马彪续汉书云：尚书丞一人，秦所置，汉因之。成帝置列曹尚书，更置丞四人，至光武减其二，惟置左、右丞各一人。丞者，承也，言承助令仆、总理台事也。〕虞世南为黄门侍郎，欧阳询为太常卿。询，纥之子也。〔欧阳纥见一百七十卷陈宣帝太建元年。纥，下没翻。〕自余随才授职，委以政事。其不愿留，欲诣关中及东都者亦听之，仍给资粮，以兵援之出境。隋骁果尚近万人，亦各纵遣，任其所之。〔骁，坚尧翻。近，其靳翻。〕又与王世充结好，〔好，呼到翻。〕遣使奉表于隋皇泰主，〔使，疏吏翻。〕皇泰主封为夏王。建德起于群盗，虽建国，未有文物法度，裴矩为之定朝仪，制律令，〔为，于伪翻。朝，直遥翻。〕建德甚悦，每从之谘访典礼。
15甲辰，上考第群臣，以李纲、孙伏伽为第一，〔伽，求加翻。〕因置酒高会，谓裴寂等曰：「隋氏以主骄臣谄亡天下，朕即位以来，每虚心求谏，然惟李纲差尽忠款，孙伏伽可谓诚直，余人犹踵敝风，俛眉而已，岂朕所望哉！朕视卿如爱子，卿当视朕如慈父，有怀必尽，勿自隐也！」因命舍君臣之敬，极欢而罢。
16遣前御史大夫段确使于朱粲。〔使，疏吏翻。〕
17初，上为隋殿内少监，〔少，始照翻。〕宇文士及为尚辇奉御，〔隋尚辇局，属殿内省。〕上与之善。士及从化及至黎阳，上手诏召之，士及潜遣家僮间道诣长安，又因使者献金环。〔金环，言欲还长安。间，古苋翻。使，疏吏翻。〕化及至魏县，兵势日蹙，士及劝之归唐，化及不从，内史令封德彝说士及于济北征督军粮以观其变。〔说，输芮翻。济，子礼翻。〕化及称帝，立士及为蜀王。化及死，士及与德彝自济北来降。〔降，户江翻。〕时士及妹为昭仪，由是授上仪同。上以封德彝隋室旧臣，而谄巧不忠，深诮责之，〔诮，才笑翻。〕罢遣就舍。德彝以秘策干上，上悦，寻拜内史舍人，俄迁侍郎。
18甲寅，隋夷陵郡丞安陆许帅黔安、武陵、澧阳等诸郡来降。〔梁置宣州于夷陵郡，西魏改曰拓州，后周改曰硖州。宋白曰：周武帝以州扼三峡之口，故名。隋炀帝改唐夷陵郡，改安州为安陆郡，黔州为黔安郡。武陵郡，梁置武州，后改曰沅州，隋改曰朗州，大业复为郡。澧阳，隋初置澧州，大业改为郡。帅，读曰率。澧，音礼。考异曰：旧书传云世充篡位乃来降。按世充篡在四月。实录绍降在此，今从之。〕绍幼与帝同学；诏以绍为峡州刺史，赐爵安陆公。
19丙辰，以徐世绩为黎州总管。〔后魏置黎阳郡于黎阳县，后置黎州，至隋，州郡并废，以黎阳县属汲郡。今复置黎州。〕
20丁巳，骠骑将军张孝以劲卒百人袭王世充汜水城，入其郛，沈米船百五十艘。〔隋志：汜水县旧曰成皋，即虎牢也。后魏置东中府，东魏置北豫州，后周置荥州，开皇初，曰郑州。十八年，改成皋曰汜水。骠，匹妙翻。骑，奇寄翻；下同。汜，音祀。沈，持林翻。艘，苏遭翻。〕
21己未，世充寇谷州。世充以秦叔宝为龙骧大将军，〔骧，思将翻。〕程知节为将军，待之皆厚。然二人疾世充多诈，知节谓叔宝曰：「王公器浅狭而多妄语，好为菷誓，此乃老巫妪耳，〔好，呼到翻。菷，职救翻。妪，威遇翻。〕岂拨乱之主乎！」世充与唐兵战于九曲，〔水经注：洛水自宜阳而东，径九曲南，其地十里，有坂九曲。穆天子传所谓「天子西征，升于九阿」，此是也。洛水又东与豪水会，豪水出新安县密山，南流历九曲东而南流入于洛。旧志：熊州寿安县，义宁元年，移治九曲城。〕叔宝、知节皆将兵在陈，〔将，即亮翻。陈，读曰阵。〕与其徒数十骑，西驰百许步，下马拜世充曰：「仆荷公殊礼，〔荷，下可翻。〕深思报效；公性猜忌，喜信谗言，〔喜，许既翻。〕非仆托身之所，今不能仰事，请从此辞。」遂跃马来降。〔降，户江翻。考异曰：河洛记：「二月，王世充将兵围新安，将军程咬金帅其徒以归义。」按新安乃谷州也。而梁载言十道志，九曲在寿安。寿安乃熊州也，或者世充亦寇熊州乎﹖〕世充不敢逼。上使事秦王世民，世民素闻其名，厚礼之，以叔宝为马军总管，知节为左三统军。时世充骁将又有骠骑武安李君羡、〔隋改洺州为武安郡。骁，坚尧翻。将，即亮翻；下守将同。骠，匹妙翻。骑，奇寄翻。〕征南将军临邑田留安，〔隋临邑县属齐郡。〕亦恶世充之为人，〔恶，乌路翻。〕帅众来降。〔帅，读曰率。降，户江翻。〕世民引君羡左右，以留安为右四统军。
22王世充囚李育德之兄厚德于获嘉，〔获嘉，汉县，武帝巡幸至此，闻破南越获吕嘉，因以名县；隋属河内郡。〕厚德与其守将赵君颖逐殷州刺史段大师，以城来降。以厚德为殷州刺史。〔隋开皇十六年于获嘉县置殷州。大业初，州废，王世充复置，今因以命厚德。〕
23窦建德陷邢州，执总管陈君宾。
24上遣殿内监窦诞、〔隋炀帝置殿内监，讳中，改为内；唐为殿中监。是时盖未改隋官名也。〕右卫将军宇文歆〔秦、汉始置卫将军，晋武帝分为左、右二卫，下至隋初，皆因之；炀帝改左、右翊卫，唐复旧。歆，许金翻。〕助并州总管齐王元吉守晋阳。诞，抗之子也，〔窦抗，后兄也。并，卑盈翻。〕尚帝女襄阳公主。元吉性骄侈，奴客婢妾数百人，好使之被甲，戏为攻战，〔好，呼到翻；下同。被，皮义翻；下同。〕前后死伤甚众，元吉亦尝被伤。其乳母陈善意苦谏，元吉醉，怒，命壮士殴杀之。〔殴，乌口翻。〕性好田猎，载罔罟三十车，尝言：「我宁三日不食，不能一日不猎。」常与诞游猎，蹂践人禾稼。〔蹂，人九翻。〕又纵左右夺民物，当衢射人，观其避箭。〔射，而亦翻。〕夜，开府门，宣淫他室。百姓愤怨，歆屡谏不纳，乃表言其状。壬戌，元吉坐免官。〔为元吉失守张本。〕
25癸亥，陟州刺史李育德〔按志，是年育德以修武县浊鹿城降，置陟州，因武陟为名。〕攻下王世充河内堡聚三十一所。乙丑，世充遣其兄子君廓侵陟州，李育德击走之，斩首千余级。李厚德归省亲疾，使李育德守获嘉，李厚德盖归浊鹿省亲，而使育德守获嘉也。省，悉景翻。〕世充并兵攻之；丁卯，城陷，育德及弟三人皆战死。
26己巳，李公逸以雍丘来降，拜杞州总管，以其族弟善行为杞州刺史。〔隋志：梁郡雍丘县，后魏置阳夏郡，开皇废郡置杞州，大业废州为县，李公逸因乱据之，今复置州。时边要州置总管及刺史。〕
27隋吏部侍郎杨恭仁，从宇文化及至河北；化及败，魏州总管元宝藏获之，己巳，送长安。上与之有旧，拜黄门侍郎，寻以为凉州总管。恭仁素习边事，晓羌、胡情伪，民夷悦服，自葱岭已东，并入朝贡。〔按恭仁至长安时，李轨尚据河西，唐未得凉州也，安能远及葱岭乎！史终言恭仁事耳。是年五月，安兴贵执李轨，方遣杨恭仁安抚河西。朝，直遥翻。〕
28突厥始毕可汗将其众渡河至夏州，〔夏州，汉朔方之地，赫连所都统万也，魏灭赫连，以为统万镇。魏太和十一年，置夏州，因赫连故国名以名州，隋大业改州为朔方郡，今复以朔方郡为夏州。厥，九勿翻。可，从刊入声。汗，音寒。夏，户雅翻。〕梁师都发兵会之，以五百骑授刘武周，欲自句注入寇太原。〔骑，奇寄翻。句，音钩，又如字，又音拘。〕会始毕卒，〔考异曰：高祖实录：「六月己酉，始毕可汗卒。」疑遣使告丧月日也。今从旧书本纪、列传。〕子什揼苾幼，未可立，〔苾，毗必翻。〕立其弟俟利弗设为处罗可汗。〔俟，渠之翻。处，昌吕翻。〕处罗以什揼苾为尼步设，使居东偏，直幽州之北。〔直，当也。尼，女夷翻。〕先是，上遣右武候将军高静奉币使于突厥，〔使，疏吏翻。〕至丰州，〔复以五原郡为丰州。丰州，汉朔方临戎县地，后周保定三年，置永丰镇，隋开皇五年，置丰州，因镇为名，大业废州为五原郡，唐复为州。大元以丰州置天德军节度，属大同府路。〕闻始毕卒，敕纳于所在之库。突厥闻之，怒，欲入寇；丰州总管张良逊遣高静以币出塞为朝廷致赙，〔为，于伪翻。赙，音附。货财曰赙。〕突厥乃还。〔还，从宣翻，又如字。〕
29三月，庚午，梁师都寇灵州，长史杨则击走之。〔边要之州，置总管、刺史、长史、司马。长，知两翻。〕
30壬申，王世充寇谷州，刺史史万宝战不利。
31庚辰，隋北海通守郑虔符、文登令方惠整及东海、齐郡、东平、任城、平陆、寿张、须昌贼帅王薄等并以其地来降。〔炀帝以青州为北海郡。守，式又翻。文登县属东莱郡。以海州为东海郡，齐州为齐郡，郓州为东平郡，须昌县属焉。任城、平陆二县属鲁郡，寿张县属济北郡。任，音壬。帅，所类翻。降，户江翻。〕
