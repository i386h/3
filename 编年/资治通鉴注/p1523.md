<!-- { "loadSidebar": true } -->
15初，契丹主德光北还，〔见二百八十六卷天福十二年。〕以晋传国宝自随，至是，更以玉作二宝。〔传国宝及受命宝也。五代会要曰：时制宝两座，用白玉，方六寸，螭虎纽，冯道书宝文，其一以「皇帝承天受命之宝」为文，其一以「皇帝神宝」为文。宋白曰：时内司制二宝，诏太常具制度以闻。有司言：唐六典：符宝郎掌天子八玺同。传国玺，秦皇以蓝田玉刻之，李斯篆，方四寸，面文曰「受命于天，既寿永昌」。纽盘五龙。二宝历代相传，以为神器。别有六宝：一曰皇帝行玺，二曰皇帝之玺，三日皇帝信玺，四曰天子行玺，五日天子之玺，六曰天子信玺。此六玺，因文名，并白，玉螭虎纽，历代传受，或亡失则补之。北朝铸之以金。贞观十六年，别制玄玺一座，文曰「皇天景命，有德者昌」。白玉，螭虎纽。同光中制宝一座，文曰：「皇帝受命之宝」。天福四年制宝一座，文曰「皇帝神宝」。其同光、天福二宝，内司制造，不见纽、篆、分寸制度。敕今制国宝两座，其一直以「皇帝承天受命之宝」为文，其一以「皇帝神宝」为文，命中书令冯道书宝。议者曰：国以玉玺为传授神器，邃古无闻。运斗枢曰：舜、禹天子，黄龙负玺。世本曰：鲁昭公始作玺。秦兼六国，称皇帝，礼取蓝田之玉，玉工孙寿刻之，方四寸，李斯为大篆书之，形制如龙鱼凤鸟之状，希世之至宝也。秦亡，子婴以玺降汉，汉世世传宝之。王莽之篡，求玺于元后，后投之于阶，一角微缺。莽诛，归之更始。更始败，归之盆子。及熊耳之败，盆子以玺降光武。汉末，黄巾乱，投玺于井。孙坚入洛，见井有五色气，取得之，以归袁术。术败，荆州刺史徐璆得之，诣许，以进献帝。魏受汉末，黄巾乱，投玺于井。孙坚入洛，见共有五色气，取得之，以归袁术。术败，荆州刺史徐璆得之，诣许，以进献帝。魏受汉，得之以传于晋。洛阳之陷，刘聪得之。刘曜为石勒所禽，玺归于邺。石氏之乱，冉闵得之。闵败，晋将戴施入邺得之，送江东，传之宋、齐、梁。台城之破，侯景得之。景败，其将侯子鉴以玺走，为追兵所迫，投于栖霞寺井中，僧永杼得而匿之。陈永定二年，永弟子普智以玺上陈文帝。隋平陈，始得秦真传国玺。炀帝江都之祸，宇文化及得之。化及败，玺归宝建德。建德败，其妻曹氏以玺献于唐。唐禅，杨涉送宝于大梁。庄宗灭梁得之。同光末，内难作，宝为火灼，文字讹缺，明宗得之。清泰败，以宝随身，自焚而死，宝遂亡失。其神宝者，方六，寸厚一寸七分，高四寸六分，蟠龙隐起，文与秦玺同，但玉色不及，形制高大耳，不知何代制造。东晋孝武十九年，雍州刺史郗恢得之。慕容永送于金陵，传之宋、齐、梁，台城久破，侯景得之。景败，侍中赵思齐携走江北，献之齐文宣帝。宇文灭齐得之。宇文亡，入隋。隋文帝改号传国玺，又改为受命玺，及平陈，始得秦真传国玺。仍以秦玺后出，得于亡陈，以北朝所传神玺为第一，秦玺次之。隋亡，窦建德妻与神玺俱献长安。唐末，不知所在。其说颇有源委，因载于此。更，工衡翻。
16王逵遣使以斩何敬真告刘言，言不得已，庚申，斩符会等数人。〔以符会等擅归召变也。
17枢密使、平卢节度使、同平章事王峻，晚节益狂躁，奏请以端明殿学士颜衎、〔衎，苦旱翻，又苦旦翻。〕枢密直学士陈观代范质、李榖为相，帝曰：「进退宰辅，不可仓猝，俟朕更思之。」峻力论列，语浸不逊；日向，帝尚未食，峻争之不已，曰：「今方寒食，俟假开，如卿所奏。」峻乃退。」〔旧制，寒食节休假前后共五日。假，居讶翻。〕
癸亥，帝亟召宰相、枢密使入，幽峻于别所。帝见冯道等，泣曰：「王峻陵朕太甚，欲尽逐大臣，翦朕羽翼。朕惟一子，专务间阻，暂令诣阙，已怀怨望。〔间，古苋翻。令诣阙，谓听皇子荣自澶州入朝也。〕岂有身典枢机，复兼宰相，又求重镇！〔复，扶又翻。峻求领藩镇见上月。〕观其志趣，殊未盈厌。〔厌，于艳翻，大于盐翻。〕无君如此，谁则堪之！」甲子，贬峻商州司马，制辞略曰：「肉视群后，孩抚朕躬。」〔言视朝臣如机上肉，抚天子如婴孩。〕帝虑邺都留守王殷不自安，〔王峻、王殷佐合有功一体之人，峻得罪，故虑殷猜惧。〕命殷子尚食使承诲诣殷，〔尚食使，唐尚食奉御之职。〕谕以峻得罪之状。峻至商州，得腹疾，帝犹愍之，命其妻往视之，未几而卒。〔几，居岂翻。〕
18帝命折从阮分兵屯延州，〔折从阮时为静难帅，帅兵讨野鸡族而还师。〕高绍基始惧，屡有贡献。又命供奉官张怀贞将禁兵两指挥屯鄜、延，绍基乃悉以军府事授副使张匡图。甲戌，以客省使向训权知延州。
19三月，甲申，以镇宁节度使荣为开封尹、晋王。〔王峻既贬，始召荣。〕丙戌，以枢密副使郑仁诲为镇宁节度使。
20初，杀牛族与野鸡族有隙，闻官军讨野鸡，馈饷迎奉，官军利其财畜而掠之；杀失族反，与野鸡合，败宁州刺大张建武于包山。〔败，补迈翻。〕帝以郭彦钦扰群胡，致其作乱，〔事见上年十月。〕黜废于家。
21初，解州刺史浚仪郭元昭与榷盐使李温玉有隙，〔汉隐帝分河中之解、安邑、闻喜为解州。解，户买翻。榷，古岳翻。〕温玉伲魏仁浦为枢密主事，〔晋有尚书都令史八人，秩二百石，与左、右丞总知都台事；梁五人，谓之五都令史。隋开皇初，改都令史为都事，置八人。后魏于尚书诸司置主事令史，隋于诸省又各置主事令史；炀帝并去令史之名，更曰主事；刀杂用士人，至台并用流外，至五代枢密院亦置主事。〕元昭疑仁浦庇之；会李守贞反，温玉有子在河中，元昭收系温玉，奏言其叛，事连仁浦。帝时为枢密使，知其诬，释不问。至是，仁浦为枢密承旨，元昭代归，甚惧，过洛阳，以告仁浦弟仁涤，仁涤曰：「吾兄平生不与人为怨，况肯以私害公乎！」既至，丁亥，仁浦白帝，以元昭为庆州刺史。
22己丑，以棣州团练使太原王仁镐为宣徽北院使兼枢密副使。
23唐主复以左仆射冯延己同平章事。〔去年十月，唐失潭州，冯延己罢相。〕
24周行逢恶武平节度副使张仿，〔恶，乌路翻。〕言于王逵曰：「何敬真，仿之亲戚，临刑以后事属仿，公宜备之。」〔属，之欲翻。〕夏，四月，庚申，逵召仿饮，醉而杀之。
25丙寅，归德节度使兼侍中常思入朝，戊辰，徙平卢节度使。将行，奏曰：「臣在宋州，举丝四万余两在民间，谨以上进，请征之。」〔举丝者，以货物贷与民，至丝熟而征其丝。上，时掌翻。〕帝颔之。五月，丁亥，敕牓宋州，凡常思所举悉蠲之，思〔【章：十二行本「思」上有「已输者复归之」六字；乙士一行本同；孔本同：退斋校同。】〕亦无怍色。〔怍，疾各翻。〕
26自唐末以来，所在学校废绝，蜀毋昭裔出私财百万营学馆，〔校，户，教翻。毋，音无，姓也。齐宣王封母弟于毋乡，其后因以为氏。〕且请剧板印九经；蜀主从之。由是蜀中文学复盛。〔自汉司马相如、扬雄以来，蜀号为多士，而斯文之盛衰则系乎上之人。〕
27六月，壬子，沧州奏契丹知庐台军事范阳张藏英来降。
28初，唐明宗之世，宰相冯道、李愚请令判国子监田敏校正九经，刻板印卖，朝廷从之。丁巳，板成，献之。〔雕印九经始二百七十七卷唐明宗长兴三年，至是而成，凡涉二十八年。〕由是，虽乱世，九经传布甚广。〔史言圣人之道所以不坠者，以其有方策之传也〕。
29王逵以周行逢知潭州，自将兵袭朗州，克之，杀指挥使郑珓，〔珓，古孝翻。〕执武安节度使、同平章事刘言，幽于别馆。〔刘言为武平节度使、镇朗州，非武安也。「安当」作「平」。言以元年七月复朗州，至是而败。〕
30秋，七月，王殷三表请入朝，帝疑其不诚，遣使止之。
31唐大旱，井泉涸，淮水可涉，饥民渡淮而北者相继，濠、寿发兵御之，民与兵鬬而北来。〔观民心之向背，唐之君臣可以岌岌矣。〕帝闻之曰：「彼我之民一也，听籴米过淮。」唐人遂筑仓，多籴以供军。八月，己未，诏唐民以人畜负米者听之，以舟车运载者勿予。〔予，读曰与。〕
32王逵遣仗上表，诬「刘言谋以朗州降唐，又欲攻潭州，其众不从，废而囚之，臣已至朗州抚安军府讫。」且请复移使府治潭州。〔去年，刘言表移使府于朗州。〕甲戌，遣通事舍人翟光裔诣湖南宣抚，从其所请。〔翟，苌伯翻，又徒历翻。〕逵还长沙，以周行逢知朗州事，又遣潘叔嗣杀刘言于朗州。〔为潘叔嗣杀王逵、周行逢杀叔嗣张本。〕
33九月，已亥，武成节度使白重赞奏塞决河。〔滑州自唐以来，置义成节度；宋朝太平兴国元年，以太宗旧名，始改为武成军。于此时「武」当作「义」。塞，悉则翻。
34契丹寇乐寿，齐州戍兵右保宁都头刘汉章杀都监杜延熙，谋应契丹，不克，井其党伏诛。
35南汉主立其子继兴为卫王，璇兴为桂王，庆兴为荆王，保兴为祯王，崇兴为梅王。
36东自青、徐，南至安、复，西至丹、慈，〔丹州在龙门河之西，慈州在龙门河之东。宋朝熙宁五年废慈州，以吉乡县属隰州。九域志：吉乡县在隰州西南一百六十里。〕北至贝、镇，皆大水。
37帝自入秋得风痹疾，〔痹，必至翻，又毗至翻。〕害于食饮及步趋，术者言宜散财以禳之。帝欲祀南郊，又以自梁以来，郊祀常在洛阳，疑之。执政曰：「天子所都则可以祀百神，何必洛阳！」于是，始筑圜丘、社稷坛，作太庙于大梁。〔自梁都大梁以来，建立郊庙皆所未遑。晋天福四年，太常礼院奏唐庙制度，请以至德宫正殿隔为五室而已。今始作太庙。〕癸亥，遣冯道迎太庙社稷神主于洛阳。
38南汉大赦。
39冬，十一月，己丑，太常请准洛阳筑四郊诸坛，从之。十二月，丁未朔，神主至大梁，帝迎于西郊，祔享于太庙。
40邺都留守、天雄节度使兼侍卫亲军都指挥使、同平章事王殷恃功专横，〔恃佐命之功也。横，户孟翻。〕凡河北镇戍兵应用敕处分者，殷即以帖行之，又多掊敛民财。〔处，昌吕翻。分，扶问反，掊，蒲侯翻。〕帝闻之不悦，使人谓曰：「卿与国同体，邺都帑庾甚丰，〔帑，他朗翻。〕卿欲用则取之，何患无财！」成德节度使何福进素恶殷，〔恶，乌路翻。〕甲子，福进入朝，密以殷阴事白帝，帝由是疑之。乙丑，殷入朝，诏留殷充京城内外巡检。
41戊辰，府州防御使折德扆奏北汉将乔赟入寇，〔赟，于伦翻。〕击走之。
