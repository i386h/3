<!-- { "loadSidebar": true } -->
51永嘉贼朱褒陷温州。〔宋白曰：温州永嘉郡，汉会稽邵之东境，后汉永和四年置永宁县，晋明帝立永宁郡，寻属永嘉郡，隋平陈，废郡，唐武德六年置嘉东州，贞观元年癈州，以县属栝州，上元二年分栝州之永嘉、安固二县置温州，以温峤岭为名。〕
52凤翔行军司马李昌言将本军屯兴平。时凤翔仓库虚竭，犒赏稍蒪，粮馈不继，昌言知府中兵少，因激怒其众，冬，十月，引军还袭府城。郑畋登城与士卒言，其众皆下马罗拜曰：相公诚无负我曹。」畋曰：「行军苟能戢兵爱人，为国灭贼，亦可以顺守矣。」〔逐帅为逆取，讨贼以取旌节为顺守。为，于伪翻。〕乃以留务委之。即日西赴行在。
53天平节度使、南面招讨使曹全晸与贼战死，军中立其兄子存实为留后。
54十一月，乙已，孟楷、朱温袭鄜、夏二军于富平，二军败，奔归本道。〔二军，李孝昌、拓跋思恭之军也。〕
55郑畋至凤州，〔自凤翔西至凤州三百九十五里。〕累表辞位；诏以畋为太子少傅、分司。以李昌言为凤翔节度行营招讨使。
56以门下侍郎、同平章事裴澈为鄂岳观察使。
57加镇海节度使周宝同平章事。
58遂昌贼卢约陷处州。〔吴孙权赤乌二年，分太末立平昌县，晋武帝改曰遂昌，唐武德八年并入松阳，景云元年复置遂昌县，属处州。九域志：在州西二百四十里。按温、处二州本晋永嘉一郡之地，隋为栝州永嘉郡，唐武德置栝州，又分置东嘉州，始分为二州。东嘉州后为温州；栝州改为处州，避德宗名也。〕
59十二月，江西将闵勖戍湖南，还，过潭州，逐观察使李裕，自为留后。〔考异曰：实录、新传作「闵顼」。今从程匡袤唐补纪。〕
60以感化留后时溥为节度使。
61赐夏州号定难军。〔难，乃旦翻。〕
62初，高骈镇荆南，〔干符五年，骈镇荆南。〕补武陵蛮雷满为牙将，领蛮军，从骈至淮南，逃归，聚众千人，袭朗州，杀刺史崔翥，〔翥，章恕翻。〕诏以满为朗州留后。岁中，率三四引兵寇荆南，入其郛，焚掠而去，大为荆人之患。
陬溪人周岳尝与满猎，争肉而鬬，欲杀满，不果。〔陬溪，当在武陵界。陬，侧鸠翻。〕闻满据朗州，亦聚众袭衡州，逐刺史徐颢，诏以岳为衡州刺史。石门〔章：十二行本「门」下有「洞」字；乙十一行本同；孔本同；张校同。〕蛮向緕亦集夷獠数千攻陷沣州，杀刺史吕自牧，自称刺史。〔吴分零阳县置天门都，隋癈为石门县，唐属沣州。九域志：在州西九十二里。〕
63王铎以高骈为诸道都统无心讨贼，自以身为首相，发愤请行，恳款流涕，至于再三；上许之。〔恳款，恳诚也。相，息亮翻。〕
二年〔（壬寅，八八二）〕
1春，正月，辛亥，以王铎兼中书令，充诸道行营都都统，〔考异曰：旧纪：「中和元年七月，铎为都统。十二月，帅师三万至京畿，屯于盩厔。」旧铎传亦在元年。唐年补录：「元年十一月，乙巳，制以铎为都统。十二月，乙亥，铎屯盩厔。」续宝运录：「元年八月，铎拜天下都统。」唐补纪：「中和元年四月，高骈帅师驻泊东塘，自五月出府，九月郄归。朝廷即以铎都统诸道兵马，收复长安，铎为都统。」诸书年月不同如此。新纪：「二年正月，辛亥，王铎为诸道行营都都统，高骈罢都统。」据实录四月答高骈诏，罢都都统当在此年。今从实录。新纪、旧骈传云：「僖宗知骈无赴难意，乃以铎为京城四面诸道行营兵马都统，韦昭度领江淮盐铁转运使。骈既失兵柄，又落利权，攘袂大诟，累上章论列，语词不逊。」按骈罢都统，依前为诸道盐铁转运使，五月方罢。北梦琐言曰：「王铎初镇荆南，黄巢入寇，望风而遁。他日，将兵潼关，黄巢令人传语云：『相公儒生，且非我敌，无污我锋刃，自取败亡也。』后到成都行朝，拜诸道都统。所以高骈上表，目之为败军之将也。」按铎自荆南丧师贬官，未尝将兵潼关。皮光业见闻录，为都统在此年二月，亦误。又旧纪、传、新传，铎止为都都统。新纪作都统，实录初除及罢时皆为都统，中间多云都都统。又西门思恭为都都监。按时诸将为都统者甚多，疑铎为都都统是也。〕权知义成节度使，俟罢兵复还政府。高骈但领盐铁转运使，罢其都统及诸使。听王铎自辟将佐，以太子少师崔安潜为副都统。辛未，以周岌、王重荣为都都统左右司马，诸葛爽及宣武节度使康实为左右先锋使，时溥为傩遣纲运租赋防遏使。〔纲运自江、淮来者，皆由徐州巡内，故以溥任此职。〕以右神策观军容使西门思恭为诸道行营都都监。又以王处存、李孝昌、拓跋思恭为京城东北西面都统，以杨复光为南面行营都监使。又以中书舍人郑昌图为义成节度行军司马，给事中郑畯为判官，直弘文馆王搏为推官，〔畯，祖峻翻。搏，徒官翻。〕司勋员外郎裴贽为掌书记。昌图，从谠之从祖兄弟；畯，畋之弟；搏，玙之曾孙；〔王玙以祠祷历事玄肃，见前纪。〕贽，坦之子也。〔裴坦见二百五十一卷懿宗咸通十年。〕又以陕虢观察使王重盈为东面都供军使。重盈，重荣之兄也。〔陕，失冉翻。重，直龙翻。〕
2黄巢以朱温为同州刺史，令温自取之。二月，同州刺史米诚奔河中，温遂据之。〔为朱温以同州归国张本。〕
3己卯，以太子少傅、分司郑畋为司空兼门下侍郎、同平章事，召诣行在，军务一以咨之。以王铎判户部事。
4朱温寇河中，王重荣击败之。〔败，补迈翻。〕
5以李昌言为京城西面都统，朱玫为河南都统。〔朱玫时镇邠宁，安得出关东统河南诸镇！此河南，盖自龙门河东至蒲津一带大河南岸也。〕
6冱原节度使胡公素薨，军中请命于都统王铎，承制以大将张钧为留后。
7李克用寇蔚州，〔蔚，纡勿翻。〕三月，振武节度使契苾璋奏与天德、大同共讨克用。诏郑从谠与相知应接。
8陈敬瑄多遣人历县镇诇事，〔诇，翾正翻，又火回翻。〕谓之寻事人，所至多所求取。有二人过资阳镇，〔时盖置镇于资州资阳县。后魏分资中置资阳县，以其地在资水之阳也。九域志：资阳在资州西北一百二十里。〕独无所求。镇将谢夕让邀之，不至；自疑有罪，夜，亡入群盗中。明旦，二人去，弘让实无罪也。捕盗使杨迁诱夕让出首而执以送使，〔首，式又翻；下同。送使，送之节度使府也。使，疏吏翻。〕云讨击擒获，以求功。敬瑄不之问，杖弘让脊二十，钉于西城二七日，煎油泼之，又以胶麻掣其疮，〔钉，丁定翻。二七，十四日也。泼，普活翻。掣，尺列翻。〕备极惨酷，见者冤之。又有邛州牙官阡能，〔邛，渠容翻。考异曰：张糀锦里耆旧传作「千能」。句延庆锦里耆旧传作「忏能」。续宝运录作「玕能」。实录、新传作「阡能」。按北梦琐言，安仁士豪阡能。驻云：姓纂无此，盖西南夷之种。今从之。〕因公事违期，避杖，亡命４为盗，杨迁复诱之。〔复，扶又翻。〕能方出首，闻弘让之冤，大骂杨迁，发愤为盗，驱掠良民，不从者举家杀之，踰月，众至万人，立部伍，署职级，〔职级，谓牙前将吏自押牙、孔目官而下，分职各有等级。〕棋行邛、雅二州间，攻陷城邑，所过涂地。先是，蜀中少盗贼，〔先，悉荐翻。少，诗沼翻。〕自是纷纷竞起，州县不能制。敬瑄遣牙将杨行迁将三千人，胡洪略、莫匡时各将二千人以讨之。
9以右神策将军齐克俭为左右神策、内外八镇兼博野、奉天节度使。
10赐鄜坊军号保大。〔鄜，音夫。〕
11夏，四月，甲午，加陈敬瑄兼侍中。
12赫连铎、李可举与李克用战，不利。
13初，高骈好神仙，〔好，呼到翻。〕有方士吕用之坐妖党亡命归骈，骈厚待之，补以军职。〔妖，于遥翻。〕用之，鄱阳茶商之子也，〔鄱阳，汉古县，唐带饶州，古县在今县东界。〕久客广陵，熟其人情，炉鼎之暇，〔炉鼎，所以炼金石，化丹砂为金银之类。〕颇言公私利病，故骈愈奇之，稍加信任。骈旧将梁缵、陈琪、冯绶、董瑾、俞公楚、姚归礼素为骈所厚，用之欲专权，浸以计去之，骈遂夺缵兵，族琪家，绶、瑾、公楚、归礼咸见疏。
用之又引其党张守一、诸葛殷共蛊惑骈。守一本沧、景村民，〔去，羌吕翻。张守一盖居沧、景二州间。〕以术干骈，无所遇，穷困甚，用之谓曰：「但与吾同心，勿忧不富贵。」遂荐于骈，骈宠待埒于用之。〔埒，龙辍翻，等也。〕殷始自翻阳来，用之先言于骈曰：「玉皇以公职事繁重，辍左右尊神一人佐公为理，公善遇之；欲其久留，亦可縻以人间重职。明日，殷谒见，诡辩风生，骈以为神，补盐铁刻职。骈严洁，甥侄辈未尝得撞坐。殷病风疽，〔史照曰：疽，千余切，又子与切，羍病。一本从「鮴」，从「旦」，音多但翻，又音旦；释云，疮也。〕搔扪不替手，脓血满爪，骈独与之同席促膝，传杯器而食。左右以为言，骈曰：「神仙以此试人耳！」骈有畜犬，〔搔，爬也。扪，摸也。替，废也。畜，吁玉翻。〕闻其腥秽，多来近之。〔近，其靳翻。〕骈怪之，殷笑曰：「殷尝于玉皇前见之，〔道家谓天帝为玉皇大帝。〕别来数百年，犹相识。」骈与郑畋有隙，用之谓骈曰：「宰相有遣剑客来刺公者，〔刺，七亦翻。〕今夕至矣！」骈大惧，问计安出。用之曰：「张先生尝学斯术，可以御之。」骈请于守一，守一许诺。乃使骈衣妇人之服，〔衣，于既翻。〕潜于他室，而守一代居骈寝榻中，夜掷铜器于阶，令铿然有声，又密以囊盛彘血，〔铿，丘耕翻。盛，时征翻。彘，豕也。〕洒于庭宇，如格鬬之状。及旦，笑谓骈曰：「几落奴手！」〔几，居希翻。〕骈泣谢曰：「先生于骈，乃更生之惠也！」厚酬以金宝。有萧胜者，赂用之，求盐城监，〔盐城，汉盐渎县地，久无城邑，唐武德七年置盐城县，有监〔盐﹖〕亭一百二十三，有监，属楚州。九域志：县在州东南二百四十里。〕骈有难色，用之曰：「用之非为胜也，〔为，于伪翻。〕近得上仙书云，有官〔章：十二行本「官」作「宝」；乙十一行本同；孔本同；〔熊校同。〕剑在盐城井中，须一灵官往取之。以胜上仙左右之人，欲使取剑耳。」骈乃许之。胜至监数月，函一铜心首以献，用之见，稽首曰：〔稽，音启。〕「此北帝所佩，得之，则百里之内五兵不能犯。」骈乃饰以珠玉，常置坐隅。〔坐，徂卧翻。〕用之自谓磻溪真君，谓守一赤松子，殷乃葛将军，胜乃秦穆公之伲也。〔各以其姓傅会以为仙。磻，蒲官翻。〕
