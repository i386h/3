<!-- { "loadSidebar": true } -->
35初，帝割鴈门之北以赂契丹，〔见二百八十卷元年〕。由是吐谷浑皆属契丹，苦其虐，思归中国；成德节度使安重荣复诱之，〔复，扶又翻。诱，音酉〕。于是吐谷浑帅部落千余帐自五台来奔。〔欧阳修曰：吐谷浑本居青海，唐至德中为吐蕃所攻，部族分散，其内附者唐处之河西。唐末，其首领有赫连铎为大同节度使，为晋王克用所破，部族益微，散处蔚州界中。余按唐高宗之时，吐谷浑为吐蕃所破，弃青海而内徙，至至德中，青海不复有吐谷浑。而吐蕃东吞河、陇，吐谷浑复东徙，居云、蔚之间。自五台来奔，盖取飞狐道奔镇州也。未白曰：吐谷浑谓之退浑，盖语急而然。圣历后，吐蕃陷安乐州，其众东徙，散在朔方。赫连铎以开成元年将本部三千帐来投丰州，文宗命振武节度使刘沔以善地处之。及沔移镇河东，遂散居川界，音讹谓之退浑。其后吐谷浑白姓皆赫连之部落。赫连铎为李克用所逐，归幽州李匡俦，遂居蔚州界，部落代建，其氏不常。白承福自庄宗后为都督，依北山北石门为栅，赐其额为宁朔府，以都督为节度使〕。契丹大怒，遣使让帝以招纳叛人。〔为契丹诮让不已，帝忧悒而殂张本〕。
六年〔（辛丑、九四一）〕
1春，正月，丙寅，帝遣供奉官张澄将兵二千索吐谷浑在并、镇、忻、代四州山谷者，逐之使还故土。〔索，山客翻。吐谷浑既仇视契丹，虽逐之不去，其后刘知远遂杀之以为资〕。
2王延政城建州，周二十里，请于闽王曦，欲以建州为威武军，自为节度使。曦以威武军福州也，乃以建州为镇安军，以延政为节度使，封富沙王；〔建州本汉冶县地，后分冶地南部曰建安；唐置建州。州有古富沙驿。又南剑州管内有富沙里〕。延政改镇安曰镇武而称之。
3二月，壬辰，作浮梁于德胜口。〔是为澶州河桥〕。
4彰义节度使张彦泽欲杀其子，掌书记张式素为彦泽所厚，谏止之。彦泽怒，射之；左右素恶式，从而谗之。〔射，而亦翻。恶，乌路翻〕。式惧，谢病去，彦泽遣兵追之。式至邠州，静难节度使李周以闻，帝以彦泽故，流式商州。彦泽遣行军司马郑元昭诣阙求之，且曰：「彦泽不得张式，恐致不测。」〔以反胁上〕。帝不得已，与之。癸未，〔【严：「未」改「巳」。】〕式至泾州，彦泽命决口、部心，断其四支。〔断，音短。父子之道天性也，张彦泽欲杀其子，其于天性何有！张式，其所亲者也，以谏而杀之，极其惨酷，其于所亲亦何有！晋祖欲以君臣之分柔服之，难矣，此其所以贻负义侯之祸也〕。
5凉州军乱，留后李文谦闭门自焚死。〔赵珣聚米图经：凉州东至会州六百里，西至甘州五百里，南至鄯州三百六十里，北至故突厥界三百里。宋白续通典四至同而里数之远近异〕。
6蜀自建国以来，〔唐清泰元年，蜀建国〕。节度使多领禁兵，或以他职留成都，委僚佐知留务，专事聚敛，政事不治，〔敛，力赡翻。治，直之翻〕。民无所欣。蜀主知其弊，丙辰，加卫圣马步都指挥使．武德节度使兼中书令赵廷隐、〔蜀以东川为武德军，以定董璋，克梓州，取武有七德以为军号〕。枢密使．武信节度使．同平章事王处回、捧圣控鹤都指挥使．保宁节度使．同平章事张公铎检校官，并罢其节度使。三月，甲戌，以翰林学士承旨李昊知武宁〔【章：十二行本「宁」作「德」；乙十一行本同；孔本同。】〕军，散骑常侍刘英图知保宁军，谏议大夫崔銮知武信军，给事中谢从志知武泰军，将作监张赞知宁江军。〔使之各知节度事，非正帅也〕。
7夏，四月，闽王曦以其子亚澄同平章事、判六军诸卫。曦疑其弟汀州刺史延喜与延政通谋，〔汀、建接壤，故疑之〕。遣将军许仁钦以兵三千如汀州，执延喜以归。
8唐主以陈觉及万年常梦锡为宣徽副使。
9辛巳，北京留守李德珫遣牙校以吐谷浑酋长白承福入朝。〔既遣张澄逐吐谷浑之在四州山谷者矣，而又容其酋长入朝，岂非容其大而逐其细欤！晋高祖之与契丹主，以术相遇者也。珫，昌中翻〕。
10唐主遣通事舍人欧阳遇求假道以通契丹，帝不许。〔契丹求假道以通淮、浙，晋所不可；至唐求假道以通契丹，则不许之，随其所轻重而应之也〕。
11自黄巢犯长安以来，〔唐僖宗广明元年黄巢入长安〕。天下血战数十年，然后诸国各有分土，〔分，扶问翻〕。兵革稍息。及唐主即位，江、淮比年丰稔，兵食有余，群臣争言「陛下中兴，今北方多难，宜出兵恢复旧疆。」〔比，毗至翻。难，乃旦翻。旧疆，谓盛唐时疆土也。此岂易恢复邪﹖宜唐主之不从之也〕。唐主曰：「吾少长军旅，〔少，诗照翻。长，知两翻〕。见兵之为民害深矣，不忍复言。〔复，扶又翻〕。使彼民安，则吾民亦安矣，又何求焉！」汉主遣使如唐，谋共取楚，分其地；唐主不许。〔史言唐主能保境息民〕。
12山南东道节度使安从进谋反，遣使奉表诣蜀，请出师金、商以为声援；〔自金、商居道均、房则至襄阳〕。丁亥，使者至成都。蜀主与群臣谋之，皆曰：「金、商险远，少出师则不足制敌，多则漕挽不继。」〔水运曰漕，陆运曰挽。挽，音晚〕。蜀主乃辞之。又求援于荆南，高从诲遗从进书，〔遗，唯季翻〕。谕以祸福；从进怒，反诬奏诲。荆南行军司马王保义劝从诲具奏其状，且请发兵助朝廷讨之；从诲从之。
13成德节度使安重荣耻臣契丹使者，必箕踞慢骂，使过其境，或潜遣人杀之；契丹以让帝，帝为之逊谢。〔使，并疏吏翻。为，于伪翻〕。六月，戊什，重荣执契丹使拽刺，〔拽，户结翻。刺，来达翻〕。遣骑掠幽州南境，军于博野，〔博野县属定州，宋雍熙四年以其地置宁边军，景德元年改永定军，天圣七年改永宁军；金升为蠡州，其疆域图云：北至燕京九十里〕。上表称：「吐谷浑、两突厥、浑、契苾、沙陀各帅部众归附；〔两突厥，东突厥、西突厥也。帅，读曰率〕。党项等亦遣使纳契丹告身职牒，言为虏所陵暴，〔党，底朗翻〕。又言自二月以来，令各具精甲壮马，将以上秋南寇，〔上秋，谓七月〕。恐天命不佑，与之俱灭，愿自备十万众，与晋共击契丹。又朔州节度副使赵崇已逐契丹节度使刘山，〔朔州旧非镇，盖契丹所置也〕。求归命朝廷。臣相继以闻。陛下屡敕臣承奉契丹，勿自起衅端；其知天道人心，难以违拒，机不可失，时不再来。诸节度使没于虏庭者，〔此谓赵钧、董温琪、沙彦珣、翟璋等。皆延颈企踵以待王师，〔企，去智翻，举踵不至也〕。良可哀闵。愿早决计。」表数千言，大抵斥帝父契丹，竭中国以媚无厌之虏。〔厌，于盐翻〕。又以此意为书遗朝贵〔遗，唯季翻〕。及移藩镇，云已勒兵，必与契丹决战。帝以重荣方握强兵，不能制，甚患之。
时邺都留戭、侍卫马步都指挥使刘知远在大梁；〔去年刘知远自魏来朝，时尚留大梁〕。泰宁节度使桑维翰知重荣已蓄奸谋，又虑朝廷重违其意，〔重，难也〕。密上疏曰：「陛下免于晋阳之难而有天下，〔难，乃旦翻〕。皆契丹之功也，不可负之。今重荣恃勇轻敌，吐浑假手报仇，皆非国家之利，不可听也。臣窃观契丹数年以来，士马精强，吞噬四邻，战必胜，攻必取，割中国之土地，收中国之器械；〔此谓降杨光远、虏赵德钧时也〕。其君智勇过人，其臣上下辑睦，牛羊蕃息，〔蕃，音烦〕。国无天灾，此未可与为敌也。且中国新败，〔谓张敬达晋安之败，赵德钧团柏之败〕。士气雕沮，以当契丹乘胜之威，其势相去远。又，和亲既绝，则当发兵守塞，兵少则不足以侍寇，兵多则馈运无以继之。我出则彼归，我归则彼至，臣恐禁卫之士疲于奔命，镇、定之地无复遗民。〔幽、逐、瀛、莫既属契丹，镇、定、沧、景悉为边镇。沧、景之地近海卑下，又多塘泺，虏，骑不可得而入；其入寇多依山而趋镇定，故其地为虏冲〕。今天下粗安，〔粗，坐五翻〕。疮痍痍未复，府库虚，蒸民因弊，〔蒸，众也〕。静而守之，犹惧不济，其可妄动乎！契丹与国家恩义非轻，信誓甚着，彼无间隙〔间，古苋翻〕。而自启衅端，就使克之，后患愈重；万一不克，大事去矣。议者以岁输缯帛谓之耗蠹，有所卑逊谓之屈辱。殊不知兵连而不矢，祸结而不解，财力将匮，耗蠹孰甚焉！用兵则正吏功臣过求姑息，边藩远郡得以骄矜，下陵上替，屈辱大焉！〔桑维翰权利害之轻重而言之，一时之论也〕。臣愿陛下训农习战，养兵息民，俟国无内忧，民有余力，然后观衅而动，则动必有成矣。又，邺都富盛，国家藩屏，今主帅赴阙，〔屏，必郢翻。主帅赴阙，谓刘知远来朝。帅，所类翻〕。军府无人，臣窃思慢藏诲盗略加巡幸，以杜奸谋。」帝谓使者曰：「朕比日以来，烦懑不决，今见卿奏，如醉醒矣，〔比，毗至翻。懑，音闷。醒，先梃翻，醉寤也〕。卿勿以为忧。」
14闽王曦闻王延政以书招泉州刺史王继业，召继业还，赐死于郊外，〔福州之郊外也。城外三十里为郊，盖杀之于野〕。杀其子于泉州。初，继业为汀州刺史，司徒兼门下侍郎、同平章事杨沂丰为士曹参军，与之亲善；或告沂丰与继业同谋，沂丰方侍宴，即收下狱，〔下，户嫁翻〕。明日斩之，夷其族。沂丰，涉之从弟也，〔杨涉为相于唐、梁禅代之际。从，才用翻〕。时年八十余，国人哀之。自是宗族勋旧相继被诛，人不自保，谏议大夫黄峻升榇诣朝堂极谏，曦曰：「老物狂发矣！」贬章州司户。〔被，皮义翻。舁，音余，又羊茹翻。衬，初觐翻。「章州」当作「漳州」。【章：乙十一行本正作「漳」〕。】
曦淫侈无度，资用不给，谋于国计使南安陈匡范，〔南安县，陏置属泉州。九域志：在州北四十七里〕。匡范请日进万金；曦悦，加匡范礼部侍郎，匡范增算商贾数倍。曦宴群臣，举酒属匡范曰：〔贾，音古。属，之欲翻〕。「明珠美玉，求之可得；如匡范人中之宝，不可得也。」未几，商贾之算不能足日进，贷诸省务钱以足之，恐事觉，忧悸而卒，〔几，居岂翻。悸，其季翻〕。曦祭赠甚厚。诸省务以匡范贷帖闻，〔贷帖，贷钱之文书也〕。曦大怒，斲棺，断其尸弃水中，〔断，音短〕。以连江人黄绍颇代为国计使。〔唐正德元年，分闽县置温麻县，寻改曰连江，属福州。九域志：在州东北一百六十里〕。绍颇请「令欲什仕者，自非荫补，皆听输钱即授之，以资望高下及州县户口多寡定其直，自百缗至千缗。」从之。
