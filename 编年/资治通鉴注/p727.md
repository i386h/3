<!-- { "loadSidebar": true } -->
衍之东下也，豫州刺史马仙琕拥兵不附衍，〔琕，部田翻。〕衍使其故人姚仲宾说之，〔说，输芮翻。〕仙琕先为设酒，乃斩于军门以徇。衍又遣其族叔怀远说之，仙琕曰：「大义灭义，」又欲斩之；军中为请，乃得免。〔说，式芮翻。为，于伪翻。〕衍至新林，仙琕犹于江西日抄运船。〔豫州治历阳，在大江之西。抄，楚交翻。〕衍围宫城，州郡皆遣使请降，〔使，疏吏翻。降，户江翻。〕吴兴太守袁昂独拒境不受命。昂，顗之子也。〔袁顗死于义嘉之难。〕衍使驾部郎考城江革〔曹魏置二十三郎，驾部其一也。杜佑曰：宋、齐驾部属左民尚书。〕为书与昂曰：「根本既倾，枝叶安附﹖今竭力昏主，未足为忠；家门屠灭，非所谓孝。岂若翻然改图，自招多福！」昂复书曰：「三吴内地，非用兵之所；况以偏隅一郡，何能为役！自承麾旆届止，莫不膝袒军门。〔膝袒，谓膝行肉袒也。〕唯仆一人敢后至者，政以内揆庸素，文武无施，虽献心，不增大师之勇；置其愚默，宁沮众军之威。〔沮，在吕翻。〕幸藉将军含弘之大，可得从容以礼。窃以一餐微施，尚复投殒；〔从，千容翻。施，式豉翻。投殒，言投命殒身也。复，扶又翻。〕况食人之禄而顿忘一旦，非唯物议不可，亦恐明公鄙之，所以踌躇，未遑荐璧。」〔荐璧，谓衔璧而降也。荐，进也。〕昂问时事于武康令北地傅滝，〔吴分乌程、余杭立永安县；晋武帝太康元年，更名武康，属吴兴郡。〕滝曰：「昔元嘉之末，开辟未有，故太尉杀身节。〔袁淑赠太尉；淑死见一百二十七卷宋文帝元嘉三十年。〕司徒当寄托之重，理无苟全，所以不顾夷险以徇名义。〔司徒，谓昂父顗也；顗死见一百三十一卷宋明帝泰始二年。〕今嗣主昏虐，曾无悛改；荆、雍协举，乘据上流，〔悛，丑缘翻。雍，于用翻。〕天人之意可知。愿明府深虑，无取后悔。」及建康平，衍使豫州刺史李元履巡抚东土，敕元履曰：「袁昂道素之门，世有忠节，〔即谓淑、顗也。〕天下须共容之，勿以兵威陵辱。」元履至吴兴，宣衍旨；昂亦不请降，开门撤备而已。仙琕闻台城不守，号泣谓将士曰：「我受人任寄，义不容降，君等皆有父母，我为忠臣，君为孝子，不亦可乎！」乃悉遣城内兵出降，余壮士数十，闭门独守。俄而兵入，围之数十重。〔号，户刀翻。重，直用翻。〕仙琕令士皆持满，兵不敢近。〔近，其靳翻。〕日暮，仙琕乃投弓曰：「诸君但来见取，我义不降。」乃槛送石头。衍释之，使待袁昂至俱入，曰：「令天下见二义士。」衍谓仙琕曰：「射钩、斩袪，昔人所美。卿勿以杀使断运自嫌。」〔断，音短。〕仙琕谢曰：「小人如失主犬，后主饲之，则复为用矣。」〔饲，祥吏翻。复，扶又翻，又如字。〕衍笑，皆厚遇之。丙戌，萧衍入镇殿中。
37刘希祖既克安成，移檄湘部，始兴内史王僧粲应之。僧粲自称湘州刺史，引兵袭长沙。去城百余里，于是湘州郡县兵皆蜂起以应僧粲，唯临湘、湘阴、浏阳、罗四县尚全。〔临湘、罗二县，自汉以来属长沙郡。吴立浏阳县，亦属长沙。宋苍梧王元徽二年分益阳、湘西、罗及巴峡流民立湘阴县，属湘东郡。隋改临湘为长沙县，潭州治其所也。唐废罗县入湘阴，属岳州。浏阳今仍属潭州。浏，音留，又音柳。〕长沙人皆欲泛舟走，行事刘坦悉聚其舟焚之，遣军主尹法略拒僧粲。战数不利，〔数，所角翻。〕前湘州镇军锺玄绍〔按当时州府官属无镇军之称，此必梁书之误。〕潜结士民数百人，刻日翻城应僧粲。坦闻其谋，阳为不知，因理讼至夜，而城门遂不闭以疑之。玄绍未发，明旦，诣坦问其故。坦久留与语，密遣亲兵收其家书。玄绍在坐，而收兵已报，具得其文书本末。玄绍即首服，〔坐，徂卧翻；下于坐同。首，手又翻。〕于坐斩之；焚其文书，余党悉无所问。众愧且服，州郡遂安。法略与僧粲相持累月。建康城平，杨公则还州。僧粲等散走。王丹为郡人所杀，〔王丹先以南康应刘希祖。〕刘希祖亦举郡降。公则克己廉慎，轻刑薄赋，顷之，湘州户口几复其旧。〔几，居依翻。〕
资治通鉴卷第一百四十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪一〔起玄黓敦牂（壬午），尽阏逢涒滩（甲申），凡三年。〕
〔齐宣德太后诏萧衍自建安郡公进爵梁公，衍志也。寻进爵为王，寻受齐禅，国因号曰梁。〕
高祖武皇帝〔讳衍，字叔达，小字练儿，南兰陵中都里人，姓萧氏。与齐同出淮阴令整，三世至顺之，顺之于齐高帝为族弟，帝，顺之之子也。按通鉴武皇帝纪凡十八卷，以一二为次，此卷「武皇帝」之下合有「一」字。〕
天监元年〔（壬午、五○二）自是年三月以前，犹是齐和帝中兴二年。〕
1春，正月，齐和帝遣兼侍中席阐文等慰劳建康。〔劳，力到翻。〕
2大司马衍下令：「凡东昏时浮费，自非可以习礼乐之容，缮甲兵之备者，余皆禁绝。」〕
3戊戌，迎宣德太后入宫，临朝称制；衍解承制。〔衍承制见上卷上年。蹔解之以觇人心。朝，直遥翻。〕
4己亥，以宁朔将军萧昺监南兖州诸军事。昺，衍之从父弟也。〔昺，兵永翻。昺与帝同祖治书侍御史道赐。监，工衔翻。从，才用翻。〕
5壬寅，进大司马衍都督中外诸军事，剑履上殿，赞拜不名。〔上，时掌翻。〕
6己酉，以大司马长史王亮为中书监、尚书令。
7初，大司马与黄门侍郎范云、南清河太守沈约、司徒右长史任昉同在竟陵王西邸，〔事见一百三十六卷齐武帝永明二年。守，式又翻。任，音壬。昉，分两翻。〕意好敦密，〔敦，厚也。好，呼到翻。〕至是，引云为大司马咨议参军、领录事，〔衍录尚书，其录府事使云领之。〕约为骠骑司马，〔为衍骠骑大将军府司马。骠，匹妙翻。骑，奇寄翻。〕昉为记室参军，与参谋议。前吴兴太守谢朏、国子祭酒何胤先皆弃官家居，〔齐明帝建武初，朏、胤皆弃官去。朏，敷尾翻。先，悉荐翻。〕衍奏征为军谘祭酒，朏、胤皆不至。
大司马内有受禅之志，沈约微扣其端，大司马不应；他日，又进曰：「今与古异，不可以淳风期物。〔淳风，谓淳古之风也。〕士大夫攀龙附凤，皆望有尺寸之功。今童儿牧竖皆知齐祚已终，明公当承其运，天文谶记又复炳然；〔谶，楚谮翻。〕天心不可违，人情不可失。苟历数所在，虽欲谦光，亦不可得已。」〔易曰：谦尊而光。〕大司马曰：「吾方思之。」约曰：「公初建牙樊、沔，此时应思；〔沔，弥兖翻。〕今王业已成，何所复思！若不早定大业，脱有一人立异，即损威德。且人非金石，时事难保，岂可以建安之封遗之子孙！〔复，扶又翻；下无复、岂复同。遗，唯孝翻。〕若天下还都，公卿在位，则君臣分定，〔分，扶问翻。〕无复异心，君明于上，臣忠于下，岂复有人方更同公作贼！」大司马然之。约出，大司马召范云告之，云对略同约旨，大司马曰：「智者乃尔暗同。卿明早将休文更来！」〔将，携也，挟也，领也。休文，沈约字也。〕云出，语约，约曰：「卿必待我！」云许诺，而约先期入。〔语，牛倨翻。先，悉荐翻。〕大司马命草具其事，约乃出怀中诏书并诸选置，大司马初无所改。俄而云自外来，至殿门，不得入，徘徊寿光合外，但云「咄咄！」〔江南禁中有寿光省。咄，当没翻。毛晃曰：咄咄，咨嗟语也。〕约出，问曰：「何以见处？」约举手向左，〔谓处之以尚书左仆射也。处，昌吕翻。〕云笑曰：「不乖所望。」有顷，大司马召云入，叹约才智纵横，〔纵，子容翻。〕且曰：「我起兵于今三年矣，〔东昏侯永元二年十一月，衍起兵，至是首尾三年。〕功臣诸将实有其劳，〔将，即亮翻。〕然成帝业者，卿二人也。」
甲寅，诏进大司马位相国，总百揆，扬州牧，封十郡为梁公，〔时以豫州之梁郡、历阳、南徐州之义兴、扬州之淮南、宣城、吴兴、会稽、新安、东阳凡十郡为梁公国。相，息亮翻。〕备九锡之礼，置梁百司，去录尚书之号，〔去，羌吕翻。〕骠骑大将军如故。二月，辛酉，梁公始受命。
齐湘东王宝晊，〔晊，之日翻。〕安陆昭王缅之子也，〔缅，齐明帝之弟。缅，弥兖翻。〕颇好文学。〔好，呼到翻。〕东昏侯死，宝晊望物情归己，坐待法驾，既而王珍国等送首梁公，梁公以宝晊为太常，宝晊心不自安。壬戌，梁公称宝晊谋反，并其弟江陵公宝览、汝南公宝宏皆杀之。
8丙寅，诏梁国选诸要职，悉依天朝之制。〔朝，直遥翻。〕于是以沈约为吏部尚书兼右仆射，范云为侍中。
梁公纳东昏余妃，颇妨政事，范云以为言，梁公未之从。云与侍中、领军将军王茂同入见，〔自沈约至王茂，皆梁国官也。见，贤遍翻。〕云曰：「昔沛公入关，妇女无所幸，此范增所以畏其志大也。〔事见九卷汉高帝元年。〕今明公始定建康，海内想望风声，柰何袭乱亡之迹，以女德为累乎！」〔左传：富辰曰：女德无极。杜预注云：妇女之志，近之则不知止足。累，力瑞翻。〕王茂起拜曰：「范云言是也。公必以天下为念，无宜留此。」梁公默然。云即请以余氏赉王茂，〔赉，洛代翻。〕梁公贤其意而许之。明日，赐云、茂钱各百万。
丙戌，诏梁公增封十郡，进爵为王。〔时以豫州之南谯。庐江，江州之寻阳，郢州之武昌、西阳，南徐州之南琅邪、南东海、晋陵，扬州之临海、永嘉十郡益梁国。〕癸巳，受命，赦国内及府州【章：十二行本「州」下有「所统」二字；乙十一行本同；孔本同；退斋校同。】殊死以下。〔自进爵为王己上，凡诏皆以宣德太后称制行之。〕
9辛丑，杀齐邵陵王宝攸、晋熙王宝嵩、桂阳王宝贞。〔南史齐纪作「宝攸」，本传作「宝修」。三王皆明帝之子。〕
