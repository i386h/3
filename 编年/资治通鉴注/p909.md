<!-- { "loadSidebar": true } -->
10初，内史侍郎薛道衡以才学有盛名，久当枢要，高祖末，出为襄州总管；〔帝改襄州为襄阳郡。〕帝即位，自番州刺史召之，〔隋志：广州，仁寿元年改番州，盖因番禺以名州，帝改为南海郡。番，依汉书音义音潘。〕欲用为秘书监。道衡既至，上高祖文皇帝颂，〔上，时掌翻。〕帝览之，不悦，顾谓苏威曰：「道衡致美先朝，〔致，极也。〕此鱼藻之义也。」〔诗小序曰：鱼藻，刺幽王也。言万物失其性，王居镐京，将不能以自乐，故君子思古之武王焉。〕拜司隶大夫，将置之罪。司隶刺史房彦谦劝道衡杜绝宾客，卑辞下气，〔帝置司隶大夫一人，为司隶台率。又置司隶刺史十四人，正六品，巡察畿外诸郡。〕道衡不能用。会议新令，久不决，道衡谓朝士曰：「向使高颎不死，令决当久行。」有人奏之，帝怒曰：「汝忆高颎邪！」〔朝，直遥翻。颎，居永翻。邪，音耶。〕付执法者推之。〔推，寻绎也，推考而寻绎其事也。〕裴蕴奏：「道衡负才恃旧，有无君之心，推恶于国，〔推，吐雷翻。〕妄造祸端。论其罪名，似如隐昧；原其情意，深为悖逆。」〔悖，蒲内翻，又蒲没翻。〕帝曰：「然，我少时与之行役，〔谓伐陈时。少，诗照翻。〕轻我童稚，〔稚，迟二翻。〕与高颎、贺若弼等外擅威权；〔若，人者翻。〕及我即位，怀不自安，赖天下无事，未得反耳。公论其逆，妙体本心。」道衡自以所坐非大过，促宪司早断，〔断，丁乱翻。冀奏日帝必赦之，敕家人具馔，以备宾客来候者。〔馔，雏恋翻，又雏皖翻。及奏，帝令自尽，道衡殊不意，，未能引决。宪司重奏，缢而杀之，妻子徒且末。〔令，力丁翻。重，直龙翻。缢，于赐翻。且，子闾翻。〕天下冤之。
11帝大阅军实，称器甲之美，宇文述因进言：「此皆云定兴之功。」帝即擢定兴为太府丞。
六年〔（庚午、六一〇）〕
1春，正月，癸亥朔，未明三刻，有盗数十人，素冠练衣，焚香持华，自称弥勒佛，入自建国门，〔释氏之说，以为释迦佛衰谢，弥勒佛出世，故盗称之以为奸。建国门盖东都皇城端门也。唐六典云：武德五年平王世充，恶其壮丽，焚干阳殿及建国门。华，读曰花。考异曰：杂记在五年正月，又云「三百人」。今从隋书。〕监门者皆稽首。〔监，古衔翻。稽，音启。〕既而夺卫士仗，将为乱；齐王暕遇而斩之。于是都下大索，〔暕，古限翻。索，山客翻。〕连坐者千余家。
2帝以诸蕃酋长毕集洛阳，〔酋，才由翻。长，知两翻。〕丁丑，于端门街〔洛阳皇城端门外之街。〕盛陈百戏，戏场周围五千步，执丝竹者万八千人，声闻数十里，〔闻，音问。〕自昏至旦，灯火光烛天地；终月而罢，所费巨万。自是岁以为常。〔丁丑，正月十五日。今人元宵行乐，盖始盛于此。〕
诸蕃请入丰都市交易，〔东都东市曰丰都，南市曰大同，北市曰通远。〕帝许之。先命整饰店肆，檐宇如一，盛设帷帐，珍货充积，人物华盛，卖菜者亦藉以龙须席。〔龙须席以龙须草织成，今淮上安庆府居人多能织龙须席。〕胡客或过酒食店，〔过，工禾翻。〕悉令邀延就坐，〔坐，徂卧翻。〕醉饱而散，不取其直，绐之曰：「中国丰饶，酒食例不取直。」胡客皆惊叹。其黠者颇觉之，〔绐，徒亥翻。黠，户八翻，慧也。〕见以缯帛缠树，曰：「中国亦有贫者，衣不盖形，何如以此物与之，缠树何为﹖」市人凓不能答。
帝称裴矩之能，谓矩臣曰：「裴矩大识朕意，凡所陈奏，皆朕之成算，未发之顷，矩辄以闻；自非奉国尽心，执能若是！」是时矩与右翊卫大将军宇文述、内史侍郎虞世基、御史大夫裴蕴、光禄大夫郭衍以谄谀有宠。述善于供奉，容止便辟，〔便，毗连翻。辟，读曰僻。〕侍郎者咸取则焉。郭衍尝劝帝五日一视朝，〔朝，直遥翻；下同。〕曰：「无效高祖，空自劝苦。」帝益以为忠，曰：「唯有郭衍心与朕同。」
帝临朝凝重，〔朝，直遥翻。〕发言降诏，辞义可观；而内存声色，其在两都及巡游，常以僧、尼、道士、女官自随，〔女官，即女道士。〕谓之四道场。梁公萧巨，琮之弟子；千牛左右宇文皛，庆之孙也；〔隋制：千牛备身左、右十二人，掌供御弓箭。宇文庆见一百七十三卷陈高宗太建十一年。皛，户了翻。〕皆有宠于帝。帝每日于苑中林亭间盛陈酒馔，〔馔，雏睆翻，又雏恋翻。〕敕燕王倓与巨、皛及高祖嫔御为一席，〔倓，徒甘翻。嫔，毗宾翻。〕僧、尼、道士、女官为一席，帝与诸宠姬为一席，略相连接，罢朝即从之。〔朝，直遥翻。〕宴饮更相劝侑，〔更，工衡翻。〕酒酣殽乱，靡所不至，以是为常。杨氏妇女之美者，往往进御。皛出入宫掖，不限门禁，至于妃嫔、公主皆有丑声，帝亦不之罪也。
3帝复遣朱宽招抚流求，〔复，扶又翻。〕流求不从，帝遣虎贲郎将庐江陈棱、朝请大夫同安张镇周发东阳兵万余人，自义安泛海击之。〔贲，音奔。将，即亮翻。帝改庐江郡，熙州为同安郡，婺州为东阳郡，潮州为义安郡。〕行月余，至其国，以镇周为先锋。流求王渴刺兜〔刺，卢达翻。〕遣兵逆战；屡破之，遂至其都。〔流求国王所居曰波罗檀洞，堑栅三重，环以流水，树棘为蕃。〕渴刺兜自将出战，〔将，即亮翻。〕又败，退入栅；棱等乘胜攻拔之，斩渴刺兜，虏其民万余口而还。〔还，从宣翻，又如字。〕二月，乙巳，棱等献流求俘，颁赐百官，进棱位右光禄大夫，镇周金紫光禄大夫。
4乙卯，诏以「近世茅土妄假，名实相乖，自今唯有功勋乃得赐封，仍令子孙承袭。」于是旧赐五等爵，非有功者除之。
5庚申，以所征周、齐、梁、陈散乐〔散，溪悉但翻。〕悉配太常，皆置博士弟子以相传授，乐工至三万余人。
6三月，癸亥，帝幸江都宫。
7初，帝欲大营汾阳宫，令御史大夫张衡具图奏之。〔考异曰：张掖传云，「帝幸衡宅之明年，幸汾阳宫。」又云「明年，复幸汾阳宫。」按本纪皆无其事，恐传误。〕衡乘间进谏曰：「比年劳役繁多，〔间，古苋翻。比，毗至翻。〕百姓疲弊，伏愿留神，稍加抑损。」帝意甚不平，后木衡谓侍臣曰：「张衡自谓由其计划，令我有天下也。」〔令，力丁翻。〕乃录齐王暕携皇甫诩从驾及前幸涿郡祀恒岳时父老谒见者一冠多不整，〔暕，古限翻。从，才用翻。恒，户登翻。见，贤遍翻。〕谴衡以宪司不能正，〔张衡为御史大夫，故谴之以宪司职分。〕出为榆林太守。久之，衡督役筑楼烦城，〔大业四年，置楼烦郡，后魏之岚州也，本汉之汾阳县地，时置汾阳宫，故筑城。守，式又翻。〕因帝巡幸，得谒帝。帝恶衡不损瘦，〔恶，乌路翻。〕以为不念咎，谓衡曰：「公甚肥泽，宜且还郡。」复遣之榆林。〔还，从宣翻，又音如字。复，扶又翻，又音如字。〕未几，敕衡督役江都宫。礼部尚书杨玄感使至江都，〔几，居岂翻。使，疏吏翻。〕衡谓玄感曰：「薛道衡真为枉死。」玄感奏之；江都郡丞王世充又奏衡频减顿具。帝于是发怒，锁诣江都市，将斩之，久乃得释，除名为民，放还田里。以王世充领江都宫监。
世充本西域胡人，姓支氏，父收，幼从母嫁王氏，因冒其姓。世充性谲诈，有口辩，颇涉书传，好兵法，习律令。〔谲，古穴翻。传，直恋翻。好，呼到翻；下同。〕帝数幸江都，〔数，所角翻。〕世充能伺候颜色为阿谀，雕饰池台，奏献珍物，由是有龙。〔为王世充乘时潜窃张本。伺，相吏翻。〕
8夏，六月，甲寅，制江都太守秩同京尹。〔隋制，京尹正寸品。〕
9冬，十二月，己未，文安宪侯牛弘卒。〔按牛弘传，弘爵奇章郡公，卒赠文安县侯，谥曰宪，此书其赠谥也。隋志：文安县属河间郡。卒，子恤翻。〕弘宽厚恭俭，学术精博，隋室旧臣，始终信任，悔吝不及者，唯弘一人而已。弟弼，好酒而臁〔臁，香句翻，醉怒也。〕尝因醉射杀弘驾车牛。〔射，而亦翻。〕弘来还宅，〔还，从宣翻，又音如字。〕其妻迎谓之曰：「叔射杀牛。」弘无所怪问，直答云：「作脯。」坐定，其妻又曰：「叔忽射杀牛，大是异事！」弘曰：「巳知之矣。」颜色自若，读书不辍。
10敕穿江南河，自京口至余杭，八百余里，〔今浙西运河自杭州达镇江府入大江是也。镇江，古京口也。帝改杭州为余杭郡。〕广十余丈，〔广，古旷翻。〕使可通龙舟，并置驿宫、草顿，欲东巡会稽。〔帝改越州复曰会稽郡。会，古外翻。〕
11上以百官从驾皆服褶，〔从，才用翻。褶，音习。〕于军旅间不便，是岁，始诏「从驾涉远者，文武官皆戎之，五品以上，通着紫袍，六品以下，兼用绯绿，〔自此文武官常服，遂以为品色。着，则略翻。绯，音非。〕胥史以青，庶人以白，屠商以阜，〔阜，才早翻。〕士卒以黄。」
12帝之幸启民帐也，〔见上卷三年。〕高丽使者在启民所，〔丽，疏吏翻。〕启民不敢隐，与之见帝。〔见，贤遍翻。〕黄门侍郎裴矩说帝曰：「高丽本箕子所封之地，汉、晋皆为郡县；〔周武王封箕子于朝鲜，秦末卫满据之，传国至孙右渠，汉武帝灭之，开为四郡。汉末，公孙度据之，传国至孙渊，魏灭之，至晋皆为郡县。高丽之先，出于夫余，朱蒙建国，号高句骊，以高为氏。魏、晋以来，中国兵乱，高丽内优，并有辽东地。说，输芮翻。朝，汉书音义音潮。〕今乃不臣，别为异域。先帝欲征之久矣，但杨谅不肖，师出无功。〔事见一百七十八卷开皇十八年。〕当陛下之时，安可不取，使冠带之境，遂为蛮貊之乡乎！今其使者亲见启民举国从化，可因其恐惧，胁使入朝。」〔朝，直遥翻；下同。〕帝从之。敕牛弘宣旨曰：「朕以启民诚心奉国，故亲至其帐。明年当往涿郡，尔还日语高丽王：〔还，从宣翻，又音如字。语，牛倨翻。丽，力知翻。〕勿〔【章：十二行本「勿」上有「宜早来朝」四字；乙十一行本同；孔本同；张校同；退斋校同。】〕自疑惧，存育之育之礼，当如启民。茍或不朝，将帅启民往巡彼土。」〔帅，读曰率。〕高丽王元惧，藩礼颇阙，帝将讨之；课天下富人买武马，匹至十万钱；简阅器仗，务令精新，或有滥恶，则使者立斩。〔立，力丁翻。〕
七年〔（辛未、六一一）〕
1春，正月，壬寅，真定襄侯郭衍卒。〔真定县侯也。隋志，恒山郡治真定县。卒，子恤翻。〕
