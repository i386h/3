<!-- { "loadSidebar": true } -->
范先欲杀畿以威众，且观畿去就，于门下斩杀主簿以下三十余人，畿举动自若。于是固曰：「杀之无损，徒有恶名；且制之在我。」遂奉之。畿谓固、先曰：「卫、范，河东之望也，吾仰成而已。〔仰，牛向翻。〕然君臣有定义，成败同之，大事当共平议。」以固为都督，行丞事，领功曹；〔既以为都督，又令行郡丞事，又领功曹也。都督掌兵，丞贰太守，于郡事无所不关，功曹掌选署功劳，阳以郡权悉与之也。〕将校吏兵三千余人，皆范先督之。〔将，即亮翻。校，户教翻。〕固等喜，虽阳事畿，不以为意。固欲大发兵，畿患之，说固曰：「今大发兵，众情必扰，不如徐以赀募兵。」固以为然，从之，得兵甚少。〔以赀募兵，则郡计不足以继，故得兵甚少。〕畿又喻固等曰：「人情顾家，诸将掾史，可分遗休息，〔掾，于绢翻。〕急缓召之不难。」固等恶逆众心，〔恶，乌路翻。〕又从之。于是善人在外，阴为己援；恶人分散，各还其家。
会白骑攻东垣，〔白骑，张白骑之众相聚为贼者也。垣县，属河东郡，「东」字衍。续汉志，垣县，注云：山在东，状如垣。盖此时已有东垣之名。骑，奇寄翻。〕高干入濩泽。〔濩泽县，属河东郡。贤曰：今泽州县。师古曰：濩，音乌号翻。〕畿知诸县附己，乃出，单将数十骑，赴坚壁而守之，〔将，即亮翻。坚壁，壁垒之最坚者。〕吏民多举城助畿者，〔举城，谓举属县城也。〕比数十日，〔比，必寐翻。〕得四千余人。固等与高干、张晟共攻畿，不下，略诸县，无所得。曹操使议郎张既西征关中诸将马腾等，皆引兵会击晟等，破之，斩固、琰等首，其余党与皆赦之。
于是杜畿治河东，务崇宽惠。〔治，直之翻。〕民有辞讼，畿为陈义理，遣归谛思之，〔为，于伪翻。谛，可计翻；审也。〕父老皆自相责怒，不敢讼；劝耕桑，课畜牧，百姓家家丰实；然后兴学校，〔校，户教翻。〕举孝弟，〔弟，读曰悌。〕修戎事，讲武备，河东遂安。畿在河东十六年，常为天下最。〔为曹操因河东资实以平关中张本。杜畿之子为杜恕，恕之子为杜预。其守河东，观其方略，固未易才也。余窃谓杜氏仕于魏、晋，累世贵盛，必有家传，史因而书之，固有过其实者。〕
⑤秘书监、侍中荀悦〔桓帝延熹二年，置秘书监，秩六百石。〕作申鉴五篇，奏之。悦，爽之兄子也。时政在曹氏，天子恭己，言恭己南面而巳，政事无所预也。孔子曰：无为而治者，其舜也欤！夫何为哉，恭己正南面而巳。后世遂以政在强臣、己无所预为恭己。舜之恭己，果如是哉！〕悦志在献替，〔献可替否。〕而谋无所用，故作是书。其大略曰：「为政之术，先屏四患，〔屏，必郢翻。〕乃崇五政。伪乱俗，私坏法，放越轨，者败制：〔坏，音怪。败，补迈翻。〕四者不除，则政末由行矣，是谓四患。兴农桑以养其生，审好恶以正其俗，〔好，呼到翻。恶，乌路翻。〕宣文教以章其化，立武备以秉其威，明赏罚以统其法，是谓五政。人不畏死，不可惧以罪；人不乐生，不可劝以善。故在上者，先丰民财以定其志，是谓养生。〔此说，万世不可易也。乐，音洛。〕善恶要乎功罪，毁誉效于准验，〔书云：无稽之言勿听。〕听言责事，举名察实，无或诈伪以荡众心。〔荡，谓动之也。以诈伪动之，则人之心亦必动于诈伪，以应其上。〕故俗无奸怪，民无淫风，是谓正俗。荣辱者，赏罚之精华也，故礼教荣辱以加君子，化其情也；桎梏鞭扑以加小人，化其形也。〔桎，之日翻。梏，工沃翻。扑，普卜翻。〕若教化之废，推中人而坠于小人之域，〔推，吐雷翻。〕教化之行，引中人而纳于君子之涂，是谓章化。在上者必有武备以戒不虞，安居则寄之内政，〔国语：管仲相齐桓公，作内政以寄军令。〕有事则用之军旅，是谓秉威。赏罚，政之柄也。人主不亡赏，非爱其财也，赏妄行，则善不劝矣；不妄罚，非矜其人也，罚妄行，则恶不惩矣。赏不劝，谓之止善，罚不惩，谓之纵恶。在上者能不止下为善，不纵下为恶，则国法立矣。是谓统法。四患既独，〔章：甲十一行本「独」作「蠲」；乙十一行本同；熊校同。」五政又立，行之以诚，守之以固，简而感，疏而不失，垂拱揖让，而海内平矣。」〔荀悦申鉴，其立论精切，关于国家兴亡之大致，过于彧、攸；至于揣摩天下之势，应敌设变，以制一时之胜，悦未必能也。曹操奸雄，亲信彧、攸，而悦乃在天子左右。悦非比于彧、攸，而操不之忌，盖知悦但能持论，其才必不能办也。呜呼！东都之季，荀淑以名德称，而彧、攸以智略济，荀悦盖得其祖父之彷佛耳！其才不足以用世，其言仅见于此书。后之有天下国家者，尚论其世，深味其言，则知悦之忠于汉室，而有补于天下国家也。蠲，吉玄翻。〕
资治通鉴卷第六十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十七〔起柔兆阉茂（丙戌），尽着雍困敦（戊子），凡三年。〕
孝献皇帝庚
建安十一年〔（丙戌、二○六）〕
①春，正月，有星孛于北斗。〔晋天文志：北斗七星，在太微北：一曰天枢，二曰璇，三曰玑，四曰权，五曰玉衡，六曰开阳，七曰摇光；一至四为魁，五至七为杓。孛，蒲内翻。〕
②曹操自将击高干，〔将，即亮翻。〕留其世子丕守邺，使别驾从事崔琰傅之。操围壶关，三月，壶关降。〔降，户江翻。〕高干自入匈奴求救，单于不受；干独与数骑亡，欲南奔荆州，〔骑，奇寄翻。欲奔刘表也。〕上洛都尉王琰捕斩之，〔上洛县，前汉属弘农，后汉属京兆。峣关在县西北，故置都尉。刘昫曰：言县在洛水之上，故以为名。〕并州悉平。
曹操使陈郡梁习以别部司马领并州刺史。时荒乱之余，胡、狄雄张，〔张，知亮翻。〕吏民亡叛入其部落，〔南匈奴部茖皆在并州界。〕兵家拥众，各为寇害。〔谓诸豪右拥众自保者。〕习到官，诱喻招纳，〔诱，音酉。〕皆礼召其豪右，稍稍荐举，使诣幕府；豪右已尽，次发诸丁强以为义从；〔言其以义从军也。从，才用翻。〕又因大军出征，令诸将分请以为勇力。吏兵已去之后，稍移其家，前后送邺，凡数万口；其不从命者，兴兵致讨，斩首千数，降附者万计。单于恭顺，名王稽颡，〔名王，即匈奴诸部王也。降，户江翻。稽，音启。〕服事供职，同于编户。〔编，联次也；编于民籍，故曰编户。〕边境肃清，百姓布野，勤劝农桑，令行禁止。〔令之则行，禁之则止。〕长老称咏，以为自所闻识，刺史未有如习者。〔长，知两翻。〕习乃贡达名士避地州界者河内常林、杨俊、王象、荀纬及太原王凌之徒，操悉以为县长，〔纬，于贵翻。长，知两翻。〕后皆显名于世。
初，山阳仲长统游学至并州，过高干，〔仲长，复姓。过，工禾翻。〕干善遇之，访以世事。统谓干曰：「君有雄志而无雄材，好士而不能择人，〔好，呼到翻。〕所以为君深戒也。」干雅自多，〔自以为多才也。〕不悦统言，统遂去之。干死，荀彧举统为尚书郎。〔百官志：尚书侍郎三十六人，四百石；一曹六人，主作文书起草。蔡质汉仪曰：尚书郎，初从三署诣台试，初上台，称守尚书郎中；岁满，称尚书郎；三年，称侍郎。〕着论曰昌言，〔孔安国曰：昌，当也。当理之言。〕其言治乱，略曰：「豪杰之当天命者，未始有天下之分者也，〔治，直吏翻。分，扶问翻。〕无天下之分，故战争者竞起焉。角智者皆穷，角力者皆负，〔角，竞也，校也。〕形不堪复伉，〔复，扶又翻；下同。伉，口浪翻，敌也。〕势不足复校，乃始羁首系颈，就我之衔绁耳。〔贤曰：衔，勒也。绁，羁也。绁，音息列翻。〕及继体之时，豪杰之心既绍，士民之志已定，贵有常家，尊在一人。当此之时，虽下愚之才居之，犹能使恩同天地，威侔鬼神，周、孔数千无所复角其圣，贲、育百万无所复奋其勇矣。〔贲，音奔。〕彼后嗣之愚主，见天下莫敢与之违，自谓若天地之不可亡也，乃奔其私嗜，骋其邪欲，君臣宣淫，〔左传，泄冶曰：「公卿宣淫，民无效焉。」杜预曰：宣，示也。〕上下同恶，荒废庶政，弃忘人物。信任亲爱者，尽佞谄容说之人也；〔说，读曰悦。〕宠贵隆丰者，尽后妃姬妾之家也。遂至熬天下之脂膏，斲生民之骨髓，怨毒无聊，祸乱并起，中国援攘，四夷侵叛，土崩瓦解，一朝而去，昔之为我哺孔之子孙者，今尽是我饮血之寇雠也。至于运徙势去，犹不觉悟者，岂非富贵生不仁，沈溺致愚疾邪！〔沈，持林翻。〕存亡以之迭代，治乱从此周复，〔左传：美、恶周必复，天之道也。〕天道常然之大数也。」
③秋，七月，武威太守张猛杀雍州刺史邯郸商；〔兴平元年，分凉州河西四郡置雍州。雍，于用翻。〕州兵讨诛之。猛，奂之子也。
④八月，曹操东讨海贼管承，至淳于，〔淳于县，属北海国。贤曰：故城在今密州安丘县东北。〕遣将乐进、李典击破之，承走入海岛。
⑤昌豨复叛，操遣于禁讨斩之。〔豨，许岂翻，又音希。豨降见上卷建安六年。复，扶又翻。〕
⑥是岁，立故琅邪王容子熙为琅邪王，齐、北海、阜陵、下邳、常山、甘陵、济阴、平原八国皆除。〔容，光武子琅邪孝王京之云孙也。容薨，国绝，今复立其子。齐，光武兄武王演之后。北海，演少子靖王兴之后。阜陵，光武子质王延之后。下邳，明帝子惠王衍之后。常山，明帝子顷王?之后。甘陵，章帝子清河孝王庆之后。济阴，明帝子悼王长薨而无子，国除久矣；据范史，当是济北，章帝子惠王寿之后，亦以是年国除。平原，和帝子怀王胜始封，薨而无子，以河间王开子翼继之；翼废为蠡吾侯子志立为桓帝，复以帝兄硕为平原王，奉翼后，至是国亦除。八国皆除，而独立熙继琅邪者，容先遣弟邈至长安贡献，操时在东郡，邈盛称其忠诚，操以此德容，故为容立后。除八国者，渐以弱汉宗室也。济，子礼翻。〕
