<!-- { "loadSidebar": true } -->
22王俭进号卫将军，参掌选事。〔选，须绢翻。〕
23是岁，省巴州。〔置巴州见上高帝建元二年。〕
24魏秦州刺史于洛侯，性残酷，刑人必〔【章：甲十一行本「必」作「或」；乙十一行本同；张校同。】〕断腕，拔舌，〔断，丁管翻。腕，乌贯翻。〕分悬四体。合州惊骇，州民王元寿等一时俱反。有司劾奏之，〔劾，户概翻，又户得翻。〕魏主遣使至州，于洛侯常刑人处宣告吏民，然后斩之。
齐州刺中韩麒麟，为政尚宽，从事刘普庆说麒麟曰：「公杖节方夏，而无所诛斩，何以示威！」麒麟曰：「刑罚所以止恶，仁者不得已而用之。今民不犯法，又何诛乎﹖若必断斩然后可以立威，当以卿应之！」普庆惭惧而起。〔说，输芮翻。夏，户雅翻。断，丁乱翻。〕
资治通鉴卷第一百三十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪二〔起阏逢困敦（甲子），尽屠维大荒落（己巳），凡六年。〕
世祖武皇帝上之下
永明二年〔（甲子﹑四八四）〕
1春，正月，乙亥，以后将军柳世隆为尚书右仆射；竟陵王子良为护军将军兼司徒，领兵置佐，镇西州。子良少有清尚，〔少，诗照翻。〕倾意宾客，才隽之士，皆游集其门。开西邸，〔据子良传；西邸在鸡笼山。〕多聚古人器服以充之。记室参军范云﹑萧琛﹑乐安任昉﹑法曹参军王融﹑卫军东合祭酒萧衍﹑〔记室参军，掌书记；法曹参军，掌刑法。此皆子良府属也。时王俭为卫将军，辟萧衍为东合祭酒。自晋以来，公府属，长史之下有东﹑西合祭酒。琛，丑林翻。任，音壬。昉，孚往翻。〕镇西功曹谢朓﹑〔朓，土了翻。〕步兵校尉沈约﹑扬州秀才吴郡陆倕，〔校，户教翻。倕，是为翻。〕并以文学，尤见亲待，号曰八友。法曹参军柳恽，〔恽，于粉翻。〕太学博士王僧孺﹑〔晋武帝置太学博士﹑太常博士﹑国子博士。〕南徐州秀才济阳江革﹑〔革，南徐州所举秀才也。济阳郡时属南徐州。济，子礼翻。〕尚书殿中郎范缜﹑〔魏﹑晋以来，尚书诸曹，殿中郎为诸曹之首。缜，章忍翻。〕会稽孔休源亦预焉。〔会，工外翻。〕琛，惠开之从子；萧惠开见一百三十一卷宋明帝泰始元年﹑二年。从，才用翻；下同。恽，元景之从孙；融，僧达之孙；〔柳元景以武功显于宋文﹑武二朝。王僧达以世资才俊进。〕衍，顺之之子；〔萧顺之，太祖族弟。〕朓，述之孙；约，璞之子；僧孺，雅之曾孙；〔谢述见一百二十三卷未文帝元嘉十七元。沈璞守盱胎有功；元嘉二十七年，孝武孝建之初，以不迎义师戮。王雅见一百七卷晋孝武太元十五年。〕缜，云之从兄也。〔缜，章忍翻。〕
子良笃好释氏，招致名僧，讲论佛法，道俗之盛，江左未有。或亲为众僧赋食﹑行水，〔好，呼到翻。于伪翻。赋，分畀也。〕世颇以为失宰相体。
范缜盛称无佛。子良曰：「君不信因果，〔释氏有因缘果报之说。〕何得有富贵﹑贫贱﹖」缜曰：「人生如树花同发，随风而散；或拂帘幌坠茵席之上，〔幌，呼广翻。〕或关篱墙落粪溷之中。坠茵席者，殿下是也；落粪溷者，下官是也。贵贱虽复殊途，〔复，扶又翻。〕因果竟在何处！」子良无以难。〔难，乃旦翻；下难之同。〕缜又着神灭论，以为：「形者神之质，神者形之用也。神之于形，犹利之于刀；未闻刀没而利存，岂容形亡而神在哉！」此论出，朝野諠哗，难之终不能屈。〔朝，直遥翻。〕太原王琰着论讥缜曰：「呜呼范子！曾不知其先祖神灵所在！」欲以杜缜后对。缜对曰：「呜呼王子！知其先祖神灵所在而不能杀身以从之！」子良使王融谓之曰：「以卿才美，何患不至中书郎；；而故乖剌为此论，〔中书郎，即谓中书侍郎也。剌，来葛翻。〕甚可惜也！宜急毁弃之。」缜大笑曰：「使范缜卖论取官，已至令﹑仆矣，〔令﹑仆，谓尚书令及两仆射。〕何但中书郎邪！」
萧衍好筹略，有文武才干，〔好，呼到翻。〕王俭深器异之，曰：「萧郎出三十，贵不可言。」〔萧衍事始此。〕
2壬寅，以柳世隆为尚书左仆射，丹杨尹李安民为右仆射，王俭领丹杨尹。
3夏，四月，甲寅，魏主如方山；戊午，还宫；庚申，如鸿池；〔鸿池即旋鸿池也。水经注：凉城郡旋鸿县东山下，水积成池，东西二里，南北四里。又太祖天兴二年，穿鸿鴈池于平城。〕丁卯，还宫。
4五月，甲申，魏遣员外散骑常侍李彪等来聘。〔散，悉亶翻。骑，奇寄翻。〕
5六月，壬寅朔，中书舍人吴兴茹法亮封望蔡男。〔康曰：茹，人诸切，姓也。望蔡县属豫章郡。沈约曰：汉灵帝中平中，汝南上蔡民分徙此城立县，名曰上蔡，晋武帝太康元年，更名望蔡。宋白曰：望蔡县本汉建成县，灵帝分置上蔡县，晋武帝上蔡人思本土，改为望蔡，今为高安县，瑞州治所。〕时中书舍人四人，各住一省，谓之「四户」，以法亮及临海吕文显等为之；既总重权，势倾朝廷，守宰数迁换去来，四方饷遗，岁数百万。法亮尝于众中语人曰：「何须求外禄！此一户中，年办百万。」盖约言之也。〔数，所角翻。遗，于季翻。语，牛倨翻。李延寿曰：中书所司，掌在机务。汉元以令、仆用事，魏明以监、令专权。至宋孝武以来，士庶杂选，及明帝世，胡母颢、阮佃夫之徒，专为佞幸矣。齐初亦用久劳及以亲信关谳表启，发署诏敕，颇涉辞翰，亦为诏文，侍郎之局复见侵矣。建武诏命，始不关中书，专出舍人。省内舍人四人，所直四省。据此，四户，则舍人分住四省，自法亮等始。〕后因天文有变，王俭极言「文显等专权徇私，上天见异，祸由四户。」〔见，贤遍翻。〕上手诏酬答，而不能改也。
6魏旧制：户调帛二匹，絮二斤，丝一斤，谷二十斛；又入帛一匹二丈，委之州库，以供调外之费；所谓各随土之所出。丁卯，诏曰：「置官班禄，行之尚矣；自中原丧乱，兹制中绝。朕宪章旧典，始班俸禄。户增调帛三匹，谷二斛九斗，以为官司之禄；增调外帛二匹。禄行之后，赃满一匹者死。变法改度，宜为更始，〔调，徒吊翻。俸，扶用翻。更，工衡翻。〕其大赦天下。」
7秋，七月，甲申，立皇子子伦为巴陵王。
8乙未，魏主如武州山石窟寺。
9九月，魏诏，班禄以十月为始，季别受之。〔三月为一季。〕旧律，枉法十匹，义赃二十匹，罪死；至是，义赃一匹，枉法无多少，皆死。〔枉法，谓受赇枉法而出入人罪者。义赃，谓人私情相馈遗，虽非乞取，亦计所受论赃。〕仍分命使者，纠按守宰之贪者。
秦、益二州刺史恒农李洪之以外戚贵显，〔魏显祖、高祖皆李氏出也。魏避显祖讳，改弘农为恒农。〕为治贪暴，〔治，直吏翻。〕班禄之后，洪之首以赃败。魏主命锁赴平城，集百官亲临数之；〔数，所具翻，数其罪也。〕犹以其大臣，听在家自裁。自余守宰坐赃死者四十余人。受禄者无不局蹐，〔局，音局。蹐，音脊。〕赇赂殆绝。然吏民犯他罪者，魏主率宽之，疑罪奏谳多减死徙边，岁以千计。都下决大辟，岁不过五六人；州镇亦简。〔谳，鱼列翻，又鱼蹇翻。〕
久之，淮南王佗〔【张：「佗」作「陀」。】〕奏请依旧断禄，〔辟，毗亦翻。断，丁管翻。〕文明太后召群臣议之。中书监高闾以为：「饥寒切身，慈母不能保其子。今给禄，则廉者足以无滥，贪者足以劝慕；不给，则贪者得肆其奸，廉者不能自保。淮南之议，不亦谬乎！」诏从闾议。
闾又上表，以为：「北狄悍愚，同于禽兽。〔悍，侯旰翻，又下罕翻。〕所长者野战，所短者攻城。〔北狄，指蠕蠕也。〕若以狄以所短夺其所长，则虽众不能成患，虽来不能深入。又，狄散居野泽，随逐水草，战则与家业并至，奔则与畜牧俱逃，不赍资粮而饮食自足，是以历代能为边患。六镇势分，倍众不鬬，〔谓敌人众力加倍，则镇人不敢鬬也。〕互相围逼，难以制之。请依秦、汉故事，于六镇之北筑长城，〔魏世祖破蠕蠕，列置降人于漠南，东至濡源，西暨五原阴山，竟三千里，分为六镇，今武川、抚冥、怀朔、怀荒、柔玄、御夷也。下云六镇东西不过千里，则当自代都北塞而东至濡源耳。杜佑曰：后魏六镇并在马邑、云中、单于府界。〕择要害之地，往往开门，造小城于其侧，置兵扞守。狄既不攻城，野掠无获，草尽则走，终必惩艾。计六镇东西不过千里，一夫一月之功可城三步之地，强弱相兼，不过用十万人，一月可就；虽有暂劳，可以永逸。凡长城有五利：罢游防之苦，一也；北部放牧无抄掠之患，二也；抄，楚交翻。」登城观敌，以逸待劳，三也；息无时之备；四也；岁常游运，〔游，行也；行运刍粮以实塞下。〕永得不匮，五也」魏主优诏答之。
10冬，十月，丁巳，以南徐州刺史长沙王晃为中书监。初，太祖临终，以晃属帝，使处于辇下或近藩，〔属，之欲翻。处，昌吕翻。〕勿令远出。且曰：「宋氏若非骨肉相残，他族岂得乘其弊！汝深诫之！」旧制：诸王在都，唯得置捉力左右四十人。〔捉刀，执刀以卫左右者也。〕晃好武饰，及罢南徐州，私载数百人仗还建康，为禁司所觉，投之江水。〔禁司，主防禁诸王。好，呼到翻；下同。〕帝闻之，大怒，将纠以法，豫章王嶷叩头流涕曰：「晃罪诚不足宥；阶下当忆先朝念晃。」帝亦垂泣，由是终无异意，然亦不被亲宠。论者谓帝优于魏文，减于汉明。〔几文防禁任务、陈诸三。汉明友爱东诸王。汉明友爱东海、东平者王。嶷，鱼力翻。朝，直，遥翻。被，皮义翻。
武陵王晔多材艺而疏悻，〔悻，直也，狠也，音胡顶翻。〕亦无宠于帝。尝侍宴，醉伏地，貂抄肉柈。〔抄，楚交翻。薄官翻。〕帝笑曰：「肉污貂。」〔污，乌故翻。〕对曰：「陛下爱羽毛而疏骨肉。」帝不悦。晔轻财好施，〔施，式智翻。〕故无蓄积；名后堂山曰「首阳」，盖怨贫薄也。
11高丽王琏遣使入贡于魏，亦入贡于齐。时高丽方强，魏置诸国使邸，齐使第一，高丽次之。〔丽，力知翻。使，疏吏翻；下同。〕
