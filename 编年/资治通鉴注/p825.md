<!-- { "loadSidebar": true } -->
30魏宇文泰命侍中崔猷开回车以通汉中。〔按北史崔猷传，泰欲开梁、汉旧路，乃命猷开通车路，凿山堙谷五百余里，至于梁州。此时因旧路开而广之，以通车耳。前史盖误以通字为「迥」，传写者又去其傍为「回」也。泰不书官而书姓，亦无义例之可言。
31帝好玄谈，〔好，呼到翻。〕辛卯，于龙光殿讲老子。
32曲江侯勃迁居始兴，王琳使副将孙先行据番禺。〔将，即亮翻。番禺，音潘愚。〕
33乙巳，魏遣柱国常山公于谨、中山公宇文护、大将军杨忠将兵五万入寇，冬，十月，壬戌，发长安。长孙俭问谨曰：「为萧绎之计，将如之何﹖」谨曰：「耀兵汉、沔，席卷渡江，直据丹杨，上策也；〔谓东还建康也。卷，读曰卷。〕移郭内居民退保子城，峻其陴堞，以待援军，中策也；〔陴，频弥翻。堞，达协翻。〕若难于移动，据守罗郭，下策也。」俭曰：「揣绎定出何策﹖」〔揣，初委翻；下同。〕谨曰：「下策。」俭曰：「何故﹖」谨曰：「萧氏保据江南，绵历数纪，〔十二年为一纪。〕属中原多故，〔属，之欲翻。〕未遑外略；又以我有齐氏之患，必谓力不能分。且绎懦而无谋，多疑少断，〔少，诗沼翻。断，丁乱翻。〕愚民难与虑始，皆恋邑居，所以知其用下策也！」
癸亥，武宁太守宗均告魏兵且至，帝召公卿议之。领军胡僧佑、太府卿黄罗汉曰：「二国通好，未有嫌隙，必应不尔。」〔江陵诸将，胡僧佑其巨擘也，识见如此，乌能敌于谨哉！好，呼到翻。〕侍中王琛曰：「臣揣宇文容色，必无此理。」〔去年王琛使魏，故自谓揣其容色，必无此事，可谓不善于觇国者矣。〕乃复使琛使魏。〔复，扶又翻；下复讲同。〕丙寅，于谨至樊、邓，梁王詧帅众会之。辛【章：十二行本「辛」作「丁」；乙十一行本同；孔本同。】卯，帝停讲；〔停讲老子也。帅，读曰率；下同。〕内外戒严。王琛至石鴪，〔佑杜佑曰：石鴪在沔州沔口上。又据梁书安成王秀传，石鴪时属竟陵界。〕未见魏军，驰书报黄罗汉曰：「吾至石鴪，境上帖然，前言皆儿戏耳。」帝闻而疑之。庚午，复讲，百官戎服以听。
辛未，帝使主书李膺至建康，征王僧辩为大都督、荆州刺史，命陈霸先徙镇扬州。僧辩遣豫州刺史侯瑱帅程灵洗等为前军，兖州刺史杜僧明帅吴明彻等为后军。〔王僧辩一闻征命，当投袂勤王可也。外言部分诸军，不闻星驰电赴，江陵覆没，僧辩之罪也。帅，读曰率。〕甲戌，帝夜登凤皇合，徙倚叹息曰：「客星入翼、轸，〔倚栏而又徙处为徙倚。翼、轸，楚荆州分。〕今必败矣。」嫔御皆泣。〔嫔，毗宾翻。〕
陆法和闻魏师至自郢州，入汉口，将赴江陵，帝使逆之曰：「此自能破贼，但镇郢州，不须动也！」法和还州，垩其城门，〔垩，乌各翻。以白土涂城门，示有丧也。〕着衰绖，坐苇席，终日，乃脱之。〔着，陟略翻。衰，仓回翻。此法和预为丧君之服。设使法和果至江陵，亦不能制魏兵之攻围。此其徒欲神法和之术，詑为之言，以为能知来耳。〕
十一月，帝大阅于津阳门外，〔江左都建康，外城十二门，门名皆用洛城门名。帝都江陵，外城门亦依建康城门名之。津阳门，城南面东来第二门。〕遇北风暴雨，轻辇还宫。癸未，魏军济汉，于谨令宇文护、杨忠帅精骑先据江津，断东路。〔断，音短。甲申，护克武宁，执宗均。是日，帝乘马出城行栅，〔行，下孟翻；下巡行同。〕插木为之，周围六十余里。以领军将军胡僧佑都督城东诸军事，尚书右仆射张绾为之副，左仆射王褒都督城西诸军事，四厢领直元景亮为之副；王公已下各有所守。丙戌，命太子巡行城楼，令居人助运木石。夜，魏军至黄华，去江陵四十里，丁亥，至栅下。戊子，雟州刺史裴畿、〔越雟郡，梁置雟州。雟，音髓。〕畿弟新兴太守机、武昌太守朱买臣、衡阳太守谢答仁开枇杷门出战，裴机杀魏仪同三司胡文伐。畿，之高之子也。〔台城既没，裴之高赴江陵。〕
帝征广州刺史王琳为湘东【章：十二行本「东」作「州」；乙十一行本同。】刺史，使引兵入援。丁酉，栅内火，焚数千家及城楼二十五，帝临所焚楼，望魏军济江，四顾叹息。是夜，遂止宫外，宿民家，己亥，移居祇洹寺。〔祇，巨支翻。洹，胡官翻。〕于谨令筑长围，中外信命始绝。
庚子，信州刺史徐世谱、晋安王司马任约等筑垒于马头，〔江陵南岸，谓之马头岸。〕遥为声援。是夜，帝巡城，犹口占为诗，群臣亦有和者。〔和，户卧翻。〕帝裂帛为书，趣王僧辩曰：〔趣，读曰促。〕「吾忍死待公，可以至矣！」壬寅，还宫；癸卯，出长沙寺。戊申，王褒、胡僧佑、朱买臣、谢答仁等开门出战，皆败还。己酉，帝移居天居寺；癸丑，移居长沙寺。朱买臣按剑进曰：「唯斩宗懔、黄罗汉，可以谢天下！」〔买臣罪其谏还建康也。懔，力荏翻，又力禁翻。〕帝曰：「曩实吾意，宗、黄何罪！」二人退入众中。
王琳军至长沙，镇南府长史裴政请间道先报江陵，〔王琳为镇南将军，以裴政为府长史。间，古苋翻；下间使同。〕至百里洲，为魏人所获。梁王詧谓政曰：「我，武皇帝之孙也，不可为尔君乎﹖若从我计，贵及子孙；如或不然，腰领分矣。」政诡对曰：「唯命。」詧锁之至城下，使言曰：「王僧辩闻台城被围，〔时都江陵，上台所在，故亦谓之台城。〕已自为帝。王琳孤弱，不能复来。」〔复，扶又翻。〕政告城中曰：「援兵大至，各思自勉。吾以间使被擒，当碎身报国。」监者击其口，〔使，疏吏翻。监，工衔翻。〕詧怒，使速杀之。西中郎参军蔡大业〔梁置西中郎将于襄阳，以蔡大业为参军。〕谏曰：「此民望也，杀之，则荆州不可下。」乃释之。政，之礼之子；〔裴之礼，邃之子也。〕大业，大宝之弟也。
时征兵四方，皆未至。甲寅，魏人百道攻城，〔考异曰：梁纪作「辛卯」，误也。今从典略。〕城中负户蒙楯，〔楯，食尹翻。〕胡僧佑亲当矢石，昼夜督战，奖励将士，明行赏罚，众咸致死，所向摧殄，魏不得前。俄而僧佑中流矢死，〔中，竹仲翻。〕内外大骇。魏悉众攻栅，反者开西门纳魏师，帝与太子、王褒、谢答仁、朱买臣退保金城，令汝南王大封、晋熙王大圆质于于谨以请和。〔大封、大圆，皆简文帝之子。质，音致；下同。〕魏军之初至也，众以王僧辩子侍中顗可为都督，〔顗，鱼岂翻。〕帝不用，更夺其兵，使与左右十人入守殿中；及胡僧佑死，乃用为都督城中诸军事。裴畿、裴机、历阳侯峻皆出降。〔降，户江翻；下同。〕于谨以机手杀胡文伐，并畿杀之。峻，渊猷之子也。〔渊猷，长沙王懿之子。〕时城南虽破，而城北诸将犹苦战，日暝，闻城陷，乃散。〔暝，莫定翻。〕
帝入东合竹殿，命舍人高善宝焚古今图书十四万卷，〔考异曰：隋经籍志云「焚七万卷」，南史云「十余万卷」。按周僧辩所送建康书已八万卷，并江陵旧书，岂止七万卷乎！今从典略。「周」，当作「王」。〕将自赴火，宫人左右共止之。又以宝剑斫柱令折，叹曰：「文武之道，今夜尽矣！」〔焚书、折剑，以为文武道尽。折，而设翻。〕乃使御史中丞王孝祀作降文。谢答仁、朱买臣谏曰：「城中兵众犹强，乘闇突围而出，贼必惊，因而薄之，可渡江就任约。」〔任约筑垒马头岸，与江陵仅隔一江耳。〕帝素不便走马，曰：「事必无成，祇增辱耳！」答仁求自扶帝，以问王褒，褒曰：「答仁，侯景之党，岂足可信！成彼之勋，不如降也。」答仁又请守子城，收兵可得五千人，帝然之，即授城中大都督，配以公主。既而召王褒谋之，以为不可。答仁请入不得，欧血而去。〔欧，乌口翻。〕于谨征太子为质，帝使王褒送之。谨子以褒善书，给之纸笔，乃书曰：「柱国常山公家奴王褒。」〔谨为柱国大将军，封常山公，褒以此自处，安能为帝谋乎！〕有顷，黄门郎裴政犯门而出。帝遂去羽仪文物，〔去，羌吕翻。〕白马素衣出东门，抽剑击阖曰：「萧世诚一至此乎！」〔左传：晋州绰攻齐东门，以枚数阖。杜预注曰：阖，门扇也。世诚，帝字也。〕魏军士度堑牵其辔，〔堑，七艳翻。〕至白马寺北，夺其所乘骏马，以驽马代之，遣长壮胡人手扼其背以行，逢于谨，胡人牵帝使拜。〔考异曰：典略云：「谨撝梁主令西至龙泉庙，出武陵、河东二王子孙于狱，列于沙州，锁鵈严酷，疮痍腐烂，引梁主使视之，谓曰：『此皆骨肉，忍虐如此，何以为君！』上无以应。」按武陵诸子先已饿死，河东子孙亦应不存。今不取。〕梁王詧使铁骑拥帝入营，囚于乌幔之下，〔幔，莫半翻。〕其为詧所诘辱。〔诘，去吉翻。〕乙卯，于谨令开府仪同三司长孙俭入据金城。帝绐俭云：「城中埋金千斤，欲以相赠。」俭乃将帝入城。帝因述詧见辱之状，谓俭曰：「向聊相绐，欲言此耳，〔绐，荡亥翻。〕岂有天子自埋金乎！」俭乃留帝于主衣库。〔此主衣库，在江陵金城中之禁中。〕
帝性残忍，且惩高祖宽纵之弊，故为政尚严。及魏师围城，狱中死囚且数千人，有司请释之以充战士；帝不许，悉令棓杀之，〔棓，蒲项翻。〕事未成而城陷。
中书郎殷不害先于别所督战，城陷，失其母，时冰雪交积，冻死者填满沟堑，不害行哭于道，求其母尸，无所不至，见沟中死人，辄投下捧视，举体冻湿，水浆不入口，号哭不辍声，〔号，户刀翻。〕如是七日，乃得之。
十二月，丙辰，徐世谱、任约退戍巴陵。于谨逼帝使为书召王僧辩，帝不可。使者曰：「王今岂得自由﹖」帝曰：「我既不自由，僧辩亦不由我。」又从长孙俭求宫人王氏、荀【章：十二行本「荀」作「苟」；乙十一行本同；孔本同；熊校同。】氏及幼子犀首，俭并还之。或问：「何意焚书﹖」帝曰：「读书万卷，犹有今日，故焚之！」〔帝之亡国，固不由读书也。〕
34庚申，齐主北巡，至达速岭，行视山川险要，将起长城。
35辛未，帝为魏人所杀。〔年四十七。〕梁王詧遣尚书傅准监刑，〔监，工衔翻。〕以土囊陨之。詧使以布帊缠尸，〔帊，普驾翻。通俗文曰：三幅为帊。〕敛以蒲席，束以白茅，〔敛，力赡翻。〕葬于津阳门外。并杀愍怀太子元良、始安王方略、桂阳王大成等。世祖性好书，〔梁王方智承制，谥帝曰元，庙号世祖。好，呼到翻。〕常令左右读书，昼夜不绝，虽熟睡，卷犹不释，或差误及欺之，帝辄惊寤。作文章，援笔立就。常言：「我韬于文士，〔今人谓器币有余用者为宽韬，与此韬同义。〕愧于武夫。」论者以为得言。〔得言，谓其自言者此为得之。〕
