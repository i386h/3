<!-- { "loadSidebar": true } -->
蔡袭将诸道兵在安南，蔡京忌之，恐其立功，奏称：「南蛮远遁，边徼无虞，〔徼，吉吊翻。〕武夫邀功，妄占戍兵，〔占，之赡翻。〕虚费馈运。盖以荒陬路远，〔陬，将侯翻。〕难于覆验，故得肆其奸诈。请罢戍兵，各还本道。」朝廷从之。袭累奏群蛮伺隙日久，不可无备，〔伺，相吏翻。〕乞留戍兵五千人；不听。袭以蛮寇必至，交趾兵食皆阙，谋力两穷，作十必死状申中书；时相信京之言，终不之省。〔时相苟求省馈运之费，故京之言易入，袭之请不行。省，悉景翻。〕
8秋，七月，徐州军乱，逐节度使温璋。〔考异曰：旧传曰：「璋，咸通末为徐泗节度使。徐州牙卒曰银刀军，颇骄横。璋至，诛其凶恶者五百余人，自是军中畏法。」按诛银刀军者，王式也。旧传误。〕
初，王智兴既得徐州，募勇悍之士二千人，号银刀、雕旗、门枪、挟马等七军，常以三百余人自卫，露刃坐于两庑来幕之下，每月一更。〔更，工衡翻。〕其后节度使多儒臣，其兵浸骄，小不如意，一夫大呼，〔呼，火故翻。〕其众皆和之，〔和，户卧翻。〕节度使辄自后门逃去。前节度使田牟至与之杂坐饮酒，把臂拊背，或为之执板唱歌；〔为，于伪翻。〕犒赐之费，日以万计，风雨寒暑，复加劳来，〔复，扶又翻。劳，力到翻。来，力代翻。犹时喧哗，邀求不已。牟薨，璋代之，骄兵素闻璋性严，惮之。璋开怀忍抚，而骄兵终怀猜忌，赐酒食皆不历口，一旦，竟聚噪而逐之。朝廷知璋无辜，乙亥，以璋为邠宁节度使，以浙东观察使王式为武宁节度使。
9以前西川节度使、同平章事夏侯孜为左仆射、同平章事。
10忠武、义成两军从王式讨裘甫者犹在浙东，诏式帅以赴徐州〔帅，读曰率。〕骄兵闻之，甚惧。八月，式至大彭馆，〔大彭馆在徐州城外。大彭，即彭祖所谓「商有大彭霸诸侯」者也。一曰：彭祖姓籛，名铿，事帝尧，历虞、夏至商，年八百岁，封于彭城，故彭城人以名馆。〕始出迎谒。式视事三日，飨两镇将士，遣还镇，〔【章：十二行本「镇」作「既」；乙十一行本同；孔本同；张校云：「还」下衍「镇」字脱「既」字。】〕擐甲执兵，命围骄兵，尽杀之，银刀都将邵泽等数千人皆死。〔考异曰：旧传曰：「式至镇，尽诛银刀等七军，徐方平定。」金华子杂编曰：「温璋失律于徐州，自河阳移式往镇之，式领河阳全军赴任。徐州将士闻式到近境，先遣衙队三百人远接。式衩衣坐胡床受参，既毕，乃问其逐帅之罪，命皆斩于帐前，不留一人。既而相次继来，莫知前死者音耗，至则又斩之，亦无脱者。如是数日，银刀都数千人垂尽。虎狼之众，居常咸谓能吞噬于人，及于斯际，式衣袄子、半臂，曳屐危，坐逐人皆拱手就戮，无一敢旅拒者。其后亲戚相讶，不能自会焉。」按若顿杀数千人，岂有人不知者。又式自浙东除武宁，非河阳也。今从实录。〕甲子，敕以徐州先隶淄青道，李洧自归，始置徐海使额。〔见二百二十七卷德宗建中三年。〕及张建封以威名宠任，特帖濠、泗二州。〔见二百三十三卷贞元四年。〕当时本以控扼淄青、光蔡。自寇孽消弭，而武宁一道职为乱阶。今改为徐州团练使，隶兖海节度；复以滈州归淮南道更于宿州置宿泗都团练观察使；〔宪宗元和四年，析徐州之符离、蕲，泗州之虹，置宿州，治埇桥，在徐州南界汴水上，当舟车之会。宋白曰：宿州，取古宿国为名。〕留将士三〔【章：十二行本「三」作「二」；乙十一行本同；孔本同；张校同。】〕千人守徐州，余皆分隶兖、宿。且以王式为武宁节度使，兼徐、泗、濠。宿制置使。委式与监军杨玄质分配将士赴诸道讫，然后将忠武、义成两道兵至汴滑，各遣归本道，身诣京师。其银刀等军逃匿将士，听一月内自首，〔首，手又翻。〕一切勿问。
11岭南西道节度使蔡京为政苛惨，设炮烙之刑，阖境怨之，遂为邕州军士所逐，〔岭南分二节镇，西道治邕州│〕奔藤州，〔藤州，汉猛陵县地，唐置藤州，至京师五千六百里。〕诈为敕书及攻讨使印，募乡丁及旁侧土军以攻邕州。众既乌合，动辄溃败，往依桂州，桂州怨其分裂，不纳。〔以其割桂管巡属隶西道节度也。〕京无所自容，敕贬崖州司户，不肯之官；，还至零陵，敕赐自尽。以桂管观察使郑愚为岭南西道节度使。
12冬，十月，丙申朔，立皇子佾为魏王，侹为凉王，佶为蜀王。〔侹，鼎翻。佶，其吉翻。〕
13十一月，立顺宗子缉为靳王，宪宗子愤为荣王。
14南诏帅群蛮五万寇安南，〔帅，读率。考异曰：补国史云：「四年，春，南蛮帅众五万攻安南。」按蛮书，「咸通三年，十二月二十一日，桃花人安南城西南角下营，茫蛮于苏历江岸屯聚，裸形蛮亦当陈面，二十七日，蛮贼逼交州城。」则是今年冬末，蛮已围交州也。今从实录。〕都护蔡袭告急，敕发荆南、湖南两道兵二千，桂管义征子弟三千，诣邕州〔义征子，弟因其应募从军名之。〕受郑愚节度。
15岭南东道节度使韦宙奏：「蛮寇必向邕州，若不先保护，遽欲远征，恐蛮于后乘虚扼绝饷道。」乃敕蔡袭屯海门，〔考异曰：实录：「诏袭且住海门。」是令弃交趾，退屯海门也。按袭死时犹在交趾。盖诏书到时，袭己被围，不得通也。〕郑愚分兵备御。十二月，袭又求益兵，敕山南东道发弩手千人赴之。时南诏已围交趾，袭婴城固守，救兵不得至。
16翼王繟薨。〔繟，顺宗子；音齿善翻。〕
17是岁，嗢末始入贡。嗢末者，吐蕃之奴号也。〔嗢，乌没翻。〕吐薐每发兵，其富室多以奴从，〔从，才用翻。〕往往一家至十数人，由是吐蕃之众多。及论恐热作乱，奴多无主，遂相纠合为部，落散在甘、肃、瓜、沙、河、渭、岷、廓、迭、宕之间，〔宕，徒浪翻。〕吐蕃微弱者反依附之。
四年〔（癸未、八六三）〕
1春，正月，庚午，上祀圜丘；赦天下。
2是日，南诏陷交趾，蔡袭左右皆尽，徒步力战，身集十矢，欲趣监军船，〔趣，七喻翻。〕船已离岸，遂溺海死；〔离，力智翻。蔡袭死矣，而十必死之状，曾无朝臣一人为之申理。自是之后，唐之纪纲大坏，凡藩镇有片言只字，则朝廷耸动，惟恐拂其意，朝臣反与之关通，依以为外主矣。〕幕僚樊绰携其印浮渡江。〔自白州博白县西南百里下北戍滩，出马门江，渡海，抵安南界。樊绰携印渡处，即此江。〕荆南、江西、鄂岳、襄州将士四百余人，走至城东水际，荆南虞候元惟德等谓众曰：「吾辈无船，入水则死，不若还向城与蛮鬬，人以一身易二蛮，亦为有利。」遂还向城，入东罗门；〔东罗门，安南罗城东门也。」〕蛮不为备，惟德等纵兵杀蛮二千余人〔考异曰：实录：「二月安南经略使蔡袭奏：『蛮贼杨思僭、罗伏州扶耶县令麻光高部领其众五六千人，于城西角下营。』岭南东道节度使韦宙奏：『蛮贼去十二月二十七日，逼安南城池，经略使检校工部尚书蔡袭出兵格鬬，杀伤相当。正月三日，贼众围城，进攻甚急，袭城上以车弩射之，至七日，城陷，袭右膞中弩箭死，家口并元从七十余人悉陨于贼，从事樊绰携印渡江。其荆南、江西、鄂岳、襄州兵突到城东水际，无船郄回，相率入东罗门，杀蛮仅一二千人，至夜，贼救兵至，遂屠其城。』按此二奏似后人采集蛮书为之，其中又多差舛。如杨思僭，蛮书中两处有之，皆作「杨思缙」，盖草书误为「僭」耳。彼虽蛮夷，岂肯名「思僭」也！张糀锦里耆旧传高骈与云南牒，亦云杨思缙，善兰节度使。新书亦承此误为「僭」。又蛮书所云思缙、光高部领者，桃花蛮五六千人耳，非谓尽将群蛮也。补国史云蛮众五万攻安南，非止五六千人也。又十二月二十一月，裸形蛮、茫蛮、人桃花人已在城下，岂至二十七日始逼安南也！蛮书言二十七日逼城者，但记见河蛮、寻蛮之日耳；又言正月二日、三日者，但记以车弩射得苴子之日耳，非其日始围城也。且城陷奔迸之际，非樊绰身在其间，岂知其详！四道兵入城所杀人数，犹因僧无旱说始知之。韦宙身在广州，何得所奏一如樊绰之书，其伪明矣。新传曰：「是夜，蛮遂屠城」，亦承实录而误。〕逮夜，蛮杨思缙始自子城出救之，〔子城，城内小城也。〕惟德等皆死。南诏两陷交趾，所杀虏且十五万人。留兵二万，使思缙据交趾城，溪洞夷獠无远近皆降之。〔獠，鲁皓翻。降，户江翻。〕诏诸道兵赴安南者悉召还，分保岭南〔【章：十二行本「南」下「有东」字；乙十一行本同；张校同，云无注本「南东」二字误倒。】〕西道。
3上游宴无节，左拾遗刘蜕上疏曰：〔蜕，输芮翻。〕「今西凉筑城，应接未决于与夺；〔西凉，即凉州，盖此时谋进筑也。〕南蛮侵轶〔轶，徒结翻，突也。〕干戈悉在于道涂。旬月以来，不为无事。陛下不形忧闵以示远近，则何以责其死力！望节娱游，以待远人又安，未晚。」〔言待远人又安之后，然后娱游，尚未为晚。〕弗听。
4二月，甲午朔，上历拜十六陵。〔十六陵，谓献陵、昭陵、干陵、定陵、桥陵、泰陵、建陵、元陵、崇陵、丰陵、景陵、光陵、庄陵、章陵、端陵、贞陵。考异曰：拜十六陵，非一日可了，而旧史无还宫之日。唐年补录云：二月，庚子。一日拜十六陵，尤难信也。
5置天雄军于秦州，〔代宗姑息田承嗣，以天雄军号宠魏博，寻以其悖傲，削之。今复于秦州置天雄军，至于唐末，魏博复天雄军号，秦州不复号天雄矣。〕以成、河、渭三州隶焉；以前左金吾将军王晏实为天雄观察使。〔晏实，宰之子。宰父智兴子之，见二百四十七卷会昌四年。〕
6三月，归义节度使张义潮奏自将蕃、汉兵七千克复凉州。〔将，亮即翻。：下同。〕
7南蛮寇左、右江，浸逼邕州。郑愚惧，自言儒臣无将略，请任武臣。朝廷召义武节度使康承训诣阙，欲使之代愚，仍诏选军校数人、士卒数百人自随。〔就义武军中选之也。校，户教翻。〕
8中书侍郎、同平章事毕諴以同列多徇私不法，称矣辞位；夏，四月，罢为兵部尚书。
9庚戍，群盗入徐州，杀官吏，刺史曹庆讨平之。
10康承训至京师，以为岭南西道节度使，发荆、襄、洪、鄂四道兵万人与之俱。
11五月，戊辰，以翰学士承旨、兵部侍郎杨收同平章事。收，发之弟也。〔宣宗以开河、湟、追加顺、宪二宗尊号，有司议改造庙主，署新谥；发以为作立，求古无其文，执不可。知礼者韪之，由是知名。〕与左军中尉杨玄价同宗相结，故得为相。〔价，音介。为杨收与玄价交恶张本。〕
