<!-- { "loadSidebar": true } -->
12衡州刺史周岳发兵攻潭州，钦化节度使闵勖招淮西将黄皓入城共守，〔淮西将，秦宗权将也。〕皓遂杀勖。〔中和元年，闵勖据潭州，至是而败。〕岳攻拔州城，擒皓，杀之。
13镇海节度使周宝遣牙将丁从实袭常州，〔考异曰：新纪：「武宁军将丁从实陷常州。」今从皮氏见闻录。〕逐张郁；郁奔海陵，〔是年正月，张郁陷常州。〕依镇遏使南昌高霸。霸，高骈将也，镇海陵，有民五万户，兵三万人。
14秋，七月，秦宗权陷许州，杀节度使鹿晏弘。〔中和四年，晏弘据许州，至是败亡。〕
15王行瑜进攻兴州，感义节度使杨晟弃镇走，据文州，诏保銮都将李铤﹑扈跸都将李茂贞﹑陈佩屯大唐峰以拒之。茂贞，博野人，本姓宋，名文通，以功赐姓名。〔李茂贞始此。〕
16更命钦化军曰武安，〔湖南观察升钦化军见上卷中和三年。更，工衡翻。〕以衡州刺史周岳为节度使。
17八月，卢龙节度使李全忠薨，以其子匡威为留后。
18王潮拔泉州，杀廖彦若。〔去年八月王潮围泉州，至是乃拔之。考异曰：新纪：「八月，王潮陷泉州，刺史刘彦若死之。」按诸书皆云「廖彦若」，新纪作「刘」，恐误。〕潮闻福建观察陈岩威名，不敢犯福州境，遣使降之，〔使，疏吏翻。降，户江翻。〕岩表潮为泉州刺史。潮沈勇有智略，〔沈，持林翻。〕既得泉州，招怀离散，均赋缮兵，吏民悦服。幽王绪于别馆，绪惭，自杀。
19九月，朱玫将张行实攻大唐峰，李铤等击却之。金吾将军满存与邠军战，破之，复取兴州，〔复，扶又翻。〕进守万仞寨。
20李克修攻孟方立，甲午，擒其将吕臻于焦冈，拔故镇﹑武安﹑临洺﹑邯郸﹑沙河；〔九域志：洺州武安县有固镇镇。〕以大将安金俊为邢州刺史。
21长安百官太子太师裴璩等劝进于襄王熅。〔璩，其于翻。〕冬，十月，熅即皇帝位，改元建贞﹑遥尊上为太上元皇圣帝。
22董昌谓钱镠曰：「汝能取越州，吾以杭州授汝。」〔考异曰：实录：辛未，以杭州刺史董昌为浙东观察使。」按此年十一月，镠始拔越州。十二月擒汉宏，昌始自称知浙东军府事。实录误也。〕镠曰：「然，不取终为后患。」遂将兵自诸暨趋平水，〔趋，七喻翻。〕凿山开道五百里，出曹娥埭，〔九域志：越州会稽县有平水镇﹑曹娥镇。平水﹑今在越州东南四十余里，自此南踰山，出小江，沿剡溪而东二十里，至曹娥埭。埭，徒耐翻。〕浙东将鲍君福帅众降之。〔帅，读曰率。降，户江翻。〕镠与浙东军战，屡破之，进屯丰山。
23感化牙将张雄﹑冯弘铎得罪于节度使时溥，〔徐州本号武宁军，自咸通罢节镇之后，寻复节镇，改为感化军，中间有书武宁者，误也。是后时溥既死，朱梁始复徐州为武宁军。〕聚众三百，走渡江，袭苏州，据之。雄自称刺史，稍聚兵至五万，战鉴千余，自号天成军。
24河阳节度使诸葛爽薨，大将刘经﹑张全义立爽子仲方为留后。全义，临濮人也。〔武德四年，分雷泽县置临濮县，属濮州。九域志：在州南六十里。濮，博木翻。
25李克修攻邢州，不克而还。〔考异曰：太祖纪年录：「邢人出战，又败之。孟方立求救于镇州王镕，出兵三万赴援，我军乃退。」旧镕传：「是时天子蒙尘，九有羹沸。河东李克用虎视山东，方谋吞据，镕以重赂结纳，以修和好。晋军讨孟方立于邢州，镕常奉以刍粮。」据此，则镕助克用攻邢州也。未知孰是。今皆不取。〕
26十一月，丙戌，钱镠克越州，刘汉宏奔台州。〔考异曰：实录，汉宏被杀在董昌除浙东前。据范垧吴越备史，汉宏败走至十二月死皆有日，今从之。〕
27义成节度使安师儒委政于两厢都虞候夏侯晏﹑杜标，二人骄恣，军中忿之；小校张骁潜出，聚众二千攻州城，师儒斩晏﹑标首谕之，军中稍息。天平节度使朱瑄谋取滑州，遣濮州刺史朱裕将兵诱张骁，杀之。朱全忠先遣其将朱珍﹑李唐宾袭滑州，入境，遇大雪，珍等一夕驰至壁下，百梯并升，遂克之，虏师儒以归。〔考异曰：实录：「告于行在，命全忠兼领义成节度使。」按大顺元年始以全忠兼宣义节度使，全忠犹辞，以授胡真，此际未也。实录误。〕全忠以牙将江陵胡真知义成留后。〔义成自此属朱全忠。〕
28田令孜至成都请寻医，许之。〔解西川监军使。〕
29十二月，戊寅，诸军拔凤州，以满存为凤州防御使。
30杨复恭传檄关中，称「得朱玫首者，以静难节度使赏之。」〔以朱玫职任授之也。难，乃旦翻。〕王行瑜战数败，〔屡为李铤﹑满存等所破。数，所角翻。〕恐获罪于玫，与其下谋曰：「今无功，归亦死；曷若与汝曹斩玫首，〔【章：十二行本「首」下有「定京城」三字；乙十一行本同；退斋校同；张校同，云无注本亦无。】〕迎大驾，取邠宁节钺乎﹖」众从之。甲寅，行瑜自凤州擅引兵归京师，〔此诸军所以于戊寅得取凤州。〕玫方视事，闻之，怒，召行瑜，责之曰：「汝擅归，欲反邪﹖」行瑜曰：「吾不反，欲诛反者朱玫耳！」遂擒斩之，并杀其党数百人。诸军大乱，焚掠京城，士民无衣冻死者蔽地。裴澈﹑郑昌图帅百官二百余人奉襄王奔河中，〔帅，读曰率。〕王重荣诈为迎奉，执熅，杀之，〔襄王熅自监国至窃号，涉八月而败。〕囚澈﹑昌图；百官死者殆半。
31台州刺史杜雄诱刘汉宏，执送董昌，斩之。〔广明元年，刘汉宏得浙东，至是而亡。考异曰：十国纪年：「十二月，丙午，杜雄执汉宏。」按十二月丙子朔，无丙午。纪年误。〕昌徙镇越州，自称知浙东军府事以钱镠知杭州事。〔为钱镠以杭州跨有二浙张本。〕
32王重荣函襄王熅首至行在，刑部请御兴元城南楼献馘，百官毕贺。太常博士殷盈孙议，以为：「熅为贼臣所逼，正以不能死节为罪耳。礼，公族罪在大辟，君为之素服不举。〔记文王世子：公族其有死罪者，有司谳于公曰：「某之罪在大辟。」公三宥之，有司不对，走出，致刑于甸人。公又使人追之曰：「虽然，必赦之。」对曰：「无及也。」反命于公。公素服不举，为之变，如其伦之丧，无服，亲哭之。为，于伪翻。〕今熅已就诛，宜废为庶人，令所在葬其首。其献馘称贺之礼，请俟朱玫首至而行之。」从之。盈孙，侑之孙也。〔殷侑见二百四十二卷文宗大和二年。〕
33河阳大将刘经，畏李罕之难制，自引兵镇洛阳，袭罕之于渑池，为罕之所败；〔败，补迈翻；下同。〕经弃洛阳走，罕之追杀殆尽。罕之军于巩，〔巩，汉古县，唐属河南府。九域志：在府东一百一十里。〕将渡河，经遣张全义将兵拒之。时诸葛仲方幼弱，政在刘经，诸将多不附，全义遂与罕之合兵攻河阳，为经所败，罕之﹑全义走保怀州。
34初，忠武决胜指挥使孙儒与龙骧指挥使朗山刘建锋戍蔡州，拒黄巢，扶沟马殷隶军中，以材勇闻。〔扶沟，汉县，中废，隋复置，唐属许州。陈留风俗传：小扶亭有洧水之沟，因以名县。九域志：县在汴州南一百九十里。马殷始此。〕及秦宗权叛，儒等皆属焉。宗权遣儒〔【章：十二行本「儒」下有「将兵」二字；乙十一行本同。】〕攻陷郑州，刺史李璠奔大梁。〔璠，孚袁翻。〕儒进陷河阳，留后诸葛仲方奔大梁。〔广明元年，诸葛爽得河阳，及子而败。〕儒自称节度使，张全义据怀州，李罕之据泽州以拒之。
初，长安人张佶为宜州幕僚，恶观察使秦彦之为人，弃官去；过蔡州，宗权留以为行军司马。佶谓刘建锋曰：「秦公刚鸷而猜忌，亡无日矣，吾属何以自免！」建锋方自危，遂与佶善。〔佶，其吉翻。恶，乌路翻。为刘建锋﹑张佶协力取湖南张本。〕
35寿州刺史张翱〔考异曰：妖乱志作「张敖」，吴录作「张滶」。今从十国纪年。〕遣其将魏虔将万人寇庐州，庐州刺史杨行愍遣其将田頵﹑李神福﹑张训拒之，败虔于褚城。〔败，补迈翻。〕滁州刺史许勍袭舒州，刺史陶雅奔庐州。〔中和四年，行愍使雅取舒州。〕高骈命行愍更名行密。〔更，工衡翻。〕
36是岁，天平牙将朱瑾逐泰宁节度使齐克让，〔考异曰：薛居正五代史云虏克让。今从旧传。〕自称留后。瑾将袭兖州，求婚于克让，乃自郓盛饰车服，私藏兵甲以赴之。亲迎之夕，甲士窃发，逐克让而代之。〔迎，鱼敬翻。〕朝廷因以瑾为泰宁节度使。
37安陆贼帅周通攻鄂州，路审中亡去；〔中和四年，路审中据鄂州。帅，所类翻；下同。〕岳州刺史杜洪乘虚入鄂，自称武昌留后，朝廷因以授之。湘阴贼帅邓进思复乘虚陷岳州。〔湘阴，汉罗县地，宋分置湘阴县，唐武德八年，省罗县入焉，属岳州。九域志：在州西南二百七十里。复，扶又翻。〕
38秦宗言围荆南二年，〔去年九月围荆南。〕张緕婴城自守，城中米斗直钱四十缗，食甲鼓皆尽，击门扉以警夜，死者相枕。〔枕，职任翻。〕宗言竟不能克而去。
三年（丁未，八八七）
1春，正月，以邠州都将王行瑜为静难军节度使，〔以朱玫之官赏之。难，乃旦翻。〕扈跸都头李茂贞领武定节度使，〔据旧纪以洋州为武定节镇。〕扈跸都头杨守宗为金商节度使，右卫大将军顾彦朗为东川节度使，金商节度使杨守亮为山南西道节度使。彦朗，丰县人也。
2辛巳，以董昌为浙东观察使，钱镠为杭州刺史。
3秦宗权自以兵力十倍于朱全忠，而数为所败，耻之，〔数，所角翻。败，补迈翻。〕欲悉力以攻汴州。全忠患兵少，二月，以诸军都指挥使朱珍为淄州刺史，募兵于东道，〔淄州本平卢巡属，全忠欲募兵于东方，辄以刺史授珍。〕期以初夏而还。〔薛居正五代史曰：使朱珍募兵于东道，惧蔡人暴其麦，期以夏首回归。〕
