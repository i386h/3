<!-- { "loadSidebar": true } -->
三月，有司请立皇子为诸侯王。诏先立赵幽王少子辟强为河间王，〔师古曰：辟强，言辟御强梁，亦犹辟兵、辟非耳。辟，必亦翻。强，其良翻。一说，辟，读曰辟，强，读曰疆；辟疆，言开土地也。贾谊书曰：卫侯朝于周，周行问其名。卫侯曰：“辟强。”行人还之曰：“启强、辟强，天子之号也，诸侯弗得用，更其名曰毁。”其义两说并通；他皆仿此。河间本属赵国；元年以幽王子遂为赵王，至是又分河间以王遂之弟辟强。〕朱虚侯章为城阳王，东牟侯兴居为济北王；〔城阳、济北本皆属齐，今分以王章、兴居，二人皆悼惠王子。济，子礼翻。〕然后立皇子武为代王，参为太原王，揖为梁王。
⑥五月，诏曰：“古之治天下，朝有进善之旌，〔应劭曰：旌，幡也；尧设之五达之道，令民进善也。如淳曰：欲有进者，于旌下言之。〕诽谤之木，〔服虔曰：尧作之，桥梁交午柱头也。应劭曰：桥梁边版，所以书政治之愆失也；至秦去之，今乃复施也。索隐曰：尸子云：尧立诽谤之木。诽，音非，音沸。韦昭曰：虑政有阙失，使书于木。此尧时然也，后代因以为饰；今宫外桥头四柱木是。郑玄注礼云：一纵一横为午；谓以木贯表柱四出，即今之华表。崔浩以为木贯柱四出名桓，陈、楚俗桓声近和，又云和表，则华又与和相讹也。〕所以通治道而来谏者也。今法有诽谤、訞言之罪，〔师古曰：高后元年，诏除訞言令。今犹有訞言罪，则是中间重设此条。訞，与妖同。〕是使众臣不敢尽情而上无由闻过失也，将何以来远方之贤良！其除之！”
⑦九月，诏曰：“农，天下之大本也，民所恃以生也；而民或不务本而事末，故生不遂。朕忧其然，故今兹亲率群臣农以劝之；其赐天下民今年田租之半。”
⑧燕敬王泽薨。〔谥法：合善典法曰敬。〕
●卷第十四
【汉纪六】起阏逢困敦，尽重光协洽，凡八年。
太宗孝文皇帝中
前三年（甲子，公元前一七七年）
①冬，十月，丁酉晦，日有食之。
②十一月，丁卯晦，日有食之。
③诏曰：“前遣列侯之国，〔事见上卷上年。〕或辞未行。丞相，朕之所重，其为朕率列侯之国！”〔为，于伪翻。〕十二月，免丞相勃，遣就国。乙亥，以太尉灌婴为丞相；罢太尉官，属丞相。〔汉承秦制，以丞相、太尉、御史大夫为三公。今周勃自丞相罢就国，灌婴自太尉为丞相，因罢太尉官；盖三公不必备之意，且兵柄难以轻属也。〕
④夏，四月，城阳景王章薨。〔谥法：由义而济曰景；耆意大虑曰景；布义行刚曰景。〕
⑤初，赵王敖献美人于高祖，得幸，有娠。〔娠，音身。〕及贯高事发，〔见十二卷高祖九年。〕美人亦坐系河内。美人母弟赵兼因辟阳侯审食其言吕后；〔食其，音异基。〕吕后妬，弗肯白。美人已生子，恚，即自杀。〔恚，于避翻。〕吏奉其子诣上，上悔，名之曰长，令吕后母之，而葬其母真定。后封长为淮南王。〔见十二卷高祖十一年。〕
淮南王蚤失母，常附吕后，故孝惠、吕后时得无患；而常心怨辟阳侯，以为不强争之于吕后，使其母恨而死也。及帝即位，淮南王自以最亲，〔时高祖诸子惟帝及长在，故自以为最亲。〕骄蹇，数不奉法；〔骄蹇，谓不顺也。数，所角翻。〕上常宽假之。是岁，入朝，〔朝，直遥翻。〕从上入苑囿猎，与上同车，常谓上“大兄”。王有材力，能扛鼎。〔扛，音江；举也。〕乃往见辟阳侯，自袖铁椎椎辟阳侯，令从者魏敬刭之；〔从，才用翻。刭，古顶翻。〕驰走阙下，肉袒谢罪。帝伤其志为亲，故赦弗治。〔为，于伪翻。〕当是时，薄太后及太子、诸大臣皆惮淮南王。淮南王以此，归国益骄恣，出入称警跸，称制拟于天子。袁盎谏曰：“诸侯太骄，必生患。”上不听。〔为淮南王谋反废张本。〕
⑥五月，匈奴右贤王入居河南地，〔右贤王，匈奴贵王也，居西方，直上郡以西，接氐、羌。师古曰：北地郡之北、黄河之南，即白羊王所居。余谓其地在北河之南，蒙恬所收，卫青所夺，皆是地也。〕侵盗上郡保塞蛮夷，杀掠〔章：甲十五行本“掠”作“略”；乙十一行本同；孔本同。〕人民。上幸甘泉。〔蔡邕曰：天子车驾所至，臣民以为侥幸，故曰幸。见令、长、三老、官属，亲临轩作乐，赐以酒、食、帛、葛、越巾、佩带之属；民爵有级数；或赐田租之半；故因谓之幸也。师古曰：甘泉宫在云阳，本秦林光宫。括地志：在雍州云阳县西北三十八里。元和郡国志：云阳县西北三十八里有车箱阪，萦纡曲折，财通单轨，上阪即平原宏敞。甘泉宫之地亦曰车盘岭。沈敏求长安志：云阳磨石岭，山有甘泉。〕遣丞相灌婴发车骑八万五千，诣高奴击右贤王；发中尉材官属卫将军，军长安。〔此中尉所掌材官士也。观此，益足以明二年罢卫将军军，卫将军之官本不罢也。〕右贤王走出塞。
⑦上自甘泉之高奴，因幸太原，见故群臣，皆赐之；复晋阳、中都民三岁租。〔班志，晋阳、中都二县皆属太原郡。高帝十一年，立帝为代王，都晋阳。如淳注曰：文纪言都中都，又，帝复晋阳、中都二岁，似迁都于中都也。括地志：中都故城，在汾州平遥县西南十三里。宋白曰：汉文帝为代王，都中都，故介休县东南中都城也。史记诸侯年表：高帝十年，封子恒为代王，都中都。复，方目翻。〕留游太原十余日。
⑧初，大臣之诛诸吕也，朱虚侯功尤大，大臣许尽以赵地王朱虚侯，尽以梁地王东牟侯。〔王，子况翻；下以义推。〕及帝立，闻朱虚、东牟之初欲立齐王，〔事见上卷吕后八年。〕故绌其功，〔绌，敕律翻，贬下也。〕及王诸子，乃割齐二郡以王之。兴居自以失职夺功，颇怏怏；闻帝幸太原，以为天子且自击胡，遂发兵反。帝闻之，罢丞相及行兵皆归长安，〔行兵，行击匈奴之兵也。〕以棘蒲侯柴武为大将军，将四将军、十万众击之；祁侯缯贺为将军，军荥阳。〔应劭曰：棘蒲，即常山平棘县。师古非之。余据靳歙传，则棘蒲，赵地也，在安阳以东。宋白曰：棘蒲，春秋时晋邑，汉初为棘蒲，后改为平棘。盖亦本应说也。班志，祁县属太原郡，晋大夫贾辛邑。括地志：并州祁县城是也。柴武、缯贺，皆高帝功臣。姓谱：柴姓，高柴之后。缯，亦姓也，以国为氏。国语云：申、缯方强。韦昭注：缯出于姒姓。〕秋，七月，上自太原至长安。诏：“济北吏民，兵未至先自定及以军城邑降者，皆赦之，复官爵；与王兴居去来者，赦之。”〔师古曰：虽始与兴居共反，今弃之去而来降者亦赦之。贡父曰：高帝诏曰：“与绾居去来归者赦之”，今此文当云：“与王兴居居去来者赦之”，盖脱一“居”字也。余谓贡父说是。济，子礼翻。降，户江翻。〕八月，济北王兴居兵败，自杀。
⑨初，南阳张释之为骑郎，〔秦置南阳郡，汉因之。郎属郎中令，掌守门户，出充车骑。郎中有车、骑、户三将，主车曰车郎，主骑曰骑郎，主户卫曰户郎，皆以中郎将主之。骑，奇寄翻。〕十年不得调，〔调，徒钓翻，选也。〕欲免归。袁盎知其贤而荐之，为谒者仆射。〔班表：谒者掌宾赞受事，秩比六百石；有仆射，秩比千石。应劭曰：谒，请也，白也。仆，主也。汉官仪曰：仆射，秦官也。仆，主也。古者主武事，每官必有主射者以督课之。〕
释之从行，登虎圈，上问上林尉诸禽兽簿。〔虎圈，养虎之所，在上林。圈，求远翻。班表：有令，有八丞、十二尉；武帝以后属水衡都尉。禽兽簿，谓簿录禽兽之大数也。〕十余问；尉左右视，尽不能对。〔盖帝问之而不能对，故仓皇失措而左右视也。师古曰：视其属官，尽不能对；非也。〕虎圈啬夫从旁代尉对。上所问禽兽簿甚悉，欲以观其能；〔师古曰：能，谓材也。能，本兽名，形似罴，足似鹿，为物坚中而强力，故人之有贤材者皆谓之能。〕口对响应，无穷者。〔虎圈啬夫，掌虎圈之吏也。悉，详尽也。响应者，如响应声，言其捷也。〕帝曰：“吏不当若是邪！尉无赖。”〔言其才无足恃赖也。援神契曰：猬多赖，故不使超扬。赖，才也。孟子：富岁子弟多赖。朱子曰：赖，藉也。〕乃诏释之拜啬夫为上林令。释之久之前，曰：“陛下以绛侯周勃何如人也？”上曰：“长者也。”〔长，知两翻。〕又复问：“东阳侯张相如何如人也？”〔班志，东阳县属临淮郡。〕上复曰：“长者。”〔复，扶又翻。〕释之曰：“夫绛侯、东阳侯称为长者，此两人言事曾不能出口，岂此啬夫喋喋利口捷给哉！〔晋灼曰：喋，音牒。〕且秦以任刀笔之吏，〔师古曰：刀，所以削书也；古者用简牒，故吏皆以刀笔自随也。扬子曰：刀不利，笔不铦。说文：楚谓之聿，吴谓之不律，燕谓之弗，秦谓之笔。释名：笔，述也；述事而书之也。〕争以亟疾苛察相高，〔亟，居力翻，急也。〕其敝，徒文具而无实，不闻其过，陵迟至于土崩。〔师古曰：陵，兵陵也；陵迟，言如丘之逶迟稍卑下也。又曰陵夷。夷，平也；言其颓替若丘陵之渐平也。〕今陛下以啬夫口辨而超迁之，臣恐天下随风而靡，争为口辩而无其实。夫下之化上，疾于景响，举错不可不审也！”〔错，七故翻；后以义推。〕帝曰：“善！”乃不拜啬夫。上就车，召释之参乘。〔乘，绳证翻。〕徐行，问释之秦之敝，具以质言。〔如淳曰：质，诚也。〕至宫，上拜释之为公车令。
顷之，太子与梁王共车入朝，不下司马门。于是释之追止太子、梁王，无得入殿门，遂劾“不下公门，不敬，”奏之。〔班表：公车令属卫尉。汉官仪：公车司马令掌殿司马门。如淳曰：宫卫令：诸出入殿门，公车司马门者，皆下；不如令者，罚金四两。程大昌曰：通典卫尉公车令曰：胡广云：诸门各陈屯夹道，其旁设兵以示威武，交节立戟以遮诃出入。劾，户概翻，又户得翻。〕薄太后闻之；帝免冠，谢教儿子不谨。薄太后乃使使承诏赦太子、梁王，然后得入。帝由是奇释之，拜为中大夫；〔中大夫掌论议，属郎中令，其位在太中大夫之下，谏大夫之上。武帝太初元年，更名中大夫曰光禄大夫，秩比二千石；太中大夫秩比千石如故。至后汉志有光禄大夫、太中大夫、中散大夫、谏议大夫。胡广曰：光禄大夫，本为中大夫，武帝元狩五年置，为光禄大夫、谏大夫，世祖中兴，以为谏议大夫。又有太中、中散大夫。此四等，于古皆为天子之下大夫，视列国之上卿。〕顷之，至中郎将。
