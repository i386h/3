<!-- { "loadSidebar": true } -->
宋纪七〔起强圉渊献（丁亥），尽上章摄提格（庚寅），凡四年。〕
太祖文皇帝中之下
元嘉二十四年〔（丁亥、四四七）〕
1春，正月，甲戌，大赦。
2魏吐京胡及山胡曹仆浑等反；二月，征东将军武昌王提等讨平之。
3癸未，魏主如中山。
4魏师之克敦煌也，〔「敦煌」，当作「姑臧」。事见一百二十三卷十六年。〕沮渠牧犍使人斫开府库，〔沮，子余翻。，犍，居言翻。〕取金玉及宝器，因不复闭；〔复，扶又翻；下同。〕小民争入盗取之，有司索盗不获。〔索，山客翻；下同。〕至是，牧犍所亲及守藏者告之，〔藏，徂浪翻。〕且言牧犍父子多蓄毒药，潜杀人前后以百数；况复姊妹皆学左道。〔谓学昙无谶之术也。〕有司索牧犍家，得所匿物，魏主大怒，赐沮渠昭仪死，并诛其宗族，唯沮渠祖以先降得免。〔祖降亦见六年。〕又有告牧犍犹与故臣民交通谋反者，三月，魏主遣崔浩就第赐牧犍死，谥日哀王。
6六月，魏西征诸将〔西征，谓讨盖吴之将也。将，即亮翻。〕扶风公处真等八人，〔处，昌吕翻。〕坐盗没军资及虏掠赃各千万计，并斩之。
7初，上以货重物轻，改铸四铢钱。〔元嘉七年铸四铢钱，见二百二十二卷。〕民多翦凿古钱，取铜盗铸。上患之。录尚书事江夏王义恭建议，请以大钱一当两。〔夏，户雅翻。〕右仆射何尚之议曰：「夫泉贝之兴，以估货为本，〔估，音古。〕事存交易，岂假多铸！数少则币重，〔少，诗沼翻；下同。〕数多则物重，多少虽异，济用不殊。况复以一当两，征崇虚价者邪！〔复，扶又翻。〕若今制遂行，富人之赀自倍，贫者弥增其困，惧非所以使之均壹也。」上卒从义恭议。〔卒，子恤翻；下同。〕
8秋，八月，乙未，徐州刺史衡阳文义季卒。义季自彭城王义庚之贬，〔义康贬见一百二十三卷十七年。〕遂纵酒不事事。帝以书诮责，且戒之，〔诮，才笑翻。〕义季犹酣饮自若，以至成疾而终。
10冬，十月，壬午，胡藩之子诞世杀豫章太守桓隆之，据郡反，〔胡藩家于豫章。〕欲奉前彭城王义康为主，前交州刺史橿和之去官归，过豫章，击斩之。〔过，工禾翻。〕
11十一月，甲寅，封皇子浑为汝阴王。
十二月，魏晋王伏罗卒。〔考异曰：宋索虏传曰：「焘所住屠苏为疾雷，所击，屠苏倒，见压殆死。左右皆号泣，晋王独不悲。焘怒，赐死。」此出于传闻。今从后魏书。〕
杨文德据葭芦城，〔水经注：羌水出陇西羌道，东南流径宕昌城东，西北去仇池五百余里，又东径葭芦城西。〕招诱氐、羌，武都等五郡氐皆附之。〔魏取仇池置武都、天水、汉阳、武阶、仇池五郡。诱，音酉。〕
二十五年〔（戊子、四四八）〕
1春，正月，魏仇池镇将皮豹子帅诸军击之。〔将，即亮翻。帅，读曰率。〕文德兵败，弃城奔汉中。豹子收其妻子、僚属、军资及杨保宗所尚魏公主而还。〔还，从宣翻，又如字。〕
初，保宗将叛，〔保宗叛魏，见上卷二十年。〕公主劝之。或曰：「柰何叛父母之国﹖」公主曰：「事见，为一国之母，岂比小县公主哉！」魏主赐之死。
杨文德坐失守，免官，削爵土。〔未免削之也。〕
2二月，癸卯，魏主定州，罢塞围役者；〔筑塞围见上卷二十三年。〕遂如上党，诛潞县叛民二千余家，徙河西离石民五千余家于平城。〔「河西」当作「西河」。〕
3闰月，己酉，帝搜于宣武场。〔建康仿洛都之制，筑宣武场于台城北。〕
4初，刘湛既诛，〔湛诛见一百二十三卷十七年。〕庾炳之遂见宠任，累迁吏部尚书，势倾朝野。炳之无文学，性强急轻浅。既居选部，好诟詈宾客，且多纳货赂；士大夫皆恶之。〔选，须绢翻，好，呼报翻。恶，乌路翻。〕
炳之留令史二人宿于私宅，〔尚书令史掌省中文案，不当宿尚书私家。〕为有司所纠。上薄其过，欲不问。仆射何尚之因极陈炳之之短曰：「炳之见人有烛盘、佳驴，无不乞伹；选用不平，不可一二；〔言其罪不可一二数也。〕交结朋党，构扇是非，乱俗伤风，过于范晔，所少，贼一事耳。〔言所少者，唯不至如范晔作贼一事。少，诗沼翻。〕纵不加罪，故宜出之。」上欲以炳之为丹杨尹。尚之曰：「炳之蹈罪负恩，方复有尹京赫赫之授，〔复，扶又翻。吊用诗「赫赫师尹」以谕京尹。然诗所谓师尹者，乃太师尹氏也。〕乃更成其形势也。古人云：『无赏无罚，虽尧、舜不能为治。』〔汉宣帝诏曰：有功不赏，有罪不诛，虽唐、虞不能以化。治，直吏翻。〕臣昔启范晔，〔事见一百二十三卷十七年。〕亦惧犯颜，苟白愚怀，九死不悔。〔言，苟愚怀所欲吐者，虽冒九死犹将言之而不悔。〕历观古今，未有众过藉藉，〔藉，秦昔翻。〕受货数百万，更得高官厚禄如炳之者也。」上乃免炳之官，以徐湛之为丹杨尹。
5彭城太守王玄谟上言：「彭城要兼水陆，〔魏人南寇，水行自清入泗，陵行自历城、瑕丘，皆凑彭城，故云要兼水陵。〔请以皇子抚临州事。」夏四月，乙卯，以武陵王骏为安北将军、徐州刺史。
6五月，甲戌，魏以交趾公韩拔为鄀善王，〔魏书官氏志：内人诸姓，出大汗氏改为韩氏。鄯，上扇翻。〕镇鄯善，赋役其民，比之郡县。
7当两大钱行之经时，公私不以为便；己卯，罢之。
8六月，丙寅，荆州刺史南谯王义宣进位司空。
9辛酉，魏主如广德宫。〔魏主起殿于阴山北，殿成而杨难当来朝，因命曰广德宫。〕
10秋，八月，甲子，封皇子彧为淮阳王。〔彧，于六翻。〕
11西域般悦国去平城万有余里，〔据北史，「般悦」当作「悦般」。般，音揼。〕遣使诣魏，〔使，疏吏翻。〕请与魏东西合击柔然；魏主许之，中外戒严。
九月，辛未，以尚书右仆射何尚之为左仆射，领军将军沈演之为吏部尚书。
丙戌，魏主如阴山。
14魏成周公万度归击焉耆，大破之，焉耆王鸠尸卑那奔龟兹。〔龟兹，音丘慈。〕魏主诏唐和与前部王车伊洛帅所部兵会度归讨西域。〔车伊洛，车师大帅也，世附于魏，魏封为前部王。帅，读曰率。〕和说降柳驴等六城，〔说，轮芮翻。〕因共击波居罗城，拔之。
冬，十月，辛丑，魏弘农昭王奚斤卒，子它观〔【张：「观」下脱「应」字。】〕袭。魏主曰：「斤关西之败，〔事见一百二十一卷五年。〕罪固当死；朕以斤佐命先朝，〔朝，直遥翻。〕复其爵邑，使得终天年，君臣之分亦足矣。」〔分，扶问翻。〕乃降它观爵为公。
癸亥，魏大赦。
十二月，魏万度归自焉耆西讨龟兹，留唐和镇焉耆。柳驴戌主乙直伽谋叛，〔伽，求迦翻。〕筎击斩之，由是诸胡咸服，西域复平。〔复，扶又翻；下复伐同。〕
魏太子朝于行宫，〔阴山之行宫也。朝，直遥翻。〕遂从伐柔然。至受降城，〔即汉武帝所筑受降城。降，户江翻。〕不见柔然，因积粮于城内，置戌而还。〔还，从宣翻，又如字。〕
二十六年〔（己丑、四四九）〕
1春，正月，戌辰朔主飨群臣于漠南。甲戌，复伐柔然。高凉王那出东道，略阳王羯儿出西道，〔羯，居谒翻。〕魏主与太子出涿邪山，〔邪，读曰耶。〕行数千里。柔然处罗可汗恐惧远遁。〔处，昌吕翻。可，从刊入声。汗，音寒。〕
2二月，己亥，上如丹徒，谒京陵。三月，丁巳，大赦募诸州乐移者数千家以实京口。〔乐，音洛。〕
3庚寅，魏主还平城。
4夏，五月，壬午，帝还建康。
5庚寅，魏主如阴山。
6帝欲经略中原，群臣争献策以迎合取宠彭城太守王玄谟尤好进言，〔守，手又翻。好，呼到翻。〕帝谓侍臣曰：「观玄谟所陈，令人有封狼居胥意。」〔汉霍去病伐匈奴，封狼居胥，禅不姑衍，以临瀚海。〕御史中丞袁淑言于上曰：「陛下今当席卷赵、魏，〔卷，读曰卷。〕检玉岱宗；〔封泰山用玉检。〕臣逢千载之会，愿上封禅书。」〔载，子亥翻。上，时掌翻。〕上悦。淑，耽之曾孙也。〔袁耽见晋成帝纪。〕
秋，七月，辛未，以广陵王诞为雍州刺史。〔雍，于用翻。〕上以襄阳外接关、河欲广其资力，乃罢江州军府文武，悉配雍州；〔沈约曰：晋孝武始于襄阳立雍州，并立桥郡县；至是，割荆州之襄阳、南阳、新野、顺阳、随五郡为雍州，而侨郡县犹寄寓在诸郡界。〕湘州入台租税，悉给襄阳。
7九月，魏主伐柔然，高凉王那出东道，略阳王羯儿出中道。柔然处罗可汗悉国内精兵围那数十重；那掘堑坚守，〔【章：十二行本「守」下有「相持数日」四字；乙十一行本同；孔本同；张校同；退斋校同。】〕处罗数挑战，辄为那所败。〔重，直龙翻。掘，其月翻。堑，七艳翻。数，所角翻。挑，徒了翻。败，补迈翻。〕以那众少而坚，〔少，诗沼翻。〕疑大军将至，解围夜去；那引兵追之，九日九夜。处罗益惧，弃辎重，踰穹隆岭远遁；那数其辎重，〔重，直用翻。〕引军还，兴魏主会于广广泽。略阳王羯儿收柔然民畜凡百余万。自是柔然衰弱，屏迹不敢犯魏塞。〔屏，必郢翻。〕冬，十二月，戊申，魏主还平城。
8沔北诸山蛮寇雍州，建威将军沈庆之帅后军中兵参军柳元景、随郡太守宗悫等二万人讨之，〔帅，读曰率。〕八道俱进。先是，诸将讨蛮者皆营于山下以迫之，蛮得据山发矢石以击，官军多不利。〔乘高临下，矢石之势所及过于平原相谓者，故军多不利。先，悉荐翻。〕庆之曰：「去岁蛮田大稔，积谷重岩，〔重，直龙翻。〕不可与之旷日相守也。不若出其不意，冲其腹心，破之必矣。」及命诸军斩木登山，鼓噪而前，群蛮震恐；因其恐而击之，所向奔溃。〔斩木登山，八道并进，蛮救首救尾之不暇，故震恐而奔溃。若一道而进，蛮聚兵据险拒战，虽欲斩木而登山，庸可得乎！〕
二十七年〔（庚寅、四五○）〕
1春，正月，乙酉，魏主如洛阳。
2沈庆之自冬至春，屡破雍州蛮，因蛮所聚谷以充军食，前后斩首三千级，虏二万八千余口，降者二万五千余户。〔降，下江翻。〕〕幸诸山大羊蛮凭险筑城，守御甚固。庆之击之，命诸军连营于山中，开门相通，各穿池于营内，朝夕不外汲。顷之，风甚，蛮潜兵夜来烧营，诸军以池水沃火，多山弓弩夹射之，〔射，而亦翻。〕蛮兵散走。蛮所据险固，不可攻庆之及置六戌以守之。久之，蛮食尽，稍稍请降，悉迁于建康以为营户。〔史言沈庆之又能持久以弊诸蛮。降，户江翻。〕
