<!-- { "loadSidebar": true } -->
12乙亥，废容管，隶岭南西道，〔【章：十二行本「道」下有「以供军食」四字；乙十一行本同；孔本同；张校同；退斋校同。】〕复以龚、象二州隶桂管。〔去年以袭、象隶岭南西道。〕
13戊子，以门下侍郎、同平章事杜审权同平章事，充镇海节度使。
14六月，废安南都护府，置行交州于海门镇；以右监门将军宋戎为行交州刺史，以康承训兼领安南及诸军行营。
15闰月，以门下侍郎同平章事杜悰同平章事，充凤翔节度使；以兵部侍郎、判度支河南曹确同平章事。
16秋，七月，辛卯朔，日有食之。
17复置安南都护府于行交州，〔考异曰：实录以郡州为交州。补国史亦同。又云，夏侯贞孝公请用高骈为郡州进讨使。按地理志，无郡州。补国史又云：海门，今晏州。地理志，晏州乃属泸州都督府，岭南亦无之。〕以宋戎经略使，发山东兵万人镇之。时诸道兵援安南者屯聚岭南，〔句断。〕江西、湖南、〔此四字衍。〕江西、湖南馈运者皆泝湘江入澪渠、漓水，〔郦道元曰：湘、漓同源，分为二水，南则湘川。湘、漓之间，陆地广百余步，谓之始安峤。汉伐南越，出零陵，下漓水，即此路也。湘水出零陵始安县阳朔山，自零陵西南，谓之澪渠。新书曰：桂州有漓水，出海阳山。世言秦命史禄伐越，凿为漕。马援讨征侧，复治以通馈。后为江水溃毁，渠遂廞浅。唐李渤复浚之。水始缓。南下曰漓，名漓三百六十，又千二百里至番禺以入海。又曰：灵渠在桂之兴安县，秦始皇戍岭时，史禄凿此以运之遗迹。湘水源于云泉之阳海山，在此下瀜江、牂河下流，本南下广西兴安，水行其间，地劫最高。二水远不相谋禄始作此渠，派湘之流而注之漓，使北水南合，北舟踰岭。其作渠之法，于湘流沙磕中垒石作铧觜，锐其前，逆分湘流为两，激之，六十里行渠中，以入瀜江，与俱南。渠绕兴巿界，深入数尺，广丈余，六十里间，置斗门三十六，土人但谓之斗舟。入一斗则复闸，斗伺水积渐进，故能循崖而上，建瓴而下千斛之舟，亦可往来。治水巧妙，无如灵渠者。澪，音，零。漓，音离。〕劳费艰涩，诸军乏食。润州人陈磻石上言〔磻，薄官翻。〕请造千斛大舟，自福建运米泛海，不一月至广州，从之，军食以足。然有司以和雇为名，夺商人舟，委其货于岸侧，舟入海或遇风涛没溺，有司囚系纲吏，舟人，使偿其，米人颇苦之。
18八月，岭南东道节度使韦宙奏，蛮必向邕州，请分兵屯容、藤州。〔容、藤二州相去二百七里。〕
19夔王滋薨。〔滋，上弟也。〕
20敕以合门使吴德应等为馆驿使。台谏上言：故事，御史巡驿，〔唐中世置合门使，以宦者之，掌供奉朝会，赞引亲王、宰相、百官、蕃客朝见、辞；唐初，书通事舍人之职也。玄宗开元中，以监察御史兼巡传驿，至二十五年，以监察御史检校两京馆驿。大历十四年，两京以御史一人知馆驿，号馆驿使。宋白曰：元和初，征刘辟，邮传多事，宪宗命中人为馆驿使；监察御史薛存诚及谏官相继论奏，罢之。〕不应忽以内人〔【章：十三行本「人」作「臣」；乙十一行本同。】〕代之。上谕以敕命已行，不可复改。左拾遗刘蜕上言：「昔楚子县陈，得申叔一言而复封之；〔左传：楚子为陈夏氏乱，故伐陈，遂入陈，杀夏征舒，因县陈。申叔时不贺。楚子问其故，对曰：「夏征舒弒其君，其罪大矣，讨而戮之，君之义也。今县陈，贪其富也，无乃不可乎！」王曰「善哉！」及复封陈。太宗发卒修干元殿，闻张玄素谏，即日罢之。〔见一百九十三卷贞观四年。〕自古明君所尚者，从谏如流，岂有已行而不改！何为不可！」弗听。
21黠戛斯遣其臣合伊难支表求经籍及每年遣使走马请历，又欲讨回鹘，使安西以来悉归唐，不许。
22冬，十月，戍，以长安尉、集贤校理令狐滈为左拾遗。乙亥，左拾遗刘蜕上言：「滈专家无子弟之法，布衣行公相之权。」〔相，息亮翻。〕起居郎张云言：「滈父绹用李涿为安南〔见上卷宣宗大中十二年。〕致南蛮至今为梗，由滈纳贿，陷父于恶。」十一月，丁酉，云复上言：「滈父绹执政之时，〔复，扶又翻。〕人号『白衣宰相』。」滈亦上表引避，乃改詹事府司直。〔唐太子詹事府有司直二人，正七品上，掌纠劾宫寮及率府之兵。
23辛已，废宿泗观察使，复以徐州为观察府，以濠、泗隶焉。〔去年八月，废徐州军额。〕
24十二月，南诏寇西川。
25昭义节度使沈诣奴归秦，与诣侍婢通，诣欲杀之，未果；乙酉，归秦结牙将作乱，攻府第，杀诣。
五年〔（甲申、八六四）〕
1春，正月，以京兆尹李蠙为昭义节度使，〔蠙，部田翻。〕取归秦心肝以祭沈诣。
2淮南节度使令狐绹为其子滈讼冤。〔为，子伪翻。〕贬张云兴元少尹，刘蜕华阴令，〔华，户化翻。〕敕曰：「虽嘉蹇谔之忠，难逃疏易之责。」〔易，以鼓翻。
3丙午，西川奏，南诏寇巂州，刺史喻士珍破之，获千余人。〔观明年喻士珍以贪狯而失守，则此捷虚张功状也。〕诏发右神策兵五千及诸道兵戍之。忠武大将颜庆复请筑新安、遏戎二城，从之。〔二城，盖筑于巂州界。〕
4以容管经使张茵兼句当交州事；〔句，古候翻。当，丁浪翻。时交州寄治海门，欲使张茵进取。〕益海门镇兵满二万五千人，令茵进取安南。
5二月，己已，以刑部尚书、盐铁转运使李福同平章事、充西川节度使。
6甲申，前西川节度使萧邺左迁山南西道观察使。
7三月，丁酉，彗星出于娄，长三尺。〔彗，祥岁翻，又徐醉翻，又音岁。长，直亮翻。〕己亥，司天监奏：「按星经，是名含誉，瑞星也。」上大喜。〔唐司天监，正三品，掌察天文、稽历数。史言唐末司天官昏迷天象，以妖为祥。〕「请宣示中外，编诸史策。」从之。
8康承训至邕州，蛮寇益炽，诏发许、滑、青、汴、兖、郓、宣、润八道兵以授之。承训不设斥候；南诏帅群蛮近六万寇邕州，〔帅，读音率。近，其靳翻。〕将入境，承训乃遣六道兵凡万人拒之，以獠为导，绐之。〔炽，昌志翻。獠，音老，绐，徒亥翻。〕敌至，不设备，五道兵八千人皆没，惟天平军后一日至，得免。〔天平军，郓兵也。〕承训闻之，惶怖不知所为。〔怖，普布翻。〕节度副使李行素帅众治壕栅，甫毕，蛮军已合围。留四日，治攻具，将就诸将请夜斫蛮营，承训不许；有大平小校再三力争，乃许之。小校将勇士三百，夜，缒而〔出将即亮翻。校，户教翻。缒，驰伪翻。〕散烧蛮营，斩首五百余级。蛮大惊，间一日，解围去。承训乃遣诸军数千追之，所杀虏不满三不级，皆溪獠胁从者。承训腾奏告捷，云大破蛮贼，中外皆贺。
9夏，四月，以兵部侍郎、判户部萧寘同平章。寘，复之孙也。〔萧复相德宗。〕
10加康承训检校右仆射，赏破蛮之功也。自余奏功受赏者，皆承训子弟昵；〔昵，尼质翻。〕烧营将校不迁一级，由是军中怨怒，声流道路。
11五月，敕：「徐州土风雄劲，甲士精强，比因罢节，〔比，毗至翻。四年，罢徐州武宁节度。颇多逃匿，宜令徐泗团练使选募军士三千人赴邕州防戍，待岭外事宁，即与代归。」
12秋，七月，西川奏两林鬼主邀南诏蛮，败之，〔史照曰：两林部落，东蛮国也，去勿邓国七十里，地虽狭而诸部推为长，号大鬼主。败，补迈翻。〕杀获甚众；保塞城使杜守连不从南诏，帅众诣黎州降。〔帅，读曰率。降，户江翻。〕
13岭南东道节度使韦宙具知康承训所为，以书白宰相；承训亦自疑惧，累表辞疾，乃以承训为右武卫大将军、分司、〔考异曰：补国史。「岭南东道节度使韦宙兼领供军，使将吏在邕州者，潜令申报，事无巨细，莫不知之；复究寻克捷事多虚妄，具所闻启于丞相。承训已自怀疑惧，辞疾免责，授右武卫大将军、分司东都。」僖宗实录承训传曰：「南蛮陷交趾，以承训为岭南西道节度使，踰岁，讨平之，加检校右仆射。与邻帅不謟，以右武卫大将军罢归。」盖其家行状云尔。今从补国史、懿宗实录、新传。〕以容管经略使张茵为岭南西道节度使，复以容管四州别为经略使。〔新书方镇表，咸通元年，罢容管，以所管州隶邕管。〕
时南诏知邕州空竭，不复入寇，茵久之不敢进军取巿南；夏侯孜荐骁卫将军高骈代之，〔考异曰：补国史：「茵骁将，无远略，经年不敢进军。丞相夏侯贞孝公独献密疏，请用骁卫将军高骈；有制，以本官充郡州进讨使，旋拜安南节度使。其茵所领兵并付高公指挥。」按今年正月，诏茵进军收复安南，若经年，则孜已罢相。今从实录附于。此实录，骈官为右领军上将军，太高。今从补国史。旧纪：「五年四月，南蛮寇邕管，以秦州经略使高骈率禁军五千，会诸道之师御之。」今不敢。〕乃以骈为安南都护、本管经略招讨使，茵所将兵悉以授之。骈，崇文之孙也，〔宪宗朝，高崇文有定蜀之万。〕世在禁军。骈颇读书，好谈今古，〔好，呼到翻。〕两军宦官多誉之，〔两军，谓左、右神策两军也。誉，立余。〕累迁右神策都虞候；党项叛，将禁兵万人戍长武，屡有功，迁秦州防御使，复有功，故委以安南。〔复，扶又翻。〕
14冬，十一月，以门下侍郎同平章事夏侯孜同平章事，充河东节度使。
15壬寅，翰林学士承旨、兵部侍郎路岩同平章事；时年三十六。〔为路岩以高位疾愤张本。〕
六年〔（乙酉、八六五）〕
1春，正月，丁已，始以懿安皇后配飨宪宗室。时王皞复为礼院检讨官，更申前议，朝廷竟从之。〔王皞议见二百四十卷宣宗大中二年。〕
2诸道进私白者，〔唐时诸道岁进阉儿，号曰私白。〕闽中为多，故宦官多闽人。福建观察使杜宣猷每寒食遣吏分祭其先皞，宦官德之，庚申，以宣猷为宣歙观察使，时人谓之「敕使墓」。
3三月，中书侍郎、同平章事萧寘薨。
4夏，四月，以前东川节度使高璩为兵部侍郎、同平章事。璩，元裕之子也。〔璩，其于翻。元裕见二百四十五卷文宗太和八年。
5杨收建议，以「蛮寇积年未平，两河兵戍岭南瘴雾物故者什六七，请于江西积粟，募强弩三万人，以应接岭南道近便，仍建节以重其权。」从之。五月，辛丑，置镇南军于洪州。
6巂州刺史喻士珍贪狯，〔狯，古外翻。〕掠两林蛮以易金；南诏复寇巂州，〔复，扶又翻。〕两林蛮开门纳之，南诏尽杀戍卒，士珍降之。〔降，户江翻。〕
7壬寅，以桂管观察使严譔为镇南节度使。譔，震之从孙也。〔譔，雏免翻。严震镇兴元，德宗播迁，震有迎奉之功。从，才用翻。〕
8六月，高璩薨。
