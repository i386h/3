<!-- { "loadSidebar": true } -->
刘裕军雷池。卢循扬声不攻雷池，当乘流径下；裕知其欲战，十二月，己卯，进军大雷。〔杜佑曰：晋大雷戌，舒州望江县是，今皖口之西有雷江口，即其地。宋书志云：望江县西岸有大雷江，自寻阳迤桑沿流三百里入江，即望江县。〕庚辰，卢循、徐道覆帅众数万塞江而下，〔塞，悉则翻。〕前后莫见舳舻之际。〔舳，音遂；舻，音卢。〕裕悉出轻舰，帅众军齐力击之；又分步骑屯于西岸，先备火具。裕以劲弩射循军，〔射，而亦翻。〕因风水之势似蹙之。循舰悉泊西岸，岸上军投火焚之，疴炎涨天；〔疴，与烟同。炎，读曰焰。〕循兵大败，走还寻阳。将趣豫章，〔趣，七喻翻。〕乃悉力栅断左里；〔左里以其地在章江之左，故名。杜佑曰：左里即江州寻阳县彭蠡湖口。断，丁管翻。〕丙申，裕军至左里，不得进。裕麾兵将战，所执麾竿折幡沈于水，众并怪惧。裕笑曰：「往年覆舟之战，〔谓讨桓玄与桓谦等战时也。折，而设翻。沈，持林翻。〕幡竿亦折，今者复然，〔复，扶又翻。〕贼必破矣。」即攻栅而进，循兵虽殊死战，弗能禁。循单舸走，〔舸古我翻。〕所杀及投水死者凡万余人。纳其降附，宥其逼略，〔降，户江翻。〕遣刘藩、孟怀玉轻军追之。循收散卒，尚有数千人，径还番禺；〔番禺，音潘愚。〕道覆走保始兴。裕版建威将军褚裕之行广州刺史。裕之，裒之曾孙也。〔褚裒，崇德太后之父。裒，蒲侯翻。〕裕还建康。刘毅恶刘穆之，每从，容与裕言穆之权太重，〔恶，乌路翻。从，千容翻。〕裕益亲任之。
燕广川公万泥、上谷公乳陈，自以宗室，有大功，〔慕容熙之死，万泥、乳陈皆有功。〕谓当入为公辅。燕王跋以二藩任重，久而弗征，〔跋以万泥为幽、平二州牧，镇肥如；乳陈为并、青二州牧，镇曰狼。〕二人皆怨。是岁，乳陈密遣人告万泥曰：「乳陈有至谋，愿与叔父图之。」万泥遂奔白狼，与乳陈俱叛，跋遣汲郡公弘与张兴将步骑二万讨之。弘先遣使谕以祸福；万泥欲降，乳陈不可。〔将，即亮翻。骑，奇寄翻。使，疏吏翻。降，户江翻；下同。〕兴谓弘曰：「贼明日出战，今夜必来惊我营，宜为之备。」弘乃密令人课草十束，畜火伏兵以待之。是夜，乳陈困遣壮士千余人来斫营，众火俱起，伏兵邀击，俘斩无遗。万泥、乳陈惧而出降，弘皆斩之。跋范阳公素弗为大司马，改封辽西公；弘为骠骑大将军，改封中山公。〔骠，匹妙翻。骑，奇寄翻。〕
资治通鉴卷第一百一十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十八〔起重光大渊献（辛亥），尽阏逢摄提格（甲寅），凡四年。〕
安皇帝辛
义熙七年〔（辛亥、四一一）〕
①春，正月，己未，刘裕还建康。
②秦广平公弼有宠于秦王兴，为雍州刖史，镇安定。〔姚秦分岭北五郡置雍州刺史，镇安定。雍．于用翻。〕姜纪谄附于弼，劝弼结兴左右以求入朝。兴征弼为尚书令、侍中、大将军。弼遂倾身结纳朝士，〔朝，直傜翻。〕收采名势，以倾东宫；国人恶之。〔恶，乌路翻。〕会兴以西北多叛乱，欲命重将镇抚之；〔将，即亮翻；下待将同。〕陇东太守郭播请使弼出镇；〔魏收地形志有陇东郡，领冱阳、祖厉、抚夷三县，不载立郡之始，盖苻、姚所置也。西魏置陇东于汧源，唐之陇州是也。〕兴不从，以太常索棱为太尉、领陇西内史，使招抚西秦。〔为索棱降西秦张本。索，昔各翻。〕西秦王干归遣使送所掠守宰，谢罪请降。〔谓去年克南安、略阳、陇西诸郡所得守宰也。使，疏吏翻。降，户江翻。〕兴遣鸿胪拜干归督陇西、岭北、〔【章：甲十一行本「北」下有「匈奴」二字；乙十一行本同；孔本同；张校同。】〕杂胡诸军事、征西大将军、河州、河州牧、单于、河南王，太子炽盘为镇西将军、左贤王、平昌公。〔胪，陵如翻。单，音蝉。炽，昌志翻。〕
兴命群臣搜举贤才。右仆射梁喜曰：「臣累受诏而未得其人，可谓世之乏才。」兴曰：「自古帝王之兴，未尝取相于昔人，〔相，息亮翻。〕待将于将来，随时任才，皆能致治。〔将，即亮翻。治，直吏翻。〕卿自识拔不明，岂得远诬四海乎﹖」群臣咸悦。〔姚兴之折梁喜诚是矣，群臣体兴之意而明扬仄陋者谁乎﹖此所谓好虚名而无实用者也。〕
③秦姚详屯杏城，为夏王勃勃所逼，〔夏，户雅翻。〕南奔大苏；勃勃遣平东将军鹿弈干追斩之，尽俘其众。勃勃南攻安定，破尚书杨佛嵩于青石北原，降其众四万五千；〔降，户江翻。〕进攻东乡，下之，徙三千余户于贰城。秦镇北参军王买德奔夏，夏王勃勃问以灭秦之策，买德曰：「秦德虽衰，藩镇犹固，愿且蓄力以待之。」勃勃以买德为军师中郎将。〔买德遂为夏之谋臣。〕秦王兴遣卫大将军常山公显迎姚详，弗及，遂屯杏城。
④刘藩帅，孟怀玉等诸将追卢循至岭表，〔帅，读曰率。〕二月，壬午，怀玉克始兴，斩徐道覆。
⑤河南王干归徙鲜卑仆浑部三千余户于度坚城，〔仆浑降干归见上卷上年。度坚城即乞伏先所都度坚山城也。〕以子敕勃为秦兴太守以镇之。〔乞伏干归本建国号曰秦，故置秦兴郡于度坚山。〕
⑥焦朗犹据姑臧，〔朗据姑臧见上卷上年。〕沮渠蒙逊攻拔其城，〔沮，子余翻。〕执朗而宥之；以其弟拏为秦州刺史，镇姑臧。〔拏，女居翻。〕遂伐南凉，围乐都，〔乐，音洛。〕三旬不克；南凉王傉檀以子安周为质，乃还。〔质，音致。〕
⑦吐谷浑树洛干伐南凉，败南凉太子虎台。〔败，补迈翻。〕
⑧南凉王傉檀欲复伐沮渠蒙逊，邯川护军孟恺谏曰：〔复，扶又翻。水经：河自西平郡东流，径浇河郡故城北，又东径石城南，又东径邯川城南。刘昫曰：廓州化隆县东，古邯川地。杜佑曰：后汉和帝时，侯霸置东、西邯屯田五部。邯，水名也，分流左右，在宁塞郡。据唐志，宁塞本浇河郡，唐玄宗天宝中更名；今之廓州。〕「蒙逊新并姑臧，凶劫方盛，不可攻也。」傉檀不从，五道俱进，至番禾、苕藋，〔番，音盘。藋，徒吊翻。〕掠五千余户而还。〔还，从宣翻，又如字；下同。〕将军屈右曰：「今既获利，宜倍道旋师，早度险阨。蒙逊善用兵，若轻军猝至，大敌外逼，徙户内叛，此危道也。」卫尉伊力廷曰：「彼步我骑，〔骑，奇寄翻。〕势不相及。今倍道而归则示弱，且捐弃资财，非计也。」俄而昏雾风雨，蒙逊兵大至，傉檀败走。蒙逊进围乐都，傉檀婴城固守，以子染干为质以请和，〔质，音致。〕蒙逊乃还。
⑨三月，刘裕始受太尉、中书监，〔加太尉见上卷五年。加中书监见六年。〕以刘穆之为太尉司马，陈郡殷景仁为行参军。〔行参军，未得与参军事班也，注已见前。〕裕问穆庂曰：「孟昶参佐谁堪入我府者﹖」穆之举前建威中兵参军谢晦。晦，安兄据之曾孙也，〔孟昶为建威将军，辟晦为中兵参军。〕裕即命为参军。裕尝讯囚，其旦，刑狱参军有疾，以晦代之；于车中一览讯牒，催促便下。〔下，遐稼翻。〕相府多，〔相，息亮翻。〕狱系殷积，晦随问酬辨，曾无违谬；裕由是奇之，即日署刑狱贼曹。〔刑狱盖分民曹、贼曹，贼曹掌盗贼事。宋志，诸府参军有长流贼曹、刑狱贼曹、城局贼曹；刑狱无民曹。谢晦为参军，未掌曹职，今乃升署。〕晦美风姿，善言笑，博赡多通，〔赡，时艳翻。〕裕深加赏爱。
⑩卢循行收兵至番禺，遂围之，孙处拒守二十余日。〔番禺，音潘愚。处，昌吕翻。〕沈田子言于刘藩曰：「番曰：「番禺城虽险固，本贼之巢穴；今循围之，或有内变。且孙季高众力寡弱，〔孙处，字季高。〕不能持久，若使还据广州，凶势复振矣。」〔复，扶又翻。〕夏，四月，田子引兵救番禺，击循，破之，所杀万余人。循走，田子与处共追之，又破循于苍梧、郁林、宁浦。〔苍梧、郁林，汉古郡。宁浦郡，吴分合浦郡立。苍梧，唐之郁州；郁林，唐之郁林州；宁浦，唐之横州。〕会处病，不能进，循奔交州。
初，九真太守李逊作乱，〔九真，汉古郡，唐之爱州。〕交州刺史交趾杜瑗讨斩之。瑗卒，〔瑗，于眷翻。卒，子恤翻。〕朝廷以其子慧度为交州刺史。诏书未至，循袭破合，〔合浦，汉古郡，唐之廉州。〕径向交州；慧度帅州府文武拒循于石碕，破之。〔碕，渠羁翻。岸曲曰碕。帅，读曰率。〕循余众犹三千人，李逊余党李脱等结集俚獠五千余人以应循。〔俚，音里。獠，鲁皓翻。〕庚子，循晨至龙编南津；〔交趾郡龙编县，州郡皆治焉。水经注：汉建安二十三年，立州之始，蛟龙盘编于水南北二津，故改龙渊曰龙编。余据二汉志皆作「龙编」，无亦师古、章怀避唐讳，因亦改「渊」为「编」乎！〕慧度悉散家财以赏军士，与循合战，掷雉尾炬焚其舰，〔雉尾炬，东草之一头，施铁镞，草尾则开如雉尾然，爇火以投敌。舰，户黯翻。〕以步兵夹岸射之，〔射，而亦翻。〕循众舰俱然，兵众大溃。循知不免，先鸩妻子，召妓妾问曰：〔妓，渠绮翻。〕「谁能从我死者﹖」多云：「雀鼠贪生，就死实难。」或云：「官尚当死，某岂愿生！」乃悉杀诸辞死者，因自投于水。慧度取其尸斩之，并其父子及李脱等，函七首送建康。
初，刘毅在京口，贫困，与知识射于东堂。庾悦为司徒右长史，后至夺其射堂；众人皆避之，毅独不去。悦厨馔甚盛，不以及毅；毅从悦求子鹅炙，〔馔，雏恋翻，又雏睆翻。炙，之夜翻。子鹅为炙尤肥美。〕悦怒不与，毅由是衔之。至是毅求兼督江州，诏许之。因奏称：「江州内地，以治民为职，〔治，直之翻。〕不当置军府雕耗民力，宜罢军府移镇豫章；而寻阳接蛮，吾即州府千兵以助郡戌。」于是解悦都督、将军官，以刺史镇豫章。毅以亲将赵恢领千兵守寻阳；悦府文武三千悉入毅府，符摄严峻。〔符摄，符下江州追摄之也。〕悦忿惧，至豫章，疽发背卒。〔疽，千余翻。卒，子恤翻。〕
河南王干归徙羌句岂等部众五千余户于迭兰城〔句岂降干归见上卷上年。迭兰城在大夏西南，炮崀东北。〕以兄子阿迤为兴国太守以镇之；〔汉末，兴国氐王阿贵据兴国城，在略阳略阳郡界，乞伏因其地名置郡。〕五月，复以子木弈干为武威太守，镇炮崀城。〔炮崀城，四年，乞伏炽盘所筑。复，扶又翻。〕
丁卯，魏主嗣谒金陵，山阳侯奚斤居守。〔守，式又翻。〕昌黎王慕容伯儿谋反；己巳，奚斤并其党收斩之。
