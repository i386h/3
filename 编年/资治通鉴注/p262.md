<!-- { "loadSidebar": true } -->
⑥雒阳令广汉王涣，居身平正，能以明察发擿奸伏，〔擿，他狄翻。〕外行猛政，内怀慈仁。凡所平断，〔断，丁乱翻。〕人莫不悦服，京师以为有神，是岁卒官，〔卒于官也。卒，子恤翻。〕百姓市〔张：「市」作「阋」。〕道，莫不咨嗟流涕。涣丧西归，道经弘农，民庶皆设盘案于路，〔以祭涣也，盘以盛祭物，案以陈盘，今野人之祭犹然。〕吏问其故，咸言：「平常持米到雒，为吏卒所钞，〔贤曰：钞，掠也。余谓此言钞者，非至如盗贼之钞掠，特不以道而侵取之，故曰钞；音楚交翻。〕恒亡其半，〔恒，户登翻。〕自王君在事，〔在事，谓在官当事也。〕不见侵枉，故来报恩。」雒阳民为立祠、作诗，每祭，辄弦歌而荐之。〔以所作诗被之弦歌也。为，于伪翻。〕太后诏曰：「夫忠良之吏，国家之所以为治也，〔治，直之翻。〕求之甚勤，得之至寡，今以涣子石为郎中，以勤劳勤。」
●卷第四十九
【汉纪四十一】起柔兆敦牂，尽旃蒙单阏，凡十年。
孝殇皇帝〔讳隆，和帝少子也。谥法：短折不成曰殇。伏侯古今注曰：「隆」之字曰「盛」。〕
延平元年〔（丙午、一○六）〕
①春，正月，辛卯，以太尉张禹为太傅，司徒徐防为太尉，参录尚书事。太后以帝在襁褓，〔襁，居两翻。褓，音保。〕欲令重臣居禁内。乃诏禹舍宫中，五日一归府；每朝见，特赞，与三公绝席。〔特赞者，每朝见，赞拜者先独赞禹名，既乃赞太尉名以下，禹火与三公同赞也。绝席者，朝位独在百僚上，不与三公联席也。朝，直遥翻。见，贤遍翻。〕
②封皇兄胜为平原王。
③癸卯，以光禄勋梁鲔为司徒。〔鲔，于轨翻。〕
④三月，甲申，葬孝和皇帝于慎陵，〔贤曰：慎陵，在雒阳东南三十里。〕庙曰穆宗。
⑤丙戌，清河王庆、济北王寿、河间王开、常山王章始就国；〔济，子礼翻。〕太后特加庆以殊礼。〔殊，异也，其礼异于诸王也。〕庆子祜，年十三，太后以帝幼弱，远虑不虞，留祜与嫡母耿姬居清河邸。〔为帝崩立祜张本。〕耿姬，况之曾孙也；〔耿况以上谷从光武。〕祜母，犍为左姬也。〔犍，居言翻。〕
⑥夏，四月，鲜卑寇渔阳，渔阳太守张显率数百人出塞追之。兵马掾严授谏曰：「前道险阻，贼势难量，〔掾，俞绢翻。量，音良。〕宜且结营，先令轻骑侦视之。」显意甚锐，怒，欲斩之，遂进兵。遇虏伏发，士卒悉走，唯授力战，身被十创，手杀数人而死。〔缘边郡曹有兵马掾，掌兵马。侦，丑郑翻。创，初良翻。〕主簿卫福、功曹徐咸皆自投赴显，俱没于陈。〔陈，读曰阵。〕
⑦丙寅，以虎贲中郎将邓骘为车骑将军、仪同三司。〔三司，三公也。晋职官志曰：仪同三司之名始此。骘，职日翻。〕骘弟黄门侍郎悝为虎贲中郎将，弘、阊皆侍中。〔悝，苦回翻。阊，齿良翻。〕
司空陈宠薨。
⑨五月，辛卯，赦天下。
⑩壬辰，河东垣山崩。〔贤曰：垣县，今绛州县也。〕
六月，丁未，以太常尹勤为司空。
郡国三十一雨水。
己未，太后诏减太官、导官、尚方、内署诸服御、珍膳、靡丽难成之物，〔贤曰：太官令，周官也，秩千石，典天子御膳。导官，掌择御米。导，择也。尚方，掌作御刀剑诸器物；内署，掌内府衣物：令秩皆六百石。〕自非供陵庙，稻梁米不得导择，朝夕一肉饭而已。旧太官、汤官经用岁且二万万，自是裁数千万。〔百官志：汤官丞，主酒，属太官令。〕及郡国所贡，皆减其过半；悉斥卖上林鹰犬；〔东部亦有上林苑，在雒阳西。斥，开也，弃也。〕离宫、别馆储峙米糒、薪炭，悉令省之。〔峙，丈里翻。糒，音备。〕
丁卯，诏免遣掖庭宫人及宗室没入者皆为庶民。
秋，七月，庚寅，敕司隶校尉、部刺史曰：〔司隶校尉及诸州部刺史也。〕「间者郡国或有水灾，妨害秋稼，朝廷惟咎，忧惶悼惧。〔惟，思也。咎，过也。〕而郡国欲获丰穰虎饰之誉，遂覆蔽灾害，〔覆，敷又翻。〕多张垦田，不揣流亡，〔揣，音初委翻。〕竞增户口，掩匿盗贼，令奸恶无惩，〔隐蔽盗贼，不以上闻，弗加诛讨，使奸恶无所惩艾。〕署用非次，选举乖宜，贪苛惨毒，延及平民。〔贤曰：平民，谓善人也。〕刺史垂头塞耳，阿私下比，〔塞悉则翻。比，毗至翻。〕不畏于天，不愧于人。〔诗小雅何人斯之辞。〕假贷之恩，不可数恃，〔数，所角翻。〕自今以后，将纠其罚。二千不长吏其各实核所伤害，为除田租刍。」〔长，知两翻。为，于伪翻。〕
八月，辛卯，帝崩。〔年二岁。〕癸丑，殡于崇德前殿。〔贤曰：雒阳南宫有崇德殿。〕太后与兄车骑将军骘、虎贲中郎将悝等定策禁中，〔悝，苦回翻。〕其夜，使骘持节以王青盖车迎清河王子祜，〔贤曰：续汉志曰：皇太子、皇子，皆安车，朱班轮、青盖、金华蚤。皇子为王，锡以乘之，故曰王青盖车。皇孙则绿车。〕斋于殿中。皇太后御崇德殿，百官皆吉服陪位，〔贤曰：不可以凶事临朝，改吉服也。〕引拜祜为长安侯。〔贤曰：不即立为天子而封侯者，不欲从微即登皇位。余谓先封侯者，用立孝宣帝故事也。〕乃下诏，以祜为孝和皇帝嗣，又作策命。有司读策毕，太尉奉上玺绶，即皇帝位，〔上，时掌翻。玺，斯氏翻。绶，音受。〕太后犹临朝。〔公羊传曰：犹者，可止之辞。〕
诏告司隶校尉、河南尹、南阳太守曰：「每览前代，外戚宾客浊乱奉公，〔言其挟势恣横，奉公之吏为所浊乱也。〕为民患苦，咎在执法怠懈，不辄行其罚故也。〔懈，古隘翻。〕今车骑将军骘等虽怀敬顺之志，而宗门广大，姻戚不少，宾客奸猾，多干禁宪，〔贤曰：干，犯也。〕其明加检敕，勿相容护。」自是亲属犯罪，无所假贷。
九月，六州大水。
丙寅，葬孝殇皇帝于康陵。〔贤曰：康陵，在慎陵茔中庚地。〕以连遭大水，〔章：甲十六行本「水」作「忧」；乙十一行本同；孔本同；退斋校同。〕百姓苦役，方中秘藏〔贤曰：方中，陵中也；耱藏之中，故言秘也。孔颍达曰：凡天子之葬，掘地为方圹，汉书谓之方中。方中之内，先累?于其方中，南面为羡道，以蜃车载柩至圹，说而载以龙輴，从羡道而入，至方中，乃属绋于棺之缄，从上而下棺，入于?之中。方上，谓覆坑方石上。〕及诸工作事，减约十分居一。〔十分居一者，减其九分也。〕
乙亥，殒石于陈留。〔陈留郡，在雒阳东五百三十里。〕
诏以北地梁慬为西域副校尉。〔慬，音勤。校，户教翻。〕慬行至河西，会西域诸国反，攻都护任尚于疏勒；尚上书求救，诏慬将河西四郡羌、胡五千骑驰赴之。慬未至而尚已得解，诏征尚还，以骑都尉段禧为都护，西域长史赵博为骑都尉。禧、博守它干城，〔班超为都护，居龟兹它干城。〕城小，梁慬以为不可固，乃谲说龟兹王白霸，〔谲，古穴翻。说，输芮翻。龟兹，音丘慈。〕欲入共保其城；白霸许之，吏民固谏，白霸不听。慬既入，遣将急迎段禧、赵博，合军八九千人。龟兹吏民并叛其王，而与温宿、姑墨数万兵反，共围成，慬等出战，大破之。连兵数月，胡众败走，乘胜追击，凡斩首万余级，获生口数千人，龟兹乃定。〔梁慬非不健，然终不能定西域者，徒勇而无策略也。〕
冬，十月，四州大水，雨雹。〔雨，于具翻。〕
清河孝王庆病笃，上书求葬樊渥宋贵中耱旁。〔欲从其母也。〕十二月，甲子，王薨。
乙酉，罢鱼龙曼延戏。〔武帝元封三年，作鱼龙曼延戏，今罢之。曼，音万。延，衍面翻。〕
尚书郎南阳樊准以儒风寖衰，上疏曰：「臣闻人君不可以不学。光武皇帝受命中兴，东西诛战，不遑启处，〔处，昌吕翻。〕然犹投戈讲艺，〔艺，六艺也。〕息马论道。明皇帝庶政万机，无不简心，〔朱子曰：简，阅也。〕而垂情古典，游意经艺，每飨射礼毕，正坐自讲，诸儒并听，四方欣欣。又多征名儒，布在廊庙，每燕会则论难衎衎，〔贤曰：衎衎，和乐貌也。难，乃旦翻。衎，苦旱翻，又苦汗翻。〕共求政化，期门、羽林介冑之之士，悉通孝经，〔期门，即虎贲士。〕化自圣躬，流及蛮荒，是以议者每称盛时，咸言永平。今学者益少，〔少，诗沼翻。〕远方尤甚，博士倚席不讲，〔贤曰：礼记曰：凡侍坐于大司成者，远间三席。又曰：若非饮食之客，则布席，席函丈。注云：谓讲问客也。倚席，言不施讲坐也。〕儒者竞论浮丽，忘蹇蹇之忠，习諓諓之辞。〔贤曰：諓諓，谄言也，音践。前书曰：昔秦穆公说諓諓之言。〕臣愚以为宜下明诏，博求幽隐，宠进儒雅，以俟圣上讲习之期。」〔时安帝始年十三，故请求儒雅以俟讲习。〕太后深纳其言，诏：「公、卿、中二千石各举隐士、大儒，务取高行，以劝后进，〔行，下孟翻。〕妙简博士，〔妙，精也。简，择也。〕必得其人。」
孝安皇帝上〔讳祜，肃宗孙也，父曰清河孝王庆。谥法：宽容和平曰安。伏侯古今注曰：「祜」之字曰「福」。〕
永初元年〔（丁未、一○七）〕
①春，正月，癸酉朔，赦天下。
②蜀郡徼外羌内属。〔徼，吉吊翻；下同。〕
③二月，丁卯，分清河国封帝弟常保为广川王。〔广川县，属信都国。贤曰：故城在今冀州枣强县东北。〕
庚午，司徒梁鲔薨。
⑤三月，癸酉，日有食之。
⑥己卯，永昌徼外僬侥种夷陆类等举种内附。〔永昌郡，在雒阳西七千二百六十里。僬侥国，人长不过二尺。徼，吉吊翻。僬，兹消翻。侥，倪ㄠ翻。种，章勇翻。〕
⑦甲申，葬清河孝王于广丘，〔广丘在清河厝县，后更名甘陵。〕司空、宗正护丧事，仪比东海恭王。〔恭王葬见四十五卷明帝永平元年。考异曰：帝纪书「车骑将军护葬」，今从传。〕
⑧自和帝之丧，邓骘兄弟常居禁。骘不欲久在内，连求还第，太后许之。夏，四月，封太傅张禹、太尉徐防、司空尹勤、车骑将军邓骘，城门校尉邓悝、虎贲中郎将邓弘、黄门郎邓阊皆为列侯，〔禹，安乡侯；防，龙乡侯；骘，上蔡侯；悝，叶侯；弘，西平侯；阊，西华侯。阊，音昌。考异曰：袁纪前作「阊」，后作「闿」，盖误。〕食吧各万户，骘以安策功增三千户；骘及诸弟辞让不获，遂逃避使者，间关诣阙，〔贤曰：间关，犹崎岖也。〕上疏自陈，至于五六，乃许之。
