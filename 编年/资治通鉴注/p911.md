<!-- { "loadSidebar": true } -->
壬午，诏左十二军出镂方、长岑、溟海、盖马、建安、南苏、辽东、玄菟、扶余、朝鲜、沃沮、乐浪等道，〔帝指授诸军所出之道，多用汉县旧名。汉志：镂方、长岑、朝鲜，属乐浪郡。盖马，属玄菟郡，有盖马大山。辽东，汉郡名。溟海，盖即汉乐浪郡之海冥县。建安、南苏、扶余，皆高丽国城守之处。沃沮，亦古地名，是时其地已入新罗界。镂，郎豆翻。菟，音涂。朝，音潮。鲜，音仙。沮，子余翻。乐，音洛。浪，音郎。〕右十二军出黏蝉、含资、浑弥、临屯、候城、提奚、蹋顿、肃慎、碣石、东暆、带方、襄平等道，〔汉志：黏蝉、含资、浑弥、提奚、东暆、带方等县，属乐浪郡。候城、襄平，属辽东郡。临屯，亦汉武帝所置郡名。蹋顿，即汉末辽西乌丸蹋顿所居。肃慎，古肃慎氏之国，其地时为靺鞨所居。碣石，禹贡之碣石也。杜佑以为此碣石在高丽中。佑曰：碣石山，在汉乐浪郡遂城县，秦长城起于此山。今验长城东截辽水而入高丽，遣址犹存。黏，女廉翻。蝉，服虔音提。蹋，徒盍翻。碣，其列翻。暆，应劭曰，音移。〕骆驿引途，〔骆驿，相继不绝也。〕总急平壤，〔平壤城，高丽国都也，亦曰长安城，东西六里，随山屈曲，南临浿水。杜佑曰：高丽王自东晋以后居平壤城，即汉乐浪郡王险城。〕凡一百一十三万三千八百人，号二百万，其馈运者倍之。宜社于南桑干上，类上帝于临朔宫南，〔记王制：天子将出，类乎上帝，宜乎社。郑氏注：类、宜，皆祭名。孔颖达曰：天道远，以事类而祭告之也。社主杀戮，故求便宜。社主阴，万物于此断杀，故曰宜。桑干河，巡蓟城南。水经：湿水出鴈门阴馆县，东北过代郡桑干县，谓之桑干水，东过广阳蓟县北。今在蓟城南，城邑有变迁也。干，音干。〕祭马祖于蓟城北。〔周礼祭马祖，郑氏注曰：马祖，天驷也。〕帝亲授节度：每军大将、亚将各一人；骑兵四十队，队百人，十对为团，步卒八十对，分为四团，团各有偏将一人；其铠冑、旗旛，每团异色；〔将，即亮翻。骑，奇寄翻。铠，可亥翻。〕受降使者一人，承诏慰抚，不受大将节制；其辎重散兵等亦为四团，〔降，户将翻。使，疏吏翻。重，直用翻。散，悉但翻。〕使步卒挟之而行；进止立营，皆有次叙仪法。癸未，第一军发；日遣一军，相去四十里，连营渐进，终四十日，发乃尽，首尾相继，鼓角相闻，旌旗亘九百六十里。御营内合十二卫、三台、五省、九等，发隶内、外、前、后、左、右六军，次后发，又亘八十里。近古出师之盛，未之有也。
4甲辰，内史元寿薨。
5二月，壬戍，观德王雄薨。〔观王雄，谥曰德。观，古玩翻。〕
6北平襄侯段文振为兵部尚书，上表，以为帝「宠待突厥太厚，处之塞内，〔上，时掌翻。处，昌吕翻。〕资以兵食，戎狄之性，无亲而贪，异日必为国患，宜以时谕遣，令出塞外，〔令，力丁翻；下同。〕然后明设烽候，缘边镇防，务令严重，此万岁之长策也。」兵曹郎斛斯政，桩之孙也，〔帝改尚书诸曹侍郎为郎。兵曹郎，开皇之兵部侍郎也。斛斯桩，构间后魏孝武、高欢者也。〕以器干明悟，为帝所宠任，使专掌兵事。文振知政险薄，不可委以机要，屡言于帝，帝不从。及征高丽，以文振为左候卫大将军，出南苏道。文振于道中疾笃，上表曰：「窃见辽东小丑，未服严刑，远降六师，亲劳万乘。但夷狄多诈，深须防拟，口陈降款，毋宜遽受。〔受，绳证翻。降，户江翻。〕水潦方降，不可淹迟。唯愿严勒诸军，星驰速发，水陆俱前，出其不意，则平壤孤城，势可拔也。若倾其本根，余城自克；如不时定，脱遇秋霖，深为艰阻，兵粮既竭，强敌在前，靺鞨出后，〔靺，音末。鞨，音曷。〕驰疑不决，非上策也。」三月，辛卯，文振卒，〔卒，子恤翻。〕帝甚惜之。
7癸巳，上始御师，进至潦水。众军总会，临水为大陈，〔陈，读曰阵。〕高丽兵阻拒守，隋兵不得济。左屯卫大将军麦铁杖谓人曰：「丈夫性命自有所在，岂能然艾炙頞，瓜蔕歕鼻，治黄不差，而卧死儿女手中乎！」〔黄，热病也。热则头痛，故燃艾以炙頞。然则上壅，瓜蔕味苦寒，故喷鼻以通观鬲。差，愈也。然，与燃同。炙，居又翻。頞，乌葛翻；鼻頞。说文曰：頞，鼻茎。蔕，音帝。歕，蒲闷翻。差，楚懈翻。治，直之翻。〕乃自请为前锋，谓其三子曰：「吾荷国恩，〔荷，下可翻。〕今为死日！我得良杀，汝当富贵。」帝命工部尚书宇文恺造浮桥三道于辽水西岸，既成，引桥趣东岸，〔趣，七喻翻。〕桥短不及岸丈余。高丽兵至，隋兵骁勇争赴水接战，〔骁，坚尧翻。〕高丽兵乘高击之，隋兵不得登岸，死者甚众。麦铁杖跃登岸，与虎贲郎将钱士雄、孟叉等皆战死。〔考异曰：杂记作「钱英、孟金钗」。今从隋帝纪。〕乃敛兵，引桥复就西岸。诏赠铁杖宿公，〔宿，古国名。〕使其子孟才袭爵，次子仲才、季才并拜正议大夫。更命少府监何稠接桥，〔更，工衔翻。少，始照翻。〕二日而成，诸军相次继进，大战于东岸，高丽兵大败，死者万计，诸军乘胜进围辽东城，即汉之襄平城也。车驾渡辽，〔考异曰：隋帝纪：「癸巳，上御师；甲子，临辽水桥；戊戍，麦铁渡辽；乙未，大顿；丙申，大赦。」按长历，是月庚辰朔，不容有甲子。又戊戍之子，不容有甲午、乙未、丙申。此必误也。今并除也。〕引曷萨那可汗及高昌王伯雅观战处以摄惮之，〔摄，之涉翻。〕因下诏赦天子。命刑部尚书卫文升、尚书右丞刘土龙抚辽左之民，给复十年，〔复，方目翻。〕建置郡县，以相统摄。
8夏，五月，壬午，纳言杨达薨。
9诸将之东下也，帝亲戒之曰：「今者吊民伐罪，非为功名。诸将或不识朕意，欲轻兵掩袭，孤军独鬬，立一身之名以邀勋赏，非大军行法。〔言非大军征行之法。将，即亮翻。〕公等进军，当分三道，有所攻击，必三道相知，毋得轻军独进，以致失亡。又，凡军事进止，皆须奏闻待报，毋得专擅。」辽东数出战不利，〔数，所角翻。〕乃婴城固守，帝命诸军攻之。又敕诸将，高丽若降，即宜抚纳，不得纵兵。辽东城将陷，城中人辄言请降；〔降，户江翻。〕诸将奉旨不敢赴机，先令驰奏，比报至，〔比，必寐翻。〕城中守御亦备，随出拒战。如此再三，帝终不寤。既而城久不下，六月，给未，帝幸辽东城南，观其城池形势，因召诸将诘责之曰：「公等自以宫高，又恃家世，欲以暗懦待我邪！〔诘，去吉翻。懦，乃卧翻，又乃乱翻。邪，音耶；下同。〕在都之日，公等皆不愿我来，恐见病败耳。我今来此，正欲观公等所为，斩公辈耳！公今畏死，莫肯尽力，谓我不能杀公邪！」诸将咸战惧失色。帝因留城西数里，御六合城。〔此六合城略如三年行城之制，周回八里，城及女垣高十仞。〕高丽诸城各坚守不下。右翊卫大将军来护儿帅江、淮水军，舳舻数百里，浮海先进，入自浿水，〔班志：浿水西至增地县入海，皆在乐浪界。帅，读曰率。舳舻，音逐卢。浿，普大翻。〕去平壤六十里，与高丽相遇，进击，大破之。护儿欲乘胜趣其城，〔趣，七喻翻。〕副总管周法尚止之，请俟诸军至俱进。护儿不听，简精甲四万，直造城下。〔造，七到翻。〕高丽伏兵于罗郭内空寺中，出兵与护儿战而伪败，护儿逐之入城，纵兵浮掠，无复部伍。伏兵发，护儿大败，仅而获免，士卒还者不过数千人。高丽追至船所，周法尚整陈待之，高丽乃退。护儿引兵还屯海浦，不敢复留应接诸军。〔陈，读曰阵。复，扶又翻。考异曰：北史云：「护破高丽，斩高元弟建武，因破其郛，营于城外，以待诸军。」今从隋书及革命记。〕
左翊卫大将军宇文述出扶余道，右翊卫大将军于仲文出乐浪道，〔隋制：十二卫各置大将军一人，来护儿、于仲文并书右翊卫大将军，何也﹖考二人本传，于仲文，帝即位之初为右翊卫大将军，征吐浑时，来护儿已为右翊卫大将军，通鉴盖追书仲文官也。〕左骁卫大将军荆元恒出辽东道，〔骁，坚尧翻。恒，户登翻。〕右翊卫将军薛世雄出沃沮道，左屯卫将军辛世雄出玄菟道，〔沮，子余翻。菟，音涂。〕右御卫将军张瑾出襄平道，右武候将军赵笑才出碣道，涿郡太守检校左武卫将军崔弘升出遂城道，检校右御卫虎贲郎将卫文升出增地道，〔守，式又翻。将，即亮翻。〕皆会于鸭绿水西。〔班志：玄菟郡西盖马县有马訾水。新唐书：马訾水出靺鞨之白山，色若鸭头，号鸭绿水。平壤城在鸭绿东南。金人谓鸭绿水为混同江。杜佑曰：鸭渌水阔三百步，在平壤西北四百五十里，辽水东西四百八十里。〕述等兵自泸河、怀远二镇，人马皆给百日粮，又给排甲、枪抬〔抬，色角翻。〕并衣资、戎具、火幕，人别三石已上，重莫能胜致。〔胜，音升。〕下令军中：「士卒有〔【章：十二行本无丈上三字；乙十一行本同；孔本同；张校同。】〕遣弃米粟者斩！」军士皆于幕下掘坑埋之，纔行及中路，粮已将尽。
