<!-- { "loadSidebar": true } -->
会齐殇王子都乡侯畅来吊国忧，〔齐殇王石，齐武王演之孙，哀王章之子。考异曰：袁纪作「郁乡侯畅」，今从范书。〕太后数召见之，〔范书曰：畅素行邪僻，因邓迭母元自通长乐宫，得幸太后。数，所角翻。〕窦宪惧畅分宫省之权，遣客刺杀畅于屯卫之中，〔何敞传曰：刺杀畅于城门屯卫之中。刺，七亦翻。〕而归罪于畅弟利侯刚，乃使侍御史与青州刺史杂考刚等。〔青州刺史部齐国。畅见杀于京师，而令青州刺史考竟，欲移狱以绝踪也。〕尚书颍川韩棱以为「贼在京师，不宜舍近问远，恐为奸臣所笑。」太后怒，以切责棱，棱固执其议。何敞说宋由曰：〔说，输芮翻。〕「畅宗室肺府，〔府，与腑同。〕茅土蕃臣，来吊大忧，上书须报，〔贤曰：须，待也。〕亲在武卫，致此残酷。奉宪之吏，莫适讨捕，〔贤曰：适，音的；谓无指的讨捕也。〕踪迹不显，主名不立。敞备数股肱，职典贼曹，〔贤曰：股肱，谓手臂也，公府有贼曹，主知盗贼。余按字书，股，髀干；肱，臂干；股肱，言手足之要；以为手臂，误矣。〕欲亲至发所以纠其变。〔发所，贼发之所。纠，督察也。〕而二府执事，以为〔章：甲十六行本「为」下有「故事」二字；乙十一行本同；孔本同；张校同；退斋校同。〕三公不与贼盗，〔贤曰：敞在太尉府。二府：谓司徒、司空。邴吉为丞相不案事，遂以为故事。与，读曰预。〕公纵奸慝，莫以为咎。敞请独奏案之。」由乃许焉。二府闻敞行，皆遣主者随之。〔贤曰：主者，谓主知贼盗之曹也。〕于是推举，具得事实。太后奴，闭宪于内宫。宪惧诛，因自求击匈奴以赎死。
冬，十月，乙亥，以宪为车骑将军，伐北匈奴，以报金吾耿秉为副；发北军五校、黎阳、雍营、缘边十二郡骑士及羌、胡兵出塞。〔北军五校，屯骑、越骑、步兵、长水、射声五校尉所掌宿卫兵也。黎阳营，注见前。扶风校尉部在雍县，以凉州近羌，数犯三辅，将兵卫护园陵，故俗称雍营。缘边十二郡，上郡、西河、五原、云中、定襄、鴈门、朔方、代郡、上谷、渔阳、安定、北地也。校，户教翻。雍，于用翻。〕
公卿举故张掖太守邓训代张纡为护羌校尉。迷唐率兵万骑来至塞下，未敢攻训，先欲胁小月氏胡。〔匈奴破月氏，月氏西徙；其余众保南山不得去者，号小月氏。氏，音支。〕训拥卫小月氏胡，令不得战。议者咸以羌、胡相攻，县官之利，不宜禁护。训曰：「张纡失信，众羌大动，凉州吏民，命县丝发。〔县，读曰悬。〕原诸胡所以难得意者，皆恩信不厚耳。今因其追急，以德怀之，庶能有用。」遂令开城及所居园门，〔护羌校尉所居寺舍后园之门也。〕悉驱群胡妻子内之，严兵守卫。羌掠无所得，又不敢逼诸胡，因即解去。由是湟中诸胡皆言：「汉家常欲我曹；〔贤曰：湟中，月氏胡所居，今鄯州湟水县也。〕今邓使君待我以恩信，开门内我妻子，乃是得父母也！」咸欢喜叩头曰：「唯唐叔父号吾将其种人八百户来降。〔种，章勇翻。〕训因发湟中秦、胡、羌兵四千人出塞，〔秦威服四夷，故夷人率中国人为秦人。〕掩击迷唐于写谷，破之，〔贤曰：东观记曰：「写」作「鴈」。〕迷唐乃去大、小榆，〔大、小榆谷。杜佑曰：大、小榆谷在汉榆中县，今在兰州于泉县界。按水经：大、小榆谷在汉金城郡塞外。河水过大、小榆谷北又东过河关县北，又东过允吾县北，又东过榆中县北。榆中县，与大、小榆相去甚远；杜佑说非。〕居颇岩谷，众悉离散。
孝和皇帝上〔讳肇，肃宗第四子也。窦后养以为子，废长立之。谥法：不刚不柔曰和。伏侯古今注曰：「肇」之字曰「始」，音兆。贤曰：按许慎说文：肇，音大可翻；上讳也。但伏侯、许慎并汉时人，而帝讳音不同，盖应别有所据。〕
永元元年〔（己丑、八九）〕
①春，迷唐欲复归故地；邓训发湟中六千人，令长史任尚将之，〔将，即亮翻。〕缝革为船，置于箄上以渡河，〔贤曰：箄，木筏也；音步佳翻。〕掩击迷唐，大破之，斩首前后一千八百余级，获生口二千人，马牛羊三万余头，一种殆尽。〔贤曰：一种，谓迷唐也。种，章勇翻。考异曰：西羌传：「永元元年，张纡坐征，以训代为校尉。」邓训传：「章和二年，纡诱诛羌，羌谋报怨，公卿举训代纡，击破之。其春，迷唐复欲归训，又破之。」按训传，下云「永元二年」，则其春，永元元年春也。今从训传。〕迷唐收其余众西徙千余里，诸附落小种皆畔之。〔附落，羌部落之附迷唐者。〕烧当豪帅东号，稽颡归死，〔归死，自归而请死也。帅，所类翻。〕余皆款塞纳-马恩省质。〔质，音致。〕于是训绥接归附，威信大行，遂罢屯兵，各令归郡，〔以羌反，发诸郡兵屯于塞上，今羌已破，罢令各归其郡。〕唯置弛刑徒二千余人，分以屯田、修理坞壁而已。
②窦宪将征匈奴，三公、九卿诣朝堂上书谏，以为：「匈奴不犯边塞，而无故劳师远涉，损费国用，徼功万里，〔徼，一遥翻。〕非社稷之计。」书连上，辄寝，〔上，时掌翻；下同。〕宋由惧，遂不敢复署议，〔复，扶又翻。〕而诸卿稍自引止；唯袁安、任隗守不移，至免冠朝堂固争，前后且十上，众皆为之危惧，〔为，于伪翻；下同。〕安、隗正色自若。侍御史鲁恭上疏曰：「国家新遭大忧，陛下方在谅闇，〔闇，音阴。〕百姓阙煞，三时不闻警跸之音，〔贤曰：三时，夏、秋、冬也。天子出警入跸。沈约曰：汉制曰：出称警，入称跸，而今则并称之。史臣以为警者，警戒也；跸者，止行也。今从乘舆而出者，并警戒以备非常也；从外而入，与乘舆相干者，跸而止之也。和帝章和二年二月即位，明年春议击匈奴，帝在谅闇不出，故三时不闻警跸之音。〕莫灴怀思皇皇，若有求而不得。〔礼记，颜丁善居丧，始死，皇皇如有求而不得。此言百姓思慕之意。〕今乃以盛春之月兴发军役，扰动天下以事戎夷，诚非所以垂恩中国，改元正时，由内及外也。万民者，天之所生；天爱其所，犹父母爱其子，一物有不得其所，则天气为之舛错，况于人乎！故爱民者必有天报。夫戎狄者，四方之异气，与鸟兽无别；〔别，彼列翻。〕若杂居中国，则错乱天气，污辱善人，〔污，乌故翻。〕是以圣王之制，羁縻不绝而已。〔字书曰：羁，马络头也。苍颉篇曰：縻，牛缰也。〕今匈奴为鲜卑所破，远藏于史侯河西，去塞数千里，而欲乘其虚耗，利其微弱，是非义之所出也。今始征发，而大司农调度不足，〔调，徒吊翻。贤曰：度，音大各翻。余据今人多读如本字。〕上下相迫，民间之急，亦已甚矣。群僚百姓咸曰不可，陛下〔章：甲十六行本「下」下有「独」字；乙十一行本同；孔本同。〕柰何以一人之计，弃万人之命，不恤其言乎！上观天心，下察人志，足以知事之得失。臣恐中国不为中国，岂徒匈奴而已哉！」尚书令韩棱、骑都尉朱晖、议郎京兆乐恢，皆上疏谏，太后不听。
又诏使者为宪弟笃、景并起邸第，劳役百姓。〔为，于伪翻；下同。〕侍御史何敞上疏曰：「臣闻匈奴之为桀逆久矣，平城之围，〔事见十一卷高帝七年。〕慢书之耻，〔事见十二卷惠帝三年。〕此二辱者，臣子所为捐躯而必死，高祖、吕后忍怒含忿，舍而不诛。〔舍，读曰舍。〕今匈奴无逆节之罪，汉朝无可凓之耻，〔朝，直遥翻；下同。〕而盛春东作，〔贤曰：岁起于东，人始就耕，故曰东作。〕兴动大役，元元怨恨，咸怀不悦。又猥为卫尉笃、奉车都尉景缮修馆第，弥街绝里。笃、景亲近贵臣，当为百僚表仪。今众军在道，朝廷焦唇，百姓愁苦，县官无用，〔无财用也。〕而遽起大第，崇饰玩好，〔好，呼到翻。〕非所以垂令德、示无穷也。宜且罢工匠，专忧北边，恤民之困。」书奏，不省。〔省，悉景翻。〕
窦宪尝使门生赍书诣尚书仆射郅寿，有所请托，寿即送诏狱，前后上书，陈宪骄恣，引王莽以诫国家；又因朝会，刺讥宪等以伐匈奴、起第宅事，厉音正色，辞旨甚切。宪怒，陷寿以买公田、诽谤，下吏，当诛，〔下，遐稼翻。〕何敞上疏曰：「寿机密近臣，匡救为职，若怀默不言，其罪当诛。今寿违众正议以安宗庙，岂其私邪！臣所以触死瞽言，〔论语曰：侍于君子有三愆，未见颜色而言谓之瞽。〕非为寿也。忠臣尽节，以死为归；臣虽不知寿，度其甘心安之。〔度，徒洛翻。〕诚不欲圣朝行诽谤之诛，以伤晏晏之化，〔郑玄注尚书考灵曜曰：宽容覆载，谓之晏晏。〕杜塞忠直，〔塞，悉则翻。〕垂讥无穷。臣敞谬与机密，〔与，读曰预。〕言所不宜，罪名明白，当填牢狱，先寿僵仆，〔先，悉荐翻。〕万死有余。」书奏，寿得减死论，徙合浦，未行，自杀。寿，恽之子也。〔郅恽事光武。恽，于粉翻。〕
夏六月，窦宪、耿秉出朔方鸡鹿塞，〔贤曰：今在朔方窳浑县北。阚骃十三州志曰：窳县有大道，西北出鸡鹿塞。窳，音羊主翻。〕南单于出满夷谷，〔贤曰：满夷谷，阙。余按南单于庭在西河美稷，满夷谷当在美稷县西北。后邓鸿讨逢侯，兵至美稷，逢侯乘冰度隘，向满夷谷，可以知矣。〕度辽将军邓鸿出稒阳塞，〔贤曰：稒阳县，属九原郡，故城在今胜州银城县界。稒，音固。〕皆会涿邪山。宪分遣副校尉阎盘、司马耿夔、耿谭将南匈奴精骑万余，与北单于战于稽洛山，〔余按唐太宗以斛萨部地置稽落州，盖因山以名之。〕大破之，单于遁走；追击诸部，遂临私渠北鞮海，〔鞮，丁奚翻。〕斩名王已下万三千级，获生口甚众，杂畜百余万头，诸裨小王率众降者，前后八十一部二十余万人。宪、秉出塞三千余里，登燕然山，〔唐太宗又以多滥葛部地置燕然州。又按北史，燕然山在菟园水北。燕，于贤翻。〕命中护军班固刻石勒功，〔西都有护军都尉，今始有中护军。〕纪汉威德而还。〔还，从宜翻，又如字；下同。〕遣军司马吴泛、梁讽奉金帛遗北单于，〔遗，于季翻。〕时虏中乖乱，泛、讽及北单于于西海上，宜国威信，以诏致赐，单于稽首拜受。〔稽，音启。〕讽因说令修呼韩邪故事，〔谓臣服于汉为北藩。说，输芮翻。〕单于喜悦，即将其众与讽俱还；到私渠海，闻汉军已入塞，乃遣弟右温禺鞮王奉贡入侍，随讽诣阙。宪以单于不自身到，奏还其侍弟。
③秋，七月，己未，会稽山崩。〔会，工外翻。〕
