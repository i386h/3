<!-- { "loadSidebar": true } -->
②秦王使甘茂约魏以伐韩，而令向寿辅行。甘茂〔章：十二行本“茂”下有“至魏”二字；乙十一行本同；孔本同；张校同；退斋校同。〕令向寿还，谓王曰：“魏听臣矣，〔令，卢经翻，使也。向，式让翻，姓也。姓谱：向姓本自宋文公枝子向文旰，旰孙戌以王父字为氏。余按左传，向戌本出于宋桓公。孟子为齐卿，出吊于滕，王使王驩为辅行。赵岐注曰：辅行，副使也。旰，音干。戌，音恤。传，直恋翻。使，疏吏翻。〕然愿王勿伐！”王迎甘茂于息壤而问其故。〔柳宗元曰：地长隆然而起，夷之而益高者为息壤。异书有云：鲧窃帝之息壤以堙洪水。意者此所谓息壤，盖以地长得名。长，知两翻。〕对曰：“宜阳大县，其实郡也。〔杜佑曰：春秋时列国相灭，多以其地为县，则县大而郡小，故赵鞅曰：“上大夫受县，下大夫受郡。”至于战国，则郡大而县小矣，故甘茂曰：“宜阳大县。其实郡也。”汉官仪曰：凡郡：或以列国，陈、鲁、齐、吴是也；或以旧邑，长沙、丹阳是也；或以山陵，泰山，山阳是也；或以川原，西河，河东是也；或以所出，金城城下得金，酒泉泉味如酒、豫章樟树生庭、雁门雁之所育是也；或以号令，夏禹合诸侯，大计东冶之山会计，因名会稽是也。令，力正翻。名会，古外翻。〕今王倍数险，行千里，攻之难。〔倍，与背同，音蒲妹翻。数险，谓函谷及三崤之险。〕鲁人有与曾参同姓名者杀人，人告其母，其母织自若也。〔参，所金翻，一音七南翻。〕及三人告之，其母投杼下机，逾墙而走。〔杼，直吕翻。说文曰：杼，机之持纬者，盖今所谓梭。梭，苏禾翻。〕臣之贤不若曾参，王之信臣又不如其母，疑臣者非特三人，臣恐大王之投杼也。魏文侯令乐羊将而攻中山，三年而拔之。〔事见一卷威烈王二十三年。令，音卢经翻。将，即亮翻。〕反而论功，文侯示之谤书一箧。〔谤，讪也，毁也。箧，竹笥也，音古颊翻。〕乐羊再拜稽首曰：『此非臣之功，君之力也！』〔稽首，首至地也。稽，音启。〕今臣，羇旅之臣也，〔甘茂，楚下蔡人，故云然。羇，居〔宜翻，寄也。旅，客也。〕樗里子、公孙奭挟韩而议之，王必听之，〔樗，丑于翻。奭，施只翻。挟，户颊翻。〕是王欺魏王而臣受公仲侈之怨也。”〔公仲侈，韩相也。〕王曰：“寡人弗听也，请与子盟！”乃盟于息壤。秋，甘茂、庶长封帅师伐宜阳。〔长，知丈翻。帅，读曰率。〕
八年（甲寅，公元前三零七年）
①甘茂攻宜阳，五月而不拔。樗里子、公孙奭果争之。秦王召甘茂，欲罢兵。甘茂曰：“息壤在彼。”〔征前盟也。〕王曰：“有之。”因大悉起兵以佐甘茂，〔佐，助也。〕斩首六万，遂拔宜阳。韩公仲侈入谢于秦以请平。〔请平，犹请和也。〕
②秦武王好以力戏，〔好，呼到翻。〕力士任鄙、乌获、孟说皆至大官。〔乌，姓也。春秋时，齐有大夫乌枝鸣。姓谱：孟姓，鲁桓公之子仲孙之胤，仲孙为三桓之孟，故曰孟氏。任，音壬。说，读曰悦。〕八月，王与孟说举鼎，绝脉而薨；〔脉，莫获翻。脉者，系络脏腑，其血理分行于支体之间，人举重而力不能胜，故脉绝而死。按史记甘茂传云：武王至周而卒于周。盖举鼎者，举九鼎也。世家以为龙文赤鼎。史记“脉”作“膑”。〕族孟说。〔族者，诛夷其族。〕武王无子，异母弟稷为质于燕，〔质，音致。燕，因肩翻。〕国人逆而立之，〔逆，迎也。〕是为昭襄王。昭襄王母芈八子，〔芈，楚姓也。汉因秦制，嫡称皇后，次称夫人，又有美人、良人、八子、七子、长使、少使之号。美人爵视二千石，比少上造。八子视千石，比中更。芈，亡氏翻。〕楚女也，实宣太后。
③赵武灵王北略中山之地，〔略地之师速而疾。杜预曰：略者，总摄巡行之名也。〕至房子，〔班志，房子县属常山郡。史记正义曰：房子，今赵州县。宋白曰：天宝元年改曰临城。〕遂至〔章：十二行本“至”作“之”；乙十一行本同；孔本同；张校同；退斋校同。〕代，北至无穷，〔自代北出塞外，大漠数千里，故日无穷。战国策，武灵王曰：“昔先君襄王与代交地，城境封之，名曰无穷之门，所以诏后而期远也。”〕西至河，登黄华之上。〔史记正义曰：黄华，盖黄河侧之山名。〕与肥义谋胡服骑射以教百姓，〔骑，奇寄翻。〕曰：“愚者所笑，贤者察焉。虽驱世以笑我，胡地、中山，吾必有之！”遂胡服。
国人皆不欲，公子成称疾不朝。〔朝，直遥翻。〕王使人请之曰:“家听于亲，〔亲，谓父母。〕国听于君。今寡人作教易服而公叔不服，吾恐天下议己〔章：十二行本“己”作“之”；乙十一行本同；孔本同；张校同，退斋校同。〕也。制国有常，利民为本；从政有经，令行为上。〔令，力政翻。〕明德先论于贱，而从政先信于贵，〔德欲其下及，故先论于贱；卑贱者感其德，则德广所及可知矣。法行自贵近始，故先信于贵；贵近者奉法，则法之必行可知矣。〕故愿慕公叔之义以成胡服之功也。”公子成再拜稽首曰：〔稽，音启。〕“臣闻中国者，圣贤之所教也，礼乐之所用也，远方之所观赴也，蛮夷之所则效也。今王舍此而袭远方之服，〔则，法也。舍，读曰舍。袭，重衣也。〕变古之道，逆人之心，臣愿王孰图之也！”〔孰，古熟字，通。〔章：十二行本正作“熟”；乙十一行本同；孔本同。〕使者以报。王自往请之，〔使，疏吏翻。〕曰：“吾国东有齐、中山，〔按赵都邯郸，东接于齐，中山在其东北，故史记赵世家载武灵王之言曰：“吾国东有河薄落之水，与齐、中山同之。”盖河、薄落之水在赵之东，与齐、中山同此地险也。〕北有燕、东胡，西有楼烦、秦、韩之边。〔史记正义曰：营州之境，即东胡、乌丸之地。林胡、楼烦，即岚、胜之北也。班志：雁门郡楼烦县。应劭注云：故楼烦胡地。岚、胜以南，石州离石、蔺等，七国时赵边也，与秦隔河。晋、洺、潞、泽等州，皆七国时韩地，赵之西边地。燕，因肩翻。〕今无骑射之备，则何以守之哉？〔骑，奇寄翻〕先时中山负齐之强兵，侵暴吾地，系累吾民，〔先，悉荐翻。累，力追翻。〕引水围鄗，微社稷之神灵，则鄗几于不守也。〔鄗，赵邑，汉光武改为高邑，隋、唐为柏乡县地，唐属赵州。鄗，呼各翻。几，居衣翻。〕先君丑之，〔以为赵国之丑。〕故寡人变服骑射，欲以备四境之难，〔难，乃旦翻。〕报中山之怨。而叔顺中国之俗，恶变服之名，〔恶，乌路翻。〕以忘鄗事之丑，非寡人之所望也！”公子成听命，乃赐胡服；明日服而朝。〔朝，直遥翻。〕于是始出胡服令〔令，力政翻。〕而招骑射焉。
九年（乙卯，公元前三零六年）
①秦昭王使向寿平宜阳，〔平，正也，和也。正宜阳之疆界而和其民人也。向，式亮翻。〕而使樗里子、甘茂伐魏。甘茂言于王，以武遂复归之韩。〔史记正义曰：武遂本属韩，近平阳。楚世家云：韩先王之墓在平阳，武遂去之七十里。去年秦拔宜阳，因涉河城武遂，今复归之韩。复，音如字。〕向寿、公孙奭争之，不能得，〔向，式让翻。〕由此怨谗甘茂。茂惧，辍伐魏蒲阪，亡去。〔班志，蒲阪县属河东郡，旧曰蒲。应劭曰：秦始皇东巡，见长阪，因加“阪”云。括地志：蒲阪故城，在蒲州河东县南五里。阪，音反。〕樗里子与魏讲而罢兵，〔讲，和也。〕甘茂奔齐。
②赵王略中山地，至宁葭；〔水经注：衡漳水东北历下博城西，又西迳乐乡县故城南，又东引葭水注之。葭，音加。〕西略胡地，至榆中。〔水经注：诸次水出上郡诸次山，其水东迳榆林塞，世又谓之榆林山，即汉书所谓“榆溪旧塞”者。自溪西去，悉榆柳之薮，缘历沙陵，届龟兹县西出，故云广长榆也。王恢曰“树榆为塞”，谓此。苏林以为榆中在上郡，非也。按始皇本纪：西北逐匈奴，自榆中并河以东，属之阴山。然榆中在金城东五十许里，阴山在朔方东，以此推之，不得在上郡。余谓苏林之说固未为尽，而道元所谓榆中在金城东五十许里亦非也。据卫青取河南地，案榆溪旧塞，正在唐麟、胜二州界，其西则接古上郡之境。况诸次水出上郡，迳榆林塞入河，则榆中在上郡之东明矣，诸次水无西流至金城、榆中之理。夷考其故，道元特以班志金城郡有榆中县，遂牵合以为说，不知此一节之误尤甚于苏林也。史记正义曰：榆中，胜州北河北岸也。杜佑曰：胜州榆林郡南即秦榆林塞。〕林胡王献马，〔如淳曰：林胡，即儋林。余谓此胡种落依阻林薄，因曰林胡。儋，都甘翻。种，章勇翻。〕归，使楼缓之秦，仇液之韩。王贲之楚，〔归，谓赵王自略中山归也。仇，姓也。春秋时，宋有大夫仇牧。液，音亦。之，往也，如也。贲，音奔；康曰：离之父，翦之子。余按离父、翦子，秦将也；此王贲乃赵人，康说非是。将，即亮翻。〕富丁之魏，〔富，姓也。春秋时，周有大夫富辰。〕赵爵之齐；代相赵固主胡，致其兵。〔相，息亮翻。致者，使之至也。〕
③楚王与齐、韩合从。〔楚与齐、韩合从，寻即倍之，适足致齐、韩之兵耳。从，子容翻。〕
十年（丙辰，公元前三零五年）
①彗星见，〔彗星，世所谓扫星，本类星，末类彗，小者数寸，长或竟天，见则兵起，主扫除，除旧布新。唐史臣曰：彗体无光，傅日以为光，故夕见则东指，晨见则西指，或长或短，光芒所及则为灾。又曰：孛星，彗之属也，偏指曰彗，气四出曰孛。孛者孛孛，非常恶气之所生，灾甚于彗。天文书谓五星之精为妖，岁星流为苍彗，荧惑、填星散为赤彗、黄彗，太白、辰星变为白彗、黑彗。彗，祥岁翻，又徐醉翻，又旋芮翻。见，贤遍翻。扫，所报翻。傅，读曰附。孛，蒲内翻。妖，于遥翻。填，读曰镇。〕
