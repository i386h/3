<!-- { "loadSidebar": true } -->
丁丑，至昔州，〔九域志：曹州西南至大梁二百四十余里。〕梁守将降。〔将，即亮翻。降，户江翻。〕
王彦章败卒有先至大梁，告梁主以「彦章就擒，唐军长驱且至」者，梁主聚族哭曰：「运祚尽矣！」召群臣问策，皆莫能对。梁主谓敬翔曰：「朕居常忽卿所言，以至于此。今事急矣，卿勿以为怼。〔怼，直类翻，怨也。〕将若之何﹖」翔泣曰：「臣受先帝厚恩，殆将三纪，〔梁太祖镇宣武，敬翔即为幕属，以至为相，汔于梁亡，故自言受恩殆将三纪。以此观之，则知二百六十六卷开平元年，史言翔在幕府三十余年，误也。〕名为宰相，其实朱氏老奴，事陛下如郎君。〔门生故吏下至僮奴，呼主人之子皆曰郎君。〕臣前后献言莫匪尽忠。陛下初用段凝，臣极言不可，〔事见上。〕小人朋比，〔指赵、张也。比，毗至翻。〕致有今日。今唐兵且至，段凝限于水北，不能赴救。〔言段凝之兵欲还救大梁，为决河之水所限，其道回远。〕臣欲请陛下出〔【章：十二行本「出」下有「居」字；乙十一行本且同；张校同。】〕避狄，陛下必不听从；〔【章：十一行本「从」下有「欲」字；乙十一行本同；孔本同；张校同。】〕请陛下出奇合战，陛下必不果决，虽使良、平更生，谁能为陛下计者！〔张良、陈平以智辅汉高祖定天下，后之言智者率称之。为，不伪翻。〕臣愿先赐死，不忍宗庙之亡也。因与梁主相向恸哭。
梁主遣张汉伦驰骑追段凝军；汉伦至滑州，坠马伤足，〔九域志，大梁北至滑州二百里。此注与前注王彦章三日破贼事，大梁至滑州有十里之差。盖九域志于大梁注及滑州注其道里远近自有微差者，今不敢轻改，因两存之。中间若此类颇多。〕复限水不能进。〔复，扶又翻。〕
时城中尚有控鹤军数千，朱珪请帅之出战；梁主不从，〔帅，读曰率。〕命开封尹王瓒驱市人乘城为备。
初，梁陕州节度使邵王友诲，全昱之子也，性颖悟，人心多向之。〔陕，失冉翻。〕或言其诱致禁军欲为乱，〔诱，音酉。〕梁主召还，与其兄友谅、友能并幽于别第。〔友能反见上卷梁龙德元年。〕及唐师将至，梁主疑诸兄弟乘危谋乱，并皇弚贺王友雍、建王友徽尽疫之。〔考异曰：薛史云：「友谅、友能、友诲，庄宗入汴，同日遇害。」按中都既败，均王亲弟犹疑而杀之，况其从弟尝为乱者，岂得独存！故附于此。〕
梁主登建国楼，〔大梁宫城南门曰建国门，其楼曰建国楼。〕面择亲信厚赐之，仗衣野服，〔衣，于既翻。〕赍蜡诏，促段凝军，〔蜡诏，犹蜡书也，命出于上，故谓之蜡诏。〕既辞，皆亡匿。或请幸洛阳，收集诸军以拒唐，唐虽得都城，势不能久留。或请幸段凝军，控鹤都指挥使皇甫麟曰：〔考异曰：庄宗实录「麟」作「鏻」。今从庄宗列传及薛史。〕「凝本非将才，〔将，即亮翻。〕官由幸进，〔段凝以其妹得进，事见二百六十八卷梁太祖干化元年。〕今危窘之际，〔窘，梁陨翻。〕望其临机制胜，转败为功，难矣。且凝闻彦章败，其胆已破，安知能终为陛下尽节乎！」〔终为，于伪翻；下臣为同。〕赵岩曰：「事势如此，一下此楼，谁心可保！」梁主及止。复召宰相谋之，郑珏请自怀传国宝诈降以纾国难，〔复，扶又翻。珏，古岳翻。纾，商居翻，缓也。难，乃旦翻。〕梁主曰：「今日固不敢爱宝，但如卿此朿，竟可了否﹖」珏俛首久之，〔俛，音免。〕曰：：「但恐未了。」左右皆缩颈而笑。梁主日夜涕泣，不知所为；置传国宝于卧内，忽失之，已为左右窃之迎唐军矣。
戊寅，或告唐军已过曹州，尘埃张天，赵岩谓从者曰：「吾待温许州厚，必不负我。」遂奔许州。〔九域志：大梁西南至许州一百七十五里。从，才用翻。温韬由赵岩得许州，见卷梁龙德元年。〕
梁主谓皇甫麟曰：「李氏吾世雠，理难降首，〔降，户江翻。首，式又翻。言以事理推之，难于迎降而自首也。一读「降首」皆如字，言难低头为之下也。〕不可俟彼刀锯。吾不能自裁，卿可断吾首。」〔断，音短。〕麟泣曰：「臣为陛下挥剑死唐军则可矣，不敢春此诏。」梁主曰：「卿欲卖我邪﹖」麟欲自刭，〔刭，古顶翻。〕梁主持之曰：「与卿俱死。」麟遂弒梁主，因自杀。梁主为人温恭约，〔「约」上当有「俭」字。句断【章：十二行本正有「俭」字；乙十一行本同；孔本同；张校同。】〕无荒淫庂失；但宠信赵、张，使擅威福，疏弃敬、李旧臣，〔敬翔、李振皆佐梁太祖者。〕不用其言，以至于亡。〔唐天佑三年，梁受唐禅，岁在丁卯，三主，十七年而亡。〕
己卯旦，李嗣源军至大梁，攻封丘门，〔大梁城北面二门，封兵门在酉酸枣门在东。梁开平鼋年改封丘门为含曜门。时人犹以旧门名称之。晋天福三年又改为宣阳门。又汴京图：京城北四门，从东曰阵桥门，次曰封丘门。〕王瓒开门出降，嗣源入城，抚安军民。是日，帝入自梁门，〔梁门，大梁城西面北来第一门，梁开平元年改为干象门，晋天福三年改为干明门。〕百官迎谒于马首，拜伏请罪，帝慰劳之，〔劳，力到翻；下劳赐同。〕使各复其位。李嗣源迎贺，帝喜不自胜，手引嗣源衣，以头触之曰：「吾有天下，卿父子之功也，天下与尔共之。」〔帝于此际，可谓喜而失节矣宜不能保有天下也。胜，音升。〕帝命访求梁主，顷之，或以其首献。〔考异曰：实录：「帝惨然曰：『敌惠散怨，不在后嗣。朕与梁主十年战争，恨不生识其面。』」按庄宗漆均王首藏之太祖，岂有欲全之之理！此特虚言耳。〕
李振谓敬翔曰：「有诏洗涤吾辈，相与朝新君乎﹖」〔朝，直遥翻；下同。〕翔曰：「吾二人为梁宰相，君昏不能谏，国亡不能救，新君若问，将何辞以对！」是夕未曙，〔曙，常恕翻，天明为曙。〕或报翔曰：「崇政李太保已入朝矣。」〔梁以李振为崇政使，故以称之。〕翔叹曰：「李振谬为丈夫！朱氏与新君世为仇雠，今国亡君死，纵新君不诛，何面目入建国门乎！」乃缢而死。
庚辰，梁百官复待罪于朝堂，〔复，扶又翻。〕帝宣敕赦之。
赵岩至许州，泅昭图迎谒归第，斩首来献，尽没岩所赍之货。〔元徽、赵岩可为怙权冒货之戒。河南尹张全义收葬之。今从实录。〕
辛巳，诏王瓒收朱友贞尸，殡于佛寺，漆其首函之，藏于太社。〔考异曰：薛史末帝纪云：「诏河南尹张全义收葬之。」今从实录。〕
段凝自滑州济河入援，以诸军排陈使杜晏球为前锋；至封丘，遇李从珂，晏球先降。壬午，凝将其众五万至封丘，亦解甲请降。凝帅诸大将先诣阙待罪，帝劳赐之，〔帅，读曰率。劳，力到翻。〕慰谕士卒，使各复其所。凝出入公卿间，扬扬自得无愧色，梁之旧臣见者皆欲龁其面抉其心。〔龁，恨没翻，又下结翻，啮也。抉，于决翻。〕
丙戌，诏贬梁中书侍郎同平章事郑珏为莱州司户，萧顷为登州户，翰林学士刘岳为均州司马，任赞为房州司马，姚顗为复州司马，封翘为唐州司马，李怿为怀州司马，窦万征为沂司马，崇政学士刘光素为密州司户，陆崇为安州司户，御史中丞王权为随州司户：以其世受唐恩而仕梁贵显故也。岳，崇龟之从子：〔刘崇龟见二百五十三卷唐僖十示广明元年。从，才用翻。〕顗，万年人；〔年属京兆府，唐为赤县。时复以京兆为西京。〕趐敖之孙；〔封敖仕唐武、宣朝，入翰林，位至尚书仆射。〕怿，京兆人；权，龟之孙也。〔王龟，式之兄也，唐咸通间有名。〕
段凝、杜晏球上言：〔上，时掌翻。〕「伪梁要人赵岩、赵鹄、张希逸、张汉伦、张汉杰、张汉融、〔【张：「融」作「俊」。】〕朱珪等，窃弄威福，残蠹群生，不可不诛。」诏：「敬翔、李振首佐朱温，共倾唐祚；契丹撒刺阿拨叛兄弃母，负恩背国，〔撒刺阿拨奔梁，见二百七十卷贞明明年。背，蒲妹翻。〕宜与岩等并族诛于市；自余文武将吏一切不问。」又诏追废朱温、朱友贞为庶人，毁其宗庙神主。
帝之与梁战于河上也，梁拱宸左厢都指挥使陆思铎善射，常于笴上自镂姓名，〔笴，古我翻，又公旱翻，箭茎也。镂，郎豆翻。〕射帝，中马鞍，〔射，而亦翻。中，竹仲翻。〕帝拔前藏之。至是，思铎从众俱降，帝山箭示之，思铎犬地待罪，帝慰而释之，寻授龙武右厢都指挥使。
以豆卢革尚在魏，命枢密使郭崇韬权行中书事。
梁诸藩镇稍稍入朝，或上表待罪，帝皆慰释之。宋州节度使袁象先首来入朝，陕州留后霍彦威次之。象先辇珍货数十万，徧赂刘夫人及权贵、伶官、宦者，旬日，中外争譻之，〔誉，音余。〕恩宠隆异。己丑，诏伪庭节度、观察、防御、团练使、刺史及诸将校，并不议改更，〔将，即亮翻。校，户教翻。更，工衡翻。〕将校官吏先奔伪庭者一切不问。
庚寅，豆卢革至自魏。甲午，加崇韬守侍中，领成德节度使。〔赏决策灭梁之功也。〕崇韬权兼内外，谋猷规益，竭忠无隐，颇亦荐引人物，豆卢革受成而已，无所裁正。
丙申，赐滑州留后段凝姓名曰李绍钦，耀州刺史杜晏球曰李绍虔。〔后各复其本姓名。〕
乙酉，梁西都留守河南尹张宗奭来朝，〔复名仕义，〔梁改张全义名见二百六十六卷太祖开平元年。〕献币马千计；帝命皇子继岌、皇弟存纪等兄事之。〔继岌，皇嗣也，岂可兄事梁之旧臣！存纪，皇弟也，既使其子以兄事全义，又使其弟以兄事全义，唐之家人长幼之序且不明矣；是后中宫又从而父事之，嘻，甚矣夷狄之俗好货而已，岂知有纲常哉！〕帝欲发梁太祖墓，斲棺焚其尸，全义上言：「朱温虽国之深雠，然其人已死，刑无可加，屠灭其家，足以为报，乞免焚斲以存圣恩。」帝从之，但铲其阙室，削封树而已。〔张全义犹不忘梁祖河阳之恩。铲，初限翻。削其封树者，隳其坟，赭其山也。〕
戊戌，加天平节度使李嗣源兼中书令；以北京留守继岌为东京留守、同平章事。〔时以镇州为北京，魏州为东京。〕
21帝遣使宣谕谕诸道，梁所除节度使五十余人皆上表入贡。
楚王殷遣其子牙内马步都指挥使希范入见，〔见，贤遍翻。〕纳洪、鄂行营都统印，〔梁命殷为洪、鄂行营都统。〕上本遣将吏籍。〔上，时掌翻。〕
荆南节度使高季昌闻帝灭梁，避唐庙讳，更名季兴，〔以献祖讳国昌也。更，工衡翻。〕欲自入朝，梁震曰：「唐有吞天下之志，严兵守险，犹恐不自保，况数千里入朝乎！且公朱氏旧将，〔高季昌为梁将事始见二百六十三卷唐昭宗天复二年。〕安知彼不以仇敌相遇乎！」季兴不从。
