<!-- { "loadSidebar": true } -->
苟晞骄奢苛暴，前辽西太守阎亨，缵之子也，数谏晞，晞杀之。〔数，所角翻。〕从事中郎明预有疾，〔姓谱：明，秦大夫孟明之后，为平原望姓。〕自轝入谏。晞怒曰：「我杀阎亨，何关人事，而轝病骂我！」〔轝，羊茹翻。〕预曰：「明公以礼待预，故预以礼自尽。今明公怒预，其如远近怒明公何！桀为天子，犹以骄暴而亡，况人臣乎！愿明公且置是怒，思预之言。」不晞从。由是众心离怨，加以疾疫、饥馑。石勒攻王赞于阳夏，擒之；〔阳夏县，属陈郡，夏，音贾。〕遂袭蒙城，执袭蒙城，执晞及豫章王端，锁晞颈，以为左司马。汉主聪拜勒幽州牧。
王弥与勒，外相亲而内相忌，刘暾说弥使召曹嶷之兵以图勒。〔说，输芮翻。〕弥为书，使暾召嶷，且邀勒共向青州。暾至东阳，〔东阿县，汉属东郡，晋属济北国。〕勒游骑获之，勒潜杀暾而弥不知。会弥将徐邈、高梁辄引所部兵去，弥兵渐衰。〔将，即亮翻。〕弥闻勒擒苟晞，心恶之，〔恶，乌路翻。〕以书贺勒曰：「公获苟晞而用之，何其神也！使晞为公左，弥为公右，天下不足定也。」勒谓张宾曰：「王公位重而言卑，其图我必矣。」宾困劝勒乘弥小衰，诱而取之。〔诱，音酉。〕时勒方与乞活陈午相攻于蓬关，〕蓬关，在陈留浚仪县。班志曰：蓬泽在河南开封县东北。臣瓒曰：今浚仪有蓬陂是也。〕弥亦与刘瑞相持甚急。弥请救于勒，勒未之许。张宾曰：「公常恐不得王公之便，今天以王公授我矣。陈什小竖，不足忧；王公人杰，当早除之。」勒乃引兵击瑞，斩之。弥大喜谓勒实亲己，不复疑也。冬，十月，勒请弥燕于己吾。〔己吾县，后汉属陈留郡，魏、晋省。陈留风俗传曰：县，故宋地，杂以陈、楚之地，故梁国宁陵县之徙种龙乡也。以成、哀之世，户至八九千，冠带之士求置县。之元十一年，陈王削地，以棘乡、直阳乡自逓隶之，命以嘉名曰己吾，犹有陈、楚之俗焉。〕弥将往，长史张嵩谏，不听。酒酣，勒手斩弥而并其众，表汉主聪，称弥叛逆。聪大怒，遣使让勒「专害公辅，有无君之心」；然犹加勒镇东大将军、督并．幽二州诸军事、领并州刺史，以慰其心。苟晞、王赞潜谋叛勒，勒杀之，井晞弟纯。
勒引兵掠豫州诸郡，临江而还，〔还，从宣翻，又如字。〕屯于葛陂。〔续汉书郡国志，汝南郡鲖阳县有葛陂。贤曰：葛陂，在今豫州新蔡县西北。〕
初，勒之为人所掠卖也，〔事见上卷惠帝永兴二年。〕与其母王氏相失。刘琨得之，〔【章：甲十一行本「之」下有「遣使」二字；乙十一行本同；孔本同；张校同。】〕并其从子虎送于勒，因遗勒书曰：〔从，才用翻。遗，于季翻；下同。〕「将军用兵如神，所向无敌，所以周流天下而无容足之地，百战百胜而无尺寸之功者，盖得主则为义兵，附逆则为贼众故也。成败之数，有似呼吸，吹之则寒，嘘之则温。今相授侍中、车骑大将军、领护匈奴中郎将、襄城郡公，将军其受之！」勒报书曰：「事功殊途，非腐儒所知。君当逞节本朝，吾自夷难为效。」〔勒书意度雄爽，此必张宾为之。难，乃旦翻。〕遗琨名马、珍宝，厚礼其使，谢而绝之。
时虎年十七，残忍无度，为军中患。勒白母曰：「此儿凶暴无赖，〔应劭曰：赖者，恃也。晋灼曰：许慎曰，赖，利也，无利入于家也。或曰：江、淮之间，谓小儿多诈狡狯为无赖。师古曰：晋说是也。〕使军杀之，声名可惜，不若自除之。」母曰：「快牛为犊，多能破车，汝小忍之！」乃长，便弓马，勇冠当时。勒以为征虏将军，每屠城邑，鲜有遗类。〔长，知两翻。冠，古玩翻。鲜，息浅翻。〕然御众严而不烦，莫敢犯者，指授攻讨，所向无前，勒遂宠任之。〔石虎始此。为虎诛夷勒诸子张本。〕勒攻荥阳太守李矩，矩击却之。
初，南阳王模以从事中郎索綝为冯翊太守。綝，靖之子也。模死，綝与安夷护军金城曲允、频阳令梁肃，俱奔安定。〔索，昔各翻，姓也。綝，丑林翻。频阳县，属冯翊郡，秦厉公置。应劭曰，在频水之阳。杜佑曰，京兆同官县，汉祋祤县，晋为频阳县。时綝等自京兆南山奔安定。安夷护军盖亦置司于长安。〕时安定太守贾疋与诸氐、羌皆送任子于汉，綝等遇之于阴密，拥还临泾，〔阴密县，属安定郡，商之密国，诗所谓「密人不恭，敢距大邦」者也。临泾县时为安定郡治所。〕与疋谋兴复晋室，疋从之。乃共推疋为平西将军，率众五万向长安。雍州刺史曲特、新平太守竺恢皆不降于汉，〔特与恢同守新平。雍，于用翻。〕闻疋起兵，与扶风太守梁综帅众十万会之。〔帅，读曰率。〕综，肃之兄也。汉河内王粲在新丰，使其将刘雅、赵染攻新平，不克。索綝救新平，大小百战，雅等败退。中山王曜与疋等战于黄丘，〔黄丘，在冯翊云阳县黄嵚山下。〕曜众大败。疋遂袭汉梁州刺史彭荡仲，杀之。〔荡仲，安定卢水胡也，据后荡仲子天护，汉以为凉州刺史，此「梁」当作「凉」。〕曲特等击破粲于新岂，粲还平阳。于是疋等兵势大振，关西胡、晋翕然响应。
阎鼎欲奉秦王业入关，据长安以号令四方；河阴令傅畅，祗之子也，亦以书劝之，鼎遂行。荀藩、刘畴、周顗、李述等，皆山东人，不欲西行，中涂逃散，鼎遣兵追之，不及，杀李焴等。〔焴，居登翻。〕鼎与业自宛趣武关，遇盗于上洛，〔上洛县，汉属弘农郡，汉元鼎四年置，居洛水上，因以为名；晋初，改为京兆南部；武帝泰始二年，分京兆南部置上洛郡。杜佑曰：上洛，汉长利县。宛，于元翻。趣，七喻翻。〕士卒败散，收其余众，进至蓝田，使人告贾疋，疋遣兵迎之；十二月，入于雍城，〔雍，于用翻。〕使梁综将兵卫之。
周顗奔琅邪王睿，睿以顗为军谘祭酒。前骑都尉谯国桓彝亦避乱过江，见睿微弱，谓顗曰：「我以州多故，来此求全，而单弱如此，将何以济！」既而见王导，共论世事，退，谓顗曰：「向见管夷吾，无复忧矣！」〔以王导比管仲也。〕
诸名士相与登新亭游宴，〔金陵览古曰：新亭，在江宁县十里，近临江渚。按：新亭盖近劳劳亭。〕周顗中坐叹曰：「风景不殊，举目有江河之异！」〔言洛都游宴，多在河滨，而新亭临江渚也。坐，徂卧翻。〕因相视流涕。王导愀然变色曰：〔愀，七小翻。〕「当共戮力王室，克复神州，〔战国时，驺衍以为中国者，于天下乃八十一分居其一分耳。中国名曰赤县神州。赤县神州内自有九州岛，禹之所序九州岛是也。孔颖达曰：按地统书括地象云：地中央日昆仑。又云：其东南方五千里曰神州。以此言之，昆仑在西北，别统四方九州岛，其神州者，是昆仑东南一州耳，于一州中更分九州岛则禹贡之九州岛是也。又，隋祭北郊，有神州、迎州、冀州、戎州、拾州，柱州、宫州、咸州、扬州从祀，其昆仑所统之四方九州岛欤。〕何至作楚囚对泣邪！」众皆收泪谢之。
陈頵遗王导书曰：〔頵，纡伦翻，又居筠翻。〕「中华所以倾弊者，正以取才失所，先白望而后实事，〔白望，犹虚名也。〕浮竞驱驰，互相贡荐，言重者先显，言轻者后叙，遂相波扇〔以水为譬也。波者，水之动也，风起则波生，相扇而动。〕乃至陵迟。加有庄、老之俗，倾，倾惑朝廷，养望者为弘雅，政事者为俗人，王职不恤，法物坠丧。〔丧，息浪翻。〕夫欲制远，先由近始。今宜改张，〔汉董仲舒论政曰：譬犹琴瑟，必改而更张之，乃可鼓也。〕明赏信罚，拔卓茂于密县，〔事见四十卷汉光武建武元年。〕显朱邑于桐乡，〔朱邑为舒桐乡□夫，廉平不苛，以爱利为行，汉宣帝举而用之，官至大司农。〕然后大业可举，中兴可冀耳。」导不能从。
刘琨长于招怀而短于抚御，一日之中，虽归者数千，而去者亦相继。琨遣子遵请兵于代公猗卢，又遣族人高阳内史肴合众于中山，幽州所统代郡、上谷、广宁之民多归之，〔广宁县，汉属上谷郡，晋武帝太康中，分立广宁郡；唐属妫州界。〕众至三万。王浚怒，遣燕相胡矩督诸军，〔燕，于贤翻。相，息亮翻。〕与辽西公段疾陆眷共攻希，杀之，驱略三郡士女而去。疾陆眷，务勿尘之子也。猗卢遣其子六修将兵助琨戌新兴。〔考异曰：晋春秋作「利孙」。按利孙即六修也，胡语讹转耳。余按孔颖达曰：声相近者，声转字异。〕
琨牙门将邢延以碧石献琨，琨以与六修，六修，复就延求之，〔复，扶又翻。〕不得，执延妻子。延怒，以所部兵袭六修，六修走，延遂以新兴附汉，请兵似攻并州。
李〔【张：「李」上脱「初东夷校尉」五字。】〕臻之死也，〔事见上永嘉三年。〕辽东附塞鲜卑素喜连、木丸津托为臻报仇，〔素喜连、木丸津二部也。为，于伪翻。〕攻陷诸县，杀掠士民，屡败郡兵，〔败，补迈翻。〕连年为寇。东夷校尉封释不能讨，请与连和，连、津不从。民失业，归慕容廆者甚众，戍禀给遣还，愿留者即抚存之。
廆少子鹰扬将军翰〔廆，户罪翻。据载记翰于皝为庶兄；皝，廆第三子，则翰非少子也。少，诗照翻。〕言于廆曰：「自古有为之君，莫不尊天子以从民望，成大业。今连、津外以庞本为名，内实幸灾为乱。封使君已诛本请和，〔诛庞本见上永嘉三年。庞，皮江翻。〕而寇暴不已。中原离乱，州师不振，〔州师，谓平州之兵、东夷校尉所统者是也。〕辽东荒散，莫之救恤，单石不若数其罪而讨之。〔廆自称鲜卑大单于。〕上则兴复辽东，下则并吞二部，〔二部，谓素嘉连及木丸津也。〕忠义彰于本朝，〔朝，直遥翻。〕私利归于我国，此霸不之基也。」廆笑曰：「孺子乃能及能此乎！」遂帅众东击连、津，〔帅，读曰率。〕以翰为前锋，破斩之，尽并二部之众。得所掠民三千余家，及前归廆者悉以付郡辽东赖以复存。〔复，扶又翻。〕
封释疾病，属其孙奕于廆。〔属，之欲翻。〕释卒，廆召奕与语，说之，曰：「奇士也！」补小都督。释子冀州主簿悛、幽州参军抽来奔丧。〔说，与悦同。悛，丑缘翻，又七伦翻。〕廆见之曰：「此家抎抎千斤犍也。」〔抎，羽敏翻；说文：从高而下也。犍，居言翻，犗牛也。言千斥之犍，人间不可多得，若从天而下也。〕以道不通，丧不得还，皆留仕廆，廆以抽为长史，悛为参军。〔史言封氏诸子遂为慕容佐命之臣。〕
王浚以妻舅崔毖为东夷校尉。毖，琰之曾孙也。〔为毖与慕容氏构怨张本。崔琰，事曹公。毖，音秘。〕
资治通鉴卷第八十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
