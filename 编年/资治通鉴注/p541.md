<!-- { "loadSidebar": true } -->
④秦王坚下诏大举入寇，民每十丁遣一兵；其良家子年二十已下，有材勇者，皆拜羽林郎。又曰：「其以司马昌明为尚书左仆射，谢安为吏部尚书，桓冲为侍中；势还不远，〔谓以势言之，克晋之期，近在旦夕，还师不远也。还，音旋，又如字。〕可先为起第。」〔为，于伪翻。〕良家子至者三万余骑，〔骑，奇寄翻；下同。〕拜秦州主簿【章：十二行本「簿」下有「金城」二字；乙十一行本同；孔本同；张校同。】赵盛之为少年都统。都统官名，起于此。少，诗照翻；下同。〕是时，朝臣皆不欲坚行，〔朝，直遥翻。〕独慕容垂、姚苌及良家子劝之。阳平公融言于坚曰：「鲜卑、羌虏，我之仇雠，〔慕容垂，鲜卑也；姚苌，羌也；其国皆为秦所灭，虽曰臣服，其实仇雠。〕常思风尘之变以逞其志，所陈策画，何可从也！良家少年皆富饶子弟，不闲军旅，苟为谄谀之言以会陛下之意。〔会，会合也。〕今陛下信而用之，轻举大事，臣恐功既不成，仍有后患，悔无及也！」坚不听。
八月，戊午，坚遣阳平公融督张蚝、慕容垂等步骑二十五万为前锋；以兖州刺史姚苌为龙骧将军、督益?梁州诸军事。坚谓苌曰：「昔朕以龙骧建业，〔坚以龙骧将军杀符生，得秦国。骧，思将翻。〕未尝轻以授人，卿其勉之！」左将军窦冲曰：「王者无戏言，此不祥之征也！」坚默然。
慕容楷、慕容绍言于慕容垂曰：「主上骄矜已甚，叔父建中兴之业，在此行也！」垂曰：「然。非汝，谁与成之！」〔至此，垂知坚必败，方与兄子明言之。〕
甲子，坚发长安，戎卒六十余万，骑二十七万，旗鼓相望，前后千里。九月，坚至项城，凉州之兵始达咸阳，蜀、汉之兵方顺流而下，幽、冀之兵至于彭城，东西万里，水陆齐进，运漕万艘。〔艘，苏遭翻。〕阳平公融等兵三十万，先至颍口。〔颍水入淮之口也。地理志：颍水出阳城县阳干山，东至下蔡入淮。〕
诏以尚书仆射谢石为征虏将军、征讨大都督，以徐、兖二州刺史谢玄为前锋都督，与辅国将军谢琰、西中郎将桓伊等众共八万拒之；使龙骧将军胡彬以水军五千援寿阳。琰，安之子也。
是时秦兵既盛，都下震恐。谢玄入，问计于谢安，安夷然，〔夷，坦也，平也。言坦然无异平日也。〕答曰：「已别有旨。」既而寂然。玄不敢复言，乃令张玄重请。〔复，扶又翻。重，直用翻。〕安遂命驾出游山野，〔墅，承与翻，园庐也。〕亲朋毕集，与玄围棋赌墅。安棋常劣于玄，是日，玄惧，便为敌手而又不胜。〔敌手，谓下子争行劫，智算相敌也。玄意不在棋，故不能胜安。〕安遂游陟，至夜乃还。〔还，从宣翻，又如字。〕桓冲深以根本为忧，遣精锐三千入卫京师；谢安固却之，曰：「朝廷处分已定，〔处，昌吕翻。分，扶问翻。〕兵甲无阙，西藩宜留以为防。」冲对佐吏叹曰：〔诸藩府参佐为佐吏。〕「谢安石有庙堂之量，不闲将略。〔将，即亮翻。〕今大敌垂至，方游谈不暇，遣诸不经事少年拒之，众又寡弱，天下事已可知，吾其左衽矣！」
⑤以琅邪王道子录尚书六条事。〔录尚书六条事，始于刘聪。〕
⑥冬，十月，秦阳平公融等攻寿阳；癸酉，克之，执平虏将军徐元喜等。融以其参军河南郭褒为淮南太守。〔淮南郡本治寿阳，秦既得之，以郭褒为太守。〕慕容垂拔郧城。〔杜预曰：江夏云杜县东南有郧城。郧，于分翻。〕胡彬闻寿阳陷，退保硖石，〔水经注：淮水东过寿春县北，右合肥水；又北径山峡中，谓之峡石，对岸山上结二城，以防津要。杜佑曰：硖石，今汝阴郡下蔡县。〕融进攻之。秦卫将军梁成等帅众五万屯于洛涧，栅淮以遏东兵。〔水经注：洛涧上承死马塘水，北历秦墟，下注淮，谓之洛口。帅，读曰率；下同。〕谢石、谢玄等去洛涧二十五里而军，惮成不敢进。胡彬粮尽，潜遣使告石等曰：「今贼盛粮尽，恐不复见大军！」〔复，扶又翻。〕秦人获之，送于阳平公融。融驰使白秦王坚曰：「贼少易擒，但恐逃去，宜速赴之！」〔使，疏吏翻；下同。融持议以为晋不可伐，今临敌乃轻脱如此亦天夺其鉴也。少，诗沼翻。易，以豉翻。〕坚乃留大军于项城，引轻骑八千，兼道就融于寿阳。遣尚书朱序来说谢石等，以为：「强弱异势，不如速降。」〔三年，坚执朱序于襄阳，拜为度支尚书。说，输芮翻。降，户江翻。〕序私谓石等曰：「若秦百万之众尽至，诚难与为敌。今乘诸军未集，宜速击之；若败其前锋，〔败，补迈翻。〕则彼已夺气，可遂破也。」
石闻坚在寿阳，甚惧，欲不战以老秦师。谢琰劝石从序言。十一月，谢玄遣广陵相刘牢之帅精兵五千趣洛涧，〔趣，七喻翻。〕未至十里，梁成阻涧为陈以待之。〔陈，读曰阵；下同。〕牢之直前渡水，击成，大破之，斩成及弋阳太守王咏；〔曹魏分西阳、蕲春，置弋阳郡；秦未能有其地也，王咏领太守耳。弋阳，唐为光、蕲、黄三州之地。〕又分兵断其归津，〔断，丁管翻。〕秦步骑崩溃，争赴淮水，士卒死者万五千人，执秦扬州刺史王显等，尽收其器械军实。于是谢石等诸军，水陆继进。秦王坚与阳平公融登寿阳城望之，见晋兵部阵严整，又望八公山上草木皆以为晋兵，〔八公山在今寿春县北四里。世传汉淮南王安好神仙，忽有八公皆须眉皓素，诣门求见。门者曰：「吾王好长生，今先生无驻衰之术，未敢以闻。」八公皆变成童。遂立庙于山上。或言今庙食于此山者，乃左吴、朱骄、伍被、雷被等八人，皆淮南王客，世以八公为仙，误也。〕顾谓融曰：「此亦勍敌，何谓弱也！」〔勍，渠京翻，强也。〕怃然始有惧色。〔怃，罔甫翻，怅然失意貌。〕
秦兵逼肥水而陈，晋兵不得渡。谢玄遣使谓阳平公融曰：「君悬军深入，而置陈逼水，此乃持久之计，非欲速战者也。若移陈少却，〔少，诗沼翻；下同。〕使晋兵得渡，以决胜负，不亦善乎！」秦诸将皆曰：「我众彼寡，不如遏之，使不得上，〔上，时掌翻。〕可以万全。」坚曰：「但引兵少却，使之半渡，我以铁骑蹙而杀之，蔑不胜矣！」融亦以为然，遂麾兵使却。秦兵遂退，不可复止。〔两陈相向，退者先败，此用兵之常势也。复，扶又翻。〕谢玄、谢琰、桓伊等引兵渡水击之。融驰骑略陈，欲以帅退者，〔帅，读曰率。〕马倒，为晋兵所杀，秦兵遂溃。玄等乘胜追击，至于青冈；〔青冈去今寿春县三十里。〕秦兵大败，自相蹈藉而死者，蔽野塞川。〔言败兵自相蹈践，枕藉而死也。藉，慈夜翻。塞，悉则翻。〕其走者闻风声鹤唳，皆以为晋兵且至，昼夜不敢息，草行露宿，〔草行者，涉草而行，不敢由路；露宿者，宿于野次，不敢入人家；皆惧追兵也。〕重以饥冻，〔重，直用翻。〕死者什七、八。初，秦兵少却，朱序在陈后呼曰：〔呼，火故翻。〕「秦兵败矣！」众遂大奔。序因与张天锡、徐元喜皆来奔。获秦王坚所乘云母车。【章：十二行本「车」下有「及仪服、器械、军资、珍宝、畜产不可胜计」十五字；乙十一行本同；孔本同；张校同；退斋校同。】〔晋制：云母车，以云母饰犊车；臣下不得乘，以赐王公耳。赵彦絟续古今注：石虎皇后乘辇，以纯云母代纱，四望皆通彻。〕复取寿阳，执其淮南太守郭褒。〔晋复取寿阳，故秦所置太守见执。〕
坚中流矢，〔中，竹仲翻。〕单骑走至淮北，饥甚，民有进壶飧、豚髀者，〔飧，苏昆翻。熟食曰飧。字林曰：水浇饭也。〕坚食之，赐帛十匹，绵十斤。辞曰：「陛下厌苦安乐，〔乐，音洛。〕自取危困。臣为陛下子，陛下为臣父，安有子饲其父而求报乎！」弗顾而去。〔饲，祥吏翻。〕坚谓张夫人曰：「吾今复何面目治天下乎！」〔复，扶又翻。治，直之翻。〕潸然流涕。〔潸，所奸翻，涕流貌，又所版翻，所晏翻。〕
是时，诸军皆溃，惟慕容垂所将三万人独全，〔垂别击郧城，不与淝水之战，且持军严整，故诸军皆溃而垂军独全。将，即亮翻。〕坚以千余骑赴之。世子宝言于垂曰：「家国倾覆，天命人心皆归至尊，但时运未至，故晦迹自藏耳。今秦主兵败，委身于我，是天借之便以复燕祚，此时不可失也，愿不以意气微恩亡社稷之重！」〔意气微恩，谓坚厚礼垂父子也。〕垂曰：「汝言是也。然彼以赤心投命于我，若之何害之！天苟弃之，不患不亡。不若保护其危以报德，徐俟其衅而图之，既不负宿心，且可以义取天下。」〔慕容垂此言，犹有君人之度。〕奋威将军慕容德曰：「秦强而并燕，秦弱而图之，此为报仇雪耻，非负宿心也；兄柰何得而不取，释数万之众以授人乎﹖」垂曰：「吾昔为太傅所不容，置身无所，逃死于秦，〔见一百二卷海西公太和四年。〕秦主以国士遇我，恩礼备至。后复为王猛所卖，〔复，扶又翻；下尚复、德复同。〕无以自明，秦主独能明之，〔见太和五年。〕此恩何可忘也！若氐运必穷，吾当怀集关东，以复先业耳，关西会非吾有也。」冠军行参军赵秋曰：「明公当绍复燕祚，着于图谶；〔冠，古玩翻。谶，楚谮翻。〕今天时已至，尚复何待！若杀秦主，据邺都鼓行而西，二秦亦非苻氏之有也！」垂亲党多劝垂杀坚，垂皆不从，悉以兵授坚。平南将军慕容暐屯郧城，闻坚败，弃其众遁去；至荣阳，慕容德复说暐起兵以复燕祚，〔尚复、德复，扶又翻。说，输芮翻。〕暐不从。
谢安得驿书，知秦兵已败，时方与客围棋，摄书置床上，了无喜色，〔摄，收也。〕围棋如故。客问之，徐答曰：「小儿辈遂已破贼。」既罢，还内，过户限，不觉屐齿之折。〔言其喜甚也。史言安矫情镇物。人臣以安社稷为悦者也，大敌压境，一战而破之，安得不喜乎！屐齿之折，亦非安之訾也。〕
丁亥，谢石等归建康，得秦乐工，能习旧声，于是宗庙始备金石之乐。〔永嘉之乱，伶官乐器皆没于刘、石。江左初立，宗庙以无雅乐及伶人，省太乐并鼓吹令；是后颇得登歌食举之乐，犹有未备。太宁末，明帝又访阮孚等增益之。咸和中，成帝乃复置太乐官，鸠集遗工，而尚未有金石也。及慕容儁平冉闵，兵戈之际，邺下乐人颇亦有来者。谢尚镇寿阳，采拾乐人以备太乐，并制石磬，雅乐始颇具。而王猛平邺，慕容氏所得乐声，又入关右；今破苻坚，获其乐工杨蜀等，闲习旧乐，于是金石始备焉。〕乙未，以张天锡为散骑常侍，〔散，悉亶翻。骑，奇寄翻。〕朱序为琅邪内史。
⑦秦王坚收集离散，比至洛阳，〔比，必寐翻。〕众十余万，百官、仪物、军容粗备。〔粗，坐五翻。〕
