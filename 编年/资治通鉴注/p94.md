<!-- { "loadSidebar": true } -->
上祓霸上，〔孟康曰：祓，除也；于霸水上自祓除。今之上巳祓禊也。祓，音废，又音拂。〕还，过上姊平阳公主，〔班志，平阳县属河东郡。公主，景帝女，降平阳侯曹寿。〕悦讴者卫子夫。〔师古曰：齐歌曰讴；一侯翻。〕子夫母卫媪，平阳公主家僮也；〔师古曰：僮者，婢妾之总称；媪者，年老之号，非当时所呼也。卫者，举夫家姓。媪，乌浩翻。〕主因奉送子夫入宫，恩宠日隆。陈皇后闻之，恚，几死者数矣；〔恚，于避翻，愠怒也。几，居衣翻。数，所角翻。〕上愈怒。
子夫同母弟卫青，其父郑季，本平阳县吏，给事侯家，〔师古曰：县遣于侯家供事也。〕与卫媪私通而生青，冒姓卫氏。〔冒姓者，青本郑氏子而冒卫姓也。〕青长，为侯家骑奴。大长公主执囚青，〔大长公主，即馆陶公主也。长，知两翻。骑，奇寄翻；下同。〕欲杀之；其友骑郎公孙敖与壮士篡取之。〔郎之骑从者。郎中有车、户、骑三将。逆取曰篡。〕上闻，乃召青为建章监、侍中，〔建章宫监。据史，太初元年起建章宫，盖因旧宫而大起也。青时为建章监而兼侍中。〕赏赐数日间累千金。既而以子夫为夫人，青为太中大夫。
⑥夏，四月，有星如日，夜出。
⑦初置茂陵邑。〔班志，茂陵邑属扶风。黄图曰：本槐里之茂乡。武帝起陵邑，在长安西北八十里。〕
⑧时大臣议者多冤错之策，〔错事见上卷景帝前三年。〕务摧抑诸侯王，数奏暴其过恶，吹毛求疵，〔谓暴露其过恶。数，所角翻。疵，才斯翻，病也，瑕也。〕笞服其臣，使证其君；诸侯王莫不悲怨。
建元三年（癸卯，公元前一三八年）
①冬，十月，代王登、长沙王发、中山王胜、济川王明来朝。〔代王登，王参之子，文帝之孙。长沙、中山王，皆景帝子。济川王，梁孝王之子。济，子礼翻。〕上置酒，胜闻乐声而泣。上问其故，对曰：“悲者不可为累欷，思者不可为叹息。〔累，重也。欷，钦欷也，悲思之积于心，闻歔欷叹之声，则其悲思益甚。累，力癸翻。欷，许既翻。〕今臣心结日久，每闻幼眇之声，〔幼，一笑翻。眇，音妙；精微也。〕不知涕泣之横集也。臣得蒙肺附为东藩，属又称兄。〔“肺附”，一作“肺腑”。史记正义曰：颜师古曰：旧解云：肺附，如肝肺之相附着也。一说：肺，碎木札也；喻其轻薄附着大材。按颜此说，并是疏缪；又改“腑”为“附”就其义，重疏缪矣。八十一难云：寸口者，脉之大会；手，太阴之动脉也。吕广云：太阴，肺之脉也；肺为诸藏之主，通阴阳，故十二经脉皆会于太阴，所以决吉凶者。十二经有病，皆于寸口知其何经之动，浮沉濇滑，春秋逆顺，知其死生。顾野王曰：肺腑，腹心也。余谓史若从肺附，则颜说为是；若从肺腑，则依正义。胜王中山，在关东，故曰东藩；以亲属言，则胜于帝，兄也。泣，亦泪也。〕今群臣非有葭莩之亲、鸿毛之重；〔张晏曰：葭，芦叶也；莩，叶里白皮；皆取喻于轻薄也。师古曰：葭，芦也；莩者，其筩中白皮至薄者也。葭莩喻着，鸿毛喻轻薄甚。莩，音孚。〕群居党议，朋友相为，使夫宗室摈却，〔摈却，斥退也。摈，必刃翻。却，丘略翻。〕骨肉冰释，臣窃伤之！”具以吏所侵闻。于是上乃厚诸侯之礼，省有司所奏诸侯事，加亲亲之恩焉。〔省，悉井翻。〕
②河水溢于平原。〔平原本齐地，高祖置郡。禹疏九河，皆在平原、勃海郡界。〕
③大饥，人相食。
④秋，七月，有星孛于西北。〔孛，蒲内翻。〕
⑤济川王明坐杀中傅，〔济川王明，梁孝王子。应劭曰：中傅，宦者也。汉诸王国有太傅，秩二千石，掌傅王以德义。中傅出入王宫，在王左右，亦主傅教导王。梁王传作“中尉”，此从帝纪。〕废迁房陵。〔班志，房陵县属汉中郡。〕
⑥七国之败也，〔事见上卷景帝前三年。〕吴王子驹亡走闽越，怨东瓯杀其父，常劝闽越击东瓯。闽粤从之，发兵围东瓯，东瓯使人告急天子。天子问田蚡，蚡对曰：“越人相攻击，固其常；又数反复，〔数，所角翻；下同。〕自秦时弃不属，〔不属，不臣属也。〕不足以烦中国往救也。”庄助曰：〔庄，姓名。战国时，楚有庄周，赵有庄豹。〕“特患力不能救，德不能覆；〔覆，敷又翻。〕诚能，何故弃之！且秦举咸阳而弃之，〔师古曰：举，总也；言总天下乃至京师皆弃之。〕何但越也！今小国以穷困来告急，天子不救，尚安所愬；又何以子万国乎！”上曰：“太尉不足与计。〔考异曰：史记东越、汉书严助传，皆云“建元三年，闽越围东瓯，天子问太尉田蚡。”按是时蚡不为太尉，云太尉，误也。下云“太尉不足与计”，盖追呼其官；或亦误耳。〕吾新即位，不欲出虎符发兵郡国。”乃遣助以节发兵会稽。〔会稽，东南边越。〕会稽守欲距法不为发，〔以法距之，为无汉虎符验。会，工外翻。守，式又翻。为，于伪翻。〕助乃斩一司马，谕意指，〔谓晓喻以天子不欲出虎符之意。〕遂发兵浮海救东瓯。未至，闽越引兵罢。东瓯请举国内徙，乃悉举其众来，处于江、淮之间。〔处，昌吕翻。〕
⑦九月，丙子晦，日有食之。
⑧上自初即位，招选天下文学材智之士，待以不次之位。〔师古曰：不拘常次，言超擢之。〕四方士多上书言得失，自眩鬻者以千数，〔汉书作“炫”，行卖也。鬻，亦卖也。炫，与眩同，音州县之县，又工县翻。鬻，音育。〕上简拔其俊异者宠用之。庄助最先进；后又得吴人朱买臣、赵人吾丘寿王、〔姓谱：吾，音虞，即虞丘氏。史记有楚相虞丘子。〕蜀人司马相如、平原东方朔、〔风俗通曰：伏羲之后，帝出乎震，主东方，子孙为东方氏。〕吴人枚皋、济南终军等，〔姓谱：枚姓出于周官衔枚氏，其后以官为姓。风俗通：六国有贤人枚被。终姓出于颛顼裔孙陆终。济，子礼翻。〕并在左右，每令与大臣辨论，中外相应以义理之文，大臣数屈焉。然相如特以辞赋得幸；朔、皋不根持论，好诙谐，〔言其议论无所根据。好，呼到翻。诙，古回翻。李奇曰：诙，嘲也。〕上以俳优畜之，〔师古曰：俳，杂戏也；优，调戏也。左传曰：少相狎，长相优。俳优，即今伶人调戏者。〕虽数赏赐，终不任以事也。〔数，所角翻。〕朔亦观上颜色，时时直谏，有所补益。
是岁，上始为微行，北至池阳，西至黄山，〔班志，池阳县属冯翊。黄山，宫名，在扶风槐里县。〕南猎长杨，东游宜春，〔长杨，宫名。水经注云：槐里县东有漏水，出南山赤谷东北，迳长杨宫；宫有长杨，因名；其地在盩厔界。师古曰：宜春，宫也，在长安东南；说者乃以为在鄠，非也。在鄠者自是宜春观，在长安城西，非东游也。〕与左右能骑射者期诸殿门。〔期门之号始此。〕常以夜出，自称平阳侯；〔平阳侯曹寿尚帝姊，见尊宠，故称之。〕旦明，入南山下，射鹿、豕、狐、兔，〔终南山横互关中南面，西起秦、陇，东彻蓝田，凡雍、岐、郿、鄠、长安、万年相去且八里百，而连绵峙据其南者，皆此一山也。射，而亦翻。〕驰骛禾稼之地，民皆号呼骂詈。〔号，户高翻。〕鄠、杜令欲执之，〔班志，鄠县属扶风。杜县属京兆，宣帝更为杜陵。鄠，音户。〕示以乘舆物，乃得免。〔乘，绳证翻。〕又尝夜至柏谷，〔水经：河水泾湖县故城北，又东合柏谷。水经注云：水出弘农县西石堤山，北迳柏谷亭下，即帝微行处。〕投逆旅宿，就逆旅主人求浆，主人翁曰：“无浆，正有溺耳！”〔溺，奴吊翻。〕且疑上为奸盗，聚少年欲攻之；主人妪睹上状貌而异之，〔妪，威遇翻。〕止其翁曰：“客非常人也；且又有备，不可图也。”翁不听，妪饮翁以酒，醉而缚之。〔饮，于禁翻。〕少年皆散走，妪乃杀鸡为食以谢客。明日，上归，召妪，赐金千斤，拜其夫为羽林郎。〔羽林郎属郎中令。师古曰：羽林，宿卫之官，言如羽之疾，如林之多也。一说曰：羽所以为王者羽翼。〕后乃私置更衣，从宣曲以南十二所，夜投宿长杨、五柞等诸宫。〔师古曰：为休息更衣之处。宣曲，宫名，在昆明池西。五柞，宫名；水经注：宫在盩厔县长杨宫东北。更，工衡翻。柞，昨、作二音。〕
