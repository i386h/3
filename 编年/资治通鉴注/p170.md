<!-- { "loadSidebar": true } -->
①秋，勃海、清河、信都河水湓溢，〔勃海，唐沧、景州。清河，唐贝州。信都，唐冀州。师古曰：湓，涌也；音普顿翻。〕灌县、邑三十一，败官亭、民舍四万余所。〔败，补迈翻。〕平陵李寻【章：乙十一行本「寻」下有「等」字；孔本同。】奏言：「议者常欲求索九河故而穿之。今因其自决，可且勿塞，以观水势；〔索，山客翻。塞，悉则翻；下同。〕河欲居之，当稍自成川，跳出沙土。然后顺天心而图之，必有成功，而用财力寡。」于是遂止不塞。朝臣数言百姓可哀，上遣使者处业振赡之。〔师古曰：处业，谓安处之，使得居业。数，所角翻。处昌吕翻。〕
②广汉郑躬党与寖广，犯历四县，众且万人；州郡不能制。冬，以河东都尉赵护为广汉太守，发郡中及蜀郡合三万人击之，或相捕斩除罪；〔师古曰：贼党相捕斩，赦其本罪。〕旬月平。迁护为执金吾，赐黄金百斤。
③是岁，平阿安侯王谭薨。上悔废谭使不辅政而薨也，乃复进成都侯商，〔复，扶又翻。〕以特进城门兵，置幕府，得举吏如将军。〔汉制，列将军置幕府，得举吏。〕
魏郡杜邺时为郎，素善车骑将军音，见音前与平阿侯有隙，即说音曰：「夫戚而不见殊，孰能无怨！〔师古曰：戚，近也。殊，谓异于疏也。说，输芮翻。〕昔秦伯有千乘之国而不能容其母弟，〔师古曰：秦景公母弟公子针有宠于其父桓公。景公立，针惧而奔晋。事在昭元年。故经书「秦伯之弟针出奔晋」，传曰：称弟，罪秦伯也。〕春秋讥焉。周、召则不然，〔师古曰：言周公、召公无私怨也。余谓不然者，不为秦伯之为也。召，读曰邵。〕忠以相辅，义以相匡，同己之亲，等己之尊，不以圣德独兼国宠，又不为长专受荣任，分职于陕，并为弼疑，〔师古曰：分职于陕，谓自陕以东周公主之，自陕以西召公主之。陕，即今陕州县也；音式冉翻。而说者妄云分陕是颍川郏县，谬矣。弼疑，谓左辅、右弼、前疑、后丞也。余按字书，陕从两「入」，郏从两「人」，人自不考耳。为，于伪翻。长，知两翻。〕故内无感恨之隙，〔师古曰：感，音胡闇翻。〕外无侵侮之羞，俱享天佑，两荷高名者，盖以此也。〔荷，下可翻。〕窃见成都侯以特进领城门兵，复有诏得举吏如五府，〔丞相，御史及车骑、左、右将军府也。复，扶又翻。〕此明诏所欲必宠也。将军宜承顺圣意，加异往时，每事凡议，必与及之。发于至诚，则孰不说谕！」〔师古曰：言皆出于至诚，彼必和说，无忧乖异也。说，读曰悦。〕音甚嘉其言，由是与成都侯商亲密。二人皆重邺。
永始元年〔（乙巳、前一六）〕
①春，正月，癸丑，太官凌室火。〔师古曰：凌室，藏冰之室。凌，音力证翻，又音陵。〕戊午，戾后园南阙火。〔考异曰：五行志及荀纪二「火」皆作「灾」，今从汉书。〕
②上欲立赵倢呓为皇后，皇太后嫌其所出微甚，难之。太后姊子淳于长为侍中，数往来通语东宫；〔数，所角翻。〕岁余，乃得太后指，许之。夏，四月，乙亥，上先封倢呓父临为成阳侯。〔恩泽侯表，成阳侯食邑于汝南新息。〕谏大夫河间刘辅上书，〔汉书：刘辅，河间宗室。〕言：「昔武王、周公，承顺天地以飨鱼、乌之瑞，然犹君臣祗惧，动色相戒。〔今文尚书泰誓曰：白鱼入于王舟；有火复于王屋，流为乌。周公曰：「复哉！复哉！」〕况于季世，不蒙继嗣之福，屡受威怒之异者虖！〔威怒，谓皇天降威震怒也。虖，古乎字。〕虽夙夜自责，改过易行，〔行，下孟翻。〕畏天命，念祖业，妙选有德之世，考卜窈窕之女，〔郑玄曰：考，犹稽也。师古曰：窈窕，幽闲也。〕以承宗庙，顺神祇心，塞天下望，〔塞，悉则翻。〕子孙之祥犹恐晚暮！今乃触情纵欲，倾于卑贱之女，欲以母天下，不畏于天，不愧于人，惑莫大焉！里语曰：『腐木不可以为柱；人婢不可以为主。』〔考异曰：刘辅传云：「腐木不可以为柱；卑人不可以为主。」荀纪「柱」作「珪」，「卑人」作「人婢」。今「柱」从汉书；「人婢」从荀纪。〕天人之所不予，必有祸而无福，市道皆共知之，〔师古曰：市道，市中之道也；一曰市人及行于道路者也。予，读曰与。〕朝廷莫肯壹言。臣窃伤心，不敢不尽死！」书奏，上使侍御史收缚辅，系掖庭秘狱，〔师古曰：汉旧仪：掖庭诏狱，令、丞，宦者为之，主理妇人、女官也。〕群臣莫知其故。于是左将军辛庆忌。右将军廉褒、光禄勋琅邪师丹、太中大夫谷永〔四人皆中朝官。〕俱上书曰：「窃见刘辅前以县令求见，擢为谏大夫，〔辅以襄贲令上书言得失，召见，擢谏大夫。襄贲，东海县也。贲，音肥。〕此其言必有卓诡切至当圣心者，故得拔至于此；旬月之间，收下秘狱。〔下，遐稼翻。〕臣等愚以为辅幸得托公族之亲，在谏臣之列，新从下土来，未知朝廷体，独触忌讳，不足深过。〔过，犹罪也。〕小罪宜隐忍而已，如有大恶，宜暴治理官，与众共之。〔理官，谓廷尉也。师古曰：令众人知其罪状而罚之。暴，显示也。显示其罪，使理官治之。〕今天心未豫，〔张晏曰：豫，悦豫也。〕灾异屡降，水旱迭臻，方当隆宽广问，褒直尽下之时也，而行惨急之诛于谏争之臣，〔争，读曰诤。〕震惊群下，失忠直心。假令辅不坐直言，所坐不着，〔师古曰：着，明也。〕天下不可户晓。〔师古曰：言不可家家晓谕之也。〕同姓近臣，本以言显，其于治亲养忠之义，〔治，直之翻。〕诚不宜幽囚于掖庭狱。公卿以下，见陛下进用辅亟而折伤之暴，人有惧心，精锐销耎，〔师古曰：人人皆惧也。苏林曰：耎，弱也。师古曰：耎，音乃乱翻，又乳兖翻。〕莫敢尽节正言，非所以昭有虞之听，〔师古曰：舜有敢谏之鼓，故言有虞之听也；一曰：谓达四聪也。〕广德美之风！臣等窃深伤之，惟陛下留神省察！」〔省，悉井翻。〕上乃徙辅系共工狱，〔苏林曰：考工也。师古曰：少府之属官，亦有诏狱。共，读与龚同。〕减死罪一等，论为鬼薪。〔应劭曰：取薪给宗庙为鬼薪，三岁刑也。〕
③初，太后兄弟八人，独弟曼早死，不侯；〔凤嗣父爵阳平侯。崇安成侯庶弟五人，同日封，谓之五侯。八人之中，独曼不侯。〕太后怜之。曼寡妇渠供养东宫，〔供，居用翻。养，余亮翻。〕子莽幼孤，不及等比；师古曰：比，音必寐翻；余谓当音毗至翻。〕其群兄弟皆将军、五侯子，乘时侈靡，〔师古曰：乘，因也，因富贵之时。〕以舆马声色佚游相高。〔师古曰：佚，与逸同。〕莽因折节为恭俭，勤身博学，〔折，而设翻。〕被服如儒生；〔师古曰：被，音皮义翻。〕事母及寡嫂，养孤兄子，行甚敕备；〔莽兄永早死，有子光。行，下孟翻。〕又外交英俊，内事诸父，曲有礼意。大将军凤病，莽侍疾，亲尝药，〔郑玄曰：尝药，度其所堪。〕乱首垢面，不解衣带连月。凤且死，以托太后及帝，拜为黄门郎，〔汉旧仪曰：黄门郎，属黄门令，日暮入对青琐门拜，名曰夕郎。董巴曰：禁门曰黄闼。〕迁射声校尉。久之，叔父成都侯商上书，愿分户邑以封莽。长乐少府戴崇、〔姓谱：戴，宋戴公之后；一曰：宋灭戴，子孙以国为氏。〕侍中金涉、中郎陈汤等皆当世名士，咸为莽言，〔为，于伪翻；下同。〕上由是贤莽，太后又数以为言。〔数，所角翻。〕五月，乙未，封莽为新都侯，〔莽传以南阳新野之都乡为新都侯国。〕迁骑都尉、光禄大夫、侍中。宿卫谨敕，爵位益尊，节操愈谦，散舆马、衣裘振施宾客，〔师古曰：振，举也。施，式智翻。〕家无所余；收赡名士，交结将、相、卿、大夫甚众。故在位者更推荐之，〔更，工衡翻。〕游者为之谈说，虚誉隆洽，倾其诸父矣。〔隆，盛也。洽，渐浃也，周也。〕敢为激发之行，处之不凓恧。〔师古曰：激，急动。恧，愧也。激，音工历翻。行，下孟翻。处，昌吕翻。恧，音女六翻。尝私买侍婢，昆弟或颇闻知，莽因曰：「后将军朱子元无子，〔朱博，字子元。〕莽闻此儿种宜子。」【章：十四行本「子」下有「为买之」三字；乙十一行本同；孔本同；张校同；退斋校同。】〔师古曰：此儿，谓所买婢也。种，章勇翻。〕即日以婢奉朱博。其匿情求名如此！〔王莽事始此。〕
皇后既立，宠少衰；而其女弟绝幸，为昭仪，居昭阳舍，其中庭彤朱而殿上髹漆；〔师古曰：以漆漆物谓之髹，音许求翻，又许昭翻。今关东俗，器物一再着漆者谓之捎漆；捎，即髹声之转重耳。「髹」，字或作「摅」，音义亦与髹同。今关西俗云黑髹盘、朱髹盘，其音如此。两义并通。毛晃曰：髹，赤黑漆。〕切皆铜沓，黄金涂；〔师古曰：切，门限也；音千结翻。沓，冒其头也。涂以金，涂铜上也。沓，音他合翻。〕白玉阶；〔师古曰：阶，所由升殿陛也。〕壁带往往为黄金釭，函蓝田璧、明珠、翠羽饰之；〔服虔曰：釭，壁中之横带也。晋灼曰：以金环饰之也。师古曰：壁带，壁之横木露出如带者也，于壁带之中往往以金为釭，若车釭之形也。其釭中，着玉璧、明珠、翠羽耳。蓝田，山名，出美玉。釭，音工；流俗读之音江，非也。〕自后宫未尝有焉。赵后居别馆，多通侍郎、宫奴多子者。〔侍郎，郎之得出入禁中者。宫奴，有罪没为宫奴，给使宫中者。〕昭仪尝谓帝曰：「妾姊性刚，有如为人构陷，则赵氏无种矣！」〔种，章勇翻。〕因泣下凄恻。帝信之，有白后奸状者，帝辄杀之。由是后公为淫恣，无敢言者，然卒无子。〔卒，子恤翻。〕
光禄大夫刘向以为王教由内及外，自近者始，〔诗大序：关睢，后妃之德也，风之始也，所以风天下而正夫妇也，故曰正始之道，王化之基。〕于是采取诗、书所载贤妃、贞妇兴国显家及孽、嬖乱亡者，〔师古曰：孽，庶也。嬖，爱也。〕序次为列女传，凡八篇，及采传记行事，着新序、说苑，凡五十篇，奏之；数上疏言得失，陈法戒。〔数，所角翻。〕书数十上，以助观览，补遗阙。〔上，时掌翻。〕上虽不能尽用，然内嘉其言，常嗟叹之。
