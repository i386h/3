<!-- { "loadSidebar": true } -->
大司马温，恃其材略位望，阴蓄不臣之志，尝抚枕叹曰：「男子不能流芳百世，亦当遗臭万年！」〔桓温心迹，固不畏人之知之也，然而不获逞者，制于命也，孰谓天位可以智力奸邪！〕术士杜炅〔炅，古迥翻。〕能知人贵贱，温问炅以禄位所至。炅曰：「明公勋格宇宙，〔据孔安国尚书注，格，至也。〕位极人臣。」温不悦。〔其志愿不止于此，故不悦。〔温欲先立功河朔以收时望，还受九锡。及枋头之败，威名顿挫。〔枋头之败，事见上卷太和四年。〕既克寿春，谓参军郗超曰：〔郗，丑之翻。〕「足以雪枋头之耻乎﹖」超曰：「未也。」久之，超就温宿，中夜，谓温曰：「明公都无所虑乎﹖」温曰：「卿欲有言邪﹖」超曰：「明公当天下重任，今以六十之年，败于大举，不建不世之勋，不足以镇惬民望！」〔惬，苦謟翻。〕温曰：「然则柰何﹖」超曰：「明公不为伊、霍之举者，无以立大威权，镇压四海。」温素有心，深以为然，遂与之定议。〔超知温心而迎合之，温遂与定议。〕以帝素谨无过，而床笫易诬，〔笫，侧里翻，又壮士翻，床箦也。易，以豉翻。〕乃言「帝早有痿疾，〔杨正衡曰：字林：痿，痹也，人垂翻，又于隹翻。余谓此盖言阴痿也。〕嬖人相龙、计好、朱灵宝等，〔相与计，皆姓也。何承天姓苑，相，悉良翻。范晔后汉书有计子勋。〕参侍内寝，二美人田氏、孟氏生三男，将建储立王，倾移皇基。」密播此言于民间，时人莫能审其虚实。
十一月，癸卯，温自广陵将还姑孰，屯于白石。〔此白石盖在牛渚西南桓玄破谯王尚之处。非陶况令庾亮所守白石垒也。〕丁未，诣建康，讽褚太后，请废帝立丞相会稽王昱，并作令草呈之。〔先草定太后令而呈之于太后。会，工外翻。〕太后方在佛屋烧香，〔建屋于宫中以奉佛，故谓之佛屋。〕内侍启云：「外有急奏。」太后出，倚户视奏数行，〔行，户刚翻；下数十行同。〕乃曰：「我本自疑此！」至半，便止，索笔益之曰：〔索，山客翻。〕「未亡人不幸罹此百忧，感念存没，心焉如割！」〔杜预曰：妇人既寡，自称未亡人。〕
己酉，温集百官于朝堂。〔朝，直遥翻；下同。〕废立既旷代所无，莫有识其故典者，百官震栗。温亦色动，不知所为。尚书左仆射王彪之知事不可止，乃谓温曰：「公阿衡皇家，〔伊尹曰阿衡，放太甲于桐。喻温废立，行伊尹之事也。孔安国曰：阿，倚；衡，平。〕当倚傍先代。」〔傍，蒲浪翻。〕乃命取汉书霍光传，礼度仪制，定于须臾。〔用霍光废昌邑王故事。传，直恋翻。〕彪之朝服当阶，神彩毅然，曾无惧容，文武仪准，莫不取定，朝廷以此服之。〔晋朝以此服王彪之，余甚恨彪之得此名于晋朝也。彪之父彬，不畏死以折王敦，此为可服耳。〕于是宣太后令，废帝为东海王，以丞相、录尚书事、会稽王昱统承皇极。〔会，工外翻。〕百官入太极前殿，温使督护竺瑶、散骑侍郎刘亨收帝玺绶。〔散，悉亶翻。骑，奇寄翻。玺，斯氏翻。绶，音受。考异曰：帝纪、三十国春秋，「亨」皆作「享」。后魏书僭晋传作「亨」，今从之。〕帝着白帢单衣，〔着，侧略翻。帢，苦洽翻。〕步下西堂，乘犊车出神虎门，〔晋制，诸公给朝车、安车、皁轮犊车各一乘。东汉都雒阳，宫有广义、神虎门。贤注曰：广义、神虎，洛阳宫西门也，在金商门外。然则神虎门亦建康宫西门乎﹖〕群臣拜辞，莫不歔欷。〔歔，音虚。欷，许既翻，又音希。〕侍御史、殿中监将兵百人卫送东海第。〔殿中监，掌监天子服御之事。将，即亮翻。〕温帅百官具乘舆法驾，迎会稽王于会稽邸。〔帅，读曰率。乘，绳证翻。会，工外翻。〕王于朝堂变服，着平巾帻、单衣，东向流涕，拜受玺绶，〔平巾帻，盖即平上帻。单衣，江左诸人所以见尊者之服，所谓巾転也。〕是日，即皇帝位，改元。〔改元咸安。〕温出次中堂，分兵屯卫。温有足疾，诏乘舆入殿。〔乘，如字。〕温撰辞，欲陈述废立本意，〔撰，雏免翻。预撰辞，欲入见而陈之。〕帝引见，〔见，贤遍翻。〕便泣下数十行，〔行，户刚翻。〕温兢惧，竟不能一言而出。
太宰武陵王晞，好习武事，〔好，呼到翻。〕为温所忌，欲废之，以事示王彪之。彪之曰：「武陵亲尊，〔武陵王晞，亦元帝子，出继武陵王朖后。〕未有显罪，不可以猜嫌之间便相废徙。公建立圣明，当崇奖王室，与伊、周同美；此大事，宜更深详！」温曰：「此已成事，卿勿复言！」〔王彪之能全晞于会稽辅政之时，而不能全之于会稽缵服之日，会稽可以理喻，而习武者桓温之所忌也。复，扶又翻。〕乙卯，温表「晞聚纳轻剽，〔剽，匹妙翻。〕息综矜忍；〔息，子也。〕袁真叛逆，事相连染。顷日猜惧，将成乱阶。〔温以此诬晞。〕请免晞官，以王归藩。」从之。并免其世子综、梁王抜等官。〔抜，与琎同，音津。〕温使魏郡太守毛安之帅所领宿卫殿中。〔沈约曰：南徐州备有徐、兖、幽、冀、青、并、扬七州郡邑。〕安之，虎生之弟也。
庚戌，尊褚太后曰崇德太后。
初，殷浩卒，大司马温使人赍书吊之。浩子涓不答，〔涓，圭渊翻。〕亦不诣温，而与武陵王晞游。广州刺史庾蕴，希之弟也，素与温有隙。温恶殷、庾宗强，欲去之。〔恶，乌路翻。去，羌吕翻。〕辛亥，使其弟秘逼新蔡王晃〔晃父邈，本汝南王佑之子也，嗣新蔡王后。〕诣西堂叩头自列，〔西堂，太极殿西堂也。自列，自陈列其事。〕称与晞及子综、著作郎殷涓、太宰长史庾倩、掾曹秀、舍人刘强、散骑常侍庾柔等谋反；帝对之流涕，温皆收付廷尉。倩、柔，皆蕴之弟也。〔倩，千甸翻。掾，于绢翻。〕癸丑，温杀东海王三子及其母。〔即田氏、孟氏及所生三男也。〕甲寅，御史中丞谯王恬承温旨，请依律诛武陵王晞。诏曰：「悲惋惶怛，〔惋，乌贯翻。〕非所忍闻，况言之哉！其更详议！」恬，承之孙也。〔谯王氶死于王敦之难。「承」，当作「氶」，音注见前。〕乙卯，温重表固请诛晞，词甚酷切。帝乃赐温手诏曰：「若晋祚灵长，公便宜奉行前诏；如其大运去矣，请避贤路。」温览之，流汗变色，乃奏废晞及其三子，家属皆徙新安郡。〔吴孙权分丹杨立新都郡，武帝太康元年，更名新安郡，唐为歙州，今之徽州。〕丙辰，免新蔡王晃为庶人，徙衡阳，〔吴孙亮分长沙西部都尉置衡阳郡，今之衡州。〕殷涓、庾倩、曹秀、刘强、庾柔皆族诛，庾蕴饮酖死。蕴兄东阳太守友子妇，桓豁之女也，故温特赦之。庾希闻难，〔难，乃旦翻。〕与弟会稽【章：十二行本「稽」下有「王」字；乙十一行本同；孔本同。】参军邈及子攸之洮于海陵陂泽中。〔海陵县，前汉属临淮郡，后汉、晋属广陵郡，今泰州即其地。〕
温既诛殷、庾，威势翕赫，〔翕，盛也。赫，炎之极也。〕侍中谢安见温遥拜。温惊曰：「安石，卿何事乃尔﹖」安曰：「未有君拜于前，臣揖于后。」〔当是时，晋之君臣，盖可知矣。春秋之义所谓微而显者也。〕
戊午，大赦，增文武位二等。
己未，温如白石，上书求归姑孰。庾申，诏进温丞相，大司马如故，留京师辅政；温固辞，乃请还镇。辛酉，温自白石还姑孰。
秦王坚闻温废立，谓群臣曰：「温前败灞上，〔见九十九卷穆帝太和十年。〕后败枋头，〔见上卷太和四年。〕不能思愆自贬以谢百姓，方更废君以自说，〔「说」，载记作「悦」，读当从悦。一曰：说，读如字，谓自解说也。〕六十之叟，举动如此，将何以自容于四海乎！谚曰：『怒其室而作色于父，』其桓温之谓矣。」
秦车骑大将军王猛，以六州任重，言于秦王坚，请改授亲贤；及府选便宜，辄已停寝，〔骑，奇寄翻。坚先是命猛以便宜选贤俊补六州郡县守令。〕别乞一州自效。坚报曰：「朕之于卿，义则君臣，亲踰骨肉，虽复桓、昭之有管、乐，〔齐桓公有管仲，燕昭王有乐毅。〕玄德之有孔明，自谓踰之。夫人主劳于求才，逸于得士。〔王褒圣主得贤人颂曰：君人者，勤于求贤，而逸于得人。〕既以六州相委，则朕无东顾之忧，非所以为优崇，乃朕自求逸也。夫取之不易，守之亦难，〔易，以豉翻。〕苟任非其人，患生虑表，〔表，外也。孔颖达曰：界外之畔为表。〕岂独朕之忧，亦卿之责也，故虚位台鼎而以分陕为先。〔陕，式冉翻。〕卿未照朕心，殊乖素望。新政俟才，宜速铨补；俟东方化洽，当衮衣西归。」〔周公东征，周大夫为作九罭之诗，其辞曰：「九罭之鱼鳟鲂，我觏之子，衮衣绣裳。」又曰：「是以有衮衣兮，无以我公归兮，无使我心悲兮。」笺云：王迎周公当以上公之服。〕仍遣侍中梁谠诣邺谕旨，猛乃视事如故。〔史言苻坚、王猛君臣相与之至，所以猛得展其才。谠，多朗翻。〕
十二月，大司马温奏：「废放之人，屏之以远，〔屏，必政翻，又必郢翻。〕不可以临黎元。东海王宜依昌邑故事，〔昌邑事见二十四卷汉昭帝元平元年。〕筑第吴郡。」太后诏曰：「使为庶人，情有不忍，可特封王。」温又奏：「可封海西县侯。」庾寅，封海西县公。〔考异曰：海西公纪云：「咸安二年，正月，降封，」今从简文帝纪。〕
温威振内外，帝虽处尊位，〔处，昌吕翻。〕拱默而已，常惧废黜。先是，荧惑守太微端门，〔天文志：太微南蕃中二星间曰端门。先，悉荐翻。〕踰月而海西废。辛卯，荧惑逆行入太微，帝甚恶之。〔恶，乌路翻。〕中书侍郎郗超在直，〔入直省中也。〕帝谓超曰：「命之修短，本所不计，故当无复近日事邪﹖」〔帝之为抚军也，辟超为掾，故于今敢以情问之。复，扶又翻。〕超曰：「大司马臣温，方内固社稷，外恢经略，非常之事，臣以百口保之。」及超请急省其父，〔晋令：急假者，五日一急，一岁以六十日为限。史书所称取急、请急，皆谓假也。省，悉景翻。〕帝曰：「致意尊公，家国之事，遂至于此，由吾不能以道匡卫，愧叹之深，言何能谕！」因咏庾阐诗云：「志士痛朝危，忠臣哀主辱。」遂泣下沾襟。〔此亦清谈，但情溢于言外耳。朝，直遥翻；下同。〕帝美风仪，善容止，留心典籍，凝尘满席，湛如也。虽神识恬畅，然无济世大略，谢安以为惠帝之流，但清谈差胜耳。〔清谈无益于国事；谢安当此之时，能立此论，可谓拔乎流俗者也。〕
郗超以温故，朝中皆畏事之。谢安尝与左卫将军王坦之共诣超，日旰未得前，〔旰，古案翻。〕坦之欲去，安曰：「独不能为性命忍须臾邪﹖」〔史言谢安于风流之中，能处事应物。又郗超势焰如此，桓温既死之后，超得终于牖下，盖以智免也。为，于伪翻。〕
