<!-- { "loadSidebar": true } -->
上乃遣中使谕之曰：「朕本性甚好推诚，〔好，呼到翻。〕亦能纳谏。将谓君臣一体，全不堤防，缘推诚不疑，多被奸人卖弄。今所致患害，朕思亦无他，其失反在推诚。〔此德宗猜防之心，发于言而不能自掩者也。被，皮义翻。〕又，谏官论事，少能慎密，例自矜衒，〔少，诗沼翻。衒，音炫。〕归过于朕以自取名。朕从即位以来，见奏对论事者甚多，大抵皆是雷同，道听涂说，〔孔子有言：道听而涂说，德之弃也。马融注曰：谓闻于道路，则传而说之。〕试加质问，遽即辞穷。若有奇才异能，在朕岂惜拔擢。朕见从前已来，事祗如此，所以近来不多取次对人，〔言次对人敷奏，缘此多不取用其言。或曰，取次，唐人语也。〕亦非倦于接纳。卿宜深悉此意。」〔悉，详也。〕贽以人君临下，当以诚信为本。谏者虽辞情鄙拙，亦当优容以开言路，若震之以威，折之以辩，则臣下何敢尽言，乃复上疏，〔折，之舌翻。复，扶又翻。上，时掌翻。疏，所据翻。〕其略曰：「天子之道，与天同方，天不以地有恶木而废发生，天子不以时有小人而废听纳。」又曰：「唯信与诚，有失无补。〔言人君所为，有失于诚信，则无补于治道。〕一不诚则心莫之保，一不信则言莫之行。陛下所谓失于诚信以致患害者，臣窃以斯言为过矣。」又曰：「驭之以智则人诈，示之以疑则人偷。上行之则下从之，上施之则下报之。〔施，式豉翻，或读如字。〕若诚不尽于己而望尽于人，众必怠而不从矣。不诚于前而曰诚于后，众必疑而不信矣。是知诚信之道，不可斯须而去身。愿陛下慎守而行之有加，恐非所以为悔者也！」〔因德宗之言，以为失在推诚，故陆贽极言诚信之不可去身，以开广上意。〕又曰：臣闻仲虺赞扬成汤，不称其无过而称其改过；〔书仲虺之诰曰：「惟王改过不吝。」虺，许伟翻。〕吉甫歌诵周宣，不美其无阙而美其补阙。〔诗烝民曰：「衮职有阙，惟仲山甫补之。」尹吉甫所以美宣王之任贤使能也。〕是则圣贤之意较然着明，惟以改过为能，不以无过为贵。盖为人之行己，必有过差，〔盖为，于伪翻。〕上智下愚俱所不免。智者改过而迁善，愚者耻过而遂非；迁善则其德日新，遂非则其恶弥积。」又曰：「谏官不密自矜，信非忠厚，其于圣德固亦无亏。陛下若纳谏不违，则传之适足增美；陛下若违谏不纳，又安能禁之勿传！」〔陆贽告君之言，可谓深切着明。〕又曰：「侈言无验不必用，〔德宗之信裴延龄，以侈言也。〕质言当理不必违。〔德宗之罢柳浑，以质言也。当，丁浪翻。〕辞拙而效速者不必愚，〔如萧复之谏幸凤翔是也。〕言甘而利重者不必智。〔赵赞、窦滂之苛征重敛是也。〕是皆考之以实，虑之以终其用无他，唯善所在。」又曰：「陛下所谓『比见奏对论事皆是雷同道听涂说者。』〔比，毗至翻。〕臣窃以众多之议，足见人情，必有可行亦有可畏，恐不宜一概轻侮而莫之省纳也。〔省，悉景翻，察也。〕陛下又谓『试加质问，即便辞穷。』臣但以陛下虽穷其辞而未穷其理，能服其口而未服其心。〔「但以」若依上文作「窃以」，又觉文从字顺。〕又曰：为下者莫不愿忠，为上者莫不求理。然而下每苦上之不理，上每苦下之不忠。若是者何﹖两情不通故也。下之情莫不愿达于上，上之情莫不求知于下，然而下恒苦上之难达，上恒苦下之难知。〔恒，户登翻。〕若是者何﹖九弊不去故也。所谓九弊者，上有其六而下有其三：好胜人，〔好，呼到翻；下同。〕耻闻过，聘辩给，眩聪明，厉威严，恣强愎，〔愎，符逼翻，很也。〕此六者，君上之弊也；谄谀，顾望，畏譩，〔譩，奴乱翻。〕此三者，臣下之弊也。上好胜必甘于佞辞，上耻过必忌于直谏，如是则下之谄谀者顺指而忠实之语不闻矣。上骋辩必剿说而折人以言，〔剿，初交翻，又初教翻。此所谓剿说者，人言未竟，剿绝其说而伸己之说也。折，之舌翻。〕上眩明必臆度而虞人以诈，〔度，徒洛翻。以胸臆之见料度人。〕如是则下之顾望者自便而切磨之辞不尽矣。上厉威必不能降情以接物，上恣愎必不能引咎以受规，如是则下之畏譩者避辜而情理之说不申矣。夫以区域之广大，生灵之众多，宫阙之重深，〔夫音扶。重，直龙翻。〕高卑之限隔，自黎献而上，获至尊之光景者，喻忆兆而无一焉；〔黎献，众贤也。〕就获之中得接言议者，又千万不一；幸而得接者，犹有九弊居其间，则上下之情所通鲜矣。〔鲜，息浅翻。〕上情不通于下则人惑，下情不通于上则君疑；疑则不纳其诚，惑则不从其令；诚而不见纳则应之以悖，令而不见从则加之以刑；下悖上刑，不败何待！〔悖，蒲内翻，又蒲没翻。〕是使乱多理少，从古以然。」〔少，始绍翻。或谓「从古以然」，当作「从古而然」。今观文意，陆宣公所谓从古至今乱多治少者，正以下悖上刑故也。以之与而，辞义相去远矣。〕又曰：「昔赵武吶吶而为晋贤臣，〔晋赵文子名武，其言吶吶然如不出其口，为晋正卿，晋国以强，诸侯不叛。吶吶，舒小貌，音如悦翻，又奴劣翻。〕绛侯木讷而为汉元辅，〔绛侯事见汉文帝纪。程氏曰：木者，质朴，讷者，迟钝。〕然则口给者事或非信，辞屈者理或未穷。人之难知，尧、舜所病，〔书：皋陶曰：在知人，在安民。禹曰：吁！惟帝其难之。〕胡可以一詶一诘而谓尽其能哉！〔志，去吉翻。〕以此察天下之情，固多失实，以此轻天下之士，必有遗才。」〔德宗所以成段平仲之名者正如此。〕又曰：「谏者多，表我之能好；谏者直，示我之能容；谏者之狂诬，明我之能恕；谏者之漏泄，彰我之能从；〔极言纳谏之美以诱掖其君。好，呼到翻。〕是〔【章：十二行本「是」上有「一于斯，皆为盛德」八字；乙十一行本同；张校同；退斋校同。】〕则人君与谏者交相益之道也。谏者有爵赏之利，谏者得献替之名，君亦得采纳之名。然犹谏者有失中而君无不美，唯恐谠言之有不切，天下之不闻，如此则纳谏之德光矣。」〔谠，音党。〕上颇采用其言。
10李怀光顿兵不进，数上表暴扬卢杞等罪恶；〔数，所角翻。上，时当翻。〕众论諠腾，亦咎杞等。上不得已，十二月，壬戍，贬杞为新州司马，白志贞为恩州司马，〔恩州，属汉合浦郡地。萧齐为齐安郡，隋废郡为海安县；唐贞观二十三年，以高州之西平、海安、杜陆置恩州，海安改曰恩平；天宝曰恩平郡，干元复为恩州。宋平王则，改贝州曰恩州，遂以此州为南恩州。宋白谓此恩州濒海，最为蒸湿，当海南五郡泛海路。此路自广泛海，行数日方登陆，人惮海波，不由此路，多由新州陆去，唯健步出使，与递符牒经过耳。新州，治新兴县，秦取陆梁地置象郡，今州即其地。晋永和分苍梧郡，于此置新宁郡，梁武帝立新州。所谓新兴县，汉合浦郡临元县也。又按旧志云：恩州，京师东南六千六百里，西北六十里接广州界。新州至京师五千五十二里。〕赵赞为播州司马。〔播州，隋摇柯县，京师南四千四百五十里。〕宦者翟文秀，上所信任也，〔翟，苌伯翻。〕怀光又言其罪，上亦为杀之。〔亦为，于伪翻。〕
11乙丑，以翰林学士、祠部员外郎陆贽为考功郎中，金部员外郎吴通微为职方郎中。〔祠部，属礼部，掌祠祀。考功，属吏部，掌文武官功过考法。以官职言之，祠部比考功、职方为清要。郎中，正五品上。员外郎，从六品上。贽上奏，辞以「初到奉天，扈从将吏〔上，时掌翻。从，才用翻。〕例加两阶，今翰林独迁官。〔唐自至德以后，勋阶轻而职事官重，故云然。〕夫行罚先贵近而后卑远，则令不犯；行赏先卑远而后贵近，则功不遗。〔夫，音扶。先，悉荐翻。后，户构翻。〕望先录大劳，次徧群品，则臣亦不敢独辞。」上不许。
