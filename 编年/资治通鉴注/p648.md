<!-- { "loadSidebar": true } -->
帝淫义宣诸女，义宣由是恨怒。质乃遣密信说义宣，〔密信，密使也。说，输芮翻；下说诱同。〕以为「负不赏之功，挟震主之威，自古能全者有几﹖今万物系心于公，声迹巳着；见几不作，将为他人所先。〔几，居希翻。先，悉荐翻。〕若命徐遗宝、鲁爽驱西北精兵来屯江上，〔徐遗宝刺兖州，直建康北；鲁爽刺南豫，直建康西。鲁爽素奉义宣，徐遗宝由义宣府参军起，故欲命之同逆。〕质帅九江楼船为公前驱，〔帅，读曰率。〕已为得天下之半。公以八州之众，徐进而临之，〔义宣都督荆、雍、梁、益、湘、交、广、宁八州。〕虽韩、白更生，不能为建康计矣。〔韩、白，谓韩信、白起。〕且少主失德，闻于道路；〔闻，音问，同。〕沈、柳诸将，亦我之故人，〔沈庆之与质同以武干事文帝，质为雍州，柳元景其部曲将也。将，即亮翻；下同。〕谁肯为少主尽力者！〔为，于伪翻；下为公同。〕夫不可留者年也，不可失者时也。质常恐溘先朝露，〔溘，苦答翻，又苦合翻。溘，奄也。朝露，言其易晞。溘先朝露，言奄然而死在朝露未晞之先。先，悉荐翻。〕不得展其旅力，〔毛苌曰：旅，众也。考孔安国书注亦然。〕为公扫除，于时悔之何及。」义宣腹心将佐咨议参军蔡超、司马竺超民等咸有富贵之望，〔蔡超等以江州将佐从帝起义以得富贵，故怀非望。〕欲倚质威名以成其业，共劝义宣从其计。质女为义宣子采之妇。义宣谓质无复异同，〔复，扶又翻。〕遂许之。超民，夔之子也。〔景平、元嘉之间，竺夔守东阳有功。〕臧敦时为黄门侍郎，帝使敦至义宣所，道经寻阳，质更令敦说诱义宣，〔诱，音酉。〕义宣〔【章：甲十一行本「宣」下有「质」字；乙十一行本同；孔本同；张校同。】〕意遂定。
豫州刺史鲁爽有勇力，义宣素与之相结。义宣密使人报爽及兖州刺史徐遗宝，期以今秋同举兵。使者至寿阳，爽方饮醉，失义宣指，即日举兵。〔考异曰：宋本纪：「二月庚午，爽、臧质、南邵王义宣、徐遗宝举兵反。」义宣传云其年正月便反。宋略云：「二月，义宣等反。」按爽之反，帝犹遣质收鲁弘，则非同日反明矣。又按长历，是日戊辰朔；然则庚午三日也。义宣传，起兵在二月二十六日，但不知爽反在正月与二月耳。〕爽弟瑜在建康，闻之，逃叛。爽使其众戴黄标，〔戴黄以为标识。〕窃造法服，登坛，自号建平元年；疑长史韦处穆、中兵参军杨元驹、治中庾腾之不与己同，皆杀之。〔处，昌吕翻。〕徐遗宝亦勒兵向彭城。
二月，义宣闻爽已反，狼狈举兵。鲁瑜弟弘为质府佐，帝敕质收之，质即执台使，举兵。〔使，疏吏翻。〕
义宣与质皆上表，言为左右所谗疾，欲诛君侧之恶。义宣进爽号征北将军。爽于是送所造舆服诣江陵，使征北府户曹版义宣等，〔晋、宋之制，藩方权宜授官者谓之版授。〕文曰：「丞相刘，今补天子，名义宣；车骑臧，今补丞相，名质；平西朱，今补车骑，名修之：〔先是，臧质进号车骑将军，镇寻阳；朱修之进号平西将军，镇襄阳；进义宣丞相，辞不受。〕皆版到奉行。」义宣骇愕，爽所送法物并留竟陵，不听进。质加鲁弘辅国将军，下戍大雷。义宣遣咨议参军刘谌之将万人就弘，〔谌，氏壬翻。将，即亮翻。〕召司州刺史鲁秀，欲使为谌之后继。秀至江陵见义宣，出，拊膺曰：「吾兄误我，乃与痴人作贼，今年败矣！」
义宣兼荆、江、兖、豫四州之力，威震远近。帝欲奉乘舆法物迎之，〔乘，绳证翻。〕竟陵王诞固执不可，曰：「柰何持此座与人！」乃止。〔竟陵王诞时为扬州刺史。〕
己卯，以领军将军柳元景为抚军将军；辛卯，以左卫将军王玄谟为豫州刺史。〔欲以代鲁爽。〕命元景统玄谟等诸将以讨义宣。癸巳，进据梁山洲，〔时梁山江中有洲，玄谟等舟师据之。〕于两岸筑偃月垒，水陆待之。义宣自称都督中外诸军事，命僚佐悉称名。
6甲午，魏主诣道坛受图箓。〔寇谦之之遗教也。〕
7丙申，以安北司马夏侯祖欢为兖州刺史。〔代徐遗宝。〕三月，已亥，内外戒严。〔考异曰：宋本纪、宋略皆作癸亥，下有辛丑。按长历，是月戊戌朔，癸亥二十六日，辛丑乃四日也；当作己亥。〕辛丑，以徐州刺史萧思话为江州刺史，〔欲以代臧质。〕柳元景为雍州刺史。〔欲以代朱修之。雍，于用翻。〕癸卯，以太子左卫率庞秀之为徐州刺史。〔欲以代萧思话。〕
义宣移檄州郡，加进位号，使同发兵。雍州刺史朱修之伪许之，而遣使陈诚于帝。〔遣使，疏吏翻；下同。〕益州刺史刘秀之斩义宣使者，遣中兵参军韦崧〔【严：「崧」改「山松」。】〕将万人袭江陵。〔将，即亮翻；下使将同。〕
戊申，义宣帅众十万发江津，舳舻数百里。〔帅，读曰率。舳，音逐。舻，音卢。〕以子慆为辅国将军，与左司马竺超民留镇江陵。〔慆，土刀翻。〕檄朱修之使发兵万人继进，修之不从。义宣知修之贰于己，乃以鲁秀为雍州刺史，使将万余人击之。王玄谟闻秀不来，〔鲁秀善战，故王玄谟惮之。〕喜曰：「臧质易与耳。」〔易，以豉翻。〕
冀州刺史垣护之妻，徐遗宝之姊也，遗宝邀护之同反，护之不从，发兵击之。遗宝遣兵袭徐州长史明胤于彭城，不克。〔萧思话已离彭城，长史明胤守之。〕胤与夏侯祖欢、垣护之共击遗宝于湖陆，〔未兖州治湖陆。〕遗宝弃众焚城，奔鲁爽。
义宣至寻阳，以质为前锋而进，爽亦引兵直趣历阳，〔趣，七喻翻。〕与质水陆俱下。殿中将军沈灵赐将百舸，破质前军于南陵，擒军主徐庆安等。〔舸，古我翻。〕质至梁山，夹陈两岸，与官军相拒。〔陈，读日阵。〕
夏，四月，戊辰，以后将军刘义綦为湘州刺史；甲申，以朱修之为荆州刺史。〔义宣为荆、湘二州刺史而反，故二州皆命代，以朱修之效顺，使制其后，故命以荆州。〕
上遣左军将军薛安都、龙骧将军南阳宗越等戍历阳，〔骧，思将翻。〕与鲁爽前锋杨胡兴等战，斩之。〔考异曰：安都传作「胡与」，今从宗越传。〕爽不能进，留军大岘，使鲁瑜屯小岘。〔小岘在合肥之东，大岘又在小岘之东。岘，户典翻。〕上复遣镇军将军沈庆之济江，督诸将讨爽，〔复，扶又翻。〕爽食少，引兵稍退，自留断后；〔少，诗沼翻。断，音短；断后，古之所谓殿也。〕庆之使薛安都帅轻骑追之，〔帅，读曰率。骑，奇寄翻。〕丙戌，及爽于小岘。爽将战，饮酒过醉，安都望见爽，即马大呼，直往刺之，〔呼，火故翻。刺，七亦翻。〕应手而倒，左右范双斩其首。爽众奔散，瑜亦为部下所杀，遂进攻寿阳，克之。〔爽为南豫州刺史，镇寿阳。〕徐遗宝奔东海，东海人杀之。
李延寿论曰：凶人之济其身，非世乱莫由焉。鲁爽以乱世之情，而行之于平日，〔平日，谓安平无事之日。〕其取败也宜哉！〔考异曰：此语本出沈约宋书吴喜黄回传赞，而延寿取之。以约施用失所，故绌其名。〕
8南郡王义宣至鹊头，庆之送爽首示之，并与书曰：「仆荷任一方，而衅生所统。」〔去年，庆之镇盱眙，今使之专征，盖兼督兖、豫。荷，下可翻。衅，许观翻。〕近聊帅轻师，指往翦扑，〔轻师，言非重兵。扑，普上翻。〕军锋裁及，贼爽授首。公情契异常，〔言义宣与爽相结，情契异于常人。〕或欲相见，及其可识，指送相呈。」爽累世将家，〔鲁爽父轨，轨父宗之，三世将家。〕骁猛善战，号万人敌；〔骁，坚尧翻。〕义宣与质闻其死，皆骇惧。
柳元景于采石；王玄谟以臧质众盛，遣使来求益兵，〔使，疏吏翻。〕上使元景进屯姑孰。〔考异曰：垣护之传作「南州」，盖南州即姑孰也。按宋白续通典曰：「桓玄居南州，以在国南，故曰南州，」载之宣州之下。晋书云：「桓玄于南州起斋，号曰盘龙斋。刘毅小字盘龙。玄既败，毅以豫州刺史出镇姑孰，正居是斋。」桓玄既诛司马元显，出镇姑孰，起盘龙斋，盖是时也。晋书正指姑孰为南州，宋白误矣。〕
太傅义恭与义宣书曰：「往时仲假兵，灵宝寻害其族；孝伯推诚，牢之旋踵而败。」〔假兵、推诚事并见一百一十卷晋安帝隆安二年，桓玄杀殷仲堪见一百一十一卷三年。桓玄，字灵宝。王恭，字孝伯。〕臧质少无美行，弟所具悉。〔质少轻薄无检，为文帝所嫌。少，诗照翻。行，下孟翻。〕今藉西楚之强力，图济其私；凶谋若果，〔果，胜也，克也，决也。〕恐非复池中物也。」〔复，扶又翻。〕义宣由此疑之。五月，甲辰，义宣至无湖，质进计曰：「今以万人取南州，则梁山中绝；〔柳元景屯南州为梁山后镇，若取之，则梁山之路中绝。〕万人缀梁山，则玄谟必不敢动；下官中流鼓棹，直趣石头，此上策也。」〔沈庆之、薛安都等在江西，柳元景、王玄谟等与义宣相持；若质计得行，建康殆矣。趣，七喻翻。〕义宣将从之。刘谌之密言于义宣曰：「质求前驱，此志难测。不如尽锐攻梁山，事克然后长驱，此万安之计也。」义宣乃止。
冗从仆射胡子反等守梁山西垒，会西南风急，质遣其将尹周之攻西垒；〔因西南风急而攻西垒，东垒之兵难以逆风赴救。赜，而陇翻。从，才用翻。将，即亮翻。〕子反方渡东岸就玄谟计事，闻之，驰归。〔【章：甲十一行本「归」下有「周之攻垒甚急」六字；乙十一行本同；孔本同；张校同；退斋校同。】〕偏将刘季之帅之军殊死战，〔帅，读曰率。〕求救于玄谟，玄谟不遣；大司马参军崔勋之固争，乃遣勋之与积弩将军垣诣之救之。比至，城已陷，勋之、询之皆战死。〔比，必寐翻，及也。考异曰：义宣传曰：「五月十九日，西南风猛。」宋略曰：「己亥，质遣尹周之攻梁山西垒，陷之。」按长历，是月丁酉朔，三日己亥，八日甲辰，十八日甲寅。宋略于己亥上有甲辰，下有甲寅，然则决非十九日与己亥，或者是己酉与辛亥也。今不书日，阙疑。〕询之，护之之弟也。子反等奔还东岸。质又遣其将庞法起将数千兵趋南浦，欲自后掩玄谟，〔庞，皮江翻。趋，七俞翻。时玄谟使其将郑琨、武念戍南浦，其地则今之大信港也，俗谓之肩担河。〕游击将军垣护之引水军与战，破之。〔此以上皆梁山交战事。〕
朱修之断马鞍山道，〔水经注：檀溪水出襄阳西柳子山下，东为鸭湖，湖在马鞍山东北。按马鞍山今谓之望楚山，晋刘弘所改名也，高处有三磴。断，丁管翻。〕据险自守。鲁秀攻之，不克，屡为修之所败，〔败，补迈翻。〕乃还江陵，修之引兵蹑之。或劝修之急追，修之曰：「鲁秀，骁将也；兽穷则攫，不可迫也。」〔兵法有言：知彼知己，百战不殆。朱修之此战近之。骁，坚尧翻。将，即亮翻。〕
