<!-- { "loadSidebar": true } -->
7初，伊吾之西，焉耆之北，有黠戛斯部落，〔黠，下八翻。戛，讫黠翻。〕即古之坚昆，唐初结骨也，后更号黠戛斯，〔结骨入贡，见二百九十八卷太宗贞观二十二年。考异曰：李德裕会昌一品集安抚回鹘制作「纥吃斯」，又作「纥于斯」。今从德裕会昌伐叛记、杜牧集、新、旧传、实录。〕干元中为回鹘所破，自是隔阂不通中国。〔阂，牛代翻。〕其君长曰阿热，建牙青山，去回鹘牙，橐驼行四十日。〔青山在剑河西。〕其人悍勇，〔悍，户罕翻，又侯旰翻。〕呈蕃、回鹘常赂遗之，〔遗，唯季翻。〕假以官号。回鹘既衰，阿热始自称可汗。回鹘遗相国将兵击之，连兵二十余年，数为黠戛斯所败，〔数，所角翻。败，补迈翻。〕詈回鹘曰：〔詈，力智翻。〕「汝运尽矣，我必取汝金帐！」金帐者，回鹘可汗所居帐也。
及掘罗勿杀彰信，立簓馺，〔事见上年。〕回鹘别将句录莫贺引黠戛斯十万骑攻回鹘，大破之，杀簓馺及掘罗勿，〔考异曰：旧传作「句录未贺」。今从新传。〕焚其牙帐荡尽，回鹘诸部逃散。其相馺职、特勒厖等十五部西奔葛逻禄，一支奔吐蕃，一支奔安西。〔逻，郎佐翻。〕可汗兄弟嗢没斯等〔嗢，乌没翻。〕及其相赤心、仆固、特勒那颉啜〔啜，枢悦翻。〕各帅其众抵天德塞下，就杂虏贸易谷食，〔帅，读曰率。贸，音茂。〕且求内附。冬，十月，丙辰，天德军使温德彝奏：「回鹘溃兵侵逼西城，〔西城，朔方西受降城也。〕亘六十里，不见其后。〔亘，横亘也。〕边人以回鹘猥至，恐惧不安。」诏振武节度使刘沔屯云迦关以备之。〔新志：单于府有云伽关。振武节度治单于府。迦，古牙翻，又居伽翻。考异曰：新传、实录作「云伽关」。今从一品集。〕
8魏博节度使何进薨，军中推其子都知兵马使重顺知留后。
9萧太后徙居兴庆宫积庆殿，号积庆太后。〔萧太后，文宗之母。〕
10十一月，癸酉朔，上幸云阳校猎。
11故事，新天子即位，两省官同署名。上之即位也，谏议大夫裴夷直漏名，由是出为杭州刺史。〔考异曰：新传曰：「武宗立，夷直视册牒不肯署。」今从武宗实录。〕
12开府仪同三司、左卫上将军兼内谒者监仇士良请以开府荫其子为千牛，〔唐制：千牛备身掌执御刀，服花钿绣，衣绿，执象笏，宿卫侍从。宋白曰：唐制：千牛、进马，并系资荫。〕给事中李中敏判曰：「开府阶诚宜荫子，〔唐制：从五品以上皆得荫子。开府从一品，宜得荫子。〕谒者监何由有儿﹖」士良惭恚。〔恚，于避翻。〕李德裕亦以中敏为杨嗣复之党，恶之，〔恶，乌路翻。〕出为婺州刺史。〔婺州，春秋越之西界，汉为会稽郡乌伤县地。吴置东阳郡，陈置缙州。隋平陈为吴州，以其地于天文为婺女之分，改婺州。京师东南四千七百里。婺，亡遇翻。〕
13十二月，庚申，以何重顺知魏博留后事。
14立皇子峻为杞王。
会昌元年〔（辛酉、八四一）〕
1春，正月，辛巳，上祀圜丘，赦天下，改元。
2刘沔奏回鹘已退，诏沔还镇。〔自云迦关还镇。〕
3二月，，回鹘十三近牙帐者立乌希特勒为乌介可汗，南保错子山。〔新志：鷿鹈泉北十里入碛，经麚鹿山、鹿耳山至错甲山。据李德裕言，错子山东距释迦泊三百里。考异曰：据伐叛记，乌介立在二月，今从之。后唐献祖系年录曰：王子乌希特勒者，曷萨之弟，胡特勒之叔，为黠戛斯所迫，帅众来归，至错子山，乃自立为可汗。二年七月，册为乌介可汗。〕
4三月，甲戍，以御史大夫陈夷行为门下侍郎、同平章事。
5初，知枢密刘弘逸、薛季棱有宠于文宗，仇士良恶之。〔恶，乌路翻。〕上之立，非二人及宰相意，故杨嗣复出为湖南观察使，李珏出为桂管观察使。士良屡谮弘逸等于上，劝上除之，乙未，赐弘逸、季棱死，遣中使就潭、桂州诛嗣复及珏。〔湖南观察使治潭州。桂管观察使治桂州。潭州，古长沙郡，京师南二千四百四十五里。秦取陆梁地为桂林郡，吴于桂林置始安郡，梁置桂州，至京师水陆路四千七百六十里。〕户部尚书杜悰奔马见李德裕曰：「天子年少，〔少，诗照翻。〕新即位，兹事不宜手滑！」丙申，德裕与崔珙、崔郸、陈夷行三上奏，又邀枢密使至中书，使入奏。以为：「德宗疑刘晏动摇东宫而杀之，中外咸以为冤，两河不臣者由兹恐惧，得以为辞；德宗后悔，录其子孙。〔刘晏之死见二百二十六卷德宗建中元年，李正己等请晏罪见二年。兴元初，帝寤，许晏归葬。贞元五年，擢晏子执经太常博士，宗经秘书郎。〕文宗疑宋申锡交通藩邸，窜谪至死；既而追悔，为之出涕。〔宋申锡窜事见二百四十四卷大和五年。追悔事见上卷开成元年。为，于伪翻。〕嗣复、珏等若有罪恶，乞更加重贬；必不可容，亦当先行讯鞫，俟罪状着白，诛之未晚。今不谋于臣等，遽遣使诛之，人情莫不震骇。愿开延英赐对！」至晡时，开延英，召德裕等入。
德裕等泣涕极言：「陛下宜重慎此举，毋致后悔！」上曰：「朕不悔。」三命之坐，德裕等曰：「臣等愿陛下免二人于死，勿使既死而众以为冤。今未奉圣旨，臣等不敢坐。」久之，上乃曰：「特为卿等释之。」〔特为，于伪翻。〕德裕等跃下阶舞蹈。上召升坐，〔坐，徂卧翻。〕叹曰：「朕嗣位之际，宰相何尝比数！李珏、季棱志在陈王，〔陈王，成美也。〕嗣复、弘逸志在安王。〔安王，溶也。〕陈王犹是文宗遗意，安王则专附杨妃。〔杨妃请立安王，故云然。〕嗣复仍与妃书云：『姑何不效则天临朝！』向使安王得志，朕那复有今日﹖」〔复，扶又翻。〕德裕等曰：「兹事暧昧，虚实难知。」上曰：「「杨妃尝有疾，文宗听其弟玄思入侍月余，以此得通指意。朕细询内人，情状皎然，非虚也。」遂追还二使，〔二使一往潭，一往桂。〕更贬嗣复为潮州刺史，李珏为昭州刺史，〔昭州至京师四千四百三十六里。〕裴夷直为驩州司户。〔考异曰：旧纪：「开成五年八月十七日，葬文宗于章陵。知枢密刘弘逸、薛季棱率禁军护灵驾。二人素为文宗状奖遇，仇士良恶之，心不自安，因是欲倒戈诛士良、弘志。卤簿使王起、山陵使崔郸觉其谋，先谕卤簿诸军。是日弘逸、季棱伏诛，以杨嗣复为湖南观察使，李珏为桂管观察使，中丞裴夷直为杭州刺史，皆坐弘逸、季棱也。」贾纬唐年补录曰：「五年八月，云是月诛枢密使刘弘逸、薛季棱。帝即位，尤忌宦官，季棱、弘逸深惧之。及将葬文宗于章陵，聚禁兵，欲议废立。赖山陵使崔郸、卤簿使王起等拒而获济，遂擒弘逸，季棱杀之。」旧王起传：「八月，充山陵卤簿使。枢密使刘弘逸、薛季棱惧诛，欲因山陵兵士谋废立。起与山陵使知其谋，密奏，皆伏诛。」旧嗣复传：「五年九月，贬湖南。明年，诛季棱、弘逸。中人言：『二人顷附嗣复、李珏，不利于陛下。』武宗性急，立命中使往湖南、桂管杀嗣复与珏。」按去年八月若已诛弘逸、季棱，不当至此月始再贬嗣复等。旧纪王起传与嗣复传自相违，今从实录。实录又曰：「时有再以其事动帝意者，帝赫怒，欲杀之。中使既发，虽宰相亦不知之。户部尚书、判度支杜悰奔马见德裕」云云。旧嗣复传曰：「宰相崔郸、崔珙等亟请开延英，极言」云云。献替记曰：会昌元年三月二十四日，偶假在宅，向晚闻有中使一人向东，一人向南，处置二故相及裴夷直。余遣人问盐铁崔相、度支杜尚书、京兆卢尹，皆言闻有使去，不知其故。余遂草约奏状。二十五日早入中书，崔相珙续至，崔郸次至，陈相最后至，已巳时矣。余令三相会食，自归厅写状，请开延英赐对。进状后更无报答。至午又自写第二状封进，兼请得枢密使至中书问有此事无。枢密使对曰：『向者不敢言。相公既知，只是二人：嗣复、李珏。』德裕言：『此事至重，陛下都不访问，便遣使去，物情无不惊惧。请附德裕奏。圣旨若疑德裕情故，请先自远贬，惟此一事不可更行！德裕等至夜不敢离中书，请早开延英赐对。』至申时，报开延英。余邀得丞相、两省官谓曰：『上性刚，若有一人进状伏问，必不舍矣。容德裕极力救解，继以叩头流血，德裕救不得，他人固不可矣。』及召入延英殿，德裕率三相公立当御榻奏事，呜咽流涕云云。上既舍之，又令德裕召丞郎、两省官宣示。」今从实录，亦采献替记。宋白曰：天福六年，修撰起居注。贾纬奏：「伏史馆唐高祖至代宗已有纪传，德宗亦存实录，武宗至济阴废帝凡六代，惟有武宗实录一卷，余皆阙落。臣今采访遗文及耆旧传说，编六十五卷，目为唐年补遗录，以备将来史馆修述。」诏褒美，付史馆。〕
6夏，六月，乙巳，诏：「自今臣下论人罪恶，并应请付御史台按问，毋得乞留中，以杜谗邪。」
7以魏博留后何重顺为节度使。
8上命道士赵归真等于三殿建九天道场，亲授法箓。〔道家符箓起于张道陵，盛于寇谦之，崇而信之则后魏世祖、唐武宗也。「授」，当作「受」。〕右拾遗王哲上疏切谏，坐贬河南府士曹。〔考异曰：实录：「道士赵归真等八十一人于三殿建九天道场，帝亲传法箓。右拾遗王哲上疏，请不度进士、明经为道士，不从。又上书谏求仙事，词甚切直，贬河南府士曹参军。」旧纪：「以衡山道士刘畜静为崇玄馆学士，令与道士赵归真于禁中修法箓。左补阙刘彦谟切谏，贬彦谟河南府户曹。」实录，去年九月已命归真建道场，亲受法箓。哲疏言，「王业之始，不宜崇信过笃。」至此又有此事，与旧纪刘彦谟事相类。今从实录。〕
9秋，八月，加仇士良观军容使。
10天德军使田牟、监军韦仲平欲击回鹘以求功，奏称：「回鹘叛将嗢没斯等侵逼〔嗢，乌没翻。〕塞下，吐谷浑、沙陀、党项皆世与为仇，请自出兵驱逐。」〔党，底朗翻。〕上命朝臣议之，议者皆以为嗢没斯叛可汗而来，不可受，宜如牟等所请，击之便。上以问宰相，李德裕以为：「穷鸟入怀，犹当活之。况回鹘屡建大功，〔谓助收两京，平案、史之乱也。〕今为邻国所破，部落离散，穷无所归，远依天子，无秋毫犯塞，柰何乘其困而击之！宜遣使者镇抚，运粮食以赐之，此汉宣帝所以服呼韩邪也。」〔呼韩邪事见二十七卷汉宣帝之甘露三年。〕陈夷行曰：「此所谓借寇兵资盗粮也，〔史记秦李斯之言。〕不如击之。」德裕曰：「彼吐谷浑等各有部落，见利则锐敏争进，不利则鸟惊鱼散，各走巢穴，〔走，音奏。〕安肯守死为国家用！今天德城兵纔千余，若战不利，城陷必矣。不若以恩义抚而安之，必不为患。纵使侵暴边境，亦须征诸道大兵讨之，岂可独使天德击之乎！」
