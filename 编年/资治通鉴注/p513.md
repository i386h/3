<!-- { "loadSidebar": true } -->
浩上疏请北出许、洛，诏许之，以安西将军谢尚、北中郎将荀羡为督统，〔晋志曰：四中郎将并后汉置，历魏及晋并有其职，江左弥重。时谢尚镇寿春，荀羡镇京口，浩欲两道俱进，故使二人并为督统，各统其方之兵。〕进屯寿春。谢尚不能抚尉张遇，〔尉，与慰同。〕遇怒，据许昌叛，使其将上官恩据洛阳，乐弘攻督护戴施于仓垣，浩军不能进。三月，命荀羡镇淮阴，寻加监青州诸军事，〔监，工衔翻。〕又领兖州刺史，镇下邳。
⑥乙巳，燕王儁还蓟，稍徙军中文武兵民家属于蓟。〔自北徙其家属而南，又恐其怀居而无乐迁之心，故稍徙之。〕
⑦姚弋仲有子四十二人，及病，谓诸子曰：「石氏待吾厚，吾本欲为之尽力。〔为，于伪翻。〕今石氏已灭，中原无主；我死，汝亟自归于晋，当固执臣节，无为不义也！」弋仲卒，子襄秘不发丧，帅户六万南攻阳平、元城、发干，破之，屯于碻磝津；〔帅，读曰率；下同。襄自滠头而南也。元城县，汉属魏郡，晋属阳平郡。发干县，汉属东郡，晋属阳平郡。刘昫曰：唐魏州莘县，汉阳平县地。碻磝城，即汉东郡茌平县故城，其西南即河津，谓之碻磝津。后魏置济州于碻磝城。杜佑曰：碻磝，即今济阳郡城。碻，口交翻；磝，音敖。杨正衡曰：碻，五劳翻；磝，口劳翻。毛晃曰：碻，丘交翻；磝，牛交翻。或曰：碻，音确；磝，音爻。〕以太原王亮为长史，天水尹赤为司马，太原薛瓒、略阳权翼为参军。〔姓谱：权本颛顼之后。楚武王使鬬缗尹权，因以为氏。韩愈权德舆墓碑曰：殷武丁之子降封于权；权，江、汉间国也，周衰，入楚，为权氏。瓒，藏旱翻。〕
襄与秦兵战，败，亡三万余户，南至荥阳，始发丧。又与秦将高昌、李历战于麻田，〔高昌、李历，本赵将也，时附于秦，故称秦将。荥、洛之间，地名有豆田、麻田，各因人所种艺而名之。〕马中流矢而毙。〔中，竹仲翻。〕弟苌以马授襄，〔苌，仲良翻。〕襄曰：「汝何以自免﹖」苌曰：「但令兄济，竖子必不敢害苌！」会救至，俱免。尹赤奔秦，秦以赤为并州刺史，镇蒲阪。
襄遂帅众归晋，送其五弟为质。〔质，音致。〕诏襄屯谯城。襄单骑渡淮，见谢尚于寿春。尚闻其名，命去仗卫，幅巾待之，〔骑，奇寄翻。去，丘吕翻。〕欢若平生。襄博学，善谈论，江东人士皆重之。
⑧魏主闵既克襄国，因游食常山、中山诸郡。赵立义将军段勤聚胡、羯万余人保据绎幕，〔绎幕县，自汉以来属清河郡。〕自称赵帝。夏，四月，甲子，燕王儁遗慕容恪等击魏，慕容霸等击勤。
魏主闵将与燕战，大将军董闰、车骑将军张温谏曰：〔骑，奇寄翻；下同。〕「鲜卑乘胜锋锐，且彼众我寡，宜且避之；俟其骄惰，然后益兵以击之。」闵怒曰：「吾欲以此众平幽州，斩慕容儁；今遇恪而避之，人谓我何！」司徒刘茂、特进郎闿相谓曰：「吾君此行，必不还矣，吾等何为坐待戮辱！」皆自杀。〔闿，苦亥翻，又音开。〕
闵军于安喜，〔安喜县，前县曰安险，属中山郡，后汉章帝更名；唐复为安险县，属安州。而定州所治之安喜县，汉卢奴县也。〕慕容恪引兵从之。闵趣常山，〔趣，七喻翻；下同。〕恪追之，及【章：十二行本「及」上有「丙子」二字；乙十一行本同；孔本同；张校同。】于魏昌之廉台。〔魏昌县，属中山郡，本苦陉，汉章帝改为汉昌，魏文帝改为魏昌，唐为定州唐昌县。魏收地形志：中山毋极县有廉台。盖晋省无极县，廉台遂在魏昌界。〕闵与燕兵十战，燕兵皆不胜。闵素有勇名，所将兵精锐，〔将，即亮翻。〕燕人惮之。慕容恪巡陈，〔陈，读曰阵。〕谓将士曰：「冉闵勇而无谋，一夫敌耳！其士卒饥疲，甲兵虽精，其实难用，不足破也！」闵以所将多步卒，〔将，即亮翻。〕而燕皆骑兵，引兵将趣林中。恪参军高开曰：「吾骑兵利平地，若闵得入林，不可复制。〔复，扶又翻。〕宜亟遣轻骑邀之，既合而阳走，诱致平地，然后可击也。」〔诱，音酉。〕恪从之。魏兵还就平地，恪分军为三部，谓诸将曰：「闵性轻锐，又自以众少，必致死于我。我厚集中军之陈以待之，〔少，诗沼翻。陈，读曰阵；下同。〕俟其合战，卿等从旁击之，无不克矣。」乃择鲜卑善射者五千人，以铁锁连其马，为方陈而前。闵所乘骏马曰朱龙，日行千里。闵左操两刀矛，右执钩戟，以击燕兵，斩首三百余级。望见大幢，知其为中军，直冲之；燕两军从旁夹击，大破之。〔恪以铁锁连马，则闵兵虽致死而陈不可破，两军从旁夹击，则闵兵三面受敌，不败何待！操，千刀翻。幢，直江翻。〕围闵数重，〔重，直龙翻。〕闵溃围东走二十余里，朱龙忽毙，为燕兵所执。燕人杀魏仆射刘群，执董闵、张温及闵，皆送于蓟。〔「董闵」当作「董闰」。【章：孔本正作「闰」。】冉闵自立事始上卷六年，至是而灭。〕闵子操奔鲁口。高开被创而卒。〔创，初良翻。〕慕容恪进屯常山，儁命恪镇中山。
己卯，冉闵至蓟。儁大赦。立闵而责之曰：「汝奴仆下才，何得妄称帝﹖」闵曰：「天下大乱，尔曹夷狄禽兽之类犹称帝，况我中土英雄，何得不【章：十二行本「何得不」作「何为不得」四字；乙十二行本同；孔本同；张校同。】称帝邪！」儁怒，鞭之三百，送于龙城。
慕容霸军至绎幕，段勤与弟思聪举城降。〔降，户江翻；下同。〕
甲申，儁遗慕容评及中尉侯龛帅精骑万人攻邺。〔龛，苦含翻。〕癸巳，至邺，魏蒋干及太子智闭城拒守，城外皆降于燕，刘宁及弟崇帅胡骑三千奔晋阳。〔刘宁，刘显将也，以枣强降闵。帅，读曰率。〕
⑨秦以张遇为征东大将军、豫州牧。
⑩五月，秦主健攻张琚于宜秋，斩之。
邺中大饥，人相食，故赵时宫人被食略尽。〔被，皮义翻。〕蒋干使侍中缪嵩、詹事刘猗奉表请降，且求救于谢尚。〔缪，靡幼翻。〕庚寅，王儁遣广威将军慕容军、殿中将军慕舆根、右司马皇甫真等帅步骑二万助慕容评攻邺。
辛卯，燕人斩冉闵于龙城。会大旱、蝗，燕王儁谓闵为祟，〔祟，虽遂翻。神祸曰祟。〕遣使祀之，谥曰悼武天王。
初，谢尚使戴施据枋头，〔遣施之时，指令据枋头。〕施闻蒋干求救，乃自仓垣徙屯棘津，〔棘津，即石济南津，有棘津亭。〕止干使者求传国玺。〔玺，斯氏翻。〕刘猗使缪嵩还邺白干，干疑尚不能救，沈吟未决。〔沈，持林翻。〕六月，施帅壮士百余人入邺，助守三台，绐之曰：「今燕寇在外，道路不通，玺未敢送也。卿且出以付我，我当驰白天子。天子闻玺在吾所，信卿至诚，必多发兵粮以相救饷。」干以为然，出玺付之。施宣言使督护何融迎粮，阴令怀玺送于枋头。〔江南之未得玺也，中原谓之「白版天子」。传国玺至此归晋。蔺相如全璧归赵，赵王擢之，自缪贤舍人为上大夫。戴施能复致累代传国之宝，未闻晋朝以显赏甄之也，何居！〕甲子，蒋干帅锐卒五千及晋兵出战，慕容评大破之，斩首四千级，干脱走入城。
甲申，秦主健还长安。〔自宜秋还长安也。〕
谢尚、姚襄共攻张遇于许昌。秦主健遣丞相东海王雄、卫大将军平昌王菁略地关东，帅步骑二万救之。丁亥，战于颍水之诫桥，〔据晋纪，诫桥，在许昌。〕尚等大败，死者万五千人。尚奔还淮南，襄弃辎重，送尚于芍陂；〔重，直用翻。〕尚悉以后事付襄。〔谢尚既败，姚襄知晋之不足恃，固有去晋之心，矧殷浩又从而速之乎！〕殷浩闻尚败，退屯寿春。秋，七月，秦丞相雄徙张遇及陈、颍、许、洛之民五万余户于关中，〔张遇据有许、颍，岂肯敛手受羁制于人乎！苻雄乘胜以兵威徙之，自此遇之死命制于苻氏矣！〕以右卫将军杨群为豫州刺史，镇许昌。谢尚降号建威将军。
赵故西中郎将王擢遣使请降，拜擢秦州刺史。〔王擢自石虎时当秦、陇之任。降，户江翻；下同。〕
丁酉，以武陵王晞为太宰。
丙辰，燕王儁如中山。
王午闻魏败，时邓恒已死，〔恒，户登翻。〕午自称安国王。八月，戊辰，燕王儁遣慕容恪、封奕、阳骛攻之，午闭城自守，送冉操诣燕军，燕人掠其禾稼而还。〔慕容恪善用兵，知鲁口之未可取，徒久攻以毙士卒，故掠其禾稼，全师而退。金城汤池，非粟不守，孤城之外，春取其麦而秋取其禾，彼将焉仰哉！还，方宣翻，又如字。〕
庚午，魏长水校尉马愿等开邺城纳燕兵，戴施、蒋干悬缒而下，〔缒，直伪翻。〕奔于仓垣。慕容评送魏后董氏、太子智、太尉申锺、司空条枚【严：「枚」改「攸」。】等〔条，姓也。周亚夫封条侯，其后以为氏。〕及乘舆服御于蓟。〔乘，绳证翻。〕尚书令王简、左仆射张干、右仆射郎肃皆自杀。燕王儁诈云董氏得传国玺献之，赐号奉玺君，赐冉智爵海宾侯。以车锺为大将军右长史；命慕容评镇邺。
桓温使司马勋助周抚讨萧敬文于涪城，斩之。〔萧敬文据涪城，始九十七卷永和三年。涪，音浮。〕
谢尚自枋头迎传国玺至建康，百僚毕贺。
秦以雷弱儿为大司马，毛贵为太尉，张遇为司空。
殷浩之北伐也，中军将军王羲之以书止之，不听。既而无功，复谋再举。〔复，扶又翻；下所复、故复同。〕羲之遗浩书曰：「今以区区江左，天下寒心，固已久矣，〔寒心者，恐不能自保。遗，于季翻。〕力争武功，非所当作。〔作，为也。〕自顷处内外之任者，〔处，昌吕翻；下而处同。〕未有深谋远虑，而疲竭根本，各从所志，竟无一功可论，遂令天下将有土崩之势；任其事者，岂得辞四海之责哉！〔言殷浩不得辞其责也。〕今军破于外，资竭于内，保淮之志，非所复及，莫若还保长江，督将各复旧镇；〔将，即亮翻。〕自长江以外，羁縻而已。引咎责躬，更为善治，〔治，直吏翻。〕省其赋役，与民更始，庶可以救倒悬之急也！〔保江之说，此王导佐元帝之规摹。世之议者，讥其忘雠忍耻，置中原于度外。若以量时度力、保固本根言之，此策未为非也。至于引咎责躬，省民赋役，所谓善败不亡；诸葛孔明街亭丧师之后，正亦如是而已。〕使君起于布衣，任天下之重，当董统之任，而败丧至此，〔丧，息浪翻。〕恐阖朝群贤未有与人分其谤者。〔朝，直遥翻。〕若犹以前事为未工，故复求之分外，〔分，扶问翻。〕宇宙虽广，自容何所！此愚智所不解也。」〔解，胡买翻，晓也。其后殷浩废黜，卒如羲之之言。〕
