<!-- { "loadSidebar": true } -->
曹操使司隶校尉锺繇围南单于于平阳，〔平阳县，属河东郡。时南单于呼厨泉居之。〕未拔而救〔章：甲十一行本「救」作「援」；乙十一行本同；孔本同；熊校同。〕至。繇使新丰令冯翊张既说马腾，〔新丰县，属京兆太守。说，输芮翻。〕为言利害。〔为，于伪翻。〕腾疑未决。傅干说腾曰：「古人有言：『顺德〔章：甲十一行本「德」作「道」；乙十一行本同；孔本同；熊校同。〕者昌，逆德者亡。』〔新城三老董公之言。〕曹公奉天子诛暴乱，法明政治，上下用命，可谓顺道矣。〔治，直吏翻。〕袁氏恃其强大，背弃王命，〔背，蒲妹翻。〕驱胡虏以陵中国，可谓逆德矣。今将军既事有道，〔章：甲十一行本「道」下有「不尽其力」四字；乙十一行本同；孔本同；张校同；退斋校同。〕阴怀两端，〔谓既附曹公，又与袁氏通也。〕欲以坐观成败；吾恐成败既定，奉辞责罪，，将军先为诛首矣！」于是腾惧。干因曰：「智者转祸为福。今曹公与袁氏相持，而高干、郭援合攻河东，曹公虽有万全之计，不能禁河东之不危也。将军诚能引兵讨援，内外击之，〔谓河东之兵，击之于内，而马腾之兵，击之于外也。〕其势必举。是将军一举，断袁氏之臂，〔断，丁管翻。〕解一方之急，曹公必重德将军，将军功名无与比矣。」腾乃遣子超将兵万余人与繇会。
初，诸将以郭援众盛，欲释平阳去。锺繇曰：「袁氏方强，援之来，关中阴与之通，所以未悉叛者，顾吾威名故耳。若弃而去，示之以弱，所在之民，谁非寇雠，纵吾欲归，其得至乎！此为未战先自败也。〔言若退师避援，则关中诸将必叛，虽欲归司隶治所，亦不得而至也。〕且援刚愎好胜，必易吾军，〔易，轻也。愎，平逼翻。好，呼到翻。易，以豉翻。〕若渡汾为营，〔水经注：汾水南过平阳县东。〕及其未济击之，可大克也。」援至，果径前渡汾，众止之，不从。济水未半，繇击，大破之。战罢，众人皆言援死而不得其首。援，繇之甥也。晚后，马超校尉南安庞德，于鞬中出一头，〔秦川记曰：灵帝中平五年，分汉阳置南安郡，领豲道、新兴、中陶三县。鞬，居言翻；盛吊矢器。〕繇见之而哭。德谢繇，繇曰：「援虽我甥，乃国贼也，卿何谢之有！」南单于遂降。〔降，户江翻。考异曰：魏志张既传曰：「高干及单于皆降。」非也。〕
③刘表使刘备北侵，至叶，〔叶县，属南阳郡。春秋楚叶公子高之邑也。叶，之涉翻。〕曹操遣夏侯惇、于禁等拒之。备一旦烧屯去，惇等追之。裨将军巨鹿李典曰：〔裨将军，在偏将军之下。裨，频弥翻。〕「贼无故退，疑必有伏。南道窄狭，〔窄，侧格翻。〕草木深，不可追也。」惇等不听，使典留守而追之，果入伏里，兵大败。典往救之，备乃退。
④曹操下书责孙权任子，〔任，质任也。操盖以此觇孙权，而观其所以应之。〕权召群僚会议，张昭、秦松等犹豫不决。权引周瑜诣吴夫人前定议，〔吴夫人，权母也。〕瑜曰：「昔楚国初封，不满百里之地。继嗣贤能，广土开境，遂据荆、扬，〔章：甲十一行本「扬」下有「至于南海」四字；乙十一行本同；孔本同；退斋校同。〕传业延祚，九百余年。〔周成王封熊绎于楚以子男之田，国于丹阳，汉南郡枝江县是也。其后浸强，至若敖、蚡冒封畛于汝，武王、文王奄有江、汉之间，庄王以后，与中国争盟，威王破越至于南海，及秦而灭，凡九百余年。〕今将军承父兄余资，兼六郡之众，〔父，谓孙坚；兄，谓孙策。六郡，会稽、吴、丹阳、豫章、庐陵、卢江也。〕兵精粮多，将士用命，铸山为铜，煮海为盐，境内富饶，人不思乱，有何逼迫而欲送质﹖〔质，音致；下同。〕质一入，不得不与曹氏相首尾，与相首尾，则命召不得不往，如此，便见制于人也。极不过一侯印，仆从十余人，车数乘，马数匹，岂与南面称孤同哉！〔建安十三年，操自荆州东下约孙权会猎，时周瑜未至，鲁肃说权，其意亦与此同。从，才用翻。乘，绳证翻。〕不如勿遣，徐观其变。若曹氏能率义以正天下，将军事之未晚；若图为暴乱，彼自亡之不暇，焉能害人！」〔此数语，所谓相时而动也。然瑜之言不悖于大义，鲁肃、吕蒙辈不能及也。焉，于虔翻。〕吴夫人曰：「公瑾议是也。公瑾与伯符同年，小一月耳，〔周瑜，字公瑾。孙策，字伯符。瑾，渠吝翻。〕我视之如子也，汝其兄事之。」遂不送质。
八年〔（癸未、二○三）〕
①春，二月，曹操攻黎阳，〔考异曰：魏志武纪作三月。今从范书袁绍传。又魏志绍传云：「谭、尚与太祖相拒黎阳，自二月至九月。」当云自九月至二月。〕与袁谭、袁尚战于城下，谭、尚败走，还邺。夏，四月，操追至邺，收其麦；〔考异曰：范书绍传曰：「尚逆击，破操军。」今从魏志绍传。余谓此诸葛孔明所谓偪于黎阳时也，必有破操军事，魏人讳而不书耳。〕诸将欲乘胜遂攻之，郭嘉曰：「袁绍爱此二子，莫适立也。〔适，丁历翻，主也。〕今权力相侔，各有党与，〔谓辛评、郭图等附谭，审配等附尚也。〕急之则相保，缓之则争心生。不如南向荆州〔荆州，刘表。〕以待其变；变成而后击之，可一举定也。」操曰：「善！」五月，操还许，留其将贾信屯黎阳。
谭谓尚曰：「我铠甲不精，故前为曹操所败。〔铠，可亥翻。败，补迈翻。〕今操军退，人怀归志，及其未济，出兵掩之，可令大溃，此策不可失也。」尚疑之，既不益兵，又不易甲。谭大怒，郭图、辛评因谓谭曰：「使先公出将军为兄后者，皆审配之谋也。」谭遂引兵攻尚，战于门外。〔邺城门外也。〕谭败，引兵还南皮。〔南皮县，属勃海郡。贤曰：今沧州县；章武有北皮亭，故此曰南皮。宋白曰：县道记云：景州之南皮，在郡东六十里。南皮县北有迎河，河之北有故皮城，是后汉勃海郡所理，与郡理城南北非远，中隔迎河故渎。〕
别驾北海王修，率吏民自青州往救谭。〔汉青州刺史治临菑。〕谭欲更还攻尚，修曰：「兄弟者，左右手也。譬人将鬬而断其右手，〔断，丁管翻。〕曰『我必胜』，其可乎﹖夫弃兄弟而不亲，天下其谁亲之！彼谗人离间骨肉以求一朝之利，愿塞耳勿听也。〔间，古苋翻。塞，悉则翻。〕若斩佞臣数人，复相亲睦，以御四方，可棋行于天下。」谭不从。谭将刘询起兵漯阴以叛谭，〔漯阴县，属平原郡。应劭曰：漯水，出东武阳东北入海。贤曰：县在漯水之南，故城在今齐州临邑县西。师古曰：漯，音他答翻。〕诸城皆应之。谭叹曰：「今举州皆叛，岂孤之不德邪！」王修曰：「东莱太守管统，虽在海表，此人不反，必来。」后十余日，统果弃其妻子来赴谭，妻子为贼所杀。谭更以统为乐安太守。〔汉末，乐安国除为郡。〕
②秋，八月，操击刘表，军于西平。〔西平县，属汝南郡。从郭嘉之谋也。〕
③袁尚自将攻袁谭，大破之，〔将，即亮翻。〕谭奔平原，婴城固守。〔前书音义曰：婴，谓以城自绕也。〕尚围之急，谭遣辛评弟毗诣曹操请救。
刘表以书谏谭曰：「君子违难不适雠国，〔左传公山不狃之言。难，乃旦翻。〕交绝不出恶声，〔史记乐毅答燕惠王书之言。〕况忘先人之雠，弃亲戚之好，而为万世之戒，遗同盟之耻哉！〔表与袁绍同盟。好，呼到翻。遗，于季翻；下同。〕若冀州有不弟之傲，〔左传曰：段不弟。书曰：象傲。尚据冀州，故称之。〕仁君当降志辱身，以济事为务，事定之后，使天下平其曲直，不亦为高义邪！」又与尚书曰：「金、木、水、火以刚柔相济，然后克得其和，能为民用〔金能胜木，然执柯伐柯，非木无以成金斲削之利；水能胜火，然水在火上，非火无以成水烹饪之功。此类非一，可以概推也。〕青〔章：甲十一行本，〔青」上有「今」字；乙十一行本同；孔本同；张校同。〕州天性峭急，〔峭，七笑翻。谭据青州，故称之。〕迷于曲直。仁君度数弘广，绰然有余，当以大包小，以优容劣，先除曹操以卒先公之恨，〔卒，子恤翻。〕事定之后，乃议曲直之计，不亦善乎！若迷而不反，则胡夷将有讥诮之言，〔诮，才笑翻。〕况我同盟，复能戮力为君之役哉！此韩卢、东郭自困于前而遗田父之获者也。」〔淳于髡说齐威王曰：韩卢者，天下之俊犬也；东郭狻者，天下之狡兔也。韩卢逐东郭狻，腾山者五，环山者三，兔极于前，犬疲于后，犬兔俱疲，各死其处，田父见而获之，无劳苦而擅其功。今齐、魏相持，顿兵敝众，恐秦、楚乘其后而有田父之功也。〕谭、尚皆不从。
辛毗至西平见曹操，致谭意，群下多以为刘表强，宜先平之，谭、尚不足忧也。荀攸曰：「天下方有事，而刘表坐保江、汉之间，其无四方之志可知矣。袁氏据四州之地，带甲数十万，绍以宽厚得众心；使二子和睦以守其成业，则天下之难未息也。〔谓能为曹操患也。难，乃旦翻。〕今兄弟遘恶，〔「遘」，当作「构」。或曰：遘，遇也；谓以恶相遇也。〕其势不两全，若有所并则力专，力专则难图也；〔谓谭、尚若并于一，则能专力以御操，其势难图。〕及其乱而取之，天下定矣，此时不可失也。」操从之。
