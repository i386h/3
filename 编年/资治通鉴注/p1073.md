<!-- { "loadSidebar": true } -->
8晋陵尉杨相如上疏言时政，其略曰：「炀帝自恃其强，不忧时攻，虽制敕交行，而声实舛谬，言同尧、舜，迹如桀、纣，举天下之大，一掷而弃之。」又曰：「隋氏纵欲而亡，太宗抑欲而昌，愿陛下详择之！」又曰：「人主莫不好忠正而恶佞邪，〔好，呼到翻。恶乌路翻；下同。〕然忠正者常疏，佞邪者常亲，以至于覆国危身而不寤者，何哉﹖诚由忠正者多忤意，佞邪者多顺指，积忤生憎，积顺生爱，此亲疏之所以分也。明主则不然。爱其忤以收忠贤，恶其顺以去佞邪，〔忤，五故翻。去羌吕翻；下除去同。〕则太宗太平之业，将何远哉！」又曰：「夫法贵简而能禁，罚贵轻而必行；陛下方兴崇至德，大布新政，请一切除去碎密，不察小过。小过不察则无烦苛，大罪不漏则止奸慝，使简而难犯，宽而能制，则善矣。」上览而善之。
9先是，修大明宫未毕，〔先，悉荐翻。〕夏，五月，庚寅，敕以农务方勤，罢之以待闲月。〔闲月，谓农功毕入之后。〕
10六月，丙辰，以兵部尚书郭元振同中书门下三品。〔考异曰：六月，辛丑，郭元振同三品。下注曰：旧纪在丙辰，今从睿宗实录。据考异，则通鉴正文当改「丙辰」为「辛丑」。
11太平公主依上皇之势，擅权用事，与上有隙，宰相七人，五出其门。〔考异曰：唐历曰：「宰相有七，四出其门；天子孤立而无援。」新、旧传皆云：「宰相七人，五出主门下。」按是时窦怀贞、萧至忠、岑羲、崔湜、与主连谋，其不附主者，部元振、魏知古、陆象先三人也。薛稷太子少保，不为宰相，或者新、旧传并象先数之，唐历不数象先耳。〕文武之臣，太半附之，与窦怀贞、岑羲、萧至忠、崔湜及太子少保薛稷、雍州长史新兴王晋、〔雍，于用翻。〕左羽林大将军常元楷、知右羽林将军事李慈、左金吾将军李钦、中书舍人李猷、右散骑常侍贾膺福、鸿胪卿唐晙、及僧慧范等谋废立，〔晙，子峻翻。〕又与宫人元氏谋于赤箭粉中置毒进于上。〔陶夕景曰：赤箭，亦是芝类，茎赤如箭簳，叶生其端，根如人足，又如芋魁，有十二子为卫。其曲为粉，久服益气力，长阴肥健，轻身增年。沈括曰：赤箭，天麻曲也。根则抽曲径直而上，曲则结子成熟而落，返从簳中而下，至土而生。赤箭则言曲，用之有自表入里之功。天麻则言根，用之有自内达外之理。本草图经曰：赤箭，茎中空，依半而上，贴茎微有尖叶，梢头生成穗，开花结子如豆粒大，其子至夏不落，郄透虚入茎中潜生土内。〕晋，德良之孙也。〔德良，长平王叔良之弟，武德初封新兴王。〕元楷、慈数往来主第，相与结谋。〔数，所角翻。〕
王琚言于上曰：「事迫矣，不可不速发。」左丞张说自东都遣人遗上佩刀，意欲上断割。〔遗，于季翻。君臣之礼，当言献佩刀。此因旧史成文，失于改定耳。断，丁乱翻。〕荆州长史崔日用入奏事，言于上曰：「太平谋逆有日，陛下往在东宫，犹为臣子，若欲讨之，须用谋力。今既光临大宝，但下一制书，谁敢下从﹖万一奸宄得志，悔之何及！」上曰：「诚如卿言；直恐惊动上皇。」日用曰：「天子之孝在于安四海。若奸人得志，则社稷为墟，安在其为孝乎！请先定北军，〔北军，谓左右羽林、左右万骑也。〕后收逆党，则不惊动上皇矣。」上以为然，以日用为吏部侍郎。
秋，七月，魏佑古告公主欲以是月四日作乱，〔考异曰：上皇录云：「公主谋不利于上，与今上更立皇子，独专权，期以是月七日作乱。今上密佑其事，勒左右禁兵诛之。」按是月壬戌朔，玄宗以三日甲子诛之。今从玄宗录。〕令元楷、慈以羽林兵突入武德殿，〔时上于武德殿受群臣朝，故欲突入为变。〕怀贞、至忠、莠等于南牙举兵应之。〔西内以太极殿为正牙，自北门言之日南牙。〕上乃与岐王范、薛王业、郭元振及龙武将军王毛仲、〔景云初，以右万骑与左、右羽林为北门四军，置左、右龙武将军，以领万骑，位从三品。〕殿中少监姜皎、太仆少卿李令问、尚乘奉御王守一、内给事高力士、〔乘，绳证翻。内给事属内侍省，从五品下，掌判省事；元正、冬至，群臣朝贺中宫，则出入宣传；凡宫人衣服费用，则具其品秩，计其多少，春秋二时，宣送中书。〕困毅李守德等定计诛之。皎，﨣之曾孙；〔姜﨣见一百八十四卷隋恭帝义宁元年。〕令问，靖弟客师之孙；〔李客师亦有战功。〕守一，仁皎之子；力士，潘州人也。〔潘州，古西瓯、骆越地，汉属合浦郡界。江左置定州郡，隋废郡为县，唐武德四年置南宕州；贞观八年改潘州，以潘水为名。
甲子，上因王毛仲取闲貛马及兵三百余人，自〔【章：十二行本「自」上有「与同谋人余。」六字；乙十一行本同；孔本同；退斋校同；张校同，云无注本亦无。】〕武德殿入虔化门，〔西内太极殿北曰朱明门，左曰虔化门，右曰肃章门；虔化之东曰武德西门，门内则武德殿。〕召元楷、慈，先斩之，擒膺福、猷于内客省以出，〔四方馆隶中书省，故内客省在焉。中书省在太极门之右。膺福、猷皆中书省官也。〕执至忠、莠于朝堂，〔东西朝堂在承天门内，分左右。朝，直遥翻。〕皆斩之。〔考异曰：玄宗实录作「乙丑」。按佥载，「七月三日诛常元楷」。今从睿宗、上皇实录。唐历、新、旧本纪、旧王琚传，「琚与岐王范、薛王业、姜皎、王毛仲等并预诛逆，以铁骑至承天门。时睿宗闻鼓噪声，召郭元振升承天楼，宣诏下关，令侍御史任知古召募数百人于朝堂，不得入。顷间，琚等从玄至楼上。」太上皇实录：「公主期以是月七日令常元楷以羽林兵自北门入，窦怀贞等于南衙举兵应之。今上密知其事，登时勒左右禁兵出北门，召常，元楷、李慈，即斩于阙下。还至承天门，执岑羲萧至忠，斩于朝堂。」旧萧至忠传曰：「至忠遽遁入山寺，数日，捕而伏诛。」盖误以太平公主事为至忠事。今从玄宗实录。朝野佥载曰：「羽林将军常元楷三代告密得官，至失天二年七月三日，楷以反逆诛，家口配没。」玄宗实录云：「上诛凶逆，睿宗恐宫中有变，御承天门，号令南衙兵士以备非常。郭元振帅兵侍卫，登楼奏曰：『皇帝前奉诰诛窦怀贞等，惟陛下勿忧。』睿宗大喜。」今择其可信者取之。〕怀贞逃入沟中，自缢死，戮其尸，改姓曰毒。〔缢，于计翻。〕上皇闻变，登承天门楼。郭元振奏，皇帝前奉诰诛窦怀贞等，无他也。上寻至楼上，上皇乃下诰罪状怀贞等，因赦天下，惟逆人亲党不赦。薛稷赐死于万年狱。
乙丑，上皇诰：「自今军国政刑，一皆取皇帝处分。〔处，昌翻。公，扶问翻。考异曰：旧本纪云：「七月三日，诛怀贞等。睿宗明日下诏，军国政刑，并取皇帝处分。」新本纪云：「乙丑，始听政。」唐历亦无乙丑下诰；唯玄宗实录云丙寅。今从诸书。〕朕方无为养志，以遂素心。」是曰，徙居百福殿。〔唐六典曰：两仪殿之右曰宜秋门，宜秋之右曰百福门，其内百福殿。
太平公主逃入山寺，三日乃出，赐死于家，〔考异曰：新传云，「三日乃出」。太上皇实录曰：「公主闻难作，遁入山寺，数日方出，禁锢终身，诸子皆伏诛。」今从新、旧传，睿宗实录。〕公主诸子及党与死者数十人。薛崇简以数谏其母被挞，特免死，〔数，所角翻。〕赐姓李，官爵如故。〔崇简，即崇暕。〕籍公主家，财货山积，珍物侔于御府，貛牧羊马、田园息钱，收之数年不尽。慧范家亦数十万缗。改新兴王晋之姓日厉。〔姓谱本自有厉姓，汉有魏郡太守义阳侯厉温。〕
初，上谋诛窦怀贞等，召崔湜，将托以心腹，湜弟涤谓湜曰：「主上有问，勿有所隐。」湜不从。怀贞等既诛，湜与右丞卢藏用俱坐私侍太平公主，湜流窦州，〔旧志：窦州至京师水陆六千一百二里。〕藏用流泷州。〔泷，闾江翻。〕新兴王晋临刑叹曰：「本为此谋者崔湜，今吾死湜生，不亦冤乎！」会有司鞫宫人元氏，元氏引湜同谋进毒，乃追赐死于荆州。〔旧志：荆州，京师东南一千七百三十里。〕薛稷之子伯阳以尚主免死，流岭南，于道自杀。
初，太平公主与其党谋废立，窦怀贞、萧至忠、岑羲、崔湜皆以为然，陆象先独以为不可。公主曰：「废长立少，〔宋王成器长也。长，知两翻。少，诗照翻。〕已为不顺；且又失德，若之何不去！」〔去，羌吕翻。〕象先曰：「既以功立，当以罪废。〔言上平内难有大功，于天下国家无罪，不可废。〕今实无罪，象先终不敢从。」公主怒而去。上既诛怀贞等，召象先谓曰：「岁寒知松柏，信哉！」〔论语孔子曰：「岁寒然后知松柏之后凋也。」〕时穷治公主枝党，当坐者众，象先密为申理，所全甚多；〔治，直之翻。为，于伪翻。〕然未尝自言，当时无知者。百宫素为公主所善及恶之者，〔恶，乌路翻。〕或黜或陟，终岁不尽。
丁卯，上御承天门楼，赦天下。
己巳，赏功臣郭元振等官爵、第舍、金帛有差。以高力士为右监门将军，知内侍省事。〔监，古衔翻。〕
初，太宗定制，内侍省不置三品官，〔内侍省，内侍四人，以久次一人知省事，从四品上。〕黄衣廪食，守门傅命而已。天后虽女主，宦官亦不用事。中宗时，嬖幸猥多，宦官七品以上至千余，人，然衣绯者尚寡。〔嬖，卑义翻，又博计翻。衣，于既翻；下同。〕上在蕃邮，力士倾心奉之，〔力士，冯盎曾孙也。圣历初，岭南讨击使李千里上二阉儿，曰金刚，曰力士，中人高延福养为子，故冒高姓。既壮，为宫闱丞。帝在潘，力士倾心附结。〕及为太子，奏为内给事，至是以诛萧、岑功赏之。是后宦官稍增至三千余人，除三品将军者浸多，衣绯、紫至千余人，宦官之盛自此鈶。〔衣，去声。〕
12壬申，遣益州长史毕构等六人宣抚十道。
13乙亥，以左丞张说为中书令。
14庚辰，中书侍郎、同平章事陆象先罢为益州长史、剑南按察使。〔使，疏吏翻。〕八月，癸巳，以封州流人刘幽求为大射、平章军国大事。
15丙辰，突厥可汗默啜遣其子杨我支来求婚；丁巳，许以罢王女南和县主妻之。〔妻，七细翻。〕
16中宗之崩也，同中书门下三品李峤密表韦后，请出相王诸于外。〔相，息亮翻。〕上即位，于禁中得其表，以示侍臣。峤时以特进致仕，或请诛之，张说曰：「峤虽不识逆顺，然为当时之谋则忠矣。」上然之。九月，壬戌，以峤子率更令畅为虔州刺史，〔唐六典曰：汉率更令、丞主庶子、舍人更直，职似光禄勋；晋率更令掌宫殿门户之禁、郎将屯卫之士；北齐率更令掌周卫禁防、漏刻锺鼓。更，工衡翻。〕令峤随畅之官。
