<!-- { "loadSidebar": true } -->
时内出积年缯帛付度支令卖，镈悉以高价买之，以给边军。其缯帛朽败，随手破裂，边军聚而焚之。〔缯，慈陵翻。〕度因奏事言之，镈于上前引其足曰：「此靴亦内库所出，以钱二千买之，坚完可久服。度言不可信。」上以为然。〔引足于君前，不敬大矣。宪宗溺于利，不惟不察其慢，又且然其言。〕由是镈益无所惮。〔为镈得罪张本。〕程异亦自知不合众心，能廉谨谦逊，为相月余，不敢知印秉笔，〔时宰相更日知印秉笔。〕故终免于祸。
20五坊使杨朝汶〔汶，音问。〕妄捕系人，迫以考捶，责其息钱，遂转相诬引，所系近千人。〔捶，止翻。近，其靳翻。〕中丞萧俛勷劾奏其状，〔俛，音免。劾，汉书音义户概翻，今音户得翻。〕裴度、崔群亦以为言。上曰：「姑与卿论用兵事，〔姑，且也。〕此小事朕自处之。」〔处，昌吕翻。〕度曰：「用兵事小，所忧不过山东耳；五坊使暴横，恐乱辇毂。」〔横，户孟翻。史照曰：毂者，辐所凑也。京都四方所辐凑，以辇毂取喻。余按汉书，京兆尹率自言待罪辇毂下，谓京兆在天子辇毂之下耳。〕上不悦，退，召朝汶责之曰：「以如故，令吾羞见宰相！」冬，十月，赐朝汶死，尽释系者。
21上晚节好神仙，〔好，呼到翻。〕诏天下求方士。宗正卿李道古先为鄂岳观察使，以贪暴闻，恐终获罪，思所以自媚于上，乃因皇甫镈荐山人柳泌，云能合长生药。甲戌，诏泌居兴唐观炼药。〔合，音合。唐会要：兴唐观，本司农园地，在长桨坊，开元十八年造。李道古荐柳泌以求媚免罪，不知商足重罪也，泌既诛而道古亦贬矣。为上服泌药致疾张本。泌，薄必翻，又兵媚翻。〕
22十一月，辛巳朔，盐州奏吐蕃寇河曲、夏州。灵武奏破吐蕃长乐州，克其外城。〔吐蕃长乐州当在灵州黄河外，定远城之西。夏，户雅翻。乐，音洛。〕
23柳泌言于上曰：「天台山神仙所聚，〔新志：台州唐兴县有天台山，宋朝改唐兴为天台县。天台山在县西一百一十里。临海记：天台山超然秀出，山有八重，视之如一，高一万八千丈，周回八百里。〕多灵草，臣虽知之，力不能致，诚得为彼长吏，庶几可求。」上信之。〔长，知丈翻。几，居希翻。〕丁亥，以泌权知台州刺史，〔台州，汉回浦县地，会稽东部都尉理所，光武改回浦为章安县，吴分章安置临海县，唐武德四年置海州，五年改台州，因天台山为名。〕仍赐服金紫。谏官争论奏，以为：「人主喜方士，〔喜，许记翻。未有使之临民赋政者。」〔赋，布也。〕上曰：「烦一州之力而能为人主致长生，〔为，于伪翻。〕臣子亦何爱焉！」由是群臣莫敢言。
24甲午，盐州奏吐蕃遁去。
25壬寅，以河阳节度使乌重胤为横海节度使。丁未，以华州刺史令狐楚为河阳节度使。重胤以河阳精兵三千赴镇，河阳兵不乐去乡里，〔乐，音洛。〕中道溃归，又不敢入城，屯于城北，将大掠。令狐楚适至，单骑出，慰抚之，与俱归。
先是，田弘正请自黎阳渡河，会义成节度使李光颜讨李师道，〔先，悉荐翻。〕裴度曰：「魏博军既渡河，不可复退，〔复，扶又翻。〕立须进击，方有成功。既至滑州，即仰给度支，〔义成节度使治滑州。魏博与滑州以河为界，兵至滑州为已出界。唐中世以来，藩镇兵征讨，已出境，刍粮皆仰给于度支。惟裴度用兵于东，李德裕用兵于上党，知其弊，有以制之。〕徒有供饷之劳，更生观望之势。又或与李光频互相疑阻，益致迁延。〔本栖不两雄，又有宾主之形，疑阻或生，何有不有，其患岂止于迁延之役！〕与其渡河而不进，不若养威于河北，得至阳谷置营，〔隋置阳谷县，以阳谷台为名，唐属郓州。九域志：在州西一百三十里。宋白曰。阳谷县，本汉须昌县地，今县界有须昌故城。〕则兵势自盛，贼众摇心矣。」〔上文言得至，恐兵有利钝也。此言贼众摇心，指其成效也。〕上从之。是月，弘正将全师自杨刘渡河，距郓州四十里筑垒；〔此自杨刘直进，不复迂其路至阳。旧史李师道传曰：距郓州九州岛九十里。田弘正传曰：四十里。考异曰：河南记云：〔营于阳谷西北。今从实录。〕贼中大震。
26功德使上言：「凤翔法门寺塔有佛指骨，〔法门寺，在凤翔府岐山县。时功德使言法门寺有护国真身塔，塔内有释迦牟尼佛指骨一节。〕相传三十年十开，开则岁丰人安。来年应开，请迎之。」十二月，庚戌朔，上遣中使帅僧众迎之。〔帅，读曰率。〕
27戊辰，以春州司户董重质为试太子詹事，委武宁军驱使，李愬请之也。〔时徙李愬镇武宁以讨李师道。〕
28戊寅，魏博、义成军送所获李师道都知兵马使夏侯澄等四十七人，上皆释弗诛，各付所获行营驱使，曰：「若有父母欲归者，优给遣之。朕所诛者，师道而已。」于是贼中闻之，降者继。〔降，户江翻。〕
初，李文会与兄元规皆在李师古幕下，师古薨，师道立，〔薨、立，见二百三十七卷元年。〕元规辞去。文会属师道亲党请留，〔属，之欲翻。〕元规将行，谓文会曰：「我去，身退而安全；汝留，必骤贵而受祸。」及官军四临，平卢兵势日蹙，将士喧然，皆曰：「高沐、郭昈、李存为司空忠谋，〔为，于伪；下不为同。师道检校司空，故称之。〕文会奸佞，杀沐，囚昈、存，此致此祸。」师道不得已，出文会摄州刺史，召昈、存还幕府。
29上常语宰相，〔语，牛倨翻。〕人臣当力为善，何乃好立朋党！朕甚恶之。〔好，呼到翻。恶，乌路翻。裴度对曰：「方以类聚，物以群分，〔易大传之言。〕君子、小人志趣同者，势必相合。君子为徒，谓之同德；小人为徒，谓之朋党；外虽相似，内实县殊，在圣主辨其所为邪正耳。」
30武宁节度使李愬与平卢兵十一战，皆捷。乙【章：甲十一行本「乙」作「己」；乙十一行本同；张校同，云无注本亦误「乙」。】卯晦，进攻金乡，克之。〔金乡县，唐属兖州。宋白曰：金乡县本汉东婚县，今县，今县理即古婚国城。陈留风俗传云：东婚者，故阳武户牖乡，后汉于任城县西南七十五里置金乡县，因穿山得金，故曰金乡。〕李师道性懦怯，自官军致讨，闻小败及失城邑，辄忧悸成疾，〔悸，其季翻。〕由是左右皆蔽匿，不以实告。金乡，兖州之要地也，既失之，其刺史驿骑告急，左右不为通，〔为，于伪翻。〕师道至竟死不知也。
十四年〔（己亥、八一九）〕
1春，正月，辛巳，韩弘拔考城，杀二千余人。〔考城，汉古县，唐属曹州。九域志：在汴州东一百八十里。〕
丙戌，师道所署沭阳令梁洞以县降于楚州刺史李听。〔沭阳，汉廪丘县，后魏曰沭阳，以其地在沭水之阳也，唐属海州。九域志：在州西南一百八十里。沭，食聿翻。〕
2吐蕃遣使者论短立藏等来修好，未返，〔好，呼到翻。〕入寇河曲。上曰：「其国失信，其使何罪！」庚寅，遣归国。
3壬辰，武宁节度使李愬拔鱼台。〔鱼台，汉方与县也。唐属兖州，宝应元年改为鱼台，小城北有鲁公观鱼台而名之。观鱼台，即春秋鲁隐公如棠观鱼之地。元和四年，李师道请移县于黄台市。〕
4中使迎佛骨至京师，上留禁中三日，乃历送诸寺，王公士民胆舍施，惟死弗及，有竭产充施者，〔施，式智翻。〕有然香臂顶供养者。〔供，居用翻。养，余亮翻。〕
刑部侍郎韩愈上表切谏，以为：「佛者，夷狄之一法耳。自黄帝以至禹、汤、文、武，皆享寿考，百姓安乐，〔乐，音洛。〕当是时，未有佛也。汉明帝时，始有佛法。〔见四十五卷永八年。〕其后乱亡相继，运为祚不长。宋、齐、梁、陈、元魏已下，事佛渐谨，年代尤促。惟梁武帝在位四十八年，前后三舍身为槷家奴，竟为侯景所逼，饿死台城，国亦寻灭。事佛求福，乃更得祸。〔事并见前纪。〕由此观之，佛不足信亦可知矣！百姓愚冥，易惑难晓，苟见陛下如此，皆云『天子犹【章：甲十一行本「犹」上有「大圣」二字；乙十一行本同；退齐校同。】一心敬信，百姓微贱，于佛岂可更惜身命。』佛本夷狄之人，口不言先王之法言，身不服先王之法服，不知君臣之义、父子之恩。假如其身尚在，奉国偭来朝京师，陛下容而接之，不过宣政一见，〔唐时四夷入朝贡者，皆引见于宣政殿。见，贤遍翻。〕礼宾一设，唐有礼宾院，凡胡客入朝，设宴于此。元和九年，置礼宾院于长土之北。未白曰：属鸿胪寺。〕赐衣一袭，卫而出之于境，不令惑众也。况其身死已久，枯朽之骨，岂宜以入宫禁！古之诸侯行吊于国，尚【〔章：甲十一行本「尚」下有「令巫祝」三字；乙十一行本同；退斋校同。〕】先以桃茢祓除不祥，〔记曰：君临臣丧，以巫祝桃茢执戈，恶之也。注云：为有凶邪之气在侧。桃，鬼所恶也。茢，萑苕，可扫除不祥。左传：鲁襄公如楚，楚康王卒，楚人使公亲禭，公患之。叔孙穆子曰：「祓殡而禭，则布币也。」乃使巫以桃茢先祓殡。韩愈正引此事。茢，音列，又音例。祓，敷勿翻，又音废。〕今无故取朽秽之物亲视之，巫祝不先，〔先，悉荐翻。〕桃茢不用，群臣不言其非，御史不举其罪，臣实耻之！乞以此骨付有司，投诸水火，永绝根本，断天下之疑，〔断，丁乱翻，一音短。〕绝后代之惑，使天下之人知大圣人之所作为，出于寻常万万也，岂不哉！佛如有灵，能作祸福，凡有殃咎，宜加臣身。」
上得表，大怒，出示宰相，将加愈极刑。〔殊死谓之极刑。〕裴度、住群为言：「愈虽狂，发于忠恳，〔为，于伪翻。恳，诚也。〕宜宽容以开言路。」癸巳，贬愈为潮州刺史。
自战国之世，老庄与儒者争衡，更相是非。〔更，一衡翻。〕至汉未，益之以佛，然好者尚寡。〔好，呼到翻。〕晋、宋以来，日益繁炽，自帝王至于士民，莫不尊信。下者畏慕罪福，高者论难空有。〔难，乃旦翻。释氏之说，谈空以难有。〕独愈恶其蠹财惑众，力排之，〔恶，乌路翻。〕其言多矫激太过。惟送文畅师序最得其要，曰：「夫鸟俛而啄，仰而四顾，哭深居而简出，惧物之为己害也，犹且不免焉。弱之肉，强之食。今吾与文畅安居而暇食，优游以生死，与禽兽异者，宁可不知其所自邪！」〔原其所自，刖圣人所以垂世立教者也。〕
5丙申，田弘正奏败淄青兵于东阿，〔败，蒲迈翻。东阿，汉古县，唐属郓州。九域志：在州西北六十里。〕杀万余人。
