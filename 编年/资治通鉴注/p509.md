<!-- { "loadSidebar": true } -->
秦、雍流民相帅西归，〔成帝咸和四年，石虎破杀刘胤，徙氐、羌十五万落于司、冀州；八年，破石生，徙秦、雍民及氐、羌十余万户于关东；今因赵乱，故相帅西归。雍，于用翻。帅，读曰率。〕路由枋头，共推蒲洪为主，众至十余万。〔蒲洪劝石虎徙秦、雍民夷以实关东，而身委质于赵，及赵之乱，得因以为资；奸雄伺时而动也。〕洪子健在邺，斩关出奔枋头。鉴惧洪之逼，欲以计遣之，乃以洪为都督关中诸军事、征西大将军、雍州牧、领秦州刺史。洪会官属，议应受与不；〔不，读曰否。〕主簿程朴请且与赵连和，如列国分境而治。洪怒曰：「吾不堪为天子邪，而云列国乎！」引朴斩之。〔姚弋仲犹知尽忠于石氏，蒲洪则直欲夺取之而后已。〕
都乡元【章：十二行本「元」下有「穆」字；乙十一行本同；退斋校同。】侯褚裒〔汉志，常山郡有都乡侯国，晋志不见。此特以汉旧侯国名封褚裒耳，非必有实土也。〕还至京口，闻哭声甚多，以问左右，对曰：「皆代陂死者之家也。」裒惭愤发疾；十二月，己酉，卒。以吴国内史荀羡为使持节、监徐兖二州?扬州之晋陵诸军事、徐州刺史，时年二十八，中兴方伯未有如羡之少者。〔少，诗照翻。〕
赵主鉴使乐平王苞、中书令李松、殿中将军张才夜攻石闵、李农于琨华殿，不克，禁中扰乱。鉴惧，伪若不知者，夜斩松、才于西中华门，并杀苞。
新兴王祗，虎之子也，时镇襄国，与姚弋仲、蒲洪等连兵，〔祗北连姚弋仲，南连蒲洪，以讨闵、农。〕移檄中外，欲共诛闵、农；闵、农以汝阴王琨为大都督，与张举及侍中呼延盛帅步骑七万分讨祗等。〔帅，读曰率。骑，奇寄翻。〕
中领军石成、侍中石启、前河东太守石晖谋诛闵、农；闵、农皆杀之。龙骧将军孙伏都、刘铢等帅羯士三千伏于胡天，〔胡天盖石氏禁中署舍之名。骧，思将翻。〕亦欲诛闵、农。鉴在中台，伏都帅三十余人将升台挟鉴以攻之。鉴见伏都毁阁道，临问其故。伏都曰：「李农等反，已在东掖门，臣欲帅卫士讨之，谨先启知。」鉴曰：「卿是功臣，好为官陈力，〔魏、晋以下率谓天子为官，天子亦时自言之。陈，展也。为，于伪翻。〕朕从台上观，卿勿虑无报也。」〔言若能诛闵、农，将厚赏以报之。〕于是伏都、铢帅众攻闵、农，不克，屯于凤阳门。闵、农帅众数千毁金明门而入。鉴惧闵之杀己，驰招闵、农，开门内之，谓曰：「孙伏都反，卿宜速讨之。」闵、农攻斩伏都等，自凤阳至琨华，横尸相枕，〔枕，职任翻。〕流血成渠。宣令内外，六夷敢称兵仗者斩，〔称，举也。〕胡人或斩关、或踰城而出者，不可胜数。〔闵既诛孙伏都等，又禁胡人称兵仗，胡人知祸之将及，故去。胜，音升。〕
闵使尚书王简，少府王郁帅众数千守鉴于御龙观，〔观，古玩翻。〕悬食以给之。下令城中曰：「近日孙、刘构逆，支党伏诛，良善一无预也。今日已后，与官同心者留，不同者各任所之。敕城门不复相禁。」〔复，扶又翻。〕于是赵人百里内悉入城，〔赵人，谓中国人也。〕胡、羯去者填门。闵知胡之不为己用，班令内外：「赵人斩一胡首送凤阳门者，文官进位三等，武官乘拜牙门。」一日之中，斩首数万。闵亲帅赵人以诛胡、羯，无贵贱、男女、少长皆斩之，〔少，诗照翻。长，知两翻。〕死者二十余万，尸诸城外，悉为野犬豺狼所食。其屯戍四方者，闵皆以书命赵人为将帅者诛之，或高鼻多须滥死者半。〔高鼻多须，其状似羯、胡，故亦见杀。将，即亮翻。帅，所类翻。〕
燕王儁遣使至凉州，〔使，疏吏翻。〕约张重华共击赵。
高句丽王钊送前东夷护军宋晃于燕，燕王儁赦之，更名曰活，〔更，工衔翻；下同。〕拜为中尉。〔晃奔高丽，见九十六卷成帝咸康四年。〕
六年〔（庚戌、三五○）〕
①春，正月，赵大将军闵欲灭去石氏之迹，〔去，羌吕翻。〕托以谶文有「继赵李」，更国号曰卫，易姓李氏，大赦，改元青龙。太宰赵庶、太尉张举，中军将军张春、光禄大夫石岳、抚军石宁、〔「抚军」之下当有「将军」也。〕武卫将军张季及公侯、卿、校、龙腾等万余人，出奔襄国，〔从石祗也。校，户教翻。〕汝阴王琨奔冀州。〔赵之冀州治信都。〕抚军将军张沈据滏口，〔滏口，滏水之口也。唐代宗永泰元年，薛嵩奏于滏口之右故临水县城置昭义县，以属磁州。沈，持林翻。滏，音釜。〕张贺度据石渎，〔魏收地形志，邺县有石窦堰。〕建义将军段勤据黎阳，〔建义将军，盖亦后赵所置。〕宁南将军杨群据桑壁，〔后赵盖于征、镇、安、平之外又置四宁。括地志：易州遂城县界有桑丘城。又水经注：常山蒲吾县东南有桑中县故城，俗谓之石勒城。〕刘国据阳城，〔续汉志，中山蒲阴县有阳城。据后刘国自繁阳引兵会石琨击冉闵，则此阳城乃繁阳城也。〕段龛据陈留，姚弋仲据滠头，〔龛，苦含翻。滠，书涉翻。〕蒲洪据枋头，众各数万，皆不附于闵。勤，末柸之子；龛，兰之子也。〔段末柸先据令支。段兰自宇文入赵。〕
王朗、麻秋自长安赴洛阳。秋承闵书，诛朗部胡千余人。〔朗所部有胡兵千余人，闵命秋诛之。〕朗奔襄国。秋帅众归邺，〔帅，读曰率；下同。〕蒲洪使其子龙骧将军雄迎击，获之，〔骧，思将翻。〕以为军师将军。
汝阴王琨及张举、王朗帅众七万伐邺，大将军闵帅骑千余与战于城北；闵操两刃矛，驰骑击之，〔两刃矛者，铗之两旁皆利其刃。骑，奇寄翻。操，千高翻。〕所向摧陷，斩首三千级，琨等大败而去。闵与李农帅骑三万讨张贺度于石渎。
闰月，〔考异曰：帝纪后云闰月；三十国、晋春秋皆云闰正月。按长历，闰二月。帝纪，闰月有丁丑、己丑。按是岁正月癸酉朔，若闰正月，即无丁丑、己丑。今以长历为据。〕卫主鉴密遣宦者赍书召张沈等，使乘虚袭邺。宦者以告闵、农，闵、农驰还，废鉴，杀之，〔载记曰：鉴立一百三日。〕并杀赵主虎二十八孙，尽灭石氏。〔载记曰：始勒以成帝咸和三年僭立，二主四子，凡二十三年。〕姚弋仲子曜武将军益、〔曜武、曜威，盖皆石氏所置。〕武卫将军若帅禁兵数千斩关奔滠头。弋仲帅众讨闵军于混桥。
司徒申锺等上尊号于闵，闵以让李农，农固辞。闵曰：「吾属故晋人也，今晋室犹存，请与诸君分割州郡，各称牧、守、公、侯，〔守，式又翻。〕奉表迎晋天子还都洛阳。」【章：十二行本「阳」下有「何如」二字；乙十一行本同；孔本同；张校同；退斋校同。】尚书胡睦进曰：「陛下圣德应天，宜登大位，晋氏衰微，远窜江表，岂能总驭英雄，混壹四海乎！」闵曰：「胡尚书之言，可谓识机知命矣。」乃即皇帝位，〔冉闵，字永曾，子字棘奴，石虎之养孙也。父瞻，本姓冉，名良，魏郡内黄人。勒破陈午，获瞻，时年十二，命虎子之。〕大赦，改元永兴，国号大魏。
②朝廷闻中原大乱，复谋进取。〔复，扶又翻。〕己丑，以扬州刺史殷浩为中军将军、假节、都督扬、豫、徐、兖、青五州诸军事；〔为殷浩丧师张本。〕以蒲洪为氐王、使持节、征北大将军、都督河北诸军事、冀州刺史、广川郡公；蒲健为假节、右将军、监河北征讨前锋诸军事、襄国公。〔去年蒲洪遣使来降，今经略中原，故授任以怀来之。使，疏吏翻。监，工衔翻。〕
③姚弋仲、蒲洪各有据关右之志。弋仲遣其子襄帅众五万击洪，洪迎击，破之，斩获三万余级。洪自称大都督、大将军、大单于、三秦王，改姓苻氏。〔洪以谶文「草付应王」，又其孙坚背有「艹付」字，遂改姓苻氏。符，上从「竹」者非。单，音蝉。〕以南安雷弱儿为辅国将军；安定梁楞为前将军，领左长史；〔楞，卢登翻。〕冯翊鱼遵为右【章：十二行本「右」作「后」；乙十一行本同；孔本同。】将军，领右长史；〔风俗通，宋公子鱼之后，以王父字为氏。〕京兆段陵为左将军，领左司马；【章：十二行本「马」下有「王堕为右将军，领右司马」十字；乙十一行本同；孔本同；张校同；退斋校同。】天水赵俱、陇西牛夷、北地辛牢皆为从事中郎，互酋毛贵为单于辅相。〔「互」，即「氐」字。〕
④二月，燕王儁使慕容霸将兵二万自东道出徒河，慕舆于自西道出蠮螉塞，儁自中道出卢龙塞以伐赵。〔杜佑曰：卢龙塞在今平州城西北二百里。〕以慕容恪、鲜于亮为前驱，命慕舆难槎山通道。〔槎，仕下翻。邪斫木曰槎。〕留世子晔守龙城，以内史刘斌为大司农，〔斌，音彬。〕与典书令皇甫真留统后事。
霸军至三陉，〔乐安城在辽西辽阳县东。魏收地形志：海阳县有横山，盖即三陉之地。陉，音形。〕赵征东将军邓恒惶怖，焚仓库，弃安乐遁去，〔「安乐」，当作「乐安」。果如慕容霸所料。怖，普布翻。〕与幽州刺史王午共保蓟。〔蓟，音计。〕徒河南部都尉孙泳急入安乐，扑灭余火，籍其谷帛。霸收安乐、北平兵粮，〔「安乐」，并当作「乐安」。〕与儁会临渠。〔临渠城临泃渠。泃水出右北平无终县西山，东南至雍奴县，入鲍丘水；魏武征蹋顿，从泃口凿渠，径雍奴、泉州以通河海者也。泃，古侯翻。〕
三月，燕兵至无终，王午留其将王佗以数千人守蓟，〔佗，徒河翻。〕与邓恒走保鲁口。〔魏收地形志：博陵郡饶阳县有鲁口城。博陵郡，唐为定州。〕乙巳，儁拔蓟，执王佗，斩之。儁欲悉坑其士卒千余人，慕容霸谏曰：「赵为暴虐，王与师伐之，将以拯民于涂炭而抚有中州也；今始得蓟而坑其士卒，恐不可以为王师之先声也。」【章：十二行本「也」下有「乃释之」三字；乙十一行本同；退斋校同。】儁入都于蓟，中州女降者相继。〔降，户江翻。〕
燕兵至范阳，范阳太守李产欲为石氏拒燕，〔为，于伪翻。〕众莫为用，乃帅八城令长出降；〔范阳郡统涿、良乡、方城、长乡、遒、故安、范阳、容城八县。帅，读曰率。〕儁复以产为太守。
