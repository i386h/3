<!-- { "loadSidebar": true } -->
32吴加中书令徐知诰尚父、太师、大丞相、大元帅，进封齐王，备殊礼，以升、润、宣、池、歙、常、江、饶、信、海十州为齐国；〔考徐知诰所封十州，自润循江而上，至于江则中断吴国之腰膂，江都之与洪、鄂，脉理不属矣。自常、润波海界淮而有海州，则有包举吴国之势。其规图自以为得，当是时合全吴之人归心知诰，何必如是而后鞾也。歙，书涉翻。〕知诰辞尚父、丞相，殊礼不受。
33闽皇城使、判六军诸卫李仿专制朝政，阴养死士，〔朝，直遥翻。〕闽主昶与拱宸指挥使林延皓等图之。延皓等诈亲附仿，仿待之不疑。十一月，壬子，仿入朝，延皓等伏卫士数百于内殿，执斩之，枭首朝门。〔枭，坚尧翻。朝门，正朝之门。朝，直遥翻。〕仿部兵千余持白梃攻应天门，不克，焚启圣门，夺仿首奔吴越。诏暴仿弒君及杀继韬等罪，告踰中外。〔此闽主之诏也。〕以建王继严权判六军诸卫，以六军判官永泰叶翘为内宣徽使、参政事。〔唐懿宗咸通二年，分连江及闽置永泰县，属福州。九域志：在州西南三百五十里。福州图经云：永泰县，唐永泰二年置，以年号为名。翘，祈消翻。〕
翘博学质直，闽惠宗握为福王友，〔闽主昶初封福王。〕昶以师傅福待之，多所裨益，宫中谓之「国翁」。昶既嗣位，骄纵，不与翘议国事。一旦，昶方视事，翘衣道士服过庭中趋出，〔衣，于既翻。〕昶召还，拜之，曰：军国事殷，久不接对，孙之过也。」翘顿首曰：「老臣辅导无状，致陛下即位以来无一善可称，愿乞骸骨。」昶曰：「先帝以孤属公，〔属，之欲翻。〕政令不善，公当极言，柰何弃孤去！」厚赐金帛，慰谕令复位。昶元妃梁国夫人李氏，同平章事敏之女，昶嬖李春燕，〔昶求春燕于陈后，见上六月。嬖，卑义翻，又博计翻。〕待夫人甚薄。翘谏曰：「夫人先帝之甥，聘之以礼，柰何以新爱而弃之！」昶不悦，由是疏之。未几，复上书言事，〔几，居岂翻。复，扶又翻。〕昶批其纸尾曰：「一叶隋风落御沟。」〔批，匹迷翻，笔题之也。〕遂放归永泰，〔路振九国志：叶翘斥归永春。按九域志，泉州有永春县，福州有永泰县，未知孰是。〕以寿终。
34帝嘉马全节之功，〔却蜀兵全金州之功也。〕召诣阙。刘延朗求赂，全节无以与之；延朗欲除全节绛州刺史，群议沸腾。帝闻之，乙卯，以全节为潢海留后。〔帝既闻之，而不罪刘延朗；善善恶恶，郭之所以亡也。〕
35十二月，壬申，以中书侍郎、同平章事充枢密使韩昭胤同平章事，充护国节度使。
36乙酉，以前匡国节度使、同平章事冯道为司空。时久无正拜三公者，〔丧乱以来，以他官兼领及检校三公者有之，无正拜者。〕朝议疑其职事；卢文纪欲令掌祭祀扫除，〔隋制：三公参议国之大事，祭祀则太尉亚献，司徒奉俎，司空行扫除。卢文纪不深考，遂以为司空职掌。朝，直遥翻。〕道闻之曰：「司空，扫除职也，吾何惮焉。」既而文纪自知不可，乃止。〔史言后唐虽自言鞾唐旧服，而文献皆不足。〕
37闽主赐洞真先生陈守元号天师，信重之，乃至更易将相，〔更，工衡翻。〕刑罚，选举，皆与之议；守元受赂请托，言无不从，其门如市。
后晋纪一炎兆涒滩（丙申），一年。
〔石氏自代北从晋王起太原，既又以太原起事而得中原；太原治晋阳，契丹遂以晋命之，故国号为晋。〕
高祖圣文章武明德孝皇帝上之上〔讳敬瑭，姓石氏。其父臬捩鸡，本出于夷，自朱邪归唐，从朱邪入居阴山。其姓石，不知其得姓之始。五代会要曰：晋既得天下，祖卫大夫石碏。〕
天福元年〔（丙申、九三六）是年十一月方改元即位。〕
1春，正月，吴徐知诰始建大元帅府，〔吴命徐知诰为大元帅，见上卷上年冬十月。〕以幕职分判吏、户、礼、兵、刑、工部及盐铁。
2丁未，唐主立子重美为雍王。〔雍，于用翻。〕
3癸丑，唐主以千春节置酒，〔唐主以生日为千春节。五代会要曰：帝以唐光启元年正月十三日生。既以晋元纪年，故书潞王。〕晋国长公主上寿毕，辞归晋阳。〔上，时掌翻。〕帝醉，曰：「何不且留，遽归，欲与石郎反邪！」石敬瑭闻之，益惧。
4三月，丙午，以翰林学士、礼部侍郎马胤孙为中书侍郎、同平章事。胤孙性谨懦，中书事多凝滞，又罕接宾客，时人目为「三不开」，谓口、印、门也。
5石敬瑭尽收其货之在洛阳及诸道者归晋阳，托言以助军费，人皆知其有异志。唐主夜与近臣从容语曰：〔唐主好与近臣夜语见上卷上年。从，千容翻。〕「石郎于朕至亲，无可疑者；但流言不释，万一失欢，何以解之﹖」皆不对。
端明殿学士、给事中李崧退谓同僚吕琦曰：〔李崧时与吕琦同入直。〕「吾辈受恩深厚，岂得自同众人，一概观望邪！计将安出﹖」琦曰：「河东若有异谋，必结契丹为援。契丹母以赞华在中国，屡求和亲，但求萴刺等未获，故和未成耳。〔赞华，契丹主阿保机长子也。来降见二百七十七卷明宗长兴元年。求萴刺见三年。契丹母，谓述律后也。〕今诚归萴刺等与之和，岁以礼币约直十余万缗遗之，〔遗，唯季翻。〕彼必驩然承命。如此，则河东虽欲陆梁，无能为矣。」崧曰：「此吾志也。然钱榖皆出三司，宜更与张相谋之。」〔相，息亮翻。〕逐告张延朗，延朗曰：「如学士计，不惟可以制河东，亦省边费之什九，〔言什省其九。〕计无便于此者。若主上听从，但责办于老夫，请于库财之外捃拾以供之。」〔捃，居运翻。〕他夕，二人密言于帝，帝大喜，称其忠，二人私草遗契丹书以俟命。
久之，帝以其谋告枢密直学士薛文遇，文遇对曰：「以天子之尊，屈身奉夷狄，不亦辱乎！又，虏若循故事求尚公主，何以拒之﹖」〔唐自太宗以宗室女为公主下嫁诸蕃，谓之和蕃公主；其后回纥有功于中国，至屈帝女以女之。〕因诵戎昱昭君诗曰：「安危托妇人。」帝意逐变。〔戎昱，唐人也，能诗。汉元帝以王昭君嫁匈奴，后人怜之，竞为歌诗以言其事。〕一日，急召崧、琦至后楼，盛怒，责之曰：「卿辈皆知古今，欲佐人主致太平；今乃为谋如是！朕一女尚乳臭，卿欲弃之沙漠邪﹖且欲以养士之财输之虏庭，〔养士，谓养兵也。言其欲割养兵之财以和蕃。〕其意安在﹖」二人惧，汗流浃背，〔浃，即协翻。〕曰：「臣等志在竭愚以报国，非为虏计也，〔为，于伪翻。〕愿陛下察之。」拜谢无数，帝诟责不已。〔诟，古候翻，又许候翻。〕吕琦气竭，拜少止，帝曰：「吕琦强项，肯视朕为人主邪！」琦曰：「臣等为谋不臧，愿陛下治其罪，多拜何为！」〔治，直之翻。〕帝怒稍解，止其拜，各赐飜酒罢之，〔罢，使出就所舍。〕自是群臣不敢复言和亲之策。〔复，扶又翻。〕丁巳，以琦为御史中丞，盖疏之也。〔吕琦为唐主所亲事始二百七十七卷明宗长兴元年。御史中丞居外朝，不得入直禁中，故曰疏。
6吴徐知诰以其子副都统景通为太尉、副元帅，都统判官宋齐丘、行军司马徐玠为元帅府左．右司马。
7闽主昶改元通文，立贤妃李氏为皇后，〔即李春燕也。〕尊皇太后曰太皇太后。
8静江节度使，同平章事马希杲有善政，监军裴仁煦谮之于楚王希范，〔煦，吁句翻。〕言其收众心，希范疑之。夏，四月，汉将孙德威侵蒙、桂二州，〔蒙州，本汉苍梧郡之荔浦县，随分荔浦置随化县，唐武德四年改为立山，于县置荔州，寻改为恭州；贞观八年改为蒙州，州东蒙山，山下有蒙水，人多姓蒙故也。宋熙宁五年废蒙州，以立山县属昭州。〕希范命其弟武安节度副使希广权知军府事，自将步骑五千如桂州。希杲惧，其母华夫人〔华，户化翻。〕逆希范于全义岭，〔全义岭在桂州全义县，即始安岭也。〕谢曰：「希杲为治无状，致寇戎入境，〔治，直吏翻。〕烦殿下亲涉险阻，皆妾之罪也。县削封邑，洒扫掖庭，以赎希杲罪。」〔洒，所买翻，又所卖翻。扫，素早翻，又素报翻。〕希范曰：「吾久不见希杲，闻其治行尤异，故来省之，无他也。」〔治，直吏翻。行，下孟翻。省，悉景翻。无他，言无他故也。〕汉兵自蒙州引去，徙希杲知朗州。〔为希范杀希杲张本。〕
9高从诲遣使奉笺于徐知诰，劝即帝位。〔高从诲以区区三州介居唐、吴、蜀之间，利其赏赐，所向称臣诸国谓之「高赖子」，其有以也夫。〕
10初，石敬瑭欲尝唐主之意，累表自陈羸疾，〔羸，伦为翻。〕乞解兵柄，移他镇；〔兵柄，谓北面马步军都总管之任。〕帝与报政议从其请，移镇郓州。房暠、李崧、吕琦等皆力谏，以为不可，帝犹豫久之。
五月，庚寅夜，李崧请急在外，〔请急，请告也。〕薛文遇独直，帝与之议河东事，文遇曰：「谚有之：『当道筑室，三年不成。』兹事断自圣志；〔谚，鱼变翻。断，丁乱翻。〕群臣各为身谋，安肯尽言！以臣观之，河东移亦反，不移亦反，在旦暮耳，不若先事图之。」〔先，悉荐翻。河东事情，凡在清泰朝野之人，谁不知者！其所以重于言，重于发，惧言之则发大难之端在己而无以善其后耳。清泰主郁郁于此久矣，薛文遇一言当心，逐决然而不顾。〕先是，术者言国家今应得贤佐，出奇谋，定天下，〔先，悉荐翻。〕帝意文遇当之，闻其言，大喜，曰：「卿言殊豁吾意，成败吾决行之」即为除目，付学士院使草制。〔御笔亲除付外行者谓之除目，其经宰相奏拟而行者亦谓之除目。〕辛卯，以敬瑭为天平节度使，以马军都指揇使、河阳节度使宋审虔为河东节度使。〔宋审虔从唐主起于凤翔，故欲以之代敬瑭。〕制出，两班闻呼敬瑭名，相顾失色。〔两班，谓文武官班。〕
