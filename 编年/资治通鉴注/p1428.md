<!-- { "loadSidebar": true } -->
2甲午，晋王至新城南，〔按魏收地形志，新城在无极县，时属祁州。〕候骑白契丹前锋宿新乐，〔新乐，古鲜虞子国，汉为新市县，隋改曰新乐，唐属定州。九域志：在州西南五十里。宋白曰：新乐县，隋开皇十六年置。新乐者，汉成帝时中山孝王母冯昭仪随王就国，建宫于乐里，在西乡，呼为西乐城，后语讹，呼「西」为「新」，故曰新乐。〕涉沙河而南；将士皆失色，士迕有亡去者，主将斩之不能止。〔将，即亮翻。〕诸将皆曰：「虏倾国而来，吾众寡不敌；又闻梁寇内侵，宜且还师魏州以救根本，或请释镇州之围，西入井陉避之。」晋王犹豫未决。〔【章：十二行本「决」下有「中门使」三字；乙十一行本同；孔本同。】〕郭崇韬曰：「契丹为王郁所诱，本利货财而来，非能救镇州之急难也。〔诱，音酉。难，乃旦翻。〕王新破梁兵，〔贞明五年破贺环于胡柳，又破王瓒于戚城，是年破戴思远于德胜。〕威振夷、夏，〔夏，户雅翻。〕契丹闻王至，心沮气索，〔沮，在吕翻。索，昔各翻。〕苟挫其前锋，遁走必矣。」李嗣昭自潞州至，亦曰：「今强敌在前，吾有进无退，不可轻动以人摇人心。」晋王曰：「帝王之兴，自有天命，契丹其如我何！吾以数万之众平定山东，〔河北之地，在太行、常山之东。〕今遇此小虏而避之，何面见以临四海！」乃自帅铁骑五千先进。〔帅，读曰率。〕至新城北，半出桑林，契丹万余骑见之，惊走。〔契丹素惮晋王，不意其至，故惊走。〕晋王分军为二逐之，行数十里，获契丹主之子。时沙河桥狭冰薄，契丹陷溺死者甚众。是夕，晋王宿新乐。契丹主军帐在定州城下，〔契丹主乘奚车，卓毡帐覆之，寝处其中，谓之车帐。〕败兵至，契丹举众退保望都。〔望都在定州东北六十里。范成大北使录：自真定府七十里过沙河至新乐县，又四十五里室定州，又五十里至望都县。水经注曰：望都县东有山孤峙。帝王世纪曰：尧母庆都所居，谓之都山。张晏曰：尧山在北，尧母庆都山在南，登尧山见都山，故望都县以为名。〕
晋王至定州，王都迎谒于马前，〔【章：十二行本「前」下有「宴于府第」四字；乙十一行本同；孔本同；张校同。】〕请以爱女妻王子断岌。〔妻，七细翻。王都新篡义武以附于晋，中之以婚姻，自固也。〕
戊戌，晋王引兵趣望都，〔趣，七喻翻。〕契丹逆战，晋王以亲军千骑先进，遇奚酋秃馁五千骑，〔酋，慈秋翻。馁，弩罪翻。〕为其所围。晋王力战，出入数四，自午至申不解。李嗣昭闻之，引三百骑横击之，虏退，王乃得出。因纵兵奋击，契丹大败，逐北至易州。〔九域志：定州北至易州一百四十里。〕会大雪弥旬，平地数尺，契丹人马无食，死者相属于道。〔属，之欲翻。〕契丹主举手指天，谓卢文进曰：「天未令我至此。」〔既败而又还雪，因归之天。属，之欲翻。〕乃北归。晋王引兵蹑之，〔蹑，尼辄翻。〕隋其行止，见其野宿之所，布笹于地，〔笹工老翻，禾秆也。〕回环方正，皆如编翦，虽去，无一枝乱者，叹曰：「虏用法严乃能如昃，中国所不及也。」晋王至幽州，使二百骑蹑契丹之后，曰：「虏出境即还。」〔还，从宣翻。〕骑恃勇追支之，悉为所擒，惟两骑自他道走免。〔进军易，退军难，退而能整，是难能也。契丹之强，其有以哉！〕
契丹主责王郁，絷之以归，〔以王郁误之人寇也。絷，涉立翻。〕自是不听其谋。
晋代州刺史李嗣肱将兵定妫、儒、武等州〔匈奴须知：妫州东南距幽州二百二十里，儒、武又在妫州西北。契丹入塞，三州皆陷，故李嗣肱复定之。〕授山北都团练使。
3晋王之北攻镇州也，李存审谓子嗣源曰：「梁入闻我在南兵少，〔晋王以兵北伐，留李存审等守澶、魏，此兵之在南者也。〕不攻德胜，必袭魏州。吾二人聚于此何为！不若分军备之。」遂分军屯澶州。〔时澶州治顿丘。〕戴思远果悉杨村之众趣魏州，〔趣，七喻翻。〕嗣源引兵先之，〔先，悉荐翻。〕军于狄公祠下，〔唐狄仁杰刺魏州，有惠政，州人为之立祠。〕遣人告魏州，使为之备。思远至魏店，嗣源遣其将石万全将骑兵挑战。〔挑，徒了翻。〕思远知有备，乃西渡洹水，拔成安，大掠而还。〔还，从宣翻，又如字。〕又将兵五万攻德胜北城，重堑复垒，断其出入，〔重，直龙翻。断，音短。〕昼夜急攻之，李存审悉力拒守。晋王闻德胜势危，二月，自幽州赴之，五日至魏州。思远闻之。烧营遁还杨村。
4蜀主好为微行，〔好，呼到翻。〕酒肆、倡家靡所不到；恶识之，乃下令士民皆者大裁帽。〔倡，音昌。恶，乌路翻。着，陟略翻。〕
5晋天平节度使兼侍中阎宝筑垒以围镇州，决滹沱水环之。〔环，音宦。按，薛史，宝攻真定，结营西南隅，掘堑栅环之，决大悲寺漕渠以浸其郛。〕内外断绝，城中食尽，丙午，遣五百余人出求食。宝纵其出，欲伏兵取之；其人遂攻长围，〔其人，总言镇兵五百余人也。〕宝轻之，不为备俄数千人继至。诸军未集，镇人遂坏长围而出，〔坏，音怪。〕纵火宝营，宝不能拒，退保赵州。九域志：镇州南至赵州一百九十里。〕镇人悉毁晋之营垒，取其刍粟，数日不尽。晋王闻之，以昭义节度使兼中书令李嗣昭为北面招讨使，以代宝。
6夏，四月，蜀军使王承纲女将嫁，蜀主取之入宫。承纲请之，蜀主怒，流于茂州。女闻父得罪，自杀。〔蜀主取何康之女，其夫以之而死；取王承纲之女，则承纲以之得罪，女以之杀身：通鉴屡书之以示戒。〕
7甲戌，张处瑾遣兵千人迎粮于九门，李嗣昭设伏于故营，〔故营，阎宝营也。〕邀击之，杀获殆尽，余五人匿墙墟间，嗣昭环马而射之，镇兵发矢中其脑，〔射，而亦翻。中，竹仲翻。孙朿之中颊，韩贤之断胫，李嗣昭之中脑，皆以主将之重而逞一夫之技以丧身，善将者不如是也。〕嗣昭箙中矢尽，〔箙，以盛矢，音房六翻。〕拔矢于脑以射之，一发而殪。会日暮，还营，创流血不止，〔殪，壹计翻。创，初良翻。〕是夕卒。晋王闻之，不御酒肉者累日。〔御，进也。〕哃昭遗命：悉以泽、潞兵授判〔【章：十二行本「判」上有「节度」二字；乙十一行本同；孔本同；张校同。】〕官任圜，〔任，音壬，姓也。〕使督诸军攻镇州，号令如一，镇人不知嗣昭之死。圜，三原人也。〔史言任圜之才。〕
晋王以天雄马步都指挥使、振武节度使李存进为北面招讨使。命嗣昭诸子护丧归葬晋阳；其子继能不受命，帅父牙兵数千，自行营拥丧归潞州。〔帅，读曰率。〕晋王遣母弟存渥驰追谕之，兄弟俱忿，欲杀存渥，〔李嗣昭死守以全潞州，抚养创残，葺理军府，备有勋劳，身死行陈之间，晋王使其护丧归葬晋阳，曾无褒死恤存之命，此其所以兄弟俱忿也。存渥，晋王向母之弟。〕存渥逃归。嗣昭七子：继俦、继韬、继达、继忠、继能、继袭、继远。继俦为泽州刺史，当袭爵，素懦弱。继韬凶狡，囚继俦于别室，诈令士卒劫己为留后，继韬阳让，以事白晋王。晋王以用兵方殷，〔以镇州未下，梁兵又来攻援河上，用兵之事方殷也。殷盛也。〕不得已，改昭义军曰安义，以继韬为留后。〔为李继韬叛晋附梁张本。考异曰：按潞州本号昭义军，今以继韬为安义留后，盖晋王避其父讳改之耳。及继韬降梁，梁亦以为匡义节度使。今人犹谓泽州为安义云。〕
8阎宝惭愤，〔以镇州之败也。〕疽发于背，甲戌卒。
9汉主岩用术者言，游梅口镇避灾。其地近闽之西鄙，〔九域志：梅州程乡县有梅口镇，与闽之河州接境。近，其靳翻。〕闽将王延义将兵袭之，未至数十里，侦者告之，〔侦，丑郑翻。〕岩遁逃仅免。
10五月，乙酉，晋李存进至镇州，营于东垣渡，〔真定本东垣，汉高帝更名真定，其津渡之处犹有东垣之名。〕夹滹沱水为垒。
11晋卫州刺史李存儒，本姓杨，名婆儿，以俳优得幸于晋王。颇有膂力，以为刺史；专事掊敛，〔掊，薄侯翻。敛，力赡翻。〕防城卒皆征月课纵归。〔月征其课钱而免其防守之劳。〕八月，庄宅使段凝与步军都指挥使张朗引兵夜渡河袭之，诘旦登城，〔诘，去吉翻。〕执存儒，遂克卫州，戴思远又与凝攻陷淇门、共城、新乡，〔共城、新乡二县皆属卫州。旧唐书地理志曰：隋割汲、获嘉二县地，于古新乐城置新乡县。共城县，汉共县也，唐为共城县。九域志：卫州治汲县。熙宁六年废新乡县为镇，属汲县。汲县又有淇门镇。共城在州西北五十五里。共，音恭。〕于是澶州之西，相州之南，皆为梁有；〔九域志：澶州西至卫州二百四十里。相州南至卫州一百五十里。〕晋人失军储三之一，梁军复振。帝以张朗为卫州刺史。朗，徐州人也。
12九月，戊寅朔，张处瑾使其弟处球乘李存进备，将兵七千人奄至东垣渡。时晋之骑兵亦向镇州城，两不相还。镇兵及存进营门，存进狼狈引十余人鬬于桥上，镇兵退，晋骑兵断其后，〔断，音短。〕夹击之，镇兵殆尽，存进亦战没。〔当是时，晋兵强天下，镇号为怯。晋王杖顺讨逆，宜一鼓而下也。镇人忘王氏百年煦养之恩，而为张文礼父子争一旦之命，史建瑭殒毙于前，阎宝败退于后，李嗣昭、李存进相继舆尺而归：四人者皆晋之骁将也，然则镇勇而晋怯邪﹖非也，镇人负弒君之罪，知城破之日必骈首而就戮，故尽死一力以抗晋；晋以常胜之兵而临必死之众，虽兵精将勇，至于丧身而不能克。是以古之伐罪，散其枝党，罪止元恶者，诚虑此也。〕晋王以蕃汉马步总管李存审为北面招讨使。
镇州食竭力尽，处瑾遣使诣行台请降，未报，存审兵至城下。丙午夜，城中将李再丰为内应，密投缒以纳晋兵，比明毕登，〔缒，驰伪翻。比，必利翻。〕执处瑾兄弟家人及其党高蒙、李翥、齐俭送行台，赵人皆请而食之，磔张文礼尸于市。翥，章恕翻。磔，陟格翻。〕赵王故侍者得赵王遗骸于灰烬中，晋王命祭而葬之。以赵将符习为成德节度使，乌震为赵州刺史，赵仁贞为深州刺史，李再丰为冀州刺史。震，信都人也。
符习不敢当成德，辞曰：「故使无后而未葬，习当斩衰以葬之，〔臣为君服斩衰。衰，仓回翻。〕俟礼毕听命。」既葬，即诣行台。赵人请晋王兼领成德节度使，从之。晋王割相、卫二州置义宁军，以习为节度使。习辞曰：「魏博霸府，不可分也，愿得河南一镇，习自取之。」〔世固多有能言而不能行者。符习陈义不苟，而卒不能取河南一镇，是以君子贵于践言。〕乃以为天平节度使、东南面招讨使。加李存审兼侍中。
