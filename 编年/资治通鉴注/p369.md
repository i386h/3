<!-- { "loadSidebar": true } -->
帝初莅政，陈群上疏曰：「夫臣下雷同，是非相蔽，国之大患也。若不和睦则有雠党，〔左传：晋郄芮曰：有党必有雠。〕有雠党则毁誉无端，毁誉无端则真伪失实，〔誉，音余。〕此皆不可不深察也。」
⑦癸未，追谥甄夫人曰文昭皇后。〔甄，之人翻。〕
⑧壬辰，立皇弟蕤为阳平王。〔蕤，如隹翻。〕
⑨六月，戊寅，葬文帝于首阳陵。〔葬于洛阳东北首阳山，因以名陵。〕
⑩吴王闻魏有大丧，秋，八月，自将攻江夏郡，太守文聘坚守。〔文聘时屯石阳。祝穆曰：魏初定荆州，屯沔阳为重镇。晋立沔阳县，江夏郡自上昶移理焉。今临嶂山在汉阳军西六十里，晋沔阳县治也，意石阳即此地。夏，户雅翻。〕朝议欲发兵救之。〔朝，直遥翻。〕帝曰：「权习水战，所以敢下船陆攻者，冀掩不备也。今已与聘相拒；夫攻守势倍，终不敢久也。」先是，朝廷遣治书侍御史荀禹慰劳边方，〔先，悉荐翻。治，直之翻。劳，力到翻。〕禹到江夏，发所经县兵及所从步骑千人乘山举火，〔乘，登也。〕吴王遁走。
辛巳，立皇子冏为清河王。
吴左将军诸葛瑾等寇襄阳，司马懿击破之，斩其部将张霸；曹真又破其别将于寻阳。此江北之寻阳，汉故县地。
吴丹阳、吴、会山民复为寇，〔吴、会，吴郡、会稽也。会，工外翻。复，扶又翻。〕攻没属县。吴王分三郡险地为东安郡，〔三郡，豫章、丹阳、新都也。吴录曰：东安郡治富春。或曰：三郡，丹阳、吴、会稽也。项安世家说曰：丹杨，以多赤柳，在丹杨山。晋书、南史并用「杨」字。若丹阳则今江陵府枝江县，楚之始封。余按二汉志，丹阳郡，本秦鄣郡，汉武帝更名丹阳郡。若丹阳县，班志注误，诚如项氏所云。晋、宋以后，以丹阳郡为丹阳尹，治秣陵。二汉之丹杨郡，治宛陵。宛陵，晋、宋属宣城郡。治所既异汉、魏之时，自当依二汉志为丹阳郡。〕以绥南将军全琮领太守。〔绥南将军，吴所创置。〕琮至，明赏罚，招诱降附，〔诱，音酉。降，户江翻。〕数年，得万余人。吴王召琮还牛渚，罢东安郡。
冬，十月，清河王冏卒。
吴陆逊陈便宜，劝吴王以施德缓刑，宽赋息调。〔调，徒吊翻。〕又云：「忠谠之言，〔谠，音党，善言也。〕不能极陈；求容小臣，数以利闻。」〔求，犹乞也。数，所角翻。〕王报曰：「书载『予违汝弼』，而云不敢极陈，何得为忠谠哉！」〔舜曰：予违汝弼，汝无面从，退有后言。谠，音党。〕于是令有司尽写科条，使郎中褚逢赍以就逊及诸葛瑾，意所不安，令损益之。
十二月，以锺繇为太傅，曹休为大司马，都督扬州如故，晋志曰：黄初三年，始置都督诸州军事。曹真为大将军，华歆为太尉，王朗为司徒，陈群为司空，司马懿为票骑大将军。〔华，户化翻。票，匹妙翻。〕歆让位于管宁，帝不许。征宁为光禄大夫，敕青州给安车吏从，以礼发遣，〔宁，北海朱虚人，青州所部。从，才用翻。〕宁复不至。〔复，扶又翻。〕
是岁，吴交趾太守士燮卒，吴王以燮子徽为安远将军，领九真太守，以校尉陈时代燮。交州刺史吕岱以交趾绝远，表分海南三郡为交州，以将军戴良为刺史；海东四郡为广州，岱自为刺史；〔海南三郡，交趾、九真、日南也。海东四郡，苍梧、南海、郁林、合浦也。〕遣良与时南入。而徽自署交趾太守，发宗兵拒良，〔自汉末之乱，南方之人率宗党相聚为兵以自卫。〕良留合浦。交趾鲩邻，【章：甲十六行本「鲩」作「桓」；乙十一行本同；孔本同；熊校同；下同。】燮举吏也，叩头谏徽，使迎良。徽怒，笞杀邻，邻兄治合宗兵击，不克。吕岱上疏请讨徽，督兵三千人，晨夜浮海而往。或谓岱曰：「徽藉累世之恩，为一州所附，未易轻也。」〔易，以豉翻。〕岱曰：「今徽虽怀逆计，未知吾之卒至；〔卒，读曰猝。若我潜军轻举，掩其无备，破之必也。稽留不速，使得生心，婴城固守，七郡百蛮，云合响应，虽有智者，谁能图之！」遂行，过合浦，〔过，工禾翻。〕与良俱进。岱以燮弟子辅为师友从事，〔师友从事者，署为从事，而待以师友之礼。〕遣往说徽。〔说，输芮翻。〕徽率其兄弟六人出降，〔降，户江翻。〕岱皆斩之。
孙盛论曰：夫柔远能迩，莫善于信。吕岱师友士辅，使通信誓；徽兄弟肉袒，推心委命，岱因灭之以要功利，〔要，读曰邀。〕君子是以知吕氏之祚不延者也。〔吕岱子孙无闻。〕
徽大将甘醴及鲩治率吏民共攻岱，岱奋击，破之。于是除广州，复为交州如故。岱进讨九真，斩获以万数；又遣从事南宣威命，暨徼外扶南、林邑、堂明诸王，各遣使入贡于吴。〔扶南在海大湾中，北距日南七千里。林邑国本汉象林县地，直交趾海行三千里。堂明即道明国，在真腊北。徼，吉吊翻。〕
烈祖明皇帝上之上〔讳叡，字符仲，文帝长子也。谥法：照临四方曰明。〕
太和元年〔（丁未、二二七）〕
①春，吴解烦督胡综、〔据综传，刘备下白帝，权以见兵少，使综料诸县，得六千人，立解烦两部督。督，督将也。〕番阳太守周鲂击彭绮，生获之。〔番，蒲何翻。鲂，音房。〕
初，绮自言举义兵，为魏讨吴，〔为，于伪翻。〕议者以为因此伐吴，必有所克。帝以问中书令太原孙资，〔沈约志：魏武帝为王，置秘书令，典尚书奏事。文帝黄初初，改为中书令，置监。〕资曰：「番阳宗人，前后数有举义者，〔数，所角翻。〕众弱谋浅，旋辄乖散。昔文皇帝尝密论贼形势，言洞浦杀万人，得船千数，数日间，船人复会；〔事见上卷文帝黄初三年。〕江陵被围历月，〔被，皮义翻。〕权裁以千数百兵住东门，而其土地无崩解者；是其法禁上下相维之明验也。以此推绮，惧未能为权腹心大疾也。」至是，绮果败亡。
②二月，立文昭皇后寝园于邺。〔甄后赐死于邺，因葬焉。〕王朗往视园陵，见百姓多贫困，而帝方营修宫室，朗上疏谏曰：「昔大禹欲拯天下之大患，故先卑其宫室，俭其衣食；〔论语：孔子曰：禹卑宫室，菲饮食，而尽力乎沟洫。〕句践欲广其御儿之疆，亦约其身以及家，俭其家以施国；〔句，音钩。国语：句践既获成于吴，其地北至子御儿。非其身之所种则不食；非其夫人之所织则不衣。十年不收于国，卒以报吴。御儿，吴、越分界之所，今嘉兴府即其地，今有语儿乡。施，弋智翻。〕汉之文、景，欲拻弘祖业，故割意于百金之台，昭俭于弋绨之服；〔事见十五卷汉文帝后七年。〕霍去病中才之将，犹以匈奴未灭，不治第宅。〔事见十九卷汉武帝元狩四年。治，直之翻。〕明恤远者略近，事外者简内也。今建始之前，足用列朝会；崇华之后，足用序内官；华林、天渊，足用展游宴。〔建始、崇华二殿，皆在洛阳北宫。水经注：谷水径洛阳故城北，东历大夏门下，枝分渠水，东入华林园，又东为天渊池。世语曰：魏武自汉中还洛阳，起建始殿，近汉濯龙祠。朝，直遥翻。华，如字。〕若且先成象魏，〔象魏，观阙也。象者，法象也；魏者，高巍也。〕修城池，其余一切须丰年，专以勤耕农为务，习戎备为事，则民充兵强而寇戎宾服矣。」
③三月，蜀丞相亮率诸军北驻汉中，使长史张裔、参军蒋琬统留府事。临发，上疏曰：「先帝创业未半而中道崩殂，今天下三分，益州疲敝，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气；不宜妄自菲薄，引喻失义，以塞忠谏之路也。〔塞，悉则翻。〕
宫中、府中，俱为一体，〔蜀后主建兴元年命亮开府治事。所谓府中，盖丞相府也。〕陟罚臧否，不宜异同。〔否，皮鄙翻。〕若有作奸犯科，〔科，律条也。〕及为忠善者宜付有司论其刑赏，以昭陛下平明之理，不宜偏私，使内外异法也。〔观孔明所谓两不宜，则后主之为君可知矣。〕
侍中、郎郭攸之、费祎、董允等，〔时攸之、祎为侍中，允为黄门侍郎。费，父沸翻。祎，吁韦翻。〕此皆良实，志虑忠纯，是以先帝简拔以遗陛下。〔遗，于季翻。〕愚以为宫中之事，事无大小，悉以咨之，然后施行，必能裨补阙漏，有所广益。将军向宠，〔向，式亮翻，姓也。〕性行淑均，〔行，下孟翻。〕晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行陈和睦，优劣得所。〔行，户刚翻。陈，读曰阵。〕
亲贤臣，远小人，此先汉所以兴隆也；亲小人，远贤臣，此后汉所以倾颓也。〔远，于愿翻。〕先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉端良、死节之臣，愿陛下亲之，信之，则汉室之隆，可计日而待也。
臣本布衣，躬耕南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，谘臣以当世之事；〔事见六十五卷汉献帝建安十二年。〕由是感激，遂许先帝以驱驰。后值倾覆，受任于败军之际，奉命于危难之间，〔事见上卷文帝黄初四年。难，乃旦翻。〕尔来二十有一年矣。〔自建安十二年至是年，凡二十一年。〕先帝知臣谨慎，故临崩寄臣以大事也。
受命以来，夙夜忧叹，死托付不效，以伤先帝之明。故五月渡泸，〔水经注：犍为朱提县西八十里，有泸津水，广六七百步，深十数丈，多瘴气，鲜有行者。益州记曰：泸水两峰有杀气，暑月旧不行，故武侯以夏渡为难。贤曰：泸水，一名若水，出旄牛徼外，经朱提至僰道入江，在今巂州南。特有瘴气，三月、四月经之必死，五月以后行者得无害。故诸葛亮表云「五月渡泸」，言其艰苦也。〕深入不毛。〔地不生草木为不毛。〕今南方已定，甲兵已足，当奖率三军，北定中原，庶竭驽钝，〔驽，音奴。〕攘除奸凶，兴复汉室，还于旧都，此臣所以报先帝，而忠陛下职分也。〔分，扶问翻。〕至于斟酌损益，进尽忠言，则攸之、祎、允之任也。愿陛下托臣以讨贼兴复之效，不效，则治臣之罪以告先帝之灵，〔治，直之翻。〕责攸之、祎、允等之慢以章其咎。陛下亦宜自谋，以谘诹善道，〔诹，遵须翻。谘事为诹。〕察纳雅言，〔雅，正也。〕深追先帝遗诏，臣不胜受恩感激。今当远离，〔胜，音升。离，力智翻。〕临表涕零，不知所言。」遂行，屯于沔北阳平石马。〔水经注：沔水径白马戍南，谓之白马城，一名阳平关。又有白马山，山石似马，望之逼真。后魏分沔阳置嶓耱县，属华阳郡；隋罢郡，置白马镇于古诸葛城，县治不改；大业二年，改嶓耱为西县；县，唐属梁州。〕
