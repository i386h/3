<!-- { "loadSidebar": true } -->
19魏员外散骑常侍高干，佑之从子也，〔高佑，允之从祖弟。从，才用翻。〕与弟敖曹、季式皆喜轻侠，〔喜，许记翻。〕与魏主有旧。尔朱荣之向洛也，逃奔齐州，闻河阴之乱，遂集流民起兵于河、济之间，受葛荣官爵，频破州军。魏主使元谕旨，干等乃降，〔济，子礼翻。降，户江翻。〕以干为给事黄门侍郎兼武卫将军，敖曹为通直散骑侍郎。荣以干兄弟前为叛乱，不应复居近要，魏主乃听解官归乡里。敖曹复行抄掠，〔复，扶又翻。抄，楚交翻。〕荣诱执之，与薛修义同拘于晋阳。〔薛修义为龙门镇将，附萧宝寅，既降而反侧，故亦被拘。诱，音酉。〕敖曹名昂，以字行。〔敖曹之父以其子昂藏敖曹，故以为名字。〕
20葛荣军乏食，遣其仆射任褒将兵南掠至沁水，〔沁水县，自汉以来属河内郡。任，音壬。沁，千浸翻。〕魏以元天穆为大都督东北道诸军事，帅宗正珍孙等讨之。〔帅，读曰率；下同。〕
前幽州平北府主簿河间邢杲帅河北流民十万余户反于青州之北海，自称汉王，改元天统。戊申，魏以征东将军李叔仁为车骑大将军、仪同三司，帅众讨之。
辛亥，魏主诏曰：「朕当亲御六戎，〔戎，兵也。六戎，犹言六军也。〕扫静燕、代。〔燕，因肩翻。〕以大将军尔朱荣为左军，上党王天穆为前军，司徒杨椿为右军，司空穆绍为后军。葛荣退屯相州之北。〔相，息亮翻。〕
21秋，七月，乙丑，魏加尔朱荣柱国大将军、录尚书事。〔魏初置柱国大将军，长孙嵩以开国元动加此号。〕
22壬子，魏光州民刘举聚众反于濮阳，〔濮，榑木翻。〕自称皇武大将军。
23是月，万俟丑奴自称天子，置百官。会波斯国献师子于魏，〔波斯国都宿利城，忸密西，古条支国也；去代都二万四千二百二十八里。〕丑奴留之，改元神兽。
24魏泰山太守羊侃，〔守，式又翻。〕以其祖规尝为宋高祖祭酒从事，常有南归之志。徐纥往依之，因劝侃起兵，侃从之。兖州刺史羊敦，侃之从兄也，〔从，才用翻。〕密知之，据州拒侃。八月，侃引兵袭敦，弗克，〔魏兖州刺史治瑕丘，泰山太守治博。〕筑十余城守之，且遣使来降，〔使，疏吏翻。降，户江翻。〕诏广晋县侯泰山羊鸦仁等将兵应接。〔沈约志：鄱阳郡有广晋县，本吴所置广昌县；晋武帝太康元年，更名广晋。〕魏以侃为骠骑大将军、泰山公、兖州刺史，侃斩其使者不受。
将军王弁侵魏徐州，蕃郡民续灵珍拥众万人攻蕃郡以应梁；〔魏徐州治彭城，领彭城、南阳平、蕃、沛、兰陵、北济阴、砀郡。蕃县，汉、晋属鲁国，魏孝昌三年置蕃郡，治蕃城。五代志：徐州滕县，旧曰蕃，置蕃郡；隋开皇十六年改曰滕郡，寻废郡为县。蕃，音皮，又音翻。〕魏徐州刺史杨昱击灵珍，斩之，弁引还。
25甲辰，魏大都督宗正珍孙击刘举于濮阳，灭之。
26葛荣引兵围邺，众号百万，游兵已过汲郡，〔汲郡，隋、唐之卫州。〕所至残掠，尔朱荣启求讨之。九月，尔朱荣召从子肆州刺史天光留镇晋阳，曰：「我身不得至处，非汝无以称我心。」〔从，才用翻。称，尺证翻。〕自帅精骑七千，马皆有副，〔魏收魏书云：帅骑七万。帅，读曰率。骑，奇寄翻。〕倍道兼行，东出滏口，以侯景为前驱。〔滏，音釜。〕葛荣为盗日久，〔梁普通七年，葛荥得鲜于修礼之众，寇掠河北。〕横行河北，尔朱荣众寡非敌，议者谓无取胜之理。葛荣闻之，喜见于色，〔见，贤遍翻。〕令其众曰：「此易与耳，〔易，弋豉翻。〕诸人俱办长绳，至则缚取。」自邺以北，列陈数十里，箕张而进。〔如箕之张也。陈，读曰阵。〕尔朱荣潜军山谷，为奇兵，分督将已上三人为一处，处有数百骑，令所在扬尘鼓噪，使贼不测多少。〔将，即亮翻。少，诗沼翻。〕又以人马逼战，刀不如棒，勒军士赍袖棒一枚，置于马侧，至战时虑废腾逐，不听斩级，〔斩级者，斩首以计功级。〕以棒棒之而已。〔棒，蒲项翻。〕分命壮勇所向冲突；号令严明，战士同奋。尔朱荣身自陷陈，出于贼后，表里合击，大破之，于陈擒葛荣，〔陈，读曰阵。〕余众悉降。〔降，户江翻。〕以贼徒既众，若即分割，恐其疑惧，或更结聚，乃下令各从所乐，〔乐，音洛。〕亲属相随，任所居止，于是群情大喜，登即四散，登者，登时也。〕数十万众一朝散尽。待出百里之外，乃始分道押领，随便安置，咸得其宜。擢其渠帅，量才授任，新附者咸安，时人服其处分机速。〔帅，所类翻。量，音良。处，昌吕翻。分，扶问翻。〕以槛车送葛荣赴洛，冀、定、沧、瀛、殷五州皆平。时上党王天穆军于朝歌之南，穆绍、杨椿犹未发，而葛荣已灭，乃皆罢兵。〔是年夏，魏主将北征，以尔朱荣为左军，杨椿为右军，穆绍为后军。〕
初，宇文肱从鲜于修礼攻定州，战死于唐河。〔魏收志：定州中山郡唐县有唐水。水经：唐水导源卢奴县西北，东流至唐城西北隅，堨而为湖，其水南入水沟，下注滱水。〕其子泰在修礼军中，修礼死，从葛荣；葛荣败，尔朱荣爱泰之才，以为统军。〔宇文泰事始此。〕
乙亥，魏大赦，改元永安。
辛巳，以尔朱荣为大丞相、都督河北畿外诸军事，荣子平昌公文殊、昌乐公文畅并进爵为王，〔乐，音洛。〕以杨椿为太保，城阳王徽为司徒。
冬，十月，丁亥，葛荣至洛，魏主御阊阖门〔洛城西面有广阳、西明、阊阖三门。又洛阳宫城门曰阊阖，注已见八十四卷晋惠帝太安元年。〕引见，斩于都市。
27帝以魏北海王颢为魏王，遣东宫直合将军陈庆之将兵送之还北。〔将，即亮翻。考异曰：梁、魏帝纪皆云以颢为魏主，唯颢传作「魏王」。按魏封刘昶为宋王，萧宝寅为齐王，萧詧为梁王，皆俟得国然后使称帝耳。若颢在南已称魏帝，当行即位之礼，又梁朝应以客礼待之，又颢不应再即帝位于涣水。盖由「王」字与「主」字止欠一点，故多致谬误。今从颢传。〕
28丙申，魏以太原王世子尔朱菩提为骠骑大将军、开府仪同三司。〔菩，薄乎翻。〕丁酉，以长乐等七郡各万户，通前十万户，为太原王荣国，〔乐，音洛。〕戊戌，又加荣太师，皆赏擒葛乐之功也。
29壬子，魏江阳武烈王继卒。
30魏使征虏将军韩子熙招谕邢杲，杲诈降而复反。〔降，户江翻。复，扶又翻。〕李叔仁击杲于惟水，〔「惟水」当作「潍水」。【章：乙十一行本正作「潍」；退斋校同。】水经：潍水出琅邪箕县，东北过东武城县西，又北过平昌县东，又北过高密县西，又北过淳于县东，又东北过下密县故城西，又东北过都昌县东，又东北入于海。五代志：后魏北海郡胶东县，隋改曰潍水县，后又改曰下密县。潍，音惟。〕失利而还。〔还，从宣翻，又如字。〕
31魏费穆奄至荆州。曹义宗军败，为魏所擒，荆州之围始解。〔荆州受围三年始解。〕
32元颢袭魏铚城而据之。〔铚县，汉属沛郡，魏、晋属谯郡。宋白曰：宿州临涣县，汉铚县地。铚，竹乙翻。〕
33魏行台尚书左仆射于晖等兵数十万，击羊侃于瑕丘，〔刘昫曰：瑕丘，春秋时鲁之瑕邑；宋以为兖州治所，隋始置瑕丘县。〕徐纥恐事不济，说侃请乞师于梁，〔说，式芮翻。〕侃信之，纥遂来奔。晖等围侃十余重，〔重，直龙翻。〕栅中矢尽，南军不进。十一月，癸亥夜，侃溃围出，且战且行，一日一夜乃出魏境，至渣口，〔水经引郡国志曰：偪阳有柤水，南乱于沂，而注于沭，谓之柤口；春秋诸侯会吴于柤即此。渣，侧加翻。〕众尚万余人，马二千匹。士卒皆竟夜悲歌，侃乃谢曰：「卿等怀土，理不能相随，幸适去留，〔言或去或留，各从其意也。〕于此为别。」各拜辞而去。魏复取泰山。〔复，扶又翻，又如字。〕晖，劲之子也。〔于劲事魏孝文帝。〕
34戊寅，魏以上党王天穆为大将军、开府仪同三司，世袭并州刺史。
35十二月，庚子，魏诏于晖还师讨邢杲。
36葛荣余党韩楼复幽州反，〔为尔朱荣遣将平韩楼张本。复，扶又翻。〕北边被其患。〔被，皮义翻。〕尔朱荣以抚军将军贺拔胜为大都督，镇中山；楼畏胜威名，不敢南出。
资治通鉴卷第一百五十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪九〔屠维作噩（己酉），一年。〕
高祖武皇帝九
中大通元年〔（己酉、五二九）年十月方改元。〕
1春，正月，甲寅，魏于晖所部都督彭乐帅二千余骑叛奔韩楼，晖引还。〔不敢复进军讨邢杲。帅，读曰率。骑，奇寄翻。〕
2辛酉，上祀南郊，大赦。
3甲子，魏汝南王悦求还国，许之。〔悦来奔见上卷上年。〕
4辛巳，上祀明堂。
5二月，甲午，魏主尊彭城武宣王为文穆皇帝，庙号肃祖；母李妃为文穆皇后。将迁神主于太庙，以高祖为伯考，大司马兼录尚书临淮王或表谏，以为「汉高祖立太上皇庙于香街，〔香街，在汉长安故城内，左冯翊府东北。〕光武祀南顿君于舂陵。〔事见四十三卷建武十九年。〕元帝之于光武己疏绝服，〔服至袒免则无服，谓之绝服。〕犹身奉子道，入继大宗。〔汉元帝以大宗则上距景帝五世，以祖孙世数数之则上距景帝七世，光武上接景帝亦七世。五服之次，亲尽无服，而光武中兴，以赤刘九九之符，继元帝为九世，而别为舂陵节侯以下立四亲庙于舂陵。〕高祖德治寰中，道超无外，肃祖虽勋格宇宙，犹北面为臣。又，二后皆将配飨，乃是君臣并筵，嫂叔同室，窃谓不可。」吏部尚书李神儁亦谏，不听。或又请去「帝」着「皇」，〔请去「帝」着「皇」，亦引汉悼皇、共皇为据。去，羌吕翻。着，则略翻。〕亦不听。
