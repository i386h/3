<!-- { "loadSidebar": true } -->
五月，辛亥，诏自都团练使外，悉罢诸州团练守捉使。又令诸使非军事要急，无得擅召刺史及停其职务，差人权摄。又定诸州兵，皆有常数，其召募给家粮、春冬衣者，谓之「官健」；差点土人，春夏归农、秋冬追集、给身粮酱菜者，谓之「团结」。自兵兴以来，州县官俸给不一，重以元载、王缙随情徇私，〔俸，扶用翻。重，直用翻。载，祖亥翻，又音如字。缙，音晋。〕刺史月给或至千缗、或数十缗，至是，始定节度使以下至主簿、尉俸禄，〔缗，眉巾翻。使，疏吏翻。自是年定俸之后，至于会昌，则又倍之。节度使三十万，都防御使、副使、监军十五万，观察使十万，诸府尹、大都督府长史、都团练使、副使、上州刺史八万，节度副使、中下州刺史、知军事七万，上州别驾五万五千，长史、司马五万，观察、团练判官、掌书记五万，诸大都督府司录参军事、鴘赤县令四万五千，节度推官、支使、防御判官、上州录事参军、畿县上县令四万，诸大都督府判官、赤县丞三万五千，观察、防御、团练推官、巡官、鴘赤县丞、两赤县主簿、尉、上州功曹参军以下、上县丞三万，畿县丞、鴘赤县簿、尉二万五千，畿县上县主簿、尉二万。由会昌以前，其间世有增减，不可详也。按类篇；鴘，翻阮切，鹰二岁色。新地理志，唐京兆有赤县、次赤县。诸负郭，亦皆为次赤县。鴘赤，字义不可晓，盖次赤也。〕掊多益寡，上下有叙，法制粗立。〔粗，坐五翻。〕
9庚午，上遣中使发元载祖父墓，斲棺弃尸，毁其家庙，焚其木主。戊寅，卓英倩等皆杖。英倩之用事也，弟英璘横于乡里。〔璘，离珍翻。横，户孟翻。〕及英倩下狱，〔下，户嫁翻。〕英璘遂据险作乱；上发禁兵讨之，乙巳，金州刺史孙道平击擒之。
10上方倚杨绾，使厘革弊政，会绾有疾，秋，七月，己巳，薨。上痛悼之甚，谓群臣曰：「天不欲朕致太平，何夺朕杨绾之速！」
11八月，癸未，赐东川节度使鲜于叔明姓李氏。〔使，疏吏翻。〕
12元载、王缙之为相也，上日赐以内厨御馔，可食十人，〔馔，雏恋翻，又雏晥翻。食，祥吏翻。〕遂为故事。癸卯，常衮与朱泚上言：「餐钱已多，〔餐钱，盖所谓食料钱也。泚，直礼翻，又音此。上，时掌翻。〕乞停赐馔。」许之。衮又欲辞堂封，同列不可而止。〔唐制：堂封，岁三千六百缣。兴元后纔千一百，德宗寻复旧。〕时人讥衮，以为：「朝廷厚禄，所以养贤，不能，当辞位，不当辞禄。」〔朝，直遥翻。〕
臣光曰：君子耻食浮于人；衮之辞禄，廉耻存焉，与夫固位贪禄者，不犹愈乎！〔夫，音扶。〕诗云：『彼君子兮，不素餐兮！』〔诗伐檀之辞。〕如衮者，亦未可以深讥也。
13杨绾、常衮荐湖州刺史颜真卿，〔大历元年，真卿以攻元载，贬峡州别驾，寻改为吉州司马，迁抚、湖二州刺史。〕上即日召还；〔还，从宣翻，又音如字。〕甲辰，以为刑尚书。〔尚，辰羊翻。〕绾、衮又荐淮南判官汲人关播，擢为都官员外郎。〔唐都官郎，掌配役隶、簿录俘囚，以给衣粮、药疗，以理诉竞雪冤，凡公私良贱必周知之，属刑部。〕
14九月，辛酉，以四镇、北庭行营兼泾原、郑颍节度副使段秀实为节度使。〔考异曰：段公别传曰：「自授钺三五年间，西邻无烽燧之警。」又曰：「戎帅论乞力陀慕公清德，不敢侵陵我疆。」旧传亦曰：「三四年间，吐蕃不敢犯塞。」按是月吐蕃寇原州。十二月，朱泚拒吐蕃，自泾州还。明年九月，吐蕃逼泾州。云三四年间不敢犯塞，盖史家溢美之辞耳。〕秀实军令简约，有威惠，奉身清俭，室无姬妾，非公会，未尝饮酒听乐。
15吐蕃八万众军于原州北长泽监，〔盖长泽川，唐旧置马监于此。吐，从暾入声；下同。〕己巳，破方渠，〔方渠，汉县，属北地郡，后省。中宗神龙三年，分马岭置方渠县，属庆州。宋白续通典：灵州方渠镇，宋初置通远军，秦长城在城北一里。〕入拔谷；郭子仪使裨将李怀光救之，吐蕃退。庚午，吐蕃寇坊州。
16冬，十月，乙酉，西川节度使崔宁奏大破吐蕃于望汉城。〔吐蕃筑城于西山以望蜀，因名望汉城。使，疏吏翻。〕
17先是，秋霖，河中府池盐多败。〔河中府管下安邑、解县，皆有盐池。先，悉荐翻。〕户部侍郎判度支韩滉恐盐户减税，丁亥，奏雨虽多，不害盐，仍有瑞盐生。〔度，徒洛翻。滉，呼广翻。宋白曰：大历初，韩滉进漫生盐，以为灵瑞。后又奏乳盐生。〕上疑其不然，遣谏议大夫义兴蒋镇往视之。〔义兴，汉阳羡县地，晋置义兴郡及县，隋废郡存县，以属常州。〕
18吐蕃寇盐、夏州，又寇长武，〔邠州宜禄县有长武城。时郭子仪遣李怀光筑长武城，据原首，临泾水，俯瞰通道，吐蕃自是不敢轻犯。宋白曰：长武镇，在凤翔府麟游县界，西至泾州四十里。夏，户雅翻。〕郭子仪遣将拒却之。〔将，即亮翻。〕
19以永平军押牙匡城刘洽为宋州刺史。〔考异曰：旧刘玄佐传云：「李灵曜据汴州，洽将兵乘其无备，径入宋州。」按刘昌以宋州牙门将说李僧惠归顺，则是僧惠先已为灵曜守宋州，朝廷因授宋州刺史耳。若僧惠未降，则洽不能得宋州；已降，则不敢取宋州。盖僧惠已为李忠臣所杀，洽因引兵据宋州耳。旧传欲以为洽功，故云然，其实非也。永平军、治滑州。〕仍以宋、泗二州隶永平军。
20京兆尹黎干奏秋霖损稼，韩滉奏干不实；上命御史按视，丁未，还奏，「所损凡三万余顷。」渭南令刘澡〔渭南县，唐初属华州，时属雍州。宋白曰：郭缘生述征记云：渭南县，夷狄所置，谓苻、姚也。〕阿附度支，〔谓阿附韩滉。度，徒洛翻。〕称县境苗独不损；御史赵计奏与澡同。上曰：「霖雨溥博，岂得渭南独无！」更命御史朱敖视之，损三千余顷。上叹息久之，曰：「县令，字人之官，不损犹应言损，乃不仁如是乎！」贬澡南浦尉，〔后魏分朐铁县置渔泉县，后周改曰万川，隋改曰南浦，唐带万州。〕计澧州司户，而不问滉。〔澧，音礼。滉，呼广翻。〕
21十一月，壬子，山南西道节度使张献恭奏破吐蕃万余众于岷州。〔使，疏吏翻。吐，从暾入声。〕
22丙辰，蒋镇还，奏言「瑞盐实如韩滉所言」，仍上表贺，〔还，从宣翻，又音如字。上，时掌翻。〕请宣付史臣，〔【章：十二行本「臣」下有「并置神祠」四字；乙十一行本同；退斋校同。】〕锡以嘉名。上从之，赐号宝应灵应池。〔赐号者，安邑池也。〕时人丑之。
23十二月，丙戍，朱泚自泾州还京师。〔朱泚自幽州入朝，遂留京师，因遣防秋而还。还，从宣翻，又音如字。〕
24丁亥，崔宁奏破吐蕃十馀万众，斩首八千馀级。
25庚子，以朱泚兼陇右节度使，知河西、泽潞行营。
26平卢节度使李正己先有淄、青、齐、海、登、莱、沂、密、德、棣十州之地，及李灵曜之乱，诸道合兵攻之，所得之地，各为己有，正己又得曹、濮、徐、兖、郓五州，因自青州徙治郓州，使其子前淄州刺史纳守青州。〔【章：十二行本「州」下有「癸卯，以纳为青州刺史」九字；乙十一行本同；退斋校同；张校同，云无注本亦无。】濮，博木翻。郓，音运。考异曰：实录，此年二月丙戍，以纳为青州刺史，充淄、青留后。至此又云为青州刺史。旧正己传云：「正己自青州徙居郓州，使子纳及腹心之将分理其地。」纳传云：「正己击田承嗣，署奏留后，寻迁青州刺史。」今从之。〕正己用刑严峻，所在不敢偶语；然法令齐一，赋均而轻，拥兵十万，雄据东方，邻藩皆畏之。是时田承嗣据魏、博、相、卫、洺、贝、澶七州，〔澶州，汉东郡顿丘县地。隋开皇十六年，分顿丘置澶渊县，唐改曰澶水，避高祖讳也。武德四年，分黎州之澶水、魏州之顿丘、观州置澶州，贞观元年，州废；大历七年，田承嗣表以魏州之顿丘、临黄，复置澶州。嗣，祥吏翻。相，息亮翻。洺，音名。澶，时连翻。〕李宝臣据恒、易、赵、定、深、冀、沧七州，各拥众五万；梁崇义据襄、邓、均、房、复、郢六州，有众二万；相与根据蟠结，虽奉事朝廷而不用其法令，〔恒，户登翻。朝，直遥翻。〕官爵、甲兵、租赋、刑杀皆自专之，上宽仁，一听其所为。朝廷或完一城，增一兵，辄有怨言，以为猜贰，常为之罢役；〔为，于伪翻。〕而自于境内筑垒、缮兵无虚日。以是虽在中国名藩臣，而实如蛮貊异域焉。
十三年〔（戊午、七七八）〕
1春，正月，辛酉，敕毁白渠支流碾硙以溉田。〔碾，尼展翻。硙，五对翻，磨也。公输班作硙，后人又激水为之，不烦人力，引水激轮，使自旋转，谓之水磨。史照曰：碾，磨也。硙，也。〕升平公主有二硙，入见于上，请存之。〔见，贤遍翻。〕上曰：「吾欲以利苍生，汝识吾意，当为众先。」公主即日毁之。
2戊辰，回纥寇太原，河东押牙泗水李自良曰：〔纥，下没翻。唐节度使置都押牙，牙前重职也，即今制置使司帐前都提举之职。泗水县，属兖州，汉之卞县也。隋时分西界为汶阳县，于卞县古城置泗水县。〕「回纥精锐远来求鬬，难与争锋；不如筑二垒于归路，以兵戍之。虏至，坚壁勿与战，彼师老自归，乃出军乘之。二垒抗其前，大军蹙其后，无不捷矣。」留后鲍防不从，遣大将焦伯瑜等逆战；癸酉，遇虏于阳曲，〔将，即亮翻。宋白曰：阳曲，汉旧县；后汉末，移理木井城，今县是也。〕大败而还，死者万余人。回纥纵兵大掠。二月，代州都督张光晟击破之于羊武谷，〔还，从宣翻，又音如字。纥，下没翻。晟，成正翻。九域志：代州崞县有阳武寨。〕乃引去。上亦不问回纥入寇之故，待之如初。
3己亥，吐蕃遣其将马重英帅众四万寇灵州，〔吐，从暾入声。帅，读曰率。〕夺填汉、御史、尚书三渠水口以弊屯田。〔史照曰：三渠，谓填汉渠、御史渠、尚书渠也。填，读曰镇。〕
4三月，甲戍，回纥使还，过河中，朔方军士掠其辎重，〔朔方军士之留屯河中者。使，疏吏翻。过，古禾翻，又古卧翻。辎，庄持翻。重，直用翻。〕因大掠坊市。
5夏，四月，甲辰，吐蕃寇灵州，朔方留后常谦光击破之。
