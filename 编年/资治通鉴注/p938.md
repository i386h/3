<!-- { "loadSidebar": true } -->
初，北海贼帅綦公顺〔大业初，以青州为北海郡。綦，姓也。帅，所类翻。綦，音其。〕帅其徒三万攻郡城，已克其外郭，进攻子城；城中食尽，公顺自谓克在旦夕，不为备。明经刘兰成纠合城中骁健百余人袭击之，〔刘兰成盖尝应明经科，因称之。新唐志曰：唐制取士之科，多因隋旧，则明经科起于隋也。帅，读曰率。骁，坚尧翻；下同。〕城中见兵继之，〔见，贤遍翻。〕公顺大败，弃营走，郡城获全。于是郡官及望族分城中民为六军，各将之，兰成亦将一军。〔将，即亮翻。〕有宋书佐者，离间诸军曰：〔炀帝改郡诸曹参军为书佐。间，古苋翻。〕「兰成得众心，必为诸人不利，不如杀之。」众不忍杀，但夺其兵以授宋书佐。兰成恐终及祸，亡奔公顺；公顺军中喜噪，欲奉以为主，固辞，乃以为长史，军事咸听焉。居五十余日，兰成简军中骁健者百五十人，往抄北海。〔抄，楚交翻；下同。〕距城四十里，留十人，使多芟草，分为百余积；〔芟，所衔翻。〕二十里，又留二十人，各执大旗；五六里，又留三十人，伏险要；兰成自将十人，夜，距城一里许潜伏；余八十人分置便处，约闻鼓声即抄取人畜亟去，〔抄，楚交翻。亟，纪力翻。〕仍一时焚积草。明晨，城中远望无烟尘，皆出樵牧。日向中，兰成以十人直抵城门，城上钲鼓乱发；伏兵四出，抄掠杂畜十【章：十二行本「十」作「千」；乙十一行本同；孔本同。】余头及樵牧者而去。〔畜，许又翻。〕兰成度抄者已远，徐步而还。〔度，徒洛翻。还，音旋，又如字。〕城中虽出兵，恐有伏兵，不敢急追；又见前有旌旗、烟火，遂不敢进而还。既而城中知兰成前者众少，悔不穷追。〔少，诗沼翻；下同。〕居月余，兰成谋取郡城，更以二十人直抵城门。城中人竞出逐之，行末十里，公顺将大兵总至。〔将，即亮翻；下自将、主将同。〕郡兵奔驰还城，公顺进兵围之；兰成一言招谕，城中人争出降。〔降，户江翻。〕兰成抚存老幼，礼遇郡官，见宋书佐，亦礼之如旧，仍资送出境，内外安堵。
时海陵贼帅臧君相〔隋志：海陵县属江都郡。帅，所类翻。相，息亮翻。〕闻公顺据北海，帅其众五万来争之；〔帅，读曰率。〕公顺众少，闻之大惧。兰成为公顺画策曰：〔为，于伪翻。〕「君相今去此尚远，必不为备，请将军倍道袭击其营。」公顺从之，自将骁勇五千人，赍熟食，倍道袭之。〔骁，坚尧翻。〕将至，兰成与敢死士二十人前行，距君相营五十里，见其抄者负担向营，〔担，丁滥翻。〕兰成亦与其徒负担蔬米、烧器，〔担，亦负也，都甘翻。烧器，锅釜之属。〕诈为抄者，择空而行听察，得其号〔号，户告翻，军号也。〕及主将姓名；至暮，与贼比肩而入，负担巡营，知其虚实，得其更号。〔更号，持更之号。更，工衡翻。〕乃于空地燃火营食，至三鼓，忽于主将幕前交刀乱下，杀百余人，贼众惊扰；公顺兵亦至，急攻之，君相仅以身免，〔考异曰：旧书作「刘兰」，云：「颇涉经史，善言成败。然性多凶狡，见隋末将乱，交通不逞，于时北海完富，兰利其子女玉帛，与群盗相应，破其乡城邑。武德中，淮安王神通为山东道安抚大使，兰率党归之。」革命记序其事颇详。今从之。〕俘斩数千，收其资粮甲仗以还。〔还，从宣翻。〕由是公顺党众大盛。及李密据洛口，公顺以众附之，密败，亦来降。〔降，户江翻。〕
25隋末群盗起，冠军司兵李袭誉〔按新书李袭誉传：仕隋为冠军府司兵。考之隋志，冠军、辅国将军，从六品耳。其府司兵，当在流外小官也。冠，古玩翻。〕说西京留守阴世师，〔守，式又翻。〕遣兵据永丰仓，发粟以赈贫乏，出库物赏战士，移檄郡县，同心讨贼。世师不能用，〔说，输芮翻。〕乃求募兵山南，世师许之。上克长安，自汉中召还，为太府少卿；〔隋避讳，以汉中为汉川郡，唐复曰汉中，仍改郡曰梁州。梁、洋等州皆在长安南山之南。少，始照翻。〕乙未，附袭誉籍于宗正。〔李袭誉之先，亦出于陇西，故附之属籍以亲之。宗正寺，掌天子族亲属籍，以别昭穆。〕袭誉，袭志之弟也。〔李袭志时事萧铣。〕
26丙申，朱粲寇淅州，〔旧志：邓州内乡县，汉淅县地，后周改为中乡，隋改为内乡，武德二年置淅州。又按隋志，淅阳郡，西魏置淅州，治南乡县。朱粲所寇，盖南乡之淅州。淅，音析。〕遣太常卿郑元暃帅步骑一万击之。〔暃，殊玉翻。帅，读曰率。骑，奇寄翻。〕
27是月，纳言窦抗罢为左武候大将军。
28十一月，乙巳，凉王李轨即皇帝位，改元安乐。〔乐，音洛。考异曰：按轨传云，轨称凉王，即改元安乐。今据实录。〕
29戊申，王轨以滑州来降。〔李密既败，王轨来降。降，户江翻；下同。〕
30薛仁果之为太子也，〔去年秋七月，薛举称帝，仁果为太子。〕与诸将多有隙；及即位，众心猜惧。郝瑗哭举得疾，遂不起，由是国势浸弱。秦王世民至高﨡，仁果使宗罗黄将兵拒之；罗黄数挑战，〔将，即亮翻。郝，呼各翻。瑗，于眷翻。﨡，章恕翻。数，所角翻。挑，徒了翻。〕世民坚壁不出。诸将咸请战，世民曰：「我军新败，士气沮丧，〔谓是年七月浅水原之败也。沮，在吕翻。丧，息浪翻。〕贼恃胜而骄，有轻我心，宜闭垒以待之。彼骄我奋，可一战而克也。」乃令军中曰：「敢言战者斩！」相持六十余日，仁果粮尽，其将梁胡郎等帅所部来降。〔将，即亮翻；下同。帅，读曰率；下同。〕世民知仁果将士离心，命行军总管梁实营于浅水原以诱之。〔诱，音酉。〕罗黄大喜，尽锐攻之，梁实守险不出；营中无水，人马不饮者数日。罗黄攻之甚急；世民度贼已疲，〔度，徒洛翻。〕谓诸将曰：「可以战矣！」迟明，〔迟，直利翻。〕使右武候大将军庞玉陈于浅水原。〔陈，读曰阵；下同。〕罗黄并兵击之，玉战，几不能支，〔几，居依翻。〕世民引大军自原北出其不意，罗黄引兵还战。世民帅骁骑数十先陷陈，唐兵表里奋击，呼声动地，〔帅，读曰率。骁，坚尧翻。骑，奇寄翻；下同。陈，读曰阵。呼，火故翻。〕罗黄士卒大溃，斩首数千级。世民帅二千余骑追之，〔骑，奇寄翻。〕窦轨叩马苦谏曰：「仁果犹据坚城，虽破罗黄，未可轻进，请且按兵以观之。」〔黄，音侯。〕世民曰：「吾虑之久矣，破竹之势，不可失也，〔杜预曰：兵威已振，譬如破竹，数节之后，迎刃而解。〕舅勿复言！」〔世民窦氏之出，呼轨为舅。复，扶又翻。〕遂进。仁果陈于城下，世民据泾水临之，仁果骁将浑干等数人临陈来降。〔骁，坚尧翻。将，即亮翻。浑，户昆翻。姓苑记其所出者多，左传郑有大夫浑罕，卫有浑良夫，唐浑瑊祖浑邪王。吐谷浑后为浑，其音户本翻；以为出于浑沌氏者，注又见后。降，户江翻。〕仁果惧，引兵入城拒守。日向暮，大军继至，遂围之。夜半，守城者争自投下。仁果计穷，己酉，出降；得其精兵万余人，男女五万口。
诸将皆贺，因问曰：「大王一战而胜，遽舍步兵，又无攻具，轻骑直造城下，〔造，七到翻。〕众皆以为不克，而卒取之，何也﹖」〔卒，子恤翻。〕世民曰：「罗黄所将皆陇外之人，将骁卒悍；〔将，即亮翻，又音如字，领也。悍，户罕翻，又侯旰翻。〕吾特出其不意而破之，斩获不多。若缓之，则皆入城，仁果抚而用之，未易克也；〔易，以豉翻。〕急之，则散归陇外，折﨡虚弱，仁果破胆，不暇为谋，此吾所以克也。」〔「折」，当作「析」。音思历翻。﨡，章恕翻。〕众皆悦服。世民所得降卒，悉使仁果兄弟及宗罗黄、翟长孙等将之，〔翟，苌伯翻。长，知两翻。〕与之射猎，无所疑间。〔间，古苋翻。〕贼畏威衔恩，皆愿效死。世民闻褚亮名，求访，获之，礼遇甚厚，引为王府文学。〔自隋时亲王府有文学。〕
上遣使谓世民曰：〔使，疏吏翻。〕「薛举父子多杀我士卒，必尽诛其党以谢冤魂。」李密谏曰：「薛举虐杀无辜，此其所以亡也，陛下何怨焉！怀服之民，不可不抚！」乃命戮其谋首，余皆赦之。
上使李密迎秦王世民于豳州，密自恃智略功名，见上犹有傲色；及见世民，不觉惊服，〔此岂独相表服之哉﹖威灵气焰足以服之也。〕私谓殷开山曰：「真英主也，不如是，何以定祸乱乎！」
诏以员外散骑常侍姜暮为秦州刺史，〔曹魏末，置员外散骑常侍。散，悉亶翻。骑，奇寄翻。〕暮抚以恩信，盗贼悉归首，〔首，手又翻。〕士民安之。
31徐世绩据李密旧境，未有所属。魏征随密至长安，【章：十二行本「安」下有「久不为朝廷所知」七字；乙十一行本同；孔本同；张校同。】乃自请安集山东，上以为秘书丞，〔汉献帝建安中，魏武为魏王，置置秘书令及二丞。〕乘传至黎阳，遗徐世绩书，〔传，株恋翻。遗，于季翻。〕劝之早降。世绩遂决计西向，谓长史阳翟郭孝恪曰：〔隋志：阳翟县属襄城郡。降，户江翻。长，知两翻。〕「此民众土志，皆魏公有也；〔李密建国，称魏公。〕吾若上表献之，〔上，时掌翻。〕是利主之败，自为功以邀富贵也，吾实耻之。今宜籍郡县户口士马之数以启魏公，使自献之。」乃遣孝恪诣长安，又运粮以饷淮安王神通。〔神通时安抚山东。〕上闻世绩使者至，无表，止有启与密，甚怪之。孝恪具言世绩意，上乃叹曰：「徐世绩不背德，不邀功，〔使，疏吏翻。背，蒲妹翻。〕真纯臣也！」赐姓李。〔时授世绩黎州总管，封英国公。通鉴书于明年闰二月。〕以孝恪为宋州刺史，〔复以梁郡宋州，此时唐未能有宋州也。〕使与世绩经略虎牢以东，所得州县，委之选补。〔委之选补官吏也。〕
32癸丑，独孤怀恩攻尧君素于蒲反。〔汉志作「蒲反」，后始作「蒲坂」。〕行军总管赵慈尚景帝女桂阳公主，为君素所擒，枭首城外，以示无降意。〔枭，坚尧翻。降，户江翻。〕
33癸亥，秦王世民至长安，斩薛仁果于市，赐常帛三百段。〔赏其不屈也。唐制，凡赐十段，其率绢三匹，布三端，绵四屯。若杂彩十段，则丝布二匹，紬二匹，绫二匹，缦四匹。〕赠刘感平原郡公，谥忠壮。〔以其死节也。〕扑杀仵士政于殿庭。〔扑，弼角翻，击也。〕以张贵尤淫暴，腰斩之。上享劳将士，因谓群臣曰：「诸公共相翊戴以成帝业，若天下承平，可共保富贵。使王世充得志，公等岂有种乎！〔因薛仁果君臣以相戒。劳，力到翻。种，章勇翻。〕如薛仁果君臣，岂可不以为前鉴也！」己巳，以刘文静为户部尚书，领陕东道行台左仆射；复殷开山爵位。〔先是刘文静、殷开山皆以浅水原之败除名。〕
