<!-- { "loadSidebar": true } -->
燕大调兵众，〔调，徒钓翻，发也。〕因发诏之日，号曰「丙戌举」。
九月，桓温还自伐秦，帝遣侍中、黄门劳温于襄阳。〔侍中、黄门侍郎，自魏以来为要近之职。劳，力到翻。〕
或告燕黄门侍郎宋斌等谋春冉智为主而反，皆伏诛。斌，烛之子心。〔宋烛见九十六卷成帝咸康四年。斌，音彬。〕
秦太子苌之拒桓温也，为流矢所中，〔中，竹仲翻。〕冬，十月，卒，谥曰献哀。
燕王儁如龙城。
桓温之入关也，王擢遣使告凉王祚，〔使，疏吏翻。〕言温善用兵，其志难测。祚惧，且畏擢之叛己，遣人刺之。〔刺，七亦翻。〕事泄，祚益惧，大发兵，声言东伐，实欲西保敦煌，〔敦，徒门翻。〕会温还而止。既而遣秦州刺史牛霸等帅兵三千击擢，破之。十一月，擢帅众降秦，〔帅，读曰率。降，户江翻。〕秦以擢为尚书，以上将军啖铁为秦刺史。〔啖，氐姓也。毛晃曰：音徒览翻。〕
秦王健叔父武都王安自晋还，〔健遣安来请朝命，见上卷六年。〕为姚襄所虏，以为洛州刺史。十二月，安亡归秦，健以安为大司马、骠骑大将军、并州刺史，镇蒲阪。〔骠，匹妙翻。〕
是岁，秦大饥，米一升值布一匹。
资治通鉴卷第一百
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十二〔起旃蒙单阏（乙卯），尽屠维协洽（己未），凡五年。〕
孝宗穆皇帝中之下
永和十一年〔（乙卯、三五五）〕
①春，正月，故仇池公杨毅弟宋奴使其姑子梁式王刺杀杨初；初子国诛式王及宋奴，自立为仇池公。桓温表国为镇北将军、秦州刺史。
②二月，秦大蝗，百草无遗，牛马相噉毛。〔无草可食，故相噉毛。噉，徒滥翻，又徒览翻。〕
③夏，四月，燕主儁自和龙还蓟。〔燕主如龙城，见上卷上年。蓟，音计。〕先是，幽、冀之人以儁为东迁，〔和龙直蓟之东。先，悉荐翻。〕互相惊扰，所在屯结。群臣请讨之，儁曰：「群小以朕东巡，故相惑为乱耳；今朕既至，寻当自定，不足讨也。」
④兰陵太守孙黑、济北太守高柱、〔守，式又翻。济，子礼翻。〕建兴太守高売〔売，蒲奔翻。〕及秦河内太守王仓、黎阳太守韩高皆以郡降燕。〔史言燕强，诸反侧子皆附之。降，户江翻。〕
⑤秦淮南王生幼无一目，性麤暴。其祖父洪尝戏之曰：「吾闻瞎儿一泪，信乎﹖」〔瞎，许辖翻，一目盲也。〕生怒，引佩刀自刺出血，曰：「此亦一泪也。」洪大惊，鞭之。生曰：「性耐刀槊，不堪鞭棰！」〔槊，色角翻。棰，止橤翻。〕洪谓其父健曰：「此儿狂悖，〔悖，蒲内翻，又蒲没翻。〕宜早除之；不然，必破人家。」健将杀之，健弟雄止之曰：「儿长自应改，何可遽尔！」及长，力举千钧，手格猛兽，〔格，击也。长，知两翻。〕走及奔马，击刺骑射，冠绝一时。〔骑，奇寄翻。冠，古玩翻；下同。〕献哀太子卒，〔秦太子苌，谥曰献哀。〕强后欲立少子晋王柳；〔强，其两翻。少，诗照翻。〕秦主健以谶文有「三羊五眼」，乃立生为太子。〔为苻生以凶暴不克绍张本。〕以司空、平昌王菁为太尉，尚书令王堕为司空，司隶校尉梁楞为尚书令。〔楞，卢登翻。〕
⑥姚襄所部多劝襄北还，襄从之。五月，襄攻冠军将军高季于外黄，〔外黄县，自汉以来属陈留郡。贤曰：外黄故城在今汴州雍丘县东。冠，古玩翻。〕会季卒，襄进据许昌。
⑦六月，丙子，秦主健寝疾。庚辰，平昌公【章：十二行本「公」作「王」；乙十一行本同；孔本同。】菁勒兵入东宫，将杀太子生而自立。时生侍疾西宫，〔秦主所居为西宫。〕菁以为健已卒，〔卒，子恤翻。〕攻东掖门。登端门，陈兵自卫。众见健惶惧，皆舍仗逃散。健执菁，数而杀之，〔数，所具翻。〕余无所问。
壬午，以大司马、武都王安都督中外诸军事。〔苻雄死，健以菁都督中外诸军；菁以逆诛，以安代之。〕甲申，健引太师鱼遵、丞相雷弱儿、太傅毛贵、司空王堕、尚书令梁楞、左仆射梁安、右仆射段纯、吏部尚书辛牢等受遗诏辅政。健谓太子生曰：「六夷酋帅及大臣执权者，若不从汝命，直渐除之。」〔为苻生虐杀大臣张本。酋，慈由翻。帅，所类翻。〕
臣光曰：顾命大臣，所以辅导嗣子，为之羽翼也。为之羽翼而教使翦之，能无毙乎！知其不忠，则勿任而已矣；任以大柄，又从而猜之，鲜有不召乱者也。〔鲜，息浅翻。〕
⑧乙西，健卒；〔年三十九。〕谥曰景明皇帝，庙号高祖。丙戌，太子生即位，苻生，字长生，健第三子也。〕大赦，改元寿光。群臣奏曰：「未踰年而改元，非礼也。」〔古礼，君薨，世子即位，既踰年而后称元年。〕生怒，穷推议主，得右仆射段纯，杀之。
⑨秋，七月，以吏部尚书周闵为左仆射。
⑩或告会稽王昱曰：〔会，工外翻。〕「武陵王第中大修器仗，将谋非常。」〔武陵王晞也。〕昱以告太常王彪之，彪之曰：「武陵王之志，尽于驰骋畋猎而已耳，〔骋，丑郢翻。〕深愿静之，以安异之论，勿复以为言！」昱善之。〔为武陵终以此得祸、彪之所不能救张本。复，扶又翻。〕
秦主生尊母强氏曰皇太后，立妃梁氏为皇后。梁氏，安之女也。以其嬖臣太子门大夫南安赵韶为右仆射，〔续汉志：太子门大夫二人，职比郎将。嬖，卑义翻，又博计翻。〕太子舍人赵诲为中护军，著作郎董荣为尚书。
凉王祚淫虐无道，上下怨愤。祚恶河州刺史张瓘之强，〔张骏置河州，治枹罕。恶，乌路翻。〕遣张掖太守索孚代瓘守枹罕，〔索，昔各翻。枹，音肤。〕使瓘讨叛胡，又遣其将易揣、张玲帅步骑万三千以袭瓘。〔将，即亮翻。易，读如字，姓也。揣，初委翻。玲，卢经翻。帅，读曰率。骑，奇寄翻。〕张掖人王鸾知术数，言于祚曰：「此军出，必不还，凉国将危；」并陈祚三不道。祚大怒，以鸾为訞言，〔訞，于骄翻。〕斩以徇。鸾临刑曰：「我死，军败于外，王死于内，必矣！」祚族灭之。瓘闻之，斩孚，起兵击祚，传檄州郡，废祚，以侯还第，复立凉宁侯曜灵。〔曜灵废见上卷上年。〕易揣、张玲军始济河，瓘击破之。揣等单骑奔还，瓘军蹑之，姑臧振恐。骁骑将军敦煌宋混兄修，与祚有隙，惧祸。〔骁，坚尧翻。敦，徒门翻。〕八月，混与弟澄西走，合众万余人以应瓘，还向姑臧。祚遣杨秋胡将曜灵于东苑，拉其腰而杀之，〔将，如字。拉，卢合翻。〕埋于沙坑，谥曰哀公。
秦主生封卫大将军黄眉为广平王，前将军飞为新兴王，皆素所善也。征大司马武都王安领太尉。〔健临没，以安督中外诸军，然尚在蒲阪，今生乃召之。〕以晋王柳为征东大将军、并州牧，镇蒲阪；〔阪，音反。〕魏王庾为镇东大将军、豫州牧，镇陕城。〔庾，疏鸠翻。陕，失冉翻。〕
中书监胡文、中书令王鱼言于生曰：「比有星孛于大角，荧惑入东井。大角，帝坐；东井，秦分；〔天文志：大角在摄提间。大角者，天王坐也。东井，八星。东井、舆鬼，秦、稚州分。比，毗至翻。孛，蒲内翻。坐，徂卧翻。分，扶问翻。〕于占不出三年，国有大丧，大臣戮死；愿陛下修德以禳之！」生日：「皇后与朕对临天下，可以应大丧矣。毛太傅、梁车骑、梁仆射受遗辅政，可以应大臣矣。」九月，生杀梁后及毛贵、梁楞、梁安。贵，后之舅也。
右仆射赵韶、中护军赵诲，皆洛州刺史俱之从弟也，〔赵俱镇宜阳，事见上卷上年。从，才用翻。〕有宠于生，乃以俱为尚书令。俱固辞以疾，谓韶、诲曰：「汝等不复顾祖宗，〔复，扶又翻。〕欲为灭门之事！毛、梁何罪，而诛之﹖吾何功，而代之﹖汝等可自为，吾其死矣！」遂以忧卒。〔卒，子恤翻。〕
凉宋混军于武始大泽，〔张骏分狄道县，立武始郡。宋混西走，起兵必不东向狄道。水经：都野泽在武威县东北。注云：在姑臧城北三百里。都野即禹贡之猪野，其水上承姑臧武始泽，泽在姑臧西。〕为曜灵发哀。〔为，于伪翻。〕闺月，混军至姑臧，凉王祚收张瓘弟琚及子嵩，将杀之。琚、嵩闻之，募市人数百，扬言：「张祚无道，我兄大军已至城东，敢举手者诛三族！」遂开西门纳混兵。领军将军赵长等惧罪，〔赵长，请立祚者也，故惧罪。〕入阁呼张重华母马氏出殿，立凉武侯玄靓为主。〔靓，疾郢翻，又疾正翻。〕易揣等引兵入殿，收长等，杀之。祚按剑殿上，大呼，叱左右力战。〔呼，火故翻。〕祚素失众心，莫肯为之鬬者，〔为，于伪翻。〕遂为兵人所杀。混等枭其首，〔枭，坚尧翻。〕宣示中外，暴尸道左，城内咸称万岁。以庶人礼葬之，并杀其二子。混、琚上玄靓为大将军、凉州牧、西平公，〔上，时掌翻。〕赦境内，复称建兴四十三年。〔张祚改建兴年号，见上卷上年。〕时玄靓始七岁。
张瓘至姑臧，推玄靓为凉王，自为使持节、都督中外诸军事、尚书令、凉州牧、张掖郡公，〔使，疏吏翻。〕以宋混为尚书仆射。陇西人李俨据郡，不受瓘命，用江东年号，〔用永和年号也。〕众多归之。〔为李俨归秦张本。〕瓘遣其将牛讨之，〔将，即亮翻。〕未至，西平人卫綝亦据郡叛，〔綝，丑林翻。〕霸兵溃，奔还。瓘遣弟琚击綝，败之。〔败，补迈翻。〕酒泉太守马基起兵以应綝，瓘遣司马张姚、王国击斩之。
冬，十月，以豫州刺史谢尚督并、冀、幽三州，〔时江左侨立青、冀、并、幽四州于江北。〕镇寿春。〔南渡初，祖逖以豫州刺史治谯城。永昌元年，祖约退屯寿春。成帝咸和四年，庾亮以豫州刺史治芜湖。咸康四年，毛宝以豫州刺史治邾城。六年，庾翼以豫州刺史治芜湖。永和元年，赵胤以豫州刺史治牛渚。二年，尚以豫州刺史治芜湖，今进寿春，皆建康西藩也。进取则屯寿春，守江则多在历阳，守江则多在历阳、芜湖二处。〕
镇北将军段龛与燕主儁书，抗中表之仪，〔儁，段氏出也，故龛与之抗中表之仪。龛，苦含翻；下同。〕非其称帝。儁怒，十一月，以太原王恪为大都督、抚军将军，阳骛副之，以击翕。〔骛，音务。〕
秦以辛牢守尚书令，赵韶为左仆射，尚书董荣为右仆射，中护军赵诲为司隶校尉。
十二月，高句丽王遣使诣燕纳质修贡，以请其母。〔句，如字，又音驹。丽，力知翻。燕囚钊母，见九十七卷成帝咸康八年。质，音致。〕燕主儁许之，遣殿中将军刁翕送钊母周氏归其国；以钊为征东大将军、营州刺史，封乐浪公，〔乐浪，音洛琅。〕王如故。〔使为高句丽王如故。〕
