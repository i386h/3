<!-- { "loadSidebar": true } -->
23初，河阳牙将乔荣〔考异曰：汉隐帝实录作「乔荧」。今从晋少帝、汉高祖实录、薛史景延广传、契丹传。〕从赵延寿入契丹，契丹以为回图使，〔凡外国与中国贸易者，置回图务，犹今之回易场也。〕往来贩易于晋，置邸大梁。及契丹与晋有隙，景延广说帝囚荣于狱，〔说，式芮翻。〕悉取邸中之货。凡契丹之人贩易在晋境者，皆杀之，夺其货。大臣皆言契丹有大功，〔谓救解晋阳之围，高祖遂以得中原。〕不可负。戊子，释荣，慰赐而归之。
荣辞延广，延广大言曰：「归语而主，〔语，牛倨翻。而，汝也。〕先帝为北朝所立，故称臣奉表。今上乃中国所立，所以降志于北朝者，正以不敢忘先帝盟约故耳。为邻称孙，足矣，无称臣之理。北朝皇帝勿信赵延寿诳诱，〔诳，居况翻。诱，以久翻。〕轻侮中国。中国士马，尔所目睹。翁怒则来战，孙有十万横磨剑，足以相待。他日为孙所败，〔败，补迈翻。〕取笑天下，毋侮也！」荣自以亡失货财，恐归获罪，且欲为异时据验，乃曰：「公所言颇多，惧有遗忘，〔忘，巫放翻。〕愿记之纸墨。」延广命吏书其语以授之，荣具以白契丹主。契丹主大怒，入寇之志始决。〔景延广建议称孙不称臣，犹可曰为国体也；囚其邸吏而取其货财，则误国之罪无所逃矣。〕晋使如契丹，皆絷之幽州，不得见。
桑维翰屡请逊辞以谢契丹，每为延广所沮。〔沮，在吕翻。〕帝以延广有定策功，故宠冠群臣；〔冠，古玩翻。〕又总宿卫兵，故大臣莫能与之争。河东节度使刘知远，知延广必致寇，而畏其方用事，不敢言，〔刘知远非不敢言，盖亦有憾于帝而不欲言，将坐观成败，因而利之也。〕但益募兵，奏置兴捷、武节等十余军以备契丹。
24甲午，定难节度使李彝殷奏李彝敏作乱之状，〔难，乃旦翻。〕诏执彝敏送夏州，斩之。
25冬，十月，戊申，立吴国夫人冯氏为皇后。
初，高祖爱少弟重胤，养以为子；〔欧史：重胤，高祖弟也，不知其为亲疏，高祖爱之，养以为子，故于名加重而下齿诸子。少，诗照翻。重，直龙翻。〕及留守邺都，娶副留守安喜冯蒙女为其妇。〔安喜县属定州。刘昫曰：安喜，汉中山之卢奴县也；慕容垂改为不连，北齐改曰安喜，隋改为鲜虞，唐武德复为安喜；定州所治也。〕重胤早卒，冯夫人寡居，有美色，帝见而悦之；高祖崩，梓宫在殡，帝遂纳之。群臣皆贺，帝谓冯道等曰：「皇太后之命，与卿等不任大庆。」群臣出，帝与夫人酣饮，过梓宫前，醊而告曰：「皇太后之命，与先帝不任大庆。」〔任，音壬。醊，陟卫翻，祭而以酒酹地也。斩焉衰绖之中，触情纵欲以乱大伦，又从而狎侮其先，何以能久！〕左右失笑，〔不觉发笑为失笑。〕帝亦自笑，顾谓左右曰：「我今日作新伲，何如﹖」夫人与左右皆大笑。太后虽恚，而无如之何。〔恚，于避翻。鲁昭公在戚而有嘉容，终以失国。帝与夫人沦于异域，非不幸也。〕
既正位中宫，颇预政事。后兄玉，时为礼部郎中、盐铁判官，帝骤擢用至端明殿学士、户部侍郎，与议政事。
27唐主遣洪州营屯都虞侯严恩将兵讨张遇贤，以通事舍人金陵边镐为监军。镐用虔州人白昌裕为谋主，击张遇贤，屡破之。遇贤祷于神，神不复言，〔复，扶又翻。〕其徒大惧。昌裕劝镐伐木开道，出其营后袭之，遇贤弃众奔。别将李台台知神无验，执遇贤以降，斩于金陵市。〔去年七月，张遇贤作乱于汉境，入唐境而亡。史言依托怪妄之祸败。降，户江翻。〕
28十一月，丁亥，汉主祀南郊，大赦，改元干和。
29戊子，吴越王弘佐纳妃仰氏，仁诠之女也。〔仰仁诠见任于吴越王元瓘。诠，且缘翻。〕
30初，高祖以马三百借平卢节度使杨光远，景延广以诏命取之。光远怒曰：「是疑我也。」密召其子单州刺史承祚，〔唐末，以宋州之砀山县，梁太祖乡里也，为置辉州，已而徙治单父县；后唐灭梁，改为单州。薛居正五代史：唐庄宗同光二年六月，改辉州为单州。单，音善。〕戊戍，承祚称母病，夜，开门奔青州。庚子，以左飞龙使金城何超权知单州。〔此应州之金城县也。〕遣内班赐光远玉带、御马，〔【章：十二行本「马」下有「金帛」二字；乙十一行本同；孔本同。】〕以安其意。〔内班，盖宦者也。〕
壬寅，遣侍卫步军都指挥使郭谨将兵戍郓州。〔以防河津，使杨光远不得与契丹交通也。〕
31唐葬光文肃武孝高皇帝于永陵，庙号烈祖。
32十二月，乙巳朔，遣左领军卫将军蔡行遇将兵戍郓州。杨光远遣骑兵入淄州，劫刺史翟进宗归于青州。〔九域志：青州西南至淄州一百二十里。翟，苌作翻。〕甲寅，徙杨承祚为登州刺史以从其便。〔登州，平卢巡属也。〕
光远益骄，密告契丹，以晋主负德违盟，境内大饥，公私困竭，乘此际攻之，一举可取；赵延寿亦劝之。契丹主乃集山后及卢龙兵合五万人，使延寿将之，〔山后，即妫、檀、云、应诸州。卢龙，幽州军号。此皆天福之初割与契丹之土地人民也。契丹用中国之将，将中国之兵以攻晋；藉寇兵而赍盗粮，中国自此胥为夷矣。将，即亮翻。〕委延寿经略中国，曰：「若得之，当立汝为帝。」又常指延寿谓晋人曰：「此汝主也。」延寿信之，由是为契丹尽力，画取中国之策。〔赵延寿为契丹主愚弄鼓舞，至死不悟，嗜欲深者天机浅也。是为，于伪翻。〕
朝廷颇闻其谋，丙辰，遣使城南乐及德清军，〔时置德清军于澶州清丰县，在州北六十里。宋白曰：德清军本旧澶州地，晋天福三年，移澶州于德胜寨，乃于旧澶州置顿丘镇，取县为名；至四年，改镇为德清军。开运元年，移德清军于陆家店，在新澶州之北七十里。〕征近道兵以备之。
33唐侍中周宗年老，恭谨自守，中书令宋齐丘广树朋党，百计倾之。〔宋齐丘之嫌隙，开于吴、唐禅代之间，权利启人争心有如此者。事见二百八十卷。〕宗泣诉于唐主，唐主由是薄齐丘。
既而陈觉被疏，乃出齐丘为镇海节度使。〔陈觉者，宋齐丘之党，唐主所亲任者也；觉疏，则齐丘无君侧之助，乃出。被，皮义翻。〕齐丘忿怼，表乞归九华旧隐，〔怼，直类翻。齐丘隐九华见二百七十七卷唐明宗长兴二年。〕唐主知其诈，一表，即从之，赐书曰：「明日之行，昔时相许。朕实知公，故不夺公志。〕仍赐号九华先生，封青阳公，食一县租税。
齐丘乃治大第于青阳，〔宋白曰：青阳县本吴临城县地，赤乌中置。隋平陈，废临城县为南陵县。唐天宝元年，分泾、南陵、秋浦，置青阳县，属池州，以其地在青山之阳也。九域志：在州东南一百里。治，直之翻。〕服御将吏，皆如王公，而愤邑尤甚。
34宁州酋长莫彦殊以所部温那等十八州附于楚；〔宁州，即唐之南宁州也，天宝末，没于蛮；唐末，复置宁州于清溪镇，去黔州二十九日行。酋，慈由翻。长，知两翻。〕其州无官府，惟立牌于冈阜，略以恩威羁縻而已。
35是岁，春夏旱，秋冬水，蝗大起，东自海壖，西距陇坻，〔壖，而宣翻。坻，丁礼翻。〕南踰江、淮，〔【章：十二行本「淮」作「湖」；乙十一行本同。】〕北抵幽蓟，原野、山谷、城郭、庐舍皆满，竹木叶俱尽。重以官括民榖，〔蓟，音计。重，直用翻。是年秋七月，以年饥，用不足，括民榖。〕使者督责严急，至封碓硙，不留其食，有坐匿榖抵死者。县令往往以督趣不办，纳印自劾去。民馁死者数十万口，流亡不可胜数。〔碓，都内翻，舂也。硙，五对翻，也。趣，读曰促。劾，户概翻，又户得翻。胜，音升。〕于是留守、节度使下至将军，各献马、金帛、刍粟以助国。
朝廷以恒、定饥甚，独不括民榖。顺国节度使杜威奏称军食不足，请如诸州例，许之。〔杜重威平安重荣，即用为恒帅。帝即位，避帝名，去「重」字，止称「威」。顺国军号亦新改。恒，户登翻。〕威用判官王绪谋，检索殆尽，〔索，山客翻。〕得百万斛。威止奏三十万斛，余皆入其家；又令判官李沼称贷于民，复满百万斛，来春粜之，〔称，蚩陵翻，举也。复，扶又翻。粜，他吊翻。〕得缗钱二百万，阖境苦之。定州吏欲援例为奏，〔援恒州例。援，于元翻。〕义武节度使马全节不许，曰：「吾为观察使，职在养民，岂忍效彼所为乎！」〔唐节度使率兼观察使，节度之职掌兵。马全节之不效杜威，是矣。邻于善，民之望也。杜威会念及此乎！〕
36楚地多产金银，茶利尤厚，由是财货丰殖。而楚王希范，奢欲无厌，喜自夸大。〔厌，于盐翻。喜，许记翻。〕为长枪大槊，饰之以金，可执而不可用。募富民年少肥泽者八千人，为银枪都。〔少，诗照翻。〕宫室、园囿，服用之物，务穷侈靡。作九龙殿，刻沈香为八龙，〔沈，持林翻。〕饰以金宝，长十余丈，〔长，直亮翻；下同。〕抱柱相向；希范居其中，自为一龙，其幞头脚长丈余，以象龙角。〔幞，防玉翻。后周武帝制幞头，裁幅巾，出四脚，至今人服用之。唐人其脚向上，至宋太祖始为放脚。长，直亮翻。〕
用度不足，重为赋敛。〔敛，力赡翻；下同。〕每遣使者行田，专以增顷亩为功，民不胜租赋而逃。〔行，下孟翻。胜，音升。〕王曰：「但令田在，何忧无榖！」〔民逃则有不耕之土，何从得榖乎！史言马希范不知稼穑之艰难。〕命营田使邓懿文籍逃田，募民耕艺出租。〔艺，种也。〕民舍故从新，仅能自存，自西徂东，各失其业。〔民无安生乐业之心，安能亲其上而死其长乎！〕又听人入财拜官，以财多少为官高卑之差。富商大贾，〔贾，音古。〕布在列位。外官还者，必责贡献。〔还，从宣翻，又如字。〕民有罪，则富者输财，强者为兵，惟贫弱受刑。又置函，使人投匿名书相告讦，〔讦，居谒翻。〕至有灭族者。
