<!-- { "loadSidebar": true } -->
20胡琛遣其将宿勤明达寇豳、夏、北华三州，〔魏高祖太和十五年，置东秦州于杏城，后改为北华州，领中部、敷城，凡二郡。宿勤，虏复姓。夏，户雅翻。华，户化翻。〕魏【章：十二行本「魏」上有「壬午」二字；乙十一行本同；孔本同；张校同。】遣都督北海王颢帅诸将讨之。颢，详之子也。〔详得罪见一百四十五卷天监三年。帅，读曰率。〕
21甲申，彭宝孙拔檀丘。辛卯，裴邃拔狄城；〔水经注：肥水自荻丘过汉九江成德县故城西，王莽更曰平阿；又北入芍陂。〕丙申，又拔甓城，进屯黎浆。壬寅，魏东海太守韦敬欣以司吾城降。〔汉东海郡司吾县之故城也。〕定远将军曹世宗拔曲阳；甲辰，又拔秦墟，魏守将多弃城走。〔水经注：洛水径汉淮南郡曲阳故城东。应劭曰：县在淮曲之阳。洛水又北历秦墟，下注淮，谓之洛口。魏收志：曲阳县属霍州北沛郡。五代志，曲阳县后废入锺离定远县。〕
22魏使黄门侍郎卢同持节诣营州慰劳，就德兴降而复反。诏以同为幽州刺史兼尚书行台，同屡为德兴所败而还。〔劳，力到翻。复，扶又翻。败，补迈翻。还，从宣翻，又如字。〕
23魏朔方胡反，围夏州刺史源子雍，〔夏，户雅翻。夏州治统万城。〕城中食尽，煮马皮而食之，众无贰心。子雍欲自出求粮，留其子延伯守统万，将佐皆曰：「今四方离叛，粮尽援绝，不若父子俱去。」子雍泣曰：「吾世荷国恩，当毕命此城；但无食可守，故欲往东州〔荷，下可翻。东州，谓东夏州也。〕为诸君营数月之食，〔为，于伪翻。〕若幸而得之，保全必矣。」乃帅羸弱诣东夏州运粮，〔帅，读曰率。羸，伦为翻。〕延伯与将佐哭而送之。子雍行数日，胡帅曹阿各拔邀击，擒之。〔帅，所类翻。〕子雍潜遣人赍书，敕城中努力固守。阖城忧惧，延伯谕之曰：「吾父吉凶未可知，方寸焦烂。但奉命守城，所为者重，〔为，于伪翻；下为陈同。〕不敢以私害公。诸君幸得此心。」于是众感其义，莫不奋励子雍虽被擒，胡人常以民礼事之，子雍为陈祸福，劝阿各拔降。会阿各拔卒，其弟桑生竟帅其众随子雍降。〔降，户江翻。〕子雍见行台北海王颢，具陈诸贼可灭之状，颢给子雍兵，令其先驱。时东夏州阖境皆反，所在屯结，子雍转鬬而前，九旬之中，凡数十战，遂平东夏州，征税粟以馈统万，二夏由是获全。子雍，怀之子也。〔史言源氏诸子皆有才具，而天降丧乱，终无救魏氏之衰也。〕
24魏广阳王深上言：「今六镇尽叛，高车二部亦与之同，〔高车自阿伏至罗与穷奇分为二部，所谓东、西部敕勒也。〕以此疲兵击之，必无胜理。不若选练精兵守恒州诸要，〔诸要，谓要冲之地。恒，户登翻。〕更为后图。」遂与李崇引兵还平城。崇谓诸将曰：「云中者，白道之冲，〔以此观之，则魏之云中，汉之盛乐县，唐之振武军节度使治所，皆云山之阳。〕贼之咽喉，〔咽，音烟。〕若此地不全，则并、肆危矣。当留一人镇之，谁可者﹖」众举费穆，崇乃请穆为朔州刺史。〔请，奏请也。时云中已改为云州。「朔」当作「云」。〕
25贺拔度拔父子及武川宇文肱纠合乡里豪杰，共袭卫可孤，杀之；度拔寻与铁勒战死。肱，逸豆归之玄孙也。〔肱，宇文泰之父也。逸豆归，晋康帝建元二年为慕容皝所灭。〕
李崇引国子博士祖莹为长史；广阳王深奏莹诈增首级，盗没军资，莹坐除名，崇亦免官削爵征还。深专总军政。〔为深内困于谗、外困于贼张本。〕
26莫折天生进攻魏岐州，十一月，戊申，陷之，执都督元志及刺史裴芬之，送莫折念生杀之。念生又使卜胡等寇泾州，败光禄大夫薛峦于平凉东。〔魏置平凉郡，治鹑阴县，有平凉城。败，补迈翻。〕峦，安都之孙也。〔宋泰始初，薛安都降魏。〕
27丙辰，彭宝孙拔魏东莞。〔莞，音官。〕壬戌，裴邃攻寿阳之安城，〔魏收志，梁置新兴郡，治安城县。〕丙寅，马头、安城皆降。
28高平人攻杀卜胡，共迎胡琛。
29魏以黄门侍郎杨昱兼侍中，持节监北海王颢军，以救豳州，豳州围解。〔监，工衔翻。〕蜀贼张映龙、姜神达攻雍州，〔蜀贼者，蜀人之徙关中者也，乘魏乱起而为盗，因谓之蜀贼。后尔朱天光西讨，蜀贼断路，皆其党也。雍，于用翻。〕雍州刺史元修义请援，一日一夜，书移九通。都督李叔仁迟疑不赴，昱曰：「长安，关中基本，若长安不守，大军自然瓦散，留此何益﹖」遂与叔仁进击之，斩神达，余党散走。
30十二月，戊寅，魏荆山降。
31壬辰，魏以京兆王继为太师、大将军，都督西道诸军以讨莫折念生。
32乙巳，武勇将军李国兴攻魏平靖关，辛丑，信威长史杨干攻武阳关，壬寅，攻岘关，〔此义阳之三关也。岘，户典翻。〕皆克之。国兴进围郢州，魏郢州刺史裴询与蛮酋西郢州刺史田朴特相表里以拒之。〔魏郢州治义阳，西郢州又当在义阳之西，蛮中也。酋，秋翻。〕围城近百日，〔近，其靳翻。〕魏援军至，国兴引还。询，骏之孙也。〔裴骏见一百二十四卷宋文帝元嘉二十二年。〕
33魏汾州诸胡反；〔魏孝文帝太和十二年置汾州，治蒲子，领西河、吐京、五城、定阳，凡四郡。〕以章武王融为大都督，将兵讨之。〔将，即亮翻。〕
34魏魏子建招谕南秦诸氐，稍稍降附，遂复六郡十二戍，斩【章：十二行本「斩」下有「贼帅」二字；乙十一行本同；孔本同。】韩祖香。魏以子建兼尚书，为行台，刺史如故，〔刺史，谓子建本为东益州刺史。〕梁、巴、二益、二秦诸州皆受节度。〔魏置梁州于南郑，置巴州于汉巴西郡，置益州于晋寿郡，东益州于武兴郡，秦州于上邽，南秦州于仇池。〕
35莫折念生遣兵攻凉州，城民赵天安复执刺史以应之。〔复，扶又翻。〕
36是岁，侍中、太子詹事周舍坐事免，散骑常侍钱唐朱异代掌机密，军旅谋议，方镇改易，朝仪诏敕皆典之。异好文义，多艺能，精力敏赡，上以是任之。〔为朱异乱梁张本。散，悉亶翻。骑，奇寄翻，异，羊吏翻。好，呼到翻。朝，直遥翻。〕
六年〔（乙巳、五二五）〕
1春，正月，丙午，雍州刺史晋安王纲遣安北长史柳浑破魏南乡郡；司马董当门破魏晋城，庚戌，又破马圈、雕阳二城。〔雍，于用翻。圈，求远翻。〕
2辛亥，上祀南郊，大赦。
3魏徐州刺史元法僧，素附元叉，见叉骄恣，恐祸及己，遂谋反。魏遣中书舍人张文伯至彭城，法僧谓曰：「吾欲与汝去危就安，能从我乎﹖」文伯曰：「我宁死见文陵松柏，〔文陵，谓孝文帝陵。〕安能去忠义而从叛逆乎！」法僧杀之。庚申，法僧杀行台高谅，称帝，〔考异曰：法僧传作「高谟」。今从魏帝纪。又魏纪云「自称宋王」，法僧传及北史皆云「称尊号」，梁书法僧传云「称帝」。按法僧立诸子为王，必称帝也，今从梁书。〕改元天启，立诸子为王。魏发兵击之，法僧乃遣其子景仲来降。〔降，户江翻。考异曰：法僧传云：「魏室大乱，法僧据镇，议欲匡复。既而魏乱稍定，将讨法僧，法僧惧，归款。」按时魏乱未定。今从北史。〕
安东长史元显和，丽之子也，〔元丽见一百四十六卷天监五年。〕举兵与法僧战；法僧擒之，执其手，命使共坐，显和不肯，曰：「与翁皆出皇家，〔元法僧，阳平王熙之曾孙；熙，道武子也。元丽，小新成之孙；小新成，景穆之子。显和，丽之子也。以族属长幼之次，呼法僧为翁。〕一朝以地外叛，独不畏良史乎！」法僧犹欲慰谕之，显和曰：「我宁死为忠鬼，不能生为叛臣。」乃杀之。
上使散骑常侍朱异使于法僧，以宣城太守元略为大都督，〔元略来奔见上卷四年。使，疏吏翻。〕与将军义兴陈庆之、胡龙牙、成景儁等将兵应接。〔将，即亮翻。〕
4莫折天生军于黑水，〔水经注：就水出南山就谷，北流与黑水合。黑水上合三泉于就水之右。三泉奇发，言归一渎，北流会于就水。就水又北流注于渭。〕兵势甚盛。魏以岐州刺史崔延伯为征西将军、西道都督，帅众五万讨之。延伯与行台萧宝寅军于马嵬。延伯素骁勇，宝寅趣之使战，〔帅，读曰率。嵬，五回翻。骁，坚尧翻。趣，读曰促。〕延伯曰：「明晨为公参贼勇怯。」乃选精兵数千西渡黑水，整陈向天生营；〔为，于伪翻。陈，读曰阵。〕宝寅军于水东，遥为继援。延伯直抵天生营下，扬威胁之，徐引兵还。天生见延伯众少，〔少，诗沼翻。〕争开营逐之，其众多于延伯十倍，蹙廷伯于水次，宝寅望之失色。延伯自为后殿，〔殿，丁练翻。〕不兴之战，使其众先渡，部伍严整，天生兵不敢击。须臾，渡毕，延伯徐渡，天生之众亦引还。宝寅喜曰：「崔君之勇，关、张不如。」〔关、张，谓关羽、张飞也。〕延伯曰：「此贼非老奴敌也，明公但安坐，观老奴破之。」癸亥，延伯勒兵出，宝寅举军继其后。天生悉众逆战，延伯身先士卒，〔先，悉荐翻。〕陷其前锋，将士尽锐竞进，大破之，俘斩十余万，追奔至小陇，〔陇山有大陇山、小陇山。大陇山在清水县东北，小陇山在岐州武都郡南田县西北。五代志：「南田」作「南由」，南由，唐陇州之吴山县即其地。〕岐、雍及陇东皆平。将士稽留采掠，天生遂塞陇道，〔塞，悉则翻。〕由是诸军不能进。
宝寅破宛川，〔五代志：扶风郡陈仓县，后魏曰宛川。〕俘其民以奴婢，以美女十人赏岐州刺史魏兰根，兰根辞曰：「此县介于强寇，不能自立，故附从以救死。官军之至，宜矜而抚之，柰何助贼为虐，翦以为贱役乎！」悉求其父兄而归之。
5乙【章：十二行本「乙」作「己」；乙十一行本同；张校同。】巳，裴邃拔魏新蔡郡，〔魏收志：新蔡郡治石母台。隋废为县，唐以后属蔡州。〕诏侍中、领军将军西昌侯渊藻将众前驱，南兖州刺史豫章王综与诸将继进。〔将，即亮翻。〕癸酉，裴邃拔郑城，〔水经注：颍水过慎县故城南而东，南流径蜩蟟郭东，俗谓之郑城，又东南入淮。〕汝、颍之间，所在响应。
