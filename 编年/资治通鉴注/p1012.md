<!-- { "loadSidebar": true } -->
16王皇后、萧淑妃与武昭仪更相谮诉，〔更，工衡翻。〕上不信后、淑妃之语，独信昭仪。后不能曲事上左右，母魏国夫人柳氏及舅中书令柳奭入见六宫，又不为礼。武昭仪伺后所不敬者，〔伺，相吏翻。〕必倾心与相结，所得赏赐分与之。由是后及淑妃动静，昭仪必知之，皆以闻于上。
后宠虽衰，然上未有意废也。会昭仪生女，后怜而弄之，后出，昭仪潜扼杀之，覆之以被。〔覆，敷又翻。〕上至，昭仪阳欢笑，发被观之，女已死矣，即惊啼。问左右，左右皆曰：「皇后适来此。」上大怒曰：「后杀吾女！」昭仪因泣数其罪。〔数，所具翻。〕后无以自明，上由是有废立之志。又畏大臣不从，乃与昭仪幸太尉长孙无忌第，酣饮极驩，席上拜无忌宠姬子三人皆为朝散大夫，〔朝，直遥翻。散，悉亶翻。〕仍载金宝缯锦十车以赐无忌。上因从容言皇后无子以讽无忌，〔从，千容翻。〕无忌对以他语，竟不顺旨，上及昭仪皆不悦而罢。昭仪又令母杨氏诣无忌第，屡有祈请，无忌终不许。礼部尚书许敬宗亦数劝无忌，无忌厉色折之。〔上于无忌官庶櫱又有横赐，意可知矣，无忌欲格其非心，则辞而不受可也。为无忌得罪张本。数，所角翻。折，之舌翻。〕
六年〔（乙卯、六五五）〕
1春，正月，壬申朔，上谒昭陵；甲戌，还宫。
2己丑，巂州道行军总管曹继叔破胡丛、显养、车鲁等蛮于斜山，拔十余城。〔胡丛，剑山招讨使所领五部落之一也；显养、车鲁亦各蛮种。「车鲁」，新书作「东鲁」。巂，音髓。〕
3庚寅，立皇子弘为代王，贤为潞王。
4高丽与百济、靺鞨连兵，侵新罗北境，取三十三城；新罗王春秋遣使求援。〔使，疏吏翻。〕二月，乙丑，遣营州都督程名振、左卫中郎将苏定方发兵击高丽。〔将，即亮翻。〕
5夏，五月，壬午，名振等渡辽水，高丽见其兵少，开门渡贵端水逆战，〔按旧书程名振传，贵端水当在新城西南。少，诗沼翻。〕名振等奋击，大破之，杀获千余人，焚其外郭及村落而还。
6癸未，以右屯卫大将军程知节为葱山道行军大总管，〔葱山即葱岭。〕以讨西突厥沙钵罗可汗。
7壬辰，以韩瑗为侍中，〔瑗，于眷翻。〕来济为中书令。
8六月，武昭仪诬王后与其母魏国夫人柳氏为厌胜，〔厌，于叶翻，又一琰翻。考异曰：旧传云：「后惧不自安，密与母柳氏求巫祝胜，事发，故废。」今从实录。〕敕禁后母柳氏不得入宫。秋，七月，戊寅，贬吏部尚书柳奭为遂州刺史。奭行至扶风，〔武德元年，分岐山置湋川县，取湋水为名；贞观八年，更名扶风，属岐州。九域志：县在州东八十里。〕岐州长史于承素希旨奏奭漏泄禁中语，复贬荣州刺史。〔荣州，汉南安江阳之地，隋为大牢县，属资州，武德元年，分置荣州。复，扶又翻。〕
唐因隋制，后宫有贵妃、淑妃、德妃、贤妃皆视一品。上欲特置宸妃，以武昭仪为之，韩瑗、来济谏，以为故事无之，乃止。〔考异曰：唐历在此年四月，今据实录。四月，韩瑗、来济未为侍中、中书令。唐历又云：「瑗、济谏，帝不从。」按立武后诏书，犹云昭仪武氏。然则未尝为宸妃也。今从会要。〕
中书舍人饶阳李义府为长孙无忌所恶，〔恶，乌路翻。〕左迁壁州司马。〔武德八年，析巴州始宁县地置壁州。〕敕未至门下，义府密知之，问计于中书舍人幽州王德俭，德俭曰：「上欲立武昭仪为后，犹豫未决者，直恐宰臣异议耳。君能建策立之，则转祸为福矣。」义府然之，是日，代德俭直宿，叩合上表，请废皇后王氏，立武昭仪，以厌兆庶之心。〔厌，于叶翻。〕上悦，召见，与语，赐珠一斗，留居旧职。昭仪又密遣使劳勉之，〔使，疏吏翻。劳，力到翻。〕寻超拜中书侍郎。〔考异曰：旧传云：「高宗将立武后，义府密申謟赞，擢拜中书侍郎、同中书门下三品、监修国史，赐爵广平县男。」新书本纪、年表皆云「是岁七月，义府为中书侍郎参知政事。」实录但云「超拜中书侍郎」。宰辅图：「十一月，自中书侍郎参知政事。」今从之。〕于是卫尉卿许敬宗、御史大夫崔义玄、中丞袁公瑜皆潜布腹心于武昭仪矣。
9乙酉，以侍中崔敦礼为中书令。
10八月，尚药奉御蒋孝璋员外特置，仍同正员。〔尚药局奉御，员二人，掌合和御药及诊候方脉之事。〕员外同正自孝璋始。
11长安令裴行俭闻将立武昭仪为后，以国家之祸必自此始，与长孙无忌、褚遂良私议其事。袁公瑜闻之，以告昭仪母杨氏，行俭坐左迁西州都督府长史。〔唐制：长安、万年、河南、洛阳、太原、晋阳六县，谓之京县。京县令，正五品上。西州，中都督府；中都督府长史亦正五品上。但从辇毂下出佐边州，故为左迁。〕行俭，仁基之子也。〔裴仁基，隋将，归李密，为王世充所杀。〕
12九月，戊辰，以许敬宗为礼部尚书。
上一日退朝，〔朝，直遥翻。〕召长孙无忌、李绩、于志宁、褚遂良入内殿。遂良曰：「今日之召，多为中宫，上意既决，逆之必死。太尉元舅，司空功臣，不可使上有杀元舅及功臣之名。遂良起于草茅，无汗马之劳，致位至此，且受顾托，不以死争之，何以下见先帝！」绩称疾不入。无忌等至内殿，上顾谓无忌曰：「皇后无子，武昭仪有子，今欲立昭仪为后，何如﹖」遂良对曰：「皇后名家，先帝为陛下所娶。〔为，于伪翻。〕先帝临崩，执陛下手谓臣曰：『朕佳儿佳妇，今以付卿。』此陛下所闻，言犹在耳。皇后未闻有过，岂可轻废！臣不敢曲从陛下，上违先帝之命！」上不悦而罢。明日又言之，遂良曰：「陛下必欲易皇后，伏请妙择天下令族，何必武氏。武氏经事先帝，众所具知，天下耳目，安可蔽也。万代之后，谓陛下为如何！愿留三思！臣今忤陛下，罪当死。」〔忤，五故翻。〕因置笏于殿阶，解巾叩头流血曰：「还陛下笏，乞放归田里。」上大怒，命引出。昭仪在帘中大言曰：「何不扑杀此獠！」无忌曰：「遂良受先朝顾命，有罪不可加刑。」〔扑，弼角翻，又普木翻。獠，鲁皓翻。朝，直遥翻。顾，音古。考异曰：唐历云：「无忌等将入，遂良曰：『今者多为中宫事，遂良欲谏，何如﹖』无忌曰：『公但极言，无忌接公。』及入，上再三顾无忌曰：『莫大之罪，无绝嗣。皇后无子，今欲废之，立武士彟女，何如﹖』无忌曰：『自贞观二十三年后，先朝托付遂良，望陛下问其可否﹖』」按如此则是无忌卖遂良也。今不取。〕于志宁不敢言。
韩瑗因间奏事，〔间，古苋翻。〕涕泣极谏，上不纳。明日又谏，悲不自胜，〔胜，音升。〕上命引出。瑗又上疏谏曰：「匹夫匹妇，犹相选择，况天子乎！皇后母仪万国，善恶由之，故嫫母辅佐黄帝，〔汉书古今人表：幠母，黄帝妃，生仓林。师古曰：幠，音谟；即嫫母也。何承天纂文曰：嫫母，丑人也，黄帝爱幸之。嫫，音谟。〕妲己倾覆殷王，〔妲己，有苏氏之美女，纣爱之，唯妲己之言是从，卒以亡殷。妲，当割翻。〕诗云：『赫赫宗周，裒姒灭之。』〔诗小雅正月之辞。韩瑗之意，谓嫫母以丑而佐黄帝有天下，妲己、褎姒以美艳而亡殷、周，女在德不在色也。〕每览前古，常兴叹息，不谓今日尘黩圣代。作而不法，后嗣何观！〔左传，曹刿谏鲁庄公之辞。〕愿陛下详之，无为后人所笑！使臣【张：「臣」下脱「言」字。】有以益国，葅醢之戮，臣之分也！〔分，扶问翻。〕昔吴王不用子胥之言而麋鹿游于姑苏。〔汉伍被曰：昔子胥谏吴王，吴王不用，乃曰，「臣今见麋鹿游于姑苏之台也。」师古曰：姑苏，因山为台名，西南去吴国二十五里。范成大吴郡志曰：姑苏台在姑苏山。旧图经云：在吴县西三十里。续图经云：三十五里。史记正义曰：在吴兴西南三十里，横山西北麓姑苏山上。〕臣恐海内失望，棘荆生于阙庭，宗庙不血食，期有日矣！」来济上表谏曰：「王者立后，上法乾坤，必择礼教名家，幽闲令淑，副四海之望，称神祇之意。是故周文造舟以迎太姒，而兴关雎之化，百姓蒙祚；〔太姒，文王之妃也。诗云：文定厥祥，亲迎于渭，造舟为梁，不显其光。太姒佐文王以兴王业，故关雎美其德。称，尺证翻。造，七到翻。〕孝成纵欲，以婢为后，使皇统亡绝，社稷倾沦。〔事见汉成帝纪。〕有周之隆既如彼，大汉之祸又如此，惟陛下详察！」上皆不纳。〔褚遂良、韩瑗、来济言皆痛切。此时去贞观未远，士大夫敢言之气未衰，自三人者得罪，在朝之臣唯承武后风旨，安能言人所难言哉！〕
他日，李绩入见，〔见，贤遍翻。〕上问之曰：「朕欲立武昭仪为后，遂良固执以为不可。遂良既顾命大臣，事当且已乎﹖」对曰：「此陛下家事，何必更问外人！」〔自李绩有是言，李林甫袭取之以成明皇杀三子之祸。德宗舒王之议亦祖此说，微李泌，东宫殆哉！〕上意遂决。许敬宗宣言于朝曰：「田舍翁多收十斛麦，尚欲易妇；况天子欲立后，何豫诸人事而妄生异议乎！」〔以田舍翁况天子，许敬宗之事君，不敬莫大乎是！朝，直遥翻。〕昭仪令左右以闻。庚午，贬遂良为潭州都督。〔潭州，在京师南二千四百四十五里。〕
资治通鉴卷第二百
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十六〔起旃蒙单阏（乙卯）十月，尽玄黓阉茂（壬戌）七月，凡六年有奇。〕
高宗天皇大圣大弘孝皇帝上之下
永徽六年〔（乙卯、六五五）〕
1冬，十月，己酉，下诏称：「王皇后、萧淑妃谋行鸩毒，废为庶人，母及兄弟，并除名，流岭南。」许敬宗奏：「故特进赠司空王仁佑告身尚存，使逆乱余孽犹得为荫，〔唐制：凡受官者皆给以符，谓之告身。司空，正一品。凡三品以上，荫及曾孙。〕并请除削。」从之。
乙卯，百官上表请立中宫，〔上，时掌翻；下同。〕乃下诏曰：「武氏门着勋庸，地华缨黻，往以才行选入后庭，〔行，下孟翻。〕誉重椒闱，德光兰掖。朕昔在储贰，特荷先慈，常得侍从，弗离朝夕，〔荷，下可翻。从，才用翻。离，力智翻。〕宫壶之内，恒自饬躬，〔恒，户登翻。〕嫔嫱之间，未尝迕目，〔嫱，慈良翻，妇官也。迕，五故翻。逆而视之，谓之迕目。〕圣情鉴悉，每垂赏叹，遂以武氏赐朕，事同政君，〔政君，事见二十七卷汉宣帝甘露三年。〕可立为皇后。」
