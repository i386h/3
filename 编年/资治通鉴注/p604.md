<!-- { "loadSidebar": true } -->
⑧初，和龙有赤气四塞蔽日，〔塞，悉则翻。〕自寅至由，燕太史令张穆言于燕王跋曰：「此兵气也。今魏方强盛，而执其使者，〔谓留于什门也，事见一百十六卷义熙十年。〕好命不通，臣窃惧焉。」〔好，呼到翻。〕跋曰：「吾方思之。」五月，魏主嗣东巡，至濡源及甘松，〔濡，乃官翻。〕遣征东将军长孙道生、安东将军李先、给事黄门侍郎奚观帅精骑二万袭燕，〔观，古玩翻。帅，读曰率。骑奇寄翻。〕又命骁骑将军延普、幽州刺史尉诺自幽州引兵趋辽西，为之声势，〔魏书官氏志，内入诸姓可地延氏为延氏。骁，坚尧翻。西方尉迟氏，后改为尉氏。尉，音郁。〕嗣屯突门岭以待之。道生等拔乙连城，进攻和龙，与燕单于右辅古泥战，破之，〔义熙七年，跋置单于四辅。单，音蝉。〕杀其将皇甫轨。〔将，即亮翻。〕燕王跋婴城自守，魏人攻之，不克，掠其民万余家而还。〔还，从宣翻，又如字。〕
⑨六月，太尉裕始受相国、宋公、九锡之命，〔十二年命下，至是乃受。〕赦国中殊死以下，崇继母兰陵萧氏为太妃，以太尉军谘祭酒孔靖为宋国尚书令，左长史王弘为仆射，领选，〔选，须绢翻。〕从事中郎傅亮、蔡廓皆为侍中，谢晦为右卫将军，右长史郑鲜之为奉常，行参军殷景仁为秘书郎，其余百官，悉依天朝之制。〔朝，直遥翻；下同。〕靖辞不受。亮，咸之孙；〔傅咸仕于武、惠之间，以直显。〕廓，谟之曾孙；〔蔡谟历事成、康、穆三朝，出蕃入辅，皆有声绩。〕鲜之，浑之玄孙；〔郑浑见六十六卷汉献帝建安十七年。〕景仁，融之曾孙也。〔殷融见九十四卷成帝咸和三年。〕景仁学不为文，敏有思致；〔思，相吏翻。〕口不谈义，深达理体；至于国典、朝仪、旧章、记注，莫不撰录，〔损，士免翻。〕识者知其有当世之志。
⑩魏天部大人白马文贞公崔宏疾笃，〔去年，魏置天地四方六部大人。〕魏主遣侍臣问病，一夜数返。及卒，诏群臣及附国渠帅皆会葬。〔渠，大也。卒，子恤翻。帅，所类翻。〕
秋，七月，戊午，魏主嗣至平城。
九月，甲寅，魏人命诸州调民租，户五十石，积于定、相、冀三州。〔魏主珪天兴四年，置相州于邺，领魏、阳平、广平、汲郡、东郡、顿丘、濮阳、清河等郡，冀州所领止长乐、勃海、武邑、章武、乐陵而已。调，徒吊翻。相，息亮翻。〕
河西王蒙逊复引兵伐凉，〔复，扶又翻；下复归同。〕凉公歆将拒之，左长史张体顺固谏，乃止。蒙逊芟其秋稼而还。〔芟，所衔翻。〕
歆遣使来告袭位。冬，十月，以歆为都督七郡诸军事、镇西大将军、酒泉公。〔都督敦煌、酒泉、晋兴、建康、凉兴及歆父暠所置会稽、广夏，凡七郡。
姚艾叛秦，降河西王蒙逊，〔姚称藩于乞伏，事见上年。降，户江翻。〕蒙逊引兵迎之。艾叔父隽言于众曰：「秦王宽仁有雅度，自可安居事之，何为从河西王西迁！」众咸以为然，乃相与逐艾，推隽为主复归于秦。秦王炽盘征隽为侍中、中书监，赐〔【章：甲十一行本「赐」上有「征南将军」四字；乙十一行本同；孔本同；退斋校同。】〕爵陇西公，以左丞相昙远为都督洮．罕以东诸军事、征东大将军、秦州牧，镇南安。〔洮、罕，谓临洮、枹罕也。昙，徒含翻。洮，土刀翻。〕
刘义真年少，〔少，诗照翻。〕赐与左右无节，王修每裁抑之。左右皆怨，谮修于义真曰：「王镇恶欲反，故沈田子杀之。修杀田子，是亦欲反也。」义真信之，使左右刘乞等杀修。
修既死，人情离骇，莫相统壹。义真悉召外军入长安，〔外军，谓屯蒲阪以捍魏、屯渭北以捍夏之军也。〕闭门拒守。关中郡县悉降于夏。赫连踭夜袭长安，不克。〔降，户江翻。踭，古回翻。〕夏王勃勃进据咸阳，长安樵采路绝。
宋公裕闻之，使辅国将军蒯恩如长安，召义真东归；〔蒯，苦怪翻。〕以相国右司马朱龄石为都督关中诸军事、右将军雍州刺史，代镇长安。〔晋先置雍州于襄阳；此为北雍州。雍，于用翻。〕裕谓龄石曰：「卿至，可敕义真轻装速发，既出关，然可徐行。〔「然」下当有「后」字。〕若关右必不烈守，可与义真俱归。」又命中书侍郎朱超石慰劳河、洛。〔劳，力到翻。〕
十一月，龄石至长安。义真将士贪纵，大掠而东，〔将，即亮翻。〕多载宝货、子女，方轨徐行。雍州别驾韦华奔夏。〔韦华本姚氏臣也，裕用为雍州别驾。〕赫连踭帅众三万追义真；建威将军傅弘之曰：「公处分亟进；今多将辎重，〔帅，读曰率。处，昌吕翻。分，扶问翻。重，直用翻。〕一日行不过十里，虏追骑且至，〔骑，奇寄翻；下同。〕何以待之！宜弃车轻行，乃可以免。」义真不从。俄而夏兵大至，傅弘之、蒯恩断后，〔断，可管翻。〕力战连日。至青泥，晋兵大败，弘之、恩皆为王买德所禽；〔买德先屯青泥，故二将为所邀而见禽。〕司马毛修之与义真相失，亦为夏兵所禽。义真行在前，会日暮，夏兵不穷追，故得免；左右尽散，独逃草中。中兵参军段宏单骑追寻，缘道呼之，义真识其声，出就之曰：「君非段中兵邪？身在此，行矣！〔晋人多自称为身。〕必不两全，可刎身头以南，使家公望绝。」〔魏、晋之间，凡人子者称其父曰家公，人称之日尊公。刎，扶粉翻。〕宏泣曰：「死生共之，下官不忍。」乃束义真于背，单马而归。义真谓宏曰：「今日之事，诚无算略；然丈夫不经此，何以知艰难！」
夏王勃勃欲降傅弘之，〔降，户江翻。〕弘之不屈，〔【章：甲十一行本「屈」下「有时天寒」三字；乙十一行本同；孔本同；张校同。】〕勃勃裸之，弘之叫骂而死。〔裸，郎果翻。〕勃勃积人头为京观，号曰髑髅台。〔观，古玩翻。髑，徒谷翻。髅，洛侯翻。〕长安百姓逐朱龄石，龄石焚其宫殿，奔潼关。〔义真既大掠长安而归，长安之人固仇视晋人矣。龄石奉宋公之命与义真俱归可也，痴坐长安以待逐，何欤？〕勃勃入长安，大飨将士，举觞谓王买德曰：「卿往日之言，一期而验，可谓算无遗策。此觞所集，非卿而谁！」以买德为都官尚书，封河阳侯。
龙骧将军王敬先戌曹公垒，〔曹公垒在潼关，曹操伐韩、马所筑也。骧，思将翻。〕龄石往从之。朱超石至蒲阪，闻龄石所在，亦往从之。赫连昌攻敬先垒，断其水道；〔断，丁管翻。〕众渴，不能战。城且陷，龄石谓超石曰：「弟兄俱死异域，使老亲何以为心！尔求间道亡归，〔间，古苋翻。〕我死此，无恨矣。」超石持兄泣曰：「人谁不死，宁忍今日辞兄去乎！」遂与敬先及右军参军刘钦之皆被执送长安，勃勃杀之；〔被，皮义翻。〕欲之弟秀之悲泣不欢燕者十年。钦之，穆之之从兄子也。〔从，才用翻。〕
宋公裕闻青泥败，未知义真存亡，〔【章：甲十一行本「亡」下有「怒甚」二字；乙十一行本同；孔本同；退斋校同。】〕刻日北伐。〔使裕能复北伐，则闻青泥之败，当投袂而起矣，何待刻日乎！英雄所为，固非常人所测识也。〕侍中谢晦谏以「士卒疲弊，请俟他年」；不从。〔晦请俟他年，亦裕所谓识机变者也。郑鲜之之言则异于是。〕郑鲜之上表，以为：「虏闻殿下亲征，必并力守潼关。径往攻之，恐未易可克；〔易，以豉翻。〕若舆驾顿洛，则不足上劳圣躬。且虏虽得志，不敢乘胜过陕者，犹摄服大威，〔陕，失冉翻。摄，读曰摄。〕为将来之虑故也。若造洛而反，虏必更有揣量之心，或益生边患。〔造，七到翻。揣，初委翻。量，音良。〕况大军远出，后患甚多。昔岁西征，刘、锺狼狈；〔谓十一年盗袭冶亭时也。〕去年北讨，广州倾覆；〔谓徐道期陷广州也。〕既往之效，后来之鉴也。今诸州大水，民食寡乏，三吴群盗攻没诸县，皆由困于征故也。江南士庶，引领颙颙〔颙，鱼容翻。〕以望殿下之返旆，闻更北出，不测浅深之谋，往还之期，臣恐返顾之忧更在腹心也。若虑西虏更为河、洛之患者，宜结好北虏；北虏亲则河南安，〔北虏，魏也。好，呼到翻。〕河南安则济、泗静矣。」〔济，子礼翻。〕会得段宏启，知义真得免，裕乃止，但登城北望，慨然流涕而已。降义真为建威将军、司州刺史；以段宏为宋台黄门郎、领太子右卫率。〔率，所律翻。〕裕以天水太守毛德祖为河东太守，代刘遵考守蒲阪。〔裕虽知德善守而用之，然人心已摇，宜其不能固也。为下德祖弃蒲阪张本。〕
夏王勃勃筑坛于灞上，即皇帝位，改元昌武。
西秦王炽盘东巡；十二月，徙上邽民五千余户于枹罕。〔枹，音肤。〕
彗星出天津，入太微，经北斗，络紫微，〔晋书天文志曰：箕四星，一曰天津，又曰天汉，经尾、箕之间，谓之汉津。太微，天子庭也，在北斗南。紫微十五星，在北斗北。彗，祥岁翻。〕八十余日而灭。魏主嗣复召诸儒、〔复，扶又翻。〕术士问之曰：「今四海分裂，灾咎之应，果在河国？朕甚畏之卿辈尽言，勿有所隐！」众推崔告使对，浩曰：「夫灾异之兴，皆象人事，人苟无衅，又何畏焉？〔衅，许觐翻。〕昔王莽将篡汉，彗星出入，止与今同。〔汉书天文志曰：哀帝建平二年彗星出牵牛七十余日。传曰：彗者，所以除旧布新。牵牛，日、月、五星所从起，三正之始；彗而出之，改更之象也。其后卒有王莽篡国之祸。〕国家主尊臣卑，民无异望。晋室陵夷，危亡不远；彗之为异，其刘裕将篡之应乎！」众无以易其言。
宋公裕以谶云「昌明之后尚有二帝」，〔晋书帝纪曰：初，简文帝见谶云：「晋祚尽昌明。」柔孝武帝之在孕也，李太后梦神人，谓之曰：「汝生男，以昌明为字。」及产，东方始明，因以为名。简文后悟，乃流涕。又曰：谶云：「昌明之后有二帝。」裕乃使缢帝而立恭帝，以应二帝云。谶，楚谮翻。〕乃使中书侍郎王韶之与帝左右密谋酖帝而立琅邪王德文。德文常在帝左右，饮食寝处，未尝暂离；〔处，昌吕翻。离，力智翻。〕韶之伺之经时，不得间。会德文有疾，出居于外。戊寅，韶之以散衣缢帝于东堂。〔年三十七。伺，相吏翻。间，古苋翻。散，悉亶翻。缢，于赐翻，又于计翻。〕韶之，廙之曾孙也。〔廙，王敦之从弟。廙，羊至翻，又逸职翻。〕裕因称遗诏，奉德文即皇帝位，大赦。
是岁，河西王蒙逊奉表称藩，拜凉州刺史。
尚书右仆射袁湛卒。
恭皇帝〔讳德文字德文，安帝母弟也。谥法：「尊贤贵义」、「敬事供上」、「尊贤敬襄」、「爱民长弟」、「执礼御宾」、「芘亲之阙」皆曰恭。长弟，谓顺长接弟；御宾，迎待宾也。〕
元熙元年〔（己未、四一九）〕
①春，正月，壬辰朔，改元。
