<!-- { "loadSidebar": true } -->
②初，帝用匡衡议，罢甘泉泰畤，〔事见上卷建始元年。〕其日，大风坏甘泉竹宫，〔武帝以正月上辛有事甘泉圜丘，自竹宫而望拜。韦昭曰：以竹为宫，天子居中。师古曰：汉旧仪，竹宫去坛三里。坏，音怪。〕折拔畤中树木十围以上百余。〔折，而设翻。〕帝异之，以问刘向；对曰：「家人尚不欲绝种祠，〔师古曰：家人，谓庶人之家也。种祠，继嗣所传祠也。〕况于国之神宝旧畤！且甘泉、汾阴及雍五畤始立，皆有神祇感应，然后营之，非苟而已也。〔武帝祠泰一于甘泉，夜常有神光如流星集于祠坛。〕汾阴男子公孙滂洋等见汾旁有光如绛，上遂立后土祠于汾阴脽上。文帝十四年，黄龙见成纪，始幸雍，郊见五畤。〕武、宣之世奉此三神，礼敬敕备，神光尤着。祖宗所立神祇旧位，诚未易动。〔易，以豉翻。〕前始纳贡禹之议，后人相因，多所动摇。〔元帝时，贡禹建言，汉家祭祀多不应古礼；韦玄成、匡衡等因之。〕易大传曰：『诬神者殃及三世。』恐其咎不独止禹等！」上意恨之，〔师古曰：恨，悔也。〕又以久无继嗣，冬，十月，庚辰，上白太后，令诏有司复甘泉泰畤、汾阴后土如故，及雍五畤、陈宝祠、长安及郡国祠着明者，皆复之。
是时，上以无继嗣，颇好鬼神、方术之属，〔好，呼到翻。〕上书言祭祀方术得待诏者甚众，祠祭费用颇多。谷永说上曰：〔说，输芮翻。〕「臣闻明于天地之性，不可惑以神怪；知万物之情，不可罔以非类。〔师古曰：罔，犹蔽。余谓罔，欺也，欺人以所无曰罔。〕诸背仁义之正道，〔背，蒲妹翻。〕不遵五经之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，遥兴轻举、〔如淳曰：遥，远也。兴，举也。师古曰：兴，起也，谓起而远去也。〕黄冶变化之术者，〔晋灼曰：黄者，铸黄金也。道家言，冶丹沙令变化，可铸作黄金也。〕皆奸人惑众，挟左道，怀诈伪，以欺罔世主，〔师古曰：左道，邪僻之道，非正义也。王制曰：执左道以乱政者杀。听其言，洋洋满耳，若将可遇，〔师古曰：洋洋，美盛之貌。洋，音羊，又音祥。〕求之，荡荡如系风捕景，终不可得。〔师古曰：荡荡，空旷之貌也。荡，音荡。景，影也。〕是以明王距而不听，圣人绝而不语。〔师古曰：谓孔子不语怪神。〕昔秦始皇使徐福发男女入海求神采药，因逃不还，天下怨恨。〔事见秦始皇纪。〕汉兴，新垣平、〔事见文帝纪。〕齐人少翁、公孙卿、栾大等〔事见武帝纪。〕皆以术穷诈得，诛夷伏辜。〔师古曰：诈得，谓主上得其诈伪之情。〕唯陛下距绝此类，毋令奸人有以窥朝者！」〔朝，直遥翻。〕上善其言。
③十一月，尉氏男子樊并等十三人谋反，〔地理志，尉氏县属陈留郡。应劭曰：古狱官曰尉氏，郑之别狱也。臣瓒曰：郑大夫尉氏之邑，故遂以为邑名。师古曰：郑大夫尉氏，亦以掌狱之官故为族耳；应说是也。〕杀陈留太守，劫略吏民，自称将军；徒李谭、称忠、锺祖、訾顺共杀并，以闻，皆封为侯。〔姓谱：称，平声。汉功臣表有新山侯称忠。楚有锺仪、锺建，又有知音锺子期。訾，即移翻；何氏姓苑云：今齐人，本姓祭氏。谭，延乡侯。忠，新山侯。祖，童乡侯。顺，楼虚侯。考异曰：本纪云五人，而功臣表止有四人，盖纪误。〕
④十二月，山阳铁官徒苏令等二百二十八人攻杀长吏，盗库兵，自称将军；〔地理志，山阳郡有铁官。〕经郡国十九，杀东郡太守及汝南都尉。汝南太守严欣捕斩令等。迁欣为大司农。〔师古曰：欣，与欣同。〕
⑤故南昌尉九江梅福上书曰：〔地理志，南昌县属豫章郡。后汉志：尉，主盗贼；凡有贼发，主名不立，则推索行寻，按察奸宄，以起端绪。「昔高祖纳善若不及，从谏如转圜，〔师古曰：不及，恐失之也。转圜者，言其顺易也。〕听言不求其能，举功不考其素，〔师古曰：直取其功，不论其旧行及所从来也。〕陈平起于亡命而为谋主，韩信拔于行陈而建上将；〔事并见高帝纪。行，户刚翻。陈，读曰阵。〕故天下之士云合归汉，〔师古曰：言四面而至。〕争进奇异，知者竭其策，〔知，读曰智；下同。〕愚者尽其虑，勇士极其节，怯夫勉其死。合天下之知，并天下之威，是以举秦如鸿毛，取楚若拾遗，〔师古曰：鸿毛，论轻；拾遗，言其易也。〕此高祖所以无敌于天下也。孝武皇帝好忠谏，说至言，〔好，呼到翻。说，读曰悦。〕出爵不待廉、茂，〔廉、茂，孝廉、秀才也。光武讳秀，改为茂才。〕庆赐不须显功，〔师古曰：谓谏争合意，即得爵赐，不由荐举及军功也。廉，廉吏也。茂，茂材也。〕是以天下布衣各厉志竭精以赴阙庭，自衒鬻者不可胜数，〔师古曰：衒，行卖也。鬻，亦卖也。衒，音州县之县，又音工县翻。胜，音升。〕汉家得贤，于此为盛。使孝武皇帝听用其计，升平可致，〔张晏曰：民有三年之储曰升平。〕于是积尸暴骨，快心胡、越，故淮南王安缘间而起；〔间，古苋翻；下同。〕所以计虑不成而谋议泄者，以众贤聚于本朝，故其大臣势陵，不敢和从也。〔事见武纪。师古曰：本朝，谓汉朝也。大臣，谓淮南相、内史之属也。服虔曰：臣势陵君。和，户卧翻。〕方今布衣乃窥国家之隙，见间而起者，蜀郡是也。〔孟康曰：鸿嘉中广汉男子郑躬等反是也。〕及山阳亡徒苏令之群，蹈藉名都、大郡，〔贤曰：前书曰：十二万户为大郡。〕求党与，索随和，而无逃匿之意，〔李奇曰：求索与己和及随己者。原父曰：汉氏世宝随和珠玉，谓匹夫至欲求索此物，所谓与上争衡也。索，山客翻。〕此皆轻量大臣，无所畏忌，〔量，音良。〕国家之权轻，故匹夫欲与上争衡也。
士者，国之重器；得士则重，失士则轻。诗云：『济济多士，文王以宁。』〔师古曰：诗大雅文王之诗也。济济，盛貌也。言文王能多用贤人，故邦国得以安宁也。济，子礼翻。〕庙堂之议，非草茅所言也；〔汉书「所」字下有「当」字。〕臣诚恐身涂野草，尸并卒伍，故数上书求见，辄报罢。〔福去南昌归寿春，数因县道上书，求假轺传，诣行在所条对急政；辄报罢。数，所角翻。见，贤遍翻。〕臣闻齐桓之时，有以九九见者，桓公不逆，欲以致大也。今臣所言，非特九九也；陛下距臣者三矣，此天下士所以不至也。昔秦武王好力，任鄙叩关自鬻；〔事见三卷周赧王七年。周礼司关，凡四方之宾客叩关者，则为之告。注曰：叩关，谓谒关人也。疏曰：叩，犹至也。好，呼到翻。〕缪公行霸，由余归德。〔秦缪公开霸业，由余自西戎归之。缪，读曰穆。〕今欲致天下之士，民有上书求见者，辄使诣尚书问其所言，言可采取者，秩以升斗之禄，赐以一束之帛，若此，则天下之士，发愤懑，〔懑，音闷。〕吐忠言，嘉谋日闻于上，天下条贯，国家表里，烂然可睹矣。〔师古曰：烂然，分明之貌也。〕
夫以四海之广，士民之数，〔数，趋玉翻。〕能言之类至众多也；然其隽桀指世陈政，言成文章，质之先世【章：十四行本「世」作「圣」；乙十一行本同；孔本同；张校同。】而不缪，施之当世合时务，若此者亦无几人。〔师古曰：无几，言不多也。几，音居岂翻。〕故爵禄束帛者，天下之砥石，高祖所以厉世摩钝也。〔师古曰：砥，细石也；音之履翻，又音祇。〕
孔子曰：『工欲善其事，必先利其器。』〔师古曰：论语载孔子之言也。工以谕国政，利器谕贤材。〕至秦则不然，张诽谤之罔以为汉驱除，〔为，于伪翻。〕倒持泰阿，授楚其柄。〔师古曰：太阿，剑名，欧冶所铸也。言秦无道，令陈涉、项羽乘间而发，譬倒持剑，以把授人也。〕故诚能勿失其柄，天下虽有不顺，莫敢触其锋，此孝武皇帝所以辟地建功，为汉世宗也。〔师古曰：辟，读曰辟。〕
今陛下既不纳天下之言，又加戮焉。夫鸢鹊遭害，则仁鸟增逝，〔师古曰：鸢，鸱也。仁鸟，鸾凤也。鸢，音缘。〕愚者蒙戮，则智士深退。间者愚民上书，多触不急之法，〔师古曰：言以其所言为不急而罪之。〕或下廷尉而死者众。〔下，遐稼翻；下同。〕自阳朔以来，天下以言为讳，朝廷尤甚，〔惩王章之死也。师古曰：防人之口，法禁严切也。〕群臣皆承顺上指，莫有执正。何以明其然也﹖取民所上书，陛下之所善，试下之廷尉，廷尉必曰『非所宜言，大不敬，』以此卜之，一矣。故京尹王章，资质忠直，敢面引廷争，〔争，读曰诤。〕孝元皇帝擢之，以厉具臣而矫曲朝；〔元帝初，擢章为左曹、中郎将。师古曰：具臣，具位之臣，无益者也。矫，正也。朝，直遥翻。〕及至陛下，戮及妻子；〔事见上卷阳朔元年。〕且恶恶止其身，〔公羊传：恶恶止其身，善善及子孙。〕王章非有反畔之辜而殃及室家，〔言王章妻子坐徙也。孔颖达曰：左传曰：男有室，女有家。谓男处妻之室，女安夫之家，夫妇共为家室。故谓夫妇家室之道为室家也。〕折直士之节，〔折，而设翻。〕结谏臣之舌。群臣皆知其非，然不敢争，天下以言为戒，最国家之大患也！
愿陛下循高祖之轨，杜亡秦之路，除不急之法，下无讳之诏，博览兼听，谋及疏贱，令深者不隐，远者不塞，所谓『辟四门，明四目』也。〔师古曰：虞书舜典曰：「辟四门，明四目。」言开四门以致众贤，则明视于四方也。塞，悉则翻。辟，读曰辟。〕往者不可及，来者犹可追。方今君命犯而主威夺，〔师古曰：君命犯者，谓大臣犯君之命。〕外戚之权，日以益隆。陛下不见其形，愿察其景！建始以来，日食、地震，以率言之，三倍春秋，水灾亡与比数，〔师古曰：言其极多，不可比校而数也。亡，读曰无。〕阴盛阳微，金铁为飞，此何景也﹖〔张晏曰：河平二年，沛郡铁官铸铁如星飞，上去权、臣用事之异也。苏林曰：言之不从，是谓不又，则金不从革。景，象也；何象，言将危亡也。为，于伪翻。〕汉兴以来，社稷三危：吕，霍，上官；皆母后之家也。亲亲之道，全之为右，〔师古曰：务全安之，此为上。〕当与之贤师良傅，教以忠孝之道；今乃尊宠其位，授以魁柄，〔师古曰：以斗为谕也。斗身为魁。〕使之骄逆，至于夷灭，〔师古曰：夷，平也，谓平除之。〕此失亲亲之大者也。自霍光之贤，不能为子孙虑，故权臣易世则危。书曰『毋若火，始庸庸。』〔师古曰：周书洛诰之辞也。庸庸，微小貌也。言火始微小，不早扑灭，则至炽盛；大臣贵擅，亦当早图，黜其权也。〕势陵于君，权隆于主，然后防之，亦无及已！」〔师古曰：已语终辞。〕上不纳。
