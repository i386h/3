<!-- { "loadSidebar": true } -->
⑩燕尚书顿丘王兰汗阴与段速骨等通谋，引兵营龙城之东；城中留守兵至少，〔汗，音寒。少，诗沼翻。〕长乐王盛徙内近城之民，得丁夫万余，乘城以御之。速骨等同谋纔百余人，余皆为所驱胁，莫有鬬志。三月，甲午，速骨等将攻城，辽西桓烈王农恐不能守，且为兰汗所诱，夜，潜出赴之，冀以自全。〔农号为有智略，乃欲投段速骨以自全，不知适以速死，殆天夺之鉴也。〕明旦，速骨等攻城，城上拒战甚力，速骨之众死者以百数。速骨乃将农循城，〔将，如字，引也，挟也。〕农素有忠节威名，城中之众恃以为强，忽见在城下，无不惊愕丧气，〔丧，息浪翻。〕遂皆逃溃。速骨入城，纵兵杀掠，死者狼籍。宝、盛与慕舆腾、余崇、张真、李旱、赵恩等轻骑南走。速骨幽农于殿内。长上阿交罗，速骨之谋主也，〔骑，奇寄翻。上，时掌翻。〕以高阳王崇幼弱，更欲立农。崇亲信鬷让、出力犍等闻之，〔鬷，祖红翻。春秋左氏传有鬷蔑，晋有鬷戾。姓谱：鬷姓，古鬷夷氏之后。犍，居言翻。〕丁酉，杀罗及农。〔使速骨果立农，亦必同死于兰汗之手，盖事势已去，智无所施也。〕速骨即为之诛让等。〔为，于伪翻。〕农故吏左卫将军宇文拔亡奔辽西。
庚子，兰汗袭击速骨，并其党，尽杀之。废崇，奉太子策，承制大赦，遣使迎宝，及于蓟城。〔使，疏吏翻。蓟，音计。〕宝欲还，长乐王盛等皆曰：「汗之忠诈未可知，今单骑赴之，万一汗有异志，悔之无及。不如南就范阳王，合众以取冀州；若其不捷，收南方之众，徐归龙都，亦未晚也。」宝从之。〔龙城，燕故都，故谓之龙都。慕容盛智虑逾其父远矣。〕
离石胡帅呼延铁、西河胡帅张崇等不乐徙代〔帅，所类翻。乐，音洛。〕聚众叛魏，魏安远将军庾岳讨平之。
魏王珪召卫王仪入辅，以略阳公遵代镇中山。夏，四月，壬戌，以征虏将军穆崇为太尉，安南将军长孙嵩为司徒。
燕主宝从间道过邺，〔间，古苋翻。〕邺人请留，宝不许。南至黎阳，伏于河西，〔河水自遮害亭屈而东北流，过黎阳县南，河之西岸为黎阳界，东岸为滑台界。〕遣中黄门令赵思告北地王锺曰：「上以二月得丞相表，〔宝以德为司徒，故称之为丞相。〕实时南征，至乙连，会长上作乱，失据来此。〔人主所据者，势也，众叛亲离，大势己去，失所据矣。〕王亟白丞相奉迎！」锺，德之从弟也，首劝德称尊号，闻而恶之，执思付狱，〔从，才用翻。恶，乌路翻。〕以状白南燕王德。德谓群下曰：「卿等以社稷大计，劝吾摄政；吾亦以嗣帝播越，〔播，逋也，迁也。越，远也，走也。〕民神乏主，故权顺群议以系众心。今天方悔祸，嗣帝得还，吾将具法驾奉迎，谢罪行阙，何如﹖」〔天子行幸所至有行宫，宫前阙门，谓之行阙。〕黄门侍郎张华曰：「今天下大乱，非雄才无以宁济群生。嗣帝闇懦，不能绍隆先统。陛下若蹈匹夫之节，拾天授之业，威权一去，身首不保，况社稷其得血食乎！」慕舆护曰：「嗣帝不达时宜，委弃国都，〔宝弃中山，见上卷上年。〕自取败亡，不堪多难，〔难，乃旦翻。〕亦已明矣。昔蒯聩出奔，卫辄不纳，春秋是之。〔蒯，苦怪翻。聩，五怪翻。〕以子拒父犹可，况以父拒子乎！〔德于宝为叔父。〕今赵思之言，未明虚实，臣请为陛下驰往诇之。」〔为，于伪翻。诇，火迥翻，又翾正翻。候俟也。刺探也。〕德流涕遣之。〔流涕遣护，将使之杀宝也。〕
护帅壮士数百人〔帅，读曰率；下同。〕随思而北，声言迎卫，其实图之。宝既遣思诣锺，于后得樵者言，德已称制，惧而北走。护至，无所见，执思以还。〔还，从宣翻，又如字。〕德以思练习典故，欲留而用之；思曰：「犬马犹知恋主，思虽刑臣，乞还就上。」〔宦者，谓之刑臣。上，谓宝也。〕德固留之，思怒曰：「周室东迁，晋、郑是依。〔周平王东迁洛邑，晋文侯、郑武寔定王室，故周桓公曰：「我周之东迁，晋、郑焉依。」〕殿下亲则叔父，位为上公，不能帅先群后以匡帝室，而幸本根之倾，为赵王伦之事，〔事见八十九卷惠帝永宁元年。言赵王伦以宗室而篡晋，德所为类之。伦于惠帝，叔祖也；德于宝，叔父也。帅，读曰率。〕思虽不能如申包胥之存楚，〔吴破楚入郢，申包胥乞师于秦，遂破吴师，楚昭王复国。〕犹慕龚君宾不偷生于莽世也！」〔龚胜，字君宾，事见三十七卷王莽始建国三年。〕德斩之。
宝遣扶风忠公舆腾与长乐王盛收兵冀州，盛以腾素暴横，为民所怨，乃杀之，行至巨鹿、长乐，说诸豪杰，〔横，户孟翻。乐，音洛。说，输芮翻。〕皆愿起兵奉宝。宝以兰汗祀燕宗庙，所为似顺，意欲还龙城，不肯留冀州，乃北行；至建安，〔建安城在令支之北，乙连之南。〕抵民张曹家。曹素武健，请为宝合众；〔为，于伪翻。〕盛亦劝宝宜且驻留，察汗情状。宝乃遣赜从仆射李旱先往见汗，〔赜，而陇翻。从，才用翻。〕宝留顿石城。〔石城县，前汉属右北平郡，后汉、晋省县，属建德郡，隋、唐并入营州柳城县界。宋白曰：石城县取碣石立如城以名之。〕会汗遣左将军苏超奉迎，陈汗忠款。宝以汗燕王垂之舅，盛之妃父也，谓必无他，不待旱返，遂行。盛流涕固谏，宝不听，留盛在后，盛与将军张真下道避匿。
丁亥，宝至索莫汗陉，〔索，昔各翻。汗，音寒。陉，音刑。〕去龙城四十里，城中皆喜。汗惶布，欲自出请罪，〔怖，普布翻。〕兄弟共谏止之。。汗乃遣弟加难帅五百骑出迎；又遣兄堤闭门止仗，禁人出入。城中皆知其将为变，而无如之何。加难见宝于陉北，拜谒已，〔已者，拜谒之礼毕。〕从宝俱进。颍阴烈公余崇密言于宝曰：「观加难形色，祸变甚逼，宜留三思，柰何径前！」宝不从。行数里，加难先执崇，崇大呼骂曰：「汝家幸缘肺附，〔呼，火故翻。师古曰：肺附，谓亲威也。旧解云。肺附，如肺腑之相附着。一说；肺，斫木札也。喻其轻薄附着大材也。〕蒙国宠荣，覆宗不足以报。今乃敢谋篡逆，此天地所不容，计旦暮即屠灭，但恨我不得手脍汝曹耳！」〔脍，细切肉也。〕加难杀之。引宝入龙城外邸，弒之。〔年四十四。〕汗谥宝曰灵帝；杀献哀太子策及王公卿士百余人；自称大都督、大将军、大单于、昌黎王，〔单，音蝉。〕改元青龙；以堤为太尉，加难为车骑将军，封河间王熙为辽东公，如杞、宋故事。〔周武王封夏之后于杞，殷之后于宋。〕
长乐王盛闻之，驰欲赴哀；张真止之。盛曰：「我今以穷归汗，汗性愚浅，必念婚姻，不忍杀我，旬月之间，足以展吾情志。」遂往见汗。汗妻乙氏及盛妃皆泣涕请盛于汗，盛妃复顿头于诸兄弟。〔复，扶又翻。〕汗恻然哀之，乃舍盛于宫中，以为侍中、左光禄大夫，亲待如旧。堤、加难屡请杀盛，汗不从。堤骄很荒淫，〔很，户垦翻。〕事汗多无礼，盛因而间之。〔间，古苋翻。〕由是汗兄弟浸相嫌忌。〔为盛诛汗张本。〕
凉太原公纂将兵击杨轨，郭鱶救之，纂败还。
段业使沮渠蒙逊攻西郡，〔郡在武威西，据岭之要，蒙逊得之，故晋昌、敦煌皆降。沮，子余翻。〕执太守吕纯以归。纯，光之弟子也。于是晋昌太守王德、敦煌太守赵郡孟敏皆以郡降业。〔敦，徒门翻。降，户江翻。〕业封蒙逊为临池侯，以德为酒泉太守，敏为沙州刺史。
六月，丙子，魏王珪命群臣议国号。皆曰：「周秦以前，皆自诸侯升为天子，因以其国为天下号。汉氏以来，皆无尺土之资。我国家百世相承，开基代北，遂抚有方夏，〔据孔安尚书注，方夏，谓四方中夏。夏，户雅翻。〕今宜以代为号。」黄门侍郎崔宏曰：「昔商人不常厥居，故两称殷、商，〔契始封于商。皇甫谧曰：今上洛商是也。契孙相土居商丘。自契至于成汤，八迁，汤始居亳，从先王居。后仲丁迁于嚣，河亶甲居相，祖乙居耿。书曰：盘庚五迁，将治亳殷，从先王居。谓从帝喾所居，居亳也。〕代虽旧邦，其命维新，登国之初，已更曰魏。〔事见一百六卷孝武太元十一年。更，工衡翻。〕夫魏者，大名，神州之上国也，〔左传，卜偃曰：「魏，大名也。」战国之时，魏为大国。中国谓之神州。〕宜称魏如故。」珪从之。
杨轨自恃其众，欲与凉王光决战，郭鱶每以天道抑止之。〔言天道未利也，郭鱶善数，故如此。鱶，奴昆翻。〕凉常山公弘镇张掖，段业使沮渠男成及王德攻之；光使太原公纂将兵迎之。〔将，即亮翻。〕杨轨曰：「吕弘精兵一万，若与光合，则姑臧益强，不可取矣。」乃与秃发利鹿孤共邀击纂，纂与战，大破之；轨奔王乞基。〔王乞基，田胡也。〕鱶性褊急残忍，不为士民所附，〔褊，补典翻。〕闻轨败走，降西秦；〔降，户江翻。〕西秦王干归以为建忠将军、散骑常侍。〔散，悉亶翻。骑，奇寄翻。〕
弘引兵弃张掖东走，段业徙治张掖，〔治，直之翻。〕将追击弘。沮渠蒙逊谏曰：「归师勿遏，穷寇勿追，〔孙子之言。〕此兵家之戒也。」业不从，大败而还，〔还，从宣翻。〕赖蒙逊以免。业城西安，以其将臧莫孩为太守。〔业置西安郡于张掖东境。孩，河开翻。〕蒙逊曰：「莫孩勇而无谋，知进不知退；此乃为之筑耱，非筑城也！」〔为，于伪翻。耱，知陇翻。〕业不从，莫孩寻为吕纂所破。
燕太原王奇，楷之子，兰汗之外孙也，汗亦不杀，以为征南将军。得入见长乐王盛，盛潜使奇逃出起兵。奇起兵于建安，众至数千，汗遣兰堤讨之。盛谓汗曰：「善驹小儿，未能办此，〔善驹，奇小子也。〕岂非有假托其名欲为内应者乎！太尉素骄，难信，不宜委以大众。」〔汗以堤为太尉，故称之。〕汗然之，罢堤兵，〔苏轼有言，「木必先蠹，然后虫生之；人必先疑，然后谗入之。」兰汗凶逆，兄弟自相嫌忌，故慕容盛得间之以奋其智，报君父之雠。〕更遣抚军将军仇尼慕将兵讨奇。〔更，工衡翻。〕
于是龙城自夏不雨至于秋七月，汗日诣燕诸庙及宝神座顿首祷请，委罪于兰加难。〔言弒宝者加难之罪。〕堤及加难闻之怒，且惧诛，乙巳，相与率所部袭仇尼慕军，败之。〔败，补迈翻。〕汗大惧，遣太子穆将兵讨之。〔将，即亮翻。〕穆谓汗曰：「慕容盛我之仇雠，必与奇相表里，此乃腹心之疾，不可养也，宜先除之。」汗欲杀盛，先引见，察之。盛妃知之，密以告盛，盛称疾不出，〔兰妃之为，异于雍姞。虽曰妇人内夫家而外父母家，若兰妃者，处夫妻父子之变，得其一而失其一者也。〕汗亦止不杀。
