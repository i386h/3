<!-- { "loadSidebar": true } -->
①春，大司农田延年有罪自杀。昭帝之丧，大司农僦民军，延年诈增僦直，〔师古曰：僦，谓赁之，与雇直也。僦，子就翻。〕盗取钱三千万，为怨家所告。〔怨，于元翻。〕霍将军召问延年，欲为地道。〔师古曰：为之开通道路，使有安全之地也。〕延年抵曰：〔师古曰：抵，拒讳也。抵，丁礼翻。〕“无有是事！”光曰：“即无事，当穷竟！”〔师古曰：既无实事，当令有司穷治，尽其理。〕御史大夫田广明谓太仆杜延年曰：“春秋之义，以功覆过。〔公羊传：僖十七年夏，灭项。孰灭之？齐灭之。曷为不言齐灭之？为桓公讳也。桓公尝有存亡继绝之功，故君子为之讳。〕当废昌邑王时，非田子宾之言，大事不成。〔延年，字子宾，事见上昭帝元平元年。〕今县官出三千万自乞之，何哉？〔师古曰：谓自乞与之也。柳宗元曰：哉，疑辞也。何哉，犹曰何如也。乞，音气。〕愿以愚言白大将军！”延年言之大将军，大将军曰：“诚然，实勇士也！当发大议时，震动朝廷。”光因举手自怃〔【章：甲十五行本“怃”作“抚”；乙十一行本同；孔本同。】〕心曰：“使我至今病悸。〔师古曰：悸，心动也，音揆。韵略：其季翻。〕谢田大夫晓大司农，通往就狱，得公议之。”〔师古曰：晓者，告白意指也。通者，从公家通理也。光忿其拒讳，故不佑之。〕田大夫使人语延年。〔语，牛倨翻。〕延年曰：“幸县官宽我耳，何面目入牢狱，使众人指笑我，卒徒唾吾背乎！”即闭阁独居斋舍，偏袒，持刀东西步。数日，使者召延年诣廷尉。闻鼓声，自刎死。〔晋灼曰：使者至司农，司农发诏书，故鸣鼓也。师古曰：刎，谓断颈也。刎，武粉翻。〕
②夏，五月，诏曰：“孝武皇帝躬仁谊，厉威武，功德茂盛，而庙乐未称，〔师古曰：称，副也。称，尺证翻。〕朕甚悼焉。其与列侯、二千石、博士议。”于是群臣大议庭中，〔师古曰：大议，总会议也。此庭中，谓朝廷之中。〕皆曰：“宜如诏书。”长信少府夏侯胜独曰：“武帝虽有攘四夷、广土境之功，然多杀士众，竭民财力，奢泰无度，天下虚耗，百姓流离，物故者半，蝗虫大起，赤地数千里，〔师古曰：言无五谷之苗。〕或人民相食，畜积至今未复；〔畜，读曰蓄。〕无德泽于民，不宜为立庙乐。”公卿共难胜曰：〔为，于伪翻。难，乃旦翻。〕“此诏书也。”胜曰：“诏书不可用也。人臣之谊，宜直言正论，非苟阿意顺指。议已出口，虽死不悔！”于是丞相、御史劾奏胜非议诏书，毁先帝，不道；及丞相长史黄霸阿纵胜，不举劾；俱下狱。〔劾，户概翻。下，遐嫁翻。〕有司遂请尊孝武帝庙为世宗庙，奏盛德、文始五行之舞。〔应劭曰：宣帝复采昭德之舞为盛德舞，以尊世宗庙也。诸帝庙皆常奏文始四时五行舞也。〕武帝巡狩所幸郡国皆立庙，如高祖、太宗焉、夏侯胜、黄霸既久系，霸欲从胜受尚书，胜辞以罪死。霸曰：“朝闻道，夕死可矣。”〔论语载孔子之言〕胜贤其言，遂授之。系再更冬，〔师古曰：更，历也。更，音工衡翻。〕讲论不怠。
③初，乌孙公主死，汉复以楚王戊之孙解忧为公主，妻岑娶。岑娶胡妇子泥靡尚小，岑娶且死，〔复，扶又翻。妻，七细翻。汉书作岑陬。师古曰：岑，音仕林翻。陬，音子侯翻。〕以国与季父大禄子翁归靡，曰：“泥靡大，以国归之。”翁归靡既立，号肥王，复尚楚主，生三男、两女。长男曰元贵靡，次曰万年，次曰大乐。昭帝时，公主上书言：“匈奴与车师共侵乌孙，唯天子幸救之！”汉养士马，议击匈奴。会昭帝崩，上遣光禄大夫常惠使乌孙。乌孙公主及昆弥皆遣使上书，言：“匈奴复连发大兵，侵击乌孙。使使谓乌孙，『趣持公主来！』〔趣，读曰促。〕欲隔绝汉。昆弥愿发国精兵五万骑，尽力击匈奴。唯天子出兵以救公主、昆弥！”先是匈奴数侵汉边，〔先，悉荐翻。〕汉亦欲讨之。秋，大发兵，遣御史大夫田广明为祁连将军，四万余骑，出西河；度辽将军范明友三万余骑，出张掖；前将军韩增三万余骑，出云中；后将军赵充国为蒲类将军，三万余骑，出酒泉；云中太守田顺为虎牙将军，三万余骑，出五原；期以出塞各二千余里。以常惠为校尉，持节护乌孙兵共击匈奴。
本始三年（庚戌，公元前七一年）
①春，正月，癸亥，恭哀许皇后崩。〔张晏曰：礼，妇人从夫谥。闵其见杀，故兼二谥。师古曰：共，读曰恭。余据班史，自高后以下皆从夫称之，未尝有谥也。至帝谥孝武卫皇后曰思，亦以其不令终也。至于东都，如光烈、明德，始从夫而加二谥。〕时霍光夫人显欲贵其小女成君，道无从。〔师古曰：从，因也，由也。无由得纳其女。〕会许后当娠，病，女医淳于衍者，〔姓谱：淳于出于姜姓，州公之后。〕霍氏所爱，尝入宫侍皇后疾。衍夫赏为掖庭户卫，〔掖庭户卫，掌卫掖庭门户，户郎主之也。〕谓衍：“可过辞霍夫人，行为我求安池监。”〔安池，池名。监，掌池之官。为，于伪翻。〕衍如言报显，显因心生，〔【章：甲十五行本二字互乙；乙十一行本同；孔本同；张校同；退斋校同。】〕辟左右，〔师古曰：辟，谓屏去之；音辟。〕字谓衍曰：“少夫幸报我以事，〔如淳曰：称衍字曰少夫，亲之也。晋灼曰：报我以事，谓求池监也。少，诗照翻。〕我亦欲报少夫，可乎？”〔晋灼曰：报少夫谋弑许后事。〕衍曰：“夫人所言，何等不可者！”〔师古曰：无事而不可。〕显曰：“将军素爱小女成君，欲奇贵之，愿之累少夫！”〔师古曰：累，托也，音力瑞翻。〕衍曰：“何谓邪？”显曰：“妇人免乳，大故，十死一生。〔师古曰：免乳，谓产子也。大故，大事也。乳，音人喻翻。〕今皇后当免身，可因投毒药去也，〔师古曰：去，谓除去皇后也；音丘吕翻。〕成君即为皇后矣。如蒙力，事成，富贵与少夫共之。”衍曰：“药杂治，常先尝，安可？”〔师古曰：与众医共杂治之，又有先尝者，何可行毒？治，直之翻。〕显曰：“在少夫为之耳。将军领天下，谁敢言者！缓急相护，但恐少夫无意耳。”衍良久曰：“愿尽力！”即捣附子，〔附子与天雄、乌喙同出一种，有大毒。〕赍入长安宫。皇后免身后，衍取附子并合大医大丸以饮皇后，〔师古曰：大丸，今泽兰丸之属。合，音合。饮，于禁翻。〕有顷，曰：“我头岑岑也，药中得无有毒？”〔师古曰：岑岑，庳闷之意。〕对曰：“无有。”遂加烦懑，崩。〔师古曰：懑，音满，又音闷。〕衍出，过见显，相劳问，〔劳，力到翻。〕亦未敢重谢衍。〔师古曰：恐人知觉之。〕后人有上书告诸医侍疾无状者，皆收系诏狱，劾不道。〔劾，户概翻。〕显恐急，即以状具语光，〔语，牛据翻。〕因曰：“既失计为之，无令吏急衍！”光大惊，欲自发举，不忍，犹与。〔师古曰：犹与，不决也。与，读曰豫。〕会奏上，光署衍勿论。〔李奇曰：光题其奏也。师古曰：言之于帝，故解释耳，光不自署也。余据霍光传，光薨后，帝始闻毒许后事，光于是时安敢言之于帝邪！李说为是。上，时掌翻。〕显因劝光内其女入宫。
②戊辰，五将军发长安。匈奴闻汉兵大出，老弱奔走，驱畜产远遁逃，〔师古曰：驱，与驱同。〕是以五将少所得。〔少，诗沼翻。〕夏，五月，军罢。度辽将军出塞千二百余里，至蒲离候水，〔自张掖出塞。〕斩首、捕虏七百余级。前将军出塞千二百余里，至乌员，〔自云中出塞。师古曰：乌员，地名也；音云。〕斩首、捕虏百余级。蒲类将军出塞千八百余里，西至候山，〔自酒泉出塞。〕斩首、捕虏，得单于使者蒲阴王以下三百余级。闻虏已引去，皆不至期还。天子薄其过，宽而不罪。祈〔【章：甲十五行本“祈”作“祁”；乙十一行本同；孔本同。下三见均同。】〕连将军出塞千六百里，至鸡秩山，〔自西河出塞。〕斩首、捕虏十九级。逢汉使匈奴还者冉弘等，〔姓谱：楚大夫叔山冉之后。案夫子弟子有冉伯牛、冉有。使，疏吏翻。还，从宣翻，又如字。〕言鸡秩山西有虏众，祈连即戒弘，使言无虏，欲还兵。御史属公孙益寿谏，以为不可。祈连不听，遂引兵还。虎牙将军出塞八百余里，至丹余吾水上，〔自五原出塞。〕即止兵不进，斩首、捕虏千九百余级，引兵还。上以虎牙将军不至期，诈增卤获，而祈连知虏在前，逗遛不进，〔孟康曰：逗遛，律语也；谓军行顿止，稽留不进也。师古曰：逗，读与住同；又音豆。〕皆下吏，自杀。擢公孙益寿为侍御史。〔百官表：侍御史员十五人，受公卿奏事、举劾案章。下，遐嫁翻。〕
乌孙昆弥自将五万骑与校尉常惠从西方入，至右谷蠡王庭，〔谷蠡，音鹿黎。〕获单于父行〔行，胡浪翻。〕及嫂、居次、〔晋灼曰：匈奴女号，若言公主也。〕名王、犁污都尉、千长、骑将以下四万级，〔犁污都尉，犁污王之都尉也。师古曰：千长，千人之长。长，知两翻。〕马、牛、羊、驴、橐佗七十余万头。〔师古曰：橐佗，言能负橐囊而驮物也。佗，音徒河翻。考异曰：常惠传，“四万级”为“三万九千人”，“七十余万头”为“六十余万头”；今从乌孙传。〕乌孙皆自取所虏获。上以五将皆无功，独惠奉使克获，封惠为长罗侯。〔长罗，侯国，属陈留郡。贤曰：故城在今滑州匡城县东北。〕然匈奴民众伤而去者及畜产远移死亡，不可胜数，〔胜，音升。〕于是匈奴遂衰耗，怨乌孙。
上复遣常惠持金币还赐乌孙贵人有功者。〔复，扶又翻。〕惠因奏请龟兹国尝杀校尉赖丹，未伏诛，请便道击之。帝不许。大将军霍光风惠以便宜从事。〔师古曰：言至前所，专命而行也。风，读曰讽。〕惠与吏士五百人俱至乌孙，还，〔还，从宣翻，又如字；下同。〕过，发西国兵二万人，〔自乌孙还，所过西国皆发其兵。〕令副使发龟兹东国二万人，乌孙兵七千人，从三面攻龟兹。兵未合，先遣人责其王以前杀汉使状。王谢曰：“乃我先王时为贵人姑翼所误耳，我无罪。”惠曰：“即如此，缚姑翼来，吾置王。”〔师古曰：置，犹放。〕王执姑翼诣惠，惠斩之而还。〔龟兹杀赖丹事，见上卷昭帝元凤四年。〕
③大旱。
④六月，己丑，阳平节侯蔡义薨。〔阳平属东郡。考异曰：荀纪作“乙丑”，误。〕
⑤甲辰，长信少府韦贤为丞相。
⑥大司农魏相为御史大夫。
