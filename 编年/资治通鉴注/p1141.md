<!-- { "loadSidebar": true } -->
李峘辟北固为兵场，〔北固山，在京口，梁武帝所登，即其地。〕插木以塞江口。展军于白沙，设疑兵于瓜洲，〔今扬州江都县南三十里，有瓜洲镇，正对京口北固山。塞，昔则翻。〕序张火、鼓，〔张火及鼓，以为疑兵。〕若将趣北固者，如是累日。峘悉锐兵守京口以待之。展乃自上流济，袭下蜀。〔此自白沙济江也。升州东北九十里至句容县，有下蜀戍，在句容县北，近江津。〕峘军闻之，自溃，峘奔宣城。〔宣城，汉宛陵县地，晋置宣城郡，隋平陈，废郡，改宛陵为宣城县，带宣州。李峘奔宣城，就郑炅之。〕
甲午，展陷润州。〔考异曰：实录：「十一月壬子，淮南节度奏展反，邓景山、李峘战败。八日，展陷润州。十日，陷升州。」按八日甲午，十日丙申，壬子二十六日，乃奏到日也。唐历：「壬子，淮南奏宋州刺史刘展赴镇，扬州长史淮南节度邓景山、都统尚书李峘承诏拒之，兵败，奔于寿州。乙未，刘展陷扬州。景申，陷润州。丁酉，陷升州。」壬子在前，盖因实录也。今从刘展乱纪及新书本纪。〕升州军士万五千人谋应展，攻金陵城，〔升州治金陵。〕不克而遁。侯令仪惧，以后事授兵马使姜昌群，弃城走。昌群遣其将宗犀诣展降。丙申，展陷升州，以宗犀为润州司马、丹杨军使；〔干元二年置丹杨军于润州。〕使昌群领升州，以从子伯瑛佐之。〔从，才用翻。〕
34李光弼攻怀州，百余日，乃拔之，生擒安太清。〔考异曰：旧传云：「擒安太清、周挚、杨希文等，送于阙下。」按周挚于时不在怀州城中，明年为史朝义所杀，非光弼所擒也。〕
35史思明遣其将田承嗣将兵五千徇淮西，王同芝将兵三千人徇陈，许敬江将二千人徇兖、郓，薛鄂将五千人徇曹州。〔新书「江」作「缸」，「鄂」作「萼」〕
36十二月，丙子，党项寇美原、〔章：甲十六行本「原」下有「华原」二字；乙十一行本同；退斋校同。〕同官，大掠而去。〔后魏景明元年，分汉富平县置土门县，属新平郡，因土门山为名，隋废土门县入华原。咸亨二年，分京兆之富平、华原及同州之蒲城以故土门县置美原县。同官，本汉铜官之地，后因谓之铜官川。后魏真君七年，置铜官县，属北地地郡，隋为铜官，至唐，二县并属京兆。宋白曰：同官县，汉祋祤地，晋为频阳地，苻坚于祋祤城东北铜官州置铜官护军，后魏真君七年，罢军为县。后周除「金」，作此「同」字。〕
37贼帅郭愔等引诸羌、胡败秦陇防御使韦伦，〔帅，所类翻。败，补卖翻。〕杀监军使。
38兖郓节度使能元皓〔方镇表：干元二年，升郓、齐、兖三州都防御使为节度使。是年，以齐州隶青密，而兖郓增领徐州。能，奴代翻。〕击史思明兵，破之。
39李峘之去润州也，副使李藏用谓峘曰：「处人尊位，食人重禄，临难而逃之，非忠也；〔处，昌吕翻。难，乃旦翻。〕以数十州之兵食，三江、五湖之险固，〔韦昭曰：三江，谓吴松江、钱唐江、浦阳江也。吴地记曰：松江东北行七十里，得三江口。东北入海为娄江，东南入江为东江，并松江为三江。五湖注已见晋安帝纪。〕不发一矢而弃之，非勇也。失忠与勇，何以事君！藏用请收余兵，竭力以拒之。」峘乃悉以后事授藏用。藏用收散卒，得七百人，东至苏州募壮士，得二千人，立栅以拒刘展。
展遣其将傅子昂、宗犀攻宣州，宣歙节度使郑炅之弃城走，〔宣歙节度使领宣、歙、饶三州。歙，书涉翻。〕李峘奔淇〔章：甲十六行本「淇」作「洪」；乙十一行本同。〕州。
李藏用与展将长景超、孙待封战于郁墅，兵败，奔杭州。景超遂据苏州，待封进陷湖州。〔湖州，本汉乌程县地，吴置吴兴郡，隋平陈，废郡，置湖州，大业初，废州，以县属吴郡。唐武德四年，复置湖州。〕展以其将许峄为润州刺史，〔峄，音亦。〕李可封为常州刺史，杨持璧苏州刺史，待封领湖州事。景超进逼杭州，藏用使其将温晁屯余杭。〔余杭、汉县，时属杭州，在州西四十五里。晁，直遥翻。〕展以李晃为泗州刺史，宗犀为宣州刺史。
傅子昂屯南陵，〔南陵，汉春谷县地，梁置南陵县及南陵郡，隋废郡，以县属宣州。旧治赭圻城，长安四年，移治青阳城。〕将下江州，徇江西。〔江西，谓江南西道。〕于是屈突孝标陷濠、楚州，〔屈，居勿翻。〕王暅陷舒、和、滁、庐等州，所向无不摧靡，聚兵万人，骑三千，横行江、淮间。寿州刺史崔昭发兵拒之，由是暅不得西，止屯庐州。
初，上命平庐〔章：甲十六行本「庐」作「卢」，「卢」下有「都知」二字；乙十一本同；张校同；退斋校同。〕兵马使田神功将所部精兵五千屯任城；〔任，音壬。〕邓景山既败，与邢延恩奏乞敕神功救淮南，未报。景山遣人趣之，〔趣，读曰促。〕且许以淮南金帛子女为赂，神功及所部皆喜，悉众南下，及彭城，敕神功讨展。〔田神功至彭城，敕方下。〕展闻之，始有惧色，自广陵将兵八千拒之，选精兵二千渡淮，击神功于都梁山，展败，走至天长；〔天宝元年，分江都、六合、高邮置千秋县，七载，更名天长，属扬州。〕以五百骑据桥拒战，又败，展独与一骑亡渡江。神功入广陵〔考异曰：刘展乱纪云：「二年春，神功举兵东下。」实录、唐历，神功入扬州在此月。今从之。〕及楚州，〔当属上句。盖先入楚州而后入广陵。〕大掠，杀商胡以千数，城中地穿掘略徧。〔穿掘，以求人所窖藏者。掘，其月翻。〕
40是岁，吐蕃陷廓州。
唐纪三十八〔起重光赤奋若（辛丑），尽昭阳单阏（癸卯）六月，凡二年有奇。〕
《肃宗文明武德大圣大宣孝皇帝下之下》
上元二年〔（辛丑、七六一）〕
1春，正月，癸卯，史思明改元应天。
2张景超引兵攻杭州，败李藏用将李强于石夷门。〔败，补迈翻。将，即亮翻；下同。〕孙待封自武康南出，〔吴分乌程、余杭二县置永安县、晋改为永康，又改为武康，唐属杭州。〕将会景超攻杭州，〔自武康南出，迥狗头岭，至杭州五十里。〕温晁据险击败之；〔去年李藏用使温晁屯余杭。余杭东至杭州钱塘县界一十八里，又东二十七里则至杭州。此陆路也，故温晁得趋而据险以败孙待封。〕待封脱身奔乌程，李可封以常州降。丁未，田神功使特进杨惠元等将千五百人西击王暅。〔暅，户登翻。〕辛亥夜，神功先遣特进范知新等将四千人自白沙济，西趣下蜀；邓景山将千人自海陵济，东趣常州；〔趣，七喻翻；下同。〕神功与邢延恩将三千人军于瓜洲，壬子，济江。展将步骑万余陈于蒜山；〔陈，读曰阵。蒜山，在润州城西三里；其上多蒜，故名。蒜，苏贯翻。〕神功以舟载兵趣金山，会大风，五舟飘抵金山下，〔金山，在大江中，南直西津渡口，去润州城七里。〕展屠其二舟，〔沈，持林翻。〕神功不得渡，还军瓜洲。而范知新等兵已至下蜀，展击之，不胜。弟殷劝展引兵逃入海，可延岁月，展曰：若事不济，何用多杀人父子乎！死，早晚等耳！」遂更率众力战。〔帅，读曰率。【章：胡注「帅，读曰率」，十二行本作「帅」。是注本刻误，乙十一行本同。】〕将军贾隐林射展中目而仆，遂斩之。〔射，而亦翻。中，竹仲翻。考异曰实录云：「乙卯，平卢兵马使田神功生擒逆贼刘展。」旧神功传亦然。今从刘展乱纪。〕刘殷、许峄等皆死。〔峄，音亦。〕隐林，滑州人也。杨惠元等击破王暅于淮南，暅引兵东走，至常熟，乃降。〔王暅东走，渡江而至常熟。晋分吴县置海虞县，梁立信义郡南沙县，隋平陈，废郡，并海虞、南沙、海阳、前京、信义、兴国等县为常熟县，属苏州。〕孙待封诣李藏用降。张景超聚兵至七千余人，闻展死，悉以兵授张法雷，使攻杭州，景超逃入海。法雷至杭州，李藏用击破之，余党皆平。平卢军大掠十余日。〔田神功所将平卢兵也。〕安、史之乱，乱兵不及江、淮，至是，其民始罹荼毒矣。〔考异曰：刘展乱纪，孙待封降以下事在二月。今因展败，终言之。〕
3荆南节度使吕諲奏：请以江〔【严：「江」改「湖」。】〕南之潭、岳郴、邵、永、道、连，黔中之涪州，皆隶荆南；从之。〔邵州，汉召陵、都梁之地。召陵，后汉改为昭阳，晋改为邵阳。吴立邵陵郡，隋废郡为邵阳县，属潭州；唐武德四年，分置南梁州，贞观十年，更名邵州。郴，丑林翻。黔，其今翻。〕
4二月，奴剌、党项寇宝鸡，〔奴剌，西羌种落之名。剌，来葛翻。至德二载，改陈仓县为宝鸡县，以其地有秦时宝鸡祠故也，时属凤翔府。〕烧大散关，南侵凤州，杀刺史萧仸，〔仸，余世翻。〕大掠而西；凤翔节度使李鼎追击，破之。
5戊辰，新罗王金嶷入朝，〔嶷，鱼力翻。〕因请宿卫。
6或言：「洛中将士皆燕人，〔燕，于肩翻。〕久戍思归，上下离心，击之，可破也。」陕州观军容使鱼朝恩以为信然，屡言于上，上敕李光弼等进取东京。光弼奏称：「贼锋尚锐，未可轻进。」朔方节度使仆固怀恩，勇而愎，〔愎，蒲逼翻。〕麾下皆蕃、汉劲卒，恃功，多不法，郭子仪宽厚曲容之，每用兵临敌，倚以集事；李光弼性严，一裁之以法，无所假贷。怀恩惮光弼而心恶之，乃附朝恩，言东都可取。〔史言仆固怀恩欲覆李光弼之军以便其私。恶，乌故翻。朝，直遥翻。〕由是中使相继督光弼使出师，光弼不得已，使郑陈节度使李抱玉守河阳，与怀恩将兵会朝恩及神策节度使卫伯玉攻洛阳。
戊寅，陈于邙山。光弼命依险而陈，怀恩陈于平原，光弼曰：「依险则可以进，可以退；若平原，战而不利则尽矣。思明不可忽也。」命移于险，怀恩复止之。史思明乘其陈未定，〔陈，读曰阵。〕进兵薄之，官军大败，死者数千人，军资器械尽弃之。〔考异曰：实录曰：「史思明潜遣间谍反说官军曰：『洛中将士久戍思归，士多不睦。』鱼朝恩以为然，乃告光弼及仆固怀恩、卫伯玉等曰：『可速出军，以扫残寇。』光弼等然之。」今从旧光弼传。实录曰：「光弼、怀恩败绩，步兵死者数万。」今从旧思明传。〕光弼、怀恩渡河走保闻喜，朝恩、伯玉奔还陕，抱玉亦弃河阳走，河阳、怀州皆没于贼。朝廷闻之，大惧，益兵屯陕。〔相州之败，邙山之败，皆鱼朝恩为之也。唐不以覆军之罪罪朝恩而罢郭、李兵柄，失刑甚矣。〕
