<!-- { "loadSidebar": true } -->
初，秦王坚闻太宰恪卒，阴有图燕之志，惮垂威名，不敢发。及闻垂至，大喜，郊迎，执手曰：「天生贤杰，必相与共成大功，此自然之数也。要当与卿共定天下，告成岱宗，然后还卿本邦，世封幽州，使卿去国不失为子之孝，归朕不失事君之忠，不亦美乎！」垂谢曰：「羇旅之臣，免罪为幸；本邦之荣，非所敢望！」坚复爱世子令及慕容楷之才，〔复，扶又翻。〕皆厚礼之，赏赐巨万，每进见，属目观之。〔见，贤遍翻。属，之欲翻。〕关中士民素闻垂父子名，皆向慕之。王猛言于坚曰：「慕容垂父子，譬如龙虎，非可驯之物，〔驯，扰也，从也，顺也。豢养猛兽，使之扰狎顺人之意曰驯。驯，详遵翻。〕若借以风云，将不可复制，不如早除之。」坚曰：「吾方收揽英雄以清四海，柰何杀之！且其始来，吾已推诚纳之矣；匹夫犹不弃言，况万乘乎！」乃以垂为冠军将军，封宾徒侯，〔乘，绳证翻。冠，古玩翻。宾徒，汉县名，属辽西郡。〕楷为积弩将军。
燕魏尹范阳王德素与垂善，及车骑从事中郎高泰，皆坐免官。〔垂在燕为车骑大将军，以泰为从事中郎。〕尚书右丞申绍言于太傅评曰：「今吴王出奔，外口籍籍，〔师古曰：籍籍，犹纷纷也。〕宜征王僚属之贤者显进之，粗可消谤。」〔粗，坐五翻。〕评曰：「谁可者﹖」绍曰：「高泰其领袖也。」乃以泰为尚书郎。泰，瞻之从子；〔高瞻见九十一卷元帝太兴二年。从，才用翻。〕绍，胤之子【章：十二行本「子」作「兄」；乙十一行本同；退斋校同。】也。
秦留梁琛月余，乃遣归。琛兼程而进，〔程，驿程也。谓行者以二驿为程，若一程而行四驿，是兼程也。〕比至邺，〔比，必寐翻。〕吴王垂已奔秦。琛言于太傅评曰：「秦人日阅军旅，多聚粮于陕东；〔陕，失冉翻。〕以琛观之，为和必不能久。今吴王又往归之，秦必有窥燕之谋，宜早为之备。」评曰：「秦岂肯受叛臣而败和好哉！」〔败，补遇翻。好，呼到翻；下同。〕琛曰：「今二国分据中原，常有相吞之志；桓温之入寇，彼以计相救，非爱燕也；若燕有衅，彼岂忘其本志哉！」〔苻坚、王猛之为谋，梁琛固已窥见之矣。〕评曰：「秦主何如人﹖」琛曰：「明而善断。」〔断，丁乱翻。〕问王猛，曰：「名不虚得。」评皆不以为然。琛又以告燕主暐，暐亦不然之。以告皇甫真，真深忧之，上疏言：「荷坚虽聘问相寻，然实有窥上国之心，非能慕乐德义，不忘久要也。〔乐，音洛。要，一遥翻。朱熹曰：久要，旧约也。〕前出兵洛川，〔谓苟池、邓羌救燕时也。〕及使者继至，〔使，疏吏翻。〕国之险易虚实，〔易，以豉翻。〕彼皆得之矣。今吴王垂又往从之，为其谋主；伍员之祸，不可不备。〔伍员去楚奔吴，借吴兵以报楚入郢，事见左传。员，音云。〕洛阳、太原、壶关，皆宜选将益兵，以防未然。」〔秦后伐燕之路，果如真所料。杜佑曰：潞州上党县，汉为壶关县。〕暐召太傅评谋之，评曰：「秦国小力弱，恃我为援；且苻坚庶几善道，〔言苻坚虽未能纯善道交邻，犹庶几焉。几，居希翻。〕终不肯纳叛臣之言，绝二国之好；不宜轻自惊扰以启寇心。」卒不为备。〔卒，子恤翻。〕
秦遣黄门郎石越聘于燕，太傅评示之以奢，欲以夸燕之富盛。高泰及太傅参军河间刘靖言于评曰：「越言诞而视远，非求好也，乃观衅也。宜耀兵以示之，用折其谋。今乃示之以奢，益为其所轻矣。」评不从。泰遂谢病归。
是时太后可足浑氏侵桡国政，太傅评贪昧无厌，〔桡，奴教翻，又奴巧翻。厌，于盐翻。贪昧者，贪财昧利，不顾其害也。〕货赂上流，〔流，水行也。水行就下，无逆而上流之理。货赂上行，言其逆于常理也。上，时掌翻；下同。〕官非才举，群下怨愤。尚书左丞申绍上疏，以为：「守宰者，致治之本。〔治，直吏翻。〕今之守宰，率非其人，或武臣出于行，伍或贵戚生长绮纨，既非乡曲之选，又不更朝廷之职。〔守，式又翻。行，户刚翻。长，知两翻。更，工衡翻。〕加之黜陟无法，贪惰者无刑罚之惧，清修者无旌赏之劝。是以百姓困弊，寇盗充斥，纲颓纪紊，莫相纠摄。〔纠，督也。摄，录也。紊，音问。〕又官吏猥多，踰于前世，公私纷然，不胜烦扰。〔胜，音升。〕大燕户口，数兼二寇，〔以晋、秦为二寇。〕弓马之劲，四方莫及；而比者战则屡北，皆由守宰赋调不平，〔比，毗至翻。调，徒钓翻。〕侵渔无已，行留俱窘，莫肯致命故也。后宫之女四千余人，僮侍厮役尚在其外，〔厮，音斯。〕一日之费，厥直万金；士民承风，竞为奢靡。彼秦、吴僭僻，〔谓秦僭号而吴僻在一隅也。〕犹能条治所部，有兼并之心，〔治，直之翻。〕而我上下因循，日失其序；我之不修，彼之愿也。谓直精择守宰，并官省职，存恤兵家，使公私两遂，节抑浮靡，爱惜用度，赏必当功，罚必当罪。如此则温、猛可枭，〔谓桓温、王猛。枭，坚尧翻。〕二方可取，岂特保境安民而已哉！又，索头什翼犍疲病昏悖，〔萧子显曰：鲜卑被发左衽，故呼为索头。索，昔各翻。犍，居言翻。悖，蒲内翻。〕虽乏贡御，〔御，进也。〕无能为患，而劳兵远戍，有损无益。〔燕戍云中以备代。〕不若移于并土，控制西河，南坚壶关，北重晋阳，西寇来则拒守，过则断后，〔断，丁管翻。〕犹愈于戍孤城守无用之地也。」疏奏，不省。〔省，悉景翻。〕
⑥辛丑，丞相昱与大司马温会涂中，〔杨正衡曰：涂，音除。涂中，今滁州全椒县、真州六合县地。〕以谋后举；以温世子熙为豫州刺史、假节。
⑦初，燕人许割虎牢以西赂秦；晋兵既退，燕人悔之，谓秦人曰：「行人失辞。〔谓使者许割地为失辞也。〕有国有家者，分灾救患，理之常也。」秦王坚大怒，遣辅国将军王猛、建威将军梁成、洛州刺史邓羌帅步骑三万伐燕。十二月，进攻洛阳。〔帅，读曰率。骑，奇寄翻。考异曰：燕少帝纪，此年十二月，王猛攻洛，明年正月，拔洛。十六国、秦春秋，十一月，王猛伐燕，遗慕容纪书，纪请降；十二月，猛受降而归。今按献庄纪云：「慕容令之奔还邺，建熙元年二月也。」时王猛犹在洛。又猛遗纪书云：「去年桓温起师。」故从燕书。〕
⑧大司马温发徐、兖州民筑广陵城，徙镇之。时征役既频，加之疫疠，死者什四五，百姓嗟怨。秘书监孙【章：十二行本「孙」上有「太原」二字；乙十一行本同；孔本同；退斋校同。】盛〔汉桓帝置秘书监；晋武帝以秘书并中书省；惠帝复置秘书监，其属有丞、有郎，并统著作省。〕作晋春秋，直书时事。大司马温见之，怒，谓盛子曰：「枋头诚为失利，何至乃如尊君所言！〔晋人于人子之前职其父为尊君、尊公。〕若此史遂行，自是关君门户事！」〔言欲灭其门也。〕其子遽拜谢请改之。时盛年老家居，性方严，有轨度，子孙虽斑白，待之愈峻。至是诸子乃共号泣稽颡，请为百口切计。〔稽，音启。〕盛大怒，不许；诸子遂私改之。盛先已写别本，传之外国。及孝武帝购求异书，得之于辽东人，与见本不同，〔见，贤遍翻。〕遂两存之。〔史言桓温虽以威逼改孙盛之书，终不能没其实。〕
五年〔（庚午、三七○）〕
①春，正月，己亥，袁真以梁国内史沛郡朱宪及弟汝南内史斌阴通大司马温，杀之。〔斌，音彬。〕
②秦王猛遗燕荆州刺史武威王糂书〔遗，于季翻。燕荆州治洛阳。糂，张六翻。〕曰：「国家今已塞成皋之险，〔塞，悉则翻。〕杜盟津之路，〔盟，读曰孟。〕大驾虎旅百万，自轵关取邺都，金墉穷戍，外无救援，城下之师，将军所监，〔监，视也。犹言目所见也。〕岂三百弊卒所能支也！」糂惧，以洛阳降；〔降，户江翻。〕猛陈师受之。燕卫大将军乐安王臧城新乐，破秦兵于石门，〔石门在荥阳；新乐亦当在荥阳界。宋白曰：卫州新乡县治古新乐城。新乐城，十六国时，燕将乐安王臧所筑。〕执秦将杨猛。
王猛之发长安也，请慕容令参其军事，以为乡导。将行，造慕容垂饮酒，从容谓垂曰：〔乡，读曰向。造，七到翻。从，千容翻。〕「今当远别，何以赠我﹖使我物思人。」垂脱佩刀赠之。猛至洛阳，赂垂所亲金熙，使诈为垂使者，谓令曰：「吾父子来此，以逃死也。今王猛疾人如雠，谗毁日深；秦王虽外相厚善，其心难知。丈夫逃死而卒不免，〔卒，子恤翻。〕将为天下笑。吾闻东朝比来始更悔悟，〔朝，直遥翻。比，毗至翻。〕主、后相尤。〔主、后，谓燕主暐及可足浑后也。相尤，言相责过。〕吾今还东，故遣告汝；吾已行矣；便可速发。」令疑之，踌躇终日，〔踌，直留翻。躇，陈如翻。犹豫，住足之意。〕又不可审覆。乃将旧骑，〔旧骑，自燕奔秦所从者。骑，奇寄翻；下同。〕诈为出猎，遂奔乐安王臧于石门。猛表令叛状，垂惧而出走，及蓝田，为追骑所获。秦王坚引见东堂，劳之曰：〔劳，力到翻。〕「卿家国失和，委身投朕。贤子心不忘本，犹怀首丘，〔礼记檀弓曰：太公封于齐，五世皆反葬于周。君子曰：乐乐其所自生，礼不忘其本。古之人有言曰：「狐死正丘首，仁也。」首，式又翻。〕亦各其志，不足深咎。然燕之将亡，非令所能存，惜其徒入虎口耳。且父子兄弟，罪不相及，〔晋臼季荐冀缺于晋文公，公曰：「其父有罪，可乎﹖」对曰：「舜之罪也，殛鲧；其举也，兴禹。」康诰曰：父不慈，子不祗，兄不友，弟不共，不相及也。〕卿何为过惧而狼狈如是乎！」〔狼，进则跋其胡，退则疐其尾。狈，狼属也。生子，欠一足。二者相附而后能行，故世谓进退不可而不能行者为狼狈。〕待之如旧。燕人以令叛而复还，其父为秦所厚，疑令为反间，〔复，扶又翻。间，古苋翻。〕徙之沙城，在龙都东北六百里。〔沙城，在沙野。龙都，即龙城。〕
