<!-- { "loadSidebar": true } -->
衡以以中兴之后，儒者争学图纬，〔纬，七纬也。七纬者，易纬，稽览图、干凿度、坤灵图、通卦验、是类谋、辩终备也；书纬，璇玑钤、考灵耀、刑德放、帝命验、运期授也；诗纬，推度灾、泛历枢、含神雾也；礼纬，含文嘉、稽命征、斗威仪也；乐纬，动声仪、稽耀嘉、汁国征也；孝经纬，援神契、钩命决也；春秋纬，演孔图、元命包、文耀钩、运斗枢、感精符、合诚图、考异邮、保干图、汉含孳、佑助期、握诚图、潜潭巴、说题辞也。〕上疏言：「春秋元命包有公输班与墨翟，事见战国；又言别有益州，益州之置于汉世。〔贤曰：前书：武帝始置益州。〕又刘向父子领校秘书，阅定九流，亦无谶录。〔贤曰：成、哀时，刘向及子歆为秘书，校定经传、诸子等。九流，谓儒家、道家、阴阳家、法家、名家、墨家、纵横家、杂家、农家，见艺文志；并无谶说。谶，楚谮翻。〕则知图谶成于哀、平之际，皆虚伪之徒以要世取资，〔要，一遥翻。〕欺罔较然，莫之纠禁。且律历、卦候、九宫、风角，〔黄帝命伶伦吹律，大挠作甲子，容成造历，而律历之学传矣。京房分六十四卦，更直日用事，以风雨塞温为候。伏羲之时，龙马负图出于河，戴九履一，左三右七，三四为肩，六八为足，而五居中。伏羲观河图而画八卦。阴阳家谓之九宫，一、六、八为白，二黑、三绿、四碧、五黄、七赤、九紫，至今承用之。又易干凿度曰：太一取其数而行九宫。郑玄注云：太一者，北辰神名也；下行八封之宫，每四乃还于中央。中央者，地神之所居，故谓之丸宫。天数大分以阳出，以阴入，阳起于子，阴起于午，是以太一下九宫从坎宫始。自此而从于坤宫，又自此而从于震宫，又自此而从于巽宫，所以从半矣，还息于中央之宫。既又自此而从于干宫，又自此而从于兑宫，又自此而从于艮宫，又自此而从于离宫，行则周矣。上游息于太一之星，而反于紫宫。行起从坎宫始，终于离宫也。此虽纬书之说，而九宫定位则一也。贤曰：风角，谓候四方四隅之风，以占吉凶。〕数有征效，〔数，所角翻；下同。〕世莫肯学，而竞称不占之书，〔贤曰：谓竞称谶家也。〕譬犹画工恶图犬马而好作鬼魅，诚以实事难形而虚伪不穷也！〔恶，乌路翻。好，呼到翻。魅，音媚。韩子曰：客有为齐王画者，问：「画孰难﹖」对曰：「狗、马最难。」「孰易﹖」曰：「鬼、魅最易。狗、马，人所知也，故难；鬼、魅无形，故易也。」〕宜收藏图谶，一禁绝之，则朱紫无所眩，典籍无瑕玷矣！」
③秋，七月，锺羌良封等复寇陇西、汉阳。〔复，扶又翻。〕诏拜前校尉马贤为谒者，镇抚诸种。〔种，章勇翻。〕冬，十月，护羌校尉马续遣兵击良封，破之。
④十一月，壬寅，司徒刘崎、司空孔扶免，用周举之言也。〔崎，丘宜翻。〕乙巳，以大司农黄尚为司徒，光禄勋河东王卓为司空。
⑤耿贵人数为耿氏请，〔为，于伪翻。〕帝乃绍封耿宝子箕为牟平侯。〔耿宝贬死事见上卷安帝延光四年。〕
四年〔（乙亥、一三五）〕
①春，北匈奴呼衍王侵车师后部。帝令敦煌太守发兵救之，不利。〔敦，徒门翻。〕
②二月，丙子，初听中宫得以养子袭爵。〔曹操阶之，遂移汉祚，其所由来渐矣。〕初，帝之复位，宦官之力也，〔事见上卷延光四年。〕由是有宠，参与政事。〔与，读曰预。〕御史张纲上书曰：「窃寻文、明二帝，德化尤盛，中官常侍，不过两人，近幸赏赐，裁满数金，惜费重民，故家给人足。而顷者以来，无功小人，皆有官爵，非爱民重器、承天顺道者也。」书奏，不省。〔省，悉景翻。〕纲，皓之子也。〔张皓见五十卷安帝延光三年。〕
旱。
④谒者马贤击锺羌，大破之。
⑤夏，四月，甲子，太尉施延免。戊寅，以执金吾梁商为大将军，故太尉庞参为太尉。〔庞，皮江翻。〕
商称疾不起且一年；帝使太常桓焉奉策就第即拜，商乃诣阙呙命。〔杜佑曰：后汉策拜诸王侯、三公之仪：百官会，立定，谒者引光禄勋前，谒者引当拜者前，伏殿下。光禄前一拜，举手曰：「制诏，其以某为某。」读策书毕，拜者称臣，再拜。尚书郎以玺印绶付侍御史，前面立受印玺绶，当受策者拜顿首，三赞。谒者曰：「某王臣某新封，某公某初除，谢。」中谒者报，「谨谢。」赞者立曰：「皇帝为公兴。」重坐。受策者拜谢，起，就位。礼毕。自汉以来惟卫青以有即军中拜大将军，未闻有就第即拜者也，况以此异数加之后父乎！〕商少通经传，谦恭好士，〔少，诗沼翻。好，呼到翻；下同。〕辟汉阳巨览、〔巨，姓；览，名。〕上党陈龟为掾属，〔掾，余绢翻。〕李固为从事中郎，杨伦为长史。
李固以商柔和自守，不能有所整裁，乃奏记于商曰：「数年以来，灾怪屡见。〔见，贤遍翻。〕孔子曰：『智者见变思形，愚者怪讳名。』〔范书李固传「形」作「刑」。此二语盖亦本之纬书。〕天道无亲，可为祗畏。〔贤曰：祗，敬也。言天无亲疏，惟善是与，可敬而畏也。〕诚令王纲一整，道行忠立，明公踵伯成之高，〔庄子曰：伯成子高，唐、虞时为诸侯；至禹，去而耕于野。〕全不朽之誉，岂与此外戚凡辈耽荣好位者同日而论哉！」商不能用。
⑥秋，闰八月，丁亥朔，日有食之。
⑦冬，十月，皇桓寇云中。度辽将军耿晔追击，不利。十一月，乌桓围晔于兰池城；〔续汉志：云中郡沙南县有兰池城。〕发兵数千人救之，乌极乃退。
⑧十二月，丙〔章：甲十六行本「丙」作「甲」；乙十一行本同；张校同。〕寅，京师地震。
永和元年〔（丙子、一三六）〕
①春，正月，己巳，改元，赦天下。
②冬，十月，丁亥，承福殿火。
③十一月，丙子，太尉庞参罢。
④十二月，象林蛮夷反。〔象林县，属日南郡。晋、宋以下为林邑国。〕
⑤乙巳，以前司空王龚为太尉。
龚疾宦官专权，上书极言其状。诸黄门使客诬奏龚罪；上命龚亟自实。李固奏记于梁商曰：「王公以坚贞之操，横为谗佞所构，〔横，户孟翻。〕众人闻知，莫不叹栗。夫三公尊重，无诣理诉冤之义，〔哀帝时，丞相王嘉召诣廷尉，主簿曰：「将相不对理陈冤，相踵以为故事，君侯宜引决。」〕纤微感慨，辄引分决，是以旧典不有大罪，不至重问。〔贤曰：大臣狱重，故曰重问。成帝时，丞相薛宣、御史大夫翟方进有罪，上使五二千石杂问。音义云：大臣狱重，故以二千石五人同问之。〕王公卒有他变，〔卒，读曰猝。〕则朝廷获害贤之名，群臣无救护之节矣！语曰：『善人在患，饥不及餐。』〔言当速救之也。〕斯其时也！」商即言之于帝，事乃得释。
⑥是岁，以执金吾梁冀为河南尹。冀性嗜酒，逸游自恣，居职多纵暴非法。父商所亲客雒阳令吕放以告商，商以让冀。冀遣人于道刺杀放，〔刺，七亦翻。〕而恐商知之，乃推疑放之怨仇，〔推，吐雷翻。恶自冀出，欲嫁之他人，故托其辞，疑放之怨仇为之。〕请以放弟禹为雒阳令，使捕之；〔贤曰：安慰放家，欲以灭口。余谓贤说非也。冀请于商，以放弟为令，谓必急于捕贼，而阴使禹灭其兄之宗亲宾客以快己忿耳。〕尽灭其宗、亲、宾客百余人。
⑦武陵太守上书，以蛮痍率服，〔言相率而来服。〕可比汉人，增其租赋。议者皆以为可。尚书令虞诩曰：「自古圣王，不臣异俗。先帝旧典，贡赋多少，所由来久矣；〔汉兴，令武陵诸蛮，大人岁输布一匹，小口二丈，是谓之賨布。〕今猥增之，必有怨叛。计其所得，不偿所费，必有后悔。」帝不从。澧中、溇中蛮各争贡布非旧约，〔溇，郎侯翻。〕遂杀乡吏，举种反。〔种，章勇翻。〕
二年〔（丁丑、一三七）〕
①春，武陵蛮二万人围充城，八千人寇夷道。〔贤曰：充县，属武陵郡，故城在澧州崇义县东北。充，音冲。夷道，属南郡。〕
②二月，广汉属国都尉击破白马羌。〔安帝改蜀郡北部都尉为广汉属国都尉，别领阴平、甸氐、刚氏三道，属益州。〕
③帝遣武陵太守李进击叛蛮，破平之。进乃简选良吏，抚循蛮夷，郡境遂安。
④三月，〔章：甲十六行本「月」下有「乙卯」二字；乙十一行本同；张校同；退斋校同。〕司空王卓薨。丁丑，以光禄勋郭虔为司空。〔考异曰：袁书作「干」，今从范书。〕
⑤夏，四月，丙申，京师地震。
⑥五月，癸丑，山阳君宋娥坐构奸诬罔，收印绶，归里舍。黄龙、杨佗、孟叔、李建、张贤、史泛、王道、李元、李刚等九侯坐与宋娥更相赂遗，〔更，工衡翻。遗，于季翻。〕求高官增邑，并遣就国，灭租四分之一。〔考异曰：孙程传云：「龙等诬罔曹腾、孟贲」，按梁商传，诬罔腾、贲者张逵等，非龙等也。〕
⑦象林蛮区怜等〔区，鸟侯翻；今广中犹有此姓。姓谱云：今长沙有此姓，音岂俱翻。〕攻县寺，杀长吏。交趾刺史樊演发交趾、九真兵万余人救之；兵士惮远役，秋，七月，二郡兵反，攻其府。府虽击破反者，而蛮势转盛。
⑧冬，十月，甲申，上行幸长安。扶风田弱荐同郡法真博通内、外学，〔东都诸儒以七纬为内学，六经为外学。〕隐居不仕，宜就加衮职。〔贤曰：毛诗曰：衮职有阙。谓三公也。〕帝虚心欲致之，前后四征，终不屈。友人郭正称之曰：「法真名可得闻，身难得而见。逃名而名我随，避名而名我追，可谓百世之师者矣！」真，雄之子也。〔法雄见四十九卷安帝永初四年。〕
丁卯，京师地震。
⑩太尉王龚以中常侍张昉等专弄国权，欲奏诛之。宗亲有以杨震行事谏之者，〔杨震事见五十卷安帝延光三年。〕龚乃止。
十二月，乙亥，上还自长安。
三年〔（戊寅、一三八）〕
①春，二月，乙亥，京师及金城、陇西地震，二郡山崩。
②夏，闰四月，己酉，京师地震。
③五月，吴郡丞羊珍反，功郡府；太守王衡破斩之。
