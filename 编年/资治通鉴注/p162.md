<!-- { "loadSidebar": true } -->
故宗正刘向疏曰：〔帝初即位，刘向为宗正；免官久矣，故曰故宗正。向本名更生，至是改名。〕「郅支单于囚杀吏者、吏士以百数，事暴扬外国，伤威毁重，群臣皆闵焉。〔师古曰：闵，病也。〕陛下赫然欲诛之，意未尝有忘。西域都护延寿，副校尉汤，承圣指，倚神灵，总百蛮之君，揽城郭之兵，〔意之所向为指。师古曰：揽，总持之也。〕出百死，入绝域，遂蹈康居，屠三重城，〔郅支城本城再重，井土城为三重。重，直龙翻。〕搴歙侯之旗，〔师古曰：搴，拔也，音骞。歙，许及翻。〕斩郅支之首，县旌万里之外，〔县，读曰悬。〕扬威昆山之西，〔昆山，指言昆仑山也。〕埽谷吉之耻，〔谷吉为郅支所杀，见上卷初元五年。〕立昭明之功，〔昭明，谓显功也。〕万夷慑伏，〔师古曰：慑，恐也，音之涉翻。〕莫不惧震。呼韩邪单于见郅支已诛，且喜且惧，乡风驰义，〔乡，读曰向。师古曰：驰义，慕义驱驰而来也。〕稽首来宾，愿守北藩，累世称臣。立千载之功，〔载，子亥翻。〕建万世之安，群臣之勋莫大焉。昔周大夫方叔、吉甫为宣王诛猃狁而百蛮从，〔为，于伪翻。〕其诗曰：『啴啴焞焞，如霆如雷。显允方叔，征伐猃狁，蛮荆来威。』〔师古曰：小雅采芑之诗也。啴啴，众也。焞焞，盛也。言车徒既众且盛，故能克定猃狁而令荆土之蛮亦畏威而来也。显，明也。允，信也。猃，音虚检翻。狁，音庾准翻。啴，音他丹翻。焞，音土回翻。〕易曰：『有嘉折首，获匪其丑。』〔师古曰：离上九爻辞也。嘉，善也。丑，类也。言王者出征，克胜斩首，多获非类，故以为善。〕言美诛首恶之人，而诸不顺者皆来从也。今延寿、汤所诛震，虽易之折首，诗之雷霆，不能及也。论大功者不录小过，举大美者不疵细瑕。司马法曰：『军赏不踰月，』欲民速得为善之利也。盖急武功，重用人也。吉甫之归，周厚赐之，其诗曰：『吉甫燕喜，既多受祉。来归自镐，我行永久。』〔师古曰：小雅六月之诗也。镐，地名，非丰、镐之镐。此镐及方，皆在周之北。时猃狁侵镐及方，至于泾阳，吉甫薄伐，自镐而还；王以宴礼乐之，多受福赐，以其行役有功，日月长久故也。吉甫，尹吉甫也。〕千里之镐犹以为远，况万里之外，其勤至矣。延寿、汤既末获受祉之报，反屈捐命之功，久挫于刀笔之前，〔师古曰：捐其躯命，言无所顾也。挫，屈折也。刀笔，吏也。〕非所以厉有功，劝戎士也。昔齐桓前有尊周之功，后有灭项之罪，君子以功覆过而为之讳。〔师古曰：尊周，谓代楚责苞茅及会王世子于首止。项，国名也。春秋僖十七年，夏，灭项。公羊传曰：齐灭之也。不言齐，为桓公讳也。桓尝有继绝存亡之功，故君子为之讳。覆，敷救翻。为，于伪翻。〕贰师将军李广利，损五万之师，靡亿万之费，经四年之劳，而仅获骏马三十匹，虽斩宛王母寡之首，犹不足以复费，其私罪恶甚多；孝武以为万里征伐，不录其过，遂封拜两侯、三卿、二千石百有余人。〔事见二十一卷武帝太初三年、四年。师古曰：靡，散也，音靡。仅，少也。复，偿也，音扶目翻。〕今康居之国，强于大宛，郅支之号，重于宛王，杀使者罪，甚于留马，而延寿、汤不烦汉士，不费斗粮；比于贰师，功德百之。〔师古曰：百倍胜之。〕且常惠随欲击之乌鲧，〔事见二十四卷宣帝本始三年。〕郑吉迎自来之日逐，〔事见二十六卷宣帝神爵二年。〕犹皆裂土受爵。故言威武勤劳，则大于方叔、吉甫；列功覆过，则优于齐桓、贰师；〔覆，敷又翻。〕近事之功，则高于安远、长罗：〔师古曰：安远侯，郑吉；长罗侯，常惠也。〕而大功未着，小恶数布，〔数，所角翻。〕臣窃痛之！宜以时解县，通籍，〔孟康曰：县，罪未竟也；如言县罚也。通籍者，不禁止，令得出入也。县，读曰悬。〕除过勿治，尊宠爵位，以劝有功。」于是天子下诏赦延寿、汤罪勿治，令公卿议封焉。议者以为宜如军法捕斩单于令。匡衡、石显以为「郅支本亡逃失国，窃号绝域，非真单于。」帝取安远侯郑吉故事，封千户；衡、显复争。〔复，扶又翻；下同。〕夏，四月，戊辰，封延寿为义成侯，〔地理志：沛郡有义成侯国。〕赐汤爵关内侯，食邑各三百户，加赐黄金百斤。拜延寿为长水校尉，汤为射声校尉。
于是杜钦上疏追讼冯奉世前破莎车功。〔事见二十五卷宣帝元康元年。〕上以先帝时事，不复录。钦，故御史大夫延年子也。
荀悦论曰：诚其功义足封，追录前事可也。春秋之义，毁泉台则恶之，舍中军则善之，〔春秋公羊传：文公十六年，毁泉台。何以书﹖讥。何讥尔﹖先祖为之，己毁之，不如勿居而已矣。昭五年，舍中军。舍中军者何﹖复古也。谷梁之义略同。恶，乌路翻。〕各由其宜也。夫矫制之事，先王之所慎也，不得已而行之。若矫大而功小者，罪之可也；矫小而功大者，赏之可也；功过相敌，如斯而已可也。权其轻重而为之制宜焉。〔为，于伪翻。〕
⑧初，太子少好经书，〔少，诗照翻。好，呼到翻；下同。〕宽博谨慎；其后幸酒，乐燕乐，〔晋灼曰：幸酒，好酒也。师古曰：乐燕乐，若论语称孔子云：损者三乐：乐骄乐，乐逸游，乐燕乐，损矣。燕乐，燕私之乐也。上乐，读如本字，又音五孝翻。下乐，音来各翻。〕上不以为能。而山阳王康有才艺，母傅昭仪又爱幸，上以故常有意欲以山阳王为嗣。上晚年多疾，不亲政事，留好音乐；〔孟康曰：留意于音乐。〕或置鼙鼓殿下，天子自临轩槛上，隤铜丸以擿鼓，〔师古曰：鼙，本骑上之鼓，音步迷翻。槛，轩阑版也。隤，下也。擿，投也。隤，音颓。擿，音持益翻。一曰：擿，靝也，音丁力翻。靝，音丁回翻。〕声中严鼓之节。〔李奇曰：庄严之鼓节也。晋灼曰：疾击之鼓也。师古曰：晋说是。中，竹仲翻。〕后宫及左右习知音者莫能为，而山阳王亦能之，上数称其材。〔数，所角翻；下同。〕史丹进曰：「凡所谓材者，敏而好学，温故知新，〔师古曰：敏，速疾也。温，厚也。温故，厚蓄故事也。何晏曰：温，寻也；寻绎故者，又知新者。余谓何说是。〕皇太子是也。若乃器人于丝竹鼙鼓之间，则是陈惠、李微高于匡衡，可相国也！」〔如淳曰：器人，取人器能也。陈惠、李微二人，好音者也。服虔曰：二人皆黄门鼓吹也。〕于是上嘿然而笑。〔闻丹言而嘿然，已而矣。〕
及上寝疾，傅昭仪、山阳王康常在左右，而皇后、太子希得进见。〔见，贤遍翻。〕上疾稍侵，意忽忽不平，〔师古曰：稍侵，言渐笃也。平，和也。〕数问尚书以景帝时立胶东王故事。〔事见十六卷景帝前六年。〕是时太子长舅阳平侯王凤为卫尉、侍中，〔长，知两翻；下同。〕与皇后、太子皆忧，不知所出。〔师古曰：不知计所出。〕史丹以亲密臣得侍视疾，候上间独寝时，丹直入卧内，顿首伏青蒲上，〔服虔曰：青缘蒲席也。应劭曰：以青规地曰青龙；自非皇后不得至此。孟康曰：蒲青为席，用蔽地也。师古曰：应说是也。〕涕泣而言曰：「皇太子以适长立，积十余年，〔师古曰：适，读曰嫡。〕名号系于百姓，天下莫不归心臣子。〔师古曰：自托为臣子。仲冯曰：臣子，当属下句，不当断之。余以下文大意观之，颜说为是。〕见山阳王雅素爱幸，今者道路流言，为国生意，〔为，于伪翻。〕以为太子有动摇之议。审若此，公卿以下必以死争，不奉诏。臣愿先赐死以示群臣！」天子素仁，不忍见丹涕泣，言又切至，意大感寤，喟然太息曰：「吾日困劣，〔劣，弱也。〕太〔【章：乙十一行本「太」上有「而」字；孔本同。】〕子、两王幼少，〔两王山阳王康、信都王兴。〕意中恋恋，亦何不念乎！然无有此议。且皇后谨慎，先帝又爱太子，〔事见二十七卷宣帝甘露三年。〕吾岂可违指！驸马都尉安所受此语﹖」〔师古曰：安，焉也。余谓安，何也。〕丹即却，顿首曰：「愚臣妄闻，罪当死！」〔师古曰：却，退也，离青蒲上。〕上因纳，谓丹曰：「吾病寖加，恐不能自还，〔纳者，纳其言也。师古曰：寖，渐也。不自还者，言当遂至崩亡也。还，读曰旋。〕善辅道太子，毋违我意！」丹嘘唏而起，〔师古曰：道，读曰导。嘘，音虚。唏，音许既翻。〕太子由是遂定为嗣。而右将军、光禄大夫王商、中书令石显亦拥佑太子，颇有力焉。夏，五月，壬辰，帝崩于未央宫。〔臣瓒曰：帝年二十七即位，即位十六年，寿四十三。〕
班彪赞曰：臣外祖兄弟为元帝侍中，〔应劭曰：外祖金敞也。〕语臣曰：「元帝多材艺，善史书，〔应劭曰：周宣王太史史籀所作大篆。语，牛倨翻。〕鼓琴瑟，吹洞箫，〔如淳曰：箫之无底者也。杜佑曰：前代有洞箫，今无其器。〕自度曲，被歌声，〔应劭曰：自隐度作新曲，因持新曲以为歌诗声也。荀悦曰：被声，能播乐也。臣瓒曰：度曲，谓歌终更授其次，谓之度曲。西京赋曰：度曲未终，云起雪飞。张衡舞赋亦曰：度终复位，次受三八。师古曰：应﹑荀二说皆是也。度，音大洛翻。被，音皮义翻。〕分刌节度，穷极幼眇。〔苏林曰：刌，度也；知曲之终始节度也。韦昭曰：刌，切也；谓能分切句绝为之节制也。师古曰：韦说是也。刌，音千本翻。幼眇，读曰要妙。〕少而好儒；〔少，诗照翻。好，呼到翻。〕及即位，征用儒生，委之以政，贡﹑薛﹑韦﹑匡迭为宰相。〔师古曰：贡禹﹑薛广德﹑韦玄成﹑匡衡迭互而为丞相也。〕而上牵制文义，优游不断，孝宣之业衰焉。〔师古曰：为文义所牵制，故不断决。断，丁乱翻。〕然宽弘尽下，出于恭俭，号令温雅，有古之风烈。」
⑨匡衡奏言：「前以上体不平，故复诸所罢祠；卒不蒙福。〔师古曰：卒，终也。卒，子恤翻。〕案卫思后﹑戾太子﹑戾后园，亲未尽。〔师古曰：言不当毁也。〕孝惠﹑孝景庙，亲尽，宜毁。及太上皇﹑孝文﹑孝昭太后﹑昭灵后﹑昭哀后﹑武哀王祠，请悉罢勿奉。」奏可。
⑩六月，己未，太子即皇帝位，谒高庙。尊皇太后曰太皇太后，〔宣帝卬成王皇后也。〕皇后曰皇太后。以元舅侍中﹑卫尉﹑阳平侯王凤为大司马﹑大将军﹑领尚书事。〔王氏得权自此始。〕
