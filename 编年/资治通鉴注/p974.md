<!-- { "loadSidebar": true } -->
33上谓黄门侍郎王珪曰：「国家本置中书、门下以相检察，中书诏敕或有差失，则门下当行驳正。〔中书出命，门下审驳。按唐制，凡诏旨制敕，玺书册命，皆中书舍人起草进画，既下，则署行而过门下省，有不便者，涂窜而奏还，谓之涂归。驳，北角翻。〕人心所见，互有不同，苟论难往来，务求至当，〔难，乃旦翻。当，丁悢翻。〕舍己从人，亦复何伤！比来或护己之短，遂成怨隙，〔复，扶又翻。比，毗至翻。〕或苟避私怨，知非不正，〔言知其非而不加驳正也。〕顺一人之颜情，为兆民之深患，此乃亡国之政也。炀帝之世，内外庶官，务相顺从，当是之时，皆自谓有智，祸不及身。及天下大乱，家国两亡，虽其间万一有得免者，亦为时论所贬，终古不磨。卿曹各当徇公忘私，勿雷同也！」
34上谓侍臣曰：「吾闻西域贾胡得美珠，剖身以藏之，〔贾，音古。〕有诸﹖」侍臣曰：「有之。」上曰：「人皆知【章：十二行本「知」下有「笑」字；乙十一行本同；张校同，云无注本亦无。】彼之爱珠而不爱其身也；吏受赇抵法，与帝王徇奢欲而亡国者，何以异于彼胡之可笑邪！」〔赇，音求。邪，音耶。〕魏征曰：「昔鲁哀公谓孔子曰：『人有好忘者，徙宅而忘其妻。』孔子曰：『又有甚者，桀、纣乃忘其身。』亦犹是也。」〔好，呼到翻。忘，巫放翻。〕上曰：「然。朕与公辈宜戮力相辅，庶免为人所笑也！」
35青州有谋反者，州县逮捕支党，收系满狱，诏殿中侍御史安喜崔仁师覆按之。〔曹魏时，兰台遣御史二人居殿中，伺察奸非，遂称殿中侍御史；唐从七品下，掌朝廷供奉之仪式。安喜县，属定州，汉为卢奴、安险二县地，章帝改为安喜，慕容垂改安喜为不连，后魏复曰安喜；后齐废卢奴县入安喜，隋改曰鲜虞，唐复曰安喜。〕仁师至，悉脱去杻械，〔去，羌吕翻。杻，女九翻。〕与饮食汤沐，宽慰之，止坐其魁首十余人，余皆释之。还报，敕使将往决之。〔此时敕使非官，官凡奉敕出使者则谓之敕使。使，疏吏翻。〕大理少卿孙伏伽谓仁师曰：「足下平反者多，〔少，始照翻。反，音翻。〕人情谁不贪生，恐见徒侣得免，未肯甘心，深为足下忧之。」〔为，于伪翻；下不为、窃为同。〕仁师曰：「凡治狱当以平恕为本，岂可自规免罪，〔规，图也。治，直之翻。〕知其冤而不为伸邪！〔邪，音耶。〕万一闇短，误有所纵，以一身易十囚之死，亦所愿也。」伏伽惭而退。及敕使至，更讯诸囚，皆曰：「崔公平恕，事无枉滥，请速就死。」无一人异辞者。
36上好骑射，〔好，呼到翻；下同。骑，奇寄翻。〕孙伏伽谏，以为：「天子居则九门，〔天门九重，人主之门亦曰九重。所谓禁卫九重，虎豹九关，皆言九门也。〕行则警跸，非欲苟自尊严，乃为社稷生民之计也。陛下好自走马射的以娱悦近臣，此乃少年为诸王时所为，〔少，诗照翻。〕非今日天子事业也。既非所以赡养圣躬，又非所以仪刑后世，臣窃为陛下不取。」上悦。未几，以伏伽为谏议大夫。〔几，居岂翻。考异曰：韩琬御史台记：「伏伽，武德中自万年主簿上疏极谏，太宗怒，命引出斩之。伏伽曰：『臣宁与关龙逄游于地下，不愿事陛下。』」太宗曰：『朕试卿耳。卿能若是，朕何忧社稷！』命授之三品。宰臣曰：『伏伽匡陛下之过，自主簿授之三品，彰陛下之过深矣，请授之五品。』遂拜为谏议大夫。」按高祖实录，「武德元年，伏伽自万年县法曹上书，高祖诏授治书侍御史。」御史台记误也。今据魏征故事。〕
37隋世选人，十一月集，至春而罢，人患其期促。至是，吏部侍郎观城刘林甫〔观县，古之观国。国语注曰：夏启子太康之弟所封也。观县，汉属东郡，光武改曰卫县，晋、魏属顿丘郡，曰卫国县，隋开皇六年改曰观城县，属魏州，唐属澶州。选，须绢翻；下同。观，古玩翻。〕奏四寺听选，随阙主拟，人以为便。
唐初，士大夫以乱离之后，不乐仕进，官员不充。省符下诸州差人赴选，州府及诏使〔乐，音洛。下，遐稼翻。使，疏吏翻。诏使，即前所谓敕使。〕多以赤牒补官。至是尽省之，勒赴省选，集者七千余人，林甫随才铨叙，各得其所，时人称之。诏以关中米贵，始分人于洛州选。
上谓房玄龄曰：「官在得人，不在员多。」命玄龄并省，留文武总六百四十三员。
38隋秘书监晋陵刘子翼，〔晋陵县带常州。〕有学行，性刚直，朋友有过，常面责之。李百药常称：「刘四虽复骂人，〔刘子翼第四，唐人多以第行相呼。学行，下孟翻。复，扶又翻。〕人终不恨。」是岁，有诏征之，辞以母老，不至。
39鄃令裴仁轨〔鄃县，汉、晋属清河郡，中废，隋开皇十六年置，属贝州。鄃，音输。〕私役门夫，上怒，欲斩之。殿中侍御史长安李干佑谏曰：「法者，陛下所与天下共也，非陛下所独有也。今仁轨坐轻罪而抵极刑，臣恐人无所措手足。」上悦，免仁轨死，以干佑为侍御史。〔唐制，殿中侍殿史，从七品下；侍御史，从六品下。〕
40上尝语及关中、山东人，意有同异。殿中侍御史义丰张行成跪奏曰：〔义丰，汉中山安国县，隋开皇六年改曰义丰，属安州。〕「天子以四海为家，不当有东西之异；恐示人以隘。」上善其言，厚赐之。自是每有大政，常使预议。
41初，突厥既强，敕勒诸部分散，有薛延陀、回纥、都播、骨利干、多滥葛、同罗、仆固、拔野古、思结、浑、斛薛、结、阿跌、契苾、白霫等十五部，皆居碛北，风俗大抵与突厥同；〔厥，九勿翻。敕勒，即铁勒也。薛延陀先与薛种杂居，后灭延陀部有之，号薛延陀，姓一利咥氏。回纥先曰袁纥，亦曰乌护，曰乌纥，至隋曰韦纥，后称回纥，姓药葛罗氏，居薛延陀北娑陵水上，距长安七千里。都播亦曰都波，其地北濒小海，西坚昆，南回纥。骨利干居瀚海北。多滥葛亦曰多览葛，在薛延陀东，濒同罗水。同罗在薛延陀北，多滥葛之东，距长安七千里而赢。仆固亦曰仆骨，在多滥葛之东，地最北。拔野古一曰拔野固，或为拔曳固，漫散碛北，地千里，直仆固，邻于靺鞨。思结在延陀故牙。浑在诸部最南。斛薛居多滥葛北。奚结在同罗北。阿跌一曰诃跌，或为閖跌。契苾一曰契苾羽，在焉耆西北鹰娑川，多滥葛之南。白霫居鲜卑故地，直京师东北五千里，与同罗、仆固接，避薛延陀，保奥支水冷陉山。「斛薛」之下「结」之上当有「奚」字。纥，音鹘。跌，徒结翻。契，欺讫翻。苾，毗必翻，又蒲结翻。霫，似入翻。碛，七迹翻。考异曰：旧书「敕勒」作「铁勒」。新书云：即元魏时高车。或曰：「敕勒」讹为「铁勒」。今从新书。旧书「多滥葛」作「多览葛」，又作「多腊葛」。今从实录、唐统纪。又旧书「仆固」或作「仆骨」。按胡语难明，以中国字写之，故讹谬不壹。今从陈子昂集及仆固怀恩传。〕薛延陀于诸部为最强。
西突厥曷萨那可汗方强，敕勒诸部皆臣之。曷萨那征税无度，诸部皆怨。曷萨那诛其渠帅百余人，敕勒相帅叛之，〔萨，桑葛翻。可，从刊入声。汗，音寒。渠帅，所类翻。相帅，读曰率。〕共推契苾哥楞为易勿真莫贺可汗，居贪于山北。〔楞，卢登翻。「贪于山」，新书作「贪污山」。〕又以薛延陀乙失揼为也咥小可汗，〔咥，徒结翻。〕居燕末山北。〔燕，因肩翻〕及射匮可汗兵复振，〔复，扶又翻。〕薛延陀、契苾二部并去可汗之号以臣之。〔此上皆序隋时事。去，羌吕翻。〕
回纥等六部在郁督军山者，东属始毕可汗。〔郁督军山在大漠外，直长安西北六千里。〕统叶护可汗势衰，乙失揼之孙夷男帅部落七万余家，附于颉利可汗。〔帅，读曰率；下同。颉，奚结翻。考异曰：旧铁勒传云：「贞观二年，叶护可汗死，其国大乱，夷男始附于颉利。」按突厥传，元年，薛延陀已叛颉利，击走其欲谷设。安得二年始附颉利乎！〕颉利政乱，薛延陀与回纥、拔野古等相帅叛之。颉利遣其兄子欲谷设将十万骑讨之，〔新书阿史那社尔传，以欲谷设为颉利子。〕回纥酋长菩萨将五千骑，与战于马鬣山，大破之。〔将，即亮翻。骑，奇寄翻。酋，慈由翻。长，知两翻。菩，薄乎翻。萨，桑葛翻。〕欲谷设走，菩萨追至天山，部众多所所虏，回纥由是大振。薛延陀又破其四设，〔突厥号典兵者为设；四设，四部帅之典兵者也。〕颉利不能制。
颉利益衰，国人离散。会大雪，平地数尺，羊马多死，民大饥，颉利恐唐乘其弊，引兵入朔州境上，扬言会猎，实设备焉。鸿胪卿郑元暃使突厥还，〔周有大行人之官，秦为典客，汉景帝曰大行，武帝曰大鸿胪。梁置十二卿，鸿胪为冬卿，去「大」字；唐因之，掌宾客及凶仪之事。暃，殊玉翻。胪，陵如翻。〕言于上曰：「戎狄兴衰，专以羊马为候。今突厥民饥畜瘦，〔畜，许救翻；下同。〕此将亡之兆也，不过三年。」上然之。群臣多劝上乘间击突厥，上曰：「新与人盟而背之，不信；〔间，古苋翻。背，蒲妹翻。〕利人之灾，不仁；乘人之危以取胜，不武。纵使其种落尽叛，六畜无余，朕终不击，必待有罪，然后讨之。」〔种，章勇翻。畜，许救翻。〕
西突厥统叶护可汗〔厥，九勿翻。可，从刊入声。汗，音寒。考异曰：高祖实录止云「叶护」，旧传作「统叶护」，今从之。〕遣真珠统俟斤与高平王道立来，〔高平王道立使西突厥，见上卷高祖武德八年。俟，渠之翻。〕献万钉宝钿金带，马五千匹，以迎公主。颉利不欲中国与之和亲，数遣兵入寇，〔数，所角翻。〕又遣人谓统叶护曰：「汝迎唐公主，要须经我国中过。」统叶护患之，未成婚。
二年〔（戊子、六二八）〕
1春，正月，辛亥，右仆射长孙无忌罢。〔从无忌之请也。考下文可见。长，知两翻。〕时有密表称无忌权宠过盛者，上以表示之，曰：「朕于卿洞然无疑，若各怀所闻而不言，则君臣之意有不通。」又召百官谓之曰：「朕诸子皆幼，视无忌如子，非他人所能间也。」无忌自惧满盈，固求逊位，皇后又力为之请，〔间，古苋翻。为，于伪翻。〕上乃许之，以为开府仪同三司。
2置六司侍郎，副六尚书；〔六司侍郎，吏部正四品上，余皆正四品下。〕并置左右司郎中各一人。〔左、右司郎中，从五品上。尚书左丞勾吏、户、礼十二司，右丞管兵、刑、工十二司；左、右司郎中各掌副十二司之事，以举正稽违，省署符目。〕
3癸丑，吐谷浑寇岷州，都督李道彦击走之。〔吐，从暾入声。谷，音浴。〕
4丁巳，徙汉王恪为蜀王，卫王泰为越王，楚王佑为燕王。〔燕，因肩翻。〕
