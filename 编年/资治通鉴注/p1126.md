<!-- { "loadSidebar": true } -->
14永王璘，幼失母，〔璘，郭顺议之子也，顺仪早死。〕为上所鞠养，常抱之以眠；从上皇入蜀。上皇命诸子分总天下节制，〔事见上卷七月。〕谏议大夫高适谏，以为不可；上皇不听。璘领四道节度都使，镇江陵。时江、淮租赋山积于江陵，璘召募勇士数万人，日费巨万。璘生长深宫，不更人事，子襄城王玚，有勇力，好兵，有薛镠等为之谋主，〔长，知两翻。更，工衡翻。玚，徒杏翻，又音畅。好，呼到翻。镠，力求翻。〕以为今天下大乱，惟南方完富，璘握四道兵，封疆数千里，宜据金陵，〔康曰：楚威王埋金以镇王气，故曰金陵。〕保有江表，如东晋故事。上闻之，敕璘归觐于蜀；璘不从。江陵长史李岘辞疾赴行在，〔璘将称兵，岘不欲预其祸也。〕上召高适与之谋。适陈江东利害，且言璘必败之状。十二月，置淮南节度使，领广陵等十二郡，以适为之；置淮南西道节度使，领汝南等五郡，以来瑱为之；〔淮南节度使，领扬州广陵郡、楚州山阳郡、滁州全椒郡、和州历阳郡、寿州淮南郡、庐州合肥郡、舒州同安郡、光州弋阳郡、蕲州蕲春郡、安州安陆郡、黄州齐安郡、申州义阳郡、沔州汉阳郡，凡十三。淮南西道节度使，领蔡州汝南郡、郑州荥阳郡、许州颍川郡、光州弋阳郡、申州义阳郡。已上皆据新书方镇表。但义阳、弋阳已属淮南节度，当考。〕使与江东节度使韦陟共图璘。〔方镇表：至德二载，置江东防御使，治杭州。盖谓浙江之东也。韦陟所节度者，盖江南东道也。其巡属兼有浙东、西及升、宣、歙诸州。〕
15安禄山遣兵攻颍川。城中兵少，无蓄积，太守薛愿、长史庞坚悉力拒守，绕城百里庐舍、林木皆尽。期年，救兵不至，禄山使阿史那承庆益兵攻之，昼夜死鬬十五日，城陷，执愿、坚送洛阳，禄山缚于洛滨冰上，冻杀之。
16上问李泌曰：「今敌强如此，何时可定﹖」对曰：「臣观贼所获子女金帛，皆输之范阳，〔输，舂遇翻。〕此岂有雄据四海之志邪！〔邪，音耶。〕今独虏将或为之用，中国之人惟高尚等数人，自余皆胁从耳。以臣料之，不过二年，天下无寇矣。」上曰：「何故﹖」对曰：「贼之骁将，不过史思明、安守忠、田干真、张忠志、阿史那承庆等数人而己。〔将，即亮翻。骁，坚尧翻。过，古禾翻，又古卧翻。张忠志，即安忠志，此时已复旧养父之姓。〕今若令李光弼自太原出井陉，郭子仪自冯翊入河东，则思明、忠志不敢离范阳、常山，守忠、干真不敢离长安，〔令，力丁翻。陉，音刑。离，力智翻。〕是以两军絷其四将也，从禄山者，独承庆耳。愿敕子仪勿取华阴，〔华，户化翻。〕使两京之道常通，陛下以所征之兵军于扶风，与子仪、光弼互出击之，彼救首则击其尾，救尾则击其首，使贼往来数千里，疲于奔命，我常以逸待劳，贼至则避其锋，去则乘其弊，不攻城，不遏路。来春复命建宁为范阳节度大使，并塞北出，〔复，扶又翻，又音如字。使，疏吏翻。并，步浪翻。〕与光弼南北掎角以取范阳，〔泌欲使建宁自灵、夏并丰、胜、云、朔之塞，直捣妫、檀，攻范阳之北；光弼自太原取恒、定，以攻范阳之南。〕覆其巢穴。贼退则无所归，留则不获安，然后大军四合而攻之，必成擒矣。」〔使肃宗用泌策，史思明岂能再为关、洛之患乎！〕上悦。
时张良娣举李辅国相表里，皆恶泌。建宁王倓谓泌曰：「先生举倓于上，得展臣子之效，无以报德，请为先生除害。」〔娣，大计翻。恶，乌路翻。为，于伪翻。倓，徒甘翻。〕泌曰：「何也﹖」倓以良娣为言。泌曰：「此非人子所言，愿王姑置之，勿以为先。」倓不从。
17甲辰，永王璘擅引兵〔【章：十二行本「兵」作「舟师」二字；乙十一行本同；孔本同。】〕东巡，沿江而下，军容甚盛，然犹未露割据之谋。吴郡太守兼江南东路采访使李希言平牒璘，诘其擅引兵东下之意。〔璘，离珍翻。守，式又翻。诘，去吉翻。使，疏吏翻。方镇位任等夷者，平牒。〕璘怒，分兵遗其将浑惟明袭希言于吴郡，〔将，即亮翻。吴郡，苏州。〕季广琛袭广陵长史、淮南采访使李成式于广陵。〔琛，丑林翻。广陵郡，扬州。长，知两翻。〕璘进至当涂，希言遣其将元景曜及丹徒太守阎敬之将兵拒之，〔今之当涂，本汉丹阳县地。晋分丹阳置于湖县，成帝以江北当涂县流人寓居于湖，乃改为当涂县，仍侨置淮南郡。隋废淮南郡，以县属丹阳郡，唐属宣城郡。丹徒县带润州丹阳郡。唐未尝以丹徒名郡。「徒」，当作「阳」。守，式又翻。〕李成式亦遣其将李承庆拒之。璘击斩敬之以徇，景曜、承庆皆降于璘，江、淮大震。高适与来瑱、韦陟会于安陆，结盟誓众以讨之。〔韦陟盖赴镇，中道闻变，遂会于安陆。降，户江翻。瑱，他甸翻。〕
18于阗王胜闻安禄山反，命其弟曜摄国事，自将兵五千入援。〔阗，徒贤翻，又徒见翻。〕上嘉之，拜特进，兼殿中监。
19令狐潮、李庭望攻雍丘，数月不下，乃置杞州，筑城于雍丘之北〔令，力丁翻。雍丘，唐初置杞州，贞观元年废。贼复置之，筑城以逼雍丘。〕以绝其粮援。贼常数万人，而张巡众纔千余，每战辄克。河南节度使虢王巨屯彭城，假巡先锋使。是月，鲁、东平、济阴陷于贼。〔彭城郡，徐州。鲁郡，兖州。东平郡，郓州。济，子礼翻。〕贼将杨朝宗帅马步二万，将袭宁陵，断巡后。〔断，丁管翻。〕巡遂拔雍丘，东守宁陵以待之，〔帅，读曰率。范成大北使录：雍丘，百二十里至宁陵。〕始与睢阳太守许远相见。是日，杨朝宗至宁陵城西北，巡、远与战，昼夜数十合，大破之，斩首万余级，流尸塞汴而下，〔睢，音虽。守，式又翻。塞，悉则翻。〕贼收兵夜遁。敕以巡为河南节度副使。巡以将士有功，遣使诣虢王巨请空名告身及赐物，巨唯与折冲、果毅告身三十通，不与赐物。巡移书责巨，巨竟不应。〔使，疏吏翻。将，即亮翻。折，之舌翻。〕
20是岁，置北海节度使，领北海等四郡；〔领青州北海郡，密州高密郡，登州东牟郡，莱州东莱郡。〕上党节度使，领上党等三郡；〔领潞州上党郡，泽州长平郡，沁州阳城郡。〕兴平节度使，领上洛等四郡。〔领商州上洛郡，金州安康郡，岐州凤翔郡。方镇表止着三郡，余一郡当考。凤翔郡郿县东原先有兴平军，因置为节镇。〕
21吐蕃陷威戎、神威、定戎、宣威、制胜、金天、天成等军石堡城、百谷城、雕窠城。〔定戎军在石堡城北，隔涧七里。廓州西南百四十里有洪济桥、金天军，其东南八十里有百谷城。河州西八十里索恭川有天成军，西百余里有雕窠城。皆天宝十三载置。〕
22初，林邑王范真龙为其臣摩诃漫多伽独所杀，尽灭范氏。〔据新书，此事在贞观十九年。通鉴因其改国号环王，书之以始事。范氏自晋以来，世有林邑，至是而灭。〕国人立其王头黎之女为王，女不能治国，更立头黎之姑子诸葛地，请之环王，妻以女王。〔更，工衡翻。妻，七细翻。〕
二年〔（丁酉、七五七）〕
1春，正月，上皇下诰，以宪部尚书李麟同平章事，总行百司，命崔圆奉诰赴彭原。麟，懿祖之后也。〔懿祖光皇帝，讳天锡，太祖之父也。麟，懿祖次子乞豆之后。〕
2安禄山自起兵以来，目渐昏，至是不复睹物；〔复，扶又翻。〕又病疽，性益躁暴，左右使令，小不如意，动加棰挞，或时杀之。既称帝，深居禁中，大将希得见其面，皆因严庄白事。庄虽贵用事，亦不免棰挞，阉宦李猪儿被挞尤多，〔旧书曰：李猪儿，出契丹部落，十数岁事禄山，甚黠惠。禄山持刃尽去其势，血射数升，欲死，禄山以灰火傅之，尽日而苏。因为阉人，遂见信用。〕左右人不自保。禄山嬖妾段氏，生子庆恩，欲以代庆绪为后。庆绪常惧死，不知所出。庄谓庆绪曰：「事有不得已者，时不可失。」庆绪曰：「兄有所为，敢不敬从。」又谓猪儿曰：「汝前后受挞，宁有数乎！不行大事，死无日矣！」猪儿亦许诺。庄与庆绪夜持兵立帐外，猪儿执刀直入帐中，斫禄山腹。左右惧，不敢动。禄山扪枕旁刀，不获，〔旧书曰：禄山眼无所见，床头常有一刀。〕撼帐竿，曰：「必家贼也：「肠已流出数斗，遂死。掘床下深数尺，〔深，式浸翻。〕以毡裹其尸埋之，诫宫中不得泄。乙卯旦，庄宣言于外，云禄山疾亟。立晋王庆绪为太子，寻即帝位，尊禄山为太上皇，然后发丧。庆绪性昏懦，言辞无序，庄恐众不服，不令见人。庆绪日纵酒为乐，〔懦，奴过翻，又奴乱翻。令，力丁翻。乐，音洛。〕兄事庄，以为御史大夫、冯翊王，事无大小，皆取决焉；厚加诸将官爵以悦其心。〔将，即亮翻。〕
3上从容请李泌曰：「广平为元帅踰年，今欲命建宁专征，又恐势分。立广平为太子，何如﹖」对曰：「臣固尝言之矣，戎事交切，须即区处；〔从，千容翻。泌，毗必翻。帅，所类翻。处，昌吕翻。〕至于家事，当俟上皇。不然，后代何以辨陛下灵武即位之意邪！此必有人欲令臣与广平有隙耳；臣请以语广平，〔邪，音耶。语，牛倨翻。〕广平亦必未敢当。」泌出，以告广平王俶，俶曰：「此先生深知其心，欲曲成其美也。」乃入，固辞，曰：「陛下犹未奉晨昏，〔俶，昌六翻。谓人子晨省昏定之礼。〕臣何心敢当储副！愿俟上皇还宫，臣之幸也。」上赏慰之。〔还，从宣翻，又音如字。〕
