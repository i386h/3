<!-- { "loadSidebar": true } -->
初，魏主过彭城，遣人语城中曰：〔语，牛倨翻。〕「食尽且去，须麦熟更来。」及期，江夏王义恭议欲芟麦翦苗，移民堡聚。〔芟，所衔翻。〕镇军录事参军王孝曰孙曰：〔白氏六帖曰：州主簿、郡督邮，并今录事参军。余按晋琅邪王睿都督扬州，以陈頵为录事参军。当时自别有州主簿、督邮庂吏，亦犹存古；而录事之职，掌正违失，麘符印。〕「虏不能复来，〔复，扶又翻。〕既自可保；如其更至，此议亦不可立。百姓闭在内城，饥馑日久，方春之月，野采自资；一入堡聚，饿死立至，民知必死，何可制邪！虏若必来，芟麦无晚。」四坐默然，莫之敢对。〔坐，徂卧翻。〕长史张畅曰：」孝孙之议，实有可寻。」〔寻，绎理也，用也。左传：将寻师焉。又曰，日寻干戈。杜预注皆云：寻，用也。〕镇军府典签董元嗣侍武陵王骏之侧，进曰：「王录事议不可夺。」别驾王子夏曰：「此论诚然。」畅敛版白骏曰：〔版，手版。僚佐于府公之前敛版白事，崇敬也。〕「下官欲命孝孙弹子夏。」〔录事参军掌纠弹，故云然。弹，徒丹翻。〕骏曰：「王别驾有合事邪﹖」畅曰：「芟麦移民，可谓大议，一方安危事，系于此。子夏亲为州端，〔州别驾居群僚之右，故曰州端。〕曾无同异；及闻元嗣之言，则欢笑酬答。阿意左右，何以事君！」子夏、元嗣皆大惭，义恭之议遂寝。
3初，鲁宗之奔魏，〔晋安帝义熙十一年，鲁宗之自襄阳奔秦，十三年，秦亡奔魏。〕其子轨为魏荆州刺史、襄阳公，镇长社，常思南归；以昔杀刘康祖及徐湛之父，〔刘康祖父虔之，徐湛之父达之，义熙十一年为鲁轨所杀。〕故不敢来。轨卒，子爽袭父官爵。爽少有武干，〔少，诗照翻。〕与弟秀皆有宠于魏主。〔【章：十二行本「主」下有「秀为中书郎」五字；乙十一行本同；孔本同；张校同；退斋校同。】〕既而兄弟各有罪，魏主诘责之。〔爽粗中使酒多过失，秀以检校邺人谋反事，因病还迟，并为魏主所诘责。诘，去吉翻。〕爽、秀惧诛，从魏主自瓜步还，至湖陵，请曰：「奴与南有仇，每兵来，常恐祸及坟墓，〔爽祖父皆葬长社。〕乞共迎丧还葬平城。」魏主许之。爽至长社，杀魏戌兵数百人，帅部曲及愿从者千余家奔汝南。〔自长社至汝南不及三百里。帅，读曰率。〕夏四月，爽遣秀诣寿阳，奉书于南平王铄以请降。〔铄，式灼翻。降，户江翻。〕上闻之，大喜，以爽为司州刺史，镇义阳；〔沈约曰：司州刺史，汉之司隶校尉也，晋江左以来，沦没戎寇。虽永和、太元，王化蹔及，及太和、隆安，还复湮陷。武帝北平关、洛，河南底定，置司州刺史，治虎牢，领河南、荥阳、弘农实土三郡。少帝景平初，司州复没，元嘉末，侨立，治汝南，是后遂治义阳，领义阳、随阳、安陆、南汝南郡。〕秀为颍川太守，〔考异曰：宋略云「荥阳太守」，今从宋书。余谓帝盖以秀兄弟自颍川来降，遂因以颍川太守授秀。〕余弟侄并授官爵，赏赐甚厚。魏人毁其坟墓。徐湛之以为庙算远图，特所奖纳，不敢苟申私怨，乞屏居田里；不许。〔屏，迸郢翻。〕
4青州民司马顺则自称晋室近属，聚众号齐王。梁邹戌主崔勋之诣州，五月，乙酉，顺则乘虚袭梁邹城。〔梁邹县，汉属济南郡，晋省；宋置梁邹戌，为平原太守治所。水经注：济水自管县东过梁邹县北，又东北过临济县南。参而考之，其地盖在唐齐州临济县界。〕又有沙门自称司马百年，亦聚众号安定王以应之。
5壬寅，魏大赦。
6己巳，以江夏王义恭领南兖州刺史，徙镇盱眙，增督十二州诸军事。
7戊申，以尚书左仆射何尚之为当书令，太子詹事徐湛之为仆射、护军将军，〔晋志曰：自魏、晋迄于江左，仆射置二则分左、右，或不两置，但曰尚书仆射；令阙，则左为自主；若左右并阙，则置尚书仆射以主左事。今湛之盖以尚书仆射领护军将军也。〕尚之以湛之国戚，〔湛之，帝之甥，会稽公主之子。〕任遇隆重，每事推之。诏湛之与尚之并受辞欣。尚之虽为令，而朝事悉归湛之。〔朝，直遥翻。〕
8六月，壬戌，魏改元正平。
9魏主命太子少傅游雅、中书侍郎胡方回等等更定律令，多所增损，凡三百九十一条。
10魏太子晃盛国，〔监，工衔翻。〕颇信任左右，又营园田，收其利，高允谏曰：「天地无私，故能覆载；〔覆，敷又翻。〕王者无私，故能容养。今殿下国之储贰，万方所则；而营立私田，畜养鸡犬，〔畜，许六翻。〕乃至酤贩市廛，与民争利，〔廛，市中空地；一曰，固也。说文曰：廛，一亩半，一家之居也。孔颖达曰：市廛而不税者，廛，谓公家邸舍，使商人停物于中，直税其所舍之处，不税其在市所卖之物。市内空地曰廛，城内空地曰肆。按载师云；以廛里任国中之地。郑注云：廛里，邑居里矣，廛，民居之区域也。司农云：廛，市中空地未有肆，城中空地未有宅者也。遂人授民田，夫一廛，田百亩，诗：胡取禾三百廛兮。传云：一夫之居曰廛。谓一夫之田百亩也。扬子云：有田一廛，谓百亩之居，与诗传同。夫田之廛与市廛之廛，其义不同，各有攸当也。〕谤声流布，不可追掩。夫天下者，殿下之天下，富有四海，何求而无，乃与贩夫、贩服竞此尺寸之利乎！昔虢之将亡，神赐之土田，〔注见前。〕汉灵帝私立府藏，〔事见五十七卷光和元年。藏，徂浪翻。〕皆有颠覆之祸；前鉴若此，甚可畏也。武王爱周、邵、齐、毕，所以王天下；〔史记周纪：武王即位，太公望为师，周公旦为辅，召公、毕公之徒左右王师，一戎衣而天下大定。王，木况翻。〕殷纣爱飞廉、恶来，所以丧其国。〔飞廉多力，恶来善走，父子俱以才力事纣。恶来善毁谗，诸侯以此益疏。丧，息浪翻。〕今东宫儁乂不少，顷来侍御左右者恐，非在朝之选。〔少，诗沼翻。朝，直遥翻。〕愿殿下斥去佞邪，亲近忠良；〔去，羌吕翻。近，其靳翻。〕所在田园，分给贫下；贩卖之物，以时收散；〔收，谓收藏其物；散，谓散与贫民。一曰：以时数散者，言获敛之时，民力可以偿称逋负则收之；停滞居物，至民所欲得之时则散之。〕如此，则休声日至，谤议可除矣。」不听。
太子为政精察，而中常侍宗爱，性险暴，多不法，太子恶之。〔恶，乌故翻。〕给事中仇尼道盛、侍郎任平城〔侍郎，即给事黄门侍郎。仇尼，复姓，出于徒河。任，音壬。〕有宠于太子，颇用事，皆与爱不坐死，帝怒甚。戊辰，太子以忧卒。〔考异曰：宋索虏传云：「焘至汝南瓜步，晃私遣取诸营卤获甚众。焘归，闻知，大加搜检。晃惧，谋杀焘。焘乃诈死，使其近习召晃迎丧，于道执之；及国，罩以铁笼，寻杀之。」萧子显齐书亦云：「晃谋杀佛狸，见杀。」宋略曰：「焘既南侵，晃淫于内，谋欲杀焘。焘知之，烕而诈死，召晃迎丧。晃至，执之，罩以铁笼，捶之三百，曳于丛棘以杀焉。」又索虏传云：「晃弟秦王乌交旱与晃对掌国事，晃疾之，诉其贪暴。焘鞭之二百，遣镇枹罕。」此皆江南传闻之误。今从后魏书。〕壬申，葬金陵，谥曰景穆。帝徐知太子无罪甚悔之。〔为后宗爱弒帝张本。〕
11秋，七月，丁亥，魏主如阴山。
青、冀三州刺史萧斌遣振武将军刘武之等击司马顺则、司马百年，皆斩之。〔斌，音彬。〕癸亥，梁邹平。
萧斌，王玄谟皆坐退败免官。上问沈庆之曰：「斌欲斩玄谟而节止之，何也﹖」对曰：「诸将奔退，莫不惧罪，〔将，即亮翻。〕自归而死，将至逃散，故止之。」〔庆之谏斩玄谟事见上卷上年。〕
14九月，癸巳，魏主还平城；冬十月，庚申，复如阴山。〔复，扶又翻。〕
上遣使至魏，魏遣殿中将军郎法佑来修好。〔好，呼到翻。〕
己巳，魏上党靖王长孙道生卒。
十二月，丁丑，魏主封景穆太子之子浚为高阳王；既而以皇孙世嫡，不当为藩王，乃止。〔观此，则魏世祖立孙之意定矣。〕时浚生四年，聪达过人，魏主爱之，常置左右。徙秦王翰为东平王，燕王谭为临淮王，楚王建为广阳王，吴王余为南安王。〔翰等皆魏主子。以国王徙封郡王，当考。〕
帝使沈庆之徙城流民数千家于瓜步，征北参军程天祚徙江西流民数千家于姑孰。〔彭城、江西流民，皆避魏寇而南者。〕
帝以吏部郎王僧绰为侍中。僧绰昙首之子也，〔昙首辅政于元嘉之初。昙，徒含翻。〕幼有大成之度，众皆以国器许之。好学，有思理，〔子，呼到翻。思，相吏翻。思理，犹言思致也。〕练悉朝典。〔朝，直遥翻；下同。尚帝女东阳献公主。在吏部谙悉人物，举拔咸得其分。〔谙，乌含翻。分，扶问翻。言能随其分量而授任也。〕及为侍中，年二十九，沈深有局度，〔有局则能处事，有度则能容物。沈，持林翻。〕不以才能高人。帝颇以后事为念，以其年少，〔少，诗照翻。〕欲大相付托，朝政大小，皆与参焉。帝之始亲政事也，委任王华、王昙道、殷景仁、谢弘微、刘湛，次则范晔、沈演之、庾炳之，最后江湛、徐湛之、何瑀之及僧绰，凡十二人。〔「何瑀之」，恐当作「何尚之」。〕
唐和入朝于魏，魏主厚礼之。〔唐和镇焉耆，有抚安西域之功，故厚礼之。
二十九年〔（壬辰、四五二）〕
1春，正月，魏所得宋民五千余家在中山者谋叛，州军讨诛之。〔州军，定州之军也。〕冀州刺史张掖王沮决万年坐与叛者通谋，赐死。〔沮，子余翻。〕
2魏世祖追悼景穆太子不已；中常侍宗爱惧诛，二月甲寅，弒帝，〔年四十五谥曰本武皇帝。考异曰：宋书作「庚申」，今从魏书。〕尚书左仆射兰延、〔魏书官氏志：北方诸姓，乌洛兰氏改为兰氏。〕侍中和疋、薛提等秘不发丧。疋〔【章：十二行本「疋」上有「延字」；乙十一行本同；孔本同；张校同。】〕以皇孙浚冲幼，欲立长君，〔疋，五下翻。长，知两翻。〕征秦王翰，置之秘室；〔秘室，秘密之室。〕提以浚嫡皇孙，不可废。议久不决。宗爱知之，自以得罪于景穆太子，而素恶秦王翰，〔恶，乌路翻。〕善南安王余，乃密迎余自中宫便门入禁中，矫称赫连皇后令召延等。〔赫连皇后，夏主勃勃之女也。〕延以爱素贱，不以为疑，皆随入。爱先使宦者三十人持兵伏于禁中，延等入，以次收缚，斩之杀秦王翰于水巷而立余。大赦，改元承平，尊皇后为皇太后，以爱为大司马、大将军、太师、都督中外诸军事、领中秘书，封冯翊王。〔史言魏乱。〕
3庚午，立皇子休仁为建安王。
4三月，辛卯，魏葬太武皇帝于金陵，〔葬云中金陵。〕庙号世祖。
