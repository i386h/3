<!-- { "loadSidebar": true } -->
凉右长史赵长等建议，以为「时难未夷，宜立长君，〔难，乃旦翻。长，知两翻。〕曜灵冲幼，请立长宁侯祚。」张祚先得幸于重华之母马氏，马氏许之，乃废张曜灵为凉宁侯，立祚为大都督、大将军、凉州牧、凉公。祚既得志，恣为淫虐，杀重华妃裴氏及谢艾。〔淫者，烝其君母；虐者，杀裴妃、谢艾。即此二端，他所淫虐又其余毒也。〕
燕卫将军恪、抚军将军军、左将军彪【严：「彪」改「彭」。】等屡荐给事黄门侍郎霸有命世之才，宜总大任。是岁，燕主儁以霸为使持节、安东将军、北冀州刺史，镇常山。〕冀州刺史镇信都，今置北冀州于常山。〕
十年〔（甲寅、三五四）〕
①春，正月，张祚自称凉王，改建兴四十二年为和平元年；〔河西张氏，乃心晋室，奉建兴年号至四十余年，张祚凶淫，改元僭拟，祖父之所不相也。〕立妻辛氏为王后，子太和为太子；封弟天锡为长宁侯，子庭坚为建康侯，〔建康郡，盖张氏所置，张茂分属凉州。〕曜灵弟玄靓为凉武侯；〔靓，疾正翻。〕置百官，郊祀天地，用天子礼乐。尚书马岌切谏，坐免官。〔岌，鱼及翻。〕郎中丁琪复谏曰：「我自武公以来，〔张轨谥武公。复，扶又翻。〕世守臣节，抱忠履谦五十余年，〔履谦，谓未尝建国自王也。惠帝永宁元年，张轨镇泛土，至是五十四年。〕故能以一州之众，抗举世之虏，师徒岁起，民不告疲。殿下勋德未高于先公，而亟谋革命，臣未见其可也。彼士民所以用命，四远所以归向者，以吾能奉晋室故也。今而自尊，则中外离心，安能以一隅之地拒天下之强敌乎！」祚大怒，斩之于阙下。〔自古戮谏臣，未有不亡者也。〕
②故魏降将周成反，〔周成降见上七年。降，户江翻。将，即亮翻。〕自宛袭洛阳。〔宛，于兄翻。〕辛酉，河南太守戴施奔鲔渚。〔水经注：河水过河南巩县，北有山临河，谓之崟原丘；其下有穴，谓之巩穴，言〔﹖〕潜通浦北，达于河；直穴有渚，谓之鲔渚。鲔，于轨翻。〕
③秦丞相雄克司竹；胡阳赤奔霸城，依呼延毒。
④中军将军、扬州刺史殷浩连年北伐，师徒屡败，粮械都尽；征西将军桓温因朝野之怨，上疏数浩之罪，请废之。〔数，所具翻。〕朝廷不得已，免浩为庶人，徙东阳之信安。〔东阳郡本会稽西部都尉，吴孙暼宝鼎元年立郡。信安县，汉献帝初平三年，分太末立新安县，武帝太康元年，更名信安。东阳郡，唐为婺州。信安县，唐为衢州治所。〕自此内外大权一归于温矣。〔史言晋氏失权，由用殷浩违其才。〕
浩少与温齐名，〔少，诗照翻。〕而心竞不相下，温常轻之浩既废黜，虽愁怨不形辞色，常书空作「咄咄怪事」字。〔咄，当没翻。咄咄，嗟咨语也。〕久之，温谓掾郗超曰：〔掾，于绢翻。郗，丑之翻。〕「浩有德有言，向为令仆，足以仪刑百揆，朝廷用违其才耳。」将以浩为尚书令，以书告之。浩欣然许焉，将答书，虑有谬误，开闭者十数，竟达空函。温大怒，由是遂绝，卒于徙所。以前会稽内史王述为扬州刺史。〔卒，子恤翻。会，工外翻。〕
⑤二月，乙丑，桓温统步骑四万发江陵；水军自襄阳入均口，至南乡；〔水经注：顺阳郡糂阳县有涉都城，沔水径东北；均水于县入沔，谓之均口。糂阳与南乡县，汉皆属南阳郡；汉建安中，分南阳右壤立南乡郡，二县属焉；武帝更名顺阳郡，成帝咸康四年，复曰南乡郡。〕步兵自淅川趣武关；析县，前汉属弘农郡，后汉属南阳郡，春秋之白羽也。武关在其西。文颖曰：武关去析县百七十里。贤曰：析，即今邓州内乡县。后魏置淅川县，有淅水；后周并入内乡县。〕命司马勋出子午道以伐秦。〔命勋从梁州出师。〕
⑥燕卫将军恪围鲁口，三月，拔之。吕护奔野王，遣弟奉表谢罪于燕，燕以护为河内太守。
⑦姚襄遣使降燕。〔使，疏吏翻。降，户江翻。〕
⑧燕王儁以慕容评为镇南将军，都督秦、雍、益、梁、江、扬、荆、徐、兖、豫十州诸军事，权镇洛水；〔雍，于用翻。〕以慕容强为前锋都督，督荆、徐二州、缘淮诸军事，进据河南。〔此河南，谓大河之南。〕
⑨桓温别将上洛，获秦荆州刺史郭敬；进击青泥，破之。〔青泥城在蓝田县南。〕司马勋掠秦西鄙，凉秦州刺史王擢攻陈仓以应温。〔赵亡，王擢归张氏，故以凉系之。〕秦主健遣太子苌、〔苌，仲良翻。〕丞相雄、淮南王生、平昌王菁、北平王硕帅众五万军于峣柳以拒温。〔土地记曰：蓝田县南有峣关，地名峣柳，道通荆州。晋地道记曰：关当上洛县西北。帅，读曰率；下同。峣，五聊翻。〕夏，四月，己亥，温与秦兵战于蓝田。秦淮南王生单骑突陈，〔骑，奇寄翻；下同。陈，读曰阵。〕出入以十数，杀伤晋将士甚众。温督众力战，秦兵大败；将军桓冲又败秦丞相雄于白鹿原。〔水经注：霸川之西有白鹿原。三秦记曰：丽山西有白鹿原。魏收地形志，京兆蓝田县有白鹿原。又败，补迈翻。〕冲，温之弟也。温转战而前，壬寅，进至灞上。秦太子苌等退屯城南，秦主健与老弱六千固守长安小城，悉发精兵三万，遣大司马雷弱儿等与苌合兵以拒温。三辅郡县皆来降。〔降，户江翻。〕温抚谕居民，使安堵复业。民争持牛酒迎劳，〔劳，力到翻。〕男女夹路观之，耆老有垂泣者，曰：「不图今日复官军！」〔复，扶又翻。〕
秦丞相雄帅骑七千袭司马勋于子午谷，破之，勋退屯女娲堡。
⑩戊申，燕主儁封抚军将军军为襄阳王，左将军彭为武昌王；以卫将军恪为大司马、侍中、大都督、录尚书事，封太原王；镇南将军评为司徒、骠骑将军，封上庸王；〔骠，匹妙翻。〕封安东将军霸为吴王；左贤王友为范阳王，散骑常侍厉为下邳王，散骑常侍宜为庐江王，〔散，悉亶翻。〕宁北将军度为乐浪王；〔乐浪，音洛琅。〕又封弟桓为宜都王，逮为临贺王，徽为河间王，龙为历阳王，纳为北海王，秀为兰陵王，岳为安丰王，德为梁公，默为始安公，偻为南康公；〔偻，陇主翻。〕子咸【严：「咸」改「臧」。】〔参考后卷，「咸」，当作「臧」。〕为乐安王，亮为勃海王，温为带方王，涉为渔阳王，暐为中山王；以尚书令阳骛为司空，仍守尚书令。
命冀州刺史吴王霸徙治信都。〔去年霸治常山。〕初，燕王皝奇霸之才，故名之曰霸，将以为世子；群臣谏而止，然宠遇犹踰于世子。由是儁恶之，〔恶，乌路翻；下同。〕以其尝墬马折齿，更名曰廃；〔更，工衡翻；下同。廃，倾雪翻。〕寻以其应谶文，更名曰垂；迁侍中，录留台事，徙镇龙城。垂大得东北之和，儁愈恶之，复召还。〔儁虽忌垂，卒之复燕祚者垂也。天之所置，其可废乎！〕
五月，江西流民郭敞等【章：十二行本「等」下有「千余人」三字；乙十一行本同；孔本同。】执陈留内史刘仕，降于姚襄。〔晋南渡后，陈留郡寄治谯郡长垣县界。按载记，刘仕时在堂邑。〕建康震骇，以吏部尚书周闵为中军将军，屯中堂，豫州刺史谢尚自历阳还卫京师，固江备守。
王擢拔陈仓，杀秦扶风内史毛难。
北海王猛，少好学，〔少，诗照翻。好，呼到翻。〕倜傥有大志，不屑细务，人皆轻之。猛悠然自得，隐居华阴。〔王猛传：猛，北海剧人，家于魏郡，徐统召而不应，遂隐于华阴山。华阴县，前汉属京兆，后汉、晋属弘农郡。倜，他狄翻。华，户化翻。〕闻桓温入关，披褐诣之，扪虱而京谈当世之务，〔褐，毛布。虱，色栉翻。〕旁若无人。温异之，问曰：「吾奉天子之命，将锐兵十万为旦姓除残贼，〔将，即亮翻。为，于伪翻。〕而三秦豪杰未有至者，何也﹖」猛曰：「公不远数千里，深入敌境，今长安咫尺而不渡灞水，百姓未知公心，所以不至。」温嘿然无以应，徐曰：「江东无卿比也！」〔猛盖指出温之心事，以为温之伐秦，但欲以功名镇服江东，非真有心于伐罪吊民，恢境境土；不然，何以不渡灞水，径攻长安﹖此温所以无以应也。然余观桓温用兵，伐秦至灞上，伐燕至枋头，皆乘胜进兵，逼其国都，乃持重观望，卒以取败。盖温，奸雄也，乘胜进兵，逼其国都，冀其望风畏威，有内溃之变也。逼其国都而敌无内变，故持重以待之；情见势屈，敌因而乘之，故至于败。苏子由所谓以智遇智，则其智不足恃者此也。〕乃署猛军谋祭酒。
温与秦丞相雄等战于白鹿原，温兵不利，死者万余人。初，温指秦麦以为粮，既而秦人悉芟麦，清野以待之，温军乏食。六月，丁丑，徙关中三千余户而归。以王猛为高官督护，〔职为督护，而加之以高官也。魏、晋之间，凡居节镇者，其部将有督护，其后又置高官督护。王敦镇武昌，有高官督护缪坦，〕欲与俱还，猛辞不就。〔猛不肯从温，温岂不欲之邪！盖温军已败，忽忽退师，不暇杀之也。〕
呼延毒帅众一万从温还。〔帅，读曰率。〕秦太子苌等随温击之，比至潼关，〔比，必寐翻。〕温军屡败，失亡以万数。
温之屯灞上也，顺阳太守薛珍劝温径进逼长安；〔成帝改顺阳曰南乡郡，既而复旧。〕温弗从。珍以偏师独济，颇有所获。及温退，乃还，显言于众，自矜其勇而咎温之持重；温杀之。
秦丞相雄击司马勋、王擢于陈仓，〔勋自女娲堡会擢攻陈仓。〕勋奔汉中，擢奔略阳。
秦以光禄大夫赵俱为洛阳【章：十二行本「阳」作「州」；乙十一行本同；孔本同；张校同。】刺史，镇宜阳。
秦东海敬武王雄攻乔秉于雍；〔雍，于用翻。〕丙申，卒。秦主健哭之呕血，曰：「天不欲吾平四海邪！何夺吾元才之速也﹖」〔苻雄，字符才。〕赠魏王，葬礼依晋安平献王故事。雄以佐命元勋，【章：十二行本「勋」下有「位兼将相」四字；乙十一行本同；退斋校同。】权侔人主，而谦恭泛爱，遵奉法度，故健重之，常曰：「元才，吾之周公也。」
子坚袭爵。〔坚袭爵东海王。〕坚性至孝，幼有志度，博学多能，交结英豪，吕婆楼、强汪及略阳梁平老皆与之善。〔苻坚事始此。〕
燕乐陵太守慕容钩，翰之子也，〔慕容翰有破高句丽灭宇文之功。〕与青州刺史朱秃共治厌次。〔厌，于琰翻。〕钩自恃宗室，每陵侮秃。秃不胜忿，〔胜，音升。〕秋，七月，袭钩，杀之，南奔段龛。〔为后燕主诛秃张本。〕
秦太子苌攻乔秉于雍，八月，斩之，关中悉平。秦主健赏拒桓温之功，以雷弱儿为丞相，毛贵为太傅，鱼遵为太尉，淮南王生为中军大将军，平昌王菁为司空。健勤于政事，数延公卿〔数，所角翻。〕咨讲治道；〔治，直吏翻。〕承赵人苛虐奢侈之后，易以宽简、节俭，崇礼儒士，由是秦人悦之。
