<!-- { "loadSidebar": true } -->
盐铁使包佶〔佶，巨乙翻。〕有钱帛八百万，将输京师。陈少游以为贼据长安，未期收复，〔言收复未有期也。〕欲强取之。〔强，如字。〕佶不可，少游欲杀之；佶惧，匿妻子于案牍中，急济江。少游悉收其钱帛；〔考异曰：奉天记曰：「佶以财币一百八十万欲转输入城。少游强收之。」今从旧传。〕佶有守财卒三千，少游亦夺之、佶纔与数十人俱至上元，复为韩滉所夺。〔上元县，时带升州。宋白曰：上元县，晋江宁县地，贞观七年移还旧郭，即今所置县也，九年改为江宁县；玄宗置升州，因县宇为州城；县元治凤皇山南，今移治会府。时包佶盖在扬子巡院也。吏言天子播迁，藩镇阻兵，陵轹王人。复，扶又翻。
时南方藩镇各闭境自守，惟曹王皋数遣使间道贡献。〔曹王皋时节度江南西道。史言曹王皋悉心于帝室。数，所角翻。使，疏吏翻。间，古苋翻。〕李希烈攻逼汴、郑、江、淮路绝，朝贡皆自宣、饶荆、襄趣武关。〔汴，皮变翻。朝，直遥翻。趣，逡喻翻；下同。〕皋治邮驿，平道路，是由是往来之使，通行无阻。〔此谓江、浙往来之使。治，直之翻。邮，音尤。〕
9上问陆贽以当今切务。贽以向日致乱，由上下之情不通，劝上接下从谏，乃上疏，〔上，时掌翻。疏，所据翻。〕其略曰：「臣谓当今急务，在于审察群情，若群情之所甚欲者，陛下先行之，所甚恶者，陛下先去之。〔此即孟子「所欲与之聚之，所恶勿施」之意。恶，乌路翻；下同。去，羌吕翻。〕欲恶与天下同而天下不归者，自古及今，未之有也。夫理乱之本，系于人心，〔夫，音扶。〕况乎当变故动摇之时，在危疑向背之际，〔背，蒲妹翻。〕人之所归则植，〔植，立也。〕人之所去则倾，陛下安可不审察群情，同其欲恶，使忆兆归趣，以靖邦家乎！〔趣，向也。〕此诚当今之所急也。」又曰：「顷者窃闻舆议，〔舆，众也。〕颇究群情，四方则患于中外意乖，百辟又患于君臣道隔。郡国之志不达于朝廷，朝廷之诚不升于轩陛。上泽阙于下布，下情壅于上闻，实事不必知，知事不必实，上下否隔于其际，真伪杂糅于其间，〔朝，直遥翻。否，皮鄙翻。糅，如救翻。〕聚忌嚣嚣腾谤籍籍，欲无疑阻，其可得乎！」又曰：「总天下之智以助听明，顺天下之心以施教令，则君臣同志，何有不从！远迩归心，孰与为乱！」又曰：「卢有愚而近道，〔近，其靳翻。〕事有要而似迂。」
疏奏旬日，上无所施行，亦不诘问。〔诘，去吉翻。〕贽又上疏，〔上疏，音并同前。〕其略曰：「臣闻立国之本，在乎得众，得众之要，在乎见情。〔言洞见人情也。〕故仲尼以谓人情者圣王之田，〔记礼运以为仲尼之言。〕言理道所生也。」〔理道，犹言治道也。唐人避高宗讳，率以治为理。〕又曰：「易，干下坤上曰：泰，坤下干上曰否，损上益下曰益，损下益上曰损。夫天在下而地处上，于位乖矣，而各谓之泰者，上下交故也。君在上而臣处下，〔否，皮鄙翻；下同。夫，音扶。处，昌吕翻。〕于义顺矣，而反谓之否者，上下不交故也。上约己而裕于人，人必说而奉上矣，〔说，读曰悦。〕岂不谓之益乎！上蔑人而肆诸己，人必怨而叛上矣，岂不谓之损乎！」〔陆贽此言，深究否、泰、损、益之义，诚足以箴砭德宗之失。〕又曰：「舟即君道，水即人情。舟顺水之道乃浮，违则没；君得人之情乃固，失败危。是以古先圣王之居人上也，必以其欲从天下之心，而不敢以天下之人从其欲。」〔祖左传臧文仲所谓「以欲从人则可，以人从欲鲜济」之语之意。〕又曰：陛下愤习俗以妨理，〔理，治也。言德宗愤强藩之跋扈，习以成俗，有妨为治。〕任削平而在躬，以明威照临，以严法制断，〔断，丁乱翻。〕流弊自久，浚恒太深。〔易恒之初六曰：「浚恒贞，凶，无攸利。」象曰：「浚恒之凶，始求深也。」王弼注曰：始求深者，求深穷底，令物无余蕴，渐以至此，人犹不堪，而况始求深者乎！以此为恒，无所施而利也。〕远者惊疑而阻命逃死之祸作，近者畏慑而偷容避罪之态生。〔蹑，质涉翻。〕君臣意乖，上下情隔，君务致理，而下防诛夷，臣将纳忠，又上虑欺诞，〔此数语，亦深中当时君之病。诞，妄也。〕故睿诚不布于群物，物情不达于睿聪。臣于往年曾任御史，〔德宗初年，陆贽为监察御史。〕获奉朝谒，仅欲半年，〔朝，直遥翻。〕陛下严邃高居，未尝降旨临问，〔此可以见德宗初年临朝气象。〕群臣局蹐趋退，〔距，音局。蹐，音脊。〕亦不列事奏陈。轩陛之间，且未相谕，宇宙之广，何由自通！虽复例对使臣，别延宰辅，〔复，扶又翻，又音如字。使，疏吏翻。例对使臣，谓功臣节度及诸军使待制者，得随例以次对也。别延宰辅，谓朝谒之外，别延之与议天下事也。复，扶又翻。〕既殊师锡，〔书尧典：师锡帝曰。孔安国注云：师，众也；锡，与也。〕且异公言。未行者则戒以枢密勿论，已行者又谓之遂事不谏，〔论语载孔子责宰我之言。〕渐生拘碍，动涉猜嫌，由是人各隐情，以言为讳。至于变乱将起，亿兆同忧，独陛下恬然不知，方谓太平可致。〔德宗致乱之事，诚如贽言。〕陛下以今日之所验往时之所闻，孰真孰虚，何得何失，则事之通塞备详之矣！〔塞，悉则翻。〕人之情伪尽知之矣！」
