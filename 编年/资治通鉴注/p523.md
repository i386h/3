<!-- { "loadSidebar": true } -->
温上疏请迁都洛阳，自永嘉之乱播流江表者，一切北徙，以实河南。朝廷畏温，不敢为异；而北土萧条，人情疑惧，虽并知不可，莫敢先谏。散骑常侍领著作郎孙绰上疏曰：〔晋志曰：著作郎，周左史之任也。汉东京，图籍在东观，故使儒者著作东观，有其名，尚未有官。魏明帝太和中，诏置著作郎，于此始有其官，隶中书省。晋惠帝置秘书监，并统著作省。盖著作虽别置省，而犹隶秘书也。余按班固西都赋曰：承明、金马，著作之廷。如是，则汉西都虽未置著作之官，而承明、金马亦著作之所也。散，悉亶翻。骑，奇寄翻。〕「昔中宗龙飞，〔元帝，庙号中宗。〕非惟信顺协于天人，〔易大传曰：天之所助者顺也。人之所助者信也。〕实赖万里长江画而守之耳。今自丧乱已来，六十余年，〔自贾后之废，赵王伦之诛，继而诸王交兵，胡、羯乘之而起，天下大乱，至是六十余年矣。丧，息浪翻。〕河、洛丘墟，函夏萧条。〔函，容也。夏，大也。言中原之地，所函容者大也。夏，户雅翻。〕士民播流江表，已经数世，存者老子长孙，〔长，知两翻。〕亡者丘陇成行，〔行，户刚翻。〕虽北风之思感其素心，目前之哀实为交切。若迁都旋轸之日，〔贾公彦曰：若，不定之辞。〕中兴五陵，即复缅成遐域。〔中兴五陵，元帝建平陵、明帝武平陵、成帝兴平陵、康帝崇平陵、穆帝永平陵，皆在江南。缅，远也。遐，亦远也。〕泰山之安，既难以理保，〔言以理观之，迁都于洛，难以保泰山之安也。〕烝烝之思，岂不缠于圣心哉！〔烝烝，进进也。言若迁洛，缠心于江南陵寝，孝思进进也。〕温今此举，诚欲大览始终，为国远图；而百姓震骇，同怀危惧，岂不及反旧之乐赊，趋死之忧促哉！〔乐，音洛。趋，七喻翻。〕何者？植根江外，数十年矣，〔中原以江南为江外，亦曰江表。〕一朝顿欲拔之，驱踧于穷荒之地；〔踧，昌六翻。〕提挈万里，踰险浮深，离坟墓，〔离，力智翻。〕弃生业，田宅不可复售，〔复，扶又翻。〕舟车无从而得，舍安乐之国，适习乱之乡，将顿仆道涂，飘溺江川，仅有达者。〔溺，奴狄翻。〕此仁者所宜哀矜，国家所宜深虑也！臣之愚计，以为且宜遣将帅有威名、资实者，先镇洛阳，〔将，即亮翻。帅，所类翻。〕扫平梁、许，〔梁，谓梁国；许，谓许昌；皆当江南入洛之要路。〕清壹河南。运漕之路既通，开垦之积已丰，豺狼远窜，中夏小康，然后可徐议迁徙耳。〔夏，户雅翻。〕柰何舍百胜之长理，举天下而一掷哉！」绰，楚之孙也。〔孙楚仕武帝时，有才名。〕少慕高尚，〔少，诗照翻。〕尝着遂初赋以见志。温见绰表，不悦，曰：「致意兴公，〔孙绰字兴公。〕何不寻君遂初赋，而知人家国事邪！」
时朝廷忧惧，将遣侍中止温，扬州刺史王述曰：「温欲以虚声威朝廷耳，非事实也；但从之，自无所至。」乃诏温曰：「在昔丧乱，忽涉五纪，〔孔颖达曰：言在昔者，自下本上之辞；言昔在者，从上自下为称。丧，息浪翻。自惠帝永兴元年刘渊始乱，距是岁五十九年；自怀帝永嘉五年洛阳陷，距是岁五十年。〕戎狄肆暴，继袭凶迹，眷言西顾，慨叹盈怀。知欲躬帅三军，荡涤氛秽，廓清中畿，〔中畿，王畿也。周礼九畿，王畿方千里，其外侯、甸、男、采、卫、蛮、夷、镇、蕃，皆以五百里言之。王畿在九畿之中，故此曰中畿。师，读曰率。〕光复旧京；非夫外身徇国，孰能若此！诸所处分，〔处，昌吕翻。分，扶问翻。〕委之高算。但河、洛丘墟，所营者广，经始之勤，致劳怀也。」事果不行。
温又议移洛阳锺虡，〔虡，音巨。〕述曰：「永嘉不竞，暂都江左，方当荡平区宇，旋轸旧京。若其不尔，宜改迁园陵，不应先事锺虡！」温乃止。
朝廷以交、广辽远，〔温督荆、司、雍、益、梁、宁、交、广八州。〕改授温都督并、司、冀三州；温表辞不受。
⑨秋，七月，吕护退守小平津，〔以晋援兵至也。〕中流矢而卒。〔中，竹仲翻。〕燕将段崇收军北渡，屯于野王。邓遐进屯新城；〔新城，春秋戎蛮子之国也；自汉以来，属河南，隋改为伊阙县。〕八月，西中郎将袁真进屯汝南，运米五万斛以馈洛阳。
⑩冬，十一月，代王什翼犍纳女于燕，〔犍，居言翻。〕燕人亦以女妻之。〔妻，七细翻。〕
十二月，戊午朔，日有食之。
庾希自下邳退屯山阳，袁真自汝南退屯寿阳。〔以洛阳兵解退屯，而燕兵寻复至矣。〕
兴宁元年〔（癸亥、三六三）〕
①春，二月，己亥，大赦，改元。
②三月，壬寅，皇太妃周氏薨于琅邪第。癸卯，帝就第治丧，〔治，直之翻。〕诏司徒会稽王昱总内外众务。帝欲为太妃服三年，〔为，于伪翻。〕仆射江虨启：「于礼，应服缌麻。」〔虨，逋闲翻。〕又欲降服翆，虨曰：「厌屈私情，所以上严祖考。」乃服缌麻。〔周礼曰：王为诸侯缌，缞弁而加环绖。又，礼，为人后者为之子，故为所后服斩衰三年，而降其父母翆。虨以为应服缌者，盖以帝入后大宗，则周氏者琅邪之母，当以服诸侯者服之也。厌，于叶翻。严，尊也。〕
③夏，四月，燕宁东将军慕容忠攻荥阳太守刘远，远奔鲁阳。
④五月，加征西大将军桓温侍中、大司马、都督中外诸军、录尚书事，假黄钺。温以抚军司马王坦之为长史。坦之，述之子也。又以征西掾郗超为参军，王珣为主簿，每事必与二人谋之。府中为之语曰：「迁参军，短主簿，〔以超多迁而珣短也。掾，于绢翻。郗，丑之翻。〕能令公喜，能令公怒。」〔令，力呈翻。〕温气概高迈，罕有所推，与超言，常自谓不能测，倾身待之；超亦深自结纳。珣，导之孙也，与谢玄皆为温掾，温俱重之。曰：「谢掾年四十必拥旄杖节，王掾当作黑头公，皆未易才也。」〔易，以豉翻。〕玄，奕之子也。〔升平二年，谢奕卒。〕
⑤以西中郎将袁真都督司、冀、并三州诸军事，北中郎将庾布都督青州诸军事。
⑥癸卯，燕人拔密城，〔密县，汉属河南郡，晋属荣阳郡。〕刘远奔江陵。
⑦秋，八月，有星孛于角、亢。〔角，二星；亢，四星。晋天文志：角、亢、氐，郑、兖州分。孛，蒲内翻。亢，居郎翻。〕
⑧张玄靓祖母马氏卒，〔靓，疾正翻，又疾郢翻。〕尊庶母郭氏为太妃。郭氏以张天锡专政，与大臣张钦等谋诛之；事泄，钦等皆死。玄靓惧，以位让天锡；天锡不受。右将军刘肃等劝天锡自立。闰月，天锡使肃等夜帅兵入宫，弒玄靓，〔帅，读曰率；下同。考异曰：帝纪：天锡杀玄靓自立在七月。今从晋春秋。〕宣言暴卒，谥曰冲公。天锡自称使持节、大都督、大将军、凉州牧、西平公，〔使，疏吏翻。〕时年十八。尊母刘美人曰太妃。遣司马纶骞奉章诣建康请命，〔纶，姓也。姓谱曰：魏志：孙文端臣纶直。〕并送御史俞归东还。〔穆帝永和三年，归使凉州，今乃还。〕
癸亥，大赦。
⑩冬，十月，燕镇南将军慕容尘攻陈留太守袁披于长平；〔长平县，前汉属汝南郡，后汉、晋属陈郡。贤曰：长平故城，在今陈州宛丘县西北。〕汝南太守朱斌乘虚袭许昌，克之。〔考异曰：燕书作「朱黎」。今从晋帝纪。〕
代王什翼犍击高车，大破之，〔高车，即敕勒也，俗乘高轮车，故亦号高车部。李延寿曰：高车，盖古赤狄之余种也。初号为「狄历」，北方以为高车丁零。其迁徙随水草，衣皮食肉，与柔然同，唯车轮高大，辐数至多。犍，居言翻。〕俘获万余口，马、牛、羊百余万头。
以征虏将军桓冲为江州刺史。十一月，姚襄故将张骏杀江州督护赵毗，帅其徒北叛；冲讨斩之。〔桓温之破姚襄，获襄将张骏、杨凝等，徙于寻阳。〕
二年〔（甲子、三六四）〕
①春，正月，丙辰，燕大赦。
②二月，燕太傅评、龙骧将军李洪略地河南。〔骧，思将翻。〕
③三月，庚戌朔，大阅户口，令所在土断，〔令西北士民侨寓东南者，所在以土著为断也。断，丁乱翻。〕严其法制，【章：十二行本「制」作「禁」；乙十一行本同。】谓之庚戌制。
④帝信力士言，断谷饵药以求长生。〔断，读曰短。〕侍中高崧谏曰：「此非万乘所宜为；〔乘，绳证翻。〕陛下兹事，实日月之食。」〔论语：子贡曰：君子之过也，如日月之食焉。〕不听。辛未，帝以药发，不能亲万机，褚太后复临朝摄政。〔穆帝以幼冲嗣位，褚太后临朝称制。升平元年，帝加元服，太后归政。帝即位年长矣，以疾不能亲政，太后复临朝。复，扶又翻。朝，直遥翻。〕
⑤夏，四月，甲辰，燕李洪攻许昌、汝南，败晋兵于悬瓠，〔败，补迈翻。水经注曰：悬瓠城，汝南郡治也。城之西北，汝水枝别左出，西北流，又屈西东转，又西南会汝，形如垂瓠，因以名城。瓠，音胡，又音互。〕颍川太守李福战死，汝南太守朱斌奔寿春，陈郡太守朱辅退保彭城。大司马温遣西中郎将袁真等御之，〔去年五月，加桓温督、录、假黄钺，至是书其官名而不姓，坚冰至矣。〕温帅舟师屯合肥。〔帅，读曰率。〕燕人遂拔许昌、汝南、陈郡，徙万余户于幽、冀二州，遣镇南将军慕容尘屯许昌。
⑥五月，戊辰，以扬州刺史王述为尚书令。加大司马温扬州牧、录尚书事。壬申，使特中召温入参朝政；温辞不至。
王述每受职，不为虚让，其所辞必于不受。及为尚书令，子坦之白述：「故事当让。」述曰：「汝谓我不堪邪？」坦之曰：「非也，但克让自美事耳。」述曰：「既谓堪之，何为复让！〔复，扶又翻。〕人言汝胜我，定不及也。」
⑦六月，秦王坚遣大鸿胪拜张天锡为大将军、凉州牧、西平公。
⑧秋，七月，丁卯，诏复征大司马温入庙。八月，温至赭圻，诏尚书车灌止之，温遂城赭圻居之，〔赭圻在宣城界。南史，沈攸之自虎槛洲进攻赭圻，陶亮等自鹊头引兵救之。刘昫曰：宣州南陵县，汉春谷县地；梁置南陵县，旧治赭圻城；唐长安四年，移治青阳城。按温表云：春谷县之赭圻城，在江东岸，临当濡须口上二十里距建康宫三百三十里，南有声里，北有高安戍。车，昌遮翻。圻，渠希翻。〕固让内录，〔内录，谓录尚书事也。〕遥领扬州牧。
⑨秦汝南公腾谋反，伏诛。腾，秦主生之弟也。是时，生弟晋公柳等犹有五人，王猛言于坚曰：「不去五公，终必为患。」坚不从。〔为后柳等反张本。去，羌吕翻。〕
⑩燕侍中慕舆龙诣龙城，徙宗庙及所留百官皆诣邺。
