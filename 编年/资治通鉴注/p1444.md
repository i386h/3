<!-- { "loadSidebar": true } -->
1夏，四月，丁亥朔，严办将发，〔凡天子将出，侍中奏中严外办。此时未必能尔，沿袭旧来严办之言而言之耳。〕骑兵陈于宣仁门外，〔唐昭宗天佑二年，敕改东都延喜门为宣仁门。又唐六典：东都东城在皇城之东，东曰宣仁门，南曰承福门。陈，读曰阵；下同。〕步兵陈于五凤门外。从马直指挥使郭从谦不知睦王存乂已死，〔存乂养郭从谦为假子及其被诛事，并见上卷本年二月。请诸王不出合者皆在禁中，故存乂死而从谦不知。从，才用翻。〕欲奉之以作乱，帅所部兵〔帅，读曰率；下同。〕自营中露刃大呼，〔呼，火故翻。〕与黄甲两军攻兴教门。〔唐昭宗之迁洛也，改延喜门为宣政门，重明门为兴教门。五凤门盖宫城南门也。唐六典曰：洛阳皇城南面三门，中曰应天，左曰兴教，右曰光政。〕帝方食，闻变，帅诸王及近卫骑兵击之，逐乱兵出门。时蕃汉马步使朱守殷将骑兵在外，帝遣中使急召之，欲与同击贼；守殷不至，引兵憩于北邙茂林之下。〔憩，去例翻，息也。邙，莫郎翻。〕乱兵焚兴教门，缘城而入，近臣宿将皆释甲潜遁，〔李绍荣必已遁矣。〕独散员都指挥使李彦卿及宿卫军校何福进、王全斌等十余人力战。俄而帝为流矢所中，〔李彦卿即符彦卿，存审之子。散，悉亶翻。校，户教翻。中，竹仲翻。斌，音彬。〕鹰坊人善友扶帝自门楼下，至绛霄殿庑下〔鹰坊，唐时五坊之一也。姓谱，善，姓也，尧师善卷。门楼，兴教门楼。庑，罔甫翻。〕抽矢，渴懑求水，皇后不自省视，遣宦者进酪，〔懑，音闷。省，悉景翻。酪，历各翻，乳浆也。凡中矢刃伤血闷者，得水尚可活，饮酪是速死也。〕须臾，帝殂。〔年四十二。〕李彦卿等恸哭而去，左右皆散，善友敛庑下乐器覆帝尸而焚之。〔覆，敷又翻。自此以上至是年正月，书「帝」者皆指言庄宗。庄宗好优而毙于郭门高，好乐而焚以乐器，故欧阳公引「君以此始，必以此终」之言以论其事，示戒深矣。〕彦卿，存审之子；福进、全斌皆太原人也。〔李彦卿后复姓符，与何福进、王全斌皆以功名自见。〕刘后囊金宝系马鞍，与申王存渥及李绍荣引七百骑，焚嘉庆殿，自师子门出走。通王存确、雅王存纪奔南山。〔洛阳之南入伊川皆大山。〕宫人多逃散，朱守殷入宫，选宫人三十余人，各令自取乐器珍玩，内于其家。于是诸军大掠都城。
是日，李嗣源至罂子谷，〔考异曰：庄宗实录云：「今上至郑州闻变。」今从明宗实录。余按罂子谷在郑州境。〕闻之，恸哭，谓诸将曰：「主上素得士心，，正为群小蔽惑至此，今吾将安归乎！」
戊子，朱守殷遣使驰白嗣源，以「京城大乱，诸军焚掠不已，愿亟来救之！」乙丑，嗣源入洛阳，止于私第，禁焚掠，拾庄宗骨于灰烬之中而殡之。
嗣源之入邺也，前直指挥使平遥侯益脱身归洛阳，〔前直指挥使领上前直卫之兵。刘昫曰：平遥即汉平陶县，魏避国讳，改「陶」为「遥」：唐属汾州。宋白曰：后魏以太武帝名焘，改「平陶」为「平遥」。〕庄宗抚之流涕。至是，益自缚请罪；嗣源曰：「尔为臣尽节，又何罪也！」使复其职。
嗣源谓朱守殷曰：「公善巡徼，以待魏王。〔徼，吉吊翻。言善巡徼宫阙及皇城内外坊市，以待魏王继岌。继岌，庄宗嫡长子也，西征而还，未至，示若待其至而嗣位然。〕淑妃、德妃在宫，供给尤宜丰备。〔韩淑妃、伊德妃先在晋阳宫，盖庄宗都洛之后迎至洛宫，及其遭变，不从刘后出奔，时在宫中也。按淑妃韩氏，本庄宗元妃卫国夫人也；德妃伊氏，次妃燕国夫人也。刘后之次在三，越次而正位中宫，虽庄宗之过，亦郭崇韬希指迎合之罪也。五代会要曰：同光二年十二月，册德妃、淑妃，以宰臣豆卢革、韦说为册使，出应天门外登辂车，卤簿鼓吹前导，至右永福门降车，入右银台门，至淑妃宫，受册于内，文武百官立班称贺。通鉴书二年二月册刘后，盖册后之后至十二月册二妃也。〕吾俟山陵毕，社稷有奉，则归藩为国家捍御北方耳。」〔归藩，言欲归真定。为，于伪翻。〕
是日，豆卢革帅百官上笺劝进，〔下之于上，不从其令而从其意。帅，读曰率。上时掌翻。〕嗣源面谕之曰：「吾奉诏讨贼，不幸部曲叛散；欲入朝自诉，又为绍荣所隔，披猖至此。吾本无他心，诸君遽尔见推，殊非相悉，〔悉，息七翻，谙也，究也，详也，尽也。〕愿勿言也！」革等固请，嗣源不许。
李绍荣欲奔河中就永王存霸，从兵稍散；庚寅，至平陆，〔从，才用翻。唐书地理志曰：括地志：陜州河北县本汉大阳县，天宝元年，太守李齐物开三门以利漕运，得古刃，有篆文曰「平陆」，因更河北县为平陆县。九域志：县在陜州北五里，隔大河。〕止余数骑，为人所执，折足送洛阳。〔折，而设翻。〕存霸亦帅众千人弃镇奔晋阳。
2辛卯、魏王继岌至兴平，闻洛阳乱，复引兵而西，〔复，扶又翻。〕谋保据凤翔。
3向延嗣至凤翔，以庄宗之命诛李绍琛。〔庄宗已殂，故不书帝而以庙号书之也。李绍琛反于蜀被擒，见上卷本年三月。〕
4初，庄宗命吕、郑二内养在晋阳，一监兵，一监仓库，〔监，工衔翻。〕自留守张宪以下皆承应不暇。及邺都有变，又命汾州刺史李彦超为北都巡检。彦超，彦卿之兄也。
庄宗既殂，推官河间张昭远劝张宪奉表劝进，宪曰：「吾一书生，自布衣至服金紫，皆出先帝之恩，岂可偷生而不自愧乎！」昭远泣曰：「此古人之事，公能行之，忠义不朽矣。」〔张昭远儒者也，故勉成张宪之志节。其后昭远避汉高祖名，止名昭。〕
有李存沼者，庄宗之近属，〔考异曰：唐愍帝实录符彦超传云「皇弟存沼」，薛史、欧阳史彦超传作「存霸」；庄宗列传、薛史张宪传但云「李存沼」。按庄宗弟无名存沼者；存霸自河中衣僧服而往，非今日传庄宗之命者也。或者武皇之侄，庄宗之弟。别无所据，不敢决定，故但云近属。按庄宗谥光圣神闵皇帝，唐愍帝实录即庄宗实录也，「愍」、「闵」字通。〕自洛阳奔晋阳，矫传庄宗之命，阴与二内养谋杀宪及彦超，据晋阳拒守。彦超知之，密告宪，欲先图之。宪曰：「仆受先帝厚恩，不忍为此。徇义而不免于祸，乃天也。」彦超谋未决，壬辰夜，军士共杀二内养及存沼于牙城，因大掠达旦。宪闻变，出奔忻州。〔九域志：太原府东北至忻州二百里。此以宋氏徙府后言也。〕会嗣源移书至，彦超号令士卒，城中始安，遂权知太原军府。
5百官三笺请嗣源监国，〔考异曰：监国本太子之事，非官非爵。然五代唐明宗、潞王、周太祖皆尝监国。汉太后令曰，「中外事取监国处分，」又诰曰，「监国可即皇帝位，」是时直以监国为称号也。今从之。〕嗣源乃许之。甲午，入居兴圣宫，〔按是时庄宗之殡在西宫，兴圣宫盖在西宫之东。按薛史，庄宗即位于魏州，以子继岌充北都留守、兴圣宫使，及平定河南，充东京留守、兴圣宫使，则东京、北都皆有兴圣宫。宋白所记见前。〕始受百官班见。〔示即真之渐。见，贤遍翻。〕下令称教，百官称之曰殿下。庄宗后宫存者犹千余人，宣徽使选其美少者数百献于监国，〔少，诗照翻。〕监国曰：「奚用此为！」对曰：「宫中职掌不可阙也。」监国曰：「宫中职掌宜谙故事，〔谙，乌含翻。〕此辈安知！」乃悉用老旧之人补之，其少年者皆出归其亲戚，无亲戚者任其所适。蜀中所送宫人亦准此。
乙未，以中门使安重诲为枢密使，〔安重诲本成德军中门使，监国所亲任者也。〕镇州别驾张延朗为副使。延朗，开封人也，仕梁为租庸吏，〔按欧史，张延朗仕梁，以租庸吏为郓州粮料使，明宗克郓州得之，复以为粮料使，后徙镇宣武、成德，以为元从孔目官，盖由此选为镇州别驾也。〕性纤巧，善事权贵，以女妻重诲之子，〔妻，七细翻。〕故重诲引之。
监国令所在访求诸王。通王存确、雅王存纪匿民间，或密告安重诲，重诲与李绍真谋曰：「今殿下既监国典丧，诸王宜早为之所，以壹人心。殿下性慈，不可以闻。」乃密遣人就田舍杀之。后月余，监国乃闻之，切责重诲，伤惜久之。
刘皇后与申王存渥奔晋阳，在道与存渥私通。存渥至晋阳，李彦超不纳，走至风谷，〔「风谷」恐当作「岚谷」。唐长安三年分宜芳县置岚谷县，属岚州。〕为其下所杀。明日，永王存霸亦至晋阳，从兵逃散俱尽，〔从，才用翻。〕存霸削发、僧服谒李彦超，「愿为山僧，幸垂庇护。」军士争欲杀之，彦超曰：「六相公来，当奏取进止。」〔存霸第六。〕军士不听，杀之于府门之碑下。刘皇后为尼于晋阳，监国使人就杀之。薛王存礼及庄宗幼子继嵩、继潼、继蟾、继峣，〔峣，倪么翻。〕遭乱皆不知所终。惟邕王存美以病风偏枯得免，居于晋阳。〔沙陀自唐末强盛，盖至于此。恐赤心之支胤或有存者；晋王父子相传，其血嗣歼矣。且明宗，晋王义儿也，得国之后，坐视义父之遗育为鱼为肉，何忍也！他日讵可望麦饭洒陵乎！
6徐温、高季兴闻庄宗遇弒，益重严可求、梁震。〔严可求料唐有内变，见二百七十二卷庄宗同光元年；梁震料庄宗必亡，见二百七十四卷三年。〕
梁震荐前陵州判官贵平孙光宪于季兴，使掌书记。〔贵平县，汉广都县之东南界，后魏置和仁郡，仍置平井、贵平、可昙三县，唐废平井、可昙，以贵平县治和仁城。开元十四年移治禄川，属陵州。宋省贵平入广都县。〕季兴大治战舰，欲攻楚，〔治，直之翻。舰，户黯翻。〕光宪谏曰：「荆南乱离之后，赖公休息士民，始有生意，若又与楚国交恶，他国乘吾之弊，良可忧也。」季兴乃止。
7戊戌，李绍荣至洛阳，〔陜州械送至洛阳。〕监国责之曰：「吾何负于尔，而杀吾儿﹖」〔谓绍荣杀从审也。见上卷本年三月。〕绍荣瞋目直视曰：〔瞋，昌真翻。〕「先帝何负于尔﹖」遂斩之，〔元行钦虽死，监国岂不有愧于其言！〕复其姓名曰元行钦。〔李绍荣赐姓名见二百六十九卷梁均王贞明元年。〕
8监国恐征蜀军还为变，〔还，从宣翻，又如字。〕以石敬瑭为陜州留后；己亥，以李从珂为河中留后。〔陜州以备其径至洛阳，河中以备其北归晋阳。陜，失冉翻。〕
9枢密使张居翰乞归田里，许之。李绍真屡荐孔循之才，庚子，以循为枢密副使。李绍宏请复姓马。〔李绍宏赐姓名见二百七十卷梁均王贞明五年。〕
