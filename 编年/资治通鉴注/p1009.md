<!-- { "loadSidebar": true } -->
6去冬旱，至是始雨。辛酉，上力疾至显道门外，赦天下。丁卯，敕太子于金液门听政。〔按唐六典：城门郎掌京城、皇城、宫殿诸门。明德等门为京城门，朱雀等门为皇城门，承天等门为宫城门，嘉德等门为宫门，太极等门为殿门。通内诸门，并同上合门，显道、金液，其亦通内诸门之门欤﹖图志不能尽载耳。〕
7夏，四月，乙亥，上行幸翠微宫。
8上谓太子曰：「李世绩才智有余，然汝与之无恩，恐不能怀服。我今黜之，若其即行，俟我死，汝于后用为仆射，亲任之；若徘徊顾望，当杀之耳。」五月，戊午，以同中书门下三品李世绩为迭州都督；世绩受诏，不至家而去。〔史言太宗以机数御李世绩，世绩亦以机心而事君。杜佑曰：迭州去京师千三百四十里。孙愐曰：迭州自秦至魏，诸羌据焉，周武帝逐诸羌，乃置迭州，盖以山重迭名之。〕
9辛酉，开府仪同三司卫景武公李靖薨。
10上苦利增剧，太子昼夜不离侧，〔离，力智翻。〕或累日不食，发有变白者。上泣曰：「汝能孝爱如此，吾死何恨！」丁卯，疾笃，召长孙无忌入含风殿。〔含风殿，在翠微宫。〕上卧，引手扪无忌颐，无忌哭，悲不自胜；〔胜，音升。〕上竟不得有所言，因令无忌出。己巳，复召无忌及褚遂良入卧内，〔复，扶又翻。〕谓之曰：「朕今悉以后事付公辈。太子仁孝，公辈所知，善辅导之！」谓太子曰：「无忌、遂良在，汝勿忧天下！」又谓遂良曰：「无忌尽忠于我，我有天下，多其力也，我死，勿令谗人间之。」〔武、许之间二臣，玉几之命犹在高宗之耳，何遽忘之邪！间，古苋翻。〕仍令遂良草遗诏。有顷，上崩。〔年五十有三。〕
太子拥无忌颈，号恸将绝，无忌揽涕，请处分众事以安内外，太子哀号不已，〔号，户高翻。处，昌吕翻。分，扶问翻。〕无忌曰：「主上以宗庙社稷付殿下，岂得效匹唯哭泣乎！」乃秘不发丧。庚午，无忌等请太子先还，飞骑、劲兵及旧将皆从。〔骑，奇寄翻。将，即亮翻。从，才用翻。〕辛未，太子入京城；大行御马舆，侍卫如平日，继太子而至，顿于两仪殿。以太子左庶子于志宁为侍中，少詹事张行成兼侍，以检校刑部尚书、右庶子、兼吏部侍郎高季辅兼中书令。壬申，发丧太极殿，宣遗诏，太子即位。〔太极殿，西内正朝，于此发丧，太子于柩前即位。〕军国大事，不可停阙；平常细务，委之有司。诸王为部督、刺史者，并听奔丧，濮王泰不在来限。罢辽东之役及诸土木之功。四夷之人入仕于朝及来朝贡者数百人，闻丧皆恸哭，翦发、剺面、割耳，流血洒地。〔朝，直遥翻。剺，里之翻。〕
六月，甲戌朔，高宗即位，赦天下。
11丁丑，以迭州都督李绩为特进、检校洛州刺史、洛阳宫留守。〔李世绩去「世」字，避太宗二名也。守，手又翻。〕
12先是，太宗二名，令天下不连言者勿避；〔先，悉荐翻。〕至是，始改官名犯先帝讳者。〔孔颖达曰：曲礼，卒哭乃讳。注云：敬鬼神之名也。讳，避也。生者不相避名。卫侯名恶，大夫有名恶，君臣同名，春秋不非。按昭七年，卫侯恶卒。谷梁传云：昭元年有卫齐恶。今卫便恶何﹖谓君臣同名也，君子不夺人亲所名也。〕
13癸未，以长孙无忌为太尉，兼检校中书令，知尚书、门下二省事。无忌固辞知尚书省事，帝许之，仍令以太尉同中书门下三品。〔唐制：三公正一品。无忌既为太尉，而令同中书门下三品，当时朝议之失也。〕癸巳，以李绩为开府仪同三司、同中书门下三品。
14阿史那社尔之破龟兹也，行军长史薛万备请因兵威说于阗王伏阇信入朝，〔说，输芮翻。阇，视遮翻。朝，直遥翻。〕社尔从之。秋，七月，己酉，伏阇信随万备入朝，诏入谒梓宫。
15八月，癸酉，夜，地震，晋州尤甚，压杀五千余人。
16庚寅，葬文皇帝于昭陵，〔昭陵在京兆醴泉县西北六十里九嵕山。〕庙号太宗。〔自唐太宗后，为臣子者率称其君之庙号，岂非子孙臣民亦病其谥号太多非实，而古者祖有功宗有德之义微乎！〕阿史那社尔、契苾何力请杀身殉葬，上遣人谕以先旨不许。蛮夷君长为先帝所擒服者颉利等十四人，皆琢石为其像，刻名列于北司马门内。
17丁酉，礼部尚书许敬宗奏弘农府君庙应毁，〔弘农府君，魏弘农太守重耳也，于高宗为七世祖，亲尽应毁。〕请藏主于西夹室，从之。〔太庙有东西夹室，夹太室两旁，故谓之夹室。〕
18九月，乙卯，以李绩为左仆射。〔行筅帝之治命也。〕
19冬，十月，以突厥诸部置舍利等五州隶云中都督府，〔五州：舍利州、思辟州、阿史那州、绰州、白登州。〕苏农等六州隶定襄都督府。〔史四载苏农州、阿德州、执失州、拔延州，余二州逸。〕
20乙亥，上问大理卿唐临系囚之数，对曰：「见囚五十余人，〔见，贤遍翻。〕唯二人应死。」上悦。上尝录系囚，前卿所处者多号呼称冤，临所处者独无言。上怪问其故。囚曰：「唐卿所处，本自无冤。」〔号，户高翻。处，昌吕翻。〕上叹息良久，曰：「治狱者不当如是邪！」〔治，直之翻。〕
21上以吐蕃赞普弄赞为驸马都尉，〔汉武帝置三都尉：曰奉车都尉，曰驸马都尉，曰骑都尉。唐以骑都尉为勋官，驸马都尉以授尚主者，奉车都尉不复除授。〕封西海郡王。赞普致书于长孙无忌等云：「天子初即位，臣下有不忠者，当勒兵赴国讨除之。」〔吐蕃以太宗晏驾，固有轻中国之心矣。〕
22十二月，诏濮王泰开府置僚属，车服珍膳，特加优异。
高宗天皇大圣大弘孝皇帝上之上〔讳治，字为善，小字雉奴，太宗第九子也。文明元年，谥曰天皇大帝，庙号高宗；天宝八载，加尊号高宗天皇大圣皇帝；十三载，加尊号高宗天皇太圣大弘孝皇帝。〕
永徽元年〔（庚戌、六五○）〕
1春，正月，辛丑朔，改元。
2丙午，立妃王氏为皇后。后，思政之孙也。〔王思政为西魏守颍川，没于东魏。〕以后父仁佑为特进、魏国公。
3己未，以张行成为侍中。
4辛酉，上召朝集使，〔朝，直遥翻。使，疏吏翻。〕谓曰：「朕初即位，事有不便于百姓者悉宜陈，不尽者更封奏。」自是日引刺史十人入合，问以百姓疾苦，及其政治。〔治，直吏翻。〕
有洛阳人李弘泰诬告长孙无忌谋反，上命立斩之。无忌与褚遂良同心辅政，上亦尊礼二人，恭己以听之，〔以帝之尊任二人如此，武后谮而去之，虽队诸渊不悔也。哲妇之为鸱枭也尚矣。〕故永徽之政，百姓阜安，有贞观之遗风。〔观，古玩翻。〕
5太宗女衡山公主应适长孙氏，有司以为服既公除，欲以今秋成婚。于志宁上言：「汉文立制，本为天下百姓。公主服本斩衰，〔上，时掌翻。为，于伪翻。衰，仓回翻。〕纵使服随例除，岂可情随例改，请俟三年丧毕成婚。」上从之。
6二月，辛卯，立皇子孝为许王，上金为杞王，素节为雍王。〔帝后宫郑生孝，杨生上金，萧淑妃生素节。雍，于用翻。〕
7夏，五月，壬戌，吐蕃赞普弄赞卒，〔卒，子恤翻。〕其嫡子早死，立其孙为赞普。赞普幼弱，政事皆决于国相禄东赞。〔相，息亮翻。〕禄东赞性明达严重，行兵有法，吐蕃所以强大，威服氐、羌，皆其谋也。
8六月，高侃击突厥，至阿息山。车鼻可汗召诸部兵皆不赴，与数百骑遁去。侃帅精骑追至金山，擒之以归，其众皆降。〔骑，奇寄翻。帅，读曰率。降，户江翻。〕
9初，阿史那社尔虏龟兹王布失毕，立其弟为王。〔事见太宗贞观二十六年。〕唐兵既还，其酋长争立，更相攻击。〔酋，兹由翻。长，知两翻。更，工衡翻。〕秋，八月，壬午，诏复以布失毕为龟兹王，〔复，扶又翻。〕遣归国，抚其众。
10九月，庚子，高侃执车鼻可汗至京师，释之，拜左武卫将军，处其余众于郁督军山，〔处，昌吕翻。〕置狼山都督府以统之。以高侃为卫将军。〔唐无卫将军，「卫」字之上须有脱字。〕于是突厥尽为封内之臣，分置单于、瀚海二都护府。单于领狼山、云中、桑干三都督，苏农等一十四州；瀚海领瀚海、金徽、新黎等七都督，仙萼等八州；各以其酋长为刺史、都督。〔新书作「苏农二十四州」，旧书作「一十四州」。又考是后调露元年，温傅、奉职二部反，二十四州皆叛应之，则「二」字为是。然单于都护府所领见于史者，苏农等四州，舍利等五州及桑干府所领郁射、艺失、卑失、叱略等四州，呼延府所领贺鲁、葛逻、閖跌等三州，财十九州岛耳，其五州逸，无所考。又有定襄、呼延二都督而无狼山都督，是其废置离合，不可详也。狼山府，显庆三年废为州。「金徽」当作「金微」。瀚海都护府领瀚海、金微、新黎、幽陵、龟林、坚昆六都督府，其一逸；仙萼、浚稽、余吾、稽落、居延、窴颜、榆溪、浑河、烛龙凡八州。宋白曰：振武军旧为单于都护府，即汉定襄郡之盛乐县也，在阴山之阳，黄河之北，西南至东受降城百二十里。瀚海都护后移于回纥本部。干，音干。〕
11癸亥，上出畋，遇雨，问谏议大夫昌乐谷那律曰：「油衣若为则不漏﹖」〔炙毂子曰：惟绢油之制及帽油，陈始有之。乐，音洛。〕对曰：「以瓦为之，必不漏。」上悦，为之罢猎。〔悦为之为，于伪翻。考异曰：旧书那律传云：尝从太宗出猎，在涂遇雨，有此语，意欲太宗不为畋猎，太宗悦，赐帛二百段。唐录、政要高宗出猎有此月日，唐统纪亦在此年，今从之。〕
12李绩固求解职，冬，十月，戊辰，解绩左仆射，以开府仪同三司、同中书门下三品。
13己未，监察御史阳武韦思谦〔阳武县，汉属河南郡，自晋以来属荥阳郡。监，工衔翻。〕劾奏中书令褚遂良抑买中书译语人地。〔中书掌受四方朝贡及通表疏，故有译语人。劾，户概翻，又户得翻。〕大理少卿张叡册以为准估无罪。思谦奏曰：「估价之设，备国家所须，臣下交易，岂得淮估为定！〔估，音古。〕叡册舞文，附下罔上，罪当诛。」是日，左迁遂良为同州刺史，叡册循州刺史。思谦名仁约，以字行。
14十二月，庚午，梓州都督谢万岁、兖州都督谢法兴、与黔州都督李孟尝讨琰州叛獠；〔「梓州，当作「牂州」。武德三年，牂柯蛮酋谢龙羽降，以其地置牂州。「兖州」当作「充州」，武德三年，以牂柯蛮别部置。琰州，亦蛮州，贞观四年置。皆属黔州都督府。黔，音琴。獠，鲁皓翻。〕万岁、法兴入洞招慰，为獠所杀。
二年〔（辛亥、六五一）〕
