<!-- { "loadSidebar": true } -->
己而上览其对，思嘉言，会御史大夫贾延免，夏，五月，乙卯，以孔光为御史大夫。秋，七月，丙午，以光为丞相，复故国博山侯；又以泛乡侯何武为御史大夫。上乃知孔光前免非其罪，以过近臣毁短光者，〔光免事见上卷建平二年。过，督过也；咎之也。〕曰：「傅嘉前为侍中，毁谮仁贤，诬愬大臣，令俊艾者久失其位，〔师古曰：艾，读曰乂。〕其免嘉为庶人，归故郡。」〔傅氏本河内温人。〕
⑦八月，何武徙为前将军。辛卯，光禄大夫彭宣为御史大夫。
⑧司隶鲍宣坐摧辱丞相，拒闭使者，无人臣礼，减死髡钳。〔丞相孔光四时行园陵，官属行驰道中。宣使吏钩止丞相掾。史，没入其车马，摧辱丞相。事下御史中丞。侍御史至司隶官，欲捕从事，闭门不肯内，坐以拒闭使者罪。
⑨大司马丁明素重王嘉，以其死而怜之；九月，乙卯，册免明，使就第。
冬，十一月，壬午，以故定陶太傅、光禄大夫韦赏为大司马、车骑将军。己丑，赏卒。〔成帝省王国太傅，更曰傅。此犹曰太傅者，习于旧称，未能顿从新称也。赏，韦贤之孙，弘之子也。〕
十二月，庚子，以侍中、驸马都尉董贤为大司马、卫将军，册曰：「建尔于公，以为汉辅！往悉尔心，匡正庶事，允执其中！」是时贤年二十二，虽为二公，常给事中，领尚书事，〔给事禁中而领尚书事也。〕百官因贤奏事。〔审食其以丞相而侍禁中，吕后嬖之也。董贤以三公侍禁中，哀帝嬖之也。论道经邦之任安在哉！〕以父卫尉恭不宜在卿位，徙为光禄大夫、秩中二千石；弟宽信代贤为驸马都尉。董氏亲属皆侍中、诸曹、奉朝请，宠在丁、傅之右矣。〔朝，直遥翻。请，才性翻，又如字。〕
初，丞相孔光为御史大夫，贤父恭为御史，事光；及贤为大司马，与光为三公。上故令贤私过光。〔令私往见之，观其所以接之者何如也。〕光雅恭谨，〔雅，素也。〕知上欲尊宠贤。及闻贤当来也，光警戒衣冠出门待，望见贤车乃却入，贤至中门，光入合，既下车，乃出，拜谒、送迎甚谨，不敢以宾客钧敌之礼。〔此非恭而无礼者邪！光能卑事董贤，则必能曲徇王莽矣。〕上闻之，喜，立拜光两兄子为谏大夫、〔光有三兄，福、捷、喜。未知两兄子为谁。〕常侍。〔为谏大夫而加常侍官也。〕贤自是权与人主侔矣。〔师古曰：侔，等也。〕
是时，成帝外家王氏衰废，唯平阿侯谭子去疾为侍中，〔去，羌吕翻。〕弟闳为中常侍。闳妻父中郎将萧咸，前将军望之子也，贤父恭慕之，欲为子宽信求咸女为妇，〔为，不伪翻。〕使闳言之。咸惶恐不敢当，私谓闳曰：「董公为大司马，册文言『允执其中』，此乃尧禅舜之文，〔论语：尧曰：「咨，尔舜，天之历数在尔躬；允执其中，四海困穷，天禄永终！」舜亦以命禹。道统之传，此乎出也。〕非三公故事，〔言考之汉家故事，册三公者未尝有此语也。〕长老见者莫不心惧。〔长，知两翻。〕此岂家人子所能堪邪！」〔师古曰：家人，犹言庶人也。盖咸自谓。〕闳性有知略，〔知，读曰智。〕闻咸言，亦悟；乃还报恭，深达咸自谦薄之意。恭叹曰：「我家何用负天下，而为人所畏如是！」意不说。〔说，读曰悦；下同。〕后上置酒麒麟殿，〔师古曰：在未央宫中。〕贤父子、亲属宴饮，侍中、中常侍皆在侧，上有酒所，〔师古曰：言酒在体中。〕从容视贤〔从，千容翻。〕笑曰：「吾欲法尧禅舜，何如﹖王闳进曰：「天下乃高皇帝天下，非陛下〔【章：甲十六行本「下」下有「之」字；乙十一行本同；孔本同。】〕有也！陛下承宗庙，当传子孙于亡穷，统业至重，天子亡戏言！」〔周成王剪桐叶为珪，与小弱弟戏曰：「以封汝。」周公入贺。王曰：「戏也。」周公曰：「王者不可戏！」乃封小弱弟于唐。古亡、无通。〕上默然不说，左右皆恐。于是遣闳出归郎署。〔三署郎各有署舍；遣出，不得侍禁中也。考异曰：董贤传但云「遣闳出不得复侍宴。」自「归郎署」以下，皆汉纪所载也。荀纪无汉书外事，不知此语荀悦何从得之。又云：「闳归郎署二十日，长乐宫深为闳谢。又御史大夫彭宣上封事，言国安危继嗣事，上觉寤，召闳。」按太皇太后居长信宫；云长乐宫，误也。余按汉书注，长信宫以长乐宫中长信殿为称，亦可言长乐宫也。〕
久之，太皇太后为闳谢，复召闳还。〔为，于伪翻。复，扶又翻；下同。〕闳遂上书谏曰：「臣闻王者立三公，法三光，〔三光，日、月、星也。上，时掌翻。〕居之者当得贤人。易曰：『鼎折足，覆公餗，』喻三公非其人也。〔易鼎之九四曰：鼎折足，覆公餗。餗，音送鹿翻。虞云：八珍之具也。马云：贽也。贽，音之然翻。郑云：菜也。折，而设翻。〕昔孝文皇帝幸邓通，不过中大夫，武帝幸韩嫣，赏赐而已，皆不在大位。〔武帝幸韩嫣，赏赐儗邓通，位不过上大夫，以罪赐死。嫣，于虔翻。〕今大司马、卫将军董贤，无功于汉朝，又无肺腑之连，复无名高行以矫世，〔行，户孟翻。〕升擢数年，列备鼎足，典卫禁兵，无功封爵，父子、兄弟横蒙拔擢，赏赐空竭帑藏，〔横，户孟翻。帑，它朗翻。藏，徂浪翻。〕万民諠哗，偶言道路，诚不当天心也！昔褒神蚖变化为人，实生褒姒，乱周国，〔国语曰：夏之衰也，有二龙降于夏庭，言曰：「予褒之二君也。」夏后请其漦而藏之，历殷、周莫敢发也。至厉王之末，发而观之，漦流于庭，不可除也。王使妇人不帷而噪之，其神化为玄蚖，入于王府；府之童妾既塀而遭之，既笄而孕，惧而弃之。鬻纒弧者收以奔褒，是为褒姒。褒人有狱，以入于幽王。王嬖之，生伯服，遂黜申后而立褒姒，废太子而立伯服，以乱周国。蚖，音元，又吾官翻。漦，似甾翻。纒，于琰翻。〕恐陛下有过失之讥，贤有小人不知进退之祸，非所以垂法后世也！」上虽不从闳言，多其年少志强，〔少，诗照翻；下同。〕亦不罪也。
二年〔（庚申、前一）〕
①春，正月，匈奴单于及乌孙大昆弥伊秩靡皆来朝，〔朝，直遥翻。〕汉以为荣。是时西域凡五十国，〔三十六国，分为五十余国。〕自译长至将、相、侯、王皆佩汉印绶，凡三百七十六人；〔译长之官，西域诸国皆有之，所以通其国之语言于中国。长，知两翻。〕而康居、大月氏、安息。罽宾、乌弋之属，〔乌弋山离国去长安万二千二百里，不属都护，东与罽宾、西与舭靬、条支接。氏，音支。罽，音计。〕皆以绝远，不在数中，其来贡献，则相与报，不督录总领也。〔正谓不属都护也。〕自黄龙以来，单于每入朝，其赏赐锦绣、缯絮辄加厚于前，以慰接之。单于宴见，〔见，贤遍翻。〕群臣在前，单于怪董贤年少，以问译。〔师古曰：译，传语之人也。〕上令译报曰：大司马年少，以大贤居位。」单于乃起，拜贺汉得贤臣。是时上以太岁厌胜所在，〔是年太岁在申。师古曰：厌，音一涉翻。〕舍单于上林苑蒲陶宫，〔蒲陶，本出大宛。武帝伐大宛，采蒲陶种植之离宫，宫由此得名。师古曰：舍，止宿。〕告之以加敬于单于；单于知之，不悦。
②夏，四月，壬辰晦，日有食之。
③五月，甲子，正三公官分职。〔成帝绥和二年，置三公官。哀帝建平三年，罢。今复正三公官名。分职，谓大司马掌兵事，大司徒掌人民事，大司空掌水土事。分，扶问翻。〕大司马、卫将军董贤为大司马；丞相孔光为大司徒；彭〔【章：甲十六行本「彭」上有「御史大夫」四字；乙十一本同；孔本同；张校同。〕宣为大司空，封长平侯。〔恩泽侯表：长平侯，国于济南。〕
④六月，戊午，帝崩于未央宫。〔臣瓒曰：帝年二十即位；即位六年，寿二十五。师古曰：即位明年乃改元，寿二十六。〕
帝睹孝成之世禄去王室，〔谓政在王氏也。〕及即位，屡诛大臣，〔谓杀朱博、王嘉等。〕欲强主威以则武、宣。〔师古曰：则，法也。〕然而宠信谗谄，〔谓赵昌、董贤、息夫躬等。〕憎疾忠直，〔谓师丹、傅喜、郑崇等。〕汉业由是遂衰。
太皇太后闻帝崩，即日驾之未央宫，〔之，往也。〕收取玺绶。〔玺，斯氏翻。绶，音受。〕太后召大司马贤，引见东箱，〔见，贤遍翻。〕问以丧事调度；〔师古曰：调，选发也。度，计料也。调，徒吊翻。〕贤内忧，不能对，免冠谢。太后曰：「新都侯莽，前以大司马奉送先帝大行，〔谓成帝之丧也。〕晓习故事，吾令莽佐君。」贤顿首：「幸甚！」太后遣使者驰召莽，诏尚书，诸发兵符节、百官奏事、中黄门、期门兵皆属莽。〔中黄门，守禁门黄闼者也。期门兵，守卫殿门者也。〕莽以太后指，使尚书劾贤，帝病不亲医药，〔劾，户概翻。〕禁止贤不得入宫殿司马中；〔据汉书赵充国传：子卬，入莫府司马中乱屯兵。如淳注曰：司马中，律所谓营军司马中也。余谓此宫殿司马中，盖宫殿屯卫司马中也。〕贤不知所为，诣阙免冠徒跣谢。己未，莽使谒者以太后诏即阙下册贤〔师古曰：即，就也。〕曰：「贤年少，未更事理，〔少，诗照翻。师古曰：更，历也，音工衡翻。〕为大司马，不合众心，其收大司马印绶，罢归第！」即日，贤与妻皆自杀；家惶恐，夜葬。莽疑其诈死；有司奏请发贤棺，至狱诊视，〔师古曰：谓发冢取其棺柩也。诊，验也；音轸。〕因埋狱中。太皇太后诏「公卿举可大司马者」。莽故大司马，辞位避丁、傅，众庶称以为贤，〔事见三十三卷绥和二年。〕又太皇太后近亲，自大司徒孔光以下，举朝皆举莽。〔朝，直遥翻。〕独前将军何武、左将军公孙禄二人相与谋，以为「往时惠、昭之世，外戚吕、霍、上官持权，几危社稷；〔几，居布翻。〕今孝成、孝哀比世无嗣，〔比，频寐翻。〕方当选立近亲〔【张：「亲」下脱「辅」字。】〕幼立，不宜令外戚大臣持权；〔外戚大臣，谓王莽也。〕亲疏相错，〔亲，谓外戚。疏，谓异姓之为将军、公卿者。师古曰：错，间杂也。〕为国计便，」〔为国之计，唯此为便。〕于是武举公孙禄可大司马，而禄亦举武。庚申，太皇太后自用莽为大司马、领尚书事。
太皇太后与莽议立嗣。安阳侯王舜，莽之从弟，其人修饬，〔师古曰：饬，读与敕同。敕，整也。从，才用翻。〕太皇太后所信爱也，莽白以舜为车骑将军。秋，七月，遣舜与大鸿胪左咸使持节迎中山王箕子以为嗣。〔使持节者，奉使而持节也；魏、晋以下遂以为官称。胪，陵如翻。嗣，祥吏翻。〕
