<!-- { "loadSidebar": true } -->
秦以河州刺史李辩领兴晋太守，还镇枹罕。〔兴晋、枹罕，河西张氏皆置为郡。兴晋亦当近枹罕界。〕徙凉州治金城。〔自天水徙治金城。〕张天锡闻秦有兼并之志，大惧，〔以秦徙镇逼之，故惧。〕立坛于姑臧西，刑三牲，帅其官属，遥与晋三公盟。〔帅，读曰率；下同。〕遣从事中郎韩博奉表送盟文，并献书于大司马温，期以明年夏会【章：十二行本「会」上有「同大举」三字；乙十一行本同；孔本同。】于上邽。〔欲使晋起兵攻蜀而出会于上邽也。〕
是岁，秦益州刺史王统攻陇西鲜卑乞伏司繁于度坚山，司繁帅骑三万拒统于苑川。统潜袭度坚山，〔乞伏氏先自漠北南出、屯高平川，又自高平西南迁麦田山，司繁又自麦田迁于度坚山。水经注：苑川在天水勇士县界。杜佑曰：在兰州五泉县界。以下文乞伏吐雷为勇士护军观之，则水经注为是。〕司繁部落五万余皆降于统；其众闻妻子已降秦，不战而溃。司繁无所归，亦诣统降。〔降，户江翻。〕秦王坚以司繁为南单于，留之长安；以司繁从叔吐雷为勇士护军，〔勇士，汉县，晋省。此因汉县名而置护军。〕抚其部众。〔为后乞伏步颓以鲜卑叛秦张本。〕
二年〔（壬申、三七二）〕
①春，二月，秦以清河房旷为尚书左丞，征旷兄默及清河崔逞、燕国韩胤为尚书郎，北平阳陟、田勰、阳瑶为著作佐郎，〔晋志：著作郎一人，谓之大著作，专掌史任。又置佐著作郎八人。勰，音协。〕郝略为清河相：皆关东士望，王猛所荐也。瑶，骛之子也。〔阳骛仕燕，历事三朝。骛，音务。〕
冠军将军慕容垂言于秦王坚曰：「臣叔父评，燕之恶来辈也，〔恶来以多力事纣，纣嬖之以亡国。「恶来辈」，一作「恶来革」。史记曰：恶来善毁谗，诸侯以此益疏。「辈」，当作「革」。〕不宜复污圣朝，〔复，扶又翻。污，乌故翻。〕愿陛下为燕戮之。」〔为，于伪翻；下为人同。〕坚乃出评为范阳太守，燕之诸王悉补边郡。
臣光曰：古之人，灭人之国而人悦，何哉﹖为人除害故也。〔此惟汤、武足以当之，下此则汉高帝犹庶几焉。为，于伪翻。〕彼慕容评者，蔽君专政，忌贤疾功，愚闇贪虐以丧其国，〔丧，息浪翻。〕国亡不死，逃遁见禽。〔事见上卷海西公太和五年。〕秦王坚不以为诛首，又从而宠秩之，〔秩，序也，官也。宠秩，谓宠而序其官，使不失次也。〕是爱一人而不爱一国之人也，其失人心多矣。是以施恩于人而人莫之恩，尽诚于人而人莫之诚，卒于功名不遂，容身无所，〔卒，子恤翻。〕由不得其道故也。
②三月，戊午，遣侍中王坦之征大司马温入辅；温复辞。〔复，扶又翻。〕
③秦王坚诏：「关东之民学通一经、才成一艺者，在所以【章：十二行本「以」上有「郡县」二字；乙十一行本同；孔本同；退斋校同。】礼送之。在官百石以上，学不通一经、才不成一艺者，罢遣还民。」〔苻坚之政如此而犹不能终，况不及苻坚者乎！〕
④夏，四月，徙海西公于吴县西柴里，敕吴国内史刁彝防卫，又遣御史顾允监察之。〔监，工衡翻。〕彝，协之子也。〔刁协，元帝信用之。〕
⑤六月，癸酉，秦以王猛为丞相、中书监、尚书令、太子太傅、司隶校尉，特进、常侍、持节、将军、侯如故；〔仍带特进、散骑常侍、使持节、车骑大将军、清河郡侯印绶也。〕阳平公融为使持节、都督六州诸军事、镇东大将军、冀州牧。〔代王猛镇邺。使，疏吏翻。〕
⑥庾希、庾邈与故青州刺史武沈之子遵聚众夜入京口城，〔沈，持林翻。〕晋陵太守卞眈踰城奔曲阿。〔眈，丁含翻。沈约曰：吴时分无锡以西为毗陵郡，治丹徒，后复还毗陵。东海王越世子名毗。东海国故食毗陵，永嘉五年，改为晋陵；太兴初，郡及丹徒县悉治京口。〕希诈称受海西公密旨诛大司马温。建康震扰，内外戒严。卞眈发诸县兵二千人击希，希败，闭城自守。温遣东海内史周少孙讨之。〔元帝割吴郡海虞县之北境为东海郡。〕秋，七月，壬辰，拔其城，擒希、邈及其亲党，皆斩之。〔庾亮之后灭矣。〕眈，壶之子也。〔卞壶事元、明二帝，死于苏峻之难。〕
⑦甲寅，帝不豫，急召大司马温入辅，一日一夜发四诏；温辞不至。初，帝为会稽王，娶王述从妹为妃，生世子道生及弟俞生。道生疏躁无行，〔从，才用翻。行，下孟翻。〕母子皆以幽废死。余三子，郁、朱生、天流，皆早夭。〔夭，于绍翻。〕诸姬绝孕将十年，王使善相者视之，〔孕，以证翻。相，息亮翻；下同。〕皆曰：「非其人。」又使视诸婢媵，〔媵，以证翻。卑女为婢。婢，女之下者。送女从嫁曰媵。〕有李陵容者，在织坊中，黑而长，宫人谓之「昆仑」，〔谓其人如昆仑也。昆仑国，在南海外。仑，卢昆翻。〕相者惊曰：「此其人也！」王召之侍寝，生子昌明及道子。〔晋书曰：初，简文帝见谶曰：「晋祚尽昌明。」及孝武帝之在孕也，李太后梦神人谓之曰：汝生男，以昌明为字。及产，东方始明，因以为名焉。帝后悟，乃流涕。及孝武帝崩，晋自此倾矣。〕已未，立昌明为皇太子，生十年矣。以道子为琅邪王，领会稽国，以奉帝母郑太妃之祀。〔帝封琅邪王，所生母郑夫人薨，固请服重，徙封会稽王，追号郑夫人为会稽太妃。会，工外翻。〕遗诏：「大司马温依周公居摄故事。」又曰：「少子可辅者辅之，如不可，君自取之。」〔用汉昭烈属诸葛亮之言。少，诗照翻。〕侍中王坦之自持诏入，于帝前毁之。帝曰：「天下，傥来之运，卿何所嫌！」坦之曰：「天下，宣、元之天下，〔宣帝肇基帝业，元帝中兴，故云然。〕陛下何得专之！」帝乃使坦之改诏曰：「家国事一禀大司马，如诸葛武侯、王丞相故事。」〔王丞相，导也。〕是日，帝崩。〔年五十三。〕
群臣疑惑，未敢立嗣，或曰：「当须大司马处分。」〔处，昌吕翻。分，扶问翻。〕尚书仆射王彪之正色曰：「天子崩，太子代立，大司马何容得异！若先面谘，必反为所责。」朝议乃定。〔朝，直遥翻。〕太子即皇帝位，大赦。崇德太后令，〔康献褚太后既归政于穆帝，居崇德宫，及哀帝、海西公之世，复临朝称制。海西既废，简文即位，尊后为崇德太后。〕以帝冲幼，加在谅闇，〔闇，音阴。〕令温依周公居摄故事。事已施行，王彪之曰：「此异常大事，大司马必当固让，使万机停滞，稽废山陵，未敢奉令，谨具封还。」事遂不行。〔此事即封还诏书之始也。〕
温望简文临终禅位于己，不尔便当居摄。既不副所望，甚愤怨，与弟冲书曰：「遗诏使吾依武侯、王公故事耳。」温疑王坦之、谢安所为，心衔之。诏谢安征温入辅；温又辞。
⑧八月，秦丞相猛至长安，复加都督中外诸军事。〔复，扶又翻。〕猛辞曰：「元相之重，储傅之尊，端右事繁，京牧任大，总督戎机，出纳帝命，〔元相，丞相也。储傅，太子太傅也。端右，尚书令也。京牧，司隶校尉也。总督戎机，都督中外诸军事也。出纳帝命，中书监、常侍之职也。〕文武两寄，臣细并关，以伊、吕、萧、邓之贤，尚不能兼，〔谓伊尹、吕望、萧何、邓禹也。〕况臣猛之无似！」〔无似，犹言不肖也。〕章三四上，〔上，时掌翻。〕秦王坚不许，曰：「朕方混壹四海，非卿无可委者；卿之不得辞宰相，犹朕不得辞天下也。」
猛为相，坚端拱于上，百官总己于下，军国内外之事，无不由之。猛刚明清肃，善恶着白，放黜尸素，〔尸素，尸位素餐者也。〕显拔幽滞，劝课农桑，练习军旅，官必当才，刑必当罪。由是国富兵强，战无不克，秦国大治。〔治，直吏翻。〕坚赦太子宏及长乐公丕等曰：「汝事王公，如事我也。」〔乐，音洛。〕
阳平公融在冀州，高选纲纪，〔纲纪，谓官属纲纪众事者也。〕以尚书郎房默、河间相申绍为治中别驾，〔姓谱：房姓本自丹朱，舜封为房邑侯，子陵以父封为氏。〕清河崔宏为州从事，管记室。融年少，为政好新奇，贵苛察；申绍数规正，〔少，诗照翻。好，呼到翻。数，所角翻；下同。〕导以宽和，融虽敬之，未能尽从。后绍出为济北太守，〔济，子礼翻。〕融屡以过失闻，数致谴让，乃自恨不用绍言。
融尝坐擅起学舍为有司所纠，遣主簿李纂诣长安自理；纂忧惧，道卒。〔卒，子恤翻。〕融问申绍：「谁可使者﹖」绍曰：「燕尚书郎高泰，清辩有胆智，可使也。」先是丞相猛及融屡辟，泰不起，〔先，悉荐翻。〕至是，融谓泰曰：「君子救人之急，卿不得复辞！」〔复，扶又翻。〕泰乃从命。至长安，猛见之，笑曰：「高子伯于今乃来，何其迟也！」〔高泰，字子伯。〕泰曰：「罪人来就刑，何问迟速！」猛曰：「何谓也﹖」泰曰：「昔鲁僖公以泮宫发颂，〔诗鲁颂泮水，颂僖公能修泮宫也。〕齐宣王以稷下垂声，〔史记：齐宣王喜文学游说之士，驺衍、淳于髡、田骈、慎到、接子、环渊之徒七十六人，皆赐列第，稷下学士且数百千人。刘向别录曰：齐有稷门，城门也。谈说之士，期会于稷下也。虞喜曰：齐有稷山，立馆其下以待游士。〕今阳平公开建学宫，追踪齐、鲁，未闻明诏褒美，乃更烦有司举劾。〔劾，户概翻，又户得翻。〕明公阿衡圣朝，惩劝如此，下吏何所逃其罪乎！」猛曰：「是吾过也。」事遂得释。猛因叹曰：「高子伯岂阳平所宜吏乎！」言于秦王。坚召见，悦之，问以为治之本。对曰：「治本在得人，得人在审举，审举在核真，未有官得其人而国家不治者也。」〔治，直吏翻。〕坚曰：「可谓辞简而理博矣。」以为尚书郎；泰固请还州，〔还冀州也。〕坚许之。
⑨九月，【章：十二行本「月」下有「甲寅」二字；乙十一行本同；孔本同；张校同；退斋校同。】追尊故会稽王妃王氏曰顺皇后，〔即王述从妹也。会，工外翻。〕尊帝母李氏为淑妃。
⑩冬，十月，丁卯，葬简文帝于高平陵。
