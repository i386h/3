<!-- { "loadSidebar": true } -->
以裴邃为豫州刺史，镇合肥。邃欲袭寿阳，阴结寿阳民李瓜花等为内应。邃已勒兵为期日，恐魏觉之，先移【章：十二行本「移」下有「魏」字；乙十一行本同；孔本同；退斋校同。】扬州云：「魏始于马头置戍，如闻复欲修白捺故城，〔马头置戍，盖即沈约志所谓马头太守治所而置之。白捺当在马头东北或东南。捺，奴葛翻。〕若尔，便相侵逼，此亦须营欧阳，设交境之备。今板卒已集，〔板干所以筑城。卒，士卒也。〕唯听信还。」扬州刺史长孙稚谋于僚佐，皆曰：「此无修白捺之意，宜以实报之。」录事参军杨侃曰：「白捺小城，本非形胜；邃好狡数，〔好，呼到翻。〕今集兵遣移，恐有他意。」稚大寤曰：「录事可亟作移报之。」侃报移曰：「彼之纂兵，〔纂，集也。〕想别有意，何为妄构白捺！『他人有心，予忖度之，』〔诗巧言之辞。度，徒洛翻。〕勿谓秦无人也。」〔左传秦大夫绕朝之言。〕邃得移，以为魏人已觉，即散其兵。瓜花等以失期，遂相告发，伏诛者十余家。稚，观之子；〔长孙观，道生之孙，见一百三十三卷宋郁林王元徽元年。〕侃，播之子。〔杨播见一百四十卷齐明帝建武二年。〕
13初，高车王弥俄突死，〔事见上卷天监十五年。〕其众悉归嚈哒；后数年，嚈哒遣弥俄突弟伊匐帅余众还国。伊匐击柔然可汗婆罗门，大破之，婆罗门帅十部落诣凉州，请降于魏。柔然余众数万相帅迎阿那緕，阿那緕表称：「本国大乱，姓姓别居，迭相抄掠。当今北人鹄望待拯，〔言鹄立而望魏拯救也。嚈，益涉翻。哒，当割翻，又宅轧翻。帅，读曰率。降，户江翻。抄，楚交翻。〕乞依前恩，给臣精兵一万，送臣碛北，抚定荒民。」〔碛，七迹翻。〕诏付中书门下博议，凉州刺史袁翻以为：「自国家都洛以来，蠕蠕、高车迭相吞噬，始则蠕蠕授首，〔谓佗汗也，事见一百四十七卷天监七年。〕既而高车被擒。〔谓弥俄突也。〕今高车自奋于衰微之中，克雪雠耻，诚由种类繁多，〔种，章勇翻。〕终不能相灭。自二虏交鬬，边境无尘，数十年矣，此中国之利也。今蠕蠕相继归诚，〔两主，谓阿那緕、婆罗门。〕虽戎狄禽兽，终无纯固之节，然存亡继绝，帝王本务。若弃而不受，则亏我大德；若纳而抚养，则损我资储；或全徙内地，则非直其情不愿，亦恐终为后患，刘、石是也。〔谓汉徙胡羯于内地，至于晋世，卒阶刘、石之乱。〕且蠕蠕尚存，则高车犹有内顾之忧，未暇窥窬上国；若其全灭，则高车跋扈之势，岂易可知！〔易，以豉翻。〕今蠕蠕虽乱而部落犹众，处处棋布，以望旧主，高车虽强，未能尽服也。愚谓蠕蠕二主并宜存之，居阿那緕于东，处婆罗门于西，分其降民，各有攸属。阿那緕所居非所经见，不敢臆度；婆罗门请修西海故城以处之。〔处，昌吕翻。度，徒洛翻。〕西海在酒泉之北，去高车所居金山千余里，〔此西海非王莽所置西海郡之西海，但言在酒泉之北，则别有西海故城也。按北史蠕蠕传，西海郡，即汉、晋旧鄣。袁翻又曰：直张掖西北千二百里。又按晋志，汉献帝兴平二年，武威太守张雅请置西海郡于居延，盖此即汉、晋旧鄣也。金山形如兜鍪，其后突厥居金山之阳，即此山。〕实北虏往来之冲要，土地沃衍，大宜耕稼。宜遣一良将，配以兵仗，监护婆罗门，〔将，即亮翻。监，工衔翻。〕因令屯田，以省转输之劳。其北则临大碛，野兽所聚，〔碛，七迹翻。〕使蠕蠕射猎，彼此相资，足以自固。外以辅蠕蠕之微弱，内亦防高车之畔援，〔韩诗云：畔援，武强也。郑玄云：跋扈也。〕此安边保塞之长计也。若婆罗门能收离聚散，复兴其国者，〔复兴，扶又翻。〕渐令北转，徙度流沙，则是我之外藩，高车勍敌，〔勍，渠京翻。〕西北之虞可以无虑。如其奸回反复，不过为逋逃之寇，于我何损哉﹖」朝议是之。〔朝，直遥翻。〕
九月，柔然可汗俟匿伐诣怀朔镇请兵，且迎阿那緕。俟匿伐，阿那緕之兄也。冬，十月，录尚书事高阳王雍等奏：「怀朔镇北吐若奚泉，原野平沃，请置阿那緕于吐若奚泉，〔吐若奚泉在怀朔镇北无结山下。〕婆罗门于故西海郡，令各帅部落，收集离散。阿那緕所居既在境外，宜少优遣．〔少，诗沼翻。〕婆罗门不得比之。其婆罗门未降以前蠕蠕归化者，悉令州镇部送怀朔镇以付阿那緕。」诏从之。〔为阿那緕、婆罗门皆叛去张本。〕
14十一月，癸丑，魏侍中、车骑大将军侯刚加仪同三司。〔骑，奇寄翻。〕
15魏以东益、南秦氐皆反，庚辰，以秦州刺史河间王琛为行台以讨之。琛恃刘腾之劫，〔琛求为刘腾养子，见上卷天监十七年。琛，丑林翻。〕贪暴无所畏忌，大为氐所败。〔败，补迈翻。〕中尉弹奏，〔弹，徒丹翻。〕会赦，除名，寻复王爵。
16魏以安西将军元洪超兼尚书行台，诣敦煌安置柔然婆罗门。〔敦，徒门翻。〕
三年〔（壬寅、五二二）〕
1春，正月，庚子，以尚书令袁昂为中书监，吴郡太守王暕为尚书左仆射。〔暕，古限翻。〕
2辛亥，魏主耕籍田。
3魏宋云与惠生自洛阳西行四千里，至赤岭，乃出魏境，〔赤岭在唐鄯州鄯城县西二百余里。〕又西行，再期，至干罗国而还。二月，达洛阳，得佛经一百七十部。〔魏遣宋云求佛经事，始上卷天监十七年。〕
4高车王伊匐遣使入贡于魏。〔匐，蒲北翻。使，疏吏翻。〕夏，四月，庚辰，魏以伊匐为镇西将军、西海郡公、高车王。久之，伊匐与柔然战败，其弟越居杀伊匐自立。
5五月，壬辰朔，日有食之，既。
6癸巳，大赦。
7冬，十一月，甲午，领军将军始兴忠武王憺卒。〔憺，徒敢翻，又徒滥翻。〕
8乙巳，魏主祀圜丘。
9初，魏世祖【章：十二行本「祖」作「宗」；乙十一行本同；孔本同。】以玄始历浸疏，〔宋文帝元嘉二十九年魏行玄始历。〕命更造新历。〔更，工衡翻。〕至是，著作郎崔光表取荡寇将军张龙祥【严：「龙」改「农」。】等九家所上历，候验得失，合为一历，以壬子为元，应魏之水德，应魏之水德，〔壬癸，水也。水旺于子，故以壬子为元。上，时掌翻。〕命曰正光历。丙午，初行正光历，大赦。〔考异曰：后魏律历志云：「历成，会孝明帝加元服，改元正光，因命曰正光历。」按帝纪，「正光元年七月辛卯加元服，三年十一月丙午行正光历」，今从之。〕
10十二月，乙酉，魏以车骑大将军、尚书右仆射元钦为仪同三司，〔骑，奇寄翻。〕太保京兆王继为太傅，司徒崔光为太保。
11初，太子统之未生也，上养临川王宏之子正德为子。正德少粗险，〔少，诗照翻。〕上即位，正德意望东宫。及太子统生，正德还本，赐爵西丰侯。〔沈约宋志临川郡有西丰县。〕正德怏怏不满意，常蓄异谋。〔怏，于两翻。〕是岁，正德自黄门侍郎为轻车将军，顷之，亡奔魏，自称废太子避祸而来。魏尚书左仆射萧宝寅上表曰：「岂有伯为天子，父作扬州，〔元年临川王宏为扬州刺史。〕弃彼密亲，远投他国！不如杀之。」由是魏人待之甚薄，正德乃杀一小儿，称为己子，远营葬地；魏人不疑，明年，复自魏逃归，〔复，扶又翻。考异曰：梁书正德传：「普通六年为轻车将军，顷之奔魏。七年自魏逃归。」魏书萧衍传：「正光二年弟子正德来奔。」南史正德传：「普通三年为轻车将军，顷之奔魏，又自魏逃归。六年，随豫章王北侵，辄弃军走。」北史萧宝寅传，正光四年表论考课后，乃云表论正德，后乃云莫折大提反。按大提反在正光五年。唯南北史年月前后相近，今从之。〕上泣而诲之，复其封爵。〔为后正德纳侯景张本。〕
12柔然阿那緕求粟为种，〔种，章勇翻。〕魏与之万石。
婆罗门帅部落叛魏，亡归嚈哒。魏以平西府长史代人费穆兼尚书右丞西北道行台，将兵讨之，〔魏收官氏志：西方费连氏，后改为费氏。〕柔然遁去。穆谓诸将曰：「戎狄之性，见敌即走，乘虚复出，若不使之破胆，终恐疲于奔命。」〔左传，巫臣遗子重、子反书曰：「吾必使汝疲于奔命以死。」奔命者，赴急之兵也。复，扶又翻。〕乃简练精骑，伏于山谷，以步兵之羸者为外营，〔骑，奇寄翻。羸，伦为翻。〕柔然果至，奋击，大破之。婆罗门为凉州军所擒，送洛阳。
四年〔（癸卯、五二三）〕
1春，正月，辛卯，上祀南郊，大赦。丙午，祀明堂。二月，乙亥，耕藉田。
2柔然大饥，阿那緕帅其众入魏境，表求赈给。〔帅，读曰率。赈，之忍翻。〕己亥，魏以尚书左丞元孚为行台尚书，持节抚谕柔然。孚，谭之孙也。〔魏孝昌元年，元谭为幽州都督，后此三年。按魏书，谭，太武之子。盖魏宗室多有同名者。〕将行，表陈便宜，以为：「蠕蠕久来强大，昔在代京，常为重备。今天祚大魏，使彼自乱亡，稽首请服。〔蠕，人兖翻。稽，音启。〕朝廷鸠其散亡，礼送令返，宜因此时善思远策。昔汉宣之世，呼韩款塞，汉遣董忠、韩昌领边郡士马送出朔方，因留卫助。〔事见二十七卷汉宣帝甘露三年。〕又，光武时亦使中郎将段彬置安集掾史，随单于所在，参察动静。〔事见四十四卷汉光帝建武二十六年。掾，俞绢翻。单，音蝉。〕今宜略依旧事，借其闲地，听其田牧，粗置官属，示相慰抚。〔粗，坐五翻。〕严戒边兵，因令防察，使亲不至矫诈，疏不容反叛，最策之得者也。」魏人不从。
柔然俟匿伐入朝于魏。〔朝，直遥翻。〕
3三月，魏司空刘腾卒。宦官为腾义息重服者四十余人，衰绖送葬者以百数，朝贵送葬者塞路满野。〔衰，仓回翻。塞，悉则翻。〕
4夏，四月，魏元孚持白虎幡劳阿那緕于柔玄、怀荒二镇之间。〔怀荒镇在柔玄镇之东，御夷镇之西。劳，力到翻。〕阿那緕众号三十万，阴有异志，遂拘留孚，载以辒车。〔应劭注汉书曰：轒辒，匈奴车。师古曰：辒，于云翻。〕每集其众，坐孚东厢，称为行台，甚加礼敬。引兵而南，所过剽掠，〔剽，匹妙翻。〕至平城，乃听孚还。有司奏孚辱命，抵罪。甲申，魏遣尚书令李崇、左仆射元纂帅骑十万击柔然。〔帅，读曰率。骑，奇寄翻。〕阿那緕闻之，驱良民二千、公私马牛羊数十万北遁，崇追之三千余里，不及而还。〔还，从宣翻，又如字。〕
