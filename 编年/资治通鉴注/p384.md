<!-- { "loadSidebar": true } -->
⑧十二月，癸巳，颍阴靖侯陈群卒。〔谥法：恭己鲜言曰靖，宽乐令终曰靖。〕群前后数陈得失，〔数，所角翻。〕每上封事，辄削其草，时人及其子弟莫能知也。论者或讥群居位拱默；〔言拱手而已，默无一言。〕正始中，诏撰群臣上书以为名臣奏议，〔撰，雏免翻。〕朝士乃见群谏事，皆叹息焉。
袁子论曰：或云：「少府杨阜岂非忠臣哉﹖见人主之非则勃然触之，与人言未尝不道。」〔道者，言之也。〕答曰：「夫仁者爱人，施之君谓之忠，施于亲谓之孝。今为人臣，见人主失道，力诋其非而播扬其恶，可谓宜士，未为忠臣也。故司空陈群则不然，谈论终日，未尝言人主之非；书数十上，〔上，时掌翻。〕外人不知。君子谓群于是乎长者矣。」
⑨乙未，帝行如许昌。
⑩诏公卿举才德兼备者各一人，司马懿以兖州刺史太原王昶应选。〔兖州统陈留、东郡、济阴、任城、东平、济北、泰山。昶，丑两翻。〕昶为人谨厚，名其兄子曰默，曰沈，〔沈，时林翻。〕名其子曰浑，曰深，为书戒之曰：「吾以四者为名，欲使汝曹顾名思义，不敢违越也。夫物速成则疾亡，晚就而善终，朝华之草，夕而零落，松柏之茂，隆寒不衰，是以君子戒于阙党也。〔论语：阙党童子将命，或问之曰：「益者欤﹖」孔子曰：「吾见其居于位也，见其与先生并行也，非求益者也，欲速成者也。」〕夫能屈以为伸，让以为得，弱以为强，鲜不遂矣。〔鲜，息浅翻。〕夫毁誉者，爱恶之原而祸福之机也。〔誉，音余。恶，乌路翻。〕孔子曰：『吾之于人，谁毁谁誉。』〔见论语。〕以圣人之德犹尚如此，况庸庸之徒而轻毁誉哉！人或毁己，当退而求之于身。若己有可毁之行，则彼言当矣；若己无可毁之行，则彼言妄矣。当则无怨于彼，〔当，丁浪翻。〕妄则无害于，身，又何反报焉！谚曰：『救寒莫如重裘，〔重，直龙翻。〕止谤莫如自修』，斯言信矣。」〔昶之所以戒子子侄如此。然高贵乡公之，难王沈陷于不忠；平吴之役，王浑与王浚争功。马伏波万里还书以戒兄子，固无益于兄子也。
景初元年〔（丁巳、二三七）以改历，纪元景初。〕
①春，正月，任辰，山茌县言黄龙见。〔山茌，前汉曰茌县，后汉及魏晋曰山，茌属泰山郡。师古曰：茌，士疑翻；应劭音淄；裴松之音仕狸翻。见，贤遍翻。〕高堂隆以为：「魏得土德，故其瑞黄龙见，宜改正朔，易服色，以神明其政，变民耳目。」帝从其议。三月，下诏改元，以是月为孟夏四月，服色尚黄，牺牲用白，从地正也。〔是月，春三月也。殷为地正，以建丑，十二月为岁首。服色尚黄，以土代火之次。牺牲用白，从殷也。〕更名太和历曰景初历。〔太和历，注见目录七卷太和元年。更，工衡翻。〕
②五月，己巳，帝还洛阳。
己丑，大赦。
④六月，戊申，京都地震。
⑤己亥，以尚书令陈矫为司徒，左仆射卫臻为司空。〔晋志曰：尚书仆射，汉本置一人，献帝建安四年，以执金吾荣合为尚书左仆射，仆射分置左右盖自此始。自晋迄于江左，省置无恒，置二则为左右仆射；或不两置但曰尚书仆射。令阙则左为省主，若左右并阙，则置尚书仆射以主左事。
⑥有司奏以武皇帝为魏太祖，文皇帝为魏高祖，帝为魏烈祖；三祖之庙，万世不毁。〔沈约曰：时群公有司始奏更定七庙之制曰：武皇帝肇建洪基，拨乱夷险，为魏太祖。文皇帝天继天革命，应期受禅，为魏高祖。上集成大命，清定华夏，兴制礼乐，为魏烈祖。明帝在阼而其下先拟定庙号，非礼也。谥法：有功安民曰烈；秉德尊业曰烈。
孙盛论曰：夫谥以表行，〔行，下孟翻。〕庙以存容。未有当年而逆制祖宗，未终而豫自尊显。魏之群司于是乎失正矣。〔群司，百执事之臣也。〕
⑦秋，七月，丁卯，东乡贞公〔【章：甲十六行本「公」作「侯」；乙十一行本同；退斋校同。】〕陈矫卒。〔谥法：下隐无屈曰贞；清白守节曰贞。
⑧公孙渊数对国中宾客出恶言，〔数，所角翻。〕帝欲讨之，以荆州刺史〔【章：甲十六行本「史」下有「河东」二字；乙十一行本同；张校同。】〕毌丘俭为幽州刺史。〔毌丘，复姓。毌，音无。〕俭上疏曰：「陛下即位以来，未有可书。吴、蜀恃险，未可卒平，〔卒，读曰猝。〕聊可以此方无用之士克定辽东。」〔郑玄曰：聊，且略之辞。〕光禄大夫卫臻曰：「俭所陈皆战国细术，非王者之事也。吴频岁称兵，〔称，举也。〕寇乱邈境，而犹按甲养士，未果致讨者，诚以百姓疲劳故也。渊生长海表，相承三世，〔度、康、渊，凡三世。长，知两翻。〕使俭帅诸军及鲜卑、乌桓屯辽东南界，〔帅，读曰率。〕玺书征渊。渊遂发兵反，逆俭于辽隧。〔辽隧县，二汉属辽东郡；晋志无其地，盖在辽水东岸。水经注：玄菟郡高句丽县有辽山，小辽水所出，西南至辽隧县，入于大辽水。玺，斯氏翻。〕会天雨十余日，辽水大涨，俭与战利，引军还右北平。渊因自立为燕王，改元绍汉，置百官，遣使假鲜卑单于玺，封拜边民，诱呼鲜卑以侵优北方。〔诱，音酉。〕
⑨汉张后殂。
⑩九月，冀、兖、徐、豫大水。〔冀州统赵、巨鹿、安平、平原、乐陵、勃海、河间、博陵、清河、中山、常山。徐州统彭城、下邳、东海、琅邪、广陵、临淮、豫州统颍川、汝南、汝阴、梁、沛、谯、鲁、弋阳、安丰。
西平郭夫人有宠于帝，〔夫人河右大族，黄初中，以本郡反叛，没入宫。〕毛后爱弛。帝游后园，曲宴极乐。〔曲宴，禁中之宴，犹言私宴也。乐，音洛；下同。〕郭夫人请延皇后，帝不许，因禁左右使不得宣。〔宣，布也，露其事也。〕后知之，明日，谓帝曰：「昨日游宴北园，乐乎﹖」〔后园在洛城北隅。〕帝以左右泄之，所杀十余人。庚辰，赐后死，然犹加谥曰悼。〔谥法：中年早夭曰悼；肆行无礼曰悼。〕癸丑，葬愍陵。迁其弟曾为散骑常侍。
冬，十月，帝用高堂隆之议，营洛阳南委粟山为圜丘，〔魏氏春秋曰：洛阳有委粟山，在阴乡，魏时营为圜丘。孔颖达曰：委粟山在洛阳南二十里。〕诏曰：「昔汉氏之初，承秦灭学之后，采摭残缺，以备郊祀，四百余年，废无禘礼。〔摭，之不翻。礼，五年一禘，禘其祖之所自，出以其祖之所自出，以甚祖配之，审谛昭穆而祭于太祖也。禘所以异于祫者，毁庙之主，陈于太祖庙，与祫同，未毁庙之主，则各就其庙以祭，此其异也。春秋：吉禘于庄公。左传：晋人曰：寡君之未禘祀。杜预注曰：祀，三年之吉祭也。僖八年，禘于太庙。埜预曰：三年大祭之名。二者不同，礼有禘、有大禘。以下文观之，则此乃礼记祭法所谓郊禘之禘。郑氏注曰：禘郊祖宗，谓祭祀以配食也。此禘谓祭昊天礼有禘、有大禘。以下文观之，则此乃礼记祭法所谓郊禘之禘。郑氏注曰：禘郊祖宗，谓祭祀以配食也。此禘谓祭昊天于圜丘也。〕曹氏世系出自有虞，今祀皇皇帝天于圜丘，以始祖虞舜配；祭皇皇后地于方丘，以舜妃伊氏配；〔舜妃，尧女也。尧，伊祁氏。〕祀皇天之神于南郊，以武帝配；祭皇地之祗于北郊，以武宣皇后配。」
庐江主簿吕习密使请兵于吴，欲开门为内应；吴主使□将军全琮督前将军朱桓等赴之，既至，事露，吴军还。〔琮，徂宗翻。还，从宣翻，又如字。〕
诸葛恪至丹阳，移书四部属城长吏，「四部」，当作「四郡」，谓吴郡、会稽、新都、鄱阳，皆与丹阳邻接，山越依阻出没，故令各保其疆界也。或曰：四部，谓东、西、南、北四部都尉也。〕令各保其疆界，明立部伍；其从化平民，悉令屯居。乃内诸将，罗兵幽阻，〔使诸将入扼幽阻之地，故谓之内。内，读曰纳。〕但缮藩篱，不与交锋，俟其，谷稼将熟，辄纵兵芟刈，使无遗种。〔芟，所衔翻。种，章勇翻。〕旧谷既尽，新谷不收，平民屯居，略无入所入。于是山民饥穷，渐出降首。〔降，户江翻。首，式救翻。〕恪乃复敕下曰：〔复，扶又翻。敕下者，出教令约槉其下也。〕「山民去恶从化，皆当抚慰，徙出外县，不得嫌疑，有所拘执！」臼阳长胡伉得降民周遗；〔臼阳既置长，必以为县，其地当在丹阳郡而今无所考。〕遗旧恶民困迫暂出，伉缚送言府。恪以伉违教，遂斩以徇。民闻伉坐执人被戮，〔伉，胡朗翻，又去浪翻。〕知官惟欲出之而已，于是老幼相携而出，岁期人数，皆如本规；〔岁期人数见上卷青龙二年。〕恪自领万人，余分给诸将。吴主嘉其功，拜恪威北将军，〔威北将军，亦孙氏所创置。〕封都乡侯，徙屯庐江皖口。〔皖水自霍山县东南流三百四十里入大江，谓之皖口。皖，户版翻。〕
