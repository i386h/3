<!-- { "loadSidebar": true } -->
23崔胤请上尽话宦官，但以宫人掌内诸司事；〔时宦官分领内诸司使。〕宦官属耳，颇闻之，〔属，之欲翻。〕韩全诲等涕泣求哀于上，上乃令胤，「有事封疏以闻，勿口奏。」宦官求美女知书者数人，内之宫中，阴令诇察其事，〔诇，古永翻，又翾正翻。〕尽得胤密谋，上不之觉也。全诲等大惧，每宴聚，流涕相诀别，日夜谋所以去胤之术。胤时领三司使，〔去，羌吕翻。三司，户部、度支、盐铁。〕全诲等教禁军对上諠噪，诉胤减损冬衣；上不得已，解胤盐铁使。
时朱全忠、李茂贞各有挟天子令诸侯之意，全忠欲上幸东都，茂贞欲上幸凤翔。胤知谋泄，事急，遗朱全忠书，〔遗，唯季翻。〕称被密诏，〔被，皮义翻。〕令全忠以兵迎车驾，且言：「昨者返正，皆令公良图，〔胤言返正之谋皆出于全忠。按旧书帝纪，全忠并河中，进检校太师兼中书令，故称令公。〕而凤翔先入朝抄取其公。〔李茂贞入朝，见上正月。抄，楚交翻。〕今不速来，必成罪人，岂惟功为他人所有，且见征讨矣！」全忠得书，秋，七月，甲寅，遽归大梁发兵。〔考异曰：唐太祖纪年录：「会汴入寇同华，宦者知崔胤之谋。时胤专掌三司泉货，韩全诲教禁兵，伺胤出，聚而呼噪，诉以冬衣减损；军人又上前披诉。天子徇众情，罢崔胤知政。崔胤怒，急召朱温，请以兵师入辅。」唐补纪：「时朱全忠在河中，胤潜作急诏令全忠入朝，又修书云云。全忠得此书诏，便发河中，还汴。」按是时全忠未寇同华，胤亦未罢，纪年录误。今从唐补纪。〕
24西川龙台镇使王宗侃等讨杜从法，平之。〔九域志：普州安岳县有龙台镇。〕
25八月，甲申，上问韩偓曰：「闻陆扆不乐吾返正，〔乐，音洛；下同。〕正旦易服，乘小马出启夏门，有诸﹖」〔启夏门，京城南面东来第一门。夏，户雅翻。〕对曰：「返正之谋，独臣与崔胤辈数人知之，扆不知也。一旦忽闻宫中有变，人情能不惊骇！易服逃避，何妨有之！陛下责其为宰相无死难之志则可也，〔难，乃旦翻。〕至于不乐返正，恐出谗人之口，愿陛下察之！」上乃止。
韩全诲等惧诛，谋以兵制上，乃与李继昭、李继诲、李彦弼、李继筠深相结；继昭独不肯从。他日，上问韩偓：「外间何所闻﹖」对曰：「惟闻敕使忧惧，与功臣及继筠交结，〔功臣，谓李继昭、李继诲、李彦弼也。〕将致不安，亦未知其果然不耳。」〔然不，读曰否。〕上曰：「是不虚矣。比日继诲、彦弼辈语渐强，〔比，毗至翻。倔，其勿翻。强，其两翻。〕令人难耐。令狐涣欲令朕召崔胤及全诲等于内殿，置酒和解之，如何﹖」对曰：「如此则彼凶悖益甚。」〔悖，蒲昧翻，又蒲没翻。〕上曰：「为之柰何﹖」对曰：「独有显罪数人，速加窜逐，余者许其自新，庶几可息。〔几，居依翻。〕若一无所问，彼必知陛下心有所贮，益不自安，事终未了耳。」〔贮，丁吕翻。〕上曰：「善！」既而宦官自恃党援已成，稍不遵敕旨；上或出之，使监军或黜守诸陵，〔黜守诸陵者，剥色配役诸陵也。〕皆不行，上无如之何。
26或告杨行密云，钱镠为盗所杀。行密遣步军都指挥使李神福等将兵取杭州，两浙将顾全武等列八寨以拒之。
27九月，癸丑，上急召韩偓，谓曰：「闻全忠欲来除君侧之恶，大是尽忠，然须令与茂贞共其功；若两帅交争，则事危矣。〔帅，所类翻。〕卿为我语崔胤，速飞书两镇，〔为，于伪翻。语，牛倨翻。两镇，谓汴、岐。〕使相与合谋，则善矣。」壬戌，上又谓偓曰：「继诲、彦弼辈骄横益甚，〔横，户孟翻。〕累日前与继筠同入，辄于殿东令小儿歌以侑酒，〔侑，佐也。〕令人惊骇。」对曰：「臣必知其然；兹事失之于初。当正旦立功之时，〔谓诛刘、王，迎上反正时。〕但应以官爵、田宅、金帛酬之，不应听其出入柰中。此辈素无知识，数求入对，〔【章：十二行本「对」下有「或妄论朝政」五字；乙十一行本同；张校同；退斋校同。】〕或僭易荐人，〔数，所角翻。易，以豉翻。〕稍有不从，则生怨望；况惟知嗜利，为敕使以厚利雇之，〔言韩全诲等以利啖继诲、彦弼，惟其所指使而为之用，若受佣雇然。〕令其如此耳。崔胤本留卫兵，欲以制敕使也，〔言留岐兵以制宦官，事见是年正月。〕今敕使、卫兵相与为一，将若之何！汴兵若来，必与岐兵鬬于阙下，臣窃寒心。」上但愀然忧沮而已。〔愀，子小翻。〕
冬，十月，戊戌，朱全忠大举兵发大梁。〔考异曰：薛居正五代史：「十月，戊戌，奉密诏赴长安。是时朝廷军国大政，专委崔胤，崔每事裁抑宦官，宦官侧目。崔一日于便殿奏，欲尽去之，全诲等属垣闻之。中官视崔眦裂，以重赂甘言诱藩臣，以为城社，时因燕聚，则相向流涕。时崔专掌三司货泉，全诲等教禁兵于昭宗前诉之；昭宗不得已罢崔知政事。崔急召太祖，请以兵入辅，故有是行。」按帝幸凤翔前，崔胤未罢相，此与太祖纪年录略同，亦误。〕
28李神福与顾全武相拒久之，神福获杭俘，使出入卧内。神福谓诸将曰：「杭兵尚强，我师且当夜还。」杭俘走告全武，神福命勿追，〔逸杭俘使之告全武以诱之。〕暮遣羸兵先行，神福为殿，〔羸，伦为翻。殿，丁练翻。〕使行营都尉吕师造伏兵青山下。〔沈括曰：临安县有青山镇。路振九国志作设伏青山路。〕全武素轻神福，出兵追之；神福、师造夹击，大破之，斩首五千级，生擒全武。钱镠闻之，惊泣曰：「丧我良将！」〔丧，息浪翻。〕神福进攻临安；〔临安县，钱镠所起之地，衣锦军在焉。九域志：临安县在杭州西一百二十里。〕两浙将秦昶帅众三千降之。〔帅，读曰率。〕
29韩全诲闻朱全忠将至，丁酉，令李继筠、李彦弼等勒兵劫上，请幸凤翔，宫禁诸门皆增兵防守，〔考异曰：按金銮记：「二十日入直，隔夜，崔公传语，明日请相看。侵早到门，崔出御札相示。」然则添人把门及降御札，皆十九日事。实录：「己亥，差人把门。」己亥，乃二十一日。实录误也。〕人及文书出入搜阅甚严。上遣人密赐崔胤御札，言皆凄怆，〔怆，楚亮翻。〕末云：「我为宗社大计，势须西行，卿等但东行也。〔西行，谓将幸凤翔。使胤等东行，趣朱全忠进兵。〕惆怅，惆怅！」〔惆，丑留翻。怅，丑亮翻。〕
戊戌，上遣赵国夫人出语韩偓：〔命宫人出至学士院语之也。新、旧书帝纪曰：赵国夫人宠颜。语，牛倨翻。〕「朝来彦弼辈无礼极甚，欲召卿对，其势未可。」且言：「上与皇后但涕泣相向。」自是，学士不复得对矣。
癸卯，韩全诲等令上入合召百官，〔百官自合门入见于内殿，谓之入合。〕追寝正月丙午敕书，〔丙午敕书依大中旧制，见上。〕悉如咸通以来近例。是日，开延英，全诲等即侍侧，同议政事。
丁未，神策都指挥使李继筠遣部兵掠内库宝货、帷帐、法物，韩全诲遣人密送诸王、宫人先之凤翔。〔之，往也。〕
戊申，朱全忠至河中，表请车驾幸东都，京城大骇，士民亡窜山谷。是日，百官皆不入朝，阙前寂无人。
十一月，己酉朔，李继筠等勒兵阙下，禁人出入，诸军大掠。士兵衣纸及布襦者，满街极目。〔衣，于既翻。襦，汝朱翻。〕韩建以幕僚司马邺知匡国留后。朱全忠引四镇兵七万趣同州，〔四镇兵，宣武、宣义、天平、护国兵也。趣，七论翻。〕邺迎降。
30韩全诲等以李继昭不与同，遏绝不令见上。时崔胤居第在开化坊，〔按五代史孙德昭传，开化坊在长安东街。〕继昭帅所部六十余人〔「六十」，当作「六千」。【章：十二行本「十」正作「千」。】帅，读日帅。〕及关东诸道兵在京师者共守卫之；〔史言崔胤所以不死于群阉之手。〕百官及士民避乱者，皆往依之。〔依李继昭之兵以避禁兵及岐兵暴掠。〕庚戌，上遣供奉官张绍孙召百官，崔胤等皆表辞不至。
壬子，韩全诲等陈兵殿前，言于上曰：「全忠以大兵逼京师，欲劫天子幸洛阳，求传禅；臣等请奉陛下幸凤翔，收兵拒之。」上不许，杖剑登乞巧楼。全诲等逼上下楼，上行纔及寿春殿，李彦弼已于御院纵火。〔御院，天子及后妃所居之地。〕是日冬至，上独坐思政殿，翘一足，一足蹋阑干，〔蹋，与踏同。阑干，殿槛也。〕庭无群臣，旁无侍者。顷之，不得已，与皇后、妃嫔、诸王百余人皆上马，恸哭声不绝，出门，回顾禁中火已赫然。是夕，宿鄠县。〔九域志：鄠县，在长安南六十里。考异曰：续宝运录：「其年十月，朱全忠发士马；十一月，入长安。圣上幸凤翔，宰臣裴谂、翰林学士令狐涣等扈从。其皇后王氏及千官、太子、玉印、龙服，并是汴州迎在华州，相次修东都宫室，旋迎赴东都。其年十一月初，凤翔士马入京，劫掠街西诸坊宝货士女至甚。及七日，汴州士马入京赴救，长安士庶并走，攒在开化坊。」其说妄谬，今不取。〕
朱全忠遗司马邺入华州，谓韩建曰：「公不早知过自归，又烦此军少留城下矣。」〔司马邺本韩建幕僚，以同州降，因使之谕建。少，诗沼翻。〕是日，全忠自故市引兵南渡渭，韩建遣节度使李巨川请降，献银三万两助军；全忠乃西南趣赤水。〔趣，七喻翻。〕
癸丑，李茂贞迎车驾于田家硙，〔硙，五对翻。〕上下马慰接之。〔史言昭宗屈体以接李茂贞。〕甲寅，车驾至盩厔；乙卯，留一日。
