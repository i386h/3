<!-- { "loadSidebar": true } -->
及懿死，衍闻之，夜，召张弘策、吕僧珍、长史王茂、别驾柳庆远、功曹吉士瞻等入宅定议。〔宅，谓州宅也。考异曰：南史云：「茂与梁武帝不睦，帝诸腹心并劝除之。而茂少有骁名，帝又惜其用，令腹心郑绍叔往候之，告以欲起义。茂因掷枕起，即袴随绍叔入见。武帝大喜，下迎。因结兄弟，被推赤心。」按茂若与梁武不睦，梁武何敢豫告以大事！茂亦安能便响应！今不取。〕茂，天生之子；〔王天生事齐高帝攻袁粲，见一百三十四卷宋顺帝升明元年。〕庆远，元景之弟子也。〔诸柳，雍州豪望，世不乏人。〕乙巳，衍集僚佐谓曰：「昏主暴虐，恶踰于纣，当与卿等共除之！」是日，建牙集众，〔考异曰：齐帝纪：「十二月，梁王起义兵于襄阳，」误也。今从梁书高祖纪。〕得甲士万余人，马千余匹，船三千艘。〔艘，苏遭翻。〕出檀溪竹木装舰，葺之以茅，事皆立办。诸将争掳，吕僧珍出先所具者，每船付二张，争者乃息。〔掳，与橹同。僧珍具橹劓事见上卷元年。然僧珍所具者数百张橹耳，安能给三千艘邪﹖每船付二张，盖给诸将所乘之船耳。〕
是时，南康王宝融为荆州刺史，西中郎长史萧颖冑行府州事，〔南康王以西中郎将镇荆州，颖冑为长史行事。〕帝遣辅国将军、巴西?梓潼二郡太守刘山阳将兵三千之官，〔守，式又翻。将，将亮翻。〕就颖冑兵使袭襄阳。衍知其谋，遣参军王天虎诣江陵，徧与州府书，〔州谓荆州官属，府谓西中郎府官属。〕声云：「山阳西上，并袭荆、雍。」〔衍书宣布此声也。上，时掌翻。雍，于用翻。〕衍因谓诸将佐曰：「荆州素畏襄阳人，〔襄阳被边，人皆习兵，故荆州人畏之。〕加以唇亡齿寒，宁不闇同邪！我合荆、雍之兵，鼓行而东，虽韩、白复生，不能为建康计；〔复，扶又翻；下衍复、非复、复不、州复、岂复、佐复同。〕况以昏主役刀敕之徒哉！」颖冑得书，疑未能决；山阳至巴陵，〔晋武帝太康元年立巴陵县，属长沙郡。宋武帝元嘉十六年分立巴陵郡，时属郢州。今岳州即其地。〕衍复令天虎赍书与颖冑及其弟南康王友颖达。〔王国官有师，有友。〕天虎既行，衍谓张弘策曰：「用兵之道，攻心为上。〔孙武子兵法有是言。〕近遣天虎往荆州，人皆有书。今段乘驿甚急，〔今段，犹云今来一段事也。〕止有两函与行事兄弟，〔行事兄弟，谓颖冑、颖达。〕云『天虎口具』；〔书中不言事，但云天虎口具，所以疑之。〕及问天虎而口无所说，〔盖天虎之行，衍亦未尝以一语属之。〕天虎是行事心膂，〔据颖冑传，天虎，颖冑亲人，故云然。〕彼间必谓事与天虎共隐其事，则人人生疑。山阳惑于众口，判相嫌贰，〔判，决也。嫌，疑也。贰，持两端也。〕则行事进退无以自明，必入吾谋内。是持两空函定一州矣。」〔萧衍举事于襄阳，智计横出；及遇侯景，庸夫之不若。岂耄邪，抑天夺其鉴也﹖〕
山阳至江安，〔晋武帝太康元年立江安县属南平郡。水经注：江安即公安，晋平江南，杜预罢华容置江安县，以吴之南郡为南平郡治焉。〕迟回十余日，不止。〔自江安至江陵，泝江北上而后至。上，时掌翻。萧子显齐书曰：至巴陵，迟回十余日不进。〕颖冑大惧，计无所出，夜，呼西中郎城局参军安定席阐文、咨议参军柳忱，闭斋定议。〔定议，以决其所从。忱，氏壬翻。〕阐文曰：「萧雍州畜养士马，非复一日。〔畜，许六翻。〕江陵素畏襄阳人，又众寡不敌，取之必不可制；就能制之，岁寒复不为朝廷所容。〔四时运而成岁，岁至极寒而终矣。岁寒，以喻世事终极处。孔子曰：「岁寒然后知松柏之后雕」，亦此意。〕今若杀山阳，与雍州举事，立天子以令诸侯，则霸业成矣。山阳持疑不进，是不信我。今斩送天虎，则彼疑可释。至而图之，罔不济矣。」忱曰：「朝廷狂悖日滋，京师贵人莫不重足累息。〔悖，蒲内翻，又蒲没翻。重，直龙翻。重足而立，累息而不敢出气，惧之甚也。〕今幸在远，得假日自安。雍州之事，且藉以相毙耳。〔藉，借也，音慈夜翻。〕独不见萧令君乎﹖〔萧懿为尚书令，故呼为令君。〕以精兵数千，破崔氏十万众，竟为群邪所陷，祸酷相寻。『前事之不忘，后事之师也。』〔史记郑世家太史公之言。〕且雍州士锐粮多，萧使君雄姿冠世，〔冠，古玩翻。〕必非山阳所能敌。若破山阳，荆州复受失律之责，进退无可，宜深虑之。」萧颖达亦劝颖冑从阐文等计。诘旦，〔诘，去吉翻。〕颖冑谓天虎曰：「卿与刘辅国相识，今不得不供卿头！」乃斩天虎送示山阳，发民车牛，声云起步军征襄阳。山阳大喜。甲寅，山阳至江津，单车白服，从左右数十人诣颖冑。颖冑使前汶阳太守刘孝庆等伏兵城内，山阳入门，〔入城门也。〕即于车中斩之。副军主李元履收余众请降。〔降，户江翻。〕
柳忱，世隆之子也。〔柳世隆为高、武佐命功臣。〕颖冑虑西中郎司马夏侯详不同，以告忱，忱曰：「易耳！〔易，以豉翻。〕近详求婚，未之许也。」乃以女嫁详子夔，而告之谋，详从之。乙卯，以南康王康融教纂严，又教赦囚徒，施惠泽，颁赏格。〔纂，集也。严，装也。纂严，纂集行装也。纂严，一教；赦囚徒，施惠泽，颁赏格，又一教。〕丙辰，以萧衍为使持节都督前锋诸军事。〔使，疏吏翻；下同。〕丁巳，以萧颖冑为都督行留诸军事。〔行，谓东下之军；留，谓留守之军。〕颖冑有器局，既举大事，虚心委己，众情归之。以别驾南阳宗夬，〔夬，古迈翻。〕及同郡中兵参军刘坦、【章：十二行本「坦」作「垣」；乙十一行本同；孔本同。】咨议参军乐蔼为州人所推信，军府经略，每事谘焉。颖冑、夬各献私钱谷及换借富赀以助军。长沙寺僧素富，铸黄金为金龙数千两，埋土中。〔长沙寺在江陵，宋元嘉中，临川王义庆镇江陵起寺，为其本生父长沙王道怜资福，因名长沙寺。〕颖冑取之，以资军费。
颖冑遣使送刘山阳首于萧衍，且言年月未利，当须明年二月进兵。衍曰：「举事之初，所藉者一时骁锐之心。〔骁，坚尧翻。〕事事相接，犹恐疑怠；若顿兵十旬，必生悔吝。〔兵以气势为用者也，是以巧迟不若拙速。〕且坐甲十万，粮用自竭；若童子立异，则大事不成。况处分已定，安可中息哉！〔处，昌吕翻。分，扶问翻。〕昔武王伐纣，行逆太岁，岂复待年月乎﹖」
戊午，衍上表劝南康王宝融称尊号；不许。十二月，颖冑与夏侯详移檄建康百官及州郡牧守，数帝及梅虫儿、茹法珍罪恶。〔数，所角翻。〕颖冑遣冠军将军天水杨公则向湘州，〔使攻张宝积也。冠，古玩翻。〕西中郎参南郡邓元起向夏口。〔使助萧衍攻张冲也。夏，户雅翻。〕军主王法度坐不进军免官。乙亥，荆州将佐复劝宝融称尊号；不许。夏侯详之子骁骑将军亶为殿中主帅，〔帅，所类翻。〕详密召之，亶自建康亡归。壬辰，至江陵，称奉宣德皇太后令：「南康王宜纂承皇祚，方俟清宫，未即大号；可封十郡为宣城王、〔时以宣城、南琅邪、南东海、东阳、临海、新安、寻阳、南郡、竟陵、宜都十郡为宣城王国。盖以明帝自宣城王入纂大统，故假宣德太后令以是肇封。〕相国、荆州牧、加黄钺，选百官，西中郎府、南康国如故。须军次近路，〔须，待也。〕主者备法驾奉迎。」
竟陵太守新野曹景宗遣亲人说萧衍，〔说，输芮翻。〕迎南康王都襄阳，先正尊号，然后进军；衍不从。王茂私谓张弘策曰：「今以南康置人手中，彼挟天子以令诸侯，节下前进为人所使，此岂他日之长计乎！」弘策以告衍，衍曰：「若前涂大事不捷，故自兰艾同焚；〔兰有国香，人贵之。艾，萧艾也，人贱之。言若事不捷，则无贵无贱同于死也。〕若其克捷，则威振四海，【章：十二行本「海」下有「谁敢不从」四字；乙十一行本同；孔本同；张校同；退斋校同。】岂碌碌受人处分者邪！」〔萧衍此言已有代齐之心，特权宜推奉南康以举兵耳。处，昌吕翻。分，扶问翻。〕
初，陈显达、崔慧景之乱，人心不安。或问时事于上庸太守杜陵韦叡，〔杜陵自汉以来属京兆，晋侨立京兆太守及杜陵令，寄治襄阳。宋大明土断，割襄阳西界为实土。〕叡曰：「陈虽旧将，非命世才；崔颇更事，懦而不武；〔将，即亮翻。更，工衡翻。〕其赤族宜矣。定天下者，殆必在吾州将乎﹖」〔州刺史当方面，总兵权，故曰州将。将，即亮翻。〕乃遣二子自结于萧衍。及衍起兵，叡帅郡兵二千倍道赴之。〔帅，读曰率；下同。〕华山太守蓝田康绚帅郡兵三千赴衍。〔蓝田县，汉属京兆；宋置侨县，属华山郡。康绚传云：其先本康居侍子，待诏河西，因留不去，其后遂氏焉。晋乱，迁于蓝田。绚祖穆帅乡族三千余家入襄阳，宋为置华山郡蓝田县于襄阳。宋白曰：宋大明元年立华山郡于大堤村，后魏改华山郡为宜城郡，唐为宜城县，属襄州。华，户化翻。绚，翾县翻。〕冯道根时居母丧，【章：十二行本「丧」下有「闻衍起兵」四字；乙十一行本同；孔本同；张校同；退斋校同。】帅乡人子弟胜兵者悉往赴之。〔冯道根，酇人。酇县时属广平侨郡。胜，书烝翻。〕梁、南秦二州刺史柳惔亦起兵应衍。惔，忱之兄也。〔惔，徒甘翻。〕
帝闻刘山阳死，发诏讨荆、雍。戊寅，以冠军长史刘浍为雍州刺史；〔欲以代萧衍。雍，于用翻。冠，古玩翻。浍，古外翻。〕遣骁骑将军薛元嗣、制局监暨荣伯将兵及运粮百四十余船送郢州刺史张冲，使拒西师。〔荆、雍在西，故谓之西师。暨，姓也，音居乙翻，又臮、既二音。将，即亮翻。骁，坚尧翻。骑，奇寄翻。〕元嗣等惩刘山阳之死，疑冲，不敢进，停夏口浦；闻西师将至，乃相帅入郢城。前竟陵太守房僧寄将还建康，至郢，帝敕僧寄留守鲁山，除骁骑将军。张冲与之结盟，遣军主孙乐祖将数千人助僧寄守鲁山。〔水经注：江水东径鲁山，南与沔水会；山左即沔水口，沔左有偃月城。汉阳志：大别山在沔阳县东，一名鲁山。〕
