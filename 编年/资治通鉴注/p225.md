<!-- { "loadSidebar": true } -->
岑彭伐蜀，以夹川谷少，〔夹川，犹言夹江也。江，大川也。〕水险难漕，留威虏将军冯骏军江州，都尉田鸿军夷陵，领军李玄军夷道；〔地理志，夷道县属南郡。〕自引兵还屯津乡，〔郡国志，南郡江陵县有津乡。贤曰：所谓江津也。〕当荆州要会，喻告诸蛮夷降者，奏封其君长。
隗嚣问于班彪曰：「往者周亡，战国并争，数世然后定。意者从横之事将复起于今乎，〔从，子容翻。复，扶又翻。〕将承运迭兴，在于一人也﹖」彪曰：「周之废兴，与汉殊异。昔周爵五等，诸侯从政，〔师古曰：言诸侯之国各自为政。〕本根既微，枝叶强大，〔本根，谓王室。枝叶，谓诸侯。〕故其末流有从横之事，势数然也。汉承秦制，改立郡县，主有专己之威，臣无百年之柄。至于成帝，假借外家，〔师古曰：假，音工暇翻，又工雅翻。〕哀、平短祚，国嗣三绝，故王氏擅朝，能窃号位，危自上起，伤不及下，〔贤曰：成帝威权借于外家，是危自上起也。汉不得罪于百姓，是伤不及下也。朝，直遥翻。〕是以即真之后，天下莫不引领而叹。十余年间，中外骚扰，远近俱发，假号云合，咸称刘氏，不谋同辞。方今雄桀带州域者，皆无六国世业之资，而百姓讴吟思仰，汉必复兴，已可知矣。」
嚣曰：「生言周、汉之势可也，至于但见愚人习识刘氏姓号之故，而谓汉复兴，疏矣！昔秦失其鹿，刘季逐而掎之，〔师古曰：掎，偏持其足也；居蚁翻。〕时民复知汉乎﹖」彪乃为之着王命论以风切之，〔为，于伪翻。风，读曰讽。〕曰：「昔尧之禅舜曰：『天之历数在尔躬。』舜亦以命禹。〔论语所载。〕洎于稷、契，咸佐唐、虞，至汤、武而有天下。〔洎，其冀翻。契，息列翻。〕刘氏承尧之祚，尧据火德而汉绍之，有赤帝子之符，〔事见七卷秦二世元年。〕故为鬼神所福飨，天下所归往。由是言之，未见运世无本，功德不纪，〔师古曰：不纪，言不为人所记。〕而得屈起在此位者也！〔屈起，特起也。屈，求勿翻。〕俗见高祖兴于布衣，不达其故，至比天下于逐鹿，幸捷而得之。不知神器有命，不可以智力求也。〔刘德曰：神器，玺也。李奇曰：帝王赏罚之柄也。师古曰：李说是也。仲冯曰：神器，「圣人之大宝曰位」是也。〕悲夫，此世所以多乱臣贼子者也！夫饿馑流隶，〔师古曰：隶，贱隶。〕饥寒道路，所愿不过一金，然终转死沟壑，何则﹖贫穷亦有命也。况乎天子之贵，四海之富，神明之祚，可得而妄处哉！〔处，昌吕翻。〕故虽遭罹阨会，窃其权柄，勇如信、布，强如梁、籍，〔谓项梁、项籍也。〕成如王莽，然卒润镬伏质，〔师古曰：质，鍖也。伏于鍖上而斩之也。卒，子恤翻。〕亨醢分裂；〔亨，与烹同。〕又况ㄠ么尚不及数子，〔师古曰：ㄠ么，皆微小之称也。ㄠ，音一尧翻。么，音莫可翻。〕而欲闇奸天位者虖！〔奸，音干。〕昔陈婴之母以婴家世贫贱，卒富贵不祥，止婴勿王；〔卒，读曰猝。事见八卷秦二世二年。〕王陵之母知汉王必得天下，伏剑而死，以固勉陵。〔事见九卷高祖元年。〕夫以匹妇之明，犹能推事理之致，探祸福之机，而全宗祀于无穷，垂策书于春秋，〔师古曰：凡言匹夫、匹妇，谓凡庶之人。春秋，史书记事之总称。〕而况大丈夫之事虖！是故穷达有命，吉凶由人，婴母知废，陵母知兴，审此二者，帝王之分决矣。〔分，扶问翻；下同。〕加之高祖宽明而仁恕，知人善任使，当食吐哺，纳子房之策；拔足挥洗，揖郦生之说；举韩信于行陈，〔洗，息典翻。行，户刚翻。陈，读曰阵。〕数陈平于亡命；〔事并见高帝纪。〕英雄陈力，群策毕举，此高祖之大略所以成帝业也。若乃灵瑞符应，其事甚众，故淮阴、留侯谓之天授、非人力也。英雄诚知觉寤，超然远览，渊然深识，收陵、婴之明分，绝信、布之觊觎，〔觊，音冀。觎，音俞。〕距逐鹿之瞽说，审神器之有授，毋贪不可冀，为二母之所笑，则福祚流于子孙，天禄其永终矣！」嚣不听。彪遂避地河西；窦融以为从事，〔汉制，将军府及司隶、刺史、郡守皆有从事。〕甚礼重之。彪遂为融画策，〔为，于伪翻。〕使之专意事汉焉。
初，窦融等闻帝威德，心欲东向，以河西隔远，未能自通，乃从隗嚣受建武正朔；嚣皆假其将军印绶。嚣外顺人望，内怀异心，使辩士张玄说融等曰：「更始事己成，寻复亡灭，〔说，输芮翻。复，扶又翻。〕此一姓不再兴之效也！今即所有主，便相系属，一旦拘制，自令失柄，后有危败，虽悔无及。方今豪桀竞逐，雌雄未决，当各据土宇，与陇、蜀合从，〔从，子容翻。〕高可为六国，下不失尉佗。」〔尉佗事见十二卷高帝十一年。佗，徒何翻。〕融等召豪桀议之，其中识者皆曰：「今皇帝姓名见于图书，〔见，贤遍翻。〕自前世博物道术之士谷子云、夏贺良等皆言汉有再受命之符，〔谷永书见三十一卷成帝永始二年。夏贺良事见三十三卷哀帝建元二年。〕故刘子骏改易名字，冀应其占。〔刘歆改名事见三十三卷成帝绥和二年。歆，字子骏，意在改名之后。〕及莽末，西门君惠谋立子骏，事觉被杀，出谓观者曰：『谶文不误，刘秀真汝主也！』〔事见三十九卷更始元年。谶，楚谮翻。〕此皆近事暴着，〔暴，步木翻。毛晃曰：显示也；又如字，义同。〕众所共见者也。况今称帝者数人，而雒阳土地最广，甲兵最强，号令最明，观符命而察人事，他姓殆未能当也！」众议或同或异。
融遂决策东向，遣长史刘钧等奉书诣雒阳。〔时众推融为大将军，故置长史。〕先是，帝亦发使遗融书以招之，〔先，悉荐翻。遗，于季翻。〕遇钧于道，即与俱还。帝见钧欢甚，礼飨毕，乃遣令还，赐融玺书曰：「今益州有公孙子阳，天水有隗将军。方蜀、汉相攻，权在将军，举足左右，便有轻重。〔言左投则蜀重，右投则汉重也。〕以此言之，欲相厚岂有量哉！欲遂立桓、文，辅微国，当勉卒功业；欲三分鼎足，连衡合从，亦宜以时定。〔开两说以观融去就。量，音良。卒，子恤翻。衡，读曰横。从，子容翻。〕天下未并，吾与尔绝域，非相吞之国。今之议者，必有任嚣教尉佗制七郡之计。〔事见十二卷高帝十一年。贤曰：七郡，苍梧、郁林、合浦、交趾、九真、南海、日南也。余谓尉佗之时未置七郡，光武据后来置郡言之。〕王者有分土，无分民，〔分，扶问翻。〕自适己事而已。」因授融为凉州牧。玺书至河西，河西皆惊，以为天子明见万里之外。
董宪与刘纡、苏茂、佼强去下邳，还兰陵，使茂、强助庞萌围桃城。〔桃城，即桃乡之城也。贤曰：在今兖州任城县北。〕帝时幸蒙，闻之，乃留辎重，〔重，直用翻。〕自将轻兵晨夜驰赴。至亢父，〔贤曰：蒙，县名，属梁国，故城在今宋州北。地理志，亢父县属东平国。师古曰：音抗甫。〕或言百官疲倦，可且止宿；上不听，复行十里，宿任城，〔复，扶又翻。任，音壬。欲度亢父之险，故进而宿任城。〕去桃城六十里。旦日，诸将请进，庞萌等亦勒兵挑战；〔挑，徒了翻。〕帝令诸将不得出，休士养锐以挫其锋。时吴汉等在东郡，〔郡国志：东郡，去雒阳八百里。〕驰使召之。萌等惊曰：「数百里晨夜行，以为至当战，而坚坐任城，致人城下，真不可往也！」乃悉兵攻桃城。城中闻车驾至，众心益固；萌等攻二十余日，众疲困，不能下。吴汉、王常、盖延、王梁、马武、王霸等皆至，帝乃率众军进救桃城，亲自搏战，大破之。庞萌、苏茂、佼强夜走从董宪。
秋，七月，丁丑，帝幸沛，进幸湖陵。董宪与刘纡悉其兵数万人屯昌虑；〔地理志，昌虑县，属东海郡。宋白曰：徐州滕县，汉蕃、昌虑二县地。应劭注：蕃县，即小邾国。又有邾国滥城，在今县东南，即汉之昌虑县也。师古曰：虑，音庐。〕宪招诱五校余贼，与之拒守建阳。〔贤曰：建阳县，属东海郡；故城在今沂州丞县北。丞，时证翻。〕帝至蕃，〔贤曰：蕃，音皮，又音婆。地理志，蕃县，属鲁国。应劭曰：小邾国也。师古曰：白裒云：陈蕃为鲁相，国人为讳，改曰皮。此说非也。郡县之名，土俗各有别称，不必皆依本字。杜佑通典：蕃，音反。余谓「皮」字乃传写「反」字之误，当从通典。反，音孚袁翻。〕去宪所百余里，诸将请进；帝不听，知五校乏食当退，敕各坚壁以待其敝。顷之，五校果引去。帝乃亲临，四面攻宪，三日，大破之；佼强将其众降，〔降，户江翻。〕苏茂奔张步，宪及庞萌走保郯。八月，己酉，帝幸郯，留吴汉攻之，车驾转徇彭城、下邳。吴汉拔郯，董宪、庞萌走保胊。〔贤曰：胊县，属东海郡；今海州胊山县西有故胊城。胊，音劬。宋白曰：胊故城，在胊山县西九十里。〕刘纡不知所归，其军士高扈斩之以降。吴汉进围胊。
张步闻耿弇将至，使其大将军费邑军历下，〔贤曰：历下城在今齐州历城县。考异曰：袁纪作「济南王费邑」，今从耿弇传。〕又令兵屯祝阿，〔地理志，祝阿县，属平原郡。贤曰：今齐州县，故城在今山茌县东北。天宝元年改祝阿为禹城，以县西有禹息故城也。〕别于泰山、锺〔【章：十二行本「锺」作「钟」；乙十一行本同；孔本同。下均同。】〕城列营数十以待之。弇渡河，先击祝阿，自旦攻城，日未中而拔之；故开围一角，令其众得奔归锺城。锺城人闻祝阿已溃，大恐惧，遂空壁亡去。
费邑分遣弟敢守巨里。〔郡国志，济南历城有巨里聚。贤曰：一名巨合城，在今齐州全节县东南。〕弇进兵先胁巨里，严令军中趣修攻具，〔趣，读曰促。〕宣敕诸部，后三日当悉力攻巨里城；阴缓生口，令得亡归，以弇期告邑。邑至日，果自将精兵三万余人来救之。弇喜，谓诸将曰：「吾所以修攻具者，欲诱致之耳。〔诱，音酉。〕野兵不击，何以城为！」即分三千人守巨里；自引精兵上冈阪，〔尔雅曰：山脊曰冈，坡者曰扳。上，时掌翻。〕乘高合战，大破之，临陈斩邑；〔陈，读曰阵。〕既而收首级以示城中，城中凶惧。〔贤曰：凶，恐惧声，音呼勇翻。〕费敢悉众亡归张步。弇复收其积聚，〔复，扶又翻。积，子赐翻。聚，才喻翻。〕纵兵击诸未下者，平四十余营，遂定济南。〔郡国志：济南郡，在雒阳东千八百里。济，子礼翻。〕
