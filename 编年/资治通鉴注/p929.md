<!-- { "loadSidebar": true } -->
21壬戍，李渊备法驾迎代王即皇帝位于天兴殿，〔天兴殿，当作大兴殿。〕时年十三，大赦改元，〔改元义宁。〕遥尊炀帝为太上皇。甲子，渊自长乐宫入长安。以渊为假黄钺、使持节、大都督内外诸军事、尚书令、大丞相，进封唐王。〔乐，音洛。使，疏吏翻。令，力定翻。相，息亮翻。〕以武德殿为丞相府，改教称令，日于虔化门视事。〔虔化门，在大兴殿前东偏。〕乙丑，榆林、灵武、平凉、安定诸邵皆遣使请命。〔使，疏吏翻。〕丙寅，诏军国机务，事无大小，文武设官，位无贵贱，宪章赏罚，咸归相府；唯郊祀天地，四时禘祫奉闻。〔祫，户夹翻。〕置丞相府官属，〔考异曰：唐帝纪在十二月癸未。今从创业注。〕以裴寂为长史、刘文静为司马。何潘仁使李纲入见，〔长，知两翻。见，贤遍翻。〕渊留之，以为丞相府司录，〔录者，总录一府之事。隋自文帝受禅后，不复有丞相府，亦无官属。唐公辅政，位绝群后，凡官属皆复特置之。〕专掌选事。〔选，宣恋翻。〕又以前考功郎中窦威为司录参军，使定礼仪。威，炽之子也。〔窦炽，隋初三公。〕渊倾府库以赐勋人，国用不足，右光禄大夫刘世龙献策，〔隋散职，左右光禄，从一品。〕以为「今义师数万，并在京师，樵苏贵而布帛贱；请伐六街及苑中树为樵，〔长安城中六街；苑城包汉故都，抵渭水。〕以易布帛，可得数十万匹。」渊从之。己巳，以李建成为唐世子，李世民为京兆尹、秦公，李元吉为齐公。
22河南诸郡尽附李密，唯荥阳太守郇王庆、梁邵太守杨汪尚为隋守。〔庆，河间王弘之子；弘，高祖从祖弟也。炀帝改宋州为梁郡。郇，音荀。为，于伪翻；下同。〕密以书招庆，为陈利害，且曰：「王之家世，本住山东．本姓郭氏，乃非杨族。芝焚蕙叹，事不同此。」初，庆祖父元孙早孤，随母郭氏养于舅族。及武元帝从周〔章：十二行本「文」下有「帝」字；乙十一行本同；孔本同。〕起兵关中，〔杨忠，谥武元皇帝。〕元孙在邺，恐为高氏所诛，〔北齐高氏。〕冒姓郭氏，故密云然。庆得书惶恐，即以郡降密，〔降，户江翻；下同。〕复姓郭氏。
23十二月，癸未，追谥唐王渊大父襄公为景王；考仁公为元王，夫人窦氏为穆妃。〔襄公，虎。仁公，昺。窦氏，毅之女，是为太穆皇后。谥，神至翻。〕
24薜举遣其子仁果寇扶风，唐弼据汧源拒之。〔汧源县，隋属扶风郡。汧，苦坚翻。〕举遣使招弼，弼乃杀李弘芝，请降于举，〔唐弼立李弘芝见一百八十二卷大业十年。使，巯吏翻。降，户江翻。〕仁果乘其无备，袭破之，悉并其众。弼以数百骑走诣扶风请降，扶风太守窦琎杀之。举势益张，〔守，式又翻。张，知亮翻。〕众号三十万，谋取长安；闻丞相渊已定长安，遂围扶风。渊使李世民将兵击之。〔将，即亮翻。〕又使姜諅、窦轨俱出散关，〔大散关，在扶风邵陈仓县西南。散，悉亶翻。〕安抚陇右；左光禄大夫李孝恭招慰山南；府户曹张道源招慰山东。〔道源，丞相府户曹也。〕孝恭，渊之从父兄子也。从，才用翻。
癸巳，世民击薜仁果于扶风，大破之，追奔至泺坻而还。〔坻，可礼翻，又丁计翻。还，从宣翻，又如字。〕薜举大惧，问其群臣曰：「自古天子有降事乎﹖」黄门侍郎钱唐褚亮曰：〔隋志，钱唐录属余杭郡。降，户江翻。〕刘禅仕晋，〔事见魏纪、晋纪。〕近世萧琮，至今犹贵。〔谓萧氏子弟也。〕转祸为福，自古有之。」卫尉卿郝瑗趋进曰：「陛下失问！褚亮之言又何悖也！〔郝，呼各翻。瑗，于眷翻。悖，蒲妹翻。〕昔汉高祖屡经奔败，〔见本纪。〕蜀先主亟亡妻子，〔见汉献帝纪。亟，去吏翻。〕卒成大业；〔卒，子恤翻。〕陛下柰何以一戢不利，遽为亡国之计乎！」举亦悔之曰：「聊以此试君等耳。」乃厚赏瑗，引为谋主。
25乙未，平凉留守张隆，丁西，河池太守萧瑀及扶风汉阳郡相继来降。〔炀帝改成州为汉阳郡，武都仇池也。守，式又翻。降，户江翻。〕以窦琎为工部尚书、燕国公，〔琎，则邻翻。燕，因肩翻。〕萧瑀为礼部尚书、宋国公。〔瑀，音禹。〕
26姜諅、窦轨进至长道，〔元魏分上禄置长道县，隋属汉阳郡。〕为薜举所败，引还。〔败，补迈翻。还，从宣翻。〕渊使通议大夫醴泉刘世让安集唐弼余党，〔通议大大，隋散职，从四品。隋志，醴泉县属京兆郡，后魏之宁夷县，开皇十八年改名。〕与举相遇，战败，为举所虏。
27李孝恭击破朱粲，诸将请尽杀其俘，〔将，即亮翻。〕孝恭曰：「不可，自是以往，谁复肯降矣！」〔章：十二行本「矣」下有「皆释之」三字；乙十一行本同；孔本同；张校同；退斋校同。〕〔复，扶又翻。〕于是自金川出巴、蜀，檄书所至，降附者三十余州。〔隋志，金川县，带西城郡，汉西城县地；梁初曰上廉，后曰吉阳，西魏改曰吉安，后周以西城入焉；大业三年，改曰金川，以其地产金也。自金川出巴中，自巴中则至蜀矣。〕
28屈突通与刘文静相持月余，通复使桑显和夜袭其营，〔屈，居勿翻。复，扶又翻。〕文静与左光禄大夫段志玄悉力苦战，显和败走，尽俘其众，通势益蹙。或说通降，通泣曰：「吾历事两主，〔两主，谓文帝、炀帝。说，式芮翻。降，户江翻；下同。〕恩顾甚厚。食人之禄而违其难。〔难，乃旦翻。〕吾不为也！」每自摩其颈曰：「要当为国家受一刀！」劳勉将士，未尝不流涕，〔为，于伪翻。劳，力到翻。将即亮翻。〕人亦以此怀之。丞相渊遣其家僮召之，通立斩之。及闻长安不守，家属悉为渊所虏，乃留显和镇潼关，引兵东出，将趣洛阳。〔趣，七喻翻，又逡须翻。〕通适去，显和即以城降文静。〔降，户江翻。〕文静遣窦琮等将轻骑与显和追之，及于稠桑。〔虢州湖城县有稠桑驿。琮，徂宗翻。将，即高翻，又音如字，领也。骑，奇寄翻。〕通结陈自固，〔陈，读曰阵。〕窦琮遗通子寿往谕之，通骂曰：「此贼何来！昔与汝为父子，今与汝为仇雠！」命左右射之。〔射，而亦翻。〕显和谓其众曰：「今京城已陷，汝辈皆关中人，去欲何之！」众皆释仗而降。通知不免，下马东南向再拜号哭曰：〔号，户刀翻。〕「臣力屈至此，非攻负国，天地神祇实知之！」〔祇，其支翻。〕军人执通送长安，〔考异曰：革命记：「高祖令诸将击通，通走出潼关。仍令通子寿随军唤父，至稠桑，追及之。寿告通云：『天下今既丧亡，相王举义兵，平定祸乱；大人须转祸为福，以自保全。单马轻身，将欲何往﹖』通叱寿云：『此贼何由可耐！』引弓射之。寿招唤通兵士，并悉放使来降。寿乃驰走抱通，『请大人屈节归义。』通遂回首东南，雨泪号哭，口称至尊：『臣力屈以至于此，非臣敢亏名节，违背国恩。』然始收泪赴军，以见唐王。」今从唐书。唐裴矩传：「屈突通败问至江都，炀帝问矩方略，矩曰：『太原有变，京畿不静，遥为处分，恐失事机；唯銮舆早还，方可平定。』」按隋失天下，皆因矩谄谀所致，岂敢辄劝帝西还！盖矩经事唐朝，其子孙及史官附益此语，欲盖其恶耳。今所不取。〕渊以为兵部尚书，赐爵蒋公，〔蒋，古国名。〕兼秦公元帅府长史。〔长，知两翻。〕
渊遣通至河东城下招谕尧君素，君素见通，歔欷不自胜，〔歔，音虚。欷，音希，又许既翻。胜，音升。〕通亦泣下沾衿，因谓君素曰：「吾军已败，义旗所指，莫不响应，事势如此，卿宜早降。」君素曰：公为国大臣，主上委公以关中，代王付公以社稷，柰何负国生降，乃更为人作说客邪！〔降，户江翻。为，于伪翻。说，输芮翻。邪，音耶。〕公所乘马，即代王所赐也，公何面目乘之哉！」通曰：「吁，君素，我力屈而来！」君素曰：「方今力犹未屈，何用多言！」通而凓而退。
29东都米斗三钱，〔章：十二行本「钱」作「千」；乙十一行本同；孔本「三」作「千」；退斋校同。〕人饿死者什二三。
30庚子，王世充军士有亡降李密者，密问：「世充军中何所为﹖」军士曰：「比见益募兵，再飨将士，不知其故。」〔比，毗至翻。〕密谓裴仁基曰：「吾几落奴度中，〔几，居依翻。〕光禄知之乎﹖吾久不出兵，世充刍粮将竭，求战不得，故募兵飨士，欲乘月晦以袭仓城耳，宜速备之。」乃命平原公郝孝德、琅邪公王伯当、齐郡公孟让勒兵分屯仓城之侧以待之。〔郝，呼各翻。邪，音耶。其夕三鼓，世充兵果至，伯当先遇之，与战，不利。世充兵即陵城，总管鲁儒拒郄之；伯当更收兵击之，世充大败，斩其骁将费青奴，〔骁，坚尧翻。将，即亮翻。费，扶沸翻。〕士卒战溺死者千余人。世充屡与密战，不胜，〔考异曰：蒲山公传云：「自洛北败至此，七十余战。」河洛记云：「四十余战，再三失利。」今但云屡与密战。〕越王侗遣使劳之，〔侗，他红翻。使，疏吏翻。劳，力到翻。〕世充诉以兵少，数战疲弊；〔少，诗沼翻。数，所角翻。〕侗以兵七万益之。
31刘文静等引兵东略地，取弘农郡，遂定新安以西。〔隋志：河南郡陕县，旧置弘农郡，大业初置弘农宫。别自有弘农郡，领弘农、卢氏、长泉、朱阳等县。新安县亦属河南郡，其地在陕东。则取弘农郡，并夕农宫取之矣。〕
32甲辰，李渊遣云阳令詹俊、武功县正李仲衮徇巴、蜀，下之。〔隋志：云阳、武功二县皆属京兆郡。炀帝改县尉为县正。詹，姓也。周有詹父，楚有詹尹。考异曰：创业注云：「十一月甲子，遗使慰谕巴蜀。」实录在十一月甲辰，唐历在十二月丙午。未知创业注所云者即俊等邪，为别使也﹖今从实录。〕
33乙巳，方与贼帅张善安袭陷庐江郡，〔隋志：方与县属彭城郡。炀帝改庐州为庐江郡。方与，音房豫。帅，所类翻。〕因渡江，归林士弘于豫章；士弘疑之，营于南塘上。〔炀帝改洪州为豫章郡。水经注：南昌县南塘，本通大江，汉水元中，太守张躬筑塘以通南路。大江，南江也。〕善安恨之，袭破士弘，焚其郛郭而去，士弘徙居南康。萧铣遣其将苏胡儿袭豫章，克之，将，即亮翻。士弘退保余干。〔炀帝改虔州为南康郡。余干县属鄱阳郡。〕
资治通鉴卷第一百八十五
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪一〔起着雍摄提格（戊寅）正月，尽七月，不满一年。〕
