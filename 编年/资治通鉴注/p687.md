<!-- { "loadSidebar": true } -->
12益州大度獠恃险骄恣，〔水经注：南安县有蒙水，即大度水，东入于江。寰宇记：大度河自吐蕃界经雅州诸部落，至黎州东界，流入通望界。獠，鲁皓翻。〕前后刺史不能制。及陈显达为刺史，遣使责其租赕。〔赕，吐滥翻。夷人以财赎罪曰赕。〕獠帅曰：「两眼刺史尚不敢调我，〔帅，所类翻。调，徒吊翻。〕况一眼乎！」遂杀其使。显达分部将吏，声言出猎，夜，往袭之，男女无少长皆斩之。〔分，扶问翻。将，即亮翻；下同。少，诗照翻。长，知两翻。〕
晋氏以来，益州刺史皆以名将为之。十一月，丁亥，帝始以始兴王鉴为督益，宁诸军事、郡县不能禁。鉴行至上明，武方出降，〔降，户江翻；下同。〕长史虞悰等咸请杀之。〔悰，徂宗翻。〕鉴曰：「杀之失信，且无以劝善。」乃启台而宥之，于是巴西蛮夷为寇暴者皆望风降附。鉴时年十四，行至新城，〔新城，今房州。〕道路籍籍，云「陈显达大选士马，不肯就征。」乃停新城，遣典签张昙皙往观形势。俄而显达遣使诣鉴，咸劝鉴执之。鉴曰：「显达立节本朝，必自无此。」〔昙，徒含翻。皙，先击翻。使，疏吏翻。朝，直遥翻；下同。〕居二日，昙皙还，具言「显达已迁家出城，日夕望殿下至。」于是乃前。鉴喜文学，〔喜，许记翻。〕器服如素士，蜀人悦之。
13乙未，魏员外散骑常侍李彪等来聘。〔散，悉亶翻。骑，奇寄翻。考异曰：齐纪：「十二月庚申，虏使李道固至。」今从后魏帝纪。〕
14是岁，诏增豫章王嶷封邑为四千户。宋元嘉之世，诸王入斋合，得白服、歴帽见人主〔宋、齐之间，制高屋帽、下歴盖。歴，渠云翻。见，贤遍翻。〕唯出太极四厢，乃备朝服。〔太极殿，前殿也，有四厢。〕自后此制遂绝。上于嶷友爱，宫中曲宴，听依元嘉故事。嶷固辞不敢，唯车驾至其第，乃白服，乌纱帽以侍宴。至于衣服、器用制度，动皆陈启，事无专制，务从减省。上并不许。嶷常虑盛满，求解扬州，以授竟陵王子良。上终不许，曰：「毕汝一世，无所多言。」嶷长七尺八寸，善修容范、文物卫从，礼冠百僚，〔长，直亮翻。从，才用翻。冠，古玩翻。〕每出人殿省，瞻望者无不肃然。
15交州刺史李叔献既受命，〔命叔献为交州刺史，见上卷太祖建元元年。〕而断割外国贡献；上欲讨之。〔断，丁管翻。〕
三年〔（乙丑、四八五）〕
1春，正月，丙辰，以大司农刘楷为交州刺史，发南康、庐陵、始兴兵以讨叔献。叔献闻之，遣使乞更申数年，献十二队纯银兜鍪及孔雀毦；〔毦，仍吏翻，以孔雀毛为饰也。〕上不许。叔献惧为楷所袭，间道自湘州还朝。〔不敢取道南康、始兴，避刘楷之兵故也。间，古苋翻。〕
2戊寅，魏诏曰：「图谶之兴，出于三季，〔三代之季也。谶，楚谮翻。〕既非经国之典，徒为妖邪所凭。自今图谶、秘纬，一皆焚之，〔妖，于遥翻。纬，于贵翻。〕留者以大辟论！」〔律，凡言以论者，罪同真犯。辟，毗亦翻。〕又严禁诸巫现及委巷卜筮非经典所载者。〔直曰街，曲曰巷。委，即曲也。郑玄曰：委巷，犹街里委曲所为也。觋，刑狄翻。〕
3魏冯太后作皇诰十八篇，癸未，大飨群臣于太华殿，班皇诰。〔魏高宗兴光四年起太华殿。〕
4辛卯，上祀南郊，大赦。
5诏复立国学；〔罢国学见上卷高帝建元四年。李延寿曰：江左草创，日不暇给，以迄宋、齐，国学时或开置，而劝课未博，建之不能十年，盖取文具而已。复，扶又翻。〕释奠先师用上公礼。
6二月，己亥，魏制皇子皇孙有封爵者，岁禄各有差。
7辛丑，上祭北郊。
8三月，丙申，魏封皇弟禧为咸阳王，干为河南王，羽为广陵王，雍为颍川王，勰为始平王，〔勰，音，协。〕详为北海王。〔自禧以下皆魏主之弟。〕文明太后令置学馆，选师傅以教诸王。勰于兄弟，最贤敏而好学，善属文，〔好，呼到翻。属，之欲翻。〕魏主尤奇爱之。
9夏，四月，癸丑，魏主如方山；甲寅，还宫。
10初，宋太宗置总明观以集学士，亦谓之东观。上以国学既立，五月，乙未，省总明观。时王俭领国子祭酒，诏于俭宅学士馆，以总明四部书充之。〔分经、史、子、集为甲、乙、丙、丁四部。又据宋纪：明帝泰始六年立总明观，征学士以充之；举士二十人，分为儒、道、文、史、阴阳五部学，言阴阳者遂无其人。然则四部书者，其儒、道、文、史之书欤！观，古玩翻。〕又诏俭以家为府。
自宋世祖好文章，士大夫以文章相尚，无以专经为业者。俭少好礼学及春秋，言论造次必于儒者，〔好，呼到翻。造，七到翻。〕由是衣冠翕然，更尚儒术。俭撰次朝仪、国典，自晋、宋以来故事，无不谙忆，〔忆，记也。朝，直遥翻；下同。谙，乌含翻。〕故当朝理事，断决如流。每博议引证，八坐、丞、郎无能异者。〔八、坐、丞、郎，自八坐至左右丞、诸曹郎也。断，丁乱翻。坐，徂卧翻。〕令史谘事常数十人，宾客满席，俭应接辨析，傍无留滞，发言下笔，皆有音彩。十日一还学监试诸生，巾卷在庭，〔监，工衔翻。卷，巨员翻，冠武也。郑注礼记云：武冠，卷也，音起权翻。〕剑卫、令史，仪容甚盛。作解散髻，〔据南史俭传作「解散帻」。萧子显齐书作「解散髻，斜插帻簪」。〕斜插簪；朝野慕之，相与仿效。俭常谓人曰：「江左风流宰相，唯有谢安。」意以自比也。上深委仗之，士流选用，奏无不可。
11六月，庚戌，进河南王度易侯为车骑将军，遣给事中吴兴丘冠先使河南，并送柔然使。〔骑，奇寄翻。冠，古玩翻。使，疏吏翻。〕
12辛亥，魏主如方山；丁巳，还宫。
13秋，七月，癸未，魏遣使拜宕昌梁弥机兄子弥承为宕昌王。〔宕，徒浪翻。考异曰：齐书，是岁八月丁巳，以行宕昌王梁弥颉为河、梁二州刺史。六年五月甲午，以弥承为河、凉二州刺史。今从魏书。〕初，弥机死，子弥博立，为吐谷浑所逼，奔仇池。〔吐，从暾入声。谷，音浴。〕仇池镇将穆亮以弥机事魏素厚，矜其灭亡；弥博凶悖，所部恶之；〔将，即亮翻。悖，蒲内翻，又蒲没翻。恶，乌路翻。〕弥承为众所附，表请纳之。诏许之。亮帅骑三万军于龙鹄，〔龙鹄，盖即龙涸也，在甘松界，宇文氏于此置龙涸防，隋为扶州嘉诚县，唐为松州。杜佑曰：龙涸城，吐谷浑南界也，去成都千余里。周武帝天和初，其王率众降，以为扶州。帅，读曰率。骑，奇寄翻。〕击走吐谷浑，立弥承而还。〔还，从宣翻，又如字。〕亮，崇之曾孙也。〔穆崇见一百一十一卷晋安帝隆安三年。〕
14戊子，魏主如鱼池，〔魏太宗永登五年，穿鱼池于平城北苑。〕登青原冈；甲午，还宫；八月，己亥，如弥泽；甲寅，登牛头山；甲子，还宫。
15魏初，民多荫附；〔荫附者，自附于豪强之家以求荫庇。〕荫附者皆无官役，而豪强征敛倍于公赋。〔敛，力赡翻。〕给事中李安世上言：「岁饥民流，田业多为豪右所占夺；〔占，之赡翻。〕虽桑井难复，〔桑井，谓古者井田之制，五亩之宅，树墙下以桑也。〕宜更均量，使力业相称。又，所争之田，宜限年断，〔量，音良。称，尺证翻。断，丁乱翻。〕事久难明，悉归今主，以绝诈妄。」魏主善之，由是始议均田。冬，十月，丁未，诏遣使者循行州郡，〔行，下孟翻。〕与牧守均给天下之田：〔守，式又翻。〕诸男夫十五以上受露田四十亩，妇人二十亩：〔杜佑通典注曰：不栽树者谓之露田。〕奴婢依良丁；〔良丁，谓良人成丁者。〕牛一头，受田三十亩，限止四牛。所授之田，率倍之；三易之田，再倍之；以供耕作及还受之盈缩。〔倍之者，合受四十亩，授以八十亩。此一易之田也。三易之田，三年耕然后复故，故再倍以授之。〕人年及课则受田，老免；及身没则还田。奴婢、牛隋有无以还受。初受田者，男夫给二十亩，课种桑五十株；桑田皆为世业，身终不还。恒计见口，有盈者无受无还，不足者受种如法，盈者得卖其盈。〔恒，户登翻。见，贤遍翻。口分、世业之法如此。〕诸宰民之官，各隋近给公田有差，更代相付；〔更，工衡翻。〕卖者坐如律。
16辛酉，魏魏郡主陈建卒。
17魏员外散骑常侍李彪等来聘。
18十二月，乙卯，魏以侍中淮南王陀为司徒。
19柔然犯魏塞，魏任城王澄帅众拒之，柔然遁去。澄，云之子也。〔任城王云见一百三十三卷宋明帝泰始七年。任，音壬。帅，读曰率。〕氐、羌反，诏以澄为都督梁．益．荆三州诸军事、梁州刺史。〔魏高祖始置梁、益二州于仇池。〕澄至州，讨叛柔服，氐、羌皆平。
20初，太祖命黄门郎虞玩之等检定黄籍。〔见上卷太祖建元二年。〕上即位，别立校藉官，置令史，限人一日得数巧。〔巧，谓奸伪也。〕既连年不已，民愁怨不安。外监会稽吕文度〔外监，属中领军。而亲任过于领军。会，工外翻。〕启上，籍被却者悉充远戍，〔被，皮义翻。〕民多逃亡避罪。富阳民唐寓之因以妖术惑众作乱，攻陷富阳，〔富阳，即汉富春县也，本属会稽，后属吴郡；晋简文郑太后讳春，孝武改曰富阳。妖，于骄翻。〕三吴却籍者奔之，众至三万。
文度与茹法亮、吕文显皆以奸谄有宠于上。〔茹，音如。〕文度为外监，专制兵权，领军守虚位而已。法亮为中书通事舍人，权势尤盛。王俭常曰：「我虽有大位，权寄岂及茹公邪！」
21是岁，柔然部真可汗卒，子豆仑立，〔可，从刊入声。汗，音寒。仑，卢昆翻。〕号伏名敦可汗，〔魏收曰：伏名敦，魏言恒也。〕改元太平。
四年〔（丙寅、四八六）〕
1春，正月，癸亥朔，魏高祖朝会，始服衮冕。〔史言魏孝文用夏变夷。朝，直遥翻。〕
2壬午，柔然寇魏边境。
3唐寓之攻陷钱唐，吴郡诸县令多弃城走。之称帝于钱唐，立太子，置百官；遣其将高道度等攻陷东阳，〔将，即亮翻。〕杀东阳太守萧崇之。崇之，太祖族弟也。又遣其将孙泓寇山阴，至浦阳江；〔据水经注，浦阳江，即今曹娥江也。水发剡溪，皆西流，至曹娥镇始折而东，流入海。〕浃口戍主汤休武击破之。〔浃，即謟翻。〕上发禁兵数千人，马数百匹，东击寓之。台军至钱唐，寓之众乌合，畏骑兵，〔骑，奇寄翻。〕一战而溃，擒斩寓之，进平诸郡县。
