<!-- { "loadSidebar": true } -->
初，锺会之伐汉也，辛宪英谓其夫之从子羊祜：「日会在事纵恣，非持久处下之道，〔从，才用翻。处，昌吕翻。〕吾畏其有他志也。」会请其子郎中琇为参军，〔琇，息救翻。〕宪英忧曰：「他日吾为国忧，今日难至吾家矣。」〔为，于伪翻。难，乃旦翻。〕琇固请于晋王，王不听。宪英谓琇曰：「行矣，戒之，军旅之间，可以济者，其惟仁恕乎！」琇竟以全归。诏〔【章：甲十一行本「诏」上有「癸巳」二字；乙十一行本同；孔本同；张校同；退斋校同。】〕以琇尝谏会反，赐爵关内侯。〔琇，司马师夫人之从父弟，故以谏会为功而得封。〕
九月，戊午，以司马炎为抚军大将军。〔晋志：抚军大将军位从公，班骠骑、车骑、卫、伏波等将军下。〕
辛未，诏以吕兴为安南将军，都督交州诸军事，以南中监军霍弋遥领交州刺史，得以便宜选用长吏。弋表遣建宁爨谷为交趾太守，〔爨氏，建宁之大姓，世为耆帅，至隋、唐为东爨、西爨蛮。杜佑曰：昆明在越巂西南，诸爨所居。〕率牙门董元、毛炅、〔炅，古迥翻，又古惠翻。〕孟干、孟通、爨能、李松、王素等将兵助兴，未至，兴为其功曹王〔【章：甲十一行本「王」作「李」；乙十一行本同；孔本同；张校同。】〕统所杀。
吴主贬朱太后为景皇后，〔贬其号从夫，而父其父，母其母。〕追谥父和曰文皇帝，尊母何氏为太后。
冬，十月，丁亥，诏以寿春所获吴相国参军事徐绍为散骑常侍，水曹掾孙彧为给事黄门佉郎，〔水曹喙，吴相府所置相国，魏人以晋王为相国，因亦称吴丞相参军为相国参军。掾，于绢翻。〕以使于吴，〔使，疏吏翻。〕其家人在此者悉听自随，不必使，还以开广大信。〔言吴不必使还，以广中国之信，携吴人之心，〕晋王因玫衵吴主，谕以祸福。
初，晋王娶王肃之女，生炎及攸，以攸继景王后。〔司马师，谥景王。〕攸性孝友，多才艺，清和平允，名闻过于炎，〔闻，音问。〕晋王爱之，常曰：「天下者，景王之天下也，吾摄居相位，百年之后，大业宜归攸。」炎立发委地，手垂过彣，〔彣，与膝同。〕尝从容问裴秀曰：「人有相否﹖」因以异相示之。〔从，千容翻。相，息亮翻。〕秀由是归心。羊琇与炎善，为炎画策，察时政所宜损益，〔为，于伪翻。〕皆令炎豫记之，以备晋王访问。晋王欲以攸为世子，山涛曰：「废长立少违礼不祥。」长，知两翻。少，诗照翻。〕贾充曰：「中抚军有君之德，不可易也。」何曾、裴秀曰：「中抚军聪明神武，有超世之才，人望既茂，天表如此，固非人臣之相也。」〔相，息亮翻。〕晋王由是意定，丙午，立炎为世子。〔为晋武帝不能容齐王攸张本。〕
吴主封太子声及其三弟皆为王，〔声弟名霙，霙音如兕觥。次名壾，壾音如草莽之莽。次名静。静音如褒衣下大宽大之褒。皆吴主休自作名字。〕立妃滕氏为皇后。
初，吴主之立，发优诏，恤士民，开仓廪，振贫乏，科出宫女以配无妻者，〔科，条也。〕禽兽养于苑中者皆放之。当时翕然称为明主。柔既得志，暴骄盈，多忌讳，好酒色，〔好，呼到翻。〕大小失望，濮阳兴、张布窃悔之。或谮诸吴主，十一月，朔，兴、布入朝，〔朝，宜遥翻。〕吴主执之，徙于广州，道杀之，夷三族。以后父滕牧为卫将军，录尚书事。牧，胤之族人也。〔滕胤为孙綝所杀。〕
是岁，罢屯田官。〔置屯田官，事见六十二卷汉献帝建安元年。〕
资治通鉴卷第七十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪一〔起旃蒙作噩（乙酉），尽玄黓执徐（壬辰），凡八年。〕
〔司马氏，河内温县人。宣王懿得魏政传景王师，至文王昭，始封晋公，以温县本晋地，故以国号。〕
世祖武皇帝上之上〔讳炎，字安世，姓司马氏，宣王懿之孙，文王昭之长子。文王庙号太祖，故帝庙号世祖。谥法：克定祸乱曰武。〕
泰始元年〔（乙酉、二六五）是年十二月，方受禅改元，此犹是魏咸熙二年。〕
①春，三月，吴主使光禄大夫纪陟、五官中郎将洪璆〔璆，渠尤翻。〕与徐绍、孙彧偕来报聘。〔绝彧聘吴见上卷上年。〕绍行至濡须，有言绍誉中国之美者，〔誉，音余。〕吴主怒，追还，杀之。
②夏，四月，吴改元甘露。〔时因蒋陵言甘露降改元。〕
③五月，魏帝加文王殊礼，〔谓旌旗、车马、乐舞、冕服，皆如帝者之仪。〕进王妃曰后；世子曰太子。
④癸未，大赦。
⑤秋，七月，吴主逼杀景皇后，迁景帝四子于吴；寻又杀其长者二人。〔吴主贬景后，封四弟，事见上卷上年。长，知两翻。〕
⑥八月，辛卯，文王卒，太子嗣为相国、晋王。
⑦九月，乙未，大赦。
⑧戊子，以魏司徒何曾为晋丞相；癸亥，以票骑将军司马望为司徒。〔票，匹妙翻。骑，奇寄翻。〕
⑨乙亥，葬文王于崇阳陵。〔考异曰：晋书文纪作「癸酉」，今从魏志陈留王纪。〕
⑩冬，吴西陵督步阐〔西陵，即夷陵。吴主权黄武元年改夷陵曰西陵，宜都郡治焉。〕表请吴主徙都武昌；吴主从之，使御史大夫丁固、右将军诸葛靓守建业。〔靓，疾正翻。〕阐，骘之子也。〔吴主权时，骘为西陵督，之日翻。〕
十二〔【张：「十二」作「十一」。】〕月，壬戌，魏帝禅位于晋；〔魏元帝时年二十，困敦上章，魏文帝始受汉禅，传五世，历四十六年而亡。〕甲子，出舍于金墉城。〔金墉城在洛阳城西北角。〕太傅司马子拜辞，执帝手，流涕歔欷不自胜，〔歔，音虚。欷，音希，又许既翻。胜，音升。〕曰：「臣死之日，固大魏之纯臣也。」丙寅，王即皇帝位，大赦，改元。〔至是方改元泰始。〕丁卯，奉魏帝为陈留王，即宫于邺。〔即，就也。〕优崇之礼，皆仿魏初故事。〔见六十九卷魏文帝黄初元年。〕魏氏诸王皆降为侯。追尊宣王为宣皇帝，景王为景皇帝，文王为文皇帝；尊王太后曰皇太后。封皇叔祖孚为安平王，叔父干为平原王、亮为扶风王、軎为东莞王、骏为汝阴王、肜为梁王，伦为琅邪王，弟攸为齐王、鉴为乐安王、机为燕王；又封群从司徒望等十七人皆为王。〔望，孚之子也。帝封诸王，以郡为国。邑二万户为大国，置上、中、下三军，兵五千人；万户为次国，置上军、下军，兵三千人；五千户为小国，置一军，兵五百人。王不之国，官于京师。軎，音胄。从，才用翻。莞，音官。肜，余中翻。燕于贤翻。〕以石苞为大司马，郑冲为太傅，王祥为太保，何曾为太尉，贾充为车骑将军，王沈为骠骑将军；〔骑，奇寄翻。沈，持林翻。骠，匹妙翻。〕其余文武增位进爵有差。乙亥，以安平王孚为太宰，都督中外诸军事。〔晋志曰：太宰、太傅、太保，周之三公官也。晋初以景帝讳故，又采周官官名，置太宰以代太师之任，秩增三司，与太傅、太保皆为上公。大司马，古官也，汉制以冠大将军、骠骑将军之上，以代太尉之职，故恒与太尉迭置，不并列。及魏有太尉，而大司马、大将军各自为官，位在三司上。晋因其制，以太宰、太傅、太保、司徒、司空为文官公，左右光禄大夫、光禄大夫开府者，位从公，冠进贤、三梁，黑介帻。大司马、大将军、太尉为武官公，骠骑、车骑、卫将军、伏波、抚军、都护、镇军、中军、四征、四镇、龙骧、典军、上军、辅国等大将军开府者，位从公，皆着武冠，平上黑帻。〕未几，〔几，居岂翻。〕又以车骑将军陈骞为大将军，与司徒义阳王望、司空荀顗，凡八公，同时并置。帝惩魏氏孙立之敝，故大封宗室，授以职任。又诏诸王皆得自选国中长吏；〔长，知两翻。〕卫将军齐王攸独不敢，皆令上请。〔上，时掌翻。〕
诏除魏宗室禁锢，罢部曲将及长吏纳质任。〔魏防禁宗室甚峻，又锢不得仕进，今除之。又诸将征戌及长吏仕州郡者，皆留质任于京师，今亦罢之。将，即亮翻。质，音致。〕
帝承魏氏刻薄奢侈之后，矫以仁俭。太常丞许奇，允之子也。〔晋太常、光禄动、卫尉、太仆、廷尉、大源胪、宗正、大司农、少府、将作大匠、太后三卿、大长秋，皆为列卿，各置丞、功曹、主簿、五官等员。〕帝将有事于太庙，庙议以奇父诛，〔奇公允诛，事见七十六卷高贵乡公正元元年。朝，直遥翻。〕不宜接近左右，〔近，其靳翻。〕请出为外官述允之宿望，称奇之才，擢为祠部郎。〔魏尚书曹有祠部郎，晋因之。〕有司言御牛青丝纼断，〔纼，直忍翻，索也，牛系也，礼迎牲，君执纼。周礼封人，祭祀，饰其牛牲，置其絼。注曰：絼，着牛鼻绳，所以牵牛者，今人谓之雉。疏曰：自汉以前，皆谓之絼。按礼记少仪：牛则执纼。纼则絼之别名，今亦谓之为纼。陆德明曰：絼，与纼同，又以忍翻；又周礼释音羊晋翻。〕诏以青麻代之。
初置谏官，以散骑常侍傅玄、皇甫陶为之。〔秦、汉以来有谏大夫，郑昌所谓「官以谏为名」者也。东汉朿谏议大夫。魏不复置。晋以散骑常侍拾遗补阙，即谏官职也。〕玄，干之子也。〔傅干，汉傅燮之子。〕玄以魏末士风颓敝，上疏曰：「臣闻先王之御天下，教化隆于上，清议行于下。近者魏武好法术而天下贵刑名，〔好，呼到翻。〕魏文慕通达而天下贱守节，其后纲维不摄，〔摄，整也。〕放诞盈朝，〔谓何晏、阮籍辈也。朝，直遥翻。〕遂使天下无复清议。陛下龙兴受禅，弘尧、舜之化，惟未举清远有礼之臣以敦风节，未退虚鄙之士以惩不恪，臣是以犹敢有言。」上嘉纳其言，使玄草诏进之，然亦不能革也。
初，汉征西将军司马钧〔钧事见五十卷汉安帝元初二年。〕生豫章章太守量，量生颍川太守隽，隽生京兆尹防，防生宣帝。〔序司马之世，为下立庙张本。〕
二年〔（丙戌、二六六）〕
①春，正月，丁亥，即用魏庙祭征西府君以下，并景帝凡七室。〔沈约志曰：晋初祭征西将军、豫章府君、颍川府君、京兆府君，与宣皇帝、景皇帝、文皇帝为三昭三穆。是时，宣皇未升，太祖虚位，所以祠六世，与景帝为七庙。其礼则据王肃说也。〕
②尊〔【章：甲十一行本「尊」上有「辛丑」二字；乙十一行本同；孔本同；张校同。】〕景帝夫人羊氏日景皇后，居弘训宫。
③丙午，立皇后弘农杨氏；后，魏通事郎文宗之女也。〔魏黄初初，中书既置监、令，又置通事郎。〕
