<!-- { "loadSidebar": true } -->
4黄巢兵尚强，周岌、时溥、朱全忠不能支，共求救于河东节度使李克用。二月，克用将蕃、汉兵五万出天井关；河阳节度使诸葛爽辞以河桥不完，〔谓河阳桥也。〕屯兵万善以拒之。克用乃还兵自、陕河中渡河而东。〔考异曰：唐末见闻录：「晋王三月十三日发大军讨黄巢。」太祖纪年录：「正月，太祖帅师五万自泽潞将下天井关，河阳屯万善，乃改辕蒲、陕渡河。」薛居正五代但云四年春。按四月已与巢战，三月十三发日晋阳，似太晚。又克用表云：「昨二月内，频得陈、许、徐、汴书牒。」今从旧纪。又克用自诉上表云：「遂从陕服，径达许田。」是于蒲、陕两道度兵也。〕
5杨师立得诏书，怒，不受代，杀官告使及监军使，〔官告使，奉右仆射告身以征师立者也。监军使，东川监军。〕举兵，以讨陈敬瑄为名，大将有谏者辄杀之，进屯涪城，〔涪城，汉涪县地，东晋置始平郡，后魏改为涪城及潼县，隋改潼为涪城，唐初属绵州，后属梓州。九域志：在州西北五十五里。涪，音浮。〕遣其将郥镯袭绵州，不克。丙午，以陈敬瑄为西州、东州、山南西道都指挥、招讨、安抚、处置等使。〔处，昌吕翻。〕三月，甲子，杨师立移檄行在百官及诸道将吏士庶，数陈敬瑄十罪，〔考异曰：张糀耆旧传：「中和四年，四月十五日，东川杨师立反。」下载师立檄文，则云「三月三日」，自相违。今从实录。数，所具翻。〕自言集本道将士、八州坛丁共十五万人，〔按新书路岩传，岩帅西川，置定边军于邛州，扼大度，治故关，取坛丁子弟，教击刺，使补屯籍。则坛丁者，蜀中边邵民兵也。又按路振九国地，石处温事孟知祥，补万州管内诸坛点检指挥使。见得蜀中诸郡皆有坛丁。〕长驱问罪。诏削师立官爵，以眉州防御使高仁厚为东川留后，将兵五千讨之，以西川押牙杨茂言为行军副使。
6朱全忠击黄巢瓦子寨，拔之〔黄巢撤民居以为寨屋，谓之瓦子寨。〕巢将陕人李唐宾、楚丘王虔裕降于全忠。〔陕，失冉翻。降，户江翻。〕
7婺州人王镇执刺史黄碣，降于钱镠。〔碣，其谒翻。〕刘汉宏遣其将娄赉杀镇而代之，浦阳镇将蒋緕召镠兵共攻婺州，〔水经注：浦阳江源出乌伤县，东径诸暨县，与泄溪合。唐婺州，汉乌伤之地也，天赉十三载，分婺州之义乌、兰溪及杭州之富阳，置浦阳县。〕擒赉而还。碣，闽人也。
8高骈从子左骁卫大将军澞，〔从，才用翻。澞，麌俱翻。〕疏吕用之罪状二十余幅，密以呈骈，且泣曰：用之内则假神仙之说，蛊惑尊听；外则盗节制之权，残贼百姓；将佐惧，死莫之敢言。岁月浸深，羽翼将成，苟不除之，恐高氏交代勋庸，一朝扫地矣！」因呜咽不自胜。〔胜，音升。〕骈曰；「醉邪！」命扶出。明日，以澞状示用之，用之曰：「四十郎尝以空乏见告，〔澞第四十。〕未获遵命，故有此憾。」因出澞手书数幅呈之。骈甚惭，遂禁澞出入；后月余，以澞知舒州事。
群盗陈儒攻舒州，澞求救于庐州。杨行愍力不能救，谋于其将李神福，神福请不用寸刃而逐之。乃多赍旗帜，间道入舒州，〔九域志：庐州南至舒州四百二十里。间，古苋翻。〕顷之，引舒州兵建庐州旗帜而出，指画地形，若布大陈状；贼惧，宵遁。〔贼畏庐州兵，故宵遁。兵有先声而后实，此其近之。〕神福，洺州人也。〔路振九国志曰：李神福，洺州人，隶上党军籍。高骈兼诸道行营都统，神福从州将戍淮海，因投杨行密。〕
久之，群盗吴迥、李本复攻舒州，〔复，夫又翻。〕澞不能守，弃城走，骈使人就杀之。杨行愍遣其将合肥陶雅、清流张训等将人击吴迥、李本、擒斩之，〔合肥，汉古县，唐带庞州。清流，汉全椒县地，隋置清流县，唐带滁州。〕以雅摄舒州刺史。秦宗权遣其弟将兵寇庐州，据舒城，〔开元二十三年，分合肥、庐江置舒城县，属庐州。九域志：在州西南一百一十里。〕杨行愍遣其将合肥田頵击走之。〔頵，于伦翻。〕
9前杭州刺史路审中客居黄州，〔路审中为董昌所拒，见上卷元年。〕闻鄂州刺史崔绍卒，募兵三千人入据之。武昌牙将杜洪亦逐岳州刺史而代之。
10黄巢围陈州几三百日，〔几，居依翻。〕赵犨兄弟与之大小数百战，虽兵食将尽，而众心益固。李克用合许、汴、徐、之军于陈州；时尚让屯太康，〔太康，汉阳夏县，隋改曰太康，以县东有太康城也，唐属陈州。〕夏，四月，癸巳，诸军进拔太康。黄思邺屯西华，〔西华，汉县，唐属陈州。九域志：在州西八十里。〕诸军复攻之，〔复，扶又翻；下同。〕思邺走。黄巢闻之惧，退军故阳里，〔故阳里，在陈州城北。〕陈州围始解。
朱全忠闻黄巢将至，引军还大梁。五月，癸亥，大雨，平地三尺，黄巢营为水所漂，且闻李克用将至，遂引兵东北趣汴州，〔趣，七喻翻。〕屠尉氏。尚让以骁骑五千进逼大梁，至于繁台；〔繁台，本师旷吹台，梁孝王增筑。水经注：吹台，在浚仪城南牧泽之右。牧泽者，今之浦关泽，即此泽也。〕宣武将丰人朱珍、南华庞师古击却之。〔丰，汉县，唐属徐州。九域志：在徐州西北一百四十里。〕全忠复告急于李克用，丙寅，克用与忠武都监使田从异发许州，戊辰，追及黄巢于中牟北王汉渡，〔按旧书帝纪，王汉渡乃汴河所经津济之地。乘其半济，奋击，大破之，杀万余人，贼遂溃。尚让帅其众降时溥，〔帅，读曰率；下同。〕别将临晋李谠、曲周霍存、甄城葛从周、冤句张归霸及〔【章：十二行本「及」下有「从」字；乙十一行本同；孔本同；张校同。】〕弟归厚帅其众降朱全忠。〔临晋，古地名，隋分猗氏，置桑泉县，天宝十三载，改为临晋，属河中府。九域志：在府北六十五里。曲周，汉古县，中废，隋分洺水复置，唐属洺州，未废为镇，属鸡泽县。「甄城」，当作「鄄城」，亦汉古县，唐带濮州。史言朱全忠后吞诸镇，多用所降黄巢将。鄄，古掾翻。考异曰：崇文院有梁功臣列传，不着撰人名氏，云：「张归厚，祖兴，父处让。归厚中和末，与伯季自冤句相率来投。」薛居正五代史：「张归霸祖进言，父实。」归厚传无父、祖，但云与兄归霸皆来降。据梁功臣传，父祖与归霸不同，当是从弟。〕巢踰汴而北己巳，克用追击之于封丘，又破之。庚午夜，复大雨，贼惊惧东走，克用追之，过胙城、匡城。〔胙城，汉南燕县，隋改曰胙城，唐属滑州。九域志：在州南九十里。宋白曰：胙城县，本古之胙国，又为古之燕国，汉为南燕县。隋文帝因览奏状，南见燕县名，因曰：「今天下一统，何南燕之有！」遂改为胙城。〕巢收余众近千人，东奔兖州；〔近，其靳翻。〕辛未，克用追至冤句，骑能属者纔数百人，〔属，之欲翻。〕昼夜行二百余里，人马疲乏，粮尽，及还汴州，欲裹粮复追之，获巢幼子及乘舆器服符印，〔乘绳证翻。〕得所掠男女万人，悉纵遣之。
11癸酉，高仁厚屯德阳，杨师立遣其将郑君雄、张士安据鹿、张士安据鹿硕关以拒之。
12甲戌，李克用至汴州，营于城外；朱全忠固请入城，錧于上源驿。〔晋天福五年，改东京上源驿为都亭驿。〕全忠就置，酒声乐、馔具皆精丰，礼貌甚恭；克用乘酒使气，语颇侵之，〔馔，雏恋翻，又雏睆翻。李克用盖言全忠从黄巢为寇，触其实也。〕全忠不平。薄暮，罢酒，从者皆沾醉，〔沾醉，言饮酒大醉，胸襟沾湿，不能自持也。从，才用翻。〕宣武将杨彦洪密与全忠谋，连车树栅以塞衢路，〔塞，悉则翻。〕发兵围驿而攻之，呼声动地。克用醉，不之闻；亲兵薛志勤、史敬思等十余人格鬬，侍者郭景铢灭烛，扶克用匿床下，以水沃其面，徐告以难，〔呼，火故翻。难，及旦翻。〕克用始张目援弓而起。志勤射汴人，死者数十。〔援，于元翻。射，而亦翻。〕须臾，烟火四合，会大雨震电，天地晦冥，志勤扶克用帅左右数人〔帅，读曰率。〕踰垣突围，乘电光而行，汴人扼桥，力戢得度，史敬思为后拒，战死。克用登尉氏门，〔尉氏门，汴城南门也，梁开平元年改为高明门，晋天福三年改为熏风门。〕缒城得出，监军陈景思等三百余人，皆为汴人所杀。杨彦洪谓全忠曰：「胡人急则乘马，见乘马则射之。」是夕，彦洪乘马适在全忠前，全忠射之，殪。〔射，而亦翻。殪，壹计翻。考异曰：梁太祖编遗录：「甲戌，并帅自曹南旋师，上出封丘门迎劳之。克用坚请入州内，上初此之，及于门外陈设次舍，将安泊之。克用不诺，因纵蕃骑突入，驰至上源驿。既不可遏，上乃与之并辔，送至驿亭。是日晚备宴，宴罢，复张乐，继烛而饮。克用酒酣使气，广须乐妓，颇恣无厌之欲…又以丑言陵侮于上。时蕃将皆被甲冑以卫克用。上既甚不欢，遽起图之，遂令都将杨彦洪潜率甲士入驿戮之。时夜将半，克用沈醉，忽大雷雨暴至，克用不觉，近侍人及灭烛推于床下藏之。蕃戎与我师鬬，战移时方败，杨彦洪中流矢而毙。是时阴黑，克用遇一卒，背负登尉氏门，因得悬缒而出，乘牛行数里以投其众，余亲卫数百人，皆剿之。其后克用至太原，以是事表诉于唐帝，蒲帅亦继驰书请上与克用和解，上终不释憾。」此及敬翔饰非，今不取。实录：「甲戌，李克用次汴州，驻军近郊，朱兵忠请馆于上源驿，及以腹心三百余自卫。全忠以克用兵从简少，大军在远，諆害也。是夜，置酒，宴罢，以兵围驿，纵火焚之。」薛居正五代史梁太祖纪曰：「五月，甲戌帝与晋军振旅归汴，馆克用于上驿，既而备犒宴之礼。克用乘醉任气，帝不平之。是夜，命甲士围而攻之。后唐武皇纪曰：「五月，甲戌，帝与晋军振旗归汴，馆克用于上源驿，既而备犒，宴之礼。克用乘醉任气，帝不平之。是夜，命甲士围而攻之。后唐武皇纪曰：班师过汴，汴师迎劳于封禅寺，请武皇休于府第，乃馆于上源驿。是夜，张乐陈宴席，武皇酒酣，戏诸侍妓，与汴帅握手，破贼事以为乐。汴帅素忌武皇，乃与其将杨彦洪密谋窃发，攻传舍。」按全忠是时兵力尚微，天下所与为敌者，非特患克用一人，而借使杀之，不能并其军，夺其地也，盖克用恃功，语或轻慢，全忠出于一时之忿耳。今从薛史梁纪。〕
