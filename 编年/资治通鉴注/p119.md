<!-- { "loadSidebar": true } -->
⑥汉既亡浞野之兵，公卿议者皆愿罢宛军，专力攻胡。天子业出兵诛宛，宛小国而不能下，则大夏之属渐轻汉，而宛善马绝不来，乌孙、轮台易苦汉使，〔晋灼曰：易，轻也。师古曰：轮台，亦国名。余按轮台在车师西千余里，又西即大宛。易，以豉翻。〕为外国笑，乃案言伐宛尤不便者邓光等。〔师古曰：按其罪而行罚。〕赦囚徒，发恶少年及边骑，岁余而出敦煌者六万人，〔师古曰：兴发部署，岁余乃得行。〕负私从者不与，〔师古曰：负私粮食及私从者不在六万人数中也。从，才用翻。与，读曰预。〕牛十万，马三万匹，驴、橐驼以万数，赍粮、兵弩甚设。〔师古曰：施张甚具也。〕天下骚动，转相奉伐宛五十余校尉。宛城中无井，汲城外流水，于是遣水工徙其城下水，空以穴其城。〔师古曰：空，孔也。徙其城下水者，令从他道流，不迫其城也。空以穴其城者，围而攻之，令作孔使穿穴也。下云决其水原移之，又云围其城攻之，皆再叙其事也。一曰：既徙其水不令于城下流，而因其旧引水入城之孔，攻而穴之。余谓此书遣水工将以徙水穴城也，下书决水原攻城，正行其初计耳，非再叙其事也。〕益发戍甲卒十八万酒泉、张掖北，置居延、休屠屯兵以卫酒泉，〔班志，居延县属张掖郡，休屠县属武威郡。屠，音储。〕而发天下吏有罪者、亡命者及赘婿、贾人、故有市籍、父母大父母有市籍者凡七科，适为兵；〔赘，之芮翻。贾，音古。适，读曰谪。〕及载糒给贰师，〔师古曰：糒，干饭也；音备。〕转车人徒相连属；〔属，之欲翻。〕而拜习马者二人为执、驱马校尉，〔师古曰：习，犹便也。一人为执马校尉，一人为驱马校尉。〕备破宛择取其善马云。
于是贰师后复行，〔复，扶又翻。〕兵多，所至小国莫不迎，出食给军。至轮台，轮台不下，攻数日，屠之。自此而西，平行至宛城，〔师古曰：平行，言无寇难。〕兵到者三万。宛兵迎击汉兵，汉兵射败之，〔射，而亦翻。败，补卖翻。〕宛兵走入，保其城。贰师欲攻郁成城，恐留行而令宛益生诈．〔师古曰：留行，谓留止军废其行。〕乃先至宛，决其水原移之，则宛固已忧困，围其城，攻之四十余日。宛贵人谋曰：“王毋【退：“毋”作“母”。】寡匿善马，杀汉使，〔师古曰：毋寡，宛王名。〕今杀王而出善马，汉兵宜解；即不解，乃力战而死，未晚也。”宛贵人皆以为然，共杀王。其外城坏，虏宛贵人勇将煎靡。〔师古曰：宛之贵人为将而勇者，名煎靡。煎，子延翻。〕宛大恐，走入城中，持王毋寡头，遣人使贰师约曰：“汉无攻我，我尽出善马恣所取，而给汉军食。即不听，我【章：十四行本重“我”字；乙十一行本同；孔本同。】尽杀善马，康居之救又且至，至，我居内，康居居外，与汉军战。孰计之，何从？”〔师古曰：令贰师孰计之，而欲攻战乎，欲不攻而取马乎？孰，与熟同，古字通用。〕是时，康居候视汉兵尚盛，不敢进。贰师闻宛城中新得汉人，知穿井，而其内食尚多，计以为“来诛首恶者毋寡，毋寡头已至，如此不许则坚守，而康居候汉兵罢来救宛，〔罢，读曰疲。〕破汉兵必矣；”乃许宛之约。宛乃出其马，令汉自择之，而多出食食汉军。〔师古曰：下食，读曰饲。〕汉军取其善马数十匹，中马以下牝牡三千余匹，而立宛贵人之故时遇汉善者名昧蔡为宛王，〔服虔曰：蔡，音楚言蔡。师古曰：昧，音本末之末。蔡，音千曷翻。〕与盟而罢兵。
初，贰师起敦煌西，〔起，发也。谓发敦煌而西也。〕分为数军，从南、北道。校尉王申生将千余人别至郁成，郁成王击灭之，数人脱亡，走贰师。〔走，音奏；下同。〕贰师令搜粟都尉上官桀往攻【章：十四行本“攻”下有“破”字；乙十一行本同；孔本同；张校同。】郁成，〔帝置搜粟都尉，属大司农。姓谱：楚庄王少子为上官大夫，其后以为氏；秦灭楚，徙陇西之上邽。〕郁成王亡走康居，桀追至康居。康居闻汉已破宛，出郁成王与桀，桀令四骑士缚守诣贰师。上邽骑士赵弟恐失郁成王，〔班志，上邽县属陇西郡，故邽戎邑也。邽，音圭。〕拔剑击斩其首，追及贰师。
太初四年（庚辰，公元前一零一年）
①春，贰师将军来至京师。贰师所过小国闻宛破，皆使其子弟从入贡献，见天子，〔见，贤遍翻。〕因为质焉。〔质，音至。〕军还，入马千余匹。〔汉书李广利传云：军还，入玉门者万余人，马千余匹。文为详明。〕后行，〔既还敦煌而再出师，故曰后行。〕军非乏食，战死不甚多，而将吏贪，不爱卒，侵牟之，〔师古曰：言如牟贼之食苗也。〕以此物故者众。天子为万里而伐，不录其过，乃下诏封李广利为海西侯，〔班志，海西县属东海郡。〕封赵弟为新畤侯，〔功臣表，新畤侯食邑于齐地。畤，音止。〕以上官桀为少府，军官吏为九卿者三人，诸侯相、郡守、二千石百余人，千石以下千余人，奋行者官过其望，〔孟康曰：奋，迅也，自乐而行者。〕以谪过行，皆黜其劳，〔师古曰：言以罪谪而行者，免其所犯，不叙其劳。〕士卒赐直四万钱。〔师古曰：或以他财物充之，故云直。〕
匈奴闻贰师征大宛，欲遮之，贰师兵盛，不敢当，即遣骑因楼兰候汉使后过者，欲绝勿通。时汉军正任文将兵屯玉门关，捕得生口，知状以闻。上诏文便道引兵捕楼兰王，将诣阙簿责。王对曰：“小国在大国间，不两属无以自安，愿徙国入居汉地。”上直其言，〔师古曰：以其言为直。〕遣归国，亦因使候司匈奴，〔司，读曰伺。〕匈奴自是不甚亲信楼兰。
自大宛破后，西域震惧，汉使入西域者益得职。〔师古曰：赏其勤劳，皆得拜职也。余谓颜说非也，此言汉使入西域，诸国不敢轻辱，为得其职耳。得职者，不失其职也。〕于是自敦煌西至盐泽往往起亭，而轮台、渠犁〔渠犁在轮台东，东南与且末接，南与精绝接。〕皆有田卒数百人，置使者、校尉领护，〔师古曰：统领保护屯田之事也。〕以给使外国者。〔师古曰：收其五谷以供之。使，疏吏翻。〕
后岁余，宛贵人以为昧蔡善谀，〔以其遇汉善而得王也。〕使我国遇屠，乃相与杀昧蔡，立毋寡昆弟蝉封为宛王，而遣其子入侍【章：十四行本“侍”作“质”；乙十一行本同；孔本同。】于汉。汉因使使赂赐，以镇抚之。蝉封与汉约，岁献天马二匹。
②秋，起明光宫。〔三辅黄图：明光宫在长乐宫后，南与长乐宫相联属，北通桂宫。〕
③冬，上行幸回中。
④匈奴呴犁湖单于死，匈奴立其弟左大都尉且鞮侯为单于。〔师古曰：且，子余翻。鞮，丁奚翻。〕天子欲因伐宛之威遂困胡，乃下诏曰：“高皇帝遗朕平城之忧，〔平城事见十一卷高祖七年。遗，于季翻，又如字。〕高后时，单于书绝悖逆。〔事见十二卷惠帝三年。悖，蒲内翻。〕昔齐襄公复九世之雠，春秋大之。”〔公羊传：庄四年春，齐襄公灭纪，复雠也。襄公之九世祖为纪侯所谮而烹杀于周，故襄公灭纪也。九世犹可以复雠乎？曰：虽百世可也。〕且鞮侯单于初立，恐汉袭之，乃曰：“我儿子，安敢望汉天子，汉天子，我丈人行也。”〔师古曰：丈人，尊老之称。行，户浪翻。〕因尽归汉使之不降者路充国等，〔充国被留见上元封四年。〕使【张：“使”上缺“且”字。】使来献。
天汉元年（辛巳、前一零零年）〔应劭曰：时频年苦旱，故改元为天汉，以祈甘雨。师古曰：大雅有云汉之诗，周大夫仍叔所作，以美宣王遇旱灾，修德勤政而能致雨，故依以为年号也。〕
①春，正月，上行幸甘泉，郊泰畤。三月，行幸河东，祠后土。
②上嘉匈奴单于之义，遣中郎将苏武送匈奴使留在汉者，因厚赂单于，答其善意。武与副中郎将张胜及假吏常惠等俱，〔师古曰：假使，犹言兼吏也；时权为使之吏，若今之差人充使典矣。姓谱：常姓，黄帝相常先之后。〕既至匈奴，置币遗单于。〔遗，于季翻。〕单于益骄，非汉所望也。〔汉望其回心乡善，今乃益骄，故曰非汉所望。〕
会缑王与长水虞常等〔缑王者，匈奴浑邪王姊子，与浑邪王俱降汉，后随浞野侯没匈奴中。汉有长水校尉，掌长水胡骑。师古曰：长水，胡名。其注戾太子传则又曰：今鄠县东有长水。余据水经注，长水出杜县白鹿原，北入霸水。胡骑盖屯于此，非胡名也。戾传说是。虞常盖亦先没于匈奴。缑，工侯翻。〕及卫律所将降者，阴相与谋劫单于母阏氏归汉。〔降，户江翻。阏氏，音烟支。〕卫律者，父故长水胡人，律善协律都尉李延年，延年荐言律使于匈奴，使还，闻延年家收，遂亡降匈奴。〔考异曰：延年传云：诛延年兄弟宗族。按是后李广利尚为将帅，盖止诛延年及弟季妻子耳。〕单于爱之，与谋国事，立为丁灵王。〔魏略曰：丁灵，在康居北，去匈奴廷接习水七千里。匈奴盖以丁灵王封卫律耳。〕虞常在汉时素与副张胜相知，私候胜曰：“闻汉天子甚怨卫律，常能为汉伏弩射杀之。〔为，于伪翻。射，而亦翻。〕吾母、弟在汉，〔言其母与其弟也。〕幸蒙其赏赐。”张胜许之，以货物与常。后月余，单于出猎，独阏氏、子弟在，虞常等七十余人欲发，其一人夜亡告之。单于子弟发兵与战，缑王等皆死，虞常生得。〔师古曰：：被执获也。〕
单于使卫律治其事。〔治，直之翻。〕张胜闻之，恐前语发，以状语武。〔状语，牛倨翻。〕武曰：“事如此，此必及我，见犯乃死，重负国。”欲自杀，胜、惠共止之。虞常果引张胜。〔见犯，言被匈奴侵犯然后乃死，是为更负汉国，故欲先自杀，而胜、惠止之。引，谓辞及之也。重，直用翻。〕单于怒，召诸贵人议，欲杀汉使者。左伊秩訾曰：“即谋单于，何以复加！〔臣瓒曰：左伊秩訾，胡官之号。余据匈奴传，呼韩邪之败，其右伊秩訾王使之降汉，则此乃胡王之号。师古曰：言谋卫律而杀之，其罚太重也。复，扶又翻。〕宜皆降之。”〔降，户江翻；下同。〕单于使卫律召武受辞。〔师古曰：致单于之命而取其对也。〕武谓惠等：〔谓，犹语也；武语惠等也。〕“屈节辱命，虽生，何面目以归汉！”引佩刀自刺。〔刺，七亦翻。〕卫律惊，自抱持武，驰召医，凿地为坎，置熅火，〔师古曰：熅，谓聚火无焰者也。熅，于云翻。〕覆武其上，〔师古曰：覆身于坎上也。覆，音方目翻。〕蹈其背以出血。武气绝，半日复息。〔师古曰：息，谓出气也。〕惠等哭，舆归营。单于壮其节，朝夕遣人候问武，而收系张胜。
