<!-- { "loadSidebar": true } -->
35宜丰侯循之降魏也，丞相泰许其南还，久而未遣，从容问刘璠曰：〔从，千容翻。〕「我于古谁比﹖」对曰：「璠常以公为汤、武，今日所见，曾桓、文之不如！」泰曰：「我安敢比汤、武，庶几望伊、周，何至不如桓、文！」对曰：「齐桓存三亡国，〔左传：宋司马子鱼曰：齐桓存三亡国以属诸侯。杜预注曰：三亡国，鲁、卫、邢。〕晋文公不失信于伐原。」语未竟，奉抚掌曰：「我解尔意，〔解，户买翻。〕欲激我耳。」乃谓循曰：「王欲之荆，为之益﹖」〔武陵王纪封循为随郡王，故以王称之。〕循请还江陵，泰厚礼遣之。〔考异曰：典略云：「十月，乙未朔，太祖谓循」云云。按太清纪，是月循至江陵，今从之。〕循以文武千家自随，湘东王疑之，遣使觇察，相望于道；〔使，疏吏翻。觇，丑廉翻，又丑艳翻。〕始至之夕，命劫窃其财，及旦，循启输马仗，王乃安之，引入，对泣，以循为侍中、骠骑将军、开府仪同三司。
36冬，十月，齐主自晋阳如离石，自黄栌岭起长城，北至社平戍，四百余里，置三十六戍。
37戊申，湘东王执湘州刺史王琳于殿中，杀其副将殷晏。
琳本会稽兵家，〔将，即亮翻。会，工外翻。〕其姊妹皆入王宫，故琳少在左右。琳好勇，王以为将帅。琳倾身下士，〔少，诗照翻。好，呼到翻。帅，所类翻。下，遐嫁翻；下王下同。〕所得赏赐，不以入家。麾下万人，多江、淮群盗，从王僧辩平侯景，与社龛功居第一。〔龛，苦含翻。〕在建康，恃宠纵暴，僧辩不能禁。僧辩以宫殿之烧，〔谓军人遗火焚太极殿及东、西堂也。〕恐得罪，欲以琳塞责，〔塞，悉则翻。〕乃密启王，请诛琳。王以琳为湘州，琳自疑及祸，使长史陆纳帅部曲赴湘州，〔帅，读曰率。〕身诣江陵陈谢，谓纳等曰：「吾若不返，子将安之﹖」〔之，往也。〕咸曰：「请死之。」相泣而别。至江陵，王下琳吏。
辛酉，以王子方略为湘州刺史，又以廷尉黄罗汉为长史，使与太舟卿张载至巴陵，先据琳军。〔五代志：太舟卿，梁初为都水台使者，天监七年改焉，位视中书郎，列卿之最末者也，主舟航、堤渠。〕载有宠于王，而御下峻刻，荆州人疾之如雠。罗汉等至琳军，陆纳及一卒并哭，不肯受命，执罗汉及载。王遣宦者陈旼往谕之，纳对旼刳载腹，抽肠以系马足，使绕而走，肠尽气绝。又脔割，出其心，向之抃舞，〔抃舞，拊手而舞。〕焚其余骨。以黄罗汉清谨而免之。纳与诸将引兵袭湘州，时州中无主，纳遂据之。
38公卿藩镇数劝进于湘东王，〔数，所角翻。〕十一月，丙子，世祖即皇帝位于江陵，改元，大赦。〔改太清为承圣。〕是日，帝不升正殿，公卿陪列而已。〔史言帝不能正其始。〕
39丁丑，以宜丰侯循为湘州刺史。
40己卯，立王太子方矩为皇太子，更名元良。〔更，丁行翻。〕皇子方智为晋安王，方略为始安王，方等之子庄为永嘉王。〔方等伐湘州，战败而死。〕追尊母阮修容为文宣皇后。〔修容，魏文帝所制，自晋以来，位列九嫔。〕
侯景之乱，州郡太半入魏，自巴陵以下至建康，以长江为限，荆州界北尽武宁，西拒硖口，〔北尽武宁，与岳阳王詧分界。西拒峡口，与武陵王纪分界。「硖」，当作「峡」。〕岭南复为萧勃所据，〔复，扶又翻。〕诏令所行，千里而近，民户着籍，不盈三万而已。〔着，直略翻。史言荆州管内萧条。〕
41陆纳袭击衡州刺史丁道贵于渌口，破之。〔衡州，治衡阳县。县东二十里有酃湖，其水湛然绿色，取以酿酒，甘美，谓之酃渌。渌口，即酃湖口也。唐志：潭州有渌口戍。丁度曰：湘东有渌水。张舜民郴行录：嘉鱼县口舟行七十余里，至渌溪口。南北对境图，自岳州沿东北下，过侯敬港、神林港、象湖港、新打口、石头口、得渌溪口。按郴行录、对境图之渌溪口，皆非丁道贵败处，唯唐志之潭州渌口戍为是。渌，音绿。〕道贵奔零陵，其众悉降于纳。〔降，户江翻。〕上闻之，遣使征司徒王僧辩、右卫将军杜崱、平北将军裴之横与宜丰侯循共讨纳循军巴陵以待之。侯景之乱，零陵人李洪雅据其郡，上即以为营州刺史。〔营阳郡，亦汉零陵郡之地，故因置营州，隋为永州。〕洪雅请讨陆纳，上许之。丁道贵收余众与之俱。纳遣其将吴藏袭击，破之，洪雅等退保空云城，〔姚思廉梁书作「空灵滩」。水经注：长沙建宁县故城，南有空冷峡，湘水所经也，惊浪雷奔，浚同三峡。张舜民郴行录曰：自醴陵江口南行十余里，有空灵岸。考异曰：典略作「空零城」，今从梁书。余谓「空零」盖「空灵」之误也。〕藏引兵围之。顷之，纳请降，求送妻子，〔送妻子为质以示诚款。〕上遣陈旻至纳所，纳众皆泣，曰：「王郎被囚，〔被，皮义翻。〕故我曹逃罪于湘州，非有他志也。」乃出妻子付旻。旻至巴陵，循曰：「此诈也，必将我。」乃密为之备。纳果夜以轻兵继旻后，约至城下鼓噪。十二月，壬午晨，去巴陵十里，〔言纳兵夜行至晨，距巴陵相去十里。〕众谓已至，即鼓噪，军中皆惊。循坐胡床，于垒门望之，纳乘水来攻，矢下如雨，循方食甘蔗，略无惧色，〔蔗，之夜翻。〕徐部分将士击之，〔分，扶问翻。〕获其一舰；〔舰，户黯翻。〕纳退保长沙。
42壬午，齐主还邺；戊午，复如晋阳。〔复，扶又翻。〕
资治通鉴卷第一百六十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪二十一〔起昭阳作噩（癸酉），尽阏逢阉茂（甲戌），凡二年。〕
世祖孝元皇帝下
承圣二年〔（癸酉、五五三）〕
1春，正月，王僧辩发建康，承制，使陈霸先代镇扬州。〔使陈霸先自京口代镇扬州。〕
2丙子，山胡围齐离石。戊寅，齐主讨之，未至，胡已走，因巡三堆，〔魏收地形志：郡平寇县，魏真君七年并三堆属焉。隋鴈门郡崞县有平寇县。〕大猎而归。
3以吏部尚书王褒为左仆射。
4己丑，齐改铸钱，文曰「常平五铢」。〔五代志：齐文宣除魏永安五铢，改铸常平五铢，重如其文，其钱甚贵，且制造甚精。〕
5二月，庚子，李洪雅力屈，以空云城降陆纳。〔去年吴藏攻李洪雅。降，户江翻；下同。〕纳囚洪雅，杀丁道贵。纳以沙门宝志诗谶有「十八子」，以为李氏当王，〔天监中，宝志为谶云：「太岁龙，将无理。萧经霜，草应死。余人散，十八子。」时言萧氏当灭，李氏代兴。谶，楚赞翻。〕甲辰，推洪雅为主，号大将军，使乘平肩舆，列鼓吹，纳帅众数千，左右翼从。〔吹，尺瑞翻。帅，读曰率；下同。从，才用翻。〕
6魏太师泰去丞相、大行台，〔去，羌吕翻。〕为都督中外诸军事。
7王雄至东梁州，黄众宝帅众降。〔黄众宝反见上卷上年。〕太师泰赦之，迁其蒙帅于雍州。〔帅，所类翻。雍，于用翻。〕
8齐主送柔然可汗铁伐之登注及兄库提还其国。〔登注等奔齐见上卷上年。可，从刊入声。汗，音寒。〕铁伐寻为契丹所杀，〔契，欺讫翻，又音吃。〕国人立登注为可汗。登注复为其大人阿富提所杀，〔复，扶又翻。〕国人立库提。
9突厥伊利可汗卒，子科罗立，号乙息记可汗；〔厥，君勿翻。考异曰：颜师古隋书厥传云：「弟逸可汗立。」今从周书及北史。〕三月，遣使献马五万于魏。〔使，疏吏翻。〕柔然别部又立阿那緕叔父邓叔子为可汗；〔考异曰：魏书、北史蠕蠕传皆云「立铁伐为可汗」，突厥传皆云「立邓叔子为可汗」。盖诸部分散，各有所立也。〕乙息记击破邓叔子于沃野北木赖山。乙息记卒，舍其子摄图而立其弟俟斤，号木杆可汗。〔俟，渠之翻。杆，公旦翻。为后佗揼卒、摄图争国张本。考异曰：周书作「木汗」，隋书作「俟斗木杆」。今从北史。〕木杆状貌奇异，性刚勇，多智略，善用兵，邻国畏之。
10上闻武陵王纪东下，使方士画版为纪像，〔画，与画同。〕亲钉支体以厌之，〔钉．丁定翻。厌，于謟翻。〕又执侯景之俘以报纪。初，纪之举兵，皆太子圆照之谋也。圆照时镇巴东，〔巴东，信州。〕执留使者，启纪云：「侯景未平，宜急进讨；已闻荆镇为景所破。」纪信之，趣兵东下。〔使，疏吏翻。趣，读曰促。〕
上甚惧，与魏书曰：「『子纠，亲也，请君讨之。』」〔左传：齐无知弒其君，雍廪杀无知。公子小白自莒入于齐。鲁庄公伐齐，纳子纠，鲁师败绩。齐鲍叔帅师来言曰：「子纠，亲也，请君讨之。」乃杀子纠。〕太师泰曰：「取蜀制梁，在兹一举。」诸将咸难之。〔咸以为难也。〕大将军代人尉迟迥，泰之甥也，〔迥传：其先魏之别种，号尉迟部，因氏焉。尉，纡勿翻。〕独以为可克。泰问以方略，迥曰：「蜀与中国隔绝百有余年，恃其险，【章：十二行本「险」下有「远」字；乙十一行本同；孔本同；张校同。】不虞我至，若以铁骑兼行袭之，无不克矣。」〔骑，奇寄翻；下同。〕泰乃遣迥督开府仪同三司原珍等六军，甲士万二千，骑万匹，自散关伐蜀。〔考异曰：典略在正月戊辰。今从周纪。〕
11陆纳遣将吴藏、潘乌黑、李贤明等下据车轮。〔将，即亮翻；下同。按下文，陆纳夹岸为城。甲子，王僧辩攻拔之，乙丑，进围长沙。则车轮之地，盖据湘江之要，去长沙不远也。考异曰：梁纪云「二月丙子」。按长历，二月无丙子。梁纪误。〕王僧辩至巴陵，〔考异曰：典略云「三月辛酉」。按长历，是月癸亥朔，无辛酉。典略误。〕宜丰侯循让都督于僧辩，〔考异曰：僧辩传云「与陈霸先让都督」。今从典略。〕僧辩弗受。上乃以僧辩、循为东、西都督。夏，四月，丙申，僧辩军于车轮。〔考异曰：典略作「甲子」，非也。今从梁纪。〕
12吐谷浑可汗夸吕，虽通使于魏而寇抄不息，〔吐，从暾入声。谷，音浴。使，疏吏翻；下同。抄，楚交翻。〕宇文泰将骑三万踰陇，至姑臧，讨之。夸吕惧，请服；既而复通使于齐。凉州刺史史宁觇知其还，袭之于赤泉，〔唐志：凉州姑臧县有赤水军，本赤乌镇，有赤乌泉，因名，幅员五千一百八十里，军之最大者也。复，扶又翻。觇，丑盐翻，又丑艳翻。〕获其仆射乞伏触状。【严：「状」改「拔」。】
