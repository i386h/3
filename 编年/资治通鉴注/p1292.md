<!-- { "loadSidebar": true } -->
10上谓白敏中曰：「朕昔从宪宗之丧，道遇风雨，百官、六宫四散避去，惟山陵使长而多髯，〔髯，如占翻。〕攀灵驾不去，谁也﹖」对曰：「令狐楚。」上曰：「有子乎﹖」对曰：「长子绪今为随州刺史。」上曰：「堪为相乎﹖」对曰：「绪少病风痹。〔少，诗照翻。痹，必至翻，脚冷湿病也。〕次子绹，前湖州刺史，有才器。」上即擢为考功郎中、知制诰。绹入谢，上问以元和故事，绹条对甚悉，〔绹，徒刀翻。悉，详也。〕上悦，遂有大用之意。〔为令狐绹柄用张本。〕
11秋，八月，丙申，以门下侍郎、同平章事李回同平章事、充西川节度使。
12葬贞献皇后于光陵之侧。〔积庆萧后，谥贞献。〕
13上敦睦兄弟，作雍和殿于十六宅，〔会要，是年刺，亲亲楼号雍和殿，别造屋宇廊舍七百间。宋白曰：雍和殿在睦亲院。〕数临幸，置酒，作乐，击球尽欢。〔数，所角翻。〕诸王有疾，常亲至卧内存问，忧形于色。
14突厥掠漕米及行商，振武节度使史宪忠击破之。〔考异曰：按突厥亡已久，盖犹有余种在振武之北者。余谓此突厥余种保塞内属者也。〕
15九月，丁卯，以金吾大将军郑光为平卢节度使。光，润州人，太后之弟也。
16乙酉，前永宁尉吴汝纳，讼其弟湘罪不至死，「李绅与李德裕相表里，欺罔武宗，枉杀臣弟，乞召江州司户崔元藻等对辨。」〔吴湘死见上卷武宗会昌五年。〕丁亥，敕御史台鞫实以闻。〔鞫实，穷治其实也。〕冬，十二月，庚戌，御史台奏，据崔元藻所列吴湘冤状，如吴汝纳之言。戊午，贬太子少保、分司李德裕为潮州司马。
17吏部奏，会昌四年所减州县官内复增三百八十三员。〔读者至此，以减者为是邪﹖以于既减之后而复增者为是邪﹖〕
二年〔（戊辰、八四八）〕
1正月，甲子，群臣上尊号曰圣敬文思和武光孝皇帝；〔思，相吏翻。〕赦天下。
2初，李德裕执政，有荐丁柔立清直可任谏官者，德裕不能用。上即位，柔立为右补阙；德裕贬潮州，柔立上疏讼其冤。丙寅，坐阿附贬南阳尉。〔史言丁柔立有是非之心。南阳县，汉南阳郡所治宛县地也，隋改为南阳县，唐属邓州。九域志：在州东北一百二十里。〕
3西川节度使李回、桂管观察使郑亚坐前不能直吴湘冤，乙酉，回左迁湖南观察使，亚贬循州刺史，李绅追夺三任告身。〔李绅已薨，故追夺。〕中书舍人崔嘏坐草李德裕制不尽言其罪，己丑，贬端州刺史。
4回鹘遏捻可汗仰给于奚王石舍朗；〔仰，牛向翻。〕及张仲武大破奚众，〔见去年五月。〕回鹘无所得食，日益耗散，至是，所存贵人以下不满五百人，依于室韦。使者入贺正，〔此回鹘使者也。〕过幽州，张仲武使归取遏捻等；遏捻闻之，夜与妻葛禄、子特勒毒斯等九骑西走，余众追之不及，相与大哭。室韦分回鹘余众为七，七姓共分之；〔室韦有岭西部、山北部、黄头部、如者部、婆莴部、讷北部、骆丹部，凡七姓，悉居柳城东北，近者二千里，远者六千里而赢。〕居三日，黠戛斯遣其相阿播帅诸胡兵号七万来取回鹘，〔帅，读曰率。〕大破室韦，悉收回鹘余众归碛北。犹有数帐，潜窜山林，钞盗诸胡；〔钞，楚交翻。〕其别部厖勒，先在安西，亦自称可汗，居甘州，总碛西诸城，种落微弱，时入献见。〔见，贤遍翻。回鹘至五季时入献见者皆厖勒种类也。种，章勇翻。〕
5二月，庚子，以知制诰令狐绹为翰林学士。上尝以太宗所撰金镜〔金镜书，太宗所著也。〕授绹，使读之，「至乱未尝不任不肖，至治未尝不任忠贤，」〔治，直吏翻。〕上止之曰：「凡求致太平，当以此言为首。」又书贞观政要于屏风，每正色拱手而读之。〔观，古玩翻。〕上欲知百官名数，令狐绹曰：「六品已下，官卑数多，皆吏部注拟；五品以上，则政府制授，各有籍，命曰具员。」上命宰相作具员御览五卷，上之，〔上之，时掌翻。〕常置于案上。
6立皇子泽为濮王。上欲作五王院于大明宫，以处皇子之幼者，〔处，昌吕翻。〕召术士柴岳明使相其地。岳明对曰：「臣庶之家，迁徙不常，故有自阳宅入阴宅，阴宅入阳宅。刑克祸福，师有其说，〔阴阳家所谓三刑，谓寅刑巳，巳刑申，申刑寅，丑刑戌，戌刑未，未刑丑，子刑卯，卯刑子，辰刑辰，午刑午，酉刑酉，亥刑亥。克，谓金克木，木克土，土克水，水克火，火克金。〕今陛下深拱法宫，〔如淳曰：法宫，路寝正殿也。〕万神拥卫，阴阳书本不言帝王家。」上善其言，赐束帛遣之。
7夏，五月，己未朔，日有食之。
8门下侍郎、同平章事崔元式罢为户部尚书；以兵部侍郎．判度支．户部周墀、刑部侍郎．盐铁转军使马植并同平章事。〔「并」，当作「并」〕
初，墀为义成节度使，辟韦澳为判官，及为相，谓澳曰：「力小任重，何以相助﹖」澳曰：「愿相公无权。」墀愕然，不知所谓。澳曰：「官赏刑罚，与天下共其可否，勿以己之爱憎喜怒移之，天下自理，何权之有！」墀深然之。澳，贯之之子也。〔澳，乌到翻。韦贯之，元和中为相。〕
9己卯，太皇太后郭氏崩于兴庆宫。
六月，礼院检讨官王皞贬句容令。〔唐太常寺有礼院修撰、检讨官各一员。宋白曰：贞元九年四月，敕太常寺宜署礼院修撰、检讨官各一员，使为定额。句容县，属升州。宋白曰：句容县，本汉县，以界内茅山本名句曲山，因立名。〕
初，宪宗之崩，上疑郭太后预其谋；又，郑太后本郭太后侍儿，有宿怨，故上即位，待郭太后礼殊薄。郭太后意怏怏，一日，登勤政楼，〔即玄宗所起勤政务本之楼，在兴庆宫。〕欲自陨；上闻之，大怒，是夕，崩，外人颇有异论。
上以郑太后故，不欲以郭后祔宪宗，有司请葬景陵外园；皞奏宜合葬景陵，神主配宪宗室，奏入，上大怒。白敏中召皞诘之，皞曰：「太皇太后，汾阳王之孙，〔郭子仪封汾阳王。〕宪宗在东宫为正妃，逮事顺宗为妇。宪宗厌代之夕，事出暧昧；太皇太后母天下，历五朝，〔五朝，穆、敬、文、武、宣。〕岂得以暧昧之事遽废正嫡之礼乎！」敏中怒甚，皞辞气愈厉。诸相会食，周墀立于敏中之门以俟之，敏中使谢曰：「方为一书生所苦，公弟先行。」〔弟，与第同。〕墀入，至敏中厅问其事，见皞争辨方急，墀举手加颡，叹皞孤直。明日，皞坐贬官。〔考异曰：实录：「五月，戈寅，以太皇太后寝疾，权不听政，宰臣帅百寮问太后起居。己卯，复问起居，下遗令。是日，太后崩。初，上纂位，以宪宗遇弒，颇疑后在党中，至是，暴得疾崩，帝之志也。甲申，白敏中帅百寮上表请听政，不许。乙酉，又上表，不许。丙戌，三上表，乃依。六月，贬礼院检讨官王皞为润州句容令。」旧传曰：「宣宗继统，即后之诸子也，恩礼愈异于前朝。大中年崩，祔景陵。后历位七朝，五居太母之尊，人君行子孙之礼，福寿隆贵四十余年，虽汉之马、邓无以加焉，识者以为汾阳社稷之功未泯，复锺庆于懿安焉。」裴延裕东观奏记曰：「宪宗皇帝晏驾之夕，上虽幼，颇记其事，追恨光陵商臣之酷，即位后，诛鉏恶党，无漏网者。郭太后以上英察孝果，且怀惭惧，时居兴庆宫，一日，与一二侍儿同升勤政楼，倚衡而望，便欲殒于楼下，欲成上过；左右急持之，即闻于上。上大怒，其夕，太后暴崩，上志也。」又曰：「懿安郭太后既崩，丧服许如故事。礼院检讨官王皞抗疏，请后合葬景陵，配飨宪宗庙室。既入，上大怒。宰臣白敏中召皞诘其事。皞对云云。翌日，皞贬润州句容县令；周墀亦免相。」按实录所言暴崩事，皆出于东观奏记。若实有此事，则既云是夕暴崩，何得前一日先下诏云，以太后寝疾，权不听政。若无此事，则廷裕岂敢辄诬宣宗！或者郭后实以病终，而宣宗以平日疑忿之心，欲黜其礼，故皞争之。疑以传疑，今参取之。东观奏记又曰：「杜悰通贵日久，门下有术士姓李。悰任西川节度使，马植罢黔中赴阙，至西川，李术士一见植，谓悰曰：『马中丞非常人也，相公厚遇之。』悰未之信。术士一日密言于悰曰：『相公将有甚祸，非马中亟不能救，乞厚结之。』悰始惊信。发日，厚币赠之，仍令邸吏为植于阙下买宅，生生之费无阙焉。植至门，方知感，悰，不知其旨。寻除光禄卿，报状至蜀，悰谓术士曰：『贵人到阙作光禄勋矣。』术士曰：『姑待之。』稍进大理卿，又迁刑部侍郎，充诸道盐铁使。悰始惊忧。俄而作相。懿安皇太后崩后，悰，懿安子伲也，忽一日，内榜子索检责宰相元载故事。植谕旨。翌日延英，上前万端营救。植素辩，能回上旨，事遂中寝。按植，会昌中已自黔中入为大理卿。悰今年二月始为西川节度。今不取。按裴延裕后作「廷裕」，必有一误。〕
10秋，九月，甲子，再贬潮州司马李德裕为崖州司户，湖南观察使李回为贺州刺史。〔崖州去京师七千四百六十里。贺州，京师东南四千百百三十里。〕
11前凤翔节度使石雄诣政府自陈黑山、乌岭之功，〔政府，即谓政事堂。黑山、乌岭功并见上卷武宗会昌三年。考异曰：此出范摅云溪友议。彼以乌岭为天井，误也。〕求一镇以终老。执政以雄李德裕所荐曰：「向日之功，朝廷以蒲、孟、岐三镇酬之，足矣。」〔蒲，河中。孟，河阳。岐，凤翔。〕除左龙武统军。雄怏怏而薨。
12十一月，庚午，万寿公主适起居郎郑颢。颢，絪之孙，〔郑絪为相于元和之初。〕登进士第，为校书郎、右拾遗内供奉，以文雅著称。公主，上之爱女，故选颢尚之。有司循旧制请用银装车，上曰：「吾欲以俭约化天下，当自亲者始。」令依外命妇以铜装车。〔唐制：公主乘厌翟车。外命妇一品，乘自铜厌犊车。〕诏公主执妇礼，皆如臣庶之法，戒以毋得轻夫族，毋得预时事。又申以手诏曰：「苟违吾戒，必有太平、安乐之祸。」〔乐，音洛。〕颢弟顗，尝得危疾，上遣使视之，还，问「公主何在﹖」曰：「在慈恩寺观戏场。」上怒，叹曰：「我怪士大夫家不欲与我家为婚，良有以也！」亟命召公主入宫，立之阶下，不之视。公主惧，涕泣谢罪。上责之曰：「岂有小郎病，不往省视，乃观戏乎！」〔自晋以来，嫂谓叔为小郎。省，悉景翻。〕遣归郑氏。由是终上之世，贵戚皆兢兢守礼法，如山东衣冠之族。
13壬午，葬懿安皇后于景陵之侧。〔非礼也。宪宗不为正其始，以致宣宗不为正其终。〕
14以中书侍郎、同平章事韦琮为太子宾客、公司。
