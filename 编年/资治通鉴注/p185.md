<!-- { "loadSidebar": true } -->
⑧初，成帝时，齐人甘忠可诈造天官历、包元太平经十二卷，言汉家逢天地之大终，当更受命于天；以教渤海夏贺良等。〔夏，户雅翻。〕中垒校尉刘向奏忠可假鬼神，罔上惑众；〔忠可诈称「天帝使人赤精子下教我」，故向奏之。〕下狱，治服；〔服其挟诈也。下，遐稼翻。〕未断，病死。〔断，丁乱翻。〕贺良等复私以相教。〔复，扶又翻；下同。〕上即位，司隶校尉解光、骑都尉李寻白贺良等，皆待诏黄门。〔应劭曰：诸以材技征召，未有正官，故曰待诏。董巴曰：黄门，禁门黄闼。〕数召见，〔数，所角翻。见，贤遍翻。〕陈说「汉历中衰，当更受命。成帝不应天命，故绝嗣。今陛下久疾，变异屡数，〔师古曰：数，音所角翻。〕天所以谴告人也；宜急改元易号，乃得延年益寿，皇子生，灾异息矣。得道不得行，〔师古曰：言知道而不能行。〕咎殃且无不有，洪水将出，灾火且起，涤荡民人。」上久寝疾，〔班固曰：上即位痿痹，末年浸剧。〕冀其有益，遂从贺良等议，诏大赦天下，以建平二年为太初元年，号曰「陈圣刘太平皇帝」，〔李斐曰：陈，道也；言得神道圣者刘也。如淳曰：陈，舜后。王莽，陈之后。谬语陈当立而不知。韦昭曰：敷陈圣刘之德也。师古曰：如、韦二说是也。余谓韦说不诡于正，如说则流于巫。颜以为二说皆是，将安从乎！〕漏刻以百二十为度。〔师古曰：旧漏，昼夜共百刻，今增其二十。〕
⑨秋，七月，以渭城西北原上永陵亭部为初陵，勿徙郡国民。
⑩上既改号月余，寝疾自若。夏贺良等复欲妄变政事，大臣争以为不可许。贺良等奏言：「大臣皆不知天命，宜退丞相、御史，以解光、李寻辅政。」上以其言无验，八月，诏曰：「待诏贺良等建言改元易号，增益漏刻，可以永安国家；朕信道不笃，过听其言，〔师古曰：过，误也。〕冀为百姓获福，卒无嘉应。〔为，于伪翻。卒，子恤翻。〕夫过而不改，是谓过矣！〔论语载孔子之言。〕六月甲子诏书，非赦令，皆蠲除之。〔如淳曰：悔前赦令不蒙其福，故收令还之。臣瓒曰：改元易号，大赦天下，以求延祚而不蒙福，哀帝悔之，故更下制书，诸非赦事皆除之。谓改制易号，今皆复故也。师古曰：如说非也，瓒说是矣。唯赦令不改，余皆除之。〕贺良等反道惑众，奸态当穷竟。」皆下狱，伏诛。〔下，遐稼翻。〕寻及解光减死一等，徙敦煌郡。〔此汉法所谓减死徙边也。减死者，罪至死而特为末减也。减死罪一等，为城旦、舂。〕
上以寝疾，尽复前世所尝兴诸神祠凡七百余所，〔成帝建始初，匡衡、张谭奏罢诸神祠不应礼者，今尽复之。〕一岁三万七千祠云。〔神祠既多，而有岁五祠者，有岁四祠者，故其数若是之多。〕
傅太后怨傅喜不已，使孔乡侯〔【章：乙十一行本「侯」有「晏」字；孔本同；张校同。】〕风丞相朱博令奏免喜侯。〔师古曰：风，读曰讽。〕博与御史大夫赵玄议之，玄言：「事已前决，〔谓前已决遣就国，罪无重科也。〕得无不宜﹖」〔师古曰：得无，犹言无乃也。〕博曰：「已许孔乡侯矣。匹夫相要，尚相得死，〔要，一遥翻。得死，谓得其死力；一曰：得其相为死也。〕何况至尊！〔至尊，谓傅太后。〕博唯有死耳！」〔大臣以道事君，而博以死奉私属，贪权藉势之心为之也。〕玄即许可。博恶独斥奏喜，〔恶，乌故翻。〕以故大司空泛乡侯何武前亦坐过免就国，〔事见上卷绥和二年。〕事与喜相似，即并奏：「喜、武前在位，皆无益于治，〔治，直吏翻。〕虽已退免，爵土之封，非所当也；皆请免为庶人。」上知傅太后素怨喜，疑博、玄承指，即召玄诣尚书问状，玄辞服。〔丞相、御史同奏，而独召问玄者，以博强毅多权诈，难遽得其情，而玄易以穷诘也。〕有诏：「左将军彭宣与中朝者杂问」，宣等奏劾「博、玄、晏皆不道，不敬，〔劾，户概翻。〕请召诣廷尉诏狱」。上减玄死罪三等，削晏户四分之一；〔减死罪三等，为隶臣妾。晏封五千户，削其千二百五十。〕假谒者节召丞相诣廷尉，博自杀，国除。
九月，以光禄勋平当为御史大夫；冬，十月，甲寅，迁为丞相；以冬月故，且赐爵关内侯。〔如淳曰：汉仪注，御史大夫为丞相，更春乃封，故先赐爵关内侯也。李奇曰：以冬月非封侯时，故且先赐爵关内侯也。师古曰：李说是也。〕以京兆尹平陵王喜为御史大夫。〔按表、传，「喜」当作「嘉」，详见下年。及审是。〔﹖〕
上欲令丁、傅处爪牙官，〔处，昌吕翻。〕是岁，策免左将军淮阳彭宣，以关内侯归家，而以光禄勋丁望代为左将军。〔上策宣曰：「前有司数奏言：诸侯国人不得宿卫；将军不宜典兵马，处大位。朕惟将军任汉将之重，而子又前娶淮阳王女，婚姻不绝，非国之制，其上左将军印绶。」余按彭宣以连姻藩国而免官，丁、傅以戚党而见用，卒之夺刘氏者，非藩国，乃外戚也。丁、傅于国有大故之时，拱手授柄于王氏，而彭宣乃能辞三公位于王莽专权之初，任官惟贤材，乌得拘小嫌乎！〕
乌孙卑爰疐侵盗匈奴西界，单于遣兵击之，杀数百人，略千余人，驱牛畜去。卑爰疐恐，遣子趋逯为质匈奴，〔疐，竹二翻。师古曰：驱，与驱同。逯，音录。质，音致；下同。〕单于受，以状闻。汉遣使者责让单于，告令还归卑爰疐质子；〔责以匈奴、乌孙并为汉臣，单于不当擅受卑爰疐质子。〕单于受诏遣归。
三年〔（丁卯、前四）〕
①春，正月，立广德夷王弟广汉为广平王。〔广德夷王云客，成帝鸿嘉二年封；又二年，薨，无后。今立广汉以奉中山靖王嗣。谥法：安心好静曰夷；克杀秉政曰夷。〕
②帝太太后〔【章：乙十一行本「帝」上有「癸卯」二字；孔本同；退斋校同。】〕所居桂宫正殿火。〔考异曰：五行志云：「桂宫鸿宁殿灾。」荀纪云：「桂宫正殿火。」今从哀纪。〕
③上使使者召丞相平当，欲封之；当病笃，不应。〔不应召也。〕室家或谓当：「不可强起受侯印为子孙邪﹖」〔室家，当之妻子也。谓受侯印而死，得以封爵遗子孙也。强，其两翻。为，于伪翻；下同。〕当曰：「吾居大位，已负素餐责矣；起受侯印，还卧而死，死有余罪。今不起者，所以为子孙也！」遂上书乞骸骨，上不许。三月，己酉，当薨。
④有星孛于河鼓。〔天文志：河鼓，在牵牛北；大星，上将；左、右星，左、右将。孛，蒲内翻。〕
