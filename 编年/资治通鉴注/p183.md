<!-- { "loadSidebar": true } -->
议郎耿育上疏言：「臣闻继嗣失统，废适立庶，〔师古曰：适，读曰嫡；下同。〕圣人法禁，古今至戒。然太伯见历知适，〔师古曰：历，谓王季，即文王之父也。知适，谓知其当为适嗣也。适，丁历翻。〕逡循固让，委身吴、粤，〔谓太伯逃之吴、粤以避季历。〕权变所设，不计常法，致位王季，以崇圣嗣，〔圣嗣，谓文王。〕卒有天下，〔师古曰：卒，终；卒，子恤翻。〕子孙承业，七八百载，〔载，子亥翻，年也。尔雅曰：唐、虞曰载，取物终更始。〕功冠三王，〔冠，古玩翻。〕道德最备，是以尊号追及太王。〔太王，古公亶父也。武王克商有天下，追王太王、王季。〕故世必有非常之变，然后乃有非常之谋也。孝成皇帝自知继嗣不以时立，念虽末有皇子，万岁之后未能持国，〔师古曰：末，晚暮也。万岁，言晏驾也。余谓人之生也，以死为讳，故常人以死后为百年之后，天子曰千秋万岁后。〕权柄之重，制于女主，女主骄盛则耆欲无极，〔如武帝为钩弋夫人虑者是也。师古曰：耆，读曰嗜。〕少主幼弱则大臣不使，〔师古曰：不使，不可使从命也。〕世无周公抱负之辅，恐危社稷，倾乱天下。知陛下有贤圣通明之德，仁孝子爱之恩，怀独见之明，内断于身，〔断，丁乱翻。〕故废后宫就馆之渐，绝微嗣祸乱之根，〔师古曰；微嗣者，谓幼主也。〕乃欲致位陛下以安宗庙。愚臣既不能深援安危，定金匮之计，〔师古曰：愚臣，谓解光等也。金匮，言长久之法，可藏于金匮石室者。援，音爰。〕又不知推演圣德，〔师古曰：演，广也，音弋善翻。〕述先帝之志，乃反复校省内，暴露私燕，〔师古曰：私燕，谓成帝闲燕之私也。覆，音方目翻。余谓私燕，炮席之私，所谓专房燕，即此燕也。〕诬污先帝倾惑之过，〔污，乌故翻。〕成结宠妾勡媢之诛，〔媢，莫报翻。〕甚失贤圣远见之明，逆负先帝忧国之意！夫论大德不拘俗，立大功不合众，〔用卫鞅语意。〕此乃孝成皇帝至思所以万万于众臣，陛下圣德盛茂所以符合于皇天也，岂当世庸庸斗筲之臣所能及哉！〔筲，竹器也，容斗二升，音所交翻。〕且褒广将顺君父之美，匡救销灭既往之过，古今通义也。事不当时固争，防祸于未然，各随指阿从以求容媚；晏驾之后，尊号已定，万事已讫，乃探追不及之事，讦扬幽昧之过，此臣所深痛也！〔耿育之言是也。春秋为尊者讳，义正如此。探，吐南翻。师古曰：讦，音居谒翻。〕愿下有司议，〔下，遐稼翻。〕即如臣言，宜宣布天下，使咸晓知先帝圣意所起。不然，空使谤议上及山陵，下流后世，远闻百蛮，〔闻，音问。〕近布海内，甚非先帝托后之意也。盖孝者，〔【章：十四行本「者」作「子」；乙十一行本同；孔本同。】〕善述父之志，善成人之事，唯陛下省察！」〔省，悉井翻。〕帝亦以为太子颇得赵太后力，〔事见上卷成帝元延四年。〕遂不竟其事。傅太后恩赵太后，〔师古曰：恩，谓以厚恩接遇之、一曰：恩，谓衔其立哀帝嗣之恩也。余谓一说是。〕赵太后亦归心，故太皇太后及王氏皆怨之。〔为赵后自杀张本。〕
④丁酉，光禄大夫傅喜为大司马，封高武侯。〔恩泽侯表：高武侯，国于南阳杜衍县。考异曰：公卿表：「绥和二年，十一月，庚午，师丹为大司马，四月，徙。建平元年，四月，丁酉，傅喜为大司马。」喜传云：「明年正月，徙师丹为大司空，而拜喜为大司马。」荀纪亦在正月。按长历此年四月癸亥朔，无丁酉，今从喜传、汉纪。〕
⑤秋，九月，甲辰，陨石于虞二。〔地理志，虞县，属梁国。〕
⑥郎中令泠褒、〔师古曰：泠，音零。古者乐工谓之泠人，因以为氏。周有泠州鸠。原父曰：按此时无郎中令。余谓「令」字衍。〕黄门郎段犹等复奏言：「定陶共皇太后、共皇后皆不宜复引定陶藩国之名，以冠大号；〔复，扶又翻。共，读曰恭。冠，古玩翻。〕车马、衣服宜皆称皇之意，〔师古曰：皇者，至尊之号，其服御宜皆副称之也。称，音尺孕翻。〕置吏二千石以下，各供厥职；〔师古曰：谓詹事、太仆、少府等众官也。〕又宜为共皇立庙京师。」〔为，于伪翻；下故为同。〕上复下其议，〔复，扶又翻。下，遐稼翻。〕群下多顺指言：「母以子贵，宜立尊号以厚孝道。」唯丞相光、大司马喜、大司空丹以为不可。丹曰：「圣王制礼，取法于天志。尊卑者，所以正天地之位，不可乱也。〔易系辞曰：天尊地卑，君臣定矣。卑高以陈，贵贱位矣。又履卦大象曰：上天下泽，履，加子以辩上下、定民志。履者，礼也。〕今定陶并皇太后、共皇后以『定陶共』为号者，母从子，妻从夫之义也。〔共皇太后之号，为母从子。共皇后之号，为妻从夫。〕欲立官置吏，车服与太皇太后并，非所以明『尊无二上』之义也。定陶共皇号谥已前定，义不得复改。〔复，扶又翻。〕礼：『父为士，子为天子，祭以天子，其尸服以士服』，子无爵父之义，尊父母也。〔引礼记丧服小记之言。古者祭祀必有尸，服以生时之服，事亡如事存也。郑玄曰：祭以天子，养以子道也。尸服士服，父本无爵，不敢以己爵加之，嫌于卑之。〕为人后者为之子，故为所后服斩衰三年，〔斩衰，用麤布，其下斩之不缏。衰，音七雷翻。〕而降其父母期，明尊本祖而重正统也。〔本祖，所后之祖。〕孝成皇帝圣恩深远，故为共王立后，〔事见上卷成帝绥和元年。〕奉承祭祀，令共皇长为一国太祖，〔前称共王，后称共皇，随其时之所称而称之也。诸侯之国，以始封之君为国太祖。〕万世不毁，恩义已备。陛下既继体先帝，持重大宗，承宗庙、天地、社稷之祀，义不可复奉定陶共皇，祭入其庙。〔复，扶又翻；下同。〕今欲立庙于京师，使臣下祭之，是无主也。又，亲尽当毁，〔礼，太祖以下亲庙四，亲尽而迭毁。匡衡曰：孝莫大于严父，故父之所尊，子不敢不承；父之所异，子不敢同。礼，公子不得为母信。为后，则于子祭，于孙止。李奇曰：不得信，尊其父也。父子去其所而为大宗后，尚得私祭其母；为孙则止，不得祭公子母也，明继祖不复顾其私祖母。此皆亲尽当毁之义也。师古曰：信，读曰申。〕空去一国太祖不堕之祀而就无主当毁不正之礼，〔共皇立庙于定陶，则为一国太祖之庙，万世不毁。立庙于京师，则其祭莫适为主；又亲尽当毁，而于礼又为不正也。堕，读曰隳。〕非所以尊厚共皇也！」丹由是浸不合上意。
会有上书言：「古者以龟、贝为货，今以钱易之，〔贝，博盖翻，海介虫也；居陆名贆，在水名函蜬。古者货贝而宝龟，周有泉，至秦废贝而行钱。其后王莽以龟贝为货，盖祖此说也。埤雅：兽为友，贝二为朋。贝中肉如科斗而有首尾，贝之字从目从八，言贝，目之所背也。盐铁论曰：教与俗改，敝与世易，夏后氏以玄贝，殷人以紫石。孔颖达曰：尔雅：贝，居陆猋，在水蜬，大者讴，小者鰿。今之细贝亦有紫色者，出日南。玄贝，胎贝黑色者。余蚳，黄白文。余泉，白黄文，白质黄文也。诗成贝锦，则紫贝也。紫贝，以紫为质，黑为文点也。蚆博而頯，中广，两头锐。蜠大而俭。鰿小而惰，惰狭而长。贆，音标。蜬，音含。讴，音况。鰿，音积。蚳，音治。蚆，音葩。頯，匡轨翻。蜠，音囷。〕民以故贫，宜可改币。」上以问丹，丹对言可改。章下有司议，〔下，遐稼翻；下同。〕皆以为行钱以来久，难卒变易。〔师古曰：卒，读曰猝。丹老人，忘其前语，〔年老神识衰减则健忘。忘，音巫放翻。〕复从公卿议。又丹使吏书奏，吏私写其草；丁、傅子弟闻之，使人上书告「丹上封事，〔上，时掌翻。〕行道人偏持其书。」上以门口将军、中朝臣，〔朝，直遥翻。〕皆对曰：「忠不显谏。大臣奏事，不宜漏泄，宜下廷尉治。」〔下，遐稼翻。〕事下廷尉，劾丹大不敬，〔承丁、傅风旨也。劾，户概翻。〕事未决，给事中、博士申咸、炔钦上书〔苏林曰：炔，音桂，姓也。〕言：「丹经、行无比，〔行，下孟翻。师古曰：比，音必寐翻。余谓读如字，义自通。〕自近世大臣能若丹者少。发愤懑，奏封事，〔懑，音满，又莫困翻。〕不及深思远虑，使主簿书，〔汉三公府皆有主簿，录省众事。簿，文籍也，以版书之。〕漏泄之过不在丹，以此贬黜，恐不厌众心。」〔师古曰：厌，音一胆翻。〕上贬咸、钦秩各二等；〔博士秩比六百石，贬二等，则比四百石。〕遂策免丹曰：「朕惟君位尊任重，怀谖迷国，〔师古曰：谖，诈也；音虚爰翻。〕进退违命，反复异言，甚为君耻之！〔为，于伪翻；下为贤同。〕以君尝托傅位，〔谓尝傅上于东宫也。〕未忍考于理，〔理，理官也；谓廷尉也。言未召致廷尉而考问之也。〕其上大司空、高乐侯印绶，罢归！」〔上，时掌翻；下同。〕
尚书令唐林上疏曰：「窃见大司空丹策书，泰深痛切。君子作文，为贤者讳。〔春秋之义，为贤者讳。〕丹，经为世儒宗，〔言经学为当世儒者所宗也。〕德为国黄耇，〔师古曰：黄耇，老人之称也。黄，谓白发落尽，更生黄者也。耇，老人面色不净如垢也。〕亲傅圣躬，位在三公；所坐者微，海内未见其大过。事既以往，〔丹传「以」作「巳」。〕免爵太重；京师识者咸以为宜复丹爵邑，使奉朝请。〔朝，直遥翻。师古曰：识者，谓有识之人也。请，音材性翻。成帝尊礼张禹，使奉朝请，后遂以为官名。沈约曰：奉朝会请召而已。请，读如字。〕唯陛下裁览众心，有以尉复师傅之臣！」〔尉，与慰同，安也。复，报也。〕上从林言，下诏，赐丹爵关内侯。〔自萧望之以谗间免官，赐爵关内侯，其后周堪等皆用此比，虽曰以恩师傅，其实倚阁之，使之优闲耳。〕
上用杜业之言，召见朱博，起家复为光禄大夫；〔朱博免官，见上卷成帝绥和元年。按杜业传：帝初即位，业上书言王氏世权日久，薛宣、张禹惑乱朝廷而荐朱博。见，贤遍翻。〕迁京兆尹。冬，十月，壬午，以博为大司空。
