<!-- { "loadSidebar": true } -->
有司请立太子，王爱次子宣城公裒，欲立之，〔裒，蒲侯翻。〕谓王导曰：「立子当以德。」导曰：「世子、宣城，俱有朗隽之美，而世子年长。」〔长，知两翻。〕王从之。丙辰，立世子绍为王太子；封裒为琅邪王，奉恭王后;〔帝后十宗，故以裒奉琅邪国祀。〕仍以裒都督青、徐、兖三州诸军事，镇广陵。以西阳王羕为太保，封谯刚王逊之子承为谯王。〔一本作「谯王承〔氶〕，音拯。〕逊，宣帝之弟子也。又以征南大将军王敦为大将军、江州牧，扬州刺史王导为骠骑将军、都督中外诸军事、领中书监、录尚书事，〔骠，匹妙翻。〕丞相左长史刁协为尚书左仆射，右长史周顗为吏部尚书，军谘祭酒〔顗，鱼岂翻。〕贺循为中书令，右司马戴渊、王邃为尚书，司直刘隗为御御史中丞，行参军刘超为中书舍人，〔晋志曰：中书，晋初置舍人、通事各一人，江左合舍人、通事，谓之通事舍人，掌呈奏案。〕参军事孔愉长兼中书郎；〔长兼，盖始于此。〕自余参军悉拜奉车都尉，掾属拜驸马都尉，行参军舍人拜骑都尉。〔三都尉，皆汉武帝置。奉车都尉，掌御乘舆车；驸马都尉，掌驸马；骑都尉，掌监羽林骑。师古曰：驸，副马也；非正驾车，皆为副马。一曰：驸，近也，疾也。晋武帝以宗室、外戚为三都尉；江左后罢奉车、骑二都尉，唯留驸马都尉，奉朝请，诸尚公主者为之。掾，俞绢翻。〕王敦辞州牧，王导以敦统六州，辞中外都督，贺循以老病辞中书令，王皆许之；以循为太常。是时承丧乱之后，江东草创，〔广雅曰：草，造也；创，始也。丧，息浪翻。〕刁协久宦中朝，谙练旧事，〔谙，乌含翻，悉也，记也。朝，直遥翻。〕贺循为世儒宗，明习礼学，凡有疑议，皆取决焉。
⑤刘琨、段匹磾相与歃血同盟，〔磾，丁奚翻。歃，色洽翻，歠也。〕期以翼戴晋室。辛丑，琨檄告华、夷，遣兼左长史、右司马温峤，匹磾遣左长史荣卲，奉表及盟文诣建康劝进。〔汉之禅于魏也，文帝三让，魏朝群臣累表请顺天人之望，此则劝进之造端也。晋受魏禅，何曾等亦然。是时愍帝蒙尘，四海无君，琨等劝进，为得其正。〕峤，羡之弟子也，〔温羡见八十六卷惠帝永兴二年。〕峤之从母为琨妻。〔母之姊妹为母。从，才用翻。〕琨谓峤曰：「晋祚虽衰，天命未改，吾当立功河朔，使卿延誉江南。行矣，勉之！」
王以鲜卑大都督慕容廆为都督辽左杂夷流民诸军事、龙骧将军、大单于、昌黎公；廆不受。〔辽左，即辽东。流民，谓中州之民流移入辽东者。廆，户罪翻。骧，思将翻。〕征虏将军鲁昌说廆曰：「今两京覆没，天子蒙尘，〔左传，叔带之难，襄王出居于郑，使告难于鲁。臧文仲对曰：「天子蒙尘于外，敢不奔问官守。」说输芮翻。〕琅邪王承制江东，为四海所系属。〔属，之欲翻。〕明公唯雄据一方，而诸部犹阻兵未服者，盖以官非王命故也。谓宜通使琅邪，〔使，疏吏翻；下同。〕劝承大统，然后奉诏令以伐有罪，谁敢不从！」处士辽东高诩曰：〔处，昌吕翻。〕「霸王之资，非义不济。今晋室虽微，人心犹附之，宜遣使江东，示有所尊，然后仗大义以征诸部，不患无辞矣。」〔晋室虽衰，慕容、苻、姚之兴，其初皆借王命以自重。〕廆从之，遣长史王济浮海诣建康劝进。
⑥汉相国粲使其党王平谓太弟乂曰：「适奉中诏，云京师将有变，宜衷甲以备非常。」乂信之，命宫臣皆衷甲以居。〔粲固忌刻，而乂亦愚甚矣。甲在衣中为衷甲。〕粲驰遣告靳准、王沈。〔靳，居闘翻。沈，持林翻。〕准以白汉主聪曰：「太弟将乱，已衷甲矣！」聪大惊曰：「宁有是邪！」王沈等皆曰：「臣等闻之久矣，屡言之，而陛下不之信也。」聪使粲以兵围东宫。粲使准、沈收氐、羌酋长十余人，穷问之，〔乂为大单于，氐、羌酋长属焉，故皆服事东宫。酋，慈由翻。长，佑两翻。〕皆悬首高格，〔格，以木为之。周礼牛人：祭祀，共其牛牲之互。郑玄曰：互若今屠家之悬肉格。左思吴都赋曰：峭格周施。吕向曰：格，悬网木也。〕烧铁灼目，酋长自诬与乂谋反。聪谓沈等曰：「吾今而后知卿等之忠也！当念知无不言，勿恨往日言而不用也！」于是诛东宫官属及乂素所亲厚，准、沈等素所憎怨者大臣数十人，坑士卒万五千余人。〔所坑者，东宫四卫之兵也。〕夏，四月，废乂为北部王，〔北部，即匈奴后部，居新兴。〕粲寻使准贼杀之。乂形神秀爽，宽仁有器度，故士心多附之。聪闻其死，哭之恸，曰：「吾兄弟止余二人而不相容，〔汉主渊诸子，此时惟聪、乂二人在耳。〕安得使天下知吾心邪！」氐、羌叛者甚众，以靳准行车骑大将军。讨平之。
⑦五月，壬午，日有食之。〔考异曰：帝纪、天文志皆云「五月丙子，日食。」按：长历是月壬午朔，无丙子，今以历为据。〕
⑧六月，丙寅，温峤等至建康，王导、周顗、庾亮等皆爱峤才，争与之交。是时，太尉豫州牧荀组、冀州刺史邵续、青州刺史曹嶷、宁州刺史王逊、东夷校尉崔毖等皆上表劝进，〔顗，鱼岂翻。嶷，鱼力翻。毖，音秘。〕王不许。
⑨初，流民张平、樊雅各布聚众数千人在谯，为坞主。王之为丞相也，遣行参军谯国桓宣往说平、雅，平、雅皆请降。〔说，输芮翻。降，户江翻。下同。〕及豫州刺史祖逖出屯芦洲，遣参军殷乂诣平、雅。乂意轻平，视其屋，曰：「可作马厩；」见大镬，曰：「可铸铁器。」平曰：「此乃帝王镬，天下清平方用之，柰何毁之！」乂曰：「卿未能保其头，而爱镬邪！」〔镬，胡郭翻。鼎而无足曰镬。说文云：镬，江、淮人谓之锅，浙人谓之镬。〕平大怒，于坐斩乂，〔坐，徂卧翻。〕勒兵固守。逖攻之，岁余不下，乃诱其部将谢浮，使杀之；〔诱，音酉。将即亮翻。〕逖进据太丘。〔太丘县，后汉属沛郡，晋省。贤曰：太丘故城，在今亳州永城县西北。〕樊雅犹据谯城，与逖相拒。逖攻之不克，请兵于南中郎将王含。桓宣时为含参军，含遣宣将兵五百助逖。逖谓宣曰：「卿信义已着于彼，今复为我说雅。」〔复，扶又翻。为，于伪翻。〕宣乃单马从两人诣雅曰：「祖豫州方欲平荡刘、石，倚卿为援；前殷乂轻蒲，非豫州意也。」雅即诣逖降。〔降，户江翻。〕逖既入谯城，石勒遣石虎围谯，王含复遣桓宣救之，虎解去。逖表宣为谯国内史。
汉主聪立晋王粲为皇太子，领相国、大单于，总摄朝政如故。〔朝，直遥翻。〕大赦。
己巳，晋王传檄天下，称「石虎敢帅犬羊，渡河纵毒，今遣琅邪王裒等九军，〔帅，读曰率。裒，蒲侯翻。〕锐卒三万，水陆四道，径造贼场，〔造，七到翻。〕受祖逖节度。」寻复召裒还建康。〔复，扶又翻。〕
⑩秋，七月，大旱；司冀、并、青、雍州大蝗；河、汾溢，漂千余家。〔皆汉境也。雍，于用翻。〕
段匹磾推刘琨为大都督，〔磾，丁奚翻。〕檄其兄辽西公疾陆眷及叔父涉复辰、弟末柸等会于固安，〔固安县，汉属涿郡；魏、晋改涿郡曰范阳，固安曰故安。刘昫曰：唐易州易县，古故安县地。〕共讨石勒。末柸说疾陆眷、涉复辰曰：〔说，输芮翻。〕「以父兄而从子弟，耻也；且幸而有功，匹磾独收之，吾属何有哉！」各引兵还。琨、匹磾不能独留，亦还蓟。〔蓟，音计。〕
以荀组为司徒。
八月，汉赵固袭卫将军华荟于临颍，杀之。〔临颍县，属颍州郡。华，户化翻。荟，乌外翻。〕
初，赵固与长史周振有隙，振密谮固于汉主聪。李矩之破刘畅也，于帐中得聪诏，令畅既克矩，还过洛阳，收固斩之，以振代固。矩送以示固，固斩振父子，帅骑一千来降；〔帅，读曰率。骑，奇寄翻。降，户江翻。〕矩复令固守洛阳。
郑攀等相与拒王廙，〔廙，羊至翻，又逸职翻。〕众心不壹，散还横桑口，〔水经：沔水东南径江夏云杜县，又东径左桑，周昭王溺死处也。村老云：百姓佐昭王丧事于此，故曰佐桑；左桑，字失体耳。又东，谓之横桑，言得昭王丧处也。〕欲入杜曾。王敦遣武昌太守赵诱、襄阳太守朱轨击之，攀等惧，请降。杜曾亦请击第五猗于襄阳以自赎。
廙将赴荆州，留长史刘浚镇扬口垒。〔水经注：龙陂水径郢城，东北流，谓之扬水；水北径竟陵县西，又北注于沔，曰扬口，中夏口也。〕竟陵内史朱伺谓廙曰：〔伺，相吏翻。〕「曾，猾贼也，外示屈服，欲诱官军使西，然后兼道袭扬口耳。宜大部分，〔言当大为部分，以备曾掩袭。分，扶问翻。〕未可便西。廙性矜厉自用，以伺为老怯，遂西行。曾等果还趋扬口；〔趋，七喻翻。〕廙乃遣伺归，裁至垒，即为曾所围。刘浚自守北门，使伺守南门。马隽从曾来攻垒，隽妻子先在垒中，〔马隽本与郑攀同距王廙。〕或欲皮其面以示之。〔皮面者，剥其面皮。〕伺曰：「杀其妻子，未能解围，但益其怒耳。」乃止。曾攻陷北门，伺被伤，〔被，皮义翻。〕退入船，开船底以出，沈行五十步，乃得免。〔沈，持林翻；潜行水底曰沈行。〕曾遣人说伺曰：〔说，输芮翻。〕「马隽德卿全其妻子，今尽以卿家内外百口付隽，隽已尽心收视，卿可来也。」伺报曰：「吾年六十余，不能复与卿作贼，〔复，扶又翻。〕吾死亦当南归，妻子付汝裁之。」乃就王廙于甑山，病创而卒。〔甑山，在竟陵界。隋置甑山县，属沔阳郡。创，初良翻。〕
