<!-- { "loadSidebar": true } -->
16五月，李德裕言太子宾客、分司李宗闵与刘从谏交通，不宜寘之东都。戊戍，以宗闵为湖州刺史。〔史言李德裕修怨。考异曰：献替记曰：「四月十九日，上言：『东都李宗闵，我闻比与从谏交通。今泽潞事如何﹖可别与一官，不要令在东都。』德裕曰：『臣等续商量。』上又云：『不可与方镇，只与一远郡！』德裕又奏云：『须与一郡！』」此盖德裕自以宿憾刘稹事害宗闵，畏人讥议，故于献替记载此语以隐其迹耳。今从实录。〕
17河阳节度使王茂元以步骑三千守万善；〔九域志：怀州河内县有万善镇。〕河东节度使刘沔步骑二千守芒车关，〔芒车关即昂车关。魏收地形志：上党郡沾县有昂车岭。其地当在唐仪州东南界石会关之西。新唐志：潞州武乡县北有昂车关。〕步兵一千五百军榆社；〔九域志：辽州辽山县有榆社镇，唐之榆社县也。宋白曰：榆社县，隋开皇十六年置，今潞州襄垣县理是也。因今县西北榆社故城为名。成德节度仗王元逵以步骑三千守临洺，掠尧山；〔尧山本柏人县，天宝元年更名，属邢州。宋白曰：以唐尧大麓之地名之。洺，音名。〕河中节度使陈夷行以步骑一千守翼城，步兵五百益〔【严：「益」改「掠」。】〕冀氏。〔冀氏，本汉猗氏县地，后魏于古猗氏县城南置冀氏郡及冀氏县，隋废郡存县，唐属晋州。九域志：在州东北二百八十里。〕辛丑，制削夺刘从谏及子稹官爵，以元逵为泽潞北面招讨使，何弘敬为南面招讨使，与夷行、刘沔、茂元合力攻讨。
先是河朔诸镇有自立者，〔先，悉荐翻。〕朝廷必先有吊祭使，次册赠使，宣慰使继往商度军情。〔度，徒洛翻。〕必不可与节，则别除一官；俟军中不听出，然后始用兵。故常及半岁，军中得缮完为备。至是，宰相亦欲且遣使开谕，上即命下诏讨之。〔考异曰：献替记曰：「五月十一日，德裕疾病，先请假在宅。李相绅其日亦请假。李相让夷独对，上便决攻讨之意。李相归中书后，录圣意四纸，令德裕草制。至薄晚封进，明日遂降麻处分。」旧本纪，九月下制讨稹。今从实录。〕王元逵受诏之日，出师屯赵州。〔九域志：镇州南至赵州九十五里。〕
18壬寅，以翰林学士承旨崔铉为中书侍郎、同平章事。〔翰林学士第一厅为承旨厅，以翰林学士久次者为之。考异曰：实录，李让夷引铉为相。今从补国史。〕铉，元略之子也。〔崔元略见二百二十三卷敬宗宝历元年。〕上夜召学士韦琮，以铉名授之，令草制，宰相、枢密皆不之知。时枢密使刘行深、杨钦义皆愿悳，不敢预事，老宦者尤之曰：「此由刘、杨懦怯，堕败旧风故也。」〔堕，读曰隳。败，补迈翻。〕琮，干度之子也。〔韦干度宪宗朝为吏部郎中。〕
19以武宁节度使李彦佐为晋绛行营诸军节度招讨使。
20刘沔自代州还太原。〔以回鹘已破走也。〕
21筑望仙观于禁中。〔会要，是年修望仙楼及廊舍，共五百三十九间。观，古玩翻。〕
22六月，王茂元遣兵马使马继等将步骑二千军于天井关南科斗店，刘槙遣衙内十将薛茂卿将亲军二千拒之。
23黠戛斯可汗遣将军温仵合入贡。〔仵，音午。〕上赐之书，谕以速平回鹘、黑车子，乃遣使行册命。
24癸酉，仇士良以左卫上将军、内侍监致仕。其党送归私第，士良教以固权宠之术曰：「天子不可令闲，常宜以奢靡娱其耳目，使日新月盛，无暇更及他事，然后吾辈可以得志。慎勿使之读书，亲近儒生，〔近，其靳翻。〕彼见前代兴亡，心知忧惧，则吾辈疏斥矣。」其党拜谢而去。〔观仇士良之教其党，则阉寺岂可亲近哉！〕
25丙子，诏王元逵、李彦佐、刘沔、王茂元、何弘敬以七月中旬五道齐进，刘稹求降皆不得受。又诏刘沔自将兵取仰车关路以临贼境。〔仰车关即昂车关。〕
26吐蕃鄯州节度使尚婢婢，世为吐蕃相，婢婢好读书，不乐仕进，〔好，呼到翻。乐，音洛。〕国人敬之；年四十余，彝泰赞普强起之，使镇鄯州。〔彝泰，达磨之兄，文宗开成三年卒。强，其两翻。〕婢婢宽厚沈勇，有谋略，〔沈，持林翻。〕训练士卒多精勇。
论恐热虽名义兵，实谋篡国，〔论恐热起兵事始上卷二年。〕忌婢婢，恐袭其后，欲先灭之。是月，大举兵击婢婢，旌旗杂畜千里不绝。至镇西，〔镇西军，在河州西一百八十里。畜，许救翻。〕大风震电，天火烧杀裨将十余人，杂畜以百数，恐热恶之，〔恶，乌路翻。〕盘桓不进。婢婢谓其下曰：「恐热之来，视我如蝼蚁，以为不足屠也。今遇天灾，犹豫不进，吾不如迎伏以却之，使其志益骄而不为备，然后可图也。」乃遣使以金帛、牛酒犒师，且致书言：「相公举义兵以匡国难，〔难，乃旦翻。〕阖境之内，孰不向风！苟遣一介，赐之折简，敢不承命！何必远辱士众，亲临下藩！婢婢资性愚僻，惟嗜读书，先赞普授以藩维，诚为非据，夙夜惭惕，惟求退居。相公若赐以骸骨，听归田里，乃惬平生之素愿也。」〔惬，诘謟翻。〕恐热得书喜，徧示诸将曰：「婢婢惟把书卷，安知用兵！待吾得国，当位以宰相，坐之于家，亦无所用也。」乃复为书，勤厚答之，引兵归。婢婢闻之，抚髀笑曰：「我国无主，则归大唐，岂能事此犬鼠乎！」
27秋，七月，以山南东道节度使卢钧为昭义节度招抚使。朝廷以钧在襄阳宽厚有惠政，得众心，故使领昭义以招怀之。
28上遣刑部侍郎兼御史中丞李回宣慰河北三镇，令幽州乘秋早平回鹘，镇、魏早平泽潞。回，太祖之八世孙也。〔太祖第六子祎生德良，六世至回。〕
甲辰，李德裕言于上曰：「臣见向日河朔用兵，诸道利于出境仰给度支。〔仰，牛向翻。〕或阴与贼通，借一县一栅据之，自以为功，坐食转输，〔输，舂遇翻。〕延引岁时。今请赐诸军诏指，令王元逵取邢州，何弘敬取洺州，王茂元取泽州，李彦佐、刘沔取潞州，毋得取县。」上从之。
晋绛行营节度使李彦佐自发徐州，行甚缓，又请休兵于绛州，兼请益兵。李德裕言于上曰：「彦佐逗遛顾望，殊无讨贼之意，所请皆不可许，宜赐诏切责，令进军翼城。」〔九域志：翼城县在绛州东北一百里。宋白曰：翼城本汉绛县地。后魏明帝置北绛县于曲沃县东，隋改为翼城县，因县东古翼城而名。〕上从之。德裕因请以天德防御使石雄为彦佐之副，俟至军中，令代之。乙巳，以雄为晋绛行营节度副使，仍诏彦佐进屯翼城。
刘稹上表自陈：「亡父从谏为李训雪冤，言仇士良罪恶，〔事见二百四十五卷文宗开成元年。为，于伪翻。〕由此为权幸所疾，谓臣父潜怀异志，臣所以不敢举族归朝。乞陛下稍垂宽察，活臣一方！」何弘敬亦为之奏雪，〔为，于伪翻。〕皆不报。李回至河朔，何弘敬、王元逵、张仲武皆具櫜鞬郊迎，〔櫜，姑劳翻。鞬，居言翻。〕立于道左，不敢令人控马，让制使先行，〔曰制使，以别宦官之敕使。〕自兵兴以来，未也。〔兵兴以来，谓天宝之后。〕回明辩有胆气，三镇无不奉诏。
王元逵奏拔宣务栅，〔宣务栅当在尧山县东北。〕击尧山；刘稹遣兵救尧山，元逵击败之。〔败，补迈翻。〕诏切责李彦佐、刘沔、王茂元，使速进兵逼贼境，且称元逵之功以激厉之。加元逵同平章事。
八月，乙丑，昭义大将李丕来降。议者或谓贼故遣丕降，欲以疑误官军。李德裕言于上曰：「自用兵半年，未有降者，今安问诚之与诈！且须厚赏以劝将来，但不置之要地耳。」
29上从容言：「文宗好听外呓，谏官言事多不著名，〔从，千容翻。好，呼到翻。着，陟略翻。〕有如匿名书。」李德裕曰：「臣顷在中书，文宗犹不尔。〔德裕谓太和间己为相时，文宗犹不如此。〕此乃李训、郑注教文宗以术御下，遂成此风。人主但当推诚任人，有欺罔者，威以明刑，孰敢哉！」上善之。
30王元逵前锋入邢州境已喻月，〔九域志：赵州南至邢州境七十四里。〕何弘敬犹未出师，元逵屡有密表，称弘敬怀两端。丁卯，李德裕上言：「忠武累战有功，军声颇振。王宰年力方壮，谋略可称。〔自曲环、李光颜以来，忠武军屡立战功。王宰，智兴之子，于当时诸帅盖少年中之翘楚者。〕请赐弘敬诏，以『河阳、河东皆阂山险，未能进军，〔河阳阂太行之险，河东阂石会、昂车之险。阂，牛代翻。〕贼屡出兵焚掠晋、绛。今遣王宰将忠武全军径魏博，直抵磁州，以分贼势。』弘敬必惧，此攻心伐谋之术也。」从之。诏宰悉选步骑精兵自相、魏趣磁州。〔趣，七喻翻；下同。磁，疾之翻。相州东至魏州百八十里，北至磁州六十里。〕
甲戍，薛茂卿破科斗寨，擒河阳大将马继等，焚掠小寨一十七，距怀州纔十余里。茂卿以无刘稹之命，故不敢入。〔言不敢入怀州。〕时议者鼎沸，以为刘悟有功，不可绝其嗣。又，从谏养精兵十万，粮支十年，如何可取！上亦疑之，以问李德裕，对曰：「小小进退，兵家之常。愿陛下勿听外呓，则成功必矣！」上乃谓宰相曰：「为我语朝士：〔为，于伪翻。语，牛倨翻。朝，直遥翻。〕有上疏沮议者，我必于贼境上斩之！」议者乃止。〔沮，在吕翻。〕
何弘敬闻王宰将至，恐忠武兵入魏境，军中有变，苍黄出师。丙子，弘敬奏，已自将全军渡漳水、趣磁州。
庚辰，李德裕上言：「河阳兵力寡弱，自科斗店之败，贼势愈炽。王茂元复有疾，〔复，扶又翻。〕人情危怯，欲退保怀州。臣窃见元和以来诸贼，常视官军寡弱之处，并力攻之，一军不支，然后更攻他处。今魏博未与贼战，西军阂险不进，〔西军，谓河东晋、绛兵也。〕故贼得并兵南下。〔自太行南趋怀州谓之下。〕若河阳退缩，不惟亏沮军声，兼恐云惊洛师。〔东都，谓之洛师。书洛诰曰：朝至于洛师。〕望诏王宰更不之磁州，〔魏博既出师攻磁州，故请诏王宰移军。之，往也。〕亟以忠武军应援河阳；不惟扞蔽东都，兼可临制魏博。若令〔【章：十二行本「令」作「虑」；乙十一行本同；孔本同；张校同。】〕全军供饷难给，且令发先锋五千人赴河阳，亦足张声势。」〔张，知亮翻。〕甲申，又奏请敕王宰以全军继进，仍急以器械缯帛助河阳窘乏。上皆从之。〔缯，慈陵翻。〕
