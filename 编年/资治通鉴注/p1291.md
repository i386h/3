<!-- { "loadSidebar": true } -->
4壬申，以门下侍郎、同平章政事〔【章：十二行本无「政」字；乙十一行本同。】〕李德裕同平章事，充荆南节度使。〔考异曰：实录、新表、传皆云：「德裕自守太尉检校司徒为荆南节度使。」按制辞皆无责降之语，岂可遽自守太尉检校司徒！今从旧纪。又贞陵遗事曰：「上初即位于太极殿，时宰相李德裕与行册礼。及退，上谓宦侍云云。听政之二日，遂出为荆门。」旧德裕传曰：「五年，武宗上徽号，累表乞骸，不许。德裕病月余，坚请解机务，乃以本官平章事兼江陵尹、荆南节度使。数月，追复知政事。宣宗即位，罢相，出为东都留守。」按旧纪、新表及诸书，武宗朝德裕未尝罢免。此年九月，方自江陵除东都留守。旧传谬误，今从实录。〕德裕秉权日久，位重有功，众不谓其遽罢，闻之莫不惊骇。甲戌，贬工部尚书、判盐铁转运使薛元赏为忠州刺史，弟京兆少尹、权知府事元龟为崖州司户，皆德裕之党也。
5杖杀道士赵归真等数人，流罗浮山人轩辕集于岭南。五月，乙巳，赦天下。上京两街先听留两寺外，更各增置八寺；〔左街先留慈恩、荐福，今增置兴唐、保寿二寺。宝应寺改为资圣寺，青龙寺改为护国寺，菩提寺改为保唐寺，清禅寺改为安国寺。尼寺二所，法云寺改为唐安寺，崇敬寺改为唐昌寺。右街先留西明寺，改为福寿寺，庄严寺改为圣寿寺。添置僧寺一所，千福寺，尼寺一所，兴圣寺依旧名。化度寺改为崇福寺，永泰寺改为万寿寺，清国寺改为崇圣寺，经行寺改为龙兴寺，奉恩寺改为兴福寺。尼寺一所，万善寺改为延唐寺。考异曰：杭州南亨记曰：「今天子即位，天下州率兴二寺，用齿衰男女为其徒，各止三十人，两京数倍其四五焉。」实录：「准五日敕，两街先留寺两所外，更添置八所。」注：唐石刻云，「京师两街各置十寺，寺僧五十人。」盖谓二年正月赦后，非今赦也。〕僧、尼依前隶功德使，不隶主客，〔唐初，天下僧、尼、道士、女官皆隶鸿胪寺。武后延载元年，以僧、尼隶祠部。开元二十四年，道士、女官隶宗正寺。天宝二载，以道士隶司封。贞元四年，崇玄馆罢大学士后，复置左、右街大功德使、东都功德使、修功德使，总僧、尼之籍及功役。元和二年，以道士、女官隶左、右街功德使。会昌二年，以僧、尼隶主客。太清宫置玄元馆，亦有学士，至六年废，而僧、尼复隶两街功德使，即是年也。〕所度僧、尼仍令祠部给牒。〔改武宗之政也。牒，即今祠部所僧、道度牒也。〕
6以翰林学士、兵部侍郎白敏中同平章事。
7辛酉，立皇子温为郓王，渼为雍王，〔渼，音美。〕泾为雅王，滋为夔王，沂为庆王。
8六月，礼仪使奏「请复代宗神主于太庙，〔开成五年，文宗升祔，代宗神主以亲尽祧迁，今请复之。〕以敬宗、文宗、武宗同为一代，于庙东增置两室，为九代十一室。」从之。
9秋，七月，壬寅，淮南节度使李绅薨。
10回鹘乌介可汗之众稍稍降散及冻馁死，所余不及三千人；国相逸隐啜杀乌介于金山，〔乌介可汗自杀胡山之败，窜于黑车子族，今为其下所杀。〕立其弟特勒遏捻为可汗。〔捻，奴协翻。〕
11八月，壬申，葬至道昭肃孝皇帝于端陵，〔端陵，在京兆三原县东十里。〕庙号武宗。
初，武宗疾困，顾王才人曰：「我死，汝当如何﹖」对曰：「愿从陛下于九泉！」武宗以巾授之。武宗崩，才人即缢。〔武宗之问，王才人之死，惩杨妃之祸也。〕上闻而矜之，赠贵妃，葬于端陵柏城之内。〔考异曰：蔡京王贵妃传曰：「帝疾亟，才人久视帝而归燕息处，浓妆絜服如常日，乃取所翫用物散与内家净尽；持帝所授巾至帝前，已见升遐，容易自缢，而仆于御座下，以缢为名而得卒。」旧纪：「武宗葬端陵，德妃王氏祔焉。」李德裕献替记：「自上临御，王妃有专房之宠。至是，以娇勡忤旨，一夕而殒，群情无不惊惧，以谓上功成之后喜怒不测。德裕因以进谏。」在五年十月，与王贵妃传不同，恐献替记误。康軿刻谈录曰：「孟才人善歌，有宠于武宗。属一旦圣体不豫，召而问之曰：『我或不讳，汝将何之﹖』对曰：『若陛下万岁之后，无复生为！』是日令于御前歌河满子一曲，声调凄咽，闻者涕零。及宫车晏驾，哀恸数日而殒，窆于端陵之侧。」此事恐正是王才人，传闻不同。〕
12以循州司马牛僧孺为衡州长史，封州流人李宗闵为郴州司马，恩州司马崔珙为安州长史，〔安州，汉安陆县地，京师东南二千五十一里。〕潮州刺史杨嗣复为江州刺史，昭州刺史李臸为郴州刺史。僧孺等五相皆武宗所贬逐，〔杨嗣复贬见二百四十六卷元年。三年，崔琵罢相，崔钺代之，奏珙妄费宋滑院盐铁钱九十万缗，又劾与刘从谏厚，数护其奸，贬澧州刺史，再斥恩州司马。僧孺、宗闵贬见上四年。〕至是，同日北迁。宗闵未离封州而卒。〔离，力智翻。〕
13九月，以荆南节度使李德裕为东都留守，解平章事；以中书侍郎、同平章事郑肃同平章事、充荆南节度使。
14以兵部侍郎、判度支卢商为中书侍郎、同平章事。商，翰之族孙也。〔卢翰相德宗于兴元、贞元之间。〕
15册黠戛斯可汗使者以国丧未行，或以为僻远小国，不足与之抗衡；回鹘未平，不应遽有建置。诏百官集议，事遂寝。
16蛮寇安南，经略使裴元裕帅邻道兵讨之。〔帅，读曰率。〕
17以右常侍李景让为浙西观察使。〔右常侍，右散骑常侍也。〕
初，景让母郑氏，性严明，早寡，家贫，居于东都。诸子皆幼，母自教之。宅后古墙因雨隤陷，〔隤，杜回翻，下坠也。〕得钱盈船，奴婢喜，走告母；母往，焚香祝之曰：「吾闻无劳而获，身之灾也。天必以先君余庆，矜其贫而赐之，则愿诸孤他日学问有成，乃其志也，此不敢取！」遽命掩而筑之。三子景让、景温、景庄，皆举进士及第。景让官达，发已斑白，小有过，不免捶楚。〔捶，止橤翻。〕
景让在浙西，有左都押牙迕景让意，〔迕，五故翻。〕景让杖之而毙。军中愤怒，将为变。母闻之，景让方视事，母出坐听事，〔听，读曰厅。〕立景让于庭而责之曰：「天子付汝以方面，国家刑法，岂得以为汝喜怒之资，妄杀无罪之人乎！万一致一方不宁，岂惟上负朝廷，使垂年之母衔羞入地，〔垂，末垂也；垂年，犹言末垂之年。〕何以见汝之先人乎！」命左右褫其衣坐之，〔褫，丑豸翻。〕将挞其背。将佐皆为之请，〔为，于伪翻。〕拜且泣，久乃释之，军中由是遂安。
景庄者于场，〔唐人谓贡院为场屋，至今犹然。〕每被黜，母辄挞景让。然景让终不肯属主司，〔属，之欲翻。主司，校文主司也，礼部侍郎知贡举者是也。〕曰：「朝廷取士自有公道，岂敢效人求关节乎！」久之，宰相谓主司曰：「李景庄今岁不可不收，可怜彼翁每岁受挞！」由是始及第。
18冬，十月，礼院奏禘祭祝文于穆、敬、文、武四室，但称「嗣皇帝臣芋昭告」，从之。〔太常有礼院。帝于穆宗，弟也；于敬、文武，叔也。〕
19甲申，上受三洞法箓于衡山道士刘玄静。〔既杖杀赵归真而复受法箓，所谓尤而效之。会昌五年刘玄静还衡山。〕
20十二月，戊辰朔，日有食之。
宣宗元圣至明成武献文睿智章仁神聪懿道大孝皇帝上〔讳怡，即位改名忱，宪宗第十二子。按通鉴书唐诸帝号，自玄宗以后，皆以葬陵谥册为正。宣宗谥圣武献文孝皇帝，若元圣至明成武献文睿智章仁神聪懿道大孝，则咸通十三年追崇之号也。〕
大中元年〔（丁卯、八四七）〕
1春，正月，甲寅，上祀圜丘，赦天下，改元。
2二月，加〔【章：十二行本「加」上有「庚午」二字；乙十一行本同；退斋校同；张校同，云无注本亦无。】〕卢龙节度使张仲武同平章事，赏其破回鹘也。〔石雄独非破回鹘者乎！〕
3癸未，上以旱故，减膳彻乐，出宫女，纵鹰隼，〔隼，耸尹翻。〕止营缮，命中书侍郎、同平章事卢商与御史中丞封敖疏理京城系囚。大理卿马植奏称：「卢商等务行宽宥，凡抵极法，一切免死。彼官典犯脏及故杀人，平日大赦所不免，今因疏理而原之，使贪吏无所惩畏，死者衔冤无告，恐非所以消旱灾、致和气也。昔周饥，克殷而年丰；〔左传宁庄子之言，为讨邢发也。〕卫旱，讨邢而雨降。是则诛罪戮奸，式合天意，雪冤决滞，乃副圣心也。乞再加裁定。」诏两省五品以上议之。〔两省五品以上官，自给事中、中书舍人以上也。〕
4初，李德裕执政，引白敏中为翰林学士；〔见二百四十六卷会昌二年。〕及武宗崩，德裕失势，敏中乘上下之怒，竭力排之，使其党李咸讼德裕罪，〔考异曰：实录：「白敏中、令狐绹，在会昌中，德裕不以朋党疑之，置之台阁。及德裕失势，抵掌戟手，同谋斥逐。而崔铉亦以会昌末罢相怨德裕，大中初，敏中复荐铉在中书，乃令其党人李咸者讼德裕辅政时阴事，罢德裕留守，以太子少保分司东都。」按旧传，绹以大中二年自湖州刺史入知制诰，铉以三年自河中节度使入为相，此时未也。实录误。今按通鉴所书令狐绹知制诰，在是年六七月之间。湖州刺史有「前」字。〕德裕由是自东都留守以太子少保、分司。〔分司东都也。〕
左谏议大夫张鹭等上言：「陛下以旱理系囚，虑有冤滞。今所原死罪，无冤可雪，恐凶险侥幸之徒常思水旱为灾，宜如马植所奏。」诏从之，皆论如法。以植为刑部侍郎，充盐铁转运使。
植素以文学政事有名于时，李德裕不之重。及白敏中秉政，凡德裕所薄者，皆不次用之。以卢商为武昌节度使。以刑部尚书、判度支崔元式为门下侍郎，翰林学士，户部侍郎韦琮为中书侍郎，并同平章事。
5闰月，敕：「应会昌五年所癈寺，有僧能营葺者，听自居之，有司毌得禁止。」是时君、相务反会昌之政，〔相，息亮翻。〕故僧、尼之弊皆复其旧。〔观通鉴所书，则会昌、大中之是非可见矣。〕
6己酉，积庆太后萧氏崩。〔萧后，文宗之母也，武宗时徙居积庆殿，故以称之。〕
7五月，幽州节度使张仲武大破诸奚。
8吐蕃论恐热乘武宗之丧，诱党项及回鹘余众寇河西，〔诱，音酉。〕诏河东节度使王宰将代北诸军击之。〔代北诸军，谓陉岭以北诸军也。〕宰以沙陀朱邪赤心为前锋，自麟州济河，与恐热战于盐州，破走之。
9六月，以鸿胪卿李业为册黠戛斯英武诚明可汗使。
