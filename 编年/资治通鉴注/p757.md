<!-- { "loadSidebar": true } -->
魏河间王琛等惮邃威名，军于城父，〔城父县，汉属沛郡，魏、晋以来属谯郡。宋并城父为浚仪县，属陈留郡，郡寄治谯郡长垣县界。魏收志陈留郡浚仪县注有城父城。父，音甫。〕累月不进，魏朝遣廷尉少卿崔孝芬持节、赍斋库刀以趣之。〔斋库刀，千牛刀也。赍刀以趣其进，言若复逗留，将斩之也。朝，直遥翻。〕孝芬，挺之子也。琛至寿阳，欲出兵决战。长孙稚以为久雨未可出，琛不听，引兵五万出城击邃。邃为四甄以待之，使直合将军李祖怜先挑战而伪退；〔甄，稽延翻。挑，徒了翻。〕稚、琛悉众追之，四甄竞发，魏师大败，斩首万余级。琛走入城，稚勒兵而殿，遂闭门自固，不敢复出。〔殿，丁练翻。复，扶又翻。〕
魏安乐王鉴将兵讨元法僧，击元略于彭城南，略大败，〔乐，音洛。考异曰：魏帝纪叙元略等事便在庚申法僧叛下，不应如此之速，今移于月末。〕与数十骑走入城。鉴不设备，法僧出击，大破之，鉴单骑奔归。〔骑，奇寄翻。〕将军王希拔魏南阳平，〔宋侨置阳平郡于沛郡南界，后入于魏，为南阳平郡，以别相州之古阳平郡也，后又徙郡，寄治彭城。，他甘翻。〕执太守薛昙尚。昙尚，虎子之子也。〔薛虎子事魏孝文帝，历州镇，有声绩。昙，徒含翻。〕甲戌，以法僧为司空，封始安郡公。
魏以安丰王延明为东道行台，临淮王或为都督，以击彭城。
6魏以京兆王继为太尉。
二月，乙未，赵景悦拔魏龙亢。〔龙亢县，汉属沛郡，晋属谯国。魏太和十九年，置下蔡郡，龙亢属焉。五代志：颍州颍上县，旧置下蔡郡。晋灼曰：亢，音刚。〕
7初，魏刘腾既卒，〔腾卒见上卷四年。〕胡太后及魏主左右防卫微缓。元叉亦自宽，时出游于外，留连不返，其所亲谏，叉不纳；太后察知之。去秋，太后对帝谓群臣曰：「今隔绝我母子，不听往来，复何用我为！〔复，扶又翻；下无复同。〕我当出家，修道于嵩山闲居寺耳。」〔魏作闲居寺，见一百四十七卷天监八年。〕因自欲下发；帝及群臣叩头泣涕，殷勤苦请，太后声色愈厉。帝乃宿于嘉福殿，积数日，遂与太后密谋黜叉。然帝深匿形迹，太后有忿恚，欲得往来显阳之言，皆以告叉；〔魏主常居显阳殿，故太后欲往来。恚，于避翻。〕又对叉流涕，叙太后欲出家，忧怖之心日有数四。〔怖，普布翻。〕叉殊不以为疑，乃劝帝从太后所欲。于是太后数御显阳殿，二宫无复禁碍。叉举元法僧为徐州，法僧反，太后数以为言，〔数，所角翻。〕叉深愧悔。
丞相高阳王雍，虽位居叉上，而深畏惮之。会太后与帝游洛水，雍邀二宫幸其第。日晏，帝与太后至雍内室，从官皆不得入，〔从，才用翻。〕遂相与定图叉之计。于是太后谓叉曰：「元郎若忠于朝廷，无反心，何故不去领军，以余官辅政！」〔去，羌吕翻。〕叉甚惧，免冠求解领军。乃以叉为骠骑大将军、开府仪同三司、尚书令、侍中、领左右。〔骠，匹妙翻。骑，奇寄翻。〕
8戊戌，魏大赦。
9壬辰，莫折念生遣都督杨鲊等攻仇池郡，〔以上戊戌，下三月己酉推之，「壬辰」当作「壬寅」。魏收志：仇池郡属东益州。五代志：汉阳郡上禄县，魏置仇池郡。〕行台魏子建击破之。
10三月，己酉，上幸白下城，履行六军顿所。〔行，下孟翻。〕乙丑，命豫章王综权顿彭城，总督众军，并摄徐州府事。己巳，以元法僧之子景隆为衡州刺史，〔吴孙亮太平二年，分长沙西部都尉立衡阳郡，梁置衡州。按五代志：梁置衡州于南海含洭县。〕景仲为广州刺史。上召法僧及元略还建康，法僧驱彭城吏民万余人南渡。〔考异曰：南史云：「武官戍彭城者三千余人，法僧皆印额为奴，逼将南渡。」魏书梁书皆无此事。〕法僧至建康，上宠待甚厚；元略恶其为人，〔恶，乌路翻。〕与之言，未尝笑。
11魏诏京兆王继班师。〔去年，魏使继西讨，今将诛其子叉，故诏使班师。〕
12北凉州刺史锡休儒等自魏兴侵魏梁州，攻直城。〔梁置北梁州于魏兴。「凉」当作「梁」。魏收志：东梁州金城郡领直城县。五代志：金州安康县，萧詧改直州。盖因直城以名州。魏以地出金，故郡曰金城，州曰金州。锡，姓也，汉有锡光。〕魏梁州刺史傅竖１遣其子敬绍击之，〔竖，而庾翻。〕休儒等败还。
13柔然王阿那緕为魏讨破六韩拔陵，魏遣牒云具仁赍杂物劳赐之。〔为，于伪翻。劳，力到翻；下同。〕阿那緕勒众十万，自武川西向沃野，屡破拔陵兵。〔稽古录是夫书蠕蠕杀破六韩拔陵，在诛元叉之下。〕夏，四月，魏主复遣中书舍人冯儁劳赐阿那緕。〔复，扶又翻。〕阿那緕部落浸强，自称敕连头兵豆伐可汗。〔魏收曰：魏言总揽也。〕
14魏元叉虽解兵权，犹总任内外，殊不自意有废黜之理。胡太后意犹未决，侍中穆绍劝太后速去之。绍，亮之子也。〔穆氏从魏起于代北，崇、寿、亮奕世贵显。去，羌吕翻。〕潘嫔有宠魏主，〔嫔，毗宾翻。〕宦官张景嵩说之云，〔说，式芮翻。〕「叉欲害嫔。」嫔泣诉于帝曰：「叉非独欲害妾，将不利于陛下。」帝信之，因叉出宿，解叉侍中。明旦，叉将入宫，门者不纳。辛卯，太后复临朝摄政，下诏追削刘腾官爵，除叉名为民。
清河国郎中令韩子熙上书为清河王怿讼冤，〔怿死见上卷元年。复，扶又翻。书为，于伪翻。〕乞诛元叉等曰：「昔赵高柄秦，令关东鼎沸；〔事见秦纪。〕今元叉专魏，使四方云扰。开逆之端，起于宋维，成祸之末，良由刘腾，宜枭首洿宫，斩骸沈族，以明其罪。」〔枭，坚尧翻。洿，哀都翻。沈，持林翻。〕太后命发刘腾之墓，露散其骨，籍没家赀，尽杀其养子。以子熙为中书舍人。子熙，麒麟之孙也。〔韩麒麟见一百三十五卷齐武帝永明元年。〕
初，宋维父弁常曰：「维性疏险，必败吾家。」李崇、郭祚、游肇亦曰：「伯绪凶疏，〔宋维，字伯绪。败，补迈翻。〕终倾宋氏，若得杀身，幸矣。」维阿附元叉，超迁至洛州刺史，〔魏初，置洛州于洛阳，荆州于上浴。太和迁洛，以洛州为司州，又置荆州于穰城，以上洛之荆州为洛州，领上洛、上庸、魏兴、始平、苌和郡。〕至是除名，寻赐死。
叉之解领军也，太后以叉党与尚强，未可猝制，乃以侯刚代叉为领军以安其意。寻出刚为冀州刺史，如仪同三司，未至州，黜为征虏将军，卒于家。〔卒，子侐翻。〕太后欲杀贾粲，以叉党多，恐惊动内外，乃出粲为济州刺史，〔济，子礼翻。〕寻追杀之，籍没其家。唯叉以妹夫，未忍行诛。
先是给事黄门侍郎元顺以刚直忤叉意，〔先，悉荐翻。忤，五故翻。〕出为齐州刺史；太后征还，为侍中。侍坐于太后，〔坐，徂卧翻。〕叉妻在太后侧，顺指之曰：「陛下柰何以一妹之故，不正元叉之罪，使天下不得伸其冤愤！」太后嘿然。顺，澄之子也。〔任城王云及澄，魏宗至之贤王也。〕他日，太后从容谓侍臣曰：〔从，千容翻。〕「刘腾、元叉昔尝邀朕求铁券，冀得不死，朕赖不与。」韩子熙曰：「事关生杀，岂系铁券！且陛下昔虽不与，何解今日不杀！」太后怃然。〔怃，罔甫翻。朱元晦曰：怃然，犹怅然。〕未几，有告「叉及弟瓜谋诱六镇降户反于定州，又招鲁阳诸蛮侵扰伊阙，〔伊阙在河南新城县界，隋开皇初，改新城县为伊阙县。几，居岂翻。降，户江翻。〕欲为内应。」得其手书，太后犹未忍杀之。群臣固执不已，魏主亦以为言，太后乃从之，赐叉及弟瓜死于家，犹赠叉骠骑大将军、仪同三司、尚书令。〔骠，匹妙翻。骑，奇寄翻。〕江阳王继废于家，病卒。前幽州刺史卢同坐叉党除名。〔去年，同为幽州刺史。〕
太后颇事妆饰，数出游幸，元顺面谏曰：「礼，妇人夫没自称未亡人，首去珠玉，〔数，所角翻。去，羌吕翻。〕衣不文采。陛下母临天下，年垂不惑，〔四十而不惑。〕修饰过甚，何以仪刑后世！」太后惭而还宫，召顺，责之曰：「千里相征，岂欲众中见辱邪！」顺曰：「陛下不畏天下之笑，而耻臣之一言乎！」
顺与穆绍同直，顺因醉入其寝所，绍拥被而起，正色让顺曰：「身二十年侍中，与卿先君亟连职事，〔亟，去吏翻，数数也。〕纵卿方进用，何宜相排突也！」遂谢事还家，诏谕久之，乃起。
初，郑羲之兄孙俨为司徒胡国珍行参军，私得幸于太后，人未之知。萧宝寅之西讨，以俨为开府属。〔开府有掾有属。〕太后再摄政，俨请奉使还朝，〔使，疏吏翻。朝，直遥翻。〕太后留之，拜谏议大夫、中书舍人，领尝【张：「尝」作「尚」。】食典御，昼夜禁中，每休沐，太后常遣宦者随之，俨见其妻，唯得言家事而已。中书舍人乐安徐纥，粗有文学，〔粗，坐五翻。〕先以谄事赵修，坐徙枹罕。〔赵修得罪见一百四十五卷天监二年。枹，音肤。〕后还，复除中书舍人，又谄事清河王怿；怿死，出为鴈门太守。还洛，复谄事元叉。叉败，太后以纥为怿所厚，复召为中书舍人，〔复，扶又翻。〕纥又谄事郑俨。俨以纥有智数，仗为谋主；〔仗，直两翻，凭也。〕纥以俨有内宠，倾身承接，共相表里，势倾内外，号为徐、郑。
俨累迁至中书令、车骑将军；〔骑，奇寄翻。〕纥累迁至给事黄门侍郎，仍领舍人，总摄中书、门下之事，军国诏令莫不由之。纥有机辩强力，终日治事，略无休息，不以为劳。〔治，直之翻。〕时有急诏，令数吏执笔，或行或卧，人别占之，〔占，口占也。〕造次俱成，〔造，七到翻。〕不失事理。〔人必小有才也，然后能迎世取宠以窃一时之权，朱异、徐纥是也。〕然无经国大体，专好小数，见人矫为恭谨，远近辐凑附之。〔为尔朱荣讨徐、郑张本。好，呼到翻。〕
给事黄门侍郎袁翻、李神轨皆领中书舍人，为太后所信任，时人云神轨亦得幸于太后，众莫能明也。神轨求婚于散骑常侍卢义僖，义僖不许。黄门侍郎王诵谓义僖曰：「昔人不以一女易众男，〔引乐广事，事见八十五卷晋惠帝太安二年。〕卿岂易之邪！」义僖曰：「所以不从者，正为此耳。〔为，于伪翻。〕从之，恐祸大而速。」诵乃坚握义僖手曰：「我闻有命，不敢以告人。」〔诗唐国风扬之水之辞也。〕女遂适他族。临婚之夕，太后遣中使宣敕停之，内外惶布，义僖夷然自若。〔使，疏吏翻。怖，普布翻。〕神轨，崇之子；义僖，度世之孙也。〔卢度世见宋纪。〕
