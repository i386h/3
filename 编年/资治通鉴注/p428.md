<!-- { "loadSidebar": true } -->
②初，陈群以吏部不能审核天下之士，故令郡国各置中正，州置大中正，皆取本土之人任朝廷官、德充才盛者为之使，铨次等级以为九品，〔事见六十九卷魏文帝黄初元。〕有言行修着则升之，〔行，下孟翻。〕道义亏缺降之，吏部凭之以补授百官。行之浸久，中正或非其人，奸敝日滋。刘毅上疏曰：「今立中正，定九品，高下任意，荣辱在手，操人主之威福，夺天朝之权势，，〔操，千高翻。朝，直遥翻。〕公无考校之负，私无告讦之忌，〔谓铨次高下或有不当，而在公不以考校失实为罪负，发人隐慝，无所不至，而在私不以告讦为避忌。〕用心百态，营求万端，廉让之风灭，争讼之俗成，臣窃为圣朝耻之！〔为，于伪翻。〕盖中正之设，于损政之道有八：高下逐强弱，是非随兴，衰，一人之身，旬日异状，上品无寒门，下品无势族，一也。置州都者，〔州都，谓中正。〕本取州里清议咸所归服，将以镇异同，一言议也。今重其任而轻其人，使驳违之论横于州里，〔驳，北角翻。横，户孟翻。〕嫌雠之隙结于大臣，二也。本立格之骿，为九品者，谓才德有优劣，伦辈有首尾也。今乃使优劣易地，首尾倒错，三也。〔错，千故翻。〕陛下赏善罚恶，无不裁之以法，独置中正，委以一国之重，曾无赏罚之防，又禁人不得诉讼，使之纵横任意，〔纵，子容翻。〕无所顾惮，诸受枉者，抱怨积直，不获上闻，四也。一国之士，多者千数，或流徙异邦，或取给殊方，〔谓衣食有不给者，客于殊方以取给也。〕面犹不识，况尽其才！而中正知与不知，皆当品状，采誉于台府，〔誉，音余。〕纳毁于流言，任己则有不识之蔽，听受则有彼此之偏，五也。凡求人才，欲以治民也，〔治，直之翻。〕今当官着效者或附卑品，在官无绩者更获高叙，是为抑功实而隆空名，长浮华而废考绩，六也。〔长，知两翻。〕凡官不烔人，事不同能。今不状其少之所直而但第为九品，以品取人，或非才能之所长，以状取人，则为本品之所限，徒结白论〔白，素也。释素餐者以为空餐，白论，犹空言也。〕而品状相妨，七也。九品所下不彰其罪，所上不列其善，各任爱憎，以植其私，天下之人焉得不懈德行而锐人事，八也。〔焉，于虔翻。懈，古隘翻。〕由此论之，职名中正，实为奸府；事名九品，而有八损；古今之失，莫大于此！愬臣以为宜罢中正，除九品，弃魏氏之敝法，更立一代之美制。」太尉、汝南王亮、司空卫瓘亦上疏曰：「魏氏承丧乱之后，〔丧，息浪翻。〕人士流移，考详无地，故立九品之制，粗且为一时选用之本耳。〔粗，坐五翻。〕今九域同规，大化方始，臣等以为宜皆荡除末法，咸用土断，〔以土著为断也。断，丁乱翻。〕自公卿以下，以所居为正，无复县客，〔县，读曰悬。〕远属异土，尽除中正九品之制，使举善进才，各由乡论，则华竞自息，各求于己矣。」始平王文学江夏李重上疏：〔自魏以，王国置师友、文学各一人。夏，户雅翻。上，时掌翻。〕以为：「九品既除，宜先开移徙，听相并就，则土断之实行矣。」帝虽善其言而终不能改也。
③冬，十二月，庚午，大赦。
④闰月，当阳成侯杜预卒。
⑤是岁，塞外匈奴胡太阿厚帅部落二万九千三百人来降；〔帅，读曰率。降，户江翻。〕帝处之塞内西河。〔处，昌吕翻。〕
⑥罢宁州入益州，置南夷校尉以护之。〔置宁州，见七十九卷泰始七年。考异曰：地理志：「太康三年，废宁州，置南夷校尉。」今从华阳国志。〕
六年〔（乙巳、二八五）〕
①春，正月，尚书左仆射刘毅致仕，〔寻卒。〔考异曰：晋春秋在七年十月，今从本传。〕
②戊辰，以王浑为尚书左仆射，浑子济为侍中。浑主者处事不当，〔尚书主者也。处，昌吕翻。当，丁浪翻。〕济明法绳之。〔侍中管门下诸事，故得绳以法。〕济从兄佑，素与济不协，〔从，才用翻。〕因毁济不能容其父，帝由是疏济，后坐事免官。济性豪侈，帝谓侍中和峤曰：「我将骂济而后官之，如何﹖」峤曰：「济俊爽，恐不可屈。」帝召济，切让之，既而曰：「颇知愧不﹖」〔不，读曰否。〕济曰：「尺布、斗粟之谣，常为陛下愧之。〔谓帝不能容齐王攸也。为，于伪翻。〕他人能令亲者疏，臣不能令亲者亲，〔谓谏而不听也。〕以此愧陛下耳。」帝默然。峤，洽之孙也。〔和洽见六十六卷汉献帝建安十四年。〕
青、梁、幽、冀州旱。
④秋，八月，丙戌朔，日有食之。
⑤冬，十二月，庚子，襄阳武侯王浚卒。
⑥是岁，慕容删为其下所杀，部众复迎涉归子廆而立之。涉归与宇文部素有隙，〔宇文部亦鲜卑种，其先有大人曰普回，因狩得玉玺三纽，文曰「皇帝玺」。普回以为天授，其俗谓天子曰「宇文」，故国号宇文，并以为氏。何氏姓苑曰：「宇文氏出自炎帝，其后以尝草之功，鲜卑呼草为俟汾，遂号为俟汾氏，后世通称俟汾，盖音讹也。代为鲜卑单于。〕廆请讨之，朝廷弗许。廆怒，入寇辽西，杀略甚众。帝遣幽州讨廆，战于肥如，〔肥如县属辽西郡。应劭曰：肥子奔燕、燕封于此，贤曰：肥如，今平州。〕廆众大败。自是每岁犯边，又东击扶余，扶余王依虑自杀，〔虑，音闾。〕子弟走保沃沮。〔沮，千余翻。〕廆夷其国城，驱万余人而归。
七年〔（丙午、二八六）〕
①春，正月，甲寅朔，日有食之。魏舒称疾，固请逊位，以剧阳子罢。舒所为，必先行而后言，逊位之际，莫有知者。〔考异曰：舒逊位，纪、传皆无年月。本传曰：「以灾异逊位，帝不听；后甲正旦朝罢还第，表送章绶。本传又曰：「逊位之际，人莫知者。」若今年旦日食逊位，至他年正旦乃送章绶，不云「人无知者」。盖止因今者正旦朝罢，遂以灾逊位，不复起耳。〕卫瓘与舒书曰：「每与足下共论此事，日日未果，〔瓘言亦逊位，与共论此事，日复一日，未果如言。〕可谓『瞻之在前，忽焉在后』矣。」〔用论语颜渊之言。〕
②夏，慕容廆寇辽东，故扶余王依虑子依罗求帅见人还复旧国，请援于东夷校尉何龛，〔帅，读曰率；下同。见，贤遍翻。见人，谓见存之人也。龛，口含翻。晋志曰：武帝置南蛮校尉于襄阳，西戎校尉于长安，南夷校尉于宁州；东夷校尉，盖亦帝所置，治辽东。〕龛遣督护贾沈将兵送之。〔魏、晋之间，方镇各置督护，领兵之官也。沈，持林翻。〕廆遣其将孙丁帅骑邀之于路，〔骑，奇寄翻。〕沈力战，斩丁，遂复扶余。
③秋，匈奴胡都大博及萎莎胡各帅种落十万余口诣雍州降。〔杨正衡曰：「莎，素和翻。帅，读曰率。据晋书，萎莎胡，北狄种，盖亦匈奴类也。杜佑曰：晋史云：北狄各以部落为类，其入居塞内者，有屠各、萎莎、羌渠、贺赖等种。种，章勇翻。雍，于用翻。〕
④九月，戊寅，扶风武王骏薨。
⑤冬，十一月，壬子以陇西王泰都督关中诸军事。泰，宣帝弟馗之子也。〔馗，渠龟翻。〕
⑥是岁，鲜卑拓拔悉鹿卒，〔「鹿」，一作「禄」。〕弟绰立。〔自泰始以来，鲜卑慕容、拓拔二部日以强盛，故史着其世。〕
八年〔（丁未、二八七）〕
①春，正月，戊申朔，日有食之。
②太庙殿陷，九〔【章：甲本十一行本「九」上有「秋」字；乙十一行本同；孔本同。】〕月，改营太庙，作者六万人。
③是岁，匈奴都督大豆得一育鞠等复帅种落万一千五百口来降。〔魏既分塞内匈奴为五部矣，自去年来，匈奴帅种落来降者一有余万口，史不言所以处之之地，此必自塞外来，北匈奴之种落也。复，扶又翻。〕
①春，正肊，壬申朔，日有食之。〔比三年正且日食，帝寻晏驾，晋以大乱；天之示戒，盖昭昭矣。〕
②夏，六月，庚子朔，日有食之。
郡国三十三大旱。
④秋，八月，壬子，星陨如雨。
地震。
资治通鉴卷第八十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪四〔起屠维作噩（己酉），尽着雍敦牂（戊午），凡十年。〕
世祖武皇帝下
太康十年〔（己酉、二八九）〕
①夏，四月，太庙成；乙巳，祫祭；〔祫，大合祭也。公羊传曰：大祫者何﹖毁庙之主陈于太祖，未毁庙之主皆升，合食于太祖。祫，胡夹翻。〕大赦。
②慕容廆遣使请降；〔降，户江翻。〕五月，诏拜廆鲜卑都督。廆谒见何龛，以士大夫礼，巾衣到门；〔魏、晋间，士大夫谒见尊贵，以巾転，单衣也。龛，口含翻。〕龛严兵以见之，廆乃改服戎衣而入。人问其故，廆曰：「主人不以礼待客，客何为哉！」龛闻之，甚凓，深敬异之。〔受降如受敌，居边之帅，严兵以见四夷之客，未为过也，何必以为凓乎！〕时鲜卑宇文氏、段氏方强，〔段氏，东部鲜卑也。杜佑曰：宇文莫槐出于辽东塞外，代为鲜卑东部大人。徒河段疾六眷出辽西，困乱，被卖为渔阳乌桓大人库専家奴。库専以其健，使将，众，诣辽西逐食，遂招诱亡叛，以至强盛。余按晋书王浚传：段疾六眷，务勿尘之世子。段氏自务勿尘以来，强盛久矣，疾六眷因乱被掠，容或有之；务勿尘既能为部落之帅，恐不待其子招诱而后能强盛也。〕数侵掠廆，廆卑辞厚币以事之。段国于阶以女妻廆，生皝、仁、昭。〔慕容、段氏遂为婚姻之国。数，所角翻。单，音蝉。妻，七细翻。〕廆以辽东僻远，徙居徒河之青山。〔徒河县，前汉属辽西，后汉属辽东属国，魏、晋省，并入昌黎郡界。后慕容氏复置徒河县，拓跋魏太武真君八年，并徒河入昌黎郡广兴县。杜佑曰：徒河青山，在营州郡城东百九十里。〕
③冬，十月，复明堂及南郊五帝位。〔明堂、南郊除五帝座，见七十九卷泰始二年。〕
④十一月，丙辰，尚书令济北成侯荀勖卒。〔济，子礼翻。〕勖有才思，〔思，相吏翻。〕善伺人主意，〔伺，相吏翻。〕以是能固其宠。久在中书，专管机事。及迁尚书，甚罔怅。〔罔，与惘同。惘浅失志之貌。怅，亦恨望失志之貌。〕
人有贺之者，勖曰：「夺我凤皇池，诸君何贺邪！」
