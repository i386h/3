<!-- { "loadSidebar": true } -->
帝之讨王郎也，彭宠发突骑以助军，〔事见上卷二年。〕转粮食，前后不绝。及帝追铜马至蓟，宠自负其功，意望甚高；帝接之不能满，以此怀不平。〔贤曰：负，恃也。不能满其望，故心不平也。按宠传，先是吴汉北发兵，帝遗宠以所服剑，倚为北道主人。及追铜马北至蓟，宠来谒，谓当迎合，握手交欢并坐。帝接之，不能满其意，所以失望。〕及即位，吴汉、王梁，宠之所遣，〔事见上卷更始二年。〕并为三公，而宠独无所加，愈怏怏不得志，〔怏，于两翻。〕叹曰：「如此，我当为王；但尔者，陛下忘我邪！」〔尔，犹言如此也。〕
是时北州破散，而渔阳差完，有旧铁官，〔地理志，渔阳郡渔阳有铁官。〕宠转以贸谷，积珍宝，益富强。〔贸，音茂。〕幽州牧朱浮，年少有俊才，欲厉风，〔贤曰：风化之也。少，诗照翻。〕收士心，辟召州中名宿〔有名耆宿之士。〕及王莽时故吏二千石，皆引置幕府；多发诸郡仓谷禀赡其妻子。宠以为天下未定，师旅方起，不宜多置官属以损军实，〔贤曰：谓甲兵、粮储也。左传曰：隳军实也。〕不从其令。浮性矜急自多，〔贤曰：矜，夸；多，自取也。〕宠亦狠强，嫌怨转积。浮数谮构之，密奏宠多聚兵谷，意计难量。〔狠，户垦翻。数，所角翻。量，音良。〕上辄漏泄令宠闻，以胁恐之。〔恐，欺用翻，又如字。〕至是，有诏征宠，宠上疏，愿与浮俱征；帝不许。宠益以自疑；其妻素刚，不堪抑屈，固劝无受征，曰：「天下未定，四方各自为雄，渔阳大郡，兵马最精，何故为人所奏而弃此去乎！」宠又与所亲信吏计议，皆怀怨于浮，莫有劝行者。帝遣宠从弟子后兰卿喻之；宠因留子后兰卿，遂发兵反，拜署将帅，自将二万余人，攻朱浮于蓟。又以与耿况俱有重功，而恩赏并薄，数遣使邀诱况；〔要，一遥翻。【章：作「邀」者刻误。十二行本正作「要」；乙十一行本同；孔本同。】〕况不受，斩其使。
延岑复反，围南郑。〔岑降嘉见上卷更始二年。复，扶又翻；下同。〕汉中王嘉兵败走，岑遂据汉中，进兵武都；〔地理志，武都县，属武都郡。〕为更始柱功侯李宝所破，岑走天水。〔走，音奏。〕公孙述遣将侯丹取南郑；嘉收散卒得数万人，以李宝为相，从武都南击侯丹，不利，还军河池、下辨，〔贤曰：河池县，属武都郡，一名仇池，今凤州县也。下辨道，亦属武都郡，今成州同谷县。师古曰：辨，音皮苋翻。〕复与延岑连战。岑引北，入散关，至陈仓；〔贤曰：散关故城，在今陈仓县南十里，有散谷水，因取名焉。地理志，陈仓县属右扶风；唐为宝鸡县，属岐州。〕嘉追击，破之。
公孙述又遣将军任满从阆中下江州，东据扞关，〔贤曰：阆中、江州，皆县名，并属巴郡。阆中，今隆州县也。江州故城，在渝州巴县西。宋白曰：今渝州江津县，本汉江州县。史记曰：楚肃王为扞关以拒蜀，故基在今峡州巴山县。〕于是尽有益州之地。〔汉益州部汉中、巴郡、广汉、蜀郡、犍为、牂柯、越巂、益州等郡。〕
更始诸大将在南方未降者尚多。帝召诸将议兵事，以檄叩地曰：「郾最强，宛为次，谁当击之﹖」〔叩，去后翻，又丘候翻。师古曰：郾，一战翻。宛，于元翻。〕贾复率然对曰：〔率然，轻遽之貌。〕「臣请击郾。」帝笑曰：「执金吾击郾，吾复何忧！〔复，扶又翻。〕大司马当击宛。」遂遣复击郾，破之；尹尊降。又东击更始淮阳太守暴泛，泛降。〔贤曰：淮阳故城，在今陈州宛丘县东南。泛，音泛，又音凡。降，户江翻。〕
夏，四月，虎牙大将军盖延〔盖，古盍翻。〕督驸马都尉马武等四将军击刘永，破之；遂围永于睢阳。
故更始将苏茂反，〔茂随朱鲔降，今复反。〕杀淮阳太守潘蹇，〔姓谱：周文王之子季孙食采于潘，因氏焉。晋有潘父，楚有潘崇。〕据广乐而臣于永；〔贤曰：广乐，地阙。今宋州虞城县有长乐故城，盖避隋炀帝讳改。〕永以茂为大司马、淮阳王。
吴汉击宛，宛王赐奉更始妻子诣洛阳降；帝封赐为慎侯。〔贤曰：慎县，属汝南郡；故城在今颍州颍上县西北。〕叔父良、族父歙、族兄祉皆自长安来。甲午，封良为广阳王，祉为城阳王；〔宛王赐，于光武为族兄，更始近属也。歙，许及翻；亦更始近属，更始封为元氏王。祉，族兄舂陵康侯敞之子，光武之族侄，而舂陵节侯买之嫡曾孙也；更始封为定陶王。〔又封兄演子章为太原王，兴为鲁王；更始三子求、歆、鲤皆为列侯。〔求为襄邑侯，歆为谷孰侯，鲤为寿光侯。〕
邓王王常降，帝见之甚欢，曰：「吾见王廷尉，不忧南方矣！」〔更始以王常为廷尉，故帝称之，常降则得南阳一郡，故云不忧南方。〕拜为左曹，〔前书百官表：左、右曹，加官，受尚书事。此时盖为专官也。〕封山桑侯。〔贤曰：山桑县，属沛郡；今亳州县。〕
五月，庚辰，封族父歙为泗水王。
帝以阴贵人雅性宽仁，欲立以为后。贵人以郭贵人有子，〔西都后宫之号十四等，未有贵人。光武中兴，斲琱为朴，六宫称号，惟有皇后、贵人。贵人金印紫绶，奉不过数十斛。〕终不肯当。六月，戊戌，立贵人郭氏为皇后，以其子强为皇太子；大赦。
丙午，封泗水王子终为淄川王。〔终，歙子也，与帝少相亲爱，故封为王。〕
秋，贾复南击召陵、新息，平之。〔召陵、新息二县，并属汝南郡。贤曰：新息故城在今豫州新息县西南。〕复部将杀人于颍川，颍川太守寇恂捕得，系狱。时尚草创，军营犯法，率多相容，恂戮之于市。复以为耻，还，过颍川，谓左右曰：「吾与寇恂并列将帅，而为其所陷，今见恂，必手剑之！」恂知其谋，不欲与相见。姊子谷崇曰：「崇，将也，得带剑侍侧；卒有变，足以相当。」〔卒，读曰猝。〕恂曰：「不然，昔蔺相如不畏秦王而屈于廉颇者，为国也。」〔事见四卷周赧王三十六年。为，于伪翻。〕乃敕属县盛供具，储酒醪；〔说文曰：醪，兼汁滓酒。〕执金吾军入界，一人皆兼二人之馔。〔贤曰：馔，具也，雏晥翻，又音雏恋翻。〕恂出迎于道，称疾而还。复勒兵欲追之，而吏士皆醉，遂过去。恂遣谷崇以状闻，帝乃征恂。恂至，引见；时贾复先在坐，〔坐，徂卧翻。〕欲起相避。帝曰：「天下未定，两虎安得私！今日朕分之。」〔分，犹解也。〕于是并坐极欢，遂共车同出，结友而去。
帝遣游击将军邓隆助朱浮讨彭宠；隆军潞南，浮军雍奴，遣吏奏状。〔潞、雍奴二县，皆属渔阳郡。水经曰：鲍丘水过潞县南，曰潞河。邓隆军于是水之南，为彭宠所破。宋白曰：幽州武清县，本汉雍奴县。水经注云：雍奴，薮泽之名；四面有水曰雍，水不流曰奴。〕帝读檄，怒，谓使吏曰：〔遣吏来使，故曰使吏。使，疏吏翻。〕「营相去百里，其势岂可得相及！比若还，〔若，汝也。比，必寐翻，及也。〕北军必败矣。」彭宠果遣轻兵击隆军，大破之；浮远，遂不能救。
盖延围睢阳数月，克之。〔盖，古盍翻。〕刘永走至虞，〔贤曰：虞县，属梁国；故城在今宋州虞城县。〕虞人反，杀其母、妻；永与麾下数十人奔谯。〔地理志，谯县，属沛郡。贤曰：今亳州县。〕苏茂、佼强、周建合军三万余人救永；延与战于沛西，〔地理志，沛县，属沛郡。贤曰：今徐州县。佼，音绞，又音鹈。〕大破之。永、强、建走保湖陵，〔地理志，湖陵县，属山阳郡。〕茂奔还广乐；延遂定沛、楚、临淮。〔三郡也。〕
帝使太中大夫伏隆持节使青、徐二州，招降郡国。青、徐群盗闻刘永破败，皆惶怖请降。〔怖，普布翻。〕张步遣其掾孙昱随隆诣阙上书，献鳆鱼。〔鳆，步各翻。〕隆，湛之子也。
堵乡人董欣反宛城，〔水经注曰：堵水南经小堵乡。贤曰：在今唐州方城县。堵，音者。宛，于元翻。〕执南阳太守刘驎。扬化将军坚镡攻宛，拔之；〔驎，离珍翻。镡，徒含翻。坚，姓；镡，名。〕欣走还堵乡。
陕贼苏况攻破弘农；〔陕，失冉翻。〕帝使景丹讨之。会丹薨，征虏将军祭遵击弘农、鲩华、蛮中贼，皆平之。〔东观记曰：鲩华，聚也。郦道元曰：河南郡新城县，故蛮子国也，县有鄤聚，今名蛮中。括地志：故麻城谓之蛮中，在汝州梁县界。祭，则介翻。〕
赤眉引兵欲西上陇，〔陇县，属天水郡；有大，名陇坻。三秦记曰：其九回，不知高几许，欲上者七日乃越；高处可容百余家，清水四注下。郭仲产秦州记曰：陇山东西百八十里，登山岭，东望秦川，四五百里，极目泯然。山东人行役，升此而顾赡者，莫不悲思，故歌曰：「陇头流水，分离四下。念我行役，飘然旷野。登高远望，涕零双堕。」渡汧、陇，无蚕桑；八月乃麦，五月乃冻解。〕隗嚣遣将军杨广迎击，破之；又追败之于乌氏、泾阳间。〔乌氏、泾阳二县，属安定郡。贤曰：乌氏故城，在今泾州安定县东四十里。泾阳故城，在今原州平高县之南。败，补迈翻。氏，音支。〕赤眉至阳城番须中，〔郦道元曰：阳城在安民县。成帝永始二年，罢安定呼他苑以为安民县。贤曰：番须口与回中相近，并在汧。番，音盘。〕逢大雪，坑谷皆满，士多冻死；乃复还，发掘诸陵，〔复，扶又翻；下同。〕取其宝货。凡有玉匣殓者，率皆如生；〔殓，力赡翻。〕贼遂污辱吕后尸。〔污，乌故翻。关中记：吕后合葬长陵。高祖陵在西，吕后陵在东。〕邓禹遣兵击之于郁夷，〔地理志，郁夷县，属右扶风。〕反为所败；〔败，补迈翻。〕禹乃出之云阳。〔地理志，云阳县，属左冯翊。〕赤眉复入长安。延岑屯杜陵，〔贤曰：县名，属京兆，周之杜伯国；在今万年县东南。赤眉将逢安击之。邓禹以安精兵在外，引兵袭长安；会谢禄救至，禹兵败走。延岑击逢安，大破之，〔逢，音庞。〕死者十余万人。
廖湛将赤眉十八万攻汉中王嘉；嘉与战于谷口，〔地理志，谷口县，属冯翊。贤曰：故城在今醴泉县东北四十里。水经注曰：泾水东经九嵕山东、中山西，谓之谷口。杜佑曰：谷口，今云阳县洛谷是。宋白曰：当泾水所出之处，故谓之谷口。廖，力吊翻，又力救翻。〕大破之，嘉手杀湛，遂到云阳就谷。嘉妻兄新野来歙，帝之姑子也，帝令邓禹招嘉，嘉因歙诣禹降。〔歙，许及翻。〕李宝倨慢，禹斩之。〔考异曰：更始柱功侯李宝时为刘嘉相。此盖别一人，同姓名。余参考范书，究其本末，汉中王嘉即以更始柱功侯李宝为相，禹诛之，非别一人也。〕
