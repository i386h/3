<!-- { "loadSidebar": true } -->
魏公廋遗吴王垂及皇甫真笺曰：〔遗，于季翻。〕「苻坚、王猛，皆人杰也，谋为燕患久矣；今不乘机取之，恐异日燕之君臣将有甬东之悔矣！」〔左传：吴入越，越子保于会稽，使行成于吴，吴子许之。伍子胥谏，不听。其后越入吴，请使吴王居甬东。吴王曰：「孤老矣，不能事君王也。吾悔不用子胥之言，自令陷此！」乃缢。贾逵曰：甬东，越鄙，甬江东也。索隐曰：今鄮县即其处。甬，余陇翻。〕垂谓真曰：「方今为人患者必在于秦，主上富于春秋，观太傅识度，岂能敌苻坚、王猛乎？」真曰：「然，吾虽知之，如言不用何！」
④三月，丁巳朔，日有食之。
癸亥，大赦。
⑥秦杨成世为赵公双将苟兴所败，毛嵩亦为燕公武所败，奔还。秦王坚复遣武卫将军王鉴、宁朔将军吕光、将军冯翊郭将、翟専等帅众三万讨之。〔败，补迈翻。复，扶又翻。専，奴沃翻。〕夏，四月，双、武乘胜至于榆眉，以苟兴为前锋。王鉴欲速战，吕光曰：「兴新得志，气势方锐，宜持重以待之。彼粮尽必退，退而击之，蔑不济矣！」二旬而兴退。光曰：「兴可击矣。」遂追之；兴败，因击双、武，大破之，斩获万五千级，武弃安定，与双皆奔上邽；鉴等进攻之。〕
晋公柳数出挑战，〔数，所角翻。挑，徒了翻。〕王猛不应。柳以猛为畏之，五月，留其世子良守蒲阪，帅众二万西趋长安。去蒲阪百余里，邓羌帅精骑七千夜袭，败之。〔帅，读曰率。趋，七喻翻。败，补迈翻。〕柳引军还，猛邀击之，尽俘其众。柳与数百骑入城，猛、羌进攻之。
秋，七月，王鉴等拔上邽，斩双、武，宥其妻子。以左卫将军苻雅为秦州刺史。八月，以长乐公丕为雍州刺史。〔乐，音洛。雍，于用翻。〕
九月，王猛等拔蒲阪，斩晋公柳及其妻子。猛屯蒲阪，遣邓羌与王鉴等会攻陕城。
⑦燕王公，贵戚多占民为荫户，〔占，之赡翻。晋制：官自第一至第九，各以贵贱占田有差，而又各以品之高卑荫其亲属，多者及九族，少者二世；宗室、国宾、先贤之后，及士人子孙亦如之；而又得荫人以为衣食客及佃客。〕国之户口，少于私家，〔少，所沼翻。〕仓库空竭，用度不足。尚书左仆射广信公悦绾曰：「今三方鼎峙，〔三方，谓燕、晋、秦也。〕各有吞并之心。而国家政法不立，豪贵恣横，〔横，户孟翻。〕至使民户弹尽，委输无入，〔委，于伪翻。输，书遇翻。〕吏断常俸，战士绝廪，官贷粟帛以自赡给；既不可闻于邻敌，且非所以为治，〔治，直吏翻。〕宜一切罢断诸荫户，尽还郡县。」〔罢断，丁管翻。〕燕主暐从之，使绾专治其事，纠擿奸伏，〔擿，他历翻。〕无敢蔽匿，出户二十余万，举朝怨怒。〔朝，直遥翻。〕绾先有疾，自力厘校户籍，疾遂亟。冬，十一月，卒。
⑧十二月，秦王猛等拔陕城，获魏公廋，送长安。秦王坚问其所以反，对曰：「臣本无反心，但以弟兄屡谋逆乱，臣惧并死，故谋反耳。」坚泣曰：「汝素长者，固知非汝心也；且高祖不可以无后。」〔苻健庙号高祖。〕乃赐廋死，原其七子，以长子袭魏公，余子皆封县公，以嗣越厉王及诸弟之无后者。〔苻生废为越王，谥曰厉。〕苟太后曰：「廋与双俱反，双独不得置后，何也？」坚曰：「天下者，高祖之天下，高祖之子不可以无后。至于仲群，不顾太后，谋危宗庙，〔苻双，字仲群。〕天下之法，不可私也！」以范阳公抑为征东大将军、并州刺史，镇蒲阪；邓羌为建武将军、洛州刺史，镇陕城。擢姚眺为汲郡太守。
加大司马温殊礼，位在诸侯王上。
⑩是岁，以仇池公杨世为秦州刺史，世弟统为武都太守。世亦称臣于秦，秦以世为南秦州刺史。
资治通鉴卷第一百二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十四〔起屠维大荒落（己巳），尽上敦牂（庚午），凡二年。〕
海西公下
太和四年〔（己巳、三六九）〕
①春，三月，大司马温请与徐、兖二州刺史郗愔、江州刺史桓冲、豫州刺史袁真等伐燕。〔慕容恪死，温乃伐燕，自谓相时而动，可以制胜，岂知为慕容垂所败哉！郗，丑之翻。愔，挹淫翻。〕初，愔在北府，〔晋，都建康，以京口为北府，历阳为西府，姑孰为南州。〕温常云：「京口酒可饮，兵可用。」〔京口兵可用，盖山川风气然也，岂必至谢玄用之而后敌人知畏哉！〕深不欲愔居之；而愔暗于事机，乃遗温笺，〔遗，于季翻。〕欲共奖王室，请督所部出河上。愔子超为温参军，取视，寸寸毁裂；乃更作愔笺，〔更，工衡翻。〕自陈非将帅才，不堪军旅，〔将，即亮翻。帅，所类翻。〕老病，乞闲地自养，劝温并领己所统。温得笺大喜，即转愔冠军将军、会稽内史。〔冠，古玩翻。会稽为王国，改太守为内史。会，工外翻。〕温自领徐、兖二州刺史。夏，四月，庚戌，温帅步骑五万发姑孰。〔帅，读曰率。骑，奇寄翻。〕
②甲子，燕主暐立皇后可足浑氏，太后从弟尚书令豫章公翼之女也。〔从，才用翻。〕
③大司马温自兖州伐燕。郗超曰：「道远，汴水又浅，〔兵乱之余，汴水填淤，未尝有人浚治，故浅。汴，皮变翻。〕恐漕运难通。」温不从。六月，辛丑，温至金乡，〔金乡县，后汉属山阳郡，晋属高平郡，隋属济阴郡，唐属兖州，我宋属济州，县在州东南九十里。〕天旱，水道绝，温使冠军将军毛虎生凿巨野三百里，引汶水会于清水。〔班固地理志，汶水出泰山莱芜县西南，入济。水经注：济水东北入巨野，其故渎又东北右合洪水；；洪水上承巨野薛训渚，谓之桓公渎，济自是北注。杜佑曰：济水，因王莽末渠涸不复截河过，今东平、济南、淄川、北海界中有水流入海，谓之清河，实菏泽、汶水合流，亦曰济河，盖因旧名，非济水也。汶，音问。〕虎生，宝之子也。〔毛宝预有平苏峻之功。注又见前。〕温引舟师自清水入河，舳舻数百里。〔舳，音逐。舻，音卢。〕郗超曰：「清水入河，难以通运。〔自清水入河，皆是泝流，又道里回远，故言难以通运。〕若寇不战，运道又绝，因敌为资，复无所得，〔复，扶又翻。〕此危道也。不若尽举见众直趋邺城，〔见，贤遍翻。趋，七喻翻。〕彼畏公威名，必望风逃溃，北归辽、碣。〔碣，音竭。〕若能出战，则事可立决。若欲城邺而守之，则当此盛夏，难为功力，百姓布野，尽为官有，易水以南必交臂请命矣。但恐明公以此计轻锐，胜负难必，欲务持重，则若顿兵河、济，〔济，子礼翻。〕控引漕运，俟资储充备，至来夏乃进兵；虽如赊迟，〔赊，远也。〕然期于成功而已。舍此二策而连军北上，〔上，时掌翻。〕进不速决，退必愆乏。〔愆，差爽也。乏，匮竭也。此言粮运。〕贼因此势以日月相引，渐及秋冬，水更涩滞。〔涩，色立翻。〕且北土早寒，三军裘褐者少，〔少，诗沼翻。〕恐于时所忧，非独无食而已。」温又不从。〔郗超之谋略，岂常人所及哉，宜桓温重之也。重之而不从其计者，直趋邺城，决胜负于一战，温所不敢；顿兵河、济以待来年，使燕得为备，温亦不为也。〕
温遣建威将军檀玄攻湖陆，拔之，〔湖陆县，前汉曰湖陵，属山阳郡，章帝更名湖陆；晋分属高平郡。贤曰：湖陆故城在今兖州方与县东南。〕获燕宁东将军慕容忠。燕主暐以下邳王厉为征讨大都督，帅步骑二万逆战于黄墟，〔水经注：陈留小黄县有黄乡。杜预曰：外黄县东有黄城，兵乱之后，城邑丘墟，故曰黄墟。帅，读曰率。骑，奇寄翻。〕厉兵大败，单马奔还。高平太守徐翻举郡来降。前锋邓遐、朱序败燕将傅颜于林渚。〔水经注：华水东径棐城北，即北林亭也。春秋诸侯会于棐林以救郑，遇于北林。按林乡故城在新郑北；又有曰鷢陂，在长社东北，林乡西南。败，补迈翻。〕暐复遣乐安王臧统诸军拒温，〔复，扶又翻。〕臧不能抗，乃遣散骑常侍李凤求救于秦。〔散，悉亶翻。骑，奇寄翻。〕
秋，七月，温屯武阳，〔此东武阳也，汉属东郡，魏、晋属阳平郡，唐改曰朝城县、属魏州。〕燕故兖州刺史孙元帅其族党起兵应温，温至枋头。〔帅，读曰率。枋，音方。〕暐及太傅评大惧，谋奔和龙。吴王垂曰：「臣请击之；若其不捷，走未晚也。」暐乃以垂代乐安王臧为使持节、南讨大都督，〔使，疏吏翻。〕帅征南将军范阳王等众五万以拒温。垂表司徒左长史申胤、黄门侍郎封孚、尚书郎悉罗腾皆从军。〔悉罗腾，盖夷人，以部落为氏，如魏书官氏志所载，神元时余部诸姓内入者叱罗氏、如罗氏之类。〕胤，锺之子；孚，放之子也。〔申锺见九十五卷成帝咸和九年。封放见九十九卷穆帝永和七年。〕
暐又遣散骑侍郎乐嵩请救于秦，许赂以虎牢以西之地。秦王坚引群臣议于东堂，皆曰：「昔桓温伐我，至灞上，〔见九十九卷永和十年。〕燕不救我；今温伐燕，我何救焉！且燕不称藩于我，我何为救之！」王猛密言于坚曰：「燕虽强大，慕容评非温敌也。若温举山东，进屯洛邑，收幽、冀之兵，引并、豫之粟，观兵崤、渑，〔渑，弥兖翻。〕则陛下大事去矣。今不如与燕合兵以退温；温退，燕亦病矣，然后我承其弊而取之，不亦善乎！」〔王猛之取李俨，其计亦出此〕坚从之。八月，遣将军苟池、洛州刺史邓羌帅步骑二万以救燕，出自洛阳，军至颍川；〔颍州郡，治许昌。〕又遣散骑侍郎姜抚报使于燕。〔使，疏吏翻。〕以王猛为尚书令。
太子太傅封孚问于申胤曰：「温众强士整，乘流直进，今大军徒逡巡高岸，兵不接刃，未见克殄之理，事将何如﹖」胤曰：「以温今日声势，似能有为，然在吾观之，必无成功。何则﹖晋室衰弱，温专制其国，晋之朝臣未必皆与之同心。〔朝，直遥翻。〕故温之得志，众所不愿也，必将乖阻以败其事。〔乖，异也。阻，隔也。败，补迈翻。〕又，温骄而恃众，怯于应变。大众深入，值可乘之会，反更逍遥中流，不出赴利，欲望持久，坐取全胜；〔温之为计正如此，申胤料之审矣。〕若粮廪愆悬，情见势屈，必不战自败，此自然之数。」〔温攻秦而不渡霸水，攻燕而徘徊枋头，人皆咎其不进，知彼知己，温盖临敌而方有见乎此也。温之智虽不足以禁暴定功，然其去众人亦远矣。愆，谓粮运失期不至。悬，绝也。见，贤遍翻。〕
