<!-- { "loadSidebar": true } -->
12魏以甄琛为河南尹，琛表曰：「国家居代，患多盗窃，世祖发愤广置主司里宰，皆以下代令长及五等散男有经略者乃得为之。〔长，知两翻。五等散男，谓爵为五等男而居散官者。魏书曰：魏公、侯、伯、子、男，有开国，有散，凡散各降开国一品。非以其居散官而谓之散男也。散，悉亶翻。〕又多置吏士为其羽翼，崇而重之，始得禁止。今迁都已来，天下转广，四远赴会，事过代都，五方杂沓，寇盗公行，里正职轻任碎，多是下材，人怀苟且，不能督察。请取武官八品将军已下干用贞济者，〔贞济，谓坚贞而济事也。〕以本官俸恤领里尉之任，高者领六部尉，中者领经途尉，下者领里正。〔魏官既给俸，又给恤亲之禄，故谓之俸恤。魏分洛阳城中为六部，置六部尉。因张平子东京赋「经途九轨」，置经途尉。经途，城中之大途也。其余处各置里正。〕不尔，请少高里尉之品，〔少，诗沼翻。〕选下品中应迁者进而为之，督责有所，辇毂可清。」〔自汉以来，京师谓之辇毂下。〕诏曰：「里正可进至勋品，〔勋品，勋官初品也。〕经途从九品，六部尉正九品，〔洛阳六部尉并置于东汉之时，曹操为洛阳北部尉，此其证也。从，才用翻。〕诸职中简取，不必武人。」琛又奏以羽林为游军，于诸坊巷司察盗贼，于是洛城清静，后常踵焉。
13是岁，梁之境内有州二十三，〔此据五代史志。按萧子显齐志，齐有扬、南徐、豫、兖、南兖、北徐、青、冀、江、广、交、越、荆、巴、郢、司、雍、梁、秦、益、宁、湘、南豫二十三州。时已废巴州，当以王茂所立宛州足之。〕郡三百五十，县千二十二。是后州名浸多，废置离合，不可胜记。〔胜，音升。〕魏朝亦然。〔朝，直遥翻；下同。〕
14上敦睦九族，优借朝士，有犯罪者，皆屈法申之。百姓有罪，则案之如法，其缘坐则老幼不免，一人逃亡，举家质作，〔质，音致，又如字。质作，质其家属而罚作之。〕民既穷窘，奸宄益深。尝因郊祀，有秣陵老人〔江南以建康、秣陵为赤县；隋废秣陵、建康并为江宁县。窘，渠陨翻。宄，音轨。〕遮车驾言曰：「陛下为法，急于庶民，缓于权贵，非长久之道。诚能反是，天下幸甚。」上于是思有以宽之。
十一年〔（壬辰、五一二）〕
1春，正月，壬辰，诏：「自今逋?之家及罪应质作，若年有老小，可停将送。」〔所谓宽庶民者，如此而已。而不能绳权贵以法，君子是以知梁政之乱也。〕
2以临川王宏为太尉，骠骑将军王茂为司空、尚书令。〔骠，匹妙翻。骑，奇寄翻；下同。〕
3丙辰，魏以车骑大将军、尚书令高肇为司徒，清河王怿为司空，广平王怀进号骠骑大将军，加仪同三司。肇虽登三司，犹自以去要任，怏怏形于言色，〔要任，谓尚书令。怏，于两翻。〕见者嗤之。〔嗤，丑之翻。〕尚书右丞高绰、国子博士封轨，素以方直自业，〔业，事也。以方直为事，所谓强作之也，作之不已，乃成君子。〕及肇为司徒，绰送迎往来，轨竟不诣肇。绰顾不见轨，乃遽归，叹曰：「吾平生自谓不失规矩，今日举措，不如封生远矣。」绰，允之孙；轨，懿之族孙也。〔高允事魏世祖以下四朝。封懿去燕归魏，以疏慢见黜。〕
清河王怿有才学闻望，惩彭城之祸，〔谓彭城王勰无罪见杀也。闻，音问。〕因侍宴，谓肇曰：「天子兄弟讵有几人，而翦之几尽！〔谓又杀京兆王愉也。之几，居依翻。〕昔王莽头秃，藉渭阳之资，遂篡汉室。〔事见汉纪。〕今君身曲，亦恐终成乱阶。」会大旱，肇擅录囚徒，欲以收众心。怿言于魏主曰：「昔季氏旅于泰山，孔子疾之。〔朱元晦曰：旅，祭名也。礼，诸侯祭封内山川。季氏祭之，僭也。〕诚以君臣之分，〔分，扶问翻。〕宜防微杜渐，不可渎也。减膳录囚，乃陛下之事；今司徒行之，岂人臣之义乎！明君失之于上，奸臣窃之于下，祸乱之基，于此在矣。」帝笑而不应。
4夏，四月，魏诏尚书与群司鞫理狱讼，令饥民就谷燕、恒二州及六镇。〔燕，因肩翻。恒，户登翻。〕
5乙酉，魏大赦，改元延昌。
6冬，十月，乙亥，魏立皇子诩为太子，始不杀其母。〔为后胡后乱魏张本。〕以尚书右仆射郭祚领太子少师。祚尝从魏主幸东宫，怀黄箛以奉太子；〔箛，扶田翻。博雅，白鲅，瓜属。此黄鲅，又一种也。〕时应诏左右赵桃弓深为帝所信任，祚私事之，时人谓之「桃弓仆射」、「黄鲅少师。」
7十一月，乙未，以吴郡太守袁昂兼尚书右仆射。
8初，齐太子步兵校尉平昌伏曼容表求制一代礼乐，世祖诏选学士十人修五礼，〔五礼：吉、凶、军、宾、嘉。〕丹杨尹王俭总之。俭卒，〔卒，子恤翻。〕以事付国子祭酒何胤。胤还东山，〔胤隐会稽东山。〕齐明帝敕尚书令徐孝嗣掌之。孝嗣诛，率多散逸，诏骠骑将军何佟之掌之。〔佟，徒冬翻。〕经齐末兵火，仅有在者。帝即位，佟之启审省置之宜，〔启之于上，审礼局之宜省、宜置也。〕敕使外详。〔使外详议以闻也。〕时尚书以为庶务权舆，〔毛苌曰：权舆，始也。此言王业创始也。〕宜俟隆平，欲且省礼局，并还尚书仪曹，诏曰：「礼坏乐缺，实宜以时修定。但顷之修撰不得其人，所以历年不就，有名无实。此既经国所先可即撰次。」〔左传曰：礼，经国家，定社稷，序人民，利后嗣者也。撰，具也，述也。〕于是尚书仆射沈约等奏：「请五礼各置〔旧学士十人共修五礼，今请分五礼，各置学士。〕旧学士一人，令自举学古一人相助抄撰，〔抄，楚交翻，录也。〕其中疑者，依石渠、白虎故事，请制旨断决。」〔石渠事见二十七卷汉宣帝甘露三年。白虎事见四十六卷章帝建初四年。断，丁乱翻。〕乃以右军记室【章：十二行本「室」下有「参军」二字；乙十一行本同。】明山宾等分掌五礼，佟之总其事。佟之卒，以镇北咨议参军伏暅代之。暅，曼容之子也。〔暅，古邓翻。〕至是，五礼成，列上之，合八千一十九条，诏有司遵行。
9己酉，临川王宏以公事左迁骠骑大将军。
10是岁，魏以桓叔兴为南荆州刺史，治安昌，〔汉南阳郡有安昌侯国。晋泰始中，割南阳东鄙之安昌、平林、平氏、义阳四县，置义阳郡，治安昌城。后义阳移治石城山上，因梁希侵逼，徙治仁顺城，而安昌则俗谓之白茅城。〕隶东荆州。
十二年〔（癸巳、五一三）〕
1春，正月，辛卯，上祀南郊，大赦。
2二月，辛酉，以兼尚书右仆射袁昂为右仆射。
3己卯，魏高阳王雍进位太保。
4郁洲迫近魏境，〔近，其靳翻。〕其民多私与魏人交市，朐山之乱，或阴与魏通，朐山平，心不自安。青、冀二州刺史张稷不得志，政令宽弛，僚吏颇多侵渔。庚辰，郁洲民徐道角等夜袭州城，杀稷，送其首降魏，〔朐，音劬。降，户江翻。考异曰：魏帝纪作「郁州人徐玄明」，今从梁康绚传。又绚传，稷死在朐山叛之明年。今从魏帝纪。按郁洲即郁洲。〕魏遣前南兖州刺史樊鲁将兵赴之。〔将，即亮翻。〕于是魏饥，民饿死者数万，侍中游肇谏，以为「朐山滨海，卑湿难居，郁洲又在海中，得之尤为无用。其地于贼要近，〔要，谓海道之要；近，谓南近江、淮。〕去此闲远，〔魏图东南，其用兵必于淮、汉之间；郁洲介在海中，又非兵冲，故曰闲远。〕以闲远之兵攻要近之众，不可敌也。方今年饥民困，唯宜安静，而复劳以军旅，费以馈运，臣见其损，未见其益。」魏主不从，复遣平西将军奚康生将兵逆之。〔复，扶又翻。〕未发，北兖州刺史康绚遣司马霍奉伯讨平之。〔梁北兖州当治淮阴。绚，许县翻。〕
5辛巳，新作太极殿。
6上尝与侍中、太子少傅建昌侯沈约各疏栗事，约少上三事，出，谓人曰：「此公护前，不则羞死！」〔帝每集文学之士策经史事，群臣多引短推长，帝乃悦，故约退有是言。护前者，自护其所短，不使人在己前。忌前者，忌人在己前也。约少，诗沼翻。不，读曰否。〕上闻之怒，欲治其罪，徐勉固谏而止。〔治，直之翻。〕上有憾于张稷，〔以其怨望，故憾之。〕从容与约语及之，〔从，千容翻。〕约曰：「左仆射出作边州，〔谓为青、冀二州刺史。〕已往之事，何足复论！」〔复，扶又翻。〕上以【章：十二行本「以」下有「为」字；乙十一行本同。】约与稷昏家相为，〔为，于伪翻。〕怒曰：「卿言如此，是忠臣邪！」乃辇归内殿。约惧，不觉上起，犹坐如初；及还，未至床而凭空，顿于户下，〔踣而首先至地为顿。〕因病。梦齐和帝以剑断其舌，〔断，丁管翻。〕乃呼道士奏赤章于天，称「禅代之事，不由己出。」上遣主书黄穆之视疾，夕还，增损不即启闻，惧罪，乃白赤章事。上大怒，中使谴责者数四。〔帝本信释氏报应之说，谓天可欺也，故因赤章之事而怒责约。古人不肯移腹心之疾而置诸股肱，雅异于是。使，疏吏翻。〕约益惧，闰月，乙丑，卒。〔卒，子恤翻。〕有司谥曰「文」，上曰：「情怀不尽曰隐，」改谥隐侯。
7夏，五月，寿阳久雨，大水入城，庐舍皆没。魏扬州刺史李崇勒兵泊于城上，水增未已，乃乘船附于女墙，〔城上短墙曰女墙，所谓陴也，今人谓之女头。〕城不没者二板。将佐劝崇弃寿阳保北山，〔寿阳北山即八公山。〕崇曰：「吾忝守藩岳，德薄致灾，淮南万里，系于吾身，一旦动足，百姓瓦解，扬州之地，恐非国物，吾岂爱一身，取愧王尊！〔汉王尊为东郡太守，河水盛溢，泛浸瓠子金堤，老弱奔走。尊止宿堤上，吏民争叩头救止，尊不肯去。及水盛堤坏，吏民皆奔走，唯一主簿泣在尊旁立不动，而水波稍却回还，吏民咸壮尊之勇节。〕但怜此士民无辜同死，可结筏随高，人规自脱，〔规，图也。筏，音伐。〕吾必与此城俱没，幸诸君勿言！」
扬州治中裴绚帅城南民数千家泛舟南走，避水高原，〔绚，许县翻。帅，读曰率。〕谓崇还北，因自称豫州刺史，〔自宋以来，置豫州于寿阳。绚乘水聚民，自称豫州刺史，以求梁应援。〕与别驾郑祖起等送任子来请降。马仙琕遣兵赴之。
