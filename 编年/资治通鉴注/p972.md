<!-- { "loadSidebar": true } -->
前幽州记室直中书省张蕴古上大宝箴，〔唐诸州无记室，唯王国有记室参军，从六品上。蕴古盖庐江王瑗督幽州时为记室也。唐制，资序未至，以怹官入省者为直。上，时掌翻。〕其略曰：「圣人受命，拯溺亨屯，〔屯，陟伦翻。〕故以一人治天下，不以天下奉一人。」又曰：「壮九重于内，所居不过容膝；〔治，直之翻。重，直龙翻。〕彼昏不知，瑶其台而琼其室。罗八珍于前，所食不过适口；〔周礼：膳夫，珍用八物。注云：珍，谓淳熬、淳毋、炮豚、炮牂、捣珍、渍、熬、肝膋也。淳，之纯翻。毋，莫胡翻，一音武由翻。牂，作郎翻。膋，力雕翻。〕惟狂罔念，丘其糟而池其酒。」又曰：「勿没没而闇，勿察察而明，虽冕旒蔽目而视于未形，虽黈纩塞耳而听于无声。」〔冕而前旒，所以蔽明。黈纩充耳，所以塞聪。师古曰：以黄鼦为圜，用两组挂之于冕，垂两耳旁，示不外听也。黈，他口翻。塞，悉则翻。〕上嘉之，赐以束帛，〔唐制：凡赐十段，其率绢三匹，布三端，绵四屯；若杂彩十段，则丝布二四，紬二匹，绫二匹，缦四匹；若赐蕃客锦彩，率十段，则锦一张，绫二匹，缦四匹，绵四屯；凡时服称一具者全给之，一副者减给之。正冬之会，称赐束帛有差者，五品已上五匹，六品已下二匹；命妇视其夫、子。〕除大理丞。〔大理丞，正六品，掌分判寺事。〕
15上召傅奕，赐之食，谓曰：「汝前所奏，几为吾祸。〔事见上卷是年六月。几，居依翻。〕然凡有天变，卿宜尽言皆如此，勿以前事为惩也。」上尝谓奕曰：「佛之为教，玄妙可师，卿何独不悟其理﹖」对曰：「佛乃胡中桀黠，〔黠，户八翻。〕诳耀彼土。中国邪僻之人，取庄、老玄谈，饰以妖幻之语，用欺愚俗，无益于民，有害于国，臣非不悟，鄙不学也。」上颇然之。
16上患吏多受赇，〔枉法受赂曰赇。赇，音求。〕密使左右试赂之。有司门令史受绢一匹，〔司门郎，属刑部，掌天下门出入往来之籍赋而审其政，有令史六人。唐令，布帛皆阔尺八寸长四丈为匹。〕上欲杀之，民部尚书裴矩谏曰：「为吏受赂，罪诚当死；但陛下使人遗之而受，〔遗，于季翻。〕乃陷人于法也，恐非所谓『道之以德，齐之以礼。』」〔引论语孔子之言。道，读曰导。〕上悦，召文武五品已上告之曰：「裴矩能当官力争，不为面从，傥每事皆然，何忧不治！」〔治，直吏翻。〕
臣光曰：古人有言：君明臣直。裴矩佞于隋而忠于唐，非其性之有变也；君恶闻其过，则忠化为佞，君乐闻直言，则佞化为忠。〔恶，乌路翻。乐，音洛。〕是知君者表也，臣者景也，表动则景随矣。
17是岁，进皇子长沙郡王恪为汉王、宜阳郡王佑为楚王。
18新罗、百济、高丽三国有宿仇，〔北史曰：新罗本辰韩种，在高丽东南，亦曰秦韩，相传秦世亡人避役，来适马韩，割东界居之，故名秦韩。始有六国，稍分为十二，新罗其一也。或称魏毋丘俭破高丽，奔沃沮，后复国，其留者为新罗，兼有沃沮、不耐、韩、濊之地。其王本百济人，自海洮入新罗，遂王其国，附庸百济；后致强盛，因与百济为敌。百济伐高丽，来请救，悉兵往破之。自是相攻不置，后获百济王，杀之，滋结怨。丽，力知翻。〕迭相攻击；上遣国子助教奢往谕指，〔晋武帝咸宁四年立国子学，置祭酒、博士各一人，助教十五人，以教生徒。孝武太元十年，损助教为十人。唐助教五人，从六品上，掌佐博士分经教授。〕三国皆上表谢罪。〔上，时掌翻。〕
太宗文武大圣大广孝皇帝上之上〔讳世民，高祖次子也。帝初谥文皇帝，庙号太宗；咸亨五年，追谥太宗文武圣皇帝；天宝八载，追尊太宗文武大圣皇帝；十三载，又加尊太宗文武大圣大广孝皇帝〕
贞观元年〔（丁亥、六二七）观，古玩翻。〕
1春，正月，乙酉，改元。
2丁亥，上宴群臣，奏秦王破陈乐，〔陈，读曰阵。新志：太宗为秦王，破刘武周，军中相与作秦王破陈乐曲。〕上曰：「朕昔受委专征，民间遂有此曲，虽非文德之雍容，然功业由兹而成，不敢忘本。」封德彝曰：「陛下以神武平海内，岂文德之足比。」上曰：「戡乱以武，守成以文，文武之用，各随其时。卿谓文不及武，斯言过矣！」德彝顿首谢。
3己亥，制：「自今中书、门下及三品以上入合议事，皆命谏官随之，有失辄谏。」〔程大昌曰：唐西内太极殿，即朔望受朝之所，盖正殿也。太极之北有两仪殿，即常日视朝之所。太极殿两庑有东西二上合，则是两合皆有门可入，已又可转北而入两仪也。此太宗时入合之制也。至高宗以后，多居东内，御宣政前殿，则谓之衙，衙有仗；御紫宸便殿，则谓之入合。其不御宣政前殿而御紫宸也，乃自正衙唤仗，由合门而入，百官候朝于衙者，因随而入见，谓之入合。〕
4上命吏部尚书长孙无忌等与学士、法官更议定律令，〔长，知两翻。〕宽绞刑五十条为断右趾，〔断，丁管翻。〕上犹嫌其惨，曰：「肉刑之废已久，宜有以易之。」蜀王法曹参军裴弘献〔唐制，诸王有功、仓、户、兵、骑、法、士等七曹参军，正七品上。〕请改为加役流，徙三千里居作三年；诏从之。〔考异曰：新、旧刑法志皆云「居作二年」。今从王溥会要。〕
5上以兵部郎中戴冑忠清公直，〔兵部郎中，掌判帐及天下武官之阶品、卫府之名数。〕擢为大理少卿。〔少，始照翻。〕上以选人多诈冒资荫，敕令自首，不首者死。〔选，息绢翻；下同。首，手又翻。〕未几，有诈冒事觉者，〔几，居岂翻。〕上欲杀之。冑奏：「据法应流。」上怒曰：「卿欲守法而使朕失信乎﹖」对曰：「敕者出于一时之喜怒，法者国家所以布大信于天下也。陛下忿选人之多诈，故欲杀之，而既知其不可，复断之以法，〔断，丁乱翻。〕此乃忍小忿而存大信也。」上曰：「卿能执法，朕复何忧！」〔复，扶又翻；下不复、朕复、何复同。〕冑前后犯颜执法，言如涌泉，上皆从之，天下无冤狱。
6上令封德彝举贤，久无所举。上诘之，〔诘，去吉翻。〕对曰：「非不尽心，但于今未有奇才耳！」上曰：「君子用人如器，各取所长，古之致治者，岂借才于异代乎﹖〔治，直吏翻。〕正患己不能知，安可诬一世之人！」德彝惭而退。
御史大夫杜淹奏「诸司文案恐有稽失，请令御史就司检校。」上以问封德彝，对曰：「设官分职，各有所司。果有愆违，御史自应纠举；若徧历诸司，搜擿疵颣，〔擿，他狄翻。颣，卢对翻。〕太为烦碎。」淹默然。上问淹：「何故不复论执﹖」对曰：「天下之务，当尽至公，善则从之，德彝所言，真得大体，臣诚心服，不敢遂非。」上悦曰：「公等各能如是，朕复何忧！」
7右骁卫大将军长孙顺德受人馈绢，事觉，〔长，知两翻。骁，坚尧翻。〕上曰：「顺德果能有益国家，朕与之共有府库耳，何至贪冒如是乎！」〔冒，莫北翻。〕犹惜其有功，不之罪，但于殿庭赐绢数十匹。大理少卿胡演曰：「顺德枉法受财，罪不可赦，柰何复赐之绢﹖」上曰：「彼有人性，得绢之辱，甚于受刑；如不知愧，一禽兽耳，杀之何益！」
8辛丑，天节将军燕郡王李艺据泾州反。〔宜州道为天节军，置将军一人。燕，因肩翻。〕
艺之初入朝也，〔武德五年，艺引兵与太子建成会讨刘黑闼，遂入朝。朝，直遥翻。〕恃功骄倨，秦王左右至其营，艺无故殴之。〔殴，乌口翻。〕上皇怒，收艺系狱，既而释之。上即位，艺内不自安。曹州妖巫李五戒〔妖，于骄翻。〕谓艺曰：「王贵色已发！」劝之反。艺乃诈称奉密敕，勒兵入朝。遂引兵至豳州，豳州治中赵慈皓驰出谒之，〔诸州治中，即别驾。〕艺入据豳州，诏吏部尚书长孙无忌等为行军总管以讨之。〔长，知两翻。〕赵慈皓闻官军将至，密与统军杨岌图之，〔岌，鱼及翻。〕事泄，艺囚慈皓。岌在城外觉变，勒兵攻之，艺众溃，弃妻子，将奔突厥。至乌氏，〔厥，九勿翻。汉乌氏县属安定郡，故城在弹筝峡东。氏，音支。〕左右斩之，传首长安。弟寿，为利州都督，亦坐诛。
9初，隋末丧乱，〔丧，息浪翻。〕豪桀并起，拥众据地，自相雄长；唐兴，相帅来归，上皇为之割置州县以宠禄之，〔帅，读曰率。长，知两翻。为，于伪翻。〕由是州县之数，倍于开皇、大业之间。上以民少吏多，思革其弊；〔少，诗沼翻。〕二月，命大加并首，因山川形便，分为十道：一曰关内，二曰河南，三曰河东，四曰河北，五曰山南，六曰陇右，七曰淮南，八曰江南，九曰剑南，十曰岭南。〔京兆、同、华、商、岐、邠、陇、泾、原、宁、庆、鄜、坊、丹、延、灵、会、盐、夏、绥、银、丰、胜为关内道。洛、汝、陕、虢、郑、滑、许、颍、陈、蔡、汴、宋、亳、徐、濠、宿、郓、齐、曹、濮、青、淄、登、莱、棣、兖、海、沂、密为河南道。蒲、晋、绛、汾、隰、并、南汾、辽、沁、岚、石、忻、代、朔、蔚、泽、潞为河东道。怀、孟、魏、博、相、卫、澶、贝、邢、洺、磁、恒、冀、深、赵、沧、景、德、易、定、幽、涿、瀛、莫、燕、檀、营、平为河北道。荆、峡、归、夔、澧、朗、忠、涪、万、襄、唐、随、邓、均、房、郢、复、金、梁、洋、利、凤、兴、成、扶、文、壁、巴、蓬、通、开、隆、果、渠为山南道。秦、渭、河、鄯、兰、阶、洮、岷、廓、迭、宕、凉、瓜、沙、甘、肃为陇右道。杨、楚、滁、和、寿、庐、舒、光、鄿、黄、安、申为淮南道。润、常、苏、湖、杭、睦、越、衢、婺、括、台、福、建、泉、宣、歙、池、洪、江、鄂、岳、饶、信、虔、吉、袁、抚、潭、衡、永、道、郴、邵、黔、辰、夷、思、僰为江南道。益、嘉、眉、邛、简、资、巂、雅、南会、翼、维、松、姚、恭、戎、梓、遂、绵、剑、合、龙、普、渝、陵、荣、泸为剑南道。广、番、循、潮、南康、泷、端、新、封、南宕、春、罗、南石、高、南合、崖、振、邕、南方、南简、淳、钦、南尹、象、藤、桂、梧、贺、连、南昆、静、乐、南恭、融、容、牢、南林、南扶、南越、南义、交、陆、峰、爱、南德为岭南道。〕
10三月，癸巳，皇后帅内外命妇亲蚕。〔内命妇，宫内女官，自贵妃至侍巾，亦分各品。外命妇有六：王、嗣王、郡王之母、妻为妃，一品之国公母、妻为国夫人，三品以上母、妻为郡夫人，四品母、妻为郡君，五品母、妻为县君，勋官四品有封者，母、妻为乡君。凡外命妇朝参，视夫、子之品。唐制，皇后以季春吉巳享先蚕，遂以亲桑。舆服志：皇后亲蚕，服鞠衣，黄罗为之。帅，读曰率。〕
