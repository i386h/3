<!-- { "loadSidebar": true } -->
刘后闻之，密敕左右停刑，手疏上言：「今宫室已备，无烦更营，四海未壹，宜爱民力廷尉之言，社稷之福也，陛下宜加封赏；而更诛之，四海谓陛下何如哉！夫忠臣进谏者固不顾其身也，而人主拒谏者亦不顾其身也。陛下为妾营殿而杀谏臣，使忠良结舌者由妾，远近怨怒者由妾，公私困弊由妾，社稷阽危者由妾，〔为，于伪翻阽，服虔音反坫之坫；孟康音屋檐之檐。如淳曰：阽近边，知堕意。〕天下之罪皆萃于妾，妾何以当之！妾观自古败国丧家，〔败，补迈翻。丧，息浪翻。〕未始不由妇人，心常疾之，不意今日身自为之，使后世视妾由妾之视昔人也！〔由，与犹通。洪氏隶释曰：古字多以由通为犹字，樊毅修华岳碑，「由复夕惕。」余谓：樊碑之由，其义尚也；此由，如也。〕妾诚无面目复奉巾栉，〔栉，侧瑟翻；梳枇总名。复，扶又翻；下同。〕愿赐死此堂，以塞陛下之过！」〔塞，悉则翻。〕聪览之变色。
任顗等叩头流涕不已。聪徐曰：「朕比年已来，微得风疾，〔比，毗至翻。〕喜怒过差，不复自制。元达，忠臣也；朕未之察。诸公乃能破首明之，诚得辅弼之义也。朕愧戢于心〔戢，侧立翻，藏也。〕何敢忘之！」命顗等冠履就坐，〔坐，徂卧翻。〕引元达上，〔上，时掌翻，升堂也。〕以刘氏表示之，曰：「外辅如公，内辅如后，朕复何忧！」赐顗等谷帛各有差，更命逍遥园曰纳，李中堂曰愧贤堂。〔更，工衡翻。〕聪谓元达曰：「卿当畏朕，而反使朕畏卿邪！」
⑤西夷校尉向沈卒，众推汶山太守兰维为西夷校尉。〔向，式亮翻，姓也。沈，持林翻。汶，音僧。姓谱，郑穆公名兰，支庶以为氏；汉有武陵太守兰广。又匈奴传亦有兰氏，非此兰也。〕维率吏民北出，欲向巴东；〔欲归晋也。〕成将李恭、费黑邀击，获之。〔将，即亮翻。费，扶沸翻。〕
⑥夏，四月，丙午，怀帝凶问至长安，皇太子举哀，因加元服；〔郑樵通志略曰：魏氏，天子冠一加其说曰：古之士礼，冠必三加弥尊，所以喻其志。至于天子、诸侯无加数之文者，将以践阼临人，尊极德成，不复与士以君喻勉为义。礼，冠于庙；自魏不复在庙矣。冠，太子再加，是时盖仍魏礼。〕壬申，即皇帝位，大赦，改元。〔始改元建兴。〕以卫将军梁芬为司徒，雍州刺史曲允为尚书左仆射、录尚书事，〔雍，于用翻。〕京兆太守索綝为尚书左仆射、领吏部、京兆尹。〔索，昔各翻。綝，丑林翻。〕是时长安城中，户不盈百，蒿棘成林；公私有车四乘，〔乘，绳证翻。〕百官无章服、印绶，唯桑版署号而已。寻以索綝为卫将军、领太尉，军国之事，悉以委之。
⑦汉中山王曜、司隶校尉乔智明寇长安，平西将军赵染帅众走之，〔帅，读曰率；下同。〕诏曲允屯黄白城以拒之。
⑧石勒使石虎攻邺，邺溃，刘演奔廪丘，〔廪丘县，前汉属东郡，后汉属济阴郡，晋属濮阳国。贤曰：廪丘故城，在今濮州雷泽县北。〔二台流民皆降于勒。〔降，户江翻。〕勒以桃豹为魏郡太守姒抚之；久之，以石虎代豹镇邺。
初，刘琨用陈留太守焦求为兖州刺史，荀藩又用李述为兖州刺史；述欲攻求，琨召求还。及邺城失守，琨复以刘演为兖州刺史，镇廪丘。前中书侍郎郗鉴，少以清节著名，帅高平千余家避乱保峄山，〔水经注：峄山在邹县北，绎邑之所依以为名也。山东西二十里，高秀独出，积石相临，殆无土壤。石间多孔穴，洞达相通，往往有如数间屋处，其俗谓之「峄孔」。遭乱，辄将家入峄，外寇虽众，无所施害。晋永嘉中郗鉴保此山。今山南有大峄，名曰邹公峄，诗所谓「保有凫绎。」复，扶又翻。少，诗照翻。帅，读曰率。峄，音亦。〕琅邪王睿就用鉴为兖州刺史，镇邹山。〔邹山，在鲁郡邹县。考异曰：刘琨集，建兴二年十一月，壬寅朔，与丞相笺曰：「焦求虽出寒乡，有文武赡干。苟晞用为陈留太守，独在河南距当石勒，抚绥有方。琨以求行领兖州刺史。后闻荀公以李述为兖州，以素论门望，不可与求同日而论；至于胆干可以处危，权一时之用，李述亦不能及求。而王玄年少，便欲共讨求。琨以求已与玄构隙，便召还。而州界民物，甚不安服述；二千石及文武大姓，连遣信使求刑史，是以遣兄子演代求领兖州事。往年春正月，遣诣邺，至是斩王桑、走赵固」云云。「今勒据襄国，逼近邺城，故令演转南。演今治在廪丘，而李逑、郗鉴并欲争兖州，或云为荀公所用，或云为明公所用。大寇殄而自共寻干戈，此亦大溃也。辄敕演谨自守而已。」按：王桑、赵固之败及石勒攻邺，皆在永嘉六年。琨笺又云：「传长安消息，主上是秦王。」又建兴二年十月丙申朔，元年十一月壬申朔，十二月壬寅朔，然则琨发笺之日，建兴元年十二月壬寅朔也，传写襄耳。〕三人各屯郡，兖州吏民莫知所从。
⑨琅邪王睿以前庐江内史华谭为军谘祭酒。〔华，户化翻。〕谭尝在寿春依周馥。睿谓谭曰：「周祖宣何故反﹖」〔周馥，字祖宣。〕谭曰：「周馥虽死，天下尚有直言之士。馥。睿谓谭曰：都以纾国难，〔难，乃旦翻。〕执政不悦，兴兵讨之，馥死未踰时而洛都沦没。若谓之反，不亦诬乎！」〔事见上卷永嘉四年、五年。〕睿曰：「馥位为征镇，握强兵，召之不入，危而不持，亦天下之罪人也。」谭曰：「然，危而不持，当与天下共受其责，非但馥也。」
睿参佐多僻事自逸，录事参军陈頵〔录事参军，掌总录众曹，管其文案，自上佐以下，违失者弹正以法，掌凡诸司察之事。白氏六帖曰：州主簿、郡督邮，并今录事参军之职。余据睿以頵为录事参军，自别有主簿，详见辨襄。〕言于睿曰：「洛中承平之时，朝士以小心恭恪为凡俗，以偃蹇倨肆为优雅，流风相染，以至败国。〔朝，直遥翻。败，补迈翻。〕今僚属皆承西台余弊，〔江东谓洛都为西台。〕养望自高，是前车已覆而后车又将寻之也。请自今，临使称疾者，皆免官。」睿不从。三王之诛赵王伦也，〔见八十四卷惠帝永宁元年。〕制己亥格以赏功，自是循而之，頵上言：「昔赵王篡逆，惠皇失位，三王起兵讨之，故厚赏以怀向义之心。今功无大小，皆以格断，〔断，丁乱翻，决也；言功之轻重、差次，皆以己己亥格决之。〕乃至金紫佩士卒之身，符策委仆隶之门，非所以重名器，正纪纲也，请一切停之！」頵出于寒微，数为正论，府中多恶之，〔数，所角翻。恶，乌路翻。〕出頵为谯郡太守。
⑩吴兴太守周閗，宗族强盛，〔閗，墟里翻。〕琅邪王睿颇疑惮之。睿左右用事者，多中州亡官失守之士，驾御吴人，吴人颇怨。閗自以失职，又为刁协所轻，耻恚愈甚，〔恚，于避翻。〕乃阴与其党谋诛执政，以诸南士代之。事泄，閗忧愤而卒，将死，谓其子勰曰：「杀我者，诸伧子也；〔勰，音协。伧，助庚翻；吴人谓中州为伧。〕能复之，乃吾子也。」
石勒攻李恽于上白，斩之。〔恽，于粉翻。〕王浚复以薄盛为青州刺史。〔上白城，在安平广宗县。李恽、薄盛皆乞活帅。复，扶又翻。〕
王浚使枣嵩督诸军屯易水，召段疾陆眷，欲与之共击石勒，疾陆眷不至。〔以释其弟末柸德石勒，故不肯会浚兵。〕浚怒，以重币赂拓跋猗卢，并檄慕容廆等共讨疾陆眷。〔廆，户罪翻。〕廆遣慕容翰攻段氏，取徒河、新城，至阳乐〔阳乐县，属辽西郡。贤曰：阳乐，在今平州东。〕闻六修败而还翰因留镇徒河，壁青山。
初，中国士民避乱者，多北依王浚，浚不能存抚，又政法不立，士民住往复去之。〔复，扶又翻。〕段氏兄弟专尚武勇，不礼士大夫。唯慕容廆政事修明，爱重人物，故士民多归之。廆举其英俊，随才授任，以河东裴嶷、〔嶷，鱼力翻。〕北平阳壮、庐江黄泓、化郡鲁昌为谋主，广平游邃北海逄羡、〔逄，皮江翻。〕北平西方虔、〔河氏姓苑：少昊金天氏，位主西方，子孙以为奼。〕西河宋奭及封抽裴闰为股肱，平原宋该、安定皇甫岌、岌弟真、兰陵缪恺、〔缪，靡幼翻。〕昌黎刘斌及封奕、封裕典机要。裕，抽之子也。
裴嶷清方有干略，为昌黎太守，兄武为玄菟太守。武卒，嶷与武子开以其丧归，过廆，〔自玄菟西归，道过棘城。菟，同都翻。〕廆敬礼之，及去，厚加资送。行及辽西，道不通，嶷欲还就廆。开曰：「乡里在南，柰何北行！」且等为流寓，段氏强，慕容氏弱，何必去此而就彼也！」嶷曰：「中国丧乱，〔丧，息浪翻。〕今往就之，是相帅而入虎口也。〔帅，读曰率。〕且道远，何由可达！〔言昌黎去河东既远，又路梗，无由得远。〕若俟其清通，又非岁月可冀。〔言天下方乱，道路未有清通之时。〕今欲求托足之地，岂可不慎择其人。汝观诸段，岂有远略，且能待国士乎！慕容公修行仁义，有霸王之志，加以丰民安，今往从之，谓可以立功名，下可以庇宗族，汝何疑焉！」开乃从之。既至，廆大喜。阳壮清直沈敏，为辽西太守，〔枕，持林翻。〕慕容翰破段氏于阳乐，获之，廆礼而用之。游邃、逄羡、宋奭，皆尝为昌黎太守，〔逄，皮江翻。〕与黄泓俱避地于蓟，后归廆。王浚屡以手书召邃兄畅，畅欲走之，邃曰：「彭祖刑政不修，华、戎离叛，以邃度之，必不能久，兄且盘桓以俟之。」〔易屯卦初九爻辞曰：盘桓，利居贞。王弼曰：不可以进，故盘桓也。马曰：盘桓，旋也。度，徒洛翻。〕畅曰：「彭祖忍而多疑，顷者流民北来，命所在追杀之。今手书殷勤，我稽留不往，将累及卿。〔累，力瑞翻。〕且乱世宗族宜分，以冀遗种。」邃从之，卒与浚俱没。〔种，章勇翻。卒，子恤翻。〕宋该与平原杜群、刘翔先依王浚，又依段氏，皆以为不足托，帅诸流寓同归于廆。东夷校尉崔毖请皇甫岌为长史，卑辞说谕，终莫能致；廆招之岌与弟真实时俱至。〔古语有之：鸟则择木，木岂能择鸟！帅，读曰率。说，输芮翻。〕辽东张统据乐浪、带方二郡，与高句丽王乙弗利相攻，连年不解。乐浪王遵说统帅其民千余家归廆，廆为之置乐浪郡，〔为，于伪翻。乐浪，音洛琅。句，如字，又音驹。丽，力知翻。〕以统为太守，遵参军事。
