<!-- { "loadSidebar": true } -->
上党人冯鸯逐燕太守段刚，据安民城，〔魏收地形志：燕上党太守治安民城。安民城在襄垣县，盖永嘉中，刘琨遣张倚所筑，以安上党之民，因以为名。〕自称太守，遣使来降。〔使，疏吏翻。降，户江翻。〕
秦丞相雷弱性刚直，以赵韶、董荣乱政，每公言于朝，〔朝，直遥翻。〕见之常切齿。韶、荣谮之于秦主生，生杀弱儿及其九子、二十七孙。于是诸羌皆有离心。〔雷弱儿，南安羌酋也，以非罪而死，故诸羌皆有离心。〕
生虽谅阴，游饮自若，弯弓露刃，以见朝臣，锤钳锯凿，〔锤，传追翻。钳，其廉翻。锯，居御翻。〕可以害人之具，备置左右。即位未几，〔几，居岂翻。〕后妃、公卿已下至于仆隶，凡杀五百余人，截胫、拉胁、锯项、刳胎者，比比有之。〔胫，形定翻，膝下骨直而长者。拉，卢合翻。比，簿计翻。〕
燕主儁以段龛方强，谓太原王恪曰：「若龛遣军拒河，不得渡者，可直取吕护而还。」〔吕护时据野王。〕恪分遣轻军先至河上，具舟楫以观龛志趣。龛弟罴，骁勇有智谋，〔骁，坚尧翻。〕言于龛曰：「慕容恪善用兵，加之众盛，若听其济河，进至城下，恐虽乞降，不可得也。〔降，户江翻；下同。〕请兄固守，罴帅精锐拒之于河，幸而战捷，兄帅大众继之，〔帅，读曰率；下同。〕必有大功。若其不捷，不若早降，犹不失为千户侯也。」龛不从。罴固请不已，龛怒，杀之。
十二年〔（丙辰、三五六）〕
①春，正月，燕太原王恪引兵济河，未至广固百余里，段龛帅众三万逆战。丙申，恪大破龛于淄水，〔据载记，恪破龛于济水之南。今言未至广固百余里，盖至淄水而会战也。水经，浊水径广固城西，东流至广饶，入巨淀，又北合于淄水。〕执其弟钦，斩右长史袁范等。齐王友辟闾蔚被创，〔段龛自称齐王，故置王友之官。蔚，纡勿翻。创，初良翻。〕恪闻其贤，遣人求之，蔚已死，士卒降者数千人。龛脱走，还城固守，恪进军围之。
②秦司空王堕性刚峻，右仆射董荣、侍中强国皆以佞幸进，堕疾之如雠，每朝见，荣未尝与之言。〔每朝句绝。朝，直遥翻。见，如字。〕或谓堕曰：「董君贵幸无比，公宜小降意接之。」堕曰：「董龙是何鸡狗，〔龙，董荣小字。〕而令国士与之言乎！」会有天变，荣与强国言于秦主生曰：〔强，其两翻，姓也。〕「今天谴甚重，宜以贵臣应之。」生曰：「贵臣惟有大司马及司空耳。」荣【章：十二行本「荣」下有「国」字；乙十一行本同；孔本同。】曰：「大司马国之懿亲，不可杀也。」〔大司马谓武都王安，生叔父也。〕乃杀王堕。将刑，荣谓之曰：「今日复敢比董龙于鸡狗乎﹖」〔复，扶又翻。〕堕瞋目叱之。〔瞋，七人翻。〕洛州刺史杜郁，堕之甥也，左仆射赵韶恶之，〔恶，乌路翻。〕谮于生，以为贰于晋而杀之。
壬戌，生宴群臣于太极殿，以尚书令辛牢为酒监，酒酣，生怒曰：「何不强人酒而犹有坐者！〔监，古暂翻。强，其两翻。〕引弓射牢，杀之。〔射，而亦翻。〕群臣惧，莫敢不醉，偃仆失冠，生乃悦。
③匈奴大人刘务桓卒，弟阏头立，将贰于代。二月，代王什翼犍引兵西巡临河，阏头惧，请降。〔犍，居言翻。阏，于葛翻。降，户江翻；下同。〕
④燕太原王恪招抚段龛诸城。〔恪围广固未下，故先招抚其统内诸城。〕己丑，龛所署徐州刺史阳都公王腾举众降，恪命腾以故职还屯阳都。〔段龛置徐州于琅邪阳都县。杜佑曰：汉阳都县故城在沂州沂水县南。〕
⑤秦征东大将军晋王柳遣参军阎负、梁殊使于凉，以书说凉王玄靓。〔使，疏吏翻；下同。说，输芮翻。〕负、殊至姑臧，张瓘见之曰：「我，晋臣也；臣无境外之交，二君何以来辱﹖」负、殊曰：「晋王与君邻藩，虽山河阻绝，风通道会，〔秦使苻柳镇蒲阪，非与凉州邻也，故以风通道会为言。〕故来修好，〔好，呼到翻；下同。〕君何怪焉！」瓘曰：「吾尽忠事晋，于今六世矣。〔轨、寔、茂、骏、重华、曜灵、祚为七世，今言六世，斥祚不以为世数。〕若与苻征东通使，是上违先君之志，下隳士民之节，其可乎！」负、殊曰：「晋室衰微，坠失天命，固已久矣；是以凉之二王北面二赵，唯知机也。〔张茂称藩于前赵，张骏称藩于后赵。〕今大秦威德方盛，凉王若欲自帝河右，则非秦之敌；欲以小事大，则曷若舍晋事秦，长保福禄乎！」瓘曰：「中州好食言，〔好，呼到翻。〕向者石氏使车适返，而戎骑已至，〔使，疏吏翻。永和二年，张重华嗣位，遣使奉章于石虎，虎继遣王擢来寇。骑，奇寄翻。〕吾不敢信也。」负、殊曰：「自古帝王居中州者，政化各殊，赵为奸诈，秦敦信义，岂得一概待之乎！〔概所以平斗斛，一概待之，言无所高下也。〕张先、杨初皆阻兵不服，先帝讨而擒之，〔擒张先见九十八卷六年，未尝擒杨初也，负、殊姑为是言耳。〕赦其罪戾，宠以爵秩，固非石氏之比也。」瓘曰：「必如君言，秦之威德无敌，何不先取江南，则天下尽为秦有，征东何辱命焉！」负、殊曰：「江南文身之俗，〔古者荆蛮之俗，断发文身以避蛟龙之害。负、殊以此斥言之耳。是时衣冠文物，皆在江南，且正朔所在也。负、殊吠尧刺由，知各为其主而已！〕道污先叛，化隆后服。〔郑玄曰：污，犹杀也。易曰：高宗伐鬼方，三年克之。世之说者以为荆、楚轻悍，道污先叛，化隆后服，故负、殊亦以此斥言江南。〕主上以为江南必须兵服，河右可以义怀，故遣行人先申大好。〔好，呼到翻。〕若君不达天命，则江南得延数年之命，而河右恐非君之土也。」瓘曰：「我跨据三州，〔三州谓凉、河、沙，张茂及张骏所分置者也。〕带甲十万，西苞葱岭，东距大河，伐人有余，况于自守，何畏于秦！」负、殊曰：「贵州山河之固，孰若殽、函﹖民物之饶，孰若秦、雍﹖〔雍，于用翻。〕杜洪、张珥，因赵氏成资，兵强财富，有囊括关中、席卷四海之志，先帝戎旗西指，冰消云散，旬月之间，不觉易主。〔事见九十八卷六年。〕主上若以贵州不服，赫然奋怒，控弦百万，鼓行而西，未知贵州将何以待之﹖」瓘笑曰：「兹事当决之于王，非身所了。」〔了，决也。〕负、殊曰：「凉王虽英睿夙成，然年在幼冲；君居伊、霍之任，国家安危，系君一举耳。」瓘惧，乃以玄靓之命遣使称藩于秦，秦因玄靓所称官爵而授之。
⑥将军刘度攻秦青州刺史王朗于卢氏；〔卢氏县，汉属弘农郡，晋属上洛郡，唐属虢州。〕燕将军慕舆长卿入轵关，攻秦幽州刺史强哲于裴氏堡。〔永嘉之乱，裴氏举宗据险筑堡以自守，后人因而置屯戍，故堡犹有裴氏之名，盖在河东界。长，知两翻。〕秦主生遣前将军新兴王飞拒度，建节将军邓羌拒长卿。飞未至而度退。羌与长卿战，大破之，获长卿及甲首二千余级。
⑦桓温请移都洛阳，修复园陵，章十余上；〔上，时掌翻。〕不许。拜温征讨大都督，督司、冀二州诸军事，以讨姚襄。
⑧三月，秦主生发三辅民治渭桥，〔治，直之翻。〕金紫光禄大夫程肱谏，以为妨农；生杀之。
⑨夏，四月，长安大风，发屋拔木。〔风卷屋瓦，抓檐桷为发屋。〕秦宫中惊扰，或称贼至，宫门昼闭，五日乃止。秦主生推告贼者，刳出其心。左光禄大夫强平谏曰：「天降灾异，陛下当爱民事神，缓刑崇德以应之，乃可弭也。」〔弭，止也。〕生怒，凿其顶而杀之。卫将军广平王黄眉、前将军新兴王飞、建节将军邓羌，以平，太后之弟，叩头固谏；生弗听，出黄眉为左冯翊、飞为右扶风、羌行咸阳太守，〔前汉扶风渭城县，秦之咸阳也，后汉、晋省。魏收地形志：咸阳郡治石安县，即汉渭城也，石勒更名。是郡盖永嘉之后群胡所置也。〕犹惜其骁勇，故皆弗杀。〔骁，坚尧翻。〕五月，太后强氏以忧恨卒，谥曰明德。
⑩姚襄自许昌攻周成于洛阳。〔周成袭据洛阳，见上卷十年。〕
六月，秦主生下诏曰：「朕受皇天之命，君临万邦；嗣统以来，有何不善，而谤讟之音，扇满天下！〔杜预曰：讟，诽也。讟，徒木翻。〕杀不过千，而谓之残虐！行者比肩，未足为希。〔希，少也。〕方当峻刑极罚，复如朕何！」〔复，扶又翻。〕
自去春以来，潼关之西，至于长安，虎狼为暴，昼则继道，〔言虎狼相继于路也。「继」，蜀本作「断」。〕夜则发屋，不食六畜，〔畜，许又翻。〕专务食人，凡杀七百余人。民废耕桑，相聚邑居，而为害不息。秋，七月，秦群臣奏请禳灾，〔禳，如羊翻，除殃祭也。〕生曰：「野兽饥则食人，饱当自止，何禳之有！且天岂不爱民哉，正以犯罪者多，故助朕杀之耳！」〔史言苻生之虐甚于桀、纣。〕
丙子，燕献怀太子晔卒。
姚襄攻洛阳，踰月不克。长史王亮谏曰：「明公英名盖世，兵强民附。今顿兵坚城之下，力屈威挫，或为他寇所乘，此危亡之道也！」襄不从。
桓温自江陵北伐，遣督护高武据鲁阳，辅国将军戴施屯河上，自帅大兵继进。〔帅，读曰率；下同。〕与寮属登平乘楼〔平乘楼，大船之楼。〕望中原，叹曰：「遂使神州陆沈，百年丘墟，王夷甫诸人不得任不任其责！」〔以王衍等尚清谈而不恤王事，以致夷狄乱华也。〕记室陈郡袁宏曰：〔晋诸公、诸从公府皆有记室，掌表疏、笺记、书檄。〕「运有兴废，岂必诸人之过！」温作色曰：「昔刘景升有千斤大牛，噉刍豆十倍于常牛，负重致远，曾不若一羸牸，〔温意以牛况宏，徒能糜俸禄而无经世之用。刘表字景升。噉，徒滥翻，又徒览翻。羸，伦为翻。牸，疾置翻，牝牛也。〕魏武入荆州，〔汉献帝建安十三年，曹操入荆州。〕杀以享军。」
八月，己亥，温至伊水，〔伊水在洛阳城南。〕姚襄撤围拒之，匿精锐于水北林中，遣使谓温曰：「承亲帅王师以来，襄今奉身归命，愿敕三军小却，当拜伏道左。」温曰：「我自开复中原，展敬山陵，无豫君事。欲来者便前，相见在近，无烦使人。」〔使，疏吏翻。〕襄拒水而战，温结陈而前，〔陈，读曰阵。〕亲被甲督战，〔被，皮义翻。〕襄众大败，死者数千人。襄帅麾下数千骑奔于洛阳北山，〔洛阳北山，北芒山也。骑，奇寄翻。〕其夜，民弃妻子随襄者五千余人。襄勇而爱人，虽战屡败，民知襄所在，辄扶老携幼，奔驰而赴之。温军中传言襄病创已死，〔创，初良翻。〕许、洛士女为温所得者，无不北望而泣。〔史言姚襄得人心。〕襄西走，温追之不及。弘农杨亮自襄所来奔，温问襄之为人，亮曰：「襄神明器宇，孙策之俦，而雄武过之。」〔俦，等也，类也。〕
