<!-- { "loadSidebar": true } -->
初，巢在长安，陈州刺史宛丘赵犨谓将佐曰：〔宛丘，后魏项县也，隋改曰宛丘，唐属陈州；管下项城县，乃东魏侨置秣陆地，隋改曰项城。犨，昌牛翻。〕「巢不死长安，必东走，陈其冲也。且巢素与忠武为仇，〔巢自初起，与宋威、张自勉等累战，皆忠武兵也。〕不可不为之备。」乃完城堑，缮甲兵，积刍粟；六十里之内，民有资粮者，悉徙之入城。多募勇士，使其弟昶珝、子麓林分将之。〔将，即亮翻。〕孟楷既下蔡州，移兵击陈，军于项城；犨先示之弱，伺其无备，袭击之，杀获殆尽，生擒楷，斩之。巢闻楷死，惊恐，悉众屯冢水，〔珝，况羽翻。项城在陈州东南，冢水在西南。〕六月，与秦宗权合兵围陈州，掘堑五重，〔重，直龙翻。〕百道攻之。陈人大恐，犨谕之曰：「忠武素着义勇，陈州号为劲兵，况吾家久食陈禄，誓与此州存亡。男子当求生于死中，且徇国而死，不愈于臣贼而生乎！有异议者斩！」数引锐兵开门出击贼，破之。〔数，所角翻。〕巢益怒，营于州北，立宫室百司，为持久之计。时民间无积聚，贼掠人为粮，生投于碓硙，〔碓，都内翻。硙，五对翻。〕并骨食之，号给粮之处曰「春磨寨」。〔春磨寨，即设碓硙处。碓以春，硙以磨。磨，莫卧翻。〕纵兵四掠，自河南、许、汝、唐、邓、孟、郑、汴、曹、濮、徐、兖等数十州，咸被其毒。〔此河南，谓洛州河南府。被，皮义翻。〕
19初，上蔡人刘谦为岭南小校，节度使韦宙奇其器，〔咸通中，韦宙帅岭南。〕以兄女妻之。〔妻，七细翻。考异曰：新传：「宙弟岫，亦有名。宙在岭南，以从女妻小校刘谦。或谏止之，宙曰：『吾子孙或当依之。」』」薛居正五代史：「韦出镇南海，谦时为牙校，宙以犹女妻之。」北梦琐言曰：「丞相韦公宙出镇南海，有小将刘谦者，职级甚卑，气宇殊异，乃以从女妻之。其内以非我族类，虑招物议，风诸幕僚谏止之。丞相曰：『此人非常流也，他日吾子孙或可依之。』谦以军功拜封州刺史，韦夫人生子曰隐、曰岩。」十国纪年曰：「刘谦望，字德光，亦名知谦，后止名谦，唐咸通中为广州牙将，韦由以兄女妻之。」新传云岫知谦，恐误。今从琐言、纪年。〕谦击群盗，屡有功，辛丑，以谦为封州刺史。〔刘谦始此。〕
20加东川节度使杨师立同平章事。
21宣武节度使朱全忠帅所部百人赴镇，〔帅，读曰率。〕秋，七月，丁卯，至汴州。时汴、宋荐饥，公私穷竭，内外〔【张：「外」作「则」。】〕骄军难制，外为大敌所攻，无日不战，众心危惧，而全忠勇气益振。诏以黄巢未平，加全忠东北面都招讨使。〔为朱全忠以宣武兵并吞诸镇、仵移唐祚张本。〕
22南诏遣布燮杨奇肱来迎公主。诏陈敬瑄与书，辞以“銮舆巡幸，仪物未备，俟还京邑，然后出降。”奇肱不从，直前至成都。
23李克用自长安引兵还鴈门，寻有诏，以克用为河东节度使，召郑谠诣行在。克用乃自东道过榆次，诣鴈门省其父。〔省，悉景翻。〕克用寻牓河东，安忍军民曰：「勿为旧念，各安家业。」〔以河东之人前此数与克用战，死其不自安，故牓谕之。考异曰：旧记：「五月，李克用充河东节度使。七月，诏郑从谠赴行在。」新纪：「五月，从谠为司空同平章事。」贾纬唐年补录：「五月，制：『李讳可同平章事，充河东节度使。』（注云：「按薛史，晋天福六年，二月，贾纬撰唐年补录上之。」又曰：「贾纬，真定获鹿人，以唐诸帝实录，自武宗以下缺而不纪，乃采掇近代传闻之事及诸家小说风其年月，编为唐年补录，凡六十五卷。历事唐、晋、汉、周，故不敢称克用名」。）旧从谠传：「三年，克用授河东节度，代从谠。五月十五日，从谠离太原，道途多寇，行次绛州，留驻数月。冬，诏使追赴行在，复辅政。」唐末见闻录曰：「五月，敕除李尚书鴈门节度使。六月二十五日，鴈门节度使李仆射般次于府东路过。六月内，有除目到，相公除替赴阙，鴈门节度李相公除河东节度使。十五日，相公取西明门进发。当月内，新使李相公有膀示，安抚在城军人百姓，曰：『无怀旧念，各仰安家』」又曰：「晋王讳克用，中和三年五月一日，自鴈门节度使拜平章事，充河东节度使。」按克用除河东及从谠复辅政，诸书月日不同。旧纪五月除克用，七月从谠赴行在，不言入相。新纪五月已为相，尤误。旧从谠传，五月十五日离太原，又与纪相违。唐年补录五月制，止褒赏克用、未玫、东方逵三人，制词鄙俚，疑其非实。唐末见闻录初云六月除河东，后复云五月一日。据实录、后唐太祖纪年录、薛居正五代史皆在七月，今从之。从谠此年九月为东都留守，光启二年二月方再入相。〕
24左骁卫上将军杨复光卒于河中；复光慷慨喜忠义，〔喜，许记翻。〕善抚士卒，军中恸哭累日，八都将鹿晏弘等各以其众散去。田令孜素畏忌之，闻其卒，甚喜，因摈斥其兄枢密使复恭为飞龙使。令孜专权，人莫与之抗，惟复恭数与之争得失，故令孜恶之，复恭因称疾归蓝田。〔数，所角翻。恶，乌路翻。〕
25以成德后王镕、魏博留后乐行达、天平留后朱瑄为本道节度使。
26司徒、门下侍郎、同平章事郑畋，虽当播越，犹谨法度。田令孜为判官吴求郎官，〔员圆，田令孜之属官。为，于伪翻。〕畋不许；陈敬瑄欲立于宰相之上，畋以故事，使相品秩虽高，皆居真相之下，固争之；〔唐末，凡节度使带平章事及检校三省长官、三公、三师者，皆谓之使相。〕二人乃令凤翔节度使李昌言上言：「军情猜忌，不可令畋扈从过此。」〔元年，昌言逐畋以攘凤翔，故二人嗾之上言，以罢畋相。自是之后，朝廷进退宰相，率受制于藩镇矣。从，才用翻。〕畋亦累表辞位，乃罢为太子太保，又以其子兵部侍郎凝绩为彭州刺史，使之就养。〔宋白曰：唐垂拱三年，以益州九陇县置彭州，取古天彭关为名。养，羊尚翻。〕以兵部尚书判度支裴淯为中书侍郎、同平章事。
27八月，甲辰，李克用至晋阳，〔李克用自此以晋阳为争天下根本。〕诏以前振武节度使李国昌为代北节度使，镇代州。
28升湖南为钦化军，以观察使闵勖为节度使。
29九月，加陈敬瑄兼中书令，进爵颖川郡王。
30感化节度使时溥营于冢水；〔遏黄巢之兵，且为陈州声援也。〕加溥东面兵马都统。
31以荆南留后陈儒为节度使。
32昭义节度使孟方立，以潞州地险人劲，屡篡主帅，欲渐弱之。乃迁治所于邢州，〔事见上年。帅，所类翻。〕大将家及富室皆徙山东，潞人不悦。监军祁审诲因人心不安，使武乡镇使安居受潜以蜡丸乞师于李克用，请复军府于潞州。〔武乡与河东巡属辽州邻境，故使其镇将乞师。是复方镇率分置镇将于诸县，县令不得举其职矣。宋白曰：武乡县本汉涅县地，晋始置武乡郡，县属焉。〕冬，十月，克用遣其将贺公雅等赴之，为方立所败；〔败，补迈翻。〕又遣李克修击之，辛亥，取潞州，〔考异曰：实录：「克用表李克修为节度使，于是分昭义军五州为二镇。」薛居正五史孟方立传曰：「潞人阴乞师于武皇，中和三年十月，武皇遣李克修将兵赴之，方立拒战大败之。由是连收泽、潞二郡，乃以克修为节度使。」按薛史张全义传：「诸葛爽表全义为泽州刺史，爽率，李罕之据泽州。」盖克修止得潞州，泽为河阳所取也。〕杀其刺史李殷锐。是后克用每岁出兵争山东，三州之人半为俘馘，野无稼穑矣。〔昭义邢、洺、磁三州在山东。〕
33以宗女为安化长公主，〔庆州安化郡。妻南诏。〔妻，七细翻。〕
34刘汉宏将十余万众出西陵，将击董昌；戊午，钱镠济江迎战，大破之，汉宏易服持鲙刀而遁。〔使敌人见之以为庖丁，不疑为汉宏也。〕己，未汉宏收余众四万又战，镠又破之，斩其弟汉容及将辛约。
35十一月，甲子朔，秦宗权围许州。
36忠武大将鹿晏弘帅所部自河中南掠襄、邓、金、洋，所过屠灭，声云西赴行在。〔宋白曰：金州，汉汉中郡之西城县也。魏文帝置西城郡，后改魏兴郡；梁置北梁州，寻改为南梁州；西魏置东梁州，因其地出金，改为金州。洋州，汉成固县地，后汉封班超于此。晋为南乡县，寻改西乡，西魏置洋州。帅，读曰率。洋，音祥。〕十二月，至兴元，逐节度使牛勖，勖奔龙州西山。〔龙州西山，松、荿二州界，时已没于蛮中。〕晏弘据兴元，自称留后。
37武宁节度使时溥〔「武宁」，当作「感化」。〕因食中毒，〔中，竹仲翻。〕疑判官李凝古而杀之。凝古父损，为右散骑常侍，在成都，溥奏凝古与父同谋；田令孜受溥赂，令御史台鞫之。侍御史王华为损论冤，令孜矫诏移损下神策狱，〔为，于伪翻。下，户嫁翻。〕华拒而遣。萧遘奏：「李凝古行毒，事出暧昧，已为溥所杀，父损相别数年，声问不通，安得诬以同谋！溥恃功乱法，陵蔑朝廷，欲杀天子侍臣；若徇其欲，行及臣辈，朝廷何以自立！」由是损得免死，归田里。时令孜专权，群臣莫敢迕视，〔迕，五故翻。〕惟遘屡与争辩，朝廷倚之。
38升浙东为义胜军，以刘汉宏为节度使。
39赵犨遣人间道求救于邻道，〔间，古苋翻。〕于是周岌、时溥、朱全忠皆引兵救之。全忠与黄巢之党战于鹿邑，败之，斩首二千余级，遂引兵入亳州而据之。〔鹿邑，后魏陈留武平县也，隋开皇十八年，更名鹿邑，唐属亳州。九域志：在州西一百三十里。败，补迈翻。〕
四年〔（甲辰、八八四）〕
1春，正月，以鹿晏弘为兴元留后。
2赐魏博节度使乐行达名彦祯。
3东川节度使杨师立以陈敬瑄兄弟权宠之盛，〔田令孜、陈敬瑄兄弟也。〕心不能平。敬瑄之遣高仁厚讨韩秀升也，〔见上二月。〕语之曰：「成功而还，〔语，牛倨翻。还，从宣翻。〕当奏天子，以东川相赏。」师立闻之，怒曰：「彼此列藩，而遽以我疆土许人，是无天地也！」田令孜恐其为乱，因其不发兵防遏，征师立为右仆射。
