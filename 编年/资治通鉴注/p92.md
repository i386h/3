<!-- { "loadSidebar": true } -->
③春，正月，诏曰：“农，天下之本也。黄金、珠、玉，饥不可食，寒不可衣，以为币用，〔师古曰：币者，所以通有无，易贵贱也。〕不识其终始。间岁或不登，意为末者众，农民寡也。其令郡国务劝农桑，益种树，可得衣食物。吏发民若取庸〔韦昭曰：发民，用其民也；取庸，取其资以顾庸也。〕采黄金、珠、玉者，坐赃为盗。二千石听者，与同罪。”
④甲寅，皇太子冠。〔冠，古玩翻。〕
⑤甲子，帝崩于未央宫。〔臣瓒曰：寿四十八。〕太子即皇帝位，年十六。尊皇太后为太皇太后，皇后为皇太后。
⑥二月，癸酉，葬孝景皇帝于阳陵。〔臣瓒曰：自崩及葬凡十日。〕
⑦三月，封皇太后同母弟田蚡为武安侯，〔班志，武安县属魏郡。又据沟洫志，蚡封武安，而奉邑食清河之鄃。蚡，房吻翻。〕胜为周阳侯。〔史记正义：绛州闻喜县东二十九里有周阳故城。〕
班固赞曰：孔子称：“斯民也，三代之所以直道而行也。”〔师古曰：此论语载孔子之辞也。言今此时之人，亦夏、殷、周之所驭，以政化淳壹，故能直道而行。伤今不然。〕信哉！周、秦之敝，罔密文峻，而奸轨不胜。〔师古曰：不可胜。〕汉兴，扫除烦苛，与民休息；至于孝文，加之以恭俭；孝景遵业。五六十载之间，至于移风易俗，黎民醇厚。〔师古曰：黎，众也。醇，不浇杂。〕周云成、康，汉言文、景，美矣！
汉兴，接秦之弊，作业剧而财匮，自天子不能具钧驷，〔四马一色，谓之钧驷。〕而将相或乘牛车，〔师古曰：以牛驾车也。余据汉时以牛车为贱，魏、晋以后，王公始多乘牛车。〕齐民无藏盖。〔苏林曰：无物可盖藏。〕天下已平，高祖乃令贾人不得衣丝、乘车，重租税以困辱之。〔贾，音古。衣，于既翻。〕孝惠、高后时，为天下初定，复弛商贾之律；然市井之子孙，亦不得仕宦为吏。量吏禄，度官用，以赋于民。〔师古曰：才取足。量，音良。度，徒洛翻。〕而山川、园池、市井租税之入，自天子以至于封君汤沐邑，皆各为私奉养焉，不领于天子〔章：甲十五行本“子”作“下”；乙十一行本同。〕之经费。〔师古曰：言各收其所赋税以自供，不入于国朝之仓廪府库也。经，常也。〕漕转山东粟以给中都官，〔师古曰：中都官，京师诸官府也。〕岁不过数十万石。继以孝文、孝景，清净恭俭，安养天下，七十余年之间，国家无事，非遇水旱之灾，民则人给家足。都鄙廪庾皆满，而府库余货财；京师之钱累巨万，贯朽而不可校；〔师古曰：累巨万，谓数百万万也。校，谓计收也。〕太仓之粟陈陈相因，〔师古曰：陈，谓久旧也。〕充溢露积于外，至腐败不可食。众庶街巷有马，而阡陌之间成群，〔师古曰：谓田中之阡陌也。〕乘字牝者摈而不得聚会。〔孟康曰：皆乘父马，有牝马间其间则踶啮，故斥出不得会同。师古曰：言时富饶，耻乘字牝，不必以其踶啮也。〕守闾阎者食粱肉；为吏者长子孙，〔如淳曰：时无事，吏不数转，至于生长子孙而不转职也。长，知两翻。〕居官者以为姓号。〔如淳曰：货殖传仓氏、库氏是也。〕故人人自爱而重犯法，先行义而后诎〔章：甲十五行本“诎”作“绌”；乙十一行本同。〕辱焉。〔师古曰：以行义为先，以愧辱相绌也。行，下孟翻。〕当此之时，罔疏而民富，役财骄溢，或至兼并、豪党之徒，以武断于乡曲。〔师古曰：恃其豪富则擅行威罚也。断，丁乱翻。〕宗室有土、〔师古曰：谓国之宗姓受封邑土地者也。〕公、卿、大夫以下，争于奢侈，室庐、舆服僭于上，无限度。物盛而衰，固其变也；自是之后，孝武内穷侈靡，外攘夷狄，天下萧然，财力耗矣！
●卷第十七
【汉纪九】起重光赤奋若，尽强圉协洽，凡七年。
世宗孝武皇帝上之上〔荀悦曰：讳“彻”之字曰“通”。景帝中子也。应劭曰：礼谥法：威强睿德曰武。〕
建元元年〔（辛丑、前一四○）自古帝王未有年号，始起于此。贡父曰：封禅书云：“其后三年，有司言：『元宜以天瑞命，不宜以一二数推。』”所谓“其后三年”者，盖尽元狩六年至元鼎三年也。然元鼎四年方得宝鼎，又无缘先三年称之。以此而言，自元鼎以前之年，皆有司所追命；其实年号之起在元鼎，故元封改元则始有诏书也。〕
①冬，十月，诏举贤良方正直言极谏之士，上亲策问以古今治道，对者百余人。广川董仲舒对曰：“道者，所繇适于治之路也，〔师古曰：繇，从也。适，往也。治，直吏翻。繇，古由字。〕仁、义、礼、乐，皆其具也。故圣王已没，而子孙长久，安宁数百岁，此皆礼乐教化之功也。夫人君莫不欲安存，而政乱国危者甚众；所任者非其人而所繇者非其道，是以政日以仆灭也。夫周道衰于幽、厉，非道亡也，幽、厉不繇也。至于宣王，思昔先王之德，兴滞补敝，明文、武之功业，周道粲然复兴，〔复，扶又翻。〕此夙夜不懈行善之所致也。
孔子曰：『人能弘道，非道弘人。』〔师古曰：论语载孔子之言也。言明智之人则能行道；内无其质，非道所化。〕故治乱废兴在于己，非天降命，不可得反；其所操持誖谬，失其统也。〔操，千高翻；下同。〕为人君者，正心以正朝廷，正朝廷以正百官，正百官以正万民，正万民以正四方。四方正，远近莫敢不壹于正，而亡有邪气奸其间者，〔奸，音干，犯也。〕是以阴阳调而风雨时，群生和而万民殖，诸福之物，可致之祥，莫不毕至，而王道终矣！
孔子曰：『凤鸟不至，河不出图，吾已矣夫！』〔论语载孔子之言。〕自悲可致此物，而身卑贱不得致也。〔师古曰：凤鸟、河图，皆王者之瑞；仲尼自叹有德无位，故不至也。〕今陛下贵为天下，富有四海，居得致之位，操可致之势，又有能致之资；行高而恩厚，知明而意美，爱民而好士，可谓谊主矣。〔行，下孟翻。知，读曰智。好，呼到翻。〕然而天地未应而美祥莫至者，何也？凡以教化不立而万民不正也。夫万民之从利也，如水之走下，〔走，音奏。〕不以教化堤防之，不能止也。古之王者明于此，故南面而治天下，〔治，直之翻。〕莫不以教化为大务。立太学以教于国，设庠序以化于邑，〔学记曰：古之教者，家有塾，党有庠，遂有序，国有学也。〕渐民以仁，摩民以谊，〔渐，音沾，谓浸润之也。摩，谓砥厉之也。〕节民以礼，故其刑罚甚轻而禁不犯者，教化行而习俗美也。圣王之继乱世也，扫除其迹而悉去之，〔去，羌吕翻。〕复修教化而崇起之；〔复，扶又翻。〕教化已明，习俗已成，子孙循之，〔师古曰：循，顺也；顺而行之。〕行五六百岁尚未败也。秦灭先圣之道，为苟且之治，故立十四年而亡，〔自始皇初并天下数之，至亡十四年。〕其遗毒余烈至今未灭，使习俗薄恶，人民嚚顽，抵冒殊捍，熟烂如此之甚者也。〔文颖曰：捍，突也。师古曰：口不道忠信之言为嚚，心不则德义之经为顽。抵，触也。冒，犯也。殊，绝也。捍，拒也。嚚，鱼巾翻。冒，如字，又莫克翻。〕窃譬之：琴瑟不调，甚者必解而更张之，乃可鼓也；为政而不行，甚者必变而更化之，乃可理也。故汉得天下以来，常欲治而至今不可善治者，失之于当更化而不更化也。〔更，工衡翻。〕
臣闻圣王之治天下也，〔自此以下，系第二策。〕少则习之学，长则材诸位，〔谓授之位以试其材。少，诗沼翻。长，知两翻。〕爵禄以养其德，刑罚以威其恶，故民晓于礼谊而耻犯其上。武王行大谊，平残贼，周公作礼乐以文之；至于成、康之隆，囹圄空虚四十余年：〔尔雅〔刘熙〕释名：囹，领也；圄，御也；领录囚徒禁御也。礼记正义：崇精问曰：“狱，周曰圜土，殷曰羑里，夏曰均台；囹圄，何代之狱？”焦氏答曰：“月令，秦书，则狱名也，汉曰若卢，魏曰司空是也。”〕此亦教化之渐而仁谊之流，非独伤肌肤之效也。〔渐，子廉翻。〕至秦则不然。师申、商之法，〔申不害、商鞅也。〕行韩非之说，憎帝王之道，以贪狼为俗，〔师古曰：狼性皆贪，故谓贪者为贪狼也。〕诛名而不察实，〔师古曰：诛，责也。〕为善者不必免而犯恶者未必刑也。是以百官皆饰虚辞而不顾实，外有事君之礼，内有背上之心，造伪饰诈，趋利无耻；〔背，蒲妹翻。趋，七喻翻。〕是以刑者甚众，死者相望，而奸不息，俗化使然也。今陛下并有天下，莫不率服，而功不加于百姓者，殆王心未加焉。曾子曰：『尊其所闻，则高明矣；行其所知，则光大矣。高明光大，不在于他，在乎加之意而已。』〔师古曰：曾子之书也。曾子，曾参。〕愿陛下因用所闻，设诚于内而致行之，则三王何异哉！
夫不素养士而欲求贤，譬犹不琢玉而求文采也。故养士之大者，莫大呼太学；太学者，贤士之所关也，〔师古曰：关，由也。〕教化之本原也。今以一郡、一国之众对，亡应书者，〔师古曰：书，谓举贤良文学之诏书。亡，古无字通；下同。〕是王道往往而绝也。臣愿陛下兴太学，置明师，以养天下之士，数考问以尽其材，〔数，所角翻。〕则英俊宜可得矣。今之郡守、县令、民之师帅，所使承流而宣化也；故师帅不贤，则主德不宣，恩泽不流。〔帅，所类翻。〕今吏既亡教训于下，或不承用主上之法，暴虐百姓，与奸为市，〔师古曰：言小吏有为奸欺者，守令不举，乃反与交易求利也。〕贫穷孤弱，冤苦失职，甚不称陛下之意；是以阴阳错缪，氛气充塞，〔称，尺证翻。塞，悉则翻。〕群生寡遂，黎民未济，皆长吏不明使至于此也！
夫长吏多出于郎中、中郎、吏二千石子弟，选郎吏又以富訾，未必贤也。〔长，知两翻。訾，读曰赀。〕且古所谓功者，以任官称职为差，非谓积日累久也；故小材虽累日，不离于小官，贤材虽未久，不害为辅佐，〔师古曰：害，犹妨也。离，力智翻。〕是以有司竭力尽知，务治其业而以赴功。〔知，读曰智。治，直之翻。〕今则不然。累日以取贵，积久以致官，是以廉耻贸乱，贤不肖浑肴，未得其真。〔贸，音茂。浑，户本翻。〕臣愚以为使诸列侯、郡守、二千石各择其吏民之贤者，岁贡各二人以给宿卫，且以观大臣之能；所贡贤者，有赏，所贡不肖者，有罚。夫如是，诸吏二千石皆尽心于求贤，天下之士可得而官使也。〔授之以官而任使之。〕徧得天下之贤人，则三王之盛易为〔易，以豉翻。〕而尧、舜之名可及也。毋以日月为功，实试贤能为上，量材而授官，录德而定位，〔量，音良。师古曰：录，谓存视也。〕则廉耻殊路，贤不肖异处矣！
