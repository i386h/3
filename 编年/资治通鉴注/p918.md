<!-- { "loadSidebar": true } -->
10壬申，卢明月帅众万寇陈、汝。〔陈州，淮阳郡。汝州，襄城郡。帅读曰率。〕
11东海李子通，有勇力，先依长白山贼帅左才相，〔帅，所类翻。相，息亮翻。〕群盗皆残忍，而子通独宽仁，由是人多归之，未半岁，有众万人。才相忌之，子通引去，渡淮，与杜伏威合。伏威选军中壮士养为假子，凡三十余人，济阴王雄诞、临济阚棱为之冠。〔隋志：济阴郡，后魏置西兖州，后周改曰曹州，帝改济阴郡。阚，姓也，左传齐有大夫阚止。济，子礼翻。冠，古玩翻。〕既而李子通谋杀伏威，遣兵袭之。伏威被重创坠马，〔被，皮义翻。创，初良翻。〕雄诞负之逃葭苇中，收散兵复振。将军来整击伏威，破之；其将西门君仪之妻王氏，勇而多力，负伏威以逃，雄诞帅壮士十余人卫之，〔将，即亮翻。帅，读曰率；下同。与隋兵力战，由是得免。来整又击李子通，破之，子通帅其余众奔海陵，复收兵得二万人，自称将军。
12城父朱粲〔隋志，城父县属谯郡。，父音甫。〕始为县史，隋邵县皆有佐史。〕从军，亡命聚众为盗，谓之「可达寒贼」，自称迦楼罗王，〔迦，音加。〕众至十余万，引兵转掠荆、沔〔荆州，南郡。沔州，沔阳郡。沔，弥兖翻。〕及山南郡县山南者，长安南山之南。〕所过噍类无遗。〔噍，才笑翻。〕
13十二月，庚寅，〔【张：「寅」作「辰」。】〕诏民部尚书樊子盖发关中兵数万击绛贼敬盘陀等。〔绛贼，绛邵贼也。风俗通：敬姓，陈敬仲之后。姓苑：黄帝孙敬康之后。〕子盖不分藏否，〔否，音鄙。〕自汾水之北，村坞尽焚之，贼有降者皆坑之；百姓怨愤，益相聚为盗。诏以李渊代之。有降者。有降者，渊引置左右，由是贼众多降，前后数万人，余党散入他。〔邵降，户江翻。〕
资治通鉴卷第一百八十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪七〔起柔兆困敦（丙子），尽强圉赤奋若（丁丑）五月，凡一年年奇。〕
炀皇帝下
大业十二年〔（丙子、六一六）〕
1春，正月，朝集使不至者二十余郡，〔汉仪：正旦大朝会，诸郡计吏皆觐。隋之朝集使，亦此类也。朝，直遥翻；下同。〕始议分遣使者十二道发兵讨捕盗贼。〔使，疏吏翻。〕
2诏毗陵通守路道德〔守，式又翻。〕集十郡兵数万人，于郡东南起宫苑，周围十二里内，为十六离宫，大抵仿东都西苑之制，而奇丽过之。又欲筑宫于会稽，〔会，古外翻。〕会乱，又果成。
3三月，上巳，帝与群臣饮于西苑水上，命学士杜宝撰水饰图经，采古水事七十二，使朝散大夫黄衮以木为之，间以妓航、酒船，〔朝，直遥翻。散，悉亶翻。间，古苋翻。妓，渠绮翻。航，户郎翻。〕人物自动如生，锺磬筝瑟，能成音曲。
4己丑，张金称陷平恩，〔隋志，平恩县，属武安郡。称，尺证翻。〕一朝杀男女万余口：又陷武安，巨鹿、清河诸县。〔隋志，武安县属武安郡，巨鹿县属襄国郡。清河郡带清河县；既郡城坚守，则此县不陷。详考隋志带郭之清河本武城县，开皇初，改名清河。而清阳县则旧清河县，金称所陷盖此。〕金称比诸贼尤残暴，所过民无孑遗。〔孑，单也；遗，余也；言无单孑遗余也。〕
5夏，四月，丁巳，大业殿西院火，帝以为盗起，惊走，入西苑，匿草间，火定乃还。〔还，从宣翻，又如字。〕帝自八年以后，每夜眠恒惊悸，〔恒，户登翻。悸，其季翻，心动也。〕云有贼，令数人摇抚，乃得眠。
6癸亥，历山飞别将甄翟儿众十万寇太原，〔将，即亮翻。甄，侧邻翻。〕将军潘长文败死。〔长，知两翻。〕
7五月，丙戌朔，日有食之，既。
8壬午，〔【张：「壬午」作「甲午」。】〕帝于景华宫征求萤火，得数斛，夜出游山，放之，光遍岩谷。〔考异曰：吴兢贞观政要：「贞观八年，上谓侍臣曰：『人君之言不可容易，隋炀帝幸甘泉宫，怪无萤火，敕云：「捉取少多，于宫照夜。」所司遽遣数千人采拾，送五百轝于宫侧。小事尚尔，况其大乎！』」今从隋书。〕
9帝问侍臣盗贼，左翊卫大将军宇文述曰：「渐少。」帝曰：「比从来少几何﹖」对曰：「不能什一。」纳言苏威引身隐柱，帝呼前问之，对曰：「臣非所司，不委多少，〔委，悉也。少，诗沼翻。〕但患渐近。」帝曰：「何谓也﹖」威曰：「他日贼据长白山，今近在汜水。〔隋志，汜水县属荥阳郡，旧日成皋，开皇十八年，改曰汜水。汜，音似。〕且从日租赋丁役，今皆何在！岂非其人皆化为盗乎！比见奏贼皆不以实，〔比，毗至翻。〕遂使失于支计，不时翦除。又昔在鴈门，许罢征辽，今复征发，〔复，扶又翻。〕贼何由息！」帝不悦而罢。寻属五月五日，〔属，之欲翻。〕百僚多馈珍玩，威独献尚书。或谮之曰：「尚书有五子之歌，威意甚不逊。」〔言威以帝逸豫盘游不知返，将至失邦，如夏太康也。尚，而亮翻。孔安国曰：以其上古之书，谓之尚书。〕帝益怒。顷之，帝问威以伐高丽事，〔丽，力知翻。〕威欲帝知天下多盗，对曰：「今兹之役，愿不发兵，但赦群盗，自可得数十万，遣之东征。彼喜于免罪，争务立功，高丽可灭。」〔丽，力知翻。〕帝不怿。威出，御史大夫裴蕴奏曰：「此大不逊！天下何处有许多贼！」帝曰：「老革多奸，〔蜀志：彭羕诋刘备曰：「老革荒悖！」注云：老革，皮色枯瘁之形。羕骂备为老革，犹言老兵也。帝引此语。〕以贼胁我！欲批其口，且复隐忍。」〔批，蒲鳖翻，又普迷翻。复，扶又翻。〕蕴知帝意，遣河南白衣张行本〔隋志：洛州河南郡，大业二年移都，改曰豫州。〕奏：「威昔在高阳典选，〔谓九年从帝自辽东还高阳时。选，宣恋翻。〕滥授人官；畏怯突厥，请还京师。」〔事见上卷上年。厥，九勿翻。〕帝令按验，狱成，下诏数威罪状，〔数，所具翻。〕除名为民。后月余，复有奏威与突厥阴图不轨者，〔复，扶又翻。厥，九勿翻。〕事下裴蕴推之，蕴处威死。〔下，遐嫁翻。处，昌吕翻。〕威无以自明，但摧谢而已。帝悯而释之，曰：「未忍即杀。」并其子孙三世皆除名。
10秋，七月，千戌，济景公樊子盖卒。〔隋书樊子盖传：帝以子盖守东都平玄感之功，进爵济公，谓其功济天下，封以嘉名，无此郡国也。济，读当如字。卒，子血翻。〕
11江都新作龙舟成，送东都；宇文述劝幸江都，〔【章：十二行本「都」下有「帝从之」三字；乙十一行本同；孔本同；张校同。】〕右候卫大将军酒泉赵才谏曰：「今百姓疲劳，府藏空竭，〔隋志，张掖郡福禄县旧置酒泉郡。藏，徂浪翻。〕盗贼蜂起，禁令不行，愿陛下还京师，安兆庶。」帝大怒，以才属吏，〔属，之欲翻。〕旬日，意解，乃出之。朝臣皆不欲行，帝意甚坚，无敢谏者。建节尉任宗上书极谏，〔置建节尉事见上卷上年。朝，直遥翻；下同。任，音壬。上，时掌翻；下同。〕即日于朝堂杖杀之。甲子，帝幸江都，命越王侗与光禄大夫段达、太府卿元文都、检校民部尚书韦津、右武卫将军甫无逸、右司郎卢楚等总留后事。〔唐六典曰：炀帝三年，尚书都司始置左、右司郎各一人，掌都省之职，品同诸曹郎，从五品。总留后事者，帝出巡幸，以后事付留台官总之。侗，他红翻，又音同。〕津，孝宽之子也。〔韦孝宽，宇文干城之将。〕帝以诗留别宫人曰：「我梦江都好，征辽亦偶然。」奉信郎崔民象以盗贼充斥，于建门上表谏；〔隋志：帝置谒者台官，寻又置散骑郎二十人，从五品，承议郎，正六品，通直郎，从六品，各三十人；宣德郎，正七品，宣义郎，从七品，各四十人；征事郎，正八品，将仕郎，从八品，常从郎，正九品，奉信郎，从九品，各五十人。洛都罗城门，正南曰建国。上，时掌翻。〕帝大怒，先解其颐，然后斩之。〔说文：颐，也。〕
12戊辰，冯翊孙华举兵为盗。〔隋志：冯翊郡，后魏置华州，西魏改曰同州，帝改为郡。〕虞世基以盗贼充斥，请发兵屯洛口仓，〔大业二年置洛口仓。〕帝曰：「卿是书生，定犹恇怯。」〔恇，音匡。〕戊辰，车驾至巩。敕有司移箕山、公路二府于仓内，〔巩县属河南郡。新唐志：河南有府三十九。有巩洛府，无箕山、公路二府，疑移于仓内后，遂并为巩洛府也。〕仍令筑城以备不虞。至汜水，〔汜，音似。〕奉信郎王爱仁复上表请还西京，帝斩之而行。至梁郡，〔帝改宋州为梁郡。复，扶又翻。〕郡人邀车驾上书曰：「陛下若遂幸江都，天下非陛下之有！」又斩之。是时李子通据海陵，左才相掠淮北，杜伏威屯六合，〔隋志，六合县属江都郡，旧曰尉氏，置秦郡，后周改郡曰六合，开皇初，废郡，改尉氏县为六合县。相，息亮翻。〕众各数万；帝遣光禄大夫陈棱将宿卫精兵八千讨之，往往克捷。〔将，即亮翻。〕
13八月，乙巳，贼帅赵万海众数十万，自恒山寇高阳。〔帝改恒州为恒山郡。帅，所类翻。恒，户登翻。〕
14冬，十月，乙丑，许恭公宇文述卒。〔卒，子恤翻。〕初，述子化及、智及皆无赖。化及事帝于东宫，帝宠昵之，〔昵，尼质翻。〕及即位，以为太仆少卿。〔少，始照翻。〕帝幸榆林，〔三年幸榆林，见一百八十卷。〕化及、智及冒禁与突厥交市，帝怒，将斩之，已解衣辫发，既而释之，赐述为奴。智及弟士及，以尚主之故，常轻智及，惟化及与之亲昵。述卒，帝复以化及为右屯卫将军，智及为将作少监。〔为化及兄弟为逆张本。复，扶又翻。〕
