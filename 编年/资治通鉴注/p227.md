<!-- { "loadSidebar": true } -->
王莽末，交趾诸郡闭境自守。〔贤曰：交趾郡，今交州县也，南滨大海。舆地志云：其夷足大指开析；两足并立则相交。应劭曰：始开北方，遂交于南方，为子孙基址也。余按武帝元鼎六年，置交趾州，治广信；时已开朔方，遂交于南方，为子孙基趾也。七郡，谓南海、苍梧、郁林、合浦、交趾、九真、日南，并属交州。余谓唐之交州、峰州皆汉交趾郡之地，固不可指唐交趾一县而言也。〕岑彭素与交趾牧邓让厚善，与让书，陈国家威德；又遣偏将军屈充移檄江南，班行诏命。〔屈，其勿翻。〕于是让与江夏太守侯登、武陵太守王堂、长沙相韩福、桂阳太守张隆、零陵太守田翕、苍梧太守杜穆、交趾太守锡光等相率遣使贡献；〔郡国志：江夏郡，在雒阳南千五百里。武陵郡，在雒阳南二千一百里。长沙郡，在雒阳南二千八百里。桂阳郡，在雒阳南三千九百里。零陵郡，在雒阳南三千三百里。苍梧郡，在雒阳南六千四百一十里。交趾郡，在雒阳南万一千里。夏，户雅翻。守，式又翻；下同。锡，姓；光，名。〕悉封为列侯。锡光者，汉中人，在交趾，教民夷以礼义；帝复以宛人任延为九真太守，〔郡国志：九真郡，在雒阳南万一千五百八里。复，扶又翻。任，音壬。〕延教民耕种嫁娶，故岭南华风始于二守焉。
是岁，诏征处士太原周党、会稽严光等至京师。〔处，昌吕翻。会，古外翻。〕党入见，伏而不谒，〔凡朝谒者，必拜稽首，以姓名自言。见，贤遍翻。〕自陈愿守所志。博士范升奏曰：「伏见太原周党、东海王良、山阳王成等，蒙受厚恩，使者三聘，乃肯就车；及陛见帝廷，〔见，贤遍翻。〕党不以礼屈，伏而不谒，偃蹇骄悍，同时俱逝。党等文不能演义，武不能死君。钓采华名，庶几三公之位。〔几，居希翻。〕臣愿与坐云台之下，〔续汉志曰：云台，周家之所造，图书、术籍、珍玩、宝怪皆藏焉。〕考试图国之道。不如臣言，伏虚妄之罪；而敢私窃虚名，夸上求高，皆大不敬！」书奏，诏曰：「自古明王、圣主，必有不宾之士，伯夷、叔齐不食周粟，太原周党不受朕禄，亦各有志焉。其赐帛四十匹，罢之。」
帝少与严光同游学，〔少，诗沼翻。〕及即位，以物色访之，〔贤曰：以其形貌求之。〕得于齐国，累征乃至；拜谏议大夫，不肯受，去，耕钓于富春山中。〔地理志，富春县，属会稽郡。贤曰：今杭州富阳县，本汉富春县，避晋简文帝郑太后讳，改曰富阳。〕以寿终于家。
王良后历沛郡太守、大司徒司直，在位恭俭，布被瓦器，妻子不入官舍。后以病归，一岁复征；〔复，扶又翻。〕至荥阳，疾笃，不任进道，〔言以疾笃稽留道上，不进于行也。任，音壬。〕过其友人。友人不肯见，曰：「不有忠言奇谋而取大位，何其往来屑屑不惮烦也！」〔扬雄方言曰：屑屑，不安也；秦、晋曰屑屑。郭景纯曰：往来貌。〕遂拒之。良凓，自后连征不应，卒于家。〔卒，子恤翻。〕
元帝之世，莎车王延尝为侍子京师，慕乐中国。〔乐，音洛。〕及王莽之乱，匈奴略有西域，唯延不肯附属；常敕诸子：「当世奉汉家，不可负也！」延卒，子康立。康率旁国拒匈奴，〔旁国，犹邻国也。〕拥卫故都护吏士、妻子千余口；〔王莽之乱，西域攻没都护，其吏士、妻子皆不得还。〕檄书河西，问中国动静。窦融乃承制立康为汉莎车建功怀德王、西域大都尉，五十五国皆属焉。
《世祖光武皇帝中之上》
建武六年〔（庚寅、三○）〕
①春，正月，丙辰，以春陵乡为章陵县，世世复傜役，比丰、沛。〔复，方目翻．〕
②吴汉等拔朐，斩董宪、庞萌，江、淮、山东悉平。〔据范纪，是年马成等拔舒，获李宪；吴汉等拔朐，斩董宪、庞萌。盖获李宪则江、淮平，斩董宪、庞萌，则山东平也。拔朐之上，逸拔舒事。〕诸将还京师，置酒赏赐。〔还，从宜翻，又如字。〕
帝积苦兵间，以隗嚣遣子内侍，公孙述远据边垂，乃谓诸将曰：「且当置此两子于度外耳。」因休诸将于雒阳，分军士于河内，数腾书陇、蜀，告示祸福。〔说文曰：腾，传也。数，所角翻。〕
公孙述屡移书中国，自陈符命，冀以惑众。帝与述书曰：「图谶言公孙，即宣帝也。〔宣帝「有公孙病已」之符。〕代汉者姓当涂，其名高；君岂高之身邪﹖乃复以掌文为瑞，〔述刻其掌文曰「公孙帝」，自言手文有奇。复，扶又翻。〕王莽何足效乎！〔王莽自陈符命，遣五威将帅班之天下。〕君非吾贼臣乱子，仓卒时人皆却为君事耳。〔卒，读曰猝。〕君日月逝，〔谓已老也。〕妻子弱小，当早为定计。天下神器，不可力争，宜留三思！」署曰「公孙皇帝」。述不答。
其骑都尉平陵荆邯说述曰：「汉高祖起于行陈之中，兵破身困者数矣；然军败复合，疮愈复战。〔邯，下甘翻。说，输芮翻。行，户刚翻。陈，读曰阵。数，所角翻。复，扶又翻；下同。〕何则﹖前死而成功，愈于却就于灭亡也！隗嚣遭遇运会，割有雍州，兵强士附，威加山东；〔贤曰：陇西、天水，皆雍州之地，故言割有。嚣传曰：名震西州，流闻山东，是威加也。雍，于用翻。〕遇更始政乱，复失天下，众庶引领，四方瓦解，嚣不及此时推危乘胜〔推，吐雷翻。〕以争天命，而退却为西伯之事，尊师章句，宾友处士，〔处，昌吕翻。〕偃武息戈，卑辞事汉，喟然自以文王复出也！令汉帝释关、陇之忧，〔贤曰：以嚣居西，无东之意，故置之度外而不为忧。〕专精东伐，四分天下而有其三；发间使，召携贰，〔贤曰：间使，谓来歙、马援等也。携贰，谓王遵、郑兴、杜林、牛邯等相次而归光武。间，古苋翻。〕使西州豪杰咸居心于山东，则五分而有其四；若举兵天水，必至沮溃，〔沮，在吕翻。〕天水既定，则九分而有其八。陛下以梁州之地，〔益州，禹贡梁州之域也。〕内奉万乘，外给三军，百姓愁困，不堪上命，将有王氏自溃之变矣！〔贤曰：王氏，即王莽也。〕臣之愚计，以为宜及天下之望未绝，豪杰尚可招诱，〔诱，音酉。〕急以此时发国内精兵，令田戎据江陵，临江南之会，倚巫山之固，〔贤曰：巫山，在今夔州巫山县东。〕筑垒坚守，传檄吴、楚，长沙以南必随风而靡。令延岑出汉中，定三辅，天水、陇西拱手自服。如此，海内震摇，冀有大利。」述以问群臣，博士吴柱曰：「武王伐殷，八百诸侯不朝同辞，然犹还师以待天命。〔武王伐纣，至于孟津，诸侯不期而会者八百，皆曰：「纣可伐矣。」武王曰：「汝未知天命！」乃还。〕未闻无左右之助而欲出师千里之外者也！」邯曰：「今东帝无尺土之柄，〔东帝，谓光武。〕驱乌合之众，跨马陷敌，所向辄平，不亟乘时与之分功，而坐谈武王之说，是复效隗嚣欲为西伯也！」
述然邯言，欲悉发北军屯士及山东客兵，〔述仿汉制，亦置北军。山东之人侨寓于蜀者，述以为兵，故曰客兵。〕使延岑、田戎分出两道，与汉中诸将合兵并势。蜀人及其弟光以为不宜空国千里之外，决成败于一举，固争之，述乃止。延岑、田戎亦数请兵立功，述终疑不听，唯公孙氏得任事。
述废铜钱，置铁钱，货币不行，百姓苦之。为政苛细，察于小事，如为清水令时而已。好改易郡县官名。少尝为郎，〔哀帝时，述以父任为郎。好，呼到翻。少，诗照翻。〕习汉家故事，出入法驾，鸾旗旄骑。又立其两子为王，食犍为、广汉各数县。〔犍，居言翻。〕或谏曰：「成败未可知，戎士暴露而先王爱子，〔先王，于况翻。〕示无大志也！」述不从，由此大臣皆怨。〔为述亡国张平。〕
③冯异自长安入朝，帝谓公卿曰：「是我起兵时主簿也，〔帝起兵，徇颍川，异降，以为主簿。〕为吾披荆棘，定关中。」〔为，于伪翻。〕既罢，赐珍宝、钱帛，诏曰：「仓卒芜蒌亭豆粥，虖沱河麦饭，〔事见三十九卷更始二年。卒，与箤同。〕厚意久不报。」异稽首谢曰：「臣闻管仲谓桓公曰：『愿君无忘射钩，臣无忘槛车。』齐国赖之。〔史记：管仲射桓公中钩；后鲁桎梏管仲而送于齐，公以为相。说苑曰：管仲桎梏槛车中，非无愧也，自裁也。新序曰：齐桓公与管仲饮酣，管仲上寿曰：「愿君无忘出奔于莒也，臣亦无忘东縳于鲁也。」此云射钩、槛车，义亦通。射，而亦翻。〕臣今亦愿国家无忘河北之难，〔东都臣子率谓天子为国家。难，乃旦翻。〕小臣不敢忘巾车之恩。」〔事见三十九卷更始元年。〕留十余日，令与妻子还西。
④申屠刚、杜林自隗嚣所来，〔考异曰：本传云七年征刚。按明年嚣已臣公孙述，必不用诏书。当在此年。〕帝皆拜侍御史。以郑兴为太中大夫。
⑤三月，公孙述使田戎出江关，〔地理志：江关都尉，治巴邵鱼复县。贤曰：华阳国志曰：巴、楚相攻，故置江关，旧在赤甲城，后移在江州南岸，对白帝城。故基在今夔州鱼复县南。〕招其故众，欲以取荆州，不克。
帝乃诏隗嚣，欲从天水伐蜀。嚣上言：「白水险阻，栈阁败绝。〔贤曰：白水县有关，属广汉郡。栈阁者，山路悬险，栈木为阁道。又公孙述传注曰：白水关在汉阳西县。梁州记曰：关城西南有白水关。余据水经，白水出陇西临洮县西南西倾山，东南流入阴平，又东南经广汉白水县。临洮与西县接界，故天水之西县有白水关，而广汉之白水县亦有白水关，自源徂流，同一白水也。贤曰：梁州记曰：关城西南百八十里有白水关。故关城在今梁州金牛县西。〕述性严酷，上下相患，须其罪恶孰着而攻之，此大呼响应之势也。」〔须，待也。孰，古熟字通用。人大呼则响必应，言俟其上下乖离而攻之，必有为内应者。呼，火故翻。〕帝知其终不为用，乃谋讨之。
