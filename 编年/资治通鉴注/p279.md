<!-- { "loadSidebar": true } -->
扶风功曹马融对曰：「今科修品制，四时禁令，所以承天顺呡者，备矣，悉矣，不可加矣。然而天犹有不平之效，民犹有咨嗟之怨者，百姓屡闻恩泽之声而未见惠和之实也。古之足民者，非能家赡而人足之，量其财用，为之制度。〔量，音良。〕故嫁娶之礼俭，则婚者以时矣；丧祭之礼约，则终者掩藏矣；不夺其时，则农夫利矣。夫妻子以累其心，〔累，力瑞翻。〕产业以重其志，舍此而为非者，有必不多矣！」〔马融之对，不诡于圣人，盖有得于经学，故其辞气和平而切于政体也。舍，读曰舍。〕
太史令南阳张衡对曰：〔百官志：太史令，属太常，秩六百石；掌天时、星历。〕「自初举孝廉，迄今二百岁矣，〔武帝元光元年，初举孝廉，至是凡二百七年。〕皆先孝行；行有余力，始学文法。辛卯诏书，以能章句、奏案为限；〔去年冬十一月辛卯诏书也。孝行，下孟虽。〕虽有至孝，犹不应科，此弃本而取末。曾子长于孝，然实鲁钝，文学不若游、夏，政事不若冉、季。今欲使一人兼之，苟外有可观，内必有阙，则违选举孝廉之志矣。且郡国守相，剖符宁境，为国大臣，一旦免黜十有余人，〔谓济阴太守胡广等也。〕吏民罢于送迎之役，〔罢，读曰疲。〕新故交际，公私放滥，或临政为百姓所便而以小过免之，是为夺民父母使嗟号也。〔号，户刀翻。〕易不远复，论不惮改，〔易曰：不远复，无祗悔。论语曰：过则勿惮改。〕朋友交接且不宿过，况于帝王，承天理物，以天下为公者乎！中间以来，妖星见于上，〔古今注曰：是年四月壬寅，太白昼见；五月癸巳，又昼见。见，贤遍翻。〕震裂着于下，〔谓永建三年京师地震，今年宣德亭地裂也。〕天诫详矣，可为寒心！明者销祸于未萌，今既见矣，〔为，于伪翻。见，贤遍翻。〕修政恐惧，则祸转为福矣。」
上览众对，以李固为第一，实时出阿母还舍，诸常侍悉叩头谢罪，朝廷肃然。以固为议郎；而阿母、宦者皆疾之，诈为飞章以陷其罪。事从中下，〔从中下者，不经尚书。下，遐稼翻。〕大司农南郡黄尚等请之于梁商，仆射黄琼复救明其事。〔复，扶又翻。〕久得释，出为洛令，〔「洛」，当作「雒」。雒县属广汉郡。〕固弃官归汉中。融博通经籍，美文辞；对奏，亦拜议郎。衡善属文，〔属，之欲翻。〕通贯六艺，虽才高于世，而无骄尚之情；〔骄者，以才骄人也。尚者，以才尚人也。〕善机巧，尤致思于天交、阴阳、历算，〔致，极也。思，相吏翻。〕作浑天仪，着灵宪。〔蔡邕曰：言天体者三家：一曰周髀，二曰宣夜，三曰恽天。宣夜之学，绝无师法。周髀数术具存，考验天状，多所违失，故史官不用。唯浑天者，近得其情；今史官所用候台铜仪，则其法也。立八尺圆体之度，而具天地之象，以正黄道，以察发敛，以行日月，以步五纬，精微深妙，万世不易之道也。衡着灵宪曰：昔在先王，将步天路，用之灵轨，寻绪本元，先准之于浑体，是为正仪立度，而皇极有逌建也，枢运有逌稽也。乃建乃稽，斯经天常。圣人无心，因慈以生心，故灵宪作兴。王蕃曰：天地之体，状如鸡卵，天包地外，犹壳之裹黄也。周旋无端，其形浑浑然，故曰恽天。周天三百六十五度五百八十九分度之百四十五，半露地上，半在地下，其二端谓之南极、北极。北极出地三十六度，南极入地亦三十六度；两极相去一百八十二度半强。绕北极，径七十二度，常见不隐，谓之上规。绕南极，七十五度，常隐不见，谓之下规。赤道带之弦，去两极各九十一度少强。黄道，日之所行也，半在赤道外，半在赤道内；与赤道东交于角五弱，西交于奎十四少强。其出赤道外极远者，去赤道二十四度，斗二十一度是也。其入赤道内极远者，亦二十四度，井二十五度是也。日南至，在斗二十一度，去极百一十五度少强是也。日最南，去极最远，故远最长。黄道斗二十一度，出辰入申，故日亦出辰入申。日昼行地上百四十六度强，故日短；夜行地下二百一十九度少弱，故夜长。自南至之后，日去极稍近，故景稍短。日昼行地上度稍多，故日稍长；夜行地下度稍少，故夜稍短。日所在度稍北，故日稍北。以至于夏至，日在井二十五度，去极六十七度稍强是也。日最北去极最近，景最短。黄道井二十五度，出寅入戌，故日亦出寅入戌。日昼行地上二百一十九度少弱，故日长；夜行地下百四十六度强，故夜短。自夏至之后，日去极稍远，故景稍长。日昼行地上度稍少，故日稍短；夜行地下度稍多，故夜稍长。日所在度稍南，故日出入稍南，以至于南至而复初焉。斗二十一，井二十五，南北相觉四十八度。春分日在奎十四稍强，秋分日在角五稍弱，此黄赤二道之交中也，去极俱九十一度少强，南北处斗二十一、井二十五之中，故景居二至短长之中。奎十四、角五，出卯入酉，故日亦出卯入酉。日昼行地上，夜行地下，俱百八十度半强，故日见之漏，昼五十刻，不见之漏五十刻，而昼夜同。夫天之昼夜以日出入日入为分，人之昼夜以昏明为限，日未出二刻半而明，日未入二刻半而昏，故损夜五刻五益昼，是以春、秋之漏，昼五十五刻。洛书甄耀度曰：周天三百六十五度四分度之一。一度为千九百三十二里。〕性恬憺，〔憺，杜览翻。〕不慕当世；所居之官辄积年不徙。
⑥太尉庞参，在三公中最名忠直，数为左右所毁。会所举用忤帝旨，〔数，所角翻。忤，五故翻。〕司隶承风案之。时当会茂才、孝廉、参以被奏，称疾不会。〔被，皮义翻。〕广汉上计掾段恭因会上疏曰：〔汉郡国岁举茂才、孝廉，与上计吏皆至京师。受计之日，公卿皆会于廷，茂、孝豫焉。〕「伏见道路行人、农夫、织妇皆曰：『太尉参竭忠尽节，徒以直道不能曲心，孤立群邪之间，自处中伤之地。』〔处，昌吕翻。中，竹仲翻。〕夫以谗佞伤毁忠正，此天地之大禁，人臣〔章：甲十六行本「臣」作「主」；乙十一行本同。〕之至诫也！昔白起赐死，诸侯酌酒相贺；〔白起死事见五卷周赧王五十年。〕季子来归，鲁人喜其纾难。〔贤曰：纾，缓也。季子，鲁公子季友也。闵公之时，国家多难，以季子忠贤，故请齐侯复之。公羊传曰：季子来归。其言季子何﹖贤也。其言来归，喜之也。难，乃旦翻。〕夫国以贤治，君以忠安；〔治，直吏翻。〕今天下咸欣陛下有此忠贤，愿卒宠任以安社稷。」〔卒，子恤翻。〕书奏，诏即遣小黄门视参疾，太医致羊酒。后参夫人疾前妻子，投于井而杀之；雒阳令祝良奏参罪。秋，七月，己未，参竟以灾异免。
⑦八月，己巳，以大鸿胪施延为太尉。
⑧鲜卑寇马城，代郡太守击之，不克。顷之，其至犍〔章：甲十六行本「犍」作「鞬」；乙十一行本同。〕死。〔鞬，居言翻。〕鲜卑由是抄盗差稀。〔抄，楚交翻。〕
资治通鉴卷第五十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪四十四〔起阏逢阉茂（甲戌），尽旃蒙作噩（乙酉），凡十二年。〕
孝顺皇帝下
阳嘉三年〔（甲戌、一三四）〕
①夏，四月，车师后部司马率后王加特奴〔章：甲十六行本「奴」下有「等」字；乙十一行本同；孔本同。〕掩击北匈奴于阊吾陆谷，〔阊，音昌。〕大破之；获单于母。
②五月，戊戌，诏以春夏连旱，赦天下。上亲自露坐德阳殿东厢请雨。〔按范书桓帝纪：德阳殿在北宫掖庭中。〕以尚书周举才学优深，特加策问。举对曰：「臣闻阴阳闭隔，则二气否塞。〔否皮鄙翻。塞，悉则翻。〕陛下废文帝、光武之法，而循亡秦奢侈之欲，内积怨女，外有旷夫。自枯旱以来，弥历年岁，未闻陛下改过之效，徒劳玉尊暴露风尘，诚无益也，〔谓露坐无益。〕陛下但务其华，不寻其实，犹缘木希鱼，欲行求前。〔贤曰：缘木求鱼，孟子之文。韩诗外传曰：夫明镜所以照形，往古所以知今。恶知往古之所以危亡，无异却行而求达于前人也。〕诚宜推信革政，崇道变惑，出后宫不御之女，除太官重膳之费。易传曰：『阳感天不旋日。』〔易稽览图中孚传曰：阳感天不旋日，诸侯不旋时，大夫不过翆。郑玄注云：阳者，天子。为善一日，天立应以善；为恶一日，天立应以恶。一说，不旋时立应之。重，直龙翻。传，直恋翻。〕惟陛下留神裁察！」帝复召举面问得失，举对以「宜慎官人，去贪污，远佞邪。」〔复，扶又翻。去，羌吕翻。远，于愿翻。〕帝曰：「官贪污、佞邪者为谁乎﹖」对曰：「臣从下州超备机密，〔举自冀州刺史征拜尚书。〕不足以别群臣。然公乡大臣数有直言者，忠贞也；〔别，彼列翻。数，所角翻。〕阿谀苟容者，佞邪也。」
太史令张衡亦上疏言：「前年京师地震土裂，裂者，威分；震者，民扰也。窃惧圣思厌倦，制不专己，恩不忍割，与众共威。威不可分；德不可共。愿陛下思惟所以稽古率旧，勿使刑德八柄不由天子，〔周礼：王以八柄驭群臣：一曰爵，以驭其贵；二曰禄，以驭其富；三曰予，以驭其幸；四曰置，以驭其行；五曰生，以驭其福；六曰夺，以驭其贫；七曰废，以驭其罪；八曰诛，以驭其过。〕然后神望允塞，〔塞，悉则翻。〕灾消不至灾！」
