<!-- { "loadSidebar": true } -->
12初，上谓监修国史房玄龄曰：〔历代史官隶秘书省著作局，皆著作郎掌修国史。北齐诏魏收撰史，又诏平原王高隆之总监之，书名而已。贞观三年，始移史馆于禁中，在门下省北，宰相监修国史；自是著作郎始罢史职。监，古衔翻。〕「前世史官所记，皆不令人主见之，何也﹖」对曰：「史官不虚美，不隐恶，若人主见之必怒，故不敢献也。」上曰：「朕之为心，异于前世。帝王欲自观国史，知前日之恶，为后来之戒，公可撰次以闻。」〔撰，士免翻。〕谏议大夫朱子奢上言：〔上，时掌翻；下上之同。〕「陛下圣德在躬，举无过事，史官所述，义归尽善。陛下独览起居，于事无失，若以此法传示子孙，窃恐曾、玄之后或非上智，饰非护短，史官必不免刑诛。如此，则莫不希风顺旨，全身远害，悠悠千载，何所信乎！所以前代不观，盖为此也。」〔远，于愿翻。载，子亥翻。为，于伪翻。〕上不从。玄龄乃与给事中许敬宗等删为高祖、今上实录；癸巳，书成，上之。上见书六月四日事，语多微隐，〔谓诛建成、元吉事也。〕谓玄龄曰：「周公诛管、蔡以安周，季友鸩叔牙以存鲁，〔周公，弟也；管叔，兄也。成王幼，周公摄政，管、蔡流言，挟武庚以叛，周公诛之以安周室。鲁公子庆父，叔牙、季友，皆桓公子也。庄公疾，问后于叔牙，牙曰：「庆父才。」问季友，友曰：「臣以死奉般。」遂鸩叔牙而立般。〕朕之所为，亦类是耳，史官何讳焉！」即命削去浮词，〔去，羌吕翻。〕直书其事。
13八月，庚戌，以洛州都督张亮为刑部尚书，参预朝政；〔朝，直遥翻。〕以左卫大将军、太子右卫率李大亮为工部尚书。大亮身居三职，宿卫两宫，〔三职，即谓为工部尚书及卫两宫也。率，所律翻。〕恭俭忠谨，每宿直，必坐寐达旦。房玄龄甚重之，每称大亮有王陵、周勃之节，可当大位。
初，大亮为庞玉兵曹，为李密所获，同辈皆死，贼帅张弼见而释之，遂与定交。〔帅，所类翻。〕及大亮贵，求弼，欲报其德，弼时为将作丞，〔唐监丞，从六品下。〕自匿不言。大亮遇诸途而识之，持弼而泣，多推家赀以遗弼，〔推，吐雷翻。遗，于季翻。〕弼拒不受。大亮言于上，乞悉以其官爵授弼，上为之擢弼为中郎将。〔上为，于伪翻。将，即亮翻。〕时人皆贤大亮不负恩，而多弼庂不伐也。
14九月，庚辰，新罗遣使言百济攻取其国四十余城，复与高丽连兵，〔使，疏吏翻。复，扶又翻。〕谋绝新罗入朝之路，乞兵救援。〔朝，直遥翻；下同。〕上命司农丞相里玄奖赍玺书赐高丽〔相里，姓；玄奖，名。姓谱：皋陶之后为理氏。商末，理证孙仲师遭难，去「王」姓「里」，至里克为晋所诛，其妻携少子逃居相城，其妻携少子逃居相城，因为相里氏。〕曰：「新罗委质国家，朝贡不乏，〔质，职日翻。〕尔与百济各宜戢兵；〔戢，阻立翻。〕若更攻之，明年发兵击尔国矣！」
15癸未，徙承干于黔州。〔黔，其今翻。〕甲午，徙顺阳王泰于均州。〔武当县，汉属南阳郡，晋属顺阳郡，宋属始平郡；梁置武当郡及兴州，后周改丰州，隋开皇初改均州；大业初，废为武当县，属淅阳郡；义宁二年，分淅阳之武当、均阳置均州。孙愐曰：﨨水出淅县北山入沔。「﨨」，今作「均」。隋置均州，以水名州也。〕上曰：「父子之情，出于自然。朕今与泰生离，〔生离，谓生而离别也。楚辞曰：哀莫哀兮生别离。〕亦何心自处！然朕为天下主，但使百姓安宁，私情亦可割耳。」又以泰所上表示近臣曰：「泰诚为俊少，朕心念之，卿曹所知；但以社稷之故，不得不断之以义，〔处，昌吕翻。上，时掌翻。断，丁乱翻。〕使之居外者，亦所以两全之耳。」
16先是，诸州长官或上佐岁道亲奉贡物入京师，谓之朝集使，〔朝集使，自隋以来有之。先，悉荐翻。长，知两翻。朝，直遥翻。使，疏吏翻；下同。〕亦谓之考使；京师无邸，率僦屋与商贾杂居。上始命有司为之作邸。〔僦，即亮翻。贾，音古。为，于伪翻。〕
17冬，十一月，己卯，上祀圜丘。〔贞观礼：冬至祀昊天上帝于圜丘。〕
18初，上与隐太子、巢刺王有隙，〔刺，卢达翻。〕密明公赠司空封德彝阴持两端。杨文干之乱，上皇欲废隐太子而立上，〔见一百九十一卷武德七年。〕德彝固谏而止。其事甚秘，上不之知，薨后乃知之。壬辰，治书侍御史唐临始追劾其事，请黜官夺爵。〔治，直之翻。劾，户概翻，又户得翻。〕上命百官议之，尚书唐俭等议：「德彝罪暴身后，恩结生前，所历众官，不可追夺，请降赠改谥。」诏黜其赠官，改谥曰缪，削所食实封。〔谥法：名与实爽曰缪，蔽仁伤贤曰缪。六典曰：魏氏五等，皆以乡亭，多假空名，不食本邑。隋氏始立王公侯以下制度，至唐因之，率多虚名，其言食实封者乃得真户。旧制，户皆三丁己上，一分入国，开元中，定以三丁为限，租赋全入封家。〕
19敕选良家女以实东宫；癸巳，太子遣左庶子于志宁辞之。上曰：「吾不欲使子孙生于微贱耳。今既致辞，当从其意。」上疑太子仁弱，密谓长孙无忌曰：「公劝我立雉奴，〔治，小字雉奴。〕雉奴懦，〔懦，奴卧翻，又万乱翻。〕恐不能守社稷，柰何！吴王恪英果类我，我欲立之，何如﹖」无忌固争，以为不可。上曰：「公以恪非己之甥邪﹖」无忌曰：「太子仁厚，真守文良主；储副至重，岂可数易！〔数，所角翻。〕愿陛下熟思之。」上乃止。十二月，壬子，上谓吴王恪曰：「父子虽至亲，及其有罪，则天下之法不可私也。汉已立昭帝，燕王旦不服，阴图不轨，霍光折简诛之。〔见二十三卷汉昭帝元凤元年。〕为人臣子，不可不戒！」〔为后无忌杀恪张本。〕
十八年〔（甲辰、六四四）〕
1春，正月，乙未，车驾幸锺官城；〔汉锺官在上林苑中，至唐时盖故城犹存也，其地当在鄠、杜二县界。〕庚子，幸鄠县；〔鄠，音户。〕壬寅，幸骊山温汤。
2相里玄奖至平坏，莫离支已将兵击新罗，破其两城，〔将，即亮翻。〕高丽王使召之，乃还。〔丽，力知翻。还，从宣翻，又音如字。〕玄奖谕使勿攻新罗，莫离支曰：「昔隋人入寇，新罗乘衅侵我地五百里，〔谓隋炀帝伐高丽时。〕自非归我侵地，恐兵未能已。」玄奖曰：「既往之事，焉可追论！〔焉，于虔翻。〕至于辽东诸城，本皆中国郡县，〔高丽之地，汉、魏皆为郡县，晋氏之乱，始与中国绝。〕中国尚且不言，高丽岂得必求故地。」莫离支竟不从。
二月，乙巳朔，玄奖还，具言其状。上曰：「盖苏文弒其君，贼其大臣，残虐其民，今又违我诏命，侵暴邻国，不可以不讨。」谏议大夫褚遂良曰：「陛下指麾则中原清晏，顾眄则四夷詟服，〔眄，眠见翻。詟，之涉翻。〕威望大矣。今乃渡海远征小夷，若指期克捷，犹可也。万一蹉跌，〔蹉，七何翻。跌，徒结翻。〕伤威损望，更兴忿兵，则安危难测矣。」李世绩曰：「间者薛延陀入寇，〔谓十五年击突厥思摩也。〕陛下欲发兵穷讨，魏征谏而止，使至今为患。向用陛下之策，北鄙安矣。」上曰：「然。此诚征之失；朕寻悔之而不欲言，恐塞良谋故也。」〔塞，悉则翻。〕
上欲自征高丽，褚遂良上疏，〔上，时掌翻。〕以为：「天下譬犹一身：两京，心腹也；州县，四支也；四夷，身外之物也。高丽罪大，诚当致讨，但命二、三将将四五万众，〔将，即亮翻；下名将同。〕使陛下威灵，取之如反掌耳。今太子新立，年尚幼牦，〔牦，直二翻。〕自余藩屏，陛下所知，〔屏，必郢翻。〕一旦弃金汤之全，踰辽海之险，以天下之君，轻行远举，皆愚臣之所甚忧也。」上不听。时群臣多谏征高丽者，上曰：「八尧、九舜，不能冬种，野夫、童子，春种而生，得时故也。夫天有其时，人有其功。〔夫天，音扶。〕盖苏文陵上虐下，民延颈待救，此正高丽可亡之时也，议者纷纭，但不见此耳。」
3己酉，上幸灵口，〔新书作「零口」。九域志：京兆临潼县有零口镇。临潼，唐之昭应县；昭应，唐初之新丰县。按宋白续通典：京兆新丰县界有零水。零口盖零水之口。〕乙卯，还宫。
4三月，辛卯，以左卫将军薛万彻守右卫大将军。上尝谓侍臣曰：「于今名将，惟世绩、道宗、万彻三人而已，世绩、道宗不能大胜，亦不大败，万彻非大胜则大败。」
5夏，四月，上御两仪殿，皇太子侍。上谓群臣曰：「太子性行，外人亦闻之乎﹖」〔行，下孟翻。〕司徒无忌曰：「太子虽不出宫门，天下无不钦仰圣德。」上曰：「吾如治年时，颇不能循常度。治自幼宽厚，谚曰：『生【章：乙十一行本「生」下有「子如」二字，与「狼」字挤刊。】狼，犹恐如羊，』〔曹大家女诫曰：生男如狼，犹恐其羊；生女如鼠，犹恐其虎。盖古语也。〕冀其稍壮，自不同耳。」无忌对曰：「陛下神武，乃拨乱之才，太子仁恕，实守文之德；趣尚虽异，各当其分，〔趣，七喻翻。分，扶问翻。〕此乃皇天所以祚大唐而福苍生者也。」〔无忌之保护太子至矣，迨其后也，以元舅之亲，为妇人所间，不能保其身，保其家，而唐亦几于不祀；则太子不可谓之宽厚，谓之闇弱可也。〕
6辛亥，上幸九成宫。壬子，至太平宫，〔京兆鄠县东南三十里有隋太平宫。〕谓侍臣曰：「人臣顺旨者多，犯颜则少，〔少，诗沼翻。〕今朕欲自闻其失，诸公其直言无隐。」长孙无忌等皆曰：「陛下无失。」刘洎曰：「顷有上书不称旨者，陛下皆面加穷诘，无不惭惧而退，恐非所以广言路。」〔洎，其冀翻。上，时掌翻。称，尺证翻。诘，去吉翻。〕马周曰：「陛下比来赏罚，微以喜怒有所高下，此外不见其失。」上皆纳之。
