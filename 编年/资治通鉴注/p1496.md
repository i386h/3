<!-- { "loadSidebar": true } -->
弘佐议铸铁钱以益将士禄赐，其弟牙内都虞候弘亿谏曰：「铸铁钱有八害：新钱既行，旧钱皆流入邻国，一也；旧钱，谓铜钱。〕可用于吾国而不可用于他国，则商贾不行，百货不通，二也；贾，音古。铜禁至严，民犹盗梼，况家有铛釜，野有铧犁，犯法必多，三也；铛，楚耕翻。铧，户花翻。铧锹也。〕闽人铸铁钱而乱亡，不足为法，四也；〔闽铸铁钱见二百八十三卷天福七年及上卷元年。〕国用幸丰而自示空乏，五也；〔言邻国闻之，必将以为国用空乏而铸铁钱。〕禄赐有常而无故益之以启无厌之心，六也；〔厌，于盐翻。〕法变而弊，不可遽复，七也；「钱」者国姓，易之不祥，八也。」弘佐乃止。
26杜威、李守贞会兵于广晋而北行。〔李守贞引兵会杜威于魏州，相与北行。〕威屡使公主入奏，请益兵，〔公主者，杜威妻宋国长公主，帝之姑也。〕曰：「今深入虏境，必资众力。」由是禁军皆在其麾下，〔杜威之计，即赵德钧请并范延光军之计也，德钧不得请而威得请耳。其志图非望而败国亡身则一也。〕而宿卫空虚。
十一月，丁酉，以李守贞权知幽州行府事。
己亥，杜威等至瀛州，城门洞启，寂若无人，威等不敢进。闻契丹将高谟翰先已引兵潜出，威遣梁汉璋将二千骑追之，遇契丹于南阳务，败死。威等闻之，引兵而南。时束城等数县请降，〔束城，汉束州县，隋曰束城，唐属瀛州。宋熙宁六年，省束城县为束城镇，属河间县。〕威等焚其庐舍，掠其妇女而还。〔还，从宣翻，又如字。〕
27己酉，吴越兵至福州，自罾浦南潜入州城。〔罾，作滕翻，鱼网也。福州之人就此罾鱼，因以得名。〕唐兵进据东武门，李达与吴越兵共御之，不利。自是内外断绝，城中益危。
唐主遣信州刺史王建封助攻福州。时王崇文虽为元帅，而陈觉、冯延鲁、魏岑争用事，留从效、王建封倔强不用命，〔留从效起于泉州，斩黄绍颇，破李弘通，唐人惮其威名；王建封虽本唐将，恃建州先登之功；故皆倔强不用命。倔，其勿翻。强，其两翻。〕各争功，进退不相应。由是将士皆解体，故攻城不克。
唐主以江州观察使杜昌业为吏部尚书，判省事。先是昌业自兵部尚书判省事，出江州，判省事者，判尚书省事。〕及，还阅簿籍，抚案叹曰：「未数年，而所〔【章：十二行本「所」上有「府库」二字；乙十一行本同；孔本同；张校同。】〕耗者半，〔言昌业出入之间，未及数年，而府库之积，已耗其半。〕其能久乎！」〔言不能以支久也。史言唐之府库，耗于用兵。〕
28契丹主大举入寇，自易、定趣恒州。〔趣，七喻翻。恒，户登翻。〕杜威等至武强，〔九域志：武强县在深州西四十五里。宋白曰：武强，六国时武隧，地属赵，故城在今县东北二十里，是为汉武强县。郡国县道记云：古武强县城，在今县西南二十五里，是为晋武强县。高齐移县于后魏武邑郡故城，今县理是也。〕闻之，将自贝、冀而南。彰德节度使张彦泽时在恒州，〔复，扶又翻。趣，七喻翻。〕以彦泽为前锋。〔考异曰：备史曰：「彦泽狼子，其心密己变矣，乃通款邪律氏，请为前导，因促骑说威引军沿滹沱水西援常山。及至真定东垣渡，与威通谋，先遣步众跨水，不之救，致败，将沮人心以行诡计，因促监者高勋请降于虏。」按彦泽与威若已通款于契丹，则彦泽何故犹夺桥，契丹何故犹议回旋﹖今不敢。〕甲寅，威等至中度桥，〔滹沱水径恒州东南，恒州之人各随便为津渡之所。此为中度者，明上下流各有度也。〕契丹已据桥，彦泽帅骑争之，〔帅，读曰率。〕契丹桥而退。晋兵与契丹来滹沱而军。
始，契丹见晋军大至，又争桥不胜，恐晋军急渡滹沱，与恒州合势击之，议引兵还。〔还，从宣翻，又如字。〕及闻晋军筑垒为持久之计，遂不去。〔知晋军不敢战也。〕
29蜀施州刺史田行皋叛，遣供奉官耿彦珣将兵讨之。
30杜威虽以贵戚为上将，性懦怯。偏裨皆节度使，〔自李守贞至宋彦筠皆节度使也。〕但日相承迎，置酒作乐，罕议军事。
磁州刺史兼北面转运使李谷说威及李守贞曰：〔磁，墙之翻。说，式芮翻。〕「今大军去恒州咫尺，烟火相望。若多以三股木置水中，积薪布土其上，桥可立成。〔三股木者，用木三条，交股縳之，其下16开为三足，以寘水中。〕密约城中举火相应，夜募将士斫虏营而入，表裹合势，虏必遁逃。」诸将皆以为然，独杜威不可，遣谷南至怀、孟督军粮。
契丹以大军当晋军之前，潜遣其将萧翰、通事刘重进将百骑及羸卒，并西山出晋军之后，断晋粮道及归路。〔羸，伦为翻。并，步浪翻。断，音短。〕樵采者遇之，尽为所掠；有逸归者，皆称虏众之盛，军中忷惧。翰至栾城，〔忷，许勇翻。旧唐书地理志曰：栾城县，汉常山郡之开县也。后魏于开县古城置栾城县，属赵州，唐属恒州。九域志：栾城县在恒州南六十三里。范成大北使录曰：赵州三十里至栾城。金人改赵州为沃州。〕城中戍兵千余人，不觉其至，狼狈降之。契丹获晋民，皆黥其面曰「奉敕不杀」，纵之南走；运夫在道遇，弃车惊溃。翰，契丹主之舅也。〔契丹后族皆以萧为氏。欧史曰：翰，契丹之大族，其号阿揼。翰之妹亦嫁契丹主德光。而阿揼本无姓氏，契丹呼翰为国舅。既入汴，将北归，以为宣武节度使，李崧为制姓名曰萧翰，于是始姓萧。宋白曰：萧翰，述律阿揼之子。
十二月，丁已朔，李谷自书密奏，具言大军危急之势，请车驾幸滑州，遣高行周、符彦卿扈从，及发兵守澶州、河阳以备虏之奔冲；遣军将关勋走马上之。〔高行周、符彦卿，一时名将也。滑、澶及河阳，河津之要也。使晋主能用李谷之言，安得有张彦泽轻骑入汴之祸乎！走马上之，急报也。宋自宝元、康定以前，凡边镇率有走马承受之官。从，才用翻。澶，时连翻。上，时两翻。〕
己未，帝始闻大军屯中度；〔甲寅，杜威等至中度；己未，大梁始闻之。强寇深入，诸军孤危，而驿报七日始达，晋之为兵可知矣。〕是夕，关勋至。杜威奏请益兵，诏悉发守宫禁者得数百人，赴之。〔自古以来，重战轻防，未有不败者也。发数百人，不足以增大军之势，而重闭之防阙矣。〕夕诏发河北及滑、孟、泽、潞刍粮五十万诣军前；〔五十万，合束、石之数言之。〕督迫严急，所在鼎沸。辛酉，威又遗从者张祚等来告急，〔从，才用翻。〕祚等还，〔还，从宣翻。〕为契丹所获。自是朝廷与军前声问两不相通。
时宿卫兵皆在行营，人心懔懔，〔懔，力锦翻。〕莫知为计。开封尹桑维翰，以国家危在旦夕，求见帝言事；〔见，贤遍翻。〕帝方在苑中调鹰，〔调鹰者，调习之也，使驯狎而附人。〕辞不见。又诣执政言之，执政不以为然。〔执政，谓冯玉、李彦韬等。〕退，谓所亲曰：「晋氏不血食矣！」〔言晋必亡，宗庙不祀。盖晋氏之亡，不独桑维翰知之，通国之皆知之。〕
帝欲自将北征，李彦韬谏而止。〔将，即亮翻。〕时符彦卿虽任行营职事，帝留之，使戍荆州口。壬戍，诏以归德节度使高行周为北面都部署，以彦卿副之，共戍澶州；以西京留守景延广戍河阳，且张形势。〔史言三将戍河津，虽张形势而兵力甚弱。〕
奉国都指挥使王清言于杜威曰：「今大军去恒州五里，守此何为！营孤食尽，势将自溃。请以步卒二千为前锋；夺桥开道，公帅诸军继之；得入恒州，则无忧矣。」〔帅，读曰率，下同。〕威许诺，遣清与宋彦筠俱进。清战甚锐，契丹不能支，势小却；诸将请以大军继之，威不许。彦筠为契丹所败，〔败，补卖翻。〕浮水抵岸得免。〔【章：十二行本「免」下有「因退走」三字；乙十一行本同；孔本同。】〕清独帅麾下陈于水北力战，互有杀伤，屡请救于威，威竟不遣一骑助之。清谓其众曰：「上将握兵，〔将，即亮翻。〕坐观吾辈困急而不救，此必有异志。吾辈当以死报国耳！」众感其言，莫有退者，至暮，战不息。契丹以新兵继之，清及士众尽死。〔李縠为杜威昼画计而不行，犹可曰言之易而行之难。至于王清力战而救，则其欲卖国以图已利，心迹呈露，人皆知之矣。〕由是诸军皆夺气。清，洺州人也。
甲子，契丹遥以兵环晋营，〔环，音宦。〕内外断绝，军中食且尽。杜威与李守贞、宋彦筠谋降契丹，威潜遣腹心诣契丹牙帐，邀求重赏。契丹主绐之曰：「赵延寿威望素浅，恐不能帝中国。汝果降者，当以汝为之。」威喜，遂定降计。〔赵延寿父子以是陷契丹。杜威之才智未足以企延寿，其堕契丹之计，无足怪者。覆辙相寻，岂天意邪！〕丙寅，伏甲召诸将，出降表示之，使署名。诸将骇愕，莫敢言者，但唯唯听命。〔唯，于癸翻。〕威遣合门使高动斋诣契丹，契丹立赐诏慰纳之。是日，威悉命军士出陈于外，〔陈，读曰阵。〕军士皆踊跃，以为且战，威亲谕之曰：「今食尽涂穷，当与汝曹共求生计。」因命释甲。军士皆恸哭，声振原野。〔史言晋军之心皆不欲降契丹，迫于其帅而从之耳。〕威、守贞仍于众中扬言：「主上失德，信任奸邪，猜忌于已。」闻者无不切齿。契丹主遣赵延寿衣赭袍至晋营，慰抚士卒，曰：「彼皆汝物也。」杜威以下，皆迎谒于马前；亦以赭袍衣威以示晋军，其实皆戏之耳。〔契丹主非特戏杜威、赵延寿也，亦以愚晋军。彼其心知军之不诚服也，驾言将以华人为中国主，是二人者必居一于此。晋人谓丧君有君，皆华人也，夫是以不生心，其计巧矣。然契丹主巧于愚弄，而入汴之后，大不能制河东，小不能制群盗，岂非挟数用术者有时而穷乎！衣，于既翻。〕以威为犬傅，李守贞为司徒。
威引契丹主至恒州城下，谕顺国节度使王周以已降之状，周亦出降。戊辰，契丹主入恒州。遣兵袭代州，刺史王晖以城降之。〔契丹以胜势胁降代州，而太原不为之动，以刘知远、郭威在也。九域志：恒州西北至代州三百四十里。〕
先是契丹屡攻易州，刺史郭璘固守拒之。〔先，悉荐翻。璘，离珍翻。〕契丹主每过城下，指而叹曰：「吾能吞并天下，而为此人所扼！」及杜威既降，契丹主遣通事耿崇美至易州，诱谕其众，〔诱，音酉。〕众皆降；璘不能制，遂为崇美所杀。〔史言大厦之颠，非一木所能支。〕璘，邢州人也。
义武节度使李殷，安国留后方犬，皆降于契丹。契丹主以孙方简为义武节度使，麻荅为安国节度使，〔宋白曰：麻荅，本名解里，阿保机之从子也。其父曰撒刺，归梁，死于汴。〕以客省副使马崇祚权知恒州事。
