<!-- { "loadSidebar": true } -->
②苏秦既死，〔三年，苏秦死于齐。〕秦弟代、厉亦以游说显于诸侯。〔说，式芮翻。〕燕相子之与苏代婚，欲得燕权。苏代使于齐而还，〔燕，因肩翻。相，息亮翻。使，疏吏翻。还，从宣翻。〕燕王哙问曰：“齐王其霸乎？”〔哙，苦夬翻。〕对曰：“不能。”王曰：“何故？”对曰：“不信其臣。”于是燕王专任子之。鹿毛寿谓燕王曰：〔刘伯庄曰：鹿毛寿，人姓名；又曰潘寿。春秋后语作“唐毛寿”。徐广曰：一作“厝毛”。如徐广一作之说，当作“厝”。厝，音秦昔翻。清河有厝县。〕“人之谓尧贤者，以其能让天下也。今王以国让子之，是王与尧同名也。”燕王因属国于子之，〔属，之欲翻，付也，托也。〕子之大重。或曰：“禹荐益而以启人为吏，〔孟子曰：禹荐益于天，禹崩，天下之人不之益而之启，曰：“吾君之子也。”索隐曰：人，犹臣也。谓以启臣为益吏。索，山客翻。〕及老而以启为不足任天下，〔任，音壬。〕传之于益。启与交党攻益，夺之，天下谓禹名传天下于益而实令启自取之。〔按或曰一段事，与师春纪伊尹放太甲，潜出自桐，杀伊尹，事颇相类，古书杂记固多也。〕今王言属国于子之而吏无非太子人者，是名属子之而实太子用事也。”王因收印绶，自三百石吏已上而效之子之。〔后汉书舆服志曰：三王俗化雕文，诈伪渐生，始有印绶，以检奸萌。周礼掌节有玺节，郑氏注云：今之印章也。绶，组绶。古者佩玉以绶贯之。汉承秦制，乘舆玺绶；诸王以下，印以金、银、铜为差，绶以赤、紫、青、黑、黄为差。印，信也，刻文合信也。绶，受也，转相授受也。三百石吏，铜印，黑绶或黄绶。王制：诸侯大国之卿，食禄以田计之，为三十二夫之入。战国之卿，食禄万钟，其僭差不度甚矣。汉制：三公秩万石，至于斗食佐吏，凡十六等。三百石吏，第十等，奉月四十斛。绶，音受。玺，斯氏翻。组，祖五翻。乘，绳证翻。奉，与俸同，音扶用翻。〕子之南面行王事，而哙老，不听政，顾为臣，〔顾，反也。哙，苦夬翻。〕国事皆决于子之。〔为后燕乱张本。〕
六年（丙午，公元前三一五年）
①王崩，子赧王延立。
赧王上〔刘伯庄曰：赧，惭之甚也。轻微危弱，寄住东、西，足为惭赧，故号之曰赧；谥法本无赧字也。赧，音奴版翻。〕
元年（丁未，公元前三一四年）
①秦人侵义渠，得二十五城。〔义渠，戎国名。按上卷显王四十二年，秦县义渠，以其君为臣，是已得义渠矣。今又侵得二十五城，何也？盖先此秦以义渠为县，君为臣，虽臣属于秦，义渠之国未灭也，秦稍蚕食侵其地。今得二十五城，义渠之国所余无几矣。盖秦兼并诸侯，不尽其国不止也。左传：有钟鼓曰伐，无曰侵。谷梁传：苞人民、驱牛马曰侵。斩树木、坏宫室曰伐。无几，居岂翻。传，直恋翻。坏，音怪。〕
②魏人叛秦，秦人伐魏，取曲沃而归其人。又败韩于岸门，〔续汉志，颍川郡颍阴县有岸亭。注引徐广云；岸亭，即岸门。括地志：岸门在今许州长社县东北二十八里，今名长武亭。败，补迈翻。〕韩太子仓入质于秦以和。〔质，音致。〕
③燕子之为王三年，国内大乱。将军市被与太子平谋攻子之。齐王令人谓太子曰：〔令，卢经翻。〕“寡人闻太子将饬君臣之义，明父子之位，寡人之国〔章：十二行本“国”下有“虽小”二字；乙十一行本同；孔本同；退斋校同。〕唯太子所以令之。”〔饬，整也，修也，治也。治，直之翻。饬君臣之义，言太子平将治子之僭王之罪也。明父子之位，言太子平当继其父哙之位也。令，力政翻，命令也，号令也。〕太子因要党聚众，〔要，一遥翻，要结也。〕使市被攻子之，不克。市被反攻太子。构难数月，〔难，乃旦翻。〕死者数万人，百姓恫恐。〔恫，它红翻，痛也。〕齐王令章子将五都之兵，因北地之众以伐燕。〔将，即亮翻，又音如字，领也。邑有先王之庙曰都。或曰：都，邑之大者。北地，齐之北境也，盖汉千乘、清河、勃海之地。燕，因肩翻；下同。乘，绳证翻。〕燕士卒不战，城门不闭。齐人取子之，醢之，〔醢，呼改翻，肉酱也。〕遂杀燕王哙。〔哙，苦夬翻。〕
齐王问孟子曰：“或谓寡人勿取燕，或谓寡人取之。以万乘之国伐万乘之国，〔古者天子之地方千里，出兵车万乘。七国兼并以强大，于时皆为万乘之国。乘，绳证翻。〕五旬而举之，〔十日为旬，五旬，五十日。〕人力不至于此；不取，必有天殃。〔殃，咎也，祸也。〕取之何如？”孟子对曰：“取之而燕民悦则取之，古之人有行之者，武王是也。取之而燕民不悦则勿取，古之人有行之者，文王是也。以万乘之国伐万乘之国，箪食壶浆以迎王师，〔箪，竹器也；圆曰箪，方曰笥。箪，音丹。食，祥吏翻，熟食也。浆，水也，酢浆也。笥，相吏翻。酢，仓故翻。〕岂有他哉？避水火也。如水益深，如火益热，亦运而已矣！”〔运，转也。言燕之民将转而之他国也。〕
诸侯将谋救燕，齐王谓孟子曰：“诸侯多谋伐寡人者，何以待之？”对曰：“臣闻七十里为政于天下者，汤是也；未闻以千里畏人者也。书曰：『徯我后，后来其苏。』〔书仲虺之诰之辞。徯，户礼翻，待也。后，君也。〕今燕虐其民，王往而征之，民以为将拯己于水火之中也，〔拯，上举也，援也，救也，助也，音之凌翻。〕箪食壶浆以迎王师。若杀其父兄，系累其子弟，〔赵岐曰：系累，缚结也。系户计翻。累，力追翻。〕毁其宗庙，迁其重器。〔重器，国之镇宝。〕如之何其可也！天下固畏齐之强也，今又倍地〔齐并燕则地倍其旧。燕，因肩翻。〕而不行仁政，是动天下之兵也。王速出令。反其旄倪，〔令，力政翻。赵岐曰：旄，老旄；倪，弱小。陆德明曰：倪，谓翳倪小儿也。记曲礼曰：八十、九十曰耄，注云：耄，惛忘也。旄，读曰耄。倪，五兮翻。翳，与繄同，音烟兮翻。〕止其重器，谋于燕众，置君而后去之，则犹可及止也。”齐王不听。
已而燕人叛。〔是时燕人虽未立太子平，固已相帅叛齐矣。〕王曰：“吾甚惭于孟子。”陈贾曰：“王无患焉。”乃见孟子，曰：“周公何人也？”曰：“古圣人也。”陈贾曰：“周公使管叔监商，〔古殷，商通称，商者，以始封为国号，殷者，以都亳为国号。按孟子，陈贾只云“监殷”，今通鉴云“监商”，避宋庙讳也。监，古衔翻。〕管叔以商畔也。周公知其将畔而使之与？”〔畔，与叛同。与，读曰欤，下同。〕曰：“不知也。”陈贾曰：“然则圣人亦有过与？”曰：“周公，弟也，管叔，兄也，周公之过不亦宜乎！且古之君子，过则改之；今之君子，过则顺之。古之君子，其过也如日月之食，民皆见之；及其更也，〔更，工衡翻，更改。〕民皆仰之。今之君子，岂徒顺之，又从为之辞！”
④是岁，齐宣王薨，子闵王地立。〔闵，读曰闵。〕
二年（戊申，公元前三一三年）
①秦右更疾伐赵，〔右更，秦爵第十四。师古曰：左、右、中更，皆主领更卒而部其役使也。更，工衡翻。〕拔蔺，虏其将庄豹。〔庄姓有出于宋者，左传所谓戴、武、庄之族是也；有出于楚者，楚庄王之后，庄蹻是也。齐之庄暴，楚之庄辛，蒙之庄周，与此庄豹，其时适相先后，莫能审其所自出。〕
②秦王欲伐齐，患齐、楚之从亲，〔从，子容翻。〕乃使张仪至楚，说楚王曰：“大王诚能听臣，闭关绝约于齐，〔说，式芮翻。闭关者，古之列国各置关尹，敌国宾至，关尹以告，则行理以节逆之。闭关则距绝其使，不为通也。使，疏吏翻。〕臣请献商于之地六百里，使秦女得为大王箕帚之妾，〔于，如字。箕帚之妾，犹言备洒扫也。帚，止酉翻，彗也。〕秦、楚嫁女娶妇，长为兄弟之国。”楚王说而许之。〔说，读曰悦。〕群臣皆贺，陈轸独吊。〔陈姓出于舜，周武王封舜后于陈，子孙以国为氏。〕王怒曰：“寡人不兴师而得六百里地，何吊也？”对曰：“不然。以臣观之，商于之地不可得而齐、秦合，齐、秦合则患必至矣。”王曰：“有说乎？”对曰：“夫秦之所以重楚者，以其有齐也。〔夫，音扶，发语辞。〕今闭关绝约于齐则楚孤，秦奚贪夫孤国而与之商于之地六百里！张仪至秦，必负王。是王北绝齐交，西生患于秦也，〔楚东北接齐，西接秦。〕两国之兵必俱至。为王计者，不若阴合而阳绝于齐，使人随张仪，苟与吾地，绝齐未晚也。”王曰：“愿陈子闭口，毋复言，以待寡人得地！”〔毋，音无，毋者，禁止之辞。复，扶又翻，再又也。〕乃以相印授张仪，〔相，息亮翻。〕厚赐之。遂闭关绝约于齐，使一将军随张仪至秦。〔班固百官表：将军，周末官，秦、汉因之。〕
张仪详堕车，〔详，读曰佯，诈也。〔章：乙十一行本正作“佯”。〕不朝三月。〔朝，直遥翻。〕楚王闻之，曰：“仪以寡人绝齐未甚邪？”〔邪，余遮翻。邪，疑辞也。〕乃使勇士宋遗借宋之符，北骂齐王。〔既闭关绝约，则齐、楚之信使不通，故使宋遗借宋符以至齐。宋，姓也。周武王封微子于宋，子孙以国为氏。〕齐王大怒，折节以事秦，〔折，而设翻。〕齐、秦之交合。〔仪归而诈疾，待齐、秦之交合乃朝。〕张仪乃朝，见楚使者曰：“子何不受地？从某至某，广袤六里。”〔朝，直遥翻。使，疏吏翻。东西曰广，南北曰袤。广，古旷翻，又读如字。袤，音茂。〕使者怒，还报楚王。〔还，从宣翻，又音如字。〕楚王大怒，欲发兵而攻秦。陈轸曰：“轸可发口言乎？攻之不如因赂之以一名都，与之并力〔章：十二行本“力”作“兵”；乙十一行本同；孔本同。〕而攻齐，是我亡地于秦，取偿于齐也。〔偿，辰羊翻，报也。〕今王已绝于齐而责欺于秦，是吾合齐、秦之交而来天下之兵也，国必大伤矣！”楚王不听，使屈匄帅师伐秦。〔屈，姓也，音九勿翻，匄，居大翻。帅，读曰率。〕秦亦发兵使庶长章击之。〔长，知丈翻。按史记樗里子传，庶长章，姓魏。〕
三年（己酉，公元前三一二年）
