<!-- { "loadSidebar": true } -->
从行至霸陵，上谓群臣曰：“嗟乎！以北山石为椁，用纻絮斮陈漆其间，〔师古曰：美石出京师北山，今宜州石是。斮絮以漆着其间也。纻，竹吕翻。康曰：纻，苘属；细者为絟，麤者为纻。陆玑草木疏曰：纻，亦麻也。科生数十茎，宿根在地中，至春自生，不岁种也。荆、扬之间，一岁三收；今官园种之，岁再刈。刈便生剥之，以铁若竹挟之，表厚皮自脱，但得其裹韧如筋者，谓之徽纻。今南越纻布皆用此麻。苘，口颖翻。斮，侧略翻。〕岂可动哉！”左右皆曰：“善！”释之曰：“使其中有可欲者，虽锢南山犹有隙；使其中无可欲者，虽无石椁，又何戚焉！”〔锢，音固；冶铜铸塞以为固也。师古曰：有可欲，谓多藏金玉而厚葬之，人皆欲发取之也，是有间隙也；无可欲，谓不置器备而薄葬，人无欲攻掘取之者，故无忧也。〕帝称善。
是岁，释之为廷尉。上行出中渭桥，〔张晏曰：中渭桥，在渭桥中路。臣瓒曰：中渭桥，两岸之中。索隐曰：张晏、臣瓒之说皆非也。按今渭桥有三所：一所在城西北咸阳路，曰西渭桥；一所在城东北高陵路，曰东渭桥；其中渭桥在长安故城之北。〕有一人从桥下走，乘舆马惊；〔乘，绳证翻。〕于是使骑捕之，属廷尉。〔属，之欲翻；下同。〕释之奏当：“此人犯跸，当罚金。”〔崔浩曰：奏当，谓处其罪也。索隐曰：按百官志云：廷尉掌平刑罚、奏当，一应郡国谳疑罪，皆处当以报之也。如淳曰：跸，止行人。乙令：跸先至而犯者，罚金四两。〕上怒曰：“此人亲惊吾马；马赖和柔，令他马，固不败伤我乎！而廷尉乃当之罚金！”释之曰：“法者，天下公共也。今法如是；更重之，是法不信于民也。且方其时，上使使诛之则已。今已下廷尉；〔下，遐嫁翻。〕廷尉，天下之平也，壹倾，天下用法皆为之轻重，民安所错其手足！〔错，七故翻。〕唯陛下察之！”上良久曰：“廷尉当是也。”
其后人有盗高庙坐前玉环，得；〔得，言捕得也。坐，徂卧翻。〕帝怒，下廷尉治。释之按“盗宗庙服御物者”为奏当弃市。上大怒曰：“人无道，乃盗先帝器！吾属廷尉者，欲致之族；而君以法奏之，〔索隐曰：谓依律而断也。属，之欲翻。〕非吾所以共承宗庙意也。”〔共，读曰恭。〕释之免冠顿首谢曰：“法如是，足也。且罪等，然以逆顺为差。〔如淳曰：罪等，俱死罪也。盗玉环不若长陵士之逆。仲冯曰：此等，读如等级之等，言凡罪之等差。〕今盗宗庙器而族之，有如万分一，假令愚民取长陵一抱土，〔长陵，高祖陵也。张晏曰：不欲指言，故以取土喻之也。师古曰：抱，谓以手掬之也。抱，步侯翻。〕陛下且何以加其法乎？”帝乃白太后许之。
四年（乙丑，公元前一七六年）
①冬，十二月，颍阴懿侯灌婴薨。
②春，正月，甲午，以御史大夫阳武张苍为丞相。〔班志：阳武县属河南郡。〕苍好书，博闻，尤邃律历。〔好，呼到翻。〕
③上召河东守季布，〔河东本韩、魏之地，秦置郡。〕欲以为御史大夫。有言其勇、使酒、难近者；〔应劭曰：使酒，酗酒也。师古曰：言因酒沾洽而使气也。近，谓附近天子而为大臣。近，其靳翻。〕至，留邸一月，见罢。〔师古曰：既引见而罢令还郡也。贡父曰：见罢，犹言见逐、见弃耳，非引见也。〕季布因进曰：“臣无功窃宠，待罪河东，陛下无故召臣，此人必有以臣欺陛下者。〔师古曰：谓妄言其贤，故云欺也。〕今臣至，无所受事，罢去，此人必有毁臣者。夫陛下以一人之誉而召臣，以一人之毁而去臣，〔誉，音余。去，羌吕翻。〕臣恐天下有识闻之，有以窥陛下之浅深也！”上默然，惭，良久曰：“河东，吾股肱郡，故特召君耳。”
④上议以贾谊任公卿之位。大臣多短之曰：“洛阳之人，年少初学，〔少，诗照翻。〕专欲擅权，纷乱诸事。”于是天子后亦疏之，不用其议，以为长沙王太傅。〔长沙王，吴差也。汉制：诸侯王国有太傅辅王。疏，与同。〕
⑤绛侯周勃既就国，每河东守、尉行县至绛，〔汉承秦制，郡有守，有尉；守掌治其郡，尉掌佐守典武职甲卒。行县，循行属县也。行，下孟翻。〕勃自畏恐诛，常被甲，令家人持兵以见之。〔被，皮义翻。〕其后人有上书告勃欲反，下廷尉；〔上，时掌翻。下，遐嫁翻。〕廷尉逮捕勃，治之。勃恐，不知置辞；〔师古曰：置，立也。辞，对狱之辞。〕吏稍侵辱之。勃以千金与狱吏，吏〔章：甲十五行本下“吏”字上重“狱”字；乙十一行本同；孔本同。〕乃书牍背示之曰：〔牍，木简也，以书狱辞。李奇曰：牍，吏所执簿。韦昭曰：牍，版也。索隐曰：簿，即牍也；故魏志“秦宓以簿击颊”，即亦简牍之类也。〕“以公主为证。”公主者，帝女也，勃太子胜之尚之。〔韦昭曰：尚，奉也，不敢言娶也。〕薄太后亦以为勃无反事。帝朝太后，太后以冒絮提帝曰：〔应劭曰：冒絮，陌絮也。如淳曰：太后恚怒，遭得左右物提之也。晋灼曰：巴蜀异物志谓头上巾为冒絮。师古曰：冒，覆也；老人所以覆其头。提，击之也。提，徒计翻；索隐音抵，掷也。〕“绛侯始诛诸吕，绾皇帝玺，〔绾，乌版翻。〕将兵于北军；不以此时反，今居一小县，顾欲反邪！”帝既见绛侯狱辞，乃谢曰：“吏方验而出之。”于是使使持节赦绛侯，复爵邑。绛侯既出，曰：“吾尝将百万军，然安知狱吏之贵乎！”
⑥作顾成庙。〔服虔曰：顾成庙，在长安城南；还顾见城，故名之。应劭曰：帝自为庙，制度卑狭，若顾望而成，犹文王灵台不日成之，故曰顾成也。如淳曰：身存而为庙，若周之顾命也。景帝庙号德阳，武帝庙号龙渊，昭帝庙号徘徊，宣帝庙号乐游，元帝庙号长寿，成帝庙号阳池。师古曰：以还顾见城，于义无取；又，书本不作城郭字。应说近之。〕
五年（丙寅，公元前一七五年）
①春，二月，地震。
②初，秦用半两钱，〔秦半两钱，重如其文。〕高祖嫌其重，难用，更铸荚钱。〔更，工衡翻；下同。如淳曰：如榆荚也。荚，音颊。杜佑曰：荚钱，如榆荚，重一铢，半径五分，文曰“汉兴”，即应劭所谓五分钱。〕于是物价腾踊，米至石万钱。夏，四月，更造四铢钱；〔应劭曰：文帝以五分钱太轻小，更作四铢钱，文亦曰“半两”，今民间半两钱最轻小者是也。〕除盗铸钱令，使民得自铸。
贾谊谏曰：“法使天下公得雇租铸铜、锡为钱，〔师古曰：雇租，谓雇佣之直，或租其本。〕敢杂以铅、铁为他巧者，其罪黥。然铸钱之情，非肴杂为巧，则不可得赢；〔师古曰：肴，谓乱杂也；不得赢，谓无余利也；言不杂铅、铁则无利也。杀，音爻。〕而肴之甚微，为利甚厚。〔师古曰：微，谓精妙也；言肴杂铅、铁，其术精妙，不可觉知，而得利甚厚，故令人轻犯奸而不可止也。余谓微，细也；言奸民肴杂铅、铁，其所费甚微，而得利甚厚也。〕夫事有召祸而法有起奸；今令细民人操造币之势，〔师古曰：操，持也；人人皆得铸钱也。操，千高翻。〕各隐屏而铸作，〔屏，必郢翻，蔽也；言各自隐蔽而铸钱也。〕因欲禁其厚利微奸，虽黥罪日报，其势不止。〔苏林曰：报，论。余据张汤传有讯、鞫、论、报，严延年传有报囚，师古注皆以为论奏获报。原父注则谓报者为断决囚，若今有司书囚罪，长吏判准断，是也。〕乃者，民人抵罪多者一县百数，及吏之所疑搒笞奔走者甚众。〔搒，音彭。〕夫县法以诱民〔县，读曰悬。师古曰：悬，谓开立之。〕使入陷阱，孰多于此！〔师古曰：阱，穿地以陷兽也。阱，才性翻。〕又民用钱，郡县不同：或用轻钱，百加若干；〔应劭曰：时钱重四铢；法钱百文，赏重一斤十六铢；轻则以钱足之若干枚令满平也。师古曰：若干，且设数之言也。干，犹个也，谓当如此个数也。而胡广云：若，顺也；干，求也；当顺所求而与之矣。〕或用重钱，平称不受。〔应劭曰：用重钱则平称有余，不能受也。臣瓒曰：秦钱重半两，汉初铸荚钱，文帝更铸四铢钱。秦钱与荚钱皆当废，而故与四铢并行。民以其见废，故用轻钱则百加若干；用重钱则虽一当一犹复不受；是以郡县不同也。师古曰：应说是也。称，尺孕翻。〕法钱不立：〔师古曰：依法之钱也。〕吏急而壹之乎？则大为烦苛而力不能胜；纵而弗呵乎？则市肆异用，钱文大乱；苟非其术，何乡而可哉！今农事弃捐而采铜者日蕃，〔胜，音升。乡，读曰向。蕃，扶元翻。〕释其耒耨，冶镕炊炭；奸钱日多，五谷不为多。〔言民弃其农而冶铜炊炭，故五谷不为多。为，于伪翻。〕善人怵而为奸邪，愿民陷而之刑戮；刑戮将甚不详，柰何而忽！〔怵，先律翻，又音黜，诱也；言动心于为奸邪也。愿，谨也。师古曰：详，平也。忽，忽忘也。〕国知患此，吏议必曰『禁之』。禁之不得其术，其伤必大。令禁铸钱，则钱必重；〔师古曰：令，谓法令也。〕重则其利深，盗铸如云而起，弃市之罪又不足以禁矣。奸数不胜而法禁数溃，铜使之然也。〔数，所角翻。〕铜布于天下，其为祸博矣，故不如收之。”贾山亦上书谏，以为：“钱者，亡用器也，〔亡，与无通。〕而可以易富贵。富贵者，人主之操柄也；令民为之，是与人主共操柄，不可长也。”上不听。〔操，千高翻。长，知两翻。〕
是时，太中大夫邓通方宠幸，上欲其富，赐之蜀严道铜山。使铸钱，〔班志，严道属蜀郡。括地志：雅州荣经县北三里有铜山，即邓通得赐铜山铸钱者也。唐荣经，即汉严道也。〕吴王濞有豫章铜山，〔豫章，秦鄣郡地，高帝分置豫章郡。〕招致天下亡命者以铸钱；东煮海水为盐；以故无赋而国用饶足。〔史言吴以强富致叛。〕于是吴、邓钱布天下。
③初，帝分代为二国；〔事见上卷一年。〕立皇子武为代王，参为太原王。是岁，徙代王武为淮阳王；以太原王参为代王，尽得故地。〔故代国之地。〕
六年（丁卯，公元前一七四年）
①冬，十月，桃、李华。〔华，读如花。〕
