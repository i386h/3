<!-- { "loadSidebar": true } -->
11初，裴行俭尝为西州长史，〔见一百九十九卷永徽五年。长，知两翻。〕及奉使过西州，吏人郊迎，行俭悉召其豪杰子弟千余人自随，且扬言天时方热，未可涉远，须稍凉乃西上。〔上，时掌翻。〕阿史那都支觇知之，遂不设备。〔觇，丑廉翻，又丑艳翻。〕行俭徐召四镇诸胡酋长〔四镇，龟兹、毗沙、焉耆、疏勒四都督府也。酋，慈由翻。〕谓曰：「昔在西州，纵猎甚乐，〔乐，音洛。〕今欲寻旧赏，谁能从吾猎者﹖」诸胡子弟争请从行，近得万人。行俭阳为畋猎，校勒部伍，〔校，古鹈翻。〕数日，遂倍道西进，去都支部落十余里，先遣都支所亲问其安否，外示闲暇，似非讨袭，续使促召相见。都支先与李遮匐约，秋中拒汉使，〔汉家威加四夷，故夷人率谓中国人为汉人，犹汉时匈奴谓汉人为秦人也。使，疏吏翻；下同。〕猝闻军至，计无所出，帅其子弟迎谒，遂擒之。〔帅，读曰率。〕因传其契箭，悉召诸部酋长，〔夷狄无符信，以箭为契信。西突厥沙钵咥利失可汗分其国为十部，部以一人统之，人授一箭，号十设，亦曰十箭，左五咄陆部，置五大啜，居碎叶东，右五弩失毕部，置五大俟斤，居碎叶西。〕执送碎叶城。简其精骑，轻赍，昼夜进掩遮匐，途中，获都支还使与遮匐使者同来；行俭释遮匐使者，使先往谕遮匐以都支已就擒，遮匐亦降。〔骑，奇寄翻。赍，则兮翻。匐，蒲北翻。降，户江翻。〕于是囚都支、遮匐以归，遣波斯王自还其国，留王方翼于安西，使筑碎叶城。〔碎叶城，焉耆都督府治所也。方翼筑四面十二门，为屈曲隐出伏没之状。〕
12冬，十月，单于大都护府突厥阿史德温傅、奉职二部俱反，〔阿史德，姓也，温傅其名。奉职，亦一部酋长之名。单，音蝉。厥，九勿翻。〕立阿史那泥熟匐为可汗，二十四州酋长皆叛应之，众数十万，〔置二十四州，见一百九十九卷永徽元年。〕遣鸿胪卿单本大都护府长史萧嗣业、右领军卫将军花大智、〔何承天姓苑有花姓。胪，陵如翻。单，音蝉。长，知两翻。嗣，祥吏翻。〕右千牛卫将军李景嘉等将兵讨之。〔将兵，即亮翻，又音如字。〕嗣业等先战屡捷，因不设备，会大雪，突厥夜袭其营，嗣业狼狈拔营走，众遂大乱，为虏所败，死者不可胜数。〔厥，九勿翻。败，补迈翻。胜，音升。〕大智、景嘉引步兵且行且战，得入单于都护府。嗣业减死，流桂州，大智、景嘉并免官。
突厥寇定州，刺史霍王元轨命开门偃旗，虏疑有伏，惧而宵遁。州人李嘉运与虏通谋，事泄，〔泄，息列翻。〕上令元轨穷其党与，元轨曰：「强寇在境，人心不安，若多所逮系，是驱之使叛也。」乃独杀嘉运，余无所问，因自劾违制。上览表大喜，谓使者曰：「朕亦悔之，向无王，失定州矣。」〔劾，户概翻，又户得翻。使，疏吏翻。〕自是朝廷有大事，上多密敕问之。〔朝，直遥翻。〕
13壬子，遣左金吾卫将军曹怀舜屯井陉，〔井陉县，汉、晋、后魏皆属常山郡，唐属恒州。陉，音刑。〕右武卫将军崔献屯龙门，以备突厥。突厥扇诱奚、契丹侵掠营州，〔诱，羊久翻。契，欺讫翻，又音吃。〕都督周道务遣户曹始平唐休璟将兵击破之。〔曹魏置始平县，晋武帝置始平郡，后魏废郡，以县属扶风，隋、唐属雍州。〕
15癸亥，吐蕃文成公主遣其大臣论塞调傍来告丧，并请和亲，上遣郎将宋令文诣吐蕃会赞普之葬。〔将，即亮翻；下管将同。〕
16十一月，戊寅朔，以太子左庶子、同中书门下三品高智周为御史大夫，罢知政事。
17癸未，上宴裴行俭，谓之曰：「卿有文武兼资，今授卿二职。」乃除礼部尚书兼检校右卫大将军。甲辰，以行俭为定襄道行军大总管，将兵十八万，并西军检校丰州都督程务挺、东军幽州都督李文暕，〔暕，古限翻。〕总三十余万以讨突厥，并受行俭节度。务挺，名振之子也。〔程名振为将，着功名于贞观、永徽之间。〕
永隆元年〔（庚辰、六八○）按会要，是年八月二十三日，改元永隆。〕
1春，二月，癸丑，上幸汝州之温汤；戊午，幸嵩山处士三原田游岩所居；〔处，昌吕翻。〕己未，幸道士宗城潘师正所居，〔考异曰：旧传，「师正，赵州赞皇人。」今从实录。〕上及天后、太子皆拜之。〔史言帝崇信异端。〕乙丑，还东都。
2三月，裴行俭大破突厥于黑山，〔黑山一名杀胡山，在丰州中受降城正北，如东八十里，亦谓之呼延谷。〕擒其酋长奉职；〔句绝。〕可汗泥熟匐为其下所杀，以其首来降。〔降，户江翻。〕
初，行俭行至朔川，〔考异曰：旧传作「朔州」。今依实录及统纪。余按唐朔州治善阳县，汉定襄县地。单于府治金河县，汉云中郡城也。自朔州至单于府三百五十七里。以裴行俭军行次。考之，先至朔州而后至单于府北，则旧传朔州为是。〕谓其下曰：「用兵之道，抚士贵诚，制敌贵诈。前日萧嗣业粮运为突厥所掠，士卒冻馁，故败。今突厥必复为此谋，〔复，扶又翻；下复为、可复同。〕宜有以诈之。」乃诈为粮车三百乘，每车伏壮士五人，各持陌刀、劲弩，〔陌刀，大刀也；一举刀可杀数人。唐六典曰：陌刀，长刀也，步兵所持，盖古之斩马剑。释名曰：弩，怒也，有怒势也。其柄曰臂，似人臂也。钩弦者曰牙，似牙齿也。牙外曰郭，为牙之规郭也。合名之曰机，言如机之巧也；亦言如门户枢机，开阖有节也。乘，绳证翻。〕以羸兵数百为之援，〔羸，伦为翻。〕且伏精兵于险要以待之。虏果至，羸兵弃车散走。虏驱车就水草，解鞍牧马，欲取粮，壮士自车中跃出，击之，虏惊走，复为伏兵所邀，杀获殆尽，自是粮运行者，虏莫敢近。〔近，其靳翻。〕
军至单王府北，抵暮，下营，掘堑已周，〔掘，其月翻。堑，七艳翻。〕行俭遽命移就高冈；诸将皆言士卒已安堵，不可复动，行俭不从，趣使移。〔趣，读曰促。〕是夜，风雨暴至，前所营地，水深丈余，〔深，式禁翻。〕诸将惊服，问其故，行俭笑曰：「自今但从我命，不必问其所由知也。」
奉职既就擒，余党走保狼山。〔狼山，歌逻禄右厢部落所居也。永徽元年，置狼山州，属云中都护府。〕诏户部尚书崔知悌驰传诣定襄宣慰将士，且区处余寇，〔传，知恋翻。处，昌吕翻。〕行俭引军还。
3夏，四月，乙丑，上幸紫桂宫。
4戊辰，黄门侍郎闻喜裴炎、崔知温、〔闻喜县，汉属河东郡。隋以汉闻喜县为绛县，以汉绛县为曲沃县，以桐乡置闻喜县，寻改为桐乡县；武德元年复曰闻喜，属绛州。〕中书侍郎京兆王德真并同中书门下三品。知温，知悌之弟也。
5秋，七月，吐蕃寇河源，左武卫将军黑齿常之击却之。〔考异曰：实录：「吐蕃大将赞婆及素和贵等帅众三万进寇河源，屯兵于良非川。辛巳，河西镇抚大使、中书令李敬玄统众与贼战于湟川，官军败绩。副使、左武卫将军黑齿常之帅精骑三千，夜袭贼营，杀获二千余级，赞婆等遂退。擢常之为河源军经略大使，诏敬玄留镇鄯州以为之援。」按仪凤三年九月，敬玄已与吐蕃战败于青海，常之夜袭贼营，贼乃退，与此事颇相类。旧书敬玄传，止一败，无再败。常之传：「仪凤中，从敬玄击吐蕃，走跋地设，充河源军副使。时赞婆等屯良非川，常之夜袭贼营，走之，擢为大使。」事似同时。新书敬玄传，战青海，又战湟川，凡再败。常之传：仪凤三年，袭跋地设。调露中，袭赞婆。唐历、统纪皆无今年敬玄败事。又实录，今年八月丁巳，敬玄贬衡州刺史。辛巳至丁巳，纔三十七日。贾耽皇华四达记，自长安至鄯州约一千七百余里。时高宗又在东都，若敬玄败后，累表称疾，得报乃来，至东都，必数日乃贬，非三十七日之内所能容也。今略去敬玄湟川败事，但云吐蕃寇河源，常之击却之而已。今按刘昫唐书地理志，鄯州在京师西一千九百一十三里。〕擢常之为河源军经略大使。常之以河源冲要，欲加兵戍之，而转输险远，乃广置烽戍七十余所，开屯田五千余顷，岁收五百余万石，由是战守有备焉。
先是，剑南募兵于茂州，西南筑安戎城，以断吐蕃通蛮之路。〔宋白曰：茂州本冉駹之国，汉开为汶山郡。华阳国志云：宣帝地节三年，武都白马羌反，使骆武平定之。汶山吏民诣武自讼，一岁再度更赋至重，边人贫苦，无以供给，求省郡，遂省汶山郡，复置都尉。今州即汉蜀郡汶江县，梁普通三年，置绳州，取桃关之以绳作桥以名州。后周为汶州，置汶山县。唐改茂州，取界内茂滋山而名。〕吐蕃以生羌为乡导，〔先，悉荐翻。断，丁管翻。乡，读曰向。〕攻陷其城，以兵据之，由是西洱诸蛮皆降于吐蕃。〔洱，而志翻。降，户江翻。〕吐蕃尽据羊同、党项及诸羌之地，东接凉、松、茂、巂等州，南邻天竺，西陷龟兹、疏勒等四镇，〔党，底朗翻。巂，音髓。龟兹，音丘慈。〕北抵突厥，地方万余里，诸胡之盛，莫与为比。
6丙申，郑州刺史江王元祥薨。〔郑州，汉荥阳县地。汉荥阳属河南郡，晋分为荥阳郡，后魏属北豫州，后置郑州，隋开皇十六年改曰管州，大业初，复曰郑州。〕
7突厥余众围云州，〔云州，汉平城县地。后魏为代都，北齐及后周为恒安镇，贞观七年，置云州及定襄县。〕代州都督窦怀悊，〔悊，与哲同。〕右领军中郎将程务挺将兵击破之。〔将，即亮翻。〕
8八月，丁未，上还东都。
9中书令、检校鄯州都督李敬玄，军既败，屡称疾请还；上许之。既至，无疾，诣中书视事；上怒，丁巳，贬衡州刺史。〔衡州，汉酃县、蒸阳、耒阳、茶陵县地。吴置湘东郡，梁、陈置衡山郡。隋平陈，置衡州。京师东南三千四百三里，至东都二千七百六十里。〕
10太子贤闻宫中窃议，以贤为天后姊韩国夫人所生，内自疑惧。明崇俨以厌胜之术为天后所信，〔厌，于叶翻。〕常密称「太子不堪承继，英王貌类太宗」，又言「相王相最贵」。〔相，悉亮翻。〕天后尝合北门学士撰少阳正范〔颜延之曲水诗序曰：正体毓德于少阳。注云：东宫，少阳位也。少，诗照翻。〕及孝子传以赐太子，〔传，直恋翻。〕又数作书诮让之，〔数，所角翻。诮，才笑翻。〕太子愈不自安。
