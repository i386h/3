<!-- { "loadSidebar": true } -->
33仆固怀恩与回纥、吐蕃进逼奉天，京师戒严。诸将请战，郭子仪不许，曰：「虏深入吾地，利于速战，吾坚壁以待之，彼以吾为怯，必不戒，乃可破也。若遽战而不利，则众心离矣。敢言战者斩！」辛未夜，子仪出陈于干陵之南，〔陈，读曰阵。〕壬申未明，虏众大至。虏始以子仪为无备，欲袭之，忽见大军，惊愕，遂不战而退。子仪使裨将李怀光等将五千骑追虏，至麻亭而还。虏至邠州，丁丑，攻之，不克；乙酉，虏涉泾而遁。〔考异曰：实录：「十月辛未夜，郭晞遣马步三千人于邠州西斩贼营，杀千余人，生擒八十二人，俘大将四人。十一月乙未，怀恩及吐蕃等自溃，京师解严。」汾阳家传曰：「十月七曰，公誓师曰：『明日有寇，尔其备之。』及夜，出兵数万阵于西门之外，广布旗帜，如十万军。未曙，怀恩、吐蕃、回纥、吐浑等已阵于干陵北，长二十里。怀恩等初谓无备，欲袭之。既阵，两蕃大骇，不敢战。而怀恩顷为公所驭，慑公之威，又遁。初，军中偶语，夜中出兵，与鬼鬬耳。及未曙，寇已至矣。军中所以服公之先知也。贼至于邠州，营于北原。十三日，攻其东门，不。克十四日，横阵于南原，请战，晞等与之连战，大破之，追奔数十里。二十一日，涉泾而还。」邠志：「怀恩寇邠、泾，十七日，众渡泾水，郭晞率众御之，战于邠郛，我师败绩。怀恩覆其阵，泣曰：『此等昔为我儿，我教其射，反为他人致死于我，惜哉！』明日，引军南出。」旧郭晞传曰：「怀恩诱虏再寇邠州，阵于泾北，晞乘其半济而击之，大破獯虏，斩首五千级，连战皆捷。」吐蕃传曰：「郭晞于邠州西三十里，令精骑斫怀恩营，破五千众，斩首千余级，生擒八十五人，降其大将四人。」诸书载邠、宁战守、胜败，事各不同，今从汾阳家传，以实录参之。〕
34怀恩之南寇也，河西节度使杨志烈发卒五千，谓监军柏文达曰：「河西锐卒，尽于此矣，君将之以攻灵武，〔使，疏吏翻。监，古衔翻。将，即亮翻；下同，又音如字。〕则怀恩有返顾之虑，此亦救京师之一奇也！」文达遂将众击摧砂堡、灵武县，皆下之，〔摧砂堡，在原州西北。灵武，后周置建安县，后又置历城郡；隋开皇三年废郡，十八年改建安为广闰，仁寿九年又改曰灵武，属泾州。〕进攻灵州。怀恩闻之，自永寿遽归，〔宋白曰：永寿县，属邠州，武德元年，于永寿原置县，因原立名。〕使蕃、浑二千骑夜袭文达，大破之，士卒死者殆半。文达将余众归凉州，哭而入。志烈迎之曰：「此行有安京室之功，卒死何伤。」士卒怨其言。未几，〔几，居岂翻。〕吐蕃围凉州，士卒不为用；志烈奔甘州，为沙陀所杀。〔【章：十二行本「杀」下有「凉州遂陷」四字；乙十二行本同；退斋校同；张校同，云无注本亦无。】旧志：凉州，西北至甘州六百里。〕沙陀姓朱耶，世居沙陀碛，因以为名。〔沙陀始见于此。〕
35十一月，丁未，郭子仪自行营入朝，郭晞在邠州，纵士卒为暴，节度使白孝德患之，以子仪故，不敢言；泾州刺史段秀实自请补都虞候，〔虞候，古候奄之职。虞，防虞也。候，候望也。〕孝德从之。既署一月，晞军士十七人入市取酒，以刃刺酒翁，〔酒翁，酿酒者也，今人呼为酒大工。刺，七亦翻。〕坏酿器，〔坏，古瞶翻。〕秀实列卒取十七人首注槊上，植市门。〔植，直吏翻，又时力翻。考异曰：此出柳宗元段太尉逸事状。段公家传曰：「广德二年正月，白孝德授邠宁节度使。七月，大军西还，颇有俘掠，又以邠土经寇，未暇耕耘，乃谋惴军奉天，取给畿内。时仓廪匮竭，吏人潜窜，军士公行发掘，兼施捶讯，闾里怨苦，远近彰闻。孝德知之，力不能制。公戏谓宾朋曰：『若使余为军候，不令至是。』行军司马王稷以其言启于白孝德，即日，以公为都虞候，兼权知奉天县事。浃旬而军不犯禁，逾月而路不拾遗。永泰元年，孝德奉诏归邠州，表公进封张掖郡王、北庭行军、邠宁都虞候。」据实录，时晞官为左常侍，宗元云尚书，误也。又按实录，广德三年十月，吐蕃寇邠州，孝德、晞闭城拒守。汾阳家传，其年九月，公使陈回光与孝德议边事于邠州。则孝德不以永泰元年始归邠州，陈翃误也。逸事状又云：「先是太尉在泾州为营田官，泾大将焦令谌取人田，自占数十，顷给与农曰：『且熟，归我半。』是岁大旱，野无草，农以告。谌曰：『我知入数而已，不知旱也。』督责益急，且饥死无以偿，即告太尉。太尉判状辞甚巽，使人来谕谌。谌盛怒，召农者曰：『我畏段某邪，何敢言我！』取判铺背上，以大杖击二十，垂死，舆来庭中。太尉大泣曰：『乃我困汝。』即自取水，洗去血，裂裳衣疮，手注善药，旦夕自哺农者然后食。取骑马卖，市谷代偿。使勿知。淮西寓军帅尹少荣，刚直士也，入见谌，大骂曰：『汝诚人邪！泾州野如赭，人且饥死，而必得谷，又用大杖击无罪者。段公，仁信大人也，而汝不知敬。今段公唯一马，贱卖市谷入汝，又取，不耻。凡为人傲天灾，犯大人，击无罪者，又取仁者谷，使主人出无马，汝将何以视天地，尚不愧奴隶耶！』谌虽暴抗，然闻言则大愧，流汗，不能食，曰：『吾终不可以见段公。』一夕，自恨死。」按段公别传，大历八年焦令谌犹存。盖宗元得于传闻，其实令谌不死也。〕晞一营大噪，尽甲，孝德震恐，召秀实曰：「柰何﹖」秀实曰：「无伤也，请往解之。」孝德使数十人从行，秀实尽辞去，选老躄者一人〔噪，则緖翻。躄，俾亦翻，跛之甚者也。〕持马至晞门下。甲者出，秀实笑且入，曰：「杀一老卒，何甲也！吾戴吾头来矣。」〔老卒，秀实自谓也。言戴头而来，听其斩之也。〕甲者愕。因谕曰：「常侍负若属邪，〔邪，音耶。晞时带左散骑常侍，故称之。〕副元帅负若属邪﹖〔副元帅，谓子仪。帅，所类翻。〕柰何欲以乱败郭氏！」〔败，补卖翻。〕晞出，秀实让之曰：「副元帅勋塞天地，〔塞，昔则翻。〕当念始终。今常侍恣卒为暴行，且致乱，乱则罪及副元帅；乱由常侍出，然则郭氏功名，其存者几何！」〔几，居岂翻。〕言未毕，晞再拜曰：「公幸教晞以道，〔句断。〕恩甚大，敢不从命！」顾叱左右：「皆解甲，散还火伍中，敢哗者死！」〔还，从宣翻，又音如字。唐制，兵五人为伍，十人为火。〕秀实因留宿军中。晞通夕不解衣，戒候卒击柝卫秀实。旦，俱至孝德所，谢不能，〔句断。〕请改。〔请改过也。〕邠州由是无患。
36五谷防御使薛景仙讨南山群盗，连月不克，上命李抱玉讨之。贼帅高玉最强，抱玉遣兵马使李崇客将四百骑自洋州入，袭之于桃虢川，大破之；玉走成固。〔使，疏吏翻。骑，奇计翻。洋，音祥，又如字。走，音奏。将，即亮翻，又如字。洋州，古成固县。唐志：洋州，治兴道县，即古成固地。〕庚申，山南西道节度使张献诚擒玉，献之，余盗皆平。
37十二月，乙丑，加郭子仪尚书令。子仪以为：「自太宗为此官，累圣不复置，〔复，扶又翻。〕近皇太子亦尝为之，非微臣所宜当。」固辞，不受，还镇河中。
38是岁，户部奏：户二百九十余万，口一千六百九十余万。〔史言丧乱之后，户口减于承平什七八。〕
39上遣于阗王胜还国，胜固请留宿卫，以国授其弟曜，〔胜令弟曜摄国，自将兵入援，见二百十九卷至德元载。阗，徒贤翻，又徒见翻。〕上许之；加胜开府仪同三司，赐爵武都王。
永泰元年〔（乙巳，七六五）〕
1春，正月，癸卯朔，改元；赦天下。
2戊申，加陈郑、泽潞节度使李抱玉凤翔、陇右节度使，〔李抱玉时以陈郑、泽潞行营兵屯京西，故加凤翔、陇右节度使。〕以其从弟殿中少监抱真为泽潞节度副使。〔从，才用翻。少，始照翻。〕抱真以山东有变，上党为兵冲，而荒乱之余，土瘠民困，无以赡军，乃籍民，每三丁选一壮者，免其租、傜，给弓矢，使农隙习射，岁暮都试，〔史照曰：谓总阅试习武备也。霍光传：都肄郎。孟康曰：都，试也。汉制，郡国以八月都试，阅武备。〕行其赏罚。比三年，得精兵二万，〔比，必利翻，及也。〕既不费廪给，府库充实，遂雄视山东。由是天下称泽潞步兵为诸道最。〔为李抱真以泽潞兵横制诸叛张本。〕
3二月，戊寅，党项寇富平，焚定陵殿。〔党，底朗翻。定陵，中宗陵也，在雍州富平县西北。凡陵有寝有殿，后曰寝，前曰殿。〕
4庚辰，仪王璲薨。〔璲，玄宗子也，音逐。〕
