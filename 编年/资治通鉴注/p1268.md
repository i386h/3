<!-- { "loadSidebar": true } -->
8秋，八月，戊寅，以陕虢观察使崔郾为鄂岳观察使。〔陕，式冉翻。郾，于幰翻。〕鄂岳地囊山带江，处百越、巴、蜀、荆、汉之会，〔处，昌吕翻。〕土多群盗，剽行舟，〔剽，匹妙翻。〕无老幼必尽杀乃已。郾至，训卒治兵，作蒙冲追讨，〔蒙冲，战船也。治，直之翻。〕岁中，悉诛之。郾在陕，以宽仁为治，〔治直吏翻；下同。〕或经月不笞一人，及至鄂，严峻刑罚；或问其故，郾曰：「陕土瘠民贫，吾抚之不暇，尚恐其惊；鄂地险民杂，夷俗慓狡为奸，〔慓，匹妙翻。〕非用威刑，不能致治。〔治，直吏翻。〕政贵知变，盖谓此也。」
9西川节度使李德裕奏：「蜀兵羸疾老弱者，从来终身不简，臣命立五尺五寸之度，简去四千四百余人，〔简，选也。去，羌吕翻。〕复简募少壮者千人以慰其心。〔复，扶又翻。少，诗照翻。〕所募北兵已得千五百人，与土兵参居，〔参，仓含翻，间厕也。〕转相训习，日益精练。又，蜀工所作兵器，徒务华饰不堪用；臣今取工于别道以治之，无不坚利。」〔治，直之翻。〕
九月，吐蕃维州副使悉怛谋请降，〔怛，当割翻。〕尽帅其众奔成都；德裕遣行维州刺史虞藏俭将兵入据其城。庚申，具奏其状，且言「欲遣生羌三千，烧十三桥，捣西戎腹心，可洗久耻是韦皋没身恨不能致者也！」〔德宗之时，韦皋屡出兵攻维州，不能取。〕事下尚书省，集百官议，〔下，户嫁翻。〕皆请如德裕策。牛僧孺曰：「吐蕃之境，四面各万里，失一维州，未能损其势。比来修好，约罢戍兵，〔比，毗至翻。好，呼到翻。考异曰：旧僧孺传载僧孺语曰：「今论董勃纔还，刘元鼎未至。」按穆宗实录：「长庆二年八月，大理卿刘元鼎使吐蕃回。」文宗实录：「太和六年三月，吐蕃遣论董勃藏入见，」不言元鼎再奉使。杜牧僧孺墓志亦无董勃等名，盖旧传误也。〕中国御戎，守信为上。彼若来责曰：『何事失信﹖』养马蔚茹川，〔原州萧关县有蔚如水，水西即白草军。蔚，纡勿翻。〕上平凉阪，〔上，时掌翻。阪，音反。〕万骑缀回中，怒气直辞，不三日至咸阳桥。此时西南数千里外，得百维州何所用之！徒弃诚信，有害无利。此匹夫所不为，况天子乎！」上以为然，诏德裕以其城归吐蕃，执悉怛谋及所与偕来者悉归之。吐蕃尽诛之于境上，极其惨酷。德裕由是怨僧孺益深。〔为武宗朝李德裕追论维州事张本。〕
10冬，十月，戊寅，李德裕奏南诏寇巂州，陷三县。〔巂，音髓。〕
六年〔（壬子、八三二）〕
1春，正月，壬子，诏以水旱降系囚。群臣上尊号曰太和文武至德皇帝；右补阙韦温上疏，以为：「今水旱为灾，恐非崇饰徽称之时。」〔称，尺证翻。〕上善之，辞不受。
2三月，辛丑，以武宁节度使王智兴兼侍中，充忠武节度使；以邠宁节度使李听为武宁节度使。
3回鹘昭礼可汗为其下所杀，从子胡特勒立。〔从，才用翻。考异曰：旧传云：「七年三月，回鹘李义节等将譢马到，且报可汗二月二十七日薨，已册亲弟萨特勒。废朝三日。」今从新传。〕
4李听之前镇武宁也，有苍头为牙将；〔考新、旧书，李听前此未尝镇武宁。窃意此苍头盖从听兄愿素镇武宁，遂得为牙将也。〕至是，听先遣亲吏至徐州慰劳将士，〔劳，力到翻。〕苍头不欲听复来，说军士〔复，扶又翻。说，式芮翻。〕杀其亲吏，脔食之。听惧，以疾固辞。辛酉，以前忠武节度使高瑀为武宁节度使。
5夏，五月，甲辰，李听裕奏修邛崃关及移巂州理台登城。〔邛崃关，或作邛峡关，误也。邛崃关在雅州荣经县，所谓邛崃九折坂，王尊叱驭处也。祝穆曰：邛崃关在巂州北九十里。巂州先治越巂县。宋白曰：越巂，汉邛都地。台登，汉旄牛地。李心传曰：邛崃关，近荣经，去黎州六十里。〕
6秋，七月，原王逵薨。〔逵，代宗子。〕
7冬，十月，甲子，立鲁王永为太子。初，上以晋王普，敬宗长子，性谨愿，欲以为嗣；会薨，〔晋王普，太和二年薨，见上卷。〕上痛惜之，故久不议建储，至是始行之。
8十一月，乙卯，以荆南节度使段文昌为西川节度使。西川监军王践言入知枢密，数为上言：〔数，所角翻。为，于伪翻。〕「缚送悉怛谋以快虏心，绝后来降者，非计也。」上亦悔之，尤中书侍郎、同平章事牛僧孺失策。附李德裕者因言「僧孺与德裕有隙，害其功。」上益疏之。〔尤者，以为愆过也。疏者，情不相亲也。〕僧孺内不自安，会上御延英，谓宰相曰：「天下何时当太平，卿等亦有意于此乎！」〔责其尸位素餐，无佐理兴化之心。〕僧孺对曰：「太平无象。今四夷不至交侵，百姓不至流散，虽非至理，〔至理，犹言至治也。〕亦谓小康。〔康，安也。〕陛下若别求太平，非臣等所及。」退，谓同列曰：「主上责望如此，吾曹岂得久居此地乎！」因累表请罢。十二月，乙丑，以僧孺同平章事，充淮南节度使。
臣光曰：君明臣忠，上令下从，俊良在位，佞邪黜远，礼修乐举，刑清政平，奸宄消伏，〔宄，音轨。〕兵革偃戢，诸侯顺附，四夷怀服，〔【章：十二本「服」下有「时和年丰」四字；乙十一行本同；张校同，云无注本亦无。】〕家给人足，此太平之象也。于斯之时，阍寺专权，胁君于内，弗能远也；〔远，于愿翻。〕藩镇阻兵，陵慢于外，弗能制也；士卒杀逐主帅，拒命自立，弗能诘也；〔诘，起吉翻。〕军旅岁兴，赋敛日急，〔敛，力赡翻。〕骨血纵横于原野，〔纵，子容翻。〕杼轴空竭于里闾，而僧孺谓之太平，不亦诬乎！当文宗求治之时，僧孺任居承弼，进则偷安取容以窃位，退则欺君诬世以盗名，罪孰大焉！〔按书冏命，旦夕承弼厥辟，本不专指宰相。温公取翊辅之义，遂以为宰相之任。又公以进退之道责牛僧孺，亦有见于后之窃位盗名如僧孺者。治，直吏翻。〕
9珍王诚薨。〔新书：「诚」作「諴」。諴，德宗子也。〕
10昭义节度使刘从谏入朝。
11丁未，以前西川节度使李德裕为兵部尚书。
初，李宗闵与德裕有隙，〔事见二百四十一卷穆宗长庆元年。〕及德裕还自西川，上注意甚厚，朝夕且为相，宗闵百方沮之不能。京兆尹杜悰，〔沮，在吕翻。悰，徂宗翻。〕宗闵党也，尝诣宗闵，见其有忧色，曰：「得非以大戎乎﹖」〔兵部掌戎政，尚书其长也。故悰隐语谓之大戎。〕宗闵曰：「然。何以相救﹖」悰曰：「悰有一策，可平宿憾，恐公不能用。」宗闵曰：「何如﹖」悰曰：「德裕有文学而不由科第，常用此为慊慊，〔慊，苦簟翻。慊慊，不快之意。〕若使之知举，必喜矣。」〔知举，知贡举也。〕宗闵默然有间，曰：〔间，如字。〕「更思其次。」悰曰：「不则用为御史大夫。」〔不，读曰否。〕宗闵曰：「此则可矣。」悰再三与约，乃诣德裕。德裕迎揖曰：「公何为访此寂寥﹖」悰曰：「靖安相公令悰达意，〔李宗闵盖居靖安坊，因以称之；如后刘崇望居光德坊，呼为光德刘公之类。〕即以大夫之命告之。」德裕惊喜泣下，曰：「此大门官，〔唐制：大朝会，御史大夫帅其属正百官之班序，迟明列于两观，故以为大门官。〕小子何足以当之！」寄谢重沓。〔重，直龙翻。〕宗闵复与给事杨虞卿谋之，〔复，扶又翻。〕事遂中止。〔牛僧孺患失之心重，李德裕进取之心锐，所谓楚则失矣，齐亦未为得也。〕虞卿，汝士之从弟也。〔杨汝士见二百四十一卷穆宗长庆元年。〕
七年〔（癸丑、八三三）〕
1春，正月，甲午，加昭义节度使刘从谏同平章事，遣归镇。初，从谏以忠义自任，入朝，欲请他镇；既至，见朝廷事柄不一，又士大夫多请托，心轻朝廷，〔考异曰：补国史曰：「文宗朝，刘从谏朝觐，渥泽甚厚。自谓河朔近无比伦，颇矜臣节，文武百辟尽凑其门。从谏广行金帛，赂诸权要，求登台席，人情多可，相国李公固言独无一言。从谏欲市其欢，玉不可染，欲谀其意，水不可穿，门馆不敢导其诚恳，遇休假，谒于私第，投诚沥恳，至于再三。相公正色谓曰：『仆射先君以东平之功，镇潞二十余年。及即世之后，仆射擅领戎务，坐邀朝命。朝廷以先君动绩，不绝赏延，任居蕃阃，位剧南宫，岂是恩泽降于等伦，欲以何事效忠报国！仆射若请边陲一镇，大展筹谋，拓境复疆，乃为勋业。朝廷岂不以衮职之重，命赏封功；区区躁求，一何容易！某比谓仆射英雄忠义，首冠蕃臣；今求佩相印，拥节旄，荣归旧藩，亦河朔寻常倔强之臣所措履也，忠节安在，深为解体。』从谏矍然禁口无辞，再拜趋出。然从谏厚赂幸臣，旬日间果以本官加平章事，遽辞归镇。宰相饯于邮亭，李相公谓曰：『相公少年昌盛，勉报国恩，幸望保家，勿殃后嗣。』从谏以笏扣头，洒泪而辞。及至本镇，谓从事将校曰：『昨者入觐阙庭，遍观朝德，唯李公峻直贞明，凛然可惧，真社稷之重臣也！』按固言此年未为相，其说妄也。今从实录。〕故归而益骄。〔为刘从谏倔强张本。〕
2徐州承王智兴之后，士卒骄悖，节度使高瑀不能制；〔悖，蒲妹翻，又蒲没翻。考异曰：杜牧上崔相公书曰：「高仆射宽厚闻名，不能治军事，举动汗流，拜于堂下。」此盖文士笔快耳，未必然也！〕上以为忧。甲寅，以岭南节度使崔珙为武宁节度使。珙至镇，宽猛适宜，徐人安之。珙，管之弟也。〔崔管，见上五年。珙，居竦翻。〕
3二月，癸亥，加卢龙节度使、检校工部尚书杨志诚检校吏部尚书。进奏官徐迪〔徐迪，卢龙进奏官也。宋白曰：大历十二年正月，敕诸道先置上都留后便宜，并改充诸道都知进奏官。〕诣宰相言：「军中不识朝廷之制，唯知尚书改仆射为迁，不知工部改吏部为美，敕使往，恐不得出。」〔晋、宋以来，以吏部尚书为大尚书，诸部尚书莫敢比焉。唐诸藩进奏官岂不知之。徐迪敢诣宰相出是言者，直以下陵上替，无所忌惮耳。敕使不得出，言必将拘留之也。〕辞气甚慢，宰相不以为意。
