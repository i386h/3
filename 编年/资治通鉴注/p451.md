<!-- { "loadSidebar": true } -->
分荆州、江州八郡为湘州。〔晋志：帝分荆州之衡阳、长沙、湘东、零陵、邵阳、桂阳及广州之始安、始兴、临贺夷，置湘州。帝纪曰：分荆、江八郡为湘州。纪、志自相抵牾。此从纪。沈约亦曰：分荆州之长沙、衡阳、湘东、邵陵、零陵、营阳、建昌，江州之桂阳八郡，立湘州。〕
九月，戊申，琅邪王睿至建业。睿以安东司马王导为谋主，推心亲信，每事咨焉。睿名论素轻，吴人不附，居久之，士大夫莫有至者，导患之。会睿出观禊，导使睿乘肩舆，具威仪，〔禊，胡计翻，祓除不祥也。汉仪：季春上巳，官及百姓皆禊于东流水上。应劭风俗通曰：按周礼，女巫掌岁时以祓除疾病。禊者，洁也，于水上盥洁之也。肩舆，平肩舆也，人以肩举之而行。〕导与诸名胜皆骑从，〔骑，奇寄翻。从，才用翻。〕纪瞻、顾荣等见之惊异，相帅拜于道左。〔帅，读曰率。〕导因说睿曰：「顾荣、贺循，此土之望，宜引之以结人心；二子既至，则无不来矣。」睿乃使导躬造循、荣，二人皆应命而至。〔说，输芮翻。造，七到翻。考异曰：导传曰：「元帝镇建康，居月余，士庶茵有至者。会从兄敦来朝，导谓之曰：『琅邪王仁德虽厚，而名论犹轻；兄威风已振，宜有以匡济者。』会三月上巳，帝观禊，敦、导皆骑从。」王敦传：「东海王越诛缪播后，乃以敦为扬州刺史，其后征拜尚书，不就。」周閗传：「钱璯闻刘聪逼洛阳，不敢进，乃谋反。时王敦迁尚书，与璯俱西，欲杀敦，敦奔告元帝。」怀帝纪：「永喜元年七月，琅邪王睿镇建业。三年三月，杀缪播。四年二月，钱璯反。」是时睿在建业已三年矣，安得言月余！又睿名论虽轻，安有为都督数年而士庶莫有至者！陈敏得江东，犹首用周、顾以收人望；导为睿佐，岂得待数年然后荐之乎！然则导传所云，难以尽信，今删去导语及放名而已。〕以循为吴国内史；荣为军司，〔军司，军司马也。〕加散骑常侍，〔职为军司，此加官也。〕凡军府政事，皆与之谋议。又以纪瞻为军〔【张：「军」下脱「谘」字。】〕祭酒，卞壸为从事中郎，〔壸，若本翻。〕周閗为仓曹属，琅邪刘超为舍人，〔晋诸王国有谒者四人，中大夫六人，舍人十人。〕张闿及鲁国孔衍为参军。〔闿，可亥翻，又音开。〕，壸粹之子；〔卞粹见上卷惠帝太安二年。〕闿，昭之曾孙也。〔张昭辅□□臣。〕王导说睿：「谦以接士，俭以足用，以清静为政，抚绥新旧；」〔新，谓自中原来者；旧，谓江东人。说，输芮翻。〕故江东归心焉。睿初至，颇以酒废事；导以为言。睿命酌，引觞覆之，于上遂绝。〔史言元帝能用王导所以兴于江左。〕
苟晞追击汲桑，破其八垒，死者万余人。桑与石勒收余众，将奔汉，冀州刺史谯国丁绝邀之于赤桥，又破之。桑奔马牧，〔茌平马牧也。〕勒奔乐平。〔晋志，阳平郡有乐平县，前汉东郡之清县也，后汉章帝改曰乐平。但石勒欲奔汉，则非此乐平也。又并州有乐平郡，武帝泰始中置，唐之辽州也；勒奔于此。〕太傅越还许昌，加苟晞抚军将军、都督青、兖诸军事，丁绍宁北将军、监冀州诸军事，皆假节。
晞屡破强寇，威名甚盛，善治繁剧，〔治，直之翻。〕用法严峻。其从母依之，晞奉养甚厚。从母子求为将，晞不许，曰：「吾不以王法货人，〔从，才用翻。将，子亮翻。贷，他代翻。〕将无后悔邪！」固求之，晞乃以为督护；后犯法，晞杖节斩之，从母叩头救之，不听。既而素服哭之曰：「杀卿者，兖州刺史，哭弟者，苟道将也。」〔苟晞，字道将。〕
胡部大张繊督、冯莫突等，〔胡人一部之长，呼为部大。杨正衡曰：繊，音背。〕拥众数千，壁于上党，石勒往从之，因说繊督等曰：「刘单于举兵击晋，〔刘单于，谓刘渊也。说，输芮翻。单，音蝉。〕部大拒而不从，自度终能独立乎﹖」〔度，徒洛翻。〕曰：「不能。」勒曰：「然则安可不早有所属！今部落皆已受单于赏劝，往往聚议，欲叛部大而归单，于矣。」繊督等以为然。冬，十月，繊督等随勒单骑归汉，〔骑，奇寄翻。〕汉王渊署繊督为亲汉王，莫突为都督部大，以勒为辅汉将军、平晋王，以统之。
乌桓张伏利度有众二千，壁于乐平，渊屡招，不能致。勒伪获罪于渊，往奔伏利度，伏利度喜，结为兄弟，使勒帅诸胡寇掠，〔帅，读曰率；下同。〕所向无前，诸胡畏服。勒知众心之附己，乃因会执伏利度，谓诸胡曰：「今起大事，我与伏利度谁堪为主﹖」诸胡咸推勒。勒于是释伏利度，帅其众归汉。潚加勒督山东征讨诸军事，以伏利度之众配之。〔史言石勒之众浸盛。〕
十一月，戊申朔，日有食之。
甲寅，以尚书右仆射和郁为征北将军，镇邺。
乙亥，以王衍为司徒。衍说太傅越曰：〔说，输芮翻；下同。〕「朝廷危乱，当赖方伯，宜得文武兼资以任之。」乃以弟澄为荆州都督，族弟敦为青州刺史，〔考异曰：晋春秋：「王衍言于太傅越，以王澄为荆州，敦为扬州，据吴、楚以为刑援，越从之。于是澄、敦同发，越饯之。」敦传，自青州入为中书监，东海王越诛缪播后，始出为扬州。播死在永嘉三年三月，此年越在许昌，不在洛，故以晋书为定。〕语之曰：「荆州有江、汉之固，青州有负海之险，卿二人在外而吾居中，足以为三窟矣。」〔战国策：冯暖谓孟尝君曰：「狡兔有三窟，仅得免其死耳。」其后敦、澄自相鱼肉，衍亦死于石勒，三窟安在哉！是以忠臣国尔忘家，盖国安则家亦安也。陆佃雅曰：俗云兔营窟，必背丘相通，所谓狡兔三窟。语，牛倨翻。〕澄至镇，以郭舒为别驾，委以府事。澄日夜纵酒，不亲庶务，虽寇戎交急，不以为怀。舒常切谏，以为宜爱民养兵，保全州境，澄不从。〔为王澄不能保荆州张本。〕
十二月，戊寅，乞活田甄、田兰、薄盛等起兵，为新蔡王腾报雠，斩汲桑于乐陵。〔乐陵县，汉属平原郡，晋分为乐陵国，唐为县。宋白曰：棣州阳信县，魏属乐陵国，晋斩汲桑于此，属沧州。为，于伪翻。〕弃成都王颖棺于故井中，颖故臣收葬之。
甲午，以前太傅刘寔为太尉，寔以老固辞；不许。庚子，以光禄大夫高光为尚书令。
前北军中候吕雍、度支校尉陈颜等〔度支校尉，盖当时所置，以督漕运者也。度，徒洛翻。〕谋立清河王覃为太子；事见，太傅越矫诏囚覃于金墉城。
初太傅越与苟晞亲善，引升堂，结为兄弟。司马潘滔说越曰：「兖州冲要，魏武以之创业。〔事见六十卷、六十一卷。〕苟晞有大志，非纯臣也，久令处之，则患生心腹矣。〔处，昌吕翻。〕若迁于青州，厚其名号，晞必悦。公自牧兖州，经纬诸夏，藩卫本朝，此所谓为之于未乱者也。」〔考子曰：其安易持，其未兆易谋，其脆易破，其微易散；为之于未有，治之于未乱。纬，于贵翻。夏，户雅翻。朝，直遥翻。〕越以为然。癸卯，越自为丞相，领兖州牧，都督兖、豫、司、冀、幽、并诸军事。〔杜佑曰：晋司徒与丞相通职，更置迭废，未尝并立，至永嘉元年始两置焉，王衍为司徒，东海王越为丞相。〕以晞为征东大将军、开府仪同三司，加侍中、假节、都督青州诸军事，领青州刺史，封东平郡公。越、晞由是有隙。〔为后晞驰檄罪状越张本。〕
晞至青州，以严刻立威，日行斩戮，州人谓之「屠伯」。〔邓展曰：言杀人若屠儿之杀六畜。伯，长也。顿丘太守魏植为流民所逼，众五六万，大掠兖州，晞出屯无盐以讨之。〔无盐县，属东平国，唐属济州界。〕以弟纯领青州，到杀更甚于晞。晞讨植，破之。
初，阳平刘灵，少贫贱，〔少，诗照翻。〕力制奔牛，走及奔马，时人虽异之，莫能举也。灵抚膺叹曰：〔膺，胸也。〕「天乎，何当乱也！」及公师藩起，灵自称将军，寇掠赵、魏。会王弥为苟纯所败，灵亦为王赞所败，遂俱遣使降汉。〔败，补谓翻。考异曰：弥传曰：「弥逼洛阳，败于七里涧，乃与其党刘灵谋归汉。」按十六国春秋：灵为王赞所遂，弥为苟纯所败，乃谋降汉。今年春，灵已在渊所，五月，弥乃如平阳。然则二人先降汉已久矣，弥传误也。〕汉拜弥镇东大将军、青．徐二州牧、都督缘海诸军事，封东莱公；以灵为平北将军。
李钊至宁州，〔光熙元年，李毅卒，钊今乃至宁州。钊，音昭。〕州人奉钊领州事。治中毛孟诣京师，求刺史，屡上秦，不见省。〔上，时掌翻。省，悉景翻。〕孟曰：「君亡亲丧，幽闭穷城，〔谓李毅已死，宁州受围不解也。丧，息浪翻。〕万里诉哀，精诚无感，生不如死！」欲自刎，〔刎，扶粉翻。〕朝廷怜之，以魏兴太守王逊为宁州刺史，〔考异曰：华阳国志以广汉太守王逊为宁州。按时广汉已为李雄所陷。今从逊传。〕仍诏交州出兵救李钊。交州刺史吾彦遣其子咨将兵救之。〔将，即亮翻。〕
拓跋禄官卒，弟猗卢总摄三部，与廆通好。〔禄官分国为三部，事见上八十二卷惠帝元康五年。好，呼到翻。〕
二年〔（戊辰、三○八）〕
①春，正月，丙午朔，日有食之。〔考异曰：帝纪、天文志云「丙子朔」。误。今从长历。〕
丁未，大赦。
③汉王渊遣抚军将军聪等十将南据太行，〔行，户刚翻。〕辅汉将军石勒等十将东下赵、魏。〔考异曰：石勒载记曰：「元海使刘聪攻壸关，命勒帅所统七千为前锻都督。刘琨遣护军黄秀等救壸关，勒败秀于白田，杀之，遂陷壸关。」事在明年。今从十六国春秋。〕
④二月，辛卯，太傅越杀清河王覃。
⑤庚子，石勒寇常山，王浚击破之。
⑥凉州刺史张轨病风，口不能言，使其子茂摄州事。陇西内史晋昌张越，凉州大族，〔惠帝分敦煌、酒泉置晋昌郡。杜佑曰：晋昌，汉冥安县地。〕欲逐轨而代之，与其兄酒泉太守镇及西平太守曹袪〔袪，丘于翻。考异曰：晋春秋作「曹祗」。今从张轨传。〕谋遣使诣长安〔使，疏吏翻。〕告南阳王模，称轨废疾，请以秦州刺史贾龛代之。龛将受之，其兄让龛曰：「张凉州一时名士，威着西州，汝何德以代之！」龛乃止。〔龛，口含翻。〕镇、袪上疏，更请刺史，未报，遂移檄废轨，以军司杜耽摄州事，使耽表越为刺史。
