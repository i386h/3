<!-- { "loadSidebar": true } -->
治书侍御史安定梁毗，以威兼领五职，〔汉宣帝幸宣室，斋居决事，令侍御史二人治书侍侧，魏、晋因别置治书侍御史。安定郡，泾州。五职，纳言、度支尚书、大理卿、京兆尹、御史大夫也。治，平声。〕安繁恋剧，无举贤自代之心，抗表劾威，〔劾，户慨翻，又户得翻。〕帝曰：「苏威朝夕孜孜，〔孜孜，不怠也。〕志存远大，何遽迫之！」因谓朝臣曰：「苏威不值我，无以措其言；我不得苏威，何以行其道。杨素才辩无双，至于斟酌古今，助我宣化，非威之匹也。〔匹，偶也。〕威若逢乱世，南山四皓，岂易屈哉！」〔四皓，东园公、绮里季、夏黄公、角里先生，遭秦之乱，隐隐于商山，须眉皓白，故曰四皓。商山在长安南，故曰南山。隋主以苏威隐遯于周世，故云然。易，以鼓翻。〕威尝言于帝曰：「臣先人每戒臣云：〔先人，谓威父绰。〕『只读孝经一卷，足以立身治国何用多为！』」帝深然之。〔治，直之翻；下同。〕
高颎深避权势，上表逊位，〔上，时掌翻。〕让于苏威，帝欲成其美，〔成其让贤之美。〕听解仆射。数日，帝曰：「苏威高蹈前朝，〔前朝，谓周朝。高蹈，谓其隐遯不仕。蹈，践也，履也；高蹈，言践履之高。朝，直遥翻。〕颎能推举。吾闻进贤受上赏，〔汉武帝诏曰：进贤受上赏，蔽贤蒙显戮，古之道也。〕宁可使之去官！」命颎复位。颎、威同心协赞，政刑大小，帝无不与之谋议，然后行之。故革命数年，天下称平。
太子左庶子卢贲，以颎、威执政，心甚不平，时柱国刘昉亦被疏忌。贲因讽昉及上柱国元谐、李询、华州刺史张宾等谋黜颎、威，〔五代志：京兆郡郑县，后魏置东雍州，并华山郡，西魏改曰华州。昉，甫两翻。被，皮义翻。华，户化翻。〕五人相与辅政。又以晋王广有宠于帝，私谓太子曰：「贲欲数谒殿下，〔数，所角翻。〕恐为上所谴，愿察区区之心。」谋泄，帝穷治其事，〔治，直之翻。〕昉等委罪于宾、贲。公卿奏二人当死，帝以故旧，不忍诛，并除名为民。〔二人皆翼戴隋主于潜跃者也。张宾，道士也。隋主作辅，宾自言洞晓星历，盛言有代谢之征，且言上仪表非人臣之相，由是大被知遇，常在幕府。〕
8庚子，隋诏前代品爵，皆依旧不降。〔此普谓中外官也。〕
9丁未，梁主遣其弟太宰岩入贺于隋。〔贺受命也。〕
10夏，四月，辛巳，隋大赦。戊戌，悉于太常散乐为民，仍禁杂戏。〔后齐之季有散乐，周天元即位，悉征诣长安，隶太常。隋今放之。〕
11散骑常侍韦鼎、兼通直散骑常侍王瑳聘于周。〔散，悉亶翻。骑，奇寄翻。瑳，七何翻，又七可翻。〕辛丑，至长安，隋已受禅，隋主致之介国。〔说文：致，送诣也。周主时封介公。〕
12隋主召汾州刺史韦冲为兼散骑常侍。〔五代志：文城郡，东魏置南汾州，后周改为汾州。散，悉亶翻。〕时发稽胡筑长城，〔按隋纪，寺修筑长城，二旬而罢。〕汾州胡千余人，在涂亡叛。帝召冲问计，对曰：「夷狄之性，易为反复，〔易，以豉翻。〕皆由牧宰不称之所致。〔称，尺证翻。〕臣諘以理绥静，可不劳兵而定。」帝然之，命冲绥怀叛，月余皆至，并赴长城之役。冲，敻之子也。〔韦敻见一百六十七卷周高祖永定三年。〕
13五月，戊午，隋封邘公雄为广平王，〔按隋书，此即邗公惠也，改名雄，开皇中，改封清漳王，仁寿初，改封安德王。大业中，从征吐谷浑还，进封观王，薨，谥曰德，后所谓观德王雄者是也。「邘」当作「邗」，音寒。【章：乙十一行本正作「邗」；乙本同。】〕永康公弘为河间王。〔永康县公也。五代志：清化郡永穆县，梁置，日永康。〕雄，高祖之族子也。
14隋主潜害周静帝而为之举哀，〔为，于伪翻。〕葬于恭陵；以其族人洛为嗣。
15六月，癸未，隋诏郊庙冕服必依礼经。〔隋制：冕服采用东齐之法，乘舆衰冕，垂白珠十有二旒，以组为缨，色如其绶。黈纩充耳。玉笄。玄衣，纁裳。衣，山龙、华虫、火、宗、彝五章；裳，藻、粉米、黼、黻四章。衣重宗彝，裳重黼黻，为十二等。衣，褾领，织成升龙；白纱内单；黼领青褾纐裾。革带，玉钩黪。大带，素带，朱裹，纰其外，上以朱，下以绿。韨随裳色，龙、火、山三章。鹿卢玉具剑，火珠镖首，白玉双佩，玄组。双大绶，六采，玄、黄、青、白、缥、绿，纯玄质，长二丈四尺，五百首，广一尺。小双绶，长二尺六寸，色同大绶，而首半之间，施三玉环。朱聩，赤舄，舄加金饰。凡玄质，长二丈四尺，五百首，广一尺。小双绶，长二尺六寸，色同大绶，而首半之，绶，先合单纺为一丝，丝四为一扶，扶五为不首，首五成一文。褾，皮小翻。纐，雏免翻。黪，丑例翻，又敕列翻。纰，音卑缘也。镖，纰招翻；说文，刀削末铜也。缥，匹沼翻。纺，甫罔翻。〕其朝会之服、旗帜、牺牲皆尚赤，〔隋自以为得火德，故尚赤色。朝，直遥翻；下同。帜，昌志翻。〕戎服以黄，〔【章：十二行本「黄」下有「在外」二字；乙十一行本同；孔本同；张校同。】〕常服通用杂色。秋，七月，乙卯，隋主始服黄，百僚毕贺。于是百官常服，同于庶人，皆着黄袍；〔着，则略翻。〕隋主朝服亦如之，唯以十三环带为异。
16八月，壬午，隋废东京官。〔周徙相州六府于东京，事见十百七十三卷太建十一年。〕
17吐谷浑寇凉州，〔凉州，武威郡。吐，从暾入声。谷，音浴。〕隋主遣行军元帅乐安公元谐等步骑数万击之。谐击破吐谷浑于丰利山，〔丰利山在青海东。帅，所类翻。骑，奇寄翻。〕又败其太子可博汗于青海，〔青海在吐谷浑国都伏俟城之东十五里，周回千余里，中有小山，唐时谓之龙驹岛。败，补迈翻。可，从刊入声。汗，音寒。〕俘斩万计。吐谷浑震骇，其王侯王十人各帅所部来降。吐谷浑可汗夸吕帅亲兵远遁。〔帅，读曰率。降，户江翻；下同。〕隋主以其高宁王移兹裒为河南王，〔裒，薄侯翻。〕使统降众。以元谐为宁州刺史，〔五代志：北地郡，后魏置豳州，西魏改为宁州。〕留行军总管贺娄子干镇凉州。
18九月，庚午，将军周罗黄攻隋故墅，拔之。〔「故墅」，当作「胡墅」。胡墅在大江北岸，对石头城。黄，音侯。墅，承与翻。〕萧摩诃攻江北。
19隋奉车都尉于宣敏〔汉武帝置三都尉，奉车、驸马、骑也。〕奉使巴、蜀还，〔使，疏吏翻。还，音旋，又如字。〕奏称：「蜀土沃饶，人物殷阜，周德之衰，遂成戎首。〔谓王谦以益州起兵也。〕宜树建藩屏，封殖子孙。」〔屏，必郢翻。〕隋主善之。辛未，以越王秀为益州总管，改封蜀王。〔为秀在蜀以以奢僭得罪张本。〕宣敏，谨之孙也。〔于谨，周之功臣。〕
20隋〔【章：十二行本「隋」上有「壬申」二字；乙十一行本同；孔本同；张校同。】〕以上柱国长孙览、元景山并为行军元帅，〔长，知两翻。帅，所类翻。〕发兵入寇；命尚书左仆射高颎节度诸军。
21初，周、齐所铸钱凡四等，乃民间私钱，名品甚众，〔五代志：齐文宣受禅，改铸常平五铢，重如其文，其公甚贵，且制造甚精。至干明、皇建之间，往往私铸。邺中用钱，有赤熟、青熟、细眉、赤生之异。河南所用，有青、薄、铅、锡之别。青、齐、徐、兖、梁、豫州，辈类各殊。武平已后，私铸转甚，或以生铁和铜。至于齐亡，卒不能禁。后周之初，尚用魏钱。及武帝保定元年，乃更铸布泉之钱，以一当五，与五铢并行。时梁、益之境，又杂用古钱交易，河西诸郡，或用西域金银之钱，而官不禁。建德三年，更铸五行大布钱，以一当十，与布泉并行。五年，以布泉渐贱，遂废之。齐平已后，山东犹杂用齐氏旧钱。宣帝大象元年，又铸永通万国钱，以一当千，与五行大布及五铢凡三品并用。〕轻重不等。隋主患之，更铸五铢钱，背、面、肉、好皆有周郭，〔钱之文为面，其漫为背，钱体为肉，钱孔为肉，钱孔为好，外圆周之以规，内方周之以矩，曰周郭。更，工衡翻。肉，而救翻。好，虚到翻。〕每一千重四斤二两。悉禁古鈆及私钱。置样于关；不如样者，没官销毁之。自是钱币始台，民间便之。
22隋郑译以上柱国归第，赏赐丰厚。译自以被疏，呼道士醮章祈福，〔道士有消灾度厄之法，依阴阳五行数术，推人年命，书之如章表之仪，并具贽币烧香陈读，云奏上天曹，请为除厄，谓之上章。夜中于星辰之下，陈设酒果、単饵、币物，历祀天皇、太一、五星、列宿，为书如上章之仪以奏之，名为醮。被，皮义翻。醮，子肖翻。〕为婢所告，以为蛊，译又与母别居，为宪司所劾，〔宪司，御史台官。劾，户概翻，又户得翻。〕由是除名。隋主下诏曰：「译若留之于世，在人为不道之臣；戮之于朝，入地为不孝之鬼。有累幽显，无所置之。〔朝，直遥翻。累，力端翻。〕宜赐以孝经，令其熟读。」仍遣与母共居。
