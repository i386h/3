<!-- { "loadSidebar": true } -->
②赵王伐中山，取丹丘、爽阳、鸿之塞，又取鄗、石邑、封龙、东垣。〔史记正义曰：丹丘，邢州县。余按隋、唐志，邢州有内丘县，汉之中丘县也，未尝有丹丘，不知其何据。“爽阳、鸿之塞，”史记作“华阳、鸱之塞”。括地志曰：北岳别名曰华阳台，即常山也，在定州恒阳县北百四十里。徐广曰：“鸱”作“鸿”，鸿上故关，今名汝城，在定州唐县东北六十里。又有鸿上水，出唐县北葛洪山，山接北岳恒山，皆在定州界。班志，石邑县属常山郡，井陉山在西。括地志：石邑故城，在恒州鹿泉县南三十五里。封龙山，一名飞龙山，在恒州鹿泉县南四十五里，邑盖因山为名。洪氏隶释载后汉所立白石碑云：常山国元氏县界有封龙山。东垣，即汉真定国之真定县，汉高帝更名。史记正义曰：赵之东垣，在恒州真定县南八里，故常山城是也。鄗，呼各翻。垣，于元翻。华，户化翻。恒，户登翻，鸱，丑之翻。陉，音刑。更，工衡翻。〕中山献四邑以和。
③秦宣太后异父弟曰穰侯魏冉，同父弟曰华阳君芈戎；王之同母弟曰高陵君、泾阳君。魏冉最贤，〔秦封穰侯于陶，陶即范蠡所居陶邑。孟康曰：陶即定陶。班志，定陶县属济阴郡。下云封于穰与陶；穰县属南阳郡，去定陶差远。水经注曰：穰侯封于穰，益封于陶，其免相也，出之陶而卒，陶有穰侯。穰，音人羊翻。华阳，即武王归马之地。水经注：洛水自上洛县东北分为二水，枝渠东北出为门水，水东北历阳华之山，即华阳也。华，音户化翻。芈，眉婢翻。相，息亮翻。卒，子恤翻。冢，知陇翻。班志，高陵县属冯翊，泾阳县属安定。杜佑曰：京兆泾阳县乃秦封泾阳君之地。汉泾阳县在今平凉郡界泾阳故城是也。宋白曰：雍州泾阳本秦旧县。与杜佑同。索隐曰：高陵君，名显，泾阳君，名悝。索，山客翻。悝，苦回翻。〕自惠王、武王时，任职用事，武王薨，诸弟争立，唯魏冉力能立昭王。〔惠王，即惠文王。昭王，即昭襄王〕昭王即位，以魏冉为将军，卫咸阳。是岁，庶长壮及大臣、诸公子谋作乱。〔长，知丈翻。〕魏冉诛之；及惠文后皆不得良死，〔惠文后，昭王嫡母也。死于正命曰良死。〕悼武王后出居〔章：十二行本“居”作“归”；乙十一行本同；孔本同；退斋校同。〕于魏，〔悼武王后，即秦武王后，昭王嫂也。〕王兄弟不善者，魏冉皆灭之。王少，宣太后自治事，任魏冉为政，威震秦国。〔少，诗照翻。治，直之翻。为范睢间魏冉张本。〕
十一年（丁巳，公元前三零四年）
①秦王、楚王盟于黄棘。〔史记正义曰：黄棘盖在房、襄二州。余按班志，南阳郡有棘阳县，应劭曰：县在棘水之阳。〕秦复与楚上庸。〔三年，秦败楚师，虏屈匄，取楚上庸。〕
十二年（戊午，公元前三零三年）
①彗星见。〔彗，祥岁翻，又徐醉翻，旋芮翻。见，贤遍翻〕
②秦取魏蒲阪、晋阳、封陵，〔“晋阳”，按史记世家作“阳晋”，其地当在蒲阪之东，风陵之西，大河之阳，且本晋地也，故谓之阳晋，苏秦所谓“卫阳晋之道”，盖以魏境有阳晋，故在卫境者称“卫阳晋”以别之。括地志曰：晋阳故城，今名晋城，在蒲州虞乡县西。水经注：函谷关直北隔河有崇阜，巍然独秀，世谓之风陵。郦道元所谓函谷，则潼关也。史记正义曰：封陵在蒲州。唐志：河中府河东县南有风陵关。今若据括地志，则晋阳亦通〕又取韩武遂。〔九年，秦归韩武遂。〕
③齐、韩、魏以楚负其从亲，〔九年，楚与齐、韩合从，盖即负之也。从，子容翻。〕合兵伐楚。楚王使太子横为质于秦以请救。〔质，音致。〕秦客卿通将兵救楚，三国引兵去。〔将，即亮翻。又音如字，领也。〕
十三年（己未，公元前三零二年）
①秦王、魏王、韩太子婴会于临晋，韩太子至咸阳而归，秦复与魏蒲阪。〔阪，音反。去年秦取魏蒲阪。〕
②秦大夫有私与楚太子斗者。太子杀之，亡归。〔楚太子质秦而亡归，复质于齐；秦以为言而诱陷其父，齐乘其父出而要之以利。〕
十四年（庚申，公元前三零一年）
①日有食之，既。
②秦人取韩穰。〔班志，穰县属南阳郡。以时考之，当属楚。然韩得颍川之地，与南阳接境，七国兵争，疆埸之间，一彼一此，或者此时穰属韩欤？穰，人羊翻。〕
③蜀守辉叛秦，秦司马错往诛之。〔蜀守，蜀郡守也。史记秦纪作“蜀侯”。华阳国志曰：秦封王子辉为蜀侯。蜀侯祭，归胙于王；后母疾之，加毒以进。王大怒，使司马错赐辉剑。守，音狩。辉，索隐音晖。〕
④秦庶长奂会韩、魏、齐兵伐楚，〔修楚太子亡归之怨。长，知丈翻。〕败其师于重丘，杀其将唐昧；遂取重丘。〔唐姓本于唐尧。春秋之时，有二重丘：卫孙蒯饮马于重丘，杜预曰：曹邑；诸侯同盟于重丘，杜预曰：齐地。时楚之境皆不至此。吕氏春秋曰：齐令章子与韩、魏攻荆，荆使唐薎将兵应之，夹泚而军；章子夜袭之，斩薎于是水之上。水经注曰：泚水又西，澳水注之。水北出茈丘山，南入于泚水。意者重丘即茈丘也。败，补迈翻。将，即亮翻。“昧”，荀子作“蔑”，杨倞注曰：与“昧”同，语音相近，当音末。索隐音莫葛翻。重，直龙翻。茈，才支翻。〕
⑤赵王伐中山，中山君奔齐。
十五年（辛酉，公元前三零零年）
①秦泾阳君为质于齐。〔质，音致。〕
②秦华阳君伐楚，大破楚师，斩首三万，杀其将景缺，取楚襄城。〔班志，襄城县属颍川郡，有西不羹，楚灵王所谓“大城陈、蔡、不羹，赋皆千乘”是也。将，即亮翻。陆德明曰：不羹，旧音郎；汉书地理志作“更”字，乘，绳证翻。〕楚王恐，使太子为质于齐以请平。〔为楚怀王入秦而卒、齐留太子以邀楚张本。〕
③秦樗里疾卒，以赵人楼缓为丞相〔樗，丑于翻。卒，子恤翻。相，息亮翻。〕
④赵武灵王爱少子何，欲及其生而立之。〔少，诗照翻。及其生者，及其生而亲见之。〕
十六年（壬戌，公元前二九九年）
①五月戊申，大朝东宫，〔朝，直遥翻。〕传国于何，王庙见礼毕，出临朝，〔庙见，始即位而见祖庙也。见，贤遍翻。〕大夫悉为臣。肥义为相国，并傅王。〔相国之官始此，秦、汉因之；汉、魏以降，其位望尊于丞相。相，息亮翻。〕武灵王自号“主父”。〔主父，言为国之主之父也。一曰，言其子主国而己则父也。〕主父欲使子治国，身胡服，将士大夫西北略胡地。〔治，直之翻。将，即亮翻，又如字。〕将自云中、九原南袭咸阳，于是诈自为使者，入秦。〔使，疏吏翻。〕欲以观秦地形及秦王之为人，秦王不知，已而怪其状甚伟，非人臣之度，〔宾主相见，交际之礼已，方怪其非人臣。〕使人逐之；主父行已脱关矣，审问之，乃主父也。〔谓已脱身出秦关也。〕秦人大惊。
②齐王、魏王会于韩。
③秦人伐楚，取八城。秦王遗楚王书曰：“始寡人与王约为兄弟，盟于黄棘，〔见上十一年。遗，于季翻。〕太子入质，至驩也。〔质，音致。见十二年。〕太子陵杀寡人之重臣，不谢而亡去。〔见十三年。〕寡人诚不胜怒，〔胜，音升。〕使兵侵君王之边。〔谓战重丘，取襄城。〕今闻君王乃令太子质于齐以求平。〔见十五年。〕寡人与楚接境，婚姻相亲。〔妻父曰婚，婿父曰姻。字书：婚，昏也，礼娶以昏时，妇人阴也，故曰婚。婿家女之所因，故曰姻。字林：婚，妇家；姻，婿家。贾公彦曰：各据男女身，则男曰昏，女曰姻；若以亲言之，则女之父曰婚，婿之父曰姻。余按张仪言秦、楚嫁女娶妇为昆弟之国；考之于史，自赧王四年至是年，秦、楚未尝嫁娶也。至十九年，楚怀王死于秦。至二十三年，楚襄王逆妇于秦。盖先已约亲，其后襄王终丧，始逆妇成婚姻。〕而今秦、楚不驩，则无以令诸侯。〔令，力政翻。〕寡人愿与君王会武关，面相约，结盟而去，寡人之愿也。”
楚王患之，欲往恐见欺，欲不往恐秦益怒。昭睢曰：“毋行而发兵自守耳！〔睢，，息遗翻。又七余翻。〕秦，虎狼也，有并诸侯之心，不可信也！”怀王之子〔章：十二行本“子”下有“子”字；乙十一行本同；孔本同。〕兰劝王行，王乃入秦。秦王令一将军诈为王，伏兵武关，楚王至则闭关劫之，与俱西，至咸阳，朝章台，如藩臣礼，〔朝，直遥翻。秦章台宫在渭南。汉张敞走马章台街，孟康曰：在长安中；臣瓒曰：街在章台下。汉长安在渭南，以此言之，章台宫在渭南明矣。瓒，藏旱翻。〕要以割巫、黔中郡。楚王欲盟，秦王欲先得地。楚王怒曰：“秦诈我，而又强要我以地！”〔要，一遥翻。黔，其今翻。强，其良翻，又其两翻。〕因不复许。秦人留之。〔复，扶又翻。〕
楚大臣患之，乃相与谋曰：“吾王在秦不得还，要以割地，而太子为质于齐，〔还，从宣翻，又音如字。要，一遥翻。质，音致。〕齐、秦合谋，则楚无国矣。”欲立王子之在国者。昭睢曰：“王与太子俱困于诸侯，今又倍王命而立其庶子，不宜！”〔睢，息随翻。倍，蒲妹翻。〕乃诈赴于齐。〔诈，言楚王薨而请太子还王楚。〕齐闵王召群臣谋之，或曰：“不若留太子以求楚之淮北。”〔闵，读曰闵。楚灭陈、蔡，封畛于汝，灭越，取吴故地，并有古徐夷之地，皆在淮北，即楚所谓“下东国”。〕齐相曰：“不可！郢中立王，〔郢，楚都。班志：南郡江陵县，故楚郢都，楚文王自丹阳徙此；后九世，平王城之；又后十世，秦拔之，东徙寿春，亦名曰郢。水经：江水东迳江陵县故城南，又东迳郢城南。注云：今江陵城，楚船官地，春秋之渚宫。郢城即子囊遗言所城者。刘昫曰：故楚都之郢城，今江陵县北十五里纪南城是也。相，息亮翻。〕是吾抱空质而行不义于天下也。”〔质，音致。〕其人曰：“不然，郢中立王，因与其新王市曰：『予我下东国，吾为王杀太子。〔巿，谓相要以利，如巿道也。予，读曰与。为，于伪翻。〕不然，将与三国共立之。』”〔三国，谓齐、韩、魏。〕齐王卒用其相计而归楚太子。〔卒，子恤翻。〕楚人立之。
④秦王闻孟尝君之贤，使泾阳君为质于齐以请。孟尝君来入秦，秦王以为丞相。〔质，音致。〕
十七年（癸亥，公元前二九八年）
