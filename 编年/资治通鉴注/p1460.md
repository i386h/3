<!-- { "loadSidebar": true } -->
17丙辰，幽州奏契丹屯捺剌泊。〔时幽州有备，契丹寇掠不得其志。契丹主西徙横帐，居捺剌泊，出寇云、朔之间。薛史本纪，是年十一月，云州契契丹主在黑榆林南捺剌泊治造攻城之具。是后石敬瑭镇河东，因契丹部落近在云、应，遂资其兵力以取中国，而燕、云十六州之地遂皆为北方引弓之民。捺，奴葛翻。剌，来达翻。〕
18前彰义节度使李金全屡献马，〔李金全先尝镇泾州。〕上不受，曰：「卿在镇为治何如﹖勿但以献马为事！」〔唐明宗虽出于胡人，斯言也，君人之言也。治，直吏翻。〕金全，吐谷浑人也。
19壬申，大理少卿康澄上书曰：「臣闻童谣非祸福之本，妖祥岂隆替之源！故雊雉升鼎而桑谷生朝，不能止殷宗之盛；〔雊，古候翻。殷王太戊时，亳有祥桑谷共生于朝。武丁祭成汤，有飞雉升鼎耳而雊。二君惧而修德，殷道复兴。太戊庙号中宗，武丁庙号高宗。朝，直遥翻。〕神马长嘶而玉龟告兆，不能延晋祚之长。〔晋怀帝永嘉六年二月，神马嘶南城门。魏明帝时，张掖柳谷水涌，有石马、石牛、石龟之祥，人以为晋兴应之。〕是知国家有不足惧者五，有深可畏者六：阴阳不调不足惧，三辰失行不足惧，小人讹言不足惧，山崩川涸不足惧，蟊贼伤稼不足惧；〔蟊，莫侯翻。食根曰蟊，食节曰贼，皆害稼者也。〕贤人藏匿深可畏，四民迁业深可畏，上下相徇深可畏，廉耻道消深可畏，毁誉乱真深可畏，〔誉，音余。〕直言蔑闻深可畏。不足惧者，愿陛下存而勿论；深可畏者，愿陛下修而靡忒。」〔唐澄所谓不足惧，非果不足惧也，直言人事之不得，其可畏有甚于所惧者，然其词气之间抑扬太过，将使人君忽于变异灾伤而不知警省，非笃论也。〕优诏奖之。
20秦王从荣为人鹰视，轻佻峻急；〔鹰视者，如飞鹰欲攫，俯而侧目视物。佻，土雕翻。〕既判六军诸卫事，复参朝政，〔复，扶又翻。〕多骄纵不法。初，安重诲为枢密使，上专属任之。〔属，之欲翻。〕从荣及宋王从厚自襁褓与之亲狎，虽典兵，常为重诲所制，畏事之。重诲死，〔诛安重诲，见上卷二年。〕王淑妃与宣徽使孟汉琼宣传帝命，范延光、赵延寿为枢密使，从荣皆轻侮之。河阳节度使、同平章事石敬瑭兼六军诸卫副使，其妻永宁公主与从荣异母，素相憎疾。〔明宗诸子，史皆不载其母谁氏，惟许王从益为王淑妃所子，是时尚幼，外此子女之年长者皆微时所生也。〕从荣以从厚声名出己右，尤忌之；〔事始见二百七十六卷天成三年。〕从厚善以卑弱奉之，故嫌隙不外见。〔见，贤遍翻。〕石敬瑭不欲与从荣共事，〔从荣判六军诸卫事，石敬瑭为副使，是共事也。〕常思外补以避之。范延光、赵延寿亦虑及祸，屡辞机要，请与旧臣迭为之，上不许。会契丹欲入寇，上命择帅臣镇河东，延光、延寿皆曰：「当今师臣可往者独石敬瑭、康义诚耳。」〔康义诚起代北，事晋王及庄宗及帝，三世在兵间，不闻有功，但以邺都兵乱之时赞帝举兵南向为功耳。帅，所类翻；下同。〕敬瑭亦愿行，上即命除之。既受诏，不落六军副使，敬瑭复辞，〔复，扶又翻。〕上乃以宣徽使朱弘昭知山南东道，代义诚诣阙。〔康义诚时为山南东道节度使，今召令诣阙，命朱弘昭往知节度事以代之，未正授以旌节也。〕
21十一月，辛巳，以三司使孟鹄为忠武节度使，以忠武节度使冯赟充宣徽南院使，判三司。鹄本刀笔吏，与范延光乡里厚善，〔范延光，相州临漳人。孟鹄，魏州人。相、魏邻接，言二人居乡里时相与厚善。〕数年间引擢至节度使；上虽知其太速，然不能违也。
22乙酉，上以胡寇浸逼北边，命趣议河东帅；〔趣，读曰促；下同。〕石敬瑭欲之，而范延光、赵延寿欲用康义诚，议久不决。权枢密直学士李崧以为非石太尉不可，延光曰：「仆亦累奏用之，上欲留之宿卫耳。」会上遣中使趣之，众乃从崧议。丁亥，以石敬瑭为北京留守、河东节度使，兼大同、振武、彰国、威塞等军蕃汉马步总管，〔唐末移大同军于云州、振武军于朔州。帝应州人，即位置彰国军于应州，以兴唐军为寰州隶之。庄宗同光元年置威塞军于新州，以妫、儒、武三州隶之。四军皆节镇也。〕加兼侍中。〔为石敬瑭以河东倚契丹之援而得中国张本。〕
23己丑，加枢密使赵延寿同平章事。
24吴以诸道都统徐知诰为大丞相、太师，加领得胜节度使；〔「得胜」当作「德胜」。【章：乙十一行本正作「德胜」。】吴之先王杨行密起于庐州，故因置德胜节度于庐州，言以德而胜也。〕知诰辞丞相、太师。
25大同节度使张敬达聚兵要害，契丹竟不敢南下而还。〔按薛史，时契丹帅族帐自黑榆林捺剌泊至没越泊，云借汉界水草；张敬达聚兵遏其冲畏，虏竟不敢南牧。还，从宣翻，又如字。〕敬达，代州人也。
26蔚州刺史张彦超本沙陀人，尝为帝养子，与石敬瑭有隙；闻敬瑭为总管，举城附于契丹，契丹以为大同节度使。〔蔚，纡勿翻。〕
27石敬瑭至晋阳，以部将刘知远、周緕为都押衙，委以心腹；军事委知远，〔为刘知远为石敬瑭佐命、又以是而基汉业张本。〕帑藏委緕。〔帑，他朗翻。藏，徂浪翻。〕緕，晋阳人也。
28十二月，戊午，以康义诚为河阳节度使，兼侍卫亲军马步都指挥使；〔叶梦得石林燕语云：自梁置在京马步军都指挥使，后唐遂置侍卫亲军都指挥使。〕以朱弘昭为山南东道节度使。〔朱弘昭始正授襄阳旌节。〕
29是岁，汉主立其子耀枢为雍王，〔雍，于用翻。〕龟图为康王，弘度为宾王，弘熙〔【严：「熙」改「燕」。】〕为晋王、弘昌为越王，弘弼为齐王，弘雅为韶王，弘泽为镇王，弘操为万王，弘杲为循王，弘暐为思王，弘邈为高王，弘简为同王，弘建为益王，弘济为辩王，弘道为贵王，弘昭为宜王，弘政为通王，弘益为定王；未几，徙弘度为秦王。〔几，居岂翻。汉诸王皆以州为名。〕
四年〔（癸巳、九三三）〕
1春，正月，戊子，加秦王从荣守尚书令，兼侍中。庚寅，以端明殿学士归义刘昫为中书侍郎、同平章事。〔归义县属涿州。昫，吁句翻，又许羽翻。〕
2闽人有言真封宅龙见者，〔真封宅，盖王延钧未得国之时所居也。见，贤遍翻。〕更〔【章：十二行本「更」上有「闽王延钧」四字；乙十一行本同；孔本同；张校同。】〕命其宅曰龙跃宫。〔更，工衡翻；下更名同。〕遂诣宝皇宫受册，备仪卫，入府，即皇帝位，国号大闽，大赦，改元龙启；更名璘。追尊父祖，立五庙。以其僚属李敏为左仆射、门下侍郎，其子节度副使继鹏为右仆射、中书侍郎，并同平章事；以亲吏吴勖为枢密使。唐册礼使裴杰、程侃适至海门，〔海门，即今福清县之海门镇是也。〕闽主以杰为如京使；侃固求北还，不许。闽主自以国小地僻，常谨事四邻，由是境内差安。〔史言闽主虽惑神仙妖妄，而能粗安者，以善邻而然。〕
3二月，戊申，孟知祥墨制以赵季良等为五镇节度使。〔孟知祥为五帅请节钺，朝廷依违不报，而许之墨制署授，故知祥因而授丕帅。昔唐之季也，强藩悍将犹知长安本色之为贵，若赵季良等，知禀命于孟知祥而已，岂复知重朝命哉！〕
4凉州大将拓跋承谦及耆老上表，请以权知留后孙超为节度使。上问使者：「超为何人﹖」对曰：「张义潮在河西，〔张义潮以河西来归，事始二百四十九卷唐宣宗大中五年。〕朝廷以天平军二千五百人戍凉州，自黄巢之乱，凉州为党项所隔，郓人稍稍物故皆尽，超及城中之人皆其子孙也。」
5乙卯，以马布范为武安、武平节度使，〔马希范席父兄之业，故朝廷仍命以潭、朗两镇。〕兼中书令。
6戊午，定难节度使李仁福卒；庚申，军中立其子彝超为留后。
7癸亥，以孟知祥为东西川节度使、蜀王。
8先是，河西诸镇皆言李仁福潜通契丹，〔是时河西止有凉州、沙州二镇，然使命不常通也。窃意「河西」当作「关西」，欧史只作「边将多言仁福通于契丹」，尤为檃括。先，悉荐翻。〕朝廷恐其与契丹连兵，并吞河右，南侵关中，会仁福卒，三月，癸未，以其子彝超为彰武留后，〔唐末以延州置保塞军，岐改为忠义军，后唐改为彰武军。〕徙彰武节度使安从进为定难留后，仍命静塞〔【章：十二行本「塞」作「难」；乙十一行本同。】〕节度使药彦稠将兵五万，以宫苑使安重益为监军，送从进赴镇。从进，索葛人也。〔难，乃旦翻。索葛剖居振武。宋白曰：安从进本贯振武军索葛府索葛村。索，苏各翻。〕
9乙酉，始下制除赵季良等为五镇节度使。〔孟知祥既以墨制命之，朝廷不能违，遂为之下制。〕
10丁亥，敕谕夏、银、绥、宥将士吏民，以「夏州穷边，李彝超年少，〔少，诗照翻。〕未能扞御，故使〔【章：十二行本「使」作「徙」；乙十一行本同；孔本同；退斋校同。】〕之延安，〔延州，延安郡。〕从命则有李从曮、高允韬富贵之福，〔李从曮事见上卷长兴元年；又是高允韬自鄜、延徙安国。〕违命则有王都、李匡宾覆族之祸。」〔王都事见二百七十六卷天成四年；李匡宾事见上卷元年。〕夏，四月，彝超上言，为军士百姓拥留，未得赴镇，诏遣使趣之。〔趣，读曰促。〕
11言事者请为亲王置师傅，〔为，于伪翻。〕宰相畏秦王从荣，不敢除人，请令王自择。秦王府判官、太子詹事王居敏荐兵部侍郎刘瓒于从荣，〔瓒，才旱翻。欧史作「刘赞」，时为刑部侍郎。〕从荣表请之。癸丑，以瓒为秘书监、秦王傅，前襄州支使山阳鱼崇远为记室。〔汉之山阳郡，唐为曹、济之地。此山阳，唐楚州之山阳县也。旧唐书地理志曰：山阳县，汉临淮郡之射阳县地。晋置山阳郡，改为山阳县，唐为楚州治所。〕瓒自以左迁，泣诉，不得免。〔唐制，六部侍郎除吏部之外，余皆从四品下；王傅从三品。然六部侍郎为向用，王傅为左迁，以职事有闲剧之不同也。当是时，从荣地居储副，则秦王傅不可以闲官言。盖以从荣轻佻峻急，恐预其祸，求自脱耳。〕王府参佐皆新进少年，轻脱谄谀，瓒独从容规讽，〔从，千容翻。〕从荣不悦。瓒虽为傅，从荣一概以僚属待之，瓒有难色；从荣觉之，自是戒门者勿为通，〔勿为，于伪翻。〕月听一至府，或竟日不召，亦不得食。
