<!-- { "loadSidebar": true } -->
2二月，己未，上升钓台临子津，大宴百僚。乙亥，帝自江都行涿郡，御龙舟，渡河入永济渠，仍敕选部、门下、内史、御史四司之官于船前选补，〔选部之选，宣恋翻；选补之选，如字。〕其受选者三千余人，或徒步随船三千余里，不得处分，〔处，昌吕翻。分，扶又翻。〕冻馁疲顿，因而致死者一二。
3壬午，下诏讨高丽。敕幽州总管元弘嗣〔大业初已废诸州总管府，此书元弘嗣前管。〕往东莱海口〔帝改莱州为东莱郡。〕造船三百艘，〔艘，苏遭翻。〕官吏督役，昼夜立水中略不敢息，自腰以下皆生蛆，死者什三四。〔蛆，子余翻。〕夏，四月，庚午，车驾至涿郡之临朔宫，〔唐志：幽州蓟县有故隋临朔宫。考异曰：略记曰：「丙午，幸涿郡之新宫。」按长历，是月丙辰朔，无丙午。今从帝纪。〕文武从官九品以上，并令给宅安置。〔从，才用翻。〕先是，诏总征天下兵，无问远近，俱会于涿。〔涿，即涿郡。先，悉荐翻。〕又发江淮以南水一万人，弩手三万人，岭南排撺手三万人，〔撺，七乱翻，小抬也。〕于是四远奔赴如流。五月，敕河南、淮南、江南造戎车五万乘送高阳，〔隋志：高阳县，属河间郡。乘，绳证翻。〕供载衣甲幔幕，〔幔，莫半翻。〕令兵士自挽之，发河南、北民夫以供军须。秋，七月，发江、淮以南民夫及船运黎阳及洛口诸仓米至涿郡，〔令，力丁翻。黎阳县属汲郡，有黎阳仓。洛口仓初置，见上卷二年。〕舳舻相次千余里，〔舳舻，音逐卢。〕载兵甲及攻之具，往还在道常数十万人，填咽于道，昼夜不绝，死者相枕，〔枕，职任翻。〕臭秽盈路，天下骚动。
4山东、河南大水，漂没三十余郡。冬，十月，乙卯，底柱崩，偃河逆流数十里。〔砥柱，在河南郡陕县北河中。底，与砥同。〕
5初，帝西巡，〔见五年。〕遣侍御史韦节〔隋制：御史台侍御史八人。〕召西突厥处罗可汗，〔厥，九勿翻。处，昌吕翻。可，从刊入声。汗，音寒。〕令与车驾会大斗拔谷，国人不从，处罗谢使者，辞以他故。帝大怒，无如之何。会其酋长射匮遣使来求婚，〔令，力丁翻。使，疏吏翻。酋，才由翻。长，知两翻。〕裴矩因奏曰：「处罗不朝，恃强大耳。臣请以计溺之，分裂其国，即易制也。〔朝，直遥翻；下同。易，以鼓翻。〕射匮者，都六之子，达头之孙，〔杜佑曰：都六者，突厥始建号者也。今短言都六为头之子，则非始建号者也。〕世为可汗，君临西面，今闻其失职，附属处罗，故遣使来以结援耳，愿厚礼其使，拜为大可汗，则突厥势分，两从我矣。」〔言射匮、处罗将两皆从隋也。〕帝曰：「公言是也。」因遣矩朝夕至馆，微讽谕之。帝于仁风殿召其使者，言处罗不顺之状，称射匮向善，吾将立为可汗，令发兵诛处罗，然后为婚。帝取桃竹白羽箭一枝〔桃竹，桃枝竹也。今江南有之。〕以赐射匮，因谓之曰：「此事宜速，使疾如箭也。」使者返，路径处罗，处罗爱箭，将留之，使者谲而得免。〔谲，古穴翻。〕射匮闻而大喜，兴兵袭处罗；处罗大败，弃妻子，将数千骑东走，缘道被劫，寓于高昌，东保时罗漫山。〔新唐志：伊州伊吾县有折罗漫山，亦曰天山。将，即亮翻，又音如字，领也。骑，奇寄翻。被，皮义翻。〕高昌王曲伯雅上状。〔上言其壮。〕帝遣裴矩与向氏亲要左右驰至玉门关晋昌城，〔新唐志：玉门关在沙州寿昌县西北。〕晓谕处罗使入朝。十二月，己未，处罗来朝于临朔宫，〔朝，直遥翻。〕帝大悦，接以殊礼。帝与处罗宴，处罗稽首，谢入见之晚。帝以温言慰劳之，〔稽，音启。见，贤遍翻。劳，力到翻。〕备设天下珍膳，盛陈女乐，罗绮丝竹，眩曜耳目，然处罗终有怏怏之色。〔怏，于两翻。〕
6帝自去岁谋讨高丽，诏山东置府，令养马以供军役。又发民夫运米，积于滤河、怀远二镇，〔新唐志曰：隋于营州之境，汝罗故城置辽西郡，领辽西、胪河、怀远三县。滤，音卢。〕车牛往者皆不返，士卒死亡过半，耕稼失时，田畴多荒。加之饥馑，谷价踊贵，东北边尤甚，斗米直数百钱。所运米或粗恶，〔粗，仓乎翻。〕令民籴而偿之。又发鹿车夫六十余万，〔鹿车，小车也，言其小止容一鹿。〕二人共推米三石，〔推，吐雷翻。〕道途险远，不足充糇粮，〔糇，户钩翻，干食也。〕至镇，无可输，皆惧罪亡命。重以官吏贪残，〔重，直用翻。〕因缘侵渔，百姓困穷，财力俱竭，安居则不胜馁，〔胜，音升。〕死期交急，剽掠则犹得延生，〔剽，匹妙翻。〕于是始相聚为群盗。
邹平民王薄拥众据长白山，〔邹平县，宋所桥置平原郡县之地，隋开皇十八年，改名邹平，时属齐郡，唐并入齐州临济县。长白山在章丘县界，亦属齐郡。宋白曰：淄州长山县，宋于此侨立广川郡及武疆县，隋改武疆为长山，以县西南三十五里长白山为名。〕剽掠齐、济之郊，〔帝改齐州为齐郡，济州为济北郡。剽，匹妙翻。济，子礼翻。〕自称知世郎，言事可知矣；又作无向辽东浪死歌以相感劝，〔浪死，犹言徒死也。〕避征役者多往归之。
平原东有豆子簗，〔帝改德州为平原郡。簗，举朗翻。盐泽也。〕负海带河，地形深阻，自高齐以来，群盗多匿其中。有刘霸道者，家于其旁，累世仕宦，赀产富厚。霸道喜游侠，〔喜，许记翻。〕食客常数百人，及群盗起，远近多往依之，有众十余万，号「阿舅贼」。〔阿，乌葛翻。〕
漳南人窦建德，〔漳南，本汉东阳县地，久废，开皇六年复置，十八年改为漳南，属清河郡。宋白曰：取地居漳水之南为名。〕少尚气侠，胆力过人，为乡党所归附。会募人征高丽，建国以勇敢选为二百人长。〔少，诗照翻。长，知两翻。〕同县孙安祖亦以骁勇选为征士，〔骁，坚尧翻。〕安祖辞以家为水所漂，妻子馁死，县令怒笞之。安祖刺杀令，〔刺，七亦翻。〕亡抵建德，〔考异曰：杜儒童隋季革命记云，「安祖以盗羊为县令所考」，今从旧唐书建德传。〕建德匿之。官司逐捕，踪迹至建德家，建德谓安祖曰：「文皇帝时，天下殷盛，发百万之众以伐高丽，尚为所败。〔即谓开皇十八年事。败，补迈翻。〕今水潦为灾，百姓困穷，加之往岁西征，〔谓西吐谷浑。〕行者不归，疮痍未复；主上不恤，乃更发兵亲击高丽，天下必大乱。丈夫不死，当立大功，岂可但为亡虏邪！」〔邪，音耶。〕乃集无赖少年，得数百人，使安祖将之，〔少，诗照翻。将，即亮翻。〕入高鸡泊中为群盗，〔新唐书曰：高鸡泊广袤数百里，葭乱阻奥，可以违难。〕安祖自号将军。时蓨人张金称聚众河曲，〔蓨，汉县，旧废，开皇十六年复置，属清河郡。河曲，清河之曲，新唐书作「河渚」。蓨，音输。〕蓨人高士达聚众于清河境内为盗。〔蓨，旧曰修，开皇五年改属信都郡。蓨，音条。〕郡县疑建德与贼通，悉收其家属，杀之。〔新书曰：时群盗往漳南，剽杀人，焚乡聚，独不入建德闾，由是郡县疑其与贼通。〕建德帅麾下二百人王归士达，〔帅，读曰率。〕士达自称东海公，以建德为司兵。顷之，孙安祖为张金金称所杀，其众尽归建德，兵至万余人。建德能倾身接物，与士卒均劳逸，由是人争附之，为之致死。〔为，于伪翻。窦建德始此。〕
自是所在群盗蜂起，不可胜数，〔胜，音升。数，所具翻。〕徒众多者至万余人，攻陷城邑，甲子，敕都尉、鹰扬与郡县相知追捕，〔隋置奉军、驸马都尉，属三卫，帝并废之。此盖置都尉以讨群盗。帝又改骠骑为鹰扬郎将。〕随获斩决；〔随所获而斩决之。〕然莫能禁止。
八年〔（壬申、六一二）〕
1春，正月，〔考异曰：略记云：「癸丑，帝御前殿。」按长历，是月辛巳朔，无癸丑。略记甲子多差误，今不取，皆从隋书。〕帝分西突厥处罗可汗之众为三，〔厥，九勿翻。处，昌吕翻。可，从刊入声。汗，音寒。〕使其弟阙度设将赢弱万余口，居于会宁，〔突厥之官，典兵者谓之设。灵州呜沙县，后周置会州会宁郡，寻废，唐复置。将，即亮翻；下同。赢，偷为翻。考异曰：隋西突厥传作「达度阙设」，今从裴矩传。〕又使特勒大奈别将余众居于楼烦，〔突厥之官，子弟为特勒。〕命处罗将五百骑常从军驾巡幸，赐号曷婆〔【章：十二行本「婆」作「娑」；孔本同；张校同。】〕那可汗，〔骑，奇寄翻。考异曰：唐李轨传作「曷婆那可汗」。今从随书。按今隋书作「曷萨那」。〕赏赐甚厚。
2初，嵩高道士潘诞〔隋志：河南郡嵩阳县有嵩高山。〕自言三百岁，为帝合炼金丹。帝为之作嵩阳观，〔为，于伪翻。合，音合。观，古玩翻。〕华屋数百间，以童男童女各一百二十人充给使，位视三品；常役数千人，所费巨万。云金丹应用石胆、石髓，〔髓，息委翻。〕发石工凿嵩高大石深百尺者数十处。〔深，式浸翻。〕凡六年，丹不成。帝诘之，〔诘，去吉翻。〕诞对以「无石胆、石髓，若得童男女胆髓各三斛六斗，可以代之。」帝怒，锁诣涿郡，斩之。且死，语人曰：〔语，牛倨翻。〕「此乃天子无福，值我兵解时至，〔解，佳买翻，一作假音。学先者谓蜕骨登仙为尸解，故其徒谓死为解化，今诞谓兵死为兵解。〕我应生梵摩天云。」〔梵，扶泛翻。〕
3四方兵皆集涿郡，帝征合水令庾质，〔质出合水，见上四年。〕问曰：「高丽之众不能当我一郡，今朕以此众伐之，卿以为克不﹖」〔丽，力知翻。不，赞日否。〕对曰：「伐之可克。然臣窃有愚见，不愿陛下亲行。」帝作色曰：「朕今总兵至此，岂可未见贼而先自退邪﹖」〔邪，音耶。〕对曰：「战而未克，惧损威灵。若车驾留此，命猛将劲卒，〔将，即亮翻。〕指授方略，倍道兼行，出其不意，克之必矣。事机在速，缓则无功。」帝不悦，曰：「汝既惮行，自可留此。」右尚方署监事耿询上书切谏，〔监事，监作者也，秩九品。监，古衔翻。上，时掌翻。〕帝大怒，命左右斩之，何稠苦救，得免。
