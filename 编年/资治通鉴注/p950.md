<!-- { "loadSidebar": true } -->
57窦建德之围幽州也，〔是年五月，建德兵攻幽州。〕李艺告急于高开道，开道帅二千骑救之，建德兵引去，开道因艺遣使来降。〔帅，读曰率。骑，奇寄翻。使，疏吏翻。降，下江翻。〕戊申，以开道为蔚州总管，〔蔚州，隋鴈门郡之灵丘、上谷郡之飞狐县地。蔚，纡勿翻。〕赐姓李姓，封北平郡王。开道有矢镞在颊，召医出之，医曰：「镞深，不可出。」开道怒，斩之。别召一医，曰：「出之恐痛。」又斩之。更召一医，医曰：「可出。」乃凿骨，置楔其间，〔楔，先结翻。〕骨裂寸余，竟出其镞；开道奏妓进膳不辍。〔妓，渠绮翻。〕
58窦建德帅众二十万复攻幽州，建德兵已攀堞，〔复，扶又翻。堞，达协翻。〕薛万均、万彻帅敢死士百人从地道出其背，掩击之，建德兵溃走，斩首千余级。李艺兵乘胜薄其营，建德陈于营中，〔陈，读曰阵。〕填堑而出，奋击，大破之，〔堑，七艳翻。〕建德逐北，至其城下，攻之不克而还。〔还，从宣翻，又音如字。〕
59李密之败也，〔见一百八十六卷元年九月。〕杨庆归洛阳，复姓杨氏。〔杨庆归密改姓，事见一百八十四卷义宁元年十一月。〕及王世充称帝，〔见上卷本年四月。〕庆复姓郭氏，世充以为管州总管，妻以兄女。〔妻，七细翻。〕秦王世民逼洛阳，庆潜遣人请降，〔降，户江翻。〕世民遣总管李世绩将兵往据其城。〔将，即亮翻；下四将、其将同。〕庆欲与其妻偕来，妻曰：「主上使妾侍巾栉者，〔栉，阻瑟翻，梳也。〕欲结君之心也。今君既辜付托，〔辜，负也。〕徇利求全，妾将如君何！若至长安，则君家一婢耳，君何用为！愿送至洛阳，君之惠也。」庆不许。庆出，妻谓侍者曰：「若唐遂胜郑，则吾家必灭；郑若胜唐，则吾夫必死。人生至此，何用生为！」遂自杀。庚戌，庆来降，复姓杨氏，拜上柱国、郇国公。〔郇，音荀。〕
时世充太子玄应镇虎牢，军于荣、汴之间，〔「荣」，当作「荥」。言军于荥泽、汴水之间。【章：十二行本正作「荥」；张校同。】〕闻之，引兵趣管城，〔趣，七喻翻，又逡须翻。〕李世绩击却之。使郭孝恪为书说荣州刺史魏陆，〔王世充盖以荥阳县置荥州；作「荣」亦误也。〕【章：十二行本正作「荥」；孔本同。】〕陆密请降。玄应遣大将军张志就陆征兵，丙辰，陆擒志等四将，举州来降。阳城令王雄帅诸堡来降，秦王世民使李世绩引兵应之，以雄为嵩州刺史，〔新志：阳城县属洛州。又云：武德四年，王世充伪令王雄来降，以阳城、嵩阳、阳翟置嵩州。与此所书稍差二三月。〕嵩南之路始通。〔嵩南，谓嵩山以南。〕魏陆使张志诈为玄应书，停其东道之兵，令其将张慈宝且还汴州，又密告汴州刺史王要汉使图慈宝，要汉斩慈宝以降。玄应闻诸州皆叛，大惧，奔还洛阳。诏以要汉为汴州总管，赐爵郳国公。〔郳，五稽翻。〕
60王弘烈据襄阳，上令金州总管府司马泾阳李大亮安抚樊、邓以图之。十一月，庚申，大亮攻樊城镇，拔之，〔隋志：西城郡，梁置梁州，寻改曰南梁州，西魏改东梁州，寻改金州，置总管府，府置长史、司马。旧志：襄州邓城县，汉邓县，属南阳郡，古樊城也。宋改赡养县。此时樊城镇当在赡养县界。〕斩其将国大安，下其城栅十四。〔将，即亮翻。〕
61萧铣性褊狭，多猜忌。诸将恃功恣横，好专诛杀，〔横，户孟翻。好，呼到翻。〕铣患之，乃宣言罢兵营农，实欲夺诸将之权。大司马董景珍弟为将军，怨望，谋作乱；事泄，伏诛。景珍时镇长沙，〔长沙，潭州治所。〕铣下诏赦之，召还江陵。景珍惧，甲子，以长沙来降，〔降，户江翻。〕诏峡州刺史许绍出兵应之。
62云州总管郭子和，〔隋志：定襄郡，开皇五年置云州总管府，治大利城。〕先与突厥、梁师都相连结，既而袭师都宁朔城，克之。〔新志：宁朔县属夏州，后周置。先，悉荐翻。厥，九勿翻。〕又诇得突厥衅隙，〔诇，休正翻。衅，许觐翻。〕遣使以闻，为突厥候骑所获。〔使，疏吏翻。骑，奇寄翻。〕处罗可汗大怒，囚其弟子升。子和自以孤危，请帅其民南徙，〔处，昌吕翻。可，从刊入声。汗，音寒。帅，读曰率。考异曰：子和传云：「四年，拔户口南徙。」按处罗可汗以今年卒，故置此。〕诏以延州故城处之。〔处，昌吕翻。〕
63张举、刘旻之降也，〔是年八月，张举降。九月，刘旻降。〕梁师都大惧，遣其尚书陆季览说突厥处罗可汗曰：「比者中原丧乱，〔说，输芮翻。比，毗至翻。丧，息浪翻。〕分为数国，势均力弱，故皆北面归附突厥。今定杨可汗既亡，〔是年四月，刘武周败亡。〕天下将悉为唐有。师都不辞灰灭，亦恐次及可汗，不若及其未定，南取中原，如魏道武所为，〔事见晋孝武帝纪。〕师都请为乡导。」〔乡，读曰向。〕处罗从之，谋使莫贺咄设入自原州，〔平凉郡置原州。处，昌吕翻。咄，当没翻。〕泥步设与师都入自延州，【章：十二行本「州」下有「处罗入自并州」六字；乙十一行本同；孔本同；张校同；退斋校同。】突利可汗与奚、霫、契丹、靺鞨入自幽州，〔可，从刊入声。汗，音寒。奚与契丹本皆东胡种，保乌丸山者，其后为奚，保鲜卑山者，其后为契丹。霫与突厥同俗，保冷陉山，南契丹，东靺鞨，西拔野古。靺鞨居肃慎地，亦曰把娄，元魏时曰勿吉。霫，而立翻。契，欺讫翻，又音吃。靺，莫拨翻。鞨，户割翻。考异曰：旧突厥传：「大业中，突利年数岁，始毕遣领东牙之兵，号泥步设，颉利嗣位，以为突利可汗。」按梁师都传，此际有泥步设，又有突利可汗。然则突利处罗时已为小可汗，非颉利嗣位后也。高祖实录云：「处罗欲分兵大掠中国，于怀戎、鴈门、灵武、凉州四道俱入。」今从旧书梁师都传。〕会窦建德之师自滏口西入，会于晋、绛。〔滏口，滏水之口，在磁州滏阳县界。晋州，隋之临汾郡。绛州，隋之绛郡。滏，音釜。〕莫贺咄者，处罗之弟咄苾也；突利者，始毕之子什咄苾也。〔咄，当没翻。苾，毗必翻。〕
处罗又欲取并州以居杨政道，〔杨政道时居定襄。〕其群臣多谏，处罗曰：「我父失国，赖隋得立，〔事见一百七十八卷隋开皇十九年。〕此恩不可忘。」将出师而卒。〔卒，子恤翻。〕义成公主以其子奥射设丑弱，废之，更立莫贺咄设，〔更，工衡翻。〕号颉利可汗。乙酉，颉利遣使告处罗之丧，〔使，疏吏翻。〕上礼之如始毕之丧。〔去年四月始毕卒。〕
64戊子，安抚大使李大亮取王世充沮、华二州。〔襄州南漳县，后周置沮州。南漳，汉之临沮县也。隋废沮州。盖王世充复置。汉南县，宋置华山郡，西魏废郡，王世充盖取宋郡名而置华州也。汉南县，唐贞观八年省并入宜城。沮，子鱼翻。华，户化翻。〕
65是月，窦建德济河击孟海公。〔考异曰：实录在十二月丙午。盖于时唐始闻之，遣刘世让攻洺州之日也。今从革命记。〕
初，王世充侵建德黎阳，建德袭破殷州以报之。〔殷州治获嘉，此皆去年冬事。〕自是二国交恶，信使不通。及唐兵逼洛阳，世充遣使求救于建德。〔使，疏吏翻。考异曰：隋季革命记曰：「世充亦自遣使求救于建德云：『夏王或率领军师来相救援。王取东都、河、洛之地，北收并、汾，南尽扬、越，充乃取京师、蒲、绛以西，通蜀、荆、襄之境，并据山河之险，长为弟兄之国。』按世充止有河、洛之地，岂肯遽以赂建德！借有是言，建德亦何由肯信！今从河洛记。〕建德中书侍郎刘彬说建德曰：「天下大乱，唐得关西，郑得河南，夏得河北，共成鼎足之势。今唐举兵临郑，自秋涉冬，唐兵日增，郑地日蹙，唐强郑弱，势必不支，郑亡，则夏不能独立矣。〔说，输芮翻。夏，户雅翻。〕不如解仇除忿，发兵救之，夏击其外，郑攻其内，破唐入矣。唐师既退，徐观其变，若郑可取则取之，并二国之兵，乘唐师之老，天下可取也！」建德从之，遣使诣世充，许以赴援。又遣其礼部侍郎李大师等诣唐，请罢洛阳之兵，秦王世民留之，不答。
66十二月，辛卯，王世充许、亳等十一州皆请降。〔许州，隋之颍川郡。亳州，隋之谯郡。亳，蒲博翻。降，户江翻。〕
67壬辰，燕郡王李艺又击窦建德军于笼火城，破之。〔燕，因肩翻。〕
68辛丑，王世充随州总管徐毅举州降。〔随州，隋之汉东郡。〕
69癸卯，峡州刺史许绍攻萧铣荆门镇，拔之。〔荆门，在荆州长林县。〕绍所部与梁、郑邻接，〔峡州北境接郑之襄州，东境接梁之荆门。〕二境得绍士卒，皆杀之，绍得二境士卒，皆资给遣之。敌人愧感，不复侵掠，境内以安。〔复，扶又翻。〕
70萧铣遣其齐王张绣攻长沙，董景珍谓绣曰：「『前年醢彭越，往年杀韩信』，卿不见之乎，何为相攻！」〔引汉高祖杀功臣事，以恐动绣。〕绣不应，进兵围之，景珍欲溃围走，为麾下所杀；铣以绣为尚书令。绣恃功骄横，〔横，户孟翻。〕铣又杀之。由是功臣诸将皆有离心，兵势益弱。〔史言萧铣将亡。〕
71王世充遣其兄子代王琬、长孙安世诣窦建德报聘，且乞师。〔长，知两翻。〕
72突厥伦特勒在并州，大为民患，〔是年六月，突厥留伦特勒于并州。厥，九勿翻。〕并州总管刘世让设策擒之。上闻之，甚喜。张道源从窦建德在河南，〔去年九月，道源为建德所执。〕密遣人诣长安，请出兵攻洺州以震山东。〔窦建德都洺州。洛，音名。〕丙午，诏世让为行军总管，使将兵出土门，趣洺州。〔新志：恒州鹿泉县有故井陉关，一名土门关。鹿泉，汉之石邑也。〕
73己酉，瓜州刺史贺拔行威执骠骑将军达奚暠，〔瓜州，隋之敦煌郡。骑，奇寄翻。骠，匹妙翻。暠，古老翻。〕举兵反。
74是岁，李子通渡江攻沈法兴，取京口。〔京口时属扬州延陵县。〕法兴遣其仆射蒋元超拒之，战于庱亭，〔庱亭在毗陵西北。庱，丑拯翻，又耻陵翻。〕元超败死，法兴弃毗陵，奔吴郡。〔毗陵至吴郡百八十里。〕于是丹阳、毗陵等郡皆降于子通。〔降，户江翻。〕子通以法兴府掾李百药为内史侍郎、国子祭酒。〔掾，于绢翻。〕
