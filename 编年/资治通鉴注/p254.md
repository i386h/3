<!-- { "loadSidebar": true } -->
九月，庚子，帝幸彭城。辛亥，幸寿春；〔寿春县属九江郡。〕复封阜陵侯延为阜陵王。〔延贬事见上卷建初元年。〕己未，幸汝阴。〔汝阴县，属汝南郡。贤曰：今颍州县。〕冬，十月，丙子，还宫。
曹褒依准旧典，杂以五经、谶记之文，撰次天子至于庶人冠、婚、吉、凶终始制度〔撰次制度，备其终始也。谶，楚谮翻。撰，雏免翻。冠，古玩翻。〕凡百五十篇，奏之。帝以众论难一，故但纳之，不复令有司平奏。〔平奏者，平其可行与否而奏之。复，扶又翻。〕
是岁，班超发于窴诸国兵共二万五千人击莎车，〔元和元年，超击莎车未克故也。窴，徒贤翻。莎，素禾翻。〕龟兹王发温宿、姑墨、尉头兵合五万人救之。〔龟兹，音丘慈。〕超召将校及于窴王议曰：〔将，即亮翻。校，户教翻。〕「今兵少不敌，其计莫若各散去；于窴从是而东，长史亦于此西归，〔班超时为将兵长史，盖西归疏勒也。〕可须夜鼓声而发。」〔须，待也。夜鼓声，鼓鼜之声也。周礼：军旅夜鼓鼜。注云：鼜，夜戒守鼓也。司马法曰：昏鼓四通为大鼜，夜半三通为晨戒，旦明五通为发昫，所谓三鼜也。此则待夜半鼓声也。鼜，千历翻。昫，休具翻，刘休武翻。〕阴缓所得生口。〔使生口得归，言将散去也。〕龟兹王闻之，大喜，自以万骑于西界遮超，温宿王将八千骑于东徼于窴。〔徼，一遥翻。〕超知二虏已出，密召诸部勒兵，〔章：甲十六行本「兵」下有「鸡呜」二字；乙十一行本同；孔本同；张校同。〕驰赴莎车营。胡大惊乱，奔走，追靳五千余级；莎车遂降，〔降，户江翻。〕龟兹等因各退散。自是威震西域。
二年〔（戊子、八八）〕
①春，正月，济南王康、阜陵王延、中山王焉来朝。上性宽仁，笃于亲亲，故叔父济南、中山二王，每数入朝，〔济，子礼翻。数，所角翻。朝，直遥翻。〕特加恩宠，及诸昆弟并留京师，不遣就国。〔汉制，诸藩王朝会之礼毕，各就国，不得留京师。〕又赏赐群臣，过于制度，仓帑为虚。〔帑，他朗翻。为，于伪翻。〕何敞奏记宋由曰：「比年水旱，民不收获；凉州缘边，家被凶害；〔贤曰：时西羌犯边为害也。比，毗玉翻。被，皮义翻。〕中州内郡，公私屈竭；此实损膳节用之时。国恩覆载，〔言恩同天地也。覆，敷救翻。〕赏赉过度，但闻腊赐，自郎官以上，公卿、王侯以下，至于空竭帑藏，〔藏，徂浪翻。〕损耗国资。寻公家之用，皆百姓之力。明君赐赉，宜有品制；忠臣受赏，亦应有度。〔贤曰：汉官仪：腊，赐大将军、三公钱各二十万，牛肉二百斤，粳米二百斛；特进侯十五万，卿十万，校尉五万，尚书三万，侍中、将、大夫各二万，千石、六百石各七千，虎贲、羽林郎二人，共三千，以为祀门户直。〕是以夏禹玄圭，〔书禹贡曰：禹锡玄圭。〕周公束帛。〔贤曰：尚书曰：召公出取币，入锡周公。〕今明公位尊任重，责深负大，上当匡正纲纪，下当济安元元，岂但空空无违而已哉！〔空，当作悾。悾悾，谨悫貌。〕宜先正己以率群下，还所得赐，因陈得失，奏王侯就国，除苑囿之禁，节省浮费，赈恤穷孤，则恩泽下畅，黎庶悦豫矣。」由不能用。〔考异曰：敞传，此事在肃宗崩后，云「窦氏专政，外戚奢侈，赏赐过制，敞奏记云云。」袁纪在元和三年。按敞记云：「明公视事，出入再翆」，又言腊赐，知在此时。〕
尚书南阳宋意上疏曰：「陛下至孝烝烝，〔烝，进也。烝烝，进进也。〕恩爱隆深，礼宠诸王，同之家人，车入殿门，〔汉制，太子诸王至司马门，皆下车，故谓止车门。〕即席不拜，〔臣于君前拜而后就席。〕分甘损膳，赏赐优渥。〔损御膳以分甘也。〕康、焉幸以支庶，享食大国，陛下恩宠踰制，礼敬过度。春秋之义，诸父、昆弟，无所不臣，〔君君臣臣，不以亲厌杀，天地之大经也，春秋尊王，故以为春秋之义。〕所以尊尊卑卑，强干弱枝者也。陛下德业隆盛，当为万世典法，不宜以私恩损上下之序，失君臣之正。又西平王羡等六王，皆妻子成家，〔谓有妻有子，自成一家世。〕官属备具，〔谓王国官已具也。〕当早就蕃国，为子孙基址；而室第相望，久盘京邑，〔贤曰：盘谓盘桓不去。〕骄奢僭拟，宠禄隆过。宜割情不忍，以义断恩，〔贤曰：礼记曰：门内之政恩掩义，门外之政义断恩。断，丁乱翻。〕发遣康、焉，各归蕃国，令羡等速就便时，以塞众望。」〔贤曰：行日取便利之时也。塞，悉则翻。〕帝未及遣。
范晔论曰：魏文帝称明帝察察，章帝长者。章帝素知人，厌明帝苛切，事从宽厚；奉承明德太后，尽心孝道；平傜简赋，而民赖其庆；又体之以忠恕，文之以礼乐。谓之长者，不亦宜乎！
②壬辰，帝崩于章德前殿，年三十一。遗诏：「无起寝庙，一如先帝法制。」
③太子即位，年十岁，尊皇后曰皇太后。
④三月，〔章：甲十六行本「月」下有「丁酉」二字；乙十一行本同；孔本同。〕用遗诏徙西平王羡为陈王，六安王恭为彭城王。〔改淮阳为陈国，楚郡为彭城国，平西并汝南郡，六安复为庐江郡。〕
⑤癸卯，葬孝章皇帝于敬陵。〔敬陵，在雒阳城东南三十九里。〕
⑥南单于宣死，单于长之弟屯屠何立，为休兰尸逐侯鞮单于。〔鞮，丁兮翻。〕
⑦太后临朝，〔蔡邕独断曰：少帝即位，太后即代摄政，临前殿，朝群臣，太后东面，少帝西面。群臣上书奏事，皆为两通，一诣太后，一诣少帝。〕窦宪以侍中内干机密，〔贤曰：干，主也，或曰：干，古管字也。〕出宣诰命；弟笃为虎贲中郎将，笃弟景、緕并为中常侍，兄弟皆在亲要之地。宪客崔骃〔骃，音因。〕以书戒宪曰：「传曰：『生而富者骄，生而贵者帒。』传，直恋翻。帒，五到翻。〕生富贵而能不骄帒者，未之有也。今宠禄初隆，百僚观行，〔行，下孟翻。〕岂可不『庶几夙夜，以永终誉』乎！〔诗周颂振鹭之辞，言庶几于夙夜匪懈，以终保令名于有永也。〕昔冯野王以外戚居位，称为贤臣；〔冯野王妹为元帝昭仪，于九卿中，野王行能第一。〕近阴卫尉克己复礼，终受多福。〔阴卫尉，兴也，谓让侯爵，又让大司马也。〕外戚所以获讥于时，垂愆于后者，盖在满而不挹，位有余而仁不足也。汉兴以后，迄于哀、平，外家二十，保族全身，四人而已。〔外家二十者，吕氏、张氏、薄氏、窦氏、王氏、陈氏、卫氏、李氏、赵氏、上官氏、史氏、许氏、霍氏、卬成王氏、元后王氏、赵氏、傅氏、丁氏、冯氏、卫氏也。唯文帝薄太后、窦后、景帝王后、卬成王后四人，保族全家。武帝夫人李氏虽追配武帝，昌邑王立未几而废，非外家，当以史皇孙王夫人足二十之数。〕书曰：『鉴于有殷，』〔书召诰曰：我不可不鉴于有夏，亦不可不鉴于有殷。〕可不慎哉！」
⑧庚戌，皇太后诏：「以故太尉邓彪为太傅，赐爵关内侯，录尚书事，百官总己以听。」窦宪以彪有义让，先帝所敬，〔彪父邯，封鄳乡侯，父卒，彪让国于弟凤；显宗高其节。〕而仁厚委随，〔贤曰：委随，犹顺从也。〕故尊崇之。其所施为，辄外令彪奏，内白太后，事无不从。〔王莽用孔光之故智也。〕彪在位，修身而已，不能有所匡正。宪性果急，睚滞〔章：甲十六行本「滞」作「鈪」；乙十一行本同。〕之怨，莫不报复。〔贤曰：睚，音语懈翻。滞「鈪」，音仕懈翻。广雅曰：睚，裂也。或谓：裂滞「鈪」，瞋目貌也。〕永平时，谒者韩纡考劾宪父勋狱，〔勋下狱死，事见四十五卷明帝永平五年。劾，户概翻。〕宪遂令客斩纡子，以首祭勋耱。
⑨癸亥，陈王羡、彭城王恭、乐成王党、下邛王衍、梁王畅始就国。
⑩夏，四月，戊寅，以遗诏罢郡国盐铁之禁，纵民煮铸。〔自武帝以来，盐铁有禁；光武中兴，收而未罢；今纵民得煮盐、铸铁。〕
北匈奴饥乱，降南部者岁数千人。〔降，户江翻；下同。〕秋，七月，南单于上言：「宜及北虏分争，出兵讨伐，破北成南，共〔章：甲十六行本「共」作「并」；乙十一行本同；孔本同。〕为一国，〔考异曰：袁纪：「章和元年十月，南单于上书，求出兵破北成南。宋意谏，不听，帅未出而帝寝疾。」范书南匈奴传，事并在此年七月。按单于书云：「孝章皇帝圣思远虑。」则范书是也。今从之。〕令汉家长无北念。〔谓北部既灭，南部保塞，则汉家无复北顾以为念也。〕臣等生长汉地，〔长，知两翻。〕开口仰食，〔仰，鱼向翻。〕岁时赏赐，动辄亿万，虽垂拱安枕，凓无报效之义，愿发国中及诸郡〔章：甲十六行本「郡」作「部」；乙十一行本同；张校同。〕故胡新降精兵，〔故胡，南部旧众也。新降，新从北部来降者。〕分道并出，期十二月同会虏地。臣兵众单少，不足以防内外，〔少，诗召翻。〕愿遣执金吾耿秉、度辽将军邓鸿及西河、云中、五原、朔方、上郡太守〔守，式又翻。〕并力而北，冀因圣帝威神，一举平定。臣国成败，要在今年，已敕诸部严兵马，唯裁哀省察！」〔省，悉景翻。〕太后以示耿秉。〔以南单于书示之也。〕秉上言：「昔武帝单极天下，〔单，与殚同。〕欲臣虏匈奴，未遇天时，事遂无成。〔谓不能使匈奴臣服也。〕今幸遭天授，北虏分争，以夷伐夷，〔谓以南部伐北部也。〕国家之利，宜可听许。」秉因自陈受恩，分当出命效用。〔分，扶问翻。〕太后议欲从之。尚书宋意上书曰：「夫戎狄简贱礼义，无有上下，强者为雄，弱即屈服。自汉兴以来，征伐数矣，〔数，所角翻。〕其所克获，曾不补害。光武皇帝躬服金革之难，深昭天地之明，因其来降，羁縻畜养，〔畜，许六翻。〕边民得生，劳役休息，于兹四十余年矣。〔建武二十四年受南单于降，至是四十一年。〕今鲜卑奉顺，斩获万数，〔谓破杀优留单于也。〕中国坐享大功而百姓不知其劳，汉兴功烈，于斯为盛。所以然者，夷虏相攻，无损汉兵者也。臣察鲜卑侵伐匈奴，正〔严：「正」改「止」。〕是利其抄掠；氶归功圣朝，实由贪得重赏。〔洞见鲜卑之情。抄，楚交翻。〕今若听南虏还都北庭，则不得不禁制鲜卑；鲜卑外失暴掠之愿，内无功劳之赏，豺狼贪婪，〔婪，卢含翻。方言：杀人而取其财曰婪。〕必为边患。今北虏西遁，请求和亲，宜因其归附，以为外扞，巍巍之业，无以过此。若引兵费赋，以顺南虏，则坐失上略，去安即危矣。诚不可许。」
