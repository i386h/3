<!-- { "loadSidebar": true } -->
魏主服寒食散，频年药发，灾异屡见，〔见，贤遍翻。〕颇以自忧。遣中使密问白马公崔浩曰：〔使，疏吏翻。〕「属者日食赵、代之分。〔属者，犹言比者、近者。属，之欲翻。分，扶问翻。〕朕疾弥年不愈，恐一旦不讳，诸子并少，〔少，诗照翻。〕将若之何﹖其为我思身后之计！」〔为，于伪翻。〕浩曰：「陛下春秋富盛，行就平愈；必不得已，请陈瞽言。自圣代龙兴，不崇储贰，是以永兴之始，社稷几危。〔事见一百十五卷晋安帝义熙五年。几，居希翻，又音祁。〕今宜早建东宫，选贤公卿以为师傅，左右信臣以为宾友；入总万机，出抚戎政。如此，则陛下可以优游无为，颐神养寿。万岁之后，国有成主，民有所归，奸宄息望，祸无自生矣。皇子焘年将周星，〔岁星十二年一周天。〕明叡温和，立子以长，礼之大经，若必待成人然后择之，倒错天伦，则召乱之道也。」〔倒错，谓废长立少。长知两翻；下同。〕魏主复以问南平公长孙嵩。〔复，扶又翻。〕对曰：「立长则顺，置贤则人服；焘长且贤，天所命也。帝从之，立太平王焘为皇太子，使之居正殿临朝，为国副主。〔朝，直遥翻。〕以长孙嵩及山阳公奚斤、〔魏收官氏志：后魏献帝弟为达奚氏，孝文改为奚氏。〕北新公安同为左辅，坐东厢，西面；崔浩与太尉穆观、散骑常侍代人丘堆为右弼，〔后魏孝文以献帝第五兄敦丘氏为丘氏。〕坐西厢，东面；百官总己以听焉。〔坐东厢者西面，坐西厢者东面，皆朝拱皇太子。〕帝避居西宫，时隐而窥之，〔自隐蔽其身而窥之也。〕听其决断，〔断，丁乱翻。〕大悦，谓侍臣曰：「嵩宿德旧臣，历事四世，功存社稷；〔嵩事昭成帝及道武帝、明元帝及太子焘为四世。〕斤辩捷智谋，名闻遐迩；〔闻，音问。〕同晓解俗情，明练于事；观达于政要，识吾旨趣；浩博闻强识，精察天人；堆虽无大用，然在公专谨。以此六人辅相太子，吾与汝曹巡行四境，伐叛柔服，足以得志于天下矣。」〔解，胡买翻。行，下盂翻。〕
嵩实姓拔拔，斤姓达奚，观姓丘穆陵，堆姓丘敦。是时，魏之群臣出于代北者，姓多重复，及高祖迁洛，始皆改之。旧史恶〔【章：甲十六行本「恶」作「患」；乙十一行本同；孔本同；张校同。】〕其烦杂难知，故皆从后姓以就简易，今从之。
魏主又以典东西部刘絜、门下奏事代人古弼、〔重，直龙翻。恶，乌路翻。易，以豉翻。道武天赐四年，置侍官，侍直左右，出纳诏命。魏书官氏志：内入诸姓，吐奚氏为古氏。〕直郎徒河卢鲁元〔拓跋与慕容、段氏同出鲜卑，其后强盛，谓东种为徒河。官氏志：内入诸姓，吐伏卢氏为卢氏。〕忠谨恭勤，使之给侍东宫，分典机要，宣纳辞令。太子聪明，有大度；群臣时奏所疑，帝曰：「此非我所知，当决之汝曹国主也。」
六月，壬申，以尚书仆射傅亮为中书监、尚书令，以领军将军谢晦领中书令，侍中谢方明为丹杨尹。方明善治郡，〔治，直之翻。〕所至有能名；承代前人，不易其政，必宜改者，则以渐移变，使无迹可寻。
戊子，长沙景王道怜卒。
魏建义将军刁雍寇青州，州兵击破之。雍收散卒，走保大乡山，〔魏收地形志：济阴郡乘氏县有大乡城。雍，于容翻。〕
秋，七月，己酉，葬武皇帝于初宁陵，〔陵在丹阳建康县蒋山。〕庙号高祖。
河西王蒙逊遣前将军沮渠成都帅众一万，耀兵岭南，遂屯五涧。〔盖耀兵于洪池岭南，而还屯五涧也。沮，子余翻。帅，读曰率，下同。〕九月，秦王炽盘遣征北将军出连虔等帅骑六千击之。
初，魏主闻高祖克长安，〔见上卷晋安帝义熙十三年。〕大惧，遣使请和，自是每岁交聘不绝。及高祖殂，殿中将军沈范等奉使在魏，〔晋置二卫，仍置殿中将军。使，疏吏翻；下同。〕还，及河，魏主遣人追执之，议发兵取洛阳、虎牢、滑台。崔浩谏曰：「陛下不以刘裕欻起，纳其使贡，〔欻，许勿翻。〕裕亦敬事陛下。不幸今死，遽乘丧伐之，虽得之不足为美。且国家今日亦未能一举取江南也，而徒有伐丧之名，〔礼不伐丧。〕窃为陛下不取。〔为，于伪翻。〕臣谓宜遣人吊祭，存其孤弱，恤其凶灾，使义声布于天下，则江南不攻自服矣。况裕新死，党与未离，兵临其境，必相帅拒战，〔帅，读曰率。〕功不可必。不如缓之，待其强臣争权，变难必起，〔难，乃旦翻。〕然后命将出师，可以兵不疲劳，坐收淮北也。」〔将，即亮翻。〕魏主曰：「刘裕乘姚兴之死而灭之，〔事见一百十七卷晋安帝义熙十二年及上卷义熙十三年。〕今我乘裕丧而伐之，何为不可﹖」浩曰：「不然。姚兴死，诸子交争，故裕乘舋伐之。今江南无舋，不可比也。」〔舋，与衅同，许觐翻。〕魏主不从，假司空奚斤节，加晋兵大将军、行扬州刺史，使督宋兵将军．交州刺史周几、〔后魏孝文以献帝次兄普氏之后为周氏。〕吴兵将军．广州刺史公孙表同入寇。〔晋兵、宋兵、吴兵、郑兵、楚兵等将军，皆魏所置。〕
乙巳，魏主如灅南宫，遂如广宁。〔晋愍帝建兴元年，猗卢筑新平城于灅北，其后筑宫于灅南。郦道元曰：广宁去平城五十里。广宁县，汉属上谷郡，晋太康中立为郡。灅，力水翻。〕
辛亥，魏人筑平城外郭，周围三十二里。
魏主如乔山。〔五代志：乔山在涿郡怀戎县。刘昫曰：唐妫州怀戎县，后汉上谷之潘县也。〕遂东如幽州；冬，十月，甲戌，还宫。
魏军将发，公卿集议于监国之前，〔监，工衔翻。〕以先攻城与先略地。奚斤欲先攻城，崔浩曰：「南人长于守城。昔苻氏攻襄阳，经年不拔。〔事见一百四卷晋孝武太元三年、四年。〕今以大兵坐攻小城，若不时克，挫伤军势，敌得徐严而来，我怠彼锐，此危道也。不如分军略地，至淮为限，列置守宰，收敛租谷，则洛阳、滑台、虎牢更在军北，绝望南救，必沿河东走；不则为囿中之物，〔不，读曰否。〕何忧其不获也！」公孙表固请攻城，魏主从之。
于是奚斤等帅步骑二万，〔帅，读曰率。骑，奇寄翻。〕济河，营于滑台之东。时司州刺史毛德祖戍虎牢，东郡太守王景度告急于德祖，〔王景度以东郡太守戍滑台。〕德祖遣司马翟广等将步骑三千救之。〔翟，苌伯翻。将，即亮翻；下同。〕
先是，司马楚之聚众在陈留之境，闻魏兵济河，遣使迎降。〔先，悉荐翻。使，疏吏翻。降，户江翻。〕魏以楚之为征南将军、荆州刺史，使侵扰北境。〔此谓宋之北境。〕德祖遣长社令王法政将五百人戍邵陵，〔邵陵县，汉属汝南郡，晋以后属颍川郡。杜佑曰：蔡州郾陵县有古召陵城。〕将军刘怜将二百骑戍雍丘以备之。楚之引兵袭怜，不克。会台送军资，怜出迎之，酸枣民王玉驰以告魏。〔酸枣县自汉以来属陈留郡，唐属滑州。〕丁酉，魏尚书滑稽引兵袭仓垣，〔康曰：滑，户八切，姓也，本滑伯国，姬姓，其后因国为氏。汉有詹事滑典。〕兵吏悉踰城走，陈留太守冯翊严棱诣斤降。魏以王玉为陈留太守，给兵守仓垣。〔魏收地形志：陈留郡治浚仪县，有仓垣城。〕
奚斤等攻滑台，不拔，求益兵，魏主怒，切责之。壬辰，自将诸国兵五万余人南出天关，踰恒岭，〔此即晋孝武太元二十一年燕主垂袭魏平城之路，魏主珪既平中山，自望都铁关凿恒岭至代五百余里。将，即亮翻；下同。〕为斤等声援。
秦出连虔与河西沮渠成都战，禽之。〔沮渠成都时屯五涧。〕
十一月，魏太子焘将兵出屯塞上，〔魏主南援攻河南之兵，故太子屯塞上以备柔然。〕使安定王弥与安同居守。〔守，式又翻。〕
庚戌，奚斤等急攻滑台，拔之。王景度出走；景度司马阳瓒为魏所执，不降而死。〔瓒，藏旱翻。降，户江翻。〕魏主以成皋侯苟儿为兖州刺史，镇滑台。〔魏书官氏志：内入诸姓，若干氏为苟氏。〕
斤等进击翟广等于土楼，破之，〔土楼在虎牢东。九域志，澶州临河县有土楼镇。〕乘胜进逼虎牢；毛德祖与战，屡破之。魏主别遣黑抬将军于栗磾将三千人屯河阳，谋取金墉，〔抬，色角翻。磾，丁奚翻。〕德祖遣振威将军窦晃等缘河拒之。十二月，丙戌，魏主至冀州，遣楚兵将军、徐州刺史叔孙建将兵自平原济河，徇青、兖。豫州刺史刘粹遣治中高道瑾将步骑五百据项城，〔宋豫州领汝南、新蔡、谯、梁、陈、南顿、颍川、汝阳、汝阴、陈留等郡。〕徐州刺史王仲德将兵屯湖陆。〔徐州领彭城、沛、下邳、兰陵、东海、东莞、东安、琅邪、淮阳、阳平、济阴、北济阴、锺离、马头等郡。〕于栗磾济河，与奚斤并力攻窦晃等，破之。
魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝，〔碻磝城临河津，后魏为济州治所。水经注曰：城即故茌平县也。〕癸未，兖州刺史徐琰弃尹卯南走。〔水经：济水自须昌县西北径渔山东，又北过谷城县西。注云：济水侧岸有尹卯垒，南去渔山四十余里。是谷城县界故春秋之小谷城也。〕于是泰山、高平、金乡等郡皆没于魏。〔金乡县，汉属山阳，晋属高平，盖晋末分置郡也。〕叔孙建等东入青州，司马爱之、季之先聚众于济东，皆降于魏，〔济水之东则青州界。济，子礼翻。〕
戊子，魏兵逼虎牢。青州刺史东莞竺夔镇东阳城，〔青州自曹嶷以来治广固。武帝克慕容超，夷其城，青州迁治东阳城，在广县西南。宋白曰：今青州治益都县，州东城即东阳城。晋武帝太康初，分琅邪立东莞郡。青州领齐、济南、高密、乐安、平昌、北海、东莱、太原、长广等郡。莞，音官。〕遣使告急。〔使，疏吏翻。〕己丑，诏南兖州刺史檀道济监征讨诸军事，〔监，工衔翻。〕与王仲德共救之。庐陵王义真遣龙骧将军沈叔狸将三千人就刘粹，量宜赴援。〔义真时镇寿阳，刘粹时镇悬瓠。骧，思将翻。量音良。〕
秦王炽盘征秦州牧昙达为左丞相、征东大将军。〔昙，徒含翻。〕
营阳王〔讳义符，小字车兵，武帝长子也。考异曰：宋本纪，高氏小史皆作「荥阳」；臧后、谢晦、蔡廓传作「营阳」。营阳，南方郡名也，今从之。〕
景平元年〔（癸亥、四二三）〕
1春，正月，己亥朔，大赦，改元。
2辛丑，帝祀南郊。
3魏于栗磾攻金墉，癸卯，河南太守王涓之弃城走。魏主以栗磾为豫州刺史，镇洛阳。〔磾，丁奚翻。〕
4魏主南巡恒岳，〔恒，户登翻。〕丙辰，至邺。〔去年十二月已书魏主至冀州，今又书南巡恒岳，必有一误。〕
