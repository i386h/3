<!-- { "loadSidebar": true } -->
魏比岁霜旱，〔比，毗至翻。〕云、代之民多饥死。〔云、代，云中、代郡二郡之地。〕太史令王亮、苏坦言于魏主嗣曰：「按谶书，魏当都邺，可得丰乐。」〔乐，音洛。〕嗣以问群臣，博士祭酒崔浩、特进京兆周澹曰：〔澹，徒览翻。〕「迁都于邺，可以救今年之饥，非久长之计也。山东之人，以国家居广汉之地，〔「广汉」，据北史崔浩传作「广漠」，当从之。漠，大也。〕谓其民畜无涯，号曰『牛毛之众』。今留兵守旧都，〔谓平城也。〕分家南徙，不能汉诸州之地，参居郡县，情见事露，〔见，贤遍翻。〕恐四方皆有轻侮之心；且百姓不便水土，疾疫死伤者必多。又，旧都守兵既少，〔少，诗沼翻；下同。〕屈丐、柔然将有窥窬之心，举国而来，云中、平城必危，朝廷隔恒、代千里之险，〔自恒山至代，有飞之口、倒马之关，夏屋、广昌、五回之险。〕难以赴救，此则声实俱损也。今居北方，假令东有变，我轻骑南下，布濩林薄之间，〔骑，奇寄翻。濩，胡故翻。郭璞曰：布濩，犹布露也。毛晃曰：布濩，流散也；草丛生曰薄。〕孰能知其多少！百姓望尘慑服，此国家所以威制诸夏也。〔慑，之涉翻。夏，户雅翻。〕来春草生，湩酪将出，〔湩，勇翻，又多贡翻，孔汁也。酪，历各翻，孔浆也。西汉太仆属官有挏马。应劭曰：主孔马取其汁，挏治之，味酢可饮，因以各官。如淳曰：主乳马以韦革为夹兜，受数斗，盛马乳，挏取其上肥，因名挏马。今梁州名马酪为马酒。师古曰：挏，音徒孔翻。〕兼以菜果，得及秋熟，则事济矣。」嗣曰：「今仓廪空竭，既无以待来秋，若来秋又饥，将若之何﹖」对曰：「宜简饥贫之户，使就食山东；若来秋复饥，当更图之，〔复，扶又翻。〕但方今不可迁都耳。」嗣悦曰：「唯二人与朕意同。」乃简国人尤贫者诣山东三州就食，〔拓跋氏起于漠北，统国三十六，姓九十九。道武既并中原，徙其豪桀于云、代，与北人杂居，以其北来部落为国人。山东二州，定、相、冀也。〕遣左部尚书代人周几帅众镇鲁口以安集之。〔魏初，四方四维置八部大人，分东、西、南、北、左、右、前、后，后，又置八部尚书。魏书官氏志：拓跋邻以次兄为普氏，后改为周氏。盖魏建代都，周几遂为代人。帅，读曰率。〕嗣躬耕藉田，且命有司劝课农桑；明年，大熟，民遂富安。
夏赫连建将兵击秦，执平凉太守姚军〔【章：甲十一行本「军」作「周；乙十一行本同；退斋校同。】〕都，〔将，即亮翻。〕遂入新平。广平公弼与战于龙尾堡，〔刘昫地理志：凤翔府岐山县，唐武德七年，移治龙尾城。〕禽之。
秦王兴药动。广平公弼称疾不朝，〔朝，直遥翻。〕聚兵于第。兴闻之，怒，收弼党唐盛、孙玄等，杀之。太子泓请曰：「臣不肖，不能缉谐兄弟，〔缉，当作辑。〕使至于此，皆臣之罪也。若臣死而国家安，愿赐臣死；若陛下不忍杀臣，乞退就藩。」兴恻然悯之，召姚赞、梁喜、尹昭、敛曼嵬与之谋，囚弼，将杀之，穷治党与；〔嵬，五回翻。治，直之翻。〕泓流涕固请，乃并其党赦之。汐待弼如初，无忿恨之色。
魏太史秦：「荧惑在匏瓜中，〔据晋书天文志：匏瓜在天津之南，天汉分流夹之。张渊观象赋注曰：匏瓜五星在丽珠北，天津九星在匏瓜北。〕忽亡不知所在，于法当入危亡之国，先为童谣妖言，然后行其祸罚。〔法，谓推占之常法。妖，于骄翻。〕魏主嗣召名儒十余人使与太史议荧惑所诣。崔浩对曰：「按春秋左氏传：『神降于莘』，以其至之日推知其物。〔浩盖据春秋左氏外传也。外传曰：「周惠王十五年，有神降于莘，王问于内史过。对曰：『其丹朱乎。』王曰：『其谁受之﹖』对曰：『在虢土。』王曰：『虢其几何﹖』对曰：『昔尧临以五。今其冑见。神之见也，不过其物。若由是观之，不过五年。』十九年，晋取虢。」传，直恋翻。〕庚午之夕，辛未之朝，天有阴云；荧惑之亡，当在二日。庚之与午，皆主于秦；辛为西夷。〔晋书天文志：自东井十六度至柳八度为鹑首，于辰在未，秦之分野。自柳九度至张十二度为鹑火，于辰在午，周之分野。时姚秦兼有关洛之地，故云皆主于秦。庚、辛西于也，故为西夷。〕今姚兴据长安，荧惑必入秦矣。」众皆怒曰：「天上失星，人间安知所诣！」浩笑而不应。后八十余曰，荧惑出东井，留守句己，久之乃去。〔新唐书天文志曰：「去而复来，是谓句己。」晋书天文志曰：「荧惑为乱，为贼，为疾，为丧，为饥，为兵，所居国受殃。环绕钩己，芒角动摇变色，乍前乍后，乍左乍右，其殃愈甚。句，曰钩。钩己，谓环绕而行如钩，又成己字也。〕秦大旱，昆明池竭，童谣讹言，〔徒歌谓之谣。〕国人不安，间一岁而秦亡。众乃服浩之精妙。
冬，十月，壬子，秦王兴使散骑常侍姚敞等送其女西平公主于魏，〔散，悉亶翻。骑，奇寄翻；下同，〕魏主嗣以后礼纳之；铸金人不成，〔魏立嗣、立后，皆铸金人以卜之。〕乃以为夫人，而宠遇甚厚。
辛酉，魏主嗣如沮洳城；〔沮，将豫翻。洳，吕庶翻。沮洳，渐湿之地。北方地高燥，此城盖以下湿而得名。〕癸亥，还平城。十一月丁亥，复如豺山宫；〔复，扶又翻。〕庚子，还。
西秦王炽盘遣襄武侯昙达等将骑一万击南羌弥组、康薄于赤水，降之；〔水经注：赤亭水出南安郡东山赤谷，西流，径城北，南入渭水。昙，徒含翻。将，即亮翻。姐，子也翻，又音紫。降，户江翻。〕以王孟保为略阳太守，镇赤水。
燕尚书令孙护之弟伯仁为昌黎尹，与其弟叱支乙拔皆有才勇，从燕王跋起兵有功，〔谓杀慕容熙时也，事见一百十四卷三年。〕求开府不得，有怨言，跋皆杀之。进护开府仪同三司、录尚书事，以慰其心，护怏怏不悦，跋酖杀之。〔怏，于两翻。〕辽东太守务银提自以有功，出为边郡，怨望，谋外叛，跋亦杀之。〔万泥、乳陈既死，孙护兄弟及务银提又诛，冯跋亦少恩矣。〕
林邑寇交州，州将击败之。〔将，即亮翻。败，补迈翻。〕
十二年〔（丙辰、四一六）〕
①春，正月，甲申，魏主嗣如豺山宫；戊子，还平城。
②加太尉裕兖州刺史、都督南秦州，凡都督二十二州；〔二十二州：徐、南徐、豫、南豫、兖、南兖、青、冀、幽、并、司、郢、荆、江、湘、雍、梁、益、宁、交、广、南秦也。〕以世子义符为豫州刺史。
③秦王兴使鲁宗之将兵寇襄阳，未至而卒。〔卒，子恤翻。〕其子轨引兵入寇，雍州刺史赵伦之击败之。〔雍，于用翻。败，补迈翻。〕
④西秦王炽盘攻秦洮阳公彭利和于漒川，〔洮，土刀翻。漒，其良翻。〕沮渠蒙逊攻石泉以救之。炽盘至沓中，引还。二月，炽盘遣襄武侯昙达救石泉，〔昙，徒含翻。〕蒙逊亦引去。蒙逊遂与炽盘结和亲。〔自炽盘灭秃发氏，与蒙逊为粌敌，岁岁交兵，令乃结和。〕
⑤秦王兴如华阴，使太子泓监国，〔华，户化翻。监，工衔翻。〕人居西宫。〔太子居东宫；西宫，秦王所居也。〕兴疾笃，还长安。黄门侍郎尹冲谋因泓出迎而杀之。兴至，泓将出迎，宫臣谏曰：〔凡东宫官属皆曰宫臣。〕「主上疾笃，奸臣在侧，〔奸臣谓尹冲等。〕殿下今出，进不得见主上，退有不测之祸。」泓曰：「臣子闻君父疾笃而端居不出，何以自安！」对曰：「全身以安社稷，孝之大者也。」泓乃止。尚书姚沙弥谓尹冲曰：「太子不出迎，宜奉乘舆幸广平公第；宿卫将士闻乘舆所在，自当来集，〔乘，绳证翻。将，即亮翻。〕太子谁与守乎！且吾属以广平公之故，已陷名逆节，将何所自容！今奉乘舆以举事，乃仗大顺，不惟救广平之祸，吾属前罪亦尽雪矣。」〔乘，绳证翻。〕冲以兴死生未可知，欲随兴入宫作乱，不用少奶之言。
兴入宫，侕太子泓录尚书事，东平公绍及右卫将军胡翼度典兵禁中，防制内外。〔绍，兴之弟也。〕遣殿中上将军敛曼嵬收弼第中甲仗，内之武库。〔晋置殿中将军，姚秦复有殿中上将军，使统殿中诸主帅。〕
兴疾转笃，其妹南安长公主问疾，不应。〔长，知两翻。〕幼子耕儿出，告其兄南阳公愔曰：「公已崩矣，宜速决计。」愔即与尹冲帅甲士攻端门，〔愔，于今翻。帅，读曰率。〕敛曼嵬、胡翼度等勒兵闭门拒战。愔等遣壮士登门，缘屋而入，及于马道。泓侍疾在咨议堂，太子右卫率姚和都率东宫兵入屯马道南。愔等不得进，遂烧端门，兴力疾临前殿，赐弼死。禁兵见兴，喜跃，争进赴贼，贼众惊扰；和都以东宫兵自后击之，愔等大败。愔逃于骊山，其党建康公吕隆奔雍，〔雍，于用翻。〕尹冲及弟泓来奔。兴引东平公绍及姚赞梁喜、尹昭、敛曼嵬入内寝，受遗诏辅政。明日，兴卒。〔年五十一。考异曰：晋本纪、三十国．晋春秋皆云义熙十一年二月姚兴卒；魏本纪、北史本纪，姚兴、姚泓载记皆云十二年。按后魏书崔鸿传：太祖天兴二年，姚兴改号，鸿以为元年，故晋本纪、三十国．晋春乎凡弘始后事，皆在前一年，由鸿之误也。〕泓秘不发丧，捕南阳公愔及吕隆大将军尹元等，皆诛之，乃发丧，即皇帝位，〔泓，字符子，兴之长子也。〕大赦，改元永和。泓命齐公恢杀安定太守吕超。〔隆、超，兄弟也，皆党于弼。齐公恢时镇安定。〕恢犹豫久之，乃杀之。泓疑恢有贰心，恢由是惧，阴聚兵谋作乱。〔为后姚恢举兵张本。〕泓葬兴于偶陵，谥曰文桓皇帝，庙号高祖。
初，兴徙李闰羌三千户于安定。兴卒羌酋党容叛，〔孙愐曰：党本去声，今为上声，本出西羌。姚秦有将军党耐虎，自云夏后氏之后，为羌豪。酋，慈由翻；下同。党，底朗翻。〕泓遣抚军将军姚赞讨降之，〔降，户江翻。〕徙其酋豪于长安，余遣还李开。北地太守毛雍据赵氏坞以叛，〔赵氏坞，孝武太元九年秦主坚击后秦所屯之地。〕东平公绍讨禽之。时姚宣镇李闰，参军韦宗闻毛雍叛，说宣曰：「主上新主，威德未着，国家之难，未可量也，〔难，乃旦翻。〕殿下不可不为深虑。邢望险要，宜徙据之，此霸王之资也。」宣从之，帅户三万八千，弃李闰，南保邢望。〔帅，读曰率。〕诸羌据李闰以叛，东平公绍进讨，破之。宣诣绝归罪，绝杀之。
⑥二月，〔【张：「二月」作「三月」。】〕加太尉裕中外大都督。裕戒严将伐秦，诏加裕领司、豫三州刺史，以其世子义符为徐、兖二州刺史。琅邪王德文请启行戎路，〔诗曰：「云戎十乘，以先启行。」行，户刚翻。〕修敬山陵；诏许之。
⑦夏，四月，壬子，魏大赦，改元泰常。
