<!-- { "loadSidebar": true } -->
9丙寅，李敬玄将兵十八万与吐蕃将论钦陵战于青海之上，〔将，即亮翻；下同。〕兵败，工部尚书、右卫大将军彭城僖公刘审礼为吐蕃所虏。〔谥法：刚克曰僖；又，小心畏忌曰僖；又戴记，有伐有还曰僖。〕时审礼将前军深入，顿于濠所，为虏所攻，敬玄懦怯，按兵不救。闻审礼战没，狼狈还走，顿于承风岭，〔杜佑曰：承风岭在廓州广威县西南，东北去鄯州三百一十三里，故吐谷浑界。〕阻泥沟以自固，虏屯兵高冈以压之。左领军员外将军黑齿常之，夜帅敢死之士五百人袭击虏营，虏众溃乱，其将跋地设引兵遁去，〔帅，读曰率。将，即亮翻。〕敬玄乃收余众还鄯州。〔考异曰：朝野佥载曰：「中书令李敬玄为元帅，吐蕃至树敦城，闻刘尚书没蕃，着跋不得，狼狈而走，遗却麦饭，首尾千里，地上尺余。」言之太过，今不取。〕
审礼诸子自缚诣阙，请入吐蕃赎其父，敕听次子易从诣吐蕃省之。比至，审礼已病卒，〔易，以豉翻。省，悉景翻。比，必利翻。卒，子恤翻。考异曰：新本纪：「审礼死之。」按旧传，审礼永隆二年，卒于蕃中，新纪误也。今终言之。〕易从昼夜号哭不绝声；〔号，户高翻。〕吐蕃哀之，还其尸，易从徒跣负之以归。
上嘉黑齿常之之功，擢拜左武卫将军，充河源军副使。〔杜佑曰：河源军在鄯州西一百二十里。使，疏吏翻；下同。〕
李敬玄之西征也，监察御史原武娄师德应猛士诏从军，〔时诏募猛士以讨吐蕃，师德应募从军。监，古衔翻。〕及败，敕师德收集散亡，军乃复振。〔复，扶又翻，又如字。〕因命使于吐蕃，吐蕃将论赞婆迎之赤岭。〔宋白曰：石堡城西三十里有山，土石皆赤，北接大山，南运小雪山，号曰赤岭，去长安三千五百里。自鄯州鄯城县西行二百里，至赤岭。将，即亮翻。〕师德倡导上意，谕以祸福，赞婆甚悦，为之数年不犯边。〔为，于伪翻。〕师德迁殿中侍御史，充河源军司马，〔考异曰：御史台记，「充河源军使」。今从旧传。〕兼知营田事。
上以吐蕃忧，悉召侍臣谋之，或欲和亲以息民；或欲严设守备，俟公私富实而讨之；或欲亟发兵击之。议竟不决，赐食而遣之。
太学生宋城魏元忠上封事，〔宋城县带宋州，旧睢阳县也，隋开皇十八年更名。上，时掌翻。〕言御吐蕃之策，以为：「理国之要，在文与武。今言文者则以辞华为首而不及经纶，言武者则以骑射为先而不及方略，〔骑，奇寄翻。〕是皆何益于理乱哉！故陆机着辨亡之论，无救河桥之败，〔陆机痛吴之亡，着辨亡论，迹吴之所以兴及其所以亡，其论甚悉。河桥之败，见八十五卷晋惠帝太安二年。〕养由基射穿七札，不济鄢陵之师，〔左传：晋、楚遇于鄢陵，楚大夫养由基、潘党蹲甲而射之，彻七札焉。以示楚共王曰：「君有二臣，何忧于战。」王怒曰：「大辱国！诘朝，尔射，死艺。」及战，楚师败。杜预曰：济，益也。〕比已然之明效也。古语有之：『人无常俗，政有理乱；兵无强弱，将有巧拙。』故选将当以智略为本，勇力为末。今朝廷用人，类取将门子弟及死事之家，〔将，即亮翻；下同。〕彼皆庸人，岂足当阃外之任！李左车、陈汤、吕蒙、孟观，皆出贫贱而立殊功，〔李左车见十卷汉高帝三年。陈汤见二十九卷元帝建昭三年。吕蒙见献帝纪六十五卷至六十八卷。孟观见八十三卷晋惠帝元康九年。〕未闻其家代为将也。
夫赏罚者，军国之切务，苟有功不赏，有罪不诛，虽尧、舜不能以致理。议者皆云：『近日征伐，虚有赏格无事实。』盖由小才之吏，不知大体，徒惜勋庸，恐虚仓库。不知士不用命，所损几何！黔首虽微，不可欺罔。岂得悬不信之令，设虚赏之科，而望其立功乎！自苏定方征辽东，〔见二百卷龙朔元年、二年。〕李绩破平壤，〔见上卷总章元年。〕赏绝不行，勋仍淹滞，不闻斩一台郎，戮一令史，以谢勋人。〔尚书诸曹郎，皆谓之台郎。勋转淹滞，则司勋之责耳。司勋令史三十三人。〕大非川之败，薛仁贵、郭待封等不即重诛，〔见上卷咸亨元年。即，就也。〕向使早诛仁贵等，则自余诸将岂敢失利于后哉！臣恐吐蕃之平，非旦夕可冀也。
又，出师之要，全资马力。臣请开畜马之禁，使百姓皆得畜马；〔畜，吁玉翻。〕若官军大举，委州县长吏以官钱增价市之，则皆为官有。彼胡虏恃马力以为强，若听人间市而畜之，乃是损彼之强为中国之利也。」先是禁百姓畜马，〔长，知两翻。畜，吁玉翻。先，悉荐翻。〕故元忠言之。上善其言，召见，令直中书省，仗内供奉。〔仗内供奉，朝会得随百官入见。〕
10冬，十月，丙午，徐州刺史密贞王元晓薨。
11十一月，壬子，黄门侍郎、同中书门下三品来恒薨。〔恒，户登翻。〕
12十二月，诏停来年通干之号，以反语不善故也。〔通干，反语为天穷。〕
调露元年〔（己卯、六七九）按会要，是年六月十三日，方改元调露。〕
1春，正月，己酉，上幸东都。
司农卿韦弘机作宿羽、高山、上阳等宫，〔按六典，宿羽、高出二宫，皆在东都禁苑中。〕制度壮丽。上阳宫临洛水，为长廊亘一里。宫成，上徙御之。侍御史狄仁杰劾奏弘机导上为奢泰，弘机坐免官。〔劾，户概翻，又户得翻。考异曰：旧传云：「仪凤中，机坐家人犯盗，为宪司所劾，免官。」狄仁杰传云：「时司农卿韦机兼领将作少府，造宿羽、高山、上阳等宫，莫不壮丽。仁杰奏其太过，机竟坐免官。」统纪云：「驾幸东都，上游韦弘机所造宿羽、高山等宫，乘高临深，有登眺之美，乃敕弘机造高馆，及成，临幸，即上阳宫也。」今据实录，营宫在前。〕左司郎中王本立〔隋炀帝大业三年，尚书都司始置左、右司郎各一人，掌都省之职。唐置左、右司郎中，各掌付十有二司之事，以举正稽违，省署符目。〕恃恩用事，朝廷畏之。仁杰奏其奸，请付法司，上特原之，仁杰曰：「国家虽乏英才，岂少本立辇！〔少，诗沼翻。〕陛下何惜罪人，以亏王法。必欲曲赦本立，请弃臣于无人之境，为忠贞将来之戒！」本立竟得罪。〔考异曰：御史台记曰：「狄仁杰以司农发太原运，句会欠米万余斛。高宗怒曰：『仁杰偷我米。』命杀之。吏部侍郎魏玄同曰：『仁杰健而疏，只是句当失所，臣委知不伦，请以官爵保明。』久之，高宗意解，仁杰不坐。」按仁杰传未尝为司农，今不取。〕由是朝廷肃然。
2庚戌，右仆射、太子宾客道恭公戴至德薨。〔道，古国名，左传，左传之江、黄、道、柏是也。显庆元年，始置太子宾客四员，正三品，掌侍从规谏，赞相礼仪。谥法：尊贤让善曰恭。〕
3二月，壬戌，吐蕃赞普卒，子器弩悉弄立，生八年矣。时器弩悉弄与其舅曲萨若诣羊同发兵，〔羊同，西戎国名。宋祁载刘元鼎之言曰：黄河上流，由洪济桥西南行二千里，水益狭，春可涉，秋夏乃胜舟。其南三百里，三山中高而四下，曰紫山，直大羊同国，古所谓昆仑者也，虏曰闷摩黎山，东距长安五千里，河源出其间。唐会要曰：大羊同国，东接吐番，西接小羊同，北直于阗，东西千里。萨，桑割翻。〕有弟生六年，在论钦陵军中。国人畏钦陵之强，欲立之，钦陵不可，与萨若共立器弩悉弄。
上闻赞普卒，【章：十二行本「卒」下有「嗣主未定」四字；乙十一行本同；孔本同；张校同。】命裴行俭乘间图之，〔卒，子恤翻。间，古苋翻。〕行俭曰：「钦陵为政，大臣辑睦，未可图也。」乃止。
4夏，四月，辛酉，郝处俊为侍中。
5偃师人明崇俨，以符菷幻术为上及天后所重，〔菷，职救翻。幻，户办翻。〕官至正谏大夫。五月，壬午，崇俨为盗所杀，求贼，竟不得。〔考异曰：御史台记：「郑仁恭，本荥阳人也，自监察累迁刑部郎中。仪凤中，明崇俨以奇术承恩宠，夜遇刺客，敕三司亟推鞫，妄承引，连坐者甚众。高宗怒，促有司行刑。仁恭奏曰：『此辈必死之因，愿假其数日之命。』高宗曰：『卿以为枉邪﹖』仁恭曰：『臣识虑浅短，非的以为枉，恐万一非实，则怨气生，遂缓之。』旨余，果获贼矣。朝廷称之。」今从实录。〕赠崇俨侍中。
6丙戌，命太子监国。〔监，古衔翻。〕太子处事明审，〔处，昌吕翻。〕时人称之。
7戊戌，作紫桂宫于渑池之西。〔紫桂宫在渑池之西五里。渑，弥兖翻。〕
8六月，辛亥，赦天下，改元。
9初，西突厥十姓可汗阿史那都支及其别帅李遮与吐蕃连和，侵逼安西，〔帅，所类翻。匐，蒲北翻。〕朝议欲发兵讨之。吏部侍郎裴行俭曰：「吐蕃为寇，审礼覆没，干戈未息，岂可复出师西方！今波斯王卒，其子泥洹师为质在京师，〔波斯为大食所灭，其王卑路斯入朝，授武卫将军而死，其子为质在京师。朝，直遥翻。复，扶又翻。卒，子恤翻。洹，户官翻。质，音致。考异曰：实录作「泥浬师」，旧传作「泥湟师」，唐历作「泥汨师」。今从统纪。〕宜遣使者送归国，〔使，疏吏翻；下同。〕道过二虏，以便宜取之，可不血刃而擒也。」上从之，命行俭册立波斯王，〔过，工禾翻。考异曰：唐纪云，「波斯王卑路斯入朝未还，请遣使送归。」今从实录、唐历、统纪、旧传。〕仍为安抚大食使。行俭奏肃州刺史王方翼以为己副，仍令检校安西都护。〔使，疏吏翻。令，力丁翻。〕
10秋，七月，己卯朔，诏以今年冬至有事于嵩山。
