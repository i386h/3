<!-- { "loadSidebar": true } -->
左将军破浿水上军，乃前至城下，围其西北。楼船亦往会，居城南。右渠遂坚守城，数月未能下。左将军所将燕、代卒多劲悍，楼船将齐卒已尝败亡困辱，卒皆恐，将心惭，〔将，即亮翻。悍，下罕翻，又侯旰翻。〕其围右渠，常持和节。左将军急击之，朝鲜大臣乃阴间使人私约降楼船，〔阴，暗密也。间，空隙也。言暗密遣使投空隙而出，与楼船约降。间，古苋翻。〕往来言尚未肯决。左将军数与楼船期战，〔数，所角翻；下同。〕楼船欲就其约，不会。左将军亦使人求间隙降下朝鲜，朝鲜不肯，心附楼船，以故两将不相能。左将军心意楼船前有失军罪，〔意，疑也，亿度也；料也。〕今与朝鲜私善，而又不降，疑其有反计，未敢发。
天子以两将围城乖异，兵久不决，使济南太守公孙遂往正之，〔济，子礼翻。考异曰：史记作“征之”，盖字误；今从汉书。〕有便宜得以从事。遂至，左将军曰：“朝鲜当下，久之不下者，楼船数期不会。”具以素所意告，曰：“今如此不取，恐为大害。”遂亦以为然，乃以节召楼船将军入左将军营计事，即命左将军麾下执楼船将军，并其军；以报天子，天子诛遂。〔考异曰：汉书作“许遂”。按左将军亦以争功相嫉乖计弃市，则武帝必以遂执楼船为非，汉书作“许”，盖字误，今从史记。〕
左将军已并两军，即急击朝鲜。朝鲜相路人、相韩阴、〔考异曰：汉书“阴”作“陶”，今从史记。〕尼溪相参、将军王唊〔应劭曰：凡五人；戎狄不知官纪，故皆称相。师古曰：相路人，一也，相韩陶，二也，尼溪相参，三也，将军王唊，四也，应氏乃云五人，失之矣，不当寻下文乎！余据“韩陶”今作“韩阴”，盖从史记。相，息亮翻。唊，音颊。〕相与谋曰：“始欲降楼船，楼船今执，独左将军并将，〔将，即亮翻。〕战益急，恐不能与战；王又不肯降。”阴、唊、路人皆亡降汉，路人道死。夏，尼溪参使人杀朝鲜王右渠来降。王险城未下，故右渠之大臣成己又反，复攻吏。〔复，扶又翻。〕左将军使右渠子长、降相路人之子最〔师古曰：右渠之子名长。路人先已降汉而死于道，故谓之降相，最者其子名。〕告谕其民，诛成己。以故遂定朝鲜，为乐浪、临屯、玄菟、真番四郡。〔乐浪郡治朝鲜县，盖以右渠所都为治所也。臣瓒曰：茂陵书：临屯郡治东暆县，去长安六千一百三十八里，领十五县。玄菟郡，本高句骊也，既平朝鲜，并开为郡，治沃沮城，后为夷貊所侵，徙郡句骊西北。真番郡治霅县，去长安七千六百四十里，领十五县。余据后废临屯、真番二郡。班志，东暆县属乐浪。霅县无所考。乐，音洛。浪，音狼。〕封参为澅清侯，〔功臣表：澅清侯食邑于齐。澅，音获，又户卦翻。〕阴为萩苴侯，〔班书功臣表作“荻苴侯”，食邑于勃海。此从史记作“萩”，音秋。苴，子余翻。〕唊为平州侯，〔功臣表：平州侯食邑于泰山梁父县。〕长为几侯，〔功臣表作“几侯张洛”，食邑于河东。〕最以父死颇有功，为涅阳侯。〔涅阳县属南阳郡。涅，乃结翻。〕
左将军征至，坐争功相嫉乖计，弃市。楼船将军亦坐兵至列口，〔班志，列口县属乐浪郡。郭璞曰：山海经，列水在辽东，余谓其地当列水入海之口。〕当待左将军，擅先纵，失亡多，当诛，赎为庶人。
班固曰：玄菟、乐浪、本箕子所封。〔武王封箕子于朝鲜。〕昔箕子居朝鲜，教其民以礼义，田蚕织作，为民设禁八条，〔为，于伪翻。〕相杀，以当时偿杀；相伤，以谷偿；相盗者，男没入为其家奴，女为婢；欲自赎者人五十万，虽免为民，俗犹羞之，嫁娶无所售。是以其民终不相盗，无门户之闭，妇人贞信不淫辟。〔辟，读曰僻。〕其田野饮食以笾豆，都邑颇放效吏，往往以杯器食。〔放，甫往翻。〕郡初取吏于辽东，吏见民无闭臧，〔臧，读曰藏。〕及贾人往者，〔贾，音古。〕夜则为盗，俗稍益薄，今于犯禁寖多，至六十余条。可贵哉，仁贤之化也！然东夷天性柔顺，异于三方之外。故孔子悼道不行，设浮桴于海，欲居九夷，〔并见论语。桴，编竹木为之，大者曰筏，小者曰桴。桴，芳无翻。〕有以也夫！
⑤秋，七月，胶西于王端薨。〔端，景帝子，三年受封。谥法：能优其德曰于。考异曰：荀纪“端”皆作“瑞”，今从汉书。〕
⑥武都氐反，分徙酒泉。〔杜佑曰：氐者，西戎别种。〕
元封四年（甲戌，公元前一零八年）
①冬，十月，上行幸雍，祠五畤。〔雍，于用翻。畤，音止。〕通回中道，遂北出萧关，〔师古曰：回中在安定高平，有险阻；萧关在其北。此盖自回中通道以出萧关。〕历独鹿、鸣泽，〔服虔曰：独鹿，山名；鸣泽，泽名；皆在涿郡遒县北界。水经注：泽渚方十五里。〕自代而还，幸河东。春，三月，祠后土，赦汾阴、夏阳、中都死罪以下。
②夏、大旱。
③匈奴自卫、霍度幕以来，〔度幕见十九卷元狩四年。〕希复为寇，〔复，扶又翻；下同。〕远徙北方，休养士马，习射猎，数使使于汉，〔数，色角翻。使使，疏吏翻。〕好辞甘言求请和亲。汉使北地人王乌等窥匈奴，乌从其俗，去节入穹庐，〔去，羌吕翻。师古曰：穹庐，毡帐也。索隐曰：盖以毡为庐，崇穹然。而宋均曰：穹，兽名，亦异说也。〕单于爱之，佯许甘言，为遣其太子入汉为质。〔质，音致。〕汉使杨信于匈奴，信不肯从其俗，单于曰：“故约汉尝遣翁主，给缯絮食物有品，以和亲，〔师古曰：品，谓等差也。〕而匈奴亦不扰边。今乃欲反古，〔师古曰：反，违也。〕令吾太子为质，无几矣。”〔师古曰：言遣太子为质，则匈奴国中所余者无几，皆当尽也。余谓匈奴盖自谓本与汉为邻敌之国，今乃令以太子为质，是其国势削弱，所余无几也。几，居岂翻。〕信既归，汉又使王乌往，而单于复讇以甘言，〔师古曰：讇，古谄字。〕欲多得汉财物，绐谓王乌曰：“吾欲入汉见天子面，相约为兄弟。”王乌归报汉，汉为单于筑邸于长安。〔汉为，于伪翻。〕匈奴曰：“非得汉贵人使，吾不与诚语。”〔师古曰：诚，实也。〕匈奴使其贵人至汉，病，汉予药，欲愈之，〔予，读曰与。〕不幸而死。汉使路充国佩二千石印绶往使，因送其丧，厚葬，直数千金，曰：“此汉贵人也。”单于以为汉杀吾贵使者，乃留路充国不归。诸所言者，单于特空绐王乌，〔师古曰：特，但也。〕殊无意入汉及遣太子。于是匈奴数使奇【张：“奇”作“骑”。】兵侵犯汉边。〔数，所角翻。〕乃拜郭昌为拔胡将军，及浞野侯屯朔方以东，备胡。
元封五年（乙亥，公元前一零六年）
①冬，上南巡狩，至于盛唐，〔文颖曰：按地理志不得，疑当在庐江左右，县名。韦昭曰：在南郡。余据唐地理志，寿州有盛唐县，盖以古地名名县。宋白曰：寿州六安县，楚之潜也，在汉为盛唐县，西十五里有盛唐山。〕望祀虞舜于九疑。〔地理志：九疑山在零陵营道县南，亦名苍梧山；九峰相似，望而疑之，故曰九疑。相传舜死于苍梧，因葬焉，故望祀之。〕登灊天柱山，〔班志，灊县属庐江郡，天柱山在南，帝以为南岳。灊，音潜。唐之舒州。〕自寻阳浮江，〔班志，寻阳县属庐江郡。禹贡九江在南，皆东合为大江。沈约曰：寻阳，因水名县，水南注江。余据汉寻阳县在大江之北，自晋立寻阳郡于江南之柴桑，而江北寻阳之名遂晦。杜佑曰：汉旧寻阳县在江北，今蕲春郡界；晋温峤移于江南。〕亲射蛟江中，获之。〔师古曰：蛟，龙属也。郭璞说其状云：“似蛇而有脚，细颈有白婴，大者数围，卵生，子如二石大瓮，能吞人。”射，而亦翻。〕舳舻千里，薄枞阳而出，〔李斐曰：舳，舡后持柁处；舻，船前刺棹处。言其船多，前后相衔，千里不绝也。舳，音逐。舻，音卢。班志，枞阳县属庐江郡。宋白曰：舒州桐城县，汉为枞阳县也；梁置枞阳郡。师古曰：枞，千容翻。〕遂北至琅邪，〔琅邪郡，秦置；唐为沂州，其余地入海、莱、密州界。〕并海，〔并，步浪翻。〕所过礼祠其名山大川。春，三月，还至太山，增封。甲子，始祀上帝于明堂，配以高祖；因朝诸侯王、列侯，受郡、国计。〔师古曰：计，若今之诸州计帐也。朝，直遥翻。〕夏，四月，赦天下，所幸县毋出今年租赋。还，幸甘泉，郊泰畤。
②长平烈侯卫青薨。〔考异曰：汉武故事云：“大将军四子皆不才，皇后每因太子涕泣请上削其封。上曰：『吾自知之，不令皇后忧也。』少子竟坐奢淫诛。上遣谢后，通削诸子封爵，各留千户焉。”按青四子无坐奢淫诛者，此说妄也。〕起冢，象庐山。〔庐山，盖即卢山。杨雄所谓“填卢山之壑”者也。师古曰：卢山，匈奴中山名。卫青冢在茂陵东，次霍去病冢之西，相并者是也。〕
