<!-- { "loadSidebar": true } -->
12魏怀朔镇将汝阴灵王天赐，〔魏置怀朔镇于汉五原郡界。是后，六镇叛，改为朔州，而不能有旧镇之地。杜佑曰：魏都平城，于马邑郡北三百余里置怀朔镇，及迁洛后，置朔州。将，即亮翻；下同。〕长安镇都大将、雍州刺史南安惠王桢，〔雍，于用翻。〕皆坐赃当死。冯太后及魏主临皇信堂，〔水经注曰：太极殿南对承贤门，门南即皇信堂也。魏书帝纪：太和七年十月，皇信堂成。十六年，以安昌殿为内寝，皇信堂为中寝。〕引见王公，〔见，贤遍翻。〕太后令曰：「卿等以为当存亲以毁令邪，当灭亲以明法邪﹖」群臣皆言：「二王，景穆皇帝之子，〔景穆皇帝，世祖之子，薨，谥曰景穆皇帝，未即尊位也。二王于高祖为叔祖。〕宜蒙矜恕。」太后不应。魏主乃下诏，称：「二王所犯难恕，而太皇太后追惟高宗孔怀之恩；〔二王于文成帝为兄弟。诗曰：兄弟孔怀。惟，思也。〕且南安王事母孝谨，闻于中外，〔闻，音问。〕并特免死，削夺官爵，禁锢终身。」初，魏朝闻桢贪暴，遣中散闾文祖诣长安察之，〔中散，中散大夫也。散，悉亶翻。〕文祖受桢赂，为之隐；为，于伪翻。事觉，文祖亦抵罪。冯太后谓群臣曰：「文祖前自谓廉，今竟犯法。以此言之，人心信不可知。」魏主曰：「古有待放之臣。〔春秋公羊传：晋放其大夫胥甲父于卫。放之者何﹖犹曰无去是云尔。然则何言尔﹖近正也。此其为近正柰何﹖古者，大夫已去，三年待放。君放之，非也；大夫待放，正也。〕卿等自审不胜贪心者，听辞位归第。」宰官、中散慕容契进曰：〔契盖以宰官带中散大夫也。〕「小人之心无常而帝王之法有常；以无常之心奉有常之法，非所克堪，乞从退黜。」魏主曰：「契知心不可常，则知贪之可恶矣，〔恶，乌路翻。〕何必求退！」迁宰官令。契，白曜之弟子也，〔慕容白曜有平齐之功。〕
13秋，七月，丙寅，魏主如灵泉池。
14魏主使群臣议，「久与齐绝，今欲通使，何如﹖」〔使，疏吏翻；下同。〕尚书游明根曰：「朝廷不遣使者，又筑醴阳深入彼境，皆直在肃赜。今复遣使，不亦可乎！」〔复，扶又翻。〕魏主从之。八月，乙亥，遣兼员外散骑常侍邢产等来聘。
15九月，魏出宫人以赐北镇人贫无妻者。
16冬十一月，己未，魏安丰匡王猛卒。
17十二月，丙子，魏河东王苟颓卒。
18平南参军颜幼明等聘于魏。
19魏以尚书令尉元为司徒左仆射，穆亮为司空。
20豫章王嶷自以地位隆重，深怀退素，是岁，启求还第；上令其世子子廉代镇东府。
21太子詹事张绪领扬州中正，长沙王晃属用吴兴闻人邕为州议曹，〔属，之欲翻。州议曹，自汉以来，率儒士为之。〕绪不许。晃使书佐固请，绪正色曰：「此是身家州乡，殿下何得见逼！」〔自魏晋以来，中正率用本州岛人望为之。〕
22侍中江赉学都官尚书。〔赉，音鹈。〕中书舍人纪僧真得幸于上，容表有士风，请于上曰：「臣出自本县武吏，邀逢圣时，〔「邀」南史江赉传作「憿」。说文曰：幸也。集韵：憿、侥、徼通，音坚尧翻。〕阶荣至此；为儿昏得荀昭光女，实时无复所须，〔为，于伪翻。复，扶又翻。〕唯就陛下乞作士大夫。」上曰：「此由江赉、谢瀹，我不得措意，可自诣之。」僧真承旨诣赉，登榻坐定，赉顾命左右曰：「移吾床远客！」〔远，于愿翻。〕僧真丧气而退，告上曰：「士大夫故非天子所命！」赉，湛之孙；瀹，朏之弟也。〔二家以名义自将，至于甄别流品，虽万乘之主不可得而夺。丧，息浪翻。朏，敷尾翻。〕
23柔然别帅叱吕勤帅众降魏。〔别帅，所类翻。勤帅，读曰率。降，户江翻。〕
资治通鉴卷第一百三十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪三〔起上章敦牂（庚午），尽玄黓涒滩（壬申），凡三年。〕
世祖武皇帝中
永明八年〔（庚午、四九○）〕
1春，正月，诏放隔城俘二千余人还魏。〔拔隔城，见上卷，上年。〕
2乙丑，魏主如方山；二月，辛未，如灵泉；〔泉下当有池字。〕壬申，还宫。
3地豆千频寇魏边，〔北史曰：地豆干国在室韦之西千余里。〕夏，四月，甲戌，魏征西大将军阳平王颐搫走之。颐，新城之子也，〔「新城」当作「新成」，见一百二十八卷未孝武大明元年。考异曰：阳平王颐，帝纪作「熙」，又作「赜」，今从本传。〕
4甲午，魏遣兼员外散骑常侍邢产等来聘。〔散，悉亶翻。骑，奇寄翻。〕
5五月，己酉，库莫奚寇魏边，〔隋书：库莫奚，东部胡之种，为慕容氏所破，遗落者窜匿松漠之间。其俗甚为不洁，而善射猎，好寇钞。后单称为奚。魏高宗皇兴二年，置安州，治方城，领密云、广阳、安乐等郡。〕州都将楼龙儿击走之。〔将，即亮翻。〕
6秋，七月，辛丑，以会稽太守安陆侯缅为雍州刺史。缅，鸾之弟也。缅留心狱讼，得劫，皆赦遣，许以自新，再犯乃加诛；〔势，谓劫盗也。会，工外翻。缅，弥兖翻。雍，于用翻。〕民畏而爱之。
7癸卯，大赦。
8丙午，魏主如方山；丙辰，遂如灵泉池；八月，丙寅朔，还宫。
9河南王度易侯卒；乙西，以其世子伏连筹为秦、河二州刺史，〔考异曰：齐书作「世子休留成」，今从魏书。〕遣振武将军丘冠先拜授，且吊之。伏连寿逼冠先使拜，冠先不从，伏连筹推冠先墬崖而死。〔冠，古玩翻。推，吐雷翻。〕上厚赐其子雄；敕以丧委绝域，不可复寻，〔复，扶又翻。〕仕进无嫌。
10荆州刺史巴东王子响，有勇力，善骑射，好武事，自选带仗左右六十人，皆有胆干；〔骑，奇寄翻。好，呼到翻。带仗左右，使之带器仗而卫左右，因名。〕至镇，数于内斋以牛酒犒之。〔数，所角翻。犒，苦到翻。〕又私作锦袍、绛袄，欲以饷蛮，交易器仗。〔袄，乌浩翻。〕长史高平刘寅、司马安定席恭穆连名密启。上敕精检。〔言精加检校也。〕子响闻台使至，不见槉，〔使，疏吏翻。〕召寅，恭穆及咨议参军江悆、〔悆，羊茹翻。〕典签吴修之、魏景渊等诘之，寅等秘而不言；修之曰：「既已降敕，政应方便答塞。」景渊曰：「应先检校。」〔修之言方便答塞，欲为子响地道也。景渊言应先检校，欲依敕行之也。塞，悉则翻。〕子响大怒，执寅等八人于后堂，杀之，具以启闻。上欲赦江悆，闻皆已死，怒，壬辰，以随王子隆为荆州刺史。
上欲遣淮南太守戴僧静将兵讨子响，〔将，即亮翻。〕僧静面启曰：「巴东王年少，长史执之太急，忿不思难故耳。〔少，诗照翻。难，乃旦翻。〕天子儿过误杀人，有何大罪！官忽遣军西上，〔上，时掌翻。〕人情惶惧，无所不至。僧静不敢奉敕。」上不答而心善之。怀答而心善其言，盖天性所在，而未敢桡国法也。〕乃遣卫尉胡谐之、游击将军尹略、中书舍人茹法亮帅斋仗数百人诣江陵，检捕群小，斋仗，天子斋内精仗手也。茹，音如。帅，读曰率。〕敕之曰：「子响若束手自归，可全其命。」以平南内史张欣泰为谐之副。〔按齐书张欣泰传，时为南平内史，当作「南平」。〕欣泰谓谐之曰：「今段之行，胜既无名，负成奇耻。彼凶狡相聚，所以为其用者，或利赏逼威，无由自溃。若顿军夏口，宣示祸福，可不战而擒也。」〔夏，户雅翻。〕谐之不从。欣泰，兴世之子也。〔张兴世见一百三十一卷宋明帝泰始二年。〕
谐之等至江津筑城燕尾洲。〔燕尾洲在江津戍西，江水至此，北合灵溪水〕子响白服登城，频遣使与相闻，曰：「天下岂有儿反！身不作贼，直粗疏。今便单舸还阙，受杀人之罪，〔使，疏吏翻。舸，古我翻。〕何筑城见捉邪﹖」尹略独答曰：「谁将汝反父人共语！」〔将，引也。〕子响唯洒泣；〔洒泣，挥泪也。〕乃杀牛，具酒馔，饷台军，〔馔，雏恋翻，又雏晥翻。〕略弃之江流。子响呼茹法亮；法亮疑畏，不肯往。又求见传诏；法亮亦不遣，且执录其使。〔录，收也。使，疏吏翻。〕子响怒，遣所养勇士收集州、府兵二千人，从灵溪西渡；子响自与百余人操万钧弩，宿江堤上。明日，府，州兵与台军战，子响于阳上发弩射之，台军大败；尹略死，谐之等单艇逃去。〔操，七刀翻。射，而亦翻。艇，待鼎翻，小船也。〕
上又遣丹杨尹萧顺之将兵继至，〔将，即亮翻〕子响即日将白衣左右三十人，乘艋沿流赴建康。〔舴艋，亦小船也。舴，陟莫幸翻〕太子长懋素忌子响，顺之之发建康也，太子密谕顺之，使早为之所，勿令得还。子响见顺之，欲射堂缢杀之。〔缢，于赐翻，又于謟翻。考异曰：「齐书曰：『子响部下恐惧，各逃散。子响乃白服出降，诏赐死，』盖萧子显为顺之讳耳，今从南史。按顺之，梁武帝之父。萧子显者，仕梁朝而作齐书，故通鉴言其为顺之讳。〕
子响临死，启上曰：「臣罪踰山海，分甘斧钺。〔分，扶问翻。〕敕遣谐之等至，竟无宣旨，便建旗入津，对城南岸筑城守。臣累遣书信呼法亮，乞白服相见；法亮终不肯。群小怖惧，〔怖，普布翻。〕遂致攻战，此臣之罪也。臣此月二十五日，束身投军，希还天阙。停宅一月，〔希，望也。宅，谓建康诸王宅也。〕臣自取尽，可使齐代无杀子之讥，臣免逆父之谤。既不遂心，今便命尽。临启哽塞，知复何陈﹗」〔塞，悉则翻。复，扶又翻。〕
有司奏绝子响属籍，〔属籍，宗属之籍也，今谓之玉牒。〕削爵土，易姓蛸氏；〔蛸，相邀翻，与萧音相近。〕诸所连坐，别下考。〔谓子响之党当连坐者，别行下考核，论定其罪也。下，户嫁翻。〕
久之，上游华林园，见一粫透掷悲鸣，问左右；〔句继。〕曰：「粫子前日坠崖死。」上思子响，因呜咽流涕。茹法亮颇为上所责怒，萧顺之惭惧，发疾而卒。豫章王嶷表请收葬子响；不许，〔子响先尝出继嶷，故以旧恩请收葬。〕贬为鱼复侯。〔鱼复县时属巴东郡。应劭曰：复，音腹〕
子响之乱，方镇皆启子响为逆，兖州刺史垣荣祖曰：「此非所宜言。正应云：『刘寅等孤负恩奖，逼迫巴东，使至于至此。』」上省之，以荣祖为知言。〔省，悉景翻。〕
台军焚烧江陵府舍，官曹文书，一时荡尽。上以大司马记室南阳乐蔼屡为本州岛僚佐，引见，问以西事。〔见，贤翻。〕蔼应对详敏，上悦，用为荆州治中，敕付以修复府州事。蔼缮修廨舍数百区，〔廨，古隘翻。〕顷之咸毕，而役不及民，荆部称之。
