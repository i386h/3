<!-- { "loadSidebar": true } -->
莽将即真，先奉诸符瑞以白太后，太后大惊。是时以孺子未立，玺臧长乐宫。〔玺，即传国玺。臧，古藏字通。〕及莽即位，请玺，太后不肯授莽。莽使安阳侯舜谕指。舜素谨敕，太后雅爱信之。舜既见太后，太后知其为莽求玺，〔为，于伪翻。〕怒骂之曰：「而属父子宗族，〔师古曰：而，汝也。〕蒙汉家力，富贵累世，既无以报，受人孤寄，乘便利时夺取其国，〔师古曰：孤寄，言以孤寄托之。〕不复顾恩义。人如此者，狗猪不食其余，〔师古曰：言恶贱。〕天下岂有而兄弟邪！〔言天下无此等人，谓其全无人心也。一曰：言天下将共诛之，不复有兄弟存也。〕且若自以金匮符命为新皇帝，〔师古曰：若，亦汝也。〕变更正朔、服制，〔更，工衡翻。〕亦当自更作玺，传之万世，何用此亡国不祥玺为，而欲求之！我汉家老寡妇，旦暮且死，欲与此玺俱葬，终不可得！」太后因涕泣而言，旁侧长御以下皆垂涕。〔长御，太后旁侧常侍者。〕舜亦悲不能自止，良久，乃仰谓太后：「臣等已无可言者。〔师古曰：言不可谏止。〕莽必欲得传国玺，太后宁能终不与邪！」太后闻舜语切，恐莽欲胁之，乃出汉传国玺投之地，以授舜曰：「我老已死，知〔【章：甲十六行本「知」作「如」；乙十一行本同。】〕而兄弟今族灭也！」舜既得传国玺，奏之；莽大说，乃为太后置酒未央宫渐台，〔说，读曰悦。为，于伪翻。师古曰：未央殿西南有苍池，池中有渐台。黄图曰：渐，浸也。言为池水所渐。渐，读曰沾。〕大纵众乐。
莽又欲改太后汉家旧号，易其玺绶，恐不见听；而莽疏属王谏欲谄莽，上书言：「皇天废去汉而命立新室，〔去，羌吕翻。〕太皇太后不宜称尊号，当随汉废，以奉天命。」莽以其书白太后，太后曰：「此言是也！」〔师古曰：恚忿之辞也。〕莽因曰：「此誖德之臣也，〔师古曰：誖，乖也；音布内翻。〕罪当诛！」于是冠军张永献符命铜璧文，〔冠军，属南阳郡。服虔曰：铜璧，如璧形，以铜为之。冠，古玩翻。〕太皇太后当为新室文母太皇太后；莽乃下诏从之。于是鸩杀王谏而封张永为贡符子。
班彪赞曰：三代以来，王公失世，稀不以月宠。及王莽之兴，由孝元后历汉四世为天下母，飨国六十余载，群小〔【章：甲十六行本「小」作「弟」；乙十一行本同；退斋校同；张校同，云无注本亦作「小」。】〕世权，更持国柄；〔载，子亥翻。更，工衡翻。〕五将、十侯，〔师古曰：五将者，凤、音、商、根、莽皆为大司马。十侯者，阳平顷侯禁、禁子敬侯凤、安成侯崇、平阿侯谭、成都侯商、红阳侯立，曲阳侯根、高平侯逢时、安阳侯音、新都侯莽也。〕一曰：凤嗣禁为侯，不当重数，而十人者，淳于长即其一也。〕卒成新都。〔卒，子恤翻。〕位号已移于天下，而元后卷卷犹握一玺，〔师古曰：卷，音其圆翻。惓惓，忠谨之意。余谓此云卷卷，犹眷恋也。〕不欲以授莽，妇人之仁，悲夫！
汉纪二十九〔起屠维大荒落（己巳），尽阏逢阉茂（甲戌），凡六年。〕
《王莽中》
始建国元年〔（己巳、九）〕
①春，正月，朔，〔去年十二月莽改元，以十二月为岁首。通鉴不书，不与其改正朔也。〕莽帅公侯卿士奉皇太后玺韨，〔帅，读曰率。玺，斯氏翻。师古曰：韨，谓玺之组；音弗。〕上太皇太后，顺符命，去汉号焉。〔上，时掌翻。去，羌吕翻。〕
初，莽娶故丞相王欣孙宜春侯咸女为妻，〔师古曰：王欣为为丞相，初封宜春侯，传爵至孙咸。恩泽侯表：宜春侯，国于汝南。〕立以为皇后；生四男，宇、获前诛死，安颇荒忽，〔师古曰：荒，音呼广翻。〕乃以临为皇太子，安为新嘉辟。〔师古曰：辟，君也。谓之辟者，取为国君之义。辟，音壁。〕封宇子六人皆为公。〔千为功隆公，寿为功明公，吉为功成公，宗为功崇公，世为功昭公，利为功着公。〕大赦天下。
莽乃策命孺子为定安公，封以万户，地方百里；立汉祖宗之庙于其国，与周后并行其正朔、服色；〔此皆空言耳。〕以孝平皇后为定安太后。读策毕，莽亲执孺子手，流涕歔欷〔师古曰：歔，音虚。欷，音许气翻，又音希。〕曰：「昔周公摄位，终得复子明辟；今予独迫皇天威命，不得如意！」哀叹良久。中傅将孺子下殿，北面而称臣。〔汉诸侯王国，有太傅、中傅：太傅秩二千石，中傅则在宫中傅王者耳。贤曰：前书音义曰：中傅，宦者也。〕百僚陪位，莫不感动。
又按金匮封拜辅臣：〔哀章所献金匮图、金策书也。〕以太傅、左辅王舜为太师，封安新公；大司徒平晏为太傅，就新公；少阿、羲和刘秀为国师，嘉新公；广汉梓潼哀章为国将，美新公；〔梓潼县，时属广汉郡。将，即亮翻；下同。〕是为四辅，位上公。太保、后承甄邯为大司马，承新公；丕进侯王寻为大司徒，章新公；步兵将军王邑为大司空，隆新公；是为三公。太阿、右拂、大司空甄丰为更始将军，广新公；京兆王兴为卫将军，奉新公；轻车将军孙建为立国将军，成新公；京兆王盛为前将军，崇新公；是为四将。凡十一公。王兴者，故城门令史；〔城门令史，事城门校尉，掌文书。〕王盛者，卖饼；〔释名：饼，并也，溲麦使合并也。蒸饼、汤饼之属，随形而名之。〕莽按符命求得此姓名十余人，两人容貌应卜相，〔相，息亮翻。〕径从布衣登用，以示神焉。
是日，封拜卿大夫、侍中、尚书官凡数百人，诸刘为郡守者皆徙为谏大夫。改明光宫为定安馆，定安太后居之；以大鸿胪府为定安公第；皆置门卫使者监领。〔胪，陵如翻。监，工衔翻。〕敕阿乳母不得与婴语，常在四壁中，〔孟康曰：令定安公居四壁中，不得有所见。汉官典职曰：省中皆胡粉壁，紫素界之，画古烈士。释名曰：壁，辟也，辟御风寒也。〕至于长大，不能名六畜；〔长，知两翻。六畜，牛、马、羊、犬、豕、鸡也。养之曰畜；用之曰牲。畜，音许救翻。〕后莽以女孙宇子妻之。〔莽长男宇之子，则女孙也。妻，七细翻。〕
莽策命群司各以其职，如典诰之文。置大司马司允、大司徒司直、大司空司若，位皆孤卿。〔师古曰：允，信也。若，顺也。余按古之三孤位六卿，爵秩同六卿曰孤卿。〕更名大司农曰羲和，后更为纳言；〔更，工衡翻；下同。〕大理曰作士；太常曰秩宗；大鸿胪曰典乐；少府曰共工；〔师古曰：共，音恭。〕水衡都尉曰予虞：〔皆放唐、虞建官也。〕与三公司卿分属三公。〔司卿，即司允、司直、司若。〕置二十七大夫，八十一元士，分主中都官诸职。又更光禄勋等名为六监，皆上卿。〔光禄勋曰司中，太仆曰太御，卫尉曰太卫，执金吾曰奋武，中尉曰军正。又置大赘官，主乘舆服御物；后又典兵。〕改郡太守曰大尹，都尉曰大尉，县令、长曰宰；〔守，式又翻。长，知两翻。〕长乐宫曰常乐室，〔乐，音洛。〕长安曰常安；其余百官、宫室、郡县尽易其名，不可胜纪。〔胜，音升。〕
封王氏齐缞之属为侯，〔齐，音咨。缞裳而缏其下。缞，仓回翻。〕大功为伯，小功为子，缌麻为男；其女皆为任。〔师古曰：任，充也。男服之义，男亦任也；音壬。〕男以「睦」，女以「隆」为号焉。〔师古曰：睦、隆，皆其受封邑之号，取嘉名也。〕
又曰：「汉氏诸侯或称王，至于四夷亦如之，违于古典，缪于一统。〔王大一统。王者，有天下之号也。诸侯及四夷称之，非古也。缪，戾也。〕其定诸侯王之号皆称公，及四夷僭号称王者皆更侯。」于是汉诸侯王三〔【章：十二行本「三」作「二」；乙十一行本同；孔本同；退斋校同。】〕十二人皆降为公，王子侯者百八十一人皆降为子，其后皆夺爵焉。〔考异曰：诸侯王表，皆云「莽篡位，贬为公。明年，废。」王子侯表但云「绝」，或云「免」，皆在今年。按明年立国将军建奏诸刘为诸侯者以户多少就五等之差，亦不云夺爵也。后汉城阳王祉传云：「刘氏侯者皆降为子，后夺爵。」不知夺在几年。〕
②莽又封黄帝、少昊、颛顼、帝喾、尧、舜、夏、商、周及皋陶、伊尹之后皆为公、侯，使各奉其祭祀。〔姚恂为初睦侯，奉黄帝后。梁护为修远伯，奉少昊后。皇孙功隆公千，奉帝喾后。刘歆为初烈伯，奉颛顼后。国师刘歆子迭为伊休侯，奉尧后。妫昌为始睦侯，奉虞帝后。山遵为褒谋侯，奉皋陶后。伊玄为褒衡子，奉伊尹后。周后卫公姬党更封为章平公。殷后宋公孔弘更封为章昭侯。夏后辽西如丰封为章功侯。〕
③莽因汉承平之业，府库百官之富，百蛮宾服，天下晏然，莽一朝有之，其心意未满，〔未满，未餍足也。〕莅小汉家制度，欲更为疏阔。〔欲变改制度以从古也。莅，与狭同。更，工衡翻。〕乃自谓黄帝、虞舜之后，至齐王建孙济北王安失国，齐人谓之王家，因以为氏；故以黄帝为初祖，虞帝为始祖。追尊陈胡公为〔【章：十二行本「为」作「曰」；乙十一行本同；孔本同。】〕陈胡王，田敬仲为田敬王，〔【章：十二行本「为田」二字作「曰齐」二字；乙十一行本同；孔本同。】〕济北王安为【章：十二行本「为」作「曰」；乙十一行本同；孔本同。】〕济北愍王。〔以黄帝之后分为有虞氏，有虞之后封于陈，田敬仲自陈奔齐，为田氏，田安之后为王家故也。济，子礼翻。〕立祖庙五，亲庙四。天下姚、妫、陈、田、王五姓皆为宗室，世世复，无所与。〔复，方目翻。与，读曰豫；下其复同。〕封陈崇、田丰为侯，以奉胡王、敬王后。
天下牧、守皆以前有翟义、赵朋等作乱，〔事见上卷居摄元年。守，式又翻；下同。〕领州郡，怀忠孝，封牧为男，守为附城。
以汉高庙为文祖庙。〔师古曰：欲法舜受终于文祖。〕汉氏园寝庙在京师者，勿罢，祠荐如故。诸刘勿解其复，〔复，方目翻。〕各终厥身；州牧数存问，〔数，所角翻。〕勿令有侵冤。
