<!-- { "loadSidebar": true } -->
④李矩使郭默、郭诵救赵固，屯于洛汭。〔水经：洛水东北过巩县东，又北入于河。夏五子傒太康于洛汭，即其地。〕诵潜遣其将耿稚等夜济河袭汉营，〔据李矩传，时粲营于孟津北岸。〕汉具丘王翼光觇知之，〔觇，丑廉翻，又丑艳翻。〕以告太子粲，请为之备。粲曰：「彼闻赵固之败，自保不暇，安敢来此邪！毋为惊动将士！」俄而稚等奄至，十道进攻，粲众惊溃，死伤太半，粲走保阳乡。〔阳乡，盖春秋阳樊之地，在汲郡修武县界。〕稚等据其营，获器械、军资，不可胜数。〔胜，音升。〕及旦，粲见稚等兵少，更与刘雅生收余众攻之，汉主聪使太尉范隆帅骑助之，〔少，诗照翻。帅，读曰率。骑，奇寄翻。〕与稚等相持，苦战二十余日，不能下。李矩进兵救之，汉兵临河拒守，矩兵不得济。稚等杀其所获牛马，焚其军资，突围奔虎牢。〔河南成皋县，郑之虎牢也。穆天子传曰：七萃之士，生捕虎，即献天子，天子畜之东虢，号曰虎牢。其后刘裕复中原，置河南四镇，虎牢其一也。〕诏以矩都督河南三郡诸军事。〔三郡，河南、荥阳、弘农也。〕
⑤汉螽斯则百堂灾，〔螽斯则百堂，取螽斯子孙众多，思齐则百斯因之义。〕烧杀汉主聪之子会稽王康等二十一人。〔会，工外翻。〕
⑥聪以其子济南王骥为大将军、都督中外诸军事、录尚书，齐王劢为大司徒。〔济，子礼翻。劢，音迈。〕
⑦焦嵩、陈安举兵逼上邽，相国保遣使告急于张寔，寔遣金城太守窦涛督步骑二万赴之。军至新阳，〔晋志，新阳县属天水郡。何承天曰：魏立。水经注：渭水过冀县，又东出岑峡，入新阳川。新阳县盖置于此。〕闻愍帝崩，保谋称尊号。破羌都尉张诜言于寔曰：「南阳王，国之疏属，忘其大耻而亟欲自尊，君父皆死于贼手，保之大耻也。〕必不能成功。晋王近亲，且有名德，当帅天下奉之。」〔保，宣帝之曾孙，故曰疏属，帝宣帝之曾孙，故曰近亲。帅，读曰率。〕寔从之，遣牙门蔡忠奉表诣建康：比至，帝已即位。〔比，必寐翻。〕寔不用江东年号，犹称建兴。〔河西张氏用建兴年号，历九世四十九年，至孝宗升平五年，张天锡乃奉升平年号。〕
⑧夏，四月，丁丑朔，日有食之。
⑨加王敦江州牧，王导骠骑大将军、开府仪同三司。
导遣八部从事行扬州郡国，〔扬州时统丹阳、会稽、吴、吴兴、宣城、东阳、临海、新安八郡，故分遣部从事八人。行，下孟翻。〕还，同时俱见。诸从事各言二千石官长得失，〔长，知两翻。〕独顾和无言。导问之，和曰：「明公作辅，宁使网漏吞舟，〔汉书刑法志曰：汉兴之初，虽有约法三章，网漏吞舟之鱼。师古曰：言疏阔；吞舟，谓大鱼也。〕何缘采听风闻，以察察为政邪！」导咨嗟称善。和，荣之族子也。
⑩成丞相范长生卒；成主雄以长生子侍中贲为丞相。长生博学，多艺能，年近百岁，蜀人奉之如神。〔近，其靳翻。〕
汉中常侍王沈养女有美色，〔沈，持林翻。〕汉主聪立以为左皇后。尚书令王鉴、中书监崔懿之、中书令曹恂谏曰：「臣闻王者立后，比德乾坤，〔干，父道也，君比德焉；坤，母道也，后比德焉。〕生承宗庙，没配后土，必择世德名宗，幽闲令淑，〔诗关睢：窈窕淑女。毛注云：窈窕，幽闲也，淑，善也。令，亦善也。〕乃副四海之望，称神祇之心。〔称，尺证翻。〕孝成帝以赵飞燕为后，使继嗣绝灭，社稷为墟，此前鉴也。〔事见三十二卷汉哀帝建平元年。〕自麟嘉以来，〔愍帝建兴之四年，汉麟嘉之元年。〕中宫之位，不以德举。借使沈之弟女，刑余小丑，犹不可尘污椒房，〔污，乌路翻。〕况其家婢邪！六宫妃嫔，皆公子公孙，柰何一旦以婢主之！臣恐非国家之福也。」聪大怒，使中常侍宣怀谓太子粲曰：「鉴等小子，狂言每慢，无复君臣上下之礼，其速考实！」于是收鉴等送市，皆斩之。金紫光禄大夫王延驰，将入谏，门者弗通。
鉴等临刑，王沈以杖叩之曰：「庸奴，复能为恶乎﹖乃公何与汝事！」〔与，读曰豫。〕鉴瞋目叱之曰：「竖子！灭大汉者，正坐汝鼠辈与靳准耳！〔瞋，七人翻。靳，居闘翻。〕要当诉汝于先帝，取汝于地下治之。」〔治，直之翻。〕准谓鉴曰：「吾受诏收君，有何不善，君言汉灭由吾也﹖」鉴曰：「汝杀皇太弟，使主上获不友之名。国家畜养汝辈，何得不灭！」〔畜，许六翻。〕懿之谓准曰：「汝心如枭镜，〔枭，食母；破镜，食父。破镜，如貙而虎身。「身」，一作「眼」。〕必为国患，汝既食人，人亦当食汝。」
聪又立宣怀养女为中皇后。
司徒荀组在许昌，逼于石勒，帅其属百人渡江；〔帅，读曰率。〕诏组与太保西阳王并录尚事。
段匹磾之奔疾陆眷丧也，刘琨使其世子群送之。匹磾败，群为段末柸所得。末柸厚礼之，许以琨为幽州刺史，欲与之袭匹磾，密遣使赍群书，请琨为内应，为匹磾逻骑所得。〔磾，丁奚翻。逻，郎佐翻。〕时琨别屯征北小城，不知也，〔征北小城，盖征北将军所治。〕来见匹磾。匹磾以群书示琨曰：「意亦不疑公，是以白公耳。」琨曰：「与公同盟，庶雪国家之耻，若儿书密达，亦终不以一子之故负公而忘义也。」匹磾雅重琨，〔雅，素也。〕初无害琨意，将听还屯。其弟叔军谓匹磾曰：「我，胡夷耳；所以能服晋人者，畏吾众也。今我骨肉乖离，〔谓与末柸相攻也。是其良图之日；若有奉琨以起，吾族尽矣。」匹磾遂留琨。琨之庶长子遵惧诛，与琨左长史杨桥等闭门自守，〔长，知两翻。〕匹磾攻拔之。代郡太守辟闾嵩、〔姓谱：卫文公支孙居楚丘，营辟闾里，因为辟闾氏。〕后将军韩据复潜谋袭匹磾，事泄，匹磾执嵩、据及其徒党，悉诛之。五月，癸丑，匹磾称诏收琨，缢杀之，并杀其子侄四人。〔缢，于赐翻，又于计翻。〕琨从事中郎庐谌、崔悦等帅琨余众奔辽西，〔谌，氏壬翻。帅，读曰率；下同。〕依段末柸，奉刘群为主；将佐多奔石勒。悦，林之曾孙也。〔崔林仕魏，位至司空。〕朝廷以匹磾尚强，冀其能平河朔，乃不为琨举哀。〔为，于伪翻；下同。〕温峤表「琨尽忠帝室，家破身亡，宜在褒恤；」庐谌、崔悦因末柸使者，亦上表为琨讼冤。后数岁，乃赠琨太尉、侍中，谥曰愍。于是夷、晋以琨死，皆不附匹磾。
末柸遣其弟攻匹磾，匹磾帅其众数千将奔邵续，勒将石越邀之于盐山，〔盐山，在勃海高城县；隋改高城曰盐山县，宋白曰：盐山在县东南八十里。匹磾与琨结盟，同奖晋室；既杀琨，而匹磾之势亦衰，终为石勒禽矣。〕大败之，〔败，补迈翻。〕匹磾复还保蓟。末柸自称幽州刺史。
初，温峤为刘琨奉表诣建康，其母崔氏固止之，峤绝裾而去。既至，屡求返命，朝廷不许。会琨死，除散骑侍郎。峤闻母亡，阻乱不得奔丧、临葬，固让不拜，苦请北归。诏曰：「凡行礼者，当使理可经通。〔经，常也。〕今桀逆未枭，〔枭，坚尧翻。〕诸军奉迎梓宫犹未得进，峤以一身，于何济其私难〔难，乃旦翻。〕而不从王命邪！」峤不得已受拜。
初，曹嶷既据青州，乃叛汉来降。〔谓遣使诣建康奉表劝进也。嶷，鱼力翻。〕又以建康悬远，势援不接，复与石勒相结，勒授嶷东州大将军、青州牧，封琅邪公。〔曹嶷反侧二国之间，终为人禽而已矣。复，扶又翻。〕
六月，甲申，以刁协为尚书令，荀崧为左仆射。协性刚悍，与物多忤，〔悍，侯旰翻，又下罕翻。忤，五故翻。〕与侍中刘隗俱为帝所宠任；〔隗，五罪翻。〕欲矫时弊，每崇上抑下，排沮豪强，〔沮，在吕翻。〕故为王氏所疾，诸刻碎之政，皆云隗、协所建。协又使酒放肆，侵毁公卿，见者皆侧目惮之。〔为刁协见杀张本。〕
戊戌，封皇子晞为武陵王。
刘虎自朔方侵拓跋郁律西部，〔虎徙朔方，见八十七卷怀帝永嘉四年。〕秋，七月，郁律击虎，大破之。虎走出塞，从弟路孤帅其部落降于郁律。〔帅，读曰率。降，户江翻。〕于是郁律西取乌孙故地，东兼勿吉以西，〔唐书北狄列传曰，黑水靺鞨，居肃慎地，亦曰挹娄，元魏谓之勿吉。通鉴盖因魏收魏书书之。郁律所取者，勿吉以西之地，未能兼勿吉也；徒河慕容、令支段氏及宇文部、高句丽，亦非郁律所能制伏。〕士马精强，雄于北方。
汉主聪寝疾，征大司马曜为丞相，石勒为大将军，皆录尚书事，受遗诏辅政。曜、勒固辞。乃以曜为丞相、领雍州牧，〔雍，于用翻。〕勒为大将军、领幽、冀二州牧，勒辞不受。以上洛王景为太景为太宰，济南王骥为大司马，〔济，子礼翻。〕昌国公顗为太师，〔顗，鱼岂翻。〕朱纪为太傅，呼延晏为太保，并录尚书事；范隆守尚书令、仪同三司，靳准为大司空、领司隶校尉，皆迭决尚书奏事。癸亥，聪卒。甲子，太子粲即位。〔粲，字士光。〕尊皇后靳氏为皇太后，樊氏号弘道皇后，武氏号弘德皇后，王氏号弘孝皇后；立其妻靳氏为皇后，子元公为太子。大赦，改元汉昌。葬聪于宣光陵，谥曰昭武皇帝，庙号烈宗。靳太后等皆年未盈二十，粲多行无礼，无复哀戚。
靳准阴有异志，私谓粲曰：「如闻诸公欲行伊、霍之事，先诛太保及臣，以大司马统万机，陛下宜早图之！」粲不从。准惧，复使二靳氏言之，〔二靳氏，聪后与粲后。靳，居闘翻。复，扶又翻。〕粲乃从之。收其太宰景、大司马骥、骥母弟车骑大将军吴王逞、太师顗、大司徒齐王劢，皆杀之。〔顗，鱼岂翻。劢，音迈。〕朱纪、范隆奔长安。〔奔刘曜也。〕八月，粲治兵于上林，谋讨石勒。〔盖起上林苑于平阳。治，直之翻。〕以丞相曜为相国、都督中外诸军事，仍镇长安。靳准为大将军、录尚书事。粲常游宴后宫，军国之事，一决于准。准矫诏以从弟明为车骑将军，康为卫将军。〔从，才用翻。〕
