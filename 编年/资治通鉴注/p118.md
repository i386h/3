<!-- { "loadSidebar": true } -->
④大中大夫公孙卿、壶遂、〔姓谱：晋大夫受邑壶口，其后以为氏。〕太史令司马迁等言：“历纪坏废，〔箕子叙大法九章，而五纪明历法，故自古以来，创业改制，咸正历纪。〕宜改正朔。上诏儿宽与博士赐等共议，以为宜用夏正。〔汉初用秦正，以建亥之月为岁首。夏正以建寅之月为岁首。〕夏，五月，诏卿、遂、迁等共造汉太初历，以正月为岁首，色上黄，数用五，〔时议者谓汉以土德旺，土色黄而数五，故上黄而用五。张晏曰：用五，谓印文也。若丞相曰“丞相之印章”，诸卿及守、相印文不足五字者，以“之”字足之。〕定官名，协音律，定宗庙百官之仪，以为典常，垂之后世云。
⑤匈奴儿单于好杀伐，国人不安；又有天灾，畜多死。〔好，呼到翻。畜，许救翻。〕左大都尉使人间告汉曰：〔间，古苋翻。〕“我欲杀单于降汉，〔降，户江翻。〕汉远，即兵来迎我，我即发。”上乃遣因杅将军公孙敖筑塞外受降城以应之。〔服虔曰：因杅，匈奴地名，因所征以为将军之名，杅，与俱翻。受降城在居延北。〕
⑥秋，八月，上行幸安定。〔元鼎二年置安定郡，属凉州；唐为原、会、泾州地。〕
⑦汉使入西域者言：“宛有善马，在贰师城，〔张晏曰：贰师，大宛城名。宛，于元翻。〕匿不肯与汉使。”天子使壮士车令等持千金及金马以请之。〔姓谱以为车姓本于田千秋，据此则已自有车姓。〕宛王与其群臣谋曰：“汉去我远，而盐水中数败，〔服虔曰：盐水，水名，道从水中行。师古曰：沙碛之中不生草木，水又咸苦，即今敦煌西北恶碛者也。数有败，言每自死亡也。孔文祥曰：盐泽也，言水广远或致风波而数败也。裴矩西域记曰：盐水在西州高昌县东，东南去瓜州一千三百里，并砂碛之地，道路不可准，惟以人畜骸骨及驰马粪为标验，由此数有死亡。〕出其北有胡寇，出其南乏水草，又且往往而绝邑，〔师古曰：言近道之处无城郭之居也。〕乏食者多，汉使数百人为辈来，而常乏食，死者过半，是安能致大军乎！无柰我何。贰师马，宛宝马也。”遂不肯予汉使。〔予，读曰与。〕汉使怒，妄言，椎金马而去。〔谓妄发言以诟詈之，且椎破金马而去也。〕宛贵人怒曰：“汉使至轻我！”遣汉使去，令其东边郁成王遮攻，杀汉使，取其财物。
于是天子大怒。诸尝使宛姚定汉等言：“宛兵弱，〔姚，舜姓也。左传有郑大夫姚句耳。〕诚以汉兵不过三千人，强弩射之，〔射，而亦翻。〕可尽虏矣。”天子尝使浞野侯以七百骑虏楼兰王，以定汉等言为然；而欲侯宠姬李氏，〔师古曰：欲封其兄弟。〕乃拜李夫人兄广利为贰师将军，发属国六千骑及郡国恶少年数万人，以往伐宛。〔师古曰：恶少年，谓无行义者。〕期至贰师城取善马，故号贰师将军。赵始成为军正，故浩侯王恢使导军，而李哆为校尉，制军事。〔哆，昌也翻，索隐音尺奢翻。〕
臣光曰：武帝欲侯宠姬李氏，而使广利将兵伐宛，其意以为非有功不侯，不欲负高帝之约也。夫军旅大事，国之安危、民之死生系焉。苟为不择贤愚而授之，欲徼幸咫尺之功，藉以为名而私其所爱，不若无功而侯之为愈也。然则武帝有见于封国，无见于置将；〔高祖曰：置将不善，一败涂地。将，即亮翻。〕谓之能守先帝之约，臣曰过矣。
⑧中尉王温舒坐为奸利，罪当族，自杀；时两弟及两婚家〔妇家曰婚。〕亦各自坐他罪而族。光禄勋徐自为曰：〔帝改郎中令为光禄勋。应劭曰：光，明也；禄，爵也；勋，功也。如淳曰：胡公曰：勋之言阍也；阍者，古主门官也。光禄主宫门。师古曰：应说是也。〕“悲夫！古有三族，而王温舒罪至同时而五族乎！”〔师古曰：温舒与兄弟同三族，而两妻各一，故曰五族也。〕
⑨关东蝗大起，飞西至敦煌。〔敦煌郡属凉州，唐瓜州、沙州地。敦，音屯。〕
太初二年（戊寅，公元前一零三年）
①春，正月，戊申，牧丘恬侯石庆薨。〔沈约曰：恬亦谥法所不载。〕
②闰月，丁丑，以太仆公孙贺为丞相，封葛绎侯。〔贺始以功封南奅侯，元鼎五年坐酎金免；今以为相，封葛绎侯，功臣表不书所食邑。〕时朝廷多事，督责大臣，自公孙弘后，丞相比坐事死。〔元狩五年，丞相李蔡有罪自杀。元鼎二年，丞相庄青翟自杀。五年，丞相赵周下狱死。师古曰：比，频也。比，毗寐翻。〕石庆虽以谨得终，然数被谴。〔数，所角翻。被，皮义翻。〕贺引拜为丞相，不受印绶，顿首涕泣不肯起。上乃起去，贺不得已拜，出曰：“我从是殆矣！”〔师古曰：殆，危也。〕
③三月，上行幸河东，〔河东郡属司隶，三河之一也，唐蒲、晋、解、隰州地。〕祠后土。
④夏，五月，籍吏民马补车骑马。
⑤秋，蝗。
⑥贰师将军之西也，既过盐水，当道小国各城守，不肯给食，攻之不能下；下者得食，不下者数日则去。比至郁成，〔比，必寐翻；及也。〕士至者不过数千，皆饥罢。〔罢，读曰疲。〕攻郁成，郁成大破之，所杀伤甚众。贰师将军与李哆、赵始成等计：“至郁成尚不能举，况至其王都乎！”引兵而还。至敦煌，〔炖，音屯。〕士不过什一二。〔师古曰：十人之中一二人得还。〕使使上书言：“道远乏食，且士卒不患战而患饥，人少，不足以拔宛，愿且罢兵，益发而复往。”〔复，扶又翻。〕天子闻之，大怒，使使遮玉门曰：“军有敢入者辄斩之！”贰师恐，因留敦煌。
⑦上犹以受降城去匈奴远，遣浚稽将军赵破奴将二万余骑出朔方西北二千余里，期至浚稽山而还。〔应劭曰：浚稽山在武威塞北，匈奴常以为障蔽。浚，音峻。稽，音鸡。余据班史，匈奴中有东、西浚稽，东浚稽山在龙勒水上。〕浞野侯既至期，左大都尉欲发而觉，单于诛之，发左方兵击浞野侯。浞野侯行捕首虏，得数千人，还，未至受降城四百里，匈奴兵八万骑围之。浞野侯夜自出求水，匈奴间捕生得浞野侯，〔间，古苋翻。〕因急击其军，军吏畏亡将而诛，莫相劝归者，军遂没于匈奴。儿单于大喜，因遣奇兵攻受降城，不能下，乃寇入边而去。
⑧冬，十二月，儿宽卒。〔儿，五兮翻。〕
太初三年（己卯，公元前一零二年）
①春，正月，胶东太守延广为御史大夫。〔胶东郡属青州，唐入青、莱州界。延广，史逸其姓。守，式又翻。〕
②上东巡海上，考神仙之属皆无验，令祠官礼东泰山。〔东泰山在琅邪郡朱虚县界。〕夏，四月，还，修封泰山，禅石闾。〔应劭曰：石闾，在泰山下址南方，方士以为仙人之闾。〕
③匈奴儿单于死，子年少，匈奴立其季父右贤王呴犁湖为单于。〔“呴”，汉书作“句”。师古曰：音钩。史记作“呴”，音同，又音吁。〕
④上遣光禄勋徐自为出五原塞数百里，〔史记正义曰：即五原郡榆林塞也，在胜州榆林县西北四十里。〕远者千余里，筑城、障、列亭，西北至庐朐，〔晋灼曰：地理志，从五原稒阳县北出石门障即得所筑城。师古曰：庐朐，山名。杜佑曰：庐朐，在麟州银城县北，犹谓之光禄塞。银城，汉圁阴县地。〕而使游击将军韩说、长平侯卫伉屯其旁；使强弩都尉路博德筑居延泽上。〔班志，居延泽在张掖居延县东北，古文以为流沙。括地志：居延海在甘州张掖县东北六十四里，甘州在长安西北二千四百六十里。说，读曰悦。伉，音抗。〕秋，匈奴大入定襄、云中，〔定襄、云中二郡属并州。〕杀略数千人，败数二千石而去，行破坏光禄所筑城、列亭、障；〔败，补迈翻。坏，音怪。〕又使右贤王入酒泉、张掖，〔酒泉、张掖二郡属凉州。〕略数千人。会军正任文击救，尽复失所得而去。〔师古曰：击救者，击匈奴以救汉人。任，音壬。〕
⑤是岁，睢阳侯张昌坐为太常乏祠，国除。〔班书功臣表及公卿表皆作“睢陵侯”。高祖功臣张敖封宣平侯，传国至曾孙壬失侯，元光三年，封其弟广为睢陵侯，绍国。昌，广之子也。睢陵县，属临淮郡。师古曰：乏祠，祠事有阙也。睢，音虽。〕
初，高祖封功臣为列侯百四十有三人。时兵革之余，大城、名都民人散亡，户口可得而数，裁什二三。〔师古曰：裁，与才同，十分之内才有二三也。〕大侯不过万家，小者五六百户。其封爵之誓曰：“使黄河如带，泰山若厉，国以永存，爰及曲裔。”〔应劭曰：封爵之誓，国家欲使功臣传祚无穷也。带，衣带也。厉，砥石也。河当何时如衣带，山当何时如厉石，言如带厉，国犹永存，以及后世之子孙也。〕申以丹书之信，重以白马之盟。及高后时，尽差第列侯位次，藏诸宗庙，副在有司。〔师古曰：副，贰也。其列侯功籍已藏于宗庙，副贰之本又在有司。〕逮文、景，四五世间，流民既归，户口亦息，列侯大者至三四万户，小国自倍，〔师古曰：谓旧五百户，今者至千户也。曹参初封万六百户，至后嗣宗免时，有户二万三千，是蕃息故也。他皆类此。〕富厚如之。〔师古曰：言其资财亦益富厚如户口之多。〕子孙骄逸，多抵法禁，陨身失国，至是见侯裁四人，〔酇侯萧寿成、缪侯郦世宗、汾阳侯靳石封并睢陵侯张昌为四人耳。见，贤遍翻。〕罔亦少密焉。〔少，诗沼翻。〕
