<!-- { "loadSidebar": true } -->
前虎贲中郎将邓弘卒。〔弘自遭母丧去官，奉朝请，故曰前。〕弘性俭素，治欧阳尚书，〔汉千乘欧阳生传伏生尚书，由是尚书有欧阳氏学。治，立之翻。〕授帝禁中。有司奏赠弘骠骑将军，位特进，封西平侯。〔西平县，属汝南郡。〕太后追弘雅意，不加赠位、衣服，但赐钱千万，布万匹；兄骘等复辞不受。〔复，扶又翻；下同。〕诏封弘子广德为西平侯。将葬，有司复奏发五营轻车骑士，礼仪如霍光故事。〔贤曰：霍光薨，宣帝遣太中大夫、侍御史持节护丧事，中二千石修莫府耱，上赐玉、衣、梓宫、便房、黄肠题凑，辒辌车、黄屋左纛，轻车、材官、五校士以送葬也。〕太后皆不听，但白盖双骑，门生挽送。〔贤曰：白盖，车也。挽，音晚。骑，奇寄翻。〕后以帝师之重，分西平之都乡，封广德弟甫德为都德侯。
●卷第五十
【汉纪四十二】起柔兆执徐，尽阏逢困敦，凡九年。
孝安皇帝
元初三年〔（丙辰、一一六）〕
①春，正月，苍梧、郁林、合浦蛮夷反；〔三郡皆属交州。〕二月，遣侍御史任卓督州郡兵讨之。〔任，音壬。贤曰：逴，音丁角翻，又音章。〕
郡国十地震。
③三月，辛亥，日有食之。
⑥癸酉，度辽将军遵率南单于击零昌于灵州，〔范书匈奴传曰：自置度辽将军以来，皆权行其事，独遵以皇太后从弟为真将军，此后更无行将军者。志云：度辽将军，银印青绶，秩二千石。灵州县，属北地郡。贤曰：在今庆州马岭县西北。零，音怜。〕斩首八百余级。〕
⑦越巂徼外夷举种内属。〔巂，音髓。徼，吉吊翻。种，章勇翻。〕
⑩九月，筑冯翊北界候坞五百所以备羌。〔冯翊北界，接安定北地。〕
冬，十一月，苍梧、郁林、合浦蛮夷降。〔降，户江翻。〕
旧制：公卿、二千石、刺史不得行三年丧，司徒刘恺以为「非所以师表百姓，宣美风俗。」丙戌，初听大臣行三年丧。〔贤曰：文帝遗诏以日易月，于后大臣，遂以为常；至此，复遵古制也。〕
癸卯，郡国九地震。
十二月，丁巳，任尚遣兵击零昌于北地，杀其妻子，烧其庐舍，〔章：甲十六行本「舍」作「落」；乙十一行本同；孔本同；张校同。〕斩首七百余级。〔羌势自此衰矣。〕
四年〔（丁巳、一一七）〕
①春，二月，乙巳朔，日有食之。
乙卯，赦天下。
壬午，武库灾。
④任尚遣当阗种羌榆鬼等刺杀杜季贡，〔阗，徙贤翻。种，章勇翻。刺，七亦翻；下同。〕封榆鬼为破羌侯。
⑤司空袁敞，廉劲不阿权贵，失邓氏旨。尚书郎张俊有私书与敞子俊，怨家封上之。〔怨，于元翻。上，时掌翻。〕夏，四月，戊申，敞坐策免，自杀；俊等下狱当死。〔下，遐稼翻。〕俊上书自讼；临刑，太后诏以减死论。
⑥己巳，辽西鲜卑连休等入寇，〔考异曰：范书鲜卑传上作「连休」，下作「休连」，今从上文。辽西郡，在雒阳东北三千三百里。贤曰：辽西郡故城，在今平州东阳乐城是。〕郡兵与乌桓大人于秩居等共击，大破之，斩首千三百级。
⑦六月，戊辰，三郡雨雹。〔雨，于具翻。〕
⑧尹就坐不能定益州，征抵罪：以益州刺史张乔领其军屯，招诱叛羌，稍稍降散。〔诱，音酉。降，户江翻。〕
⑨秋，七月，京师及郡国十雨水。
⑩九月，护羌校尉任尚复募鹈功种羌号封刺杀零昌；〔复，扶又翻。〕封号封为羌王。
冬，十一月，己卯，彭城靖王恭薨。
越巂夷以郡县赋敛烦数，〔巂，音髓。敛，力赡翻。数，所角翻。〕十二月，大牛种封离等反，杀遂久令。〔遂久县，属越巂郡。贤曰：遂久故县，在今靡州界。考异曰：西南夷传云「五年叛」，今从帝纪。〕
甲子，任尚与骑都尉马贤共击先零羌狼莫，追至北地，相持六十余日，战于富平河上，大破之，〔范书帝纪作「富平上河」，西羌传「河上」。贤曰：富平县，属北地郡，故城在今灵州回乐县西南。余按水经，河水东北径安定郡眴卷县故城西。注曰：地理志，河水别出为河沟，东至富平北入河，河水于此有上河之名。前汉冯参为上河典农都尉。则上河为是。宋白曰：唐灵州，即汉富平县之地。杜佑曰：汉富平，今灵州回乐县。应劭曰：眴，音旨日之旬。卷，音箘簬之箘。〕斩首五千级，狼莫逃去。于是西河虔人种羌万人诣邓遵降，陇右平。〔狼莫者，零昌之谋主，零昌既死而狼莫败逃，虔人羌失援而降，故陇右平。降，户江翻。〕
是岁，郡国十三地震。
五年〔（戊午、一一八）〕
①春，三月，京师及郡国五旱。
②夏，六月，高句骊与濊貊寇玄菟。〔句，如字，及音驹。骊，力知翻。濊，音秽。貊，莫百翻。菟，同都翻。〕
③永昌、益州、蜀郡夷皆叛应封离，众至十余万，破坏二十余县，〔坏，音怪。〕杀长吏，焚掠百姓，骸骨委积，千里无人。
④秋，八月，丙申朔，日有食之。
⑤代郡鲜卑入寇，杀长吏；〔考异曰：独行传云：「元初中，鲜卑数百余骑寇渔阳，太守张显率吏士追出塞，遥望虏营烟火，急趣之。兵马掾严授虑有伏兵，苦谏止，不听。显遂堕马，福以身拥蔽，虏并杀之。朝廷愍授等节，诏书褒叹，厚加赏赐。」按元初凡六年，鲜卑不曾犯渔阳，杀长吏；惟是入代郡曾杀长吏。今疑渔阳本是代郡，史之误也。余按张显事，通鉴已书于上卷殇帝延平元年，从范书帝纪也。〕发缘边甲卒、黎阳营兵屯上谷以备之。冬，十月，鲜卑寇上谷，攻居庸关，〔郡国志：居庸县，属上谷郡。新唐志：幽州昌平县西北三十五里，有纳款关，即居庸故关。〕复发缘边诸郡阳营兵、积射士步骑二万人，〔复，扶又翻。〕屯列冲要。
⑥邓遵募上郡全无种羌雕何刺杀狼莫；〔刺，七亦翻。〕封雕何为羌侯。自羌叛十余年间，〔永初元年羌叛，至是年凡十二年。〕军旅之费，凡用二百四十余亿，府帑空竭，边民及内郡死者不可胜数，〔帑，他朗翻。胜，音升。〕并、凉二州遂至虚耗。及零昌、狼莫死，〔零，音怜。〕诸羌瓦解，三辅、益州无复寇警。诏封邓遵为武阳侯，邑三千户。〔东郡有东武阳，泰山郡有南武阳，邓骘传又作「舞阳」。〕遵以太后从第，故爵封优大。任尚与遵争功，又坐诈增首级、受赇枉法赃千万已上，十二月，槛车征尚，弃市，没入财物。邓骘子侍中凤尝受尚马，骘髡妻及凤以谢罪。〔骘，职日翻。〕
是岁，郡国十四地震。
⑧太后弟悝、阊皆卒，封悝子广宗为叶侯，阊子忠为西华侯。〔叶县，属南阳郡；西华县，属汝南郡。悝，苦回翻。阊，音昌。叶，式涉翻。〕
六年〔（己未、一一九）〕
①春，二月，乙巳，京师及郡国四十二地震。
②夏，四月，沛国、勃海大风，雨雹。〔雨，于具翻。〕
③五月，京师旱。
④六月，丙戌，平原哀王得薨，无子。
⑤秋，七月，鲜卑寇马城塞，杀长吏，〔马城县，属代郡。贤曰：搜神记：昔秦人筑城于武周塞以备胡，将成而崩者数矣。有马驰走周旋反复，父老异之，因依以筑城，城乃不崩，遂以名焉。其故城，则今之朔州也。余按续汉志搜神记所云，乃鴈门郡之马邑，此乃代郡之马城，贤误。〕度辽将军邓遵及中郎将马续率南单于追击，大破之。
⑥九月，癸巳，陈怀王竦薨，无子，国除。〔竦，陈王羡之孙。〕
⑦冬，十二月，戊午朔，日有食之，既。
郡国八地震。
⑨是岁，太后征和帝弟济北王寿、河间王开子男女年五岁以上四十余人〔济，子礼翻。〕及邓氏近亲子孙三十余人，并为开邸第，〔贤曰：苍颉篇曰：邸，舍也。为，于伪翻。〕教学经书，躬自监试。〔监，古衔翻。〕诏从兄河南尹豹、越骑校尉康等曰：「末世贵戚食禄之家，温衣美饭，乘坚驱良，〔贤曰：坚，谓好车，良，谓善马。余按此语出史记范蠡传。从，才用翻。〕而面墙术学，不识臧否，〔尚书曰：弗学墙面。言正墙面而立，无所见也。否，音鄙。〕斯故祸败之所从来也。」
⑩豫章有芝草生，太守刘祗欲上之，〔上，时掌翻。〕以问郡人唐檀，檀曰：「方今外戚豪盛，君道微弱，斯岂嘉瑞乎！」祗乃止。
益州刺史张乔遣从事杨竦将兵至楪榆，〔楪榆县，武帝开置，属益州郡，有叶榆泽在县东，因名；明帝分属永昌郡。楪，与叶同。〕击封离等，大破之，斩首三万余级，获生口千五百人。封离等惶怖，斩其同谋渠帅，诣竦乞降。〔怖，并布翻。帅，所类翻。降，户江翻；下同。〕竦厚加慰纳，其余三十六种皆来降附。〔种，章勇翻。〕竦因奏长吏奸猾，侵犯蛮夷者九十人，皆减死论。
初，西域诸国既绝于汉，〔事见上卷永初元年。〕北匈奴复以兵威役属之，〔役使而臣属之。复，扶又翻；下同。〕与共为边寇。敦煌太守曹宗患之，〔敦，徒门翻。〕乃上遣行长史索班将千余人屯伊吾以招抚之。〔索姓出敦煌。又左传，商人七族有索氏。上，时掌翻。索，昔各翻。上遣者，上奏而遣之也。行长史者，行长史事，未为真也。〕于是车师前王及鄯善王复来降。〔鄯，上扇翻。〕
初，疏勒王安国死，无子，国人立其舅子遗腹为王；遗腹叔父臣盘在月氏，月氏纳而立之。〔西域传曰：元初中，安国以舅臣有罪，徙于月氏，月氏王亲爱之。遗腹既立，月氏遣兵送臣盘还疏勒。国人素敬爱臣盘，又畏惮月氏，即共夺遗腹印绶，迎臣盘，立以为王。氏，音支。〕后莎车畔于窴，属疏勒，〔自明帝永平四年，莎车属于窴。〕疏勒遂强，与龟兹、于窴为敌国焉。
永宁元年〔（庚申、一二膶）是年，夏，四月，改元。〕
①春，三月，丁酉，济北惠王寿薨。〔济，子礼翻。〕
