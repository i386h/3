<!-- { "loadSidebar": true } -->
①春，秦师及楚战于丹阳，〔索隐曰：此丹阳在汉中。刘昭曰：南郡枝江县有丹阳聚，即秦破楚处。李舆地纪胜曰：丹阳在今归州秭归县东八里屈沱楚王城是也。余按楚遗屈伐秦，秦发兵逆击之，枝江之丹阳则距郢逼近，秭归之丹阳则不当秦、楚之路。索隐因下文遂取汉中，即谓丹阳在汉中，皆非也。此丹阳谓丹水之阳。班志：丹水出上洛冢岭山，东至析入钧水，其水盖在弘农丹水、析两县之间，武关之外也。秦、楚交战当在此水之阳。楚师既败，秦师乘胜取上庸路西入以收汉中，其势易矣。索，山客翻。与埴同。屈，九勿翻。冢，知陇翻。易，弋豉翻。〕楚师大败，斩甲士八万，虏屈匄及列侯、执圭七十余人，〔执圭，楚爵也，执圭而朝者也。〕遂取汉中郡。〔自沔阳、成固至新城、上庸，时皆汉中郡之地。释名曰：郡，群也，人所群聚也。黄义仲十三州记曰：郡之言君也。改公侯之封而言君者，至尊也。今郡字，“君”在其左，“邑”在其右，君为元首，邑以载民，故取名于君，谓之郡。〕楚王悉发国内兵以复袭秦，〔复，扶又翻。〕战于蓝田，〔班志，蓝田县属京兆，秦孝公置。史记正义曰：蓝田县在雍州东南八十里。从蓝田关入蓝田县，时楚袭秦深入。〕楚师大败。韩、魏闻楚之困，南袭楚，至邓。〔邓，春秋邓国之地。班志，邓县属南阳郡。杜预曰：颍川召陵县西有邓城。括地志曰：故邓城在豫州郾陵县东三十五里，所谓在古召陵西十里者也。召，读曰邵。〕楚人闻之，乃引兵归，割两城以请平于秦。
②燕人共立太子平，是为昭王。〔燕，因肩翻。〕昭王于破燕之后。〔章：十二行本“后”下有“即位”二字；乙十一行本同；孔本同；张校同。〕言燕国为齐所破，已承其后也。〕吊死问孤，与百姓同甘苦，卑身厚币以招贤者。谓郭隗曰：“齐因孤之国乱而袭破燕，孤极知燕小力少，〔臧文仲曰：列国有凶称孤，礼也。杜预曰：列国诸侯无凶则称寡人。郭姓出于周之虢公，世亦谓虢公为郭公。隗，五罪翻。少，始绍翻。〕不足以报；然诚得贤士与共国，以雪先王之耻，〔谓燕王哙破国之耻。哙，苦夬翻。〕孤之愿也。先生视可者，得身事之！”郭隗曰：“古之人君有以千金使涓人求千里马者，〔春秋以来，诸侯之国有涓人，秦、汉之间有中涓。师古曰：涓，洁也。言其在中主知洁清洒扫之事，盖王之亲旧左右也。应劭曰：涓人如谒者。涓，古玄翻。洒，所卖翻；扫，所报翻；又皆音如字。〕马已死，买其首五百金而返。君大怒，涓人曰：『死马且买之，况生者乎！马今至矣。』不期年，千里之马至者三。〔期，读曰。〕今王必欲致士，先从隗始，况贤于隗者，岂远千里哉！”〔言燕王若加礼于郭隗，则四方之贤士闻之，将不以千里为远而来。〕于是昭王为隗改筑宫而师事之。于是士争趣燕：〔为，于伪翻。趣，七喻翻。〕乐毅自魏往，剧辛自赵往。〔剧，竭戟翻。剧，姓；辛，名。剧姓莫知其所自出。班志，北海郡有剧县，盖其先以县为姓也。〕昭王以乐毅为亚卿，任以国政。〔为燕用乐毅破齐张本。〕
③韩宣惠王薨，子襄王仓立。
四年（庚戌，公元前三一一年）
①蜀相杀蜀侯。〔相，息亮翻。蜀相，盖陈庄也。〕
②秦惠王使人告楚怀王，请以武关之外易黔中地。〔武关，左传之少习，地在汉弘农郡析县西百七十里，道通南阳。晋太康地志曰：武关当冠军西。括地志曰：武关在商州上洛县东。武关之外，盖秦丹、析、商于之地。黔，音琴。少，始照翻。冠，工玩翻。于，音如字。〕楚王曰：“不愿易地，愿得张仪而献黔中地。”张仪闻之，请行。王曰：“楚将甘心于子，〔楚王以堕张仪之诈，故欲甘心焉。〕柰何行？”张仪曰：“秦强楚弱，大王在，楚不宜敢取臣。且臣善其嬖臣靳尚，〔嬖，匹计翻，又卑义翻。靳，居焮翻，姓也。〕靳尚得事幸姬郑袖，〔郑，以国为氏。“袖”，战国策作“袖”，古字也。〕袖之言，王无不听者。”遂往。楚王囚，将杀之。靳尚谓郑袖曰：“秦王甚爱张仪，将以上庸六县及美女赎之。〔上庸，春秋庸国。班志，上庸县属汉中郡。史记正义：上庸县，今房州。宋白曰：今房州竹山县古城，即汉上庸县。〕王重地尊秦，秦女必贵而夫人斥矣。”于是郑袖日夜泣于楚王曰：“臣各为其主耳。〔为，干伪翻。〕今杀张仪，秦必大怒。妾请子母俱迁江南，毋为秦所鱼肉也。”王乃赦张仪而厚礼之。张仪因说楚王曰：“夫为从者无以异于驱群羊而攻猛虎，不格明矣。〔说，式芮翻。夫，音扶。从，子容翻。格，当也。刘伯庄曰：格，各额翻，其字宜从“手”。余据字书，格，击也，也，从“木”亦通。〕今王不事秦，秦劫韩驱梁而攻楚，则楚危矣。秦西有巴、蜀，治船积粟，浮岷江而下，〔治，直之翻。江水出蜀郡湔氐道之岷山，故谓之岷江。释名曰：江，共也；小流入其中，所公共也。〕一日行五百余里，不至十日而拒〔章：十二行本“拒”作“距”；乙十一行本同。〕捍关，〔徐广曰：巴郡鱼复县有捍关。史记正义曰：在峡州巴山县界。捍，寒旦翻。〕捍关惊则从境以东尽城守矣，〔境，楚境也。捍关，楚之西境，从境以东，谓捍关以东也。〕黔中、巫郡非王之有。〔黔，巨今翻。班志，巫县属南郡。郦道元曰：县故楚之巫郡。杜佑曰：今归州巴东县是也。〕秦举甲出武关，则北地绝。〔北地，楚北境之地，陈、蔡、汝、颍是也。〕秦兵之攻楚也，危难在三月之内。〔难，乃旦翻。〕而楚待诸侯之救在半岁之外，夫待弱国之救，忘强秦之祸，此臣所为大王患也。〔夫，音扶。为，于伪翻。〕大王诚能听臣，臣〔章：十二行本不重“臣”字；乙十一行本同；孔本同。〕请令秦、楚长为兄弟之国，无相攻伐。”〔令，力丁翻。〕楚王已得张仪而重出黔中地，〔重，难也。以地为重，意难割弃之。〕乃许之。
张仪遂之韩，说韩王曰：“韩地险恶山居，〔之，如也，自楚如韩也。韩有宜阳、成皋，南尽鲁阳，皆山险之地。说，式芮翻。〕五谷所生，非菽而麦，〔菽，式竹翻，豆也。〕国无二岁之食，见卒不过二十万。〔见卒，见在之兵。见，贤遍翻。〕秦被甲百余万。〔被，皮义翻。〕山东之士被甲蒙胄以会战，秦人捐甲徒裼以趋敌，〔胄，今谓之兜鍪。捐，与专翻，弃也。徒，徒行也。裼，音锡，袒也。趋，七喻翻。鍪，音牟。〕左挈人头，右挟生虏。夫战孟贲、乌获之士以攻不服之弱国，〔挟，户颊翻。孟贲、乌获，古之勇士。贲，音奔。〕无异垂千钧之重于鸟卵之上，必无幸矣。〔三十斤为钧。必无幸矣，言无幸而获全之理。〕大王不事秦，秦下甲据宜阳，塞成皋，〔下，遐稼翻。塞，悉则翻。〕则王之国分矣，鸿台之宫，桑林之苑，非王之有也。为大王计，莫如事秦以攻楚，以转祸而悦秦，计无便于此者。”韩王许之。
张仪归报，秦王封以六邑，号武信君。复使东说齐王曰：“从人说大王者〔复，扶又翻。从人，合从之人也。从，子容翻。说，式芮翻。〕必曰：『齐蔽于三晋，地广民众，兵强士勇，虽有百秦，将无柰齐何。』大王贤其说而不计其实。今秦、楚嫁女娶妇，为昆弟之国；韩献宜阳；梁效河外；〔河外，秦盖以河东为河外，梁则以河西为河外，张仪以秦言之也。〕赵王入朝，割河间以事秦。〔朝，直遥翻。河间，赵地。汉文帝二年，分为河间国。应劭曰：在两河之间。唐为瀛州。〕大王不事秦，秦驱韩、梁攻齐之南地，〔汉泰山、城阳，齐南境之地也。〕悉赵兵，渡清河，指博关，临菑、即墨非王之有也！〔博关在济州西界之博陵。史记正义曰：博关在博州。赵兵从贝州渡清河指博关，则漯河以南临菑、即墨危矣。济，子礼翻。漯，托合翻。〕国一日见攻，虽欲事秦，不可得也！”齐王许张仪。
