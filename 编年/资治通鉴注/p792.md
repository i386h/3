<!-- { "loadSidebar": true } -->
东魏丞相欢将兵十万至河北，〔将，即亮翻。〕泰退军瀍上，纵火船于上流以烧河桥；斛律金使行台郎中张亮以小艇百余载长锁，伺火船将至，以钉钉之，〔艇，徒鼎翻，小船也。伺，相吏翻。上钉，音丁。下钉，丁定翻。〕引锁向岸，桥遂获全。
欢渡河，据邙山为陈，不进者数日。泰留辎重于瀍曲，〔陈，读曰阵。重，直用翻。「瀍曲」，或作「瀍西」。〕夜，登邙山以袭欢。候骑白欢曰：「贼距此四十余里，蓐食干饭而来。」欢曰：「自当渴死！」乃正阵以待之。〔欢欲坚阵以持之，待其疲渴而后战，故云然。干，音干。〕戊申，黎明，泰军与欢军遇。东魏彭乐以数千骑为右甄，〔甄，稽延翻。〕冲魏军之北重，所向奔溃，遂驰入魏营。人告彭乐叛，欢甚怒。俄而西北尘起，乐使来告捷，〔使，疏吏翻。〕虏魏侍中、开府仪同三司、大都督临洮王柬、蜀郡王荣宗、江夏王升、巨鹿王阐、谯郡王亮、詹事赵善及督将僚佐四十八人。〔夏，户雅翻。〕诸将乘胜击魏，大破之，斩首三万余级。〔洮，土刀翻。将，即亮翻。考异曰：北齐书云，「俘斩六万级。」今从北史彭乐传。〕
欢使彭乐追泰，泰窘，〔窘，巨陨翻。〕谓乐曰：「汝非彭乐邪﹖痴男子！今日无我，明日岂有汝邪！何不急还营，收汝金宝！」乐从其言，获泰金带一囊以归，言于欢曰：「黑獭漏刃，破胆矣！」欢虽喜其胜而怒其失泰，令伏诸地，亲捽其头，连顿之，〔捽，昨没翻；捽持其髻也。〕并数以沙苑之败，〔事见上卷三年。数，所具翻。〕举刃将下者三，噤齘良久。〔噤齘，切齿怒也。噤，直禁翻，亦作鲰。齘，胡介翻。〕乐曰：「乞五千骑，复为王取之。」〔复，扶又翻。为，于伪翻。〕欢曰：「汝纵之何意，而言复取邪﹖」〔复，扶又翻；下日复同。〕命取绢三千匹压乐背，因以赐之。〔为欢属其子澄令防彭乐张本。〕
明日，复战，泰为中军，中山公赵贵为左军，领军若于【章：甲十一行本「于」作「干」；乙十一行本同；下同；孔本同；张校同；退斋校同。】惠等为右军。〔令狐德棻曰：若干之先与魏俱起，以国为姓。魏书官氏志，内入诸姓有若干氏。「于」作「干」。孙愐曰：若，人者翻。〕中军、右军合击东魏，大破之，悉俘其步卒。欢失马，赫连阳顺下马以授欢。欢上马走，从者步骑七人，〔上，时掌翻。从，才用翻。〕追兵至，亲信都督尉兴庆曰：「王速去，兴庆腰有百箭，足杀百人。」欢曰：「事济，以尔为怀州刺史；〔魏收志：天安二年，置怀州于河内，太和八年罢，天平初复置，领河内、武德二郡。〕若死，用尔子。」兴庆曰：「儿少，愿用兄。」欢许之。〔少，诗沼翻。〕兴庆拒战，矢尽而死。〔考异曰：典略作「尉兴敬」。今从北齐书、北史。〕
东魏军士有逃奔魏者，告以欢所在，〔考异曰：周贺拔胜传云：「太祖见齐神武旗鼓，识之。」今从典略。〕泰募勇敢三千人，皆执短兵，配大都督贺拔胜以攻之。胜识欢于行间，〔行，户刚翻。〕执槊与十三骑逐之，驰数里，槊刃垂反，〔槊，色角翻。〕因字之曰：「贺六浑，贺拔破胡必杀汝！」欢气殆绝，河州刺史刘洪徽从傍射胜，中其二骑，〔河州时属西魏境，东魏使刘洪徽遥领刺史耳。射，而亦翻；下同。中，竹仲翻。〕武卫将军段韶射胜马，毙之，比副马至，〔比，必利翻。〕欢已逸去。胜叹曰：「今日不执弓矢，天也！」
魏南郢州刺史耿令贵，大呼，独入敌中，〔魏收志：梁置南郢州，治赤石关，领定城、光城、边城郡。五代志：光州定城县，后齐置南郢州。非西魏境也，耿令贵亦遥领刺史耳。呼，火故翻。〕锋刃乱下，人皆谓已死，俄奋刀而还。〔还，从宣翻，又如字。〕如是数四，当令贵前者死相继，乃谓左右曰：「吾岂乐杀人！〔乐，音洛。〕壮士除贼，不得不尔。若不能杀贼，又不为贼所伤，何异逐坐人也！」〔逐坐人，指当时持文墨议论者，但能相随逐坐谈而坐食也。〕
左军赵贵等五将战不利，东魏兵复振，〔复，扶又翻。〕泰与战，又不利。会日暮，魏兵遂遁，东魏兵追之；独孤信、于谨收散卒自后击之，追兵惊扰，魏诸军由是得全。若于惠夜引去，东魏兵追之；惠徐下马，顾命厨人营食，食毕，谓左右曰：「长安死，此中死，有以异乎﹖」乃建旗鸣角，收散卒徐还，追骑疑有伏兵，不敢逼。泰遂入关，屯渭上。
欢进至陕，〔陕，失冉翻。〕泰遣开府仪同三司达奚武等拒之。行台郎中封子绘言于欢曰：「混壹东西，正在今日。昔魏太祖平汉中，不乘胜取巴、蜀，〔事见六十七卷汉献帝建安二十年。〕失在迟疑，后悔无及。愿大王不以为疑。」欢深然之，集诸将议进止，咸以为「野无青草，人马疲瘦，不可远追。」陈元康曰：「两雄交争，岁月已久。今幸而大捷，天授我也，时不可失，当乘胜追之。」欢曰：「若遇伏兵，孤何以济﹖」元康曰：「王前沙苑失利，彼尚无伏；今奔败若此，何能远谋！若舍而不追，必成后患。」欢不从，为欢悔不用陈元康之言张本。余谓邙山之战，盖俱伤而两败，宇文泰虽力屈而遁，高欢之气亦衰矣，安敢复深入乎！〕使刘丰生将数千骑追泰，遂东归。
召王思政于玉壁，将使镇虎牢，未至而泰败，乃使守恒农。〔恒，户登翻。〕思政入城，令开门解衣而卧，慰勉将士，示不足畏。后数日，刘丰生至城下，惮之，不敢进，引军还。思政乃修城郭，起楼橹，营农田，积刍粟，由是恒农始有守御之备。
丞相泰求自贬，魏主不许。是役也，魏诸将皆无功，唯耿令贵与太子武卫率王胡仁、〔魏盖改东宫武卫将军为武卫率。〕都督王文达力战功多。泰欲以雍、岐、北雍三州授之，以州有优劣，使探筹取之，〔雍，于用翻。探，吐南翻。〕仍赐胡仁名勇，令贵名豪，文达名杰，用彰其功。于是广募关、陇豪右以增军旅。
高仲密之将叛也，阴遣人扇动冀州豪杰，使为内应，〔高干兄弟本起兵于信都，仲密故扇动其豪杰，使为应于河北。〕东魏遣高隆之驰驿慰抚，由是得安。高澄密书与隆之曰：「仲密枝党与之俱西者，宜悉收其家属，以惩将来。」隆之以为恩旨既行，理无追改，若复收治，〔复，扶又翻。治，直之翻。〕示民不信，脱致惊扰，所亏不细，乃启丞相欢而罢之。
3以太子詹事谢举为尚书仆射。
4夏，四月，林邑王攻李贲，贲将范修破林邑于九德。〔吴分九真立九德郡。五代志曰：日南郡九德县，梁置德州。将，即亮翻。〕
5清水氐酋李鼠仁，〔清水县，汉属天水郡，晋属略阳郡。五代志曰：后魏置清水郡，隋废郡为县，属秦州。酋，慈秋翻。〕乘魏之败，据险作乱；陇右大都督独孤信屡遣军击之，不克。丞相泰遣典签天水赵昶往谕之，诸酋长聚议，〔长，知两翻。〕或从或否；其不从者欲力于昶，昶神色自若，辞气逾厉，鼠仁感悟，遂相帅降。〔帅，读曰率。降，户江翻。〕氐酋梁道显叛，泰复遣昶谕降之，〔酋，慈秋翻。复，扶又翻；下州复同。〕徙其豪帅四千【章：甲十一行本「千」作「十」；乙十一行本同；孔本同。】余人并部落于华州，〔帅，所类翻。华，户化翻。〕泰即以昶为都督，使领之。
6泰使谍潜入虎牢，令守将魏光固守，〔谍，徒协领。将，即亮翻。〕侯景获之，改其书云：「宜速去。」纵谍入城，光宵遁。景获高仲密妻子送邺，北豫、洛二州复入于东魏。五月，壬辰，东魏以克复虎牢，降死罪已下囚，唯不赦高仲密家。丞相欢以高干有义勋，〔谓起兵于信都以奉欢也。〕高昂死王事，〔谓战死于河阳也。〕季式先自告，〔谓先自永安戍奔告欢也。〕皆为之请免其从坐。〔为，于伪翻。〕仲密妻李氏当死，高澄盛服见之，曰：「今日何如﹖」李氏默然，遂纳之。〔高澄以渔色，使宗勋外叛，其父几死于兵，长恶不悛，衒服以诱纳之，他日杨燕之祸，叔侄相屠，衅由李氏，岂天也邪！〕乙未，以侯景为司空。〔赏平虎牢之功也。〕
7秋，七月，魏大赦。以王盟为太傅，广平王赞为司空。
8八月，乙丑，东魏以汾州刺史斛律金为大司马。
9东魏遣兼散骑常侍李浑等来聘。
10冬，十一月，甲午，东魏主狩于西山；〔邺西无山，盖邯郸之西山也。〕乙巳，还宫。高澄启解侍中，东魏主以其弟并州刺史太原公洋代之。
11丞相欢筑长城于肆州北山，西自马陵，东至土墱，〔马陵盖东魏置戍之地。九域志：代州崞县寨。「墱」北史作「帯」，音丁邓翻。〕四十日罢。
12魏诸牧守共谒丞相泰，泰命河北太守裴侠别立，〔魏收志：河北郡属陕州，本汉、晋河东之河北县地也；隋废郡复为县，属河东郡。守，式又翻。侠，户颊翻。〕谓诸牧守曰：「裴侠清慎奉公，为天下最，有如侠者，可与俱立！」众默然，无敢应者。泰乃厚赐侠，朝野叹服，号为「独立君」。〔朝，直遥翻；下同。〕
十年〔（甲子、五四四）〕
1春，正月，李贲自称越帝，置百官，改元大【章：甲十一行本「大」作「天」；乙十一行本同；孔本同；熊校同。】德。
2三月，癸巳，东魏丞相欢巡行冀、定二州，〔行，下孟翻。〕校河北户口损益，因朝于邺。
3甲午，上幸兰陵，谒建宁陵，使太子入守京城；辛丑，谒修陵。〔晋置南东海郡于京口，南兰陵郡于延陵。建宁陵，梁纪曰建陵，皇妣张皇后陵也。修陵，皇后郗氏陵也。〕
4丙午，东魏以开府仪同三司孙腾为太保。
5己酉，上幸京口城北固楼，更名北顾；〔镇江府图经曰：京口城因山为垒，缘江为境。尔雅，丘绝高曰京，故曰京口。又府治东五里有京岘山，京口得名以此。北固山在府北一里，回岭下临长江，即府治所据及甘露寺基。萧正义传曰：京城之西有别岭入江，高数十丈，三面临水，号曰北固，蔡谟起楼其上以置军实，帝登望久之，曰：「此岭不足须固守，然于京口实乃壮观，于是改曰北顾。」〕庚戌，幸回宾亭，宴乡里故老及所经近县迎候者，少长数千人，〔少，诗照翻。长，知两翻。〕各赉钱二千。
6壬子，东魏以高澄为大将军、领中书监，元弼为录尚书事，左仆射司马子如为尚书令，侍中高洋为左仆射。
丞相欢多在晋阳，孙腾、司马子如、高岳、高隆之，皆欢之亲党也，委以朝政，〔朝，直遥翻。〕邺中谓之四贵，其权势熏灼中外，率多专恣骄贪。欢欲损夺其权，故以澄为大将军、领中书监，移门下机事总归中书，〔门下省众事，侍中、给事中等掌之；今高欢移而总归中书，所以重澄之权。〕文武赏罚皆禀于澄。
