<!-- { "loadSidebar": true } -->
　　【壬午】十九年春正月立太仆院【中统初设羣牧所后改尚牧监至是改立太仆院后又改院为寺】二月辛夘朔车驾幸栁林○以姚文龙为江西宣慰使【饶州总管姚文龙言江南财赋嵗可办钞五十余万定诏以文龙为江西宣慰使兼措置茶法】诏征缅【以台布为右丞伊克徳济为参政领兵以行又诏佥省亦奚不薛及思播叙三州军同征】立行枢宻院【诏扬州岳州俱立行院二十一年又立沿江行院二十二年立江西行院二十八年徙岳州行院于武昌江淮行院于建康后悉并入行省】戊申车驾还宫甲寅幸上都○三月俱蓝入贡【杨廷端再往俱蓝国主及其相阿哈玛特等迎拜玺书遣其臣祝阿里沙忙里八的入贡时伊噜勒昆鄂则尔丕勒玛及木速蛮主玛哈穆特等亦在其国闻诏使至相率来告愿纳嵗币遣使入觐】盗杀阿哈玛特及左丞郝祯【上之北幸也皇太子从左相阿哈玛特留守大都専权贪恣人厌苦之益都千户王着宻铸大铜锤自誓愿击阿哈玛特与髙和尚谋搆变杀之时髙觽张九思皆宿卫宫中着遣西僧二人至中书省言今夕皇太子与国师来建佛事省中疑之命觽等识视皆莫能识乃诘以畨语云太子国师今在何处二僧色变又以汉语问之皆仓皇失对遂执二僧属吏讯问不伏觽乃与尚书绰和尔等集卫士执兵以备顷之枢宻副使张易亦领兵驻宫外觽问果何为易曰夜后当自见固问之乃附耳语曰太子来诛左相也着又自驰见阿哈玛特言太子将至即遣郎中托欢彻尔等往迎出关北行十余里遇伪太子者责以无礼尽杀之夺其马入健德门夜二鼔忽闻人马声遥见烛笼仪仗将至宫门传令啓关觽谓九思曰它日太子还宫必以谔勒哲赛音先请得见二人然后启关呼二人皆不应即语之曰太子未尝行此门今何来此贼计穷趍南门觽亟走南门但闻呼省官姓名伪太子者立马责阿哈玛特数语着即牵去以所防铜锤碎其脑立死左丞郝祯至杀之囚右丞张惠于是髙觽张九思开门大呼曰此贼也叱卫士急捕之留守布敦持梃击立马者坠地众多就擒髙和尚溃去惟着挺身请囚贼之入也矫太子令徴兵张易易不加审以兵与之因坐诛将传首四方九思曰张易应变不审授贼以兵死复何辞若坐以与谋则过矣请免传首从之获髙和尚于髙梁河与着皆弃市着临刑大呼曰王着为天下除害今死矣异日必为我书其事者○评曰王着自誓击杀阿哈玛特为天下除害可谓有疾恶之心者观其事败而挺身请囚义不茍免盖亦有烈丈夫之风焉然使之结刺客直为博浪运锥之举虽或不成亦不失为荆轲聂政顾乃矫令窃兵以入则非矣此所以不得不以盗书之也】夏四月鸿吉哩岱罢以和尔郭斯为右丞相耶律铸为左丞相○下右丞耿仁狱○张惠阿里罢以敏珠尔多卜丹为右丞张雄飞为参政○追治阿哈玛特罪戮其尸【阿哈玛特死上犹不深知其奸及询博啰乃尽得其罪恶始大怒曰王着杀之诚是也命发冡剖其棺戮尸于通门外纵犬食其肉籍马驼牛羊驴三千七百五十八及其妻子亲属所营赀产其奴婢悉放为民郝祯亦斵棺暴尸有司籍阿哈玛特家藏得二人皮问之其妾引住云呪诅时置神坐其上应验甚速又画甲骑围守殿幄兵皆张挺刃内向始得其不轨之状如此】汰省部官【凡阿哈玛特党七百十四人和尔郭斯言已黜者一百三十三人其无过者姑存之诸以妻女姊妹献阿哈玛特得仕者并黜免又勑阿哈玛特滥设官府二百四所存者三十三余并罢之】六月己丑朔日食○命索多将兵讨占城国降之【发淮浙福建湖广军五千海船百战船二百五十命索多将之往讨占城迎战兵号二十万索多率敢死士纵击斩溺五万余又败之于大浪湖斩首六万占城遂降索多造木为城辟地以耕诸小夷皆附积谷十五万斛以给军食】秋七月戊午朔日食○采民女子【耶律铸言有司以采室女害民请令大郡嵗取三人小郡二人择可者厚赐其父母否则遣还】八月甲寅车驾还宫○库克新耿仁等伏诛【耿仁及阿里锡都阿哈玛特侄宰努鼎苏都尔丹皆伏诛醢库克新与其弟玛苏库诏以其罪恶颁告中外仍籍阿里家赀初阿哈玛特欲杀秦长卿刘中泽尼玛多卜丹张雄飞持不可阿哈玛特使谓之曰诚能杀此三人当以参政相处雄飞拒不从奏出为澧州安抚使三人竟死于狱及雄飞除中丞其长子库克新以右丞行省江淮恐不为所容奏留之及是库克新逮至勅中书杂问歴指宰执曰汝辈皆曽使我家钱物何得问我雄飞曰我曾受汝家财物否曰惟公独无雄飞曰如是则我当问汝矣　库克新遂伏辜】立詹事院【以谔勒哲为右詹事赛音左詹事】分三库【内蔵主御用寳玉逺方珍异右藏主金银贝镪左藏主绮罗缣布】冬十月迁瀛国公赵防于上都【省臣奏防及平原公与芮翰林直学士与宜并居上都上曰与芮老矣当留大都余如所言】以扎萨克为中书平章○太史令王恂卒【初恂父良精究天文律厯恂生而颖悟过目成诵既得于家传遂造其极刘秉中见而竒之言于上召见使辅导太子为赞善太子尝问恂筭术对曰筭数六艺之一定国安民不在此也又问以心之所守恂曰许衡尝言人心如印板板本不差虽摹千万纸皆不差太子深然之至是居父丧以毁卒○评曰许衡人心如印板之喻盖即正心以正朝廷百官而逺近万事莫不皆正之说今太子问以心之所守而恂举以为言所对非所问矣若曰心之所守在于主敬而必自寡欲始则切于事理而于太子之心亦有所感发也】帝师琳沁死【逹尔玛巴拉实哩嗣之】十一月以孔洙为国子祭酒【洙袭封衍圣公入觐诏以为祭酒兼提举浙东学校仍给俸禄与防持林庙玺书】勑御史台得选用御史【中书崔彧言国政得失生民休戚百官邪正虽王公将相亦宜纠察近惟御史有言臣以为凡台官皆当建白又选用台察若由中书必有偏徇合从本台选择御史初用汉人十六员今用古十六员相防巡歴为宜从之】十二月杀宋丞相文天祥【天祥至燕馆人供张甚盛天祥不寝处坐达旦遂移兵马司设卒守之既而丞相博啰召见欲使之拜天祥长揖求死辩论百端博啰怒命囚于狱月余再见之益不屈乃释之留燕坐卧一小楼足不履地时上求南人有才者甚急王积翁荐之遣谕防天祥曰国亡吾分一死倘防寛假得以黄冠归故乡他日以方外备顾问可也若遂官之非直亡国之大夫不可与图存举其平生而尽弃之将焉用我积翁欲合宋官谢昌元等请释为道士留夣炎不可曰天祥出复号召江南置吾十人于何地遂止上知其不可屈也将赦之防闽僧言土星犯帝座疑有变未防中山狂人自称宋主有众千人欲取文丞相有投匿名书者云某日烧蓑城苇率两翼兵为乱丞相可无忧者时盗杀阿哈玛特朝廷疑之遂撤蓑城苇迁瀛国公及宋宗室于上都疑丞相者天祥也乃召天祥入谕之曰汝何愿曰愿一死上犹未忍遽麾之退左右力赞遂从之乃诏有司杀于燕京之柴市俄有勑使止之已无及矣天祥临刑殊从容谓吏卒曰吾事毕矣南向再拜死年四十七其衣带中有自所为赞曰孔曰成仁孟云取义惟其义尽所以仁至读圣贤书所学何事而今而后庻防无愧后数日其妻欧阳氏收其尸面如生○评曰天祥杀身成仁舍生取义其素志已定不得死不止盖即豫让所谓将以愧天下后世之为人臣而懐二心者惜乎世祖之不能终全之也或曰王积翁等请释天祥为道士留夣炎恐其复出号召江南不可而止然则非世祖杀之也夣炎杀之耳夫夣炎之言未可深非之也宋厯运已尽天命人心已去天祥之力不足以兴复益涂炭夫生民耳然则如之何而可全天祥以不死哉従其黄冠之请而不使归故乡可也】诏诸路立养济院【中统初诏天下鳏寡孤独废疾之人命所在官给粮赡飬又勑病者给药于粮之外复给以薪至是命各路立飬济院以处之委宪司防治○评曰鳏寡独天民之穷而无告者能行仁政必自此始元世祖平江南立养济院以收恤之可谓知政本矣】召保定处士刘因以为右赞善大夫【因字夣吉容城人父述世为儒家邃性理之学刘肃宣抚真定辟述武邑令以疾辞归年四十未有子忽夣神人马载一儿至其家既觉而生因乃名之曰骃字夣骥后更骃为因骥为吉云因天资絶人日记千百言过目成诵从詹坚受经究训诂注释之说叹曰圣人精义殆不止此及得程朱之书曰我固谓当有是也至评诸子则曰卲至大也周至精也程至正也朱子极其大尽其精而贯之以正也其识髙见逺类此因家居以孝闻聚徒教授师道尊严然随人才器皆有成就表所居曰静修不忽术荐之于朝诏徴因擢承徳右赞善大夫以继母老即辞归养俸给一无所受】




　　元史续编卷二
<史部,编年类,元史续编>
　　钦定四库全书
　　元史续编卷三
　　明　胡粹中　撰
