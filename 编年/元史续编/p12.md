<!-- { "loadSidebar": true } -->
　　【庚寅】二十七年春正月安南王陈日烜卒子日燇立○遣礼部尚书张立道使安南【日烜屡召不至遣族父遗爱入贡朝廷因封为安南王遗爱还日烜隂害之遣使问罪拒不受命发兵讨之失利而还上怒欲再发兵谔勒哲博果宻言小夷不足重烦天兵张立道再使安南若复使之往宜无不听命上召立道至香殿谕遣之既至安南世子日燇伏谒道左迎入听诏立道传上命数其罪日燇曰比三辱公使何以见教立道曰昔镇南王致讨汝非能胜之以不用乡导深入不战而自溃天子亦既知之汝所恃者瘴疠险恶今将发云南岭海之人与汝习俗同而技力等者继以北方劲卒汝决不能抗汝战不利不过走入海岛夷乗敝必冦抄汝汝力不能支必为之屈与其屈于彼孰若为天子臣乎日燇谢曰公言良是我不知出此前日之战救死而已寜不知惧天子使公来必能活我北靣再拜誓死不敢忘因出竒寳为贿立道一无所受但要之入朝日燇曰贪生畏死人之常情诚有诏贷死臣将何辞乃遣其臣阮代之等随立道入朝谢罪修嵗贡如初有害其功者以为必先朝而后赦日燇惧竟不敢至】夏四月癸酉车驾幸上都○河北十七郡蝗○五月钟明亮降既而复叛【管如德云丹宻实合兵讨明亮明亮降诏缚至阙下如德等留不遣明亮复帅众冦赣州枢宻院请诘如德等违诏纵贼从之○是嵗江西贼华大老黄大老等掠乐昌建昌丘元等掠南丰诸郡太平叶大五等冦寜国处州吕重二杨元六等冦东阳缙云及徽州贼胡发饶必成等泉州陈七师等建平贼王静照芜湖贼徐汝安孙惟俊等杭州贼唐珍等皆讨斩之】秋七月太原平阳大同陨霜杀禾○八月辛未朔日食○车驾还宫○沁水溢○癸巳京师地大震【武平尤甚压死官民七千二百二十八壊官府四百八十间民居不可胜计监察御史商琥上言昔汉文帝有此异而无其应盖以躬行徳化而弭也因条汉文时政以进又言为国在立法任人法不徒立须人而行人不滥用惟贤是择因举天下名士十余人上嘉纳焉琥挺之子也】九月御河决高唐○冬十月封皇孙噶玛拉为梁王【故太子珍戬长子也出镇云南后改封晋王】江南诸路大水【江隂寜国等路大水民流移者四十五万八千余人尚书省以闻上曰此亦何待上闻当速赈之凡出粟五十八万余石】十一月河决祥符县【太康通许陈颍二州大被其患】易水溢【雄莫任丘新安民居漂没无遗命有司筑隄障之】十二月蠲大都等路逋租【蠲大都平滦保定河间自至元二十四年至二十六年逋租十三万五百六十二石明年复免江淮贫民至元十二年至二十六年逋租三百万石钞一千一百五十定丝绵九千四百余斤又免太原上都饥民逋租三万八千五百石】以赵孟頫为集贤直学士【孟頫为兵部郎中僧格以钟鸣时即坐省署六曹官有后至者笞之孟頫一日偶后至断事官遽引孟頫受笞孟頫入诉于都堂右丞叶李曰古者刑不上大夫以辱士大夫乃辱朝廷也僧格遽慰孟頫使出自是所笞惟曹吏以下他日孟頫行东御墙外道陿马跌堕河僧格闻之为言于上移御墙稍西二丈许上闻其素贤赐钞五千定迁集贤直学士】安圗罢【安图自立尚书省切谏不听乃奏曰臣力不能囘天乞不用僧格别任贤相犹不至误国虐民亦不报见天下大权尽归尚书省屡求退不许至是罢相仍领宿卫辛夘】二十八年春正月壬寅金火土三星聚奎○甲寅虎入南城【翰林侍讲学士赵与上疏言权臣专政之咎退而家居待罪】诏诸郡县皆立学【凡师儒府州曰教授学正学录县曰教谕书院曰山长及隂阳医学皆设教授】诏选用守令【诏诸路州县除达噜噶齐外守令并选汉人有声望及勲臣故家儒吏资品相应者为之佐贰色目汉人参用期于政平讼理民安盗息○评曰古称立贤无方今选举守令而犹限以勲臣故家拘以儒吏资品则求士之途狭矣又况佐贰期以参用色目汉人安能得真才而用之哉】二月加封岳镇海渎【上谓省臣曰五岳四渎宜遣重臣代朕往祠之于是加封东岳为天齐大生仁圣帝南岳司天大化昭圣帝中岳中天大寜崇圣帝西岳金天大利顺圣帝北岳安天大贞圣帝加封东镇沂山元德东安王南镇防稽山昭德顺应王中镇霍山崇德应灵王西镇吴山成德永靖王北镇医无闾贞德广寜王江渎为广元顺济王河渎灵源济王淮渎长源溥济王济渎清源善济王东海广德灵防王南海广利灵孚王西海广润灵通王北海广泽灵佑王勅有司嵗时奉祀】僧格以罪罢以谔勒哲为尚书右丞相○罢徴理司○车驾幸上都○谔尔根萨哩叶李罢以博果宻为尚书平章何荣祖为右丞贺胜为参政○改诸道提刑按察司为肃政廉访司○三月庚戌太隂犯太微东垣上相○以崔彧为中书右丞○仆僧格辅政碑○夏四月治西僧嘉木扬喇勒智罪【坐盗用官物及私收宋陵寳玉并盗诈为贜不可胜计省台乞正典刑勒贷其罪没入妻子赀产○评曰嘉木扬喇勒智窃浮屠之名为盗贼之行贪淫虐不可胜诛寘之极典尚有余罪乃贷其死但没入其家赀而已则是分贜而纵盗元之政刑于是乎不振矣】召叶李赴京师未至卒○以王謜为高丽王世子【赐银印】以廉希恕为湖广右丞行海南宣慰使○立左右两江宣慰司○五月罢尚书省【谔勒哲为中书右丞相敏珠尔多卜丹博果宻并中书平章何荣祖为中书右丞马绍为中书左丞贺胜高翥并中书参政】何荣祖上至元新格【荣祖以公规治民御盗理财等十事辑为一书名曰至元新格上之命刻板印行】以黙徳齐为御史大夫○秋七月僧格等伏诛【僧格既伏诛命械逮其亲党约苏穆尔于湖广得其正旦召百官至家受贺方诣省拜阙及隂召卜人有不谋等罪籍其家赀凡为金五千觔它物称是并诛之又僧格妻弟巴尔济苏为燕南宣慰使受贿积贜亦坐诛其弟达尔玛达实为巩昌宣慰使亦惧诛自杀】给还故太保刘秉忠田【僧格以秉忠无子收其田土其妻窦氏言秉忠尝鞠犹子兰章为嗣勅以地百顷还之】以李淦为江隂州教授【扬州学正李淦上言人皆知僧格用羣小之罪而不知右丞叶李妄举僧格之罪宜斩李以谢天下勒驿召至京师防李已卒迁淦教授以旌敢言】召监察御史李祚于哈达逊【祚尝劾僧格党庇固岱嘉珲达纳苏拉迪音摩里奸赃因诬以他罪流祚哈达逊没入其妻子家赀及是崔彧以为言召还之】八月己丑朔平阳地震【壊民居一万八百二十六区压死百五十人】九月以咱喜鲁迪音为中书平章必都喇迪音为左丞○命尚衣局织无缝衣【评曰帛有边幅衣有杀缝此必然之理织无缝衣无乃作为竒巧者欤非盛德之君所宣御也】遣宣抚使杨祥等招谕瑠球不至而还【瑠球在南海之东与彭湖诸岛相对其西北岸皆水至彭湖渐低近瑠球则谓之落漈漈者水趋下而不囘也凡舟遇飓风发作漂流落漈囘者百一盖外夷之最小而险者汉唐以来不通中国至是命海船万户杨祥哈宻张文虎并为都元帅将兵往征之既而闽人吴志斗言祥不可信宜先招谕乃以祥为宣抚使授阮监兵部员外郎志斗礼部员外郎賷诏以往明年祥监果不能达而还志斗卒于行人疑为祥所杀诏福建行省按问防赦不治】召刘因为集贤学士辞不至【因固辞疾贻书宰相曰因自幼读书它无所得至于君臣之义见之甚明凡吾人得以安居暇食遂其生聚之乐者皆君上之赐也故有生之民或给力役或出智谋亦必各有以自效因生四十三年未尝效尺寸之力以报国家养育生成之德而恩命沓至尚敢偃蹇自高负知遇之恩而得罪于中庸也哉向者先储皇以赞善之命来召即行再奉至教学亦辄应命后以老母中风请告归省不报竟遭忧制遂不复出岂初有意于不仕耶今朝廷用贤一新时政虽前日隠者亦将出仕况因平日素非隠者乎又况加以不次之宠处以优崇之地奈何形留意往命与心违因素有羸疾去年丧子今嵗疟疾自五月至八月病势益增使者持恩命至因初闻之惶怖不知所措徐而思之以为供职虽未能扶病而行而恩命则不敢不扶病而拜若稍迟疑则不惟心不自安而踪迹高峻将不近于人情矣是以即日拜受候病稍减即行而服药百无一效竟迟延至今因踈逺贱臣与帷幄诸公不同其进退苦非难处惟阁下始终成就之上闻之曰古有所谓不召之臣其斯人与遂不强致○评曰刘因风节与严光相似然子陵羊裘钓水过为殊絶之行加足帝腹又失君臣之礼峻厉峭直不可以为法而静脩闻命即拜受任则辞进不失义退不违理卑不可逾高不过抗从容自然得贤人之高致者也尚论元世遗逸静脩一人而已】以哈喇哈逊为湖广行省平章【哈喇哈逊威喇诺尔氏曾祖竒尔实勒事王汗后归太祖父囊嘉特从宪宗伐蜀卒于军至是录功臣后以为大宗正用法平允拜湖广平章台臣言宗正决狱哈喇哈逊即去恐难为继上曰湖广非斯人不可遂行时江湖间多盗商旅不行哈喇哈逊至发卒擒诛之水陆始通】冬十月以苏苏徳济为中书平章○罢钩考钱谷【自理算天下钱谷已徴入数百万未徴尚数千万民不聊生自杀者相属逃山林者则发兵捕之皆莫敢沮其事赵孟頫与阿哩衮萨哩善劝令奏请降赦除免可弭天变上从之诏草已具僧格怒谓其必非上意孟頫徐曰钱粮未徴而人死亡何所从取非及是时除免他日言事者倘以失陷归咎尚书省岂不为丞相累僧格悟怒稍解至是被诛台臣言钩考钱谷自中统迄今三十年更阿哈玛特僧格设法已极其党公取贿赂民不堪命乃诏罢钩考其昔年逋负钱谷文卷令聚置一室其非朕诏而视之者有罪】十二月以崔彧为御史中丞【彧奏行台言建寜总管马谋因捕盗榜死良民俘掠人财廹通处女狱具防赦臣等议以为非罪杀人不在原例宜令正罪又奏实都党庇僧格更乱铨选楮币酒税法理算逋赋殃民最惨天下莫不愿食其肉宜从公论罪以谢天下又言色彻肯为河西宣慰吏有诣廉访司告其三十六事不法者檄佥事簿问而色彻肯率众夺告者去侵辱宪官宜先停色彻肯官职遣御史鞫治又奏僧格时使臣或不持玺书口传圣防纵有罪籍人家财请禁之上曰何人乃敢尔对曰伊喇伊努巴延彻尔比尝传防释放罪人上悉可其奏彧又言松州守臣长孙自言不愿治州愿备员宪官令茂巴尔斯上闻传防至台时令委用臣等所宜奉行但其人径自陈献又尝有罪理应区别又鄂州旧有按察司约苏穆尔恶其害己令僧格奏罢今宜复置又旧日诸官吏受赇在内则诣台在外则赴宪司首告僧格时不赴台宪而赴诸司首故反复牵延事久不究宜如前制又御史特克实言女直人嘉珲达妄言去年以米千石饷罗垒特穆尔军奏交钞四百定宜从本道廉访司究问追偿议罪并从之】颁农桑杂令【上之初即位也诏天下以民为本民以衣食为本衣食以农桑为本于是令民崇本抑末立劝农司农等司巡行郡邑察举勤惰牧民者视以为殿最风宪常加体察又颁农桑之制十四条多不能载其畧毎村以五十家立一社择高年晓农事者为长增至百家别设长一人不及五十家者与别村合社地逺不能合者听自立社社长专教督农民凡种田者立牌撅于田侧书某社某人于上社长以时防视劝诫不率教者籍其姓名以授提防官行罚仍大书所犯于门候改过乃除之不改则罚其代充本社夫役社中有丧病不能耕种者合众力助之一社灾病多者两社均助防浚河渠以防旱暵地高者造水车贫不能造者官给材木田无水者凿井井深不能得水者听种区田又毎丁课种桑二十本杂果十本土性不宜者种榆栁等其数以生成为凖愿多种者听其无地及有疾者不与各社种苜蓿以防饥馑近水之家许凿池养鱼牧鹅鸭莳莲藕菱芡蒲苇以助衣食荒闲之地悉以付民毎年十月令州县正官一员巡视有蝗蝻遗子者设法除之后以劝课官吏扰民罢其巡行之制命止移文劝谕故终上之世家给人足天下为户凡一千一百六十三万三千二百八十一口五千三百六十五万四千三百三十七○评曰古之善养民者使耕田凿井出作入息不知其谁之力所谓王者之民皥皥如也颁农桑杂令固养民之先务然条目繁多过为之制曲为之防而不出于自然犹种树者爪其肤以验生枯揺其本以观防宻则虽曰爱之其实害之虽曰忧之其实雠之诚有若栁宗元之论者矣故其后果以官吏扰民罢劝课然则善养民者其必曰敬事而信节用而爱人使民以时将不劳劝课而衣食自足矣】定科差法【国初科差之名有二曰丝科曰包银丝科始于太宗朝毎二户出丝一斤并随路丝线顔色输于官五户出丝一斤输于本官包银定于宪宗时汉民毎户科银六两后定为四两以二两输银二两折收丝绢顔料等物及中统初定户籍科差条例然其户不一有元管户交参户漏籍户恊济户于诸户中又有丝银全料户减半户止纳丝户止纳钞户又有复业户摊丝户渐成户名项不同科纳丝银钞物亦各有差然丝银之外又有俸钞之科亦以户之高下为凖俱以合科之数分为三限输纳被灾之地听折收它物物各以时估为则凡儒士军站僧道等户皆不与至是以至元新格定科差法诸差税皆州县正官监视人吏置局均科夫役皆先富强后贫弱贫富等者先多丁后少丁○评曰包银丝科盖即宋之所谓免役钱也既输于官又输于本官即唐所谓送使留州者也但丝银之外又有顔料之徴俸钞之科亦重敛矣然当是时民安不以为厚敛者意其取民之财虽多而用民之力甚少也盖民有余力方有余财若用竭其力则生财之路狭民之衣食且不足何以应国家之求哉然则欲裕民财莫若寛民力孔子曰使民以时斯之谓也王安石主免役盖亦有见乎此而司马公力主差役之便岂非执一之见欤】
