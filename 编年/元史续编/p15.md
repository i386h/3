<!-- { "loadSidebar": true } -->
　　【丁酉】大徳元年春正月以张斯立为中书叅政○二月封缅王【诏曰祖宗肇造区宇以来万邦莫不畏威懐徳先朝临御之日尔国使人禀命入觐诏已允请尔乃食言是以我阃帅加兵于彼兹者尔遣子信合八的奉表来朝宜示含特加优渥今封的立普哇拿阿迪提牙为缅王赐银印信合八的为缅国世子锡以虎符仍勑云南等处邉将毋擅加兵尔国官民各宜安业】以王庆端为中书右丞○诏改元赦天下【改今年元贞三年为大徳元年】三月以额森特穆尔为中书平章梁徳珪为右丞巴特玛琳沁为左丞○立江淮等处财赋总管府○五台山佛寺成【皇太后将亲往祈祝监察御史李元礼上封事曰太后临幸五台其不可有五盛夏禾嫁方茂民食所仰骑从经过无不蹂践一也亲劳圣体往复暑途万一失调悔将何及二也陛下守成持盈举动必书书而不法将焉用之三也劳民伤财以奉土木四也佛本西方圣人以慈悲方便为教不与物竞虽穷天下珍玩供养不为喜虽无一物为献亦不怒今太后欲为兆民祈福而先劳圣体使天子违缺定省五也伏望俭以养徳静以颐神不祈福而福自至矣台臣不敢以闻其后侍御史旺沁与中丞崔彧不合取元礼章封入奏之曰崔中丞私汉人李御史大言谤佛不宜建寺上大怒勅丞相谔勒哲鞫之平章博果宻读其书谔勒哲曰其意正与吾同往吾尝以此谏太后曰我非喜建寺盖以先帝尝许为之非汝所知也博果宻曰他御史惧不敢言惟一御史敢言此可赏也博果宻等入言之上沉思良久曰御史言是也遂罢旺沁复元礼职○评曰李元礼之疏可谓切直矣成宗初闻之而怒以其谤佛也徐思之而惟知其言之有礼而非谤也不独复元礼之职而能罢旺沁之官如是则忠谠日进而防佞日退矣非明哲之君何以能此崔彧素称忠直而于此不惟不能谏又匿元礼之疏不敢以闻岂非所谓见义不为无勇者哉】丙子车驾幸上都○夏四月癸巳朔日食○省台议上风宪事宜【省台臣僚奏阿喇卜丹及崔彧陈台宪事宜臣等议乞依旧不立台选惟御史及本台首领官许自举用亷访使必择防古人为使或阙则以色目世臣子孙为之其次参用色目汉人各省文案听行台委官检覆有宿卫近侍奉特防令台宪擢用者必须明奏然后任之行台御史秩满而有效绩者或迁内台或呈都省迁调亷访使亦如之不称职者省台择人代回未歴有司者授任牧民经省台同选者听台自调中书或用台察之人亦宜台臣同议各官府风宪官毋得辄入体察制曰可】五月河决汴梁【三万余人塞之】上思州叛蛮黄胜许遣其子志宝来降○漳河溢○六月褒赐湖广叅政崔良知【以良知亷贫特赐钞千定】乙未太白昼见○有星陨于崇仁县【化为圆石緑色】和州歴阳县江涨【漂万八千五百余家】汴梁南阳大旱○衡州酃县山崩○秋八月车驾还宫○冬十月戊午太白经天【十一月戊子甲辰复经天】以髙丽世子謜为髙丽王加王昛为逸夀王【昛告老故有是命】大都总管锡迪坐贜释不治【锡迪坐贜当罢上以故臣子特减其罪崔彧言不可使复任上曰卿等与省臣诫之若后复然则寘尔死地矣○评曰法者人君所与天下共者也以故臣子特减其罪则废法矣法废而欲治天下得乎其后江浙平章嘉珲徳尔黙色南台中丞张闾互相告劾两释不问元之政纲凌迟堕废不待至正之末而后见也】复立芍陂等屯田○改云南行台为陜西行台【徙治京兆而云南改立亷访使其后遂定天下为二十二道内八道中台山东东西道济南置司河东山西道太原置司燕南河北道真定置司江北河南道汴梁置司淮西江北道庐州置司山南江北道荆州置司江北淮东道杨州置司山北辽东道大宁置司江南十道南台江东建康道宁国置司江西湖东道隆兴置司江南浙西道杭州置司浙东海右道婺州置司岭北湖南道潭州置司岭南广西道静江置司海北广东道广州置司海北海南道雷州置司福建闽海道福州置司江南湖北道武昌置司陕西四道西台陜西汉中道鳯翔置司河西陇北道甘州置司西蜀四川道成都置司云南诸道中庆置司】是嵗水旱【济南反金复州水旱大都辽阳潘阳广宁水顺徳河间大名平阳旱河间平乐交河疫死六千五百余人江南常州建徳温韶澧南雄常徳临江皆大水庐夀阳淮安饥】
　　【戊戍】二年春正月诏减田租【诏以水旱减郡县田租十分之三伤甚者尽免之老病单弱户并免差税三千】赐翰林集贤儒臣王恽等钞有差【上以两院儒臣王恽问复王构赵与王之纲杨文郁王徳渊王颙宋渤卢挚耶律有尚李泰郝采杨麟皆先朝耆徳清贫守道各赐钞有差凡二千一百余定】诏祭太庙増用马【初太保月察察而等奏请庙享増用马从之至是特祭太庙用马牛一羊鹿野豖天鹅各七余品如旧为特祭之始国俗重马湩其马牲既与三牲同登于爼而割奠之馔复与笾豆俱设将奠牲盘酹马湩则防古大祝升诣第一座呼帝后神讳以致祭年月日数牲齐品物致其祝语列室皆如之礼毕则以割奠之余撒于櫺星门外名曰抛撒茶饭盖以国俗行事尤其所重也】二月辛酉荧惑太白嵗星聚危荧惑犯嵗星○立浙西都水庸田司【専主水利】以张九思梁徳珪并为中书平章杨炎龙为右丞○乙酉车驾幸上都○丞相谔勒哲奏请节用【上谕省臣曰毎嵗天下金银钞币出入防何诸王驸马赐与及一切营建所用防何其防计以闻于是谔勒哲奏嵗入之数金一万九千两银六万两钞三百六十万定然犹不足于用于至元钞本借二十万定自今敢以节用为请上嘉纳焉为罢中外土木之役】罢建康金银铜冶【转运司还淘金户于原籍嵗办金悉责有司○评曰生财有大道诚不在于淘冶煎炼也罢之宜矣然还淘金户于原籍而责嵗办金于有司金何从而出乎所谓止沸而不能离薪者也】三月责降道州守臣【逹噜噶齐阿琳巴哈总管周克敬坐虚申麦熟不赈饥民台臣言虽经赦宥宜降一等从之】夏四月燕南山东两淮江浙郡县蝗【凡一百五十处】五月以何荣祖为中书平章巴特玛琳沁为右丞○六月西台侍御托欢坐罪罢【以受赂不法也】罢江南门摊夏税【台臣言江南宋时行两税法自阿尔哈雅改为门摊増课钱至五万定宣慰张国纪又请复科夏税与门摊并征以图陞进湖湘重罹其害于是上命中书趣罢之】禁诸王擅行令防【越例开读者并所遣使拘执以闻】秋七月大河决【漂归徳属县田庐禾稼诏免田租一年】遣使召髙丽王謜复以其父昛统国政【謜擅命妄杀中书奏罪当废诏遣右丞杨炎龙佥枢宻院洪君祥召其入侍以昛仍知国事】江西江浙水○九月丙申帝还宫○御史中丞崔彧卒【彧以敢言任中丞十年世祖时中书请以为○丞世祖曰彧不爱于言惟可使任言责然居台中久守正不阿人多疾之宝泉提举张简父子讼彧不法十余事按问无验系狱死御史鄂啰实喇劾奏彧上怒其妄言笞而遣之彧遂以病辞上谕之曰卿之辞退诚是然勉为朕少留遂加平章政事彧寻奏先朝在籍儒人皆复其家今宜遵旧制俾亷访司勉励上深然之至是卒至大初赠太傅追封郑国公谥忠肃】以王庆端为中书平章○冬十二月戊午太白经天○括马【除牝孕者三嵗以上并拘之】増置各路推官【上路二员下路一员】以哈喇哈逊为江浙左丞相【由本省平章陞】定诸税钱三十分取一○命廉访司嵗察举所部亷干者各二人
　　【己亥】三年春正月中书省臣请避位不许【省臣以天变请避位上曰此汉人所説岂可尽从卿但当择贤者任之○评曰天道之变由人为所感欲弭天变在君臣脩政而已今宰执特请避位而不闻増脩徳政变何自而弭夫应天以实不以入成宗以为卿等但当择贤者任之其知任贤为脩政之本矣呜呼贤哉】封伊玛和尔为定逺王【伊玛和尔阿里布格子也后改封定王】复以王昛为髙丽王【遣工部尚书额森特穆尔翰林侍制贾汝舟賷诏往谕之】以哈喇哈逊为中书左丞相○流髙丽柄臣赵仁规崔冲绍于逺州【二人附王謜擅命妄杀至是丞相谔勒哲等奏世祖时罢髙丽省院台改立佥议府宻直司监察司今謜加仁规等司空司徒侍中之职昛又给仁规赦九死奨谕文书及私造厯擅冩皇朝帝系謜擅杀人仁规进女侍为巫蛊等事上乃命杖之流仁规于安西冲绍于巩昌】乙巳太白经天○二月癸丑朔车驾幸栁林庚辰幸上都○罢四川福建行省○三月遣补陀僧一山使日本○命何荣祖等更定律令【上谕荣祖曰律令良法也宜早定之对曰臣所择者三百八十条一条有该三四事者上曰古今异宜不必相沿但取宜于今者】江浙平章嘉珲等有罪勅皆勿问【行台劾教化受财三万余定嘉珲复言平章徳尔布哈敛财赋时盗钞三十万定及行台中丞张闾受李元善钞百定勅俱勿问】夏四月以伊埒布哈为中书左丞○五月复立征东行省【哈克繖还言王昛不能服其国人朝廷宜遣官共理之遂立征东行省以库哩济苏为平章】秋七月放江南诸寺佃户为民【省臣言江南诸寺佃户五十余万本皆编民嘉木扬喇勒智冒入寺籍宜加厘正从之】勅禁捕鹙【扬州淮安蝗在地者为鹙啄食飞者以翅击死乃禁捕鹙】八月己酉朔日食不应【太史言是日已时日当食二分有竒至期不食众惧保章正齐履谦曰当食不食在古有之矧巳时近午阳盛隂微故当食不食遂考唐开元以来当食不食者凡十事以闻○评曰日月行天有常度故交食可推防而知日食不应推防者之过也齐履谦为太史不能引过而曲为己时近午阳盛隂微之説以欺其君其失甚矣唐开元以来当食不食者皆阙于推步而非有它也乃引以文过则其过益甚矣履谦于当时在端亮之列而犹若此惜哉】九月壬辰流星有声如雷【起自河鼓没于牵牛之西色赤尾长丈余】己亥车驾还宫○冬十月壬子立皇后巴约特氏○十一月杭州火○复置诸路恵民药局【初太宗于燕京等十路置局官给银五百定为本用营子钱以备药物择良医主之以疗贫民世祖末年以失陷官本罢之至是依旧例复置皆令各路正官提调○评曰给医药以疗贫民之有疾病者此爱民之仁济物之义也而出银为本月营子钱以备药物则与民争利而有害于仁政矣】十二月以谔尔根萨理为中书平章【初谔尔根萨哩以僧格故罢政有言其在太史院时数言国家灾祥事大不敬请下吏治世祖大怒欲抵言者罪谔尔根萨理顿首谢曰陛下含容臣万死莫报然欲致言者罪恐自是无为陛下言事者世祖嘉其长厚使复领太史院上之未即位也数召之不往以其得大臣体深重之毎召对不名赐坐视诸侯王语左右曰若全平章于今无此乃命复入中书谔尔根萨哩父竒塔特萨哩学佛师名之曰万全因以父字为全氏云】命皇侄哈尚出镇北邉【宁逺王库库楚总兵北邉怠于备御命哈尚代之哈尚者裕宗第二子达尔玛巴拉之长子母曰逹吉鸿吉哩氏所谓兴圣皇太后也】


　　元史续编卷五
<史部,编年类,元史续编>
　　钦定四库全书
　　元史续编卷六
　　明　胡粹中　撰
