<!-- { "loadSidebar": true } -->
　　【丁未】十一年春正月癸酉上崩于玉徳殿【丙寅朔上疾甚癸酉崩在位十三年夀四十二】庚午安西王阿南达入京师【左丞相阿固台平章巴图玛克新巴延中政院使集赛道兴等潜谋推戴皇后巴约特氏称制安西王辅之于是阿南达与诸王莽赉特穆尔至京师阿固台集廷臣议祔庙摄政事中丞何玮难之阿固台变色曰中丞独不畏死耶众皆惧玮从容曰死畏不义耳苟死于义夫复何畏遂以疾去位○评曰元之统绪传授最为不正然亦无可考所以然者由于后妃不分故嫡庶无辨皇后则曰大皇后二皇后皇子则曰大太子二太子皆极其数之所至而止世祖以前勿论裕宗于世祖诸子第三而立为太子成宗又裕宗第三子疑皆为正嫡矣成宗皇太子徳夀既薨若其无嗣当立其兄弟无兄弟则次及庶长所谓庶长晋王哈喇岱是也哈喇岱既薨则其子额森特穆尔所谓泰定帝者当立若武宗则其父逹尔玛巴拉又裕宗第二子也以嫡则非嫡以长则非长乌得而承正统哉安西王世祖之众子所以萌窥伺之志也欤窃疑武宗兄弟在成宗时已为国人所与观大徳九年六月立徳夀为皇太子七月出仁宗及其母鸿吉哩氏居懐州意自可见矣故论是非则安西懐宁无甚相逺论贤否则懐宁为优至于事之成败则阿固台等谋挟皇后称制以推戴安西已自不正而哈喇哈逊李孟托克托何玮诸贤深图秘计左提右挈所以能有成也】二月辛亥皇侄阿裕尔巴哩巴特喇至自懐州自为监国执安西王阿南达等送上都【初帝崩诸奸臣谋断北道请皇后垂帘立安西王阿南达右丞相哈喇哈逊宻遣使北迎懐宁王哈尚是为武宗南迎阿裕尔巴里巴特喇是为仁宗先悉收百司符印封府库称病卧阙下中宫传防日数至皆不听文书并不署行众欲害之而未敢及仁宗与母鸿吉哩氏俱至近郊众犹未之知也既至有言安西王谋以三月三日伪贺仁宗千秋节因以举事者阿舒布哈言于丞相曰先人者胜后人者败后一垂帘我等皆受制于人矣丞相曰善乃先二日诈为懐宁使者称召安西王计事因执送上都○初裕宗皇后命布衣李孟辅导武宗仁宗于潜邸及仁宗居懐州孟单骑以从为讲古今得失成败及君臣父子之义深见信重安西之变哈喇哈逊宻使来告疑而未决孟曰宫车宴驾大太子逺在万里殿下当急还宫庭以折奸谋不然使邪党成谋以一纸书召还则殿下母子且不自保矣仁宗喜曰先生之言社稷之福也乃奉太后还都时哈喇哈逊称疾不出遣孟往问之适成后使人问疾孟入长揖而坐已而前引其手诊脉众以为医得不疑既而知安西王即位有日还报曰事急矣不可不早图之左右皆不能决仁宗曰当以卜决之命召卜人有儒服持囊游市者召至孟出迎语之曰大事待汝而决但言其吉乃入筮得干之暌孟曰筮不违人是谓大同仁宗遂振袖而起上马自延春门入哈喇哈逊自东掖来就之收首谋同恶者悉送狱奉玺北迎武宗中外遂定仁宗自为监国以孟为参政孟久在民间周知闾阎疾苦幽隠损益庶务切中利病逺近悦服然裁抑侥幸羣小多不乐孟乃辞不足重任弗许遂逃去不知所之】夏五月甲申懐宁王哈尚即皇帝位于上都○废皇后巴约特氏寻杀之○诛左丞相阿固台安西王阿南达等【诸王莽赉特穆尔等皆被诛】大赦天下【免两都隆兴差税三年诸路分量轻重优免】追諡皇考曰顺宗皇帝尊母元妃鸿吉哩氏为兴圣皇太后以塔喇海为中书左丞相绰和尔阿舒布哈莽赉布哈并为平章刘正为左丞竒彻额森特穆尔并参政塔斯布哈为御史大夫诸宰执进秩有差【加枢宻知院托多尔海太傅右丞相哈喇哈逊太保】六月癸巳朔立皇弟阿裕尔巴哩巴特喇为皇太子【初兴圣太后至自懐孟既定内难以两太子星命付隂阳家推筭问所宜立者曰重光大荒落有灾旃防作噩长久重光为武宗年干旃防为仁宗年干太后颇惑之遣近臣多罗谕防于帝曰汝兄弟皆我所出岂有亲疎隂阳家所言不可不思上黙然谓喀喇托克托曰我勤劳邉陲十年次序居长今太后以星命休咎为言天道茫昧谁能豫知使我即位上合天心下副民望虽一日之短亦足垂名万年此殆柄臣忌我故为是动揺耳汝为我往察事机疾归报我托克托驰至京师以所受防闻太后曰脩短之説虽出术家为太子逺虑乃出我深爱不速来何为既而太后及皇弟屏人语托克托曰太子孝友今汝所致言殆有谗间之者汝归善弥缝使骨肉无间则汝功不细矣扎克托顿首谢还奏之上大悟三宫协和遂立皇弟为皇太子其后三寳努劝立皇子召托克托语故托克托曰太弟曩定宗社居东宫已久兄弟叔侄世世相承孰敢紊其序乎三宝努曰今日兄已授弟后日能保叔授其侄乎托克托曰在我不可渝彼失其信天实鉴之遂不能夺】以竒塔特布济克为中书平章绰尔齐塔海并右丞阿里为左丞喀喇托克托为御史大夫○甲午立中都【建行宫于翁果察图之地立宫阙为中都】封皇太子乳母李氏为夀国夫人【其夫燕嘉努为夀国公】上大行皇帝尊諡【諡曰钦明广孝皇帝庙号成宗○祔太庙哈喇哈逊与羣臣议以皇考顺宗于成宗为兄二帝神主依次序升祔为宜太祖居中睿宗西第一世祖第二裕宗第三顺宗东第一成宗第二制可○评曰古者祖有功宗有徳故宗庙所以祀天下一国之君者也昭穆相传各为世次有不可紊者若小宗继大宗旁支接正统则皆以所继承所遗不得顾其私亲此古今之通义也元之睿宗裕宗顺宗皆未尝居天子之位但当祔食于其所出之帝而各为立庙已非礼矣又况成宗为君时顺宗为之臣兄弟之不先君臣尚矣岂有依次序升祔而跻顺宗于成宗之上者乎失礼之中又失礼焉哈喇哈逊李孟何玮诸臣何能逃其责乎】以乌鲁斯竒尔摩多并为中书右丞遥授茂穆苏平章政事【茂穆苏以角觗屡胜故有是命】置詹事院【以赵仁荣为詹事王约副詹事时太子承制立左卫率府欲署军官约持不可太子召问之约曰皇太子事不敢不为天子事不敢为太子悟竟罢又欲取安西兵器约谓詹事谔勒哲曰千里取兵器人必惊疑主上闻之奈何谔勒哲愧谢曰实虑不及此又欲取福建綉工童男女六人约以为动扰不宜乃止家令薛居敬言陜西分地事因被命往理之约不肯署且曰太子潜龙也当勿用之时为飞龙之事可乎遂寝不行时又进奉兴圣宫金二千七百五十两银十二万九千二百两钞一万定币帛二万二千二百八十匹赐皇太子亦如之】封皇妺祥格为鲁国大长公主【驸马多阿克巴拉为鲁王】进髙丽王謜爵沈阳王【謜寻更名章】秋七月癸亥朔封图喇为越王○甲子告谢南郊社稷【命御史大夫特古勒徳尔知院塔尔呼岱平章绰和尔以即位告谢南郊社稷】哈喇哈逊罢【初皇太子入京师阿固台有勇力人莫能近诸王圗喇手之以功封越王哈喇哈逊以为祖宗非亲王不得加一字之封圗喇疏属不可以功废旧制上不听圗喇因譛于上曰安西谋干大统时丞相亦尝署文书由是罢为和林行省左丞相仍太傅且以太师伊彻察喇为右丞相】以塔喇海为右丞相塔斯布哈为左丞相达实哈雅嘉珲达呼噜丹拜布哈并为平章王寿郝天挺并为左丞博啰达实为参政济尔哈朗为御史大夫额尔吉纳知枢宻院事及封爵功臣有差【封班布尔锡齐王圗烈讷济王徳勒格尔布哈北寕王伊彻察喇淇阳王喀喇托　克托奉国公特古勒徳尔郓国公绰和尔容国公】遥授教坊司官为平章【教坊司达噜噶齐实廸仪奉司大使呼实哈雅特穆尔布哈并遥授平章为玉宸乐院使○评曰平章政事经国大臣之任也始则茂穆苏以角觗屡胜得居其位及是实廸等以教坊伶官遥授是职元之名爵缪滥至此乌足贵哉若夫监察御史朝廷耳目所以肃清庶政而以任豢虎人彻尔济苏丞相天子股肱所以表正百僚而以宠宦者李邦宁翰林承防斯文宗主而以授西僧嘉勒斡巴勒武宗用人如此其为政葢不言而可知也】竒彻罢○省台奏铨选非法【省臣言内降防与官者八百八十余人已除三百未除者犹五百余请自今越奏者勿与上曰然又言外任官带相衔非制而台臣亦言省院台得自选官具有成宪今御史廉访司官非本台公选而从诸臣所谓降内防用之非祖宗成宪上曰若此者卿等皆当执而勿与】八月以博啰特穆尔为中书右丞额卜徳哷勒为参政王夀为御史中丞○江南饥○建佛阁于五台寺○赐诸王孝经【中书右丞博啰特穆尔译孝经以进诏曰此孔子微言王公庶民皆当由是而行命刻板模印诸王以下咸赐之】九月甲子车驾还宫○改太常寺为太常礼仪院○定中书省臣员数【省臣言比议省官员数有防依旧制定为十二员右丞相塔喇海左丞相塔斯布哈及平章绰和尔竒塔特布济克如故余令臣等议请以阿舒布哈达实哈雅为平章博啰达实刘正为右丞郝天挺额森特穆尔为右丞于璋额卜徳哷勒为参政其班朝诸司冗员并宜拣汰】拜布哈罢【出为江浙平章】以玛努勒知枢密院○建佛寺于五台山○冬十一月丙寅帝朝隆福宫【上玉册宝】诏议更用银钞铜钱○改典瑞监为院【至元初立符寳局后改典瑞监至是改监为院秩正二品置院使四员同知佥院同佥院判各二员】诏改元【改明年为至大元年】封雅克呼圗克为楚王○是嵗尊崇孔子为大成至圣文宣王【制曰葢闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纂承丕绪敬仰休风循治古之良规举追封之盛典可加大成至圣文宣王遣使阙里祀以太牢于戯父子之亲君臣之义永惟至教之遵天地之大日月之明奚罄名言之妙尚资神化祚我皇元主者施行】












　　元史续编卷六
　　钦定四库全书
　　元史续编卷七
　　明　胡粹中　撰
