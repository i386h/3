<!-- { "loadSidebar": true } -->
　　【戊子】二十五年春正月毁中统钞版○上畋于近郊○以固岱为江浙左丞相○毁宋宫室为塔寺【西僧嘉木扬喇勒智以宋宫室为塔一为寺五】以云南王额森特穆尔镇大理○三月丁亥荧惑犯太微东垣上相○戊子车驾还宫○遥授松江民曹梦炎浙东宣慰副使【梦炎愿嵗输米万石乞免他徭且求官职僧格以为请故有是命】镇南王托欢军还陈日烜遣使来谢罪【进金人以代已罪诏谕日烜入朝】徐邳州雨雹【大如鸡卵伤麦】夏四月广东民董贤举等作乱云丹宻实讨平之【贤举等七人皆称大老聚众反剽掠吉赣瑞抚龙兴南安诏雄汀诸郡江西行院副枢云丹宻实帅兵讨之明年十月获贤举及丘应祥等送京师其党遂平】浙西大水【杭蘓湖秀大水诏辍上供米二十万石赈其贫者】万安寺佛像成【凡费金五百四十两水银二百四十斤】诸王库库岱叛绰和尔执之来归○河决襄邑○诏皇孙北征【抚诸军讨叛王和尔郭斯哈坦圗噜罕等】六月处州民栁世英等作乱浙东宣慰副使史耀讨平之○秋八月癸亥尚书省成○九月置徴理司【专治合追财谷以甘肃参政圗烈扬阿佥省吴诚并为徴理司使僧格又奏请以参政实都户部尚书王巨济参议阿萨尔山东按察使何荣祖扎尔古齐圗固勒泉府卿李佑奉御吉丹御史戎益佥枢宻院崔彧断事官燕真刑部尚书安佑御史巴延等理算江浙江西福建四川甘肃安西六省钱谷仍给兵为卫于是天下骚然江淮尤甚○评曰理算钱谷非美政也而何荣祖崔彧等亦任其事而不辞者斯盖僧格之深计欲屈名臣涖之以杜塞言者而彧等畏之亦不敢辞也】海都犯边巴圗约苏圗迎撃死之○以谔尔根萨哩为尚书省平章○冬十月遣瀛国公赵防学佛于吐畨○十一月以何荣祖为中书参政○遣礼部侍郎李思衍等使安南○立僧格辅政碑【大都民史吉等请立石为僧格颂徳上曰民欲立则立之仍告僧格使之喜也于是翰林制文题曰王公辅政之碑树于省前楼覆其上而丹雘之】改释教总制院为宣政院【以唐吐番来朝于宣政殿故名其官僧俗并用军民通摄秩从一品以僧格兼院使】十二月以董文用为御史中丞【初安圗奏文用为工部侍郎阿哈玛特疾之使鹰监奏其不给鹰食上怒促捕之及入上望见曰董文用岂为汝治鹰食者邪至是拜中丞乃举胡祗遹王恽雷膺荆幼纪许权孔从道等十余人为按察使徐琰魏初为行台中丞当时以为极选时僧格当国贵戚见之皆屏息文用独不附之僧格使人风文用颂已功不答又自谓文用曰百司皆具食丞相府矣亦不答但取外郡所上盗贼之目谓之曰百姓非不欲安乐急法敛至此耳御史台所以救时政之不及丞相当助之不当抑之也僧格愈恨摭拾台事文用不为屈具奏其奸状诏报语宻而人不之知僧格方谮文用戆傲沮挠尚书省事上曰彼御史职也何罪僧格乃不敢言】枢宻副使商挺卒【挺曹州人金乱走冠氏与元好问杨奂逰东平严实聘为诸子师实卒子忠济辟挺经歴上在关中召对称防因从南征及宪宗崩上北还道遣张文谦与挺计事挺曰军中当严符信以防奸诈文谦追及言之上大悟駡曰无一人言及此非商孟卿防败大计速遣使至军立约未防阿里布格果使人至执而斩之诛阿拉克岱尔珲塔噶挺功为多上尝以古良将称之赵炳之死事连挺下狱久之得释复以为枢宻副使卒】江浙丞相防固岱杀南台中丞刘宣【时防固岱悍戻纵恣常虑台臣纠劾而尤畏宣一日宣与大夫出城见有以军船载苇者御史张谅诣之知为省官所使诣扬州覆实固岱怒使人入建康侦伺台中违失台官皆惧隂托以自解惟宣不为动防固岱日罗织宣罪逮系宣子于扬州狱又令建康酒务淘金等官以罪免者诬告行台沮壊钱谷事闻朝廷遣官往鞫治宣及御史六人俱就逮行省列兵卫驱廹之宣不胜愤遂自刭始宣将行以一缄付从子自诚令勿啓视宣死视其书云触怒大臣诬搆成罪岂能与垄断小人交口辨讼屈膝为容于怨家之前身为台臣义不受辱当自引决但不获以身徇国为恨耳呜呼天乎实鍳此心且别有公文陈防古岱罪状治书侍御史霍肃为叙其文读者悲之行省奏宣罪重自杀竟不得白其寃然宣忠义节操为世所重闻者莫不悼惜延祐中台臣以为言赐宣彭城公谥忠宪】





　　元史续编卷三
　　钦定四库全书
　　元史续编卷四
　　明　胡粹中　撰
　　【己丑】二十六年春正月丙戌地震○江广盗起【御史大夫约苏特穆尔奏江南盗贼凡四百余处宜选将讨之上曰云丹宻实屡以防闻固岱已往卿无以为虑】开防通河【寿张县尹韩仲晖太史院令史边源相继上言请开河置闸起须城县安山之西南由寿张西北至东昌又西北至临清引汶水以达御河以便漕贩乃出楮币一百五十万缗米四百石盐五万斤为佣直及备器用征旁郡丁夫三万遣断事官果勒礼部尚书张孔孙兵部尚书李处巽等董其役是月己亥兴工至六月辛亥成凡二百五十里建牐三十一用工二百五十一万赐名防通河】二月丁夘车驾幸上都○丞相巴延出镇和林以巴塔尔为中书平章【巴延以丞相兼知枢宻院和林置知院自巴延始】三月庚辰朔日食○台州杨镇龙作乱讨平之【镇龙聚众寜海僭号大兴国冦义乌东阳浙东大震诸王鸿吉岱时谪婺州帅兵讨平之】陜西甘肃饥○乙未铸浑天仪成○夏四月加御史大夫约苏特穆尔太傅○五月广东贼钟明亮等来降【明亮初冦赣州掠寜都据秀岭诏发江淮戍兵五千命江西参政管如德将以讨之至是率一万八千五百七十二人来降云丹宻实请以明亮知循州宋士贤为梅州判官丘应祥等十八人为县尹巡尉上不允并令赴都○是年信州贼鲍惠日等三十三人皆伏诛】以实都为尚书左丞何荣祖为参政张天佑为中书参政○御河溢【御河溢入防通渠漂东昌民居七月又溢】海都犯边【和林宣慰使竒卜同知奈曼　岱副使巴尔特穆尔皆反应之】六月绛州大旱○秋七月戊子太白经天【凡四十五日】辛夘太白犯牛○上亲征海都○立云南行台以程思廉为中丞【思廉奉宣上意绥懐逺人闻者慑服云南旧有学校而礼教不兴思廉力振起之始有从学问礼者】八月置囘囘国子监【尚书省言伊斯题费文字宜施于用今翰林院伊普迪哈鲁鼎能通其字乞授以学士凡公卿子弟与俊民依汉人入学肄习为便遂置囘囘国子监】九月置高丽国儒学提举司○冬闰十月车驾还宫○钟明亮复反寇梅州【明亮以万人寇梅州江罗等以八千人寇漳州韶雄诸贼二十余处皆举兵应明亮诏云丹宻实合江西福建兵讨之】婺州民叶万五作乱【万五以万人寇武义杀一千户江浙平章布哷齐将兵收讨之】十一月漳州贼陈机察等降【机察等以八千人冦龙岩福建行省兵破之遂与丘老大张顺等以其党降行省请诛之下枢宻院议范文虎曰贼固当诛然既降而杀之何以示信宜遣赴阙从之○评曰范文虎言杀降何以示信其论当矣然文虎降臣之首所谓恕己之心恕人者也】十二月括马【一品二品许乗五匹三品三匹四品以下二匹六品以下一匹余者悉括入官】封皇子库库楚为寜逺王○南台侍御史程文海入朝【时僧格专政法令苛急四方骚动文海入朝上疏曰臣闻天子之职在择相宰相之职在进贤不进贤而殖货非为上为徳为下为民之意也昔陈平以不对决狱钱谷为知相业今权奸立尚书省钩校钱谷以刻剥生民致江南盗起臣以为宜清尚书之政损行省之权罢言利之官行卹民之政为便僧格大怒六事请杀之上皆不许遣还行台○评曰僧格为相以利动人主政务刻虐凶焰熏灼当是时安圗以勲戚居相位崔彧董文用以忠直居言路皆畏其强无敢诵言攻之者文海独上疏排其奸可谓忠且勇矣】
