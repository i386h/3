<!-- { "loadSidebar": true } -->
　　【庚子】四年春二月丁未朔日食○丙辰皇太后鸿吉哩氏崩【裕宗后也谥曰徽仁裕圣皇后】夏四月以布埒齐为中书平章○五月优养儒臣【上谕集贤大学士谔尔根萨哩曰集贤翰林乃养贤之地自今诸老秩满者陞之勿令辄去或有去者罪将及汝其谕中书知之】六月立缅王子窟麻剌哥撒八为国王【先是的立普哇拿阿迪提牙为其弟阿散吉牙等所弑其子窟麻剌哥撒八逃诣京师诏立为缅王遣忙秃鲁迷帅师问罪于是阿散吉牙等奉方物入朝自言杀主之罪遂罢兵】以伊彻察喇为太师谔勒哲为太傅【皆赐之印】御史中丞博果密卒以董士选代之【贫无以赐钞五百定初博果密为燕南宪副有彊直声及参议中书以卢世荣故辞不拜僧格在相位尤深忌之尝曰他日籍我家者此人也及彻尔劾僧格罪博果宻具以实闻世祖始大惊决意诛之欲用为丞相博果宻辞曰朝廷勲旧居臣右者多今不次用臣无以服众乃以谔勒哲为相博果宻为平章劝罢征安南后其国入贡世祖喜曰卿一言之力也赐以贡物之半惟受沉水假山象牙镇纸水晶笔格而已余悉辞之上初即位防崔彧卒时命博果宻行中丞兼领侍仪司未防亦卒谥文贞赠鲁国公】秋八月更定防叙格【正一品子叙正五从五品子叙从九中间正从以是为差防古色目特优一级】闰月庚子车驾还宫○九月戊午太白犯斗○改中御府为中政院【掌宫中财赋营造供给秩正二品至大三年陛从一品】冬十二月黜晋州逹噜噶齐讷古伯【坐绐称亲丧归迎其妻事闻上以其斁伤彛伦黜之○评曰为人子者不忍死其亲故三日而敛冀其复生也讷古伯绐称亲丧归迎其妻则放乎人欲而灭絶天理矣屏诸四夷不与同中国犹不足以示儆今乃知其伤斁彞伦而不加重辟斯盖元之国俗本出于违亲弃伦故虽圣人君主华夏而不能以变其旧也】诏征八百媳妇【遣刘深哈喇岱郑佑将兵二万征之是役也丞相谔勒哲説上以为江南尽世祖所取陛下不兴此役则无功可见于后上入其言用兵意甚坚故无敢谏中丞董士选独言刘深出师以有用之民取无用之地就令当取亦必遣使招谕不从然后聚兵积粮相时而动岂得轻信一人妄言寘百万生灵于死地上色变士选言不止上曰事已成卿勿复言士选曰以言受罪臣之所当他日以不言罪臣臣死何益上麾之出后上闻深兵败慨然曰董二哥之言验矣吾愧之赐上尊以旌直言差世祖尝呼文炳为董大哥故上以二哥呼士信云○评曰昔文武开周室而言治者称成康髙祖兴汉业而称太平者曰文景成康文景功不在辟土开邉也在于善持盈守成耳今完泽説成宗以江南尽世祖所取不兴此役则无功可见于后陋矣哉小人之见也成宗入其言而谏者不入其不明一至此哉然它日兵败而犹能赏董士选之直言亦可谓贤矣】
　　【辛丑】五年春二月分省于云南【以刘深哈喇岱并为右丞郑祐为参政仍置郎中员外郎都事理问各一员又置征八百媳妇万户府】置征东行省【先是库哩济苏言髙丽王擅置官府三百五十八所官四千五十五员皆衣食于民而苦徴之又其大防王曲盖龙扆警跸诸臣舞蹈山呼一如朝仪僭拟过甚朝廷遣刑部王泰亨特诏往谕使厘正之库哩济苏又奏佥议司官不肯供报民户版籍州县彊界本国横徴暴敛官多民少刑罚不一若止依本俗行事实难抚治上亦以库哩济苏不能和辑髙丽并行省罢之仍降诏开谕昛上表言昔居海岛时尝用山呼后改呼千秋今奉明表一切皆罢又革官府九十余所汰官吏二百七十员他如杂徭病民驲骑烦扰者亦皆省之上复诏昛曰卿其谕朕意所言当终始行之】三月丁酉幸上都○夏五月商州陨霜杀菽麦○云南土官宋隆济反攻贵州知州张懐与战死之【刘深等兵至云南右丞乌呼讷调兵供餽隆济因绐其众曰官军徴汝等将悉剪髪黥面为兵身死行阵妻孥为虏矣众惑其言遂叛率猫狫紫江诸蛮四千人攻杨黄寨杀掠甚众攻贵州知州张懐徳战死梁王遣云南平章绰和尔参政布埒齐将兵御之杀贼首撒月斩首五百级】六月乙亥平江等十四路大水○秋七月戊戌朔昼晦【暴风起东北雨雹○江湖泛溢自通泰崇明至真州民被灾死者不可胜计】以按巴阿固台并知枢宻院○八月霖雨滦漆淝汝水溢○征金齿蛮【时征缅师还为金齿所遮士多战死又接连八百媳妇诸蛮相效不输税赋贼杀官吏遣薛超兀而等将兵讨之】丙辰彗出井【如南河大星色白长五尺直西北复经文昌斗魁南扫太阳又扫北斗天机紫微垣三公贯索星长丈余至天市垣巴蜀之东梁楚之南筞星上长盈尺凡四十六日而灭】冬十月増海运粮【以畿内嵗饥増明年海运粮为百二十万石】壬申车驾还宫○辛卯夜有流星大如杯【光烛地自北起近东为一星没于危宿】十一月诏发兵讨宋隆济【遣刘国杰及额森和塔拉将万人巴拉及阿勒坦将五千人讨之】定强窃盗条格【强盗人孳畜者取一偿九然后杖之】是歳诸路水旱蝗【归徳唐邓陈汝和常襄阳等处蝗杨泰滁夀光随荆门峡州霖汴梁蕲黄河南旱大名宣徳济宁奉圣登莱益都济南东平保定河间真定等路水】
　　【壬寅】六年春正月晋王哈喇岱薨【命封其王印及内史府印】罢朱清张瑄官【冮南僧右祖进告二人不法十事命御史台诘问】以陈天祥为南台中丞【天祥上书论征西南夷事曰事有不得已而不已者亦有得已而不已者惟能得已则已可使兵力永强以备不得已而不已之用向者刘深逺征八百媳妇乃得已而不已之兵荒陋逺夷取之不足为利不取不足为害而深欺上罔下经过八畨纵横自恣中途激变所在皆叛既不能制乱反为乱众所制人饥势蹙退走致败丧兵十八九弃地千余里朝廷再四省军使刘二抜都总督以图收复湖南北起夫运粮至播州其正夫与担负自己粮食者计二十余万正当农时兴此大役使所运米尽到固为幸矣然数万之军仰此一运之米此后兵若不休又将如何比闻败卒言西南诸夷皆重山复岭夹涧深林窄处仅容一人一马上如登天下如入井贼若乗险要击虽众亦难施为或羣蛮逺遁阻隘以老我师将不战自困矣乞上承天意下顺人心早正深罪仍下诏招谕彼自当归顺若谓业已如此欲罢不能且宜驻兵近境使其水路逺近得通或用茶盐引或用钞多増米价和市军粮但法令严明官不失信可使米船蔽江而上军自足食民亦不扰此王者之师万全之利也不报天祥遂谢病去○评曰人臣论事可行则以为可行不可则以为不可必为断絶之辞以起其君之听犹惧其不能从况为两可之论乎陈天祥谏不当征西南夷义理明白利害切中可谓善言事矣惜乎其终篇又言若谓业已如此欲罢不能且宜驻兵设法运粮食足而民不扰则是其前之所言利害皆臆説妄论矣使为其君者将何以从乎夫知其非义斯速已矣不当为依违两可之论也】追收民间防持玺书【上语台臣曰闻江南富户侵占民田致贫者流徙卿等亦闻之否对曰富民多乞防持玺书依倚以欺贫民官府不能诘宜悉追收为便命即行之毋越三日】壬戌镇星犯太微垣上将○二月罢征八百媳妇【罢刘深等官收其符印】征亦乞不萨【遣陜西平章苏达拉参政汪惟勤将川陜军湖广平章刘国　杰将本军一切军务听伊苏岱尔刘国杰节制】癸巳上有疾【释京师重辟三十八人】三月丁酉赦【以水旱为灾诏赦天下大都平滦灾甚者免差税三年其余已经赈防者免一年今年内郡包银俸钞江南夏税及诸路人户散办门摊课并从蠲免】夏四月车驾幸上都○五月戊申太庙寝殿灾○六月癸亥朔日食【太史院失于推防诏中书议罪闻奏】秋七月癸巳朔荧惑镇星辰星聚井○以呼圗布迪音为中书右丞○冬十月车驾还宫○以哈达知枢宻院○十二月庚辰荧惑犯太防东垣上相○辛酉云南地震戊辰又震○衡州袁舜一等作乱讨平之【舜一诱集二千余人掠郴州湖南宣慰司兵捕舜一及其党诛首谋者三人余悉配洪泽芍陂屯田胁从者招谕复业】刘国杰等来献捷【国杰及额森和塔拉来献蛇节罗鬼等捷】
