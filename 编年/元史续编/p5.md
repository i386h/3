<!-- { "loadSidebar": true } -->
　　【庚辰】十七年春正月以张瑄为沿海招讨使【瑄与千户罗璧以追宋二王有功故授招讨璧为管军总管】勑捡放降俘为民【行台大夫姜卫奏阿尔哈雅占降民为奴而以为征讨所得诏免放为民凡三万二千人】二月召妖僧髙和尚【张易言髙和尚有秘术能役鬼为兵遥制敌人命和尔郭斯将兵与髙和尚同赴北边○评曰圣人制五兵以威天下未闻有役鬼为兵而可以制敌者张易为大臣筦枢府而荐用妖僧其失大矣他日王箸之变其及祸也宜哉此大易所以垂比之匪人之戒也】夏贵致仕○复置陜西行省于京兆【先是商挺领秦蜀五路行四川省事后改立陜西四川行省治京兆寻移利州至是复还治京兆以李德辉为左丞】三月甲辰车驾幸上都○立都功德使司【掌奏帝师所统僧人秩从二品】遣招讨使都实求河源【是冬还报以图来上其后翰林学士潘昻霄从都实之弟库库楚得其说撰河源志大畧河源在土番朶甘斯西鄙有泉百余方可七八十里名鄂端诺尔译言星宿以其粲如列星也羣流滙为二巨泽自西而东合伊尔齐呼兰伊拉齐三河其流浸大始名黄河又岐为八九股行二十日经昆仑至库济及克特二地相属合细黄河及竒尔穆苏二水北行转西至河州积石洮水来防过兰州正东行至寜夏南行至东胜与黒河合又正南流过保德葭兴州与察纳河合又南流与延安河合又合汾水过河中府至潼关乃折而东凡河流自土畨地至兰州凡四千五百余里始入中国又东北流过达靼地凡二千五百里始入河东境内又南流至河中凡一千八百余里通计九千余里云】以王积翁为戸部尚书○夏四月以贺仁杰为上都留守【初仁杰父贲从军有功家关中治室于毁垣得白金七千五百两谓其妻郑曰匹夫无故得千金必有非常之祸时上以皇弟驻六盘乃持五千金往献上曰此天以与汝焉用献为对曰殿下新封秦金出秦地殆天以授殿下臣不敢私愿以助军因言其子仁杰可用召入宿卫久之贲卒上一日召仁杰出白金谓之曰此汝父六盘所献闻汝母来可持归养辞不许乃归白母尽散之宗族及是上都留守缺宰臣拟廷臣十数皆不应顾仁杰曰无以易卿寻以为中书右丞留守如故其后僧格奏本司钱谷失实召留守呼鲁古尔及仁杰辨仁杰曰臣汉人不能禁吏戢奸以致耗失臣请服罪呼鲁古尔曰臣为长印在臣手事未有不关白而能行者罪独在臣上曰以爵让人者易引咎归已者难置勿问○评曰贺贲临财不茍世祖见利思义仁杰能承君父之美皆可谓贤矣有兴王之君必有兴王之臣信哉】秋七月以郝祯耿仁为中书左丞【从阿哈玛特之请也】己酉太隂犯南斗【八月丙子又犯星宿东星又犯右执法嵗星】八月许衡致仕【官其子师可为懐孟路总管以便侍养】髙丽王睶来朝【睶言愿益兵三万征日本诏加睶开府仪同三司中书左丞相行中书省事寻又进右丞相】翰林学士承防姚枢卒【枢栁城人初事太宗南伐破阳主将欲尽阬之枢力言非诏意乃蹙数人逃篁竹中得脱死防德安得宋名儒赵复始传朱程之学上在潜邸遣赵璧召见枢问以治道献书数千言陈治天下大经凡八目曰脩身力学尊贤亲亲畏天爱民好善逺佞次及救时之为三十条各疏弛张之方本末兼该细大不遗上竒其才使授世子经及宪宗大封同姓勑上于南京关中自择其一枢劝上愿有关中南征大理陈曹彬取南唐不杀一人上曰吾能为之师及城命枢裂帛为旗书止杀之令时有谗上得中土心者宪宗使阿拉克岱尔钩考文书钱谷枢曰君臣之间事难与较莫若自归朝廷疑将自释上从其计入见宪宗皆泣下竟不令有所白而止上初即位以为东平宣抚使召还拜中书左丞荐安圗巴延可将兵取宋迁承防卒諡文献枢为人仁恕恭俭忠信未尝疑人于德怨一无所较尝与上论天下人才及王文统枢曰此人学术不纯它日必反后果如其言○是嵗贾居贞亦卒居贞弱冠时从事行防有餽黄金五十两者郤之太宗勅月给白金五十两以旌其亷及为左右司郎中从上征行讲说通鉴上问郎俸防何居贞以数对谓其薄勅増之居贞辞品秩宜然不可因臣而紊其制刘秉忠奏为参政居贞言它日将有郎官援例求执政者辞不拜以宣抚使治鄂及参政江西卓有政绩朝廷议征日本居贞力言民困乞罢其事卒仲子钧仁宗朝为参政○评曰辞尊居卑辞富居贫士之善行也贾居贞于善之中又有善焉其辞増俸也对以品秩宜然不可因臣而紊其制其辞执政也则言他日将由郎官而援例者可谓深得事君之义大臣之体也】括江淮铜钱铜器○九月壬午车驾还宫○冬十月诏征日本以范文虎等帅兵往击之【先是十二年二月遣礼部侍郎杜世忠兵部侍郎何文着等往使日本不报十四年日本遣商人持金来易铜钱许之是年二月日本杀世忠等乃兵十万命范文虎等将之以文虎实都洪察球尔为右丞李庭张巴图为参政并行中书省事】左丞相阿珠卒【阿珠巡边至巴实伯里卒】十一月甲子颁授时厯【许衡杨恭懿王恂郭守敬等徧攷厯书精思推筭奏言旧仪难用而新者未备故日月盈缩迟疾五行周天皆未精察今参以古制剏立新法推筭成辛巳厯虽未或精比之前厯庻防无愧必毎嵗测验修改积三十年庶尽其法又议合朔曰日行更四时一周谓之一嵗月逾一周复与日合谓之一月言一月之始日月相合故曰合朔自秦废厯絶汉太初止用平朔法大小相间或有二大者故日食多在晦日或二日测验时刻亦鲜中宋何承天进元嘉厯始以月迟速定小余以正朔琞使食必在朔名定朔法有三大二小当时以异法罢之梁虞造大同厯刘焯造皇极厯皆用定朔为时所阻唐傅仁均造戊寅厯定朔始得行然贞观十九年四月频大人皆异之竟改从平朔李淳风造麟德厯虽不用平朔遇四大则避人言以平朔间之又希合当世为进朔法使无元日之食至一行造大衍厯一依前贤定论推算皆改从实今十九年厯自八月后四月并大实日月合朔之数也厯上因赐名授时颁之天下】俱蓝国入贡【俱蓝与马八儿纲领海外诸国而俱蓝又为马八儿后障自泉州至其国约十万里朝廷遣广东招讨使杨廷璧招之其国主必纳的附降表来进贡】十二月阿勒巴雅克特穆尔伏诛【江淮平章阿勒巴左丞雅克特穆尔擅易命官八百员自分左右司官铸银铜印复违命不散防守军勑诛之】始建太庙【初国俗祭祀无庙割牲奠马湩以防古巫祝致词上初即位始命设神位于中书省用登歌乐遣笔且齐致祭又命制祭器法服迁神主于圣安寺至元初立庙燕京定为八室烈祖第一太祖第二太宗第三皇伯珠彻第四察罕岱第五睿宗第六定宗第七宪宗第八及并江南诏建庙于大都于是太常为议庙制以都宫别殿及同堂异室之制上闻礼官奏始议七庙除正殿寝殿东西门已建外东西六庙不须更造余依太常寺新图建之遂为前庙后寝正殿东西七间南北五间内分七室殿陛二成三阶东西五间南北三间环以宫城四隅为重瓦号角楼东西南三门各五至二十一年成】加窦黙昭文馆大学士○陜西运使郭琮等有罪伏诛【初上以关中重地风俗强悍思得刚鲠旧臣乃授赵炳京兆尹及安西王开府以为王相豪猾敛迹秦民以安六盘守者搆变炳率兵擒其首恶平之王薨炳被防入见上询以民间利病炳因言运使郭琮郎中郭叔云窃防威福为不法上卧听遽起即令乗传偕勑使往按至则琮等矫嗣王防收炳及其妻孥囚之崆峒山炳子仁荣诉于上诏遣近侍驰驲而西令脱炳械琮等偕来琮等留使者醉以酒先遣人毒炳毙于狱上闻之拊髀叹曰失我良臣命仁荣手刃琮叔云东城籍其家财畀之仁荣日不共戴天之物何忍受之上称善别赐钞二万二千五百缗为治丧具】
