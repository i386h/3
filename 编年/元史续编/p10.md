<!-- { "loadSidebar": true } -->
　　【丙戌】二十三年春正月复改司农寺为大司农司○罢征日本【时有司徴敛大为奸利董文用入奏言国家疲可寳之民取僻陋无用之小邦列其条目甚悉上亦以日本未尝相侵今安南犯边宜置日本专事交趾诏罢征日本召阿巴齐赴阙仍散所雇民船○评曰日本固未尝相侵然安南犯边亦非其本意特以徴其入朝责以六事不得已而抗御之耳盍亦反其本哉罢征日本是矣而専事交趾亦非也】诏劝课农桑【至元初诏守令以户口増田野辟词讼简盗贼息赋役均五事备者为上选三事有成为中选四事不备及五事俱不举者黜降有差至是复诏克勤奉职者升奨其怠于事者笞罢之】宋降臣吕文焕致仕【以其子为宣慰使】二月禁兵器○命诸道按察司分巡郡县【毎嵗二月分莅按治十月还司】召曲阜教授陈俨京兆萧防蜀人虞应龙【俨防皆不至惟应龙赴京师】封陈益稷为安南王【居之湖广】诏复征安南【以阿尔哈雅为安南行省左丞相鄂啰齐为平章乌玛喇伊埒黙色阿里昝顺樊楫并防政发江西湖广江浙三省军七万船五百艘运粮十七万分道进讨诸将悉受镇南王节制王由女儿关进阿巴齐为前锋乌玛喇由海道凡十七战皆防】三月以敏珠尔多卜丹为中书右丞杨居寛为参政○车驾幸上都○遣侍御史程文海访求江南贤才【先是文海言省院诸司皆防用南人惟台宪无之江南风俗南人所谙参用为宜上以语御史大夫约苏特穆尔对曰当择贤者以闻上曰汝汉人用事者岂皆贤耶至是台臣奏遣文海与行台官博采公洁知名之士即命賷诏以往上素闻赵孟薖叶李名宻谕文海必致此二人文海又荐赵孟頫余慿万一鹗张伯鹑胡夣魁曽希顔孔洙曽冲子凌时中包铸等二十余人○评曰自古亡国之臣兴王之良佐也彼不能用而亡此能用之则其兴也宜世祖得江南拳拳焉访求贤才可谓知所务矣然何地无才以天下之大当求之天下独求之江南不亦隘乎】以李起南为江西茶转运使【起南尝言江南茶毎引价三贯六百文今宜増毎引五贯事下中书议因令起南为运使】遣约苏穆尔钩考荆湖钱谷【中书拟约苏穆尔平章托克托呼参政上曰约苏穆尔小人事朕方五年授一理算官足矣托克托呼人奴之奴令史宣使才也读卿所进拟令人耻之其以朕意谕安圗○评曰人君用人孰不欲进君子而退小人惟不知其为小人而进之不辨其为君子而退之于是乎不足以成善治而危亡继之世祖知约苏穆尔小人而犹用焉何异于知乌堇足以杀人而食之者乎夫理算官亦非轻选也用小人为之则伤民敛怨为害不细矣宰执用人若此岂独可耻哉安图盖不得而辞其责也】夏五月乙酉荧惑犯太防右执法○京师旱○六月丙申太白犯御女○封播州杨邦宪妻田氏为永安郡夫人领安抚司事○鸿吉哩岱阿必实克和塔拉罢以色彻肯为中书平章特穆尔为左丞○秋七月罢辽阳行省○诏定官制【中书省除中书令外左右丞相并一员平章二员左右丞并一员参政佥省并二员枢宻院除院使外知院一员副使佥院并二员院判一员御史台大夫一员中丞侍御史治书并二员行台同六部尚书侍郎郎中员外郎并二员其余衙门并委都省斟酌裁减仍诏谕中外○评曰元之官名最为不正中书政本既有中书令矣复设左右丞相则丞相特中书令之佐职耳既以令为虚设左右揆为正宰相而复设平章政事则又以平章为宰相之贰矣然平章政事非宰相而何名之不正莫此为甚至其末流丞相而遥授焉则冗滥极矣又况员数之多乎】置四川甘肃行省【初四川陜西省后分陕西省于四川至是始置四川行省治成都甘肃行省治甘州】九月八马儿等国入贡【一曰八马儿二曰须门那三曰僧急里四曰南无力五曰马兰丹六曰那旺七曰丁呵儿八曰来来九曰急兰亦防十曰蘓木都刺并贡方物】冬十月己亥车驾还宫○太白犯左执法○河决【河决开封祥符陈留太康通许鄢陵阙涛阙阙尉阙阳武延津中牟原武胙等十五州县发民丁二十一万四千三百三十三人分筑隄防】立海道运粮万户府【以张瑄朱清并为万户】帝师达尔玛巴拉实哩死【防喇实巴鄂尔嘉勒嗣】同佥枢宻院赵良弼卒【良弼女直人本珠嘉氏音讹为赵家因为姓赵氏事上藩邸为陜西宣抚司参议官阿拉克岱尔勾较钱谷煆炼死者二十人良弼陈大义词气恳欵卒不能诬珲塔噶叛良弼与汪惟正决议诛竒塔特布哈密喇卜和卓其后人告廉希宪商挺有异志引良弼为证上切责之欲断其舌良弼誓死保二臣忠良上意解奉使日本其国王使人先求国书不与至胁之以兵良弼曰不见汝主寜持吾首去书不可得也日本知不可屈遣人随入觐上知之曰卿可谓不辱君命矣因奏日本险逺以有用民力填无穷巨壑勿击便上从之以为同佥枢宻院辞归懐孟以温县别业地三十顷析为二六与懐州四孟州永庙学是年卒后赠太保谥文正丁亥】二十四年春正月以程鹏飞为中书右丞阿里为左丞巴雅尔哈雅为参政○初立国子学【初太宗朝以冯志常总教国子命侍臣子弟十八人就学至元初上命选十一人以长者四人从许衡童子七人从王恂至是立国子学于城东定制设祭酒司业监丞博士助教正录伴读等官生员百二十人集贤院大德八年增至二百人至大四年增至三百人延祐二年又增一百二十人用赵孟頫元明善所议贡试之法凡防古由科举出身授从六品色目汉人逓降一级嵗贡八人上四人充部令史下四人各路教授其南城国子学遂为大都路学云○评曰贡试之法防古色目与汉人逓降品级已非公论教授一郡之师表也而居部令史下选则大非崇儒重教之意矣盖教授陞转之难部令史迁擢之易故也以此立法恬于进取者能防何人哉】闰二月勅祀帝尧庙【毎嵗春秋二仲丙子日致祠】平原郡公赵与芮卒【以其子孟桂袭封】以敏珠尔丹为中书平章范文虎为右丞商议枢宻院事○诏复立尚书省【以僧格特穆尔并为平章谔尔根萨哩为右丞叶李为左丞实都马绍并参政中书仍设丞相平章参政并二员】大都饥○三月庚寅车驾幸上都○更造至元寳钞【先是造交钞以丝为本毎银伍十两易丝钞一千两诸物直并从丝例又造中统元寳钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文毎一贯同交钞一两二贯同白银一两设诸路平凖库主平物价使相依凖不至低昻毎路以一万二千定为钞本后又添造厘钞二文三文五文凡三等寻以不便而罢然元寳交钞行之既久物重钞轻至是遂改造至元钞自二贯至五文凡十一等毎一贯文当中统钞五贯文仍随路开库贸易金银以平凖钞法毎花银一两入库该价二贯出库与二贯五分赤金一两入库该价二十贯出库与二十贯五百文仍与中统钞通行子母相权务在新者无冗旧者无废其钞昏烂者许就库倒换入工墨钱三十文若贯百分明防有破损并令行用违者罪之所收昏钞毎季解省部烧毁行省州县委省宪官监烧钞版先用木后铸铜易之大抵元之钞法至此盖再变矣○评曰钱币所以权百货也百货天之所生地之所产嵗出有限而钱币特国家炉鞲楮墨之所为者耳又况米粟布帛日耗月费而钱币不可衣食流转无穷必使钱币为母而常少百货为子而常多自然子母相权而可行之经久若钱币与百货之数同等则物重钞轻亦其自然之势也今元寳交钞行之久而不能权百物者亡他子倍于母而已不推其本而更造至元钞至元钞他日子倍于母亦岂能无物重钞轻之患哉又况以至元钞一贯当中统钞五贯则是自相轻重贵贱民志其能有定乎然当是时犹通行者则由随路贸易金银以平凖钞法故也其后二十余年至元钞仍如交钞而改用银钞铜钱以轻重失宜其益甚而止终元之世大抵钞少则行钞多则滞后之欲更钱币者可不鍳兹】诸王色彻圗部土【凡七昼夜没死牛马】马八儿国入贡【贡竒兽一类骡而巨毛白黒间错名阿塔必即】夏四月诸王纳延反○杀御史台吏王良弼【坐诽讪尚书省政事杀之籍其家】上亲征纳延发上都【先是有告纳延反者上使巴延往觇之多载衣裘入其境辄以与驿人既至纳延设宴谋执之巴延觉与从者出分三道驿人以得衣裳故争献健马由是得脱驰还白状上乃诏亲征以巴延从因奏李庭董士选等将汉军得以汉法战从之】六月以赵孟頫为兵部郎中【孟頫宋安僖王子偁五世孙性敏而力于学程文海荐之入见才气英迈神采焕发如神仙中人上顾之喜使坐左丞叶李上或言孟頫宋宗室子不宜近左右上不听时诏议贜罪满至元钞二百贯者死孟頫曰始造中统钞时以银为本虚实相权及今二十年轻重相去至数十倍故改中统钞为至元钞后二十年至元钞必复如中统钞矣若计钞抵法疑于太重古者以米绢为二实银钱为二虚以绢计贜最为适中或以其讥国法责之曰今朝廷用钞故犯法者以钞计贜汝以为非岂沮格至元钞耶孟頫曰法者人命所系议有重轻则人不得其死矣孟頫奉诏与议不敢不言公不揆事理欲以势相凌耶其人有愧色上欲大用之议者以为难乃除兵部郎中○评曰法者天下之平也一有不平则人无所措手足矣盖以理而言吏而受赇固可为罪不必论其多寡然原其情则少者有可矜多者难幸免以少者或窘于衣食而多者则其末流无所不至故也于是有满贯至死之文且死者不可复生今以至元钞二百贯为限它日物重钞轻十不当一则一衣一食皆足以杀人无乃轻人命乎孟頫之论当矣】秋七月壬寅荧惑犯舆鬼癸丑白虹贯日○八月乙丑纳延平车驾还宫【纳延党塔布台率兵六万逼行在而阵前军败之获其辎重千余余党实都尔犯咸平宣慰托尔楚兵出沈州伊埒萨哈分兵趋懿州纳延溃擒之其党悉平从叛诸王谪赴江南三省从军自效】九月辛亥荧惑犯太微西垣上将○壬子太白犯南斗○高丽王来朝○冬十月戊午朔日食○杀中书参政郭佑杨居寛【僧格检劾中书亏欠钞六千余定平章敏珠尔多卜丹即自引伏参政杨居寛以为实掌铨选钱谷非所专僧格怒令左右拳其颊与参议贝降王巨济各欵服遣实都奏闻上令丞相安圗共议毋令他日得以胁问诬伏为词数日僧格又奏参政郭佑多所逋负尸位不言上命穷治与居寛皆坐弃市及僧格败诏以二人死非其罪给还家赀】复立辽阳行省【以色彻肯罗垒特穆尔并为平章洪察球尔为右丞伊埒萨哈为左丞杨仁风阿喇卜丹并参政】十一月荧惑犯太微东垣上相○以僧格为尚书右丞相【左丞叶李言前省臣所不能行者僧格能行之宜为右丞相制可僧格复请以特穆尔代为平章又请以谔尔根萨哩为平章迁叶李右丞马绍左丞○评曰叶李在宋朝则诋斥贾似道在元朝则党庇僧格何忠于前而佞于后耶所以然者李本功利之徒其攻似道图进用而已盖讦而似直者也世祖以其忠直而任诸执政当是时安图贤相也李岂不知之而昵比僧格不过为固禄位计耳此赵孟頫所以薄其为人也○自郭佑杨居寛死行省督责逋负严峻至无所偿逮及亲隣械掠不胜楚毒自裁及死系狱者以百数中外骚然廷臣莫敢言彻尔奏僧格奸贪误国害民状词语激切上怒命批其頬彻尔辩愈力且曰臣数僧格罪不顾身者为国计耳茍畏圣怒则奸臣何由而除民害何由而息且使陛下有拒谏之名臣窃惧焉上乃悟僧格由是败】庚子太白昼见【十二月丙寅亦如之】大都路水○十二月命西僧作佛事【坐静于大殿寝殿万寿寺五台山等处凡三十三防】诏招捕盗贼【丞相僧格御史大夫约苏特穆尔言江南归附十年盗贼迄今未清宜降防立限招捕而以安辑责州县之吏其不能者黜之叶李言臣在漳州十年详知其事大抵官军嗜利与贼通者尤难弭息宜令各镇守官军仍以三年迁转庶革斯上皆从之】镇南王军次安南陈日烜弃城走入海
