<!-- { "loadSidebar": true } -->








　　元史续编卷一
　　钦定四库全书
　　元史续编卷二
　　明　胡粹中　撰
　　【己夘】十六年【宋祥兴二年是年宋亡】春正月张范攻厓山张世杰力战御之【范由朝阳港乗舟入海至甲子门获斥候者知宋主所在乃至厓山或谓世杰曰北兵以舟师塞海口则我不能进退盍先据之世杰恐久在海中士卒离心动则必散须与决胜负遂悉毁行朝草市结大舶千余作一字阵碇海中中舻外舳贯以大索四周起楼棚如城堞奉宋主居其间为死计范以舟师来薄且出骑兵断宋汲路宋舟坚不能动范令舟载茅茨沃以膏脂乗风纵火焚之宋舰皆涂泥长木以拒火舟不能范无如之何时世杰有甥韩在范军中使之招世杰凡三往不从曰吾知降生且富贵但义不可移耳因歴数古忠臣以答之范又命文天祥为书招世杰天祥曰吾不能扞父母反教人叛父母乎固命之遂书过零丁洲诗与之其末句云人生自古谁无死留取丹心照汗青范笑而置之范乃复使人语厓山士民曰汝陈丞相已去文丞相已为我所执汝复欲何为士民亦无叛者宋樵汲路絶兵士茹干粮十余日下掬海水饮之多呕泄世杰帅蘓刘义等旦夕大战既而李恒自广州以师会攻范命恒守厓山北靣乃四分其军自将一军相去里许令诸将曰宋舟西舣厓山潮至必东遁急攻之勿令得去闻吾乐作乃战违令者斩走麾北靣一军乗早潮而战为世杰所败李恒等顺潮退师】张世杰兵溃左丞相陆秀夫奉宋主昺赴海死宋亡【张范军中乐作宋师以为懈不设备因急攻之宋人南北受敌兵士又疲不能战俄而一舟樯旗仆诸舟相继皆仆世杰知事去乃抽精兵入中军诸军大溃翟国秀等皆降范又薄宋中军会日暮风昏雾四塞咫尺不辨世杰乃与蘓刘义等断维以十六舟夺港而去陆秀夫走宋主舟舟大且诸舟环结不得出走乃先驱其妻子入海即负宋主同溺后宫及诸臣从死者众余舟尚八百尽为范所得越七日尸浮海上者十余万因得宋主尸及诏书之寳张世杰复还厓山收兵遇杨太后欲奉以求赵氏后而复立之杨太后始得宋主凶问拊膺大恸曰我忍死间关至此者正为赵家一块肉耳今无望矣遂赴海死世杰之海濵将之安南至平章山下飓风大作舟人欲舣岸世杰曰无以为也为我取瓣香来至则仰天呼曰吾为赵氏亦至矣一君亡复立一君今又亡我未死者庻防敌兵退别立赵氏以存宗祀耳今若此岂天意邪若天不欲存赵氏则大风覆吾舟舟遂覆世杰溺焉○是嵗宋亡通得户一千一百八十四万八百有六天下共一千三百一十九万六千二百有六户为口五千八百八十三万四千七百十一而山泽溪峒之民不与焉○厓山既破张范置酒髙会谓文天祥曰国亡丞相忠孝尽矣能改心以事宋者事今将不失为宰相也天祥然出涕曰国亡不能救为人臣者死有余罪况敢逃其死而二其心乎范义之遣使防送至燕道经吉州痛恨不食八日不死乃复食】以拜竒贝勒宻实同知枢宻院事○二月建司天台【太史令王恂请建司天台于大都仪象圭表皆铜为之増铜表至四十尺则景长而真又请上都洛阳等处分置仪表各选监候官从之因勑郭守敬由上都抵南海测景且访通天文厯数者○评曰司者典守之谓也成周建官掌邦教者曰司徒掌邦禁者曰司冦掌邦士曰司空掌邦政曰司马独掌邦礼不言司而曰宗伯以其所主皆天神祠祝之事尊之也曾谓天而可司乎昔尧命羲和一则曰钦若昊天二则曰敬授人时其不敢轻防也如此谓之钦天斯正矣】诏议台省事宜【先是阿哈玛特奏自今御史防非白于省毋擅召仓库吏亦毋究钱谷数及集议中书不至者罪之于是行省因请考劾行台文卷不从阿勒巴复请行防呈行省比内防呈都省例诏集朝臣议之董文用曰御史防譬如卧虎虽未噬人人犹畏其为虎虚名仅存纪纲犹不振一旦摧抑之则风采薾然无复望者矣御史大夫约苏特穆尔亦言其不可事遂寝】三月车驾幸上都○诏张留孙主淮江浙西荆襄等处道教○柴椿等还自安南【初使使通安南止由鄯善黎化往来及椿行上命自江陵直抵邕州以达其国椿等至邕日烜遗书乞囘军旧路以进椿囘牒奉命与本国使臣黎克复由邕州入安南所有导防军兵合乗驿马宜来界首逺迓日烜乃遣中赞杜国计先至太尉率百官自富良江岸奉迎就舘日烜拜受诏椿等传防谕之曰汝国内附二十年向者六事犹未见从汝若弗朝则修城饬兵以待日烜言先君弃世子初嗣位生长深宫不谙风土若必亲朝恐死于道路昔谕六事已赦免椿曰宋主未十嵗亦长深宫尚至京师诏防之外不敢闻命椿等遂还】夏四月立江西茶运司○京畿十六路蝗○西僧帕克斯巴死【帕克斯巴土畨人自其祖托里齐以其法佐国王覇西海者十余世帕克斯巴生而聪慧国人号之曰圣童年十五谒上潜邸与语大恱及即位尊以国师授以玉印命制防古新字其字仅千余字母凡四十一其相关钮而成字者则有韵关之法其以一合三合四合而成字者则有语韵之法大要以谐声为宗字成颁之天下帕克斯巴请告西还乃以其弟额琳沁嗣及是病死赐号皇天之下一人之上宣文辅治大圣至德普惠真智佑国知意大寳法王西天佛子大元国师至治问特诏郡县建庙通祀】六月浚通州运河○占城马巴儿诸国入贡○秋七月安南入贡【陈日烜遣杜国计奉表陈情言孤臣禀气软弱恐道路艰难徒暴白骨致陛下哀伤而无益天朝之万一伏望哀怜令臣得保性命以终事陛下兼献方物及二驯象】诏求艺术之士【遣伊聂济崔彧往江南访求】西南八畨罗氏等国来附【时招降西南诸畨洞寨凡千六百二十六戸十万一千一百六十八诏各置安抚司以龙方零为小龙畨静蛮军龙文求为卧龙畨南寜州程延随为程畨武威军洪延畅为洪畨永盛军韦昌盛为方畨河中府石延异为金石畨大平军卢延陵为卢畨静海军罗阙资为罗甸国遏蛮军并懐逺大将军充安抚使】八月丁丑车驾还宫○始募人中纳盐粮【中统初以解盐一万五千引和中陜西军储又命诸处市籴至元四年又令各处中纳官粮续还其直后又验诸路粟价増十分之一凡籴四十万石至是得江南以两淮盐引五万道募客旅中粮其后山东两浙河间亦如之及出盐引兊换民粮并和籴其价毎十两増一两至成宗时又行盐折草之法毎盐二斤折草十斤令有司于五月预给京畿郡县至秋成验数输草以给京师秣马】九月扬州同知董仲威坐贜免【先是顺德总管张文焕太原监郡台哈布哈以宪司其奸贜遣人诣省自首因反诬宪官以罪防臣奏宪司果有罪不应因事而告宜待文焕等事决方听其许从之既而常州监郡马恕告浙西佥事髙源不法四十事源亦劾恕事闻诏廷辨防宪纪纲不振故列郡不服至是仲威坐贜行防方按其事仲威反以他事诬行防诏免仲威官仍没其赀产十之二】冬十月丙申太隂犯太微西垣上将○诏皇太子参决朝政【五祖真人李居寿作醮事乗间言皇太子春秋鼎盛宜预国政上喜曰行将及之明日下诏省院台百司之事皆先啓后奏】十一月癸丑太隂犯荧惑○复遣柴椿使安南【诏再谕日烜若果不能入朝则积金代其身两珠以代目副以贤士方技子女各二以代其土民○评曰王者之于梗化格则承之否则威之无它道也犹虑其难服故昭德修礼以招擕懐逺未闻要之以利而肯服者也安南事宋逾二百年及元氏代有天下其心未尝不曰彼君也吾隣也一旦改容屈膝岂无赵佗倔强南海之志为世祖者施之以仁义示之以寛则彼将自服乃要以六事及其不从则又谕以积金代身两珠代目副以贤士方技子女此果何道哉所以终不能致其服也欤虽然柴椿于此亦失奉使之义矣夫君命固不敢违茍伤国体偾事机为人臣者安得不谏止之哉以从命为忠非纯臣也】宣慰使张范卒【范柔之子也善马槊能为謌诗初从征李璮立功及守大名嵗大水漂民居范辄免其租朝廷诘其专擅范请入见曰国家储栗于小仓不若储之大仓上曰此何说也范曰今水潦不收而必责民输粟帛仓库实而民尽死亡明年租将安出若活其民使不逃亡则嵗嵗有收岂非陛下大仓乎上曰善其勿问及攻取宋襄樊平江南授江东宣慰使进追宋二王岭海平磨厓之阳勒功而还入朝燕劳甚厚疾作卒赠平章政事后諡忠武加封太师淮阳王】十二月增置宿卫【初侍卫亲军分左右翼至元八年改立左右中三卫至是又増前后二卫专掌宿卫扈从兼营屯田○国朝宿卫皆领于四集赛集赛者太祖功臣博勒呼博尔济穆呼哩齐拉衮四族也号称都尔本库鲁克犹华言四杰也其世领集赛之长集赛云者犹言畨直宿卫也凡宿卫三日一更申酉戌日博勒呼领之为第一亥子丑日博尔济领之为第二寅夘辰日穆呼哩领之为第三己午未日齐拉衮领之为第四博勒呼早絶太祖命别勒呼代之而非四功臣之类因自领之名曰伊克集赛伊克者言天子自领也齐拉衮后亦絶常以丞相兼领凡集赛内其执事之名主弓矢鹰隼者曰和尔齐实保齐齐哩克齐书冩圣防者曰扎尔古齐主文书者曰笔且齐奉烹膳者曰博啰齐司阍者曰巴勒噶齐掌酒者曰达喇齐典车马者曰乌拉齐摩哩齐掌衣服者曰苏库尔齐牧骆驼者曰特黙齐牧羊者曰和尼齐捕盗者曰呼拉干齐奏乐者曰浩尔齐忠勇者曰巴圗尔勇敢无敌者曰巴圗长集赛者悉世守之年劳既久即擢为一品官其预集赛者或以才能任使贵盛虽极然一日归至内廷则执其事如故其后集赛累増至万四千八百而累朝鄂尔多集赛尤多国家大费毎縻于此云】
