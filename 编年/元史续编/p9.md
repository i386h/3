<!-- { "loadSidebar": true } -->
　　【乙酉】二十二年春正月西州民赵和尚真定民刘驴儿谋反伏诛【赵和尚自称宋福王子以诳民刘驴儿有三乳自以为异谋作乱事觉皆磔裂以徇】罢行御史台○以阿必实克为中书平章○造大樽【以木为质银内而金外镂为云龙高一丈七尺置于殿下】二月立规措所【主经营钱谷以善贾为之秩从五品从卢世荣之请也参政博啰穆苏哈雅因奏世荣亲党牛姓者前为提举今浙西运司课程颇多拟除运副从之】拘收铜钱申禁私造酒麯○复立行台【台臣言近中书奏罢行台改按察司为提刑转运司俾兼金谷而纠弹之职遂废请丞相安圗与老臣议于是安图亦言江南盗贼屡起行台镇遏居多然与行省并治杭州地甚逺僻江州居江浙湖南江西三省之间徙之为便从之已而复还治杭州】三月戊辰车驾幸上都○以鸿吉哩岱为中书左丞相○索多卒于军【索多败安南兵于清化府夺义安关降其臣彰宪昭显等侯镇南王托欢命索多屯天长以就食距大营二百余里防有防班师托欢还而索多不知安南遣兵遮之于干满江索多战死事闻赐谥襄愍】夏五月以郭佑为中书参政○秋七月造温石浴室及更衣殿○安南王日烜之弟益稷来降【益稷及其弟文义明诚侯赴阙】广东宣慰使云丹宻实入朝【云丹密实以所降渠帅郭逢贵等至京师言山寨降者百五十余上问战而后降耶招之即降耶对曰其首拒敌者已磔之矣是皆招降者也因言托尔珠兵后失于抚绥故盗贼互起人民渐耗宜择良吏往治从之】八月丙辰车驾还宫○罢酤【初民间听自造酒毎米一石课钞一贯卢世荣以官钞五万定为本官自酤卖毎米一石得息钞十贯增旧十倍至是罢听民自造但增课钞一贯为五贯○评曰酒醯生民口腹之日用者也听民自造而收其课钞已为非义况官自酤卖以夺其利乎罢酤而增课钞五分之四所谓月攘一鸡者也】九月勅罢征安南军○改江淮行省为江浙行省【割江北诸郡河南改江淮为江浙三十路一府明年又并福建入江浙以固岱为左丞相董文用为参政文用力辞上曰朕任卿不在钱谷细务当察其大者事有不便但言之时上命建佛塔于宋故宫有司奉行甚急大雪入山伐木死者甚众犹欲并建大寺文用至则曰非时役民民不堪命少徐之如何长官曰参政奈何格上命耶文用曰非敢格上命也但今日困民力而失民心岂上意耶闻者意阻文用俊第二子也】太常卿徐世隆卒【世隆初为严实掌书记见上于日月山时方图南征以问世隆对曰孟子有言不嗜杀人者能一之上曰诚如卿言后迁翰林学士太常卿朝廷大政多所咨访诏命典册悉出其手朝仪祭礼皆自世隆发之年八十卒】罢放征占城军士○复分立集贤院○冬十一月卢世荣伏诛【先是监察御史陈天祥上疏极论世荣奸恶其畧曰卢世荣素无文艺亦无武功舆贜辇贿输送权门所献赀货不充别立欠券银一千定由白身擢江西茶转运使专务贪饕所犯贜私狼藉隠秘者难以枚举发露者始可明言凡掊取于人及盗官物钞以定计者二万五千一百一十九金以定计者二十五银一百六十八茶以引计者一万二千四百五十八马以疋计者十五玉器七事它物称是已纳见追人所共知竟不悔罪狂悖愈甚以苛刻为自安之防以诛求为干进之门虽居丞辖实専大政名为试騐实授正权校其所能败阙如此夫宰天下犹制锦衣如欲騐其能否当先试以布帛倘无效绩所损或轻今捐相位以较贤愚犹舍美锦以量工拙其不可亦明矣且天地生财嵗有常数惟取之有节故用之不乏世荣欲以一嵗之期致十年之积广要增羡不念困穷视民如仇为国敛怨今取其所行与其所言已不相副畧举数端始言能令钞法如旧钞今愈虚始言能令百物自贱物今愈贵始言课程増三百万定不取于民而办今廹胁诸路官司増数包认始言能令民快乐今民间不胜其扰若不曲突徙薪终见焦头烂额臣亦知阿附则荣宠可期违忤则祸患难测缄黙自固亦岂不能正以国家关系不浅忧深虑切不得不言疏闻召天祥与世荣俱至上都命御史中丞敖拉特穆尔等鞫治引世荣于上前皆欵服遂诛之】十二月丁未皇太子珍戬薨【太子初从姚枢窦黙学性至孝仁厚恭俭尝服绫袷为沈所渍命重臣染治左右请更制太子曰吾欲织百端非难顾此物未敝岂宜弃之东宫香殿成或请凿池为流觞曲水太子曰古有肉林酒池尔欲吾效之耶暇则与赞善王恂等讲论经典及贞观政要武经等书李谦宋道等朝夕不离侧又招致郭佑何伟徐琰马绍杨居寛何荣祖杨仁风诸儒并出入东宫阿哈玛特专国未尝少假顔色王着知太子恶其奸故矫令搆变杀之卢世荣言利得幸尤深非之世荣卒得罪僧格素主世荣闻太子有言竟不敢救诏割隆兴路为分地江西行省以嵗课羡钞四十七万贯来献太子怒曰朝廷但令汝等安百姓百姓安钱粮何患不足百姓不安钱粮何用尽郤之参政刘思敬遣弟思恭献新民百六十户太子问所从来对曰征重庆时所俘乃蹙然曰归语汝兄此属宜随所在放遣为民王恽进承华事畧凡二十事李谦尔佳之竒陈十事悉嘉纳焉时上春秋高南台御史某上书请内禅太子闻之大惧中台留章不奏特济格勒阿繖等欲发其事奏请收百司吏案大索天下埋没钱谷欲因以露之都事尚文匿其牍不与特济格勒等以闻命宗正色彻肯取视文白大夫与丞相先劾特济格勒乃阿哈玛特余党贜罪狼藉上震怒曰汝等无罪耶丞相进曰臣等无所逃罪但此軰名载刑书而为此举动揺人心上怒觧塔竒济竟坐死太子益忧惧不自安遂薨年四十三】赈粜京师贫民【命于京师南城各设三铺遣官吏发仓粟减其直以赈粜凡民凡白米毎石减钞五两南粳米减三两嵗以为常○评曰民之贫者以营计之不足也分田授业使各安其生而不夺其时不伤其力则衣食自足矣减价粜粟意则诚美然亦必入钱而后得粟如无钱者何又况止于京师天下贫民安得人人而济之哉】
