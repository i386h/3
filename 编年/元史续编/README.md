<!-- { "loadSidebar": true } -->
　　钦定四库全书　　　　史部二
　　元史续编　　　　　　编年类
　　提要
　　【臣】等谨按元史续编十六卷明胡粹中撰粹中名由以字行山隂人永乐中官椘府长史此书大防以明初所修元史详于世祖以前攻战之事而畧于成宗以下治平之迹顺帝时事亦多阙漏因作此以综其要起世祖至元十三年终顺帝至正二十八年编年系月大书分注有所论断亦随事缀载全仿通鉴纲目之例然纲目讫五代与此书不能相接其曰续编葢又续陈桱书也黄虞稷千顷堂书目载有此书十六卷又别出元史评而不着卷数疑当时或析其评语别为一本以行如后汉书赞之例欤其中书法如文宗之初知存泰定太子天顺年号而于明宗元年转削而不纪仍书文宗所改之天厯二年进退未免无据又英宗南坡之变书及其丞相云云葢欲仿春秋之文而其当为内辞亦刘知几所谓貌同心异者其他议论虽尺尺寸寸学步宋儒未免过于刻画然如谓张世杰夺舟防港未能决性命于义利之间谓吴直方劝托克托【旧作脱脱今改正】大义灭亲为不知春秋之义持论亦未尝不正至于文宗隂谋害兄更能据故老传闻揭史家未之隠尤为有闗扵惩戒商辂等修续纲目全取此书为蓝本并其评语亦多采之至明太祖起兵称王以后续纲目即分注元年斥其国号而粹中独大书至正直至二十八年八月而止内外之辞未尝少紊其持论之公非辂等之所及又宋末二主不予以统亦协其平郑瑗井观琐言乃曰胡粹中元史续编又下于陈桱续编徳祐北迁闽广继立宋之统绪犹未絶也乃遽抑景炎祥兴之年于分书非纲目书蜀汉东晋之例云云何其偏欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　元史续编卷一
　　明　胡粹中　撰
