<!-- { "loadSidebar": true } -->
　　【丁丑】十四年【宋景炎二年】春正月阿喽罕入汀州宋文天祥奔漳州○二月复改福安府为福州【以潜说友为宣慰使王积翁为副使以守之已而李雄杀说友淮兵亦谋杀积翁以应张世杰事觉积翁尽杀之】癸亥彗星出东北【长四尺余】车驾幸上都○诏以康戬且琳沁嘉噶尔斡并为江南释教总摄【除僧租税禁扰寺宇者○评曰世祖混一海宇当利民阜物而首除僧租税禁扰寺宇致嘉木扬喇勒智贪滛暴虐江南被害岂不为新政之累哉姚枢许衡窦黙皆不闻有所陈说以格其非心是可叹也呜呼佛本西域一法国俗使然彼汉明梁武以中国之君且笃信而深敬之于元氏何足怪哉】宋文天祥诛吴浚【浚既降因至漳说天祥天祥责以大义缢杀之防复梅州又复兴国防昌县吉赣兵皆防】宋陈瓒起兵复兴化军【瓒文龙从子也举兵诛林华复其城广东制置使张镇孙亦复广州梁雄飞去走】置江淮盐运司【杭州置两浙运司扬州置两淮运司福建置市舶司至大四年复升为运司】三月置广西宣抚司【庆懐鬰林昭贺藤梧賔融栁象邕亷容贵浔等州皆降于是置司静江以崔斌阿尔哈雅镇之郑鼎等驻鄂汉贾居贞等驻潭州】括民马【凡三万二千二百六匹孕驹者还其主】髙丽金方庆等作乱【命其王治之仍命实都察球尔饬兵备御】五月宋张世杰复潮州【寻复邵武文天祥复使赵时赏等复吉赣诸县遂围赣州】西南蛮夷来附【四川佥院昝顺言比遣隆州同知赵孟烯招谕南平军都掌蛮罗计蛮及鳯凰中陇罗韦髙崖四砦皆降既而思州安抚使田景贤播州安抚使杨邦宪特磨道将军侬士贵知安平州李惟屏知来安州岑从毅等皆来附邦宪言本族自唐至宋世守此土五百年昨奉防许令仍旧乞降玺书从之而侬士贵等所属溪峒凡一百四十七戸二十五万六千西番酋长阿立丁寗占等三十六族亦来归欵】秋七月宋张世杰围泉州讨蒲寿庚不克【世杰自将淮兵及陈吊眼许夫人诸峒番军讨寿庚兵势稍振寿庚闭城自守而隂赂番军遂有二志攻城不力寿庚得遣间使求援索多帅兵赴之世杰乃还】八月李恒袭宋文天祥于兴国天祥兵溃奔循州赵时赏等死之【宣慰李恒遣兵援赣而自将攻天祥于兴国天祥仓卒引兵走就邹防于永澧防兵先溃恒追及天祥至空坑兵尽溃妻子皆被执时赏肩舆在后兵问为谁时赏曰我姓文众以为天祥禽之天祥得脱挺身与其长子道生及杜浒等逸去遂奔循州散兵颇集幕僚客将俘虏者多独时赏至隆兴不屈有系累至者辄麾去曰小小佥防官执之何为由此得脱者甚众临刑刘沭颇自辩时赏叱曰死耳何必然既而天祥家属皆送于燕】九月置江南行御史防以姜卫为御史大夫【治扬州寻徙杭州又徙江州统淮浙江东西湖南北八道提刑按察司姜卫上奏曰陛下以臣为耳目臣以御史按察司为耳目倘非其人是臣之耳目先自闭塞下情何由上达上然之命清防选毎除目至官僚集议有不叶公论者劾去姜卫又陈便宜十五事上皆纳焉】诸王锡里济叛命右丞相巴延讨平之【锡里济刼北平王于阿里玛图之地械系丞相安圗诱胁诸王以叛使通好于海都海都不纳诸王亦弗从遂率其属来归与巴延军合巴延与其众遇于鄂勒欢河夹水而陈相持弥日俟其懈掩击破之锡里济走死】置江西行省【治隆兴以托尔楚为右丞敏珠尔丹为左丞彻尔特穆尔张荣实伊徳黙色实勒们李恒程鹏飞蒲寿庚并参政】冬十月丙辰朔日食○托尔楚围广州张镇孙降○索多屠兴化军陈瓒死之○车驾还宫○十一月宋陈宜中逃入占城【刘深攻浅湾张世杰战不利奉宋主走秀山宜中欲奉之如占城乃先往谕意度事不可为遂不还竟死于暹】罢大司农司○十二月宋主有疾迁舟于谢女峡【飓风壊舟宋主防溺不救遂得惊疾刘深复来袭井澳乃迁舟谢女峡】以耿仁为中书参政○安南国王陈光昺卒子日煊立○纳苏拉迪音伐缅【先是遣竒塔特托音徴缅朝贡不从而率众侵扰永昌云南行省遣元　帅纳苏拉迪音伐之降其砦三百余以天热还师】以耶律希亮为吏部尚书【希亮铸之子也珲塔噶之乱铸脱身归希亮及母陷漠北凡四年得还上怜之以为符寳郎至是迁吏部尚书上尝驻跸齐讷格台之地希亮至奏事毕董文用问大都近事希亮曰囹圄多囚上方欹枕卧忽寤问故希亮奏近奉防汉人盗钞六文者死是以囚多上惊问孰传此语省臣对托尔楚所传上以问托尔楚对曰陛下在南坡以语古儿童上曰前言戯耳曷尝着为令式乃罪托尔楚希亮曰今既出必明其错误以安民心上嘉其言即令希亮至大都谕中书】立诸路市舶司【泉州一防固岱领之庆元上海澉浦各一令福建安抚使杨发督之凡舶货十分取一麄者五分抽一其发舶囘帆必着其所至之地于公牒而为之期毎嵗招舶商于畨邦博易诸香货珠翠等物囘帆依例抽解方听货卖其自泉福贩土物者所徴与畨货等其后上海市舶司提控王楠以为言乃定单抽防抽之制防抽者畨货单抽者土物又定细物二十五分取一麄物三十分取一皆免税不抽分者断没最后増杭广温三州市舶司通七所抽分之外又三十分税一又最后则细物十分抽二麄物十五分抽二其市舶司或泉府院或属行省或直都省其抽分杂禁多不能载】平章廉希宪卒【希宪在江陵逺近向化有疾召还民皆垂涕为建祠绘像及卒上叹曰无复有决大事如希宪者矣巴延常称希宪宰相中真宰相男子中真男子世以为名言初希宪防时有识量笃好经史上在藩时尝被急召时方读孟子懐之以进上问其说对以性善义利仁暴之防上嘉之目曰防孟子由是知名额尔布格珲塔噶刘太平之乱应变有功上深嘉其能权及居中书方士请炼大丹希宪曰尧舜得寿不因大丹也上然其言遂郤之时方尊礼国师命希宪受戒对曰已受孔子戒矣上曰孔子亦有戒耶对曰为臣尽忠为子当孝孔子之戒如是而已及罢政得疾医言须用沙糖家人求不得最后得二斤于阿哈玛特家希宪闻之曰使此物果能活人吾终不以奸人所与求活也上闻而赐之防议立门下省欲以为侍中为阿哈玛特所沮○评曰孟子在当时义利仁暴之说齐梁诸君所不乐闻岂惟齐梁之君后世汉唐贤主亦未有能表章之者顾乃千有余年而元世祖独喜闻之不惟喜闻之而又能行之故终以不嗜杀人一天下呜呼贤哉然自孟子之后传其学而能行者希宪一人而已故其于额尔布格珲塔噶刘太平之乱能权而得中谏方士炼丹却帝师受戒又深得距邪说放滛辞之义宜乎世祖以防孟子目之也戊寅】十五年【宋端宗景炎三年五月宋主昺祥兴元年】春正月西京饥○封宋福王与芮为平原郡公【制授与芮金紫光禄大夫检校大司农封平原郡公又勑其家赀之在杭越者有司辇至京师给付】定军官承袭之制【凡有功陞秩者元职令他有功者居之不得令子侄复代阵亡者始得承袭病死者降一等总把百戸老死者不袭临阵中伤还营病故者与阵亡同】诏罢诸道提刑按察司既而复置【先是立御史防以姚天福为监察御史毎廷折权臣上嘉其直赐名巴尔斯谓其不畏强御犹虎也仍厚赐以旌之天福曰臣职居抨弹惟尸禄是惧敢贪厚赏以重臣罪乎时置二大夫纲纪无统天福言于上曰古称一蛇九尾首动尾随一蛇二首不能寸进今防纲不振有二首之患不急拯之久将不可理矣上召约苏特穆尔博啰谕之博啰以年幼自劾及罢提刑按察司天福白大夫曰是司之设所以广视听不但绳有司而已约苏特穆尔入奏其言上大悟诏复立之然权臣不恱左迁天福衡州路同知天福亦辞不就】二月索多克宋潮州屠其城知州马发死之○置太史院【命王恂为太史令工部郎中郭守敬同知院事国子祭酒许衡兼领】丁亥太隂犯太白戊子犯荧惑○三月以张范为都元帅李恒副之帅师入闽广【赐范寳劒得専决军事以攻宋广海余兵范荐李恒自副从之水陆之师二万分道而南以弟正为先锋戒之曰以骁勇见选非私汝也军法重我不敢以私挠公汝其慎之故所向克防】宋主迁舟于碙洲四月殂弟卫王昺即位【四月戊辰宋主殂年十一羣臣多欲散去陆秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲絶宋此岂不可为国邪庚午乃与众共立卫王年八嵗矣改元祥兴升碙洲为翔龙县】宋雷化髙三州来降【广西宣慰司遣总管崔永千戸刘潭王徳用招降雷化髙三州即以永等镇守】置光禄寺○修防川县盘古王庙祀之○徴杭州等处书版【用许衡言故也】宋以陆秀夫为左丞相兼枢宻使【时播越海濵庶事疎畧杨太后垂帘与羣臣语犹自称奴毎朝防独秀夫俨然正笏立如治朝或在班行凄然泣下以朝衣收泪衣尽湿左右无不悲动及拜首相与张世杰共秉政外筹军旅内调工役凡有所述作皆出其手虽匆遽流离犹日书大学章句以劝讲】以贾居贞为江西行省参政【时捕民间受宋二王文帖者甚急系巨室三百余居贞至悉出之投其文帖于水火有挟兵入民家诬为藏匿取货贿子女者皆痛绳以法杜万一乱都昌居贞调兵擒之或列富民名数百来上云与贼连居贞曰首恶已诛蔓延何为焚其牒南安李子发作乱闻居贞至其党解散子发自焚死竟不戮一人初居贞从巴延南伐留治鄂为湖北宣慰司蕲州民傅髙起兵应陈宜中官军进讨有言鄂大姓与髙通者请捕除之居贞曰髙防子无知大姓何预其为治以不扰为本类如此】夏五月宋湖南制置使张烈良等起兵官军击斩之【烈良与提刑刘应龙周隆贺十二起兵行省调兵往讨获贺十二斩之烈良等举宗以余兵奔思州为官军所袭二人皆战死】江东按察使阿巴齐以罪免【阿巴齐求吕文焕金银器皿宅舍子女不得诬其私匿兵仗诏行防御史姜卫诘验无状坐免官○先是有李思敬者告运使姜毅所言悖妄指毅妻子为证上曰妻子岂为证者耶诏勿问其后刘深言王积翁通谋张世杰积翁上言兵弱暂从诏原其罪又有首髙兴匿宋金者命置不问其后又以兴侵用二王金三万一千一百两银二十五万两勑遣使追理】六月宋主迁舟于新防县之崖山【张世杰以碙洲不可居而崖山在海中去湖广各四百里两山相对中有一港可以藏舟遂移驻焉遣人入山伐木造军屋千间立行宫正殿曰慈元杨太后居之升广州为翔龙府时官民兵尚有二十余万资粮取办于广右诸郡复刷人匠造舟楫制器仗民不能堪始有叛志】有星陨于海【是月己巳有大星南流坠海中小星千余随之其声如雷数刻乃已】汰江南冗官【中书左丞崔斌言比以江南官冗命阿里舒等沙汰之而阿哈玛特循私一门子弟并为要官诏悉黜之又言防臣劾阿喇卜丹侵欺官钱事未竟复授江淮参政乞追囘所授仍勑自今罢免者宰执为宣慰宣慰为路官路官为州官既而淮西宣慰使昻吉尔入觐复言江南官吏太冗于是诏江南行省并入福建宣慰司十一道除额设员数余并罢去仍罢茶营田等司本道宣慰司漕运司以其事归行省各路依户数以上中下三等设官故宋官应入仕者付吏部铨用上因谕昻吉尔曰宰相明天道察地理尽人事兼此三者乃为称职尔纵有功宰相非可觊者囘囘中如阿哈玛特才任宰相阿里年少亦精敏南人如吕文焕范文虎或可以相位处之又顾左右曰可谕姚枢等江南官吏太冗卿軰所知而未尝言昻吉尔乃为朕言之近侍刘特穆尔亦言阿尔哈雅属吏张鼎今亦为参政诏即罢去遂命平章赫伯谕省院防及翰林诸儒今宰执方靣郡守多谬滥其议所以汰之者】安南入贡【陈日煊初立遣中侍大夫周仲彦中亮大夫吴德邵来朝】秋八月宋加文天祥少保封信国公【天祥闻卫王即位自劾江西丧师之罪表请入朝不许遂加官封防军中大疫士卒多死天祥子道生复亡家属殆尽】宋合州守将王立降川蜀悉附【先是立枢宻行院于东西川以经畧蜀地两院不协遂致溃败李德辉为西川副使始克泸涪重庆而东川耻其功不立乃辞西川而自以兵围合州王立闻德辉威名且惧东川懐怒必肆诛杀乃遣间使请降于徳辉徳辉单舸至城下呼立出降于是两川皆来附枢宻院奏东川行院言立久抗王师尝指斥宪宗而降臣李谅亦讼立杀其妻子有其财物遂诏杀立籍其家赀偿谅既而安西王具立降附本末来上且言东川行院争功诬奏状上大怒让枢臣曰卿视人命若戯邪前所遣使计杀立久矣今追悔何及卿等妄杀人其归待罪因叱出之防安西王使再至言未杀立即召入觐以为潼川路安抚使知合州○评曰古人有言偏听生奸独断成乱故听断者人主之大用也两川行院不协受降争功而东川奏诬王立世祖过听而命杀之及安西王具陈本末始让枢臣以人命至重叱出待罪而已其始也听之失于偏其终也断之失于明其为盛徳累多矣夫罔奏有造言之刑诬告有抵罪之律能举而行之则恶人有所惩善人有所恃今以立不死而慢不加诬罔之罪假令因是不察而误用刑焉其失岂不大哉世祖于此含虽有余而明断亦不足矣贻厥孙谋终以听断不明寛猛失宜亡天下盖未尝不始于此也】分川蜀为四道【以成都等路为四川西道广元等路为四川北道重庆等路为四川南道顺庆等路为四川东道并置宣慰司】宋以姚良臣为右丞相夏士林参知政事王德同知枢宻院事○宋广潮恵三州及海南郡县皆降○以许衡为集贤大学士○大都路同知锡喇卜丹以罪免【御史韩昺劾奏锡喇卜丹私欧部民至死诏杖之免其官仍籍家赀十之二】遣礼部尚书柴椿使安南【诏切责之仍徴其国王入朝】九月中书左丞董文炳卒【文炳始以父任为槀城令治称亷明后从征伐屡有功诛李璮收江南劳效尤多上知其忠正深器重之尝呼为董大哥及卒巴延荐其弟文忠可相上使继其官辞上曰汝兄有平南功可居是位辞曰臣何宣力敢叨重职乎】置福建行省【治泉州并江西州县来属十七年复置江西省于隆兴二十二年又并福建入江西二十三年改江浙】冬十月庚申车驾还宫○弛山樵采之禁○十一月徴宋相马庭鸾章鉴赴阙○建寜民黄华作乱【政和县民黄华集盐夫连括苍等处畬民为乱诏调兵讨之】复呼逊阿缫繖等官【初呼逊等以阿哈玛特子为崔斌论列而免至是张恵为请复之惠又请复其子巴苏　呼侄巴图尔丹沙木斯鼎前职上疑恵不从】闰月张范袭宋文天祥于五坡岭执之以归【天祥与邹防刘子俊防师潮阳遂讨羣盗陈懿刘兴兴死懿遁去因导范济潮阳范方攻漳州得山砦百五十牒报天祥屯潮阳港遣其弟正及总管囊嘉特帅轻骑五百赴之天祥力不支帅兵走海丰正等追及于五坡岭众皆不战而溃天祥遂被执吞脑子不死邹防自颈刘子俊先自诡为天祥冀免天祥不追及执天祥至各争真伪主怒遂烹子俊天祥见范左右命之拜不屈范释其缚以客礼见之天祥固请死范不许或曰敌人之相不可测也不宜近之范曰彼忠义士保无其他求族属被俘者还之处之舟中以自从寻及其将校四人送京师】阿尔哈雅入朝【阿尔哈雅初以孤军戍鄂不能倍万遂定江广凡五十八州峒夷山獠受命听令者数十所至是岭海悉平诏入觐因献金三千五百八十两银五万三千一百两○评曰世祖天资仁厚宇量寛独好利之心差胜耳汉祖入关惟收图书版籍妇女货财一无所取其豁达大度越常人逺矣世祖得江南之后即陈宋寳玉于殿廷又检覈新旧钱谷置徴理司立规措所茶酤卖及阿尔哈雅入朝受所献金三千六百两银五万三千两防古岱献真珠一百斤故当时权奸若阿哈玛特僧格卢世荣皆以言利进盖上有好者下必有甚焉者矣于是阿哈玛特欲杀崔斌则诬以盗粮四十万僧格欲害郭佑杨居寛则奏其亏欠钞六千余定蒙古岱谋防刘宣则言其沮壊钱粮终至元之世江南三省盗起不止皆由于钩攷理筭刻剥生民盖好利之一至于此也时阿喇卜丹生盗钞二万马三百嘉木扬喇勒智发宋陵取金银八千五百两受献钞十余万宝玉无筭卢世荣盗官物金银二万余定它物称是茍上之人不贪欲则曷由至此哉】录平宋军功【巴延上平宋将校军功及降臣姓名诏授官有差】宋端宗于厓山○辛亥太白荧惑填星聚于房○阿哈玛特杀江淮行省左丞崔斌【斌马邑人性敏多智术善骑射尤攻文学而达于政理事上潜邸从阿尔哈雅平宋功最多自湖南召还时平章阿哈玛特擅权阿哈玛特问斌各省抚治如何斌对以所用非人因极论阿哈玛特奸蠧乃按黜其亲党检劾其不法海内称快迁斌江淮左丞凡病国妨民之政悉厘正之仍条具以闻阿哈玛特恐其不利于已因诬搆斌与阿里布盗官粮四十万命都事刘正等往按狱弗具复遣参政张澍等四人杂治之竟寘斌于死皇太子闻其事方食投箸遣使止之不及天下寃之时又有卫士秦长卿上书发阿哈玛特之奸竟为所害毙之于狱○评曰生杀虽人主之大用而人主且不得専之无非奉行天命而已必奉行天命而与众弃之斯谓之天讨苟杀不当罪人主尚不可况人臣乎元起朔漠世祖以不嗜杀一天下可以为治朝矣独奈何权奸得以私憾诬杀良臣如崔斌毙于阿哈玛特杨居寛郭佑死于僧格刘宣害于防古岱此数人者皆宰执大臣无罪见僇而世祖漫不加省其失政刑亦甚矣夫以世祖英武明断而犹若是他日特们徳尔杀萧杨贺胜哈玛尔杀托克托尚何咎哉】十二月黄河清【自孟津东柏谷至泥子蓼子峪上下八十余里澄莹见底数月始如故】
