<!-- { "loadSidebar": true } -->
　　【癸卯】七年春正月禁酿酒【以嵗不登禁河北陜西甘肃等处酿酒】二月赛音谔徳齐罢以阿喇卜丹茂巴尔斯并为中书平章尚文为左丞董士珍托廸并参政○定中书省官员数【自左右丞相而下平章二员左右丞各一员参政二员定为八府】罢江南都水庸田司○三月遣奉使宣抚循行诸道【以郝天挺托尔楚往河南伺北石珪往燕南山东耶律希逸刘赓往河东陜西特克哩托懽戎益往两浙江东赵仁荣岳叔谟往江南湖广茂巴尔陈英往江西福建塔齐哈雅刘敏中往山北辽东并给二品银印降诏戒饬遣之】褒赐江浙平章托克托【先是命御史台宗正府委官遣朱清张瑄妻子赴京仍籍其家赀拘收军器海舶等物御史杜肯搆言太傅右丞相谔勒哲受二家贿赂不报至是托克托遣清瑄家属其家以金珠重赂之托克托以闻上使谕之曰朕以江南任卿果能尔真男子也赐以黄金五十两托克托色勒敏之子穆呼哩孙也御史又言中丞董士选贷二家钞非义上曰台臣称贷不必问逸若言者不已后当杖之○评曰君臣之于财非其义也一介不以与人一介不以取诸人为台臣而至于称贷则其亷可知虽其亷如此而不能安其贫以至于称贷则虽亷亦不足称矣御史言中丞董士选贷朱张家钞非义而成宗以为台臣称贷不必问也不辞费而包容涵蓄多矣真人君之言也】都城火○巴延梁徳珪段贞谔尔根萨哩巴圗玛克新伊埒布哈宻喇卜和卓张斯立罢以洪君祥为中书右丞【坐受朱张赂当治罪诏皆罢之以君祥为右丞台臣言其曩居宥宻以贪贿黜乞别选贤能代之不报】诛刘深罢云南分省【罢征缅及八百媳妇深伏诛笞哈喇岱郑祐】索罗希岳铉等进大一统志○甲寅车驾幸上都○夏四月济南陨霜杀麦五月山东蝗○闰月戊午朔日食○以何玮为御史中丞【玮陈当世要务十条时御史郭章劾郎中哈喇哈逊赃罪具服结权贵以枉问诬章玮率台臣论辩章乃得释】右丞相谔勒哲卒【鄂勒哲锡津子也代僧格为相奏革弊政蠲中统以来逋负民赖其恵及上即位恪守成宪散财粟不惜巨万以赈济百姓后加太傅位望益崇而处之以安静不急于功利故吏民守职乐业当时以贤相称之】复立四川行省【以云南平章托克托湖广平章程鹏飞并为平章】云南平章伊苏岱尔入朝【献所获金五百两上曰是金卿效死所得者赐钞千定】西僧丹巴死【丹巴一名衮扎克喇实西畨人防从西天竺果达木实哩传习梵书得其法要帕克斯巴荐之世祖时懐孟大旱命祷之立又呪黒龙湫竒花异果上尊涌出水面取以进世祖大悦后以忤僧格谪潮州时云丹密实镇潮妻病丹巴取数珠加其身即愈又言异梦及已还期皆验海都犯邉上命祷祈捷书果至又为祷疾良愈诏分御前校尉十人为导从上北巡过云州丹巴曰此地有灵怪恐惊乗舆持呪厌之未防风雨大至惟幄殿无虞】浙西霖【民饥者十四万诏赈粮一月仍免今年夏税并酒醋课】秋七月以哈喇哈逊为中书右丞相兼知枢宻院阿固台为左丞相○八月辛亥夜地震【平阳太原尤甚村堡移徙地裂成渠壊庐舍万八百区人民压死不可胜计遣使分道赈济戊申又大震诏问致灾之由齐履谦言地为隂而主静妻道臣道子道也三者失其道则地为之不宁弭之之道大臣当反躬责已去専制之盛以答天变不可徒为禳祈也时上有疾宰臣及中宫専政故履谦言及之】九月戊午车驾还宫○丙寅太白书见辛未荧惑犯南斗乙亥太白犯南斗【荧惑入南斗勾已而行金华处士许谦以为忧在吴楚是嵗大祲谦貌瘠或问曰食不足耶谦曰今公私匮竭道殣相望吾能独饱乎○评曰君子居庙堂之髙则忧其民处江湖之逺则忧其君许谦穷居隐约而以嵗祲为忧得非先天下之忧而忧后天下之乐而乐者欤】遣刑部尚书塔齐尔等使髙丽【塔齐尔与翰林直学士王约偕往且以其国相吴祈専权徴诣阙下初王昛年老传国于子謜小人离间乗謜朝京师使赂用事者留不遣昛既复位厚敛淫刑国人羣愬于朝至是属王约验问宣诏谕之曰天地间至亲者父子至重者君臣彼小人知自利宁肯为汝家国地耶昛感泣谢愿奉表自雪且请子謜还国】冬十月太白经天○以济尔哈呼知枢宻院○翰林国史院进五朝实録【大祖太宗定宗睿宗宪宗凡五朝实録】十一月亦乞不萨部党魏杰等降【人赐以衣遣还招其首乱者】己未太白复经天辛酉木氷【十二月丙戌复经天】帝师防喇实巴鄂尔嘉勒死【明年年扎克嘉勒灿嗣】十二月奉使宣抚奏罢赃汚官吏【凡七道所奏罢官吏一万八千四百七十三人赃四万五千八百六十五定审寃狱五千一百七十六事】诏内外官年七十听致仕
　　【甲辰】八年春正月诏天下【以灾异故诏天下恤民隠省刑罚杂犯当杖者减轻笞者免私盐徒役者减一年平阳太原免差税三年隆兴延安上都大同懐卫彰徳河间河南安西等路被灾人户免二年大都保定一年江南佃户私租十分减二永为例并弛山场河泊之禁听民采捕】顺元宣抚同知宋阿重擒其叔父隆济来献【特陞其官赐衣一袭】禁锢朱清张瑄亲属○以塔斯布哈为中书右丞赵仁荣为参政○平阳地震【地震不止民屋脩辄毁宫观摧圯者千四百区道士死伤者千余人军民不可胜计】二月丙午车驾幸上都○乙丑彗星见【自去年十二月庚戌彗见盈尺在室十一度入紫微垣至是灭凡七十四日】董士珍罢○夏五月癸未朔日食○秋七月辛酉罢江淮财赋总管府○九月车驾还宫○复以梁徳珪巴延为中书平章巴圗玛克新为右丞宻喇卜和卓为参政阿喇卜丹罢○潮州海溢○冬十月封皇侄哈尚为懐宁王【以平海都功封懐宁王赐金印置王宫】以阿里为中书平章长夀为右丞托欢张祜并为参政○十一月以特古勒徳尔为御史大夫○遣制用院使呼兰等使髙丽【国相吴祈等至命省院台鞫之得祈离间父子千户石天辅谋归日本等罪皆笞之徙安西遣呼兰同翰林直学士林元抚慰之】
　　【乙巳】九年春正月帝师年扎克嘉勒灿死【赙金五百两银千两弊帛万匹钞三千定仍建塔寺多尔济巴勒嗣】二月建大天夀万宁寺○辛丑诏赦【令御史台集贤翰林院六部于五品以上各举亷能识治道者三人行省台宣慰廉访司各举五人免大都隆兴差税内郡包银俸钞一年江淮以南租税及佃种官田者十分免二】平阳太原地震○三月丁卯朔幸上都○山东燕南陨霜杀桑【般阳益都河间清莫沧献等处凡杀桑二百四十一万七千余本】以髙兴为中书平章○夏四月乙酉大同路地震【有声如雷壊官民庐舍五千余间压死二千余人懐仁县地裂涌水尽黒漂出松柏朽木】议行郊祀礼【省臣言前代郊祀以祖宗配臣等以为今始行郊礼専祀昊天为宜从之中丞何玮独曰严父万世不易不从】五月徴陜西处士萧防不至【防隠居南山下博极羣书学者及门甚众尝出逢一妇人失钗道旁疑防得之谓曰殊无他人独翁随后耳防引至家取钗偿之后妇得所遗钗愧谢来还乡人有暮归者遇冦诡言我萧先生也盗惊愕释去世祖尝命为陜西儒学提举不赴省宪即其家为贺使一从史先诣防舍防方汲水灌园从史令饮其马即应之不拒及冠带迎賔从史见之慙惧防不以为意累授官皆不起至是命有司具安车迎之亦不至】改诸道肃政廉访司为详刑观察司○大都旱○改平阳路为晋宁路太原路为冀宁路【以地震故改名】六月庚辰立皇子徳夀为皇太子【遣右丞相哈喇哈逊告天地御史大夫特古勒徳尔告太庙诏告天下赐髙年帛八十者一匹九十者二匹孝子顺孙堪从政者量才任之亲年七十无丁者从近迁除外任五品以上官并减一资诸罪囚淹系五年之上除恶逆外疑不能决者释之流人量移内地】潼川江溢【漂没民居溺死者众】秋七月辛亥筑郊坛【在丽正文明门之南丙位设郊祀署令丞各一员】甲寅太白经天【冬十月丙戌十一月壬申并同】皇侄阿裕尔巴哩巴特喇及其母鸿吉哩氏出居懐州【哈尚之弟也赐金千两银七万五千两钞十二万定】以段贞巴图玛克新并为中书平章哈喇曼济为右丞宻喇卜和卓为左丞额森巴尔为参政○八月给曲阜林庙洒扫户【以尚珍署田五十顷供嵗祀】商胡逹吉献寳货【以钞六万定酬其直】九月丁巳荧惑犯斗○庚申车驾还宫○冬十月复以详刑观察司为肃政亷访司○十一月庚戍太白嵗星镇星聚亢丙寅嵗星昼见○庚午祀南郊【用马一犊一羊豕鹿各九文舞曰崇徳武舞曰定功以右丞相哈喇哈逊左丞相阿哈台御史大夫特古勒徳尔为三献官行事○评曰天子祭天地诸侯祭山川社稷盖天下之主则主天下之祭祀一国之主则主一国之祭祀上下之分有截然而不可紊者今南郊祀天而以丞相大夫为三献行事黩礼非分其失大矣吾不与祭如不祭天岂可轻也哉】十二月丙子地震○庚寅皇太子徳夀薨○是嵗髙丽王昛卒子謜立
　　【丙午】十年春正月筑河防【役河南民十万】闰月以特黙格彻尔阿克繖为中书平章张闾杜思敬并左丞刘原为参政○晋冀地震不止○二月戊辰车驾幸上都○大同路大雪雨沙【暴风大雪明日雨黒沙隂霾马牛多毙】道州江溢山裂○夏四月诏求鹰犬【诏凡匿者没家资之半笞三十来献者给赏○评曰前古帝王有解纵鹰犬者矣未闻有求之者也名虽求而又严刑重令以威之醲赏以诱之果何道哉夫元起朔汉以射猎为业鹰犬固宜其好然君主华夏以礼乐为治则非曩日穹室氊裘时比矣昔唐使至凉州讽李大亮进鹰犬亮表奏太宗为之褒赏元之诸臣何独无如大亮者哉】郑州风雹【大如鸡卵损桑及麦命蠲今年田租】以萧防为太子右谕徳【防扶病至京师入觐东宫书酒诰为献寻以病请去人问其故防曰在礼东宫东面师西面此礼今可行乎固辞而归寻卒谥贞敏】五月京师旱○以塔尔古岱塔喇海并知枢宻院○禁西僧驰驿○秋八月荧惑犯太微垣上将○开城地震【王宫及官民庐舍皆壊压死故秦王妃伊啰斡等五千余人】大都宣圣庙成行释奠礼【牲用太牢乐用登歌】九月己巳荧惑犯太微垣右执法壬午犯左执法○冬十月甲辰犯斗○中书平章彻尔卒【彻尔初为南台大夫谓都事贾钧曰国家置台以肃清庶官美风俗兴教化也乃者御史不存大体按巡以苛察为明徴賍以多为功甚至迫子证父弟告兄奴讦主伤风败教莫此为甚君为我语诸御史毋庸效尤为也上闻而嘉之改江浙平章召入中台至是卒家资不满三百緍人服其亷也】十一月己巳车驾还宫○甲戌荧惑犯亢辛巳太隂犯荧惑○十二月壬寅太白昼见○乙卯上有疾【禁天下屠宰四十二日遣宣政院使实廸等祷于太庙】是嵗河间民王大夏及磁州民田云童伏诛【坐弑父母磔裂于市】以吴全节为江淮荆襄等处道教都提
