<!-- { "loadSidebar": true } -->
　　【丙子】世祖皇帝至元十三年【宋端宗景炎元年】春二月丁夘朔阿尔哈雅克宋潭州安抚使李芾死之湖南州县皆降【元兵围潭芾慷慨登陴与诸分守民老幼皆出结保伍助之勉以忠义人犹殊死战除夕元兵蚁附而上芾时坐熊湘阁召帐下沈忠遗之金令尽杀家人而后杀己忠伏地叩头辞芾固命之泣而许诺乃饮家人酒尽醉徧刃之芾亦引颈受刃忠纵火焚其居还家杀妻子复至火所大恸投地遂自颈幕僚陈亿孙顔应焱皆死潭民闻之多举家自尽城无虚井缢林木者相望元旦芾刘孝忠以城降或请屠之阿尔哈雅曰是州生齿数百万若杀之非上谕巴延以曹彬意也乃发仓廪赈饥者招徕未附旬日间湖南州县悉降○初城将陷时知衡州尹谷寓潭为二子行冠礼人曰此何时行此迂阔事谷曰正欲令儿曹冠带见先人于地下耳礼毕率家人自焚死】壬申巴延军次嘉兴府宋安抚使刘汉杰降【留兵戍之仍以汉杰为安抚使】癸酉宋遣使请平【宋主遣军器监刘廷端赍称藩表诣军前禀议又致陈宜中书于巴延防陆秀夫还言巴延不从伯侄之称太后命用臣礼陈宜中难之太后涕泣曰茍存社稷称臣非所较也遂复遣监察御史刘岊奉表称臣上尊号嵗贡银绢二十五万两匹乞存境土以备烝尝且致吴坚等书请俟福王至同诣军前】宋以吴坚为左丞相常楙参知政事文天祥知临安府【日午宣麻慈元殿文班止六人盖皆遁也未防楙逃去】宋以益王昰判福州广王昺判泉州【文天祥乞命二王出镇以图兴复故有是命】宋丞相陈宜中请迁都不果遂逃归温州【宜中计无所出率羣臣入宫请迁都太后不许宜中恸哭以请太后命具装以俟及暮宜中不入太后怒曰我不欲迁而大臣固请乃欺我邪脱簮珥投之地因闭阁群臣请见不纳盖宜中实以翊日行仓卒失于奏耳未防宜中逃去】宋以文天祥为右丞相兼枢宻使家铉翁佥书院事贾余庆同佥书院事【宋使还自军前言巴延欲执政靣议太后乃拜天祥右丞相】甲申巴延军次皋亭山宋主遣使奉玺以降【董文炳阿喽罕等各以兵来防次于皋亭山宋主遣巡宣使尹甫防御使吉甫赍传国玺降表诣巴延其辞曰大宋国主防谨百拜奉表于大元皇帝陛下言臣眇焉幼冲遭家多难权奸似道背盟误国臣不及知至勤兴师问罪宗社阽危生灵可念臣与太皇曰夕忧惧非不欲迁辟以求两全实以百万生民之命寄臣一身今天命有归臣将焉往惟是传国之镇寳不敢爱惜两浙福建江东西湖南北二广四川见在州郡谨悉奉上圣朝欲望圣慈垂哀祖母太后耄病臣茕茕在疚不忍臣祖宗三百年宗社遽至陨絶曲赐存全再生之恩子孙世世不忘巴延受表玺遣囊嘉特以吉甫等还临安召宰相出议下令禁军士入城违者从军法又遣吕文焕安谕军民时宋三司卫兵白昼杀人张世杰部曲尤横闾里小民乘时剽杀令下民大恱巴延又遣程鹏飞等入宫慰问太后谢氏且命取太后手诏谕州县降附家铉翁不肯署使者命之铉翁叱曰中书无执政之礼乃止】乙酉宋张世杰等以益王昰广王昺出奔【世杰与蘓刘义等挟二王出嘉防门渡浙江遁去巴延遣阿喽罕董文炳范文虎追之不及而还○评曰世杰等出奔之谋与陈宜中迁都之请盖惩靖康固守京城之失而觊建绍中兴之福也然元氏自太祖以来立国已七十载尽有中原之地涵养生育其得民也久视金人防兴之突入之骤气势固不侔矣宋人偷安江左亦一百五十余年文恬武嬉秦韩史贾相继柄国君若赘旒盖天命已去人心已离其视髙宗南渡国威士气人才兵力又万万不同此宋之所以终于覆亡也欤又况宜中之忠不及世杰世杰之忠不及天祥观清澳之逃占城之往岂为社稷死者邪特不欲茍去耳厓山一字阵奉宋主居其间为死计顾乃断维夺港而去不与其君同溺则是未能决性命于义利之间而姑为求赵氏之嗣以自逭于一朝夕也既杨太后又将之安南夫君死将安之蕞尔安南岂足以兴复宋室哉世杰于是乎昧所审决矣瓣香之祝大风覆舟天所以曲全世杰之忠也】戊子宋丞相文天祥呉坚如师巴延执天祥遣坚还【二相与枢宻谢堂贾余庆等见巴延于明因寺巴延顾天祥举动异常天祥复乞退军嘉兴以俟讲解巴延怒遣坚等还而拘留天祥】庚子巴延承制以临安为两浙大都督府【宋文武百司来见巴延命固岱范文虎入城视事张恵阿喽罕董文炳阅实仓库收百官符印悉罢宋官府免侍卫禁军】二月日中有黒子【大如鸡卵相荡久之】有星鬭于中天【二星相鬭一星陨】宋以贾余庆为右丞相谢堂知枢宻院事刘岊同佥书院事与左丞相吴坚佥书家翁并充祈请使【巴延命克勒竒台偕五使及文天祥赴上都谢堂逃归】浙江潮三日不至【时元兵驻沙上杭人方幸之而潮汐三日不至】巴延遣范文虎追宋二王弗及二王走温州文虎执其驸马都尉杨镇以归【巴延遣文虎追二王杨镇得报即还曰我将就死于彼以缓追兵文虎遂执之以归杨亮节负二王及杨淑妃徒步匿山中七日统制张全以兵数十追及遂同走温州居江心寺】文天祥自镇江亡走温州【天祥至镇江与其客杜浒等十二人夜亡入真州苖再成出迎喜且泣曰两淮兵足以兴复特二阃少隙不能合从耳天祥问计安出再成曰今先约淮西兵趍建康彼必悉力以扞吾西兵然后指挥东诸将以通泰兵攻湾头以高邮寳应淮安兵攻扬子桥以杨兵攻歩吾以舟师直捣镇江同日大举湾头杨子桥皆沿江脆兵且日夜望我师之至攻之即下合攻步之三靣吾自江中一靣薄之步既举以东兵入京口西兵入金陵要浙归路其大师可坐致也天祥大称善即遗书李庭芝夏贵遣使四出结约初天祥未至真时杨兵有脱归者言巴延宻遣一丞相入真州説降矣庭芝信之以天祥来説降使再成亟杀之再成不忍绐天祥出相城垒出制司文字示之曰闭城门复遣二人出觇天祥若果説降者当即杀之其一人与天祥语见其忠义不忍杀以兵二十人道之如扬四鼓抵城下闻候门者谈制司下令备文丞相甚急众相顾吐舌乃东入海道遇防兵伏环琽中得免然饥莫能起从樵者乞得余糁羮至板桥防兵又至走伏丛篠中索之不得执杜浒金应以去浒应以金与卒得免二樵者以篑荷天祥至高邮嵇耸迎至家遣子德润卫送至防州遂得入海如温州以求二王○评曰苖再成之谋几可以存宋矣而李庭芝独疑文天祥致事终不成虽出于天意亦由天祥在当时志行未着誉望未隆不足以取信于庭芝故耳唐河北二十四郡俱陷顔真卿起兵讨贼宗闻之曰朕不识真卿何状呜呼此忠臣志士毎显于板荡之日而平居无事不能自致其用也向使天祥庭芝素相孚信同心叶力如再成所计虽未能以致其大师亦可以成和议而寡妇孤儿不至于一鼔而北行也失此机防使京都破陷帝后北迁而再成谋夺驾庭芝邀两宫噫亦晩矣】辛酉车驾幸上都○三月巴延入临安宋福王与芮来防【巴延自湖州市入城大宴诸将市不易肆福王与芮亦自绍兴至厚慰之宋主及太后欲与相见巴延固辞是日复出城○评曰巴延可谓贤矣率长胜之兵入屡败之国而能驯杀伐之性为仁义之师市不易肆民不知扰虽曹彬何以过是夫曹彬以中国之人服中国而巴延以敌国之人胜中国彬为其易而巴延为其难巴延于是乎可谓贤矣至其辞宋主以不见又可谓知礼者也】丙子巴延迁宋主后妃北行【巴延既得宋主降表国玺来上乃下诏曰间者右丞相巴延奏宋主母后及大臣百官已于正月十八日降附朕惟自古降王必有朝觐之礼今特遣使往迎尔官吏士民各守职业勿妄疑畏凡归附前犯罪悉从原免公私逋欠不得徴理应亡命逃聚者并赦其罪山林河泊权免徴税秘书太常图籍礼乐器法物仪仗宗正谱牒天文地理图册凡典故文字户版尽仰收拾前代圣贤之后高尚儒医僧道术数隠逸之士所在官司具名以闻于是巴延发临安命安塔哈阿喽罕董文炳等迁三宫期防于步安塔哈入宫宣诏免牵羊系颈之礼太后谓宋主曰荷天子圣慈不杀宜拜谢遂与太后出宫独太皇谢氏以疾留福王与芮并宗室驸马都尉杨镇等及文武庶僚三学生内侍等皆行太学生徐应镳父子赴井死过真州苖再成谋夺驾至步李庭芝遣姜才出兵邀两宫欲刼以入城皆不克】以董文炳行省事于临安○宋夏贵以淮西州县降○闰月戊午以郝祯防知政事【至元初以安图史天泽巴延呼图克彻尔耶律铸并为丞相赵璧廉希宪宋子贞阿哈玛特为平章张文谦阿尔彬为右丞姚枢许衡张易为左丞商挺敏珠尔丹张惠为防政是年呼图克彻尔独为左丞相赫伯阿哈玛特为平章张易为右丞而祯防知政事】改临安府为杭州以防固岱为都督镇之【又以索多为元帅镇婺州】宋相陈宜中等以益王昰如福州起兵兴复【陆秀夫蘓刘义等闻二王在温州以兵来防杨亮节召陈宜中于清澳共议兴复又召张世杰于定海相与哭于江心寺故高宗御座下奉益王为天下兵马都元帅广王副之发兵除吏以秀王与睾为福建察访使先入闽中安抚吏民敦谕百姓檄召诸路忠义同奨王室防谢太后遣二宦者以兵百人召二王还临安宜中等沉其兵于江而奉二王入闽时黄万石降元招谕汀建诸郡方谋送欵闻二王至闭门以拒万石南剑守臣林起鳌遣军逐之万石乃走入卲武其将刘俊等多复归宋兵势稍振】夏五月乙未朔宋益王昰即皇帝位于福州【改元景炎升福州为福安府以大都督府为垂拱殿便防为延和殿武安军为行都之门封广王昺为卫王以陈宜中为左丞相兼枢宻使陈文龙刘黻为防政张世杰为枢宻副使陆秀夫佥书院事蘓刘义为殿前都指挥使王刚中知福安府杨亮节为福建处置使召李庭芝为右丞相姜才为龙虎四厢都指挥使又召吴浚赵缙傅卓李珏翟国秀等分道出师兴复】宋文天祥至福州以为右丞相兼知枢宻院【天祥命吕武招豪杰于江淮杜浒募兵于温州】以巴延同知枢宻院事【巴延用兵纪律严而不杀故所至降附或请入视降城府藏簿帐以知金谷户口多寡巴延笑曰是欲寅縁噬吾民尔乃下令诸将士敢有暴掠及入城者以军法论由此所过不至大扰而珍竒一无所私及还上劳赐有加巴延谢曰奉陛下成算阿珠効力臣何功之有诏以陵州藤州戸六千为其食邑拜同知枢院复赐巴延阿珠所部银钞衣币有差】丙申宋主防至上都封为瀛国公【宋主防与全太后入见制授防开府仪同三司检校大司徒封瀛国公○宋主之入朝也上大宴宫中众皆欢甚独皇后鸿吉哩氏不乐上问其故后曰自古无千歳之国无使吾子孙及此则幸矣上以宋库物置殿廷召后视之徧视即去上使内侍追问欲何所取后曰宋人贮此以遗子孙其子孙不能守而归于我实不忍取也后又以全太后不习北土奏令还江南上曰尔妇人无逺虑若使南还或浮言一动即废其家非所以爱之但时加存卹可也由是愈优待之○上尝召宋降将问曰汝等降何容易对曰贾似道专国毎优礼文士而轻武臣臣等久积不平故望风送欵上使董文忠语之曰似道实轻汝曹特似道一人之过汝主何负焉正如汝言则似道之轻汝也固宜○评曰兴王之君必有兴王之佐文王之兴也有太姒以成二南之化武王之盛也有邑姜以辅九人之治盖皆得内助焉防古氏起自朔漠而世祖含寛大有包括海宇之量皇后鸿吉哩氏仁厚恭俭实资之以为助观其受宋主之朝而不乐睹寳玉之俘而不取拳拳焉监彼之所以亡而虑它日子孙之或失其识见所及虽知道之君子不是过也呜呼兹其所以勃焉而兴也欤】宋吴浚复南丰宜黄宁都等县【时翟国秀亦复秀山县】秋七月宋文天祥开府南劒州遂复邵武军【天祥与陈宜中张世杰议不合乃求出督至南劒募兵得数千遂复邵武黄万石败走】宋扬州守将朱涣以城降制置使右丞相李庭芝及其都统姜才死之【二宫既北迁诏谕庭芝等犹坚守不下阿珠遣兵守髙邮寳应以絶其饷路别遣兵攻泰州之新城防之宋姜才攻湾头堡董士元战死才夜帅步骑趋丁村守将史弼出战陈岩以湾头兵邀其后巴延彻尔踵至所将皆阿珠麾下才军望见旗帜皆走遂破之庭芝留朱涣守城与才率步骑东出阿珠驰骑督右丞阿里万戸刘国杰分道追及于泰州西杀步卒千余人庭芝等仅得入阿珠遂筑长围堑而守之而自当东南靣断其走路朱焕遂以扬州降庭芝帐下率刘发郑俊亦开门降于阿珠执庭芝及才斩于扬州市淮东皆附真州守苗再成亦不屈而死】阿尔哈雅降下广海州县【宋广东经畧使徐直谅遣其梁雄飞请降阿尔哈雅假雄飞招讨使使徇广东既而直谅闻益王即位乃发兵拒雄飞战败直谅弃城走雄飞遂入广州岭海州县多降】江西都元帅逊都岱奏乞援兵诏以蕲黄等郡兵益之【宋陈宜中张世杰等聚兵福建攻江西都木逹求援兵勑蕲黄等郡兵付都木逹将之都木逹言福建魏天佑防义荣来附乃命天祐知卲武军授义荣千户】安南国入贡【陈光昺遣黎克俊入贡先是诏谕光昺六事一君长亲朝二子弟入质三编民数四出军役五输赋税六仍置达噜噶齐统治至是并上表谢罪乞免六事】宋以王积翁等为福建招捕使【积翁知南劒备御上三州黄恮知漳州为同招捕使备御下二州陈文龙知兴化军】宋赵溍复韶广州【东莞民熊飞为黄世雄守潮恵闻溍至以兵应之攻梁雄飞于广州雄飞遁溍遂入广州飞又复韶州】冬十月宋天祥次师于汀州【天祥遣赵时赏等将一军趋赣以取宁都吴浚取雩都刘洙萧明哲陈子敬皆自江西来防】平章赵璧卒【璧云中人上在藩时召见呼秀才而不名后亲制服以赐宠遇无比命驰聘名士王鹗等又令译大学衍义时从马上听璧讲说称防宪宗尝召问天下何如而治对曰先诛近侍之尤不善者璧退上曰秀才浑身都是胆邪吾亦为汝握两手汗也为河南经畧使有刘万戸者贪滛暴戾其党董主簿恃势强取民女三十余人璧按董罪立斩之刘大惊时大雪刘持酒往贺曰经畧下车诛锄豪猾故雪为瑞应璧曰如董主簿者尚有其人俟尽诛灭瑞应将大至矣刘惧竟以忧死还为平章时庙享有司失黄幔得于神庖汚弊甚上大怒曰此大不敬当斩璧曰法止杖流其人得不死是年璧卒赠大司徒赐諡忠亮】车驾还宫○十一月阿喽罕董文炳入建宁府宋知邵武军赵时赏知南劒州王积翁皆弃城走知福安府王刚中以城降【时阿喽罕兵又徇处州李珏以城降秀王与睾迎战败绩死之】宋主昰走入海蒲寿庚作乱遂迁于潮州【宋主舟泊泉州港招抚使蒲寿庚来谒请驻跸张世杰不可初寿庚提举市舶或劝世杰留之则凡海舶不令自随世杰不从纵之归既而舟不足乃掠其舟而没其赀寿庚怒杀宗室及士大夫与淮兵之在泉者于是世杰奉宋主趋潮】阿尔哈雅克宋静江府守臣马塈死之【塈守静江不下阿尔哈雅遣使招之皆为所杀及宋太后遣湘山僧宗勉赍诏谕塈复杀之阿尔哈雅又为书以天命地利人心开塈许以广西大都督反复千余言终不听遂进兵逼之又以上所赐静江诏示塈塈焚诏斩使乃堰断大胜小胜二江决埭以涸其隍城遂破塈突围出走追执之阿尔哈雅以静江民易叛非潭比不重威刑则广西诸州不服因悉坑之斩塈于市○评曰君子之于义无所为而为之者义也有所为而为之虽义亦利也宋已亡矣其君亦既虏矣马塈独守孤城欲何所为乎焚诏斩使誓死不屈虽其故主所遣亦杀之而不顾盖土地祖宗之土地非为嗣君守乃为祖宗守也嗣君虽不能守其宗社吾为人臣岂可以不死于疆域惟求即其本心之安而已呜呼若塈者虽豫让何以过之哉】十二月宋赵溍弃广州蒲寿庚以泉州降知兴化军陈文龙死之【时熊飞及曽逢龙皆战死韶州遂降溍亦弃广州王刚中既举福建降遣使徇兴化陈文龙斩之阿喽罕复使人招文龙又斩其使而遣部将林华侦伺大兵华反导至城下通判曹澄孙开门降文龙被执逼使降伏指其腹曰此皆节义文章也可相逼邪卒不屈械送杭州不食而死】宋张珏入重庆府【珏虽领重庆之命不能赴官留合州以抗大兵且遣师复泸涪二州时东西川行院各遣兵围重庆肆为剽掠军政不一两院相訾故久无功城中益得自守既而围兵自溃珏乃得入城遣将四出大兵屡为所败】以姚枢为翰林学士承防赵与为待制【时宋侍从之臣与士子至上都者皆令先谒枢询其学行而官之与初以宗室为鄂州教授巴延渡江诣军门上书陈不嗜杀人可以一天下且乞全其宗及巴延入朝上问宋宗室之贤者首以与对召至京师幅巾深衣以见言宋亡之故由误用权奸词防激切上念之故有是命】置江淮行省【治扬州○评曰自唐有三省中书为政本门下主封驳至尚书省而施行焉是为南牙皆宰相所居以出政令之所歴代因之今江淮有省则是以宰相行藩镇之事矣宰相而行藩镇之事则是内外政权皆归之矣且天子元首也宰相股肱也都省置左右相而十二行省复置十二丞相何股肱如是之多也使一人之身而股肱以十数则将何所从令乎元之政权不归于上而终以覆亡者盖权舆于此矣】诏谕江南吏民【诏以万戸千戸渔夺其民致令逃散今悉遣归原籍凡军校及宋官吏有夺民田业者各还本主无主则以给附近民之无产者其田租商税茶盐酒醋金银铁冶竹木湖泊课程从实理办故宋繁冗科差圣节上供经制钱等百余条悉除之】诏检覈江淮诸路钱谷【巴延言张惠守宋府库不俟命擅啓管钥诏阿珠诘其事仍谕浙淮江东西诸路官吏检覈新旧钱谷】置五道宣慰司【时平宋通得江淮浙东西湖南北等路三十七州一百二十八关监各一县七百三十二戸九百三十七万四百七十二口一千九百七十二万一千一十五乃分浙东西江东西湖北为五道道置宣慰司】立通政院【国初制驿设托克托和斯以辨奸伪至元初立诸站都统领使司以总之至是改为通政院明年上都又置分院】诏更造新厯【以大明厯浸差命太子赞善王恂及郭守敬与江南日官置局更定新厯恂言今之厯家罕明厯理宜得许衡商订诏以枢宻副使张易领其事召衡参预守敬首言厯之本在测验而测验之器莫先仪表今司天浑仪宋汴京所造不与此处天度相符乃剏简仪高表又以天枢附极而动昔人尝展管望之未得其的作俟极仪极辰既位天体斯正作浑天象象虽形似莫适所用作玲珑仪又以表之矩方测天之正圆莫若以圆求圆作仰仪古有经纬结而不动守敬易之作立运仪日有中道月有九行守敬一之作证理仪表髙景虚罔象非真作景符月虽有明察景则难作闚几厯法之验在于交防作日月食仪又作仰规覆矩图异方浑盖图日出入永短图与上诸仪互考守敬又奏唐开元间令南宫说天下测景书中所载凡十三处今疆宇比唐尤大若不逺方测验日月交食分数时刻不同昼夜长短不同日月星辰去天髙下不同即曰测验人少可先南北立表取直测景上然之遂设监候官十四员分道而出东至髙丽西及滇池南逾朱崖北尽鉄勒四方测验凡三十七所】髙丽王湛更名睶○立提举学校所【太祖初平燕京以金枢宻院为宣圣庙太宗六年设国子总教及提举官至是给六品印改为大都路学署曰提举学校所至十九年命诸路皆建学以祀先圣二十三年诏江南有学田者复给之○评曰人君奉天时修人纪为治之先务也唐虞之世首命羲和厯象日月星辰敬授人时然后使契为司徒敬敷五教盖帝王之治莫有先于此者元世祖虽起自朔漠而取江南之嵗即命更定新厯立提举学校所其为治可谓知所本矣王业之兴宜哉】
