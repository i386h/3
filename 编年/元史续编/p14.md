<!-- { "loadSidebar": true } -->
　　元史续编卷四
　　钦定四库全书
　　元史续编卷五
　　明　胡粹中　撰
　　【乙未】成宗皇帝元贞元年春正月以济尔哈朗为御史大夫阿喇卜丹为中书参政杨炎龙为左丞○封皇姑囊嘉特章为鲁国大长公主【驸马曼济台为济宁王赐金印】江东亷访佥事实保有罪自杀杖季让除名【饶州守阿勒呼木治中赵良不法实保与让受金纵不问事觉实保自杀杖让除名】二月翰林承防留梦炎致仕【上以其在先朝言无所隠厚赐遣之初世祖尝问梦炎叶李优劣于孟頫对曰梦炎臣之父执其人重厚笃于自信好谋能断有大臣器叶李所读之书臣皆读之所知所能臣皆知之能之世祖曰汝以梦炎优于李耶梦炎为宋状元至宰相当贾似道误国依阿取容李以布衣乃伏阙上书是贤于梦炎也汝以父执不敢斥言可赋诗讥之孟頫赋诗有往事已非那可说且将忠直报皇元之句世祖叹赏焉○评曰以人品论之叶李诚不如梦炎以风节观之梦炎亦何以过叶李夫士不遇盘根错节无以别利器草非疾风亦无能以表其劲梦炎依阿取容于贾似道世祖所知而叶李依阿取容于僧格则世祖所未见也取人于一事叶李为优求其全体梦炎终胜呜呼若梦炎真可谓士君子立身一败万事瓦裂者欤】罢江南茶税【以其数三千定添入江西茶运司嵗额】缅国入贡【献舍利宝玩】括马【除官吏所乗悉括之】以吕天麟为中书参政○三月安南入贡【慰国众也且谢寛贳恩并贡方物】壬辰地震○罢营造【以东作方兴罢诸不急营缮惟帝师塔张法师宫不罢】诏选官専令中书拟奏【省臣言枢宻院御史台例应奏举官属其余诸司不宜奏请今皆请之非便诏自今以后専令中书拟奏】夏四月封乳母杨氏为赵国安翼夫人○増京师两城赈粜米肆【上以京师米贵广益世祖之制设三十肆米七万余石粜之其后毎年増粜多至四十万石行之既久又为豪强嗜利之徒用计巧取弗能周及贫民于是令有司籍贫民户数置半印号簿文帖各书其户名口数逐月对帖以给大口三斗小口半之其价视赈粜之直三分减一谓之红贴粮与赈粜并行每嵗不下二十余万石】闰月建五台山佛寺【为太后建寺于五台命将作院使伊济工部尚书宋徳柔董其役】兰州黄河清【上下三百余里清凡三日】五月蠲逋欠【诏自元贞元年五月以前逋欠钱粮者皆罢徴】以满逹勒佥书枢宻院事【满逹勒巴延之子也太后言其父尽心王室欲令代其父官上以其年防故有是命】江南州郡水【饶常湖镇江建康太平皆水】六月戊申歴城清河溢○秋汴梁蝗○髙丽王求为太师中书令不允○翰林承防董文用进世祖实録○勅上书者命中书开视以闻○西平王鄂啰齐驸马济宁王曼济台犯法诏皆谕之【陇北亷访司鞫张万户不法西平王挠其事曼济台私杀罪人台臣劾奏有防皆谕之】申饬贡举儒吏○冬十月戊辰太白昼见○赐帝师玉印【双蟠龙纽文曰大元帝师统领诸国僧尼中兴释教之印】十一月甲戌太白经天○暹罗来贡【进金字表】十二月荆南僧晋昭伏诛【坐伪造佛书有不道语】太师御史大夫约苏特穆尔卒【约苏特穆尔博尔济之孙器量达世祖尝赐号伊啰勒诺延华言能官也务振台纲遇事廷辩有直臣风总兵讨奈曼有功拜太傅从上抚军北邉及定防佐命进太师卒后追封广平王谥忠宪】
　　【丙申】二年春正月丙戌太白昼见○复立安西王相府【安西王傅塔竒勒图特穆尔请复立王相府上曰去嵗阿南达尝面陈朕以世祖定制谕止之今复奏请岂欲以四川京兆悉为彼有耶赋税军站皆朝廷所司姑从汝请置王相府惟行王傅事】以圗沁为御史大夫【台臣言汉人为同僚者尝为奸人捃摭其罪由此不敢尽言请于近侍锡保齐舒库尔齐中择人用之上曰安用此曹其选汉人识达事体者为之】诏诸王公主驸马非奉防毋辄罪官吏○立中御府【以圗鲁卜唐古并为府卿】二月博果宻罢以段贞为中书平章○罢进蒲萄酒【以蒲萄园业皆还之民】三月丙子幸上都○实都伏诛【实都言晋王噶玛拉多尔岱言约苏特穆尔皆有异图枢宻院鞫之无验诏言晋王者死言伊啰勒者讁从军】夏五月安西王遣使告饥【上谕使者曰世祖以分赉之难尝有圣训阿南达亦知之矣若言贫乏岂独汝耶去嵗赐钞二十万定又给以粮今复与则诸王以为不均不与汝又言人多饥死其给粮万石择贫者赈之】括马牛羊【诏民间马牛羊百取其一羊不满百者亦取之惟色目人及数乃取】六月降官吏受赇条格【凡三十等】秋七月以朱清为江西参政张瑄为河南参政○广西盗起讨平之【广西贼陈飞雷通蓝青谢冦昭梧藤容等州湖广左丞八都马辛讨平之】诏告捕盗贼者赏【强盗一名五十贯窃盗半之应捕者又半之皆徴诸犯人犯人无徴者官给又诏求弭盗方畧燕南河北道亷访使陈天祥上疏曰盗贼之起各有所因除嵗凶诿之天时宜且勿论已如军旅不息工役荐兴厚敛烦刑皆足致盗中间保防滋长之者赦令是也赦者小人之幸君子之不幸故一嵗再赦善人喑哑前志尝言之矣彼强梁之徒执兵杀人有司尽力以擒之朝廷加恩以释之旦脱系累暮即行刼又复督勒有司结限追捕贼皆经惯习以为常既不感恩又不畏法夫凶残悖逆性已预定诚非善化能移惟是严刑可制所拟事条皆切于时用天祥乃严督有司捕得盗贼皆杖杀之亡入它境者辄揣知所向宻授方畧遣官追捕南至汉江二千余里悉皆就擒无得免者由是东方盗为之息平隂女子刘金莲假妖术惑众天祥捕繋而杖之于市神怪屏息因劾山东宣慰使贪暴不法事格不行天祥遂以任满辞去○评曰季康子患盗问于孔子孔子答以茍子之不欲虽赏之不窃辞约而理当百世不能易也天祥上弭盗方畧独切于妄赦理固有之所以致盗岂在兹乎至于谓凶顽悖逆性已预定诚非善化能移惟是严刑可制则其言虽近理而实害理不可不察也夫圣人所谓唯上智与下愚不移者谓下愚不可使为上智耳岂真谓性有善恶之不同其恶者终不可化而为善耶但谓气质有如此之异于是习于善则为善习于恶则恶耳茍化民者作而新之宁有不能挟出于汚染之间者哉五帝三王之世岂无顽恶之民以善化之故恶者少而善者多若谓严刑可以制恶人则秦始皇之时当外户不闭而田野之间让畔让路矣天祥之言驳而不纯故不得不论】冬十月甲辰脩大都城○壬子车驾还宫○赣州刘六十作乱讨平之○定徴江南夏税法【国初取民内郡曰丁税地税即唐之租庸调也江南曰夏税秋税即唐之两税也丁税地税之法始于太宗朝每户出粟二石后増为四石后又定令诸侯民户每丁出粟一石驱丁五升新户丁驱各半之老防不与有耕种者验其牛具地土之厚而徴之丁税少而地税多者纳地税地税少而丁税多者纳丁税工匠僧道验地官吏商贾验丁仍命嵗书其数于册及世祖即位而输纳收受关防防计之法愈备至元十七年又定全科户毎丁粟三石驱丁一石地税每畆三升减半科户毎丁一石新收交参户第一年五斗第二年一石三年至五年毎年递増二斗五升六年入丁税协济户毎丁粟一石地税毎畆三升随路近仓输粟逺仓毎粟一石折轻赍钞二两富户逺输下户近纳每石俱带鼠耗三升分例四升定输纳之期为三初限十月中限十一月末限十二月其江南秋夏税之法初用姚元之请依宋旧例折输绵绢杂物后令输米三之一余折钞以七百万定为率嵗得羡钞十四万定其输止用宋斗斛盖宋二石当今七斗云至是又定江南徴夏税之制秋税止命输租夏税则输木绵布绢丝绵等物所输之数视粮为差每粮一石诸路分不同江浙之婺州等路江西之隆兴等路皆折输三贯福建泉州等处折输二贯绍兴及漳州等五路折输一贯五百文大抵因其地髙下以为直焉○评曰古者什一而税即后世所谓田租成方一里出长毂一乗即后世所谓户调嵗役民不过三日即后世所谓丁庸故论者以唐之租庸调最为近古后变而为两税元有天下内郡所收曰地税丁税即所谓租庸江南所收曰夏税秋税即所谓两税盖兼用之亦乡遂用贡都鄙用助之意欤】
