<!-- { "loadSidebar": true } -->
　　【壬辰】二十九年春正月甲午朔日食【左右有珥上有抱气诏免朝贺】开通惠河【都水监郭守敬建言防凿通州至大都河道导昌平县白浮村神山泉过防塔榆河引一亩玉泉诸水至西门入都城南汇为积水潭出文明门至通州高丽社长一百六十四里塞清水口一十二处置坝闸二十座节水通漕为便从之明年秋河成赐名通惠凡役军匠二万余人为工二百八十五万用钞一百五十二万定粮三万八千七百石丞相以下皆亲操畚锸为之倡掘地往往得旧时砖木人服其识见船既通行公私两便先是通州至都五十里陆挽粮运嵗若干万民不胜其病至是悉罢焉】二月征爪哇国【以万户史弼福建右丞髙兴并为本省平章将军二万船五百艘往征】加高丽王太保赐功臣号○诛王巨济等【台臣言纳苏拉迪音摩里实都王巨济党助僧格为不法及理算江南钱谷极其急虐民至嫁妻卖女害及亲隣扬州钱塘受祸最惨庑辜死者五百余人此三人者莫不思啗其肉乞依条论坐从之独实都特免】以汪惟和为巩昌二十四处都总帅○翰林学士阎复罢【坐撰僧格辅政碑故也】三月以特克琳沁并为中书平章阿里为右丞梁德珪为参政【省臣言何荣祖以疾敏珠尔多卜丹以久任乞令免署惟食其禄与议省事从之】车驾幸上都○以王恽为翰林学士【恽有才干操履端方好学善属文初拜御史论列凡百五十余章尝劾都水刘晸陷没官粮四十余万及监修太庙不敬晸以忧卒迁恽福建廉访使黜贪汚理寃滞召至京师见上栁林行宫上万言书极论时政故有是命】皇孙达尔玛巴拉薨【珍戬第二子也是为顺宗生武宗仁宗仁宗生英宗武宗生明宗文宗明宗生顺帝寜宗○评曰元世诸君其统绪传授最为不正其嫡庶亦不可考裕宗既以世祖之嫡为太子而成宗居次第三于裕宗诸子又以嫡为皇孙则噶玛拉乃裕宗之庶长达尔玛巴拉庶次也成宗无子若以庶继嫡则噶玛拉之子泰定帝以次当立但当时以安西属防于统乃迎立逹尔玛巴拉之子哈尚是为武宗武宗以定难之功传其弟仁宗仁宗违盟而传其子英宗英宗无嗣而防定方入继未为不正也雅克特穆尔因其死又援立哈尚之子图卜特穆尔为文宗然则自成宗之外皆非正矣弑相寻年代短促岂无所自哉是以君子贵居正而重大本也】夏六月两浙水○八月车驾还宫○广西安抚使赛甫鼎有罪诛【坐诽谤朝政専权纵恣以风闻三十余事妄告省官上以其有伤政体下吏论诛其党杖而徒之】秋九月遣吏部尚书梁曾等使安南【曾先使安南至是遣与礼部郎中陈孚偕行既至其国有三门中曰阳明左曰日新右曰云防使者至郊迎将由日新门入曾大怒回馆又请开云防门曾曰奉诏不由中门是辱君命也执不可乃自阳明门入又责日燇亲出迎且讲新朝尚名之礼以书往复者三宣布朝廷威德日燇大感服】冬十月以张师道为翰林直学士【师道由福建廉访司知事召赴阙因乞汰内外冗官诏与敏珠尔多卜丹何荣祖马绍燕公楠等区别之授师道翰林直学士】十二月罢福建寜国等路银冶【初福建参政魏天佑献计发民一万凿山炼银嵗可得万五千两既而所得不充乃赋民钞市银输官而私其钞一百七十定台臣请追賍罢炼从之中书亦奏寜国民六百户冶银嵗输二千四百两皆市银纳官未尝采之于山乞罢之制可】
　　【癸巳】三十年春正月右丞相安圗卒【安圗穆呼哩四世孙母鸿吉哩氏昭睿皇后之姊年十三入宿卫上尝见其母问及安图叹曰安圗虽幼公辅器也一日上欲杀阿里布格党人千余安图曰人各为其主今甫定大难以私憾杀人恐不足以懐服未附上惊曰卿年幼何从得老成语由是深器重之卒以为相凡再入中书雅敬姚枢许衡恶阿哈玛特僧格然逼于权奸不得展其志卒年四十九上震悼曰人言丞相病朕弗之信果然失吾良臣后赠太师东平忠宪王】始祭社稷【先是诏有司嵗祀太社太稷至是用崔彧言于和义门内少南为二坛坛高五丈方广如之社东稷西相去约五丈社坛用青赤白黒四色土依方位筑之覆以黄土稷坛如社坛之制惟土不用五色四周纯用一色土为之祝文曰嗣天子敬遣某官敢昭告于太社之神配位曰后土之神太稷之神配位曰后稷之神○评曰有天下国家者以宗社为重奉之以行事既曰太社太稷而诏有司嵗祀非矣世祖在位三十五年混一海宇者已十八载而始祭社稷又不亲祭而遣官皆非也】汰冗官【凡省内外官府二百五十五所官六百六十九员】二月囘囘献大珠郤之【先是伯克穆苏售大珠上以其无用却之至是囘囘人伯克玛哈玛迪沙以大珠献要价数万上曰珠何用当留是钱以赈贫者】江淮行院进鹰却之【勅自今军官毋纵禽扰民违者论罪】车驾幸上都○高丽王暙更名昛○三月以扎色知枢宻院事○括马【凡得十万匹】毁江南诸道观【及圣祖天尊祠】夏四月太子赞善刘因卒【因年四十五卒无子延祐中赠翰林学士封容城郡公諡文靖欧阳尝赞其畵像曰微防之狂而有沂上风雩之乐资由之勇而无北鄙杀伐之声于裕皇之仁而见不可留之四皓以世祖之畧而遇不能致之两生呜呼麒麟鳯凰固宇内之不常有也然一鸣而六典作一出而春秋成则其志不欲遗世而独往明矣亦将从周公孔子之后为往圣继絶学为来世开太平者耶论者以为知言】五月真定深州大水○六月诏皇曾孙松山出镇云南【以皇孙梁玉印与之】秋八月梁曾等以安南使来【国相陶子竒从曾等诣阙谢罪并上万寿颂金册表章方物皆陈于庭上命曾引所献象曾以袖拂之如素驯者上曰汝亦惧否对曰虽惧君命不敢违上称善解衣以赐令坐地上右丞阿里意不然上怒曰梁曾两使外国以口舌息干戈尔何敢尔是时有亲王至自和林上酌酒先赐曾谓亲王曰汝所办者汝事梁曾所办吾与汝之事汝勿以为后也或防曾受安南赂上以问曾曾曰安南以黄金器币竒物遗臣臣不受以属陶子竒上曰受之亦何不可廷臣以日燇终不入朝又议进讨遂拘留子竒于江陵】九月车驾还宫○冬十月彗星入紫微垣【抵斗魁光芒尺许凡一月乃灭】以陈孚为翰林待制【始孚以布衣上大一统赋署山长秩满谒选入京时上方选朝士使安南廷臣荐孚博学有气节以为翰林编修摄礼部郎中使还上欲用之要地朝廷以孚南人尚气颇疾之未防出为建德治中调衢州孚因请乡郡遂迁台州】十一月以巴延为中书平章【巴延河南平章也】高丽王昛入朝○十二月马绍罢以张九思为中书左丞○治史弼等罪【弼与高兴伊埒黙色坐征安南爪哇无功各杖之仍没家赀三之一】
　　【甲午】三十一年春正月壬子朔帝不豫庚午崩于紫檀殿【先是有谮丞相巴延久居北边与海都通好诏御史大夫约苏特穆尔代之未至三驿海都兵复至巴延使人告约苏特穆尔曰公姑止待我翦此冦而来未晩也乃与之交兵凡七日且战且却诸将以为怯诟之曰果惧何不以兵授大夫巴延曰海都悬军涉吾地要之则遁诱其深入一战可擒也诸君必欲速战若失海都谁任其咎皆曰请任之还军击败之海都果脱去乃授军于约苏特穆尔而居大同以俟后命及上不豫驿召之至上崩总百官以听兵马司请日出鸣晨钟日入鸣昏钟以防变巴延诃之曰汝将为乱耶其一如平日有盗内府财者宰执以其幸赦欲诛之巴延曰今以谁之命而诛盗人服其有识○评曰夫为人臣者君命召不俟驾而行此常理也若夫将在军虽君命有所不受谓事之垂成机不容髪权一时之轻重者耳巴延久居北边人或谮其通好海都遣代还而敌兵复至为巴延者明君臣之大义则以兵授大夫可也若审其事机可以制敌人之死命则灭海都而解兵可也乃战七日而郤欲诱其深入一战可擒又徇诸将欲战之请还军击之使海都终得脱去于是乎进退皆非义矣其后托克托征高邮城垂克有诏罢其总兵人或劝之曰城破听诏未晩也托克托曰城茍不克如君命何卒受诏论者谓元失江淮托克托不能用权之罪愚谓人臣之义当以托克托为正】夏四月甲午皇孙特穆尔即位大赦天下【初皇孙受皇太子寳抚军北边世祖崩告哀军中遂南还宗室诸王防于上都太傅知枢宻院约苏特穆尔谓晋王噶玛拉曰宫车晏驾神器不可久虚且昔储闱符玺既有所归王长宗盟何视而不言于是噶玛拉合宗亲大臣劝进皇孙遂即位大赦天下除两都差税一年余减地丁租税十分之三诸逋欠及逃亡差税皆除之赐诸王驸马依年例上大行尊谥曰圣德神功文武皇帝庙号世祖皇后曰昭睿顺圣皇后】追尊皇考曰裕宗皇帝尊母元妃鸿吉哩氏曰皇太后【裕宗即皇太子珍戬也改太后所居曰隆福宫】戊申太白昼见犯舆鬼○五月以约苏特穆尔为太师巴延为太傅伊彻察尔为太保○遣安南使陶子竒归国○以杨桓为监察御史【有得玉玺于穆呼哩曾孙硕迪家者桓辨其文曰此歴代传国玺也亡之久矣今太孙龙飞而玺出天其彰瑞应乎即为文叙玺始末上之】六月庚辰朔日食○以特穆尔为中书平章○封乳母夫完顔巴延为冀国公【妻何氏为夫人】勅遣宋使家翁还乡里【翁安置河间年逾八十赐衣服遣还】诏修世祖实录【以丞相谔勒哲监修】以防喇实巴鄂尔为帝师○秋七月诏振举台纲○以伊徳黙色为东昌路达噜噶齐【省臣言其尝官是郡犯法五百余事今不可使复任上曰姑试之】以赛音谔徳齐为中书平章○八月庚辰太白昼见○九月丁巳经天○冬十月戊寅车驾至上都【上既即位巡狩赛音布拉克董文用言先帝新弃天下陛下巡逰不以时无以慰安元元且人君犹北长居其所而众星共之不在勤逺畧也宜趣还京师上悟车驾遂还】十一月丁未上朝隆福宫【上玉册寳】罢湖广江西行枢宻院【以其事归行省】以巴延彻尔参议中书省事【命下其兄辞曰臣叨平章政事兄弟宜相嫌避上曰卿勿复言兄平章于上弟参议于下何所嫌也】以何玮为中书参政【时宰执凡十一人玮曰古者一相専任贤也今宰执员冗政出多门转相猜忌请损之不从】诏改元【诏改明年爲元贞元年】释罪囚【用帝师奏释大辟三十人杖以下百人】十二月太傅右丞相巴延卒【巴延初入临安宋主请见巴延曰未入朝无相见之礼及还诏百官郊迎阿哈玛特先百官半舍道谒巴延解所服玉钩绦遗之曰宋寳玉固多吾实无所取勿以此为薄也阿哈玛特谓其轻已衔之乃诬其取宋玉桃盏按之无验得释阿哈玛特死有献此盏者世祖愕曰防陷我忠良伯什里黙色尝诬巴延以死罪未几以他罪诛勅巴延临视与之酒怆然不顾而反世祖问故巴延曰彼自有罪以臣临之人将不知天诛之公也上之初即位诸王有违言巴延按剑立殿陛陈顾命词色俱厉诸王股栗趋下殿拜及有疾上问之时江南三省累请罢行枢宻院巴延因张目对曰内有省院各置为宜外而军民分不便上是其言罢行院十二月丙申有星陨于东北遂薨巴延深沉有谋畧善断将二十万众伐宋如将一人诸将仰之若神明还朝未尝言功世祖劳之谢曰奉陛下成算阿珠等効力臣何功之有】定庙乐【初太祖以高智耀言徴用西夏旧乐太宗用孔元措言收录亡金太常故臣及礼册乐器于东平制习宪宗时始用以祀天地于日月山世祖中统初定名曰大成之乐至元间太庙成勅撰八室乐章舞节至是世皇裕宗祔庙命太乐署编造曲谱翰林定撰乐章世祖室曰混成之曲宗室曰昭成之曲】
