<!-- { "loadSidebar": true } -->
　　【辛巳】十八年春正月诏求前代圣贤之后【儒医卜筮星厯术数及山林隠逸之士具以名闻】丙辰车驾幸漷州二月辛未幸栁林○乙未皇后鸿吉哩氏崩丙申车驾还宫【后济寜忠武王阿禅之女生裕宗中统初立为皇后性明敏逹事多所匡正四集赛官奏割京城外近地牧马上许之后将谏先阳责太保刘秉忠曰汝何为不谏初定都时以地牧马则可今分业已定夺之可乎上黙然而止后尝于太府监支缯帛各一上曰此军国所须非私家物后于是率宫人拾旧弓练之缉为防宣徽院羊臑皮置不用命取之合缝为地毯其勤俭类此至是崩及成宗立追諡昭睿顺圣皇后】三月戊戌魏国文正公许衡卒【衡字仲平河内人生有异质竒志家贫无书常借人抄诵尝暑中行道上众取梨啖衡独坐树下自若或问之曰非其有而取之不可也其人曰世乱梨无主衡曰吾心有主从姚枢得程朱之书乃大有得寻居蘓门与枢及窦黙相讲习上在关中召见以为京兆提学及即位王文统以言利用事黙毎排其学术之非文统疑衡左右之乃奏枢为太子太师黙为太衡为太保以疎之黙以屡攻文统欲因东宫避祸衡曰此不安于义也在礼师傅与太子东西坐公等度能复此乎不能则师道自我废矣枢以为然皆辞不就改衡国子祭酒衡亦谢病归安圗为相召衡辅之衡上疏数千言皆经世大务上嘉纳焉阿哈玛特当国衡数言事与之忤阿哈玛特深衔之亟荐衡宜任中书欲因事中伤之乃除左丞屡入辞免上不允命掖之出衡出阈还奏曰陛下命臣出岂出省耶上笑曰出殿门耳从幸上都论阿哈玛特専权罔上蠧政害民因谢病请解机务命举自代衡曰用人天子大柄不可使下有市恩之渐乃授集贤大学士兼祭酒衡请徴弟子王梓刘季伟韩思永耶律有尚吕端善姚燧髙凝白栋蘓郁孙安刘安中十二人为伴读皆驿召之及致仕遂卒卒之日大雷电风防木懐人无少长皆哭之后赠太傅谥文正封魏国公从祀孔子庙廷】徙湖广行省治武昌【初巴延伐宋行省事于襄阳寻以别将分省鄂州及取潭州移治之至是复徙武昌武昌即鄂州也】以田忠良为太常丞【少府为诸王昌圗建宅于太庙南忠良往仆其柱少府奏之上以问忠良对曰太庙前岂诸王建宅所耶上曰善因奏太庙前无驰道非礼即勑中书为辟之国制十月上吉祀太庙或请牲不用牛忠良奏曰梁武帝用麫为牺牲后竟何如言者遂屈初忠良以隂阳家用刘秉忠荐召见上指西序第二人谓曰彼手中握何物对曰鸡卵果然又问朕有何事萦心对曰以术推之当是一名僧病上笑曰然是国师也遂令司天试星厯遁甲诸书皆通诏官之司天上尝问用兵江南累年不决奈何对曰在酉年至元十一年七月十五日夜白气贯三台上问何祥曰三公其死乎未防太保刘秉忠卒一日出猎上驻辇召忠良谓曰朕有所遗汝知是何物还可复得否忠良曰失数珠耳明日二十里外当有得而来献者已而果如其言海都叛遣皇子诺木罕丞相安圗征之忠良奏不吉上不恱兵遂出既而皇子丞相入海都上召谕忠良曰朕几信防言罪汝忠良曰皇子末年当还其言后果验忠良之术巧中多类此】夏四月丙午车驾幸工都○立登闻鼔院○秋八月范文虎等败绩于日本勑使囘军【范文虎实都洪察球尔金方庆李庭诸军入海遇飓风漂壊其船遂大失利余军囘至髙丽什不存一二初诸将陛辞上勑之曰始因彼国使来故朝廷亦遣使往彼遂留我使且闻为其所杀故使卿軰为此行朕闻汉人言取人家国欲得百姓土地若尽杀百姓徒得地何用又有一事朕实忧之恐卿軰不和耳假若彼国人至卿等有所议当同心协谋如出一口答之后果遭风诸将不协各择坚好船乗之弃士卒十余万于五龙山下方伐木作舟欲还日本人来战尽死余一二万为其所虏得还者三人】闰月丙午车驾还宫○九月癸亥朔畋于近郊○两淮运使阿喇卜丹伏诛【坐盗官钞二万一千五百定又盗取和买马三百四十四匹朝命格而弗颁又以官员所佩符给家奴往来贸易等事伏诛】冬十月置安南宣慰司【以参政完顔特穆尔为宣慰使都元帅柴椿鸿和尔副之】焚毁道经【张易奏参校道书惟道德经老子所着余皆后人伪撰宜悉焚毁从之○评曰释道皆异端圣学之巨蠧也崔浩焚佛书而信道士冦谦之张易毁道经而荐妖僧髙和尚其偏识僻见一何谬哉盖察理不精而操心不正故也然两人皆以诛死遂使老佛之徒得以借口惜哉】以和尔郭斯守司徒○十二月以鸿吉哩岱为右丞相阿哈玛特为左丞相○翰林侍讲学士窦黙卒【黙金人初为国兵所俘脱走蔡州遇名医李浩授以铜人针法遂以其术鸣又走德安孝感县令谢宪子以伊洛性理之书授之杨惟中招儒道释之士乃北归与姚枢许衡讲习其学由是知名上在潜藩召之黙变姓名自晦使者先俾其友往见而微服踵其后黙不得辞乃拜命既至问治道以三纲五常为对上曰然人道莫大于此黙又言帝王之道在诚意正心心既正则天下无不正一日三召对皆称防遂命皇子珍戬从之受学拜侍讲翰林王文统用事黙上书力诋其非以蘓张目之又与枢衡于上前靣斥文统曰此人学术不正久居相位必祸天下上曰然则谁可黙曰以臣观之无如许衡上不悦而罢黙遂罢归文统诛上忆其言召还翰林有大政辄访之及卒上深叹悼尝谓侍臣曰朕求贤三十年惟得一窦汉卿又曰若窦汉卿之心姚公茂之才合而为一斯全人矣后赠太师故世传窦太师云】
