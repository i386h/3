<!-- { "loadSidebar": true } -->
　　旧钞本翰苑残帙失卷次卷尾有后叙以新唐书及日本见在书目所录卷数推之当为卷第卅筑前男爵西高辻君信稚所藏或审定以为菅为长卿书顾其书法古劲纸黑芬郁不下贞观元庆岂菅氏袭藏古本传于西高辻氏者仅得以保残守缺欤麻笺卷子首题翰苑卷第□张楚金撰雍公叡注次有目次正文大书体骈用俪夹注双行称引繁富楚金后叙言以唐显庆五年三月十二日癸丑昼寝并州太原县之廉平里梦与兄越石同谒孔子寤而兴叹遂着是书言虽涉诞其著书之时可据以考焉按新唐书艺文志类书类有张楚金翰苑七卷总集类重出张楚金翰苑三十卷日本现在书目杂家有翰苑三十卷张楚金撰乃知唐志类书类所出卷数误也崇文总目 【 据钱侗辑释本】 类书类有张楚金撰翰苑七卷卷数同唐志类书类宋史艺文志类书类亦有雍公叡注张楚金翰苑十一卷七字与十一形近宋志或承唐志之误而字更讹也南渡以后无复著录者则其书佚于彼者久矣其见于我邦古书所征引者滋野贞主秘府略残帙有四事 【 卷第八百六十四黍粟条各一事卷第八百六十六绣锦条各一事】 香药钞 【 原无书名以所收止香部药部假设此名不知选 【 选：撰】 人据其跋语知初钞时在永万以前】 有三事 【 杜若条蕙草条昌蒲条各一事】 楚金事载两唐书忠义传中云少有志行与兄越石同举进士历仕高宗武后为酷吏周兴所构配死领表所著翰苑三十卷外有绅诫三卷亦出新唐志杂家类今亦不传雍公叡仕履无可考然秘府略成于天长八年而所引翰苑各条皆有注则其人在太和以前可知矣其书体制甚近于吴淑事类赋但其时先于淑则淑实仿楚金等书为之而其典实竟不及也书经传写讹夺满纸往往至不可句其两越条末至西域条首失去若干行故中间西羌条全阙无一字然已为天壤间孤本其所援引司马彪续汉书王琰宋春秋汉名臣奏鱼豢魏略高骊记崔鸿十六国春秋梁元帝职贡图隋东藩风俗记魏王泰括地志东夷记肃慎国记陆刿邺中记诸书皆千年已佚之旧帙赖有此书获摭拾残简以备笃古者之辑录其已有辑本者亦今之所出非皆昔之所经录乃今世通行之书如前后汉书魏志应劭风俗通亦颇有异文佚章可资考镜今略举数条于左 
　　鲜卑条引王琰宋春秋著录于隋书经籍志古史类新唐书艺文志编年类章宗源隋志考证引初学记太平御览三事并无鲜卑事又引汉名臣奏著录于隋志刑法类总集类新旧唐志刑法类 【 隋刑法类作汉名臣奏事新唐志又别有陈寿汉名臣奏事】 章氏考证所引史记集解汉书注后汉书注文选注武后臣轨初学记艺文类聚太平御览诸书十数事并无鲜卑事又引应劭风俗通今本亦无鲜卑事 
　　夫余条引后汉书北夷橐离国不作索离槀离 【 后汉书作索离魏志引魏略作槀离】 与太平御览合以六畜名官中有猪加今本所无又引鱼豢魏略东接挹娄下有即肃慎国者也六字盖雍公叡注此书时所加未必魏略旧文 
　　高丽条引魏略举五部异名与后汉书东夷传注新唐书合而以五色配部名则加详焉内部姓高虽为王宗列在东部之下古书记高丽旧俗者所未道及尤为有益考征今西助教授疑其出于高丽记若括地志决非魏略旧语参之后汉书注信然大抵夫余三韩高丽百济肃慎倭国各条所引魏略文皆与今魏志相出入可知陈寿作书时多袭鱼豢旧文而其间有异同之处每每可资以订讹又引汉书地理志乐浪郡属诸县有夭祖今本作夫租那珂白鸟箭内三博士尝考证汉志疑其误写读此书方知三君之精审长岑 【 原脱岑字今以意补】 驷望下有封箕子县也五字今汉志无之引高丽记 【 又作高骊记】 新旧唐志有奉使高丽记一卷未知即此书否其记建官九等实隋书新旧唐书所本然皆觕略至其国语官名旧书一无所举新书粗举一二便有讹误未如此书翔实可以考高丽古言其记南苏城云在新城 【 讹作杂城今据新旧唐书高丽传及辽东行部志订正】 北七十里山上王寂辽东行部志引韩颖渖州记以为新城即渖州按即今奉天也迤北七十里当在懿路范河左右汉志南苏水亦当以懿路河若范河盖巨燕作长城自造阳达襄平秦汉边塞率由旧规故苏水之经塞外距襄平不甚远也箭内博士尝考南苏为今山城子与高丽记不合其以不耐城为今名国内城本汉不而县与下引十六国春秋为丸都即不耐城皆可备一说金富轼三国史记引括地志与此同其记故城南门有碑后汉耿夔所建亦属异闻又记马多山焉骨山银山三事皆古书所无记马訾水乃通典所本又引南齐书东夷传记银山可补今本阙文又记其俗拜曳一脚亦今本所阙然其法俗与隋书高丽传合又引后汉书有马甚小亦今本所无通典云其马皆小或本此也又引梁元帝职贡图著录于旧唐志地理类张彦远历代名画记言乃梁元帝画外国酋渠诸蕃土俗本末仍各图其来贡者之状章氏隋志考证补录是书引艺文类聚二事 
　　新罗条引括地志云按新罗有国在晋宋之间以倭王弥 【 宋书作珍】 通宋时所自称为证可谓精确引南齐书下有雍公叡按语云今讯新罗耆老云加罗任那昔为新罗所灭其故今并在国南七八百里此新罗有辰韩卞辰廿四国及任那加罗慕韩之地也得之当时亲所覩闻故凿凿有据如此引隋东藩风俗隋 【 隋：在第十七字金下】 记今志止有诸蕃风俗记然通典边防门所记实本于此其注亦明引隋东藩风俗记则当时此书自别行也 
　　百济条引东夷记隋唐志并不著录引括地志多与北史合然其记国都至五方各城里数记国中名山大川亦北史所不及也 
　　肃慎绦 【 绦：条】 引魏略肃慎国记陆刿邺中记山海经综而合之颇与晋书肃慎传近然所引魏略文又略同太平御览所引肃慎国记文中肃慎西接冠漫行国亦惟晋书有其语 【 晋书作寇漫汗国】 晋书裨离等十国传又有寇莫汗国远在肃慎西北盖皆本于肃慎记则此条所引魏略殆肃慎记之讹肃慎记隋唐志皆不著录邺中记今有乾隆四库馆臣辑本续百川学海本而并无此所引事惟晋书通典所记近之 
　　倭国条引后汉书安帝永初元年有倭面上国王师升至与藤兼良日本纪纂疏引东汉书合引魏略女王之南又有狗奴国与太平御览引魏志合可证后汉书以拘奴国为在女王国海东之非雍氏按语云其王姓阿每其国号为阿辈鸡弥 【 脱其国之其及弥今补订】 华言天儿也与通典合又云王长子号和哥弥多弗利华言太子隋书北史并作利哥弥多弗利藤贞干好古日录云尝见古本北史利作和西土印刻误耳古本北史未闻有其书贞干所言未可轻信但改利作和实有所见盖以其精通国典能以臆正传本之误也引括地志官有十二等一曰麻卑兜吉寐华言大德日本纪圣德太子所定冠位十二阶无国读可征因此佚篇获知当日设官实有国名非徒仿西制和田博士英松已有考说载于史学杂志矣 
　　此书佳处多不胜举姑据见闻所及参互钩稽以见其所以宜宝重而未可摘其小疵以横加诋诃云 
　　大正十一年三月内藤虎 
