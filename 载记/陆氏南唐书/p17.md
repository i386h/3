<!-- { "loadSidebar": true } -->
　　潘扆往来江淮间自称野客尝依海州刺史郑匡国不甚见礼馆之马廐旁一日从匡国猎近郊匡国妻行至廐中因视扆所居四壁萧然苇席竹笥而已发笥覩二锡丸亦颇怪之扆归大惊曰何物妇人触吾劒赖吾摄其光芒不然身首殊矣或以告匡国匡国竦然曰殆劒客也求学其术扆曰姑一试之乃俱至静院探怀出二锡丸置掌中俄而气出指端如二白虹旋绕匡国颈有声铮然匡国汗下如雨曰先生之术神矣观止矣扆笑引手收之复为锡丸匡国表荐于烈祖召居紫极宫数年卒
　　李冠善吹洞箫悲壮入云元宗将召之会军旅事兴不暇司徒李建勲亦知音絶叹赏之冠竟不遇周显德中北游梁宋每醉辄登市楼长啸后不知所终
　　某御厨者失其姓名唐长安旧人也从中使至江表未还闻崔诛北司遂亡命而某留事吴及烈祖受禅御膳宴设赖之略有中朝承平遗风其食味有鹭鸶饼天喜饼駞蹄餤春分餤密云饼铛糟炙珑璁餤红头签五色馄饨子母馒头旧法具存
　　申渐高优人升元中为敎坊部长时闗征苛急属畿内旱一日宴北苑烈祖顾侍臣曰近郊颇得雨独都城未雨何也得非刑狱有寃乎渐高遽进曰大家何怪此乃雨畏抽税故不敢入京尔烈祖大笑明日下诏弛税额信宿大雨霑洽周本自吴时有威望烈祖虑其难制因内宴引鸩酒赐本本觉之輙取御杯均酒之半以进曰愿以此上千万寿庶明君臣一心烈祖失色左右莫知所为渐高托徘戏舞袂升殿曰勑赐臣渐髙并饮之纳杯怀中而出烈祖密遣中人持药解之不及脑裂而卒至元宗时又有李家明亦优人宋齐丘止一子辄悲哭逾月齐王景达勉之不从家明曰是易喻尔作纸鸢大书其上曰一子不能舍如让皇百口何纵之坠其第中齐丘取观为抆泪而止元宗失江北迁豫章龙舟至赵屯举酒望皖公山曰好青峭数峰不知何名家明对曰此舒州皖公山也因献诗曰皖公山纵好不落御觞中元宗太息罢酒去
　　谭紫霄泉州人幼为道士初有陈守元者亦道士劚地得木札数十贮铜盎中皆汉张道陵符篆朱墨如新藏去而不能用以授紫霄紫霄尽能通之遂自言得道陵天心正法劾鬼魅治疾病多效闽王王昶尊事之号金门羽客正一先生闽亡遁居庐山栖隐洞学者百余人武昌节度使何敬洙尝杀女奴投尸井中人无知者遇疾召紫霄中夜被发仗劒考治见女厉自诉诘旦屏人以语敬洙乃丹篆符遣之疾即愈庐山僧辟路有大石坚不可镵紫霄往视曰此固易尔索杯水噀之命工施镵应手如粉后主闻其名召见赐官阶辞不受俄无疾卒年百余嵗今言天心法者祖紫霄
　　史守冲潘扆皆不知何许人烈祖尝梦得神丹既觉语左右欲物色访求而守冲适诣宫门献丹方扆亦以方继进烈祖皆神之以为僊人使链金石为丹服之多暴怒羣臣奏事往往厉声色诘让尝以其药赐李建勲建勲乘间言曰臣服甫数日已觉炎躁此岂可常进哉烈祖笑曰孤服之已久宁有是事谏者皆不从俄而疽发遂至大渐临终谓元宗曰吾服金石求长年今反若此汝宜以为戒也
　　耿先生者父云军大校耿少为女道士玉貌鸟爪常着碧霞帔自称比丘先生始因宋齐丘进尝见宫婢持粪埽谓元宗曰此物可惜勿令弃之取置铛中烹炼良久皆成白金尝遇雪拥鑪索金盆贮雪令宫人握雪成锭投火中徐举出之皆成白金指痕犹在又能煼麦粒成圆珠光彩粲然夺真大食国进龙脑油元宗秘爱耿视之曰此未为佳者以夹缣囊贮白龙脑数斤悬之有顷液如注香味逾于所进遂得幸于元宗有娠将产之夕雷雨震电及霁娠已失矣久之宫中忽失元敬宋太后所在耿亦隐去几月余中外大骇有告者云在都城外二十里方山寳华宫元宗亟命齐王景遂往迎太后见与数道士方酣饮乃迎还宫道士皆诛死耿亦不复得入宫中然犹往来江淮后不知所终金陵好事家至今犹有耿先生写真云
　　古史官书忠义孝行列女各为传南唐偏方短世又史牒放逸不能尽见摭其仅可书者合为节义传
　　叚处常失其乡里家世保大中为兵部郎中周侵淮南元宗命处常浮海使契丹乞援处常为契丹陈利害甚辨契丹本通南唐徒持虚辞利南方茶药珠贝而已至是了无出师意而留处常不遣处常怨其无信誓死国事数面诮虏主虏主亦媿其言优容之以病卒于虏赵仁泽失其乡里家世保大中为常州团练使周人来侵吴越乘间出兵攻常州仁泽战败被执归之钱唐仁泽见吴越王不拜责之曰我烈祖皇帝中兴首与先王结好质诸天地王今见利忘义将何面目入先王庙乎吴越王怒以刀抉其口至耳丞相元德昭嘉仁泽之忠以良药傅疮获愈后不知所终
　　张雄失其乡里家世周人来侵淮南民自相结为部伍以拒周师谓之义军而雄所将最有功元宗命为义军首领及割地徙之江南歴袁汀州刺史后主见讨保大中旧将无在者乃擢雄统军使雄谓诸子曰吾必国难尔辈不从吾非忠孝也诸子泣受命与田钦祚战于溧水败绩他将皆遁士卒者万余人雄与其子力战俱不同行者亦于它陈父子八人无生存者时金陵已危蹙不复议赠防国人哀之
　　陈褒江州德安县人唐元和中给事中京之后十世同居长幼七百人不置奴婢日会食堂上男女异席未冠笄者别又为一席畜犬百余共以一船贮食饲之一犬不至则羣犬皆不食筑书楼延四方学者乡隣化其德狱讼为之衰息升元初州以闻诏复徭役表门闾同时见旌者尚数家皆五世同居云
　　永兴公主烈祖女也嫁吴睿帝太子琏及禅代宋齐丘请离婚烈祖不听公主自以为吴室冡妇而国亡中懐愤悒闻人呼之为公主辄悲伤流涕烈祖愧之乃以琏为中书令池州节度使琏卒公主哭之过哀亦感疾卒余洪妻郑氏洪为闽将唐师下建州裨将王建封得郑氏以其有色而自持坚贞不挠不敢犯献之大将查文徽文徽欲纳之郑大骂曰王师吊伐当褒録节义以表励风节建封出行伍尚知见惮君元帅也乃欲为祸首耶文徽大惭亟访其夫归之
　　吴媛浚仪人唐史官兢之后父志野义不仕梁南游吴遂家庐陵媛适叚甲生子未晬叚卒父母以媛少议嫁之媛面自誓事舅姑极僃敬谨敎所生子为善士韩熙载使江南表其节云










　　南唐书卷十七
　　钦定四库全书
　　南唐书卷十八　　　　　　宋　陆防　撰浮屠契丹高丽列传第十五
　　呜呼南唐偏国短世无大淫虐徒以寖衰而亡要其最可为后世监者酷好浮屠也初烈祖辅吴吴都广陵而烈祖居建业大筑其居穷极土木之工既成用浮屠説作无遮大斋七会为工匠役夫者荐福俄有胡僧自身毒中印土来以贝叶旁行及所谓舎利者为贽烈祖召豫章龙兴寺僧智译其防行之书又命文房书华严论四十部奁帙副焉并图写制论李长者像班之境内此事佛之权舆也然烈祖未甚惑后胡僧为奸利逐出之国人则寖已成俗矣及其末年溧水大兴寺桑生木人长六寸如僧状右袒而左跪衣裓皆僃其色如纯漆可鉴谓之须菩提县提置龛中以仁寿节日来献烈祖始大惊异迎置宫中奉事甚谨其徒因夸以为感应而识者按谯氏五行书知且有大防不三月烈祖殂及元宗后主之世好之遂笃幸臣徐游专主斋祠事羣臣和附惟恐居后宫中造佛寺十余出金钱募民及道士为僧都城至万僧悉取给县官后主退朝与后顶僧伽防服袈裟课诵佛经胡跪稽颡至为瘤赘手常屈指作佛印僧尼犯奸淫狱成后主每曰此等毁戒本图婚嫁若冠笄之是中其所欲命礼佛百而舍之奏刑日适遇其斋则于宫中佛前然灯以达旦为验谓之命灯未旦而灭则论如律不然率贷冨人赂宦官窃续膏油往往获免上下狂惑不恤政事有谏者辄被罪歙州进士汪涣上封事言梁武惑浮屠而亡陛下所知也奈何效之后主虽擢涣为挍书郎终不能用其言开寳初有北僧号小长老自言募化而至多持珍寳怪物赂贵要为奥助朝夕入论天宫地狱果报之説后主大悦谓之一佛出世服饰皆缕金绛罗后主疑其非法答曰陛下不读华严经安知佛富贵因説后主多造塔像以耗其帑庾又请于牛头山造寺千余间聚徒千人日给盛馔有食不能尽者明旦再具谓之折倒葢故造不祥语以揺人心及王师渡江即其寺为营又有北僧立石塔于采石矶草衣藿食后主及国人施遗之皆拒不取及王师下池州系浮桥于石塔然后知其为间也金陵受围后主召小长老求助对曰北兵虽强岂能当我佛力登城一麾围城之师为小却后主真以为佛力合掌叹异厚赐之下令军民皆诵救苦菩萨声如江涛未几梯冲环城矢石乱下如雨仓皇复召小长老称疾不至始悟其奸杀之羣僧惧并坐诛乃共乞授甲出鬭死国难后主曰敎法其可毁乎弗许及国亡后主入朝过临淮往礼普光王塔施金帛犹以千计其后弟从镒之子祝发为僧名惟净景徳祥符中天下治安西域献佛书甚众惟净博闻通梵学繙译精审莫能及者积官试光禄卿译经三藏亦南唐之余习云
　　契丹事见唐书本传及五代史四夷附録今取其事之系南唐者为传
