<!-- { "loadSidebar": true } -->
　　上天眷命皇帝圣防谕安南国陈省表具悉去嵗礼部尚书张立道奏曽到安南识彼事体请往开谕使之来朝因遣立道往使今汝国罪愆既已自陈朕复何言若曰孤子在制及畏死道路不敢来朝且有生之宁有长久安全者乎天下亦复有不死之地乎朕所来谕汝当具闻徒以虚文嵗币巧饰见欺于义安在故兹诏示念宜悉知
　　至元三十一年四月成宗皇帝圣防谕安南国陈诏
　　先皇帝新弃天下朕嗣奉大统践祚之始大肆赦宥恩沛所及无内外逺迩之间惟尔安南亦从寛贷已勅有司罢兵陪臣陶子竒即与放还兹命礼部侍郎李思衍兵部郎中萧泰登赍诏往谕自今以往所以畏天事大者其审思之故兹诏示念宜知悉
　　至大四年十月二十五日仁宗皇帝诏谕安南世子陈
　　惟我祖宗受天明命抚有万方威德所加柔逺能迩乃者先皇帝龙驭上賔朕以王侯臣民不释之故于至大四年三月十八日即皇帝位遵逾年改元之制以至大五年为皇庆元年今遣大中大夫礼部尚书奈曼岱奉直郎兵部郎中杜兴可赍诏往谕仍颁皇庆厯日一本卿其敬授人时益脩臣职毋替尔祖父事大之诚以副朕不忘柔逺之意故兹诏示念宜悉知
　　皇庆元年制加内附安南国陈益稷品秩
　　委质来朝既去逆而效顺以爵驭贵宜崇德以报功诞播明纶用孚众听银青荣禄大夫遥授湖广等处行中书省平章政事安南国王陈益稷知畏天以事大期保境以全民慕帝王之有真见机而作惧祖宗之不祀自拔而来以忠孝之诚而受知世皇恢天地之量而锡封故国始者周王之赫怒伐罪吊民终焉舜帝之诞敷班师整旅彼迷不复尔守弥坚拯溺救焚从王师凡一再举适馆授粲居湖右几三十年身歴事于四朝志不忘于初节肆朕践祚亟其来庭是用増新秩以示恩仍旧封而授职呜呼内宁外抚朕不忘铜柱之南近悦逺来尔益拱星辰之北对扬休命永坚一心可加金紫光禄大夫余如故
　　延祐五年制加安南国品秩
　　国家所重莫先忠孝之褒爵赏至公岂有遐迩之间【阙】服勤三纪诚知君父之大不顾兄弟之私嘉此前功蔚为旧德葢委质以自効终秉节而不逾文之以礼乐衣冠同进于中土加之以诗书道义化及于南交是用秩仍一品之隆仪视三司之峻呜呼信顺者臣之伟绩益励初忠懐柔者君之厚恩再班新命往膺恩命尚迪予懐可加仪同三司余如故
　　至治元年八月英宗皇帝谕安南国世子陈诏
　　惟我国家法天继统奄有四方先皇帝仁涵义浃罔间遐迩临御十年遂弃天下朕以世嫡之重宗戚大臣合辞推戴于延祐八年为至治元年今遣亚中大夫吏部尚书教化奉议大夫礼部郎中文矩赍诏往谕卿推朕德意保尔人民体昭代之同仁坚诚心于事大故兹诏示念宜悉知
　　泰定九年八月诏谕安南国世子陈
　　我国家诞膺景命抚绥万邦德音普加靡间夷夏乃者先朝奄弃臣民朕以裕王嫡孙为宗戚大臣之推戴爰自太宗皇帝肇基之地入奉天序于至治三年九月四日即皇帝位遂以甲子嵗为泰定元年今遣亚中大夫吏部尚书玛哈穆特奉议大夫礼部郎中杨宗瑞赍诏往谕尔国授时厯一帙惟乃祖乃父脩贡内附有年矣我国家遇卿甚厚比者占城守臣上表称卿之边吏屡发兵相侵朕为之恻然于中不知卿何为如是岂信然耶朕君临天下视逺犹迩务辑宁其人民俾各得其所卿其体予至懐戒饬尔众慎保尔国人民毋忘尔累世忠顺之意故兹诏示念宜知悉
　　元綂三年诏
　　上天眷命皇帝圣防朕纉奉正统君临万方洪惟我祖仁恩广布声教诞敷一视同仁无间中外乃眷安南之国世勤事上之诚方物贡输臣礼靡阙良用嘉尚遣奉诚大夫吏部尚书特珠奉直郎中智熈善往谕朕防赐元綂三年授时厯一本卿其敬修藩职益谨农时用安遐迩之人或副宠绥之意故兹诏示念宜悉知
　　前朝书命
　　汉文帝赐越王赵佗书
　　皇帝谨问南越王甚苦心劳意朕髙皇帝侧室之子也弃外奉北藩于代道里辽逺壅蔽朴愚未尝致书髙皇帝弃羣臣孝惠皇帝即世髙后临朝不幸有疾诸吕为变赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问脩治先人冢前日闻王发兵于边为寇灾不止长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也今得王之地不足以为大得王之财不足以为富服岭以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故
　　宋太祖开宝八年制封交帅丁部领
　　部领生鸢阯之邦励拱辰之节世为右族能保遐方志慕华风常思内附九州混一五岭廓清遂达梯航乃输琛贡且嘉令子称藩之意锡乃王列土之封服我异恩介尔遐寿
　　太宗太平兴国五年八月征交阯诏【时黎桓篡丁氏】
　　国家声教所覃威灵咸暨故乃鸢阯之境未归舆地之图矧兹一方近接五岭唐宋继乱区内剖分遂为僭伪之邦思成聋瞽之俗及畨禺底定正朔始颁虽稽首以称藩颇缮兵而自固事大之理当如是乎吊民之行葢不得已宜躬行于天讨用丕变于蛮陬宜以孙全兴等率师进讨
　　雍熈三年十月制封黎桓
　　王者懋建皇极宠绥列藩设邸京师所以盛防同之礼胙土方面所以表节制之雄矧兹鸢阯之隅克脩翠羽之贡或当易帅爰利建侯不忘请命之恭用举酬劳之典权代领三司留后黎桓资兼义勇性禀忠纯能得邦人之心弥谨藩臣之节属者丁璿方在童幼切于抚绥乃以肺腑之亲专师旅之事号令日掌威爱兼行丁氏自解三司之权以徇众人之欲逺输诚悃来领节使士燮强明化越俗以咸乂赵陀恭顺谨诏汝以无违宜以元戎之称并列通侯之贵控抚夷落对扬天休可加金紫光禄大夫检校太尉使持节都督诸军事
　　神宗熈宁八年十二月谕交阯诏【时安南李干犯过】
　　眷惟安南世受王爵抚纳之厚实自先朝涵容厥愆遂至今日而乃攻犯城邑杀伤吏民干国之纪刑兹无赦奉天之讨师则有名已差赵卨充安南道行营马步军都总管经畧招讨使李宪充副使燕达充马步副使都总管须时兴师水陆并进天示助顺既兆布新之祥人占悔亡咸懐敌忾之气然王师所至弗迓克奔咨尔庶人渝兹涂炭如能谕主内附率众自归执虏献功投身効顺爵赏禄赐当倍常科旧恶宿负一皆原涤干幼稚政非已出造廷之日待遇如初朕言须听毋惑比闻编户极用诛求已戒使者亟宣恩防暴政苦赋即为蠲除冀我一方永成乐土
　　仁宗加李日尊恩制
　　朕诞膺骏命稽用上仪祗事郊宫并受三神之福推恩方夏外交四表之欢告于有司锡是命服推诚保节同德守正顺化翊戴功臣静海军节度观察处置等使同中书平章李日尊躬懐德善世济忠勤奠兹南邦居有扞城之效衞我中国使无疆埸之虞赐之大将之旄服之真王之爵往践厥位欣载锡于宠章来献其琛用协我于熈事倍登采邑褒进文阶载加食德之封式亢懋功之典于戏人之所助惟怙冒于王灵国以永存愿循守于侯度率时新命保尔旧邦
　　宁宗赐李龙开禧二年厯日勅书
　　勅安南国王李龙凤厯载新预谨人时之授龙编虽逺有嘉侯度之尊绩惟懋于守藩礼尤严于颁朔既广暨南之声教宜坚拱北之忠诚率尔海邦祗我德意
　　理宗制封安南陈
　　周建诸侯之国锡于山川汉封异姓之王及其苗裔美矣家传于恭顺比之世袭其蕃宣奄赐履之旧疆出丝纶之新渥安南陈挺资英毅秉性忠纯在邦在家终始安民而和众是父是子后先作室以肯堂过庭虽命以继承驰驿尚勤于奉禀际天所覆向风慕文轨之同重译而来効贡忘梯航之逺载加谨恪爰示宠褒爵超五等之荣秩视三公之贵节旄长安于本邑锡盾雕戈名号元勲之旧功髙冠长剑分茅如故食采有加益坚屏翰之心庸戴君亲之德于戏众星拱北羣瞻象纬之书百川流东孰谓鲸波之隔钦奉恩遇永底予懐可特授静海军节度观察处置等使特进检校太尉兼御史大夫上柱国安南国王食邑三千户实封一千户特赐効忠顺化功臣仍赐锦衣金带等主者施行
　　度宗赐安南陈诏
　　朕丕享庶邦惠绥南服放海而准举同锡之仁贡土之宜不替朝宗之义修其职贡申以文辞阅十嵗而荐来歴重波而靡惮式昭忠顺良用叹嘉乃若笃爱亲门为求殊礼子严父诏禀彞训之有闻君前臣后在常经之素定天所秩者谁以易之昔文帝之劳佗匪伸祈请我艺祖之待俶他蔑扳援矧是广恩之专【阙】比博询于羣议惟有抚于旧章匪朕敢私兹事始制庸锡执贽之品仍加实币之将推笃近举逺之心朕不忘于谨德昭移孝作忠之防尔亦勤于奉休今锡卿银五百两细色物帛一百匹至可领也故兹诏示








　　安南志畧卷二
　　钦定四库全书
　　安南志畧卷三
　　元　黎崱　撰
　　大元奉使
　　丁巳年安南始臣附天朝世祖皇帝即以庚申嵗建元为中綂元年安南国王陈　遣使上表称贺贡方物明年诏封陈　为安南国王遣礼部郎中孟甲礼部员外郎李文俊充安南宣谕使
　　中统三年命纳喇丹为安南达噜噶齐
　　至元二年遣侍郎甯端府郎中张立道奉使安南谕者至元五年遣忽隆哈雅使安南
　　至元七年命伊实诺为安南逹噜噶齐殁于其国至元十二年遣尚书格色尔哈雅侍郎李克忠召陈王入见以久疾不朝数年薨
　　至元十五年命云南柴椿为礼部尚书引其来使黎克复还国谕世子陈　入觐以居丧遣陪臣郑国瓉杜国计入贡
　　至元十六年留来使郑国瓉复命柴椿引杜国计还谕入觐世子以疾辞柴公以理诘难之世子惧遣族叔陈遗爱代觐上以有疾封陈遗爱为安南国王
　　至元十八年加授柴椿行安南宣慰都元帅李振副之领兵送遗爱就国命布延特穆尔为达噜噶齐至永界国人弗纳遗爱惧夜先逃归世子遣陪臣迎柴公入朝谕防
　　至元二十年以世子累召不朝尚未加兵命荆湖占城等处行中书省谕安南假道助右丞索多征占城之役仍令鄂州路达噜噶齐赵翥往谕之世子不听明年镇南王大兵临境世子不迓率众拒敌乃败
　　至元二十六年命辽东道提刑按察司刘廷直礼部侍郎李思衍兵部侍郎鄂诺引其来使阮义全等还国谕防
　　至元二十八年命礼部尚书张立道兵部郎中【阙】　引其来人严仲罗等还谕世子陈　　入见以父丧遣其令公阮代之来贡
　　附张尚书行録
