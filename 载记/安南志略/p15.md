<!-- { "loadSidebar": true } -->
　　圣翊都　　　　　神翊都
　　龙翊都　　　　　虎翊都【并文其项】
　　奉卫官职都【职主捕録同罪以上皆有左右】
　　防军
　　铁林都　　　　　铁舰都
　　雄虎都　　　　　武安都
　　王侯家□
　　全侯都　　　　　跃童都
　　山獠都【余不载】
　　歴世遣使
　　赵氏遣使
　　汉髙帝时南越赵佗使其内史潘中尉髙御史平軰上书谢罪皆不返佗乃僣号子孙仍之
　　元鼎中南越为内地署官府任歴朝弗变【五代乱变交阯丁部领即据其地】
　　丁氏遣使
　　宋初丁部领遣贡太祖封部领为交阯郡王宋开寳年丁琏袭父位遣郑琇王绍祚江巨瑝贡金帛犀象黎氏遣使
　　宋太平兴国五年黎桓簒丁氏遣赵子爱张绍凭贡方物太宗封桓为交阯郡王
　　宋景徳元年黎桓遣子黎明提入贡召至便殿劳问之授明提爵三年三月桓卒子龙庭立遣弟黎明防与掌书记黄成雅来贡召升殿抚问乆之封龙庭以王爵赐名至忠授明防等职名
　　李氏遣使
　　宋大中祥符三年李公蕴簒黎氏真宗封为交阯郡王公蕴遣陪臣梁文任黎再严来贡授任文等爵命五年遣李仁美陶庆文陶硕呉懐嗣来贡俱授以官天禧三年公蕴遣弟李鹤入贡干兴元年又遣李寛泰阮守强来贡贺仁宗即位天圣二年优诏回赐公蕴钱物示懐逺也
　　陈氏遣使
　　大元丁巳冬大师乌兰哈达兵至南安陈太王遣使陪臣院李士表贡方物中统二年己酉陈太王遣大夫阮深阮演来贡四年癸亥遣殿前范巨地陈乔来贡象优诏令安南三歳贡
　　至元三年丙寅遣大夫杨安养武桓贡
　　至元戊辰歳遣大夫范崖周覧贡
　　至元庚午遣大夫黎佗丁拱垣贡
　　至元辛未遣大夫冯荘阮元贡
　　至元壬申遣大夫童子野杜木贡
　　至元乙亥遣大夫黎克复黎文梓贡防大兵平宋明年克复等由湖广还国
　　至元十四年丁丑陈太王薨子立遣大夫周仲彦呉徳劭来贡明年世祖皇帝命礼部尚书柴椿召世子入见以疾不行遣其大夫郑廷瓉杜国计入贡留廷瓉于京师
　　至元庚辰再命柴尚书引杜国计还谕防世子惧遣其从叔陈遗爱代入觐黎仲佗副之十九年壬午世子遣大夫黎努邓右来贡
　　至元癸未遣大夫阮道学来贡
　　至元壬午间右丞索多征占城甲申冬朝廷遣使谕世子假道进兵俾兵输粮世子惧遣大夫陈谦甫陈均赴荆湖占城行省求缓师不允复遣段晏黎贵入贡大兵既发留晏等于京师继遣阮文翰乞止师是冬镇南王大兵临境以文翰导前破内傍开喜释文翰还谕其主早附弗听乆乃诱宗子文义侯陈秀峻挈家归顺明年朝廷授文翰中顺大夫遥授归化江路宣抚使至元乙酉正月官兵下罗城世子遣宗人忠宪侯陈汤大夫阮鋭副之来请和即留军中五月镇南王以暑潦班师将鋭北归鋭逃伏草泽卒伍获斩之
　　至元丙戌遣大夫阮义全阮徳荣贡朝廷以世子不朝留义全于京师
　　至元丁亥遣大夫阮文彦白舎来贡防王师再举留文彦等数年放还国
　　至元戊子春镇南王班师世子遣近侍官朱修改可容贡方物谢罪
　　至元己丑遣大夫谭众来贡明年世子殁
　　至元辛夘世子遣大夫严仲维陈子长贡
　　至元壬辰世子遣令公阮代之中散何维严来贡至元癸巳遣其相陶子竒大夫梁文藻来贡朝廷以被召不朝留子竒于江陵立南行省讨之明年成宗皇帝即位赦世子罪释子竒还国
　　元贞元年乙未遣大夫阮孟宪陈克用贡
　　大徳元年丁酉遣大夫阮文籍范葛贡
　　大徳戊辰遣大夫邓不文武不轨贡
　　大徳庚子遣大夫邓汝霖阮必来贡
　　大徳壬寅遣其相黎克复大夫陶永贡
　　大徳甲辰遣大夫阮若拙蘓欣贡
　　大徳丙午遣大夫费木铎黎元宗贡
　　至大元年戊申遣大夫阮克遵范敬资贡贺成宗即位俊薨子立
　　至大乙酉世子遣大夫童应诏谢大董来贡
　　至大乙亥遣大夫黎仁杰武子班贡
　　皇庆二年遣大夫阮文琰黎时髦贡贺仁宗皇帝即位延祐元年甲寅遣大夫邓国用呉元老贡
　　延祐丁巳遣大夫尹世村丁观贡
　　延祐庚申薨世子遣陪臣邓恭□杜士逊来贡
　　泰定二年乙酉遣大夫黎老吾阮维翰贡
　　至治元年辛酉陈遣大夫莫节夫頼惟旧贡
　　天厯元年戊辰遣大夫阮处乐谭吾少贡
　　至顺元年庚午遣大夫段子来黎克逊贡
　　至顺壬申遣大夫邓世延贡贺文宗皇帝即位
　　元统三年甲戌改至元元年遣大夫童和卿阮固夫贡贺今上皇帝即位
　　至元丁丑遣大夫潘公直阮必炤贡
　　至元己邜遣大夫陈国寳贡










　　安南志畧卷十四
<史部,载记类,安南志略>
　　钦定四库全书
　　安南志畧卷十五
　　元　　黎崱　撰
　　人物
　　受中国爵命者
　　吕嘉越人也为赵佗相辅政三世嘉年已老男尚王女女嫁王子兄弟居国中甚重越人多信之得众心愈于
　　王上书求内属比内诸侯三歳一朝除邉闗天子许之赐嘉银印及内史中尉太傅印余得自置除其黥劓刑用汉法使者皆留镇抚之王太后欲入朝嘉谏止王弗听遂有叛心数称疾不见汉使者皆注意嘉势未能诛王太后亦恐嘉先事发置酒介汉使者【介因也】权谋诛嘉乃防宴宫中坐间酒行太后谓嘉曰南越内属是国之利而相君苦不便者何也以激怒使者嘉觉而避太后怒欲鏦嘉以矛王止太后嘉遂出介其弟兵就舎称疾隂与大臣作乱王素无意杀嘉以是数月不发太后独欲诛嘉力又不能天子闻嘉不听王王太后孤弱不能制使者怯弱无决又以王已附汉独嘉为乱不足以举兵故遣终军安国少季往谕使者嘉遂反下令曰王年少太后中国人也又与使乱専欲内属尽持先王寳器入献天子以自媚取悦一时之利无顾赵氏社稷乃与其弟将卒攻杀王太后及汉使者而立越妃之子建徳是时韩千秋兵未至番禺四十里嘉击千秋遂灭之使人函封汉使节置塞上【大度岭也】发兵守要害处帝闻之命伏波将军路博徳统师进讨攻败越人嘉等亡入海遣其故校尉司马蘓追获建徳封为海常侯越郎都稽得嘉封为临蔡侯【越郎南越郎官也都稽表曰孙都】
　　李琴交州人汉献帝初平中宿卫在台遂乡人卜龙等以夲郡所举孝亷数寡正旦诣殿下称曰皇恩不平上问状琴曰南越偏不为皇天所覆厚地所载乃以茂材一人为泸江六合令琴终司校尉
　　张重日南人举计入洛正旦大防晋明帝曰日南北视日耶重曰今郡有云中者不必有其实日亦在东井耳至于风气暄暖日影仰于民之上重为金城太守
　　杜文慧度子也宋文帝命为镇逺将军交州刺史以寛和得众袭爵龙编侯元嘉四年以廷尉王徽代之文有疾被徴肩舆就路或劝待疾愈行文曰吾仗节三世常欲投躯帝庭况被徴乎行至广州卒
　　杜英防溪峒豪也唐徳宗时为安南副都防
　　仕中国者
　　杜瑗字道言朱鸢人【或云夲属京兆祖元守合浦因居交阯】东晋末为日南九真太守斩前守李逊州境获宁帝拜龙骧将军交州刺史卢循据广州遣使通好瑗斩其使
　　杜慧度瑗第五子也晋安帝义熈七年除交州刺史诏书未到其年春卢循破合浦径趋龙编慧度拒循于石碕循众败走时李逊子李弈等奔窜石碕盘结俚獠循知弈与杜氏有隙遣使招之弈等受循节度六月庚子循晨造南津令三军入城慧度悉出宗族私财赏军士自登髙舰掷雉尾焚其舰以步兵夹岸射之遂溃循赴水死斩循父嘏并二子首建业封慧度龙编侯进号辅国将军宋武帝永初二年拜交州刺史慧度布衣蔬食俭约素质禁淫祠修学校歳饥以私赈给为政纎宻吏民畏爱之卒赠左将军
　　杜慧期慧度弟也为交州太守
　　黎囬爱州人为洛阳尉
　　姜神翊爱州人为舒州刺史
　　姜公辅神翊孙挺子也唐徳宗朝第进士补校书郎以制防异等授右拾遗翰林学士歳满当迁以母頼禄养求兼京兆户曹参军公辅髙材每见敷奏详亮徳宗器之朱泚还京师公辅谏曰陛下不能坦懐待之不如诛之养虎无自遗害帝不从俄而泾师乱帝自苑门出公辅叩马谏曰泚尝帅泾原得士心向以朱滔叛夺其兵权居尝怫欝请驰捕以从无令羣凶得之帝仓卒不及听既行欲驻凤翔倚张镒公辅曰镒虽信臣然文吏也所领皆朱泚部曲渔阳突骑泚若立泾原为变非万全防也帝遂之奉天有言泚变者请为备守卢杞曰泚忠正笃实奈何言其叛伤大臣心臣以百口保之帝知羣臣劝泚奉迎乗舆者乃诏诸道兵距城一舎而止公辅曰王者不严羽卫无以重威灵今禁旅单寡而士马处外为陛下危之帝曰善悉内之泚兵果至如所言乃擢公辅谏议大夫同中书门下平章事帝徙梁长女唐安公主道薨上欲造塔厚塟之公辅表谏以为山南非乆居之地且宜俭以济军中之急上谓陆贽曰公辅正欲指朕过失自求名耳贽曰公辅官谏议职宰相献替是其夲务立辅臣朝夕纳谏违而弼之乃其所也帝曰不然以公辅才不足以相而自求说朕既许之内知且罢故卖直售名遂迁太子左庶子以母防解复为右庶子乆不迁陆贽相公辅数求官贽宻谓曰丞相窦参尝为公拟官屡矣上不悦公辅惧请为道士帝问故公辅不敢泄贽语以参言为对帝怒贬泉州别驾遣使责参顺宗立拜吉州刺史未就官卒姜公复公辅弟也终比部郎中
　　名人
　　廖有方交州人栁子厚送诗人廖有方序交州多产金银珠玑玳瑁象犀其产皆竒怪至草木亦殊异吾尝怪阳徳之炳燿独发于纷葩瓌丽而罕钟乎人今廖生刚健重厚孝悌信让质内而文乎外其余诗有大雅之道夫固钟于阳徳者耶是世之所罕也今之世多恒人其余纷葩瓌丽则已知贵之矣其亦有贵生者耶果能如是则吾不谓之恒人实亦世之所罕也
　　安忠王李氏宗室也好学寛仁着闻士名末下诙谐滑稽每抵牾之不以为介安忠舟行夜泊桥下闻歌者曰西风冷冷【阙】衣着无常耿耿时光迅速老催人百事无成谁复省乃豁然顿悟弃家修学成道
　　威明王李宗子也随李圣王攻占城道过布政威明以楯鼻戏扬沙碛倐尔成山又以剑截瓮之中断而水不泄观者惊异兵还卒于布政郡人哀之立祠祭祷輙应郡有攘窃者即立死民谓威明殛之其俗至今道不拾遗
　　黎晓爱州水山乡人少雄勇昔古碑谭舎二鄙争地界以兵相尚晓谓古碑人曰我独能击众父老惊讶具酒馔食之晓一饭数斗饮且过量既而挑谭舎战晓耸身拔树横击损伤者众谭舎大惧还古碑田李王闻召用为将有外敌巨舶至海口将图其国晓治舟百艘载铦首巨木贼进晓驾木撞破贼舟敌人溺死王嘉赏之晓曰爵不欲愿得立水山上还掷大刀騐刀堕官地内赐以作业王从之晓登山顶一掷逺数十里刀堕多糜乡即以赐之晓斫乆枯木二倒植为界木生枝成大树髙约十丈轮囷皆然夏行者休其下百余人木开白花胜木绵乡人采之以作寒服晓没乡立祠祀之祷輙灵国或将难祠中夜闻戈甲声果应
　　陈览李圣王近侍官也王构阁江中听草堂国师法览藏身筏下窃听王觉欲以枪捘鏦之师止曰彼亦有縁毋庸杀也即授览以水法王逰海道命览掌膳以食器投空中凡至泊所器即涌舟侧取供膳王又托令具巨木览一夕至百株乃命匠断木流血入水去
