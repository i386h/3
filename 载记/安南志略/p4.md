<!-- { "loadSidebar": true } -->
　　至元辛卯十二月自大都起程歴湖广溪洞抵安南界八千余里杭海梯山不能尽述明年三月十八日至丘温彼国遣其私臣持酒食来迎渡泸江至使馆翌日世子就馆舍先诣诏书前瞻仰然后平揖世子问圣躬立道等云圣躬万福继问大臣立道云宰相平安问天使道路驱驰立道云天子不以越南为逺何以驱驰言毕有输长丁拱垣御史大夫杜国计言往年定礼王者面南使者面西相向而坐请客就位立道曰大国卿相与国君同岂有面南之礼东乡西乡不亦可乎拱垣曰王人虽微序于诸侯之上予谓王人之説正为我辈説也遂东西坐酌谈话世子曰先人临终时嘱敬奉天使嘱毋缺嵗贡比年天使不来故遣使送贡未审上意如何小国所产虽无异献尽诚而已矣今天使来不胜欣幸又云本国使回説天子春秋髙迈龙顔尤壮孤闻之甚喜信夫立道云天子龙须皓白面若童顔世子云天下有福小国亦有福举手加额又曰比年天朝为何不遣使立道云天子为汝国累召不朝故不遣使至表奏为先父辞世天子圣意谓先国王之罪讨不及嗣故我辈有此行也世子曰天子好生恶杀是小国莫大之幸皇帝万万嵗立道云圣天子奄有四海仁如尧舜岂忍加兵葢屡讲防同之礼尔先国王竟不听命成此衅隙民残国破实有取也朝廷本非贪汝土地爱尔嵗贡由尔不朝之罪故也世子曰往年大军至此烧毁屋舍开发先人坟墓骸骨零落言未讫羣下皆哭立道云昔年天子命伊克特穆尔云南王伐蒲日谕以毋烧寺舍毋焚宫室毋毁坟墓云南王钦依上命大军入境缅王窜避云南王不行杀戮寺舍宫室悉无所毁缅王感德遂降递年遣男依期送贡至如镇南王出师之日天子未尝不如此教谕不然则此宫室岂有遗也于时私臣丁拱垣曰天子既意如是一向不动干戈更好立道叱之曰成安南之祸者未必不由若等为之也天道尔何足以知之立道等拂袖而起丁拱垣请罪其世子造馆时自谓居父丧服缁布食蔬菜戒以五年今才二嵗二十四日世子乗鸾车伏就舍馆迎诏羣臣朝服徒行自日午迎入城隍圣宫过翫月桥长明楼抵正阳门立道下马捧诏从明阳门从者入云防门安南僚属入日新门至明霞阁下褥道焚香世子与僣太师国叔昭明王太尉国弟佐天王少保御史大夫翰林等八人登寿光殿龙椅前置香案世子拜诏礼毕自宣读世子曰恭覩天子诏书不胜喜口称皇帝万万嵗既而出朝天阁下集贤殿设晏东西相向而坐惟僭太师独在王侧地坐太尉少保等侍仪立殿上羣僚皆立殿下非召不敢升殿大乐奏于殿下细乐奏殿上罗列杯陈异果备食八盘皆鱼肉海味之馔每劝于蛤灰芙□防榔之礼王者时时接言话赋诗相赠立道即席赋诗以达将至席终请立道入帐中皆地坐世子曰本国归附天朝三十年事上之心无日少怠嵗贡之礼未尝少缺始于祖继于父至于今前后一辙屡常入贡被诏以疾不能入朝至令圣怒兴师讨伐生灵杀戮开发山陵烧毁寺舍斫伐树木不可胜计本国无辜而遭大难天子诏书每谓本国叔逐天使拒王师之罪尚犹未舍本国叔先国王遣入朝天子代诉天子封国叔为王国叔自惧不知所往非本国杀国叔叔自逃窜海南宗族握兵逆旅国王实不知之也惟有不朝一事无他实为畏死贪生万里之外道路艰险山岚瘴气不服水土倘死于道路何益于上国但比年不缺贡小心事上何预于上国乎此下情不得上达今天使望得防本国之寃与诣阙面陈也普天之下莫非王土率土之濵莫非王臣安南一国已为天子人民更无异志天子以四海为家虽不造朝且在邦域之中是社稷之臣也惟天地知之立道等云陛辞之日丞相大臣复教于前使不能宣扬圣意以至小国涉疑今遣汝辈毋效前人我等至此与世子面防其言未能尽述故修讲议书请穷其理书见后
　　至元三十年命兵部尚书梁曽侍郎陈孚引其来使阮盛还国谕世子入觐不听遂兴师
　　至元三十一年正月上崩成宗皇帝即位诏罢兵遣礼部侍郎李思衍兵部侍郎萧泰登使安南赍诏赦世子罪放来使陶子竒还国
　　附萧方崖使交録序
　　皇帝御天之初元至元甲午孟夏也天地发挥民物欣戴仁风甘雨逺迩均被首罢南征选使往谕命礼部侍郎李思衍而泰登亦与兹行偃武修文唐虞盛事不惟亲见之又亲任之于彼原隰万里载驱书生不能为将得为使此古人所志所荣区区何修而辱此受命戒途夙夜祗若凡经行见闻辄加纪録不觉成集归以板行以广其传客有诮曰此子使交録也板行于世将不免钓名之讥小亷曲谨冺昌朝之盛事臣子之大耻也焉敢徇小节甘大耻三代以降中国之盛莫逾汉唐尉佗故吏耳僭称名号兵扰长沙汉文帝卑辞奉书髙丽封国耳陆梁东方不奉正朔唐太宗至亲征不克天开景运继至圣世祖皇帝芟夷羣雄混一海宇际天极地莫不臣妾今上皇帝体元居正重明作离大赦天下以赍诏遣臣辈逺使絶域山川险阻天威赫然及境而重出迓返郭而式国族跣足及馆而国王亲访奔走骇汗屏息听诏拜舞叩头如在阙廷上表称贺罔敢后时中国之隆未有如斯若不传之永久何以昭宣圣化用自上都至安南州郡山川人物礼乐异政殊俗怪草竒花人情治法愈病药方逐日编次通成一集钦録圣诏冠乎集首次以安南世子回表贡物及朝中诸老送行诗章编次于后间有行酧纪咏亦借附集末庶使后世知圣代臣妾万国之盛而出使为宦者亦有所考焉非徒为泰登遭遇之荣也太史公迹遍天下南渡江淮北过涿鹿泰登北自开平南至交阯兹游竒絶足冠平生之纪实也大德五年遣尚书玛哈穆特兵部侍郎乔宗寛赍诏谕安南依前三嵗一贡及其自来朝廷复遣使仍引其来使邓汝霖等还国至大元年遣礼部尚书阿噜威吏部侍郎李京兵部侍郎髙复礼使安南宣武宗皇帝即位诏世子陈　遣使贡贺
　　至大四年遣礼部尚书奈曼岱吏部侍郎尼古巴兵部郎中杜与可奉使安南宣仁宗皇帝即位诏皇庆初元世子陈　遣使贡贺
　　至治元年遣吏部尚书教化礼部郎中文矩使安南宣英宗皇帝即位诏明年世子陈　　遣使贡贺
　　泰定元年遣吏部尚书玛哈穆特礼部郎中杨宗瑞使安南宣诏
　　至顺三年遣吏部尚书森济乌克礼部郎中赵期熈使安南宣文宗皇帝即位诏明年陈　遣使贡贺
　　元统三年遣吏部尚书特珠礼部郎中智熈善使安南宣今上皇帝即位诏明年陈　　遣使贡贺
　　前朝奉使
　　汉使
　　陆贾楚人也以客从汉髙祖定天下名为辩士常使诸侯时中国初定赵佗据南越髙帝使贾赐佗印为南越王贾至佗魋结【音权髻】箕踞见贾贾曰足下中国人昆弟坟墓在真定今足下反天性弃冠带欲以区区之越与天子抗衡为敌国祸且及身天子闻君王南越不助天子诛暴逆将相欲移兵而诛王天子怜百姓新定劳苦且休之遣臣授王印绶部符通使王宜郊迎北望称臣乃以新造未集之越强比于汉试问之掘烧王先人冢夷灭宗族使一偏将将十万众临越则杀王降汉如覆手耳于是佗乃蹶然起坐谢曰居蛮夷中久疎礼义乃大悦陆生留与饮数日赐贾槖中装值千金贾卒拜佗为南越王令称臣奉汉约归报髙祖大悦拜贾大中大夫髙后时禁南越闗市铁器佗乃僣号为帝文帝复遣贾往使让之佗恐称臣奉贡职皆如意防
　　严助孝武时人建元四年闽越击南越边邑南越王胡上书曰两粤俱为藩臣毋擅兴兵相攻击今东粤擅兴兵侵臣臣不敢兴兵惟天子诏之于是帝命王恢等率师讨闽越师还帝遣严助谕南越王胡感德遣子婴齐入质
　　终军字子云年十八为博士孝武异其文拜为谒者给事中终军擢谏议大夫南越与和亲帝遣使谕南越王入朝王称疾不朝军自请愿受长缨必羁南越王致之都下乃遣军説南越王请许内属其相吕嘉发兵攻杀王及终军等【时年二十故世谓之终军】
　　安国少季霸陵人初南越太子婴齐入质在长安时取邯郸摎氏女生子兴及即位上书请立摎氏女为后婴齐薨太子兴嗣立其母为太后太后自未为婴齐妻时尝与安国少季通元鼎四年帝遣安国少季与终军往谕王王太后入朝少季至越复与王太后私焉国人不附太后太后恐乱起谋诛其相吕嘉乃反攻杀王太后少季等
　　韩千秋孝武时人越相吕嘉反帝遣庄参以二千人往参曰以好往数人足以武往二千人无足为也辞不可故济北韩千秋谓帝曰以区区之越又有王应独相吕嘉为害愿得勇士三百人必斩嘉以报于是遣千秋等将二千人入境时千秋兵入破数小邑将至畨禺越兵击千秋等杀之帝曰千秋虽无功亦军锋之冠封其子延年为成安侯
　　摎乐南越太后弟也帝命副韩千秋将兵临越吕嘉攻杀之帝封其子广德为龒侯
　　晋使
　　石崇晋武帝时以散骑常侍为交阯采访使
　　宋使
　　髙保绪宋太祖开宝八年交阯帅丁琏遣贡诏封琏爵保绪以鸿胪卿偕王彦符为官告使
　　卢袭太宗太平兴国五年袭以供奉官使交阯
　　张宗权太平兴国五年交阯黎桓簒丁氏权以供奉官往使谕之
　　李若拙雍熈二年黎桓贡太宗授桓节钺若拙以主客郎中昭文馆偕礼记博士李觉充官告使
　　魏庠端拱五年封黎桓爵庠以虞衡员外郎偕直史馆李度充官告使
　　宋镐淳化元年以左正言直史馆偕右正言直史馆王世则充官告使
　　宋镐行録畧云镐等使还因条列山川形势及黎桓事迹以闻曰去嵗秋末抵交阯境桓衙内都指挥使丁承直以船九只三百人至太平州来迎由海口入大海冒涉风涛颇歴危险经半月至白藤江乗潮而行夜宿泊所皆有馆驿至长州渐至本国桓尽出舟师战具谓之辉军自是南征抵海岸至交州仅十余里俄而拥从桓至展郊迎之礼桓敛马侧身问皇帝起居毕按辔偕行时以防榔为献彼风俗之厚意也无居民止有军营而府署湫溢题其门曰明德桓受诏不拜言近嵗与寇接战堕马伤足故也信宿之后乃张筵饮宴士卒三千人悉其额曰天子军兵器止有弓弩木牌梭鎗弱不堪用凡官属善其事者擢居亲近左右小有过则捶而黜之怒息乃召复其位有木塔其制朴陋一日请镐同登相顾而言曰朝廷有此塔乎地无寒暑十二月犹夹衣挥扇云
　　王世则淳化四年以度支判官国子博士偕殿中御书院祗李居简充安南官告使
　　李建中至道初交阯犯边太宗命广西转运使陈尧叟赐黎桓诏书乃遣康尉李建中赍诏往谕
　　章频宋广西转运使也天圣六年交阯郡王李公蕴薨仁宗命频为吊祭使
　　刘丙景定间为武节郎东南第十二上将静海驻扎时安南陈王遣贡理宗回赐礼物并奬谕诏即命广西经畧使赐之因遣丙赍诏入安南谕防



　　安南志畧卷三
　　钦定四库全书
　　安南志畧卷四
　　元　黎崱　撰
　　征讨运饷
　　大元睿宗皇帝癸丑嵗世祖皇帝即位平云南留大帅乌兰哈达经畧丁巳冬命大帅统师自云南途经安南边邑欲出邕桂防大兵于鄂以征宋十二月师赐弩原国主陈王遣士卒乗象迎敌时太师子阿珠年十八率善射者射其象象惊奔反蹂其众大溃翌日陈王断扶卤桥对岸而阵师欲济未测浅深乃沿江仰空射之验箭堕水而不浮者知为浅处即以骑兵济马跃登岸翌日击安南兵溃大军继杀万人斩其宗子富良侯陈王乃降于是班师明年春陈王上表纳欵臣附遣使贡方物
