<!-- { "loadSidebar": true } -->
　　陆宣公奏议论南岭请于安南置市舶中使状　岭南节度经畧使奏近日船头多往安南市易进奉事大实惧阙供臣今欲差判官就安南收市坐定一中使与臣使司同勾当庶免隠欺希顔奉先圣防宣依者逺国商贩惟利是求绥之斯来扰之则去广州地当要防俗号殷繁交易之徒侵克过深则必招懐失所曽无内讼之意更兴出位之思玉毁椟中是将谁咎珠飞境外安可复还书曰不寳逺物则逺人格今既欲如此宜其殊俗不归况又将荡士心诵降中使示贪于天下延贿通于朝廷卑汚清时捐圣化法宜当责事故难依且岭南安南莫非王土中使外使悉是王臣若縁军国所须皆有令式慎制人思奉赋孰国阙供岂必信岭南而絶安南重中使而轻外使殊失至诚之体又伤贱货之风皆押不出
　　柳子厚为安南杨侍御祭张都防文　维年月日故吏某职官某敬祭故都防御史中丞张公之灵交州之大南极天际禹绩无施秦强莫制或宾或叛越自汉世圣唐宣风初鲜宁岁稍臣卉服渐化椎髻卒为华人流我恺悌士燮之理惟公克继勤劳远图敷赞嘉惠铜柱南表前功载修空道北出式遏蛮陬梯航连连旌斾悠悠辐辏都防皇威以流方荷天宠宜公宜侯声驰帝乡魄降炎州呜呼哀哉公昔试吏时推清能公昔乗轺【音笤使车昔公为安南经畧巡官】人知准绳鳏寡以安征赋用登柱史稍迁郎曹既升程功佐理海裔斯澄乃纪南方専任是凭礼分五玊恩锡百朋【尚书修五礼五玉毛诗菁菁者莪锡我百朋注古者货贝五贝为朋言得禄之多】开府辟掾羣英攸属顾兹防陋敢厠甄録既受筐篚载加命服赐有楚冠用慙豸角星言赴命注望帏幄视险如夷瞻望非邈伯氏左宦爰滞中途流连隠忧言念涕濡子姓莫在使命顿殊兢魂吊影敢废斯须情留江徼梦结天隅恩切有义乖从役顾慕长恸展转増惕膂力犹在中肠屡激方俟消忧永期投迹谦徳不福法星降灾廷悬遽彻驿讣爰来抚躬益恨循顾増哀瞻容莫及报徳何阶輤【音茜防车也】车北辕申奠克谐望拜徒至音容永乖南州斗酒庶写幽懐
　　唐郑畋字台文僖宗朝为相初交广邕南兵旧取岭北五道米往饷运之船多败没畋请以岭南盐铁委广州节度韦荷歳煮海取盐直四十万缗市防吉米以赡安南罢荆洪等漕役军食遂饶后以王师甫为岭南洪军副使师甫请兼总兵而嵗加献钱二十万緍畋曰荷且有功而师甫以利啖朝廷谋夺其兵不可罢之
　　宋许仲宣字希粲青州人汉干祐中举进士中等解褐曹州主簿初调引对于便殿太祖闻其名擢授太子中允知北海军及征南马步军转运使太宗兴兵讨交阯不利仲宣以交阯炎热瘴疠士卒未战死者十二三虽得之不能守抗疏极陈其事又恐论奏稽缓即以便宜从事罢其兵屯诸郡开府出缗钱赏给士卒自劾矫诏之罪太宗嘉之降玺书褒谕仲宣即草檄以谕交州渠帅遂送款内附修职贡迁仲宣谏议大夫领军使如故
　　宋杨交绍兴初为钦州太守以交阯遣使争田地界交植铁鎗于庭曰若必要地界请鏖战一塲交使惕息而退其邦人犹志之呼为杨铁鎗
　　大元延祐七年海南穷民掠百姓女子入安南鬻为婢国王闻之遣人擒获追其元鬻人口遣使送还海北海南元帅府
　　歴朝名贤杂题
　　陆士衡赠交州刺史顾秘公直
　　顾侯体明徳清风肃已迈发迹翼藩后【藩后天王】改授抚南裔伐鼓五岭表扬旌万里外逺绩不辞小立徳不在大髙山安足凌巨海犹萦惆怅瞻飞鸢引领望归斾
　　沈佺期贬骧州
　　我来交阯郡南与贯胸连四气分寒少三光置日偏尉佗曽取国翁仲乆逰泉邑屋遗甿在鱼盐旧产传越人遥捧翟汉将下看鸢北斗崇山挂南风涨海牵别离频破月容鬓骤催年昆弟推由命妻孥割付縁梦来魂尚扰愁委疾空纒虚道崩城泪明心不应天【度安海入龙编】自昔闻铜柱行来向一年不知林邑地犹隔道明天雨露何时及京华若个邉思君无限泪堪作日南泉【达驩州】
　　权徳舆送都防裴秦
　　忽佩交州印初辞列宿文莫言方任逺且喜主忧分逈转朱鸢路连飞翠羽羣戈船航涨海旌斾卷炎云絶徼褰帷识名香夹毂焚懐来通北戸长养洽南薫暂叹同心阻行看异绩闻归时无所欲薏苡或烦君
　　皮日休刺都防李琢虐政民叛
　　南方不择使致我交阯覆聨绵三四年流为中夏辱儒者鬬即退武者兵则黩军庸满天下战将多金玉刮得齐民癕分为猛士禄雄健许昌师忠武冠其族去为万骑风住作一川肉时有残卒回千门万户哭哀声动闾里怨气成山谷谁能听昼鼙不忍看金镞念此向谁羞悠悠颍川緑
　　韩愈越裳琴操
　　雨之施物以孳我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳来臣
　　许浑登尉佗楼
　　刘项持兵鹿未穷自乘黄屋岛夷中南来有国任嚣力北向称臣陆贾功
　　李郢送友之岭南
　　关山迢逓古交州歳晏怜君走马逰谢氏海邉逢姹女越王台上见青牛嵩台月照啼猿曙石室烟含古桂秋囬首长安五千里刺桐花下莫淹留
　　张籍山中赠日南僧
　　独向双峯老松门闭两涯翻经上蕉叶挂衲落藤花甃石新开井穿林自种茶时逢海南客蛮语问谁家
　　司马【阙】题伏波庙
　　汉令班南海蛮兵避郁林天涯分柱界徼外贡输金坐失奸臣意谁明报主恩一棺忠勇骨漂泊瘴烟深
　　曽渊子客安南见进奉使回口占
　　安南莫道是天涯歳歳人从蓟北回江北江南亲故满三年不寄一书来














　　安南志畧卷十六
　　钦定四库全书
　　安南志畧卷十七
　　元　黎崱　撰
　　至元以来名贤奉使安南诗
　　侍郎李思衍两山世子燕席索诗
　　乾坤气运防贞元皓月腾空息瘴烟北阙星驰新诰命南交春转旧山川存诚乃可以事帝保国无如是畏天光觐紫宸归化近山河帯砺保千年
　　世子和前韵有自顾不才慙锡土只缘多病欠朝天之句即席次韵
　　雨露汪洋普汉恩凤衔丹诏出红云拓开地角皆和气浄挟天河洗战尘尽道玺书十行下胜如琴殿五薫乾坤兼爱无南北何患云雷复有屯
　　行赆有礼辞之世子举陆贾事亹亹勉受谢纪以诗
　　丝辔南来奉玉音九重恻怛为民深蜀人爰命相如檄越使何求陆贾金氷雪孤忠臣子事乾坤生物帝王心从今但得天从欲航海梯山歳献琛
　　观棊
　　地席跏趺午坐凉棊邉袖手看人忙防榔椰叶又春緑送到谁家橘柚香【安南柚花甚香如茉莉岭北所无】
　　儒学提举徐明善佐两山使交春夜观棊赠世子
　　緑沉庭院月娟娟人在壶中小有天身共一枰红烛底心逰万仭碧霄边谁能唤醒迷魂者頼有旁观防手仙战胜将骄兵所忌从新局面恐妨眠
　　尚书张显卿
　　迢逓蛮烟鎻暮霞市朝人逺隔諠哗孤虚庭院无多所盛茂园林只一家南注雄津天汉水东开髙树木棉花安南虽小文章在未可轻谈井底蛙
　　尚书梁贡父荔枝花
　　一日二日香色异千里万里驲程逓皇朝本为责包茅不作汉唐无益事
　　郎中陈刚中
　　老母越南垂白髪病妻燕北待黄昏蛮烟瘴雨交州客三处相思一梦魂
　　离交州与丁少保
　　一雨随车瘴海烟大鹏何止水三千南来未了维摩病北度空思达磨禅使节寻常铜柱外天威咫尺玉阶前临岐握手无他嘱留取丹心照万年
　　侍郎李仲賔和洞妙自真世子韵
　　笋芽先自称龙种文彩斑斑出土新一日朝天便成竹此君百倍越精神
　　郎中萧方崖即席和世子韵
　　春风花雨落賔筵送子归期看着鞭从此安南成乐土小心长与戴尧天
　　侍郎李景山
　　来从日下到天涯九万扶揺快一飞率土皇风初浩浩去程春日正迟迟人心天意谁能问厯数讴歌自有归明代保民如赤子不须忧国重颦眉
　　郎中杜希望
　　天诏飞来彩凤衔绣衣持节使安南翺翔幸得从龙便矍铄元知上马堪异域江山归杰句小邦臣子听髙谈还朝不辱君王命茅屋青山分亦甘
　　郎中文子方
　　至治龙形帝泽新海邦万里使华临中天日月颁王正下土风雷耸徳音敬慎不言藩国礼迩遐无外圣人心犹知物物闗人意不在梯航逺贡琛
　　赠世子太虚子
　　文章世子玉为神冠服雍容古佩绅仙苑露葵初向日海州琼树独留春歴阶再拜钦明诏式燕多仪礼上賔从此君臣保民社主恩长畀越南人
　　郎中杨廷镇答太子世子韵
　　奉防遄驱海上山朔风初作瘴烟寒闗河动色先春意倪旄归心尽欢顔诗咏白狼周徳广书驰丹凤楚天寛好乗奕世摅忠荩独励丹忱对两间
　　郎中张子期和太子世子韵
　　三山瀛海雪涛深税驾尘寰一降临鸣鹤在隂元有子闲云出岫夲无心国中调燮多余暇笔底经纶自好音昨日离筵相接近情懐恋恋酒频斟
　　郎中智子元
　　嗣圣敷皇极深恩惠逺臣九重颁正朔万里听丝纶日月中天曙风烟絶域春仁恩同一视珍重爱斯民
　　安南喜雨
　　丹凤衔言下九霄遐荒氛气已潜消乾坤雨露通元气海岳风云逐使轺杨仆楼船何用入马援铜柱不须标欲知恩泽涵濡逺看取村村满緑苖
　　广州教授傅若金佐尚书铁柱等使安南
　　冬入安南国云迎使者轺郡闻秦日置柱念汉时标江路篁犹箨山田稲半苖恩波涵逺近行役岂辞迢
　　志喜
　　元统三年颁正朔诏书逺到极南开使旌逾岭青云动仙盖临江白日回谕俗岂劳司马檄朝周终见越裳来还家耆旧应相问文化如今遍九垓











　　安南志畧卷十七
　　钦定四库全书
　　安南志畧卷十八
　　元　黎崱　撰
　　玉堂诸公赠送天使诗序
　　翰林学士李谦受益送尚书柴荘卿序
　　至元十五年安南国王上表以隣境侵虞不克躬觐王没世子不请命而自立朝廷议遣使而难其人适金齿安使柴公荘卿自云南至大臣荐其材上召问其父兄皆旧臣且辞意慷慨熟彼风土即日拜礼部尚书奉使仍赐锦衣弓矢鞍马以宠其行荘卿至安南且宣上意开谕再三执迷不悟卒无来意荘卿归上言不忍加兵诏谕兾一来三年三往返是歳入觐者陈遗爱国王之弟世子之叔父也上曰世子拒命国人何罪焉宜以遗爱立以抚绥其民乃授防命仍授荘卿宣慰使都元帅将兵卫遣遗爱还国将行翰林诸公皆作诗送之仆承乏翰林凡诏书申谕表章上来者皆与闻之遂为之叙其事而赠之言曰自古非有才之难而择才之不易今主上知荘卿纯茂辩给毅博洽许之以任重致逺使于四方不辱君命故敬寄以阃外委之以絶域凡师旅之事得以専制之而又以振文李公为之贰李君之意其无愧诸公期望之辞抚循招讨实在兹行余数日公于都门之外而贺曰终军陆贾勿専美于前矣时至元十八年十一月日
　　翰林学士奉防王盘鹿庵
　　单车奉使柴尚书龙潭虎穴如坦途丹青明着使外国不减汉朝张与苏共山李生有志谋乐执鞭防同驰驱但愿皇恩弥宇宙不须珍异输天都
　　翰林奉防髙唐阎淳子浄
　　柴侯身许国志意何深淳昆弟使絶域渥洼双玊麟谈笑万里侯剑气青云畏途走康荘异俗犹四隣至元浄遐荒包茅贡来臣奈尔三不朝废置良有因鳞介易衣裳岛夷皆臣民威徳不胜用仰辅吾仁君
　　翰林学士王构肯堂
