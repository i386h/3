<!-- { "loadSidebar": true } -->
　　苏景由宋安抚刘义子也至元丙子官兵入临安二王南奔其父为广东西防应大使加少保厓山之败广王葬鱼腹矣马旺等杀刘义共推可文杰为长以刘义妻属焉时景由才十歳文杰即领众归安南景由以父寃白陈圣王王令检法官丁拱垣推问文杰厚赂之拱垣曰是未附我时事不必诘问至元甲申冬官兵入安南文杰举众降景由复以其事诉镇南王王悯之令人问得失斩文杰景由从师还北遣归故里



　　安南志畧卷十
　　钦定四库全书
　　安南志畧卷十一
　　元　　黎崱　撰
　　赵氏世家
　　赵佗真定人秦时为龙川令【在南海循州】秦初并天下畧取越地至桂林南海象郡以谪民与越杂处南海尉任嚣病疽死乃以佗行南海尉事秦既灭佗即击桂林象郡自立为王汉高帝已定天下为中国劳苦释佗罪弗诛十一年遣陆贾立佗为南粤王髙后禁闗市铁器于是佗为尊号南越武帝发兵攻长沙以财物赂遗闽越西瓯骆役属焉东西万里乘黄屋左纛称制与中国侔文帝元年为佗亲冡置守邑嵗时奉祀召其昆弟尊官厚赐宠之乃下令中国曰吾闻两雄不并立两贤不并存汉皇帝贤天子也今去黄屋左纛文帝大悦景帝时称臣使人朝请然其居国僭号如故其使天子称朝命如诸侯建元四年佗薨孙胡嗣立【尔时汉兴七十年佗盖百嵗矣】
　　胡立闽越击南越胡不敢擅兴兵使人上书汉武帝为兴师讨闽越胡感徳遣太子婴齐入宿卫方日夜装入见其大臣谏曰先王昔言事天子期无失礼不可入见入见则不得归亡国之势也称病竟不入见后十年胡实病甚婴齐请归胡薨谥为文王
　　婴齐立即藏先帝玺【李邠云藏其僣号玺】初婴齐入宿卫在长安取邯郸摎氏女生子兴及嗣位上书请立摎氏为后兴为嗣汉数使人讽谕婴齐固称疾遂不入见遣子次公入侍婴齐薨谥为明王
　　兴立其母为太后太后未为婴齐姫时常与防陵安国少季通元鼎四年国人知之不附太后太后恐乱起欲倚汉威数劝王及幸臣求内属上书请比诸侯三歳一朝天子许之王太后饬治行装重赍以入朝其相吕嘉谏止王不听嘉有叛心数称疾不见汉使者太后怒欲谋诛嘉乃防宫中酒行太后谓嘉曰南越内属国之利也而相苦不便何也汉使者狐疑相视莫敢发嘉见耳目非是即起而出太后怒欲鏦嘉以矛【鏦七凶反撞也】王止太后嘉出称疾数日不见王遂举兵反攻杀王太后及汉使者而立明王庶子术阳侯建徳
　　建徳立元鼎五年武帝遣伏波将军路博徳帅十万师讨之明年攻败越人遣将擒建徳吕嘉于海乃灭其国置九郡设太守自此始【赵氏五世九十三年亡】
　　附宋谏议朱之才南越行【之才字师美洛西人崇宁间坐直为四水令见中州集】
　　南越太后邯郸女皓齿明眸照蛮土瑚为帐象作牀锦繖髙张击铜鼓太液池内红芙蓉自怜谪在蛮烟中防陵故人杳无耗深宫独看南飞鸿随儿作帝心不愿惟愿西朝柏梁殿茂陵少年亦可人遣来海岛来相见金猊夜燎龙涎香明珠夜照光煌煌畨禺蠢甸隔万里今夕得遂双鸳鸯白首相君佩银印干戈欲起萧墙衅莫言女子无雄心置酒宫中潜结阵汉家使者懦且柔纎手欲自操霜矛狐鸾竟落老身手可怜空奋韩千秋楼船揺曳师四起或出桂阳下滩水越郎追斩吕嘉头九郡同归汉天子尉佗坟草几畨青【阙】横玊玺初从真得【阙】却为邯郸倾五羊江连湘浦竹矫魂应伴湘妃哭
　　五代时僣窃
　　孝武废南越置郡邑设官守歴朝至唐末交爱土豪曲杨矫呉相继簒夺殆五六十载宋初丁部领簒呉太祖封丁氏王爵
　　曲颢据交阯刘隠据畨禺卒子龚立称南汉颢遣子承美为劝好使至广州以觇虚实颢死承美袭父位梁贞明元年己夘遣贡求节钺梁因授之龚大喜伪汉大有三年九月遣骁将梁克正领兵攻之擒承美以归克正留守交阯为杨廷艺所逐
　　曲承美【见上】
　　杨廷艺爱州人也曲颢将刘龚即擒曲承美授廷艺爵命以李进为交州使与梁克正守其城龚谓左右交阯民好乱但可羁縻而已明年廷艺果叛举兵围城克正溃走廷艺据其境为矫公羡所杀
　　矫公羡杨廷艺牙将也杀廷艺而代之晋天福二年【伪汉大有十年】呉权举爱州兵围公羡力屈乞师于刘龚龚以其子万王洪操封为交州节度使统兵往救至白藤江权已杀公羡洪操逐之全军防焉
　　呉权爱州人廷艺牙将也杀公羡而自立子昌岌弟昌濬继之伪汉干和三十二年濬称臣于刘晟遣使入贡求节钺晟遣给事中李璵以旌节封璵到白州昌濬使人止璵曰海贼为乱道路不通璵果不行昌濬卒弟昌文立昌文卒其佐吴处玶峰州刺史矫知防宁州刺史杨晖牙将杜景硕等争立既而丁部领平之遂有其地
　　呉昌岌
　　呉昌濬
　　呉昌文【并见上】
　　丁氏世家
　　丁部领交州华闾洞人父公着为廷艺牙将五代末廷艺廵交州以公着权驩州刺史初呉权矫杀公羡而部领父子归呉氏因遣公着还旧任卒部领继袭及呉昌文卒其下作乱部领与子琏平之领交阯事号大胜王私署琏为节度使十年部领卒
　　琏立七年宋开寳四年辛未命大将潘美平领南琏惧上表遣使入贡求内附太祖诏琏为节度使安南都防八年五月贡金帛犀角象牙香茶八月七日制封琏父部领为交阯郡王食实封一千户十二月命髙保诸为官告使太平兴国二年丁琏进贡贺太宗即位五年琏卒弟璿立
　　璿尚防嗣称节度行军司马权领军府事太平兴国五年庚辰四月命卢龙使交阯大校黎桓擅权刼迁璿于别第举族禁锢之代总其众太宗怒兴师进讨桓诈璿上表十一月遣使贡金银器皿犀象牙寳等物管内将校军耆老等以璿行节度使事袭父兄位録其状呈上时已师兴奏入不报冬十一月追兵败交阯于白藤江明年宋兵不利班师七年桓又诈作璿遣贡以师致讨之故也璿为桓所害【丁氏三世共十七年】
　　黎桓爱州人有志畧得志丁琏委以兵权因簒丁氏自称交州三使留后遣贡于宋表言丁璿与其母杨氏率吏民将校三帅推臣领府事并以璿表来上太宗因而抚之谕以丁氏袭三世朕欲璿为统帅以尔副之若璿将材无取犹有童心则宜遣母子入朝必示优礼授尔以节旄凡兹二途尔宜审处其一命张宗权等往使谕防桓已専据其地不听命后桓上言占城国象马数万来冦臣击走之太平兴国八年桓遣贡金银犀象等物宋雍熈二年桓贡金鹤香炉象牙白抹绢万疋贺干明节赐其使衣各一袭银帯鞍勒马五匹桓贡金银方物十月庚申制授桓金紫光禄大夫检校太保使持节都督诸军事安南都防充静海军节度交州管内观察处置等使上柱国京兆郡国侯食邑三千户仍赐号推诚功臣命李若拙等充官告使端拱元年四月制桓进封开国公加食邑一千户命魏庠等充官告使闰五月桓遣贡淳化元年制加桓进封命宋镐等充官告使十月桓贡七寳装椅子犀象等物四年三月制封桓交阯郡王命王世则等为官告使五年三月桓遣使贡后恃险阻屡为冦害失藩臣礼至道元年春广西转运使张观奏钦州如洪镇掠居民刼廪食而去其夏桓所管蘓茂州兵五千冦邕州所管禄州廵检杨文杰击走之太宗志在抚宁荒服不欲问罪观又言风闻桓为丁氏斥逐拥余众海岛间未知所据故以冦钞自给今桓已死观仍上表称贺诏太常丞陈士隆为采访使按其实始知尚存而传闻之误二年诏劾观观寻病卒论斩卫昭美等于如洪镇是夏命陈尧叟充广西转运使因赐诏书仍遣李建中赍徃先是钦州如洪咄如昔三镇皆濵海交州潮阳民卜文勇等杀人合家亡命如昔镇将黄令徳等匿之桓令潮阳镇黄成雅进捕之令徳不遣于是摽掠而去尧叟至如昔镇得藏匿之由乃尽擒获凡男女老小百三十户口潮阳吏黄成雅得其人以状谕尧叟桓遂上章感恩且言已约勒溪洞不复搔动矣七月太宗复遣李若拙赍诏以玉帯赐桓初建中至交州桓礼甚薄因附表起居且言刼如洪乃外境海贼尔即执蛮人不晓华言者二十七人送转运使及桓表至故遣若拙往使始至桓出郡迎词气颇慢谓若拙曰昔刼如洪乃外境尔皇帝知否倘交州构叛则当先广州及闽中诸郡岂止如洪镇而已若拙从容答曰主上闻如洪被冦未能辨其虚实以足下拔自牙校授之节钺礼合尽忠岂有他志始执送海贼其事甚明然大臣同议以为朝廷建郡以宁海表今海贼之乱交州力不能独制宜发精兵数万防州军同击海贼俾絶后患帝虑交州不测朝防或致惊骇不若専委是故不复防兵桓愕然曰海贼犯邉守臣之罪也圣人寛大恩过父母未即诛责自今愿禀恭朝化肃宁瘴海因北望稽首称贺三年四月制加桓兼侍中进封南平王以真宗即位覃恩也九月桓贡金银七寳椅犀角象牙细绢诏以方物发于万歳之殿灵坐仍许其使人行奠之礼是歳占城冦邉桓击退走乃上表贺畧云夲道境接占城一二年间隣部骚动掠近乡之税户侵邉境之驯良累发兵戈御彼捍御致稽朝贡深负宪章优诏答之仍赐帯甲马真宗咸平元年九月桓献驯象四年十二月制加桓功臣四年贡驯象犀七寳装金瓶谢加恩也五年十一月制加桓保节功臣六年三月钦州言交州城场民及头目八州使黄庆集等挈其属四百五十余口入居州之勇步江鸟土村诏遣使尉抚之令黄还本道黄庆集等惧罪不还遂居钦州海崖景徳元年六月桓遣其子黎明提来贡二十七日对于崇政殿复召于便殿劳问之即授黎明提金紫光禄大夫检校太保驩州刺史上柱国二年正月诏上元节日赐明提钺令与占城大食使观灯宴饮是月赐黎桓应大藏经从其请也三年三月桓薨
　　龙钺桓仲子也嗣立为弟龙廷杀之
