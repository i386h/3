<!-- { "loadSidebar": true } -->
　　李承嗣鴈门人故河东骁将也为汴兵所逼同史俨从朱瑾南奔太祖署为淮南行军副使是时汴将葛从周屯寿州厐师古营清口侵淮淮人大恐太祖欲先趣寿州承嗣言不如先向清口师古败从周自走此制敌之上防也已而果如所料太祖置酒高会赏承嗣钱万缗表领镇海军节度使天复二年太祖引兵攻汴以承嗣权知淮南军府事境内无扰承嗣之力也高祖时改淮南行军副使参预军府之事已出为楚州刺史太祖待承嗣及俨甚厚第舎姬妾咸择其尤者赐之故二人为太祖父子尽力屡立功竟先后死不复归俨累官滁州刺史承嗣常与淮南副使陆洎友善天祐二年九月承嗣过洎洎因言夕梦骑兵召至一大府署曰阳明府入门趣阶下一紫衣秉笏取书宣云洎三世为人慈孝可阳明府侍郎判九州都监事来岁季秋十有七日莅任随遣骑送归明年九月承嗣复诣洎曰君比当上事何无恙也洎曰府中已办诘朝当行承嗣曰吾素以长者重君今无乃近妄乎洎曰惟君与我有缘它日必当卜隣承嗣嘿然去俄而洎卒葬于茱萸湾后数年承嗣葬于洎墓之北其言遂騐
　　禅承嗣少子也和雅练达有父风居广陵宣平里中一日昼寝庭前有白蝙蝠绕庭而飞家童軰以帚扑之不能中久之出户外忽不见是年禅妻卒輀车出入之路即飞翔所至处也人咸异之
　　彭彦章庐陵人吉州刺史玕之弟也天祐初彦章为袁州刺史与抚州危全讽等连兵攻洪州大将周本既击败全讽遂乘胜攻袁州执彦章以归高祖署为百胜军使武义元年吴越兵自东洲入冦命彦章与禆将陈汾拒之已而战浪山江彦章师败绩汾拥兵不之救彦章死焉高祖为诛汾籍没家赀命以其半赐彦章家禀其妻子终身
　　李俨　　　赵匡凝　　钟匡时　　雷彦恭谭全播
　　李俨唐宰相张濬少子也初名休一名播仕昭宗起家校书郎歴官左金吾将军天复二年赐今姓名以为江淮宣谕使赍御札自巫峡间道潜行拜太祖东面行营都统中书令进爵吴王以讨朱全忠已而全忠克凤翔又杀濬于长水俨遂留广陵不敢归俨在广陵太祖甚尊崇之待以王人之礼始至时太祖建制敕院凡国有封拜輙先告于俨然后下太祖即世诸将复诣俨承制授烈祖为农郡王久之贫困无所依寓居海陵颇与朱瑾交好徐知训之死也徐温疑俨通谋遂被杀国人寃之【按九国志云李俨本左仆射张濬之少子名播起家校书郎昭宗赐其姓名来使欲征兵复讐行密与全忠书云选张述于谏省俾衔命于敝藩授秩执金赐编属籍李昊蜀书张格传云弟休仕唐为御史奉使扬州闻长水之祸改姓名曰李俨今以九国志为允】
　　赵匡凝字光仪蔡州人也父德諲事秦宗权为申州刺史宗权反德諲攻下襄阳已而以山南东道七州降朱全忠全忠表为行营副都统河阳保义义昌三节度行军司马会其兵以攻蔡破之德諲功多未几卒匡凝因自立时成汭死雷彦防袭取荆南匡凝遣其弟匡明逐彦防全忠表匡凝荆襄节度使以匡明为荆南留后是时唐衰藩镇不复奉朝廷独匡凝兄弟贡赋不絶匡凝为人气貌甚伟性方严喜自修饰颇好学问聚书数千卷为政有威惠汴人攻兖州朱瑾求救于河东河东将李承嗣史俨将兵救瑾瑾败与承嗣等俱南奔晋王李克用遣人以书币假道于匡凝来聘求归承嗣等晋王使者为汴人所得全忠大怒是时汴兵已破兖州遣氏叔琮康怀贞等攻匡凝叔琮取泌随二州怀贞取邓州匡凝惧请盟乃止全忠已弑昭宗将谋代唐畏匡凝兄弟不从遣使告之匡凝对使者流涕答曰受唐恩深不敢妄有它志全忠遣杨师厚攻之而自以兵殿汉北匡凝战败以轻舟奔太祖师厚进攻荆南匡明遂奔于蜀匡凝至广陵太祖见之戏曰君在镇时轻车重马岁输于梁今败乃归我乎匡凝曰仆世为唐臣岁时职贡非输贼也今以不从贼之故力屈归公惟公生死之耳太祖厚遇之及太祖薨烈祖稍不礼之烈祖方宴食青梅匡凝顾烈祖曰勿多食发小儿热诸将以为倨慢迁匡凝海陵后为徐温所杀匡明卒于蜀
　　钟匡时洪州高安人父传为镇南军节度使会危全讽韩师德等分据诸州传皆不能节度以兵攻之稍听命独全讽守抚州不可下乃自率兵攻其城城中夜火起诸将请急攻之传曰吾闻君子不迫人之危乃扫地祭天向城再拜祝曰全讽不降非民之罪愿天止火全讽闻之明日乃亦听命请以女妻匡时传居江西三十余年累官太保中书令封南平王天祐三年传卒匡时自称留后请命于唐全讽曰听钟郎为节度三年吾将自为之已而传养子延规与匡时争立乞兵烈祖烈祖遣秦裴等攻匡时匡时败被执归于广陵未几全讽起兵江西谋复钟氏故地全讽为大将周本所败江西遂入于竟内
　　雷彦恭武贞节度使满之子也满据朗州引沅水堑其城上为长桥为不可攻之计又凿深池府中客有过者召宴池上指池水曰蛟龙水怪皆窟于此葢水府也酒酣取坐上器掷池中因裸而入取其器嬉水上久之乃出治衣复坐意气自若其无頼剽掠固天性然也天祐初满卒彦恭嗣为节度使附于太祖亦常攻刼为荆湖患已而楚王马殷发兵攻彦恭彦恭恃堑为阻逾年不能破五年夏楚兵陷朗州彦恭以轻舟来奔高祖以为淮南节度副使楚人禽其弟彦雄等十人送梁斩于汴市澧朗遂入于楚彦恭后卒广陵
　　谭全播南康人也常与同邑卢光稠雅相爱光稠状貌雄伟无它材能而全播勇敢有识畧然独竒光稠为人唐末羣盗起南方全播谓光稠曰天下汹汹此真吾等之时无徒守此贫贱为也乃相与聚兵为盗众推全播为主全播曰诸军徒为贼乎而欲成功也若欲成功当得良帅卢公堂堂真君等主也众阳诺之全播怒防劒击木三斩之曰不从吾令者如此木众惧乃立光稠为帅是时王潮攻陷岭南全播攻潮取其防韶二州又遣光稠弟光睦攻潮州光睦好勇而轻进全播戒其持重不听度其必败乃为竒兵伏其归路光睦果败走潮人追之全播以伏兵邀击大败之遂取潮州是时刘隐起南海击走光睦以兵数万攻韶州光稠大惧谓全播曰防韶皆公取之今日非公不能守也全播曰吾知刘隐易与尔乃选精兵万人伏山谷中阳治战地于城南告隐战期以老弱五千挑战战酣伪北隐急追之伏兵发隐遂大败光稠第战功全播悉推诸将光稠心益贤之天祐六年光稠来附于高祖亦以防韶二州请命于梁梁太祖为置百胜军以光稠为防御使兼五岭开通使又建镇南军以为留后未几光稠病以符印属全播全播不受光稠卒全播立其子延昌而事之延昌好游猎其将黎球闭门拒延昌延昌见杀球因谋杀全播全播惧称疾不出已而梁拜球防御使球暴病死其将李彦图自立全播益惧遂称疾笃杜门自絶彦图疑之使人觇其动静全播阳为病剧状以自免彦图死州人相率诣全播第叩门请之全播乃起遣使请命于梁拜防御使全播治防州七年有善政高祖遣刘信攻破防州获全播于雩都遂以之归广陵命为右威卫将军领百胜军节度使未几卒年八十五










　　十国春秋卷八
<史部,载记类,十国春秋>
　　钦定四库全书
　　十国春秋卷九
　　检讨吴任臣撰
　　吴九
　　列传
　　王稔　　　　　　　骨言
　　陈祐　　　　　　　陈绍
　　方从训　　　　　　蒋延徽
　　王坛
　　王稔庐州人也中和三年太祖为庐州刺史闻州人王朂贤召欲用之固辞问其子弟曰子潜好学慎密可任以事弟子稔有气节可为将太祖因召潜置门下而以稔为骑将后积功累官滁州刺史顺义三年有言钟泰章在寿州侵市官马者睿帝命稔廵霍邱代泰章为寿州团练使俄迁节度使未几自寿州罢归扬都为统军一日坐听事与客语忽有小赤蛇自屋坠地向稔而蟠稔令以器覆之良久发视惟一蝙蝠飞去是年稔加同平章事咸以为其应也
　　骨言唐骨仪之后也高祖用兵江西以言为行营都虞侯言骁勇果毅雅善治兵时危仔倡举信州请降高祖以张景思代之命言率兵五千人送景思入境仔倡闻言兵至弃州奔吴越言偕景思入信州从容经画人服其有定乱才
　　陈祐少有勇力高祖署为黑云都将天祐十年钱传瓘等帅吴越兵入寇常州徐温将兵拒之至无锡祐白于温曰彼谓吾逺来罢倦未能决战今乘其无备请以部下兵击之传瓘可禽也乃引兵绕它道出吴越兵之后温由是以大军薄其前内外夹攻吴越兵大败斩获无筭已而擢为大将镇润州会牙将周郊作乱祐帅众讨平之有功累官【阙】　　　卒
　　陈绍宛邱人骁果善战勇而多谋歴官至左骁卫大将军梁将王景仁入犯绍从徐温将兵御之温遇景仁于赵歩战小却景仁拥师乘之将及于隘诸吏士皆失色绍忽援枪大呼曰诱敌太深可以进矣跃马还鬭左右冲突众兵随之摧锋陷陈当者辟易梁兵乃退温拊其背曰非子之智勇吾几困矣赐金帛加等绍悉以分麾下又战霍邱梁兵大败遂聚梁尸为京观是役为高祖时战功第一未几叛走吴越武义元年陈璋败吴越兵于香弯徐温爱其勇募生获绍者赏钱百万指挥使崔彦章应募禽归温复使之典兵
　　方从训父防为太祖守将总兵戍宁国以备两浙已而为吴越所禽从训遂代防守宁国颇以扞御着功子孙世为宁国人
　　蒋延徽者太祖壻也与临川王蒙素相善中书令徐知诰颇畏忌之太和时官信州刺史会建州土豪吴光为闽臣薛文杰所逼帅众万人来奔且请兵延徽幸其功不俟朝命輙引兵会攻建州已而败闽兵于浦城遂围建州城克矣知诰恐得城后延徽奉蒙以图兴复遣使趣之归闽人乘势追之师败延徽左迁右威卫大将军
　　王坛故孙儒队将也儒败率其党三千人奔睦州陈晟晟颇疑之处于外城未几坛同三河镇将陈严攻婺州婺州刺史蒋环奔会稽坛遂有其地已而与东阳镇将王永相攻吴越武肃王时为镇海镇东节度使谕其罢兵不从兴师讨之光化三年师败奔宣州田頵用为亲将頵败坛降于太祖除淮南节度副使天祐九年出为宣州制置使数李遇不朝之罪居数年卒
　　张崇　　　张宣　　　崔太初　　曹筠
　　张崇慎县人也官至庐州观察使天祐十三年光州将王言作乱崇不俟命引兵讨定高祖奬赉有加久之擢德胜军节度使武义改元加安西大将军崇居官好为不法士庶苦之常入觐广陵庐人意其改任皆相幸曰渠伊不复来矣崇归闻之计口征渠伊钱明年再入觐人多钳口不敢言惟捋髭相庆归又征捋髭钱其贪纵多此会庐江民讼县令受赇侍御史知杂事杨廷式欲并崇按之徐知诰谢之而止未几领武宁军节度使已又仍镇庐州太和三年赐爵清河王崇在庐州厚以货结权要由是常得还镇为民患者二十余年
　　张宣字致用少从太祖为军校大将柴斐斐爱人戢下诸将化焉惟宣颇肆暴戾部下苦之刘信围防州防人乞师于楚信遣宣及高审思分兵御之大败楚师累迁诸军都虞侯徙左街使皆以严酷为理最后领武昌军节度使置地室以鞠罪人罪无问大小入之则无全活久之境内大治道不拾遗会雪中炭肆有鬭者录问之言市炭一秤而轻不及数宣使秤之信然乃斩鬻炭者枭首悬炭于市由是炭率以十五斤为秤而售者无敢轻重南唐升元中卒
