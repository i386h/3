<!-- { "loadSidebar": true } -->
　　僧如敏福州人住韶州灵树山烈宗髙祖累加钦重署为知圣大师或问佛法至理若何如敏展手而已又问年多少答曰今日生来朝死居岭表四十余年颇有异迹髙祖初立有事于师旅将诣院决臧否如敏已先知恬然坐逝及髙祖至惊问何时得疾对曰师无疾适授一缄令呈大王开函得一帖子云人天眼目堂中上座髙祖悟其意遂寝兵乃召第一座登堂説法即云门文偃也赐如敏号曰灵树禅师
　　僧文偃嘉兴人姓张氏防依空王寺志澄律师出家敏质生知慧辨天纵最后抵灵树参如敏禅师初如敏住山二十年不立首座一日令击钟三门外速延首座及众僧出迓则文偃来也后继如敏开堂髙祖亲临请益文偃曰目前无异路髙祖大加欣赏文偃倡道灵树云门凡三十年机缘语句实立云门宗之始以中宗干和七年四月十日卒塔全身于方丈后十七载示梦阮绍庄曰与吾寄语秀华宫使特进李托奏请开塔于是后主勅迎内庭供养逾月方还因改寺曰大觉諡大慈云匡真明禅师
　　僧子祥字信实文偃之法嗣也居韶州白云山大阐云门宗乘初住慈光院中宗召入问祖意教意是同是别子祥应对称防及将示灭白众曰去此即它方相见言讫而逝又韶州有章禅师者中宗问如何是禅良久不置对中宗莫测其防因署号曰禅想亦文偃弟子黄歩松　　黄励　　　甘佃　　　莫公
　　黄歩松隐身不仕常修炼山中遇僊人防悟丹成羽化而去后人名其所居曰遇僊洞或云干和初中宗所遇道流即歩松也
　　黄励大有末官祯州刺史时髙祖淫刑峻法励弃官入罗浮山筑书院于水帘洞左居焉久之闻云华野人之名亦自号曰黄野人尝逢僊真指授丹法修炼得道时时服黄衣系皁绦腰悬玉瓢遇病者投以药輙効【宋髙宗时励犹存绍兴中封真达先生○大观中有鱼肉道人者两手挛缩而瘖遇异人以药一粒纳口中遂能言语动作知隐匿事它日遇武当孙垣先生曰罗浮山黄野人五代时弃官学道宜往谒之道人至罗浮缘藤上崖见野人踞坐拜而拱立野人曰子可教取鱼肉与之道人自此能食生肉】
　　甘佃象州人家素富四方告匮者随探囊中金乞之满所欲而去性特灵异人有决祸福者无不竒中一日聚邻里告曰吾已厌世矣因教众以修身事亲大节言讫瞑目而逝乡人肖形祠之号曰甘大将
　　莫公失其名别号爽朗道人家居韶州之富川县七嵗辞母入石岩中跏趺静坐卒莫窥其所为居人相率伺岩外一夕俄不见皆以为翀举去云
　　十国春秋卷六十六
　　钦定四库全书
　　十国春秋卷六十七
　　检讨呉任臣撰
　　楚一
　　武穆王世家
　　武穆王【林崇禧庙碑作武威王今从五代史十国世家】姓马名殷字覇图许州鄢陵人也【三楚新録云殷上蔡人通鉴云扶沟人】自云伏波之后唐中和时忠武决胜指挥使孙儒与龙骧指挥使刘建锋【或作峯非新唐书云建锋字鋭端蔡州朗山人为忠武军部将】戍蔡州拒黄巢殷军中以勇闻及秦宗权叛儒等皆从焉宗权乃遣儒建锋将兵万人属其弟宗衡畧地淮南而殷实在行间时宗衡方攻杨行密于扬州未克会汴兵急攻宗权宗权召儒等儒不欲还宗衡屡趣之儒怒杀宗衡自将其兵取髙邮遂逐行密行密据宣州儒以兵围之久不下遣殷与建锋掠食旁县儒战败死殷等无所归乃收余众七千人推建锋为帅殷为先锋指挥使以行军司马张佶为谋主转攻豫章畧防吉遂有众十余万干宁元年入湖南次醴陵武安节度使邓处讷发邵州兵守龙回闗建锋等至降其将蒋勋建锋取勋铠甲被先锋兵张其旗帜直趣潭州至东门东门守者以为闗兵戍还开门内之建锋径入府处讷方宴擒斩之自称留后明年僖宗授建锋检校尚书左仆射武安军节度使殷为内外马歩都指挥使【通鉴载此事在干宁二年四月戊戌】蒋勋求为邵州刺史建锋不与勋率兵攻湘乡建锋遣殷击勋于邵州建锋庸人不能帅其下旣得志即嗜酒不事事常与部曲等狎饮讙呼军卒陈赡妻有色【一云新息小史陈赡为建锋御者】建锋私之赡怒袖铁檛击杀建锋断其喉【北梦言云湖南节度使刘建封淫其牵栊官陈某之妇陈为同列所戏耻伺便以蒺藜击杀之马氏有其位于今禁蒺藜今从欧阳史】军中推张佶为帅佶将入府马忽踶齧伤左髀是时殷攻邵州未归佶谢诸将曰马公勇而有谋寛厚乐善吾所不及真乃主也诸将乃共杀赡磔其尸遣姚彦章迎殷邵州【三楚新緑云殷处卒伍随渠帅何氏南侵长沙据之殷战频有功何乃擢为禆将命为邵州刺史殷寛厚大度得士死力何氏卒诸将在外者皆拥兵归以争其位惟殷素服发丧识者谓之知礼未几众军各杀其帅使人迎殷为主其説无据今不从】方值夜殷犹豫未行比晓忽睹一人黑色执大棒趣报曰军国内外平安俄而不见殷以为嘉兆语所亲曰此行未必不为福因使亲从都副指挥使李琼留攻邵州径诣潭州旣至佶肩舆入府坐受殷拜谒已乃命殷升听事以留后让之即趣下帅将吏拜贺盖干宁三年五月也秋九月唐授殷潭州刺史判湖南军府事光化元年三月命殷知武安留后未几进本军节度使时湖南管内七州贼帅杨思逺据衡州唐世旻据永州蔡结据道州陈彦谦据郴州鲁景仁据连州【路振九国志曰唐旻蔡结皆以郡人聚兵据郡陈彦谦桂阳人杀刺史黄岳据郴州鲁景仁本从黄巢以病留连州遂据之】殷所得惟潭邵二州而已【邵州为蒋勋所据是年二月张佶克邵州擒勋】五月姚彦章请取衡永道连郴五州殷以李琼秦彦晖为岭北七州游奕使张图英李唐副之将兵攻衡州斩思逺引兵趣永州围之月余世旻走死即以李唐为刺史二年遣唐攻道州蔡结聚羣蛮伏兵于隘以邀之大破我兵唐曰蛮所恃者山林耳若战平地安能败我乃命因风燔林光烛天地蛮兵惊遁遂防道州斩结十一月复遣李琼攻郴州取陈彦谦诛之进攻连州鲁景仁自杀湖南悉平三年冬十月静江节度使刘士政闻殷尽收岭北颇内惧命副使陈可璠率兵戍全义岭殷遣使聘于士政使者至境上可璠不纳殷怒令彦晖琼等将兵七千攻之兵至全义士政又遣指挥使王建武屯秦城以为声援会可璠掠民耕牛犒军民怨之请为我兵乡导言西南有小径仅通单骑距秦城裁五十里耳于是彦晖遣琼以六十骑从歩兵三百人由小径袭秦城中宵逾垣入擒建武之以练直造可璠壁示之可璠未之信即斩其首投壁中桂人震恐琼因勒兵大击执可璠等及其兵二千余人殱焉秦城以南二十余壁望风犇溃遂围桂管降士政【九国志楚世家云光化二年殷克桂州非是】尽取其所属桂宜严栁象五州殷以琼为桂州刺史未几表授桂管观察使【通鉴作静江节度使今从楚世家】天复二年春三月唐帝使李俨宣谕江淮加殷同平章事三年夏四月呉王行密遣使来言梁王全忠防扈请絶之大将许德勲曰全忠虽不道然挟天子以令诸侯未可轻絶五月荆南节度使成汭赴援鄂州殷假救杜洪之名遣德勲将舟师同澧朗兵承虚袭江陵庚戌陷之大掠而回【十国纪年云成汭救杜洪未至鄂渚江陵已陷将士念其家皆无鬬志壬子汭败死北梦言云湖南及朗川军入江陵俘载军人百姓职掌技巧僧道伶官并归长沙】道经岳州刺史邓进忠具牛酒犒师以城归附【按九国志楚世家天祐二年七月岳州刺史邓进忠帅其众来降乂许德勲传云天祐二年领兵畧地荆南还经岳州刺史邓进忠以城归附然天祐二年十月朱全忠谋讨襄州赵匡凝九月克襄州始命杨师厚攻荆南则七月许德勲何由畧地荆南九国志之误明矣惟马氏行年记曰天复三年自荆南振旅还遂入岳州降刺史邓进忠此所谓荆南者乃成汭也其説为允至湖湘故事言开平中收荆南囘进忠以城降亦非】殷以德勲为岳州刺史改进忠为衡州刺史天祐元年淮南遣殷弟賨归长沙殷表賨为武安军节度副使二年我兵侵淮南为淮南牙内指挥使杨彪所败三年春三月淮南将陈知新陷岳州七月吉州刺史彭玕来降明年梁王全忠改名晃即皇帝位改元殷遣使修贡且有劝进功夏四月辛未梁太祖拜殷侍中兼中书令封楚王
　　开平元年五月梁勅改桂州纯化县曰归化是月农王渥以鄂岳观察使刘存为西南面都招讨使岳州刺史陈知新为岳州团练使庐州观察使刘威为应援使别将许立应为监军綂水兵三万入冦王有惧色静江军使杨定真贺曰我军胜矣临敌而惧必胜之道也王命在城都指挥使秦彦晖将兵拒上流水军副指挥使黄璠以舟三百伏浏阳口六月存等遇大雨引兵还越堤屡战不胜乃遗我书诈降王欲许之彦晖以为不可信急击之存等退走璠以浏阳舟截江合击大破之擒存与知新淮南兵死者无筭获战舰八百艘威以余众遁去彦晖遂取岳州王释存知新之防慰谕良久二人骂曰丈夫以死报主肯事贼乎王趣斩之是月王遣兵防吉州刺史彭玕攻洪州不克梁武贞节度使雷彦恭防我兵攻江陵荆南节度使髙季昌预屯兵公安絶彦恭粮道彦恭败走我兵亦遁秋七月彦恭袭我岳州以有备而反八月辛亥梁加王兼武昌军节度使充本道招讨制置使九月丙申梁削雷彦恭官爵命王与髙季昌讨之以彦恭焚掠荆湖又附淮南也冬十月遣秦彦晖与荆南将倪可福攻朗州彦恭乞降于淮南淮南命将冷业屯昌江李饶屯浏阳以援之王遣岳州刺史许德勲拒其师未几执业于鹿角镇执饶于浏阳寨而归斩之市中是年淮南将吕师周来奔
　　开平二年夏五月静江节度使同平章事李琼卒王以弟永州刺史存知桂州事乙亥遣兵攻鄂州为淮南将秦裴所败是月秦彦晖克朗州雷彦恭奔广陵卤其弟彦雄等七人送于梁秦改武贞军为永顺军澧州刺史向瓌来降瓌与彦恭相表里至是纳欵我始得澧朗二州之地六月判官髙郁请听民售茶北客收其征以赡军从之秋七月王奏梁于汴荆襄唐郢复诸州置回图务运茶河之南北以易缯纩战马仍嵗贡茶二十五万斤梁主诏曰可由是属内民皆得摘山收茗筭募户置邸阁以居茗号曰八牀主人嵗筭数十万国用遂足九月荆南兵屯汉口絶我朝贡之路王遣许德勲击之兵至沙头荆南求成又遣歩军都指挥使吕师周伐岭南与清海节度使刘隐十余战取其昭贺梧蒙龚富六州王土地旣广息民礼士湖南遂安
　　开平三年夏六月危全讽自称镇南节度使攻洪州时淮南将刘威守其地全讽请兵于我王遣指挥使苑玫会袁州刺史彭彦章【玗之兄也】围髙安以全讽秋七月苑玫与淮南将米志诚吕师造等战于上髙我师败绩吉州刺史彭玕来奔王表玕为郴州刺史且为子希范娶其女
　　开平四年夏六月王表求天防上将【欧阳史楚世家云殷乃请依唐太宗故事开天册府置官属今从通鉴】梁加王天防上将军王始开天防府以弟賨为左相存为右相【欧史云殷以廖光图等十八人为学士又云希范开府承制如殷故事文士廖光图等十八人皆故殷时学士今依通鉴以十八人之数属希范】是月侵荆南败于油口呉水军指挥使敖骈围彭瑊于赤石遣兵击骈以救瑊已而卤骈归冬十二月辰州蛮宋邺冦湘乡溆州蛮潘金盛冦武冈王命昭州刺史吕师周将衡州兵五千讨之【先是宋邺破溆州潘金盛恃其所居深险数为边扰至是俱入冦】宁逺节度使厐巨昭以容州髙州防御使刘昌鲁以髙州内附王命姚彦章张可求【湘湖近事作可球】将兵迎之随以彦章权知容州事昌鲁为永顺节度副使
