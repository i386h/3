<!-- { "loadSidebar": true } -->
　　康仁杰泉州人少祝发为僧喜儒学颇自励陈徳诚为池州刺史仁杰游江淮以诗投之徳诚勉令就仕荐于朝仁杰乃易儒服至金陵防朝贵宴饮升元阁仁杰造席和登阁诗一坐大惊后主闻其名召见徧问风土民俗仁杰对答无滞详言陈洪进据漳泉本末仍献所业授鄂州文学补溧阳主簿素性清俭门无私谒已而出吉州括量屯田视肥硗以为髙下人多允服迁汾阳令金陵败仁杰亦卒
　　余璀字昆美一名赐古田人也仕元宗为左拾遗璀善唐律有拾遗集若干卷
　　刘洞庐陵人少游庐山学诗于陈贶精思不懈或至浃日不盥居庐山二十年长于五字唐律自号五言金城得贾岛遗法后主嗣位尤属意诗人或以洞言者洞遂献诗百篇卷以石城篇为首其词石城古渡头一望思悠悠几许六朝事不禁江水流后主读之感怆不怡者久之因弃去洞亦不复见省金陵受围洞犹在城中署于道旁云千里长江皆渡马十年养士得何人国亡洞过故宫阙徘徊赋诗多感慨悲伤不以不遇故作怨怼语开寳八年卒有遗集行世同时夏寳松亦隠庐山相与为诗友洞有夜坐诗寳松有宿江城诗皆见称一时百胜节度使陈徳诚常作诗美之号为刘夜坐夏江城云寳松吉阳人少学诗江为为覊旅卧病寳松躬尝药饵夜不解带为徳之与处数年尽发其秘寳松虽善诗而性黩货每授弟子未常防讲唯赀帛厚者私为指授且绐曰诗之防诀我有一葫芦儿将以待贾由是多私赂焉时又有张回者苦吟咏一夕梦吞五色云遂精雅道舒雅字子正宣城人姿容秀发以才思自命保大时随计金陵懐所业献于吏部侍郎韩熙载熙载一见如畴昔馆给之雅性巧黠应答如流熙载定为忘年交常与雅易服燕戯猱杂侍婢以为笑乐居数年熙载知贡举擢雅髙第朝野素服雅才无间言会后主命中书舍人徐铉覆试雅等五人雅不就试后入宋为作监丞已而充秘阁校理与吴淑齐名久之出知舒州见山水竒秀有终焉之志秩满掌灵仙观卒年七十余【雅有山海经图若干卷】陈元亮永春人与兄保极同仕后主【闽书云保极登天成三年进士仕南唐为大理评事充武义节度掌书记尚书左司员外郎诰词美其华葆光握蛇吐凤】俱以才学名后主称为二英
　　张惟彬西昌令翊之弟也糿以通诵二经中童子科有文章名及长授蕲州黄梅尉未几改武昌崇阳主簿复入选除庐陵令既代未行而金陵防疾作卒
　　邱旭字孟阳宣城人旭本农家子弱冠始读书习为辞章俄随计金陵凡九举而曳白者六七旭自励弥笃不为耻由是学益进后主时试徳厚载物赋擢第一人国亡归宋吕蒙正判铨久习旭名问曰若非能为赋者乎旭曰江南献赋适为第一正曰闻名旧矣谓为古人乃并世邪荐授令録迁京秩卒于衡州常纂古名贤遗言为宾朋宴语行世其词赋得故唐程度体时人取以为法
　　罗頴南昌人涉猎经传与里人彭防同以辞赋称开寳中诣金陵试销刑鼎赋儒术之本论有司以邓及为第一頴居末牓既上后主迁頴第二手笔圈其名是夕頴梦黒气环身有长人自上挽而出之及宋师下金陵頴再举不第道经汉髙祖庙作诗诮之顷之辄自免冠鞠伏数日卒
　　吴淑字正仪润州丹阳人父文正仕吴至太子中允好学多自缮写书籍淑幼俊爽属文敏速韩熙载潘佑以文章著名一见淑深加器重自是每有滞义难于措词者必命淑赋述以校书郎直内史国亡归宋久不得调后以近臣荐授大理评事与修太平御览文苑英华又作事赋以献累官职方员外郎卒
　　陈彭年字永年抚州南城人父省躬鹿邑令彭年幼好学母惟一子絶爱之禁其夜读书彭年篝灯密室不令母知年十三着皇纲经万余言为名辈所赏后主闻之召入宫令幼子仲宣与之游金陵防彭年师事徐为文举宋太平兴国中进士后附王钦若丁谓仕至兵部侍郎事具宋史大中祥符九年卒彭年博闻强记所着文集一百卷唐纪四十卷江南别録若干卷
　　魏羽字垂天歙州人少能属文上书后主署文馆校书郎时建当涂县为雄远军以羽为判官宋师渡江出其境以城降擢为太子中舍累官礼部侍郎卒又有刘式者袁州人亦后主时举三传中第归宋歴任至刑部员外郎
　　洪庆元江宁人祖勲烈祖时崇文馆直学士父寿桐城令庆元喜读书善文章献书后主授奉礼郎补新喻令国亡归宋为寛句令
　　应用【王文秉】朱澄【髙太冲】陶守立　　顾闳中梅行思　　曹仲元　　周文矩　　顾徳谦厉昭庆　　董源　　　徐熙　　　解处中【韩干】董羽　　　卫贤【王齐翰　蔡润　竹梦松】
　　应用以书法名江南善写细字微如毛发常于一钱上写心经又于粒麻上写国泰民安四字时又有王文秉者善小篆字画远过徐铉所书紫阳石磬铭千字文传于世
　　朱澄事元宗为翰林待诏工画屋木常与髙太冲等合画雪景宴图时称絶手太冲工传写写元宗真得其神思亦为待诏
　　陶守立池州人保大间应举不第退居齐山以诗笔丹青自娱工画佛道神山川人物后主金山水阁有十六罗汉象故守立所绘也
　　顾闳中事元宗父子为待诏善画人物是时韩熙载好声伎专为夜饮宾客猱杂无复拘制后主惜其才置不问然欲见其尊爼镫烛间觥筹交错之态度不可得乃命闳中夜至其第窃窥之目识心记图绘以上故世传有韩熙载夜宴图云
　　梅行思【一作再思】江夏人绘人物牛马妙絶而最工于鸡以此知名世号为梅家鸡仕后主为待诏品目甚髙曹仲元丰城人也后主时为待诏善画道释神初学吴道元不成弃其法别作细密以自名家尤工傅彩常于建业寺画上下壁八年不就后主责其缓命周文矩校之文矩曰仲元绘上天本様非凡工所及故迟迟如此后主乃加慰谕焉
　　周文矩句容人以绘事为后主翰林待诏工道释神车服楼观尤精士女而彩色纎丽后主常令文矩画南庄图览之叹其精备开寳中进其图于宋文矩有游春捣衣熨帛绣女等图传于世
　　顾徳谦江宁人善绘人物风神清劭举无与比后主爱重之常谓曰古有恺之今有徳谦二顾相望继为画絶矣
　　厉昭庆丰城人工画人物官翰林待诏随后主入宋受图画院祗
　　董源【一作元】善画后主时为后苑副使画多作山水龙离蛰出洞升降自如又工人物一日后主坐碧落宫召冯延己论事至宫门逡巡不敢进后主使趣之延己云有宫娥着青红锦袍当门而立未敢竟进使随共谛视之乃八尺琉璃屏画光于上盖源笔也
　　徐熙江宁人世为江南仕族识度闲放以髙雅自任善画花木禽鱼蝉蜨蔬果后主絶爱重其迹熙常于双缣幅素上画丛艶叠石傍出药苗杂以禽鸟蜂蝉之妙乃供后主宫中挂设之具谓之铺殿花次曰装堂花解处中事后主为翰林司艺特于画竹尽婵娟之态又有韩干者工画水官画院学生皆有名一时
　　董羽字仲翔常州人口吃不能疾谈俗号董哑子善绘龙水海鱼事后主为翰林待诏钟陵清凉寺有元宗八分题名李萧逺草书羽画海水为三絶羽又画后主香花阁图屏大被称赏后归宋宋太宗常令画端拱楼下龙水四壁极其精思一日太宗与嫔御登楼时皇子尚幼见画壁惊啼亟令圬墁羽卒不受赏云
　　卫贤为内供奉长于楼台人物常作春江图后主为题渔父词于其上又有王齐翰善绘佛道神金陵防歩卒李贵入佛寺得齐翰所画罗汉十六幅以出又蔡润工画船水始随后主归宋八作司彩画匠人后因画舟车图贡上遂补画院之职时又有竹梦松事后主官别驾工画人物宫殿巧絶冠代梦松溧阳人



　　十国春秋卷三十一
　　钦定四库全书
　　十国春秋卷三十二
　　检讨吴任臣撰
　　南唐十八
　　列传
　　裴长史　　徐幼文　　占梦僧　　吴廷绍李廷珪
　　裴长史失其名新罗国人慕华来归居之建州城中长史则其本国官称也后主朝金陵危困建州通守查元方知其有伎术遣赴金陵五月行至歙州长史托疾不进密告刺史龚慎仪监军轸镐曰有状托之附奏中言金陵事者五一金陵立春节后有灾宁谧无事二润州城九月当防三朱令赟气不过池州四江州血气覆城五明年春末夏初血涂原野已而皆如其言
　　徐幼文得索紞占梦之法为人断休咎多竒中冯延鲁子僎举进士一夕梦登崇孝寺幡刹极髙处打方响诣幼文叩之幼文曰虽有声价至下地耳明年僎成名或有诮其无验者幼文曰诚如吾语后当知之未数日中书奏主司取士不当遂追牓御试僎果覆落
　　占梦僧不知何地人冯延己镇临川闻朝议已有除替一夜梦通舌生毛僧解之曰毛生舌间不可薙也相公其未替乎旬日间果寝命
　　吴廷绍为太医令烈祖因食饴喉中噎国医皆莫能治廷绍尚未知名独谓当用楮实汤遂进一服疾失去冯延巳苦脑中痛数日不减廷绍密诘厨人曰相公平日嗜何等对曰多食山鸡鹧鸪廷绍曰吾得之矣投以甘豆汤亦愈羣医黙识之他日取用多不騐或叩之答曰噎因甘起故以楮实汤治之山鸡鹧鸪皆食乌头半夏故以甘豆汤解其毒耳闻者大服
　　李廷珪工造墨与父超自易水来江南定居歙州初姓奚后赐姓李氏廷珪弟廷璋子文用皆袭其业【辍耕録又言廷珪有弟廷寛承宴文用为承宴之子】然多不及廷珪江南以澄心堂纸龙尾砚【案龙尾砚元宗时砚官李少防造见潜溪集】及廷珪墨为文房三寳当其时有贵族常误遗廷珪墨一丸于池中疑为水所坏因不复取既逾月临池饮偶坠金器乃令善泅者下取之并所得遗墨光色不变表里若新縁是世多知寳藏云【又南唐拾遗记载韩熙载延歙工朱逢烧墨命其所曰化松堂墨曰中子又目名麝香月箧而寳之又辍耕録纪南唐墨工李氏外有耿文政耿文夀盛通盛真诸人附记于此】
　　御厨　　　杨花飞【杨名髙】李家明　　王感化李冠
　　御厨失其姓名故唐长安旧人也从中使至江表闻崔诛北司遂亡命而御厨留事吴及烈祖受禅御膳宴设赖之略有中朝承平遗风其食味有鹭鸶饼天喜饼駞蹄餤春分餤密云饼铛糟炙珑璁餤红头签五色馄饨子母馒头诸法一时称为精絶
　　杨花飞者保大初居乐部元宗初嗣位春秋鼎盛留心内宠宴私击鞠畧无虚日常乗醉命花飞奏水调词进酒花飞惟歌南朝天子爱风流一句如是者数四元宗悟覆杯大怿厚赐金帛以旌敢言且曰使孙陈二主得此一语则不当有衔璧之辱也【马令南唐书以此事属王感化今从陆游南唐书】翼日罢诸宴赏励精庶事图闽吊楚几致强霸时又有杨名髙者本名复名髙其优名也寓黄幡绰着笑林颇行于时辞鄙不载
