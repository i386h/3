<!-- { "loadSidebar": true } -->
　　白从晖吐谷浑人周大同节度使承福辽云州观察使可久皆其宗姓也从晖少勇敢多谋略开运初仕晋为冀州刺史败契丹兵于衡水上始知名干祐四年世祖自立为天子命孝和帝攻周晋州以从晖与李存瓌为副招讨使竟无成功久之授义成节度使潞州之役从晖为行军都部署与前锋都指挥张元徽自团柏济师已而高平大战元徽既败亡从晖无何亦病卒
　　论曰神武父子建号晋阳抗拒强敌文武襄赞蔚然云蒸若骧之谋画珙之竒伟华料事多中光美谙习朝仪存瓌之歴仕数朝雍容都雅皆彬彬一时选也而元徽骁雄从晖果毅亦有名将材焉乃或殒躯于醉饱或轻敌以捐生惜哉至少尹忠言见违反罹诛戮无辜横及自弃良臣河东之得以茍存者幸也
　　王得中　　段常　　　卫融　　　卢赞
　　王得中上党人世祖时官枢密直学士奉诏贺辽穆宗舒噜即位未几还太原干祐七年世祖与周师战王延嗣使司天监李义白世祖云时可战矣得中叩马谏曰南风甚急非北军利也岂助我者邪世祖怒曰老措大无妄沮吾军已而兵果失利世祖乃遣得中送辽将杨衮还因乞师辽穆宗命得中归报许发兵救晋阳会代州将桑珪杀防御使郑处谦得中道经其地珪械得中送于周周世宗赐以带马问契丹兵何时当至得中曰臣受命送杨衮他无所知或谓得中曰契丹许公发兵而公不以实告契丹兵旦暮至公得无危乎得中太息曰吾食刘氏禄有老母在围中若以实告周人必发兵据险而拒之如此家国两亡吾独生何益不若杀身以全家国所得多矣居数日契丹败符彦卿于忻口周世宗责得中欺妄杀之
　　段常【或云常本为恒欧阳史避阙宋真宗讳作常后人因之】　人事睿宗为内客省使雅有干才天会改元擢枢密使颇勤于其职七年王隠等作乱辞连常出为汾州刺史已而睿宗用郭姬言缢杀之是歳辽穆宗来诘责颇以常死为专杀之罪【其辞曰段常尔父故吏本无大恶一旦诬害诛及妻子妇言是聴非尔而谁我务敦大义曲容瑕垢尔宜率徳改行无自贻伊戚也】
　　卫融字明逺青州博兴人晋天福初第进士调南乐主簿歴齐澶二州从事忠武军掌书记髙祖时为太原观察支使世祖称皇帝授翰林学士诣契丹谢册礼且请兵天会元年迁中书侍郎同平章事四年睿宗遣卢赞监李筠军赞与筠不相能诏融至潞州和解之会筠败融为宋人所擒宋太祖责之曰若何故劝刘钧举兵助李筠反邪融曰犬吠非其主臣四十口受刘氏丰衣美食不忍背之陛下纵不杀臣臣亦不为陛下用终当间道走河东尔太祖怒命以铁挝撃其首血流被面融大呼曰大丈夫死或重于泰山或轻于鸿毛臣今得死所矣太祖顾左右曰此忠臣也释之以良药傅其创赐袭衣金带鞍勒名马既而欲放融回国移书于睿宗约以融易周光逊等光逊诸人者故李筠所俘以来献者也睿宗久不报宋乃官融太府卿赐第汴京干徳改元郊祀融献郊禋大礼赋改司农卿出知陈舒黄三州开寳六年卒年六十九子偁俦孙齐并进士及第
　　卢赞事睿宗积官至宣徽使周臣李筠之降睿宗使赞监其军筠内颇不平谋事多与赞忤睿宗命卫融中解之而卒未能降心相从也无何宋将石守信大破筠军赞遂以身殉左右莫不哀之
　　论曰得中乃心故主不以贪生卖国事节莫大焉融慷慨不挠视死如归忠矣乃卒授职宋廷郊禋献赋何哉若常与赞一则厉阶长舌一则衅起援邻不可谓非孝和实杀之也
　　蔚进　　　郝贵超【郝惟庆】张崇训【郑进卫俦】高仲曦
　　蔚进事睿宗为侍卫都指挥使掌亲兵勇冠一军天会中与郝贵超将兵救乐平师败而还【进与郭无为不协睿宗卧疾无为出进守代州】
　　郝贵超失其家世事世祖睿宗为大将屡立战功天会四年八月宋晋州钤辖荆罕儒来侵汾州贵超适镇汾地潜出师袭其营罕儒竟战死罕儒于宋为骁将宋太祖痛惜之斩其部将不用命者二十余人贵超后救乐平援辽州皆无功久之死同时又有禁帅郝惟庆者疑贵超宗人也为人椎无文不识物情时诸方物产未通贾客自闽粤来以橄榄子献于世祖诘旦分颁大僚惟庆曰此果类吾乡竹青枣食久方少得味官家何用赐臣所喜者金棱略绰盘耳闻者大噱
　　张崇训郑进卫俦皆睿宗宿将也累从征伐有大功英武帝时以谮言先后被杀
　　高仲曦【阙】　人也事英武帝为枢密使亦以中防不良死
　　论曰善人国之纪也张郑卫高后先殒命英武其天资刻薄人邪进与贵超効力孝和克保终始可不谓幸焉区区小邦淫刑以逞呜呼难言之矣
　　张昭敏　　马峰　　　卢俊
　　张昭敏事睿宗积官至平章中书事为人慷直敢言不畏强御少帝既遇害朝臣各议所立日中不决昭敏独排案言曰少主非宗姓故天位不永今当立刘氏以慰天下心继文久留契丹为世祖皇帝嫡孙若迎立之外可结隣国之援内可固宗社之本立主无有逾继文者时郭无为惮继文发其谋必欲立英武帝以示恩未几昭敏见杀
　　马峰太原人仕睿宗父子官宣徽使广运初契丹令通好于宋无妄侵伐英武帝闻命恸哭谋出兵攻契丹峰切谏以为不可俄迁枢密副使左仆射致仕宋师围太原甚急国人犹欲坚守峰适病居于家舁入见英武帝流涕以兴亡论之英武帝乃出降太原平宋太宗以峰为将作监转太府卿分司西京峰善服饵养生体强无疾性鄙吝颇好持论宋雍熈元年卒年八十余卢俊尚【阙】　公主为驸马都尉广运三年宋师压境俊诣辽乞师有功白马岭之役辽相耶律舒将趋太原会俊以国亡出奔言太原已陷遂勒兵还俊至辽署同政事门下平章事明年辽景宗以公主淑格下嫁俊【淑格景宗第四女也】复拜驸马都尉久之与淑格不协诏离之改适萧神努遂出俊为兴国军节度使终于其国
　　论曰呜呼力屈势穷背城借一守国之大义也乃论者以峰劝降为知几葢亦权其势不衡其义矣昭敏立君之説洞如观火假其言或用未必非汉福也俊出亡邻国不事仇讐倘犹合于孤臣行遯之防乎

　　十国春秋卷一百七
　　钦定四库全书
　　十国春秋卷一百八
　　检讨吴任臣撰
　　北汉五
　　列传
　　郭忠恕
　　郭忠恕字恕先【宣和画谱云恕字国寳】洛阳人幼敏慧七歳童子及第富有文学尤工篆籀常有人于龙门得鸟迹篆示之忠恕一见辄诵有如宿习干祐初湘阴公赟镇徐州辟为推官隠帝遇弑于北冈侍中郭威命宰相冯道迎赟比至宋州威已为三军所推戴忠恕知事变乃正色责道曰令公累朝大臣诚信着于天下四方谭士无贤不肖皆谓之长者今一旦反作脱空汉前功并弃令公之心安乎道无以对忠恕因劝赟杀道以奔河东赟犹豫不决遂及祸忠恕窜迹山野周初徴为周易博士归宋与监察御史符昭文争忿于朝堂贬干州司户秩满去官遂不复仕宦纵放岐雍陜洛间逢人无贵贱辄口称猫值佳山水即旬日不去或絶粒不食盛夏暴体日中不沾汗大寒凿冰而浴旁冰澌释尤善画工于屋木王公有设纨素求图冩者必拂衣而起一日衢中下马召役夫入茗坊同啜役夫固辞忠恕曰吾常所接公卿士大夫皆子也何怪哉太宗素习其名特召归阙入馆于内侍省窦神兴舍忠恕长髯而美忽尽薙之神兴惊问其故忠恕曰聊以效颦耳神兴大怒白太宗以其少检除国子监主簿出馆于太学益纵酒肆言时政颇有谤讟语上闻决杖配流登州至齐州临邑谓部送吏曰我逝矣因掊地为穴度可容面俯窥焉而卒藁葬于官道之侧后数月故人发其尸改葬惟衣衾存焉识者曰此尸解也有佩觹集三卷行世
　　论曰忠恕以大节责道义形于色辞气激昻可不谓忠于所事哉卒之展转遯荒浮沈周宋托志神僊佯狂侮世用心亦良苦矣诸书载忠恕在徐州日与同府记室董裔不合遂谢去非实录也予録其大槩葢得之五代史补云
　　赵　　　李恽　　　杨梦申　　王保衡王景絶
　　赵蓟州渔阳人父玉常客沧州依节度判官吕兖刘守光破沧州收兖亲属尽戮之兖子琦年十四玉负之以逃至太原变姓名丐衣食以给琦琦后唐同光初为藩郡从事当是时燕赵义士以玉能存吕氏之孤翕然称之明宗时琦官职方员外郎知杂清泰中琦为给事中端明殿学士玉已卒矣入洛举进士琦荐于主司马裔孙擢甲科歴徐兖陈许四镇从事高祖时为河东掌书记给捷善戏谑世祖雅爱之及称帝累官至翰林承防兵部尚书天会四年授中书侍郎同平章事转门下侍郎兼枢密使加司徒居顷之郭无为与相左出知汾州已又徙岚州宋太祖来侵晋阳遣偏师略地岚州围之数重危蹙请降待罪行营太祖命释之赐袭衣玉带金鞍勒马器币甚厚其官属赐物有差以名犯宣祖偏讳赐名文度师还授检校太傅安国军节度使嵗余改华州不宣制而告敕同宣制之例再调耀州凡歴三镇宋开寳七年卒年六十有七即英武帝之广运元年也善为诗人多讽诵有观光集若干卷又雅善音律常与同州节度使宋【阙】会饮命乐官吹采莲送盏皆他工所不知已又索笛自吹声调清越聴者惊服之降也其母在太原世以不能死节罪之子昌图仕宋至内殿崇班閤门祗
