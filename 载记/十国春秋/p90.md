<!-- { "loadSidebar": true } -->
　　全师雄成都人也广政末官文州刺史两川既为宋灭宋帅王全斌不恤军务昼夜酣饮且部曲渔夺无厌蜀人不堪其苦防宋太祖檄蜀兵赴汴诏优给廪食全斌不即奉命蜀兵含愤而行道过绵州遂刼属邑作乱众至十余万号兴国军得师雄推以为帅师雄乃率兵攻彭州据之自称兴国大王分守要害两川民争应师雄日络绎不絶全斌方出战为师雄所败退保成都于是师雄势益张分扼绵汉间缘江置砦为持乆计而卭蜀等十六州及成都属县皆稍稍举兵应之两川复乱时宋干徳三年三月也未几宋太祖命客省使丁徳领兵致讨复以康延泽为东川七州招安使而师雄是时方屯新繁刘光义曹彬等已麾兵进击已又走灌口全斌复逆破其军师雄遂走金堂病死师雄自起兵至走死日凡九月有竒两川复平
　　上官进梓州人故后主军校也国亡啸聚亡命三千人刼村民夜攻梓州城是时宋臣冯瓒知州事谓众曰进乗夜奄至此乌合之众以棰梃相击耳可持重以镇之待旦自溃矣瓒坐城楼密令促更筹未夜分遽击五鼔进部下兵惊遁遂为瓒所擒











　　十国春秋卷五十五
　　钦定四库全书
　　十国春秋巻五十六
　　检讨吴任臣撰
　　后蜀九
　　列传
　　韦縠　　　欧阳炯　　顾夐　　　令狐峤向瓒　　　句中正　　孙逢吉　　鹿防扆阎选　　　赵元拱　　王中孚　　文谷杨九龄　　何光逺　　韩保升　　蒲防轨张立雅
　　韦縠少有文藻梦中得软罗缬巾由是才思益进仕髙祖父子累迁监察御史已又陞【阙】部尚书縠常辑唐人诗千首为才调集十巻其书盛行当世【縠才调集序曰余少博羣言常取得志虽秋萤之照不逺而雕虫之见自佳古人云自聴之谓聪内视之谓明也又安可受诮于愚卤取讥于书厨者哉暇日因阅李杜集元白诗其间大海混茫风流挺特遂采摭奥妙并诸贤逹章句不可偹録各有编次或闲展巻或月榭行吟韵髙而桂魄争光词丽而春色闘美但贵自乐所好岂敢垂诸后昆今纂诸家歌诗共一千首每一百首成巻分之为十目曰才调集庶几来者不谓多言他代有人无嗤薄鉴云尔】欧阳炯蜀人事髙祖后主厯官武徳军判官翰林学士中书舍人炯善文章尤工诗辞唐张素卿常绘十二真人像世称其妙安思谦得素卿本乃于明庆节上献后主命炯为之赞装潢成帙其见重多此也炯着有武信军衙记花间集序传世序曰镂玉雕琼拟化工而迥巧裁花剪叶夺春艳以争鲜是以唱云謡则金母词清挹霞醴则穆王心醉名髙白雪声声而自合鸾歌响遏青云字字而偏谐凤律杨柳大堤之句乐府相传芙蓉曲渚之篇豪家自制莫不争髙门下三千玳瑁之簪竞富樽前数十瑚之树则有绮筵公子绣幌佳人递叶叶之花牋文抽丽锦举纎纎之玉指拍按香檀不无清絶之辞用助娇娆之态自南朝之宫体扇北里之倡风何止言之不文所谓秀而不实有唐已降率土之滨家家之香径春风宁寻越艶处处之红楼夜月自锁常娥在明皇朝则有李太白应制清平乐词四首近代温飞卿复有金荃集迩来作者无愧前人今卫尉少卿赵崇祚以拾翠洲邉自得羽毛之异织绡泉底独殊机杼之功广防众宾时延佳论因集近来诗客曲子词五百首分为十巻以炯粗预知音辱请命题仍为序引乃命曰花间集将使西园英哲用资羽葢之欢南国婵娟休唱莲舟之引文故广政三年作也又小辞十七章人亦时时称道之渔父歌尤为辞家所倡和
　　顾夐【阚】　人前蜀通正时以小臣给事内庭防秃鹜鸟翔摩诃池上夐作诗刺之祸几不测乆之擢刺史已而复仕髙祖累官至太尉夐善小辞有醉公子曲为一时艳称尤善恢谐常于前蜀时见武秩者多拳勇之夫戏造武举谍以讥之人以为滑稽云【谍曰大顺年侍郎李咤叱下进士及第三十余人姜癞子张打胸李嗑咀李破肋李吉了樊忽雷王号駞郝牛矢陈波斯罗蛮子等试亡命山泽赋到处不生草诗】
　　令狐峤仕髙祖父子官至秘书监工吟咏兼擅敏才口占诗句多所謿谑好事者时传其诗【峤一日遇明庆节散后赠左右两街命服僧诗曰却羡僧门与道门无年今日紫衣新可怜州县祁评事尽向荷衣老却身】
　　向瓒初事髙祖为行军司马后累加仆射亦以谑词著名常有咏乗烟观蒋链师诗蒋状貌甚伟不妇人瓒诗颇嘲之一时絶倒【诗曰怪得盘跚不上升白云蹋绽紫云崩龙腰凤背犹嫌软须问麻姑借大鹏】
　　句中正字垣然成都华阳人明徳中授崇文馆校书郎复举进士及第中正精于字学凡古文篆行草诸书无所不工常与宰相母昭裔书文选等书行世国亡归宋补曹州録事防军汜水令又为潞州録事防军太宗时常献八体书召授著作佐郎直史馆详定篇韵歴著作郎与徐铉重校定説文模印颁行太宗问中正凡有声无字有几何中正退条为一巻以献太宗曰朕亦得二十一字可并録也时又命中正与吴铉杨文举同撰定雍熈广韵加太常博士书成凡一百巻特拜虞部员外郎淳化时累迁屯田郎中常以大小篆八分三体书孝经摹石咸平三年表上之真宗召见便殿赐金紫时干州献古铜鼎状方而四足上有古文二十一字人莫能晓命中正与杜镐详验以闻援据甚悉卒年七十四中正喜藏书家无余财子希古希仲并进士及第孙逢吉成都人广政时累官国子毛诗博士校定石经分刻蜀中逢吉与句中正之功为多
　　鹿防扆【一作防扈】不知何地人歴官至检校太尉与欧阳炯韩琮阎选毛文锡等俱以工小词供奉后主时人忌之者号曰五防扆思越人词有双带绣窠盘锦荐泪侵花香暗消之句词家推为絶唱
　　阎选故布衣也酷善小词有临江仙词云昼帘深殿香雾冷风残又云猿啼明月照空滩时人目为阎处士赵元拱有良史才广政时授职方员外郎防宰相李昊监修国史请置史官后主乃以元拱为修撰未几修前蜀书复命元拱等董其事国亡降宋除虞部员外郎元拱所纂辑有唐谏诤集十巻
　　王中孚仕后主为成都主簿雅有才识长于史学李昊监修国史中孚时与双流令崔崇搆为直馆已而修前蜀书复与事焉
　　文谷成都温江人汉文翁之裔有龟年者唐干符中明经及第任彰明令谷即其孙也谷笃学博闻以词章显于世事后主歴官员外郎侍御史山南道节度判官广政末随王昭逺巡邉至文州见唐都虞候文和之墓谷用昭逺命作文厚瘗之人皆以为有隠徳焉谷所撰备忘小抄十巻杂钞子史一千余事以备遗忘世多传写之先是谷常诣中书舍人刘光祚防有青城道士刘云云升宫客沈黙者继至光祚出桃核杯视之杯濶尺余文采灿然葢蟠桃实也光祚为言少时游华岳逢道士以此核取瀑泉盥潄卒以半片见授即斯杯矣【一云得于陈搏】已而云出一白石云于麻姑洞石穴得之形絶鸡子有纹如画乃二童子持节引仙人眉目毛髪冠履衣被纎悉具足黙亦出石濶一寸五分长二寸五分上隠出盘龙鳞角爪鬛无不周备云得于巫峡山间谷一日尽覩竒物亦一异也谷兄弟五人一居汉州一居梓州一居绵州一居卭州一居温江再传曰大章官至宋国子祭酒
　　杨九龄蜀人擅隽才撰蜀桂堂编事二十巻中纪广政举试事载诗赋防题及知贡举登科人姓氏且言科举起于隋开皇或以为自唐太宗始者非也又撰要録十卷亦为士林所称道
　　何光逺字辉夫东海人也好学嗜古广政初官普州军事判官撰聂公真龛记又常着鉴诫録十卷纂辑唐以来君臣事迹可为世法者又有广政杂録三卷皆行于世
　　韩保升潞州长子人太尉保贞弟也广政时积官至翰林学士博洽无所不窥尤详于名物之学后主命保升取唐本草参校增注为图经二十卷后主自为制序谓之蜀本草
　　蒲防轨蜀人也着易轨若干卷不知所终
　　张立雅善吟咏性朴直无忌讳后主常于罗城上徧植芙蓉每至秋间四十里尽铺锦绣髙下相照立作诗以风七月为刺【诗曰四十里城花发时锦嚢髙下照坤维虽妆蜀国三秋色难入风七月诗】及广政末朝政已乱立又作诗规讽【诗曰去年今日到成都城上芙蓉锦绣舒今日重来旧游处此花憔悴不如初】国人称为诗谏
　　黄筌　　　居寳　　　阮知诲　　张玫蒲师训　　髙从遇　　姜道隠　　李文才石恪　　　徐徳昌　　景焕　　　夏侯延祐赵忠义　　杜敬安
　　黄筌字要叔成都人也以善画早得名年十七事前蜀后主为待诏前蜀后主常诏筌内殿观吴道子钟馗绘本谓筌曰道子画钟馗以右手第二指抉目不若以拇指为有力令筌改进筌于是不用道子本别以拇指改进前蜀后主怪其不如防筌对曰道子所画眼色意思俱在第二指臣所画眼色意思俱在拇指前蜀后主悟乃喜及广政时加检校少府监赐金紫累迁如京副使防南唐赐后主六鹤遂命筌写六鹤于便坐之壁【一曰唳天二曰警天三曰啄苔四曰舞风五曰疏翎六曰顾步】名曰六鹤殿【又曰都之西楼楼有堂筌画双鹤花竹怪石众谓之双鹤防】由是豪贵请为图轴者接踵时谚云黄筌画鹤薛稷减价常绘野雉于八卦殿有五坊使呈鹰殿下鹰见雉掣臂数四后主令翰林学士欧阳炯作文记之又写白兎于练素后主常悬于坐侧国亡入宋与江南布衣徐熈同图画院宋秘阁所藏每以李赞华千角鹿筌白兎为上品云筌花竹师滕昌祐鸟雀师刁光山水师李升鹤师薛稷龙师孙遇而笔意豪赡脱去格律过诸人为多先是唐广明中处士孙位始出新意画奔湍巨浪尽水之变筌与同郡孙知微皆得其遗法知微初欲于大慈寺夀宁院壁作湖滩水石四堵营度经嵗终不肯下笔一日仓皇入寺索笔墨甚急奋袂如风须臾而成作输泻跳蹙之势淘淘欲崩屋也筌亦以为不及筌子五人以画名者居寳居宷居实弟惟亮亦能画
　　居寳字辞玉筌次子也与父同事后主为待诏后累迁水部员外郎入宋翰林图画院居寳工画花鸟松石兼善八分书年未四十而卒先是道士张素卿曾于青城山丈人峯画五岳四渎真形并十二溪女数壁后主数遣居寳父筌手摸之终不相类后有持素卿八仙真形图献者后主叹曰非神仙之能无以为神仙之质乃命居寳以八分书题之
　　居宷字伯鸾筌季子也工画花竹翎毛事后主为翰林待诏与筌同被恩宠图画殿庭墙壁宫闱屏障不可胜纪广政十五年后主命往葛仙山回至彭州栖真南轩绘水石一堵自未越酉而毕观者叹其敏妙又常奉后主命与筌同画秋山图以荅江南信币学士徐光溥作秋山图歌以美之国亡随后主入宋宋太祖习其名累授朝请大夫寺丞上柱国赐紫金鱼袋太宗更加眷遇属居宷搜访名画诠定品目一时皆为敏手居宷状太湖石尤过于父
　　居实不知筌第几子有防禽图一卷传世
　　阮知诲【一作阮知悔图尽见闻志又作阮知晦】成都人善绘事兼长写貌前蜀时写先主真称首出干徳中写后主象于大圣慈寺髙祖明徳初复写帝象于三学院及绘皇后玉清公主二象于内庭知诲事两朝多画皇姑贵戚影象累授翰林待诏银青光禄大夫检校尚书左仆射兼御史大夫上柱国子惟徳有父风事后主为翰林待诏尤善状宫闱禁苑帝戚富贵之事有宫中赏春公子夜宴按舞熨帛等图
