<!-- { "loadSidebar": true } -->
　　郑艺仕后主为翰林学士文辞敏赡笔不加其最着有武徳军节度使赵国公徐延琼碑铭蜀人往往传诵焉【碑文曰臣常读唐书窃覩太宗每以为将致治平必先仁谊得贤则理失人则危可鍳格言足征防古岂不以化驯易服威东难齐哉然农战交修徳刑共举将乱也其政必恭将弊也其风必佻欲图九合之威亦頼五臣之佐苟虞害众莫若任贤视今可以知昔矣髙祖皇帝以汴贼弑君唐朝絶嗣左罕闻其归汉同声皆仿于吠尧上下相酣为醉国寰区之内亿兆无依竞陈推戴之诚愿正君臣之位难违众欲遂启丕图戡祸乱而俟中兴协防盟而归大国为蜀之帝报唐之恩明孝皇帝受命之六年天清地宁珠聨璧合肇修人纪于变时雍至若皇坟帝典之精河图洛书之奥步骤于羲轩之际损益于文献之间不然何其尽善尽美之如是也遂使蛮方向化吴越输珍麟鳯効祥草木呈瑞矧复英贤间出俊乂罗生上独以为未也方且思圣父勤求登用才哲循名责实较徳论功沮劝有谋黜陟不滥凿干缔搆允归睿作之功夀国陶镕必有挺生之佐式扶昌运对越上由是中外文武将相公卿洎庶尹庶史各率厥职奉若天防越正月武徳军将校吏民缁黄者艾等列状诣防军使请以节度使徐延琼徳政上闻愿勒碑纪且以借留为请上忧勤庶政以百姓为心凝旒称叹者久之谓翰士艺曰朕司牧元元将开夀域使国内郡县治行皆如梓橦朕何忧哉夫吏乆于官古之道也况众欲之乎朕既俞其请矣卿为我摭其懿实播无穷之闽以塞民望微臣奉诏恐惧叙曰臣闻龙飞九五山川効云将之灵雕击三千风木运波臣之化虽复同心同徳雅资十乱之功乃圣乃神永赖八元之佐内则臯协賛外则方召専征神谋且贞师律具有兼膺注意宜属宏材此我皇帝之御宇也丕显帝图顾兹天厯四神践雪五老飞星投纶负鼎之贤争伸业委辂请缨之士竞奋深机帐空而明月常孤蒲轮至而清风自激猗欤虽居宣武之间未若我朝得人为盛也其或家连戚里身陟斋坛益扬谏损之风靡见骄矜之色功超贾邓政迈黄韩有若武徳军莭度使徐公斯可为一时之英也公名延琼字敬明东海剡人即国之元舅也世绪标竒门风袭焕镇为峯鼎用作防铓父子则贵比金张兄弟则政同鲁卫腾八龙之身价齐一凤之羽仪阮竹皆芳田荆并茂金相玉印各晨葩虎节师坛共观昼锦徒思徧举抑亦倦谭公王父唐京兆武功县令追赠尚书左仆射太师髙平王政绩频彰勲华早振自激封矦之志夙垂济世之名并西晋殊功荣聨邸第南朝雅望地显官婚贻谋各着于承家致用皆光其佐命朱轮华冕岂独推恩甲令门风实先种徳是贤奕叶孰与提衡歴佐昌期宜钟异气公中丘防秀大爽炳灵防挺英姿夙彰雅操禀説礼敦诗之教蕴经文纬武之才欲绍家声遂叅戎右敌国相吞之决在毫厘隂符必胜之机制于掌握雕戈寳鼎门崇八命之荣玉帐金坛神授六韬之妙故能名髙大国业嗣良弓轻镇北之无文恨征南之不武圯桥灵叟谓谋略之可传汶水神翁知功明而必立自継膺睿睠两践涣符四封无刁斗之音千里有袴襦之咏政成剖竹拥重执金掌领孤儿毎惊廵于昼夜扈随大驾逺镇定于邉陲才复六飞将分双节上以郪城奥壤潼水名区粤自艰难久罹疮痏狱市无寄杼轴皆空羣盗猖狂幸冦恂之去日遗黎憔悴望郭汲之来时不有改张何其俾乂爰求贤帅式慗防藩乃授公武徳军节度使辔遄征下车毕理弹压豪骜封植疲癃穷本寻源提纲振领害于人者虽大必去利于人者虽小必行尝谓人曰法者政之要也不可以不峻其隄防礼者教之本也不可以不谨其律度食者民之命也不可以不勤其稼穑兵者战之器也不可以不肃其号令率是四者尽其一心上可以翼卫朝廷下可以仪刑藩翰吾得之矣尔其观焉公以管内数多亡命姑务偷生久聚雈泽常为虺蜴狡穴皆依于穷谷妖巢各恃于幽林化之不悛来而复叛郡邑虞其蹂躏路岐苦于□攘公宻运良筹周旋峭格尽投私罟皆挟祸胎益其戎兵诫其强吏商旅无滞贡奉防艰王尊申京兆之威龚遂去潢池之患劳徕罕倦荡析咸归动有常规赏无横费上勤时贡下赡军须月未及其授衣仕已忻于挟纩赈其匮乏释彼愁顔幸夜犬不惊宵鱼自放哀矜庶狱慎恤惟刑赭衣尽服其神明丹笔立分其情伪絶加等之聚敛革无名之征徭平衡不谬于锱铢加量防欺于圭撮公又仰稽前古俯瞰遗踪思枣袛辟地之谋味韩浩屯田之计膏膄靡弃黍麦频丰梦果应于牧人利可资于寡妇贡赋加倍献赋相望又嵗别进军食因沃润之卿置牢盆之务商徒繁防官帑委输检吏通民机能制用矫时阜俗俭以率先贯天钱而已靡星文认寳气而已有防剑缺文来奏课最连闻□本可留是表富人之术芋区难并咸知济物之方公以鸣社嘉辰绕枢令节祈圣夀有庄严之恳祝宗祧于降诞之期自舍俸金于恵义寺搆华严大阁向者公府未完军卫莫称于是载修轮奂别创规模庭架虹梁门罗虎防层楼燕贺偏増鼓吹之雄广厦翚飞益动旌旗之色路当冲要地控都畿使车尽夜以交驰馆往来而宿饷每倾公帑用饫賔筵休声洽闻灵贶昭感紫芝三秀黄犊并生天唯发祥地不爱寳逈掩得禾之异果符登麦之文歌徳咏仁言将不足含和吐气乐固难名大矣哉公之问俗观风阜财述职焉可得而称也爵赏既行中外同嘉遂册拜中书令赵国公加食一千户通前五千户公岳降标竒星精禀异温如珪璧郁若椒兰智合韬钤言无钩距运筹决胜荀攸可比于良平仗钺祓威谢艾足同于方召研机照理植操资忠允武允文多材多艺军中谋学马上注书挥刀则立覩飞泉盘弰则惟闻折树而又贵不自满谦而益光飨士投醪延賔比飰帐下之犀渠贝胃咸感吮癕楼中之螓首蛾眉寕矜笑嬖闺门密行簮组美谭里巷相观风云动色宸中风注诏已行致闗境之允谐固本朝之是卫况家丰懿戚治陟殊尤心膂连营蓄雷霆于北落股肱重镇寄柱石于东川克副分忧合膺异渥宜其珉防徳莹检图功懋绩着拥旄化行偃草比屋而乞留侯霸呌阍而愿借耿纯讵可使螭首翠碑末披文而相质麟台彩笔不冩照以传神臣志慕阳秋工非润色仰遵睿防敢述殊勲曽无少女之辞预怯中郎之鍳所兾陵迁谷变尚窥沉水之文地乆天长永覩生金之字谨为铭曰金行启运鼎业凿干麟御瑞纪凤舞昌年层润浩注国祚遐延光凝寳匣福蔼祥编上诘继文皇图増焕得一践羲登三轹汉懿纲牢笼大鑪真观宗社还资微明接旦大虚寥寥中有元精防物为端防人为英英英徐公为甿而生脂膏不染狱市无惊智胜兵强化行民附屡立竒功继膺宠数帝念徐公聿齐其务乃腾梓橦并有饶赋公至若何时雨霶枯苖耀颖涸辙腾波推奸禁暴刘弊止讹襁负而至动植兴歌八政何先以食为天卧鼓劝农免胄服田耒耜接肘籉笠摩肩闾阎风靡稼穑云连众害既去纎恶皆除颂宣化育慎恤刑书徽纆自朽囹圄常虚轻徭薄敛政协蒲芦老安少懐远至迩肃风雨时若家给人足户溢版籍赋登公牍储峙孔多贡轮相属神明之正谁为之师公之俱美福禄攸宜位隆凤沼恩注龙墀梓人颂徳天子嘉之爰命荒墟奉扬馨列扬子神疲江生思絶涪水东注铜山西掲带砺无期永旌贤哲】
　　论曰侯翮王保晦有飞书草檄之才延让传昌义方仁珣鹗蠙峤诸君子皆文苑名流允为国华者也牛希济应诏赋诗不谤故君可云得风人之体赵防素以节操见而著作鬰然故不可没郑艺辞采赡丽虽间有谀笔事或过情要亦文士之常态矣
　　刁光　　　滕昌祐　　房从真　　宋艺髙道兴　　杜齯龟
　　刁光长安人天复初来蜀工画湖石花竹猫兎鸟雀之慎交逰所与率佳士黄筌孔嵩皆师事之议者谓孔升堂黄得入室年逾八十益不废学成都僧寺多有光遗笔云
　　滕昌祐字胜华本吴人后逰两川遂为蜀人志趣髙洁不昏不宦常卜筑幽闲之地栽花竹杞菊观植物之荣悴以寓意焉久而得其形似因善绘花鸟蝉蝶后又以画鵞得名歴前后蜀年八十余卒
　　房从真成都人工画人物蕃马事髙祖为翰林待诏常于宫中版障上绘诸葛武矦渡泸水图人马甲胄生动如神髙祖过此輙驻驾不进怡然叹曰壮哉甲马兼善泼笔鬼神有宁王射猎陈登斫鲙常建冒雪入京等图传世
　　宋艺蜀州人工写貎后主时官翰林待诏常写唐朝列代御容及道士叶法善禅僧一行沙门海防内臣髙力士等像于大慈寺
　　髙道兴成都人光天干徳间官内图画库使工佛道杂昼用笔神速触皆精时谚云髙君坠笔亦成画杜齯龟其先世本秦人避安禄山之乱遂居于蜀齯龟少博学渉猎经史丹青之伎妙出人意始师常粲写貎杂画尤工于佛象罗汉干徳时后主以髙祖受唐恩乃改唐道袭私第为上清宫抟王子晋像为逺祖于上清祖殿命齯龟冩唐二十一帝御容于殿堂之四壁又命齯龟写髙祖貎及太后太妃真于青城山金华宫又冩杜天师光庭像于君平观祐圣天师光业像于大圣慈寺齯龟官翰林侍诏赐紫金鱼袋蜀人绘像者以齯龟称首









　　十国春秋卷四十四
　　钦定四库全书
　　十国春秋卷四十五
　　检讨吴任臣撰
　　前蜀十一
　　列传
　　胡秀林　　马处谦　　赵温珪　　何奎【孙防】赵延乂　　冯见　　韩伸　　　石潨
　　胡秀林【阙】　人妙精厯法多所纠正唐景福初为司天少监防宣明厯浸差与太子少詹事邉冈均州司马王穉同改新法上之赐名景福崇厯光化中迁司天监宦官刘季述废昭宗将杀秀林以立威秀林曰军容幽囚君父更欲多杀无辜乎季述惮其言正而止已而事髙祖髙祖即位仍官司天监累着武成永昌厯二卷正象厯经一卷后人咸取法焉
　　马处谦扶风人也幼病瞽鬻筮安陆市中有谒筮者忽进谓处谦曰子筮未臻其妙盍从我受秘法乎处谦唯唯随往陶仙观宻授星筭之诀凡一十七行因请谒筮者氏籍对曰胡其姓而恬其名且戒云子有官禄终五十二慎勿道我于王侯之门处谦自是筮易极精未防从赵匡明来蜀髙祖习其名宻令广成先生杜光庭问年夀防何处谦曰主上受元阳之气四斤八两髙祖后七十二嵗而殂盖计数为七十二両也处谦累官中郎赐金紫年五十二卒
　　赵温珪秦州人祖省躬通数术避乱于蜀温珪善相人兼精三式成都谓之赵圣人髙祖时官司天少监永平元年髙祖与岐交恶王宗侃请统师前进温珪谏曰李茂贞未犯邉诸将贪功深入粮道阻逺恐非国家之利髙祖不听果有青泥岭之败武人王晖者一日遇温珪于朝门温珪屏人语之曰君面有杀气得无懐兵刃以图人邪然君自是晚达三为郡守一为节制不冝害人以取殃祸晖大骇探懐中匕首掷地泣曰晖为此子所挤今日不胜其愤欲刺杀之便尔引决不期逢公为开释耳请从此止拜谢而退晖寻为刺史迁秦州节度使一如温珪言温珪常为髙祖占吉凶小不中輙加诘责及病革戒其子孙曰数术吾世业然吾仕乱国得罪而几死者数矣子孙能以它道仕进者不必为也
