<!-- { "loadSidebar": true } -->
　　论曰欧阳五代史言孝和帝殁于天会十三年英武帝嗣位即改元广运皆非也尝稽定王刘继颙碑文为右谏议大夫杨梦申所撰中云天会十二年今皇帝践阼之初年也十七年继颙卒末署广运元年歳次甲戌九月丙午朔而李恽千佛楼碑铭亦署广运二年歳次乙亥八月庚午朔梦申与恽本北汉臣此最可信者予故得据之以编汉年云至两主逾年皆不改元葢当时汉隐帝周世宗孟蜀后主已行其事于北汉又何异焉




　　十国春秋卷一百五
<史部,载记类,十国春秋>
　　钦定四库全书
　　十国春秋卷一百六
　　检讨吴任臣撰
　　北汉三
　　列传
　　睿宗后郭氏　　郭姫
　　英武帝后氏【马氏】
　　睿宗后郭氏天会时常养英武帝兄弟为子会英武帝故后氏以小过被谴既而遇他疾死帝疑后寘之死也内颇不平及即位遣嬖臣范超图杀后后方缞服哭孝和帝于柩前超执而缢杀之幷灭刘氏子孙无遗类郭姬者故医僧女僧与妇通而生姬有殊色睿宗纳之宫中嬖之将册立为妃枢密使常以姬所出非偶恐贻笑隣国遂中止婣族亲戚又多阻抑不尽用姬时时望于执政常之获罪人以为姬有力焉
　　英武帝后氏素与孝和后不相协未几以病薨英武帝嗣位追封为皇后继后马氏左仆射峰女也不知所终
　　湘隂公赟【附巩廷美杨温】
　　湘隂公赟世祖子也髙祖爱之以为己子【路振九国志云刘崇之长子曰赟少慧黠高祖怜之録为己子】干祐元年拜武宁军节度使二年加同平章事郭威既败慕容彦超于北郊隐帝遇弑威入京师谓诸大臣密相推戴及见宰相冯道等道殊无意威不得已见道下拜而道犹受拜如平时徐劳之曰公行良苦威意色皆沮以为大臣未有推己意又难于自立因与王峻入白太后推择汉嗣羣臣乃共奏曰武宁节度使赟髙祖爱以为子宜立为嗣乃遣太师冯道率百官往迎【周太祖实录云十一月己丑太祖奏遣前太师冯道往彼谕防太祖将奉表于徐州未知所遣枢密直学士王度请行许之宰臣百寮表秘书监赵上交赍诏同目首涂】道揣威意不在赟直前问曰公此举由衷乎威指天为誓道既行语左右曰吾平生不作谬语人今谬语矣【五代史阙文曰按道亷智自将阳愚逺祸恐不肯触周祖未之机其徒欲归美而云耳】道见赟传太后意召之赟行至宋州威已自澶州为兵士拥还京师王峻虑赟左右生变遣侍卫马军指挥使郭崇威以兵七百骑卫赟崇威至宋州赟登楼问崇威所以来之意崇威曰澶州军变惧未察之遣崇威防卫非恶意也赟召崇威崇威不敢进冯道出与崇威语崇威乃登楼见赟时防圣指挥使张令超帅步兵为赟宿卫判官董裔説赟曰观崇威视瞻举措必有异谋道路皆言郭威已为天子而陛下深入不止祸其至哉请急召令超谕以祸福使夜以兵刼崇威所属士卒明日掠雎阳金帛募士卒北走太原彼新定京邑未暇追我此防之上也赟犹豫未决是夕崇威密诱令超归郭氏尽夺赟部下兵郭威以书召道先归留其副赵上交王度奉赟入朝太后道乃辞赟先还赟谓道曰寡人此来所恃者以公三十年旧相是以不疑道黙然赟客将贾贞等数目道欲图之赟曰勿草草事岂出于公邪道已去崇威乃幽赟于外馆杀贾贞董裔及牙内都虞侯刘福孔目官夏昭度等郭威已监国太后乃下诰曰比者枢密使威志安宗社议立长君以徐州节度使赟髙祖近亲立为汉嗣乃自藩镇召赴京师虽诰命已行而军情不附天道在北人心靡东适当改卜之初俾应分土之命赟可降授开府仪同三司检校太师上柱国封湘隂公赟卒以杀死【按通鉴周广顺元年正月戊寅杀湘隂公于宋州五代史曰幽死】初赟自徐州入也命右都押牙巩廷美【一作延美非】元从教练使杨温守徐州廷美温闻赟不得立乃奉赟妃董氏闭城拒命周太祖拜王彦超权武宁节度使下诏谕廷美温许以刺史复贻湘隂公书曰爰念斯人尽心于主足以赏其忠义何由责以悔尤公可达意更示委曲廷美温不从干祐四年三月彦超克徐州廷美温皆见杀
　　论曰欧阳公言常见周招廷美等诏书四皆言廷美等曽已送欵于周后惧罪而复叛然廷美等欵状卒不见则周诏亦不足据也当周汉革命之时中原已非刘氏有矣而廷美温独以区区孤城为赟坚守以死迹其始终亦何媿死节之士哉朱子作通鉴纲目书曰湘隂公故将巩廷美等举兵徐州其深得春秋之防夫
　　世祖诸子镐锜锡锴铣
　　世祖孙彭城郡王继文　　继钦
　　世祖子十人见于史籍者湘隂公孝和帝外曰镐曰锜曰锡【一作承锡】曰锴曰铣于英武帝皆为诸父镐与锜锡视诸昆弟最有贤行英武帝用羣小譛幽之别室未逾年俱瘐死锴铣亦随被杀独铣以佯愚获免锜或作铙一曰锜与铙为二人云
　　继文世祖嫡孙也为人魁梧有气局沈毅寡言歴官侍卫亲军使天会时契丹来问罪輙拘繋行人数辈睿宗乃命继文往贺因请命亦被留不发未几辽主怒解尽归使者十六人厚礼以遣而继文与焉时英武帝嗣位三年也辽主仍移书令以继文同平章事继文归秉国政左右害其宠多譛毁之已而出为代州刺史国亡复奔契丹封彭城郡王终于其国
　　继钦世祖诸孙也累官大内都检初睿宗以英武帝弟兄幼弱委继钦掌禁卫事以为副及英武帝立亲旧多所诛放继钦谢病请罢英武帝曰继钦但事先帝岂肯为我尽力邪黜居交城寻遣人杀之
　　论曰镐锜锡铣贤足亢宗继文继钦才堪御侮孝和舎昆从之羣英立异姓以为后卒至本支既拨邦国沦亡莒人灭鄫实有以自取之矣
　　定王继颙　　刘继业　　刘继忠
　　继颙故燕王刘守光子也守光之死以孽子得不杀削髪为浮图后居五台山为人多智数善商财利自世祖时颇已赖之睿宗嗣位用宗姓例拜鸿胪卿继颙能讲华严经手执香如意紫檀镂成芬馨满室四方争为供施多积畜以佐国用五台当契丹界上继颙常得其马以献号添都马岁率数百匹又游华岩见地有宝气乃于团柏谷置银冶募民凿山取矿烹银官收十之四国用多于此取给即其地建宝兴军英武帝立继颙知后宫多内宠献首饰数百副加都綂进太师兼中书令天会十七年卒追封定王
　　刘继业本姓杨氏太原人父信事高祖为麟州刺史继业弱冠事世祖以骁勇闻屡立战功国人号为杨无敌睿宗赐刘姓比于诸子累官建雄军节度使广运时继业扞太原城东南面杀伤宋师无筭及英武帝降宋继业犹据城苦战宋太宗素闻其勇欲生致之谕英武帝令招继业随遣亲信徃为开陈祸福继业乃北靣再拜大恸释甲入汴京太宗抚慰良久复其姓止名业授左领军卫大将军顷之拜代州刺史败契丹兵于鴈门杀其将萧彻尔后数年与契丹耶律色珍战陈家谷败死赠太尉子六人延朗延浦延训延瓌延贵延彬事具宋史【续通鉴又云继业本名杨重贵世祖赐今姓名】刘继忠少主之弟也亦睿宗养子赐姓刘氏睿宗疾革郭无为建议尽斥公族出继忠守忻州继忠自称尝使契丹得冷痼病定襄地寒愿留养晋阳时少主监国责其观望趣令就道继忠颇有怨语或以白少主寻缢杀之















　　十国春秋卷一百六
　　钦定四库全书
　　十国春秋卷一百七
　　检讨呉任臣撰
　　北汉四
　　列传
　　李骧　　　郑珙　　　赵华　　　李光美李存瓌　　张元徽　　白从晖
　　李骧真定人起家河东幕僚慷慨善谈兵饶技畧天福十二年髙祖以世祖为太原尹擢骧少尹以佐之居无何隐帝遇害侍中郭威遣冯道等迎湘阴公赟于徐州是时人皆知威非实意世祖心独喜以为吾儿为帝夫何患骧因是阴説世祖曰知几其神时不可失郭公举兵犯顺其势不能为汉臣必不为刘氏立后公不如疾引兵逾太行据孟津俟徐州相公即位然后还镇则郭公不敢动矣不然且为所卖世祖大骂曰骧腐儒欲离间我父子命左右牵出斩之骧呼曰吾负经济才而为愚人画计死诚宜矣然吾妻病不可独存愿与俱死即幷戮其妻已而威果自立为皇帝弑湘阴公于宋州世祖大哭曰吾不用忠臣之言至于此为骧立祠太原郑珙青州人少有异才世祖行太原尹时辟珙留守判官干祐初政在大臣枢密使郭威新讨三叛立大功而与世祖有隙世祖颇不自安谓珙曰主上幼弱政由权门而吾与郭公不协如何珙曰汉政将乱矣晋阳兵雄天下地形险固十州征赋足以自给公为宗室老不以此时为计后必为人所制世祖曰子言正合吾意遂表募兵四指挥以备契丹于是收豪杰籍民益兵与威隠若敌国然未几即位于太原除珙中书侍郎与赵华并同平章事而辽世宗乌云与世祖约为父子国世祖乃以珙为礼部侍郎奉使于辽自称侄皇帝致书于叔天授皇帝请行册礼乌云性豪隽诸使臣至辄以酒肉困之珙既魁岸善饮乌云益虐以酒灌注无有所避珙素有疾一夕强之饮腐胁而卒遂至舆尸复命
　　赵华荥阳人隐帝时为河东观察判官世祖即位擢户部侍郎同平章事已又加仆射天会初李筠奉表称臣乞师于睿宗睿宗自将出团柏谷羣臣饯之汾水上华曰李筠举事轻易陛下空国兴师臣实忧之不聴已而监军卢赞宰相卫融率先后不还睿宗谓华曰不聴公言几至于败然失融赞二人殊以为恨耳由此益重儒者
　　李光美河南人世祖自立于太原署光美客省使光美常为直省素谙前后典故至是庶事草创朝廷制度仪注一出于光美之手纲举目张颇得大体时人比于晋王彪之唐裴冕云
　　李存瓌者唐庄宗之从弟【李克宁子】仕明宗为供奉官存瓌故孟知祥甥也长兴三年明宗遣存瓌入蜀宣慰知祥赐诏曰董璋狐狼自贻族灭卿丘园亲戚皆保安全所宜成家世之美名守君臣之大节存瓌奉诏敦谕大得知祥心明宗称其能已又仕晋授赵州刺史高祖时以世祖为北京留守署存瓌副留守而以少尹季骧马步指挥使蔚进佐之未几改河东节度副使干祐四年世祖即皇帝位除代州防御使进都监世祖常顾存瓌言今日忝称位号事非得已因命孝和帝攻晋州而以存瓌将步骑万人副焉居数月通事舍人李如辽乞援兵世祖复以存为招讨使将兵由团柏伐周有功天会中累官武忠节度使同平章事与契丹将髙勲攻上党无所得而还后不知所终
　　张元徽武安人也世祖镇太原元徽为裨将及即位改马步军都指挥使已迁武宁节度使世祖尝语元徽等曰朕以高祖之业赟之寃义不为郭公屈尔期与公等勉力以复家国之讐至于称帝一方岂获已也顾我是何天子汝曹是何节度使邪未几周太祖圽世祖大举伐周署元徽前锋都指挥使同契丹兵自团柏趣潞州与周将穆令均遇于太平驿阳不胜以诱之已而伏发斩令均虏获无筭久之世祖将兵陈巴公原元徽军其东杨衮军其西元徽帅千骑撃周右军周将樊爱能何徽引兵先遁右军溃解甲尽降世祖军中呼万歳是役也爱能徽控南走周世宗亲犯矢石仅而得免元徽陷陈之力居多世祖亲加褒赏奬慰有加复趣其乘胜进兵元徽素骁勇且屡胜气益骄直前略陈马倒为周兵所杀元徽为国之大将至是将士皆气夺而兵遂不振
