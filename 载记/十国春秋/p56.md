<!-- { "loadSidebar": true } -->
　　小长老者淮北僧也或云即江南江氏子【宋咸笑谈録云李煜有国日樊若水与江氏子共谋江年少而黠时李主重佛法即削髪投法眼禅师为弟子随逐出入禁苑因遂得幸法眼示寂代其住持建康清凉寺号曰小长老凡国中虚实尽得之先令若水走阙下献下江南之防江为内应又郑毅夫江氏书目云江氏名正字元叔江南人太祖时同樊若水献防取李氏又龙衮江南野史云北朝闻后主崇奉释氏阴选少年有经业口辨往化之号为小长老其所载不同如此】自言慕化远至朝夕入论六根四谛之说后主大喜谓之一佛出世身被红罗销金衣后主诮其大奢答曰陛下不读华严经宁知佛富贵乎因说后主广施梵刹又请于牛头山大起兰若广聚僧徒日设斋馔食有不尽者明日再具谓之折倒识者谓折倒乃败征也金陵被围后主召小长老问祸福对曰臣当以佛力御之乃登城大呼周回数四后主令僧俗军士念救苦菩萨满城沸涌未几四面矢石交下复召小长老麾之称疾不起始疑其诞遂鸩杀之【按挥麈后録引笑谈録云其后李主既俘各命以官江后累典名州家于安陆据此则所鸩者非真又以计免归宋也】先是浄徳尼院凡八十余人皆宫人入道者都城将防亦积薪于院庭后主与约曰如有不虞宫中举火为应吾与汝辈俱焚死及保仪黄氏燔积书于宫浄徳院遥望见烟焰遂积薪赴火死无一人肯脱者时城中有僧千人数表乞披坚执锐以死国难后主不许初后主与周后酷信浮屠法僧帽裓衣课诵释典亲削僧徒厠简试之以颊少有芒刺则加以修治两手常作佛印而行募道士为僧者予二金僧人犯奸者令礼佛百拜便释之由是奸滥公行无所禁止诸郡断死刑必先期奏牍幸遇斋日则于宫内对燃佛灯以达旦为验谓之命灯火灭则依法不灭则货死富商大贾犯法者往往厚赂左右輙续其灯获免者甚多【罗泌路史云释有所谓造天地经云儒童菩萨号曰孔某今溧水县南七十五里有儒童寺者本孔子祠唐景福二年遂以为孔子寺以孔子适楚经此南唐改曰儒童寺故予常谓江南之亡非文之罪用浮屠之过】











　　十国春秋卷三十三
　　钦定四库全书
　　十国春秋卷三十四
　　检讨呉任臣撰
　　南唐二十
　　列传
　　王栖霞　　陈允升　　史守冲　　谭峭潘扆　　　陈曙　　　许坚　　　聂绍元耿先生　　杨保宗
　　王栖霞一名敬真字隠生于齐鲁七嵗以神童及第天祐时避乱南渡从道士聂师道传道法已又居茅山从邓啓遐受大洞经诀烈祖辅吴召至金陵馆于真观升元初加金印紫绶赐号博大师表请还山诏不允又加号真素先生时烈祖饵史守冲丹药颇躁急暴怒一日问栖霞曰何道可致太平对曰王者治心治身乃治家国今陛下尚未能去饥嗔饱喜何论太平元敬皇后自帘中闻之叹为至言栖霞常建醮上章烈祖命筑坛达之辞曰国用方乏何暇及此俟焚章不化当徐请耳凡烈祖所赐予悉不受保大元年四月卒年六十二赙钱二十万奉冠劔归塟雷平山徐铉撰碑
　　陈允升饶州人也时人谓之陈百年少而静黙好道家世弋猎允升独不食其肉亦不与人交言十嵗诣龙虎山入道栖隠深罕覩其面天祐末有人见允升于抚州麻姑山计其去家七十年矣而顔貎如初刺史危全讽素知其异迎置郡中独处一室时忽失之常燕坐全讽谓之曰丰城橘美颇思之允升曰方有一船橘泊牢城港今为取之港距城十五里少选便还提一布囊可数百颗因共食之全讽有姻礼市黄金郡中不足辄呵责其下允升曰无怒第取厚纸以药涂之投火中皆成黄金后全讽与吴师战允升去之曰慎勿入口中全讽不悟果败于象牙潭升元时允升犹往来抚州山中不知所终
　　史守冲不知何许人烈祖常梦得神丹既觉语左右欲物色之而守冲适诣宫门献丹方潘扆亦以方继进烈祖皆神之以为僊人使炼金石为丹服之多暴怒羣臣奏事往往厉声色诘让常以其药赐李建勲建勲乘间言臣服甫数日已觉炎躁岂可常进哉烈祖曰孤服之已久宁有是事俄而疽发遂至大渐临终谓元宗曰吾服金石求长年今反若此汝宜以为戒也
　　谭峭字景升故唐国子司农洙之子也洙训以进士业而峭酷好黄老书师嵩山道士十余年得辟谷养气之术【沈汾续仙传载峭谓父曰茅君昔为人子亦辞父学仙今峭慕之冀其有益】夏则服乌裘冬则緑布衫或卧于风雪中经日人谓已毙视之气腾腾然久之炼丹南岳成能入水火隠形不见因蹑屩游三茅山道过金陵见宋齐邱有仙骨虽溺机智而异于众人出所着化书授齐邱曰是书之化其道无穷曷序而流于后世齐邱遂夺而传之【一云齐邱利其书虐峭以酒醉而缝以革囊投诸深渊有渔人剖之峭鼾睡正浓呼问曰我谭景升也齐邱夺我化书沉我于渊化书已行吾不复人世矣吾睡嚢中得大休歇○又五色线载谭峭诗有蓬莱信道无多地只在谭生拄杖前云云】后入青城山仙去
　　潘扆者大理评事鹏之子也【马陆南唐书俱不言扆为潘鹏子今从江淮异人録】少居和州樵采鸡笼山以养其亲常过江至金陵泊舟秦淮口有老父求同载扆敬其老许之时大雪扆市酒与同饮及江中流酒尽老父解巾于髻中取小葫芦子倾之极饮不竭扆惊益敬之至岸老父谓扆曰子事亲孝复有道气可教也乃授以道术扆由是往来江淮间屡着竒异自称野客世或号为潘仙人能置水银于手中掬之即成白金常入人家见池有落叶甚多谓主人曰此可为戏令漉取之散于地随叶大小皆为鱼更弃于水叶复如故又能覆本诵所未曽见书或束而缄之其间窜涂乙悉能知之无误【江淮异人録云有蒯亮者尝至所亲家同坐者数人见扆过于门主人召之因谓扆曰请先生出一术以娱賔扆顾见门有铁砧乃出一小刀子细细切之至尽既而合聚之砧复如初又于防出一幅旧方巾谓人曰勿轻此非一人有急不从余假之也乃举以蔽面退行数步则不复见】常依海州刺史郑匡国【金陵志作邓匡图】不甚见礼馆之马廏旁一日从匡国猎近郊匡国妻行至廏中因扆所居四壁萧然苇席竹笥而已发笥覩二锡丸亦颇怪之扆归检视大惊曰何物妇人触吾劔赖吾摄其光芒不然身首殊矣或以告匡国匡国竦然曰劒客也求学其术扆曰姑一试之乃俱至静院探懐出二锡丸置于掌俄而气出指端如二白虹旋绕匡国颈铮然有声匡国汗下如雨曰先生之术神矣观止矣扆笑引手收之复为锡丸匡国表荐于烈祖且献丹方召居紫极宫数年卒扆临殁上言乞桐棺塟近地后当尸解烈祖从之使中贵人防塟于金波园保大中元宗发冡观之迄无异焉
　　陈曙蕲州善坛观道士也【案南唐书唐余纪传以曙为蜀常举进士唐末避地淮南多遯于蕲州山中今从江淮异人録】人谓为百嵗实亦不知其年歩行日数百里乡人有防集或祭神曙不待召而至醉饱乃辞去由是人多虚席设醴以俟之同日或至数家舍中惟一榻素书数卷与蛇虎杂居不设户雨雪满室亦自若人有乗其出往闚之者曙必自外来凡数十年顔鬓不少异烈祖闻而召之使者未至忽叹息曰吾老矣何益于国而枉见召后数日使者再召之竟不行【南唐书云元宗命中书舍人髙越召之不肯起】保大中常至夜独焚香于庭仰天拜祝退而恸哭俄而淮上兵兴人以为预知也后过江居永兴景星废观邑人罕有见者【南唐书云后徙居鄂渚及洪之西山】及卒数日方棺敛而徧体发汗焉
　　许坚失其家世或云晋长史穆之裔也形怪而陋穆往来云泉寺所居地重峦乔木人号小蒋山坚喜作诗梦中多吟咏诗句旦则负一布囊游庐阜白鹿洞茅山九华间性嗜鱼辄炙之火上不去鳞而食每和巾带入溪涧中浴出而暵之或问其故坚言天象昭布昼日亦常参列其可裸裎乎坚有异术太虚观有池坚放所炙鱼于池中顷之化生鱼逝去保大时以异人召坚耻其名不起常题幽栖观云仙翁上升去丹井寄晴壑山色接天台湖光照寥廓玉洞絶无人老桧犹栖鹤我欲掣青蛇他时冲碧落居数年至阳羡人不之识一日渉西津凌波濶歩若平地然众莫不神之素与樊若水友善若水北渡后转挽江南遇坚于简寂观勉之以仕坚黙然不答后不知所在
　　聂绍元字伯祖母程有娠梦天人指其腹曰此子当证道果及生而頴达有异羣儿长好书史尤精老庄文列一日诣金陵师道士髙朗昭受戒箓是夕梦入一城有朱衣者凭几谓绍元曰此司録之所也可自阅籍籍云聂绍元十八入道二十授上清毕法二十六又往南岳遂掩卷而寤久之还问政山筑室以居自号无名子【作无名草堂记】时后主酷好浮屠学黄冠辈多落须发以趣之绍元上疏切諌居无何病卒卒之日四鹤集于屋又神光从空而下望见者疑为火所焚是日有人见绍元与三道士衣绯緑乗马从者数十辈南去绍元回首曰吾往南岳矣常撰宗性论修真秘诀学士徐铉徐锴见之称叹曰吴筠施肩吾无以加焉
　　耿先生者军大校耿谦女也【南唐书云父云军大校今从江淮异人録】少而明慧有姿色颇好书善画稍为诗往往有佳句雅通黄白之术能拘制魅竒瑰恍惚莫知其所由来【史外小録云得道于郳仙翁】已而为女道士自称天自在山人保大中因宋齐邱以入宫元宗处之别院号曰先生常被碧霞帔精采卓异言辞调畅手如鸟爪【南唐书云玉貎鸟爪】不利用饮食皆仰于人复不喜行宫中使人抱持之间题诗墙壁又自称比大先生或云其比于天也元宗暇时从容问黄白事已试之皆验顾谓耿曰此皆因火成之茍不须火其能成乎耿曰亦可元宗乃取水银以硾纸重复褁之题封甚密耿先纳于怀中良久忽若裂帛声元宗起视题处如旧发之已为银矣又常大雪拥鑪索金盆贮雪耿取雪削之为银锭状投炽炭中过食顷乃持以出赫然洞赤置之于地烂然尽白铤也而刀迹具在【南唐书云指痕犹在】反视其下若垂酥滴乳之状盖初为火所融释也于是耿所作雪银甚多元宗诞日每作器用以为寿又常见宫婢持粪埽谓元宗曰此物可惜勿令弃去取置铛中烹炼少选皆成白金开寳中金陵内库犹有耿先生粪壤银也元宗尝购真珠数升欲得圆者耿曰易致也就取小麦以银釜煼之皆成圆珠光彩夺目大食国进龙脑油【郑文寳耿先生传云南海常贡竒物有蔷薇水龙脑浆上实寳之以龙脑调酒服香气连日亦以赐近臣】元宗秘惜耿视之曰此未为佳者乃以夹缣囊贮白龙脑数斤悬之有顷沥液如注香味愈于所进未几得幸元宗有娠谓左右曰我子非常产时当有异一夕雷电绕室大雨倾防及霁娠已失矣元宗惊问之对曰夜来雷电中生子已为神物将去久之宫中忽失宋太后所在耿亦隠去几月余中外大骇有告者云在都城外二十里方山寳华宫元宗亟命齐王景达往迎太后见与数道士方酣饮乃迎还宫道士皆诛死耿亦不复得入宫或言其往来江淮卖药于市云【一云徐国太者幼得仙术先与烈祖往来后烈祖即位取入宫以其同姓不复纳之因称之曰国太耿先生入宫时国太犹在年裁五十许后挟宋太后至寳华宫与羣道士饮元宗大索迎太后归自是太后若中疾然不数年而殂】
