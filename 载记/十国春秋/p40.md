<!-- { "loadSidebar": true } -->
　　刘彦贞吴功臣信第四子也以父任为大理评事迁屯田员外郎父防起复将军连刺海楚二州善骑射矢不虚发军中号曰刘一箭吏事亦以强济见称迁定逺军节度使移寿州始黩货自殖市肆不问贫富槩出资贷之而收其赢州有安丰塘溉田万顷以故无凶嵗彦贞托以浚城壕决水入壕中民田皆涸而督赋益急皆卖田去彦贞择尤膏腴者以下价售之乃复潴塘水如初嵗入不可胜计时国家用事者多贪□彦贞广赂遗以钓声誉于是魏岑等交口推为一面长城在位久疑当受代輙妄造边遽以固其位久之入为神武统军周师侵淮南拜北面行营都部署帅三万人援寿州次来逺镇兵车旗帜亘数百里战舰衔尾蔽淮而上周将李谷虑师断浮桥腹背受敌烧营退保正阳彦贞虽名将家子生长富贵初不娴兵事禆将武彦晖张延翰成师朗皆鬬将无筹略见周师退以为怯谓追之可大获战士未及朝食即督以进遇周将李重进掠正阳东彦贞置陈横布拒马聨贯利刃以铁绳维之刻木为猛战攫拿状饰以丹碧立陈前号捷马牌又以革囊贮铁蒺藜布于地周兵见而知其怯一鼓而战彦贞师大败师朗等皆被擒彦贞死焉初彦贞鼔行刘仁瞻曰未战而奔必有伏兵我师遇之无遗矣前军张全约亦曰未交战而敌退不可追也彦贞曰若軰何知沮吾事者斩至是果败惟全约帅所部奔寿州淮南防地千里其败实自彦贞始虽死国事议者不与也交泰元年赠中书令諡曰壮不复录其孤
　　朱匡业吴奉国节度使延寿子也延寿以谋叛诛匡业时尚防稍长嗜酒使气烈祖辅吴拔为军校积功至诸军都虞侯升元中出为歙州刺史有政绩改建州留后还朝授神衞统军周侵淮南中外震骇盗乘间多窃发以匡业为内外巡检使严而无私犯令无所贷四郊肃然夜户不闭正阳防师朱元叛元宗议亲征召匡业及统军刘存中【南唐近事作存忠今从陆防南唐书】问方畧匡业輙对曰运数之兴天地皆助大事若去虽英雄亦无如之何【南唐近事载匡业对语云时来天地皆同力运去英雄不自由】存中从旁赞之忤防贬匡业抚州团练使流存中饶州后主袭位召拜神武统军加中书令卒匡业妻钟氏有胆略匡业酷畏之常醉后恣意杀人无敢见者钟褰帏一呼慑然而止有子崇俊短陋赢疗而妙于骑击驰突若神先匡业死
　　论曰边镐王建封号称一时能将而皆有初鲜终何哉二刘继镇濠州其事迹畧同焉至彦贞师衂正阳固自取之也朱匡业戅言获戾未竟厥用要与希防取容者异矣












　　十国春秋卷二十二
　　钦定四库全书
　　十国春秋卷二十三
　　检讨吴任臣撰
　　南唐九
　　严续　　常梦锡
　　严续字兴宗父可求为吴相续年十余嵗以父廕补千牛备身迁秘书郎烈祖以女妻之少长富贵性恭恪循循如也烈祖受吴禅官兵部侍郎尚书左丞元宗即位进礼部尚书中书侍郎时宋齐邱专国公卿多附之惟续持正不为屈翰林学士常梦锡数言齐邱奸党元宗谓梦锡曰吾观大臣中惟严续中立然才短恐不能胜其党卿宜助之梦锡退谕防于续续善遇之而不尽用其言卒为党人所排梦锡罢宣政院续亦出为池州刺史江文蔚扬言于朝曰严续国之勲戚位为大臣今以不附憸邪横遭斥逐则余可知矣于是羣党迫公论召还复拜中书侍郎兼三司使已又出为奉化军节度使数年仍入知尚书省遂为门下侍郎同平章事割地后罢为少傅元宗南迁拜左仆射使辅太子居守后主立改司空同平章事续自以肺腑尽忠不贰然寡学识听用多非其人不能称职或作螃蠏赋以讥之【一云赋乃江文蔚所作畧曰外视多足中无寸肠口里雌黄每失途于相沫胸中戈甲常聚众以横行】是时以军兴百官政事往往归枢密院续言多不见用求罢拜镇海军节度使逾年称疾归卒于私第年五十七諡曰懿初续以少贵倦学颇事游谑【南唐近事云严续相公歌姬唐镐给事通犀带皆一代之尤物雨夜相府有呼卢之会唐适预焉严命出妓解带较胜于一掷六骰数巡唐彩大胜唐乃酌酒命美人歌一曲以别相君宴罢拉而偕去相君怅然遣之】见轻同列因力教羣从子弟砥砺儒业诸子及孙举进士者累累不絶晩嵗尤屈身下士寿春人刘奂性方言直续荐为监察御史起居舍人时论善之续疾革时与宾客谭论如平时后主使内夫人问之续遗托国事辞气慷慨言不及私歴陈羣臣邪正某当退某当进者凡若干人
　　常梦锡字孟图扶风人或曰京兆万年人也岐王李茂贞不贵文士故其俗以狗马驰射博奕为豪梦锡少独好学善属文累为秦陇诸州从事茂贞死子从俨袭父位承制补寳鸡令后唐长兴初从俨入朝以梦锡从及镇汴为左右所谮遂南奔烈祖辅吴召置门下荐为大理司直随至金陵改观察推官及受禅擢殿中侍御史徙礼部员外郎每从容奏事烈祖以为有识量益见奬遇遂直中书省叅掌诏命进给事中时以枢密院东省故机事多委焉梦锡重厚方雅多识故事数言朝廷因杨氏霸国之旧尚法律任俗吏人主亲决细事烦碎失大体宜修复旧典以示后代烈祖纳其言颇议简易之法又言宋齐邱陈觉奸邪冯延已魏岑并小人不宜左右春宫元宗居藩邸有过失梦锡輙尽言规正无所挠始虽不悦终以谅直多之及即位首召见慰勉欲用为翰林学士齐邱党恶其不附已坐封駮制书贬池州判官未几齐邱出镇召为户部郎中迁谏议大夫卒以为翰林学士复置宣政院于内庭以梦锡专掌宻命而魏岑已为枢密副使善迎合外结冯延已等相为表里梦锡终日论诤不能胜罢宣政院犹为学士如故乃称疾纵酒希复朝会【南唐近亊云梦锡为翰林学士刚直不附贵近侧目或谓曰公罢直私门何以为乐常曰垂帏痛饮面壁而已葢冯魏擅权之际也】钟谟李德明分掌兵吏诸曹以梦锡人望言于元宗求为长吏以自重除戸部尚书知省事梦锡耻为小人所推荐固辞不得惟署牍尾无所可否梦锡无子以壻王继沂理家务或言继沂乱内梦锡一日尽出妻妾奏黜继沂于防州室为之一空会延已为相因文致其罪贬饶州团练副使梦锡时以醉得疾元宗怜之留处东都留守周宗力劝梦锡止酒治疾从之得少瘥召为衞尉卿改吏部侍郎复为学士交泰元年方与客坐谈忽奄然卒年六十一死后裁逾月齐邱党与败元宗叹曰梦锡平生欲去齐邱恨不使见之赠右仆射諡曰康梦锡文章典雅有承平之风歌诗亦清丽然絶不喜传于人刚褊少恕恒以直言忤物常与元宗苦言延已浮诞不可信元宗曲为辨解梦锡词穷乃首曰大奸似忠陛下若终不觉悟家国将为墟矣元宗不答而心善之及割地降号后公卿在坐有言及周以为大朝者梦锡笑曰羣公常言致君尧舜何故今日自为小朝耶【钓矶立谈云上已日朝贵出秦淮防防坐中有诋大朝亊者梦锡睁目防手曰诸公平时每言致君如尧舜今返自为小朝耶今从南唐书】众皆黙然散去每公卿会集往往喑呜大咤惊其坐人以故不为时所亲附然既殁皆以正人许之虽其仇讐不敢訾也
　　论曰严续以正自持不阿私党虽才诎于徳庻几末流之底柱焉常梦锡负气刚峭侃侃弗挠中主业知其人而屡经颠踬未展鸿猷昔人所以致叹于郭公也
　　蒋廷翊　　姚景　　陈起　　贾崇
　　蒋廷翊为人亷介不茍升元时烈祖召文武官观内藏命随意取金帛以去百官重载归廷翊独手持一缣余无所取时人以此多之终尚书郎
　　姚景【孙氏职官分记作景钟】始事刘金为廏卒金暇日至廏中见景昼瞑有二赤蛇蟠景面少顷入鼻窍而寤金由是竒之引为裨将妻之以女居数年烈祖重其为人使典亲兵歴制置使刺史拜清淮军节度使寿春为江淮重镇民不堪供亿之苦景至一切罢去澣衣敝冠漠然古风初吏请家讳景大署牍尾曰讳赃吏于是属僚皆励亷隅贪墨者稍稍敛迹景长登城见其长子导从甚盛过市市人废业辟路召其子杖之未几卒于镇
　　陈起蕲州人性刚鲠尤恶妖异升元中以进士起家为黄梅令时县境独木村有妖人诸佑【诸音查佑一作祐】挟左道自言数世不食肉能使富者贫贫者富俚民稍稍从之初有徒数十人积数年从者至数百男女无别号曰行辱夜行昼伏取赀于盗相与倡言佑有神术能升虚空入水火州县亦惮之不敢问起到官邑人毕贺佑独偃蹇不至起乃按户籍取佑为里正不服嫚言曰吾断令头起告巡检使周邺出兵捕佑等获之沃以豕血佑迄不能神皆执缚搜其家得乘舆服器遂斩之邺欲宥其妇女童稚起曰此皆凟乱人伦不可使有遗育乃并斩之起由是知名官至监察御史卒
　　贾崇少勇果俗谓之贾尉迟事烈祖积官至侍衞都虞侯元宗嗣立诏齐王景遂总庶政惟魏岑查文徽得奏事余非召不得见崇叩閤请见曰臣事先朝三十年见先帝所以成功业者皆用众贤之谋故孜孜询察下情犹患壅隔今陛下始即位所委何人而与臣下疎絶臣老矣不能复奉顔色因呜咽流涕元宗感悟命坐赐食遂收所下诏未几擢神武统军已而为东都屯营使周师未及境尽焚其井邑弃垒而归元宗责其奔溃之由且曰朝野谓卿为贾尉迟朕甚頼卿一旦敌兵未至弃甲宵遁何施面目至此耶崇叩首言朱元既叛大军失律城孤气夺无数旅以御要害虽真尉迟亦无所施其勇惟陛下裁之以忤防释罪长流抚州
　　论曰蒋廷翊寳不贪之风姚景履俭约之节可云清矣陈起殄灭祅与西门豹投巫何异焉贾崇排阖直谏义形于色而弃师宵遁卒以辱国何前后之不相侔耶
　　公乘镕　　王仲连
　　公乘镕相州人先世有锡爵公乘者遂以为氏焉元宗即位命镕与伴送使陈植航海修好于契丹明年镕进蜡书于元宗曰臣镕自去年六月离罂油七月至镇东关遣王朗奉表契丹九月乃有畨官彛离毕部牛车百余乘及鞍马沿路置顿十月至东京留三日契丹主遣闲廏使王廷秀称诏劳问兼述泰宁王燕王九月同行大事兀欲即世母妻并命又辽东以西水潦坏道数百里车马不通今年方至幽州馆于愍忠寺先迎御容入宫言先欲见唐皇帝面乃引见如旧仪问国书中机事臣即述奕世欢好当谋分裂之事契丹主喜问复有事否臣曰军机别有密书契丹主接至褏间乃云吾与唐皇帝一如先朝往来因置酒合乐又谕臣曰使人泛巨海而至不自意变起骨肉道路有闻亦忧恐手斟一玉钟酒先自啜乃以劝臣令饮釂自旦至日餔始罢自是数遣使宣劳三日一赐食谨遣王朗赍骰号子归闻奏骰号子不知何等语也时以镕有古使臣风
　　王仲连北方人也仕烈祖为御史元宗时改左散骑常侍元宗常谓曰自古及今江北文人不及江南之盛仲连对曰诚如圣谕陛下圣祖元皇帝降于亳州真源县文宣王生于兖州曲阜县亦不为少矣元宗有愧色仲连后官少府监









　　十国春秋卷二十三
　　钦定四库全书
　　十国春秋卷二十四
　　检讨吴任臣撰
　　南唐十
　　李金全
