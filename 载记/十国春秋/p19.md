<!-- { "loadSidebar": true } -->
　　汪台符歙州人少好学博贯经籍善为文章不逐浮末有匡王定霸之才天复初为陶雅幕客已而见天下苦兵战遂居鄕里执耒力田睿帝时徐知诰镇金陵台符自草间上书陈民间九患及利害十余条书上为宋齐邱所沮谓虽有其言必无其行知诰犹豫未之信齐邱始字超回台符乃贻书诮之曰闻足下齐先圣以立名超亚圣而称字齐丘惭而更其字曰子嵩由是大怒台符密使人诱其乘舟痛饮至石头蚵蚾矶下沉杀之知诰闻而嗟叹久之颇憾焉台符常请括定田赋每正苗一斛别输三斗官授盐一斤谓之盐米入仓则有防米太和末知诰使民入米请盐即其法也南唐升元中限民田物畜高下为三等科其均输以为定制又货鬻有征税舟行有力胜皆用台符之言云台符有歙州汪王庙记文辞竒奥甚见称于时【记曰天不欲盖地不欲载両曜不欲凝万根不欲生玉石一尘贤愚一血则神人不得不降圣人不得不作我唐不得不兴越公不得不起起而不生进退存亡者越公得之矣隋鹿无主羣雄率舞公矫翅一鸣声着千古提山掬海沃沸填危扫平反侧之源归我唐虞之际武德四年高祖下制曰汪华往因离乱保据州郡静镇一隅以待宁晏识机慕义逺送欵诚宜从褒宠授以方牧可使持节歙宣杭睦婺饶等六州诸军事感天人知已瞻玉阙言怀龙劒一沉死而不朽贞观二十三年也有棠树之诗无良人之叹固得父老请建祠堂在防之西大厯十年刺史薛邕迁于乌聊东峯元和三年刺史范传正又迁于南阜即今庙是也中和四年刺史吴公圆克荷防应复修栋宇迄今司空浔阳公景慕英尘经始灵宫凡三迁饰物不告劳民惟求旧济于时死于国功宣教化则祭之其余不在祀典狄梁公按察江淮焚滛祠七百所朝野韪之所谓能执干戈以卫社稷越公欲盖而彰虽焚不可得矣且汤不干尧不湿曷显圣人之政唐歴十有九帝二百八十年其时间有阙　仆醉触破王化洎僖皇岁庚子盗起曹南逆尘犯跸我淮王大呌义声千里奔命宣池濠寿滁和九郡统我马棰分我君忧茍无将将之雄莫破铮铮之胆我司空浔阳公独危仁义礼乐饵舒池常润于歙最为政第一慰本城之人筑久常大本岂矜庄严一祠企望六郡直在乎开物成务遗民金石者也台符越公之裔浔阳之吏祖能神主能贤辞或不直作神之羞辱主之命召我邦人同归典实庶可与言文论政矣龙集壬戌十二月十有一日谨记○独危一作陶雅】
　　江梦孙字聿修浔阳人也博综经史立行高洁太和中中书令徐知诰表为秘书郎梦孙数自言迂儒无裨益平生读书欲小试于治民求为县令方是时士客于知诰者率以功名富贵自许而梦孙独无奢望知诰以为不情未之许也久之累求不已遂补天长令知诰先持告身示之曰今日受此明日趣走庭下矣曰此素志也庸何伤及至天长吏白县署听事有淫厉不可居梦孙曰长吏不坐堂皇非礼也是夕果有怪并出梦孙起焚香曰梦孙受命为令当治事于此鬼神有祠庙丘垄何不各归其所吾行不欺暗室奚畏君等语讫皆敛迹梦孙治县寛简吏民安之逾年弃官去县人号泣送之数十里还家事继母尽孝早暮洁衣冠视饍羞母食既彻为诸生讲礼释经义凡至疑处輙敛袵曰此科先儒犹多异同梦孙安敢轻言诸君自择所长可也南唐保大中卒年八十五赠国子司业葬之日自逺方至者千人而服衰者百许
　　论曰卢枢一言而团结民兵可谓虑深逺矣王潜之司铨衡杨廷式之居台职皆能不媿其官者也融以讽言贾祸台符以献防丧躯其人足嘉而周身之智少昧焉若梦孙者进退不失卑以自牧殆所云盛德之士乎钟泰章　　翟防　　　韦建　　高审思李章　　　王令谋
　　钟泰章【吴录作钟章】合肥人为人勇敢有胆畧烈祖时官左监门卫将军高祖初袭位徐温与张颢争权欲刺颢而难于其人严可求语温曰非钟左卫不可温乃使亲将密谕泰章泰章私心喜选壮士三十辈椎牛享之夜刺血相饮为誓温犹疑其怯夜半止之曰仆母老惧事不成徐图之如何泰章勃然曰言已出口岂可已之明日遂诛颢温由是暴颢弑君之罪未几论诛叛功泰章赏独薄每酒酣恃功颉颃与诸将争或言泰章望徐知诰疑其难制温曰是吾过也昔者吾赤族之祸间不容发使无泰章岂有今日富贵邪奈何以薄物细故疑之稍擢为滁州刺史已而随周本围苏州本败于黄天荡泰章将精兵三百为殿多树旗帜菰蒋中追兵不敢逼而还久之迁寿州团练使顺义中人有告其侵市官马者知诰以王命遣王稔代之改泰章饶州刺史温召至金陵使陈彦谦三诘之皆不对或谓泰章何不自辨泰章曰吾在扬州十万军中号称壮士寿州去淮数里歩骑不下五千茍有它志岂王稔单骑所能代乎我义不负国虽黜为县令亦行况刺史乎何为自辨以彰朝廷之失时知诰欲以法绳诸将请收泰章治罪温不可乃命以泰章次女配知诰长子是为南唐光穆皇后翟防彭城人起家閤门使素为徐温所亲任钟泰章之刺张颢也温实使防通密谋已而闭牙城门遂克成功稍迁王府子城使【一云宫城使】朱瑾杀徐知训防阖府门勒府兵讨之瑾死未几改武备使使察睿帝起居防防制甚急殊不堪顺义四年睿帝廵迎銮镇温自金陵来朝睿帝对温輙名雨为水温请其故曰翟防父名吾讳之熟矣因谓温曰公忠诚我所知也然防无礼宫中及宗室所须多不获温顿首谢罪请斩之睿帝曰斩则太过逺徙可也乃徙抚州卒
　　韦建少居太祖军中常从征讨以膂力闻后防州王绾为裨将郡境旷逺旁接谿洞羣盗充斥建率励勇士所至捕获百姓頼之累迁诸军都虞侯左街使出为袁州刺史建不知书而性浑厚清静自处无所侵挠郡中大治居数年入为统军事睿帝甚谨南唐禅代出为武昌军节度使卒年八十
　　高审思少事太祖以骁勇名于军中刘信平防州审思为裨将屡立战功审思为人厚重寡言齐王徐知诰竒之常使综领亲兵及禅代拜寿州节度使加中书令增修城隍守备甚严或谓曰以公威略守此坚城何惧而过为畏懦也审思曰兵机多变不可不惧有备无患防之上也后周师南侵寿州未能卒破人咸思审思遗绩云年七十八卒于镇谥曰忠初术者言审思位不至刺史常受命刺史常州固辞不行而其后位兼将相终始富贵术之不足信如此
　　李章庐州庐江人也【一作季章定逺人】中和三年与王稔同为太祖骑将已而与朱瑾相悦高祖时瑾杀徐知训自刭徐温入诛瑾党章与同事六人当斩五人已斩次至章厉声曰四郊多垒而斩壮士邪时马仁裕监斩壮其言闻于徐知诰释之已洪州为军校累迁雄武军都虞候左街使章虽老而心尚壮善抚士卒勤于职务睿帝时出为百胜军节度使为理严重禁戢左右賔礼僚属南唐受禅会周本死移章镇庐州加中书令升元四年秋八月卒年九十
　　王令谋故徐知诰客也初为升州判官已而改扬府左司马转内枢使干贞中徐知询握兵金陵与知诰相猜忌知诰颇患之令谋说知诰曰公辅政日久挟天子以令境内谁敢不从知询年少恩信未洽于人无能为也未几迁同平章事太和三年进左仆射兼门下侍郎与宋齐邱同平章事六年拜司徒已又领忠武军节度使天祚三年令谋如金陵劝知诰受禅辞不受九月癸丑卒令谋素柔猾鲜志操老病无齿或劝其致仕令谋曰齐王大事未毕吾何敢自安疾亟屡上书劝进是岁十月禅代令谋竟先死不能偿其志






　　十国春秋卷十
　　钦定四库全书
　　十国春秋卷十一
　　检讨吴任臣撰
　　吴十一
　　列传
　　杜荀鹤　　　　　　殷文圭
　　杨　　　　　　　沈文昌
　　沈顔　　　　　　　徐延休
　　游防　　　　　　　王振
　　信都镐　　　　　　陈濬
　　朱浔【周延禧】　　　　　张翊
　　杜荀鹤素有诗名自号九华山人登唐大顺中进士第【一云荀鹤牧之微子也牧于会昌末自齐安移守秋浦时年四十四有妾怀妊出嫁长林鄕正杜筠而生荀鹤擢第时年四十六矣】以世乱还归九华山田頵在宣州甚重之遂处頵幕府为宾客頵起兵隂令以牋问至寿州结纳朱延寿复至汴通梁王朱全忠全忠颇厚遇之頵败全忠表授荀鹤翰林学士主客员外郎知制诰恃势侮易缙绅众怒欲杀之而未及天祐时卒荀鹤初谒全忠会雨作而天无行云全忠曰此谓天泣是何祥也荀鹤赋无云诗献上全忠大悦【诗曰同是乾坤事不同雨丝飞洒日轮中若教隂翳都相似争表梁王造化功】
　　殷文圭池州人【一云陈州西华人】小字桂郎居九华山苦学所用墨池底为之穴唐末词塲请托公行文圭与游恭独歩场屋干宁中昭宗幸三峰文圭擕东平王全忠表荐及第寻为裴枢宣谕判官至汴州全忠复表荐之既而文圭投启于公卿曰于莵猎食非求尺璧之珍鶢鶋避风不望洪钟之乐及南归为多言者所发全忠大怒遣吏捕之不及由是屡言措大率负心每援文圭以为证时宁国节度使田頵雅重儒士置田宅迎文圭母以甥事文圭文圭感頵意为之尽力頵死事太祖父子掌书记以文章著名太祖墓志铭葢其手出也武义元年拜翰林学士【一云终左千牛卫将军】有登龙集十卷从军藁二十卷笔耕二十卷防搜集二十卷子崇义仕南唐为宰相先是文圭举进士道遇老叟目文圭久之谓人曰向者若人睂绿拳必入口神仙状也如学道当冲虚不尔有大名于天下而文圭拳实入口后显名当时果符其言【唐诗纪事又云文圭中途遇一叟须白睂緑拳文入口神仙状也曰如学道当冲虚为儒当大有名于天下云云】又常经大泽中骤雨震雹众骇踬文圭独安详如不闻雨定傍人见其两耳中鬼神以泥封之其异征有如此文圭晚年颇急于赀财一日草司空李德诚麻润毫久不至作诗督之因为时论所少【诗曰紫殿西头月欲斜曾草临淮上将麻润笔已曾经奏谢更将章句问张华】
　　杨有隽才与殷文圭杜荀鹤康軿【一作骈】夏侯淑王希羽等同为宣州田頵上客知頵不足抗太祖着溺赋数百言以戒之頵不用竟至于败有纪梁公对原晋乱说当世争传其文
　　沈文昌湖州人也为文精工有如宿构常居田頵幕中代頵草檄詈太祖极加丑诋及頵败太祖赦其罪用为节度牙推颇以通敏见于时
