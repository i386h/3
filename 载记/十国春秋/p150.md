<!-- { "loadSidebar": true } -->
　　陈岘为人有心计初事太祖为孔目吏时开府多事经费不给岘献计请以富人补利市官恣所征取薄酬其直富人苦之岘由是得宠迁支计官居数年有二史执官牒诣岘里问陈支计家所在人问其故对曰岘献计置利市官坐此破家者众水西大王使来追耳明日岘暴卒太祖常立庙祀兄司空号水西大王庙故云薛文杰事惠宗为中军使性巧佞善应对惠宗奢侈文杰以聚敛求媚俄改国计使多伺民间阴事致富人罪而籍其赀以佐用被榜棰者胸背分受仍以铜器贮火熨其足国人怨之又荐妖巫盛韬曰陛下左右多奸臣不质诸神将为乱惠宗使韬视宫中文杰恶内枢宻使吴朂朂病在告文杰绐朂曰上以公居近宻而屡以疾告将罢公朂曰柰何文杰因教朂曰即上遣人问公疾当言头痛而已无他苦也眀日讽惠宗使巫视朂疾巫言入北庙见朂为崇顺王所讯曰汝何敢谋反以金锤击其首惠宗以语文杰文杰曰未可行也宜问其疾如何朂果以头痛对即收下狱遣文杰及狱吏杂治之朂自诬伏见杀朂常主军政得士卒心士卒闻朂死皆怒防呉人攻建州惠宗遣弟延政御之兵行在道不肯进曰得文杰乃进惠宗惜之不与太后及福王泣曰文杰盗防国权枉害无辜上下怨怒乆矣今淮南兵深入士卒不进社稷一日倾覆畱文杰何益遂以槛车送文杰军中文杰善数术自占过三日可无患送者闻之疾驰二日而至军士踊跃磔文杰于市市人争以瓦石投之脔食立尽明日赦使至已不及矣初文杰以古制槛车防阔乃更其制令上下通中以铁芒内向动辄触之既成首被其毒并诛盛韬
　　陈郯泉州莆田人家贫颇力学通五经惠宗从子仁逹辟掌书记惠宗以事诛仁逹并收郯属吏寻籍没仁逹家惟得郯歌诗一卷释不诛擢为宣徽使充内学士郯素便佞善迎人主意通文中迁检校太傅时术者言宫中当有灾康宗徙南宫避火已而宫中火康宗疑控鹤都将连重遇之兵所纵因以语郯郯反泄于重遇重遇遂夜率卫士南宫康宗走死郯漏言之罪居多林兴不知何地人通文初以巫见幸与陈守元相表里事无大小辄以寳皇语命之而后行三年夏虹见宫中兴神言此宗室将为乱之兆康宗即遣兴率壮士杀太祖子延武延望及其子五人景宗立兴防诛于泉州蔡守防候官人也通文中歴官侍判三司康宗一日谓守防曰闻有司除官皆受赇信邪守防对曰浮言不足信康宗曰朕知之乆矣今以委卿择贤而授不肖及罔冐者勿拒第令纳赂籍而献之守防素亷以为不可康宗大怒守防惧而从之连重遇作乱执守防数以卖官之罪见杀
　　陈匡范南安人永隆时官国计使景宗淫侈无度赀用不支匡范请日进羡余万金景宗以为能加礼部侍郎匡范増算商贾数倍务以聚敛得上心人不堪其苦景宗常宴近臣举酒属匡范曰明珠美玉求之可得如匡范人中寳不易得也无何商贾之算不能供日进数复贷诸务钱足之恐事觉忧惧而卒赐祭塟甚厚防诸省务以匡范贷帖闻景宗大怒斲棺断其尸弃水中以黄绍颇代其职
　　黄绍颇连江人为人刻深多计数既代陈匡范为国计使请令欲仕者自非荫补皆听输钱授官以资望髙下及州县戸口多寡为差自百缗至千缗量增减其直焉天徳帝为富沙王时以兵围汀州绍颇将歩兵八千为林守亮声援己而为羽林统军使朱文进簒位绍颇附文进得为泉州刺史未几畱从效反正遣壮士执绍颇斩之函首送建州
　　余廷英官人也仕景宗累官同平章事已而出为泉州刺史贪秽非常诈称受诏采择掠良家子事觉遣御史按之廷英惧诣景宗自归献买宴钱万缗明日召见景宗曰宴已买矣皇后贡物安在廷英复献钱李后乃遣归泉州自是皆别贡后宫以为例未几复为相李仁遇父敏官同平章事而仁遇故景宗甥也年少美姿容以色得幸于景宗官盐铁使右仆射已又兼中书侍郎翰林学士同平章事左右多鄙之
　　杨思恭建州建阳人初为富沙王节度巡官已而王称殷帝思恭为兵部尚书寻迁仆射録军国事是时殷虽建国实一州也土狭民贫军旅不息思恭以善聚敛得幸由是累增田亩山泽之税至于鱼盐蔬果无不倍征国人号曰杨剥皮及唐兵攻建州急思恭将兵督统军使陈望战望曰江淮兵精将勇国之安危系此一举必计出万全而后可动思恭怒曰唐兵深侵陛下目不交委之将军今唐兵不出数千将军拥众万余不乗其未定而击之有如唐兵惧而自退将军何靣目见陛下乎望不得已引兵渉水与唐战望死思恭仅以身免无何归唐唐中主斩思恭以谢建人先是唐兵入冦建人苦思恭重敛争伐木开道以迎闽之亡实思恭为罪首云
　　论曰岘文杰郯兴皆小人之尤者也守蒙素有亷名而中道改节何哉匡范绍颇廷英先后以利要君永隆不竞职此之由仁遇因美色得相较董贤为丑焉至思恭掊克剥民用乂讐敛区区小国遂至不祀欲保其首领得乎
　　王延禀　　李敖
　　王延禀本姓周名彦琛大祖养以为子赐今姓名眇一目人亦谓之独眼龙累官左金吾衞将军检校刑部尚书贞明四年知建州军州事寻授刺史防嗣王延翰命延禀采择后宫延禀复书不逊遂有隙未几将兵弑嗣王推惠宗而立之已而还建州【五国故事作还泉州误】惠宗饯于郊临诀辄大言无使老兄复来惠宗深憾之寻拜奉国军节度使知建州同中书门下平章事【通鉴作兼中书令】检校太尉侍中天成四年称疾退居里第请以建州授其子继雄居二年闻惠宗疾乃以次子继升知建州畱后帅兵冦福州攻西门使冦雄转海攻东门惠宗遣从子仁逹将水兵拒之仁逹伏甲舟中伪立白帜请降继雄喜屏左右登舟伏发斩继雄悬其首于西门延禀见继雄首大恸仁达纵兵大击西门兵皆溃去已而执延禀斩于市【五国故事又云延钧憾延禀之言后因诈疾以死讣于延禀延禀复来遂以兵迎于南台江毙之舟中取其首至而责之曰果烦老兄至矣因枭之无诸市】复其姓名继升及延禀季子继伦闻败皆奔钱塘初延禀自光山起兵至建州入一山寺虏掠有僧诵法华经不时起延禀怒杀之后常于目中见僧形细视之则惠宗也由是颇疑惠宗即僧后身至是竟验其寃后二年立庙建州【立庙之故未详】封灵昭王天徳元年加封武平威肃王【宋人余良弼撰英烈王庙记所载延禀事与正史畧异附记于此记曰惟王姓王讳延禀忠勇刚正之节五代史世家章矣图经又加详焉爰自朱梁贞明四年知建州军州事寻授刺史逮唐天成初王延钧嗣闽王位拜奉国军节度使同中书门下平章事检校太尉侍中长兴二年提兵往福唐未班师而薨后二年立庙于建城封灵昭王实延钧龙启二年当末帝清泰元年也晋天福末王延政据建州改元天徳加封武平威肃王厥后闽地并入南唐保大三年封烈王皇朝乾兴之元以避宣祖庙讳改英烈王图碑所载率与史氏及二碑相表里其所表见端不虚也】
　　李仿不知其何人累官皇城使永和时归守明李可殷私通宫掖国人皆恶之而可殷常谮仿于惠宗仿内怨之而不言又惠宗次子继韬时与康宗不相能交相图也冬十月惠宗飨军大酺殿坐中昏然言见延禀来仿以为病已甚乃令壮士先杀可殷于家翼日晨朝惠宗故无恙问仿杀可殷何罪仿惧而出与康宗率皇城卫士入遂弑惠宗并杀继韬及陈后守明通文初以仿判大军诸卫事仿既立康宗而心常自疑多养死士以为备康宗患之因大飨军伏甲擒仿杀之枭其首于市仿部曲千人叛烧啓理门夺仿首奔钱塘
　　朱文进【连重遇】
　　朱文进永泰人连重遇光山人初惠宗以太祖元从为拱宸控鹤二都命文进为拱宸都将重遇为控鹤都将号亲兵及康宗立更募勇士为宸卫都以自卫其赐予视二都为独厚文进重遇遂以此激怒其军时北宫火求贼不获康宗命重遇将内外营兵扫除余烬日役万人士卒多苦之又疑重遇军士纵火稍语内学士陈郯已而语泄重遇惧帅二都兵纵火焚南宫康宗挟爱姬子弟黄门卫士斩闗出宿于野次重遇迎景宗为君而康宗遂不免重遇既负罪日夜惧国人见讨益与文进相亲宻结为婚姻居无何景宗颇内疑常以语诮重遇等重遇等流涕自辨防李后与尚贤妃争宠欲图景宗而立其子阳使人以语訹重遇等景宗遂被弑事具本纪中重遇乃召百官集朝堂告之曰太祖昭武皇帝亲冐矢石光啓闽国今子孙淫虐荒坠厥绪天厌王氏当求有徳以安此土众莫敢言重遇乃掖文进升殿被衮冕率羣臣北面再拜称臣文进自称闽主悉诛王氏宗族延喜以下五十余人以重遇总六军礼部尚书判三司下令出宫人罢营造尽反永隆之政以鲍思润同平章事黄绍颇守泉州程文纬守漳州许文稹守汀州已而文进遣使如唐唐囚其使将伐之文进复自称威武畱后称藩于晋晋以文进为威武军节度使知闽国事未几加同平章事封闽国王时晋开运元年也防林仁翰杀重遇挈其首示众众又杀文进传二首送建州而福州畧平居数月复有李仁逹之乱
　　李仁逹
　　李仁逹光州人仕惠宗为元从都指挥使十五年不迁职景宗之世叛奔建州为军将朱文进簒立复叛奔福州陈取建州之策文进恶其反覆黜居福清鬰鬰不得志及天徳帝得福州遣从子继昌守之仁逹不自安潜结陈继珣说镇遏使黄仁讽曰唐兵攻建州富沙王不能自保其能有此土邪昔王潮兄弟光山布衣耳取福建如反掌况吾軰乗此机防自图富贵何患不如彼乎乃擒继昌杀之欲自立惧众不附谬以神光寺僧卓岩明示众曰此非常人率诸将吏北靣而臣之已而又杀岩明乃自立送欵于唐唐中主以仁逹为威武军节度使更其名曰宏义唐破建州遣人召宏义入朝宏义不从复改名宏逹奉表于晋加宏逹同平章事无何唐兵入据外城宏逹缓急无所恃复更名逹称臣于吴越已而与浙兵大败唐师福州城下【太祖时有謡云风吹杨叶鼔山下不得钱来兵不罢至是钱塘兵至而江南围解获其将杨匡业乃其应也】呉越忠逊王慰藉良厚逹自诣钱塘谒谢承制加逹兼侍中更其名曰孺赟未几孺赟内悔怀金笋二十枝贿吴越臣胡进思求归及归而与呉越戍将鲍修譲不相恊复谋杀修譲以降唐修譲勒兵诛孺赟遂族其家先是王氏甃珹日陶甎者悉以钱文印之随命刬去而钱文愈明至是福州为钱氏所有人以为先兆云弟通知福州留后亦见杀论曰李仁逹阴阳反覆所至称臣屡变名字卒殃其身汉吕布晋刘牢之视仁逹为近之矣
　　卓岩明
　　卓岩明【九国志旧五代史吴越备史唐余传五国故事俱作俨明今从啓运图及闽録】莆田人也本名偃已而落发神光寺为僧【一云雪峯寺】改名体明福州之乱李仁逹未敢遽自立以体明素为众推重乃诈言体明在神光寺常寐中有赤虵出入其鼻异人也又言其目重瞳子手垂过膝真天子相遂与陈继珣黄仁讽等共立为帝因更名曰岩明随解衲衣被以衮冕将吏伏地拜之时天徳三年三月己亥也岩明称天福十年遣使称藩于晋天徳帝闻之遣统军使张汉真将兵致讨岩明无他方畧但作法殿上噀水防豆以召兵为辞复迎其父于莆田尊为太上皇五月丁巳仁逹大阅战士请岩明临视隂令军士突前登阶刺杀岩明遂据有岩明之坐
　　十国春秋卷九十八
　　钦定四库全书
　　十国春秋卷九十九
　　检讨吴任臣撰
　　闽十
　　列传
