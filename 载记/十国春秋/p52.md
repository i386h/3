<!-- { "loadSidebar": true } -->
　　卢绛字晋卿宜春人自言歙州刺史肇之后初名衮慕晋魏绛更焉读书稍通大防喜论当世利病然脱畧绳检每以博奕角觗为事举进士不中遂弃去为吉州回运务计吏盗库金事觉当伏法乃更儒服亡命江湖间至新淦客于土豪陈氏与其子弟共学绛好纵横兵家言日夜射猎陈氏察其非士流谓曰朝廷方求贤豪吾子其可乆留此乎因厚具装遣行绛将还宜春中途饮博尽费其槖中装比至家母及兄弟咸鄙诮之绛乃入庐山白鹿洞书院犹亡赖以屠贩为事多胁取同舎生金又持防货挜贾于山中持人短长索赇谢人皆患苦之与诸葛涛蒯鼇号庐山三害朱弼为国子助教将捕治其罪复亡去往来金陵丹阳间遇大寒平地跃起折檐桷为薪以自济守仓吏归更跃仓檐自气楼入仓中盗米一夕往返数十乆之乃上书论事未报诣枢密使陈乔口陈所上书词辨纵横乔耸然异之用为本院承防授沿江巡检募亡命习水战使马雄王川等分将之要吴越兵于海门屡获舟舰以善战闻开宝中密説后主曰吴越仇雠腹心之疾也他日必为北兵羽翼以攻我臣屡与之角知其易与不如先事出不意灭之后主曰然则大朝且见讨奈何绛曰臣请诈以宣歙叛陛下深言讨贼且赂吴越乞兵吴越兵势须为出俟其来拒撃之而臣蹑其后国可覆也灭吴越则国威大振北兵不敢动矣后主不聼及宋师南侵绛为凌波都虞防江都部署守秦淮水栅战屡胜诸将忌其能共説后主遣绛出援润州乃授昭武军节度留后帅八千人陈于润州城下北军不敢逼入城拒守而节度使刘澄谋因计事斩绛以城降绛觉之澄乃谓绛曰都城危甚万一不守守此何为绛曰君为守不可弃城宜赴难者绛也是夕澄遣禆将出送降欵绛帅部下驰出欲冒围入金陵围坚不可入乃走保宣州金陵城陷诸郡皆下绛独不降谋南据闽中过歙州刺史龚慎仪闭城拒之杀之而行宋太祖使绛弟袭招绛绛初欲杀袭以明不屈已而卒降至汴京授冀州团练使遇慎仪兄子赞善大夫颖于朝诟绛曰是杀我季父者执至殿陛诉寃诏属吏枢密使曹彬言其才畧可用愿宥其死太祖曰是貌侯霸荣何可留也斩于西市【江南野史云绛既出呼延赞当视行事绛曰万乘帝王斩一伪署节度使可无氊褥乎赞使驰奏上遂赐之】霸荣河东将常降而叛归杀其主刘继恩者故太祖恶之绛临刑大呼曰陛下独不记以铁劵誓书招臣乎初绛未遇时遘热病弥日梦白衣女子被真珠衣持蔗浆劝之饮【一云持蔗一本令绛尽食】且歌菩萨蛮词以侑绛寤而忆其玉京人去之阕每曰他日富贵相见于固子坡【江南野史作孟家陂】至是有妇人耿玉真者以淫乱罪同斩姿貌宛如所梦问其受刑之地即固子坡云【绛孙器有文学登宋进士第○案郑瑗井观琐言曰南唐史卢绛仕江南至昭武节度使及金陵陷募骁勇敢死千余由宣歙长驱入福建循海聚兵以图兴复不果而败今句容县东阳镇市东有卢大王庙志云即绛祠马令南唐书乃云金陵既平绛独不顺杀歙州刺史龚慎仪云云后斩于固子坡据旧史则绛为终于所事而死据马书则绛为仇人所讼而死瑗谓绛聚兵为唐兴复歙既降宋则杀其守臣乃势所宜然以宋艺祖追赠韩通録用卫融张洎事观之则龚颖惟为季父讼寃艺祖未必遽肯杀绛句容之人必不为绛立祠旧史当得其实姑记于此以备考云】
　　论曰郭廷谓屡挫劲敌力穷而降要与败主取荣者异矣朱令赟覆军身殁将畧雅非所长而死事故不可泯也陈大雅懐申屠之志贬节受职其初念讵及此乎卢绛鲜克有终而才畧纵横倔强不屈始亦有足取者焉
　　吴仲举　　陆昭符　　潘慎修
　　吴仲举字太冲永兴人也有文学通春秋三传后主时为彭泽主簿宋师南侵曹彬檄江南郡县纳欵彭泽令已望风迎降仲举以大义责之乃杀彬使者已而为彬所执仲举曰吾世禄李氏国亡而死职也彬义而释之入宋累官零陵令卒
　　陆昭符初名匡符金陵人也保大中官常州刺史当吴越之冲屡交兵城邑荒残匡符为政寛简招纳逋亡未几遂富实一日坐防事雷雨暴至电光如金蛇绕梁吏卒皆震仆匡符抚案叱之雷电顿止及举案帏得铁索重数百斤匡符亦不变色徐命举索贮库中交泰元年元宗既称藩于周是秋命匡符为进奏使置邸大梁宋受周禅匡符避太祖名乃更名曰昭符后主嗣位御宫门立金鸡竿降赦如天子礼太祖闻而怒召昭符诘之色甚厉昭符徐以鄙语对太祖为笑而不问是时潘慎修为入贡使而昭符亦常往来金陵防帑藏空竭物数难办昭符请市于富民石守信家得绢十万疋后主大悦宋太祖已遣李穆徴后主入朝因问昭符曰汝度若主来否对曰君命召不俟驾安有不来及后主称疾宋师致讨昭符又言于太祖曰臣主必死社稷已而后主降罢置邸不得调卒
　　潘慎修字成徳尚书承祐子也以父任仕后主为起居舍人宋师南侵后主遣慎修从江国公从镒贡买宴钱求缓师留馆懐信驿及金陵已下邸吏趣从镒入贺慎修谓国且亡何贺也奉表请罪而已宋太祖嘉其得体命为太子右赞善后主表求慎修掌书记许之后主已殁改太常博士直秘阁累官至翰林侍读学士真宗时江南旧臣多有言后主闇懦真宗以问慎修对曰煜或懵理何得享国十余年真宗深加奬叹慎修风度酝借博涉文史多读道书善清谈士大夫与游者咸推其素尚云
　　张佖　　龚慎仪　　周惟简　　张洎
　　张佖常州人后主朝仕为考功员外郎进中书舍人开宝五年贬损制度改内史舍人后主雅好文事虽当末运犹留意于科第以佖有文使知礼部贡举掲榜之前夕有程员者梦人报已与王纶等五人及第员惊喜诣省门遇杨遂张观曾顗谓曰榜在鸡行街何忽忽至此既寤则闻遂等三人中选其夏后主疑佖颇任私意命张洎覆试遂再放王纶等五人乃知洎虽矫佖之然前定固如此明年癸酉附榜则鸡行之应也佖随后主入宋以故臣见叙太宗朝佖在史馆一日问曰卿家每食多客叙谈何事佖曰臣之亲旧多客都下困穷乏食臣累轻而俸优故常过臣饭臣不得拒焉然止菜羮而已明日太宗遣快行者伺其馔客即坐间取食以进果止糁飰菜羮仍皆陶器太宗喜其不隠迁官郎中佖第宅在故里人称菜羮张家云佖为人长者后官河南每寒食必亲拜后主墓哭之甚哀李氏子孙陵替常分俸赡给焉
　　龚慎仪仕后主为给事中开宝三年宋太祖欲讨南汉未决诏后主谕其奉正朔后主乃命潘佑撰书遣慎仪持书使南汉汉得书大怒囚慎仪不遣后主表闻太祖遂决意兴师南汉平乃得归【青箱杂记云慎仪奉使岭表刘主囚之逾年不遣慎仪乃然顶祷佛愿舍宅建寺庶遂生还未几刘主女病谵语云且急遣龚慎仪归国不然我即死刘主惧遣之寻归以宅为寺即邵武王堂里香严寺是也按此则慎仪之归先于汉亡之日已今从唐余纪传】江南之亡也慎仪为歙州刺史会昭武留后卢绛闻国破谋起义提兵入闽道经歙慎仪闭城拒守绛怒曰慎仪吾故人何为见拒遣禆将马雄攻之慎仪朝服而出为雄所害
　　周惟简饶州鄱阳人隠居好学问明易义后主召至金陵起布衣为国子博士集贤殿侍讲顷之以虞部郎中致仕还山金陵受围间道召还入后苑讲否卦赐金紫后主思得奇士能使兵间者张洎荐惟简可以谈笑和解乃授给事中副徐铉使宋后主手疏言惟简托志妙门存心道典伴臣修养不预公途葢为之声价兾动朝聼比至宋太祖召见诘责惟简惶恐反言曰臣本野人未尝仕宦李煜强遣来耳伏闻终南山多灵药愿得栖隠太祖许之金陵平官宋国子周易博士判监事或谓曰终南之言不酬且得罪惟简不得已表求解官以遂初志改虞部郎中致仕授其子缮鄠县主簿使就养太平兴国初惟简自终南至阙下求入见有司以致仕官非有诏召无求对之制乃还嵗余复上表求仕除太常博士迁水部员外郎卒
