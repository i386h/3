<!-- { "loadSidebar": true } -->
　　袁彦超善水战髙祖帐下为左飞棹指挥使张武征峡江彦超实为之副未防武死于渝州髙祖即命彦超代统其众水军之雄蜀人以彦超为最
　　论曰宏实循谨而沉毅公铎刚勇而清严将相之位斯云无沗福诚以竒制胜殆可谓得孙吴之遗法者邪武漳而下皆和陵从龙将士济济多贤一长足録固可节取之以着于篇
　　十国春秋卷五十一
　　钦定四库全书
　　十国春秋卷五十二
　　检讨吴任臣撰
　　后蜀五
　　列传
　　王处回　　母昭裔　　李昊　　徐光溥范仁恕　　欧阳廻
　　王处回字亚贤彭城人也性寛厚爱士颇有机畧事髙祖起家中门副使长兴三年髙祖如梓州遘疾时处囘侍左右庖人进食必空器而出以安众心已迁为正使髙祖称尊号擢枢密使是岁与赵季良李仁罕等同受顾命髙祖既晏驾处回秘不发防夜啓义兴门奔告季良季良教处回诣仁罕审其词防同异方立嗣君防仁罕设备而出处回遂不以实告竟宣遗制命太子柩前即位其临变知大体多此也后主初立加兼侍中领武泰军节度使广政元年诏兼武信军节度使同平章事四年加检校官罢军使七年复命遥领保宁节镇处回既恃定防勲位隆使相遂专权贪纵卖官鬻狱四方有馈献者率先输处囘次及内府子德筠亦倚势骄横多为不法及张业伏诛后主不忍置处回于法处囘惶恐辞位黜为武德节度使兼中书令听归私第未防请老以太子太傅致仕十四年夏四月卒先是处囘居成都有道士朱桃椎者【野人闲话云道士造谒王公于竹叶上大书道士王桃枝奉谒今从蜀梼机】厐眉大鼻布衣防缕谒于阶前以劒拨土取花子三粒种之须臾成三花谓处回曰仙人旌节花也公富贵之兆处囘后歴三镇果如其言又相士周豹常目之曰此寳精也法当大富故处囘家赀钜万积镪比内藏三之二
　　母昭裔字【阙】　河中龙门人博学有才名髙祖镇西川辟掌书记唐客省使李严来监髙祖军昭裔请止严无内不听髙祖卒诛严然亦竒昭裔才思大用之及登极擢为御史中丞后主践阼之明年拜中书侍郎同平章事已又改门下侍郎广政三年分判塩鉄久之以次进左仆射时汉赵思绾据永兴王景崇据凤翔反密送欵后主后主遣安思谦应之昭裔上疏谏曰窃见庄宗皇帝志贪西顾前蜀主意欲北行凡在廷臣皆贡諌防殊无听纳有何所成只此两朝可为鉴戒后主不用其言竟无功后数年以太子太师致仕昭裔性嗜藏书酷好古文精经术常按雍都旧本九经命张德钊书之刻石于成都学宫蜀土自唐末以来学校废絶昭裔出私财营学宫立黉舎且请后主镂版印九经由是文学复盛又令门人句中正孙逢吉书文选初学记白氏六帖刻版行之【五代史补云母昭裔贫贱时常借文选于交防间其人有难色发愤异日若贵当版以镂之遗学者后仕蜀为宰遂践其言刋之】后子守素赍至中朝诸书遂大彰于世所着有尔雅音畧三卷
　　李昊字穹佐自言唐相绅之后祖干祐建州刺史父羔容管从事昊生于闗中幼遇唐末之乱随父避地奉天值昭宗迁洛岐军攻破奉天父及弟妹皆被害昊时年十三独得免遂流寓新平十余年防刘知俊领岐军围州城昊逾城出为骑所得知俊召与语甚器之寘于门下妻以女及知俊归前蜀为武信军节度使署昊为从事未防知俊出师凤翔令昊主留务知俊诛死昊亦坐罢职前蜀后主时授彭州导江令歴中书舍人翰林学士岐军之难昊母独无恙至是十九年昊仕已显达乃遣使张金王彦间道迎母昊请告于境上奉迎前蜀后主赐以金勒名马昊至青泥岭见母母抚昊首号恸哀感行路王氏既亡昊入洛唐明宗授检校兵部郎中诏髙祖及赵季良于塩度支戸部间授昊一职昊至成都久无所授防髙祖奏季良西川节度副使昊阳辞归洛髙祖始辟为观察推官是时筑羊马城告成昊援笔为记畧曰粤若丛啓国鱼鳬羽化于湔山望帝开基鼈灵复生于岷水其后兼并梁汉睥睨巴賨猎骑奔驰防秦王于襃谷石牛来去辟蜀路于劔门空惊化玉之微宁获粪金之利爰自朔分秦厯声接华风代有雄豪迭为侯伯运当竒特子阳乘虎踞之机时遇非常德负龙蟠之势若乃张仪之经营版筑役满九年杨秀之壮观崇墉功加一篑洎我唐临御圣德昭融武威雷骇于百王文德日晖于四海惟兹益部扼彼卭关防王肆窃发之心坦绰苞狡焉之志时或窥吾卧鼔觇我韬戎弯弧学射之山饮马沉犀之木玉帛子女漂流凿齿之乡珠翠绮罗防失雕题之域累朝是忘逸乐深轸殷忧梦卜良臣空弹巨屏南康王以儒术柔服教习诗书燕国公以将畧威懐淬磨斧钺息波澜于锦水剏制度于罗城逾百雉之恒规补一隅之阙事往以穹告变天禄中防彛门方转其斗魁王氏遂分其鼎足既而庄宗继絶皇祚中兴灵旗西指于巴庸蜀主东朝于伊洛先帝以初复地土方懐逺人须仗权谋廼睠勲戚于是诏飞丹凤召何晏于并门节立苍龙封杜悰于井络即我太尉侍中平原公分茅金阙受瑞彤廷帐移竹马之邦轮辗木牛之路星驰十乘雾廓三川公镇临之始年中兴之四载也岁在丙戌春正月十有一日杖钺而至无何朞月逆帅康延孝自普安窃兵叛乱矫诏窥觎犯我鹿头营于【阙】县众情忧忷公意晏如飞羽檄以防兵伐林木而立栅于是精选将领分部熊罴电激妖巢火熏狡窟一鼔而元凶气防载攻而同恶疲頽擒邓艾于轞中斩厐涓于树下未防先皇厌世今上纂图圣政维新睿思求旧不改山河之寄永繄社稷之臣一年而加珥貂再岁而升掌武将军幕下列虎豹之爪牙丞相府中非鸿鹄之腹背犹且力奉国家勤脩职贡琛赆萦纡于劒栈包茅旁午于玉京史不絶书府无虚月公一旦谓将吏曰夫华阳旧国宇内奥区地称陆海之珍民有沃野之利郛郭则楼台叠映珠碧鲜辉江山则襟带牵连物华秀丽不戒严陴是轻武备将沮豺狼之志须营羊马之城封章上奏揆日量工分界绳基辨方画址百城遒壮呼之响答以云来十万貅令之风行以雾集杵声雷震版级云排王猛鬻畚于城隅傅説飞锹于岩下公间日廵抚役者忘疲周给米盐均颁牢酒如般五丁之力德逾三旬而成公以罗城虽设智有所亏重筑大敌镇于四角嵚岑挂兎主屼栖乌俨楼橹于泬寥悬刁斗于天表其东南也直分象耳逈眺蛾眉云霞敛吴楚之天烟水送黔之棹其西南也旁连玉垒平视金隄宵瞻火井之光晓望雪峰之彩其东北也树遥云顶气欝金堂雨收而叠嶂屏新霭薄而重峦画暗其西北也襟袖广汉肘腋天彭鱼龙跃万岁之池鸾鹤舞阳平之苑其或碧鸡啼晓金马嘶风拥旄防以登临覩山川之形胜有以见公心同轩镜窜詟神手秉汉钧锱铢造化能于昭代树此丰功鄙金瓯为漏巵小铁瓮为凡器帝防咨嗟王纶奬録诏书勅知祥省所奏重脩葺当府城池兴功事具悉卿宠分王节荣镇锦城守富贵以无疆慕功名于不朽特峻金汤之固以威遐僻之邦况属年丰复当农隙既暂劳而永逸亦预备于不虞益见庙谋允符朝寄公犹归善于君让功于下李仁罕赵廷隠张知业潘在迎等或鼎钟盛族或书劒名门佩鞬执弭以从戎凭轼搴帷而至理皆躬临卒列统摄庶工无扬干之乱行絶赵罗之辞役明兴晦息日就月将巨绩告终羣才叶赞自天成二年丁亥岁十二月一日起工版筑至三年正月八日毕手公再飞章上奏诏曰百堵皆兴四旬而毕亘罗城而云矗引锦水以环流公家之事相业可观备覧奏陈殊深嘉奬于以表纶綍褒扬之宠知朝廷倚注之恩四民喧阗于衙阃万口号沸于阶墀父老曰公侯政洽神明慈如父母前年定延孝之乱今岁防蛮蜑之虞尽力城隍务安井邑功德在民忧勤报国安可不叙述休烈雕篆真珉公谓诸宾佐曰所修边备式耀国威将欲罄臣节于一时彰帝猷于万古殊非已力难遏人情谁当游夏之才请纪见闻之事昊相门牢落堂构萧条翁归文武之材明时待问荀息忠贞之志暗室不欺寐酣而白凤昂藏染翰而墨龙天矫嗟乎邓禹秉钧之岁虽庆承家陆机赴洛之年不堪观国空余壮节退卜良知驱车幸返于故园提笔谬登于华馆金台玉帐敢差俊彦之肩绿水红莲获继鹓鸾之踵酷慙薄技莫赞雄猷杜征南以矜大平吴沉碑汉水窦车骑以章明出塞勒碣燕山犹能炳着简书发防功业宁偕巨制永固坤维尚乏黄绢之辞孰拂白圭之玷受恩禀命纪事表年巍巍乎不骞不崩何患于为陵为谷自是髙祖在蜀凡表奏书檄皆出昊手迁掌书记髙祖即皇帝位擢为礼部侍郎翰林学士后主立领汉州刺史迁兵部侍郎广政时加承防知武宁军【宋史作武德今从通鉴】后主常欲命昊二子官昊固让且言遂州判官石钦若苏涯故蜀时同在刘知俊幕下愿囘授钦若等子后主嘉叹许之仍授昊二子官俄加尚书左丞拜门下侍郎兼戸部尚书同平章事监脩国史因请置史官乃以给事中郭廷钧职方员外郎赵元拱为修撰双流令崔崇构成都主簿王中孚为直馆已加左仆射防后主诏于髙祖真容院图文武三品以上于东西廊以昊有佐功特画于殿内是时昊辑所代髙祖书奏为百卷号曰经纬畧以献后主赉珍器锦防甚厚未防命判度支戸部十四年脩成后主实録四十卷后主欲取视之昊曰帝王不阅史不敢奉诏无何丁内艰裁百日起复又脩前蜀书命昊与赵元拱王中孚及諌议大夫乔讽左给事中冯侃知制诰贾珪幸寅逊太府少卿郭微右司郎中黄彬同撰成四十卷上之以判使办集封赵国公顷之加司空领武信军节度使出判盐铁加文舘大学士脩奉太庙礼仪使后主悉召昊四孙授太子凤仪郎舎并赐绯已又改昊判度支使国亡随后主降宋宋太祖优待之拜工部尚书赐第亲属乗舟自峡江下至彛陵妻死昊闻之悲怆成疾而卒年七十有五赠右仆射昊前后仕蜀五十年后主之世位兼将相秉利权资货岁入无算奢侈尤甚后堂伎妾曵罗绮数百人常以名花散给僚友副以兴平酥曰俟花雕谢以牛酥煎食之谓之花酥其风流雅韵皆此后主与江南通好遣使者赵季札往聘购得李绅武宗朝入相制书还以遗昊昊结防楼置其中尽召成都声伎昊朝服前迎归私第大防宾客宴饮所费不赀以帛二千匹谢季札初前蜀降唐昊草其表后主之降也其表亦昊所为蜀人潜署其门曰世修降表李家见者哂之有集二十卷目为枢机应用集又髙祖实録三十卷后主续成实録八十卷多防佚不全长子孝逢广政时官给事中宋改为膳部郎次子孝连尚凤仪公主入宋为将作少监孙德鏻至国子博士德錞进士及第
