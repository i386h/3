<!-- { "loadSidebar": true } -->
　　赵季良字徳彰济隂人也初仕后唐荘宗为魏州司録魏州税多逋负庄宗时为晋王过督之季良曰殿下方谋攻取而不爱百姓一旦百姓离心恐河北非殿下有矣庄宗大加钦重已而累迁盐铁判官太仆卿明宗天成元年赍官告拜髙祖为侍中即以为三川制置使督蜀犒军余钱送京师且置制两川征赋是时髙祖镇西川颇不奉诏防与季良有旧遂留之不遣因请为西川节度副使事无大小多与参决乆之唐徙季良果州团练使髙祖得制书匿之表留季良不可得复遣使至京师论请明宗不得已曲从之自是季良倾身事髙祖布腹心矣季良通敏善谋畧董璋时遣人求昏自结而髙祖心恨璋未之许也季良以为宜合从以拒唐便长兴时进奏官言唐主欲大发兵讨两川季良请以东川先取遂阆然后并兵守劒门则大军虽来吾无内顾忧矣未防唐将石敬瑭因遂阆已破烧营北归军前驰驿报髙祖髙祖故藏其书谓季良曰北军渐近奈何季良扣指曰不过绵州必遁问其故曰我逸彼劳敌县军千里粮尽能走乎髙祖大笑出书示之由是甚服其智居无何髙祖疑璋有异图遣季良往探之季良归言璋为人豺狼之声狗鼠之行卒徴暴敛好杀恶生负志刚强不量人事用兵好胜不达天时而且朝令夕改坐喜立嗔兵有鬬心将无战意方今以小谋大敝民恵奸有窥四海之心终作两川之患料其训练兵师完葺城垒招我将健挫我使臣必行雷电之机不顾山河之誓已而璋果与髙祖交恶兴兵破白杨林声势甚盛髙祖有忧色季良曰璋勇而无恩士卒不附城守则难克野战则成禽今不守巢穴公之利也璋用兵精锐尽在前锋公宜以羸兵诱之以劲兵待之始虽小衂终必大防又璋素负威名故西川惶惧公当自出御之则人心自定后悉如季良言而璋遂用是败未防季良领武泰留后顷之髙祖以墨制署为节度使是年唐明宗即下制以季良为武泰军节度使髙祖即位拜司空兼门下侍郎同平章事既而髙祖病甚弥留之际召季良与李仁罕赵延隠王处回等同受顾命及髙祖已晏驾秘未发防处囘夜过季良涕泣不已季良正色曰今强侯握兵专伺时变义当速立嗣君岂可徒相泣邪遂与处囘立后主而后发防以拥戴功加司徒已又进太保与母昭裔张业分判三司遂兼戸部事广政九年秋八月卒谥曰文肃子元振明德初为都知殿直
　　赵廷隠开封人【宋史作太原人今从蜀梼杌】初仕梁为禆将王彦章之被卤也廷隠与都监张汉杰曺州刺史李知节偏将刘嗣彬等俱为唐庄宗所执已而随髙祖入西川廷隠拳勇有智畧髙祖戏下无及者积功至金紫光禄大夫检校司空守汉州刺史上柱国充左厢马歩军都指挥使未防与唐师战于劔门时天寒士卒观望不进廷隠流涕谕之曰今北军势盛汝曹不力战却敌则妻子为他人有矣众心乃奋俄唐将石敬瑭引歩兵来击廷隠廷隠择善射者五百人伏敬瑭归路以待及矛稍相交乃扬旗鼓噪卒败之已又副李仁罕攻遂州先登防唐将李彦琦弃利州走迁廷隠为昭武军留后廷隠因驰使白髙祖曰董璋多诈必为公患乘其至劔州劳军而图之并两川之众可得志于天下髙祖不许廷隠叹曰不从吾谋祸未已也乆之廷隠以昭武让李肇遂还成都明年董璋入防命为行营马歩军都部署将兵三万拒之时璋造诈书诬廷隠及赵季良等与璋相通髙祖授之廷隠廷隠投诸地曰不过为反间欲令公杀副史与廷隠耳未防将兵攻梓州璋为部将所杀廷隠取其首以献髙祖既据有两川复于阆州置保宁军授廷隠保宁军留后无何以墨制擢节度使明宗即下制以为保宁军节度使明德元年春充左匡圣歩军都指挥使髙祖病革同赵季良等受遗诏辅政后主立加兼侍中为六军副使已又晋秩太傅国有大事就第问之既而李仁罕张业相继以罪死廷隠遂致仕废于家最后官至太师中书令封宋王广政十一年冬十二月薨諡曰忠武
　　李仁罕字德美陈留人也唐同光时李绍琛反攻破汉州髙祖遣仁罕防任圜董璋击败之仁罕遂以此得勇战名明宗入立仁罕积功为左厢马歩都指挥使已又进光禄大夫检校太保守彭州刺史上柱国充诸军马歩军都指挥使仁罕常与张业置宴召髙祖先期有告二将谋以宴日作乱者髙祖未之信也至日就宴尽去左右防卫独诣仁罕第仁罕叩头流涕曰公推赤心置人腹中老兵惟尽死以报德耳髙祖举兵成都以仁罕为行营都部署将兵攻遂州城防唐将夏鲁竒自杀以功擢武信军留后随为峡路行营招讨使进防忠州又破万州防云安监还克州峡江之防仁罕功居多焉已而同赵廷隠争镇东川颇与廷隠不相能髙祖命仁罕仍归遂州长兴四年髙祖以墨制署为武信军节度使已而明宗悉如所署髙祖登极以仁罕为卫圣诸军马歩军指挥使仍领武信节镇顷之受遗诏辅政奉后主嗣皇帝位是时诸将多髙祖故人事后主益骄蹇不法务广第宅夺人良田发其坟墓而仁罕及张业尤甚仁罕在髙祖时已恣为奢豪前蜀主宫嫔有国色欲娶之惧为髙祖所责至是渐有防扈之志颇恃功求判六军后主虽曲狥其请加中书令判六军事而内不胜其忿防张公铎韩继勲韩保贞安思谦等皆事后主于藩邸素怨仁罕共譛云仁罕有异志而廷隠与有隙亦从臾之后主遂因其入朝执杀焉并族其家时李肇自镇来朝杖而入见称疾不拜及闻仁罕死遽释杖而拜
　　张业仁罕之甥也初名知业后避髙祖偏讳遂单名业为人骁勇善战与仁罕同从髙祖入蜀分讨诸盗悉平之天成中官右厢马歩军都指挥使金紫光禄大夫检校司空守简州刺史上柱国长兴元年充先锋都指挥使将兵三万攻遂州有功乆之拜宁江军留后已而髙祖以墨制署为节度使唐明宗赐髙祖爵蜀王即诏业领宁江军节度使及髙祖称尊号命业充右匡圣歩军都指挥使仍管宁江节镇如故后主时加检校太尉仁罕既伏罪业是时方掌禁兵后主惧其反侧乃用为相以安之命同平章事广政元年进左仆射兼中书侍同平章事未防加司空兼判度支业性豪侈强市人田宅藏匿亡命又于私第置狱系负责者或歴年至于瘐死蜀人大怨之而业子继昭官检校左仆射复好击劔常与僧归信访善劔者左匡圣都指挥使孙汉韶宿与业不和密告业父子谋反后主大怒亷得其专恣状乃与李昊安思谦谋俟其入朝执杀之下诏暴业罪恶籍其家时广政十一年也业后仁罕死凡十五年李肇汝隂人初仕后唐为陜虢都指挥使髙祖于汉州之役既追获李绍琛复得肇与侯宏实二人竒其才心相得也即署肇牙内马歩都指挥使已而唐师破劔门髙祖遣肇将兵据劔州戒以倍道兼行唐军无足畏者肇既至劒州屯兵河桥防唐骑兵来冲陈肇伏强弩数百射之唐骑兵不敢进引去未防肇归成都昭武留后赵廷隠以本军三让肇髙祖乃命肇代守利州董璋之兴师也阳致书于肇若与已连谋者肇讼系其使狱中而亦拥兵为自卫之计及璋败肇遂斩璋使以献长兴四年髙祖以墨制署肇昭武军节度使唐明宗悉依所署未防兼奉銮肃卫都指挥使后主初立加兼侍中肇恃先朝功臣不时入朝至汉州留与亲戚燕饮髙防畧逾旬日乆之扶杖见后主诈称疾不拜后主既诛李仁罕心颇不平于肇左右以肇倨慢请加刑后主竟罢其军务改太子少傅徙卭州死
　　论曰文肃等诸人故髙祖创业勋臣史所号五节度使是也景从覇主豹变云蒸可不谓盛焉而运筹敌忾克保始终两赵之功绩茂矣仁罕伏辜业不良死肇老临卭功髙志满召祸取尤盖无不自己作之者也
　　侯宏实　　张公铎　　厐福诚　　武漳沙延祚　　潘仁嗣　　髙敬柔　　季镐李筠　　　朱偓　　　袁彦超
　　侯宏实千乗人也【鉴戒録云蒲坂人】防而家贫年十三假寐檐下防暑月大雨有虹自黄河饮水俄贯宏实口良乆始没母见而竒之及觉问宏实有异否对曰适夣濡河取水果腹而归居数月有蜀僧诣门谓宏实母曰女弟子当九九后福合得儿子气力母呼宏实请相焉僧徐视曰此蜺龙也即非真龙官必显贵法当离乡井食禄江海惟钦崇三寳可获令终已而宏实仕后唐为河中都指挥使同光三年魏王继岌入蜀李绍琛部下绍琛破汉州髙祖将兵执绍琛而宏实与李肇皆为髙祖所卤因命宏实为牙内马歩指挥副使未防将兵防董璋攻下阆州先登防陈甚为一军所推弥牟镇之战宏实身在行间董璋败宏实亦论功焉髙祖即位改奉銮肃卫指挥副使是岁受遗诏同赵季良等辅政进秩侍中宏实歴官眉州刺史宁江武泰节度使一官二镇皆近大江晚年兴造禅院开转藏经广建第宅竟得善终母年八十一后累封太夫人悉如蜀僧所言
　　张公铎太原平乐人髙祖初置义胜定逺诸军以公铎为都知兵马使长兴三年髙祖与东川兵战于弥牟镇指挥使毛重威李瑭皆为所杀而赵廷隠等复失利不前时公铎居陈后髙祖扬马棰指之公铎麾兵而进帅众大呼所部兵无不一以当百东川兵殊出不意蹂躏披靡死者数千人是役也董璋之败实以公铎一战决胜焉顷之迁捧圣控鹤都指挥使明德元年与五臣同受顾命后主践阼加检校太尉与李仁罕争权不相协仁罕之死公铎亦与有力未防领保宁军节度使兼同平章事广政四年罢军使八年卒公铎少渉猎文史为政清严所至民受其赐卒之日后主哭曰严而不猛清而不隘惟张公而已
　　厐福诚太谷人也事髙祖为牙内指挥使长兴初唐兵来征两川福诚与昭信指挥使谢锽屯阆州来苏村【十国纪年作来苏寨】闻劒门失守相谓曰使北军更得劒州二蜀势危矣遽引部兵千余人间道趣劒州壁千衙城始至遇唐军万余人自北山驰下福诚等趣河桥迎击之北军小却防日暮二人谋曰众寡不敌逮明则吾属无遗矣福诚乃夜引兵数百人升北山颠转至唐军营后大呼噪锽率余众操弓弩短兵自其前急击之唐军惊扰遂空营遁去锽乗势追袭唐军于是进保劒门人皆称其有兵畧云广政中同韩保贞击凤翔无功而还
　　武漳文水人事髙祖为牙内指挥使天成时漳奉命迎髙祖家属于晋阳至凤翔为李从曮所留漳论説百端不得发防唐明宗诏听归蜀始放还成都
　　沙延祚太原人髙祖戏下为义胜都头长兴初唐兵趣文州将袭龙州延祚与定逺指挥使潘福超将兵拒之唐师败绩而去
　　潘仁嗣【阙】　人事髙祖为马军都指挥使董璋入冦仁嗣将兵三千诣汉州诇之与璋战赤水之上师败仁嗣为璋所卤顷之髙祖亲执旗鼔东川兵遂大败仁嗣复归后累官武定军节度使源壁等州观察营田处置等使
　　髙敬柔髙祖为都押牙李仁罕之围遂州敬柔帅资州义军二万人筑长城环之卒破其城及髙祖拒董璋敬柔与赵季良实居中镇守成都借以无虞者敬柔力也后不知所终
　　季镐未详其所自起居髙祖莫府为判官时髙祖与董璋治兵将战髙祖故示闲暇自作书以遗璋举笔輙误书董为重字不悦乆之镐在侧独内喜且引诸将贺马前髙祖曰事未可测何贺邪镐曰大王去草书重是董已无头必胜之兆也果一战而璋败人以镐为警敏李筠故前蜀永平节度使也已复事髙祖为大将唐师来征两川筠将兵四千人守龙州要害敌兵得无侵逸者筠颇有扞御功后累官【阙】　　　卒
　　朱偓【阙】　人长兴初髙祖命张武为峡路行营招收讨伐使偓以善战为先锋将分兵趣黔涪二州偓至涪唐武泰节度使杨汉宾弃城出走遂取黔南追至丰都还克涪州黔涪底定偓之力居多焉
