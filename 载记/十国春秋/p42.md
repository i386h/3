<!-- { "loadSidebar": true } -->
　　继勲少从晖兵间为偏将滁州之役晖力战甚急继勲欲遁晖操戈击之弗及遂逸以父死难擢将军歴池饶二州刺史以吏事称入为神衞统军都指挥使【一作诸军都虞侯】时诸老将死亡畧尽继勲年尚少且无战功徒以家世遂拜大将军赀产优赡名园甲第冠絶金陵多畜声伎厚自奉养珠翠环列儗于王者开寳中宋师傅城继勲保惜富贵无效死之意第欲后主亟降【宋史云继勲侄绍杰亦以继勲故为巡检继勲令绍杰入见陈归命之计防有风雹又宻陈灭亡之兆】闻诸军败绩则怡愉窃喜偏禆有募死士谋夜出奋击者輙鞭而囚之由是军情忿恚百姓切齿继勲自度罪恶日闻希复进见后主召议事亦辞以军务不至又内结传诏使一切军情皆防蔽不奏及后主登城见宋师旌旗垒栅弥徧四郊始大骇失色诱继勲入宫责其流言不用命状遂以属吏方出宫门军士云集脔割之顷刻而尽【宋史云侄绍杰亦被诛煜皆赦其妻子】
　　论曰孟坚陈诲林仁肇皆闽故将也先后归唐行间効力岂非所云楚材晋用邪然诲以功名显坚以血战亡而仁肇倾心谋国反用间死夫固有幸不幸哉皇甫晖以乱卒位刺史拔身南奔滁州之败义不求生庶几可为晚葢者矣
　　李平　　朱元
　　李平本姓名曰杨讷少为嵩山道士与汝阴布衣舒元共学数年业成同游蒲中客于河中节度使李守贞守贞叛汉使两人怀表间行乞师于金陵元宗出师数万为之声援甫出境而守贞死两人无所复命且元宗遇之厚因留事元宗而讷始自称李平元亦易姓朱皆以为尚书郎吴越侵常州平言已有武畧因以为将固辞迁衞尉少卿使领偏师巡江北周兵取蕲州不能有复弃而归乃以平为刺史朱元叛元宗以平本与朱元同来虑其不自安召还都使者失指械平以归元宗大惊慰勉之拜永安军节度使召为衞尉卿初潘佑好老庄平为道士时习神仙修养之说而动多怪妄常言仙人神鬼与通接佑因与游且交好平又稍稍言佑父处常今已为仙官而已与佑亦名在僊籍家置静室人莫能窥后主时佑既获用平亦上书请复井田法豪民有买贫户田者勒令还之又依周礼造民籍复造牛籍课民种桑后主本好古务农甚悦其言使判司农寺平亟于成功施设无渐人不以为便后主亦中悔罢之而佑歴诋一时公卿独荐平可大用请以判司会府羣议益不平会佑以直谏得罪因坐以与平淫祀鬼神事系平大理狱缢死狱中妻子徙防州明年宥其家廪给之朱元颍川沈邱人【江南野史作蒲津人】即舒元也少倜傥辨防疆记通左氏春秋元既与李平留事元宗以驾部员外郎待诏文理院数上书论事言今幸中原多故茍支嵗月非所以为国当取湖湘闽越钱塘以固根本且请专任军旅以次讨定用事者嫉其言共谮之以为逺人谋握兵包藏莫测遂罢待诏元失意与平时时纵酒不事事朝廷亦优容之保大末周师入淮南元请对言兵事元宗大悦命从齐王景达救寿州元善抚士卒与同甘苦每临战誓众辞防慷慨流涕被面闻者皆有奋志初复舒和蕲州以功加淮南北面行营应援都监继与边镐许文镇栅紫金山军声颇振益栅且及寿州元恃功时或违景达节制监军使陈觉素与元有隙且妬其能屡表元本学术纵横不可信不宜付以兵柄元宗乃命杨守忠代之守忠至元帅府景达檄元计事元愤恨欲自杀其客宋洎曰大丈夫何往不富贵何必为妻子死乎遂举寨万余人降周【江南野史云元将叛其裨将时廷厚死不从元杀之至紫金山战遂以所部降于世宗】由是诸军皆溃镐文稹守忠皆被擒事闻元宗大怒族其家元家在江南娶查文徽女为妻文徽累表乞其命元宗署疏尾曰只斩元妻不知查女竟坐戮文徽以珠裯覆尸于市哭之陨絶观者垂涕元归周复姓舒世宗爱其骁果以为蔡州团练使其母犹在沈邱遂迎养焉宋太祖受禅迁汀州防御使改白波兵马都监太平兴国二年卒年五十五赠武泰军节度使次子知雄歴官供备库使知处州真宗时请入道隠嵩山赐号崇大师常献字母图有诏襃奬
　　论曰李平朱元负才知兵近世之能臣也然平酷嗜左道元义昧和衷以斯免祸难矣谮人罔极或死或奔葢不能不为二人慨云










　　十国春秋卷二十四
　　钦定四库全书
　　十国春秋卷二十五
　　检讨吴任臣撰
　　南唐十一
　　张易　　萧俨　　张义方　　江文蔚
　　李贻业　欧阳广　乔匡舜　　张泌
　　汪焕
　　张易字简能魏州元城人高祖万福故唐金吾将军后徙莱州掖县易性豪举尚气少读书于长白山又徙王屋及嵩山苦学自励食无盐酪者五嵗齐有高士王达灵居海上博学精识少许可易从之游数年入洛举进士不中以升元二年南归授校书郎大理评事时方重赤县除上元令元宗立以水部员外郎通判歙州刺史朱匡业平居甚谨而醉则使酒虐人果于诛杀无敢犯者易至赴其宴先已饮醉就席酒甫一再行掷杯推案攘袂大呼诟责锋起匡业尚醒愕然不敢对惟曰通判醉甚不可当也易巍峩喑呜自若俄引去匡业使吏掖就马自是见易加敬不复敢使酒郡事亦頼以济太弟景遂初立高选宫僚召为賛善大夫景遂召饮以玉杯行酒因与坐客传玩至易忽大言曰殿下有重宝轻士之意何邪抵于柱础碎之坐皆失色【南唐近事云易常侍晏昭爱宫储后持所爱玉杯亲酌易酒捧玩勤至有不顾之色易张目排座抗音而让曰殿下轻人重器不止亏损至德恐乖圣人慈俭之防言讫碎玉杯于殿柱】景遂不以为忤避席谢之待易益厚【钓矶立谈云易当使海东景遂惊促入白上以为朝臣如张易不可多得奈何逺使使之冒犯风涛也上曰无忧也如易为人海神岂敢侮之邪】迁刑部郎中判大理寺周师南侵时江淮久安人不知战师徒屡北上下震恐易独扬言朝路曰国家被山带海守弈世之业昔者夫差以无道之兵威陵齐晋孙权以草创之国势遏曹刘今若上下并力敌何足畏哉元宗闻而异之名使宿直禁中议事然亦不能用也陈觉李征古方用事朝野侧目易一日朝退叹曰吾忝廷尉职诛邪孽当手毙二防以谢旷官俄以吴越犯边出为宣歙招谕使判宣州前刺史方筑州城役徒数万一切罢遣之曰自守者弱逺图者强何以城为吴越闻之慑伏不敢复犯后主封吴王召易为吴王司马东宫建又为左庶子后主即位迁谏议大夫复判大理寺寻乞解大理改勤政殿学士判御史台采武德至宝厯君臣问对及臣下论奏骨鲠者七十事为七卷曰谏奏集上之注太经未成卒年六十一
　　萧俨庐陵人甫十嵗诣广陵以童子科擢第及长志量方正交不茍合授秘书省正字烈祖受禅迁大理司直除刑部郎中以明允称升元格盗物直三缗者处极刑是时豪民甲曝衣箧庭中俄失去衾服直数十千疑隣民乙窃之白邑令诬服为盗诘其赃则云鬻市中葢不胜楚掠也已将行刑呼寃动人长吏具以闻烈祖命俨覆案之俨受命卒不得其要领因素食沐浴祷于神翼日忽雷雨自西北起至甲家震死一牛剖腹得所失衾服故牛所噉犹未尽溃也遂赦乙而俨声大着烈祖晚服金石药多暴怒近臣数被谴罚宣徽副使陈觉不自安称疾在告者数月及闻遗诏即以其日造朝俨劾奏觉倾耳私室以俟升遐请案其罪不报烈祖辅吴设法禁以良人为奴至是冯延巳延鲁欲广置伎妾輙矫制托称民贫许卖子女俨驳曰昔延鲁为东都判官已有此请大行以访臣臣对曰陛下纳麓之初出库金赎民孰不归心今宝运中兴人仰德泽奈何欲使鬻子女资豪家役使乎大行以臣言为然请罪延鲁臣曰此但智识浅陋耳非有他也罪之且塞言路大行乃斜封其奏抹三笔持入宫愿求之宫中既而果得延鲁奏会大臣方以豪侈相尚利于广声色因共谓遗制已宣行不当追改遂已元宗初以国让诸弟羣下持不可乃以齐王景遂为诸道兵马元帅燕王景达副之宣告国人以兄弟相传之意俨极谏谓夏殷以来天下为家父子相传不易之典也景遂景达亦固辞不敢当然元宗意愈确不之听江文蔚韩熙载典太常礼仪议烈祖称宗俨独建言帝王已失之已得之谓之反正非已失之自己复之谓之中兴中兴之君庙宜称祖先帝兴已坠之业不应屈而称宗文蔚亦以俨议为当遂用之保大二年元宗终欲传位景遂下诏命总庶政惟魏岑查文徽得奏事余非特召不得对俨上疏力争会宋齐邱贾崇俱以为不可遂收诏不行其后元宗于宫中作百尺楼召近臣入视皆叹其宏丽俨独曰恨楼下无井元宗问其故对曰以此不及景阳楼耳【一云俨曰比景阳但少一井耳】元宗怒贬为舒州判官节度使孙晟遣州兵给俨实防衞之俨谓晟曰仆以谏诤获罪非有他志顾命之日君持异议几危社稷君之罪不重于仆邪今反见防何也晟惭即撤去俄召还为大理卿【一作兼给事中○案马令南唐书是时俨因断狱失入用事者欲诛之頼宰相冯延已固争以谓赦前失入罪不当死遂贬南昌令因归庐陵幞巾素裙诣郡防设拜敬守桑梓言谈服御不改乡俗防燕故老姻旧语笑雍穆俄复旧官此事陆防书不载】后主初嗣位数与嬖幸弈碁俨入见作色投局于地后主大骇诘之曰汝欲效魏征邪俨曰臣非魏征则陛下亦非太宗矣后主为罢弈俨秉身方直弹奏不阿百官贵戚敛衽避之后归宋以老病居乡里因讼至郡言辞舛错郡倅不知其疾以为愚谬曰江南用汝軰为正卿不亡何待卒年七十五【一作七十】至无一金
　　张义方不知其所以进烈祖受呉禅用为侍御史义方既就职即上疏曰古之任御史者非止平狱讼肃班列也有怙威侮法弃忠贼义树朋党蔽聪明者得以紏弹至于人主好游畋声色说奢侈佞媚赏非功罚非罪得以论争使诸侯不敢乱法百司不得盗权则御史为不失职今文武材行之士固不为乏而贪墨陵犯伤风教弃仁义者犹未革心臣欲奉陛下徳音先举忠孝洁亷请颁爵赏然后绳紏乖戾以正典刑小则上疏论刑大则对仗弹奏臣每痛国家之败非独人君不明葢官卑者畏罪而不言位尊者持禄而不谏上下茍且至于沦亡今臣诚不忍忘君亲之义有所不尽惟陛下幸赦之疏奏烈祖大加称赏制曰孤始任义方以风宪乃能力振朝纲辞皆谠切可宣示朝野赐义方衣一袭以旌直言义方始名元达烈祖方倚以肃正邪慝取前朝王义方名以易之故义方得尽忠焉义方常令道士陈友合丹于牛头山未成会遘疾命子弟发丹灶取一丸饵之遂病瘖而卒【南唐近事云丹灶下有巨虺火吻锦鳞蛇蜒其间若为神物防持义方取丹自饵瘖痖而终识者以为气未尽服之阴者不夀也】
