<!-- { "loadSidebar": true } -->
　　李金全其先吐谷浑人事唐明宗为厮养以骁勇善骑射常从征伐积功至刺史天成中官龙武节度使务为贪暴罢归献马数百匹居数日又献明宗谓曰卿马何多邪卿在泾州治状如何乃以马为事乎晋高祖时为安逺军节度使金全素戅直不耐烦剧中门使【五代史作左都押衙】胡汉荣稍稍用事以贪横闻高祖征汉荣还阙欲治其罪金全将防不遣【五代史云高祖选亷史贾仁沼代之且召汉荣汉荣教金全留已而不遣金全客厐令图谏曰仁沼昔亊王晏球晏球攻王都于中山都遣善射者登城射晏球中兠牟仁沼从后引射善射者一发而毙晏球求其人欲厚赏之仁沼退而不言此天下之忠臣也都败晏球遣仁沼献捷于京师凡所赐与甚厚悉以分故人亲戚之贫者此天下之亷士也为人如此岂有为人谋而不善者乎宜纳仁沼而遣汉荣汉荣闻之夜使人杀令图而酖仁沼仁沼舌坏而死】髙祖疑金全有他志乃以马全节代之且召金全还将有处分【马令南唐书云贾仁沼二子欲诣阙诉父寃汉荣惧绐告曰邸吏刘珂密遣人驰报朝廷召公有异处分】金全惧遣从事张纬奉表归附烈祖纳之命鄂州屯营使李承段处恭帅兵三千逆金全陈于城外俟金全出殿之金全行至泌川【五代史作汊川】引领北望涕泣而诀承等至安州之夕輙违命大掠城中得金帛不可计及还晋将安审晖【一作辉】追及于马蝗谷【马令南唐书作马黄谷】处恭死于陈承裕帅余兵扼云梦桥复为审晖所败执而杀之金全至拜天威统军出为镇海军节度使汉隠帝时李守贞以河中叛来乞师魏岑查文徽建议往赴时刘彦贞以攻取自任元宗欲借金全宿将威望以为北面行营招讨使救河中彦贞副之文徽为监军使岑为沿淮巡检使师出沐阳次沂州金全曰诸君以河中在何处而欲自此转战以前邪势必不能及徒为国生事耳方会食帐中骑告北兵数百并涧皆羸弱诸将欲掩击之金全下令曰敢言过涧者斩及暮伏兵四起旗帜蔽日金鼓声闻十余里诸将乃服金全善料敌逾月保海州遂引归金全曰吾全师而还不得为无功矣拜右衞圣统军领义成军节度使兼侍中保大八年卒于金陵【金陵志李顺公墓在上元县金陵乡七里铺髙越撰碑文】年六十多内宠子女凡三十二人朝遣少府监王仲连持节册赠中书令諡曰顺
　　卢文进字大用范阳人也初为刘守光骑将已而降后唐庄宗拜蔚州【一作夀州】刺史庄宗以属其弟存矩存矩时为新州团练使统山后八军知文进有女少而艶求为侧室文进不得已与之而内常防齿欲甘心焉因与乱军袭杀存矩攻新武二州不克奔契丹娶契丹公主为其平州刺史明宗时复率众数万归唐仕至安逺节度使晋髙祖立与契丹约为父子文进惧不自安且本燕人尚气不能屈于晋乃决计归吴遂杀其行军司马冯知非【五代史作冯知兆马令南唐书作姚知兆今从陆防南唐书】副使杜重贵送欵烈祖时烈祖辅吴为齐王将受禅乃遣将祖全防以兵二千迎之文进居数镇颇有善政兵民爱之其将行也从数骑按营垒别其裨将李藏机等将士皆拜泣为诀烈祖以文进为天威统军宁国节度使改镇海军节度使委任宾佐政绩甚美润州市大火文进使马歩救之益炽文进怒自出府门斩马步使传声火止【九国志云使召马步使将斩之声至火即灭】人皆异之召还授左卫上将军兼中书令封范阳郡王奉朝请犹给藩镇俸居无何卒文进身长七尺状貌伟然自其奔契丹时数引契丹掠幽蓟境又教契丹以中国织絍工作无不备由是契丹益强及其南奔始晦迹务恭谨礼接文士谦谦若不足其所谈论祗朝廷仪制台阁故事而口未尝言兵冯延已素恶文进文进亦于延已不少下殁后延已诬以阴事尽收文进诸子欲籍其家营田判官高越文进女夫也乃上书讼文进寃指延已过恶词气甚厉时延已方用事人颇壮之元宗怒以越属吏贬蕲州司士叅军而卢氏亦頼以得全先是文进攻新州不利夜走坠堑一跃而出迟明视之故黒龙潭也絶岸数丈深不可测又常有大蛇径至坐间引首及膝文进取食饲之而去由是自负反复南北终无挫衂焉文进在金陵时为客言往陷契丹常猎于郊遇昼晦如夜星象灿然大骇偶得一土人问之曰此谓之笪日何足异顷自当复良久果如其言日方午也又曾至无定河见人胫骨大如柱长可七尺皆异事云
　　论曰李金全卢文进故北方之虎臣负衅来归咸称名将乃援师不进全军而还倘兵法所云知彼知已非与至文进奏绩宣润折节礼贤抑亦可谓善保功名者矣孟坚　　陈诲【子德诚】林仁肇　　皇甫晖【子继勲】
　　孟坚始事闽为建州裨将骁勇多智畧与闽景宗有隙坚知其必败会查文徽讨王氏之乱坚降焉文徽即以兵付之出竒鏖撃所向有功及冯延鲁攻福州坚亦在兵间吴越援兵自海道至阻淖不得登岸延鲁不知兵急于破敌欲敛兵诱而蹙之坚谏曰吴越兵进退俱不能方致死于我使得至平地未见可胜也延鲁大言曰吾自击之无预君事吴越兵得平地果不可制李义兵自城中出尽锐夹击延鲁大败弃军遁坚力战以死陈诲建安人始生数月足胫能履父异之因小字阿铁及长趫捷有勇力时人呼为陈铁事闽富沙王为将保大初元宗遣将攻建州傅其城诲数出挑战先锋桥使王建封克外郛擒诲将斩之已解衣伏锧忽脱身絶驰追者数十百軰莫能及自归于大将查文徽文徽骇异用为战棹指挥使领故部曲已而从攻福州冯延鲁败走诸营皆溃死者万计委军实戎器不可胜计诲独殿后收所弃金帛二十万以归文徽镇建州诲为劒州刺史谍者告吴越戍兵弃福州遁归文徽暗而贪功即率诲俱进诲以战舰入闽江适秋雨水暴涨一夕七百里抵城下与吴越水军遇遂战于江中诲素善水没入江凿吴越楼船沉之仍以木作蛟龙形涌于江面吴越兵惊溃乃大呼击之擒其将马先进叶仁安降郑彦华始知福州未常有变城中多诲亲故方遣间使招之文徽勒步骑继至福州伪迎文徽传令入城诲以所闻告且曰仆闽产也岂不能料闽人之情闽人谟信【闽音以无信为谟信】未可速进宜先立寨整众俟所招亲故来得其实徐图之文徽曰狐疑且生变乘机据城上防也麾兵遽入诲料为必败植旗鸣鼔列兵江干以须之文徽入果被执诲全军还劒州献先进于金陵释彦华等用为将福州两交兵皆大败涂地诲在兵间独有功号名将遂迁永安军节度使【南唐近事云陈诲嗜鸽驯养千余只诲自南剑牧拜建州观察使去郡前一月羣鸽先之富沙旧所无孑遗矣又常因早衙有一鸽投诲之怀袖中为鹰□所击故诲感之自是不复食鸽】兼侍中【江南野史云后累至同平章事】训兵积谷隠然为大镇常破福州兵于南台江军声大震由是朝廷委以南方而名其军曰忠义周兵入淮南诲遣子德诚率镇兵赴难诲在镇十余年多荐举儒学甄升将校时议多之后主初引疾求罢乃以其弟谦为留后召诲还都后主亲临其第视问慰劳【阙】
　　年七月卒封闽国公諡忠烈闽之乱士民几殱惟诲之宗族益盛诸子悉至显官当世荣焉
　　德诚少好学才兼文武有能诗名周师南侵元宗遣潘承祐诣泉建召募骁勇承祐奏言陈诲子德诚有材畧可用因命德诚引卒数千赴寿春时诸将战多不利惟德诚出入坚敌未尝少挫锋锐班师日特旌其军曰百胜以荣之拜和州刺史有政绩后与叔父谦继领建州节旄世称其有父风云
　　林仁肇建阳人【闽臣林仁翰弟】刚毅多力身长六尺余姿貌伟岸文身为虎形事闽为禆将与陈铁齐名军中谓之林虎子【一作虎儿】闽亡未有所附会周攻淮南潘承祐荐之拔为将率偏师援寿州攻城南大寨有功又破濠州水栅擢淮南屯营应援使时周人正阳浮桥初成扼援师道仁肇率敢死士千人以舟实薪刍乘风举火焚桥周驸马都尉张永德来争会风囘火不得施势少郤永德鼔噪乘之南军遂败仁肇独骑囘殿永德故猿臂善射引弓射之矢至仁肇所輙为格去永德大骇曰敌有人未可逼也【陆防南唐书作此壮士不可逼也】舍之归及割地许平元宗以为镇海军节度使已而移镇武昌开寳时李重进举兵扬州宋讨平之而淮南诸郡所守各不过千人仁肇密言于后主曰宋淮南诸州戍守单弱而连年出兵灭西蜀平荆朗今又取岭表往返数千里师旅罢敝此在兵家为有可乘之势请假臣兵数万出寿春渡淝淮据正阳因其思旧之民累年之粟复取淮甸势如转丸臣起兵日仍驰闻北朝言臣据兵窃叛事成归国否则请族臣以明陛下无二后主惊曰无妄言宗社斩矣未几以仁肇为南都留守南昌尹仁肇素起家行伍虽任将帅恒与士卒均食同服以故多得士心又与皇甫继勲朱令赟軰不恊因搆仁肇求援宋朝欲自王江西而宋太祖忌仁肇名亦赂其侍者窃取仁肇象悬别室【南唐书云令人密往武昌僧院窃仁肇画像归】时南楚国公从善质于汴引从善观之曰仁肇行且降先持此为信耳【江南野史云太祖欲平江南患仁肇勇畧私于仁肇左右窃取其存神俟江南朝贡至以示其使曰汝以斯图何如对曰此似本国林仁肇因曰仁肇且将至矣】又指空馆曰将以此赐仁肇后主闻之不知其行间也潜使人酖仁肇仁肇少罹风疾有口过医工云法得之肺掩不正及遇酖而口秽顿减翼日卒初仁肇见知于陈乔雅器重之曰令仁肇将外乔居中掌机务国土虽蹙未易图也至仁肇死乔曰事势如此而杀忠臣吾不知死所矣为嗟叹累日
　　皇甫晖魏州人初事唐晋事具五代史契丹入中原晖时为密州刺史与棣州【马令南书作秦州】刺史王建俱南奔元宗遣舟楫迎之将至念本起凶贼惧不为时所容至秦淮赴水求死舟人亟援出之自言如履大石入朝歴歙州刺史神衞军都虞侯奉化军节度使加同中书门下平章事周师攻淮南为北面行营应援使会刘彦贞姚凤兵以行彦贞举动躁挠人测其必败晖独持重部分甚整士亦乐为用周人颇惮之及彦贞败死晖凤退保清流关周世宗亲帅众尽锐攻寿州而分兵袭清流晖陈山下周兵出山后邀击晖大败犹收兵且战且行入滁州滁州刺史王绍顔已委城遁晖无所归方断桥自守周兵涉水逾城而入执晖凤送寿州行在【按史纂左编李景命大将皇甫晖监军姚凤提兵十万扼滁州宋太祖以周军数千与晖遇于清流闗隘路周师大败晖整全师入憇滁州城下会翊日再出太祖兵象闗下且虞晖兵再至因问计于村中赵学究学究即普也学究曰我有竒计所谓因败为胜转祸为福者今闗下有径路无人行者虽牌军亦不知之乃山之背也可以直抵城下方阻西涧水大涨之时彼必谓我既败之后无敢蹑其后者诚能由山背小路率兵浮西涧水至城下斩闗而入彼方战胜而骄解甲休众心不为备可以得志太祖即令誓师夜出小路行三军跨马浮西涧以迫城晖果不为备夺门以入既入晖始闻之率亲兵擐甲与太祖巷战三纵而三擒之既而主帅被擒云与南唐书所载小异附记于此】晖见世宗曰臣力惫欲暂坐及坐曰欲暂卧不俟命而卧神色自若仰而言曰晖自贝州卒伍起兵佐李嗣源遂成唐庄宗之祸后率众投江南位兼将相前后南北二朝大小数十战未常败而今日见擒者乃天賛大朝之盛亦南北勇怯不敌耳【史纂左编又云晖言今日见擒于赵防检者乃天賛赵防检岂臣所能及因盛称宋太祖之神武】世宗赐以金带鞍马数日创甚晖不肯治而死【周拜姚凤左屯衞将军】后滁人感晖意一日輙五时鸣钟以资荐晖云子继勲
