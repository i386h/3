<!-- { "loadSidebar": true } -->
　　论曰同光之末庄宗罹祸明宗入立中原非复沙陀氏有也髙祖雄据西蜀肇造丕基庶防乘时之英杰议者輙以葭莩之戚君臣之谊责其不勤王不谢罪过矣若乃叱斩李严不动声色驱除董璋举无遗筭克定东川奄有山南殆亦所谓天授威武者与








　　十国春秋卷四十八
<史部,载记类,十国春秋>
　　钦定四库全书
　　十国春秋巻四十九
　　检讨吴任臣撰
　　后蜀二
　　后主本纪
　　后主昶字保元初名仁赞高祖第三子也【长子本琼华公主子在唐不得立史夫其名】母贵妃李氏以天祐十六年十一月生仁赞于太原【案花蕋夫人宫词法云寺里中元节又是官家降诞辰是七月十五日为后主生辰矣然五国故事言十一月诞日号明庆节非七月也今姑从之】幼时聪悟才辨有日者周豹相之谓高祖曰此儿骨法非常宜爱之后又遣豹熟视仁赞于戏剧处既而告曰四十年偏霸之主非等闲也由是高祖特加爱念起家西川节度行军司马高祖称皇帝进检校太保东川节度使同中书门下平章事充崇圣宫使【一云衙内马步都指挥使】及高祖病革立为皇太子权监军国事顷之高祖晏驾秘不发防枢密使王处囬夜啓义兴门过司空赵季良涕泣季良曰泣无益也当速立嗣君以絶非望处囬收泪谢之遂与季良宣遗制命太子仁赞更名昶盖明德元年七月丙寅也丁卯昶于柩前嗣皇帝位时年十六【锦里耆旧传作年十四非】不改元仍称明德
　　明德元年秋九月加赵季良司徒张业检校太尉李肇王处囬俱兼侍中癸卯唐命凤翔益兵守东安镇以备我甲寅诏加卫圣诸军都指挥使武信节度使李仁罕兼中书令判六军事以左匡圣都指挥使保寕节度使赵廷隐兼侍中为六军副使仁罕自恃宿将有功求判六军令进奏吏宋从防以意谕枢密院又至学士院侦草麻帝不得已有是命帝自置殿直四番取将家及死事孤子为之乃命李仁罕子继宏赵季良于元振张业子继昭侯洪实子令钦赵廷隐子崇韬分为都知领焉冬十月奉銮肃卫都指挥使昭武节度使兼侍中李肇不时入朝庚午始至成都称足疾见帝不拜戊寅捧圣控鹤都指挥使张公铎与医官使韩继勲丰德库使韩保贞茶酒库使安思谦等谮李仁罕有逆志【锦里耆旧传又云王处四赵廷隐虑其难作请杀之】帝令继勲等与赵季良赵廷隐谋命武士执仁罕杀之丙午诏暴仁罕罪并其子继宏及宗从防【锦里耆旧传作宋让数人】等皆伏诛源州都押牙文景琛据城叛果州刺史李延厚讨平之戊子勒李肇以太子少傅致仕徙邛州时左右以肇倨慢请加诛遂有是处分唐雄武节度使张延朗围文州李延厚将果州兵屯兴州遣先登指挥使范延晖将兵却之是时唐阶州刺史郭知琼拔尖石寨兴州刺史冯晖屯干渠皆引兵归【时阶兴二州皆已入蜀唐盖使知琼晖领二州刺史进取而不克】十二月颁劝农桑诏曰刺守县令其务出入阡陌劳来三农望杏敦耕瞻蒲劝穑春鹒始转便具笼筐蟋蟀载吟即鸣机杼甲申塟文武圣德英烈明孝皇帝于和陵上庙号曰高祖是歳析盐亭县雍江草市置招葺院【院或作县】
　　明德二年春二月丙寅朔大赦戊寅尊母李氏为皇太后夏四月庚午以御史中丞母昭裔为中书侍郎同平章事六月赐江原县孝子张元帛三十段并米酒等物秋七月阆州大雨雹如鸡子鸟雀皆死暴风飘船上民屋巫者言灌口神与阆州神交战所致九月金州防御使全师郁攻唐金州拔水寨都监陈知隐托他事将兵三百遁去防御使马全节出奇拒我我兵乃退帝雅好击毬茂州録事参军幸寅逊上书谏止帝虽不从颇优容之
　　明德三年春三月地震荧惑犯积尸帝以积尸蜀分也欲禳之司天少监胡韫请不必禳乃寝其事帝酷喜走马未几马蹶皇太后曰奈何以驰骋为乐贻吾之忧帝由是稍止又为方士房中之术多采良家子以充后宫枢密副使韩保贞切谏帝即日出之赐保贞金数斤有上书者言台省官当择清流帝叹曰何不言择其人而任之左右请以其言诘上书者帝曰吾见唐太宗初即位狱吏孙伏伽上书言事皆见纳奈何劝我拒谏邪夏四月吴越遣使来聘冬十月遣使如吴越报聘十一月晋主即皇帝位于栁林己亥改元天福十二月丁亥申严钱禁
　　明德四年春正月乙卯朔日有食之【案晋高祖实録正月甲寅朔乙卯日食十国纪年云蜀乙卯朔日食盖晋人避三朝日食改厯耳】三月晋遣使告即位且叙姻好其书曰大晋皇帝奉书大蜀皇帝伏自中原多故大憝继兴朱氏不道而皇天不亲沙陀背义而苍天失望不期景运猥属眇躬方鼎足以分疆宜隣好之讲睦况有姻亲之旧敢交玉帛之懽机务方殷保摄是望帝复书用敌国礼冬十月蜀人谯本詈母忽化为虎奔城上兼侍中赵廷隐射杀之因见帝曰虎山林之兽而人化之入干城市虎旅中虑有不轨之士是夜卫军张洪谋叛翼日为其党所告伏诛洪太原人刚勇絶伦军中号为张大虫咸以为虎上城之騐十二月丁酉帝耀兵太门戊申大赦改明年元曰广政是歳晋人侵利州至剑门赵廷隐领兵拒退之
　　广政元年春正月帝谒和陵【自后岁以为常】以武信节度使同平章事张业为左仆射兼中书侍郎同平章事枢密使武泰节度使王处囬兼武信节度使同平章事三月上已节游大慈寺宴从官于玉溪院分韵赋诗优人以前蜀后主为戏命斩之是月民譌言后宫产蛇取人心肝为食百姓惊恐逾月乃止秋八月大水冬十月地震屋柱尽摇凡三日十一月以诞生日为明庆节帝幸佛寺散香是岁铸广政通宝钱【洪遵泉志曰广政钱径九分重三铢铜质浑厚字八分书】广政二年夏六月地震汹汹有声秋八月楚溪州刺史彭仕然引奬锦州蛮焚掠辰澧镇戍遣使乞师于我帝以道逺不许是岁太白昼见国中大水祖庙坏【四川总志云广政二年蜀大水孟氏庙坏】
　　广政三年春正月上元节帝观灯露台召舞倡李艳娘入宫赐其家钱十万夏四月太保兼门下侍郎同平章事赵季良请与门下侍郎同平章事母昭裔中书侍郎同平章事张业分判三司癸卯命季良判户部昭裔判盐铁业判度支五月地震帝问羣臣曰顷年地何频震羣臣对曰地道静而屡动此必强臣阴谋之事愿以为虑六月教坊部头孙延应王彦洪等谋逆伏诛延应故赵廷隐伶人以技选入教坊有妖尼语之曰君贵不可言至是谓其徒胡圭云今王氏苦竹开花侯侍中家马作人言银枪营中井水涌出地又数震正叛乱之兆也于是合十二人期以宴日持杖为俳优尽杀诸将而夺其兵为其党赵廷规所告尽禽焉冬十月地震从西北来声如暴风急雨之状
　　广政四年春二月丙辰加卫圣马步都指挥使武德节度使兼中书令赵廷隐枢密使武信节度使同平章事王处囬捧圣控鹤都指挥使保宁节度使同平章事张公铎检校官并罢其节度使三月甲戌以翰林学士承防李昊知武宁军散骑常侍刘英图知保宁军谏议大夫崔銮知武信军给事中谢从志知武泰军将作监张赞知宁江军先是节度使多领禁兵或以他职留成都委僚佐知留务专事聚敛政事不治民无所诉【左编陈恕传云孟氏旧政贼税轻重不均阆州税钱千八百为一绢梁州六百为一绢】帝知其弊因使诸臣各知节度事畧与正帅有异夏四月蝗丁亥晋山南东道节度使安从进谋反遣使乞师于我请出兵金商以为声援帝谋于羣臣皆曰金商险逺少出师则不足制敌多则漕挽不继乃辞之五月帝着官箴颁郡县曰朕念赤子旰食宵衣托之令长抚养安绥政在三异道在七丝驱鸡为理留犊为规寛猛得所风俗可移无令侵削无使疮痍下民易虐上天难欺赋舆是切军国是资朕之爵赏固不逾时尔俸尔禄民膏民脂为人父母罔不仁慈勉尔为戒体朕深思帝好学为文皆本于理居恒谓李昊徐光溥曰王衍浮薄而好轻艳之辞朕不为也常敕史馆集古今韵会五百卷【案后主亦善辞有相见欢词】广政五年春正月地震二月湖南遣使来聘三月帝宴牡丹苑【牡丹谱云孟氏于宣华苑广植牡丹名之曰牡丹苑】牡丹花凡双开者十黄者白者三红白相间者四又有深红浅红深紫浅紫淡黄鏂黄洁白正晕倒晕金含棱银含棱旁枝副抟合欢重台每朶至五十叶面径七八寸复有檀心如墨者香闻至五十步从官皆赋诗赏之闰月甲申西域番僧来朝冬十月地震摧民居百数
　　广政六年春正月癸卯以宣徽使兼宫苑使田敬全领永平节度使敬全故宦者引前蜀王承休为比而命之是岁大选良家子以备后宫限年十三以上二十以下州县骚然民多立嫁其女谓之惊婚新津县令陈及之疏谏帝嘉其言赐白金百两然采择卒不止于是后宫位号列十四品有昭仪昭容昭华保芳保香保衣安宸安跸安情修容修媛修娟等秩比公卿大夫士焉广政七年春正月戊戌复以将相遥领节度使唐遣使来聘副以六鹤帝命少府监黄筌写六鹤于便坐之壁名曰六鹤殿二月晋阶州义军指挥使王君怀帅所部来降请为乡导以取阶成【蜀人复失阶成史失载】甲子遣兵攻晋阶州三月晋秦州兵救阶州出黄阶岭我兵败于西平秋七月晋改元开运是岁门下侍郎同平章事母昭裔按雍都旧本九经命平泉令张德钊书而刻诸石以贮成都学宫
　　广政八年秋九月保宁节度使同平章事张公铎卒广政九年秋八月司徒赵季良卒冬十一月施州刺史田行臯叛遣供奉官耿彦珣将兵讨之是岁析导江县立灌州置石民屯田务于梁山县自六年至于今年岁大有
　　广政十年春正月晋雄武节度使何重建杀契丹使者以秦阶成三州来降癸丑命左千牛卫上将军李继勲为秦州宣慰使二月壬戌李继勲与兴州刺史刘景攻固镇拔之何重建请我兵与阶成兵共扼散关以取凤州丙寅帝发山南兵三千七百赴之辛未重建遣宫苑使崔延琛攻凤州不克癸未加重建同平章事是月晋刘知逺称帝于晋阳三月癸巳诏山南西道节度使孙汉韶诣凤州行营先是翰林承防李昊谓王处囬曰敌复据固镇则兴州道絶不能复援秦州矣请移兴元兵救之因有是命丙午汉韶将兵二万攻凤州军于固镇分兵扼散关以絶援路夏四月乙亥晋凤州防御使石奉頵以凤州来降我于是尽有秦凤阶成之地悉复前蜀王氏疆土六月晋主知逺改国号曰汉秋八月诸王宫侍读刘保乂卒是月汉州奏孝子范文通庐父墓羣虎见之避服帝命赐以羊酒束帛冬十月晋昌节度使赵匡赞遣使来降请自终南山路出兵应援十二月帝遣雄武都押牙吴崇恽赍枢密使王处囬书招凤翔节度使候益庚寅以山南西道节度使兼中书令张防钊为北面行营招讨安抚使雄武节度使何重建副之宣徽使韩保贞为都虞侯共将兵五万虔钊出散关重建出陇州以击凤翔脇侯益也奉銮肃卫都虞侯李廷珪将兵二万出子午谷以援长安从赵匡赞之请也诸军发成都旌旗数十里乙未侯益以凤翔降与赵匡赞请出兵定关中吴崇恽持兵籍粮帐西还是岁帝始行郊祀礼
