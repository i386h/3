<!-- { "loadSidebar": true } -->
　　宋齐邱字子嵩【齐邱初字昭回歙人汪台符献书于烈祖齐邱忌其才名相逼排斥之台符因贻书侮之曰闻君齐大圣以为名超亚圣以为号齐邱惶恐始易字子嵩】世为庐陵人【江南野史云世为庐陵淦阳皁山人】好学有大志尤喜纵横短长之说少时梦乗龙上天颇以此自负父诚为洪州钟传副使卒于任齐邱遂依传家焉传败齐邱穷困不能存活随众东下糊口于倡家魏氏烈祖为升州刺史延揽四方賔客齐邱因魏将姚克赡往谒暇日陪燕游托鳯凰台诗见志烈祖竒其才以国士遇之从镇京口入定朱瑾之变常参秘画因说烈祖讲典礼明赏罚礼贤能寛征赋多见听用烈祖为筑小亭池中以桥度至则撤之独与齐邱议事率至夜分或居高堂不设障幄中置火炉以鐡簮画灰为字随灭去故宻谋人莫得而知也随欲大用齐邱而义祖恶其为人乃以为殿直军判官凡十年义祖殁始擢右司员外郎累迁右谏议兵部侍郎居中用事行且为相矣齐邱自以资望浅不为逺近所服谒告归洪州父因入九华山连徴不至【江南野史载齐邱让表曰昔高宗之梦传说西伯之获非熊况臣非筑岩之相钓渭之贤禄位弥重宜居山野云云】时元宗已为大将军烈祖以呉主命令往敦廹之乃起除中书侍郎迁右仆射平章事烈祖出镇金陵以元宗辅政委齐邱左右之齐邱益树朋党潜自封殖是时烈祖权位日隆中外皆知有禅代之势而烈祖虑羣下不恊阳为退抑以代嗣君齐邱亦盛賛其说为名高会都押牙周宗微以传禅意讽呉主且告齐邱齐邱疾其先已也请斩宗以谢呉主烈祖由是不平而楚王景迁者呉主婿也美姿仪风度和雅烈祖絶爱之齐邱揣得其意使其党陈觉为景迁教授极称景迁才诸所叅决时政不法者輙归过元宗以倾之葢齐邱私计烈祖他日得国授于景迁景迁和柔易制已为元老威权无上矣烈祖稍稍觉之召为都统判官加司空【江南録又云遥兼申蔡节度使】无所闗预从容而已俄而齐国建犹以勲旧为左丞相而不与事李徳诚等持禅诏至百官诣金陵劝进齐邱独称疾卧家不署表烈祖心衔之及即位徐玠为侍中李建勲为中书侍郎同平章事周宗为枢宻使齐邱止进司徒一官齐邱自悼失计复耻无功不胜忿及宣制至布衣之交句忽抗声曰臣布衣时陛下乃一刺史尔今日为天子可不用老臣矣拂衣而出阖门待罪烈祖但逊辞谕之不为改官常夜宴天泉阁李徳诚曰陛下应天顺人惟宋齐邱不悦因出齐邱讽止劝进书【十国纪年云遗宗信书令宗信讽止徳诚劝进】烈祖却之曰子嵩三十年故人岂负我者齐邱顿首谢自是为求媚计请迁让皇他郡降为公侯以絶人望又请絶呉太子琏昏略云非独妇人有七出夫有罪亦可出闻者莫不大噱久之表言备位宰相宁得不闻国政复自陈为人所间烈祖大怒齐邱归第白衣待罪而烈祖怒已解谓左右曰宋公有才特不识大体耳孤岂忘旧臣者命元宗持手诏召见遂以丞相同平章事寖复委任兼知尚书省事与张居咏李建勲更日入阁议政契丹遣燕人高覇来聘齐邱隂谋间契丹使与晋人相攻则江淮益安宻请厚其原币遣还至淮北潜刺杀之【覇有子干匿之濠州于是契丹颇信以为覇之死出于晋人】契丹与晋人果成嫌隙未几齐邱亲吏夏昌图盗官钱六百万齐邱特判贷其死烈祖切责所司坐昌图斩齐邱惭称疾求罢省事许之遂卧疾不复朝谒烈祖遣寿王景遂劳问且许以镇故乡始入朝因召与宴饮为布衣欢齐邱本不无望忽出怨言曰陛下中兴臣之力也奈何忘之烈祖作色曰公以游客千朕今为三公亦足矣齐邱曰臣为游客陛下乃偏裨耳【一云烈祖曰汝与人言朕鸟啄如句践难与共乐有之乎齐邱词色愈厉曰臣实有是言】明日烈祖手诏慰谢曰朕褊性子嵩所知少相亲老相怨可乎乃以齐邱为镇南军节度使至洪州改所居旧里爱亲坊为锦衣坊大啓第宅穷奢极丽民不堪命初赴镇烈祖曰衣锦书行古人所贵赐以锦袍亲为着之遂服锦袍视事元宗立召拜太保中书令与周宗并相而齐邱之客陈觉魏岑等深相附结内主齐邱共为造飞语倾宗宗泣诉元宗而岑与觉又有隙譛觉于元宗左迁少监齐邱亦罢为镇海军节度使忽忽不自得请复归九华山赐号九华先生封青阳公食青阳一县租税会元宗欲传位齐王景遂诏景遂总庶政国人大骇齐邱自九华山上防极论不可且言者颇众元宗乃收所下诏有谢仲宣者诣燕王景达言齐邱先帝勲旧不宜久弃山泽元宗乃遣冯延巳召之不起又遣燕王持诏往乃起拜太傅中书令封卫国公赐号国老奉朝请然不得预政益轻财好客识与不识皆附之荐陈觉使福州谕李义入朝觉至福州不敢言而専命出兵败事佥谓必坐诛齐丘上表待罪置不问觉亦不死修撰韩熙载请斩觉等以申国法齐邱恶之诬以被酒猖狂谪和州参军当是时齐邱觉与冯延巳延鲁李徴古魏岑查文徽为一党熈载与孙晟常梦锡萧俨江文蔚李徳明为一党齐邱刚悻自用一言不同必被排摈正人多为切齿元宗心弗善也复使镇洪州未几周侵淮北起齐邱为太师领劒南东川节度使进封楚国公齐邱固让仍为太傅建议发诸州兵屯淮泗择偏裨可任者将之周人未能测虚实不敢轻进逮春水生转饟道阻彼师老食匮自当北归然后遣师乞盟庶可无大丧败元宗惶惑不能用又力陈割地无益与朝论颇异及明年暑雨周弃所得淮南地北归议者谓扼险要击可以有功且惩后齐邱乃谓击之怨益深不如縦其归以为徳由是周兵皆聚于正阳而寿州之围遂不可解终失淮南时陈觉李徴古同为枢宻副使躁妄専肆无人臣礼自度事定必不为羣臣所容若齐邱执大柄可无患乗间言天位宜禅太弟而以国事一委宋公语具陈乔传中卒用是败元宗尝谓近侍曰齐邱才安能当此大难不过率国中以降自为功尔显徳五年钟谟自周还屡陈齐邱乗国危殆窃懐非望且党与众谋不可测元宗遂命殷崇义草诏曰恶莫大于无君罪莫深于卖国于是赐觉徴古死而放齐邱于青阳勑锁其第穴墙给食齐邱不堪其辱明年春自缢死【唐余纪传云家众坐馁因谪于其妻共缢杀之】濒缢叹曰吾昔献谋幽让皇之族于泰州宜其及此年七十三諡曰丑缪齐邱微时有日者决之曰君贵不可言然亚夫下狱相也又自洪州来奔时投骑将啓事曰有生不若无生为人不若为又曰岂堪忧悒万端无奈饥寒二字识者占其必殍死至是遂验齐邱初馆于魏氏借其资给因以为妻累封国夫人无子以从子摩诘为嗣久之元宗燕居輙见齐邱为厉叱之不退遂迁南都【江表志云元宗暮年徃往见束齐邱陈觉李征古如生叱之不去甚恶之】后主立召其妻子还金陵廪给甚厚连坐者皆获宥齐邱为文语发天然而学问不广恒自谓古今独歩又书札不甚工亦自矜颇以虞欧为嗤冯延巳书法雅胜齐邱阳乞师授以媚之齐邱谓曰子书非不善然不能精意往往似虞世南其何堪也性好术数凡挟象纬青乌姑布壬遁之术居门下者率数十軰厚以资之文武百官多布私党国家有善政同党輙言宋公为之或有不协人望者则曰不用宋公言也其纵恣狂誖如此有文集六卷【宋史艺文志宋齐邱祀集三卷】增补玉管照神经十卷化书六卷或曰化书谭峭所作齐邱特窃而有之
　　论曰齐邱任计数喜机变故纵横捭阖之士也乗时干主化家为国可不谓有功焉而躁悻热中植党自用迭起迭废卒以不良死史谓其狃于要君闇于知人其信然哉















　　十国春秋卷二十
　　钦定四库全书
　　十国春秋卷二十一
　　捡讨呉任臣撰
　　南唐七
　　列传
　　周宗　　李建勲　　徐玠　　马仁裕【子文义】
　　周宗字君太广陵人【马氏南唐书作秣陵】少遇乱孤穷事烈祖为给使于摈相辞令时方艰难宗使四方輙称职端敏可防恩顾日洽义祖殁金陵知询语宗曰仆射望高履危无西渡仆射谓烈祖也宗坚请知询手札示信遽得故茗纸书曰不必奔赴【南唐近事云义祖薨于广陵康王以下诸公子谓宗曰幸闻兄长家国多事宜抑情损礼无劳西渡也宗度王非本意坚请报简示信于烈祖康王以匆遽为辞宗袖中出笔复为左右取纸得故茗纸帖乞手札康王不获已作札曰幸就东府举哀多垒之秋二兄无以奔丧为念】既而徐氏诸子果以不奔赴让烈祖烈祖因出所书茗帖示之知询语塞及烈祖镇金陵宗为都押牙时因宋齐丘议迎呉让皇都金陵缮府治为宫马歩都虞侯蔡业为宫城营奉使徙都统府千古台城令都教练使孔昌祚营之都统府成凡二千四百间环一千五百歩烈祖已徙居且迎让皇矣宗谏曰若主上西廵则公当东驾劳费方始怨嗟日闻非便也烈祖纳之托以嵗不利而止自是宗益预宻议齐邱渐忌之一日烈祖临镜理白髭太息曰功业成而吾老矣奈何宗适侍侧悟其指乃请如广陵讽让皇以禅代事亦请谕齐邱意齐邱心忌大议自宗发及其将还留与饮酒而遣骑以手疏切谏烈祖得之大悔惧后数日齐邱驰至金陵为险语动烈祖请斩宗以谢国人烈祖将从之马仁裕徐玠固争事得已但黜宗为池州副使玠又与李建勲等言天人之望已集宻定大计复召宗还旧职俄而烈祖谓宗曰吾夜梦为人引劒防吾颈意甚恶之宗遽下堦拜贺曰当策立耳居数日而烈祖内禅宗躐进至内枢使同平章事迁侍中时以枢宻为内枢者犹避呉武忠王讳也烈祖常于崇英院召宗及宋齐邱马仁裕欢燕它将相不得预然待宗尤亲厚不甚以职务婴之宗亦能淳谨【自】守居家节俭俸赐积不用【马氏南唐书云宗连厯将相奉法循理然赀产巨亿】
　　【俭啬愈甚论者防之】故齐邱党卒不能害久之罢为镇南军节度使有俞文贞者早游烈祖莫府宗及马仁皆趋走执事左右及宗出镇文贞仕宦偃蹇犹为其州廵官方旅见輙越次问曰马押牙亡恙宗曰马相公已镇庐州文贞顾同列匿笑而退它日预公设宗劝以酒文贞挽手曰下官碁局饮量令公所知也一座愕然而宗不之罪其寛厚如此徙宁国军节度使入觐赐宴元宗亲为褶襆头脚以表殊礼复出留守东都请老以司徒致仕未几周师起冯延鲁代为留守竟自髠而逃被执于周时人以宗有厚福无何病卒年七十余宋齐邱抚其棺哭曰君大黠来亦得时去亦得时元宗闻之不平宗娶继室生二女皆国色相继为后主后
