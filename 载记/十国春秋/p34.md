<!-- { "loadSidebar": true } -->
　　乔氏亦后主宫人善书居宫中常出家奉佛后主手书金字心经赐之国亡入宋禁中闻后主薨乃出经舍相国寺以资冥福书其卷后云故李国主宫嫔乔氏伏遇国主百日谨舍昔时赐妾所书般若心经在相国寺塔院伏愿弥勒尊前持一花而见佛字整洁而词怆惋后江南僧持归故国置天禧寺塔相轮中见者悲之【案徐锴集南唐制诰有宫人乔氏出家诰岂斯人邪】又有秋水窅娘两宫人秋水喜簮异花芳香拂鬓常有蝶绕其上扑之不去窅娘纎丽善舞后主作金莲高六尺饰以寳物细带缨络莲中作品色瑞莲命窅娘以帛绕足令纎小屈上作新月状素韈舞莲花中回旋有凌波之态由是人皆效之【唐镐诗云莲中花更好云里月长新为窅娘作也又南唐拾遗记载宋伐江南时获后主宠姫夜见灯烛輙闭目云宫中本阁毎至夜悬大寳珠光照一室如日中也其名氏不可考】











　　十国春秋卷十八
<史部,载记类,十国春秋>
　　钦定四库全书
　　十国春秋卷十九
　　检讨呉任臣撰
　　南唐五
　　列传
　　烈祖子楚定王景迁　　晋文成王景遂
　　齐昭孝王景达　　　　江昭顺王景逿
　　烈祖从子晋陵公景迈　上饶公景逊
　　桂阳公景邈　　　　　平阳公景逸
　　景迁烈祖第二子也防警敏读书一览輙不忘及长美姿仪风度和雅尚呉上饶公主为驸马都尉服用素俭不尚华侈厯衙内马歩军都指挥使海州团练使左右军都军使遂以左仆射参政事留广陵辅政时甫成童防加同平章事知左右军使【马令南唐书云宋齐邱毎忌元宗欲自结于景迁乃荐陈觉为景迁教授以贾其声闻齐邱叅决时政多为不法輙归遇于元宗而盛称景迁之美烈祖于是召元宗至金陵授镇海节度副使即以景迁为太保平章事代秉国政有夺嫡之渐】寝疾罢归金陵为诸道副都统以景遂代辅政景迁病逾年竟卒年十九谥曰定葬饮马池之阳初术士皆谓景迁贵不可言且寿最永故烈祖在诸子中尤爱之及是始悟其妄升元元年追封高平郡王保大初元宗改封诸弟追封楚王命江文蔚为碑表其墓以其蚤死无子故后主亡国诗其兄弟四人三百口之句谓元宗景遂景达景逿也景迁不与焉
　　景遂烈祖第三子仕呉为门下侍郎烈祖受禅自吉王进封寿王除东都留守江都尹性纯厚恬澹雅有士君子风让皇之丧景遂受命往防丧事望柩哀恸观者耸叹烈祖晏驾元宗以位让景遂大臣固持之而止徙封燕王已又改封齐王加诸道兵马元帅明年命景遂总庶政已降诏矣佥谓不可乃收所下诏久之立为太弟凡太子官属皆改为太弟官属景迁固辞不得乃取老子功成名遂身退之意易字曰退身以示不处之志平居好客善属文燕集无虚日賛善大夫张易峭直喜尽言景遂常赋诗纎丽易面规之景遂敬纳又常怒碎玉杯于坐景遂亟推谢无迕色及易出使契丹景遂手疏言易国士宜夙夜纳诲不宜使泛不测之渊元宗报曰易竒士也海神当畏之竟遣行景遂在东宫十三年屡乞归藩交泰时始改授天防上将军江南西道兵马元帅洪州大都督太尉尚书令封晋王以枢宻副使李徴古为镇南军节度副使佐之徴古习骄嫚至镇专恣尤甚景遂积不能堪欲斩之而自拘有司左右諌止初景遂之出镇也冀为太子一日被谴于元宗有复立景遂意景遂在镇亦颇忽忽多躁忿常以忤意杀都押衙袁从范子【江表志云昭庆宫使袁从范子干为遂嬖臣宋何九谗搆遂寘之法从范乃惧而且怨】冀刺知之乃使亲吏持酖遗从范使毒景遂景遂击鞠而渇索浆从范毒浆进之暴薨年三十九未殓时体已溃元宗素友爱闻讣悲悼左右欲慰释之因妄言太弟初得疾忽语人曰上帝命我代许旌阳元宗始少解故被酖事竟不之知废朝七日赠太弟谥文成
　　景达字子通【陆游南唐书以子通为景迁字非】烈祖第四子主于呉顺义四年是嵗大旱烈祖方辅政极于焦劳七月既望雩祀得雨景达以是日生烈祖喜因小名雨师稍长神观爽迈异于他儿烈祖深器之受禅封寿阳郡公已封宣城王【一作初封信王】烈祖欲以为嗣难于越次故不果及晏驾景迁已先死元宗称疾固让景遂欲以次及景达承先帝遗意既廹于羣下议不得行进封景达鄂王加侍中已又封燕王及立景遂为太弟乃以景达为诸道兵马元帅中书令徙封齐王景达孝友纯至常从游后苑泛舟池中元宗舟覆景达在他舟初不善泅遽跃入水中负元宗出人以为精诚所感又性刚疾恶朝廷严惮之元宗毎召宗室近臣曲宴冯延己延鲁魏岑陈觉軰慿宠笑呼旁若无人景达屡诃诘之复极谏元宗他日宴于东宫延己媿二弟之命不出于己欲以虚辞为徳阳醉抚景达背曰尔勿忘我景达不胜忿拂衣入奏请斩延己元宗谕解久之乃已张易语景达曰羣小搆扇其祸不细大王力未能去自宜隐忍景达悟自是畏祸遇曲宴輙以疾辞景达虽刚毅而不厯军容保大末淮南交兵以元帅督师陈觉为监军使军政一切皆决于觉景达署牍尾主画诺而已朱元之叛寿州防皆觉为之景达不能问初出师五万而俘死亡叛者四万景达及觉引残兵归金陵上还印绶元宗恐其无功自媿乃拜天策上军浙西节度使景达不敢当要镇力辞改抚州大都督临川牧自淮南败绩日事酣饮在镇十余年委心竂属怠于视事后主嗣位加太师尚书令甚尊礼之开寳四年薨于镇年四十八【马书作四十七今从陆书】在烈祖诸子中最为永年赠太弟谥昭孝遗命留葬江州庐山先是景达好神仙道家之说记室徐锴献述仙赋以讽遂絶所好其勇于从善如此烈祖五子元敬皇后生元宗楚定王晋文成王及景遂江昭顺王则种夫人出也景逿字宣逺烈祖初受禅以十二月二日为仁寿节景逿以是日生故小名仁寿烈祖甚爱之母种夫人得谴元敬皇后鞠养景逿如已出元宗嗣位封保宁王徙封信王出为百胜军节度使简易节俭防人安其政时诸王大臣皆喜浮屠独景逿非毁佛书专以六经名教为事贑令卒尉邵继良摄令事以令成丧日张乐宴饮景逿立奏黜之毎有小过掌书记孙岘苦言规正景逿为之加礼岘卒言及必流涕厚防其孤后主立进封江王就拜侍中在镇十一年开寳元年薨年三十一【马书作三十二今从陆书】赠中书令谥昭顺子季操官宗正卿从后主归宋为右神武将军累迁左卫大将军领康州刺史出为单州都监歴知淮阳涟水二军蔡舒二州大中祥符四年卒
　　景迈烈祖从子也升元元年十一月丁巳以推恩封晋陵郡公
　　景逊亦烈祖从子升元元年与景迈同日封上饶郡公景邈失其父名故烈祖兄子也升元元年封桂阳郡公景逸烈祖从子也升元元年加恩同姓封平阳郡公
　　元宗子文献太子冀　庆王茂
　　南楚国公从善【子仲翊仲猷】　江国公从镒
　　鄂国公从谏【子仲偃】　　邵平郡公从度
　　文阳郡公从信
　　文献太子冀元宗长子也母为光穆皇后故唐末民间相传防曰有一真人在冀州开口张弓向宗边元宗欲其子应之乃名之曰冀初封东平郡公徙王南昌元宗即位以弟景迁为兵马元帅景达为副元帅誓于烈祖梓宫前约兄弟相传而出冀留守东都及景遂为太弟又徙镇润州封燕王冀为人沉厚寡言周师防广陵呉越亦攻常州元宗念冀尚少不习军旅事遣使召还都部将赵锷曰王虽富于春秋然元帅之重众心所恃一郤足则部下揺矣冀乃奏多垒之秋义无就逸乞効用以死报国元宗许之遣龙武都虞侯柴克宏右卫军陆孟俊救常州主润州枢宻副使李徴古白以神卫统军朱匡业代克宏归冀察克宏有才略谓曰君但前战吾当拒守表言克宏决可破贼常州危在旦暮临敌易将兵家所忌臣请以身保其功克宏亦感激思奋驰至常州果大破呉越兵斩首万级获其将佐数千人俘于润州冀以时方艰危悉驱出辕门斩之人皆壮其能防而元宗以专杀故不悦者久之及太弟景遂请归藩景达为元帅又奔溃南归独冀有功遂立为太子参决政事元宗仁厚羣下多纵弛至是冀以刚防济之纪纲颇振起元宗谓其所为逾法一日怒甚以打毬杖笞之曰吾行召景遂矣景遂以是遇酖死语在景遂传元宗既请盟于周以在位久耻于降屈屡遣使如周欲传位冀俾为大国附庸周世宗赐书力止之其词曰皇帝致书敬问江南国主兹覩来章备形缛防叙此日传让之意述向来高尚之心仍以数载以来交兵不息爰陈追悔之事无非克责之词虽古者省咎责躬因灾致惧亦无以过也况君血气方刚春秋鼎盛为一方之英主得百姓之驩心岂可高谢君临轻辞世务与其慕希怡之道孰若懐康济之诚且天灾流行国家代有昔之圣哲所不能逃茍盛徳之日新斯景福之弥逺谅惟英敏必照诚懐元宗乃已周遣使至亦别赐冀国信以为常显徳六年七月冀属疾数见景遂为厉【江表志云太子冀数见太弟遂为祟于昭庆宫中】九月丙午薨有司以其靖难之功谥宣武句容尉张洎冀所荐士也上书言世子之徳在视膳问安今标显武功垂示后世非所以防微杜渐也元宗善之下其议改谥曰文献洎由是知名
