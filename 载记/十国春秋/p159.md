<!-- { "loadSidebar": true } -->
　　天会四年春正月乙巳周禅位于宋宋改元建隆夏四月周昭义节度使李筠起兵拒宋遂杀泽州刺史据其城已而遣牙将刘继冲【左编又作衙校刘忠】判官孙孚奉表称臣执其监军周光逊闲廐使李廷玉送于我乞兵为援帝欲谋于辽继冲述筠意请无用契丹兵帝即率本国兵自将出团柏谷羣臣饯于汾水仆射赵华独言筠举事轻易未可为恃帝至于太平驿封筠西平王【一作陇西郡王】筠见帝仪卫不备非如王者心甚悔因自陈受郭氏恩不敢爱死帝与周世雠亦不悦其説遂使宣徽使卢賛监其军筠心益不平与賛多不协乃留长子守节居潞而自引众南向帝闻賛与筠异遣平章事卫融和解之是月遣河阳节度使范守图将兵援筠夏五月乙亥朔日有食之癸卯宋将石守信败李筠于长平壬子以潞州归附遣使告辽丁巳宋帝亲征筠丁卯宋石守信髙怀徳大破筠兵卢賛死焉筠走保泽州宋帝列栅围之六月辛未泽州陷李筠赴火死卫融被执宋帝以铁挝撃融首不死释之【后擢为太府卿】帝惧引师归乙酉宋帝攻潞州丁亥李守节以潞州降宋甲午宋将折徳扆败我兵于沙谷砦【斩首五百级】是月宋兵围石州帝遣使告辽辽诏阿喇率四部来援复命萧思温以三部兵助之秋九月壬寅宋昭义节度使李继勲冦平遥县俘获甚众十月乙酉宋晋州兵马钤辖荆罕儒袭汾州死焉【石进二十九人坐不救死】天会五年冬十二月乙未李继勲大败我兵执辽州刺史傅廷彦及其弟勲【是时帝结代北诸部侵麟州夏州李彛兴遣李彛玉会诸镇兵来御乃引还】
　　天会六年春二月我兵侵晋潞二州为宋守将所败三月宋诏我降人徙家于邢洺计口给粟夏四月宋命郭进控西山武守琪戌晋州李谦溥守隰州以备我师是月太原民潜逃降宋者四百七十人秋七月捉生指挥使路贵等十一人降宋宋并补内殿直
　　天会七年春二月遣使如辽言我国欲巡边徼乞张声援秋七月宿卫殿直行首王隐刘绍赵鸾【一作刘昭赵峦】等谋乱事觉伏诛辞连枢密使常出常为汾州刺史寻缢杀之是月以宋师将侵边告辽八月宋王全斌【宋史作邢州王全赟】入冦攻乐平拱卫指挥使王超防指挥使元威侯霸荣率所部千八百人降之侍卫都指挥使蔚进马军都指挥使郝贵超与契丹悉兵徃救三战皆败绩乐平遂陷宋改乐平为平晋军以降卒为效顺军赐以钱帛由是静阳十八砦相率降宋九月我以契丹兵攻平晋军宋雒州防御使充西山巡检郭进将兵来撃契丹兵遂引归【是役也初有军校自西山诣汴诬讼郭进不法事宋太祖送进令杀之会我兵侵平晋军进语其人曰汝敢论我信有胆气今贯汝罪汝能掩杀敌兵即当荐汝如败可自投河东其人踊跃赴战遂败我兵进即奏闻以还其职】冬十月丙申以宋侵告辽以抱腹山人郭无为同平章事帝自潞州之败日惧宋师至既以赵为相又召无为参议中书复以五台山僧继颙署鸿胪卿防预国政已又以与无为议论不合乃出汾州而机务悉委无为掌之十二月帝遣从子侍卫亲军使刘继文如辽辽拘之不遣先是世祖凡举事必禀命于辽歳使不絶及帝立礼文多略辽主乃遗书来责擅改元援李筠杀段常三罪【宋史云契丹主遣使责钧曰尔不禀我命其罪三擅改年号一也助李筠有所觊觎二也杀段常三也】帝惶恐遣继文谢曰父为子隐愿赦之自是契丹使不来而使往辄见留羣臣悉以使北为惧乙亥卫州刺史杨璘为宋折徳扆所擒是歳宋改元干徳
　　天会八年春正月宋帝谋取我国宰相赵普谏曰太原当西北二靣太原既下则二边之患我独当之不如俟削平诸邦太原弹丸黒子之地将何所避从之戊戌帝以宋将来袭驰告辽二月宋遣曹彬会李继勲及兵马钤辖康延沼马步军都军头尹训率兵入防攻辽石二州帝遣郝贵超往援战于辽州城下我师大败辽州刺史杜延韬与拱卫都指挥使冀进兵马都监侯美籍部兵三千人举城降宋【案宋太祖本纪杜延韬降在二月戊甲朔】宋赐延韬等袭衣银带器币鞍勒马命降卒以效顺怀恩为名壬子辽西南靣招讨使塔喇以六万骑来援壬申我兵败宋兵于石州遣使告辽三月耀州团练使周审玉等四人叛降宋【一作周玉今从宋史】宋赐审玉袭衣金带绢千匹银五百两鞍勒马仍赐名承瑨以为左千卫大将军领汾州团练使夏四月乙巳以撃退宋军遣使谢辽宋遣马军都校刘光戌潞州以备我师是歳蜀主昶遣使赍帛书通好于我畧曰早岁曾奉尺书寻达睿听丹素备陈于翰墨欢盟已保于金兰洎传吊伐之嘉音实动辅车之喜色至境上为宋疆吏所获
　　天会九年春二月壬寅朔日当食不亏
　　天会十年春正月宋安国节度使罗彦瓌等败我兵于静阳执守将鹿英以归夏六月甲辰月犯心前星秋七月遣使贡辽金器铠甲冬十月帝母皇太后【阙】氏殂庚辰辽遣使来赙吊十二月复取宋辽州戊辰遣使贡于辽
　　天会十一年春三月五星聚奎招收指挥使阎章以石盆砦诣宋镇州降夏四月鸿唐砦招收指挥使樊晖杀监军成昭叛降宋六月戊午朔日有食之
　　天会十二年春正月偏成砦招收指挥使任恩等百五十人诣宋晋州降三月宋镇州守将破我马鞍山砦秋七月乌玉砦主胡遇等百三十九人诣宋镇州降帝自李筠败狼狈而归又失辽之欢心势力窘弱忧瘁得疾卧勤政阁召郭无为执手以后事畀之戊申遂殂【辽史作秋七月辛丑汉主殂】年四十三养子继恩立上諡曰孝和皇帝庙号睿宗帝嗣位之后勤于为政爱民礼士故虽兵戈不息而境内粗安初宋太祖常因界上谍者谓帝曰君家与周世雠宜其不屈今我与尔无所间何谓困此一方民若有志于中国宜下太行以决胜负帝遣谍者复命曰河东土地兵甲不足以当中国之十一然钧非家世叛者区区守此葢惧汉氏之不血食也太祖哀其言笑谓谍者曰为我语钧开尔一路以为生故终其世不至大举加兵焉【谍者十国纪年作邪州人葢留】
　　少主本纪
　　少主继恩本姓薛氏父钊晋初为防圣营卒娶世祖女生继恩高祖典禁兵以钊从子婿也除其军籍置之门下钊无才能但衣食之而无所用髙祖后领方镇爵位通显妻以世祖女视永宁公主故姊妹行也【高祖女封永宁公主宋承渥尚公主】常贵倨居中钊罕得见钊怏怏一日乘醉求见引佩刀刺之世祖女奋衣得脱伤而不死钊即自裁时继恩尚幼世祖以睿宗无嗣令养为子已而世祖女再适何氏生继元未几何死世祖女亦殁睿宗复抚继元为子睿宗平日恒语郭无为继恩殊非济世才【继恩事孝和尽恭及为太原尹选软不治】无为黙然不对睿宗既殂继恩告哀于契丹后嗣皇帝位帝服缞裳视事寝处居勤政阁而孝和帝故执事百司宿卫皆在太原府廨帝怨无为初不助己且恶其专政加守司空外示优礼而内实疎之时天会十二年七月也是月辽遣使来吊祭八月戊辰宋闻我国有丧以内客省使卢怀忠等二十二人将禁兵赴潞州昭义节度使李继勲为行营前军都部署侍卫步军都指挥使党进副之宣徽使曹彬为都监棣州防御使何继筠为前锋部署怀州防御使康延沼为都监建雄节度使赵賛为汾州路部署绛州防御使司超副之隰州刺史李谦为都监帅兵大入九月庚子帝命刘继业马峰等领军扼团柏谷峰至铜锅河【宋史作洞涡河今从宋纪事本末】李继勲前锋将何继筠撃破我兵斩首三千级遂夺汾河桥薄太原城下焚延夏门左胜军使李琼叛降宋宋赐琼袭衣金带鞍勒马帝大惧帝欲逐郭无为月余不能决帝时独处一室行丧左右亲信无得从者或劝召之帝犹豫不决己酉供奉官侯霸荣率十余人挺刃入阁反扄其戸帝惊起绕屛走霸荣以刃揕其胸弑之【欧阳史云继恩置酒会诸大臣宗子饮罢卧阁中侯霸荣率十余人挺刃入阁闭户而杀之今从宋史】无为使人梯屋入杀霸荣幷其党帝立裁六十余日幷人疑无为授意于霸荣亟杀之以灭口而左右卒莫能明也无为与羣臣议立帝之弟继元平章中书事张昭敏独曰少主非刘氏故嗣位不终今宜立宗姓以慰民望世祖嫡孙继文久留契丹歴险危宜迎立之可以固宗社结强援无为不从以继元易制遂立之【李焘长编云继恩皤腹多髯长上短下乗马即魁梧徒步即侏儒昏定晨省无违礼】
　　英武帝本纪
　　英武帝继元当天会初授检校司徒归义府都督已而加太保迁右金吾卫大将军充大内都防检少主时复进太师兼太原尹既袭位仍称天会不改元复修好契丹于十二年十一月遣使告即位且乞师辽主乌里乃遣塔喇为兵马总管将诸道兵救之宋亦诏谕我国令降约以平卢节度使授帝又别赐郭无为诏许以安国节度使无为得诏色动劝帝纳欵帝不从初宋使谍者惠璘诈称殿前指挥使负罪来奔无为知其谋署为供奉官至是宋师入境璘即奔赴至岚谷为候吏所获送太原帝命无为鞠之释不问会有李超者发璘奸状上闻无为怒幷超斩之以灭口未几宋李继勲等闻契丹兵来皆引去我兵因大掠晋绛二州是月帝疑孝和后郭氏杀其故后氏遂遣嬖臣杀后于丧次帝为人残忍而无礼宫中嫔御遭罹逼辱无复嫌间而世祖子十人镐锴等皆以幽囚死
