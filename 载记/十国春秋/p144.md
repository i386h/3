<!-- { "loadSidebar": true } -->
　　景宗名曦初名延羲太祖第二十八子也【五代史曰王审知少子】先是被幽私第时有白烟一穗忽起庭石之上逾时方散延羲惧宻召天师陈守元禳之守元曰未必不为嘉兆也【陈鸣鹤闽中考云延羲故宅即今庆城寺天福七年舍为永隆金身罗汉院】未防连重遇将兵来迎延羲谓康宗使收之急逃厠中久之乃出及康宗遇害延羲自称威武节度使闽国王更今名时通文四年闰七月壬午也是月改通文四年为永隆元年【案十国纪年薛氏旧五代史周世宗实录南唐烈祖实录呉越偹史运歴图纪年通谱皆云通文四年延羲自称威武节度使改元永隆惟林仁志闽中启运图云通文四年己亥闰七月延羲立明年庚子改元永隆今不从】赦系囚颁赉中外托以宸卫弑先主赴邻国且移书以改元告曰六军踊跃于门前羣臣欢呼于日下又遣商人间道奉表称藩于晋然在国置百官皆如天子之制以太子太傅致仕李真为司空兼中书侍郎同平章事遣使诛林兴于泉州冬十月使者郑元弼至大梁致康宗书求用敌国礼晋主大怒诏却贡物及福建诸纲运并令元弼与进奏官林恩部送速归已而用兵部员外郎李知损言【知损言王昶僣慢宜质留使者籍没其货】下元弼恩于狱十二月王作新宫徙居之
　　永隆二年春正月晋主诏释郑元弼等初通文中常越海通使于契丹至是契丹主闻晋囚使臣降诏曰闽国礼物并付乔荣放其使人令还本国故晋有是命是月王与弟建州刺史延政有隙【通鉴云闽王曦既立骄淫苛虐猜忌宗族多寻旧怨弟延政数以书谏之曦怒复书骂之后邺翘杜汉崇二人争捃延政隂事告于曦由是兄弟积相猜恨】遣亲吏邺翘监建州军教练使杜汉崇监商镇军【闽置南镇军于福建二州界拒徃来之要】一日翘与延政议事不恊诃政曰公反邪延政欲斩翘翘奔南镇延政兵攻之翘与汉崇奔福州西鄙戍兵皆溃二月遣统军使潘师逵呉行真将兵四万击延政师逵军建州城西行真军建州城南皆阻水为营焚城外庐舎延政乞师于呉越壬戌呉越命宁国节使仰仁诠内都监薛万忠率兵四万援建州三月戊辰师逵分兵三千遣都军使蔡裔将之出战延政遣其将林汉彻败我兵于茶山斩首千余级丁丑延政募敢死士千余人夜涉水潜入师逵垒因风纵火城上鼓噪应之战棹都头陈诲杀师逵众遂大溃戊寅复引兵攻行真寨建人未涉水行真及将士先遁走死者万人延政乗胜取永平顺昌二城自是建州兵始盛丙戌遣使聘于唐夏四月呉越兵至建州延政以我兵已解奉牛酒请班师仰仁诠等不从营于城之西北延政惧复乞师于王王以从子泉州刺史继业为行营都统将兵二万救之且移书诘呉越出师之故别遣轻兵絶其粮道会久雨呉越食尽五月延政大破呉越兵于城下俘斩万计癸未仁诠等宵遁是月唐主遣客省使尚全恭谕王与延政连和六月延政遣牙将及女奴持誓书香炉来福州与王盟于宣陵已而猜恨如故秋七月城福州西郭以备建人乙丑晋赐郑元弼等帛遣归是月度僧万一千人民避重赋者多与焉冬十月王因商人奉表于晋以自理【通鉴注云言己未常称大号实王昶为之也】十一月甲申晋以王为威武军节度使兼中书令封闽国王十二月遣客省使葛如唐贺仁夀节建文德殿【闽中考云当□鹏延曦时又有文明殿九龙殿长春宫东清门金徳门诸名】
　　永隆三年春正月延政城建州周二十里请以建州为威武军自领节度使王以威武本福州军名不许乃以建州为镇安军以延政为节度使封富沙王延政复改镇安曰镇武而称之夏四月王以子亚澄同平章事判六军诸卫封琅琊王庚辰遣将军许仁钦以兵三千如汀州执弟延喜以归时延喜为汀州刺史疑与延政通谋也六月召从子泉州刺史继业还赐死福州郊外并杀其子于泉州王闻延政以书招继业也明日族诛司徒兼门下侍郎同平章事杨沂丰宗族勲旧相继被戮自是人不自保谏议大夫黄峻舁榇极谏贬漳洲司戸加国计使陈范礼部侍郎范増商算之法请日进万金因有是命已而嵗入不登范贷省务钱足之未防范卒事觉命剖棺断尸弃之水中以黄绍颇代为国计使绍颇请令人输钱除官从之秋七月王自称大闽皇领威武军节度使与富沙王延政治兵相攻福建之间暴骨如莽镇武节度判官潘承祐请延政息兵修好延政不听是月以从子泉州刺史继严得众心罢归酖杀之九月以琅琊王亚澄为威武军节度使改号长乐王冬十月壬子使者至汴贡晋白金四千两象牙二十株葛五十疋干姜蕉乳香沉香玳瑁诸物谢恩加官又进重午节白金一千两细葛二十疋海葛鞾扇等物癸丑献晋度支商税葛八千八百八十疋是月王即皇帝位同平章事李敏卒延政自称兵马元帅
　　永隆四年春正月立司空李真女李氏为皇后闰月遣尚食使林宏嗣聘于唐三月进封长乐王亚澄为闽王夏六月乙丑晋主殂丁卯富沙王延政寇汀州帝发漳泉兵五千救之又遣将林守亮入尤溪太乙宫使黄敬忠屯尤口令乗虚袭建州国计使黄绍颇将歩卒八千为二军声援延政攻汀州凡四十二战不克秋七月解去其将包洪实陈望将水军以御我师丁酉兵遇于尤口黄敬忠将战占者言时刻未利按兵不动洪实等引兵登岸水陆夹攻敬忠为建兵所杀俘斩二千级林守亮黄绍颇皆遁归八月遣使以手诏及金器九百事钱万缗将吏敕告六百四十通求和于富沙王延政延政不受丙寅宴羣臣于九龙殿以减酒杀从子继柔并賛酒者一人铸永隆通寳大铁钱一当鈆钱百【五代史曰王延羲铸大铁钱以一当十洪氏泉志有永隆钱此钱径寸四分重十铢二絫文曰永隆通寳字文平漫制作不精以铜为之】是月以同平章事余廷英为泉州刺史廷英常矫诏掠取良家子帝下御史劾之廷英诣帝自归献买宴钱万缗【一作千万】明日又献皇后钱钜万乃得不劾未防复召为相冬十二月以盐铁使右仆射李仁遇为左仆射兼中书侍郎翰林学士吏部侍郎李光凖为中书侍郎兼户部尚书并同平章事仁遇帝甥也以姿容得幸光凖常侍夜宴以醉忤防命执送都市斩之吏不敢辄杀颂击狱中明旦视朝召复其位【案五国故事又云延羲一夕醉甚命以宰相李凖弃市而凖方大醉卧于市中唯呼其婢春莺已行刑者不敢杀因致之非所明日延羲视朝使召凖左右以夜来之命对之延羲都不能知】是夕又宴侍臣收翰林学士周维岳下狱吏拂榻待之曰相公昨夜宿此尚书勿忧已而醉解释之他日帝又曲宴羣臣皆醉去独维岳在坐帝曰维岳身甚小何饮酒之多左右曰酒有别肠不必长大帝欣然命捽维岳下殿剖视酒肠旁有解之者曰杀维岳无人侍陛下剧饮乃舎之帝好为牛饮荒淫无度常鍜银叶为杯赐羣下饮银叶既柔弱因目之为冬瓜片又名曰醉如泥酒既盈即不复置他所惟饮尽始得释手羣臣醉不胜以酒过被杀者无算冬十二月遣徐绩如唐贺仁夀节是嵗贡晋铤银二千两花鼓六面象牙十株红蕉二百疋蝉纱二百疋饼香沉香煎香六百斤胡椒六百斤肉豆蔻三百斤又进白金四千两海蛤十斤贡蕉二十疋充端午天和节
　　永隆五年春正月富沙王延政称帝改元国号殷三月帝立尚氏为贤妃己卯唐主殂遣使如金陵吊祭夏四戊申朔日有食之殷将陈望等寇福州入于西郛既而败去六月发故相王倓冡斩其尸校书郎陈光逸直谏鞭数百悬颈于树以死是月帝嫁女某公主朝士有不贺者十二人笞之御史中丞刘賛坐不紏举将加笞谏议大夫郑元弼切谏乃得释賛竟以忧卒是嵗侯官县薛老峯一夕风雨如数千人諠噪状旦则三字倒立【先是咸通中薛逄为侯官令创亭乌石山人书其峯曰薛老峯】
　　永隆六年春正月唐遗书责我兄弟寻戈帝引周公诛管蔡唐太宗诛建成元吉以复三月拱宸都指挥使朱文进閤门使连重遇既获罪康宗时惧国人见讨相与结昏自固帝果于诛杀常游西园醉杀控鹤指挥使魏从朗从朗朱连党也又常酒酣咏白居易诗以诮文进重遇【诗云惟有人心相对间咫尺之情不能料】因举酒属二人二人起流涕再拜曰臣子事君父安有他志帝不应二人大惧防皇后害尚贤妃之宠欲图帝而立其子亚澄乃使人告文进重遇曰主上殊不平于二公奈何乙酉后父真有疾帝如真第问疾文进重遇使拱宸马步使钱达拉于马上而弑之【五代史又云六月三日曦出游醉归重遇遗壮士拉于马上而杀之】复杀王氏宗族五十余人郑元弼抗辞不屈将奔建州亦被杀已而葬帝于福州之城北諡曰睿文广武明圣元德隆道大孝皇帝庙号景宗先是太祖克福州日桃林村中一夕地震有声如鸣鼓数百面比旦视之禾稻皆倒揷土下厥后奄有全闽之地至是桃林复有鼓声禾稻亦倒悬土下不数月遇祸而王氏随灭兴亡之兆如一辙焉识者异之
　　天德帝本纪
　　天德帝名延政【册府元龟作延正】景宗弟也【欧史闽世家云审知子】景宗立拜延政建州节度使封富沙王景宗肆为虐延政数贻书切谏景宗怒举兵相攻兄弟遂成讐敌久之延政以建州开国自立为帝国号曰大殷改永隆五年为天德元年升将乐县为镛州以永平镇为龙津县寻置镡州【延平镇嗣王延翰已改为永平通鉴云以延平镇为镡州似小误】立皇后张氏以节度判官潘承祐为吏部尚书节度巡官杨思恭为兵部尚书未防以承祐同平章事思恭迁仆射録军国事然牙防及接邻国犹如藩镇礼夏五月潘承祐上书陈十事命削官爵勒归私第是嵗加封故灵昭王延禀为武平威肃王
　　天德二年春正月铸天德通寳大铁钱一当百【董逌钱谱曰建州王氏钱靣文天德重寳背文穿上有殷字洪氏泉志曰按王延政以建州建国称殷故募文为殷字通寳重寳之异亦当时铸此二品耳】是月唐遣使以书来问兄弟何故相尤随荅书斥唐夺杨氏国唐主怒遂絶和好三月朱文进连重遇弑其君文进遂自立为闽王帝遣统军使呉成义讨之不克秋八月癸丑晋以朱文进为威武军节度使知闽国事冬十月帝遣陈敬佺将兵三千屯尤溪及古田卢进将兵二千屯长溪十一月泉州指挥使留从效与王忠顺董思安执泉州刺史黄绍颇斩之请皇从子继勲主军府事遣副兵马使陈洪进来献防且函绍颇首至洪进过尤溪福州戍兵数千人道洪进绐之曰义师已诛朱福州吾倍道逆嗣君于建州尔軰尚守此何为众遂溃大将数人从洪进诣建州帝以继勲为侍中领泉州刺史从效及忠顺思安洪进皆署都指挥使漳州将程谟杀刺史程文纬奉皇从子继成权州事汀州刺史许文稹赍表来降十二月癸丑晋加朱文进同平章事封闽国王文进闻黄绍颇死大惧遣统军使林守谅内客省使李廷锷攻泉州钲鼓相闻数百里【一作五百里疑误】帝遣大将军杜进将兵救泉州留从效门与福州兵战大破之斩守谅执廷锷帝复遣统军使呉成义帅战舰千艘攻福州文进乞援于呉越遣子弟以为质是月唐以洪州营屯都虞侯邉镐为行营招讨诸军都虞侯将兵同枢宻副使查文徽翰林待诏臧循入寇文徽自建阳进屯盖竹闻漳泉汀三州已防于我而镛州将张汉卿复将兵八千人将至文徽退保建阳循屯兵邵武邵武民导我兵袭破循军执循归建州斩之呉成义闻唐兵至诈使人告福州吏民曰唐助我讨贼臣大兵至矣福人大惧乙未朱文进遣同平章事李光凖来献国寳丁酉南廊承防林仁翰刺杀连重遇于第福人复杀文进迎成义入城于是函二首送建州
