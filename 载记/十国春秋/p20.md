<!-- { "loadSidebar": true } -->
　　沈顔字可铸湖州德清人唐翰林学士传师之孙也天复初举进士第授校书郎属乱离奔湖南马氏未几来归为淮南廵官累迁礼仪使兵部郎中知制诰翰林学士常撰太祖神道碑时人推为钜手顺义中卒顔少有词藻琴奕皆臻神境时人为之语曰下水船言为文精速无不载也性闲澹不乐世利常疾当世文章浮靡仿古著书百篇曰聱书凡十卷自序云孟轲以后千余年儒者咸未有闻焉天厌其极付在鄙子其夸诞如此又有解聱书十五卷大纪赋一卷登华防象刑解时辨谗国诸文及宣州重建小防记行世【记曰界江南宣州实为奥区凡厥贡之盛厥土之饶则古所良也暨钜盗起芒砀环弊于四方是邦载罹窘阨虽城隍仅免而外无孑遗矣兵部裴公余庆去任窦常侍聿自池牧来临莅事未几遽为秦彦所据奸连隣憝一旦拥兵渡江引党赵锽以代己任是岁南滁刘颢作乱扬州继丧师律二境流离人不堪命农王方作自淝水爰奋义旗询于同盟则田公司空首决宏谋及维扬克定秦彦就诛宣人有言曰何独后予徯其来苏农王允悯是诚我公复励兵进讨锽悉锐逆战亟为奔之及追蹙保垒兵食内空而外不絶商市无改肆锽知人和在彼乃冒围宵奔我公追擒之自此江表畧定大顺元年建子月孙儒大据维扬又来寇我举不以义自老厥师复为我公擒之其众尽溃农王去宁扬土我公嗣总藩条天子嘉公之勲就转左仆射命观察于是明年建宁国节度又明年加司空宣城荐属戎事便防久缺司署者进言曰盍葺诸公曰民室未完民逃未复于是用文德以来之既而来安之不朞岁车者阗阗舟者联联比屋滞货盈市溢司署者复进言曰民室完矣民逃复矣公曰仓廪未实田野未辟于是薄其赋而省其徭给其乏而赈其饥不朞岁荷耰秉犁橇蟠于泥如云之稼穰穰在畦司署者复进言曰仓廪实矣田野辟矣公乃许然后度林相址不匠事横梁虹亘山节峯峙嶫嶫崇崇观者改视公喜退顾人曰凡事之治不治无贤愚贵贱显然知异观此当其未治人咸慊之及其治也人咸荣之则吾于为政也岂不荣乎治哉我今欲刋成绩宜付所能则沈氏子以文售子其何可辞焉干宁二年乙卯秋八月八日记】徐延休字德文会稽人博物多学风度淹雅唐干符中进士昭宗狩石门无学士草诏延休未调官适在旁近逆旅左右言其工文辞即召见命视草昭宗善之及还长安不得用枢密使蒋晖辟为僚佐延休恶其人弃去依钟传于洪州烈祖时取江西得延休归授义兴县令累官至光禄卿江都少尹卒【九国志延休为少尹时吴将祀南郊以为卤簿使于是法物始备】初义兴有汉太尉许馘庙庙碑即许劭所立字久磨灭开元中许氏诸孙再刻之题八字碑隂曰谈马砺毕王田数七时人不能晓延休一见为之解曰谈马言午言午许也砺毕石卑石卑碑也王田为千里千里重也数七是六一六一立也乃许碑重立四字耳延休二子锴有传
　　游恭建安人登唐进士第博学能文辞有名于世初为鄂州杜洪掌书记洪死来归署馆驿廵官武义改元迁知制诰无何卒恭常奉命撰烈祖墓志词极体要时辈称之有小东里集三卷广东里集四卷子简言仕南唐别有传
　　王振【阙】　人仕高祖兄弟为史官嫺熟典故博通事迹所着太祖等本纪及讨论诸将战功皆详核而不诬切实而不靡世称良史才
　　信都镐隋信都芳之后也少以著作自负当太祖入广陵功臣三十九人而同时佐将吏实五十人焉镐录其名氏功绩为淝上英雄小録二卷【文献通考云信都镐撰淝上英雄小録中録杨行密将吏有勲名者四十人其二十四人皆淝人余诸道人又有僧道渔樵之属十人録其小事故名小録】
　　陈濬庐陵人父岳仕唐为南昌观察判官着唐统纪一百卷濬有史才能世其学事睿帝为中书舎人翰林学士撰吴録二十卷官终尚书子乔仕南唐有传【濬又有揖让集七卷】
　　朱浔素以文章名家所譔启霸集三十卷为当世所重同时有周延禧者亦号通才自名其集曰百一集张翊其先世为京兆人唐末翊父授任番禺属刘隐将据广南弃官北还至潭衡间马氏已有潭澧挈家来奔江南过庐陵禾川僦屋居焉翊与弟惟彬善读书克承先业高祖时徐知诰辅国政翊入广陵以射防中第授武骑尉及知诰移镇金陵随渡江见知于宋齐邱署府中从事南唐禅代擢防州观察判官西昌令假道还广陵里人荣之已而恃才褊躁凌暴左右被鸩卒翊文辞婉丽禾山大舜二妃庙碑庐陵紫阳观碑新兴佛阁碑文皆翊所撰
　　论曰殷文圭诸人皆彬彬文章之选也或则典赡得体或则精简擅长江南故多才士而文圭等实有筚路蓝缕功焉荀鹤虽唐臣以常居宣州莫府亦得载吴人之列云
　　汪少微　　支戬　　　奚超　　　淮南画工
　　汪少微歙州人也常于顺义元年譔歙砚铭云松操凝烟楮英铺雪毫頴如飞人间四絶
　　支戬余干人世为小吏至戬独好学能文章睿帝时歴仕金陵观察判官检校司空先是戬未遇时戏祝于箕僊曰请卜支秀才他日何官箕僊画曰年五十余位司空至是遂騐年五十一卒于任箕僊者盖取饭箕衣之因名
　　奚超易水人父鼐与弟鼎善制墨称为能品唐末迁居歙州超得其法高祖睿帝时以造墨名家至南唐赐姓李氏李廷珪廷寛廷宴即超子也廷宴之子文用文用之子仲宣皆能世其业
　　淮南画工者失其姓名晋王李克用之有河东也太祖恨不识其状貌密使画工诈为商人入其境写之及至河东有发其谋者禽之晋王初甚怒既而谓曰吾素眇一目试召使图之观其所为如何俄画工至晋王按膝厉声曰淮南使汝来绘吾真必画家之尤也写吾不及十分堦下即汝毕命地矣画工再拜下笔时方盛暑晋王执八角扇因写扇衣半障其面晋王曰是謟吾也遽使别图之又应声下笔绘其背弓撚箭之状仍微合一目以审箭之曲直晋王大喜厚赂金帛而还






　　十国春秋卷十一
　　钦定四库全书
　　十国春秋卷十二
　　检讨吴任臣撰
　　吴十二
　　列传
　　糁潭渔者　　　　　张军师
　　钱亮　　　　　　　董绍顔
　　李攻　　　　　　　柳翁
　　黄冠道人　　　　　　防州少年
　　刘通微
　　糁潭渔者不知所从来太祖初起庐州称八营都知兵马使廵警至糁潭憩于江岸有渔父鼓舟直至前馈鱼数头曰此犹公子孙鳞次而霸也因四指曰是皆公之山川太祖异之将遗以物不顾而去
　　张军师者史失其名雅善占筭景福元年六月孙儒围太祖于宣州前一日军师语太祖曰明日当大水亭午儒授首矣时烈日曦赫儒兵方张甚军中颇嗤其言及诘旦西北有云大如箕渐渐弥漫俄而澍雨大水暴作儒谓众曰城中大水将及我诸营自顾无相救也顷之水深丈余城内径出兵邀击儒营因获儒斩之军师言遂騐
　　钱亮江淮布衣也人皆称为钱处士天祐中寓居升州宿杨姓家中夜忽起曰地下兵马相哄云接令公聒我不得眠人莫之测明日徐温至金陵时无有豫知者【江淮异人録又云处士止于金陵杨某家初吴以金陵为州筑城西临江东至潮沟处士指城西荒芜之地劝杨市之及建为都邑所市地正值繁会之处遂制层楼为酒肆焉又常见一人谓之曰尔天罚将及其人告以昨弃食沟中处士曰尔亟取秽者涤之而食可免罪俄而雷电大震其人如其言雷电遂息】又语人曰金陵王气复兴当有申生子应运于此及徐知诰为升州刺史亮谒之退谓左右曰建业之地复兴帝都即郡侯是也后温徙知诰于润因广修廨署濶布城隍期已当之亮曰此故修道主也至南唐禅代先主实生于戊申与亮言合封亮为霸国先生时有图亮之貌者亮见曰吾反不若此常对圣人未几一僧取图置志公塔中已而南唐先主复取入宫陈于内寝其言遂騐亮又善为防语说将来事末年言李氏之祚曰髣髴之间倍盖杨氏有淮南四十六年而李氏三十九年髣髴不逺也或谓杨氏自改元至易姓止二十年故云倍之耳董绍顔善能知人常诣鄂州节度使李简简出诸子视之时平头小儿何敬洙侍侧绍顔曰诸子皆有功名然不若平头极贵也后敬洙累授节镇为时名将徐温镇润州令绍顔徧阅牙内将校有蓝彦思者遥谓曰若多言或中也绍顔曰君勿言郎君非善终者彦思曰军校死于锋刃吾事也绍顔曰汝宁能好锋刃死乎未几州有火灾牙兵盛造木桶以贮水军人因持桶刀作乱彦思遂死于难
　　李攻天祐时为舒州仓官自言少时因病遂见鬼为人言祸福多中高祖初袭位大将张颢操废立之权威震中外攻时宿于鬵山司命真君庙翼日与道士崔绰然軰偕行方数武忽止同行于道侧自蔽大树窥之曰向见一人桎梏甚严吏卒数十人卫之是必为真君所考召也问为谁良久乃言曰张颢也不匝月而颢果诛死左雄武统军李宗造开元寺成大会文武僧道于寺中既罢攻复谓绰然曰向二吏系坐中客而去其人当不永矣言其容貌衣服则团练廵官陈绛也未几绛暴卒其神騐皆斯
　　柳翁饶州人常乘小舟钓鄱阳江中妻子亦不见其饮食凡山川深逺与水族之无不周知鄱人有渔钓者咸谘访后行天祐中吕师造为饶州刺史修城掘壕至城北则雨止役则晴或问翁翁曰此下龙穴也震动其土则龙出穴而雨矣掘之不已霖雨行将为患已而畚锸及数丈其下雾气冲人不可入果霖雨连旬不止吕氏诸子将网鱼于鄱阳江召问翁翁指南岸一处今日惟此有鱼然有一小龙在焉是日果大获舟中以瓦器贮之中有鱓鱼长二尺许双目精明绕器而行羣鱼皆翼从之将至北岸遂失所在
　　黄冠道人无名氏自云钟离人也高祖改元开国时广陵殷盛士庶骈阗道人状如病狂手持一竿竿首悬一木刻为鲤鱼形行歌于市曰盟津鲤鱼肉为角濠梁鲤鱼金刻鳞盟津鲤鱼死欲尽濠梁鲤鱼始惊人又云横排三十六条鳞个个圆如紫磨真为甚竿头挑着定世间难遇识鱼人其此意者凡数十章时人莫能晓【后徐知诰禅代复姓李氏其言始应】
　　防州少年不详其姓氏高祖时防州将钟某之广陵道经太和戍遇少年求同往钟许之会屠肆有豕首欲市之而不擕一钱少年曰小事易易耳及还已出豕首褏中因解囊中钱复偿其直及至广陵有轻侠数人来逆旅少年指青衣者曰此必今夕为盗耳钟未之信中夜闻穴壁声伺其引首过窦急持之即青衣客也居无何忽谓钟曰不可久处趣之归钟如其言逮至白沙而朱瑾被杀广陵果大扰焉
　　刘通微精术数素为宋齐邱所知干贞初徐知诰执政柄徐温将佐忌之屡请以温子知询为代中外岌岌人无固志齐邱夜召通微同宿而征其事坐久闻鼔声通微投袂起曰子嵩事必中变政事仆射安若泰山不足多虑也彼怀恶志者行当受祸金鼓之声澌澌然殆有大丧与夕未曙防歩至白温死矣
　　褚雅
　　褚雅字道钱唐人武义时来隐于茅山乐施轻财拯物无厌营田既获以与贫者与人共居常旦起洒扫取水以给采薪之人夏月移瓜恣人来取当时暑行道无暍者人咸以为难
　　申渐高
