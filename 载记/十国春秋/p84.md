<!-- { "loadSidebar": true } -->















　　十国春秋卷四十九
　　钦定四库全书
　　十国春秋卷五十
　　检讨呉任臣撰
　　后蜀三
　　列传
　　高祖皇后李氏　　　太后李氏
　　高祖皇后李氏后唐太祖弟克让之女也【五代防要作后唐武王长女】高祖为教练使时太祖竒其才逐以弟女妻之庄宗即位封琼华长公主【五代防要云同光三年十二月封】初高祖镇西川后与子仁赞尚留太原明宗践阼高祖遣使相迎而是时李严被杀后等过凤翔镇臣遂留之不遣明宗欲以恩结高祖仍命李仁矩送后归蜀已而改封为福庆长公主唐有司言前世公主受封皆未出降无遣使就藩册命之仪明宗不从诏有司草具新仪乃遣秘书监刘岳为册使岳行至鳯翔闻高祖举兵乃旋长兴三年薨唐遣使归赙册赠晋国雍顺长公主九月葬于成都星宿山高祖登极追册为皇后后唐之乱庄宗诸儿多削髪为僧间道来成都高祖以后故厚待之赐予千计勅器用局以沉香降真为鉢木香为匙箸其优礼如此后防畜雌雄二猫一曰御花朶一曰麝香騟妲己性酷爱之蜀人多传其事
　　太后李氏太原人故唐庄宗嫔御也庄宗以赐高祖【一云琼华长公主之媵】一日梦大星坠于怀告于琼华长公主长公主即高祖皇后也谓太后曰婢有福相当生贵子遂常令知府舍未防生后主为人明辨知大体初封夫人明徳元年进封贵妃后主践阼尊为皇太后累从征伐备歴艰难由是性尚慈俭居恒戒后主以固福夀为务后主初年颇遵行之广政末典兵者多非其人太后谓后主曰吾昔见庄宗跨河与梁战及先帝在并州捍契丹入蜀定两川诸将非有大功无得主兵故士卒畏服今王昭逺出自厮养伊审征韩保贞赵崇韬皆膏梁乳臭子素不习兵徒以旧恩寘扵人上平时谁敢言者仓卒遇疆有事安能御大敌乎以吾观之惟高彦俦太原旧人秉心忠实多所经练终不负汝自余无足任者后主不能从及归宋太祖盛加优礼赐御衣一袭金器三百两银器一千两绢一千段绵被氊褥等物称是诏书呼为国母以禁举肩至宫庭命宫嫔扶掖亲酌酒劳之曰母善自爱无戚思蜀他日当送母归太后曰妾家本太原倘得还故乡不胜大愿是时北汉尚在太祖大喜曰俟平刘钧当如母愿后主之殁也太后不哭以酒酹地祝曰汝不能死社稷茍生以取羞吾所以忍死者以汝在也吾今何用生为因不食而死宋太祖闻而伤之赙赠加等令鸿胪卿范禹偁防丧事同后主葬于洛阳太后在成都时常梦宫中卫圣龙神乞出居宫外太后命引像置圆觉寺人皆谓非吉兆至国亡乃騐
　　后主妃张氏　　　慧妃徐氏
　　妃张氏名太华少擅殊色睂目如画事后主有専房之宠广政初同辇游青城山宿九天丈人观月余不返奉銮肃卫都虞李廷珪屡谏不听居数日雷雨大作白日晦暝太华被震而殒乃以红锦龙褥裹痊观前白杨树下明日急趣回銮悲悼无已后数年链师李若冲于薄暮步白杨树侧忽见女子吟诗若有所怨【诗曰一别銮舆今防年白杨风起不成眠常思往日椒房宠泪滴衣襟损翠钿】问曰人邪邪女子敛袵言妾蜀妃张太华也因陪驾游此遇震乞赐超拔若冲乃于中元节修长生金简以荅之未防梦太华谢曰妾已受生人世矣壁间以黄土留诗而去【诗曰符吏匆匆叩夜扄便随金简出幽冥防师荐拔恩非浅领得生神九卷经】后主闻之厚赉若冲自是惟花蕋夫人宠冠后宫
　　慧妃徐氏青城人防有才色父国璋纳于后主后主嬖之拜贵妃别号花蕋夫人又升号慧妃常与后主登楼以龙脑末涂白扇坠地为人所得蜀人争效其制名曰雪香扇又后主与避暑摩诃池上为作小词以美之【辞曰氷防玉骨清无汗水殿风来暗香满云云】国中为流传徐氏长于诗咏居恒仿王建作宫辞百首时人多称许之国亡入宋宋太祖召使陈诗诵亡国之由其诗有十四万人齐解甲可无一个是男儿之句太祖大悦徐氏心未忘蜀每悬后主像以祀诡言宜子之神【张仙挟弹图即后主也童子为太子喆武士为赵廷隠】一云墓在闽崇安
　　论曰逸史载张太华事至竒殆汉李夫人之邪若花蕋夫人者有言宋平蜀别将防夫人入汴京中道作败节语后竟为晋邸射死又言以蜀俘输织室终得罪赐自尽俱非也前后蜀有两花蕋夫人王蜀则导江费氏孟蜀则徐国璋女又有南唐宫人雅能诗归宋后目为小花蕋其称名皆从同云
　　高祖子雅王仁贽　　彭王仁裕　　嘉王仁操
　　仁贽字忠美高祖子也年少扵后主初为左威卫将军同正广政十三年封雅王检校太傅二十年领保宁军节度使二十四年加检校太尉宋师入境后主遣仁贽诣宋阙上表待罪宋太祖召见广徳殿赐袭衣玉带鞍勒马俄授云麾将军检校太傅右神武统军兼御史大夫上柱国平昌县开国伯食邑七百户丁母忧起复领大同军节度西京都巡检使开宝四年薨年四十四赠太子太师
　　仁裕字鸣谦亦高祖子后主弟也起家左威卫将军同正与仁贽同日封彭王检校太傅广政二十年领武泰军节度使二十四年加检校太尉归宋授检校太傅右监门卫上将军迁右羽林军开宝三年薨年四十四赠太子太傅
　　仁操亦后主弟初为右领军卫将军同正与仁贽等同日封嘉王检校太傅广政二十一年领永宁军节度使常侍后主射扵栀子园仁操连中的者三二十四年加检校太尉尤奉释氏深究禅理归宋授右监卫上将军累迁右龙武统军雍熈三年薨又宋陆游言故蜀燕王宫海棠之盛为成都第一燕王不详其为何人姑识其封号以竢考云
　　后主子太子喆　　褒王珏　遂王宝
　　喆字遵圣后主之元子也防聪悟善隶书年十四封秦王检校太尉同平章事判六军诸卫事常自书姚崇口箴刻诸石后主赐以银器锦防广政二十一年领武徳军节度使二十四年加兼侍中二十五年立为皇太子宋师将至后主命喆为元帅精卒万余旌旗皆织文绣为之以锦绸其杠是日微雨喆虑霑湿令解去俄雨止复斾之旌旗数千多倒系杠上识者异焉喆离成都携姬妾伶人数十辈晨夜嬉戏不恤军政行至绵州闻剑门已破遂奔东川数日弃军遁归入宋与后主同日宣制拜检校太尉泰宁军节度使制曰朕闻魏将降蜀君臣俱列于散官隋帝平陈子弟不闻于封爵皇家顺景风而行赏同时雨以济师当敌境未賔霆下戒严之令暨危邦请命云垂利泽之恩矧复降娄古封掌武崇秩曲阜是伯禽之国太尉乃周勃之官山河距九州之雄绂冕冠三公之贵举为赏典斯实异恩蜀国长子孟喆礼法矜庄神采英秀駚修途于早嵗播令问于蜀川正朔未同于列国而人称世子车书既混于大朝而自是良臣以尔昔在三川常居二职赞厥父之効顺保祖母之高年予嘉乃心岂限彛制是命陟将坛于东夏整武事于南宫宪秩封侯用光殊渥将表临戎之寄更增光禄之勲尔其分天子之忧勤出将军之号令与其改而易调不若从容以安民布政颁条予诚有望荣家奉国尔其勉之后主殁宋太祖赐喆羊五百口酒五百壶喆献马二百匹白玉水晶鞍勒副之未几移镇贝州在镇凡十余年太平兴国初徙定州三年加开府仪同三司四年从平太原就命为镇州驻泊兵马钤辖又从征幽州率所部攻城之西面会班师遣与军器库使乐可琼深州刺史念金鏁左龙武将军赵延进殿前都虞候崔翰四方馆使梁回翰林使杜彦圭帅兵归屯定州俄与诸将校败契丹于徐河以功封滕国公入为左龙武军统军判右金吾卫仗未防知滑州淳化初以病求小郡养疾移知滁州薨年五十五赠侍中喆在贝州时凡民输税者皆令出商算规其余羡以傋留使之用景徳中都官员外郎孔揆使河北表论其事始除焉有子十五人隆记隆诂隆説隆诠并进士及第珏后主次子也初封褒王与喆并日封拜仍检校太保少端敏侍后主射双箭连中的竒之赐钱三十万时珏方就学为选起居舍人陈鄂为教授至是自陈愿以钱赐鄂后主嘉而许焉鄂常仿唐李澣蒙求高测韵对为四库韵对四十卷以献珏益赏之广政二十三年珏领保宁军节度使乆之加检校太傅归宋为千牛卫上将军干徳五年迁右神武统军代喆判金吾卫仗太平兴国九年出为宋曹兖郓都巡检又改右屯卫上将军淳化元年四月复为右神武统军六月出知滑州三年薨
　　宝后主防子也生而竒嶷数嵗日诵诗书万言年七嵗而夭太常言无服之殇无赠典后主问于宰相李昊昊曰昔唐徳宗皇子评生四嵗而卒赠扬州大都督封肃王此故事也后主乃赠寳青州大都督追封遂王【按蜀梼机宝死于广政十三年欧阳史载于二十一年之后恐误】
　　高祖女崇华公主
　　后主女鳯仪公主　　銮国公主
　　崇华公主髙祖女也适太原伊延瓌【一云延瓌尚高祖妹褒国公主今从宋史】延瓌厯陵嘉睂三州刺史审征即公主子
　　凤仪公主后主女也宰相李昊子少连尚之少连累官太常少卿资州刺史
　　銮国公主亦后主女嫁工部尚书母守素子克恭克恭以公主故初授检校水部员外郎累迁光禄少卿归宋擢左监门卫将军后主时又有韩崇遂赵文亮伊崇度俱尚公主史失其封号不其録【又李心传朝野杂言载赵普子承煦初娶仙源郡夫人孟氏亦后主女也】


　　十国春秋卷五十
　　钦定四库全书
　　十国春秋卷五十一
　　检讨吴任臣撰
　　后蜀四
　　列传
　　赵季良　　赵廷隠　　李仁罕　　　张业李肇
