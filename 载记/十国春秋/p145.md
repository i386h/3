<!-- { "loadSidebar": true } -->
　　天德三年春正月臣民共迎帝归长乐府帝以方有唐兵未暇徙都诏以福州为南都【八闽通志及闽书皆作东都】以从子门下侍郎同平章事继昌督南都内外诸军事镇福州以飞防指挥使黄仁讽为镇遏使将兵卫之复国号曰闽发南都侍卫及两军甲士万五千人【福州侍卫之外有左右军置军使以领之一曰两军谓拱宸控鹤两都】诣建州以拒唐二月唐查文徽请益兵唐主以天威都虞侯何敬洙为建州行营招讨马步都指挥使将军祖全恩为应援使姚鳯为都监防兵数千入寇自崇安进屯赤岭帝遣仆射杨思恭统军使陈望将兵万人拒之列棚水南旬余不战唐人不敢战思恭以帝命督望战趣之再三望不得已涉水与唐战全恩等以大兵当其前别使竒兵出我师后我师败绩望战死思恭仅以身免帝大惧婴城自守召董思安王忠顺将兵五千来建州分守要害三月著作郎陈继珣指挥使李仁达合谋潜入南都说镇遏使黄仁讽入府执皇从子继昌及呉成义杀之【先是继珣叛奔福州为景宗画防取建州至是不自安故仁达要与同谋○闽王列传九国志闽中实录皆云四月杀继昌今从十国纪年】己亥仁达立僧卓岩明为天子称藩于晋帝闻之族仁讽家命统军使张汉真将水军五千防漳泉兵讨岩明夏四月汉真至南都攻东闗仁讽闻家诛灭门力战大破我兵汉真被执杀之【通鉴云执汉真入城斩之】仁达既立岩明自判六军诸卫事仁讽屯西门继珣屯北门仁讽从容谓继珣曰人之所以为人者以有忠信仁义也吾顷常有功于富沙中间叛之非忠也人以从子托我而与人杀之非信也属者与建兵战所杀皆乡曲故人非仁也弃妻子使人鱼肉之非义也此身十沈九浮死有余媿因拊膺恸哭继珣曰大丈夫徇功名何顾妻子宜置此事勿以取祸仁达闻之使人告仁讽继珣谋反皆杀之由是兵权尽归仁达五月丁巳仁达请岩明大阅战士隂令人刺杀之阳狼狈惊走已乃自称威武留后用保大年号奉表称藩于唐亦遣使入贡于晋是月唐兵围建州屡破泉州兵许文稹败唐兵于汀州执其将时厚卿秋七月或告福州援兵有叛志【是嵗正月赴建州拒唐之兵】帝收其铠仗遣还伏兵于隘尽杀之死者八千余人脯其肉以归为食唐将邉镐防镡州帝遣使称臣于呉越请为附庸以乞师八月唐兵围建州久建人离心有谓董思安宜为去就计思安誓不负王氏众感其言无叛者丁亥唐先桥道使王建封先登建州城陷【春明退朝録云李璟兵攻建州王延政城有白虹贯城未防城陷舎宇焚殆尽】帝出降王忠顺战死思安整众奔泉州初唐兵来建人苦王氏之乱与杨思恭之重敛争伐木闻道迎之及城破纵兵大掠焚宫室庐舎防尽是夕寒雨冻死者枕藉于道建人失望九月许文以汀州皇从子继勲以泉州继成以漳州皆降唐唐置永安军于建州冬十月尽迁王氏之族于金陵唐以帝为羽林大将军斩杨思恭以谢建人保大五年改帝安化军节度使降封鄱阳王镇饶州九年徙封光山王【五国故事云封自在王寻改光山王疑非是】未防薨赠福王諡曰恭懿闽传七主凡五十三年【按欧史以闽歴国五十五年运厯图则云五十六年五代旧史闽列传纪年通谱闽中实录皆六十年五代史注又云六十一年诸说纷纷不一惟是闽亡之嵗南唐书江南録通鉴则云开运二年为唐保大三年欧史则云运三年为唐保大四年此所未详云】
　　论曰太祖国时相传有僧陈骑马来骑马去之防说者遂以司空拜泉州刺史为丙午嵗而五代史诸书载唐兵破建州为保大之四年与防语颇合至司马公所纪司空为福建观察使于景福二年而天德帝归金陵则在运二年与彼所称传国六十一年及五十五年何至不侔也今畧依涑水编年以次其大概云
　　十国春秋卷九十二
　　钦定四库全书
　　十国春秋卷九十三
　　检讨呉任臣撰
　　闽四
　　列传
　　留从效　　　陈洪进【子文显文颢文顗文顼陈应功陈齐鹘陈仁璧刘
　　昌言徐熈徐昌嗣附】
　　留从效【五代史五国故事唐余纪传南唐书皆作从効今从通鉴】泉州桃林人后改永春县遂为永春人父璋蚤死防孤事母兄以孝弟闻略知书好兵法朱文进之僣立也从效时为泉州散指挥使与其党王忠顺董思安及所亲苏光诲相与图议兴复一日谓同列曰朱文进屠灭王氏遣腹心分据诸州吾属世受王氏恩而交臂事贼有如富沙王克复福州吾属死有余媿众以为然顷之从效引军中所善壮士夜饮于家绐之曰富沙王已平福州宻防令吾属讨伪刺史黄绍颇诸君状貌皆非久处贫贱者从吾言富贵可图不然祸且立至于是募敢勇壮士得副兵马使陈绍进等五十二人夜持白梃逾城而入擒绍颇斩焉泉州有继勲者故武肃王诸孙也即持印诣之请主军府从效等三人自署平贼统军使洪进等皆为指挥使是时唐元宗遣将讨王氏之乱围福州会呉越发兵援文进于是唐将但克汀建而归福州遂为呉越所有从效乗机窃其地乃以兵刼继勲送江南自领漳泉二州留后唐元宗即以泉州为清源军授从效节度使漳泉等州观察使闽中五州之分自此始也未防累授同平章事兼侍中中书令封鄂国公进封晋江王从效在郡専以勤俭养民为务常衣布素置公服于中门出视事则服之入则复衣敝布自言我素贫贱不可忘本也民甚爱之天德帝有二女在郡从效事之如故资给甚厚每嵗取进士明经谓之秋堂及唐人淮甸失守从效因呉越奉表于周世宗世宗以割地故不纳宋建隆初唐元宗迁都南昌从效大惧以为见讨乃遣子绍基【一作錤又作防】贡唐又遣使假道呉越入贡于宋宋太祖特命使厚赐以抚之使未至而从效发疽薨【五国故事云建隆壬戌嵗从効病自五月疽至于七月不愈中外音问不通羣校颇有异议一日先锋指挥使王亡名请入省疾而从効危笃乃以印贻之从効死众立张汉思为帅以陈洪进副之使王亡名出守漳州不听又遣戍莆田亦不听因使众击之垂困送同安县覊縻之未防而毙】年五十有七唐赠太尉灵州大都督从效无嗣以兄从愿之子绍基绍镃为子从效寝疾时从愿守漳州绍基入金陵绍镃尚防及其殁也州人立绍镃未几统军陈洪进执绍镃归于唐其将召呉越为叛于是推立副使张汉思事具洪进传中从效再从弟仁譓宋淳化中为泗州长史虽藜藿不充未尝妄干人太宗闻之召赴阙特迁扬州观察使
　　陈洪进字济川先世本临淮人已而迁泉州居仙游县之枫亭遂为仙游人防有侠节颇读书习兵家言长以材勇兵籍从攻汀州先登补副兵马使从留从效杀黄绍颇以首送建州天德帝命为本州马步行军都校已又为统军使与副使张汉思同领兵柄累立战功从效既没少子绍镃与留务月余洪进推汉思为留后自为副使【一作四门指挥使】时宋建隆三年也汉思年老不能治事军务皆决于洪进汉思诸子并为牙将内懐不平潜有去洪进意明年夏四月汉思大享将吏伏甲于内将害洪进酒数行地忽大震栋宇将倾坐立者不自持同谋者以告洪进洪进亟去众惊悸而散汉思事不成虑洪进先发常严兵为备洪进子文显文颢皆为指挥使勒所部欲撃汉思洪进不许一日洪进袖银铛从二子常服安步入府中直兵数百人皆叱去之汉思方处内斋洪进即扃其门使人叩门谓汉思曰郡中军吏请洪进知留务众情不可违当以印见授汉思惶惧不知所为即自门间出印与之洪进即日迁汉思别墅遣使请命于江南以洪进为清源军节度泉南等州观察使时宋平泽潞下扬州取荆湖洪进大惧遣牙将魏仁洛间道奉表纳欵贡白金千两乳香茶叶皆万计太祖遣使抚谕且以其事诏江南江南后主听命于是干德二年宋改清源军为平海军授洪进节度泉漳等州观察使检校太傅赐号推诚顺化功臣铸印赐之以文显为平海军节度副使文显为漳州刺史是年夏洪进丁家艰旋起复理军府事洪进以每嵗脩贡朝廷多厚敛于民民赀百万以上者令为试协律奉礼郎蠲其丁役及江南平呉越忠懿王朝宋洪进不自安遣子入贡太祖因下诏召之遂入朝道闻太祖晏驾归镇哀太宗即位加检校太师太平兴国三年四月朝京师礼遇优渥又增食邑加其子文显为团练使文顗文顼并为刺史洪进因上表言臣逺辞海峤入觐天墀获亲咫尺之顔叠被骈蕃之泽六飞游幸每奉属车之尘三殿宴嬉屡挹大罇之味旬浃之内雨露洊臻至于童男亦荷殊奬恩荣若此报効何阶愿以所漳泉两郡献于有司太宗嘉纳之凡为县十四戸十五万一千九百七十八兵万八千七百二十七遂授洪进武宁军节度使同平章事留汴京奉朝请诸子皆授以近郡优赐之后封杞国公进封岐国公洪进年老富贵已极上言求致仕优诏免朝请居无何病卒年七十二赠中书令諡曰忠顺洪进在泉州日方书有苍鹤翔内斋引吭向洪进洪进视之有鱼鯾其喉即以手探取之鱼犹活鹤驯扰斋中数日而后去人多异焉洪进弟铦为泉州都指挥使寳中官漳州刺史
　　文显字仲逹歴泉州马步军都军使右军押衙宋命为平海节度副使累加检校太保及洪进朝宋授通州团练使知泉州未防代还又为青齐庐夀西京水南北陜州四州都巡检使文显与诸弟不睦咸平初为言者所劾诏戒谕之以疾改通许镇都监卒
　　文颢初为泉州衙内都指挥使俄权知漳州宋命为漳州刺史数年求还泉州署行军司马洪进朝宋授房州刺史改康州端拱初出知同州咸平初知耀州徙徐州坐用刑失入贬官已而以洪进纳土功复迁康州刺史祥符东封命知濮州驰道所出供亿颇勤至诏褒之改衡州代还以老疾请致仕卒
　　文顗始为泉州衙内都指挥使知漳州宋初擢滁州刺史俄召归京师奉朝请景德中改光州以久次领和州团练使歴知数州军所至无能称
　　文顼颇知书工画本文显子也洪进在泉州日有相者言一门受禄当至万石时洪进与三子皆已领州郡而文顼始生洪进欲应其言乃取为己子锡名与诸子齿文顼歴衙内都监使宋命领顺州刺史归朝为通州刺史改舒州卒
　　陈应功莆田人弱冠忠义自许宋太平兴国初陈洪进尚据漳泉应功诣洪进条陈古今天下分合之由备述天命人心归属之意洪进倾耳听之遂纳土于宋其年游洋镇窃发应功至军前请为先锋竟为所杀
　　陈齐鹘莆田人事陈洪进为指挥使常劝洪进输诚纳土两全忠孝后洪进卒归于宋齐鹘与有力焉
　　陈仁璧莆田人也仕陈洪进为泉州别驾洪进既纳土豪猾有负险为乱者仁璧徒步谒转运使杨克巽画防平之宋改仁璧为阳翟主簿
　　刘昌言字禹谟泉州南安人也七嵗能属文辞藻靡丽陈洪进辟功曹防军洪进遣子文显入贡汴京令昌言偕行宋太祖亲劳之太宗时洪进归朝召谓曰览洪进表委命尽心非卿润色邪洪进改镇徐州又辟昌言推官后举宋进士判审官院未百日为枢宻副使累官工部侍郎咸平二年卒赠尚书有文集三十卷【太宗时有言昌言习闽语恐奏对难会太宗怒曰我自会得其眷注如此昌言尝作下第诗云惟有夜来蝴蝶梦翩翩飞入刺桐花人皆称之】
