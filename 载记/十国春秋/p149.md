<!-- { "loadSidebar": true } -->
　　贾郁字正文候官人以文防干太祖补仙游主簿秩满为令峭直不容人过正身奉法以风赇吏吏多畏惮之有客馈新果郁曰此独非民间物邪郤不受客曰某家新果人众未知郁曰君有子弟未曰昆仲三人豚子数軰郁曰古人畏四知君兄知弟知子携来者知是倍于古人也客大慙而退及受代一吏酣醉于庭郁怒曰吾当再典此邑以惩汝吏言公欲再来犹造铁船渡海惠宗即位擢郁賛善大夫再令仙逰防醉吏为库史盗官钱数万郁署牍尾曰窃铜镪以润家非因鼓铸造铁船而渡海不假炉锤竟抵罪【九国志作决杖遣徒】已而改福清满考召为御史中丞
　　方仁岳歙人父延范唐末歴长汀古田长乐三令侨居泉州莆田县六子皆仕太祖父子仁岳官秘书少监以称职名
　　陈洪济【阙】　人初令同安继令晋江皆兴学教士为王氏循吏之冠
　　林揆建州人天徳时为永顺场官当干戈相寻之际政尚简易民甚便之及南唐得建州升场为顺昌县仍以揆为令







　　十国春秋卷九十六
　　钦定四库全书
　　十国春秋卷九十七
　　检讨吴任臣撰
　　闽八
　　列传
　　王仁缋　　杨廷式　　翁郜　　黄岳
　　卢皓【林甲】　李崇礼　　萧孔冲　　亷若栁崇
　　王仁缋福唐人少有志操太祖闻其贤命试大理评事仁缋耻事强藩固辞居龙山终其身
　　杨廷式字【阙】　泉州人唐末眀经登第除太子舎人黄巢之乱避归黄浦村中以清苦名节自立太祖镇威武军屡辟不至人皆称之【按此与吴国杨廷式同名而异人者也九国志合以为一疑非是】
　　翁郜字季长长安人唐昭宗朝官至尚书左仆射河西节度使梁篡唐郜耻事二姓以父祖官闽知其地偏僻可避乱遂携家来建阳居焉后徙义宁莒口
　　黄岳福州感徳场人博通经典尤邃易象厯数之学唐末由乡贡入太学黄巢防闽避地者无所衣食岳好施予鲜倦容从之者如市太祖为威武节度使闻其名累辟为属力辞不就无何太祖受王封必欲起岳岳度不能拒遂投渊而死岳妻林曰夫能为忠臣妾独不能为忠臣妇乎亦投渊从之邦人为立祠祀于其地一云岳死时父母妻子二弟一白犬皆赴水死又来徴岳者崇舒赵田四人亦死
　　卢皓林甲者故二隠士也当太祖王闽时两人避地而钓爱福唐小练山山水诛茅焉后二姓繁盛遂为福州巨族李崇礼唐庄宗弟也封薛王【按五代史唐家人传存礼封薛王不知所终今从闽书作崇礼或传譌及后易名未可知】值郭从谦之乱匿名避难乐延平镇山水畱居焉结庐坑口罄橐中金以赈贫乏病革出封诰示人人始知其出处
　　萧孔冲建安人登同光时进士第不乐仕进入连江县之兊峯翦发为头陀志行坚苦能伏虎豹既殁邑人祀之
　　廉若建州建宁人与妻杨氏隠居县东教授乡党以行谊称
　　柳崇字子髙建阳人也以儒学著名终身御布衣称处士天徳帝据建州习闻其名召补沙县丞力谢不往后诸子仕宋法当推恩崇戒之曰不可奏请以夺吾志未防卒宋累赠工部侍郎子宣宜置宏宷密察俱为显官论曰王仁缋杨廷式柳崇力谢徴书确乎不防洁身之道备矣黄岳两辞辟召何至夫妇湛身哉忠与清两兼之矣若翁郜以下诸人抱鸿防之旷懐矢鳯隠之逸操其人故未易常情测也
　　刘乙　　　詹敦仁【子琲】
　　刘乙字子真泉州人通文时官鳯阁舍人晋使卢损来聘康宗遣乙劳之己而弃官隠鳯山与詹敦仁为友所为诗有扫石云随帚耕山鸟傍人之句敦仁常命子琲访乙赠以诗至今之【诗云扫石耕山旧子真布衣草履自随身石崖壁立题诗处知是当年鳯阁人】乙常乗醉与人争妓既醒惭悔集书籍因酒致失者编以自警题曰百悔经自后不饮至于终身【何乔逺闽书云予读五代史晋天福二年闽王昶遣使朝贡高祖遣散骑常侍卢损入闽封昶为王王令继恭主之遣中书舎人刘乙劳于馆乙见损衣冠伟然驺僮甚盛他日遇诸涂布衣芒屩而已损使人诮之曰鳯阁舎人何偪下之甚也乙羞愧以手掩靣而走心窃疑之夫乙故髙士闽王遣之劳晋使盖明欲借以为重成礼伟盛遂事芒布正隠者之致羞媿掩走必损恶昶托疾归言其主文致之词而欧阳仍之耳抑损以上国之使入闽何得无驺从前呼必待其至前方见而反走邪】
　　詹敦仁字君泽固始人避乱来隠仙游植徳山下上康宗书累数百言康宗召之饮且欲留之命决叅军事敦仁谢以诗【有周粟纵荣宁忍食葛庐频顾谩劳思句】强以袍笏不受己复杜门不出清源节度使畱从效再辟之乃求监小溪塲既至请升塲为县未几举王直道自代隠居佛耳山自号清隠【敦仁清隠堂记曰去邑西逾百余里有山曰佛耳峭絶髙天逺跨三郡有田可耕有水可居予卜而筑之榜堂曰清隠若夫烟収雨霁云卷天髙山耸髻以轩腾风梳木而微动寒泉聒耳戛玉鸣琴非宫非商不调自协非丝非桐不抚自鸣春而耕一犁雨足秋而敛万顷云黄饥餐饱适遇酒狂歌或咏月以嘲风或眠云而潄石】敦仁素号博雅从效常问以南汉主刘防取名义敦仁为诗答云伏羲初画卦苍氏乃制字防画有偏傍隂阳贵协比古者不嫌名周人始称讳始讳犹未酷后习转多忌或援他代易或变文廻避滥觞久滋蔓伤心日益炽孙休命子名呉国尊王意□□僻□昷□□异梁复踵已非时亦迹旧事□杰自其一闯是其二鄙哉仉防名陋矣□防义大唐有天下武后拥神器私制迄无取古音实相□□□囝星□□厓而埊缶圀及瞾□作史难详备唐祚值倾危刘防怀僣伪吁嗟毒蛟軰睥睨飞龙位防俨虽同音形体殊乖致废学媿未宏来问辱不弃竒字难雄博摛文伏韩知因诵鄙所闻敢布诸下吏从效得诗大加叹服居数年卒子琲有父风隠于鳯山号鳯山山人陈洪进荐之朝固辞不去论曰闽季官匪其人任职者率寡亷鲜耻不足道刘乙拂衣鳯山敦仁髙蹈佛耳洵遗世而独立者也易云鸿渐于逵其羽可用为仪二君其当之矣
　　陈乘　　　陈郁　　　江为　　　陈致雍
　　陈乗仙游人唐干宁初擢进士第官秘书郎黄巢之乱退居里中与侍中延彬徐寅郑良士軰以诗相唱和闽士多以风雅归之
　　陈郁亦仙游人少笃学博览羣书手不释卷事景宗为谏议大夫奉朝请每休沐在第键戸焚香诵经末常关预机务故得免于祸年八十一卒
　　江为其先宋州人避乱徙建阳遂为建州人游庐山白鹿洞师处士陈贶二十年尤工于诗有风人之体【为常有吟随堤栁诗锦缆龙舟万里来醉郷繁盛忽尘埃空余两岸千株栁雨叶风花作恨媒盛传于时】防福州乱有故人任福州官属者恐祸及将亡去江南间道谒为为与草投江南表其人未出境为边吏所禽得囊中所譔表章于是收为与奔者俱械至刑所为临刑辞色不挠且曰康之死也顾日影弹琴吾弹赋一篇足矣乃索笔为诗而死闻者伤之诗集一卷传世【按马令南唐书为有题庐山白鹿寺诗云吟登萧寺旃檀阁醉倚王家玳瑁筵元宗南迁驻于寺见其诗称善久之为由是傲肆自谓俯拾青紫乃诣金陵求举屡黜于有司怏怏不能自己欲束书亡呉越防同谋者上变按得其状伏罪据此则为被南唐所杀未审是非】
　　陈致雍莆田人也博洽善文辞宪章典故尤所谙练仕景宗为太常卿入南唐以通礼及第除秘书监未几致仕还家陈洪进辟掌书记譔晋安海物异名记及闽王列传【一作闽王事迹】五礼仪鉴诸书好事者复编其议礼诸论为曲台奏议二十卷【雍海物异名记云荒余之产郭璞未详张华不载临海记稽圣赋古今注以及诸家集在此卷】
　　李相　　　林安　　　陈寅
　　李相夀州人少跅好走马屠博母李媪家素丰酤酒市中王绪未起兵时从媪贳酒数负责又醉毁媪酒舎相怒欲欧之媪蹑相足曰天下方乱此壮士也遂与为刎颈交绪举兵相绪部下已而从入闽前锋将杀绪相匿其遗孤建齐于山中以其少子与建齐易名而呼【晋安逸志云时绪子建齐方四五嵗相抱建齐枕绪尸而哭之仰谓王潮曰天乎天乎将军诚自贾祸子固北靣事之矣其已甚乎且其孤何罪也请活之潮曰诺相遂抱建齐而归谓其妻曰潮忍人也今佯许之后必复索之柰何吾终不令王氏絶嗣矣乃以其子与建齐易名而呼云云】居三日军中果索建齐少子应曰诺遂被杀相卒与建齐从军居闽县而建齐竟冐李姓数世
　　林安福清人事母至孝母死庐墓旁有石自裂而泉涌太祖异之以其庐为寺赐名曰涌泉【安六世孙正华当宋时亦以孝闻故世号涌泉大小孝子】
　　陈寅莆田人福建观察使岩之从子也好善乐施有隠徳年至九十余未卒先一日歴言百年事皆验土人庙祀不絶
　　论曰李相匿遗孤虽程婴何以加焉林安孝亲而感应流泉谓非纯孝不可也陈寅慷慨好施其亦无媿于义侠矣夫
　　石氏二女　练寯　　　郑氏　　　谢氏
　　石氏二女福州永贞镇人也长曰月华次曰雪英有国色渉猎书史太祖时处州青巾贼乱畧地至镇二女遇贼不屈投水死水傍故有飞来石人因名曰石八娘岩练寯章仔钧妻也生而肉髪深沉端毅知识过人终日不茍言笑仔钧以寯言释二校语具仔钧中当是时寯使诸子谕二校曰宜急去无受戮于市且以金跳脱遣其行二校望拜感泣仰天誓曰夫人之恩茍不报有如日遂奔南唐乆之仔钧死嶲居建州城建州之破也二校实在行间一为行军招讨使【或云即边镐】一为先锋桥道使【或云即王建封】私念练夫人再生恩遣使持金帛贻寯授以白旗曰吾且殱此城夫人宜植旗于门已戒士卒勿犯矣寯郤金帛反其旗曰公今见报独活我家耳岂足为义邪阖城之人不下十万未必皆有罪也公若思旧徳愿全此城必欲屠之吾家与众俱死不独生也二校感其言遂止曰夫人之仁使为人竟不复屠城寯后累封渤海郡贤徳越国夫人有子十五人【章氏世系碑又云十八子】孙六十八人【宋相章得象亦其孙也】皆跻显贵长子仁坦仕南唐至检校太傅武都郡开国伯三子仁燧仕南唐至检校司徒建州刺史尤为早逹时以为活人之报
　　余敬洪妻郑氏建州人也敬洪为建州将南唐师下建州禆将王建封得郑氏以其有色而自持不敢犯胁之刃亦不屈转献大将查文徽文徽欲纳之郑大骂曰王师吊伐当褒録节义以励风化王司徒出行伍无怪也君侯为国上将亦若是邪速杀我文徽惭亟访其家归之
　　林廿五妻谢氏家居福州感徳场龙啓元年升场为宁徳县有逞其私者谋建桓门将没廿五居且平其冢时谢方新寡襁其防子徒歩至长乐府坐肺石下三日得诉符下邑而家舎与坟墓得弗坏





　　十国春秋卷九十七
<史部,载记类,十国春秋>
　　钦定四库全书
　　十国春秋卷九十八
　　检讨吴任臣撰
　　闽九
　　列传
　　陈岘　　　薛文　　陈郯　　　林兴蔡守防　　陈匡范　黄绍颇　　　余廷英李仁遇　　杨思恭
