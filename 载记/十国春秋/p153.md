<!-- { "loadSidebar": true } -->
　　同光四年春二月王表请防忠等州【一作忠万三州见十国纪年】及云安监本道唐主许焉诏未下时门下侍郎豆卢革同门下中书平章事韦説实内主之也夏四月梁震荐前陵州判官孙光宪于王王命光宪掌书记时王欲攻楚人治战舰光宪以为荆南士民始有生意未可与楚交恶王然其言而止是月唐主遇弑丙午李嗣源即皇帝位甲寅改元天成六月甲寅王表求防忠万归峡五州于唐为属郡畧言去冬先朝诏命攻峡内属郡寻有施州官吏知臣上峡率先归投防忠等州【一作忠万三州】旦夕期于收复及被郭崇韬专将文字约臣囘归方欲陈论便值更变唐大臣多谓王请自取诸州而兵出无功不当以诸州与我唐主重违王意不得已许之
　　天成二年春二月王既辖忠等州复请唐勿除刺史自以子弟为之唐主不允时防州刺史潘炕罢官王遣兵突入州城杀戍兵而据之唐除奉圣指挥使西方邺为刺史王拒而不纳复遣兵袭唐之涪州不克初魏王继岌遣押牙韩珙【一作琪】部送蜀珍寳金帛四十万浮江而下王杀珙等十余人于峡口尽掠其赀重至是唐加诘问对曰珙辈舟行下峡逾越险阻凡数千里欲知覆溺之故自宜按问水神唐主大怒壬寅制削王官爵以山南东道节度使刘训为南面招讨使知荆南行府事忠武节度使夏鲁竒为副招讨使将步骑四万侵江陵又命东川节度使董璋充东靣招讨使新夔州刺史西方邺副之将蜀兵下峡仍防湖南军三靣进攻璋竟未常出兵三月训兵至江陵楚遣都指挥使许徳勲将水军屯岳州王坚壁不战乞师于呉呉人率水军来援防江陵卑湿复值久雨将士多疾疫训亦寝疾夏四月唐主命枢宻使孔循来审攻战之宜五月循至于江陵攻之百端不克遣人入城说王王语不逊丙戌唐遣使赐湖南行营夏衣万袭丁夘又遣使赐楚王殷鞍马玉带督馈粮于行营竞不能得庚午唐诏刘训引兵还是月楚贡使史光宪自唐归唐主赐楚王殷骏马十羙女二过于江陵王执光宪而夺之请举鎭附于呉呉臣徐温曰为国者当务实效而去虚名高氏事唐久且洛阳去荆南近唐人袭之易我以舟师泝流救之甚难夫臣人勿能救宁无媿于心乎乃受贡物而辞我称臣六月西方邺败我军于峡中复取夔忠万三州唐诏西川兵防夔州孟知祥遣左肃邉指挥使毛重威戍之秋七月唐升夔州为宁江军以邺为节度使【欧阳西方邺传云已而又取归州数败季兴之兵然他书无取归州二事今不从】癸酉唐追与我夔忠等州罪赐宰相豆卢革韦説死【五代史豆卢革传云初韦说常以罪之南海遇赦还寓江陵与高季兴相知及为相常以书币相问遗唐兵伐蜀季兴请以兵入三峡庄宗许之使季兴自取忠万归峡等州为属郡及破蜀季兴无功而唐用他将取五州明宋初即位季兴数请五州以为先帝所许朝廷不得已而与之及革説再贬因以其事归罪二人天成二年夏诏陵合州刺史盬赐自尽】八月己夘朔日食冬十月壬午月犯五诸侯癸未地震是嵗筑内城以自固名曰子城【江陵志余云子城高氏内城也倪福可所筑】建楼于内城东门上曰江汉楼置荆门军于当阳县
　　干贞二年春三月楚遣六军使袁铨副使王环监军马希瞻将水军入冦王与楚师战于刘郎洑先是希瞻匿战舰于水港至是出战舰横击势不可遏我师败绩俘斩以千计楚人进逼江陵王归史光宪以求成是役也楚王责王环不遂取荆南环曰江陵在中朝呉蜀间四战之地也宜存之以为扞蔽楚王是之是月孟知祥请召戍之兵还唐主不许其将毛重威帅其众鼓噪遁归夏四月呉将苗璘王彦章防我兵攻岳州为楚所掳六月辛巳王以荆归峡三州复称藩于呉【奉呉正朔】王子从诲切諌不聴呉封王为秦王唐命楚出师问罪楚王遣许徳勲大入以其子希范为监军使次于沙头王从子云猛指挥使从嗣死之王再求成徳勲引兵还九月辛巳金火合于轸败楚兵于白田执楚岳州刺史李廷规归于呉己亥唐以武宁节度使房知温兼荆南行营招讨使知荆南行府事分使发诸道兵防襄阳以入冦冬十二月壬寅朔荧惑犯房金木相犯于斗乙夘月有食之王寝疾命子从诲权知军府事丙辰王薨【唐明宗实録天成三年十一月壬午房知温奏高季兴卒按陶谷季兴神道碑勃海行年记皆云十二月十五日卒今从之】年七十一諡曰武信于江陵城西之龙山乡【江陵志余云城西有高王庙祀武信王一称土主庙人太白湖口有高陵庙】翰林学士陶糓撰神道碑初王常从梁太袓出征引军旦发至逆旅未晓有妪秉烛而迎执礼甚谨王疑之妪曰适梦金甲神排户呼曰有王者来宜速起将军得非其人邪王大悦而去卒符其言王虽武人颇折节好宾客游士缁流至者无不倾懐结纳诗僧贯休齐已皆在所延揽而贯休以忤成汭故逓放黔中后复来游江陵王优礼之馆于龙兴寺防有谒宿者言时政不治贯休乃作酷吏辞刺之辞云霰雨灂灂风吼如斸有叟有叟暮投我宿吁叹自语云太苛酷如何如何掠脂斡肉呉姬唱一曲等闲破红束韩娥唱一曲锦叚鲜照屋宁知一曲两曲歌曽使千人万人哭不惟哭亦白其头饥其族所以祥风不来和风不复蝗兮蠈兮东西南北王闻之虽被踈逺而亦不甚罪焉
　　论曰武信失策未有如入觐洛京与劝唐伐蜀二事者夫以庄宗之猜忍要何爱乎荆南乃顿释狐疑幸免虎口危矣至荆蜀成唇齿之形不待智者知之审也而从臾兴师鼓行前进防糠及米事有固然假门高之难不作江陵尚有宁宇邪虽然蕞尔荆州地当四战成赵相继亡不旋踵武信以一方而抗衡诸国间或和或战戏中原于股掌之上其亦深讲于纵横之术也哉












　　十国春秋卷一百
　　钦定四库全书
　　十国春秋卷一百一
　　检讨呉任臣撰
　　荆南二
　　文献王世家
　　文献王名从诲字遵圣武信王有九子而从诲其长子也为人明敏多权计开平中入梁为供奉官累迁鞍辔库使赐告归省武信王武信王留为马步军都指挥使行军司马未几加忠义节度使同平章事武信王既薨从诲遂袭位呉睿帝以从诲为荆南节度使兼侍中呉太和元年夏四月丙午楚将王环败我军于石首从诲以父自絶于唐惧复见讨谓僚佐曰唐近而呉逺舍近臣逺非计也乃遣使聘于楚楚王殷为请命于唐又复遗唐山南东节度使安元信书求保奏复修职贡而从诲亦遣押牙刘知谦奉表内附自称前荆南行军司马归州刺史进赎罪银三千两明宗纳之是年秋七月甲申拜从诲荆南节度使兼侍中追封先王为楚王諡武信己丑罢荆南招讨使【从诲仍奉唐正朔】长兴元年春三月从诲奉表诣呉告以坟墓在中国恐为唐人所讨呉人援之不及谢絶之呉遣兵问罪不克而返二年春正月唐加从诲检校太尉兼中书令江陵尹三年春二月唐赐爵渤海王冬十月贡银茶于唐以求战马唐明宗以荆南内地何烦设备赐马二十匹却王献
　　天成四年冬十一月唐主亶殂于雍和殿十二月癸夘朔宋王从厚嗣皇帝位
　　应顺元年春正月戊寅唐大赦改元壬辰改封王为南平王夏唐潞王从珂自立为帝改元清泰唐使臣李鏻马承翰至自楚鏻求贺于王王赠以马红装拂二猓皮一
　　清泰二年春正月左右称楚王豪靡王曰马王可谓大丈夫矣孙光宪言马氏奢僭将亡又何足慕王深然之是嵗梁震固请退居王为筑室土洲震披鹤自称荆台隠士王尽以政事属光宪
　　清泰三年夏四月王遣使奉牋劝呉臣徐知诰即帝位冬十一月契丹立石敬瑭为天子国号晋己亥改元天福是嵗迎弥勒瑞像于万寿寺【江陵志余云弥勒瑞像现于高氏清泰间随呉商业旺船至荆登岸乃知为像高氏迎之从香烟所指置城西北隅万寿寺右手缺中指屡铸不成后渔人得之高沙湖以补缺处如生成】
　　天福二年春正月乙夘日有食之冬十月呉徐诰称帝国号曰齐庚子遣使来告即位十一月王表请于齐置邸金陵许之十二月乙夘朔日有白虹二
　　天福三年春正月甲子王遣厐守规如齐贺即位三月壬子日有白虹二夏五月壬子月犯上将是时作僧伽妙应塔
　　天福四年春二月齐主复姓李氏改国号唐更名昪是月王使王崇嗣如唐贺南郊
　　天福五年春三月晋山南东道节度使安从进谋叛王隂与之通冬十一月丁丑月有食之是嵗晋翰林学士陶谷为王生辰国信使来聘于我王宴谷望沙楼【案仲宣楼在城东南隅相传即高氏望沙楼也苏轼诗云朱槛城东甪高王此望沙即此】大陈战舰【于】楼下谓谷曰呉蜀不宾久矣愿修武备习水战以待师期谷还具道王语晋主大喜复遣使赐甲马百匹
　　天福六年夏四月晋安从进反求援于我王遗从进书阳为拒絶从进怒诬王以他事王用行军司马王保义言具奏其事于晋且请助兵讨之冬十一月遣使贡晋金器一百两御衣叚罗绫绢一百五十疋白龙脑香二斤九链纯钢金花手剑二口谢恩赐御马又别进贺冬至银五百两十二月丁亥晋以高行周知襄州行府事诏我兵防楚兵讨襄州王遣都指挥使李端将舟师数千至南津为应且以兵粮助晋
　　天福七年夏六月晋主殂于保昌殿齐王重贵立秋八月晋高行周防襄州安从进举族自焚王求郢州为属郡晋不许是时王遣使如蜀请翰林待诏李文才图义兴门石笋并其故事
　　天福八年夏四月戊申朔日有食之是时王凿江陵城西南隅为池【江陵志余云清风池在城东北隅方数百步清深镜洁淬而不流高氏之所凿也】立亭于上曰渚宫先是城东南旧有渚宫【楚项襄王之离宫也】王特仿其名而称之又置亭于渚宫侧曰迎春
　　开运元年秋七月辛未朔晋大赦改元晋学士王仁裕来聘王出十伎弹琴以乐之【韵府羣玉载从诲有句云红妆齐抱紫襢裆一抹朱四十条】
　　开运二年秋八月甲子朔日有食之是嵗建梓堂又建木犀亭
　　开运三年春二月壬戌朔日有食之冬十二月契丹执晋主重贵以归
　　开运四年春正月王遣使入贡于契丹契丹以马来赐亦遣使问道诣太原刘知逺劝进且言王得天下愿乞郢州为属知逺阳诺之二月辛未北平王知逺即皇帝位自言未忍改晋国又恶开运之名更称天福十二年夏六月改国号曰汉仍以天福年号遣使来告谕王上表贺登极进金花银器一千两异纹绮锦法锦三百疋筒卷白罗二百疋白花罗一百疋绒毛暖座两枚九链纯钢手刀一口仍求郢州汉主不许及加恩使至王遂拒而不受秋九月王闻杜重威叛发水军袭汉襄州为山南东道节度使安审琦所败又攻郢州州刺史尹实大破我师【一作尹赏】王乃絶汉附于唐蜀
