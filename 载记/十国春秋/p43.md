<!-- { "loadSidebar": true } -->
　　江文蔚字君章建安人【马令南唐书作许人】博学工属文后唐长兴中举进士为河南府馆驿巡官【偶隽云文蔚长兴二年卢华榜下进士八人与张沅呉承范殷鹏范禹偁为学士】坐秦王重荣事夺官南奔烈祖辅呉用为宣州观察巡官歴比部员外郎知制诰国初改主客郎中拜中书舍人时国家礼仪草创文蔚撰述朝觐会同祭祀宴飨礼仪上下遂为一代纪纲烈祖殂元宗以文蔚知礼宜董治山陵事除文蔚工部员外郎判太常卿事与韩熙载萧俨共议礼称为精练保大初迁御史中丞持宪平直无所阿枉冯延已当国与弟延鲁魏岑陈觉窃弄威福及用师败绩诏斩觉及延鲁以谢国人而延已岑置不问文蔚对仗弹曰赏罚者帝王所重赏以进君子不自私防罚以退小人不自私怒陛下践阼以来所信重者冯延已延鲁魏岑陈觉四人皆擢自下僚骤升髙位未常进一贤臣成国家之美阴狡图权引用羣小陛下初临大政常梦锡居封驳之职正言谠论首罹遣逐弃忠拒谏此其始也奸臣得计欲擅威权于是有保大二年正月八日敕公卿庶僚不得进见履霜坚氷言者恟恟再降御札方释羣疑御史张纬论事忤伤权要其贬官敕曰罔思职分傍有奏论御史奏弹尚为越职况非御史孰敢正言严续国之戚里备位大臣不附奸险尚遭排斥张义方上疏仅免严刑自是守正者得罪朋邪者信用上之视听惟在数人虽日接羣臣终成孤立陛下深思逺虑始信终疑复常梦锡宥密擢萧俨侍从授张纬赤令羣小疑惧与酷吏司马正彛同恶相济迫胁忠臣高越之于卢氏义兼亲故受其寄托痛其侵陵诉于君父乃敢蔽陛下聪明枉法窜逐羣凶势力可以囘天在外者握兵居中者当国师克在和而三凶邀利迭为前却天生五材国之利器一旦为小人忿争妄动之具使精锐者奔北馈运者死亡谷帛戈甲委而资寇取弱隣邦贻讥海内同列之中有敢议论则冯魏毁之于中正彛持之于外搆成罪状死而后已今陈觉延鲁虽已伏辜而魏岑犹在本根未殄枝榦复生冯延已善柔其色才业无闻凭恃旧恩遂阶任用蔽惑天聪敛怨归上高审知累朝宿将坟土未干逐其子孙夺其居第使舆台窃议将帅狐疑陛下方以孝理天下而延已母封县太君妻为国夫人与弟异居舍弃其母作为威福专任爱憎咫尺天威敢行欺罔以至纲纪大坏刑赏失中风雨由是不时阴阳以之失序伤风败俗蠧政害人蚀日月之明累乾坤之德天生魏岑道合延已蛇豕成性专利无厌逋逃归国鼠奸狐媚防疾君子交结小人善事延已遂当枢要面欺人主孩视亲王侍燕諠哗逺近惊骇进俳优以取容作淫巧以求宠视国用如私财夺君恩为已惠上下相防道路以目征讨之柄在岑折简帑藏取与系岑一言先帝卑宫勤俭陛下守之勿失而岑营建大第广役丁夫孽子之居过于内殿亭观之侈逾于上林前年建州劳还文徽入觐西苑会燕舍爵防勲岑披猖无礼狂悖妄言与延已用意多私行恩不当俾军士怀恨怒之志受赏无感励之心将校争功諠动京邑奸谋诡计诳惑国朝致漳州屠害使者福州违拒朝命百姓肝脑涂地国家帑藏空虚福州之役岑为东面应援使而自焚营壁纵兵入城使穷寇坚心大军失势军法逗遛畏懦者斩律云主将守城为贼所攻不固守而弃去及守备不设为贼掩覆者皆斩昨敕赦诸将葢以军威政令各非已出岑与觉延鲁更相违戾互肆威权号令并行理在无赦烈祖孝高皇帝栉风沭雨勤劳二纪成此庆基付之陛下比诸隣邦我为强国奈何赏罚大柄肆奸宄之谋军国资储为凶狡所散昨天兵败衂统内震惊将雪宗庙之羞宜醢奸臣之肉已诛二罪未塞羣情尽去四凶方袪众怒【一作二公移去未称民情四罪尽除方明国典疑误】今民多饥馑政未和平东有伺隙之隣北有覇强之国市里讹言遐迩危惧陛下宜轸虑殷忧诛鉏虺蜮延已不忠不孝在法难原魏岑同罪异诛观听疑惑请行典法以谢四方文蔚将上疏先具小舟载老母以待左降元宗果怒贬江州司士参军而觉延鲁以宋齐邱救解复皆不死延已虽蹔罢旋复柄用方宣延已制百官在廷常梦锡大言曰白麻虽佳要不如江中丞疏耳是时文蔚直声震江左传写弹文为之纸贵逾年召还升元建国以来言事遇合即随材进用不复设礼部贡举至是始命文蔚以翰林学士知举畧用唐故事放进士庐陵王克贞等三人及第元宗问文蔚卿知举取士孰与北朝文蔚曰北朝公荐私谒相半臣一以至公取才元宗加叹中书舍人张纬后唐应顺中及第大衔其言执政又皆不由科第进相与排沮贡举遂复罢保大十年卒年五十二諡曰简文蔚雅善作赋天牕赋云一窍初启如凿开混沌之时两瓦鴥飞化作鸳鸯之后土牛赋云饮渚俄临讶监军之捧塞度关倘许疑函谷之丸封皆称一时佳句
　　李贻业【一作邺】呉起居郎李戴子也戴卒官因家广陵贻业升元中官翰林学士烈祖晏驾大臣欲奉元敬皇后监国命中书侍郎孙晟草遗诏贻业曰此必奸人诈为者大行皇帝常云妇人预政乱之本也安肯自为厉阶且嗣君春秋已长明德着闻今安得有此亡国之言若果宣行贻业当对百官毁之由是监国议得寝元宗立语贻业曰疾风劲草于卿见之【陆防南唐书又云疾风知劲草此之谓也】奬慰有加焉保大中进兵部尚书【一作侍郎】卒諡曰简贻业性率易好饮酒不拘小节一日召亲友宴饮过从者甚众贻业已醉扣尊中曰本用相待酒兴輙来自倒之矣其疎豁如此
　　欧阳广吉州吉水人保大中薄逰湖湘时边镐下湖南将遂取桂州广防其必败诣阙上书曰臣近逰潭州伏见节度使边镐初非将材偶逢圣代加之任使措置乖剌大失人心致奉节兵士乗夜大呼共焚谯门会明而遁散不然几致大变是仁不足惠下也朗陵近在肘腋曾不为虞乃图桂林以取奔走是智不足谋逺也与监军使昌延恭不相协和动輙疑阻是义不足和众也堂堂幕府空无才贤是礼不足得士也军中号令朝出暮更是信不足使人也五者无一长考之前古未或不败请择帅济师以全境土书入不省及失湖南元宗思广言命授以官执政请召试广言非人主尊贤待士之意不肯就试乃授本县令后亦不显
　　乔匡舜字亚元高邮人弱冠能属文以典赡称烈祖辅吴用为秘书省正字及开国宋齐邱辟置幕中十余年歴大理评事屯田员外郎齐邱喜人谀已而匡舜特真率故虽赏其文艺未常荐拔烈祖独知之常诏公卿举可亲民者意齐邱且举匡舜奏上竟不及烈祖喟然谓常夣锡曰吾不意其舍匡舜也梦锡与韩熙载素恶齐邱每相语曰宋公误识亚元正可怪也久之齐邱出镇洪州始表为节度掌书记保大中召为驾部郎中知制诰中书舍人周侵淮南诸将无功元宗议亲率六军拒之匡舜切谏元宗怒坐以沮国计动人心流于抚州然亦卒不能亲行也后主嗣位复起为司农少卿歴殿中监修国史给事中兼献纳使知贡举放及第乐史軰五人多见滞名塲者时称得人而少年轻薄子嘲之谓之陈橘皮牓迁刑部侍郎老病乞骸骨后主闵其贫给俸终身开寳五年卒年七十五諡曰贞
　　张泌事元宗父子官句容县尉建隆二年七月愤国事日非上书后主几数千言畧云我大唐之有天下也造功自髙祖重熙于太宗圣子神孙歴载三百丕祚中否烈祖绍兴大勲未集肆我大行嗣之徳则休明降年不永袭唐祚者非陛下而谁臣闻昔汉文帝承髙祖之后天下一家已三十年德教被于物也久矣而又封建子弟委用将相合朱虚东牟之力陈平周勃之谋宋昌之忠诸侯之助由中子而入立可谓正矣及即位戒慎谦让服勤政事躬行节约思治平举贤良赈鳏寡除收帑相坐之法去诽谤妖言之令不贵难得之货不作无益之费其屈已爱人也如此晁错贾谊贾山冯唐之徒犹上书进谏言必激切至于痛哭流涕者葢惧靡不有初鲜克有终也而文帝优容不咈圣德充塞几至刑措今陛下当数嵗大兵之后隣封袭利之日国用匮竭民力罢劳而野无刘章兴居之人朝无绛侯曲逆之佐可谓危矣设使汉文帝之才处今日之势何止于寒心消志而已也臣惟国家今日之急务一曰举简大以行君道二曰畧繁小以责臣职三曰明赏罚以彰劝善惩恶四曰慎名器以杜作威擅权五曰询言行以择忠良六曰均赋役以恤黎庶七曰纳谏诤以容正直八曰究毁誉以逺防佞九曰节用以行克俭十曰克已以固旧好亦在审先代之治乱考前载之襃贬纎芥之恶必去毫厘之善必为密取与之机济寛猛之政进经学之士退掊克之吏察迩言以广视听好下问以开闭塞斥无用之物罢不急之务此而不治臣不信矣诗曰敬之敬之天维显思书曰儆戒无虞防失法度易曰其亡其亡系于苞桑言君人者必惧天之明威遵古之令典作事谋始居安虑危也臣观今日下民期陛下之致治如百谷之仰膏雨愿陛下勉强行之无俾文帝专美于汉臣死罪死罪谨言后主覧书大悦优诏慰答然亦未竟用其言遂至于亡
　　汪焕歙州人开国时第进士初元宗后主皆佞佛而后主尤酷信之庄严施舍斋设持诵月无虚日宫中造寺十余都城建塔剏寺几满广出金钱募民为僧所供养逾万人悉取于县官不计耗竭上下狂惑国事日非时有二臣极谏一徙一流最后焕死諌且曰昔梁武事佛刺血写佛书舍身为佛奴屈为僧礼散髪俾僧践及其终也饿死于台城今陛下事佛未见刺血践髪舍身屈膝臣恐他日犹不得如梁武也后主得谏书云此敢死士也不之罪擢校书郎而言卒不用
　　论曰二张侃直萧俨忠戅李贻业之议寝监国欧阳广之伏阙上书乔匡舜之力沮亲征汪焕之死谏佞佛皆江南骨鲠臣也若江文蔚抗疏四罪张泌陈列十事词累千言亹亹不倦虽汉之贾山贾谊唐之阳城刘蕡又何以加焉











　　十国春秋卷二十五
　　钦定四库全书
　　十国春秋卷二十六
　　检讨吴任臣撰
　　南唐十二
　　陈觉　　　李徴古　　魏岑　　　冯延已冯延鲁　　查文徽【子元方】
