<!-- { "loadSidebar": true } -->
　　陈襃江州徳安人故唐给事中京之后也十世同居长幼七百口不置奴婢日会食堂上男女异席未冠笄者别为一席畜犬百余共以一船贮食饲之一犬不至羣犬亦皆不食襃又筑书楼延四方学者乡隣化徳狱讼稀少有彭李者世为其佣父久丧明常闻襃子弟言舜至孝防瞽叟目复明李归效之不数日父目开朗其感人有如此升元初诏复其家表门闾同时见旌者尚数家皆五世同居云
　　顔诩禾川人故唐鲁公真卿之后也诩少孤兄弟数人事继母以孝闻雅擅辞翰修饰礼度及末年一门百口家法肃然闻子弟有与宾客戏者未常面责手冩韦昭博奕论署于屋壁使其自媿诩季父以非礼据乡人桑诣县求治邑令下诩评之诩偿以已缗讼遂止卒年七十余
　　许规南阳人祖儒义不食梁粟南奔隠歙州山谷中终身不出儒生稠稠生规规好道家言为人慷慨尚义常覉旅宣歙间闻旁舍生呻呼状就讯之曰我某郡人察君长者且死愿以骸骨属因指槖中黄金十斤曰以是交长者规许诺为经纪丧事敬负其骨千里并黄金置死者家死者有父自内出惊媿之因献金如亡儿言以为寿规不顾竟去规子逖
　　逖字景山为人慷慨自喜有清节后主时数上书言事得校书郎迁监察御史宋师围金陵统军使张雄【即李雄】拥兵数万驻上江后主命逖召雄兵逖走上江告之故雄素忠义即聼命已而后主以蜡书止雄于溧阳【一作溧水】逖曰此非栅兵之地留之必败乃戒雄曰兵来慎无动待我一夕吾当入白可与公兵俱入城逖去宋师挑之雄辄出战果败死逖至收其败兵千人而还人以是谓逖为知兵国亡入宋召试为汲县尉官至司封员外郎欧阳彬字可封吉州人仕元宗父子为武昌令吉州军事衙推官至检校右散骑常侍兼御史大夫性至孝兄弟相友爱有紫芝一茎两葩生于楹乡人以为孝徳所感为着赋颂年九十有四
　　钟离君失其姓名【案东轩笔录注钟离名瑾合肥人又续文献通考亦作钟离瑾似钟离为姓非邑名矣今姑从南唐书】保大中为钟离县令与隣邑许令缔姻钟离女将出适置一媵婢一日使执箕帚治地至堂皇之窳处忽然泪下钟离君见之诘其故婢曰幼时妾父于此穴地为毬窝导妾戏嵗久矣而窳处未改也钟离君惊问曰而父何人婢曰妾父前两政县令也身死家破妾遂落民间更卖为婢钟离君遽呼牙侩及老吏质之具得其实是时许令子纳采有日钟离君急以书抵许曰吾卖婢而得前令之女吾特怜之义不可久辱当以吾女赀装先求婿以归此女更竢阅嵗别办装以遣吾女可乎许令答书曰蘧伯玊耻独为君子君何必自专髙义愿以前令女配吾子然后君别求良奥以嫁君女何如于是前令女遂归许氏
　　呉媛　　　聂氏　　　龚氏二女
　　呉媛浚仪人唐史臣竞之后父志野义不为梁民来奔江南遂于庐陵侨居焉媛适段甲生子未周晬而段卒父母以媛少而艳议嫁之媛剺面自誓事舅嫜极备敬谨亲操井臼匜防教所生子为善士韩熈载使江西录其事以表于朝
　　聂氏太平乡民女也父蚤殁与母居一日随母入山采薪母为虎攫去蹲踞方食聂持柴刀自虎后跃登其背用手按头连割其项同樵见者呼噪助斫之虎奋掷不得脱自囤死聂舍归告隣里共收母尸时年十三嵗也众咸异之
　　龚氏二女父慎仪为卢绛所杀事见慎仪传二女被掠以行至邵武王堂香严寺绛置酒恣饮二女遂缢于寺后之小墩后人名其所曰烈女台








　　十国春秋卷二十九
　　钦定四库全书
　　十国春秋卷三十
　　检讨吴任臣撰
　　南唐十六
　　列传
　　郭廷谓　　朱令赟　　陈大雅　　卢　绛
　　郭廷谓字信臣彭城人父全义仕为濠州观察使廷谓防好学工书善骑射补殿前承防出为濠州中门使全义卒擢庄宅使即为州监军周侵淮南廷谓与州将黄仁谨【宋史作仁谦今从南唐书】约以死守周遣谍以铁劵及其垒廷谓拒之籍州民不逞者聚于僧寺严兵守之日给食随所能使造守具故周师终不知城中虚实乆不可下元宗叹其忠因大发战櫂命与林仁肇援寿州周世宗闻之从下蔡浮桥于涡口筑垒东西以防桥命张从恩焦继勲守焉廷谓语仁谨曰此濠寿之患也彼以骑士胜利于陆我以舟师胜便于水今夏乆雨淮流泛溢愿假舟兵二千断其桥屠其城直抵寿春仁谨从之即轻櫂沂流急趣涡口麾兵断笮悉焚之周师大衂死者不可计燔其赀粮而还以功授武功殿使周师退保定逺又募壮士为负贩状入定逺侦军多寡及守将之名还曰武行徳周务勍也廷谓曰是可图也乃籍乡兵万余洎卒五千日夕训练依山衔枚设伏以破之斩首数百行徳挺身遯时有以玉帛子女饷廷谓者尽却之唯取良马二百匹以献以功迁滁州刺史兼上淮巡检应援兵马都监及紫金山之战将帅多降于周廷谓独还军守濠州追不能及时濠守臣欲弃城走廷谓止之俄加濠州团练使治壁垒缮戈甲常若敌至世宗复南征廷谓表金陵请援且言周师日张愿卑辞请和以俟机会夜出敢死士千余袭破周营焚云梯洞屋周人大惊相蹂躏死者甚众既而援师不至世宗亲攻城焚战舰数百艘杀二千人进攻羊马城又杀数百人遣谍持诏谕降廷谓廷谓度不能支奉表于周恳言世受本国爵命家在江南欲遣使禀命国主世宗许之为缓攻及廷谓使还知金陵卒不能救集将士于垒门南向恸哭再拜乃降至山阳见世宗特赐宴劳之曰兵兴以来江南败亡相踵惟卿能犯涡口浮桥破定逺寨足报国矣濠州小城使汝主自守岂能国哉赐袭衣金带良马及器皿万余拜亳州防御使以其弟本州马步都校廷赞为和州刺史【廷谓又有兄廷谕元宗时官太子洗马致仕廷谕子延泽字徳润元宗时试秘书省正字】因命帅濠州兵攻下天长军【宋史云降其将马赟】迁楼橹战櫂左右厢都监入宋官至静江军节度观察留后知梓州代归赐第汴京开宝五年卒年五十四子延濬初廷谓之降元宗谅其力屈异于他叛者故免其家廷谓性恭谨事母以孝闻朝夕束带立侍寒暑不变为政亦有惠爱百姓称之
　　朱令赟大将军匡业从子椎额鹰目趫捷善射军中号为朱深眼积迁至神卫军都虞已又代林仁肇为镇南军节度使开宝中后主见讨宋师已围金陵召令赟赴难军至湖口与诸将谋曰今为前进则北军据我后上江阻隔进未破敌退絶餽饟奈何乃檄南都留守刘克贞赴军欲迟其至使代拒湖口及发而后主危急飞书督兵者接踵令赟不能守初议乃与战櫂都虞王晖乘流而前自浔阳湖编木为大栰长百余丈大舰至容千人将突下断采石浮梁防江水涸舟栰艰阻而宋师密树长木于洲渚间若帆樯状令赟疑有伏不即进比至虎蹲洲合战令赟所乘舰尤大建大将旗鼓宋师舟小聚攻之先是令赟创巨舟实葭苇以膏沃之名曰火油机至是以火油纵烧宋人不能支防北风反烧自焚水陆诸军十五万不战皆溃令赟惶骇投火死【江南野史云其子脱身在南昌】粮米戈甲俱焚无孑遗烟焰不止者浃日自是金陵外援遂絶以至于亡初军至石碑营子苦雾昼集如幕覆营上不复见掌外人望其气如虹上亘于天不祥之兆也不数日遂败【钓矶立谈云时宋师上有气如鸾翔凤舞状】陈大雅字审已后主时官卫尉卿宋师围金陵陈乔欲遣使冒围趣上流援兵后主谓大雅曰审已儒者也平时尚急人之急能强为孤一行乎大雅再拜言曰陛下十余年来焦心养士羣臣不能报称万一仓卒之际臣合万死然愚以为覆水之势殆于难图虽承威灵恐不克办后主曰孤平生喜躭禅学世味澹如也先帝弃代时冡嫡不天越升非次雅非本懐自割江以来屈身中朝常恐获罪每思脱屣顾无计耳今竟烦大讨孤亦安能惜一日之辱正以旅拒既乆将不见纳是以欲起上江征戍以为声援大雅复言上江大帅朱令赟愎谏自用无逺谋恐不足恃后主作色曰诸臣平日髙谈稷卨目前但欲为任蛮奴计孤亦何所托命也是夕诏大雅发令赟等军大雅便疾驰至军劝令赟倍道勤王令赟知势不敌谓大雅曰仆头颅决为国家効一死与卿俱没无益也卿为先事入白可乎由是犯矢石潜入金陵与后主相持泣下曰令赟军必无成矣城陷日大雅投殿角井中衣挂井干不得死兵人引之出宋将曹彬命从后主入宋拜太子洗马嵗余忽忽而卒
