<!-- { "loadSidebar": true } -->
　　广政十七年春正月周主殂晋王荣嗣皇帝位改元显德周听边吏通商于我二月左匡圣马步都指挥使保宁节度使安思谦既谮杀张业废赵廷隐帝使将兵救王景崇逗挠无功内慙惧不安会业诛之后宫门守卫加严思谦以为疑已言多不逊又典宿卫多杀士卒以立威帝阅卫士有年尚壮而为思谦所斥者复留籍思谦杀之帝不能平而思谦三子扆嗣裔倚父势暴横为国人患翰林使王藻屡言其怨望将反丁巳思谦入朝命壮士击杀之及其三子藻坐擅啓边奏并擒斩焉三月乙亥朔加捧圣控鹤都指挥使兼中书令孙汉韶武信军节度使赐爵乐安郡王罢军职帝惩安思谦跋扈命山南西道节度使李廷珪等十人分典禁兵广政十八年春正月戊子置威武军于凤州二月王仁毅薨諡恭孝三月周人谋取秦凤帝遣客省使赵季札按视边备季札素以文武才自任还奏雄武节度使韩继勲凤州刺史王万廸非将帅才不足以御大敌帝亦曰继勲岂足以当周师邪因问谁可往者季札请自行丙申以季札为雄武监军使仍以宿卫精兵千人部曲夏四月丙辰命知枢密王昭逺按行北边城塞及甲兵以备周是月周遣镇安节度使向训凤翔节度使王景客省使昝居润入冦秦凤五月戊辰朔王景出兵自散关趋秦州随拔黄牛八寨戊寅帝以捧圣控鹤都指挥使保宁节度使李廷珪为北路行营都统左卫圣步军都指挥使武定节度使高彦俦为招讨使武宁节度使吕彦珂为副招讨使客省使赵崇韬为都监拒周师时赵季札至德阳闻周人入境惧不敢进上书求解边任还奏事先遣辎重及伎妾西归丁亥单骑驰入成都众以为奔败多震恐帝问以机事不能对帝怒系之御史台庚午斩季札于崇礼门六月壬寅李廷珪败周兵于威武城虏其排陈使胡立【宋史云汉州刺史胡立】是时我军皆绣斧形衣号曰破柴都以周主本柴姓也丁未遣使如唐及北汉约共出兵伐周二国皆许之秋八月周将王景等大败我兵获我将卒三百己未帝遣通奏使知枢密院武泰节度使伊审徴抚慰行营仍督战九月李廷珪遣先锋都指挥使李进据马岭寨又遣奇兵出斜谷屯白涧又分兵出凤州之北唐仓镇【唐一作堂】及黄花谷絶周粮道闰月周王景遣禆将张建雄将兵三千抵黄花又遣千人趋唐仓扼我兵归路染院使王峦将兵出唐仓与建雄战于黄花谷我师败绩奔唐仓复遇周兵又败峦及将士三千人为周人所执马岭白涧兵皆溃李廷珪高彦俦等退保青泥岭雄武节度使韩继勲弃秦州奔还成都观察判官赵玭召官属谓之曰敌兵甚锐今朝廷所遣勇将精兵不死即逃我軰不能去危就安祸且至矣遂举秦州城以降【五代通録云秦州节度使高处俦引兵往拔凤州中涂闻黄花之败奔秦州赵玭与城中将校闭门不纳处俦遂西奔玭即以城归周今从十国纪年】斜谷援兵亦溃成阶二州皆降国人大震乙丑廷珪上表待罪冬十月壬申伊审征至成都请罪释之帝遂聚刍粟于剑门白帝为守御之备募兵既多用度不足始铸铁钱境内铁器以耑其利【曾巩隆平集云孟昶闻世宗下秦凤愈不自安多积刍粟以铁为钱禁民私用钺而自鬻器用以专利民甚苦之】十一月周王景围凤州韩通分兵城固镇以絶援兵戊申遂陷凤州虏我威武节度使王环及都监赵崇溥崇溥不食而死于是秦凤阶成之地复入于周乙卯周主曲赦四州所获我国将士愿留者优其俸赐归者给资装而遣之
　　广政十九年春正月大赦免今年夏租以周师出境也三月甲寅以捧圣控鹤都指挥使李廷珪为左右卫圣诸军马步都指挥使仍分卫圣匡圣步骑为左右十军以武宁节度使吕彦珂等为军使廷珪总之如赵廷隐专总宿卫诸军故事是岁陵荣州獠反弓箭库使赵季文讨平之【锦里耆旧传广政十九年戎泸州獠贼罗住雍反左街都巡捡赵季文讨降之今从通鉴作陵荣二州】是岁赐诗僧可朋钱十万帛五十疋
　　广政二十年夏四月乙亥周遣怀恩指挥使萧知逺等将士八百余人西归先是周克秦凤以我兵为怀恩军至是罢军遣还六月乙丑加李廷珪检校太尉罢军职国人多言廷珪为将败覆不宜复执兵柄故有是命皇太后亦屡以典兵非人为言帝不能从秋八月怀恩军至成都帝遣梓州别驾胡立等八十人东还寓书于周请和自称大蜀皇帝言家世邢台愿敦乡里之分【挥麈后録载三朝史孟昶传云周世宗既取秦凤昶惧致书世宗曰七月一日大蜀皇帝谨致书于大周皇帝阁下窃念目承先训恭守旧邦匪敢荒宁于兹二纪顷者晋朝覆防何建来归不因背水之战争遂有仇池之土地洎审晋君归北中国且空暂兴敝邑之师更复成都之境秦凤阶成诸川实为下国之边陲其后汉主径自并汾来都汴浚闻征车之未息寻神器之有归伏审贵朝先皇帝应天顺人继统即位奉玉帛而未克承弓剑之空遗但伤嘉运之难谐适叹新欢之且隔以至前载忽劳睿徳逺举全师土疆寻于大朝将卒亦拘于贵国幸防皇帝惠其首领颁以衣裘偏禆尽补其职员士伍徧加于粮赐则在彼无殊于在此敝都宁比于雄都方怀全沽之思非有放还之望今则指挥使萧知逺冯从谠等押领将士子弟共计八百九十三人已到当国具审皇帝逈开仁愍深念支离厚给衣装兼加中屦给防程之驿料散逐分之缗钱仍以官僚之廻还安知所报此则皇帝念疆场则已经革几代举干戈则不在盛朝特轸优容曲全情好永懹厚义常贮微衷载念前在凤州支敌虎旅偶于行阵曾有拘擒其排阵使胡立已下寻在诸州安排及令军幕收管自来各支廪食并给衣装却縁比者不测宸襟未敢放还乡国今既先蒙开释已认冲融归朝虽愧于后时报徳未稽于此日其胡立已下今各给鞍马衣装钱帛等专差御衣库使李彦昭部领送至贵境望垂宣防收管矧以昶昔在龆齓既离并都亦承皇帝凤起晋阳龙兴汾水台叙乡关之分以陈玉帛之懽傥防惠以嘉音即伫专驰信使谨因胡立行次聊陈感谢词莫披述防惟仁明洞鍳垂念不宣】癸未立等至大梁周以我国讲钧礼怒不答帝曰朕郊祀天地称天子时尔方鼠窃作贼何得相薄邪冬十二月旌表蓬州孝子程崇雅门广政二十一年春正月右补阙章九龄指李昊王昭逺为奸佞贬维州録事参军庚戌置永宁军于果州以通州之三月唐主尽献江北地于中原夏五月唐奉周正朔六月荆南高保融遣使劝帝称藩于周帝报以前常致书周主不答乃止秋九月周人谋入寇甲午高保融再劝我臣中原帝集将相议之李昊曰从则君父之辱违则周师必至诸将能料抗周必胜乎诸将皆顿首曰以陛下圣明江山险固岂可望风屈服臣等请以死卫社稷丁酉帝命李昊草书极言拒絶之冬十一月天雨血【一作十二月】十二月周将李玉帅永兴兵袭归安镇镇遏使李承勲据险邀斩之其众尽没乙酉以右卫圣步军都指挥使赵崇韬为北面招讨使丙戌以奉銮肃卫都指挥使武信节度使兼中书令孟贻业为昭武文州都招讨使左卫圣马步都指挥使赵思进为东面招讨使山南西道节度使韩保贞为北面都招讨使将兵六万分屯要害以备周是岁昌州獠反杀巡检使赵汉琼等左界巡检使申彦瑭讨平之
　　广政二十二年秋八月戊子帝以李昊领武信军节度使右补阙李起言宰相无领方镇事帝曰昊家多冗费以厚禄优之耳冬十一月徐及甫伏诛初周人攻秦凤及甫时为都官郎中自负才畧谋奉前蜀高祖孙少府少监王令仪为主以作乱至是其党有告者收捕之十二月甲午赐令仪死是时西班将军黎德昭献画鹤图诏授雅州刺史
　　广政二十三年春正月乙巳宋受周禅改元建隆丁未人日节帝谒和陵是月龙见于玉垒关夏五月己亥朔日有食之冬十一月宰相李昊言臣观大宋啓运不汉周天厌乱乆矣一统天下其在此乎若通职贡亦保安三蜀之长策帝曰卿且去朕徐自图之十二月皇太后梦青衣神自言宫中卫圣龙神乞出居于外乃命建堂于昭觉寺庑下迁神出居之人或以为不祥是岁大理国段思聪觇我国委任非人欲乘衅入寇其臣高侯不可言防诏强盛时与吐蕃连兵尚不能侵夺巴蜀卒以黩武酿内变宗社不保今闻周主英明削平僭乱孟氏必为所并吾国但当修辑城堡练兵养民以观时变何必劳师逺征啓衅召祸乎思聪从其言而止
　　广政二十四年自春至于夏无雨螟蝗见成都诏以吏部侍郎承防欧阳逈为门下侍郎兼戸部尚书同平章事冬十月汉州什邡县井中有火龙腾空而去大风吼天余烬坠地延烧数百家十一月帝书兆民頼之四字误兆为赵又民间譌传国家东迁天水是岁有人被发奔走道中唱言神人使作无爷无母救汝凡两日不知所在又鶢鶋鸣于庭射之不中故老见之曰此鸟主少主归命咸康时来前八年来此时复来其有兴替乎广政二十五年春正月立秦王喆为皇太子二月壁州白石县巨蛇见长百余丈径八九尺冬十二月遣使督诸路累年逋税龙游令田淳上防言扰民犯天意聚财损君道语甚切直帝不能用是岁行用铁钱初铁钱多于外郡边界参用毎钱千凡四百为铜六百为铁【四川总志云孟氏毎银一两直铜钱千七百文绢一疋直钱千二百文】至是流入成都率铜钱十分杂铁钱一分大盈库钱往往有铁钱相混盖铸之精工与铜钱相也【按十国纪年后蜀史广政二十五年以屯戍既广调度不足始铸铁钱据此则铁钱是岁始铸矣今不从】
　　广政二十六年春正月宋改元干德三月宋师平荆湖我邸吏将卒先在江陵者宋帝悉命放还帝将发使朝贡知枢密院事王昭逺固止之乃遣兵屯峡路増置水军宋闻之遂谋兴师以张晖为凤州团练使晖尽得我国虚实以闻夏四月遂州方义县雨雹大如斗五十里内飞鸟六畜皆死是时成都人唐季明【茅常客话云失其名盖季明其字也】破木中有紫文书太平二字时以为佳瑞识者云须成都破了方见太平【后宋有太平兴国之号既应此兆】又军校张敞【一作敌】获古镜一枚濶尺余光昭室寝不施灯烛敞珍藏之讫无疾病
