<!-- { "loadSidebar": true } -->
　　杜棱字腾云新城人父仲明不仕累赠水部员外郎【方亷杜将军庙记曰杜自汉御史夫夫延年起家迨唐为永嘉太守五子分适他郡少子朋居钱塘遂为钱塘人后有仲明仕水部员外郎实生棱】当唐干符广明间盗贼充斥寇掠两浙无虚日杭州练诸县乡兵讨之棱时为东安都将吏号武安营与董昌徐及凌文举等称杭州八都推昌为长而以武肃王副之武肃王功业日盛僖宗拜为杭州刺史棱谓诸子曰吾毎责人不过十罚则为之伤心观钱公每有斩决皆谈笑自若成大事者必此人也遂倾心事之润州牙将刘浩逐其帅周寳寳奔常州浩推薛朗为帅武肃王命棱与成及阮结讨之败其将丁重徳赵君度【一作李君睢】取常州奉寳归杭奏除棱常州制置使棱属其兵于诸子建思治内建徽御外建孚则徃来经度其间皆以武艺称焉龙纪元年宣州将田頵李友【一作宥】来攻凿穿地道甲兵俱从土中夜入棱寝室执棱于卧榻而去已而纵之归大顺二年武肃王以淮南数侵边境令棱筑东安城自固棱相险易度资用因山为城环地为池越十月而讫事昭宗以武肃王领镇海节度使即以棱充副使干宁二年武肃王奉命讨董昌昌乞师淮南淮南将田頵安仁义率众攻东安棱慿城自守会乏水穿井百尺不得泉棱黙祷于神泉即涌地出是时頵与仁义号淮南勇将楼橹翔空矢石交迸棱随机拒敌日毙淮南兵于城下者无筭淮南兵百端攻之不可下由是紫溪保城建宁靖江四镇皆聚保东安民懐其恩因目其井曰杜公井明年董昌伏诛改威胜军曰镇东唐拜武肃王镇海镇东节度使进棱两浙诸军都指挥使行军司马【二云许在乡建立生祠】又明年安仁义来攻婺州武肃王命棱将兵救之仁义移兵攻睦州竟不克棱累官润州刺史卒【墓在新城县北三里官塘之原】命立祠新城县西【今名杜将军庙】后以子建徽贵赠太师初孙儒死士卒多奔浙西武肃王爱其骁悍以为中军号武勇都棱谏曰狼子野心它日必为患请以士人代之王不聴及徐绾之乱命使祭棱以旌其先见建思建孚建徽后悉以功名显建徽别有传
　　成及字济钱塘人祖克评唐嘉王府长史父贞唐国子博士及性笃厚为乡里所重干符中代闻人宇八都之一遂以富阳镇称静【一作靖】江都将刘汉宏作乱从武肃王讨平有功俄武肃王拜团练使随以及为副使及与武肃王同事攻讨密谋多出于及及因为子仁璛娶王女情好甚笃会北关镇将刘孟安有贰心即席奋剑犯王及举防牀蔽之得免偏将盛造旋执孟安诛死以功奏迁散骑常侍复为静江镇将光啓中奉命征薛朗时常州刺史丁从实具牛酒以犒浙师仍遗美女于诸将及取而斩之余悉不纳遂克常州寻平润州奏授兵部尚书充本州防御使龙纪二年代阮结为润州制置使累迁检校司空干宁三年改苏州刺史是时淮南兵围苏州常熟镇使陆郢廵检郭用【一作周】与其党赵邯以城应农王杨行密邯手刄其母妻子而盟城陷及仓卒被擒农王闻及家所蓄惟圗书药物大加欣赏归署行军司马及拜且泣曰及百口在钱公所失苏州不能死敢求富贵乎愿以一身易百口之命引佩刀欲自杀农王遽执其手止之馆于府舍明年淮南将士魏约等为浙所获农王计留及无益遣及归以易约为辞武肃王许之除及镇海军节度副使奏授司徒至太傅武勇都之变也先是军中以治沟洫过劳有怨言及亟请罢役不聼已而乱骤作武肃王自衣锦军囘不得入及假建王旗鼓高牙大盖拥节先驱与徐绾等战而王得微服进城部署军卒大乱畧平及功居多焉武肃王性严急毎有捡发必亟加斩决或及至虽盛怒輙为之霁容其宠遇如此累陞赞正安国功臣保大彰义等军节度使开府仪同三司检校太尉赠太师兼侍中卒年六十七及天寳初避梁庙讳改姓为咸【梁太祖父烈祖名诚】子孙时仍称本姓
　　马绰余杭人也为人淳直居恒以忠节自许初与武肃王俱事董昌昌常使王阅部伍亡其名籍王厯唱之存亡健悴都无所失绰密语王曰老子素猜忌骇公强记当必相圗廼以白牋数畨阳授王若代军籍者王感其意深徳之因以从妹归绰【九国志云绰以女弟妻镠镠复为元瓘取绰女今从备史注】绰寻随昌于越州昌僭号绰弃家来奔奏授诸城都指挥使徐许之乱绰有发悬门功武肃王随命文穆王纳绰女是为恭穆夫人绰累职镇东军节度副使两浙行军司马睦州刺史已又进雄武军节度使【薛史作秦州节度使即雄武军也】检校太傅同平章事天寳十一年加检校太尉久之卒年七十一
　　阮结字韬文钱塘人唐末杭州建八都结亦与为副焉结出入武肃王左右号亲校中和二年以征刘汉宏功奏授散骑常侍光啓三年征常州又平润州累加戸部尚书四年充润州制置使加刑部尚书初徐约党三千余人来降结抚之失所因散香甘露寺輙为乱投结于江遂成疾而卒年四十六
　　论曰武肃以骁雄之资崛起草间羣防羣力一时景附若全武及者洵能择其主已棱子济美奕世绰女作配王家视豊沛故人膺宠为独厚结遭悍卒之变未竟其用忠诚靡贰亦讵出诸公下焉
　　杜建徽　　鲍君福　　曹圭　　屠瓌智
　　杜建徽字延光棱之季子也强勇不与诸昆常在山墅私署军州押牙纪于栋乡里见焉惊闻棱棱加督责建徽对曰大丈夫何止一军事押牙邪始从军无事人志及棱归武肃王廼以父命尽心于王累从征伐所至輙立功军中谓之虎子干宁初随讨董昌被箭中左肩建徽犹能军无退志无何棱迁常州制置使建徽代为武安都将会棱为淮南擒及归见建徽军中严整无改其制甚称之棱将殁散家财众子惟授建徽一笏【一作剑】曰此吾厯诸任所秉者独汝能传之故乞汝徐绾许再思之乱建徽时为武安都指挥使自新城入援贼聚木将焚北门建徽悉钩取其木燬焉贼为气夺顷之武肃王由衣锦城归遣建徽及马绰王荣等分屯诸门或有劝王渡江保越州者建徽按剑叱之曰事茍不济同死于此岂可复东渡售命于贼乎王奇其言而止天复三年睦州刺史陈询叛询与建徽儿女姻也王颇疑其有它志密命马绰伺建徽意建徽曰陈氏负恩背义自贻覆败建徽既为姻娅谊当见疑然累书敦谕皇天后土实鍳临之惟拔城获书庶明此心耳已而询亲吏来奔得建徽抵询书皆责以大义无逆辞廼知建徽长者王宿疑顿解赐钱一百万缗建徽兄建思与建徽不相能至是告变言建徽私蓄兵仗乱且不测武肃王急命亲校索之建徽方具食不顾听使者入卧内絶无所得王以是益加亲重迁浙东营田副使常州刺史行军司马为搆第城南亲与规画天寳八年送王子传珍进京师尚梁寿春公主未几归进泾源节度使十六年王建吴越国如天子制以建徽为左丞相每朝会王必以目送之曰今日忝窃一方杜丞相力也建徽厯仕四王累官国子祭酒泾源昭化诸军节度使丞相兼中书令封郧国公干祐三年卒年八十有八赠太师谥曰威烈建徽子孙兄弟朱紫盈门而性尚俭素导从不过数人财物多散乡里亲族忠献王时孙昭逹为内牙都监使盛治第宅强建徽观之曰乳臭子不谙事乃尔俄昭逹果以罪诛少骁悍临敌輙单衣入阵不介马而驰从王弟镖援姑苏与敌遇河梁防处鞭马径度及岸马毙而建徽自若也因瘗其马号曰马冡至老不废骑常击毬广塲兴酣有宿中箭镞自臂中飞出时人壮之
　　鲍君福字庆臣唐太子少保防之裔也后迁越遂为余姚人祖兴父璨俱不仕君福少羇贫为人沉黙少言纯厚有胆畧余姚有井面广丈余毎恣卧其上无惧色乡党异之及从军以骁果称初刘汉宏部为牙将曹娥埭之役来归武肃王武肃王使领一军号向明都君福常侧兠牟臂弓注束矢马上轮双剑如飞出入阵中望之若流电人皆呼曰鲍閙累积战功为衢州应援指挥使属刺史陈璋叛淮南人入其境胁君福为郡职君福不纳武肃王虑其遇害密赐帛书令姑受命以缓旦夕死终坚拒不肯从伺守者李元嗣醉遂驰归寻授衢州刺史吴将周本守信州屡侵信安境君福时时率数骑徃追之本即遁去天寳十一年王子球攻信州从斩吴将李师造擒偏将冯敏等功为诸军之冠文穆王领清海节度使辟为副使及将罢郡武肃王劳曰比在任战敌而已未足以尽副使才因复命之任君福在衢州凡一十二年后迁湖州累职镇海军节度副使浙西行营司马奏授登州刺史保大保顺等军节度使检校太尉同平章事兼侍中天福五年卒年七十七赠开府仪同三司谥忠壮君福有赐田在钱塘今所为鲍家田是也【田近玉泉】子脩让别有传
　　曹圭本歙州人父信知嘉兴监事寻由歙徙杭为临平镇将八都建时信因保嘉兴东界遂家临平焉圭之将生也信梦一丈夫谓曰我当为尔子有二千石已而生圭圭少负赡气唐末事武肃王为嘉兴都将淮南兵围嘉兴圭与族人师鲁环城固守淮人望气者曰此虽孤城中有贵人未可圗也是时戎马充斥昼夜戒严圭日与师鲁登城楼张乐豪饮矢石交下处之晏如未几围解圭以功超迁苏州制置使天寳初淮南兵复围姑苏会正月望夜圭及师鲁等盛陈烧灯之席凡贼俘颂系者悉纵观之以示从容已而围亦解久之以浙西营田副使检校太傅终于苏州师鲁形短而多智武肃王常称曰今晏婴也人因号为曹晏婴竟居镇而卒圭子仲逹有传
　　屠瓌智字寳光其先河东人晋将军击之后也祖某避地澉川遂为海盐人母顾梦抱璧有光而生故名瓌智瓌智姿貌伟杰夙有勇畧更善属文唐时累举不第武肃王初起乡兵逐黄巢瓌智伏剑相从数数以筹画进得参莫府谋议董昌僭号智首劝讨贼昌诛以功授指挥使干宁四年同顾全武副王弟镇自海道救嘉兴生擒贼将杨胜顿金等二十余人计功遥领常州刺史明年春再迁越州指挥使光化元年衢州刺史陈岌叛智又同全武等讨平之三年调守湖州徐绾许再思之乱也刺史高彦遣子渭与智入援渭曰今日不利彦曰赴君父之难何以吉辰为智排案起曰违主命不忠畏缩不前无勇死忠死勇丈夫分也偕渭直抵灵隐山贼垒敌势方张甚合围数匝二人自朝至日晡转战数里身创百处时或奋刀一呼手搏贼魁数人即马上刄之矢尽援絶以空弮拒敌伏发竟同为所害时年五十有二武肃王闵其忠命以衣冠招魂而葬【墓碑云葬开元府海盐县南三十六里澉川之青山徳政乡归仁里开化村】天寳五年特赠忠义军匡国功臣武康节度使银青光禄大夫检校尚书右仆射开府仪同三司上柱国子龙骧澉水镇遏使昱【阙】节度使晟湖州判官【墓碑云智娶钱氏子龙骧娶闻人氏昱娶郑良女晟娶许女】智常有咏志诗曰轻身都是义徇主始为忠至是遂符其防【丞相皮光业屠将军墓志铭曰河山毓瑞帯砺钟英徒步奋迹赫声濯灵么麽叛梗九首冯陵磨牙王国吮血苍生公怒颷发挞伐击膺矢屠猰防以身殉君功高盟府猷壮干城光啓前烈垂裕后昆忠孝缵袭勲土褒旌连岗崇窆妥绥义魂桓﨣世选焜燿贞珉】
　　论曰郧国出入将相允文允武儋圭锡爵获跻遐年非幸也君福善战圭善守有古名将风智奋不顾生卒以身徇至今犹称忠烈不衰焉















　　十国春秋卷八十四
<史部,载记类,十国春秋>
　　钦定四库全书
　　十国春秋卷八十五
　　检讨吴任臣撰
　　呉越九
　　列传
　　髙彦【子渭】　朱行先　　黄晟　　司马福孙琰　　　呉敬忠　　滕彦休
