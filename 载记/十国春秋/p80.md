<!-- { "loadSidebar": true } -->
　　广政十一年春正月赵匡赞复遣判官李恕请降于汉侯益亦请附汉丙子匡赞入朝于汉李廷珪将兵至长安闻匡赞朝汉欲引归汉将王景崇邀击之我兵大败于子午谷张虔钊至宝鸡诸将议不协按兵未进侯益闻廷珪西归因闭壁拒我军虔钊势孤宵遁景崇乃帅凤翔陇邠泾鄜坊之兵追及于散关我师败绩汉俘我将卒四百人二月韩保贞厐福诚引兵自陇州还要何重建俱西是日保贞等至秦州分兵守诸门及衢路重建遂入于成都癸卯张虔钊自恨无功至兴州慙忿而卒三月汉凤翔军校赵思绾据长安城作乱夏四月汉凤翔巡检使王景崇为侯益所毁遗凤州刺史徐彦书求通互市壬戌帝使彦复书招之六月乙酉王景崇请降时景崇亦受河中李守贞官爵秋七月司空兼中书侍郎同平章事张业枢密使保宁节度使兼侍中王处囬奢豪专恣甲子帝命壮士击杀业于都堂籍没其家处囬听归私第黜为武德节度使兼中书令以普丰库使高延昭茶酒库使王昭逺为通奏使知枢密院事府库金帛听昭逺取与不复会计戊辰以翰林承防尚书左丞李昊为门下侍郎兼户部尚书翰林学士兵部侍郎徐光溥为中书侍郎兼礼部尚书并同平章事安思谦密告卫圣都指挥使兼中书令赵廷隐谋反夜发兵围其第会山南西道节度使李廷珪入朝极言廷隐无罪得免甲戌廷隐称疾请解军职许之八月甲申以赵廷隐为太傅赐爵宋王国有大事就第问之戊子改凤翔曰岐阳军己丑以王景崇为岐阳军节度使同平章事辛丑王处囬请老以太子太傅致仕自是故将旧臣殆尽帝始亲政事于朝堂九月我兵援王景崇于散关汉赵晖遣都监李彦从袭击我兵我兵潜遁己未始置匦函帝以张业王处囬执政事多壅蔽因立此法以通下情未几改曰献纳函是月王景崇尽杀侯益家属七十余人以报怨冬十月王景崇与赵思绾连兵拒汉景崇遣其子德让思绾遣其子怀乂见帝于成都戊寅景崇遣兵出西门汉赵晖击破之遂取西关城景崇退守大城不出帝遣山南西道节度使安思谦将兵救凤翔左仆射母昭裔上疏切谏以为不可不听帝又命雄武节度使韩保贞引兵出汧阳以分汉兵之势景崇遣李彦舜等逆我兵丙申思谦屯右界汉兵屯宝鸡思谦遣眉州刺史申贵将兵二千趋模壁设伏于时家竹林丁酉旦贵以兵数百压宝鸡而陈汉兵逐之遇伏败绩我兵乘势逐北破宝鸡寨已而我兵去汉兵复入宝鸡已亥思谦进屯渭水汉益兵五千戌宝鸡思谦畏之谓众曰粮少敌强宜更为后图辛丑退保凤州寻归兴元十二月王景崇累表告急帝命安思谦再出兵救之壬午思谦自兴元引兵屯凤州请先运粮四十万斛乃可出境帝曰观思谦意安肯为朕进取然亦发兴州兴元米万斛以馈之戊子思谦进屯散关遣马步使高彦俦眉州刺史申贵击汉箭筈安都寨破之庚寅思谦败汉兵于玉女潭汉兵退屯宝鸡思谦进屯模壁食尽而还【案十国纪年云广政十二年正月甲寅思谦以军食匮竭自模壁退次凤州上表待罪今考周太祖实录冬末已退军明年表始至成都耳】韩保贞出新关壬辰军于陇州神前汉兵不出保贞亦不敢进已而闻思谦去遂退保弓川寨丁酉中书侍郎兼礼部尚书同平章事徐光溥坐以艳词挑前蜀安康长公主罢守本官是时命民间纳麴钱【文献通考云川陜承伪制卖麴价重】
　　广政十二年春正月甲寅帝得安思谦凤川待罪表释不问置吏部三铨礼部贡举【锦里耆旧传作十三年事今从欧史】秋七月壬子汉将郭从义执赵思绾斩于市八月帝游浣花溪御龙舟观水嬉时百姓饶富夹江皆剏亭榭都人士女倾城游玩珠翠罗绮名花异卉馥郁十里望者有若神仙之境帝谓左右曰曲江金殿鎻千门殆未及此兵部尚书王廷珪赋诗曰十字水中分岛屿数重花外见楼台帝称善乆之九月贬眉州刺史申贵为维州司戸至率浦赐死贵潞州人聚敛贪恣隂谕狱吏令贼徒引富民为党以入其赂常指狱门曰此吾家钱穴死之日民皆相贺冬十月赏红栀花于芳林苑大宴百官花本青城山叟所贡初进红栀子三粒种之成树其花烂红六出清香如梅当时最重之十二月汉赵晖攻凤翔王景崇幕客周璨谓景崇曰公向与蒲雍相表里今二镇已平蜀儿不足恃不如降也景崇犹未决待我兵不至城陷自焚死
　　广政十三年夏五月皇第三子宝薨时生七年矣宝幼而竒异既龀诵诗书万言至是帝不胜悲悼追封遂王赠青州大都督秋八月庚子帝立其弟仁毅【蜀梼杌又作仁殷】为王仁贽【蜀梼杌又作仁资】为雅王仁裕为彭王仁操为嘉王【五代史作仁裕嘉王今从通鉴】己酉立皇子喆为秦王判六军事珏为褒王帝为箴诫令诸子刻坐隅号曰斑令九月命城上芙蓉尽覆以帷幙是时蜀中久安斗米三钱国都子弟不识菽麦之苖金币充实管歌诵盈于闾巷合筵社防昼夜相接【野人闲话云后主时城内人生三十岁有不识米麦之苖每春三月夏四月多有游花院及锦浦者歌乐掀天珠翠填咽贵门公子华轩彩舫共赏百花潭上至诸王功臣已下皆各置林亭异果名花充溢其中】城头尽种芙蓉秋间盛开蔚若锦绣帝语羣臣曰自古以蜀为锦城今日观之真锦城也冬十一月左丞欧阳彬卒甲子太师中书令宋王赵廷隐薨諡曰忠武施州刺史田行臯奔荆南荆南执之归于我遂伏诛是岁帝加尊号曰睿文英武仁圣明孝皇帝道号玉霄子
　　广政十四年春正月郭威即皇帝位国号周改元广顺三月帝宴于后苑放士庶人入观俳优有唱康老子者帝顾李昊等问曲所由名昊不能对徐光溥曰康老老而无子故制此曲【张唐英曰老子即长安富家子开元中拓落不事生业好与梨园乐工游一旦穷悴而卒乐工叹之因为此曲又名曰得至寳光溥盖不知而妄对也○任臣按乐府杂录载康老子舆国乐狎荡偶有一老妪持旧锦褥货鬻乃以半千获之寻有波斯见之惊曰何处得此至宝是氷蚕丝所织夏月置座间一室清凉即以千金酬之还与国乐追欢不经年荡尽康卒乐工制此亦曰得宝子张氏似亦未详】夏四月壬辰通奏使高延昭固辞知枢院丁未以前云安盐使伊审征为通奏使知枢密院事审征贪侈囬邪与王昭逺相表里国政由是寖衰是月太子太傅致仕王处囬卒秋九月壬申以吏部尚书御史中丞范仁恕为中书侍郎兼吏部尚书同平章事冬十月彭山副将头杨富获铜印一于江岸进上凡篆文八十字帝命严筑作瑞篆记【元贵着器物谱云广政十四年冬十月十五日彭山县副将头杨富获铜印于江岸印有六面方各寸许皆有篆文两面共通一窍窍中三虚一实其直可贯其圆可规六面篆文共八十二十分夹其窍六十均在四旁各成文章一面天国老君生万民治中国外国人和玺凡十五字其相对一面云老君授生辅天下国安平受道人长生凡十五字又一面虚无自然明日月星辰光几十字其相对一面云女致和气玉女致天医凡十字又一面上国仙师天师老君道成明天地政玺凡十五字其相对一面云上召吾拜无为大昊通天下治气同玺凡十五字】是月地震民居摧毁者百余所是岁诏勒诸经于石秘书郎张绍文写毛诗仪礼礼记秘书省校书郎孙朋古写周礼国子博士孙逄吉写周易校书郎周德政写尚书简州平泉令张德昭写尔雅字皆精谨【容斋随茟云成都石本诸经题云广政十四年盖盂昶时所镌】
　　广政十五年春正月下诏劝农三月以赵廷隐别墅为崇勲园幅十余里台榭亭沼穷极奢侈夏六月乙酉朔大宴羣臣教坊优人作灌口神队二龙战鬭之象须臾天地皆暝大雨雹明日灌口奏岷江大涨鎻塞龙处铁柱频撼丁酉大水入成都坏延秋门【蜀梼杌作六月朔其夕大水漂城锦里耆旧传作大水入京城漂荡五门今悉从通鉴】漂没千余家溺死五十余人冲毁太庙四室及司天监戊戌大赦境内赈水灾之家命宰相范仁恕祷青羊观又遣使往灌州下诏罪已七月丁夘【十三日】青城县鬼城山崩暴水大至忽见东有数峯崖涧中多石版篆文凡六七处人多不识【或云是蒲仙上升之所】辛丑梓州监押王承丕杀工部尚书判武德军郭延钧初延钧不礼于承丕承丕击杀之矫诏开府库出系囚发屯戍将吏毕集指挥使孙钦谓承丕曰今延钧已伏辜公宜出诏示众承丕曰我能使公富贵勿用诏书钦始知承丕反因绐曰今内外未安请为公巡察即跃马出帅兵入府攻承丕斩之传首成都癸卯遣客省使赵季札如梓州慰抚吏民九月山南西道节度使李廷珪奏周人聚兵关中请益兵为备帝遣奉銮肃卫都虞候赵进将兵趋利州既而闻周人聚兵以备北汉乃引还冬十一月地震十二月天雨毛
　　广政十六年春三月地震夏五月重午节帝奉皇太后游凌波殿竞渡【前蜀宣华苑也】是月宰相母昭裔出私财百万营学馆且请镂版印九经以颁郡县从之秋八月以翰林学士范禹偁兼简州刺史九月鶢鶋集瑞鼎门观者多忧之冬十二月中书舍人刘光祚进蟠桃核酒杯命赐帛五十疋【光祚云得于华山隠士陈抟】
