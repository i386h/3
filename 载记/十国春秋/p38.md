<!-- { "loadSidebar": true } -->
　　李建勲字致尧赵王徳诚第四子也少好学能属文尤工诗徳诚在润州常秉烛夜出候者以告义祖疑有变徙江州徳诚犹不自安遣建勲入谒义祖见之叹曰有子如是非恶人也即以女妻建勲所谓广徳长公主也建勲先世将相又壻于徐氏为国贵游然杜门不预世事所与交皆寒畯士裘马取具而已起家升州廵官徐知询镇金陵建勲仍佐莫府及知询被征竂属皆受谴独建勲能自全烈祖出镇金陵用为副使预禅代之谋拜中书侍郎同平章事加左仆射监修国史领滑州节度使自开国至升元五年犹辅政比他相最久烈祖鉴呉之亡由权在大臣意颇忌之而建勲无引退意会建议政事当更张者且言事大体重不可自臣下出请以中防行之烈祖虽从之未有命也建勲遽召中书舍人草制给事中常梦锡劾奏建勲擅造制书归怨于上烈祖得奏适防本意乃降制放还私第广徳长公主入谓烈祖曰吾父亡恙时兄亦常求见与李郎书今何见负烈祖曰此自国事吾与李郎骨肉之情固无间也召见慰勉有加未几复相元宗嗣立以开国勲劳又聨姻戚尊遇之与宋齐邱埒每谓为史馆而不名元宗听朝之暇多开延英殿召公卿议当世事皆欣然望治建勲独谓所亲曰上寛仁大度优于先帝但性习未定宜得方正之士朝夕献替不然恐未必能守先朝基业也出为昭武军节度使【南唐近事云建勲镇临川方与寮属防饮郡齐有送九江帅周宗书至者诉以赴镇日近器用仪注或阙求发于临川建勲无复报简乘醉大批其书云偶罢阿衡来此郡固无闲物可应官凭若为报羣胥道莫作循州刺史看】建州之役诸将无复纪律建勲请官
　　出金　　　　　　【帛】赎俘掠还其家见听【江表志云后冯延鲁陈觉出师闽中徴督军粮急于星火建勲以诗寄延鲁曰粟多未必为全计师老须防有援兵既而福州之军果为越人所败】及出师平湖南国人相贺建勲独以为忧曰祸始此矣召拜司空乃营亭榭于钟山适意泉石累表称疾乞骸骨以司徒致仕赐号钟山公妻亦自号钟山老媪或谓之曰公年齿未衰无大疾苦遽为此举欲复为九华先生邪建勲曰吾平生笑宋公轻出处何至效之自知不寿欲求数年闲适尔【时为诗见志曰桃花流水须相信不学刘郎去又来】疾革遗令曰时事如此吾得全归幸矣吾死敛以布素勿封树立碑贻它日毁断之祸保大十年五月卒赠太保諡曰靖国亡时公卿茔域呉越人发掘殆尽惟建勲不知葬所获免宋齐邱当国深忌同列少所推逊独称建勲曰李相清谈不待润色自成文章建勲博览经史少时诗渉浮靡晩年颇清淡平易见称于时有女名进晖舍身润州本起寺为女僧宋咸平初其人犹存
　　徐玠字蕴圭彭城人敏干有辞办事郡帅崔洪为军吏洪避朱全忠南奔遣玠先见呉武忠王因得事呉累居右职师出江西为粮料使江西平授吉州刺史时烈祖辅政以玠治郡贪猥不治罢之而义祖悦其善事人引为副使遂见亲狎玠挟宿怨且希义祖意乗间言居中辅政之重不可假异姓宜以嫡子知询代事垂行而义祖薨知询继立玠本诡谲多智善揣摩非能为徐氏计也至是察知询必败反持其长短自结于烈祖烈祖亦遂爱之尽忘前事镇金陵以为行军司马与周宗李建勲孙晟等参代呉秘计遂以佐命拜右丞相升元初东都留守判官杨嗣请改羊姓玠白烈祖曰陛下自应天顺人事非逆取而謟邪之人专事改更咸非急务不可从也烈祖深然之已而出为宁国军节度使徙镇南军兼中书令复召为司徒右丞相然徒崇以名位不复预政老而益贪鄙所至人患苦之好修养服饵常以贱价市丹砂之最下者治丹人以为笑保大元年五月卒年七十六赠南平郡王妻杨氏呉武忠王女也光适宣州节度使李遇子遇族诛杨氏以王女免改适玠玠镇宣州日杨氏感愤一夕而卒
　　马仁裕字徳寛徐州人故唐北平王燧裔孙世为武宁军校仁裕母方娠梦传呼北平王来归及生紫气充庭数嵗学兵法通解若素习遇乱南奔与周宗曹悰同事烈祖为牙吏烈祖领润州仁裕监蒜山渡首闻朱瑾之乱驰入白之烈祖即日渡江定乱以功迁左领军将军歴楚州刺史右金吾卫大将军烈祖以女妻之是为兴国公主禅代后拜镇海军节度使徙昭顺军为政寛简亷平甚得民心升元六年卒于镇年六十谥曰匡初烈祖左右小臣亲信者惟周宗仁裕两人任遇畧等仁既与宗力賛革命事烈祖心徳之眷赉益厚常晏勋旧于天泉阁仁以旧恩特预礼数恩命与李建勲軰埒未几复晏宋齐邱周宗于崇英院独仁与俱道旧为乐余将相都不及然仁能避逺形迹斥外权势终烈祖世退然安于外镇过咎不闻晩益贫寠不悔也子文义
　　文义以廕授千牛备身建州之役将吏争入府库取金帛文义独收民籍归幕迁讃善大夫殁之日子禹昌裁二龄同官赠赙妻朱氏一无所受人谓文义能化其妻如此
　　论曰周李徐马号左右亲臣托肺腑皆以预谋禅代骤跻显荣可为旷世之遇矣至建勲仁裕澹泊寡营退然自抑古云知足不辱知止不殆者非邪
　　刁彦能【子衎】游简言　　杜业　　孙汉威张居咏　　张延翰
　　刁彦能字徳明上蔡人父礼遇乱徒家宣州彦能少孤贫事母以孝闻初节度使王茂章茂章叛呉归呉越彦能以帐下当从乃使家人扶其母俟于路彦能至抱母泣告茂章曰老母在此不能舍而从公敢请死茂章哀其意许之乃驰还宣州而城中已乱彦能登城以劔招之绐曰我从王府来大军且至尔軰无妄动众信之稍定义祖闻而嘉之以为军校事其子知训于广陵知训狂恣彦能每以书切谏不听然亦不加罪牙将马谦以众拥呉主登宫门将杀知训彦能从朱瑾入手斩谦以献赏赍甚厚然彦能警敏料知训必败而人望在烈祖心常附焉知训忌烈祖数欲害之常与烈祖饮酒而伏劔土室中彦能行酒以手搯烈祖烈祖悟亟起去又常从知训宴烈祖于山光寺复欲加害弟知谏摘语烈祖烈祖亦驰去知训取佩刀授彦能追杀之及于途举刀示烈祖乃还以不及告既而知训见杀义祖稍知其罪恶将吏多被谴责见彦能谏书独善之复使事知谏于润州迁裨将烈祖代呉入为环卫迁至天威军都虞侯左街使金陵数大水秦淮溢东闗尤被害彦能请筑堤为斗门疏导之水患稍息元宗嗣立出为永平军节度使徙信州【马令南唐书作饶信二州刺史】又徙建州留后昭武军节度使彦能好读书在镇委任文吏颇有治称好作诗间与李建勲相赠荅建勲因燕见及之元宗笑曰殊不知彦能乃西班学士也性矜庄燕处容服不少惰所居虽传舍一日必葺时贵会饮若周宗何敬洙軰或蓬首裸袒彦能在坐则肃然保大末卒年六十八子衎衎字元賔后主时用廕为秘书郎集贤校理衣五品服以文翰入侍甚被亲昵后主常令直清辉殿阅中外章奏国亡入宋献圣徳颂仕至兵部郎中直秘阁崇文院检计上言淫刑酷法非律文所载者望悉禁止从之衎淳淡怡旷恬于仕进暇日鼓琴围碁不交人事人雅尊爱之
　　游简言字敏中呉知制诰恭之子也恭卒于任简言因僦居广陵少孤力学起家秘书省正字以荐入烈祖莫府烈祖镇金陵署户曹参军典元帅府书檄稍迁观察推官【马令南唐书作廵官】齐国建职内史舍人一时典册皆出其手笔事任与殷崇义等烈祖代呉以旧恩擢翰林学士元宗立晋礼部侍郎独不附权要国家事非其任者未常肯言葢不欲侵官也元宗雅重其为人命判中书省兼吏兵二部选事裁抑侥幸憎疾者滋众选人邵唐试判不中上书言简言父恭常为杜洪掌书记洪奨成朱温簒弑恭之谋也简言逆臣子当斩元宗怒唐挟私忿谤讟决杖流饶州及淮南交兵呉越亦伺衅攻常州执团练使赵仁泽归钱塘仁泽不屈呉越王决其口至耳方议遣使诘责羣臣畏慑莫敢往元宗乃命简言简言不辞请其子愻为千牛备身将发拜中书侍郎未出境召还及迁南都立呉王为太子留都监国命简言为辅简言力辞言久备近臣不忍去帷幄【马氏南唐书又云辞以不能事少贵】元宗嘉其一心事主无徼后福意即从其请更用严续而后主亦由是贤之拜吏部尚书知省事简言亲治簿书督责严峻人或以事请托必固违咈虽直亦不得申议者讥其过未几拜左仆射兼门下侍郎同平章事疾已笃不及视事卒年五十六諡曰宣靖【唐余纪传又云简言徒以旧人荐登揆席在位循黙充位而已与它书畧异】
　　杜业【江表志作杜光邺今从南唐近事唐余纪传】不知其家世初仕呉未显入唐渐膺事任升元时以兵部尚书兼枢宻使业有心计优权变兵籍民赋指之掌中烈祖甚宠任之妻张悍妬殊甚室絶姬媵业惮之如严亲然烈祖常命元敬皇后召张至内庭谕之曰业今位望通显得置侧室何拘忌如此岂妇道所宜耶张涕泣言曰业本狂生遭时遇主陛下所借者驽力未竭耳况其早衰多病纵之必致深损将懈于任使有负朝廷此诚难奉防也烈祖大以为贤亟加奨赏以银盆防赏之业后仕亦不逺至竟以劳悴卒
　　孙汉威【阙】　人初事烈祖为小校烈祖辅呉日与诸镇臣会射延賔亭时刘信擎牙注矢揖拟四坐汉威疑不利于烈祖忽引身障烈祖以已当之自是益加宠遇累官侍中奉化军节度使
　　张居咏【阙】　人仕呉累官至门下侍郎升元元年烈祖以居咏为中书侍郎与张延翰李建勲皆同平章事未几表请烈祖复姓进左仆射兼门下侍郎同平章事居咏淳厚寡言为人长者于朝廷无所表见元宗立罢为镇海军节度使无何卒赐号顺天翼运功臣特赠守太子太傅上国柱清河郡开国公谥曰懿【金陵志云张懿公墓在上元县金陵乡石头后有神道碑】
　　张延翰字徳华宋州睢阳人【马令南唐书作砀山人今从陆游南唐书】故唐末任为陜州司马从父慎思权徐州留后延翰往省之告以北方将乱欲避地江淮以全宗祀慎思是其言慨然遣之入呉为盐城令有治绩迁楚州行军司马烈祖以平章事领江州表延翰为观察廵官通判军府事【一云烈祖辅政以浔阳为封邑乃以延翰为工部郎中判江州】烈祖受禅入为侍御史判台事张宣为左街使恃功骄暴延翰廷劾之强豪屏迹进礼部侍郎自以起疏逺遭时被知得尽已才感慨自奋时未设贡举士有献书论事者第其优劣选用烈祖悉以委延翰号为精覈称职兼知选事务进孤贫不附权势吏畏之如神明不敢为奸利元宗辅政谓人曰张君议论公正处事有条理至于簿领无不明析吾得倾心听之由是六司综领殆遍时望归重拜中书侍郎同平章事时年裁五十余人犹以谓柄用晩属疾益侵不复能治事烈祖方一意任之不许其去遣使劳问赐良药相望于道卒年五十七赠太傅
　　论曰彦能托永陵于险知废知兴其识有过人者简言参賛莫府业经画财赋汉威扞卫左右皆开国之旧臣也居咏有淳谨名无咎无誉延翰综理六司卓然奏绩晩登揆席未竟厥用惜哉
　　十国春秋卷二十一
<史部,载记类,十国春秋>
　　钦定四库全书
　　十国春秋卷二十二
　　检讨吴任臣撰
　　南唐八
　　王崇文　　王彦俦　　何敬洙　　柴克宏
