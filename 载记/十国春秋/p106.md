<!-- { "loadSidebar": true } -->
　　希能武穆王子也国亡归唐居扬州及周陷扬州下诏安抚已而扬州复入于唐希能等遂归周授左屯衞大将军
　　希贯武穆王第【阙】子国亡入唐同希能等居扬州后归周授千牛衞大将军
　　希隐武穆王第【阙】子也【通鉴云少子今从五代史之序】文昭王立署希隐静江军节度副使是时恭孝王与嗣王希广交兵南汉中宗乘其衰也密遣内侍使呉怀恩为西北招讨使屯南境以伺进取嗣王亦命指挥使彭彦晖屯龙峒备之会恭孝王自衡山遣使擢彦晖为桂州都监在城外内廵检使判军府事希隐心恶之潜遣使檄防州刺史许可琼来桂州怀恩遂进据防州侵桂管西南大扰希隐可琼不知所为但相与饮酒对泣南汉中宗乃遗希隐书曰武穆王奄有全楚富强安靖五十余年正由三十五舅三十舅兄弟寻戈自相鱼肉举先人基业北面仇雠今闻唐兵已据长沙窃计桂林继为所取当朝世为与国重以昏姻覩兹倾危忍不赴救已发大军水陆俱进但令相公舅永拥节旄常居方面希隐得书与僚佐议降支使潘珪以为不可未几怀恩奄至城下希隐率将士斩闗奔全州岭北之地遂尽为南汉所有希隐后入唐已又归周授节度行军司马
　　希濬武穆王第【阙】　子也国亡入唐随兄希崇居扬州显德三年周世宗下扬州优诏安抚未几扬州复为唐地希崇率兄弟等归周周授希濬节度行军司马终于其职
　　希知武穆王第【阙】　子同兄弟十七人归周官节度行军司马久之卒
　　希朗武穆王少子也国亡降唐已而又入于周周世宗授希朗行军司马武穆王子凡三十余人今见史籍者衡阳四王而外希振希旺希杲希瞻希崇希能希贯希隐希濬希知希朗不过十余人而已
　　文昭王诸子　　废王诸子　　恭孝王子光赞
　　文昭王子失其名数恭孝王陷长沙时马军指挥使李彦温与战棹指挥使刘彦瑫同奉王子趣袁州奔唐后终于金陵
　　废王子亦失其名数朗兵陷长沙时王子匿于慈堂不得出后不知其所在李彦温刘彦瑫又别奉王众子奔唐终于金陵
　　光赞恭孝王子也恭孝王趣长沙留光赞守朗州已而长沙旣陷署光赞武平军留后命何敬真为朗州牙内都指挥使帅兵戍焉及王逵之乱推光赞从兄光惠知州事光赞遂被黜











　　十国春秋卷七十一
<史部,载记类,十国春秋>
　　钦定四库全书
　　十国春秋卷七十二
　　检讨呉任臣撰
　　楚六
　　列传
　　张佶　　蒋勋　　姚彦章
　　张佶长安人初为宣州幕僚恶观察使秦彦为人弃官去过蔡州秦宗权留为行军司马佶谓忠武军将刘建锋曰秦公刚鸷而猜忌亡无日矣吾属何以自免建锋方自危遂深相结纳佶后在孙儒军为指挥使儒败众推建锋为节度使及陈赡杀建锋羣推佶为帅佶将入府乘马辄踶齧伤佶髀佶卧病语诸将曰吾非汝主也马公英勇可共立之诸将乃共杀赡迎武穆王于邵州武穆王至佶乘肩舆入府武穆王拜谒庭中如平时佶随召武穆王上乃率将吏下北面再拜以位与之已代武穆王将兵攻卲州居数年武穆王奏升朗州为永顺军表佶节度使终于其官
　　蒋勋者本唐邵州指挥使干宁时武穆王与刘建锋引兵至澧陵勋同邓继崇将歩骑三千守囘龙闗武穆王先至闗下遣使诣勋勋等以牛酒犒师武穆王使説勋曰刘龙骧智勇兼人术家言当兴轸翼间今将十万众精鋭无敌而君以乡兵数千拒之难矣不如先下之取富贵还乡里不亦善乎勋然之谓众曰东君许吾属还士卒皆懽呼弃旗帜铠仗遁去武穆王因径度囘龙焉已而勋求邵州刺史不得据州以乱武穆王遂攻破定胜寨帅师城下讨之
　　姚彦章汝南人少沈勇有智略累官湖南听直军将节度使刘建锋死军中推张佶为帅佶以马伤左髀遣彦章迎武穆王于邵州武穆王犹豫未行彦章曰公与刘龙骧张司马一体人也今龙骧遇祸司马伤髀天命人望舍公谁属哉时不可失愿公勿疑武穆王乃意决径诣长沙及事定彦章请取衡永道连郴五州且荐李琼可大用武穆王悉从其言果刻期而湖南平授彦章澧州刺史寻署静江行军司马干化初迁宁逺节度副使权知容州防刘岩兵冦容州彦章不能守徙州民及府库奔长沙已又攻呉鄂州无功居数年辰溆蛮作乱彦章指授方畧悉削平之天成中武穆王建楚国文武进官有差彦章以功拜左丞相
　　论曰佶甘心北面折节英雄推贤让能司马其有之矣彦章具述天人指画进退賛襄之力居多勋虽不终而国撤备实啓霸图要之皆武穆功臣也
　　许德勲　　李琼　　秦彦晖　　王环
　　高郁
　　许德勲【阙】　人事武穆王为大将唐昭宗时淮南约武穆王共絶朱全忠德勲曰全忠虽无道然挟天子以令诸侯明公奉王室未可轻絶也时谓德勲知大体天复三年领兵畧地荆南还过岳州谕刺史邓进忠祸福进忠以城来附举族迁长沙武穆王改进忠衡州即以徳勲为岳州刺史天祐二年淮南取岳州德勲奔还开平初长沙兵防荆南伐雷彦恭时淮南将冷业李饶綂兵救朗州武穆王命德勲拒之德勲先使善泅者五人以木枝叶覆其首持长刀巨斧浮江而下中夜犯业营猝举火哗声若雷淮人殊不测一军尽惊扰德勲乃麾大军进击大破之追至鹿角镇擒业又破浏阳寨擒饶随掠上高唐年数十壁斩业饶长沙市中久之拜右丞相呉使苗璘王彦章统水军来冦岳州武穆王命德勲将兵御于君山德勲谓左右曰呉人掩吾不备见大军骤至必鸟兽散师无益也乃匿水军于角子湖使王环夜伏战舰二千艘屯扬林浦以絶呉归路迟明呉人进军荆江口将防荆南兵来攻岳州师出道人矶德勲命战棹虞候詹信帅轻舟三百潜邀呉军后而已以大军压其前先后夹击鏖战一昼夜呉师大败斩获无筭卤璘与彦章以归已而呉人求和武穆王许遣二人还广陵即令德勲饯之德勲语之曰楚国虽小旧臣宿将故在也愿呉朝勿以为念它日竢众驹争皁栈后可图耳时武穆诸子骄奢故德勲及之未几加侍中卒子可琼有传
　　李琼【三楚新録作李勲误】故孙儒军将儒死从武穆王入湖南帐下为亲从都副指挥使骁勇饶胆畧冠絶一时及武穆王诣潭州知军府事留琼代攻邵州光化元年姚彦章荐琼可为大将署为岭北七州游奕使将兵攻衡州斩杨师远有功已围永州唐世旻走死明年又攻郴州杀其守将陈彦谦进攻连州鲁景仁自杀不一嵗连邵郴衡道永六州悉平皆琼力也未几桂管刘士政惧师入其境命亲校陈可璠王建武等率兵守全义岭武穆王遣使聘于士政至境上可璠闭闗不纳武穆王怒令琼与秦彦晖将兵七千攻之防可璠掠县民耕牛以犒军县民怨甚愿为前锋乡导宻言西南有小径距秦城裁五十里可通单骑琼统步骑兵三百衔枚夜袭秦城逾垣而入遂擒建武还比明以匹练造可璠壁下示之可璠犹未信斩其首投壁中桂人皆震恐琼因勒兵进击卤可璠及其将士三千人悉阬之随引兵趣桂州自秦州南二十余壁望风奔溃遂廹士政降尽取其所属桂宜岩栁象五州之地亦琼力也武穆王嘉其功即迁琼桂州刺史未几表为静江军节度使已加同平章天祐二年卒琼善饮食每一饭肉十数斤割大脔而啖之军中谓之李老虎先是桂州儿童每聚戏辄呼曰大虫来号呼而走及琼拔桂管识者以为应
　　秦彦晖秦宗权之族弟也初与武穆王等从孙儒掠地淮南已而事王为亲校当李琼破桂州时彦晖同为大将綂诸军实在行所斩捕功已多改在城都指挥使开平初淮南将刘存等帅师扰边武穆王命彦晖率水军东下彦晖与存战于越堤淮南师败绩存等屡不胜遗书武穆王求和王欲许之彦晖曰淮人多诈将怠我师不可信急击之夹水而陈存遥呼曰杀降不祥公独不为子孙计邪彦晖曰贼入吾境而不击奚顾子孙麾兵大进卤存等遂拔岳州未几防荆南兵攻朗州时朗帅雷彦恭引沆江环州城以自守彦晖使禆将曹徳昌帅壮士夜入自水窦内外举火相应彦晖鸣金鼓大噪壊门而入彦恭奔广陵遂执其弟彦雄等以还于是澧州向瓌辰州宋邺溆州昌师益等尽统溪洞诸蛮来附不数年湖南畧平彦晖功为最焉后累官【阙】　　　卒王环为人勇悍善兵法从武穆王数征讨有功干化中授岳州都指挥使时刺史许德勲将水军廵边夜分南风暴起环乘风趣黄州以防登城径奔州署执呉刺史马邺大掠而回德勲曰鄂州将邀我奈何环曰我军入黄州鄂人不知奄过其城彼方自救不暇安敢邀我乃展旗呜鼔扬帆大进鄂人殊出不意果恇扰不敢逼天成三年改六军副使与荆南战于刘郎洑荆南大败请和武穆王让环不即取荆南环曰江陵在中朝及呉蜀之间四战之地也宜存以为吾扞蔽安可徒快一时心而自失唇齿之形乎王以为识时势大悦之环前后凡六破呉兵再破荆南兵声震一时环每战身先士卒与众同甘苦常置鍼药在左右战罢索伤者于帐前亲为傅治士卒戏下者相贺曰吾属得死所矣故所向克防不数年卒子赟有传
　　高郁扬州人明敏多筭干宁初武穆王为湖南留后以郁为谋主署都军判官心相得也王初畏淮南荆南广南之强议以金帛结之郁曰成汭地狭兵寡不足为吾患刘防志在五管而已杨行宻公之仇讐虽以万金赂之不能得其欢心莫若上奉天子下抚士民训卒厉兵以修霸业则谁与为敌矣于是王始修贡京师四境宁辑平时郁复劝王自京都至襄唐郢复等州徧置邸务售茶利几十倍又令民得自造茶以通商旅而収其算嵗入凡万万计郁又私计湖南为商旅辐凑之地地多铅铁讽王铸铅铁钱与铜钱间行商旅出境无所用鈆铁钱悉易它货而去百货流通国日益以富复命民输税者用帛代钱湖南民素不习蚕桑事至是机杼遂絜于呉越武穆王地大力完得邀封爵以与诸镇抗者郁谋居多而内外疾郁功者亦人人得甘心之矣先是唐庄宗入洛武穆王遣子文昭王入贡庄宗爱其警敏佯言曰比闻马氏当为高郁所夺有子如此郁安能得之南平王季昌亦屡造流言以间郁不可得乃寓书衡阳王希声盛称郁功名愿为兄弟葢衡阳王时为节度副使居中用事也复令谍者语之曰高公闻楚用郁大喜以为亡马氏者必郁衡阳王素愚辄以为然而文昭王又以庄宗言为疑颇怀去郁意天成中防国戚杨昭遂谋代郁有日矣数数谗郁之短衡阳王因乘间见武穆王请诛郁且言郁奢僣不法外结邻藩不除将有尾大患王曰成吾大业者郁也汝休矣勿为此言衡阳王固请罢其兵柄乃左迁郁行军司马郁怒曰吾事君王久矣亟营西山将老焉猘子渐大行能咋人衡阳王闻之益怒四年七月矫令杀郁于府舍牓谕中外诬郁谋叛并诛其族党武穆王老不复省事莫知郁死是日大雾四塞王怪之语左右曰吾昔从孙儒儒每杀不辜多致兹异岂马步狱有冤死乎已而吏以状白王拊膺大恸曰吾老耄政非已出使勋旧横罹寃酷顾近侍曰吾亦不久于此矣郁有才而性贪颇尚奢侈常以所食井不洁用银叶防其四方命曰拓里故忌者得乗其机害之又辰州民向氏者因火烧起一龙四面风雷急雨不能扑灭寻为煨烬而角不化莹白如玊向氏寳而藏之郁以价强取之有术士曰高司马其祸乎安用不祥之物以速戾未几遂被诛郁后于隂晦之日多见形为祟论曰楚介在蛮方北临呉防南偪岭表中间江陵征讨捍御故非诸臣莫为功许李秦王皆桓桓虎臣允矣千城之选也郁劻勷帷幄富国财虽古之讣然何加焉横遭屠僇自弃忠良鸟尽弓藏痛深行路哀哉
