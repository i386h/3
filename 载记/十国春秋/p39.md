<!-- { "loadSidebar": true } -->
　　王崇文字光福吴功臣绾之子也为人重厚儒雅博综经史以门第壻于义祖出为歙吉二州刺史庐陵民尚气喜讼以先止为怯号难治崇文一以法治之不少贷讼为衰息迁百胜军节度使建州初平以崇文为永安军节度使所在安辑民忘其乱福州之役虽为大将然罪在陈觉軰元宗置崇文弗问顷之移镇庐州入为神武侍御统军复出镇鄂州治亦如初崇文自开国来二十年间出更藩仕内典禁兵位兼将相终始富贵而平居裒衣博带与士大夫谭宴风度萧散时人亲重之临武昌曰方阅骑士于鞠塲傍古屋数十间崩坏声震数里闻者莫知所为崇文指挥使令讫事不失常度竟亦不问后主立上疏歴陈朝政或谏曰公名位既崇地属勋旧尽言贾怨在古人不免况嗣君新服嫌间易生谓宜少黙崇文不为止后主亦赐书襃答加中书令未拜而卒
　　王彦俦蔡州上蔡人也少为州军校后唐同光末诸郡多乱彦俦亦乐祸思奋会同列六人者来与谋曰天下恟恟能者得富贵我軰不可后人彦俦许诺绐曰今夕吾直府中公等可持兵来吾亦衷甲为内应既夜六人如约至彦俦伏劒尽斩之持其首叩帐门呼刺史曰奸盗窃发幸伏其罪矣请公亟号令以安众心刺史惊喜出彦俦又斩之乃委罪于六人自领州事唐兵来讨彦俦自计不能守匿妻子于村舍奉父母南奔烈祖辅吴以为都押牙歴和州刺史始遣间使迎妻子来归彦俦有政绩善抚境以报最入拜天威统军自以发迹凶乱于是务为小心谨恪烈祖嘉之常升堂拜其父元宗时擢康化军节度使时给事中常梦锡用直谏左迁判官彦俦待之尽礼如在朝廷人士称之居数年卒于镇何敬洙广陵人躯貌短陋而趫捷有力幼遇乱吴楚州刺史李简得之给事左右简性残忍仆厮有小过率置之死敬洙与其伍手搏阶下有持简所宝砚过者戱曰谁敢破此敬洙时被酒厉色曰死生有命乃一掷碎之翼旦简视事退闻砚毁诘主者具以实对即命擒至皆谓必死矣简妻素竒敬洙匿之堂奥旬日简谓已逃去亦置不问会有乌逐简而噪避之輙随至大怒曰恨何敬洙不在此敬洙善射命中无所遗故思之语未毕敬洙挟朱弹铁丸拜于前拜起一发毙之简大喜不复治毁砚事有董绍顔者善相术简使视诸子曰虽皆善然无及公者独指敬洙曰此竒相也殆过公简由是益爱之及长用为军校简卒事烈祖为禆将进天威军都虞侯建州之役为行营招讨步军都指挥使会查文徽进讨敬洙坚谓闽地僻陋不足劳大兵文徽开譬之不得已而行及平建州敬洙功最诸将然以功推王建封无吝色拜楚州团练使敬洙自以初事李简于是州尤自感励常微服游里巷察民疾苦有科条輙先为经画民不知劳坐听事与宾坐谭防民有诉事者立引入亲自剖折曲直皆厌服而出保大八年楚马希蕚来附且乞师元宗命敬洙援之迁武昌军节度使【南唐近事云建隆初何敬洙自江西移镇鄂渚下车之日小亭中见一乌顾何而鸣何曰昔日全吾之命得非尔乎乃取食物自置诸掌乌翻然而下食何掌中】周侵淮南命武安节度使王逵领所部州师入江南境逵奉周诏行且遣部将潘叔嗣为先锋取鄂州长山寨杀三千人元宗命敬洙清野入保敬洙格诏出城除地为战塲曰敌至吾与兵民俱死于此大丈夫岂能惴惴闭门自守耶会叔嗣自长山回戈袭朗州逵狼狈而去人重其决加镇国将军中书令后主嗣位以病足乞解官授右衞上将军封苪国公致仕【南唐近事作太师致仕】给全俸门第列防干德二年二月卒年七十七后主废朝三日命枢密使中书侍郎朱巩持节册赠鄂州大都督左衞上将军諡威烈
　　柴克宏吴功臣再用子也以父廕为郎将迁宣州巡检使改泗州刺史罢归为龙武军都虞侯克宏好施予不事产业故家常穷空然性豪举博奕纵酒自若也时元宗自谓唐后欲规取中原复旧业羣臣多为大言以迎合主意克宏虽职当偏禆而未常一语及军旅人亦不以为知兵以故久不迁久之出为抚州刺史会淮南交兵吴越伺间侵常州克宏乃请効死行陈元宗嘉其志授右衞将军遣与右衞将军袁州刺史陆孟俊同救常州时精兵悉在江北克宏所将裁羸卒数千枢密副使李征古给戈甲皆朽钝克宏入白征古曰卒已非素练得器械坚利犹可用奈何所给乃此等征古素轻其为人嫚骂之见者皆忿克宏知征古狂生不足较怡然不为少动至润州征古终不快奏召克宏归以神武衞统军朱匡业代之燕王冀独争克宏可任卒遣行【一云克宏母自表子可为将李征古抑之母又言克宏有父风茍不胜任分甘孥戮元宗始用焉】克宏至常州征古犹驰使趣其归克宏按剑起曰吾刻日破敌尔何为者必钱氏奸人也命斩之使者告以受李枢宻命来克宏曰军容在我李枢密来吾亦斩之遂斩使者以狥是时常州有隋将陈杲仁祠夜梦杲仁见告曰吾帅阴兵助公及战有二黑犉冲突吴越兵吴越兵輙披靡克宏乃勒兵继进大破之俘馘甚众自保大来边事大起克敌之功莫先克宏者克宏奏封杲仁为武烈大帝【按常州志杲仁字世威晋陵人生梁太清朝举进士仕隋官监察御史大业五年被诏讨贼平洞宼于长白山九年勦乐伯通叛众十万累授银青光禄大夫义宁间东阳娄世干叛奉诏斩之拜大司徒沈法兴阴与李子通谋据晋陵杲仁娶于沈侦知其谋法兴置鸩酒杀之后人怜其忠建祠祀焉】元宗拜克宏奉化军节度使复上防请援寿春行至泰兴发数日卒諡曰威烈克宏治宣州初至城堑皆堙圯不治吏云自田頵王茂章李遇相继叛无敢为守备者克宏笑曰时移事异安有是哉大加营缮厥后吴越兵至頼以得全郡人德之
　　论曰崇文度量雅有儒将风彦俦恪慎小心而优礼谪臣尤人所难也敬洙以厮养致位上公当其奋臂掷研时气槩已越人逺矣柴克宏奏効行间常州之役相传其母表子可任智宁出赵奢妻下邪
　　边镐　　王建封　　刘崇俊　　刘彦贞朱匡业
　　边镐升州人初生时父梦宋永嘉守谢灵运来谒愿托为父子已而貌梦中因小字曰康乐长事烈祖为通事舍人以通敏称保大初循州贼张遇贤度岭袭防州节度使贾浩闭门登陴不敢出遇贤据白云洞众十余万元宗遣洪州营屯都虞侯严思率所部讨之镐为监军防有书生白昌裕沉密有谋镐引与定计刋木开道袭白云洞贼众遂溃其裨将李台执之以降防功迁洪州营屯诸军都虞侯二年查文徽以枢密副使出师攻建州诏镐为行营招讨洪抚饶信歙等州诸指挥都虞侯从文徽行然众裁数千战败退舍元宗闻之遣何敬洙祖全恩姚奉来援敬洙与镐夺其险要自崇安进次赤岭与建兵方相持为背水陈文徽使骑绕出建兵后与敬洙镐夹击大破之遂取建州降王延政复取镡州事平诸将皆争功镐独无一言七年楚马氏兄弟相攻希蕚虽胜而尤无道元宗知楚难方殷以镐为信州刺史领屯营兵兼湖南安抚使驻袁州萍乡有警许便宜从事楚人果复废立镐自萍乡帅师入潭州【陆游南唐书云马希崇率弟侄軰出降镐下马称诏劳之希蕚亦来见镐以礼遣】迁马氏之族及文武将吏于金陵时湖南饥馑镐大发廪赈之楚人大悦先是元宗欲取湖南以镐多艺常使诈为僧逰长沙弄钹行乞尽得其虚实至是用为将竟平湖南进镐武安军节度使会南汉潘崇彻攻郴州镐出兵争之败绩遂失郴州【镐惧南汉冦边未已请除道全二州刺史诏以廖偃为道州刺史张峦权知全州】未几而孙朗之乱作朗故奉节军校也初成师朗来归以其所部为奉节军从镐入楚廪给薄于楚之降卒偶语怨望而粮料使王绍顔每给料輙刻削之朗与诸卒恟恟欲杀绍顔绍顔匿囷下得免官属请斩绍顔以谢将士镐不听朗乃谋杀镐及绍顔夜率所部焚府门火輙不发良久传漏者觉之以告镐出牙兵与鬬亟令吹角以乱之朗等以为将旦斩关奔朗州尽以潭州虚实告刘言言素怀叛志得朗大喜遣王逵周行逢来攻长沙时戏下多称言忠顺镐不为备及言兵已拔益阳遂狼狈遁走竟防楚地坐削官流饶州它将弃城者皆斩湘中謡言马去不用鞭至是而验镐御下无法初平建州兵所擒获惟以全活为务闽人德之且行师常载佛事以行人皆谓之边罗汉及克湘潭市不改肆日饭沙门以希福时人称边佛子又称边菩萨继后政出多门优柔不断纪纲頺弛遂号为边和尚十四年周师入犯齐王景达为元帅出兵援寿州起镐为大将偕许文稹从行会朱元叛去诸军皆溃镐与文稹被执周世宗命为右千牛衞上将军及割淮南请盟乃归镐元宗置而不用后卒金陵
　　王建封上元人少从军以任侠骁勇知名保大时取建州建封为先锋桥道使焚建州外郛克之闽王延政降何敬洙功最诸将建封忿曰我纵火先登诸军乃能入我功当第一敬洙因推之具以闻诸朝第赏拜信州刺史人皆多敬洙而薄建封未几陈觉冯延鲁魏岑攻福州李义围之败吴越援兵福州援絶危蹙且拔矣而觉延鲁岑各欲功在已不相应接偏禆莫肯用命故未克觉奏请建封济师建封率五千人会之破福州版寨入东武门而建封亦与诸将争功遽敛兵先退义乘之军复败遂溃而归元宗深衔建封顾方治觉等擅兴师未及治也建封内不自安元宗乃召为天威军都虞侯付以亲军建封自是泰然恃恩僭侈无复忌惮户部员外范冲敏疾魏岑钟谟李德明用事訹建封上书歴诋岑等请更用正人元宗遂发怒谓建封握兵柄敢干国政谋进退朝臣渐不可长流池州未至杀之弃冲敏于市岑长见冲敏为厉请道士上章诉天数月岑竟死建封故武人不识文义族子有着动植疏者其载鸽事譌写鸽为人日鸟建封据为故事每人日开筵必首进之闻者无不窃笑
　　刘崇俊字德修楚州山阳人祖金父仁规世典濠州崇俊继之尽反仁规之政人怀其惠居数年渐专恣不法多畜不逞使过淮剽掠获美女良马以自奉元宗升濠州为定逺军拜崇俊节度使以其子节尚太宁公主然元宗亦恶其为人会寿州姚景死崇俊厚赂权贵求兼领寿州元宗阳若不解其意命移镇寿州而遣楚州刺史刘彦贞驰入濠州代之崇俊自悼失计颇革心循法度未几得疾卒年四十赠太尉諡曰威
