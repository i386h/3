<!-- { "loadSidebar": true } -->
　　崔太初【阙】　人事太祖父子官至寿州团练使在官颇以诛求苛刻为事顺义元年罢为右雄武大将军先是徐温闻太初失民心欲征至广陵徐知诰曰寿州边隅大镇恐为变温怒曰崔太初不能制如它人何卒征之曹筠仕高祖为马军指挥使衣锦军之役筠叛奔吴越徐温厚遇其妻子且招之曰吾使汝不得志而去汝无以妻子为念武义元年吴越兵败于香弯筠乘势复归温自数昔日不用筠言者三而不问筠去来之罪归其田宅复其军职未几筠内媿卒
　　李戴　　卢择　　　杨迢　　　徐善
　　卢苹　　杨彦伯　　贾潭
　　李戴唐平章事蔚从孙也唐末举进士第为人简畧无威仪唐亾来奔授起居郎因家于广陵子贻业见南唐春秋
　　卢择醴泉人仕烈祖为中书舎人高祖时进吏部尚书是时政在徐氏择充位而已无所短长后以病卒杨迢唐【阙】　敬之之孙也仕烈祖高祖至驾部员外郎武义元年迁给事中终于其职
　　徐善洪州人也秦裴防洪州善有女弟擅殊色为军校所得强纳币焉已竟挟之去善诣广陵白其事是时烈祖府庭甚严布衣游士经岁不得一见而善始至白沙烈祖夜梦神告曰江西秀才徐善见公今在白沙逆旅矣其人良士也且有情事未申宜厚遇之烈祖旦即遣骑迎善既至礼遇优渥因具述女弟被掠状烈祖命购赎归善歙州刺史陶雅闻而异之辟善为从事高祖时官中书舎人
　　卢苹洛阳人也博学善应对歴官至司农卿顺义三年唐以灭梁来告睿帝命苹使于唐严可求预度唐朝所问密书数事授之以行最后复增黑云都长劒多少及五十指挥使在都下诸条频至唐悉依可求疏记次第以应唐庄宗大喜餽赉加等遣苹归苹还言唐主荒于游畋啬财拒谏内外皆怨不数年亾矣已而果如苹所说
　　杨彦伯新淦人也唐时童子科及第已而从昭宗至凤翔走还鄕里吉州刺史彭玕厚遇之累摄县邑天祐中江西平彦伯仕于高祖累官户部侍郎睿帝时临轩防命齐王知诰诏彦伯摄门下侍郎行事初彦伯谒选长安一夕抵华隂旅舎有店妪能知方来休咎彦伯将行忽失所着履诘责童仆甚喧妪曰将行而失鞵事不谐矣京国有乱尔当备歴百艰君爵禄皆在江淮官至门下侍郎彦伯未之信也至是思其言忽忽不乐数月卒贾潭为人有器度不与物竞高祖时歴官至兵部尚书潭常见岭南节度使获一橘大如升破之得小赤蛇长数寸亦异事云






　　十国春秋卷九
　　钦定四库全书
　　十国春秋卷十
　　检讨吴任臣撰
　　吴十
　　列传
　　尚公廼　　　　　　黄讷
　　尚公廼丹徒人初为升州冯铎牙将铎遣诣太祖求润州太祖未之许公廼大言曰公不见听恐终不敌楼船也及铎败归太祖太祖戏公廼曰颇忆求润州时否公廼下席谢曰将吏各为其主但恨无成耳太祖笑曰尔能事杨叟如冯公吾无忧矣后公廼发田頵反书以告卒不负太祖云
　　黄讷苏州人也天祐时为镇南节度使刘威幕客太祖既薨威为帅府所忌或谮之于徐温温将图之讷说威曰公受谤虽深反本无状若轻舟入觐则嫌疑顿亾矣威从其言温果待威甚恭威得还镇讷与有功焉
　　严可求　　骆知祥　　陈彦谦
　　严可求同州人也【九国志云可求本冯翊人】父实仕唐为江淮水陆转运判官因家于江都可求少通敏有心计以徐温客为太祖幕僚遇事多所筹画太祖疑朱延寿欲杀之温用可求谋教太祖阳为目疾以绐延寿事成温迁右牙指挥使而可求亦以献防得与谋议太祖弥留之际温与可求入问疾独目送可求凝注者久之众出可求曰王若不讳如军府何太祖曰吾命周隐召长子渥今忍死待之可求同温遽诣隐隐未出而见隐作召符犹在案上急取遣之烈祖乃得嗣立及张颢共温弑烈祖约中分其地以臣梁烈祖殁而颢欲背约自立厉声问诸将曰嗣王已薨军府谁当主者三问莫应可求隂为温地前宻啓曰方今四境多虞非公主之不可然今日则恐太速颢变色曰何谓速也可求曰庐州刘威歙州陶雅宣州李简常州李遇皆先王故等行也公虽自立此曹肯为公下乎不若立幼主渐以岁时诸将孰敢不从颢黙然可求急趋出书一敎内褏中麾同列往使宅贺众莫测其所为既出敎宣之乃烈祖母史太夫人教也大畧言先王创业艰难嗣王不幸早世隆演次当立诸将宜无负杨氏辞防激切颢气色皆沮以其义正不敢夺高祖乃得立颢由此与温有隙讽高祖出温润州可求见温曰公舎牙兵而就藩郡祸行至矣温患之可求因说颢曰公迁徐公润州人皆言欲夺其兵权而杀之信乎颢曰右牙欲之非吾意也业行矣奈何可求曰易耳是时行军副使李承嗣预军府之政可求诣承嗣曰颢凶恶如此今出右牙于外意不徒然恐亦非公之利明日邀颢与承嗣过温阳瞠目责之曰古人不忘一饭恩况公杨氏宿将今幼嗣新立多事时乃欲求自安于外邪温亦阳谢曰公等见留不愿去也由是不行颢知为可求所卖夜遣盗刺之可求度不免请为书辞府主盗执刀临之可求操笔无惧色盗粗能辨字见其辞气忠壮曰公长者吾不忍杀遂掠其财以去顷之温令钟防章斩颢于牙堂温得除颢而独专国政可求力也事平授扬州司马已而温镇润州留子知训与可求居广陵秉政宿卫将马谦李球作乱知训将出走可求曰公弃众自去众将何依乃阖户而寝鼾息闻于外府中以安及朱瑾之变温遣使杀米志诚可求恐其拒命也以计禽斩之而温以瑾故欲大行杀戮可求则与徐知诰具陈知训致祸之由温怒得稍解未几改营田副使武义元年高祖即吴国王位迁门下侍郎顺义中拜尚书右仆射已而兼同平章事先是唐与梁战来征兵温欲持两端发兵循海助其胜者可求固争不可至是唐以灭梁来告温尤之曰公前沮吾计今将若何可求笑曰闻唐主始得中原志气骄满不出数年必内变吾但卑辞厚礼保境以待足矣于是遣司农卿卢苹报使可求密条数事授之苹如洛阳凡所问者悉依所授以对大厌庄宗心而归无何庄宗遇害可求之言遂验温益重焉时知诰秉钧以四郊多垒待将校颇事姑息而将校从禽聚饮骚扰民庶知诰欲纠以法复惜其才力患之问于可求可求曰无烦绳之易絶耳请檄防兴海盐诸县罢采鹰鹯可不令而止知诰从其计匝月间羣校无有游墟落者俄进左仆射太和二年卒可求之死也后温三年可求素忠于温居恒以知诰非徐氏子数劝温以次子知询代知诰辅政知诰内切忌之天祐末谋出可求为楚州刺史是时高祖尚守藩镇可求知温意殊未慊既受命即趣金陵说温曰唐亾于今十二年而吴犹不改天祐可谓不负唐矣然吴所以征伐四方而建基业者常以兴复为辞今闻河上之战梁兵屡绌朱氏日衰李氏日炽一旦李氏有天下吾能北面为臣乎不若于此时先建吴国以系民望温果大悦复留可求不遣使草具礼仪知诰知可求不可去乃以女妻其子续可求微时为阳邑吏阳邑令器之待以宾礼每曰卿当自爱他日极人臣之位幸以遗孤留意后可求登公辅令子理遗命走谒可求可求赠以担石束帛若不为意者俄密遣人赍黄金数十斤伺于逆旅门谢之曰非阳宰之子乎相君使奉金以备行李又僦一第宅仆马毕为之置令子他日诣门谢可求曰聊报尊府君夙昔之遇耳一见后终身谢絶其权畧有如此
　　骆知祥合肥人也雅能治金谷遇事輙办初事田頵为宣州长史太祖既杀頵以知祥为淮南支计官励精为理事无留滞天祐中徐温秉国知祥与严可求左右协力可求任军旅知祥司财赋一时称之曰严骆已而初置选举命知祥董其事任用得人世多服其精覈久之授盐铁判官武义元年高祖即吴国王位迁中书侍郎知祥与徐知诰甚密知诰常欲出可求于楚州知祥实与其谋后数年以病卒
　　陈彦谦常州人为人多智畧善理烦剧高祖时官润州司马酷为徐温所亲信温行部升州常喜其繁盛彦谦劝温徙镇海军治焉温从其说即以彦谦为镇海节度判官温于军国事但举其大纲细务悉委彦谦主之江淮称治武义元年温与吴越兵战于无锡温病热不能治军彦谦迁中军旗鼔于左取貌温者擐甲胄号令军事温得少息其临机御变皆此也未几兼楚州团练使疾革时徐知诰恐其遗言及继嗣事医药金帛相属于道以结其心彦谦密留书于温卒劝以所生子为嗣时皆多其有义先是金陵工成彦谦上费用之籍于温温曰吾既任公何以此相溷也竟不复会计温始终推心腹用之故彦谦亦以此报温
　　论曰可求善谋而多中运机莫测握算若神岂非其智有过人者邪知祥精心钱谷一心佐理得与可求齐称宜矣彦谦劻勷庶务终始不渝其志亦可云东海之功臣也
　　卢枢　　　王潜　　　杨廷式　　徐融汪台符　　江梦孙
　　卢枢【阙】　人高祖时官御史台主簿武义元年高祖禁民间私畜兵器盗贼益繁枢上言今四方分争宜敎民战且善人畏法禁而奸民弄干戈是欲偃武而反招盗也宜团结民兵使之习战自卫鄕里从之
　　王潜庐州人初居太祖幕府及事高祖歴官左司郎中典选事时丧乱之后官失其守甲簿湮落潜雍容欵接坐客常满随才而使人人自以为得徐知诰为相抡选有序潜之力也
　　杨廷式字宪臣泉州人正直不畏强御武义初官至侍御史知杂事时张崇为德胜节度使贪暴不法会庐江民讼县令受赇徐知诰遣廷式往讯廷式曰杂端推事其体至重职业不可不行知诰曰何如廷式曰械系张崇使吏如升州簿责都统知诰曰所按者县令何至于是廷式曰县令微官张崇使之取民财转献都统耳岂可舎大而诘小乎都统者谓徐温也知诰谢曰固知小事不足相烦以是益重之廷式雅善占梦县令毛贞辅者谒选广陵一夕梦口中吞日既寤腹犹热问于廷式廷式曰此梦甚大非君所能当若以君而言宜得赤乌场官也已而果然
　　徐融不知何地人齐王徐知诰秉国政融与宋齐邱曾禹张洽孙饬辈同为知诰宾客刚方率直少所曲狥身处齐幕而实乃心杨氏知诰既畜异志且欲讽动僚属一日大雪酒酣知诰言行酒无以为乐义取雪与古人名巧合者为口令因举巵曰雪下纷纷便是白起宋齐邱继曰着屐登阶必须雍齿融意欲折知诰遽曰诘朝日出争奈萧何知诰大怒是夜收融投之江自是与谋者惟齐邱而已
