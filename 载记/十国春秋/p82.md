<!-- { "loadSidebar": true } -->
　　广政二十七年冬十月山南节度判官张廷伟【一作廷韦】说王昭逺曰公素无勲业一旦位至枢近不自建立大功何以塞时论莫若通好并州令发兵南下我自黄花谷出兵应之使中原表里受敌则关右之地可抚而有昭逺然其言既命廷伟立草遣大程官孙遇及杨蠲赵彦韬等以腊丸书间行北汉约出兵以挠中国因使先入汴觇强弱彦韬潜发其书以献宋其书畧曰洎传吊伐之嘉音实动辅车之喜色寻于褒汉添驻师徒只待灵旗之渡河便遣前锋而出境先是宋帝已有兴兵意而未发及得书笑曰西讨有名矣于是问蜀中地里穆昭嗣对曰荆南即西川江南广南都防也今已克此则水陆皆可趋蜀十一月宋命忠武军节度王全斌充凤州路行营前军兵马都部署武信军节度侍卫步军都指挥使崔彦进充副都部署枢密副使王仁赡充都监龙捷右厢都指挥使史延徳充马军都指挥使虎捷右厢都指挥使张方友【一作万友】充步军都指挥使陇州防御使张凝充先锋都指挥使左神武大将军王梦涛充濠砦使内染院使康延泽充马军都监翰林副使张煦充步军都监供奉官田仁朗充濠砦都监殿直郑粲充先锋都监步军都军头向韬充先锋都军头宁江军节度侍卫马步军都指挥使刘光义【宋通鉴长编作刘光义蜀梼杌作刘光乂宋史作刘延让东都事畧作刘光毅今从李焘所载】充归州路行营前军兵马副都部署内客省使枢密承防曹彬充都监客省使武怀节充战擢部署龙捷左厢都指挥使李进卿充步军都指挥使前阶州刺史高彦晖充先锋都指挥使右卫将军白廷诲充濠砦使御防副使米光绪充马军都监仪鸾副使折彦赟充步军都监八作副使王令岩充先锋都监供奉官郝守濬充濠砦都监马步军都军头杨光美充战櫂左右厢都指挥使供奉官药守节充战櫂左厢都监殿直刘汉卿充战櫂右厢都监率禁兵三万人诸州兵二万人【宋纪事本末又云将步骑六万】分路进师又令孙遇等指画江山曲折之状及兵砦戍守之处道里逺近俾画工图之以授全斌等因谓曰西川可取否全斌等对曰臣等仗天威遵庙算刻日可定龙捷右厢都校史延德前奏曰西川一方傥在天上人不能到固无可如何在地上以今兵力至即平矣宋帝壮其言谓曰汝等果敢如此我何忧乎又命全斌曰凡克城寨止籍其器甲刍粮悉以财帛分给战士又令八作司度右掖门南临汴水治第一区凡五百间供帐什物皆具以待帝是时全斌及彦进等由凤州进光义及彬等由归州进帝闻之以王昭逺为都统赵崇韬为都监韩保贞为招讨使李进副之帅兵拒宋十二月王全斌等入境克万仞燕子二砦遂取兴州连拔石圌等二十余砦获粮四十万先锋将史延德与韩保贞李进等战于三泉砦我师败绩保贞及进等被擒获我军粮三十万宗师至罗川我兵依江列陈以待雀彦进遣张方友夺桥济师我兵退保大漫天砦彦进方友与康延泽分三道来击我兵大败而溃昭逺等复引兵迎敌三战皆败昭逺渡桔栢津焚梁退保剑门已而全斌进次益光都军头向韬得降卒言来苏小路出剑门南青疆店与官道合全斌乃令史延德趋来苏而自帅大众为浮桥以济我兵皆弃寨而遁全斌遂次青疆昭逺闻之留其偏将守剑门自引众退屯汉源坡以待全斌未至汉源延德已克剑门昭逺股栗失次赵崇韬布阵迎战昭逺据胡牀不能起全斌进击大破我兵于汉源斩首万余级昭逺奔匿东川仓舍为宋追骑所及与崇韬俱被执未几全斌陷利州帝闻昭逺败乃悉出金帛募兵令太子喆统之而使李廷珪张惠安等为之副趋剑门以御宋师喆素不习武廷珪惠安皆庸懦无识喆辇爱姬携乐器伶人数十軰以从至緜州闻已失剑门遂遁还东川所至焚掠庐舍仓廪而去宋帝闻之曰孟昶都无股肱爪牙其亡不逺矣是月刘光义曹彬陷州初防州有鏁江为浮梁上设敌棚三重夹江列礟具光义等行宋帝示以地图指鏁江曰我军泝流至此慎勿以舟师争胜当先以步骑陆行袭击之俟其势却即以战櫂夹攻取之必矣至是宋师至防距鏁江三十里舍舟步进先夺浮梁复牵舟而上宁江制置使高彦俦谓监军武守谦曰北军逺来利在速战不如坚壁待之可徐图也守谦不从独领麾下与光义骑将张廷翰抟战败走廷翰乘胜登城彦俦力战不胜身被十余枪左右皆溃散彦俦奔归府第整衣冠望西北再拜投火自焚死后数日光义得其骨于灰烬中以礼塟之时彬谒武侯庙谓左右曰孔明疲竭蜀之军民不能恢复中原万一何祠宇之雄观乎意将毁其颓败者俄而中殿摧塌有石碑出土尺许刻文曰知吾心腹事惟有宋曹彬彬读讫下拜曰公神人也小子安能窥测哉遂命有司新其祠
