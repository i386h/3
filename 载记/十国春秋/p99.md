<!-- { "loadSidebar": true } -->
　　钟有章尚书左丞允章之弟也少有文学与允章齐名累官翰林学士中书舎人后主初嗣位建天华宫于罗浮山又立云华阁及甘露羽盖等亭命有章为之记辞采赡雅称作者居数月先允章卒未几而允章之祸作
　　薛用丕大宝初为礼部尚书与左丞钟允章有旧好许彦真之告变也后主命宦者与用丕杂治允章用丕揣宦者意告以必不免允章执用丕手泣曰天乎寃哉老夫今日犹杌上肉耳分为仇人所烹但恨邕昌防不知我寃俟其长公可为我吿之邕昌者允章二子名也彦真闻之骂曰反贼欲使儿子报仇邪复入白后主允章实与二子共登坛潜有所祷并捕二子系狱族诛之王珪事后主为谏议大夫国亡后宋太祖遣使问宦官李托等率众拒战及纵火焚府库事托黙然不言珪直责之曰昔在广州机务并尔辈所专火又自内起今天子遣使按问尔复欲推过何人遂唾而批其颊
　　黄德昭大宝末累官至学士从后主入宋路由江陵邸吏厐师进迎谒于道时德昭侍后主后主问师进何人德昭曰本国人也后主曰何为在此德昭曰先主嵗贡大朝辎重北至荆州乃令师进至邸于此造车以给馈运尔后主叹曰我在位十四年未尝闻此言今日始知祖宗山河及大朝境土也因泣涕久之
　　萧防　　　卓惟休　　周茂元　　冯元李廷珙　　周渭　　　唐承　　骆崇璨
　　萧防歴官左仆射为人依违鲜所可否大宝十四年宋师度马迳后主遣防奉表诣军门降宋将潘美宣太祖意先使人送防至汴京已而授防太子中允【李焘续长编作萧漼】卓惟休大宝时官中书舎人宋师南征从后主入宋改授太仆寺丞
　　周茂元者知司天监事杰之子也茂元生而頴异能继父志世其学事髙祖至司天少监及后主降宋茂元从之授监丞而卒子克明精厯律天官五行防纬及三式风云龟筮之书随父至宋开宝中授司天六壬改台主簿转监丞稍迁春官正
　　冯元字道宗其先始平人也四代祖官广州以黄巢之乱不敢归而烈宗据南海侨断士人故三世居岭南为日御大宝末元父子从后主朝宋元父某授保章正元由大中祥符元年进士累官翰林侍读迁户部侍郎卒年六十三諡曰章靖事具宋史不具録
　　李廷珙连州人父处顔博学善属文事后唐明宗累功为武安节度幕府掌文翰处顔殁廷珙犹在襁褓寄食母家防岐嶷不羣其舅器之曰此千里驹也干和中除番禺簿后主初立擢土军知兵马使是时屠戮忠良廷珙知其必亡大宝九年四月降宋授郴州指挥使检校工部尚书兼御史大夫春州刺史明年献平岭表防及潘美南侵廷珙为宋师向导擢广西总管招讨使后论功宋太祖改所居为奉化里累迁刑部尚书
　　周渭恭城人也大宝时苦于繁赋因率乡人逾岭将避地零陵中道为贼所掠窜身走汴京上书宋太祖陈时务太祖奇之擢赞善大夫岭南平渭始还乡里奏去后主无艺之征乡人德之为立祠
　　唐承世为【阙】　人自中原之乱避地德昌县【即桂州全义县后改名】大宝十四年国亡承入宋为显官今其地犹传唐家宅
　　骆崇璨仕后主为【阙】　有能名宋旣平岭南命周仁浚知琼州旣至择崇璨等四人列上分知儋崖振万安四州因其俗而治之绰有政绩时以为得人
　　胡万顷　　林楚材
　　胡万顷【阙】　人防神悟精九宫三元之法占事多奇验撰六壬军鉴式三卷太乙时纪隂阳二遯立成厯二卷术数家多宗之
　　林楚材故番禺布衣也不测其为何人大宝末有稻田自海中浮来上鱼藻门外民聚观之楚材见而叹曰水鱼湫湫兮南时好事或有记其语者及宋师至潘美为都部署方悟为潘字
　　陈志女　　莫筌　　　谭氏二女　牢氏
　　陈氏祯州人父志年八十惟依一女及志卒氏哀毁不自得未几亦死乡人以其死孝搏象于龙华寺祀之祷雨輙验烈宗封为昌福夫人
　　莫筌周渭之妻也渭出奔时不暇与筌诀二子方在孩抱间父母欲嫁之筌泣誓曰渭必能自奋筌有二心者有如皎日于是躬亲蚕绩碓舂以给朝夕久之为二子娶妇凡二十六年而渭归
　　谭氏二女昭州人大宝初于诞山下修黄老术不知所之一日同里以不雨为忧二女至谓里翁曰汝能饷我即可得雨翁第饷之未信也二女甫去果大雨如注翁追覔不复见山下呼则上应山上呼则下应循至一巨石四周无草木二女之衣带在焉是后恒见二女于石上栉髪因立庙祀之
　　牢氏尚书左丞钟允章妻也有贤行允章号名臣而性吝啬嵗获赐赉甚厚未尝分遗故人牢乘间语允章曰妾昔事君子家无釡止用一铫犹且欵接宾友今宝货盈室而义路榛塞即富贵何足尚也乃出铫以示允章允章大慙自是稍稍挥散矣






　　十国春秋卷六十五
　　钦定四库全书
　　十国春秋卷六十六
　　检讨呉任臣撰
　　南汉九
　　列传
　　林延遇　　龚澄枢　　许彦真　　陈延夀李托　　　薛崇誉
　　林延遇闽清人为人隂险多计数少以宦者给事闽惠宗惠宗娶髙祖女清逺公主使延遇置邸于番禺专掌国信髙祖赐以大第禀赐甚厚数问以闽事延遇不对退谓人曰去闽语闽去越语越处人宫禁可如是乎髙祖闻而贤之以为内常侍使钩校诸司事已闻闽惠宗被弑求归不许素服向本国三日哭中宗时为甘泉宫使大加倚任诛灭诸弟延遇实与其事干和十四年病卒粤人方举国相贺而龚澄枢继延遇用事
　　龚澄枢广州南海人也干亨初分南海为咸宁常康二县是为咸宁人性亷谨不妄交游防事髙祖为内供奉官累迁内给事无所显名中宗袭位甘泉宫使林延遇颇预政事及病将死言于中宗曰臣死惟龚澄枢可用即日擢知承宣院兼内侍省已改德陵使兼龙德宫使进玉清宫使后主嗣立谓羣臣多自有家室顾子孙惟宦者亲近足任遂委其政于澄枢辈加澄枢特进开府仪同三司万华宫使骠骑大将军改上将军左龙虎军观军容使内太师军国之务一出于澄枢澄枢与陈延夀引女巫樊胡子内外作奸凡大小事多谘决以行胡子又数为后主言澄枢等乃上天使来辅天子有罪不可问澄枢因与李托薛崇誉置酷法之具以震詟国中民甚苦之宋师入境澄枢谋于托曰北师来利吾国寳货尔燬为空城师不能驻当自还也由是纵火焚府库宫殿殆尽宋将潘美至执澄枢颂系龙德宫中已而送汴京斩于千秋门外初髙祖改名龚有僧人以防书进言不利【宋史又云有术者言不利名龚】遂改名龚至后主用澄枢卒以其姓亡国识者以为有先兆
　　许彦真仕中宗父子为内侍监旣谗杀尚书左丞钟允章与龚澄枢用事国中久之争权不协会有告彦真通先朝李丽姬者澄枢将按其事彦真惧与其子谋杀澄枢澄枢使人告彦真谋反下狱族诛【续通鉴长编云澄枢遣西班将军王仁遇告彦真父子反】
　　陈延夀未详其家世以宦官事后主与龚澄枢軰明比弄法作诸淫巧日费数万金以蛊惑后主心桂王璇兴之死实自延夀从臾之先是髙祖虽宠任中官其数裁三百余位不过掖庭诸局令丞而已中宗时益广至千余人畧增内常侍谒者之称逮后主信任宦者凡羣臣有才能及进士状头或僧道可与谈者皆先下蠺室然后得进亦有自宫以求用者亦有免死而宫者由是奄人渐十倍于干和时【通鉴纲目云宦者近二万人】诸使名不翅二百有三师三公等官稍加内字以别之因谓士人为门外人卒以此亡国
　　李托封州封川人少习骑射以谨愿事髙祖为内府局令中宗袭位迁内侍省内侍充宫闱诸衞押畨兼秀华宫使后主立改玩华宫使内侍监兼列圣景阳二宫使托纳二养女于后主长为贵妃次为美人政事皆访托而后行加特进开府仪同三司甘泉宫使兼六军观军容使行内中尉迁骠骑上将军内太师宋师既陷韶州綂军使李承渥败死节度副使辛延渥间道遣信劝后主纳欵托坚沮其议及就擒至许田宋太祖驰使问托等昨已约降复率众来拒战及军败又纵火燔府库谁为之谋者托俛首不能对谏议大夫王珪复诘责之托乃引伏后至汴京被戮
　　薛崇誉韶州曲江人善孙子五曹筭中宗署为内门使兼太仓使后主嗣位迁内中尉特进开府仪同三司签书防检司事宋师陷兴王府崇誉举火焚仓廪擒送汴京与李托等骈斩
　　论曰自古祸人国者惟宦官为甚其结主也以善柔而情常昵于不可解其毒人也以险鸷而患每发于有所忽粤汉及唐其较著者也刘氏自干和以后奄寺至七千余人而舞法擅政者若延遇之隂狡善谋澄枢之险诈乱国彦真之残忍妬贤延夀之淫巧惑上托则纳女以操国柄崇誉则握筭以窃主权议出多门内外朋比君既不恤国亦随之虽昔伊戾祸宋防刁乱齐未有若此之烈也要其所从来渐矣呜呼知此可以论世云
　　余延业　　赵纯节
　　余延业【宋鉴作韩延业今从束都事畧及宋史】大寳中为内常侍宋师陷郴州获后主内品十余人延业其一也及至汴太祖问延业若在岭南何官延业对曰臣不才备扈驾弓箭之职太祖令取弓矢授之延业极力控不能开太祖因笑问后主为政之迹延业具言后主作烧煑剥剔刀山剑树之刑令有罪者搏象击虎以为笑乐又置媚川都入海采珠所居宫殿輙以明珠玳瑁饰之琼州米计斗定税五钱邕州民入城者输钱一又内官陈延夀作竒技淫巧日费金钱钜万宫城左右离宫数十游幸无虚日率以豪民为课户供宴犒费太祖大惊曰吾当救此一方民时方谋下蜀未遑也而岭南之师延业实有以啓之
　　赵纯节大宝时官内侍监称贵珰雅与龚澄枢陈延夀同事而絶不侵揽朝政性情澹逺酷喜芭蕉树凡轩窗馆宇咸植之时号纯节为蕉迷
　　张遇贤
　　张遇贤祯州博罗县小吏也县之刻杉镇有神降于民家所言祸福輙验遇贤往祷之因留奉事甚谨会羣盗大起莫相綂一共祈于神神大言曰张遇贤是第十六罗汉当为汝主于是共推遇贤为中天八国王攻陷循州改元永乐署置百官皆衣绛衣遇贤年少无它方畧贼帅各以便宜剽掠州县告其进退而已殇帝遣越王昌循王杲讨之战不利为遇贤围于钱帛馆禆将万景忻陈道庠力战挟二王溃围而走时光天元年也未几遇贤屡为州兵所窘复告于神神曰可过岭取防州当成大事遇贤遂袭南康唐百胜军节度使贾浩始轻之不为备已而连陷诸州县浩戒严守城遇贤据白云洞造宫室营署命他盗四起攻刼久之唐通事中书舎人边镐洪州屯营都虞候严思【一作严思礼】帅师出援遇贤遂大败复告于神神不复语因弃营潜遁贼将李台知其无神也执遇贤及其副黄伯雄谋主僧景全送唐并斩建康市
　　论曰呉大帝时罗阳有人自称王表言语饮食畧与人同而不见其形及观遇贤之事何相也要之盛世其鬼不灵而衰季神异杂见英畧如呉主犹未免有惑况盗贼辈乎明此可晤宣尼不语之防矣
　　陈道庠
　　陈道庠端州人也殇帝时官指挥使钱帛馆之役援二王有功由是日加亲密中宗为晋王时道庠常防非望隂布腹心遂承指引力士刘思潮五人弑殇帝于寝门已而思潮等被杀道庠内不自安特进邓伸与之善私遗以汉纪语详伸本传中宗闻其事即族道庠家广南僧　　僧如敏　　僧文偃　　僧子祥
　　广南僧失其名烈宗出猎左右报大王来请起僧曰非但大王来佛来亦不起烈宗问佛岂不是汝师僧曰是烈宗曰见师为何不起对曰未足酬恩【一曰法眼代云】
