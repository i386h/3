<!-- { "loadSidebar": true } -->
　　延兴太祖伯兄司空之子也延兴有弟延虹延丰延休司空皆舎之而让太祖知军务事后不知所终【又延晦亦司空子疑先卒】延嗣太祖族子也为人慨切好直言以道义自任当时目为唐五经光啓初随太祖入闽梁簒唐封太祖为闽王延嗣谏曰义不帝秦此其时也是时强藩巨镇多僣号称帝太祖不无心动延嗣反复极谏力言不可太祖虽不乐其言然终身不失臣节延嗣亦与有功云恵宗子继韬　继镕　　　临海郡王继恭建王继严　　　从子仁达　　继图
　　景宗子闽王亚澄　　从子继柔　　继隆天德帝子继沂　　从子继昌　　　继成
　　继韬恵宗次子也康宗为福王时与继韬不协李仿之变同陈后死焉
　　继镕恵宗第三子也康宗既罢继严兵柄以继镕判六军【继镕一作继镛】
　　继恭恵宗子也【欧阳五代史及册府元龟皆以继恭为景宗子误】通文中官威武节度使康宗使上表告嗣位于晋明年晋封继恭临海郡王连重过之乱继恭与诸王并死于陁庄
　　继严亦恵宗子康宗时封建王判六军诸卫事得士卒心康宗内忌之俄罢其兵柄更其名曰继永隆时仍名继严授泉州刺史复得众为景宗所恶鸩死
　　仁达恵宗从子也积功至楼船指挥使王延禀再攻福州仁达伏甲舟中伪立白帜请防因斩延禀子继雄复纵兵撃其众左右舁延禀走为仁达所获仁达既有大功随典亲兵性慷慨言事无所避恵宗心忌之一日谓仁达曰赵髙指鹿为马以愚二世果有之邪仁达曰秦二世愚故赵髙指为马非髙能愚二世也今陛下聪明朝廷官不满百起居动静陛下皆知之敢有作威福者族灭之而已恵宗惭赐与金帛慰安之退而谓人曰仁达智略在吾世犹可用不可遗后患卒诬以罪杀之继图恵宗从子也永隆中官同平章事判六军诸卫亚澄景宗长子永隆中封琅琊王居数月迁威武节度使兼中书令改号长乐王明年进封闽王连重遇朱文进之乱也亚澄母李后实以语激成之事具本纪中而亚澄亦死于其难继柔景宗从子也景宗常宴羣臣于九龙殿继柔不胜杯勺私减其酒景宗怒并賛酒客将俱斩之
　　继隆亦景宗从子一日以醉失礼为景宗所杀国人寃之继沂天徳帝之子也国亡后居广陵周世宗得州抚存有加
　　继昌天德帝从子也天德帝建殷国以继昌为门下侍郎同平章事未防改殷为闽以福州为南都以继昌镇其地督南都内外诸军事继昌暗弱嗜酒不恤军士李仁达作乱遂与戍将呉成义同死于府舎
　　继成天德帝从子也朱文进防王氏继成与继勲二人以疎逺获全及留从效以泉州奉继勲漳州将程谟亦杀刺史程文纬立继成权州事继成纳欵于唐久之唐徙继成和州刺史遂终于其官
　　太祖女某郡主
　　郡主失其封号太祖女也福州之北岭有胭脂团周匝二百余步膏润不毛四时作殷红色相传郡主梳妆楼在焉








　　十国春秋卷九十四
　　钦定四库全书
　　十国春秋卷九十五
　　检讨呉任臣撰
　　闽六
　　列传
　　韩偓　　　崔道融　　　杨沂丰
　　韩偓字致光京兆人唐龙纪元年进士累迁谏议大夫翰林学士昭宗幸鳯翔进兵部侍郎承防昭宗反正励精政事偓处分机宻率与意合欲相之屡让不受朱全忠忌偓贬濮州司马昭宗执偓手流涕曰左右无人矣再贬荣经尉徙邓州司马昭宗被弑哀帝复召为学士故官偓不敢入朝挈族来依太祖侨居南安天祐三
　　年复有前命偓又辞为诗曰岂独防夷解归去五湖渔艇且餔糟已而梁簒唐乹化三年复召亦辞不往龙徳三年卒于南安龙兴寺葵山之麓所着有内庭集金銮别纪自贬后以甲子歴歴自记所在其诗皆手写成帙殁之日家无余财惟烧龙鳯烛一器而已子寅亮终于闽【南唐近事云韩寅亮偓子也常言偓捐馆日温陵师闻其家藏箱笥颇多而缄鐍甚宻使亲信观惟得烧残龙鳯烛金缕红巾百余条有老仆然言曰公为学士日常视草金銮殿深夜方还翰苑当时皆宫妓秉烛炬以送公悉藏之后延平有老尼亦说斯事尼即偓之妾也】
　　崔道融荆州人以徴辟为永嘉令累官右补阙避地来闽依太祖未防病卒道融素与黄滔善其卒也滔为文祭之有云识通龟防耀握灵珠国风骚雅王佐谋訏袁安之涕泣然刘氏之宗祧莫扶
　　杨沂丰【欧阳五代史作杨沂】唐宰相涉从弟也遭乱依太祖与徐寅王淡同居幕府以风雅倡和闽士多宗之太祖诸孙继业为汀州刺史沂丰为士曹参军雅相亲善永隆时继业赐死或告沂丰实与谋沂丰方侍宴景宗麾左右收之系狱中明日斩于市族其家时年八十余国人哀之淡故唐相溥子
　　论曰昭武立国宾至如归唐衣冠卿士防涉来奔若李洵韩偓王标夏侯淑王淡杨承休王涤崔道融王拯杨賛图王倜杨沂丰归懿诸人未易指屈今畧采其可考者着于篇余则不具録焉
　　陈峤　　　　黄滔　　　　徐寅　　　翁承賛
　　陈峤字延封逺祖迈唐初为莆田令家焉后数世有南安尉真真生荛荛生齐齐有九子峤其长也弱冠能文与髙阳许龟图江夏黄彦修居莆田北岩精舎未几复居北平山读书光啓三年登进士第释褐摄京兆府参军太祖兄弟入闽辟为大从事迁大理评事兼监察御史已又奏授大理司直兼殿中侍御史光化三年十月卒年七十五所着表记奏牍凡三百篇峤为人谨信居家纯孝事继母尽礼齐死庐墓三年乡人称之【黄滔陈司直墓志云峤两娶林夫人潘夫人子三仲田记】黄滔字文江泉州莆田人【一云候官人】唐干寜二年崔凝知贡举得及第进士张贻宪等二十五人昭宗覆试于武徳殿黜落者甚众而滔被留光化中除四门博士天复元年受太祖辟以监察御史里行充威武军节度推官旋使钱塘与罗隠相得甚欢梁时强藩多僭位称帝太祖据有全闽而终其身为节将者滔规正有力焉中州名士避地来闽若韩偓李洵数十軰悉主于滔滔文赡蔚典则诗清淳丰润有贞元长庆风马嵬馆娃景阳水殿诸赋雄新隽永称一时絶调有集十五卷泉山秀句集三十卷时金石志铭及国中大著作多为滔属草【滔善律赋如眀皇囘驾径马嵬赋云日风悲到玉顔之死处花愁雾泣认朱脸之啼痕褒云万叠防膓新出于啼猿秦树千层比翼不如于飞鸟风调不在徐寅之下】
　　徐寅【黄滔集正字钓矶集俱作夤今从五代史】字昭梦莆田人登唐干寜进士第试止戈为武赋一烛裁尽已就有破山加防拟戍无人之句礼部侍郎李择覧而奇之是嵗释褐授秘书省正字常游大梁以赋谒梁王全忠误触其讳梁王变色寅狼狈出欲遁去恐不得脱乃作过大梁赋以献畧曰千金汉将感精魄以神交一眼伧夫望英风而胆落【九国志载大梁赋云客有得意还乡游于大梁遇郊埛之耆旧问今古之侯王父老日且说当今休论往古昔时之功业谁见今日之声名有覩中一聨云遂使千年汉将慿吉梦以神符一眼伧夫望英风而胆防】梁王得赋大喜遗缣五百疋葢全忠曾梦淮隂侯指授兵法而晋王克用则眇一目者也已而走归家里太祖辟掌书记唐防梁闽使贺庄宗登极庄宗遽问使曰徐寅无恙乎归语尔主父母之雠不共戴天寅指斥先帝尔国何以容之使囘具以告太祖曰如此则上直欲杀徐寅尔今但不用可矣即日戒阍者不得引接寅拂衣去曰丈尺之水前陂后堰安能容万斛之舟乎【九国志又云王审知礼待简畧内不能平一旦拂衣去】寻旧钓矶处慨然有长往志【寅妻字月君与寅偕隠寅有赠内诗云神尊圣陀罗咒佛授金刚般若经见涌幢小品】竟卒于长夀之别墅初太祖从子延彬刺泉州寅每同游赏及陈郯倪曙等赋诗酣酒为乐凡十余年常被病求药物于延彬延彬荅书善自调防亦可自开豁三皇五帝不死何归葢举寅人生防何赋语以戏之也【赋云七十战争如虎豹竟到乌江三千宾客若鸳鸿难寻珠履又云南陵公子緑鬓改而华发生北里豪家昨日歌而今日哭又云常闻萧史王乔长生孰见任是三皇五帝不死何归】寅赋脍灸人口渤海髙元固来言本国得斩蛇剑赋御沟水赋及人生几何赋家家皆以金书列为屏障其珍重如此寅才思敏絶黄滔为威武节度推官太祖餽以鱼会滔与寅方接谭即请寅为谢牋寅殊不经意援笔疾书曰衔诸断索裁从羊续悬来列在雕盘便到冯驩食处时人大称之有探龙集一卷雅道机要并诗八卷亦曰钓矶集又有赋五卷【其最著者过骊山赋畧曰宅彼冈峦光斯陵阙独驱六宫以殉塟岂言蔓草之萦结嫌示俭于当时更穷奢于既殁融银液雪防下地之江河帖玉悬珠皎穷泉之日月嶫嶫层层不骞不崩斯髙之喉舌方滑刘项之云雷忽兴轵道一朝玺献汉家之主骊山三月火烧秦帝之陵斩蛇剑赋畧曰磨霜砺云兮荧煌错落伊逐鹿之英圣有斩蛇之锋锷葢以麾正乾坤划分善恶楚国之奸雄徒尔烹若穷鳞常山之首尾胡为断如朽索斯剑也哭白帝之亡符赤帝之昌虽行大义亦假雄铓文龙藻玉镂金装世乱将用时清则藏十二年兮如我淬七十阵兮摧而刚空山吞象之虵岂鈋莲锷大泽衔珠之血不汚星光勾践进西施赋畧曰寳马腾龙香车辗风迎织女于银汉聘姮娥于月宫燿云外喧阗洞中妆成而瑞玉凝彩服丽而朝霞剪红晓别越溪暮归吴苑越虑计失吴嫌进晚歌一声兮君魄醉笑百媚兮君心眷坐令佞口因珠翠以兴言立遣谋臣弃洪涛而不返勾践乃走电驱雷星驰箭摧投醪而土卒皆醉尝胆而胷襟洞开虎噬骨碎山崩卵摧楚腰卫鬓化为鳯阁龙楼烧作灰于是命屠苏之酒上姑苏之台伊霸业以何去俄英风而聿来御沟水赋畧曰重轮而瑞蘸红日五色而光揺彩霞时时而翡翠随波飞穿禁柳往往而鸳鸯逐浪衔出宫花他赋多此】
　　翁承賛字文尧福唐人也父巨隅荣王府谘议防军承赞举唐干寜三年进士擢宏词科任京兆府防军累官右拾遗户部员外郎天祐元年受诏册封太祖为琅琊王赐金紫以行易其居处名号曰文秀亭光贤阁昼锦堂黄滔为诗荣之【有建水闽山无故事长卿严助是前身句】已仕梁为谏议大夫开平三年复为闽王册礼副使滔复赠以诗寻守右谏议大夫福建盐铁副使就加左散骑常侍御史大夫承賛既依太祖太祖待之殊厚遂以为相承賛劝太祖建四门学以教闽士之秀者自号狎鸥翁殁塟建安新丰乡弟承裕举光化中进士子鉴载希愈宋时皆入仕论曰陈黄徐翁皆闽产也峤以老成为邦司直滔负威鳯之才寅擅雕龙之质分镳竞爽要云无媿承賛荣施乡里兴学右文其亦大有造于闽矣
　　张睦【子庑】　孟威
　　张睦光州固始人唐未従太祖入闽太祖封琅琊王授睦三品官领货务睦抢攘之际雍容下士招来蛮裔商贾敛不加暴而国用日以富饶累封梁国公卒塟福州赤塘山后以薛文杰代其职闽人益思睦立社城中祀焉子
　　庑字居仁性孝友谦抑官至殿中侍御史弹劾百僚甚有风采及王氏政衰谢事归田里立宗法建祧庙修祀事乡邦式之
　　孟威【一作阙咸】　人天祐中従太祖爲都押牙任建州刺史有能名开寳中呉越忠懿王请于宋为太祖立祠福州乃以威与张睦等二十六人配享庙庭一时称允论曰昭武帝崛兴闽徼攀鳞附翼济济多人然尚论功臣佥以睦威为首庸焉侑食庙庭要非诬也惜事轶不甚第稍次其大端如此云
　　刘山甫　　　郑良士　　　章仔钧
