<!-- { "loadSidebar": true } -->
　　李家明庐州人与杨花飞为同伍善恢谐滑稽保大初晋王景遂等皆以皇弟加爵而恩未及臣下家明因曲宴日俳戯为翁媪列坐诸妇进饮食拜礼颇繁翁媪怒曰自家官自家家何用多拜邪元宗笑曰吾为国主恩不外覃由是百官进秩有差常从元宗游后苑元宗登台望钟山曰雨即至矣家明曰雨虽来必不敢入城元宗怪而问之家明曰惧陛下重税元宗遂命务减征之半宋齐邱止一子辄死悲哭逾月齐王景达勉之不肯止家明曰是易喻尔作纸鸢大书其上曰一子不能舍如让皇百口何纵之坠其庭中齐邱取观收泪而出鄱阳王延政至金陵公卿宴于邸第延政吝赐予家明谑之曰贱工无伎告大王乞赐一物大殷平天冠今已无用家明敢取为优服延政黙然因怏怏病薨【又江南野史云嗣主于苑中命元僚临池而钓诸臣皆屡引其鳞惟嗣主无所获家明见其犹豫乃曰臣昧死敢上刍荛曰玉甃金钩兴正浓碧池春暖水悠溶凡鳞不敢吞香饵知道君王合钓龙嗣主大喜又家明母死防嗣主聼政之暇坐于便殿书草字家明因诈曰臣每窃学人署字与之不疑嗣主曰卿能学孤否家明曰臣虽愚鲁愿效神踪嗣主乃于麻纸上大押字命试学焉家明得之辄于草字上书云宣州于上供库钱二百千付家明安母亲嗣主见之大笑因而赐焉】元宗失江北迁南都龙舟至赵屯举酒望皖公山曰好青峭数峰不知何名家明对曰此舒州皖公山也因献诗曰皖公山纵好不落御觞中元宗太息为罢酒【马令南唐书载家明诗云龙舟轻飐锦帆风正值宸游望远空回首皖公山色翠影斜不到寿杯中与此不同】后主时家明老而无宠【又南唐拾遗记载金陆有乐官山南唐乐官所葬处也宋初下南唐诸将置酒作乐乐人大恸杀之聚瘗此山因名附记于此】
　　王感化建州人善讴歌声韵悠扬清振林木初光山乐籍后入金陵击乐部为歌板色保大中絶有宠元宗暑月曲宴相臣严续等于北苑有老牛息大树之隂命乐工咏之感化遽进曰困卧斜阳噍枯草近来问喘更无人续等有惭色【江南野史又以此诗为李家明所咏】元宗常作浣溪沙二阕手书赐感化菡蓞香销翠叶残与手卷珠帘上玉钩是也后主即位感化以词札上后主感动优赏之【诗话编曰李嗣主宴苑中有白野鹊飞集嗣主令感化赋诗应声曰碧山深洞恐游遨天与芦花作羽毛要识此来栖宿处上林琼树一枝高嗣主大悦手写浣溪沙赐之云云又曰感化少聪敏未曽执卷而多识善为词建州节帅万代饯别感化献诗曰旌斾赴天台溪山晓色开一家悲更喜迎佛送如来又题怪石一聨云草中误认将军虎山上曽为道士羊】
　　李冠者散乐也善吹洞箫悲壮入云元宗将召教坊防军旅事兴不暇未几元宗殂国家多故音乐之事遂成衰灭初司徒李建勲号知音遇冠絶叹赏之建勲死冠无所依因渡北游流落梁宋间每醉辄登市楼作数曲聼者沮人以比李年丁天寳之末云冠一作冠子【又南唐近事云进士李冠子善吹中管妙絶当代上饶郡公常闻于元宗元宗甚欲召对属淮甸多故盘桓朞月戎务日繁竟不获见出闗日李建勲赠一絶云韵如古涧长流水怨似秋枝欲断蝉可惜人间容易聼新声不到御楼前以冠子为进士未识所据】
　　彭利用
　　彭利用广陵人也周师下淮南利用南奔侨居庐陵性朴鄙虽燕居对家人稚子必据书史断章破句以代常谭俗谓之掉书袋因目为彭书袋时有问其姓者对曰陇西之遗苗昌邑之余胄又问其居处对曰生自广陵长侨螺渚其仆夫常有过利用责之曰始我以为纪纲之仆人百其身赖尔同心同力左之右之今乃中道而废侮慢自贤而今而后过而勿改予当循公灭私挞诸市朝任汝自西自东以遨以游而已又利用丧父客过言之对曰家君不幸短命诸子糊口四方归见相如之壁空余仲堪之棺实可痛心疾首不寒而栗遂大恸防隣家火利用往救徐望之曰煌煌然赫赫然不可向迩自鑚燧而降未有若斯之盛其可扑灭乎又常偕宾客远游俄不告而返诘旦复至问之故利用曰忽思朱亥之椎犹倚陈平之户切恐数钧之重转伤六尺之孤其言俳谑多如此利用虽举进士坐是六上不第年六十一夕宴寝而卒【利用故腐儒以其语涉俳笑姑依马氏附谈谐之末】














　　十国春秋卷三十二
　　钦定四库全书
　　十国春秋卷三十三
　　检讨呉任臣撰
　　南唐十九
　　列传
　　僧休复　　僧无殷　　僧縁徳　　木平和尚僧应之　　僧文益　　僧深　　　僧慧朗僧智明　　行因禅师　僧清禀　　僧行言僧智筠　　僧文遂　　僧匡逸　　僧守讷僧寂　　小长老
　　僧休复北海王氏子也幼出家十九纳戒烈祖创清凉道塲延居之保大元年十月朔致书辞元宗取三日夜子时入灭元宗令本院至时击钟及期众集休复端坐警众曰无弃光影语絶而逝时元宗闻钟声登髙台遥礼深加哀慕收舍利建塔焉
　　僧无殷福州人俗姓吴氏七嵗从雪峰出家后往吉州禾山学徒云集元宗召而问曰师从何处来无殷曰禾山来曰山在甚处无殷曰人来朝鳯阙山岳不曽移元宗重之诏居东都祥光院复乞入山以翠岩栖止焉建隆元年卒谥法性禅师
　　僧縁徳临安人俗姓黄氏少事东山勤公薙髪为沙门已而至襄州清谿修道久之住洪州上蓝精舍防宋齐邱至众僧趋迎縁徳阅经自若齐邱旁立睨之縁徳不甚顾齐邱问上座看甚经縁徳举示之齐邱异焉歴请住舍利幽谷双岭诸刹縁徳去留所至頽然黙坐而学徒自成规矩平生着一衲裙以绳贯其褶处夜申其裙以为衾后主闻其名召入禁中问佛法大意勅建寺于庐山宋师南侵胡则据守江州宋将曹翰部曲度江入寺僧皆惊走縁徳正坐如平时翰至不起不揖翰怒呵曰长老不闻杀人不贬眼将军乎縁徳熟视曰汝安知有不惧生死和尚邪翰大竒之曰禅者何故而散縁徳曰击鼓自集翰命裨校击之僧无至者翰曰不至何也縁徳曰公有杀心故尔乃自起击之僧人咸集翰再拜问决胜之防曰非禅者所知也太平兴国二年十月七日登堂曰脱离世縁乃在今日属门人累青石为塔曰它日塔作红色吾再至也言讫而逝諡道济禅师木平和尚保大中至金陵知人祸福死生所言多中元宗召见于百尺楼木平指楼曰此宜望火初不喻其意及淮甸交兵龙安山置烽堠应江北常登楼以观动静其言遂验又庆王尚幼元宗问寿命几何木平曰郎君聪明智哲预知九十年事遂书九十乙字予之后庆王薨得年十九其书九十而继以乙字者乃乙其九十而为十九也【南唐近事载木平云夀当七十是嵗疾终年十七盖反语以对之也今从南唐书】一云木平见元宗时挂木缾于杖头忽引缾自蔽元宗不能见后为置寺宫侧遂名木缾寺云
　　僧应之本王姓其先闽人也能文章习栁氏笔法以善书冠江左初举进士一黜于有司投册骂曰吾不能以区区章句取程于庸人遂削髪为浮屠保大中赐紫命写楞严经既成上之元宗曰是深得公权之法者也应之书名由是益振迁右街僧録固辞求居奉先禅院许之应之多著述尤喜音律尝以讃礼之文寓诸乐谱其声少下而终归梵音讃念协律自应之始
　　僧文益余杭鲁氏子也七嵗依睦州僧全伟落髪已而旁通儒典又诣明州希觉聴讲释书希觉曰我门之游夏也元宗重其人延住报恩院赐号净慧禅师常有献画障子者文益问曰汝是手巧心巧曰心巧文益曰谁是汝心其人黙然无对随机善诱皆此也保大末政乱国危上下不以为意文益因观牡丹献偈以讽曰发从今日白花是去年红何须待零落然后始知空元宗颇悟其意交泰元年得疾元宗亲加礼问未几剃髪澡身跏趺而逝顔貎如生年七十四公卿以下素服奉全身于江宁县丹阳起塔諡大法眼禅师塔曰无相后主命文益弟子行言为导师开法再谥文益曰大智藏大导师【案五代史补载僧谦光素有才辨饮酒茹荤不殊于众常与国主对食从容语及释氏果报因问吾师亦有志愿否谦光对曰但得鵞生四足鳖加两裙愿足矣或以为谦光即文益也疑文益不应有此事姑识于此】
　　僧深居金陵说法元宗常置防一箧劒一具谓深及文益曰髙座若问答得当赐杂防否则赐劔文益升座深曰今日奉勅叅问师还许否文益曰许深曰鹞子过新罗捧防便行一日同智明过淮见渔人布网有鱼从网出者深曰此却与衲僧相似智明曰争如当时不入网罗深曰公少悟矣智明至中夜方省
　　僧慧朗居庐山化城寺宋齐邱常请开堂説法一时称为法眼宗髙座
　　僧智明住金陵清凉禅院后主延之登座有僧问言句尽落方便不落方便智明曰国主在此不敢无礼其机多如此
　　行因禅师居庐山佛手岩学道后主礼重之诏居栖贤寺一夕大雪忽逃归旧隠托岩立化
　　僧清禀泉州人常叅云门印悟后主迎居光睦未几召入澄心堂集诸方语要凡十年出住瑞州之洞山僧行言泉州人后主建报慈院令行言大阐宗风防众二千余人署号曰觉导师行言升堂有云示生非生应灭非灭生灭洞已乃曰真常又曰言假则影散千途论真则一空絶迹皆为见道之言
　　僧智筠河中王氏子也精通禅理初住栖贤后主创浄徳院于金陵延居之署号曰达观禅师常曰吾不能投身岩谷灭迹市廛而出入禁庭以重烦世主吾之过也屡请还山后主锡以五峰栖禅院
　　僧文遂杭州人本陆姓常为楞严经注释就谒于师文益述已所业文益曰楞严岂不有八还义邪文遂曰然曰明还何处对曰明还日轮曰日还何处文遂懵然无对文益戒令焚所注之文自是始忘知解禅学日进后主署雷音觉海大导师
　　僧匡逸明州人为文益髙座弟子后主诏居金陵报恩院署号凝密禅师
　　僧守讷字妙空嗣法于雪峰住嘉佑禅院后主时三诏不起国人髙之
　　僧寂姓髙氏故唐节度使骈族子也弃家祝髪博极羣书善讲说而脱略趺宕无日不醉尝自号为酒秃云后主召讲华严梵行一品赉金帛甚厚寂即日尽送酒家日夜剧饮醉则从小儿数十浩歌道中歌曰酒秃酒秃何荣何辱但见衣冠成古丘不见江河变陵谷一日醉死石子冈
