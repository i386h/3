<!-- { "loadSidebar": true } -->
《金小史》 明 杨循吉


　　●卷一


　　金起自辽之属部，号女真，又曰女直，于夷狄中最微且贱者也。世居东海上，而在高丽之北，有七十二部落，不相统制。辽兴，既吞诸蕃，于是，女真之众，有生、熟二种。熟女真在南，生女真在北，皆不得相通。而生女真犹居其故地，其山曰长白山，江曰混同江，地方千里，多山林，产名马，生金、北珠，而冬极寒。其俗勇悍耐饥渴，乘骑上下崖壁如飞，济江河不用舟楫，浮马而渡。人皆辫发垂金环，嗜酒而好杀。无文字，与契丹言语不通。征敛调发，刻箭为号，事急者三刻其间。无大君长，皆散居山谷间，各推其家以为主，而完颜部最强。辽道宗时，部长杨割始称雄，辽大国舅帐萧解里叛奔女真，因命杨割除之。杨割独斩解里首以献，而留其众不遣。谩云已诛绝，兵甲车马称已给有功，不以归辽。辽君不得已，以为生女真部节度使，刻印与之。杨割不肯系辽籍，乃独受使，辞其印。自是始设官政，治其部族，而多市铁为兵器，习战斗，其国日以强大，阴有叛辽心，辽亦知其为东方患者必此人也。

　　天祚即位，杨割将死，以阴谋属其子阿骨打（称名，盖用陈寿名孙氏例）。阿骨打长八尺，方颐隆准，沈毅寡言，顾视不端，而有大志，杨割私识焉。杨割死，又兄弟六传，乃至阿骨打。阿骨打立，事辽益骄，辽不能制。辽君好畋猎，怠于政事，四方奏事，往往不见省。而遣银牌大使，责贡诸蕃尤苛。初，五国产名鹰，海东青在女真东北，辽每岁命女真发兵取之，必战斗而后得，女真厌苦之。至天祚时，责贡尤甚，岁遣鹰坊子千余人，越长白山捕海东青，女真不胜其扰，而辽之边吏邀索无厌。于是诸部皆潜附阿骨打，欲畔辽。辽君如混同江钓鱼，诸酋歌舞为乐，阿骨打辞，辽君恶而欲诛之，其臣萧奉先以为无能为，乃止。

　　初，阿骨打之兄乌雅束，与其属部阿疏有怨，夺其城，阿疏亡归辽，辽纳之。乌雅束请阿疏，辽不与。至是，阿骨打惧诛，于是与其下谋起兵，而先请阿疏。辽知其意欲以为衅，使其大将萧挞不也，调渚军备女真。阿骨打会其下谋曰：『辽人集诸路军备我，如此我须先发可也。』乃使其将婆卢火，征兵诸部二千五百人，遂叛。初与辽军战于界上，阿骨打自兔冑斗，射杀辽将一人，辽军败走，进军克宁江州。有榷场，女真与辽人为市处也。辽人尝以低价拘夺其货，谓之打女真，至是悉杀之无遗焉。宁江州既破，阿骨打乃退保长白山之阿，而辽将萧挞不也引兵临混同江，正与阿骨打对垒而军。阿骨打乘辽兵未阵，潜渡混同江，掩击辽兵，辽兵大溃，获车马甲兵不可胜数。萧挞不也奔归辽，辽君自闻数败，以契丹人不知兵，于是召其汉人宰相张琳、吴庸、予兵十万人，使讨阿骨打，又败。无几，时辽之东北城邑悉为女真攻陷，所过千里萧然，丁壮斩戮无遗，婴孺则贯之槊上为戏，所谓辽东熟女真皆虏之为用，至有铁骑万余。辽人尝言，女真兵满万，则不可敌，至是始满万矣。

　　阿骨打起八月，攻破辽黄龙府。辽君惧，下诏亲征，自将蕃汉兵十五万，出驼关，以大臣贵族子弟为硬军，车骑一日行一百里，鼓角旌旗震辉原野，赍数月之粮以行。阿骨打惧，乃伪为降书以示其众，既则反以求战书上之。辽君大怒，下诏欲必灭女真。阿骨打会酋豪，以刃剺面，仰天而哭曰：『吾与若辈起兵，苦契丹之贪残，欲自立国耳。吾今为若卑哀请降，庶几纾祸。乃欲尽剪除我，为之奈何？不若杀我一族而降。』诸酋皆罗拜，愿死战，志益固。乃引其兵前行，不敢遽进，至于乂剌而止。会辽君之将耶律章奴，谋废立事泄，惧诛，亡去，军乱。辽君于是引其兵西还。阿骨打与诸酋并力追之，及于护步答冈。阿骨打曰：『我兵寡不可分，视其中军最坚，辽主必在焉。』因并力攻其中军，辽师大溃，死者相属百余里，获舆辇宝货无算，辽君遁去，卫兵从之者，裁三四百人而已，阿骨打于是复军黄龙府。

　　是时，辽使其将高永昌备东京。东京，渤海故地。辽初，力战三十余年，始得之，建为东京者也。永昌杀其留守以叛，自称大渤海国皇帝。阿骨打乃斩高永昌，取东京。于是，辽之东南鄙，悉归女真。辽君大惧，令内库裒珠玉珍玩百余囊，择骏马二千匹，私谓左右曰：『若女真必来，我有日行三五百里马，义与南宋兄弟、夏国舅甥，何懮哉？』识者谓辽必亡。自古人君，未有弃民谋身，而能享国者。阿骨打既攻陷东京、黄龙府及其余五十余城，于是辽之并边储粟，无虑三十五万石，虽累岁举兵未尝用，至是悉为女真所有。有杨朴者，辽进士也，劝阿骨打称帝。于是，用其策，称皇帝，改元天辅，以王为姓，以旻为名，国号大金，以其国产金故也。

　　天辅元年，宋始与金通使。初，金兵既过辽河之西，宋登州守臣王师中以闻徽宗，用蔡京、童贯议，欲与女真结好。乃遣登州防御使马政，以书聘女真，外托买马，而实求五代所陷地。旻发使者三人，赍国书并北珠、生金、貂革、人参、松子报宋。宋使蔡京、童贯与之议事，皆补为郎。又遣使报聘，寻遣回。

　　天辅四年，宋又遣右文殿修撰赵良嗣来约，夹攻燕云旧地。是时，辽君在中京，杨朴既为女真建号，因说自古英雄，开国须受禅，或求大国封册。旻遂遣人使辽，求封册。其事有十：徽号大圣大明，一也；国号大金，二也；玉辂，三也；衮冕，四也；玉刻御前之宝，五也；以弟兄通问，六也；生辰正旦遣使，七也；岁输银绢二十五万匹两，分南宋岁币之半，八也；割辽东长春路，九也；送还女真赵三阿鹘产大王，十也。辽君付群臣议，萧奉先等喜，以为自此无患，遂遣使以天子衮冕、玉册、金印、法驾之属，册旻为东怀国皇帝。册文曰：『朕对天地之闳休，荷祖宗之丕业，九州岛四海，咸在统临。一日万几，敢忘重慎，宵衣为事，嗣服宅心。眷惟肃慎之区，实介扶余之俗。土滨巨浸，财布中嵚，雅有山川之名，承其父祖之胤。碧云袤野，固须挺于渠材；皜雪飞箱，畴不雄于绝驾；章封屡报，诚意交孚载念，遥芬宜应多戬。呜呼！义敦友睦，地列丰腴；惟信可以待人，惟宽可以驯物。戒哉敬只，式孚于休。』以大圣大明犯其祖称号，改为至圣至明。余悉从焉。旻召杨朴等议，朴等以仪物不全用天子制。东怀国乃书称小邦，怀其德之义，及无策为兄之文，如『遥芬多戬』等语，皆非美意，『渠材』二字意有轻侮，命使者归易其文。辽使者云：『兄友弟恭，出自《周书》，言友睦，则兄之义见矣。』杨朴等面折以为非是。旻大怒，叱出使副，欲腰斩之。粘罕诸酋为谢，人笞百余，乃遣人归。报云：『册文詈我，吾不能晓，徽号、国号、玉辂、御宝我自有之，须称我大金国皇帝。兄即已能从，我今秋至军前；不然，我提兵取上京矣。』久之，辽报不至。于是，旻自提兵趋上京，而宋使赵良嗣适至，时辽使亦在，旻俱令从军。每行数十里，辄鸣角吹笛，鞭马疾驰，比明，行二百五十里，至上京。上京者，辽之临潢府也。引所从二使者观攻城，曰：『汝可观吾用兵，以卜去就。』旻乃亲督士卒，鼓噪而进，上京破，二使者皆奉觞贺称万岁。良嗣遂出御笔与议，大抵以燕、云本汉旧地，约夹攻取之。旻命译者曰：『契丹无道，其土疆皆我有尚何言，顾南朝方通欢，且燕京皆汉地，当持与南朝。』良嗣曰：『今日约定，不可与契丹复和也。』旻曰：『有如契丹复和，亦须以燕京与汝家。遂议岁币，良嗣初许三十万，辩论久之，卒与契丹旧数。良嗣问曰：『比议燕京一带旧汉地汉州，则并西京是也。』旻曰：『西京我安用？止为拿阿适（阿适，天祚小字），须一临事竟，亦与汝家。』遂以手札付良嗣等回，约以来年女真兵径自平地松林趋古北中，南朝兵自雄州趋白沟夹攻。又留良嗣饮食数日，及令契丹吴王妃歌舞。旻谓良嗣曰：『此契丹儿妇也，今作奴婢，为使人欢。』遂遣曷鲁同良嗣至宋，定岁币。宋以马政报聘，并以其子扩随行，称：『大宋皇帝谨致书于大金皇帝，约以太傅知枢密院事童贯勒兵相应，克日夹攻，银绢依与契丹数目。』马政至金，留月余，论不决。金以宋欲全还山前山后故地，故其君臣乃相与议，以为南朝无备，止以已与契丹银绢，坐邀汉地。旻遂将马、扩远行射猎，每晨坐一虎皮雪上，纵骑打围，常曰：『此吾国中最乐事也。』既还，令诸酋以饮食递邀南使十余日，始草国书，仍遣曷鲁回聘。

　　先是，中国与女真议夹攻，童贯悉选宿将会京师，欲便应之。会方腊叛，贯以其兵讨贼，未还。曷鲁至宋，徽宗待之殊无意，惟为书使归报，并如初议及问举兵至西京的期而已，亦未遣使。金人自破辽上京，终岁不出师，待宋报也。及曷鲁白海上归，旻意中国绝之。乃命其弟兀鲁并粘罕、兀室等悉师渡辽而西，用辽降将耶律余睹为前锋。余睹者，辽之东路都统也，本契丹近族，将兵在东，拒金兵，然常数败不敢战。其妻辽君文妃妹也。文妃生晋王敖鲁斡最贤，而辽君有宠于元妃萧氏，生秦王。元妃之兄萧奉先，又持辽政，常恐秦王不得立而忌余睹在外，于是诬构余睹，欲立晋王，辽君信之，赐文妃死，余睹惧诛，遂叛归。金自余睹降，益知辽人虚实。至是用为乡导，先袭中京，不测而至。辽君在燕闻之，大惊，即日出居庸关，至鸳鸯泺。金兵进攻中京，辽兵皆不战而溃，遂陷中京。萧奉先谓辽君曰：『余睹远来，不过为立其甥晋王耳，诛之可以获安。』晋王贤，既死，国中悲之，由此人心益离。

