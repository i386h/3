<!-- { "loadSidebar": true } -->
　　三月，粘罕遣二人持书，一诣上皇，一诣少帝，曰：『今日北国皇帝已有施行事件，请皇帝及上皇并到军前听候指挥。』遣使相促不绝，又云：『若上皇未出城，不妨先请皇帝至军前。』少帝遂复幸金营，粘罕坐而言曰：『今北国皇帝不从汝请，别立异姓为主。』遂引帝出居一室，守以兵刃，次日上皇亦至，由是皇族、后妃、诸王累累至军中，日夜不止。上皇与帝各居一室，后妃诸王皆不得相见，惟郑后、朱后相从，其它帝姬，各为金贵人分去。粘罕坐帐中，使人掖二帝至阶下，传国主言曰：『汝等父子，天人俱弃，不可复君，宜择异姓以代宋后。令元帅责开封府，使以下保明策立，仍令赵佶父子前来燕京。』帝与太上闻言，相对涕泣不能言。侍卫番奴以『南家子』呼帝。粘罕曰：『所择康王今在何处？』帝曰：『不知也。』粘罕谓左右曰：『急持书开封府，索康王。』时康王以奉使入北不在，得免。粘罕勒令别立异姓甚严，有一人云张邦昌，旧任宰相，姑举之以塞责。粘罕遂回牒云，若果举邦昌，仰文武百官、僧、道、军民各亲书押字，日下等守以备册礼。时邦昌见在军前，独中丞秦桧独以状论列，谓邦昌辅相无状，不能立人臣之节，以释二国之难，不足以代赵氏，情愿乞押赴军前，而众人皆署名举邦昌。初邦昌奉使还阙，至城外军前留之。及是，粘罕送邦昌入城，及关而返，百官迓于南熏门，凡数千人，士庶往观凡数万人。邦昌入居尚书省，以朝臣一员同宿，直示不敢专。金帅劝进，邦昌卧病不食者四日。谓王时雍等曰：『诸公怕死，又掇送一邦昌耶？虽暂假而归焉，可免祸。』次日，金国文字来，限三日立邦昌，不然，一城屠戮，都人震恐。三日金使来，促劝进，邦昌誓自死，或曰：『相公城外不死，今欲死，涂炭一城耶？』遂止。于是择日即皇帝位，邦昌恸哭，望金国拜舞受册宝。其词曰：『维天会五年岁次丁未二月辛亥朔二十一日辛巳，皇帝若曰，先皇帝肇造区夏，务安元元，肆朕纂承，不敢荒怠，夙夜兢兢，思与万国同格于治。粤惟有宋，实乃通邻；贡岁币以交欢，驰星轺而讲好，期于万世，永保无穷。今乃变誓渝盟，以怨报德，构祸怙乱，反义为仇，谲诈成俗，贪婪不已。加以肆行淫虐，不恤黎元，号令滋彰，纪纲弛紊。况所退者非其罪，所进者非其功，贿赂公行，豺狼塞路，天厌其恶，民不聊生，而又姑务责人，罔知省已。父既无道于前，子复无断于后，以故兴师命将伐罪吊民。幸赖天高听卑，神幽烛细，旌旗一举，都邑立摧。且天眷攸瞩谓之大宝，苟历数改卜未或偷安，故用黜废以昭玄鉴。今者国既乏主，民宜混同，然念厥初诚非贪土，遂命帅府与众推贤。佥曰太宰张邦昌，天毓疏通，神资叡哲，处位箸忠良之誉，居家闻孝友之名，实天命之有归，乃人情之所徯。择其贤者非子而谁？是用遣使诸官都部署、尚书左仆射、权佥枢密院事韩昉等持节备礼，以玺册命尔为皇帝，以援斯民，国号「大楚」，都于金陵。自黄河以外，除西夏新界疆场仍旧世辅王室，永作藩臣。贡礼时修，尔勿疲于述职，问音岁致我，无缓于忱诚。于戏！天生烝民，不能自治，故立君以临之。君不能独理，故树官以教之。乃知民非后不治，后非贤不守，其于有位可不慎欤！予懋乃德嘉乃丕绩，日慎一日，虽休勿休，钦哉！其听朕命。』邦昌受册讫，进辇却弗御步升殿，于御床西侧别置一椅坐，文武立班，贺传指挥云『本为生灵，非敢窃位，其勿拜。』王时雍率百官遽拜。

　　先是，金师送邦昌入城时，邦昌坚不肯立，久之，百官有进言于邦昌曰『相公且权，他日相公为伊吕，为王莽，皆在相公处之。』邦昌乃勉强从之，曰：『邦昌以九族保此一城人。』邦昌既立，二帝在营中闻之曰：『邦昌若誓以死节，则社稷增重。今尸君之位，犹且庶几，但所倚至重，既立异姓，则吾事决矣。』因泣下沾襟。明日臣下有进诗者曰：『伊尹定归商社稷，霍光终作汉臣邻。』太上且读且骂曰『待其归商兴汉，则吾已在龙荒之北矣，不达世机，犹有如此者。』金人既立张邦昌，乃以二帝北行。斡离不同上皇由河北路，粘罕同少帝由河东路，俱约会于燕京。时同行者有太上皇后郑氏，皇后朱氏，皇太子谌，及其余妃嫔子女宗族凡四百七十余人。当时检视库藏所得，绢五千四百万匹，大彩段子一千五百万段，金三百万锭，银八百万锭。邦昌御天子法驾，缟素出城，率百官北望恸哭，遥送二帝，乃易赭袍张红盖，饯别斡离不、太子粘罕国相二人而返，肆赦至蔡州不行乃收之。

　　初金人括金不已，邦昌为请乃罢。邦昌每日于迎阳门上，设常礼毕，与执政侍从以上对坐议事，语则称名字，遇金人至，则遽易服。卫士曰：『伶官往日作杂剧，每装假官人，今日张太宰作假官家，金人贵者。』邦昌向在军前，鞠躬俯伏不暇，至是皆列拜阶下。邦昌辞让，则曰：『陛下不受臣拜，见元帅必死。今日陛下乃昔日南朝天子也。』金人既班师，邦昌乃迎元佑皇后垂帘。邦昌僭位，首尾三十三日，不御正殿，不受常朝，不山呼，见群臣称予不称朕，旨称面旨，由内降只曰中旨，宣示四方则曰宣旨，手诏则曰手书。至于禁中诸门，悉缄锁，题以臣邦昌谨封。会康王入于归德，邦昌劝进，康王在归德即位，是为高宗。宋国复兴，而贬邦昌于潭州，赐死。

　　初，徽宗与斡离不同行，初见席地坐定，斡离不遣王讷译奏帝云：『自古圣贤之君，无过尧舜，犹有揖逊，归于有德，历代革运底事，想上皇心下煞理会得。本国比取契丹，所得妃嫔儿女，尽配诸军亢赏。以上皇昔有海上之恩甚厚，今尽令儿女依旧相随，服色官职一皆如故。』因劝酒曰：『事有远近，但且放心，必有快活时。』帝致谢曰：『当日为兄弟，今日为囚虏，岂非运数？尚赖太子保佑，全活千口。近尝求代嗣子远朝大国，望为主张。』斡离不曰：『上畔未肯。』帝曰：『两朝主盟，惟佶获罪，非将相之过，故请以一身仰答天谴，愿不及他人。』斡离不曰：『此意甚好。』于是酒五行，斡离不面请王婉容位帝姬与粘罕次子作妇，许之燕王，以乏食死于途，殓以马槽，犹露双足。上皇伏而哭之，哀甚。曰『吾行且相及。』时执兵虏人，亦皆泣下。帝与斡离不同猎，忽有二人前谒。斡离不指曰：『此上皇故臣郭药师、张令徽参见。』二人皆再拜，令徽即退，药师独叩马跪奏曰：『念臣昔与上皇为君臣，向在燕京死战数回，力不能胜，遂归金国，有负上皇恩德。』言讫泪下。又再拜帝曰：『天时人事，理合如此，但当日欠一死耳。』药师退，斡离不曰：『药师煞忠于南朝。』帝曰：『药师豢养过厚而未尝收功，卒贻大祸。』斡离不曰：『此人不忠于天祚，则必不忠于南朝。』帝曰：『是』。是时，武臣曹勋侍行，帝拆御衣写字置领中曰：『可便即真来救父母。』并押记九字，付勋使遁，归遗康王。训诰丁宁，且嘱且泣曰：『无忘吾北行之苦。』又以拭泪白纱手帕子付勋曰：『见时深致我思念，泪下之痛，父子未期相见，惟早清中原，速迎父母。此外吾不能多致语言，气已哽吾脰故也。俟到燕山尔乃去。』又曰：『如见王，但奏，有可清中原之谋，悉举行之，无以予为念。』道过尧山县，有燕人百余人，守上皇所乘车曰：『上皇活燕民十余万人，我辈老幼，感恩不已，愿识天表。』左右以奏，上皇为揭帘见之，皆罗拜曰：『皇帝活燕人十余万，阴德甚多，即见回銮，不须懮抱。』上皇曰：『汝等知当时救护之力耶？吾获谤不少，今困厄反甚于汝辈无食时，岂非天也？』燕人各嗟惋而去。至真定府，上皇乘马，与斡离不并骑，入门前有引旗，写太上皇帝府中，两街居人见旗皆恸哭。斡离不请看打球，侍中刘彦宗具传斡离不之意，跪奏云：『久闻上皇圣学甚高，愿乞一打球诗。』其请颇恭。上皇曰：『自城破以来，无复好怀。』遂作一诗，写付彦宗。彦宗捧读称叹，即与斡离不又番语似讲解其意，斡离不点头，令讽诵数过，乃起谢，上皇亦谢其恭也。

　　时金人以长木为障，障外有兵，每数一窍，容人看外，外亦窥内。间语曰：『南家有兵到某所矣。』次又曰：『主上提兵一万，在河北，每金人车马过河，即夺去，大军所以未敢离此。』语讫，即故视左右，如金人傍来之状，若有畏而不敢留者。众皆喜，以为不日救至。复有病人卧于墙下云：『西南有钱相公，兵四五十万来。』会天大风，乔贵妃制绛红袍备缓急。兵至，即以衣上皇为出奔之计。每十数日又作他语一新，后乃知为虏计，故欲缓上皇之意及愚众人，虏谋多此类。上皇所乘牛车，牛五头，两虏牵驾，不通华语，次显肃皇帝后，次厨传及本殿一行内人车，计行八百六十余里。自过浚州，即行生路，跋涉荒迥，旬月不见屋宇，车牛皆坏死，坏亦不补，至暮即严兵外守。每食，上皇及后共破一羊、粟一斗，诸王帝姬及合分，或四位破一羊，惟皇太后懿节皇后，别有馆伴二人，早暮必来瞻见圣容。乃退至真定府，方尽换牛乃行。

　　金天会五年五月，二帝至金上京，入朝晟于干元殿，封太上皇为昏德公，少帝为重昏侯，后遂移入五国城。初张邦昌之被杀也，晟闻之大怒，而高宗遣使者至金，密说契丹汉人令叛金为内应。晟得其书益怒，又令元帅府伐宋，高宗走扬州。是时方遣娄室平陕西，诸将欲罢陕西兵，并力南伐，粘罕不可。于是娄室、蒲察帅师，绳果、婆卢火监战，平陕西，银术可守太原，耶律余睹留西京，粘罕会东军于黎阳津，进兵至东平。宋知济南府刘豫以城降，离速乌林答大欲追高宗于扬州。帝前一夕渡江，以书请存赵氏社稷。

　　先是，帝尝致书元帅府，称大宋皇帝构致书大金元帅帐前，至是乃贬去大号，自称宋康王赵构谨致书元帅阁下。是时挞懒、兀术、拔离速等分道南伐，兀术之军渡江，追帝入于杭州，官守皆逃去，遂取杭州。帝入海，金兵自明州行海三百里追之，弗及。兀术还自杭州，遂取秀州、平江趋镇江遇宋将韩世忠。



　　●卷四


