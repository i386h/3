<!-- { "loadSidebar": true } -->
　　尚元，尚清第二子。嘉靖七年（戊子）生，年二十九岁嗣位。嘉靖三十六年，尚元遣正议大夫蔡廷会等入贡，请袭封。先是，三十五年倭寇自浙败还，入海至琉球境；中山王世子尚元遣兵邀击，尽歼之，得中国被掠人金坤等六名。至是，廷会等入贡献还；因言『穷岛远人，须乘夏令，遇南风汛始得归国。乞如三十四年例，每岁自行修买归舟，不候题请』。世宗嘉其忠顺，许之；仍赐敕奖谕，赏银五十两、彩币四表里。有功人马必度及廷会等，俱厚赐。三十七年，遣给事中吴时来、行人李际春为正副使——无何，时来疏论大学士严嵩奸邪状，嵩言其畏航海之役，故生事妄言；世宗怒，杖时来遣戍，改命刑科给事中郭汝霖为正使，偕际春以行。三十九年，汝霖等尚未行，而正议大夫蔡廷会入贡，奉表谢恩；称受其世子命，以海中风涛叵测、倭人出没不时，恐使者有他虞，获罪上国，请如正德中封占城故事，遣人代进表文、方物，而身同本国长史梁炫等賫回诏册，不烦遣使。巡按御史樊献科以闻，下礼部议——言：『琉球在海中诸国，颇称守礼，故累朝以来，待之优异；每国王嗣立，必遣侍从之臣奉命服、节册以往。今使者未至，乃欲遥受册命，则是委君贶于草莽：其不可一也。廷会奉表入贡，乃求遣官代进；昧「以小事大」之礼，弃世子专遣之命：其不可二也。昔正德中，流贼为梗，使臣至淮安，抚按官暂为留住，候事宁即遣贡阙下。占城国王为安南所侵，窜居他所；故令使者賫回敕命，乃一时权宜——且此失国之君也。造无稽之词以欺天朝，援失国之君以拟其主：其不可三也。梯船通道，柔服之常；彼所藉口者，特倭人之惊风涛之险耳。不知琛賨之输纳、贡使之往来，果何由而得无患也：其不可四也。当时占城虽领回诏敕，然其王沙古卜洛犹恳请遣使。为蛮邦光重。且廷会非世子面命，又无印信文移；若遽轻信其言，万一世子以遣使为至荣、谓遥拜为非礼，不肯受封，复上请使如占城，将谁任其咎哉！其不可五也。乞令福建守臣以前诏从事便。至于未受封而先谢恩，亦非故典；宜止许入贡方物，候受封后方进谢恩表文』。世宗从之。四十一年，汝霖等始奉诏至国。诏曰：『朕受天命，主宰寰宇；凡政令之宣布，惟成宪之是循。其于锡对之典，遐迩均焉。尔琉球国远处海陬，声教渐被；修职效义，阅世已久。故国王尚清显荷爵封，粤逾二纪。兹者薨逝，属国请封。世子元，朕念厥象贤，众心归附；是宜承绍国统。特遣正使刑科右给事中郭汝霖、副使行人司行人李际春齎诏往封为琉球国中山王，仍赐以皮弁冠服等物。王宜谨守礼度，益笃忠勤。凡国中官僚耆旧，尚其同心翼赞以佑王，饬躬励行，用保蕃邦。故兹诏示，咸俾悉知』。王遣其舅源德偕汝霖等入谢。初，王以金四十两馈汝霖为谢，却之；至是，源德等齎所馈金请命。世宗谓朝廷命使无受谢之义，诏听汝霖等辞。寻以二臣远行着劳，各赐银、币。四十二年，王遣正议大夫郑宪入贡，送还中国漂流人口；世宗降敕褒谕，赐镪币。宪因奏本国亦有流入中国者，乞命守臣恤遣；下其疏于濒海所司。四十四年，王遣长史梁灼贡马及方物，送还本国北山守备郑都所获中国被掠人口。世宗嘉王忠顺，再敕奖谕，仍赐银五十两、彩币四表里；灼、都各二十两、一表里。隆庆改元，王遣使入贡；宴赉如例。二年，王遣使入贺；宴赉如例。三年，王遣守备由必都等归日本掠去人口。守臣以闻，穆宗以王屡效忠诚，赏银、币同前，仍赐敕奖励；由必都等给银、币有差。五年，王遣正议大夫郑宪入谢，又归被掠人口；再敕奖励、赐银、币给赏如前。遣南监受学官生梁照等三人归国；从王请也。王在位十七年，寿四十五岁；隆庆六年，薨。
　　尚永
　　明万历元年（癸巳），尚永嗣位。
　　尚永，尚元之第二子。嘉靖三十一年生，年二十一岁嗣位。万历元年，遣使入贡，请袭封；礼部行福建镇、巡官查勘。又送还被掠人民；奖赉如例。二年，世子遣王舅马中叟、长史郑佑等十八人入贡，贺登极；宴赉如例。二年，世子两遣使入贡。四年，世子遣正议大夫蔡朝器等贡方物；如例给赏外，神宗命每五日另给鸡、鹅、米、面、酒、果以示优异。以户科左给事中萧崇业为正使、行人谢杰为副使，齎皮弁、玉圭往封尚永嗣王。崇业等疏言四事：一、颁去诏敕如坡国恳留，宜加例俯循其请。一、秩祀海神，合举祈、报二祭。一、造船宜专责府佐，副以指挥二员，造完一并随行。一、饮食、物用、弓矢、器械以及观星占风、听水察土、医卜技艺之流毕备，许酌量取用。悉如所请。五年，正议大夫梁灼入贡，表称「世子」；时崇业等尚未行也。八年，齎诏至国。诏曰：『朕受天明命，君临万方；薄海内外，罔不来享。延赏锡庆，恩礼攸同。惟尔琉球国远处海滨，恪遵圣教；世修职贡，足称守礼之邦。国王尚元绍序膺对。臣节谨。兹焉薨逝，悼切朕衷！念其侯度有常，王封当继。其世子永，德惟象贤，惠能得众；宜承国统，永建外藩。特遣正使户科左给事中萧崇业、副使行人司行人谢杰齎诏往封为琉球国中山王，仍赐以皮弁冠服等物。凡国中官僚耆旧，尚其协心翼赞，毕力匡扶，懋猷勿替！于承先执礼，益虔于事上；绥兹有众，同我太平：则亦尔海邦无疆之休』。敕王曰：『惟尔先世，守此海邦；代受王封，克承忠顺。迨于尔父元，畏天事大，益用小心；诚节懋彰，宠恩洊被。遽焉薨逝，良用悼伤！尔为塚嗣，克修厥美；群情既附，宜绍爵封。兹特遣使封尔为琉球国中山王，并赐尔及妃冠服、彩币等物。尔宜恪守王章，遵述先志；秉礼守义，奠境安民：庶几彰朕无外之仁，以永保尔有终之誉』。王遣王舅马良弼入谢，偕陪臣子郑周等三人就学；命送南京国子监，如例给衣、粮。九年，王遣正议大夫梁灿入贡。十一年，王遣使梁灼入贡。十五年，王遣正议大夫郑礼谢恩，别遣使贡方物；宴赏悉如例。明年，王卒；在位十六年，年三十五岁。
　　尚宁
　　明万历十七年（己丑），尚宁即位。
　　尚宁，尚真王之孙、尚懿之子。尚永无世子，国人立尚宁；年二十六岁，即位。遣使郑礼入贡，言国方多事，未暇请封（万历十四年，日本平秀吉僭称关白，威胁琉球等诸国，皆使奉贡；又虑琉球泄其情，使毋入贡）。二十七年，宁遣使郑道等请封；部议不必遣官，但取具该国王舅、法司等官印结与世子奏本，到即颁封。神宗曰：『今既请封，可着选廉勇武臣一员，同往行礼』。二十九年，礼部右侍郎署尚书事朱国祚言：『琉球国僻处东南，世修职员。时当承袭，屡遭倭警，延逭至今。既经世子尚宁奏请，相应准封。其该用皮弁冠服、紵丝等项，宜照例应付。遣官已奉明旨，但据其陈乞情词，援引「会典」，必以文臣为请；惟圣明裁定』！乃命兵科给事中洪瞻祖、行人王士祯为正副使往。瞻祖以忧去，以兵科右给事中夏子阳代之。三十三年，神宗命夏子阳等作速渡海，以彰大信；仍传谕彼国，以后领封海上者为定规。先是万历二十三年，琉球使臣于霸等为世子尚宁请封，抚臣许孚远以倭氛未息，议遣使齎敕至福建，听来使面领；或遣惯海武臣，同彼国使臣往。得旨：『待世子表请，然后如议颁封』。迨二十八年请封表至，则有用武臣之旨。二十九年，世子再疏乞差文臣，始改后命。于时子阳等方齎敕入闽，而巡按方元彦以滨海多事，偕抚臣徐学聚请仍遣武臣前往。子阳等具言：『属国言不可爽，使臣义当有终。乞坚成命，以慰远人』。俱未报。而礼部侍郎李廷机言：宜断行领封初旨，并武臣之遣而罢之。于是御史钱桓、给事中萧道高各具疏力言其不可，且云『此议当在钦命未遣之先，不当在册使既行之后；宜行该抚速造海船，勿误今年渡海之期。候事竣复命，然后定为画一之规。先之以文告，令其领封海上，永为遵守』。从之。于是子阳等齎诏之国。诏曰：『朕恭膺天命，诞受多方。爰暨海隅，罔不率俾；声教所讫，庆赉惟同。尔琉球国僻处东南，世修职贡。自我皇祖称为礼义之邦，国王尚永只袭王封，恪遵侯度；倏焉薨逝，良恻朕心！其世子宁，贤足长人，才能驭众；间关请命，恭顺有加。念其国统攸归，人心胥属；宜膺宠渥，固我藩篱。特遣正使兵科右给事中夏子阳、副使行人司行人王士祯齎诏封为琉球国中山王，仍赐↑以皮弁冠服等物。凡国中官僚耆旧，尚其殚忠辅导，协力匡襄；坚事上之小心，特承先之大业：永绥海国，共享升平。惟尔君臣，亦世世永孚于休』。又敕王曰：『惟尔上世以来，建邦海外，代膺封爵，长固藩维。尔父永，恪守王章，小心祗畏；忠诚茂着，称我优嘉。遽至长终，良深悼恻！尔为塚嗣，无忝象贤；既允群情，宜崇位号。特兹遣正使兵科右给事中夏子阳、副使行人司行人王士祯齎敕谕封尔为琉球国中山王，并赐尔及妃冠服、彩币等物。尔宜益虔侯度，克绍先猷，保乂人民，奠安境士：庶几恢朕有截之化，抑亦贻尔无疆之休』。三十四年，夏子阳等事竣复命，王遣王舅毛凤仪及正议大夫阮国入谢，并以二使所却赆金上于朝；神宗命来使齎回。王附奏：『洪、永间，赐闽人三十六姓，知书者授大夫、长史，以为朝贡之司；习海者授通事，总为指南之备。今世久人湮，文字音语、海路更针常至违错。乞依往例更赐』！事下礼部，寝之。三十六年，王遣使郑子孝等十三人入贡；宴赉如例。三十八年，王遣王舅毛凤仪、长史金应魁急报倭警，致缓贡期；福建巡抚陈子贞以闻。四十年，浙江总兵官杨祟业奏报倭情，言『探得日本以三千人入琉球，执中山王，迁其宗器。宜敕海上严加训练』。而兵部疏言：『倭入琉球，获中山王；则三十七年三月事也』。「世缵图」云：『浦添孙庆长，即察度王之孙；兴于日本，自萨摩洲岛举兵入中山，执王及群臣以归，留二年。法司郑迥（法司郑迥，字利山；嘉靖四十四年，入太学。夏子阳「使录」云：『法司不用三十六姓；今用之，自郑周始。按周字格桥，万历七年入太学；与迥为兄弟。但郑周官至长史；为法司者，则迥也。今传写作郑回，则尤误矣。迥乃都通事郑禄第二子，周第三子；其长曰达，无名回者）不屈，被杀；王危坐，不为动。庆长异之，卒放回。王在位三十二年，寿五十七岁；泰昌元年，薨。
　　尚丰
　　明天启元年（辛酉），尚丰即位。
