<!-- { "loadSidebar": true } -->
　　凤凰于飞越海东，翽翽其羽鸣雝雝；八月来集佳楚峰，去我归兮乘长风。乘长风兮不可止，天隔一方兮从兹始；鹿毛笔兮茧纸书，我情以赠远兮聊尔尔。我邦之思君子兮，如海之靡底；繄予小子之有心兮，亦何能以已已！
　　凌霄亭饮别国丈毛邦秀（峻山）
　　屋后凌霄亭，岩嶢出云表；空岩滴松雨，仄磴隐丛筱。贵客健登陟，来游破清晓；入门不就坐，振衣蹑缥缈。螺铛煮广侧，酒瓠挂林抄；噀手橘初熟，香盘槠新炒。殊方乐虽异，丝管亦杳眇；愿言尽此觞，起舞忽忘老！
　　末吉山即事送别法司向圣赓（元公）
　　离筵倾别酒，队舞彩衣童；载榼山亭上，吹箫松径中。举杯邀落日，欲别起悲风；此后龟山胜，登临孰与同！
　　辨岳饯别法司翁自道（诚斋）
　　追游辨岳下，陂巘一鸣珂。胜地山当海，豪情酒满螺。深情难尽译，离绪且高歌。此会人生少，临歧白发多！
　　紫金大夫程顺则（宠文）
　　春风回暖送君旋，一点云帆入远烟。万里简书归阙下，半江彩鷁到门前。张骞槎自天边转，苏轼文从海外传。莫道归装无长物，尽收景物入诗篇。
　　紫金大夫阮维新（天受）
　　病卧经年欲退耕，喜逢大典结朝缨；风仪方仰天家使，姓字偏知太学生。枯树逢春荣有色，征帆催客去无情。桥门石鼓摩娑遍，旧识烦君一致声。
　　紫金大夫王可法
　　前朝巨牓已无存，椽笔重书「天泽门」；扶杖来观还旧蹟，摩娑老眼见朝暾（天使馆仪门上，前朝万历中册使夏给谏子阳书「天泽门」三字，久失去；徐太史重书，还旧观）。
　　紫金大夫蔡温（文若）
　　颁对来汉使，鲛窟睹天麟；陟海鱼龙静，乘风羽盖新。威仪将国典，廉节抚夷民。莫谓中山僻，歌声达紫宸。
　　旌麾辞北阙，驿路到江乡；麟服荣家庆，龙章册国王。人门瞻上国，风采播殊方。豫算还朝日，萱庭花正芳。
　　紫巾官向嗣保
　　迎风海浪大于岛，日送浮槎万里旋；船峭九帆鹏翼展，天垂四面笠形圆。壮观一任仙才赋，小国还凭史笔传；传信至君方有录，好从贡舶惠新编。
　　耳目官毛弘健（元疆）
　　海水东流人不住，振玉佩，还朝去。鲸波一碧浮槎溯，自有水仙神护。倚闾日望临江树，一只兰船轻渡；王程两载从头数，已尽天边路（调寄「望江东」）。
　　察侍纪官向凤彩（瑞庵）
　　太史声名重帝京，一行华彩满东瀛；新词独出标天秀，异域争传学凤鸣。
　　呈诗卷就正太史申口官何文声（美庵）
　　诗卷虽存天地间，不曾一字落尘寰；三千余年法从古，八十一家文尽删。鱼目骊珠恐相混，班香宋艳谁同攀！一缄投寄莫嫌远，使者声名到北山（文声病退，久隐北山）。
　　天使幕从容陈君学琴成声报谢那霸官毛光弼
　　古乐入天末，七弦转南薰；广陵遗调在，拂轸一思君。
　　正议大夫蔡文溥（天章）
　　圣朝锡节航溟海，万里鲛宫紫气临；五色云霞天子诏，一江秋水使臣心。东藩向化忠忱笃，北阙颁封雨露深。共赋「皇华」勳业盛，九重复命沐恩霖。
　　特简名流使异方，衔书丹凤出仙乡；风云万里驰星节，龙虎双符壮海疆。圣代颁封唐典礼，鲛人被服汉冠裳；殊邦未拜日边客，举国先传姓字香。
　　灵槎向日至扶桑，万里鲸波静不扬；星节已辞丹凤阙，麟袍犹带御炉香。看山好处留题遍，醉月圆时惜夜长！当代人文谁第一，中山争说探花郎。
　　种蕉使院正议大夫陈其湘（楚水）
　　种蕉使院偏，暑月弄清快；朝树夕荫成，凉颷倏如洒。赫赫扶桑隅，化作清凉界。
　　采石芝呈徐太史正议大夫蔡肇功（绍斋）
　　碧海灵芝秀，粼粼见底清；采为君子寿，光映使星明。
　　城岳松下集字，即席赋呈长史阮瓒（赞玉）
　　消暑古松下，琴书草际横；奇思编碎锦，集字总天成。
　　燕集金福山下赋送长史梁得宗（文在）
　　相从古松下，高高金福山；仰止在咫尺，身亲霄汉间。清言见今古，胜概出尘寰；使事无淹没，灵查那可攀！
　　使馆堂前，徐天使植榕四株纪事都通事红士显
　　天家雨露洒扶桑，嘉树移栽敷命堂；十亩清阴勤护惜，使臣手植是甘棠。
　　徐太史见访报谢四章仙江院衲宗实（际外）
　　天落珠玑古院传，声名藉甚玉堂仙；颁封再见中朝使，不识春秋复几年（康熙二十二年（癸亥），天使汪、林两公至国，皆有赠句。时僧腊三十有三，至今三十六年矣）！
　　彩鷁飞来那霸津，首蒙垂问媿高真！新诗莫怪酬君晚，病卧山云一老身。
　　一庭苔藓满林榛，独喜蒲团隔世人；自古隐栖闲是宝，任他门外起车尘。
　　三生石上觉前因，尝见汪、林一笑新；今日使星临海岛，又开禅户待仙人。
　　又送一首前人
　　远泛仙槎破浪行，地分南北隔鹏程；一天不碍华夷月，万里云中眼共明。
　　名护岳万松院衲元仁（东峰）
　　蒙惠山僧金玉篇，瑶笺宛若降于天；胸罗二酉才偏富，笔扫千章语倍鲜。廉节流恩涵海岳，高文写物遍山川。焚香捧读清人骨，好作空门世宝传。
　　又送一首前人
　　衔书彩凤下天边，翰苑先声海国传；枉驾空山寻北衲，挑灯秋夜话东禅。争传史笔推班固，竞说才名似马迁。册礼欣成回绦阙，思君几度对瑶篇！
　　徐太史题拙诗后见赠报谢芝山衲兰田
　　衣里珠光恨未含，滥裁员叶满空龛；三千舌底澜翻偈，何似禅心在碧潭！
　　石虎山衲智津（梁天）
　　殊方异语尽知君，太史声名独出群；彩笔如椽摇碧海，驱来尽化墨池云。
　　奥山衲心海
　　此日无涯喜，从天降德音；笔花生觉树，慧业契禅心。松老开山久，林幽客坐深；平添奥山胜，留供白云浔。
　　送菊使院天界寺衲廓潭
　　岛荒秋有色，寺冷只黄花；莫叹东篱远，携来就客槎！
　　与禅寺衲了道
　　山院凄清落叶时，殷勤话旧及先师；百年古寺增光彩，永镇禅林天使诗。
　　天王寺衲得髓
　　皇华贵客谪仙才，驺从无声小队来；踯躅空庭无一语，瘦梅根畔踏苍苔（天王寺，昔有老僧瘦梅，能诗；天使来访遗蹟，徘徊久之）。
　　徐太史过访，屡问先师不羁诗卷，赋谢莲花院衲德叟
　　古衲遗文已莫寻，频烦枉问见情深；空庭剩有苍髯叟，偃屈难酬天上吟。
　　题徐太史「菊影诗卷」后樱岛衲不石
　　檀槽隔院喧，满地霜华冷；仙客独含毫，寒灯对孤影。
　　●后序
　　自古声教四讫，未有如我国朝之盛；而远奉简书，采风异域，亦未有如徐太史之慎以周者也。余获附星槎抵中山，遍探鲛俗，见闻殊异。盖其国禁素严，事无钜细，皆噤不语客；自有明通贡三百余年，嘉靖以后奉使者人人有录，而皆不免于略且误者，职是故也。副使徐太史奉册命，于康熙己亥六月朔至其国；明年二月，始还。在彼八阅月，使事之暇，孜孜采访。凡其贵官士庶求书、问字、谒请者，概与延接；寻绎旧闻，质疑削妄。又致语国王，求其山川图籍；于是其属三十六岛之名与其国三省辖属之制，今始大显：置棋聚米，绘以为图。太史日居小楼，手自题署；因并海舟、针路、封宴礼仪、世系、官制、冠服、风俗、物产之详，一一备其形状。右图左录，几二十余目，分为上下两册；缥装锦裹，以为使归之献。庚子秋七月十一日，至热河行宫复命；既陈乙览，藏之秘府矣。兹以副墨排纂，分为六卷，而少加详焉；命曰「中山传信录」。今年秋，锓板始成。余游京师，适与校雠之末；获观其全。先后铨次，不支不漏、有典有则；以云「传信」，诚哉其无愧斯目已！
　　余随封逾年，太史采风，幸附搜讨。今三省五岳，太史图录已标其大；以余所闻，又有四森焉。森，犹云府也；其地有名山森森然，如首里有辨岳、龟山，泊府则有天久，久米有云峦，那霸有辻山。此四府，皆王公冠盖里居，故得称为「森」；其他民庐聚落，但称间切而已。「中山世监」，世系备矣。窃闻天孙氏开辟此土，如中国之盘古氏。二十五传至舜天，当南宋时，诛逆臣定国；三传至义本，求贤于野而禅以位，如中国之尧、舜。尚巴志雄武，能一其国。尚圆崛起北山，臣庶推戴，如中国之汤、武。尚圆弟宣威既立六月，能掖植幼主，而退居臣位，谥为「义忠」，如中国之伊、周。此国中故老所传，可补史赞。太史载笔谨严，先其大者；余窃掇拾之，以附于次。又闻国中有「三国志」，载中山、山南、山北王时事甚悉，而未见其书，则阙以俟考：皆太史志也。
　　至其采访之勤，蒙也不才，屡获游从。披残碑于荒草，问故垒于空山；涉海探奇，停■〈马〈叄，水代三〉〉吮墨：详慎苦心，实所亲见。故忘其固陋，为志数言于后，以见采风之使，诚未有如兹役者。日出海隅，彬彬文物；昔之称斯邦者云何？今之称斯邦者云何？览是编者于圣朝风教之远，不已略见其一斑矣乎！
　　康熙六十年（辛丑）秋八月，海槎从客建安翁长祚谨述于京师之梁氏园。

