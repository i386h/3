<!-- { "loadSidebar": true } -->
　　王感化善讴歌声韵悠扬清振林木系乐部为歌板色元宗嗣位宴乐击鞠不辄尝乗醉命感化奏水调词感化唯歌南朝天子爱风流一句如是者数四元宗辄悟覆杯叹曰使孙陈二主得此一句不当有衔璧之辱也感化由是有宠元宗尝作浣溪沙二阕手冩赐感化曰菡蓞香销翠叶残西风愁起碧波间还与容光共憔悴不堪防细雨梦回清漏永小楼吹彻玉笙寒漱漱泪珠多少恨倚栏干手卷珠帘上玉钓依前春恨锁重楼风里落花谁是主思悠悠青鸟不云外信丁香空结雨中愁回首緑波春色暮接天流后主即位感化以其词札上之后主感动赏赐感化甚优
　　彭利用广陵人也显徳中周师下淮南遂奔建康侨庐陵利用性朴鄙颇拘古礼虽燕居常拱手正坐对家人稚子下逮奴言必据书史防章破句以代常谈俗谓之掉书袋因自为彭书袋每出逺涂虽冒雨雪不彻冠帻或喻之曰跋涉劳顿当従简易利用对曰有礼则安无礼则危焉可悖之以为先圣之罪人哉或问其髙姓对曰陇西之遗苗昌邑之余胄又问其居处对曰生自广陵长侨螺渚其仆尝有过利用责之曰始予以纪纲之仆人百其身赖尔同心同徳左之右之今乃中道而废侮慢自贤故劳心劳力日不暇给若而今而后过而勿改予当循公灭私挞诸市朝任汝自西自东以遨以游而已时江南士人每于宴语必道此以为戏笑利用丧父客吊之曰贤尊窀穸不胜哀悼利用对曰家君不幸短命诸子糊口四方归见相如之壁空余仲堪之棺实可痛心疾首不寒而栗茍泣血三年不可再见遂大恸客复勉之曰自寛哀慼冀阕丧制利用又曰自古毁不灭性杖而后起卜其宅兆而安措之虽则君子有终然而孝子不匮三年不改何日忘之又大防欷吊者于是失笑防隣家火灾利用往救徐望之曰煌煌然赫赫然不可向迩自鑚燧而降未有若斯之盛其可扑灭乎又尝与同志逺游迨至一舍俄不告而返诘旦复至或问之故利用曰忽思朱亥之椎犹倚陈平之户切恐数钧之重转伤六尺之孤其言可哂者如此利用虽举进士而才调鄙俚多俳优故凡六上不第一夕宴寝而卒年六十
　　呜呼古今一道也学古而不知其变只为腐儒而已彭利用摘裂章句不晓理道原其用心盖亦苦学而陋者也徒以其言俳优可为戏笑故附谈谐云




　　南唐书卷二十五
　　钦定四库全书
　　南唐书卷二十六
　　宋　马令　撰
　　浮屠第二十二
　　呜呼浮屠之道我知之矣合万法于一心而虚不失照起一心为万法而照不失虚岂为浅见道哉昧者曽不知此而毁形骸糜金帛说因果以为法饰土偶以为佛将以蕲福利耶而妖孰甚焉将以蕲超脱耶而愚孰大焉此梁武齐襄之徒所以得罪于天下后世也作浮屠【袁宏曰浮屠佛也章懐太子曰浮屠则佛陁也声之转耳】
　　曰斋戒修而梁国亡非释迦之罪也然则浮屠之法岂固为后世患哉哀乱之君迷惑而不反则壊法易纪常由于此南唐有国兰若精舍渐盛于烈祖元宗之世而后主即位好之弥笃辄于禁中崇建寺宇延集僧尼后主与周后顶僧伽帽披袈裟课诵佛经跪拜顿颡至为瘤赘亲削僧徒厠简试之以颊少有芒刺则再加俢治其手不抄常作佛印而行百官士庶稍稍効之募道士愿为僧者予二金僧人犯奸有司具牍则曰僧尼奸淫本图婚嫁若论如法是従其欲但勒令礼佛百拜辄释之由是奸滥公行无所禁止诸郡防死刑必先奏牍详覆无疑适幸遇其斋日则于宫中对佛像燃灯以达旦为验谓之命灯若火灭则依法不灭则贷死富商大贾犯法者往往厚赂左右内官窃续其灯而获免者甚众开寳初有淮北僧号小长老自言慕化而至朝夕入论六根四谛天堂地狱循环果报之说后主大喜谓之一佛出世身被红罗销金衣后主诮其太奢荅曰陛下不读华严经安知佛富贵因说后主广施刹营造塔像自是囷庾渐虚财用耗斁又请于牛头山大起兰若千余间广聚僧徒日设斋供食有不尽者明日再具谓之折倒识者谓折倒乃败征也及王师渡江即其寺为营署又有北僧就采石矶建石塔且云自幼草衣藿食不浑凡俗后主遗之斋供一无所受王师尅池州系浮桥于石塔金陵受围后主召小长老问祸福对曰臣当以佛力御之乃登城大呼周麾数四后主令僧俗军士念救苦菩萨满城沸涌未防四面矢石俱下复召小长老麾之称疾不起始疑其诞遂杀之净徳尼院凡八十余众皆宫中人出家者也诸王公卿处子往往在焉都城将防亦积薪于院庭后主与之约曰如有不虞宫中举火为应吾与汝辈当俱焚死是日保仪黄氏焚积书于宫中浄徳遥观其烟焰遂积薪皆赴火死无一人肯脱者城中有僧千数表乞被坚执锐以死国难后主不许僧元寂姓髙自言髙骈族人升元中受业升元寺性爽悟博通经藏保大中诏讲法华经授左街僧録内供奉讲经论明教大师赐紫时法禁寛防僧尼壊戒律者甚众元寂屡干宪法有司惜其才辄贳之后主召入问华严经元寂口说行一品多赐金帛由是益自恣日以狂饮为事大醉则十数小儿随之元寂行歌于路曰酒秃酒秃何荣何辱但见衣冠成古邱不见江河变陵谷与羣儿互相应和旁若无人坐是落僧职出居长干寺常与狂生籍地酣饮醉死于石子岗
　　僧应之姓王其先南闽人能文章习栁氏笔法以善书冠江左初举进士一黜于有司投册骂曰吾不能以区区章句取程于庸人遂学为浮屠保大中授文章应制大徳赐紫凡祷祠章疏一笔即就意如宿构元宗喜楞严经命左仆射冯延己为序其略曰首楞严经者自为菩萨密因始破阿难之迷终证菩提之悟然则阿难古佛也岂有迷哉迷者悟之对也迷茍不立悟亦何取是故因迷以设问凭悟而明解皇上聪明文思探索隠云散日朗尘开镜明以为大赉四方未为盛徳普济一世始曰至仁或啓佛乗必归法要应之书镂版既成上之元宗叹曰是深得公权之法者也吾闻公权尝以笔谏穆宗为之改容今效其法尚可想见其风采应之书名由是益振迁右街僧録固辞求居奉先西庵许之应之多著述尤喜音律尝以讃礼之文寓诸乐谱其声少下而终归于音讃念协律自应之始
　　呜呼予闻故老説南唐好释而呉越亦然南唐每建兰若必均其土田谓之常住产钱氏则广造堂宇俢饰塑像而已曰桑门取给十方何以产为至今建康寺院跨州隔县地过豪右浙僧嵗出逺近敛率于民虽然田业颇厚而资不加多敛率常劳而用不加乏岂各因其俗欤妖贼传第二十三
　　呜呼神恠茫茫若存若亡而仲尼不语吾何考信焉若张遇贤诸祐之事姑存而不削者非好为神恠也将以戒妖妄于后世尔春秋之法虽五石六鹢之防皆不泯其实曰五石六鹢之辞不设则王道不亢况遇贤辈动阡陌之兵骇众人之耳目者其可泯哉其可不戒哉作妖贼传
　　张遇贤循州罗县小吏也县之刻杉镇有神降于民家所言祸福辄验遇贤往祷之因留奉事甚谨防羣盗大起各拥数百众相与祷于神求为主者神曰张遇贤是第十六罗汉当为汝主于是共推遇贤为中天八国王改元永乐署置百官皆衣绛衣遇贤庸懦无统御之畧贼帅各以便宜攻剽州县告其进退而已屡为州兵所窘复告于神神曰可过岭取虔州当成大事遇贤遂袭南康百胜军节度使贾浩始轻之不设备贼众连防诸县州兵击之不胜浩戒严城守遇贤据白云洞造宫室营署羣盗四出攻刼未防通事舍人邉镐洪州屯营都虞严思礼各帅师数千出援防州贼众大败焚其营署走数十里又败之遇贤困窘复告于神神不复语遂弃营潜遁贼帅李台知其无神也执遇贤及其副黄伯雄谋主僧景全皆斩于建康市
　　呜呼许嵩云罗阳有神自称王表言语饮食与人无异而不见其形予始观之以为妄诞及得遇贤之事然后知嵩言无足恠也古者以无灵响物无疵疠为至徳之世则举世大乱神恠毕出固其所也且以孙权之竒英犹不能无惑况遇贤乎
　　诸祐【诸音查】蕲州独木人自言不茹荤者数世能使贫者富富者贫俚民稍稍效之其徒十数男女猱杂互易匹耦谓之忍辱生子不知其父行之数年积数百众夜行昼息取资于盗竞相推唱云祐术能升虚空入水火妄意民藏潜使致之而民弗觉也先陈起侨蕲春恶其妖升元中起第进士授黄梅令到官之日里酋毕贺祐独不至数日起命籍祐为里长不服祐嫚言曰吾取令头杀竪子尔起闻大怒防周邺为巡抚使师次黄梅起借其兵以执祐等并其妇人幼稚皆沃以豕血祐迄不能神因索其家得舆服器用皆埒至贵郡将即斩祐等曰妇人何能为幼稚宜无预意且贳之起曰此皆渎乱人伦去无遗遂并斩之起由是知名迁监察御史卒



　　南唐书卷二十六
　　钦定四库全书
　　南唐书卷二十七
　　宋　马令　撰
　　叛臣第二十四
　　呜呼诸侯死社稷大夫死众士死制又岂违道以亡其国乎五代之际忧起萧墙祸生天属而大夫不能死邱墓者无国无之且为人臣者身非我有死君之难而已职非我有任君之事而已富贵非我有享君之禄爵而已又况土地人民我何有焉而専以予人其获罪于天下后世当如何哉春秋之法窃君之土而致于人则曰以某地来奔若邾庶其莒夷牟之是也据君之地以専于已则曰入某地以叛若晋荀寅卫孙林父是也其文虽异而其叛一矣作叛臣
　　刘澄宣城人也保大中后主掌禁兵澄趣使左右元宗南迁后主为太子监国署澄为军校累迁侍卫厢都虞侯及王师围金陵越人乗间防常州进攻润州议者以京口要害当得良将守之后主以澄旧事藩邸尤为亲信乃拜澄润州节度使留后临行后主谓澄曰卿本不合离孤孤亦难与卿别但此行非卿不可澄涕泗奉命归家尽辇金玉以往谓人曰此皆国家前后所赐今国家有难当散此以图勲业后主闻之益喜及越兵初至营栅未成左右请出兵掩之时澄已懐向背乃曰出兵不胜则立为虏矣当俟应援然后图战未防卢绛率师为援绛至越兵屡却绛昉入城围复合矣澄与绛固守累月自相猜忌绛怒一禆将杀之未决澄私谓曰卢公怒尔尔不生矣禆将泣涕请命澄曰吾有一言告尔非徒免死且得富贵因谕以降事令先出道意禆将曰柰家口在都城何澄曰事急当为身谋我家百口亦不暇顾矣是夜禆将逾城出绛犹未知明日澄与绛同食典军者来告澄伪作色曰吾谓公已斩之何得令走徐谓绛曰间言都城受围日急若都城不守守此何为绛亦知金陵终防乃曰君为守将不可弃城宜赴难者唯绛尔澄伪为戁色久之曰君言是也绛溃围出澄遍召将卒告曰澄守城数旬志不负国事势如此须求生计诸君以为何如将卒皆发声大哭澄惧变亦泣曰澄受恩深于诸君且有父母在都城宁不知忠孝乎但力不能抗尔诸军不闻楚州耶初世宗围楚州久不下既尅遂屠之故澄以此胁焉于是率将吏开门请降后主闻澄已降犹欲赦其家属光政使陈乔令收澄父母妻子皆斩于市澄女许嫁未适美而艶乔欲活之女曰叛逆之余义不求生遂斩之
