<!-- { "loadSidebar": true } -->
　　冯延已字正中广陵人也父令頵事本郡为军吏烈祖署为歙州盐鐡院判官禆将樊思蕴作乱烧营而火及令頵第叛卒皆释兵救火其得人心如此时刺史骨言病甚中外不知存否人心恼恼延已年十四徒歩入见言复传言教出谢将吏人情乃安及长有辞学多伎艺烈祖以为秘书郎使与元宗游处累迁驾部郎中元帅府掌书记与陈觉友善自结于宋齐邱以固恩宠同府在已上者稍以计迁出之元宗爱其多能而嫌其轻脱贪求特以旧人不能离也孙晟靣数之曰君常鄙晟晟知之矣晟文笔不如君也技艺不如君也谈谐不如君也谀佞不如君也然上置君于亲贤门下者期以道艺相辅不可悮邦国大计也闻者韪其言烈祖季年亦恶之复为常梦弹劾必欲斥去未果而烈祖殂元宗即位延己喜形于色未听政屡入白事一日数见元宗不悦曰书记自有常职此各有所司何其繁也由是少止遂与宋齐邱更相推唱拜諌议大夫翰林学士复与其弟延鲁交结魏岑陈觉查文徽侵损时政时人谓之五保大四年自中书侍郎拜平章事时论不平出镇抚州亦无善政延己无才而好大言及再入相乃言已之智略足以经营天下而人主躬亲庶务宰相备位何以致理于是元宗悉以庻政委之奏可而已延己迟疑顾望责成胥吏之手又常笑烈祖戢兵以为龌龊无大畧安陆之役防兵数千而辍食咨嗟者旬日此田舍翁安能成大事如今上暴师数万于外而宴乐击鞠不辍此则真英雄主也故蠧国殃民实此之由为相之后动多狥私而故人亲戚殆于谢絶与弟延鲁如仇讐延鲁所生乃延己之继母也亦至疎隔既失湖湘人皆归咎延己自劾元宗复使亲政割地之后始乞罢相乃罢为宫逾年卒年七十五着乐章百余阕其鹤冲天词云晓月坠宿云披银烛锦屏帏建章钟动玉防低宫漏出花迟又归国謡词云江水碧江上何人吹玉笛扁舟逺送潇湘客芦花千里霜月白伤行色明朝便是闗山隔见称于世元宗乐府辞云小楼吹彻玉笙寒延己有风乍起吹皱一池春水之句皆为警册元宗尝戏延己曰吹皱一池春水干卿何事延己曰未如陛下小楼吹彻玉笙寒元宗悦初萧俨深恶延己常廷斥之及俨为大理卿断狱失入举朝皆欲诛俨独延己力争以为赦前失入罪不当死俨终获免人皆韪之以谓裴冕损怨无以加此
　　延鲁延己异母弟也初为江都判官累迁水部贠外郎中书舎人延鲁鋭于进趋常欲用事四方以要功名延已诘曰士以文行餙身勤恪居职则宠光至矣何用行险以图禄利延鲁曰兄自能如此弟不能愔愔待循资为宰相也建州之役虽查文徽尸其事而延鲁实賛之闽人先苦王氏乱政闻唐师至皆伐木开道壶浆奉迎既尅建州军无节制大掠数日民不堪命故虽下其地而人皆解体刘从効李仁逹之徒得以鸣集其民专据郡县者因其隙也及陈觉矫命讨晋安表言朝夕可克元宗不得已发诸路兵应之延鲁亦请行拜南面监军使李仁逹求救于越越人遣兵助守既而延鲁魏岑王崇文等各领兵万数四面俱至围城数匝声动天地有国以来出师之盛未之有也延鲁等各务为已功掎角不相应诸将皆怠莫肯用命故兵势虽盛而城久不下越之救兵无所施力欲出不可越人复以舟师浮海而至旁岸阻泞不可登延鲁军中集射之舟人戢矢如猬延鲁曰城所以不下者恃此救也今不与之战则褁粮坐甲何为哉不如却军俟其登岸尽杀之城必降矣禆将孟坚諌曰城势已穷坚壁困之功在漏刻延鲁不听越人登岸果致死力延鲁遇敌先走其下皆溃孟坚死之诸军相次亦溃士之战死者无几而军资器械委弃畧尽元宗大怒命鎻延鲁陈觉至建康韩熙载劾奏请置之死宋齐邱固争乃流延鲁于舒州未几复用为东都留守延鲁初至自晋安身被五木鎻钥甚固延己叹曰弟不肯为循资宰相一至于此兄弟由是有隙淮甸兵起延鲁弃杨州削髪为沙门逃归周人执之归于京师时诮之曰执节分符始作大军之帅披缁削髪僣为行脚之僧割地之后世宗以为刑部侍郎遣归报聘遂留金陵拜户部侍郎建隆初李重进来乞师元宗命延鲁出告其使曰吾不相救非乏兵也大丈夫不得志而反固有之矣但不得其时尔昔周世宗初崩人心未一上党作乱大兵北征君不以此时反今天下晏然乃以一城之地抗万乗之师此自速死尔吾安能救速死之人乎太祖皇帝亲征延鲁入贡太祖曰尔国连吾叛臣乎延鲁徐曰陛下徒问之而未知之乃以实对太祖颔之因曰朕以大军渡江尔国能拒朕乎延鲁曰重进天下之奸雄陛下一鼔平之蕞尔江南安足以抗天威但士大夫感其主恩有必死之志陛下能弃数万之卒与之血战则可矣且大江设险风波不常傥进未尅城退乏粮道亦官守之责也太祖笑曰聊戏卿尔吾与江南大义已明何至于此乃颁师【以上皆见陈彭年别录】
　　魏岑字景山郓州人也笃学强识而拙于属文常游览四方凡天下山川胜势风土羙恶无所不知避乱淮南署郡从事久不得志数以计防干宋齐邱荐授校书郎尤好谀佞善揣人意元宗即位鋭意天下有尅复中原之志岑请亲祀南郊元宗曰俟天下为一然后告谢天地及下南闽意以为诸国可指麾而定岑因侍宴自言臣少游元城好其风物陛下平中原日臣独乞任魏州元宗许之岑趋墀下拜谢人皆以为佞保大六年李守贞乞师以岑兼防淮廵抚使闻守贞败罢为屯田使入为兵部侍郎拜枢宻副使【后事亡】
　　查文徽不知何许人也用宋齐邱荐授元帅府掌书记迁秘书郎元宗即位拜中书舎人保大中闽人连重遇朱文进弑其君曦遣使告乱冯延己请执其使以伐闽俄以民疫寝其议文徽独以为可讨王延政首乱宜攻自建州议者多不从唯冯延鲁赞之翰林待诏循者与文徽同闬尝贾于闽具知山川险昜为陈进兵之计文徽因是决行边镐帅洪州屯兵与文徽防建安之民苦王氏乱政皆伐木开道以迎我师遂下建阳方且传檄喻福州而王延政先遣统军使呉承祐以游兵廵福州境绐曰唐为我讨贼大军至矣福州信之禆将林仁翰杀连重遇函其首归承祐延政以其子继昌守福州亲帅众以拒文徽文徽始以福州之乱伐闽至此延政已平福州五郡之兵大集敌势甚盛文徽等次于盖竹退复屯建阳启求济师循监偏师屯邵武县县民擒之斩于建州市元宗复遣祖全恩何敬洙率万人至建阳与延政隔谿水而阵全恩使建阳降将孟坚潜师出其后禆将武彦思马存贵以轻鋭继之腹背夹击延政大败退而城守福州复乱李仁逹杀继昌及呉承祐以卓俨明为主俨明老僧也徒众数千目有重瞳垂手过膝故推立之既而无统御之略仁逹复杀之而自称留后延政益不振建州之险要曰西岩延平津相继下俄克建州执王延政归于建康漳泉汀皆平而唯福州覊縻而已遂以文徽为抚州刺史入为諌议大夫拜建州节度使及陈觉矫命败绩福州遂属呉越后二年福州诈言呉越戍兵乱杀李仁逹而遁文徽与劒州刺史陈诲帅舟师应福州以兵出迎诲曰越人谟信【谟信无信也闽人语音】未可速进文徽曰久则生变乗其未定亟取之留诲屯江口进至西门伏兵发文徽被擒诲与越人战大败之获其将马先进等元宗送先进等还越越亦归文徽【后事亡】
　　南唐书卷二十一
<史部,载记类,马氏南唐书>
　　钦定四库全书
　　南唐书卷二十二
　　宋　马令　撰
　　归明上第十八
　　呜呼生草昧之世事偏据之国君臣上下行而已矣及其一覩圣人之化而得其所归则何异于离蔀屋之幽即天日之鉴哉故南唐之士事皇朝者皆谓之归明而归明之士未必皆善也作归明
　　萧俨庐陵人也甫十嵗诣广陵以童子擢第及长志量穏正交不茍合授秘书省正字烈祖受禅迁大理司直拜刑部郎中明清平恕号称职烈祖季年性辩急羣臣多贻诃责陈觉居近职不自安请告数月烈祖殂觉以宣遗诏日出叅俨劾曰陈觉侧聆私室以俟升遐请案其罪不许元宗即位委政齐王景遂冯延己魏岑之徒因以隔絶中外俨上书极论遂出聴政升元之法禁以良人为贱卖奴婢者通官作劵至是冯延鲁等欲广置妓妾因矫遗制许民私卖已子俨驳曰此非大行之命延鲁矫为之尔昔延鲁为东都判官上疏贫民不自给者聴鬻已子大行问臣臣曰往者陛下出府金以赎民子故得天下归心大寳自至今乃许民卖子以资豪民非防微之道也由是延鲁之请不行今复行之故知其矫先防也议者以遗诏已出不可改遂行烈祖山陵俨与韩熈载江文蔚同定礼仪諡法迁大理卿兼给事中因防狱失入用事者欲诛之赖宰相冯延己固争以谓赦前失入罪不当死遂贬南昌令因归葬庐陵幞巾素裾诣郡设拜敬守桑梓言谈服御不改乡俗防醼故老姻旧语笑雍穆俄复旧官后主初嗣位屡与嬖幸对奕俨入白事举奁投于地后主大怒曰汝与魏徴孰愈俨従容曰臣若非魏征陛下亦非太宗矣后主黙然罢奕俨秉身方直弹奏不阿百官贵戚敛祍避之归皇朝以老病居乡里因讼至郡言辞舛错郡倅不知其疾以为愚谬乃诘之曰江南用汝辈为正卿不亡何待卒年七十至无一金
　　刘承勲不知何许人也美风度善数计事烈祖为郡従事改粮料判官出纳无弊号为称职迁徳昌宫使南唐自呉建国保有江淮笼山泽之利帑藏颇盈徳昌宫其外府也金帛泉货多在焉禅代之后邦国新造而簿籍淆乱钩校不明承勲由是多入私家盗用无算家畜妓乐迨百数人每置一妓费数百缗而珠金服饰亦各称此承勲善为诡佞常以寳货遗赂权要故虽朱门甲第穷极富侈而人弗之谴太祖皇帝既平荆湖诏江南具舟运湘中米承勲请行乃督巨艘数百柁自长沙抵迎銮本以奸心预自结于皇朝为异时计及金陵平承勲归于京师首陈运米事以为已绩太祖曰此李煜勤王之职岂汝功耶特弗叙用既而穷困祼丐食于路不胜其苦冻馁而卒
　　邵拙宣城人也孤峭不挠博通经史饮酒常至百盏偶沈酗遂絶饮虽筵宴终日唯茶浆而已著书埒韩栁有诗三百篇尚书郎孙迈为之序命曰庐岳集曹郎赵庆以诗贻之云迈古文章金鸑鷟出羣行止玉麒麟归皇朝就应制科有司以闻未诏而卒郡将哀之籍其装得拙手书史文集三百卷藏于官府时悼其苦学能文而不得达于名位或议其诗有万国未得雨孤云犹在山之句斯为应矣门人袁氏买地葬之
　　舒雅世为宣城人姿容秀发以才思自命因随计金陵以所学献于吏部侍郎韩熈载一见如畴昔馆给之雅性巧黠应答如流熈载待之为忘年之交出入卧内曽无间然熈载性懒不拘礼法常与雅易服燕戏猱杂侍婢入末念酸以为笑乐或云熈载所着格言半雅之辞迨数年防熈载知贡举以雅为第一朝野无间者以雅之才为当也归皇朝守舒州出见山秀竒田畴沃壤遂有终焉之志考满以本官掌灵仙观卒
