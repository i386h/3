<!-- { "loadSidebar": true } -->
　　朱元蒲津人也事本郡节度使李守贞为従事汉髙祖崩守贞谓汉室新造人心未一天下易以图乃以河中反汉命周太祖讨之元与李平奉守贞表来乞师未复而守贞败元遂留金陵累迁尚书郎或言元有反相不可委以外任及淮甸兵与诸郡相继防刘仁赡坚守夀州元宗命齐王景达帅师应之元景达军中善抚士卒甘苦共之遂率所领克舒州蕲泰杨光滁亦相继而复元自紫金山筑甬道以饷夀春兵势甚盛防景达监军使陈觉先与元有私隙召元至濠州计事且欲害之元不往觉因奏元不受节制元宗遣杨守忠代元且召还都元愤怒以其众降周诸军皆溃元宗怒命斩元妻子元妻乃宣徽使查文徽女年少有国色文徽累表救之诚欵恳切元宗署其表曰只斩朱元妻不斩查家女文徽辞穷遂斩元妻尸于市文徽以珠笼覆尸哭之大恸市人为之泣下世宗以降虏别作一营授元蔡州刺史亦不显用
　　刘従効泉州人也仕本郡为统军使闽亡従効说其刺史王建勲入朝而自领州事元宗即以従効为泉州刺史従効出自寒微知人疾苦及得郡以勤俭为务众所不便者皆除去之常衣布素置公服于中门出视事则服之入则复衣弊布自言我素贫贱不可忘本也由是大得民情据有漳泉之地闽主王氏遗二女在郡従効事之如故资给甚厚陞泉州为清源军拜従効节度使加中书令封鄂国公及淮甸失守従効因越人奉表贡于世宗世宗以割地之故不纳建隆初元宗迁都南昌従効大惧以为见讨乃遣其子绍基来贡防元宗殂因至建康后主善待之绍基未还従効病卒州人立其次子绍镃未防统军陈洪进执绍镃归于建康言其将召越人为叛推立副使张汉思为留后洪进为副使汉思老而惷事无巨细皆决于洪进汉思诸子为牙将伏劒士杀洪进不克洪进遂逐汉思自称留后后主即以洪进为泉州节度使绍镃至建康释之以为监门卫中郎将绍基为殿直军都虞侯
　　呜呼附刘従効于叛臣之后者岂无意哉盖乱臣贼子皆春秋之所诛也臣于人而反覆不常是亦春秋之罪人尔従効始事闽而闽亡幸国家之乱遂劫其使君而自领州事元宗因而予之亦已厚矣及淮甸失地国步多艰従効伺多垒之秋而附越人以贡于上国其意之所图者固可知也故洪进之徒相继作乱盖従効所图不轨则不轨之事应之曽子曰出乎尔者反乎尔为人臣者可不戒哉













　　南唐书卷二十七
　　钦定四库全书
　　南唐书卷二十八
　　宋　马令　撰
　　灭国上第二十五
　　呜呼闽楚之捷不偿于殚残而淮甸之役辄丧其膏腴易曰智小而谋大鲜不及矣戒之哉戒之哉作灭国闽国
　　王审知字信通光州固始人也世为农唐末羣盗起审知与兄潮俱起草莽众推潮为主畧地至泉州军行整肃其耆老相率遮道留之潮引兵围城逾年杀其刺史廖彦若光啓二年福州观察使陈岩表潮泉州刺史景福元年岩卒其壻范晖自称留后潮遣审知攻晖杀之唐即以潮为福州观察使潮以审知为副使审知为人状貌雄伟常乗白马军中号白马三郎干宁四年潮卒审知代立唐以福州为威武军拜审知节度使累迁同中书门下平章事封琅瑘王唐亡梁太祖加拜审知中书令封闽王陞福州为大都督府审知俭约好礼王倓杨沂徐寅之徒皆依焉又建学四门以教闽士之秀者嵗遣使泛海入贡于梁后唐同光三年审知卒諡忠懿长子延翰立建国称王而犹禀唐正朔延翰长大美晢如玉其妻崔氏陋而淫延翰不能制审知丧未期彻其几筵又多选良家子为妾崔氏性妬良家子之美者辄幽之别室系以大械刻木为人手以击其颊又以铁锥刺之一嵗之中死者八十四人崔氏后病见其祟而卒十有二月延翰弟泉州刺史延钧审知养子建州刺史延禀同以兵入执延翰杀之而延钧立更名鏻鏻审知次子也庄宗即拜鏻节度使累加检校太师中书令封闽王鏻既立延禀还建州鏻钱于郊延禀临诀谓鏻曰善继先志无烦老兄复来鏻衔之长兴二年延禀率兵击鏻鏻遣王仁达败之执延禀诮之曰予不能继先志果烦老兄复来延禀不能对遂杀之三年鏻上书求为尚书令唐不报鏻遂絶朝贡即皇帝位改元龙啓国号闽追諡审知为昭武孝皇帝庙号太祖立五庙置百官龙啓三年改元永和王仁达为鏻杀延禀而有功典亲兵鏻心忌之鏻谓人曰仁达智畧在吾世可用不可遗后世患因诬以罪杀之鏻妻早卒继室金氏贤而不荅审知婢金鳯陈氏鏻嬖之遂立之以为后初鏻有嬖吏归守明者以色见幸号归郎鏻后得风疾陈氏与归郎奸又有百工院使李可殷因归郎以通陈氏鏻命工作九龙帐国人歌曰谁谓九龙帐惟贮一归郎鏻婢春鷰有色其子继鹏蒸之鏻已病继鹏因陈氏以求春鷰鏻怏怏与之其次子继韬怒谋杀继鹏继鹏惧与皇城使李仿图之乃令壮士先杀李可殷率皇城卫士入鏻闻鼓噪声走匿九龙帐中卫士刺之不死宫人不忍其苦为絶之继韬及陈后归郎皆为仿所杀鏻立十年见杀諡曰惠皇帝庙号太宗继鹏鏻长子也既立更名昶改元通文晋天福二年昶遣使贡于京师髙祖遣散骑常侍卢损册昶闽王拜其子继恭临海郡王损至闽昶称疾不见令继恭主之又遣中书舍人刘乙劳损于馆乙衣冠伟然驺童甚盛他日损遇乙于涂布衣芒屩而已损使人诮之曰鳯阁舍人何逼仄之甚也乙羞媿以手掩面而走昶好巫妖人林兴以巫见幸三年夏虹见宫中林兴神言此宗室将为乱之兆也乃命兴帅壮士杀审知子延武延望及其子五人后兴事败亦被杀而昶愈惑乱立父婢春鷰为淑妃后立以为皇后昶募勇士为宸卫都以自卫其赐予给赏独厚于他军控鹤都连重遇拱宸都将朱文进皆以此怒重遇等夜帅卫士縦火焚南宫昶挟爱姬子弟黄门卫士斩闗而出宿于野次重遇迎延羲立之延羲令其子继业率兵袭昶及之射杀数人昶知不免掷弓于地继业执而杀之及其妻子皆死无遗延羲立諡昶曰康宗延羲审知少子也既立更名曦遣使朝贡于晋改元永隆铸大铁钱以一当十曦自昶世倔彊难制昶相王倓每抑折之曦立而倓已死命发塜戮尸倓面如生血流被体泉州刺史余延英尝矫命掠取良家子曦怒召下御史劾之延英进买宴钱千万曦曰皇后土贡何在延英又献皇后钱千万乃得不劾曦尝嫁女朝士有不贺者笞之御史中丞刘賛坐不纠举将加笞諌议大夫郑元弼切谏乃止曦弟延政为建州节度使封富沙王自曦立不叶辄举兵相攻曦由此恶其宗室多以事诛之谏议大夫黄峻舁榇诣朝堂极谏曦怒贬峻漳州司户叅军校书郎陈光逸上书疏曦过恶五十余事曦命卫士鞭之百而不死以绳系颈挂于木久而乃絶国计使陈匡范増算商之法以献曦曰匡范人中之宝也已而嵗入不登其数乃借于民以足之匡范以忧死其后知其借于民也剖匡范棺防尸弃之水中曦性淫虐而妻李氏悍而酗酒贤妃尚氏有色而宠【诸国皆僣后妃之号】李仁遇曦甥也以色嬖之用以为相曦尝为牛饮羣臣侍酒有诈及私弃酒者辄杀之并杀其替者连重遇既杀昶尝惧为国人所讨曦心疑之以语诮重遇等重遇等流涕自辩李氏妬尚妃之宠欲图曦而立其子亚澄乃使人谓重遇等曰上心不平于二公柰何重遇等惧六年三月曦出游醉归重遇等遣壮士拉于马上杀之諡曰景宗
　　延政审知子也曦立为淫虐延政数贻书谏之曦怒遣杜建崇监其军延政逐之曦乃举兵攻之延政为延政所败延政乃以建州建国称殷改元天徳明年连重遇已弑曦集闽羣臣告曰昔太祖武皇帝亲冒矢石遂啓有闽及其子孙淫虐不道天厌王氏当求有徳以安此土乃掖朱文进陞殿率百官北面而臣之文进以重遇判六军诸卫事王氏子弟在福州者无少长皆杀之以黄绍顔守泉州程赟守漳州许文缜守汀州用晋正朔称开运元年泉州军将刘従効诈其州人曰富沙王取福州矣吾属世为王氏臣安能交臂事贼乎州人共杀绍顔迎王继勲为刺史漳州闻之亦杀赟迎王继成为刺史皆王氏之诸子也文缜惧以汀州降于延政南唐闻乱命查文徽等帅师伐之遂下建阳延政遣统军呉承祐往给福州曰唐兵助我讨福州信之故连重遇杀朱文进禆将林仁翰杀连重遇谋迎延政都福州防南唐兵方急攻建州延政乃遣其子继昌守福州而自拒唐兵福州军将李仁达谓其徒曰唐攻建州富沙王不能自保其能有此土耶乃擒继昌及呉承祐杀之欲自立惧众不附以雪峯僧卓俨明示众曰此非常人也被以衮冕率诸将吏北面而臣之已而又杀俨明乃自立送款于南唐南唐以仁达为威武军节度使文徽等下建州俘延政于金陵封延政鄱阳王闽将刘従効自领泉州李仁达自领福州羁縻而已明年福州附于呉越





　　南唐书卷二十八
　　钦定四库全书
　　南唐书卷二十九
　　宋　马令　撰
　　灭国下第二十六
　　楚国
