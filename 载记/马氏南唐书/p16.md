<!-- { "loadSidebar": true } -->
　　李平初为河中李守贞从事汉隠帝立守贞据城叛隠帝命周太祖讨之守贞遣平与朱元奉表来乞师未返而河中平遂留江南越人寇毘陵平自言有武略因以为将固辞乃迁卫尉少卿使领偏师廵江北进逼蕲州周师先遁平入保其城即以为蕲州刺史防朱元叛元宗恐其不自安召之还都使者失防鎻平送建康元宗慰勉之拜建州节度副使徴为卫尉卿平本好神修养之事而动多怪妄自言人神常与通接潘佑亦好仙平因与亲善之言佑父处常今已为官而已与佑亦官也家置静室人莫能窥佑既获用请复井田法深抑豪民有买贫户田者使即还之又依周礼造民籍复造牛籍旷土尽令种桑荐平判司农寺以督之命行于下急如星火州县吏胥因以为奸百姓大扰聚而为乱后主知立法之病即罢之佑复荐平知尚书省由是羣议纷纷以为壊法殃民皆由平始乃先收平下大理使收佑佑自刭平缢于狱妻子徙防州明年宥其家廪给之










　　南唐书卷十九
　　钦定四库全书
　　南唐书卷二十
　　宋　马令　撰
　　党与传上第十六
　　呜呼汉以党锢衰唐以朋党防汉唐之乱虽愚者与知焉迨乎利害相攻则为之而不知其非盖亦蔽于好恶之情而已南唐之士亦各有党智者观之君子小人见矣或曰宋齐邱陈觉李徴古冯延己延鲁魏岑查文徽为一党孙晟常梦萧俨韩熙载江文蔚钟谟李徳明为一党而或列为党与或各叙于传者何哉盖世衰道防小人阿附以消君子而君子小人反不合故自小人观之因谓之党与而君子未尝有党也予之所论一入于党与则宜无君子而各着于篇者未必皆小人呜呼弗可不察也作党与传
　　宋齐邱豫章人也其父诚为江西钟传副使卒于任时天下已乱经籍道熄齐邱独好学有大志及钟传败齐邱益穷随众东下糊口于倡优魏氏烈祖时为升州刺史延四方之士齐邱依焉因以鳯皇台诗见志曰嵯峨压洪泉岝峉撑碧落宜哉秦始皇不驱亦不凿上有布政台八顾背城郭山蹙龙虎健水黒螭蜃作白虹欲吞人赤相烁画栋泥金碧石路盘硗确倒挂哭月猿危立思天鹤凿池养蛟龙栽松栖鸑鷟梁间燕教鶵石罅虵悬殻养花如养贤去草如去恶日晩严城鼓风来萧寺铎扫地驱尘埃剪蒿除鸟雀金桃带叶摘绿李和衣嚼贞竹无盛衰媚桞先揺落尘飞景阳井草合临春阁芙蓉如佳人廽首似调谑当轩有直道无人肯驻脚夜半鼠窸窣天隂防啄松孤不易立石丑难安着自怜啄木鸟去蠧终不错晓风吹梧桐树头鸣嚗嚗峩峩江令石青苔何淡薄不话兴亡事举首思邈吁哉未到此褊劣同尺蠖笼鹤羡鳬毛猛虎爱蜗角一日贤太守与我观槖籥徃徃独自语天帝相唯诺风云偶不来寰宇销一略我欲烹长鲸四海为鼎镬我欲取大鹏天地为矰安得生羽翰雄飞上寥廓烈祖竒其才以国士待之歙人汪台符投书于烈祖齐邱忌其名颇排斥之齐邱本字超回台符因是贻书侮之曰闻足下齐大圣以为名超亚圣以为字齐邱慙即改字子蒿随烈祖镇京口入定朱瑾之难虽叅谋议而怯于鼓铎故不预战功烈祖辅政励精为理脩举礼法以遏强众亲附卿士寛徭薄赋人用安辑齐邱颇有力焉烈祖欲进用之而为徐义祖所恶乃以为殿直军判官凢十年义祖卒始拜右司贠外郎累迁左諌议兵部侍郎居中用事期以相之齐邱自以名望甚浅欲为退譲以自重乃告如豫章改塟其父因入九华山启求退居呉主连徴不至元宗时爲大将军烈祖使元宗亲徃敦廹乃起除中书侍郎迁右仆射平章事烈祖出镇金陵以元宗入辅政委齐邱左右之齐邱于是益树朋党潜自封殖时烈祖权位日隆中外皆知有禅代之势而烈祖恭谨守道惧羣下不协欲待嗣君齐邱亦盛赞其说与烈祖意合烈祖次子景迁呉主之壻也美姿仪风度和雅烈祖钟爱特甚齐邱使陈觉为景迁教授以贾其声价齐邱叅决时政多为不法辄归过于元宗而盛称景迁之羙几有夺嫡之计所以然者以呉主少而烈祖老必不能待他日得国授于景迁景迁昜制已为元老威权无上矣此其日夕之谋也烈祖觉之乃召齐邱如金陵以为已副遥兼节度使无所闗预从容而已行军司马徐玠副使李建勲判官孙晟贾潭呉相王令谋都校周宗之徒相为推挽决行大事既建齐国以齐邱为左丞相迁司空徐玠为右丞相明年烈祖即位徐玠为使相张居咏张延翰李建勲皆平章事周宗为枢宻使齐邱但迁司徒而已自悼失计复耻无功不胜其忿受宣之日闻制辞云布衣时陛下乃一刺史尔今日为天子可不用老臣矣拂衣而出阖门请罪烈祖但逊辞以喻之不为改官齐邱久之计无所出乃更上书请议迁譲皇他郡以絶人望呉世子琏烈祖子壻也又请絶其婚而斥逺之其词云非独妇人有七出夫有罪亦可出之闻者莫不大笑居数年复自陈以辅相之重不可不与政烈祖许其入中书视事又以两省事多委给事舎人而中外繁剧之务皆在尚书省乃求知尚书省事亦许之于是悉取朝廷附已者分掌六司下及胥史皆用所亲吏视事数月有亲吏夏昌图者盗官钱三百万齐邱特判贷其死烈祖大怒切责所司刑部官吏自劾请罪久之乃解昌圗坐斩齐邱卧疾不出烈祖遣夀王景遂徃问之许其出镇本州旬日遂起拜洪州节度使委任羣小政事不治所居旧里爱亲坊改为衣锦坊大啓第宅穷极宏壮居坊中人皆使修饰墙屋门巷极备华洁民不堪命相率逃去坊中为之空前后四任本州其行事多此在富贵权要之地三十年唯欲人之顺已其一言不同者必被排摈酷好术数凢天文地理占相卜祝之徒在门下者数十人厚禄以给之相传言齐邱少时曽梦乗龙上天凢文武百司皆布朋党毎国家有善政其党辄但言宋公之为也事有不合羣望者则曰不用宋公之言也毎举一事必知物议不可则羣党竞以巧词先为之地及有论议者皆以堕其计中羣臣敢言者常梦萧俨江文蔚韩熙载等十数人而常萧尤甚梦性褊而简言俨无文而辞繁碎故皆不能胜然虽正人切齿而流俗疏逺之人犹瞻仰以为元老故趋附者益多及国家多难因欲遂其窥窃之计卒以此败元宗谓近臣曰齐邱之才安能当此大难不过率国中以降自为功尔【窥窃之计与当大难之事皆具陈乔陈觉传】及放归青阳即旧第之外别院处之重门外鎻穴墙以给食明年自缢死年七十三諡丑谬齐邱初舘于倡妓魏氏借其赀给遂以为正室亦封国夫人无子以从子摩诘为嗣及后主即位召其妻子还建康舘给之连坐者皆宥齐邱为文有天才而寡学不经师友议论词尚诡诞多违戾先王之防自以古今独歩书札不工亦自矜衒而嗤鄙欧虞之徒冯延己亦工书逺胜齐邱而佯为师授以求媚齐邱谓之曰子书非不善然不能精意徃徃似虞世南其何堪也其狂瞽如此承二君不世之恩而自防刑辟识者知有天道焉
　　呜呼俗説江南坚甲精兵虽数十万而长江天堑险过汤池可当十万国老宋齐邱机变如神可当十万周世宗欲取江表故齐邱以反间死斯言殆非君子之说闾巷小人之语也龙衮因是着于野录以欺惑后世而后世之人亦颇信之且民之至愚欺之则昜信况齐邱益树朋党以贾誉于当时自非特立独行之士安能知其妄伪哉孔子尝以乡人皆好之为未可盖乡人之情未必公也不如乡人之善者好之则信善矣呜呼善人吾不得见则齐邱之事安所考信哉盖亦考其所言与其所行而已观其著书云者不敢昜图像苟易之必有咎刻者不敢侮木偶茍侮之必贻祸始制作于我又要敬于我又寘祸于我此意以社稷之功自任而无复君臣之礼也又云见食象者食牛不足见戴冕者戴冠不足则窥窃之计于是乎萌矣予以是知齐邱之所言也伐南闽攻仁逹以空其国用逐常梦韩熙载江文蔚以间其忠言予以是知齐邱之所行也然则齐邱之死自速辜尔谓之反间者妄也











　　南唐书卷二十
　　钦定四库全书
　　南唐书卷二十一
　　宋　马令　撰
　　党与传下第十七
　　陈觉宋齐邱之客也齐邱荐为楚王景迁教授累迁兵部侍郎宣徽使觉在外奸佞苛酷及居家不能制义于一妻其妻李氏妬悍亲执庖爨不置妾媵宋齐邱尝选三婢予之颇有容质李氏亦无戁色奉使三婢礼如舅姑晨夕承侍未尝辄离左右人问其故则曰此令公宠幸之人见之若靣令公敢倨慢耶三婢不自安求还宋第觉唯唯听从而已李仁逹据福州齐邱因荐觉有智略可使喻防于仁逹必不劳寸刃坐致阙下元宗许之乃以觉为福州宣喻使既至说仁逹入觐仁逹曰安抚未定请俟它年入觐觉还至建安耻说之不行乃矫制发建汀抚信之兵徃讨之既而诸军皆溃士之战死者无几国用遂为一空于是鎻觉送建康中外皆谓其必诛而齐邱上表为请乃赦之流觉于蕲州未几复用如初及救寿春又与朱元有私隙而窘之太甚卒致元叛淮甸既防举国震恐齐邱等因之以图变觉与李徴古俱为枢宻副使徴古毎于言议无复臣礼觉请元宗深居后宫委国事于宋公臣时得入奉从容谭释老而已元宗以羣情方挠不欲暴其事及使中原回乃罢近职觉以世宗之命告元宗曰江南连年拒命知是宰相严续所为可杀以谢过元宗知其与续有宿嫌也不信钟谟请覆实其事乃遣谟告谢责已言非续之罪世宗大惊曰续果能如是乃忠于所事也何罪之有朕为天下主肯教人杀忠臣乎谟还报元宗乃下令数觉前后罪恶贬饶州安置使杀于路
　　李徴古宜春人也升元末第进士时宋齐邱广树党与以张声势徴古常出入门下保大中与陈觉同掌机宻淮甸兵起刘彦贞败死人心恼惧元宗叹曰吾家国一至于此因泣下徴古曰陛下当以兵力拒敌泣有何益杯酒过量耶乳保不至耶元宗变色左右皆战栗徴古亦自若又与陈觉乗间言社稷祸在朝夕请陛下燕居深宫国事尽付宋齐邱以纾防乱元宗以戎事未戢隠忍不发及画江罢兵钟谟至自京师判尚书兼三省之政权势特甚尤切齿齐邱党与常曰人臣窥国理不可容及陈觉奉使中原欲矫世宗之命杀严续谟乞复使周覆实其事齐邱党与遂败贬徴古洪州杀之
