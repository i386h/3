<!-- { "loadSidebar": true } -->
　　报徳王安胜族子大文据金马渚谋复故国王遣将讨平之以其地为金马郡是战也柰麻骤福之子弟监逼实将行语其妻曰二兄夫果骤徒既死王事吾何独畏死茍存及战独出奋撃数十人而死又级餐盘屈之子歩骑监令尝以名节自许及至椵岑城贼将结阵待之诸将皆引退令独曰临阵无勇礼经所诫遂赴敌力鬭死
　　史臣曰罗俗以进死为荣退死为辱死于王事者曰贵山曰箒项曰赞徳父子曰奚论曰讷催曰东所曰竹竹曰丕宁子父子曰金歆运曰秽破曰狄得曰宝用那曰盘屈曰官昌曰匹夫曰阿珍含曰素那曰金令曰逼实曰骤徒曰夫果曰脱起曰仙白曰悉毛此其章章者也百济之亡只有阶伯髙丽之亡无一死节者安能敌新罗哉至于新罗之亡效节不屈者王子一人而已谁曰国家之兴丧不系于忠节之有无乎
　　置州郡于百济旧地
　　赐文武官僚田有差
　　王置燕居引薛聦曰子有异闻为我陈之聦乃设花王蔷薇白头翁之説以讽之
　　其畧曰昔花王之始来也有一佳人名曰蔷薇朱顔玉齿鲜妆靓服愿荐枕于香帷又有一丈夫名曰白头翁布衣革带戴白持杖伛偻而来曰不识王有意乎王曰丈夫之言亦有道理而佳人难得如之何丈夫曰凡为君者莫不亲近老成而兴昵比妖艳而亡然而妖艳易合老成难亲是以夏姬亡陈西施灭呉孟轲不遇以终身冯唐郎潜而皓首自古如此吾其奈何王谢曰吾过矣
　　王曰请书之以为诫
　　聦字聦智父元晓为沙门淹该佛书既而反本自号小生居士娶瑶石宫寡夫人生聦聦生而明鋭既长博学能以方言解九经义训导后生又善属文
　　沙餐任强首卒强首始以文辞显用请唐兵平丽济之时其徃复文辞皆出其手文武王以其功特授沙餐及卒其妻乏食欲还乡里王赐租辞曰夫在之时受国恩多矣今縦未亡岂敢再辱厚赐不受而去
　　王薨【在位十一年】太子理洪立
　　孝昭王
　　讳理洪神文王子母神穆王后金氏　唐嗣圣九年
　　金仁问卒于唐
　　仁问七入唐宿卫凡二十二年
　　王薨【在位十年】王无嗣立王弟隆基
　　圣徳王
　　讳隆基后改讳兴光　嗣圣十九年
　　王亲制百官箴示羣臣
　　唐以大祚荣为渤海郡王及卒私諡曰髙王子武艺立渤海本栗末靺鞨祚荣父乞乞仲像保大白山东祚荣嗣骁勇善骑射髙句丽余烬稍稍归之乃建国号震国地方千里胜兵数万颇知书契尽得扶余沃沮卞韩朝鲜之地至后孙仁秀开大境宇有五京十二府六十二州遂为海东盛国至景哀王时契丹攻灭之以为东丹国其世子及大臣等皆降于髙丽
　　改详文司为通文博士掌词命又始造刻漏置刻漏典博士又置典祀典属礼部
　　太监守忠回自唐上文宣王十哲七十弟子画像置太学
　　王薨【在位三十五年】王教百官进言屡遣使如唐输欵廵问髙年给租赈民諡曰圣徳太子承庆立
　　孝成王
　　讳承庆圣徳王第二子母炤徳王后　唐开元一十六年
　　唐宗遣赞善大夫邢璹吊祭前王初帝谓璹曰新罗号为君子国颇知书记宜演经义使知大国儒教之盛又以国人善碁诏以参军杨季鹰为副璹到国献道徳经
　　王以伊餐信忠为中侍
　　初王在潜邸尝与信忠围碁于栢下谓不相负有如此栢未防即位録功臣而遗信忠信忠作歌贴栢栢忽枯王怪使审之得歌大惊召赐爵栢乃苏
　　六年王薨无嗣弟宪英立以遗命烧柩于法流寺散骨东海
　　景徳王
　　讳宪英　唐天宝二年
　　以伊餐金思仁为上大等思仁以灾异屡见上疏极论时政得失
　　旌孝子向徳门号其地孝家里
　　向徳父母饥病滨死刲髀肉食之又母发痈吮之
　　改新执事省中侍为侍中又置国学诸业博士助教幸太学命博士讲尚书
　　遣使朝帝于蜀
　　时宗避禄山乱幸蜀
　　使泝江至成都帝亲制十韵诗手札赐王
　　置九州分统郡县
　　前此分十道
　　改郡县名
　　以沙伐州为尚州防良州为良州菁州为康州汉山州为汉州首若州为朔州西州为溟州熊川州为熊州完山州为全州武珍州为武州
　　又改官号
　　始置贞察一员紏正百官
　　大雷电震佛寺十六所又震真平王陵
　　大奈麻李纯弃官为僧累徴不至创断俗寺居之闻王好乐诣宫门极谏王为之停乐引至正室论説数日二十三年王薨王存问鳏寡孤独赐谷老疾纳忠諌定州号太子干运立
　　惠恭王
　　讳干运母满月夫人金氏　唐代宗永泰元年
　　两日并出又三星陨宫庭相击其光如火
　　遣金岩聘日本
　　岩庾信后裔也性聦敏少入唐宿卫间就师学隂阳家术而还尝守良康汉三州所至尽心抚字至是聘日本其王欲留之防唐使髙鹤林来相见懽甚以为大国所知遣还
　　金庾信墓前风忽起至始祖陵尘雾暗防不辨人物若有哭泣悲叹之声王惧致祭谢过
　　始立五庙
　　味邹王大宗王文武王并祖称为五庙一年六祭以味邹王为金氏始祖大宗王文武王平丽济有大功徳为不迁之主
　　王幼冲嗣位母后临朝及壮淫于声色廵逰无度纲纪紊乱灾异屡见伊餐志贞因聚众作乱上大等金良相与伊餐敬信举兵讨志贞王与后妃为乱兵所害良相自立为王
　　宣徳王
　　讳良相柰勿王十世孙
　　五年王薨国人立敬信为王
　　元圣王
　　讳敬信柰勿王十二世孙　唐徳宗贞元二年
　　大舎武鸟献兵法十五卷花铃圗二卷
　　始定读书出身科
　　前次但以射选人至是改之
　　十三年王薨遗命烧柩太子俊邕立
　　昭圣王
　　讳俊邕元圣王孙　贞元十五年
　　时有金生者父母防不知世系自幼能书平生不攻他艺好佛隐居不仕年逾八十犹操笔不休行草皆入神
　　髙丽洪灌入宋以金生行草示翰林杨球李革二人曰天下除右军焉有妙笔如此哉赵孟頫防金生昌林寺碑曰字画深有典刑虽唐人名刻未能逺过之
　　梁悦入唐宿卫徳宗幸奉天従难有功帝授赞善大夫及还王擢用为豆小守
　　二年王薨太子清明立【年十三叔父彦升摄政】
　　哀庄王
　　讳清明改重熈　贞元十六年
　　以兵部令彦升为上大等
　　创伽倻山海印寺
　　改五庙之制
　　始祖大王髙祖明徳王曾祖元圣王皇祖惠忠王皇考昭圣王为五庙别立太宗王文武王为二庙
　　帝遣使册王封太后叔氏为太妃
　　妃柰勿王后孙金胡叔女嫌于同姓以父名为氏
　　十年兵部令彦升弑王自立
　　宪徳王
　　讳彦升昭圣王弟　唐宪宗元和六年
　　王命顺天将军金雄元率甲兵二万应帝徴兵助讨唐叛臣李师道
　　上大等忠恭坐政事堂注拟请托坌至忠恭莫能举措感疾而退医诊云病在心须服龙齿汤遂杜门不接賔客侍郎禄真徃见曰今公私爱憎不得其正取舎是非乱其心志岂独害于国事为之者亦病矣若当官清白莅事恪恭货贿请托不得行黜渉予夺必以公则国家和平虽谈自乐可也又何区区于服饵徒自费日废事为哉忠恭谢医朝王曰臣闻禄真之言同于药石岂止饮龙齿汤而已哉王悦使告太子太子入贺
　　命牛岑太守白永发汉山北诸州郡人一万筑浿江长城三百里
　　熊川州【即今公州】都督宪昌以父周元不得立
　　宣徳无嗣羣臣欲立周元因水涨不及渡乃立敬信周元退居溟州
　　举兵叛王遣一吉餐张雄等讨之宪昌自杀子梵文与髙逹山贼寿神攻北汉山州都督聦明擒诛之
　　十八年王薨太子秀宗立
　　兴徳王
　　讳秀宗改景徽宪徳弟王无嗣以为太子　唐文宗太和元年
　　大亷自唐还得茶种来命植智异山
　　以张保臯为清海镇大使保臯小字弓福入唐为徐州小将后归国请镇清海以御中国冦钞人王与卒万人镇之
　　赐孝子孙顺家一区给米五十硕
　　顺牟梁人父没家贫佣作以养母有小儿尝夺母食掘醉山北郊欲埋儿得石钟惊怪将儿与钟还悬而撞之声闻王宫有是命
　　以金阳为固城郡太守寻拜中原大尹武州都督其祖宗基父贞茹皆为将相
　　十一年王薨无嗣其堂弟均贞及堂弟之子悌隆争立金阳与均贞子祐徴等奉均贞为王入积板宫以族兵宿卫悌隆党金明等来围阳突围潜出均贞遇害明等立悌隆
　　僖康王
　　讳悌隆元圣王孙　唐文宗开成元年
　　三年金明【忠恭子】弑王自立
　　金阳奉祐徴祐徴惧祸徃依张保臯起兵清海镇讨金明张保臯以兵五千授其友郑年年能行水底五十里不噎与保臯角勇臯差不及俱入唐为小将保臯还国镇清海年失职饥寒徃依保臯徃助之阳等昼夜兼行至逹伐丘明遣兵拒之战大败奔入月逰宅兵士追斩之諡闵哀立祐徴
　　权近曰金明初辅不正立以为君又従而弑之必讨之罪也若祐徴金阳则初能辅正终能讨贼不君悌隆况君金明乎能讨君父之贼以明臣子之义亦足嘉矣
　　神武王
　　讳祐徴元圣王孙均贞之子　开成四年
　　元年王薨太子庆膺立
　　文圣王
　　讳庆膺　开成五年
　　三日并出
　　杀清海镇大使张保臯先是王闻保臯怨王不纳女神武王以保臯女配子至是王欲纳之羣臣以海岛人女不宜纳王从之据镇叛王遣刺客阎长杀之罢镇徙其人于碧骨郡
　　侍中金阳卒
　　史臣曰新罗人物英雄豪杰莫如金庾信明白正大莫如金阳
　　十八年王薨弟谊靖立
　　宪安王
　　讳谊靖　唐宣宗大中十一年
　　四年王薨无嗣壻膺亷立
　　王尝宴羣臣临海殿膺亷以王族与宴王欲试其志问曰汝见异人乎曰尝见三人一勲阀子弟而不先人一家富而被服不侈一势荣而骄气不形王遂以长女妻之是为宁花大人
　　景文王
　　讳膺亷僖康王孙　唐懿宗咸通三年
　　十四年王薨太子晸立












　　朝鲜史畧卷三
　　钦定四库全书
　　朝鲜史畧卷四
　　新罗纪
　　宪康王
　　讳晸　唐僖宗干符三年
　　王出游鹤城【即今符山郡】还至海浦忽云雾晦防迷失道路祷于海神开雾因名开云浦有异人处容者竒形诡服诣王前歌舞从王入京又有四人诣驾前歌舞其歌有智理多都都破等语
　　谓以智理国者多逃而都邑将破故歌以警之时人不知反以为瑞
　　王燕羣臣于临海殿酒酣鼓琴左右各进歌词
　　崔致逺奉帝诏还自唐
　　致逺沙梁部人年十二随海舶入唐寻师力学至十八登第调溧水县尉迁侍御史内供奉髙骈讨黄巢辟为従事其表状书啓多出其手黄巢见檄书不觉下牀由是名振及东还王留为侍读致逺欲展所蕴而被疑忌不能容出为太山富城等郡太守真圣女主时疏陈时务主嘉纳之以为阿餐致逺东还值世乱无复仕进意自放山水间庆州南山刚州氷山陜州清源寺智异山双溪寺合浦县月影台皆其逰玩之所挈家隐伽倻山与母兄浮图贤俊及定师结为道友以终老
　　十二年王薨王性聦敏看书一览輙诵弟晃立
　　定康王
　　讳晃　唐僖宗光啓元年
　　四年王薨无嗣女弟曼立
　　真圣女主
　　讳曼定康王之女弟　唐僖宗文徳元年
