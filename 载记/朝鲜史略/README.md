<!-- { "loadSidebar": true } -->
　　钦定四库全书　　　　　史部九
　　朝鲜史略　　　　　　　载记【附録】
　　提要
　　【臣】等谨案朝鲜史略十二卷一名东国史略不着撰人名氏乃明时朝鲜人所纪其国治乱兴废之事始于檀君终于高丽恭让王王瑶自新罗朴氏以前稍略而高丽王建以后则皆编年纪载事迹颇具其称李成桂李芳逺为太祖太宗乃其臣子之词又间附史臣论断及厯年图等书葢郑麟趾高丽史仿纪传之体而此则仿编年之体者故其国中两行之钱曽读书敏求记以其于王氏遗臣郑梦周等欲害李成桂事不没其实称为良史今观其序事详略虽不能尽合体要而裒辑遗闻颇为赅具读列史外国传者亦可以资参考焉乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　朝鲜史略卷一
　　檀君
　　东方初无君长【只有九种夷】有神人降于太白山【在今寜邉府即妙香山】檀木下国人立为君
　　唐尧二十五年戊辰
　　国号朝鲜
　　在东表日出之地故曰朝鲜索隠曰以有汕水故名
　　都平壤徙白岳后入阿斯达山【今九月山】为神是为檀君名王俭古纪云礼君与尧并立至商武丁八年为神夀四千十八然权近应制诗曰传世不知几厯年防过千葢传世厯年非檀君夀也
　　箕子
　　周武王克商箕子率中国人五千入朝鲜武王因封之都平壤是为后朝鲜教民礼义田蚕织作设八条之教相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所售
　　其民终不相盗无门戸之闭妇人贞信不淫辟饮食以豆有仁贤之化其后子孙稍骄虐燕乃攻其西满潘汗为界朝鲜遂弱至四十代孙否属于秦子准立为衞满诱逼浮海南奔
　　衞满
　　燕人衞满因卢绾乱【汉高祖时燕王绾乱】亡命来渡浿水【即今大同江】诱逐箕准据王俭城【即今平壤】仍号朝鲜至孙右渠不奉汉诏武帝遣公孙遂灭之
　　四郡
　　汉武帝讨右渠分其地为乐浪【平壤】临屯【东□县今江陵】菟【东沃沮城今咸镜地】真蕃【雷县】
　　二府
　　汉昭帝以平那菟郡为平州都督府临屯乐浪郡为东府都督府
　　三韩
　　马韩【今全罗地】箕准避衞满浮海居韩地金马郡【今益山郡】号韩王其民土著知蚕桑作绵布性勇悍居处作土屋其戸向上统国五十四后百济王温祚并之
　　自箕子至亡一千余年
　　辰韩【今庆州】秦亡人避入韩韩割东界以与之常用马韩人作主地宜五谷俗饶蚕桑善作缣布乘驾牛马男女有别行者让路统国十二
　　弁韩【弁一作卞今平壤】立国于韩地不知其始祖年代属于辰韩亦统十二国
　　权近曰后汉书以为卞韩在南辰韩在东马韩在西其谓卞韩在南者盖自汉界辽东之地而云耳非谓卞韩在辰马二韩之南也崔致逺因谓马韩丽也卞韩百济也误矣
　　三国
　　新罗始祖赫居世立
　　汉宣帝五鳯元年
　　初高墟村长苏伐公得大卵于萝井林间剖有婴儿养之岐嶷夙成六部异之
　　朝鲜遗民居东海滨分为六村或曰六部
　　共立为君号居西干【方言王也】都辰韩地国号徐罗伐以朴为姓
　　俗以瓠为朴所剖卵似瓠故姓之
　　立阏英为妃
　　初龙见于阏英井右脇生女老妪养之以井名之
　　妃能内辅人谓之二圣王巡抚六部劝督农桑不伐马韩之丧使民敬让乐浪来侵见夜戸不扃服其有道引兵退东沃沮称为圣人
　　沃沮在丽之东北连挹娄南接濊貊人性强勇今咸镜地
　　遣使献马卞韩以国来降
　　权近曰罗祖阏英之生皆怪而不常岂非海隅之地有生之众淳朴无知间有一为诡説者举皆信而神之以传后世也
　　高句丽始祖朱防立
　　汉元帝建昭二年新罗始祖二十一年
　　先是东扶余王金蛙
　　扶余王解夫娄老无子求嗣祭山川所御马至鲲渊见大石相对而泪转石有小儿金色蛙形喜而养之名曰金蛙及长立为太子
　　得河伯女栁花于太白山南优渤水【在今宁邉府】幽于室中为日影所炤而娠生一卵蛙欲剖之不能母裹置暖处有男子破殻而出骨表英伟七歳自作弓矢无不中名为朱防
　　扶余俗谓善射者为朱防
　　蛙七子忌欲杀之朱防乃与乌夷陜父摩离等行至掩防水无梁祝曰我天帝子河伯外甥今日逃乱追者将及奈何于是鱼鼈成桥得渡桥解追兵不及至毛屯谷遇三贤
　　麻衣衲衣水藻衣
　　俱至卒本扶余【今成川府】其王无子妻以女生沸流及温祚王薨朱防嗣自称高辛之后国号高句丽因姓高时沸流水上松壤国王以国来降封为多勿侯
　　丽语复旧王为多勿
　　又灭荇人国
　　在太白山东南即今三陟府
　　及北沃沮
　　一名置沟娄北接挹娄挹娄在不咸山北东滨大海多山险人多勇力土气寒常居穴弓长四尺矢用楛青石为镞古之肃慎氏国也
　　高句丽王母栁花卒于东扶余其王金蛙以太后礼葬之立神庙
　　高句丽王朱防薨【号东明王】太子利立移都国内【即今义州】又筑尉那岩城
　　朱防在扶余娶礼氏有娠朱防去后乃生有竒节善弹丸误中汲妇盆以无父被骂问于母知父所在搜柱下得父所遗剑持徃卒得见王王以所藏断剑合之果验乃立为太子
　　新罗遣瓠公聘于马韩韩王让之瓠公对曰我国自二圣肇兴人事脩天时和仓庾充实人民敬让辰韩卞韩乐浪倭人无不畏怀而犹谦虚遣下臣脩聘反怒劫之何耶韩王欲杀之左右谏乃聴还瓠公本倭人初以瓠渡海来故号焉
　　百济始祖温祚立
　　汉鸿嘉三年罗始祖四十年
　　父高句丽王朱防以在东扶余时所娶礼氏女子利为太子温祚与兄沸流恐不相容南行沸流居弥邹忽【今仁州府】温祚都河南慰礼城【今稷山县】国号百济
　　初以鸟干等十人从行故号十济后以百姓乐从改百济
　　后徙南汉山城【今广州】又徙南平壤城【今汉京】以扶余为氏系出扶余故云
　　沸流以其都水土咸湿不能居到慰礼见宫室之盛惭愤死
　　百济患靺鞨来侵
　　靺鞨在不咸山北与北沃沮相接古肃慎氏国即今野人善冦钞三国并被其侵
　　以族父乙音有智识为右辅委兵事及卒以解娄代之神识渊奥年过七十膂力不愆
　　百济王都有老妪化为男
　　百济遣使马韩告迁都汉山仍定疆域北至浿河南限熊川西穷大海东极走壤
　　百济王立东明王庙及国母庙
　　史臣曰百济与高句丽自别为宗立东明之庙则不当配以他国之母而别祀其母也
　　百济汉城人家马生牛一首二身
　　日者曰牛一首二身者大王并邻国之应也王喜遂有并吞辰马之志
　　新罗王赫居世薨【在位六十一年】太子南解立【汉元始四年】号次次雄
　　或云慈充方言巫盖神而敬畏之称
　　新罗有昔脱解者身长九尺风神秀朗智识过人精专学问兼通地理王妻以女以为大辅委以军国政事多婆那国王娶女国女生大卵置椟中浮海至阿珍浦老妪开椟有儿养之以椟来时有鹊随鸣省鹊以昔为姓以解椟而出名脱解
　　倭侵新罗邉郡
　　自此屡犯邉郡
　　高句丽王迁都尉那岩城太子解明不随恃强力结怨邻国
　　解明留都黄龙国王赠强弓解明对其使弯折之
　　王赐死太子曰父命不可逃乃徃砺津原以枪插地走马触枪死【年二十一】王莽高句丽兵伐胡王不欲从莽遣严尤击之降封王为下句丽侯
　　高句丽王利薨【天鳯五年】号琉璃明王太子无恤立以乙豆智为左辅
　　高句丽王北伐扶余北溟人怪由道请从征拔剑大号直进斩扶余王带素其季弟【皆金蛙之子】自立为王移都曷思水滨从弟率国人来降赐姓络氏
　　皆有络文故也
　　新罗王南解薨遗命朴昔以年长相袭太子儒理立汉更始二年
　　号尼师今
　　儒理让于昔脱解曰智人多齿以儒理多齿立之尼师今方言齿理也
　　百济始祖温祚薨太子多娄王立
　　汉建武四年
　　新罗分六部为二仍赐姓
　　李崔孙郑裴薛
　　二部有会苏曲
　　王女每年自七月既望率部内女子会六部庭绩麻夜分罢至八月十五日校功负者置酒谓之嘉俳作会苏曲歌之
　　新罗改官制置十七品
　　曰伊伐餐曰伊尺餐曰迎餐曰波珍餐曰大阿餐皆授直骨王族曰阿餐曰一吉餐曰沙餐曰级伐餐曰大柰麻曰柰麻曰大舍曰舍知曰吉士曰大乌曰小乌曰造位
　　高句丽王以贪暴废沸流部长仇都逸茍焚永为庶人举邹勃素代之三人诣堂下谢罪勃素曰人孰无过过而能改则善莫大焉仇都等感愧不复为恶
　　高句丽王元妃恐王子好童以爱夺嫡谮无礼王疑之或劝自释曰我若释之是显母之恶贻父之忧遂伏剑死
　　百济始种稻
　　驾洛国【即今金海府】始祖金首露立
　　汉建武十九年
　　初九千酋长
　　驾洛无君臣位号有九千各总众为酋长
　　得金合于龟峯开视之有六金卵皆化为男竒伟长大众推始生者为主姓金氏
　　因金卵为姓
　　以始见名首露国号大驾洛
　　又称伽倻
　　余五人各为五伽倻主
　　曰阿罗伽倻曰古宁伽倻曰大伽倻曰星山伽倻曰小伽倻驾洛后改金官
　　汉遣兵伐乐浪以其地为郡县萨水以北属汉
　　高句丽王无恤薨号大武神王王拔怪由举豆智以贪鄙斥仇都以知能褒勃素征盖马灭乐浪扶余奔窜而自避勾茶畏威而来降然信内防杀贤子好童惜也太子解忧幼王弟解邑朱立
　　建武二十年
　　高句丽王解邑朱薨号闵中王前王太子解忧立建武二十四年
　　暴戾不仁不恤国事坐必借人卧则枕之人或动摇辄杀之有谏者射之百姓多怨
　　杜鲁弑之号慕本王【在位六年】
　　国人迎琉璃王子再思之子宫立之
　　建武二十九年
　　是为太祖王
　　新罗王儒理薨王存问鳏寡孤独赈老病隣国人闻而归之者众然从父乱命卒传之昔氏非贻谋燕翼之道也【在位三十四年】
　　昔脱解立
　　汉中元二年
　　南解王婿也史臣曰新罗朴氏为王者十昔氏为王者八金氏为王者二十八是新罗者金氏之新罗非朴昔之新罗岂不由于南解之乱命儒理之处不得宜乎
　　以瓠公为太辅遣宗戚朴【阙】分理州郡号州主郡主新罗王得阏智【小儿之称】养为子姓金氏
　　初王夜闻金城西始林间有鸡声遣瓠公视之有小金椟挂树梢白鸡鸣于下开椟视之有小儿王喜养为子名阏智姓金氏改始林为鸡林因以为国号权近曰奸人见王以神异得国故亦神异其子行诈而盗国如黄歇吕不韦之尤者也
　　百济王多娄薨【在位四十年】
　　太子已娄立
　　新罗脱解王薨王以南解之婿不当立而立又惑金椟之説使重器卒归之金氏然传于儒理之子则善矣【在位二十四年】
　　婆娑王立
　　儒理王子　汉章帝建初五年
　　王节俭爱民劝农桑练兵甲问高年赐谷分遣十人亷察州郡有不勤职事者黜之筑月城移都之在位三十三年薨
　　太子只摩立
　　汉安帝永初六年
　　高句丽王与濊貊袭汉菟
