<!-- { "loadSidebar": true } -->
　　之氐公夀之子擢第拜正言持论公正与李资谦为族亦不相比风标英雅秉心寛厚文章政事为一时之杰然吝啬财贿父没不分弟妹家奴肆横不能禁制
　　二十四年王疾大渐传位于太子晛薨太子即位史臣曰仁宗幼冲即位使奸防扈毒流三韩又深信浮屠贻害生民惑于妙清等隂阳之説卒致西都之反逆盖以天性一于慈爱优防不断故耳然其不喜逰宴减省宦竪恭俭以饬身诚信以交隣虽古帝王何以加焉













　　朝鲜史畧卷六
<史部,载记类,朝鲜史略>
　　钦定四库全书
　　朝鲜史略卷七
　　髙丽纪
　　毅宗庄孝王
　　讳晛字日升仁宗子母恭睿太后任氏
　　元年
　　宋绍兴十七年　金皇统七年
　　八月夜虎入大明宫
　　王御西楼观击毬
　　或自击日以为常
　　禁亲族相婚
　　三年
　　金海陵王天徳元年
　　政堂文学尹彦頥卒
　　彦颐少登科工文章甞作易觧传于世晚年酷嗜佛法请老退居坡平自号金刚居士甞与僧贯乗为空门友
　　中军兵马使奏古制天子六军大国三军次国二军小国一军请改五军为三军从之
　　四年平章事髙兆基左迁为左仆射
　　金存中用事兆基屈已偷合为谏官所劾左迁
　　五年侍中致仕金富轼卒谥文烈富轼丰貌硕体面黑目露以文章名世再掌礼闱以得士称
　　宋使徐兢来富轼为接伴兢见富轼善属文通古今乃着图经载富轼世家又图形归奏天子镂板以传名振天下
　　枢宻院知奏事郑袭明卒
　　袭明迎日县人倜傥竒伟力学能文以乡贡擢第王为太子仁宗欲废之而立次子袭明为东宫侍读尽力调护故得不废久居谏职有诤臣风仁宗临薨谓太子曰治国须听袭明之言及王即位自以先朝顾托知无不言王惮之金存中等日夜短之袭明揣知王意仰药而死
　　宰相崔惟清文公元庾弼等率谏官王轼等伏阁请曰郎中郑叙交结大宁侯【王弟暻也】邀致宴乐宦者郑諴以私怨谋陷台谏
　　初于内宴諴带犀台官使吏取之諴怨之诱闵夀开诬告台省怨王谋推大宁侯
　　乃罢諴杖流叙于东莱叙将行王谓曰今日迫于朝议行当召还既流召命久不至乃抚琴作歌词极凄惋自号亭后人名其曲曰郑亭
　　后移配巨济郑仲夫用事召还
　　叙性轻薄有才艺其妻任氏乃任太后族也
　　八年
　　金贞元二年
　　更定科举法
　　初塲迭试论筞中塲试经义终塲试诗赋又国学生考以六行积十四分以上者许且赴终塲不拘其额又除三塲连卷法
　　水原吏崔娄伯者年十五父尚翥为虎所食即何斧斫之刳其腹取父骸肉以葬盛肉于瓮埋川中庐墓服阕尽食之后登第仕至起居舍人
　　十年
　　金正隆元年
　　少保金存中卒
　　存中性聪慧有诗名与郑諴相结用事大张威福财累钜万
　　安定公任元厚卒
　　初名元凯器宇宏深风采严重博通经史为宰相勤俭清白判吏部铨注甚公不信托请人服其明
　　十一年幸国清敬天两寺有司以行在所狭隘请去史官王曰史官记予言动不可暂离也
　　史臣曰毅宗之为君失徳滋甚假使惧直笔而欲去史官为左右者当援古证今力陈其不可今乃先意导之欲去史官何也欲逃奸谀之诛得乎
　　迁太后任氏于普济寺流弟大寕侯暻于天安府贬崔惟清为忠州牧史
　　王素信圗防不友诸弟宻谕台谏劾大寕侯恐太后先迁之
　　以宦者郑諴权知閤事祗候知御史台事李公升等不署告身王怒皆贬黜
　　史臣曰宦寺与于搢绅之列古无其制王以乳媪之故溺于私爱既授朝官又督告身何也由是阉人日盛若王光就白子端辈相继用事蔽塞聪明宰相台谏畏威胁势缄黙不言终致普贤之变
　　筑东离宫城
　　以故大臣第宅为宫又毁民家五十余区多作亭榭
　　遣金柔立往审羽陵岛
　　柔立回奏云岛中有大山下有村落基址七所有石佛铁钟石塔多生柴胡石橘然土多岩石民不可居寝其议
　　御史中丞吴中正死
　　中正起自胥吏严烈诡随要结贵近能为祸福时崔褒偁亦强狠疾不附已知中正依阿报恩讐故荐为是职未几死
　　十二年门下侍郎平章事致仕梁元俊卒
　　元俊出自胥吏甞与谏官论郑諴坚执不变时议重之性清俭纯直终始一节不事产业不通餽谢门巷萧然初守光州妻事姑不谨黜之妻子号哭乞哀终不许至使其妻独还人或讥其不仁
　　右仆射申淑弃官归田里
　　淑髙灵县人博学经书以清俭忠正著名
　　十七年
　　宋隆兴元年　金大定三年
　　左正言文克谦上疏言宦者白善渊专擅威福与宫人无比为丑行
　　无比得幸于王生三女九男
　　术人荣仪左道取媚于上常侍崔褒偁职掌权要势倾中外贪墨无厌请斩善渊无比黜荣仪罢褒偁以谢一国疏中又及宫禁帷薄之事王怒焚其疏贬克谦为晋州判官
　　初无比壻崔光钩为録事谏官不署告身王召谏议李知深尹麟瞻等督署之皆唯唯而退有人嘲之曰莫説为司谏无言是正言口吃为谏议悠悠何所论至是克谦作疏知深等又不连署克谦贬后视事自若又有人诵宋人并游英俊顔何厚之句议之
　　十八年冬十一月隂雾四塞行者失路太史奏五行志曰雾者众邪之气连日不觧其国昏乱又曰雾起十步外不见人是谓昼昏占曰破国王者出入起居不可无常今陛下处非其位任非其人明堂久旷而不居天灾可惧而不省移徙无常号令不时故有此异王竟不悟十九年幸观澜亭
　　初吏部侍郎韩靖别创佛宇于仁济院中内侍侍郎金敦中待制金敦时重创观澜寺内宦郑諴创奉灵寺并为王祝厘之所王屡幸靖等争相务侈观玩以悦之城东沙川龙渊寺南有石壁数仭峭立临川曰虎岩流水停滀树木蓊蔚命构亭其侧名延福竒花异木列植四隅与宰侍屡宴于此
　　二十一年杀大宁侯暻家僮罗彦有成黄益
　　王以燃灯如奉恩寺夜还至观风楼承宣金敦中马素不调闻钲鼓声益惊触一骑士矢房矢跃出落辇傍敦中不自首王惊愕以为流矢疾驰还宫于是逮捕络绎疑有成等所为鞫问深刻有成等诬服斩之及有成妻百官称贺
　　幸众美亭
　　亭在清寕斋南麓初是亭之役也有一卒贫甚不能自给役徒共分饭一匙食之一日其妻具食来饷且曰宜召所亲共之卒曰家贫何以备办将私于人而得之乎岂窃人所有乎妻曰貌丑谁与私性拙安能盗但剪髪买来耳因示其首卒呜咽不能食闻者悲之
　　王驰马至獭岭茶院从臣皆莫及王独倚院柱谓侍者曰郑袭明若在吾岂得至此
　　史臣曰毅宗轻佻无人君之度即阼二十余年荒滛怠忽不仁不义习与性成不可救药幸而天诱其衷追念袭明悔心萌而善端已露茍有一二忠正之臣因其牖而开导之不至于终迷不复矣
　　二十二年
　　宋乾道四年
　　耽罗贼良守等谋反安抚使赵冬曦讨平之
　　二十四年春正月朔御大观殿受贺王自制臣僚贺表史臣曰世之称人主华藻浮靡者必以陈后主隋炀帝为首然不过与臣下赋诗争能而已至于自撰表赞徳则虽二主亦未尝然为之毅宗之失于兹甚矣
　　以内侍黄文荘为国子博士直翰林院
　　王幸延福亭时羣臣皆占所见之物为嘉瑞蓬艾三茎生于庭以为瑞华文庄见水鸟指为鹤作诗赞之王称叹欲拜正言以年少改拜是职
　　庚寅八月王幸普贤院武臣郑仲夫李义方李髙等反大杀扈从文官宦寺等遣兵尽杀留都文官以王还宫王荒滛不恤政事承宣林宗植起居注韩頼怙宠傲物蔑视武士仲夫等愤激因王自兴王寺幸普贤院矫旨聚军杀宗植等金敦中在途闻乱佯醉堕马而逃頼匿御床下髙等胁出杀之承宣李世通等凡扈从文官及大小臣僚宦寺皆遇害唯承宣卢永醇以兵家子免仲夫等选骁勇人往杀留都宰臣崔褒偁许洪材金敦时李知深等五十余人敦中匿绀岳山仲夫挟宿怨搆之急其奴重赏来告之按捕杀之敦中临死叹曰流矢之变祸及无辜今日之及宜矣
　　迎王弟翼阳公皓即位
　　初崔汝谐梦太祖授笏于皓至是果騐
　　放王于巨济县太子于珍岛县杀太孙释文克谦为承宣
　　普贤之乱克谦闻乱逃匿追迹获之诸将素闻其名不杀囚之
　　文臣李公升等多頼以免武臣亦倚之多咨访故事毅宗性轻佻喜文藻好击毬多作池台亭榭与文臣许洪材金敦中敦时李复基韩頼辈比狎游幸沉滛诗酒日以继夜侍卫武士饥困痛切骨髓卒及于乱
　　明宗光孝王
　　讳皓字之旦毅宗母弟
　　元年
　　宋乾道七年　金大定十一年
　　李高与僧脩惠等谋反伏诛
　　髙有非望之志及元子冠将宴于丽正宫髙招致恶少斩马飨之将作乱金大用之子为髙驱使者闻其谋以告义方素恶髙逼已即以铁椎击杀之
　　遣工部郎中庾应圭如金借作前王使上表告以让位金主曰废兄篡位造饰虚辞欺防上国合行天罚应圭辨对不屈不食五日立庭待命金主嘉其忠诚乃授回诏厚慰而送之仍遣完顔靖询问前王传位事故王称前王已避位出居他所病笃不能就位拜命路又险逺非使者所宜徃以故不得见前王王乃具前王表以附靖行
　　平章事徐恭卒
　　恭有胆畧善骑射为宰相益谦逊深疾文吏骄傲礼遇武人故不及庚寅之祸
　　宫阙灾
　　郑仲夫等恐有变闭紫城门不纳救火人殿宇悉焚王出山呼亭痛哭庾应圭诣景灵殿出五室祖真又出中省国印
　　三年癸巳八月东北面兵马使金甫当起兵与韩彦国李敬直等讨郑仲夫李义方等谋复前王不克死之仲夫义方等复大杀文臣
　　史臣曰甫当起兵于东南慷慨发愤以讨乱逆救君父为己任其用心不可谓之不正矣其与敬直纯锡寅俊诸辈同奉前王以倡大义可谓名正言顺而事亦出于是者不幸而败至于杀身良可惜也
　　李义旼弑前王于庆州初金甫当起兵于东界与李敬直张纯锡栁寅俊裴允材韩彦国等合谋奉前王出居庆州仲夫等闻之遣李义旼等领兵趋庆州州人内应囚前王于馆义旼出之至坤元寺北渊拉脊骨裹以褥合两釜投渊中旋风卒起尘沙飞扬
　　寺僧有善泅者取釜弃尸尸出水涘有日乌鸢不食州户长弼仁等宻具棺奉瘗水濵初金使来相金敦中甚不差毅宗异之亦使人问曰寡人夀几何金使曰满朝老少之臣尽逝然后有临川之患及庚癸之乱老少文臣皆被害而王亦遇渊上之变其言果验
　　四年
　　宋淳熙元年
　　西京留守赵位宠起兵讨郑仲夫李义方檄召两界诸城岊岭以北皆应之平章事尹鳞瞻率三军至岊岭与战败绩西兵陷和州
　　即今永兴府
　　西北郡县皆陷后三年鳞瞻与将军杜景升徳秀等攻拔西城斩位宠
　　史臣曰位宠为君父讨贼可谓义举也但不于金甫当举义之时而逗遛失机其计误矣
　　中书侍郎平章事崔惟清卒
　　惟清昌原郡人平章事奭之子少孤嗜学经史子集靡不该通中第不求仕宦有荐举者即曰学未就固辞久之被荐直翰林院官至平章事庚癸之乱文臣皆被害而诸将素服徳望戒军士勿入其第期功之亲俱免尝撰李翰林集注及栁文事实镂板以传但好佛日诵经
