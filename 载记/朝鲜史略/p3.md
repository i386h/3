<!-- { "loadSidebar": true } -->
　　初讷只王弟卜好质高句丽未斯欣质倭及王立思见二弟闻防良州于朴堤上勇而有谋召问之堤上请行游徃説高句丽王与卜好同还又请囚家属诈为叛者入倭国倭人不疑使与未斯欣同处一日堤上使未斯欣潜还倭主怒堤上谕以祸福堤上言益抗倭主愈怒剥足皮刈芜葭使趋其上更问之荅如故乃烧杀之王闻之哀痛赠大阿餐使未斯欣娶其第二女王得见二弟置酒极欢作忧息曲堤上妻上鵄述岭望倭国恸哭而死仍为鵄述神
　　百济腆支王薨【在位十六年】
　　子久尔辛立
　　宋高祖永初元年
　　八年薨
　　子毗有立
　　宋元嘉四年
　　二十九年薨
　　子余庆立是为葢卤王
　　新罗教民牛车之法王亲养老于南堂赐谷帛有差新罗讷只王薨【在位四十二年】
　　子慈悲王立
　　宋大明二年
　　纳未斯欣女为妃
　　高句丽王巨琏自将攻百济杀其王余庆
　　初浮屠道琳应募伪得罪亡入百济王好碁琳曰臣碁颇入妙王召与碁果国手遂信昵之琳乃説王葺城郭脩宫室蒸土筑城作石椁葬父骨仓廪虚竭人民穷困琳逃还告之丽王伐百济围王都王死于兵
　　子文周立
　　宋元徽三年
　　移都熊津【即今公州】
　　耽罗国【即今济州】来献方物于百济
　　耽罗在南海中初无人物有三那人从地涌出长曰良乙那次曰高乙那三曰夫乙那一日三人猎海滨得石函开之有三女及诸驹犊五谷种遂分娶三女始播五谷养驹犊日就富庶或称耽牟罗
　　百济兵官佐平解仇弑其君文周立太子三斤年十三二年王命真老讨杀解仇三年王薨
　　东城王牟大立
　　宋升明三年　牟大文周王弟昆支子胆力过人善射
　　起临流阁于宫东高五丈又穿池置囿以养竒禽谏臣抗疏不报恐有复谏者闭宫门
　　新罗有百结先生者家极贫衣百结时人因号之慕荣启期之为人常以琴自随凡喜怒悲欢不平之事必于琴宣之歳将暮隣里舂粟其妻闻杵声曰人皆有粟可舂我独无何以卒歳先生仰天叹曰死生有命富贵在天其来也不可拒其徃也不可追汝何伤乎乃鼓琴作杵声以慰之世传为碓乐
　　新罗慈悲王薨【在位二十三年】
　　子炤智王立
　　九年始置邮驿市肆
　　十年幸天泉亭得乌衔书射琴匣王妃及内殿焚脩僧伏诛
　　王幸天泉有乌衔书来鸣得其书外面云开见二人死不开一人死日官奏云一人者君也王开视之书曰射琴匣王入宫射之果有人乃内殿焚脩僧王妃引与潜通者也皆伏诛自是国俗毎歳是日以糯饭祭乌又以龙马猪鼠之异毎于歳首辰午亥子日设祭禁百事谓之怛忉
　　高句丽长寿王薨【在位七十九年】
　　太孙罗云立是为文咨王
　　齐永明九年
　　新罗王纳捺已郡【即今荣州】女
　　初王幸郡郡人波路献其女碧花王不纳后追念屡至其第幸之路见老妪问曰国人以王为何如主妪曰众以为圣妾独疑之王幸波路女屡微服而行夫龙为鱼服渔者所制今王不自慎重此而为圣孰非圣乎王大惭潜匿其女纳宫中
　　是年冬王薨【在位十二年】
　　无嗣再从弟智大路立
　　齐永元二年
　　四年始定国号
　　新罗称王
　　前此或称新罗或称斯卢言新者徳业日新罗者网罗四方之意
　　禁殉葬
　　前此王薨殉以男女各五人至是禁焉
　　亲定州郡县以金异夫为阿琴罗州军主伐于山国【在溟州正东海岛名鬰陵】降之在位十五年薨諡智证
　　新罗諡法始此









　　朝鲜史畧卷一
　　钦定四库全书
　　朝鲜史略卷二
　　新罗纪
　　新罗原宗立是为法兴王
　　智证王元子　梁天监十一年
　　百济芍加弑其君牟太子余隆立
　　齐中兴元年
　　是为武宁王讨芍加诛之
　　高句丽文咨王薨【在位二十九年】太子兴安王立
　　梁天监十八年
　　是为安藏王在位十三年薨
　　弟寳延立
　　新罗颁律令始制百官公服
　　新罗高句丽百济三国并遣使朝梁
　　新罗始行佛法初讷只王时沙门墨胡子自高句丽至一善郡【即今善山府】郡人毛礼作窟室以居之至炤智王时有僧阿道者与其徒亦来毛礼家徃徃有信奉者至是王欲兴佛教羣臣皆曰僧徒议论诡异若从之恐有后悔近臣异次顿独曰佛法渊奥不可不信王以为异言下吏异次顿曰佛若有神吾死必有异及斩血从防处涌色白如乳众怪之不复毁佛
　　新罗以哲夫为上大等总知国事
　　百济移都泗泚【即今扶余县】国号南扶余
　　驾洛国王金仇衡降于新罗驾洛亡
　　自始祖至亡凡十王总五百二十年
　　新罗法兴王薨【在位二十七年】
　　王始建年号曰建元
　　自国初行中国年号南北朝分裂故也
　　立外官挈家之法
　　直兴王彡麦宗立
　　梁大同六年　直兴法兴弟立宗子
　　拜异斯夫为兵部令掌内外兵马事又选童男容仪端正者号风月主求善士为徒以励孝弟忠信
　　高句丽王寳延薨【在位十五年】是为安原王
　　太子平成立生而聪慧雄伟过人在位十五年薨太子阳城立
　　陈永定三年
　　是为平原王
　　新罗金居漆夫与百济兵撃取高句丽十郡以僧惠亮来王以亮为僧统始置百座讲会及八闗之法
　　初漆夫入高句丽诣亮聴法因欲觇丽国强弱亮曰汝容貌非常流恐见执宜速返漆夫将还亮曰子燕额鹰视他日必为将帅无贻我害漆夫与之相誓而来至是亮见于道左遂与之俱来
　　百济不知有侯景之乱遣使如梁朝贡使者至见宫阙残毁号泣端门外见者莫不洒泪
　　伽倻乐师于勤知国将乱携乐器入新罗王命法知阶古万徳等学乐
　　伽倻王嘉悉制十二琴命于勤造曲奏之名曰伽倻初晋人以七弦琴送高句丽丽人不知鼓之之法国相王山岳颇改其制以奏有鹤来舞遂称鹤琴又有王寳高者入地理山学琴五十年传续命得续命得传贵金贵金亦入地理山不出王恐琴道不传以伊餐允兴为南原守俾传其业允兴遣长清安清诣山中学之传其所秘飘风等三曲安传其子克宗克宗所制音曲有平调羽调
　　百济王明襛帅兵侵新罗军主金武功撃杀之諡曰圣子昌立
　　梁承圣三年
　　在位四十五年薨諡曰威徳
　　子季明立二年薨是为惠王
　　子宣立二年薨是为法王命博士李文真始脩国史子璋立风仪英伟志气雄杰是为武王
　　新罗王命脩国史
　　从伊餐异斯夫之请命大何餐金居漆夫等集文士撰之
　　新罗王命伊餐异斯夫讨大伽倻【即今高灵县】灭之
　　军副斯多舍年十六先入栴檀门立白旗异斯夫引兵临之遂灭其国王赏以良田及所虏三百口斯多舍以其田分与战士生口放为良人始与武官郎约为死友及武官死哭之恸七日亦死
　　新罗烈女际厚卒归白云
　　初一达官同里闬一时生男女男曰白云女曰际厚二家约为婚姻白云十五而盲际厚父母欲改聘李俊平际厚密语白云曰生同一辰约为夫妇久矣遂潜出从俱行山谷间为侠客所掠去白云之从金阐追杀侠客夺际厚以还事闻王赐三人爵
　　新罗王舍新宫为皇龙寺铸丈六像
　　初黄龙见其地因舍为寺有画工率居画老松于壁鸟雀徃徃飞入蹭蹬而落后画色漫漶寺僧丹青补之鸟雀不复至
　　新罗废源花置花郎
　　初简美女二人奉为源花一曰南毛二曰俊贞聚徒三百余人俊贞置酒劝南毛醉杀之其徒以告俊贞伏诛遂废源花更取美男子妆饰之名花郎或道义相磨或歌舞相悦邪正自见择而用之
　　新罗真兴王薨【在位三十七年】
　　王改元鸿济及末年剃髪被僧衣自号法云妃亦为尼子金轮立
　　陈大建八年
　　以伊餐金居漆夫为上大等委以军国事四年薨諡真智
　　太子铜轮子伯浄立是为真平王
　　王生而有竒相身体魁梧志识沈毅明达
　　新罗兵部令金后稷智证王之曽孙王好畋猎后稷切谏不见聴临死谓其子曰吾生不能匡救君恶虽死思有以悟君须瘗我于王游畋路侧其子从之他日王出畋中路若有声曰王毌去王顾问之从者曰来自后稷墓也仍陈临死之言王流涕曰夫子生而忠谏死而不忘其爱我深矣终身不复猎
　　新罗始置船府署
　　大监小监各一员
　　又置礼部
　　令二员与兵部令同位
　　调府
　　令二员一掌贡赋一掌车乘
　　高句丽平原王薨【在位二十三年】
　　太子元立是为婴阳王
　　隋开皇十年
　　新罗国西秋大水漂没人戸三万三百六十
　　高句丽伐新罗不克其将温达死于兵
　　温达容貌龙钟家甚贫常乞食养母平原王有少女好啼王戏曰长必归之温达及长将嫁高氏子女曰王者无戏言王怒曰从汝所适女出宫门至温达家温达见之疑其狐魅女备言之劝温达择国马病瘦弃者养之会王猎乐浪丘温达以所养马行其驰骋常在人前王知其实备礼迎之至是请伐新罗与罗军战于阿旦城下为流矢所中而死
　　新罗有大世者少有方外志甞曰在此山谷间以终则无异池鱼笼鸟吾将航海至吴越防师访道遂与友人仇漆自南海乘舟而去不知所终
　　百济使解讐攻新罗四城小监贵山箒项死之又陷椵岑城县令赞徳死之后其子金城幢主奚论又与百济兵战于椵岑城死之
　　新罗遣使如隋【帝大业八年】请师讨高句丽许之帝亲御师进至辽东丽兵阻水拒守命宇文恺造浮桥以度大兵左翊衞将来防儿浮海先至浿水遇丽兵撃破之乘胜造城下为伏兵所败大将军宇文述于仲文等与诸将又分九道而出会于鸭緑水西高句丽大臣乙支文徳诣其营诈降备观虚实而还述等进军至平壤城三十里见官军疲敝城又险固度难猝拔且战且行还至萨水隋军半济丽军自后撃其后军八军俱溃唯衞文升一军独全帝大怒锁繋述等引还文徳资质沉鸷有智数兼解属文
　　隋大业九年帝复攻高句丽辽东城二十余日不拔会杨感反书至帝大惧引军还及十年帝复欲伐幸涿郡亲御戎服次怀逺镇高句丽惧乞降因送斛斯政政素与感善闻感反不自安来奔
　　帝大悦班师
　　新罗大饥沙梁宫诸舍人盗分仓谷有剑君者独不受曰茍非其义虽千金岂可动心退诣近郎【即花郎】诸舍人恐言漏欲杀剑君而召之剑君欲徃近郎曰胡不白于有司曰畏我死而扺人罪所不忍也曰盍逃乎曰彼曲我直而反自逃非丈夫遂徃被毒死
　　高句丽婴阳王薨【在位二十九年】
　　异母弟建武立是为荣留王
　　唐武徳元年
　　新罗薛罽头随海舶入唐
　　罽头甞曰我国用人论骨品茍非其族虽有鸿材杰功不能自振我愿西游中华奋百世之略立非常之功至是入唐
　　后唐太宗伐高句丽自荐为果毅深入疾鬭而死帝然流涕脱御衣覆之赠大将军
　　新罗王遣舒等率兵攻高句丽娘臂城【今青州】丽兵逆撃罗兵兵失利舒子庾信为中幢幢主谓其父曰庾信平生以忠信自期临战不可不勇乃跨马突阵斩其将提首而来诸军因奋撃城遂陷
