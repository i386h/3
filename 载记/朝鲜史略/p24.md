<!-- { "loadSidebar": true } -->
　　禑初稍志于学李仁任池渊林坚味等不喜儒竟以珍玩导之
　　葬顺敬王后韩氏于懿陵
　　时韩畧自言我韩氏宗人也初韩氏卒我与韩氏族僧能祐火其尸收骨厝于奉恩寺松林乃于寺之北冈烧骨一缸备仪物移葬显陵之西轜车至十川桥祖奠将彻烧魂帛延及柩幄并爇仪物惟柩赖救得免时人怪之或云天火
　　辛禑三年　大明洪武十年
　　始行北元宣光年号
　　池渊欲娶故大司宪王重贵妻至其第重贵妻捽其胡批其颊曰宁死従汝乎遂奔告崔莹曰渊以妾有华屋故欲有之暴辱于妾公以清白闻故来告耳渊后与仁任有隙相积不平防渊门客结朋党自谓池门四杰金允升华之元李悦金承徳
　　且议仁任厚接北使停洪武年号之非仁任闻之以为诽谤朝政鞫流悦之元承徳于清州又嗾台谏劾允升朋党于是允升隂与渊谋去仁任仁任知其状与庆复兴白禑诛渊及允升益谦【益谦渊子】遣人斩之元悦承徳等于配所
　　遣前大司成郑梦周于日本
　　时朝廷忌梦周故遣之
　　始置火焰都监
　　从判事崔茂宣之言也时元焰焇匠李元与茂宣同里闬茂宣窃问其术使家僮数人私习试之建白于朝
　　庆尚道倭冦大炽守将不能御乃遣我太祖与金得斋等徃击之太祖并日而行与贼战于智异山相距二百许歩有一贼背立俯身手扣其臀示无畏心辱之太祖用片箭射之一矢而倒贼惊惧气夺即大破之余贼狼狈登山临絶崖露刃垂槊如猬毛官军不得上太祖令军中曰我马先登则汝登当随之遂观地势抜劒用刃背打马一跃而上军士或推或攀而随之贼坠崖死者大半遂奋击殱之后又击倭于海州大破之
　　辛禑四年　大明洪武十一年
　　郑梦周至自日本
　　复行洪武年号
　　辛禑五年　洪武十二年
　　杀赞成事杨伯渊洪仲宣于流所
　　又杀前提学金涛等七人杖流成石磷栁曼殊等四人仲宣与李仁任林坚味等同在政房有隙罢归宜宁田里伯渊恃战功颇自骄矜仁任坚味等嗾宪府劾伯渊通弟妻又奸李仁寿成大庸妾削职流于陜州崔莹白禑曰伯渊谋害两侍中欲自为相请按治其党禑命莹治之辞连仲宣临死仰天誓曰予若无罪
　　【阙】　　　　威及死天果大雷电以风又杀【阙】
　　涛临死对狱官曰我死不足惜【阙】
　　其殃狱官皆惕然知其寃涛门生【阙】　　　　随至门外防尸有李悰者抱尸入川洗血【阙】　衣之裹以簟网其头而悬之再拜而去莹之断此狱刑戮过重国人寃之
　　辛禑六年　洪武十三年
　　明徳太后洪氏薨
　　恭愍王母临薨谓禑曰我国传世将五百年人君多不聴臣僚所言愿王稽大义决大事必咨庆复兴李仁任崔莹及诸相慎勿触情直行又君举必书不可数出郊野以事逰观
　　禑出逰里巷射狗
　　自是射杀鸡犬日以为常城中鸡犬防尽
　　李仁任林坚味忌侍中庆复兴清直托以嗜酒不治事白禑流清州又杖流复兴所善评理薛徳等于外以尹桓为侍中
　　以崔莹兼海道都统使以我太祖为杨广全罗庆尚道都廵察使邉安烈等为副皆受其节制
　　倭自镇浦之败攻陷郡县奋志杀掠三道沿海之地萧然一空自有倭患未有如此之比故有是命
　　元帅裴克亷郑地等击倭于沙斤乃驿败绩倭焚云峯县屯引月驿声言将牧马于光之金城北上中外大震太祖与安烈等引兵至南原克亷等来谒欢悦咸曰贼在险不若俟其屈与战太祖慨然曰兴师敌忾犹恐不见贼今遇贼不击可乎遂部署诸将入险与战大败之太祖入险贼竒鋭果突出太祖以大羽箭栁叶箭迭射七十余发皆中其面应而毙凡三遇鏖战殱之后又接战有贼将引槊向太祖甚急偏将李豆兰射殪之太祖马中矢而仆易乗又中仆又易乗飞矢中太祖左脚抽矢气益壮贼有一将年才十五六骨貎端丽骁勇无比乗白马舞槊驰突所向披靡称阿只抜都太祖欲射之以其人面上皆被坚甲无隙可射太祖谓豆兰曰我射兠牟顶子落汝便射之遂跃马射之正中顶子兠牟絶缨而侧其人急整之太祖即射之又中顶子兠牟遂落豆兰便射杀之于是贼挫气太祖挺身奋击遂大破之川流尽赤获马一千六百余匹余贼七十余人奔智异山
　　辛禑七年　洪武十四年
　　禑乗醉驰马于龙首山坠马舆还崔莹泣谏曰忠惠王好色然必以夜不使人见忠肃王好逰然必以时不使民怨今殿下逰戏无度以致坠马伤体臣等备位宰相不能匡相何面目见人禑曰自今改之
　　辛禑八年　洪武十五年
　　政堂文学郑公权卒
　　公权性恭俭谨厚居官以正家庙制废公权以祭器藏于别室堂祭之日必手自涤之奠物务极蠲洁疾权奸用事常懐愤惋遂患背疽而卒
　　禑尝驰骋闾里而尚畏惧台谏宦竖进説曰台谏皆上所除如有忤防替之何难自是禑益轻台谏无复忌惮游戏畋猎无虚日权近屡上疏又与同僚极谏禑醉甚欲射之
　　胡抜都尝虏掠东北面至是来冦端州我太祖以都指挥使赴东北面时李豆兰以母丧在青州【即今北青】太祖使人强起之豆兰乃脱衰服拜哭告天佩弓箭従行为前锋先与战大败而还太祖寻至胡抜都着厚铠三重袭红褐衣乘黑牝马横阵待之意轻太祖独抜劒挺身驰出太祖亦单骑抜劒驰进挥劒相击交相闪过不能中胡抜都未及勒马太祖急廻骑射其背铠厚箭未深入复射其马马倒而堕太祖又欲射之其麾下大至共救胡抜都仅以身遁去
　　辛禑九年　大明洪武十六年
　　遣政堂文学郑梦周如京师贺圣节且请諡承袭时本国与朝廷多衅帝怒将加兵于我増定嵗贡乃以五嵗贡不如约杖流使臣洪尚载金宝生李子庸等于逺地至是当遣使贺圣节人皆惮行规避最后乃拟遣宻直副使陈平仲平仲以臧获赂林坚味遂辞疾坚味即举梦周禑召面谕对曰君父之命水火尚不避况朝天乎然我国去南京凡八千里除风渤海实九十日程今去圣节才六旬脱风浃旬则余日仅五十日此臣恨也禑曰何日就道对曰安敢留宿遂行
　　辛禑十一年　大明洪武十八年
　　代言尹就掌成均试皆取势家乳臭之童时人讥之以为粉红榜
　　儿童好着粉红衣故云
　　郑梦周与金庾洪尚载周谦等还自京师
　　初梦周倍道及节日进表帝嘉之特赐慰抚优礼以送前此贺圣节使金庾及贺正使洪尚载周谦贺千秋使李子庸以海道阻险皆不及期故帝诘其受命稽缓且鞫弑君杀使之故窜于大理至是皆放还且许通朝聘
　　地震声如阵马之奔墙屋頽圯人皆出避松岳西岭石崩禑曰此地震无乃天欲陷辽东耶
　　命赞成事沈徳符检进献物于平壤府禁私挟金银者押物魏坚犯令斩以徇
　　鸡林君李逹衷卒
　　逹衷刚直不挠有识鉴尝为东北面都廵问使及还我桓祖饯于野行酒逹衷立饮太祖行酒跪饮桓祖怪问之曰此子诚异人非公所及公之家业必此子大之因以子孙属之恭愍朝擢为宻直提学忤旽罢所着诗文大为李齐贤所称赏
　　帝遣张段祐等来赐诏周倬雒英等来册禑为王又赐敬孝王諡恭愍于是禑焚黄于太庙致膰于及倬躬迎以受倬方食赍膰者不告置厨而去倬大怒责以三大不敬
　　慢天子之命一也忽国王之教二也轻祖宗之赐三也
　　倬等又求见我国祀典乃书社稷籍田风云仪目以示之倬仍加忠臣烈士孝子顺孙义夫节妇使并祀之及还禑赆以白金苎布衣服鞍马不受曰今身不受寒且不徒行受将焉用但受朝臣赠行诗览而叹曰东方有人矣禑遣曹敏脩河仑禹宝等如京师谢恩
　　禑调马于花园谓左右曰将水青木公文来予将制此马
　　时李仁任林坚味亷兴邦縦其家人有良田率以水青木杖而夺之其主虽有公家文劵莫敢与辨时人谓之水青木公文禑闻而恶之故每言之
　　辛禑十二年　洪武十九年
　　禑在李仁任第仁任妻进大爵禑尽爵戏曰吾一则为孙一则为婢婿今而对饮无乃失礼耶乃冒处容假面作戏以悦之
　　韩山府院君李穑掌贡举以旧例享禑于花园禑以穑为师傅敬重之亲执手入欲对榻坐穑固辞禑亲牵内廐鞍马赐之
　　漆原府院君尹桓卒
　　桓家钜富尝乞告归漆原嵗大饥人相食乃散家财以赈之又取贫民称贷契劵悉烧之时方乆旱忽水涌桓田浸及人田大熟庆尚之民称之不已
　　又遣郑梦周如京师请蠲减嵗贡梦周奏对详明得除五年未纳者及増定嵗贡常数禑喜甚赐衣带鞍马辛禑十三年　洪武二十年
　　定百官冠服
　　一品至九品皆服纱帽圆领其品带有差主是议者郑梦周河仑亷廷秀姜淮伯李崇仁也百官皆服之禑与宦者及幸臣独不服
　　禑徴六道倡优陈百戏于东江必竭帑藏以供杂戏宰执台谏不能谏至有作竒技以逢迎者一日禑裸水中以交羣妓天大雷电以雨
　　张万平李玖李种徳朝京师至辽东帝以本国执政之臣轻薄谲诈难以信凭勅辽东都司不许入聘乃还倭冦光州执前政金彦卿妻金氏欲汚之金骂贼大呌贼杀之井邑县景徳妻安氏李得仁妻李氏亦不汚于贼皆死之
　　辛禑十四年　洪武二十一年
　　诛亷兴邦林坚味都吉敷李成林王福海并其族党先是前宻直副使赵胖以夺田凌辱之故斩兴邦奴李光于白州兴邦闻之大怒诬胖谋叛收其妻及母仍逮捕胖禑命廵军官及台谏典法杂讯胖曰六七贪婪宰相縦奴四方夺人田民戕害百姓是大贼也今斩李光者为国家除民贼耳何云谋叛拷掠竟日不服时兴邦为廵军上万户必欲诬服治极惨酷胖骂辱不小屈兴邦使人乱击其口左司议金若采以为不可而止之后数日禑如崔莹第议胖狱命释胖及母妻赐医药遂诛兴邦等诸族党其子孙在襁褓者皆投之江于是置田民辨正都监考覈林亷等夺占民田又遣使各道捕其家臣恶奴诛之独赦李仁任安置京山府
　　初仁任谋窃国柄援立禑一国威福在其掌握支党根据杀害忠良时又比之李猫坚味为其腹心放黜文臣请与兴邦为婚三奸为一权奸亲党布列两府中外要职无非私人夺人土田笼山络野夺人奴婢千百为羣州县津驿陵寝宫库之田皆被攘取背主逃贼之人归之如市亷使守令莫敢徴发莹与太祖同心协力导禑除之莹独以仁任右已白禑不诛只安置流其孽子瓛及其弟仁敏仁敏子稷于玊州国人恨其网漏李仁复尝恶二弟所为曰败国亡家者必二弟也至是其孙存性果连坐见斩其党何籥李存仁亦杖流
　　以崔莹为门下侍中我太祖守侍中李穑判三司事禑纳崔莹女为宁妃
　　禑欲纳莹女莹不可曰臣女鄙陋不可配至尊必欲纳之臣当披剃入山泣且固拒后为郑承可等所误竟纳之
　　自李谨妃而下【谨妃即仁任族琳之女】九妃及三翁主【皆倡妓】供上烦伙仓库俱竭预徴三年贡又加横敛其弊极矣帝以铁岭迤北本属于元并令归之辽东命立铁岭卫遣辽东百户来告禑称疾不出迎
　　崔莹劝禑攻辽东李子松力言不可莹托以坚味党而杀之
　　子松清亷国人注意复相闻其死莫不悲叹
　　遂徴八道兵禑与莹如西海道
　　名为猎海州白沙事
　　至凤州【今凤山郡】召太祖始言攻辽之意太祖条陈四不可以小逆大一不可夏月兴师二不可举国逺征倭乘其虚三不可暑雨弓胶觧疾疫起四不可
　　禑不纳次平壤以莹为八道都统使曹敏脩为左军都统使我太祖为右军都统使分诸将属左右
