<!-- { "loadSidebar": true } -->
　　辽甞欲过鸭緑江为界寅亮脩表曰普天之下既莫非王土王臣尺地之余何必曰我疆我理又曰归汶阳之旧田抚绥敝境回长沙之拙袖抃舞昌辰帝覧之寝其议
　　二年前王薨于兴盛宫
　　东女真寇镇溟县东北面兵马使金汉中遣判官康拯与战克之斩首四十级
　　始设铸钱官使钱
　　使犹行也
　　三年民贫不能兴用命州县出米谷许民贸易使知钱利
　　始用银瓶为货其制以银一斤为之像本国地形俗号濶口
　　七年
　　宋崇宁元年　天祚帝干统二年
　　宰相邵台辅等奏国学养士麋费不赀实为民弊中国之法难以行于我国请罢之不报
　　史臣曰台辅罢学之请虽穷巷庸夫所不敢出诸口者肃宗乃擢置于论道经邦之位及其三表请老盛称儒雅不允其请何也肃宗非不知其为人特以其溺于立已之私恩而昧于择相之公义也时称肃宗好文其好文也岂亦玩心于章句之末而与羣臣赋诗唱和而已耶
　　置京城左右酒务又于街衢两傍勿论尊卑各置店铺以兴使钱之利
　　礼部奏我国教化礼义自箕子始而庙貌犹阙不在祀典乞使求其坟茔立祠以祭从之
　　辽遣中书舍人孟初来贺生辰兵部贠外郎金縁为馆伴初见其年少颇易之一日并辔出郊雪始霁初唱云马蹄踏雪干雷动縁即对曰旗尾翻风烈火飞初愕然曰真天才也由是情好日笃相唱和及别觧金带赠之八年东女真太师英格遣使来朝
　　有本国医自完顔部来言女真居黑水者部落日强兵益精悍王遣使相通即金之先也
　　以崔思诹为门下侍中林干为门下侍郎平章事李防为中书侍郎平章事栁伸为仆射政堂文学崔嗣为枢宻院使尹瓘知枢宻院事
　　命林干伐东女真
　　女真本靺鞨苗裔散居山泽未有统一及英格乌雅舒为部长颇得众心界上有连山险絶人马不能渡间有一径俗谓瓶项若塞其径则女真路絶故邀功者献议请出师平之
　　干与女真战于定州城外败绩
　　初内侍林彦主出兵之议直史馆李永曰兵凶战危不可妄动彦当无事时欲用兵生衅不可也王不听干又邀功引不教之兵遽出与战败绩
　　复以尹瓘为东北面行营兵马都统与女真战斩三十余级我军死伤陷没者过半军势不振遂卑辞请和结盟而还
　　政堂文学栁伸卒
　　伸状貌不逾中人而有胆量少擢髙第以清谨名尝牧清州民敬之如神国家欲移都南京伸独言其不可凡论国家事悉主忠义
　　十年王还自西京不豫至长平门外薨于辇中太子俣即位王幼而聪慧及长孝敬勤俭雄毅果断五经子史无不该覧然游乐颇数屡幸寺院多致民敝
　　李齐贤曰以汉高知人之明欲易太子而不知代王之终为太平天子封之邉郡唐太宗之贤而不克定嗣卒用昬童乃使凶牝啄其孙殆尽然两汉四百年临天下者皆孝文之裔也唐三百年自中睿迄昭哀亦文帝之后也我文考十九子而以再兴宗国期肃宗而肃宗由藩侯绍大统有子若孙继继绳绳以至于今四百余年斯岂非天乎
　　睿宗文孝王
　　讳俣字世民母明懿太后栁氏
　　元年
　　宋崇宁五年　辽干统六年
　　政堂文学郑文卒
　　文恭俭朴讷不事生产居室卑陋仅庇风雨莅官谨慎典刑曹十余年未尝出入人罪奉使入宋受赐金帛分与从人将其余买书以归他无所求取宋人多之
　　侍中魏继廷三上表请老王手诏不允继廷称疾不起王遣使敦谕乃入省视事御史以累旬称病奏覈之即上表乞退许之
　　金富佾曰继廷以文章名世清白謇直辅佐累朝宣宗灯夕置酒王酒酣命继廷舞继廷辞曰有伶人何用臣舞王不之强宣宗宠姬万春起第壮丽继廷奏曰万春诳惑上意劳役百姓大起私第请毁之书上不报宣宗遣李资义使宋继廷为副资义多市珍货继廷一无所求举世皆好佛继廷独不然是故国人想望大用见其施设及为相循黙无所建明盖知其势之不可为又以老病耳至是乞退上惜其去再降手诏以宠留之又遣中使而敦谕之故入朝数日复告而归焉御史不原情而劾之岂不谬哉
　　二年以僧昙真为王师初欲封真为王师以谏议金缘为封崇使縁辞曰臣职在谏院已言封王师之不可未防俞允又从而行之则是欺殿下也王强之再三固辞不就
　　平章事林槩卒
　　槩清直有大臣风
　　平章事崔嗣等奏太史言自御松都今二百余年欲延基业宜卜西京龙偃旧墟别创新阙移御受朝呉延宠言其三不可
　　一文宗作西京卒无应二近者创南京无吉应三今新搆阙毁撤屋庐骚动人民
　　王从嗣议
　　以思肃王后李氏配宣宗庙
　　初宣宗为国原公纳李预女为妃未几而卒是为贞信贤妃又纳李硕女生献宗封王后及献宗即位尊为太后薨谥思肃至是议宣庙之配王欲以贞信配谏官奏云贞信为国原公妃年月甚浅思肃自嫔公府以至践位内助居多及太子继统临朝称制者三年献宗逊位于肃宗退居旧宫永无失徳以思肃配便制曰嫡庶之分不可不别更详礼典以闻谏官复奏云春秋之义国君即位未逾年者不合列序昭穆国君如此况后妃乎请以思肃升配从之
　　王欲成肃宗遗志
　　时咸州以北属于女真肃宗有恢复之志
　　将伐女真发兵十七万以尹瓘为元帅呉延宠副之瓘与中军兵马使金汉忠左军兵马使文冠右军兵马使金徳珍各统兵由定州分道而进梁惟善郑崇甫甄应陶等领兵舩出鳞道浦防之击破女真一百三十五村【村犹屯也】斩四千九百四十级虏一千三十人乃相地筑英州雄州福州吉州咸州宜州及泰通平戎公崄镇等九城使林彦作记勒功于英州防壁又立碑于公崄镇以为界
　　以先春岭为界
　　凯旋王赐功臣号迎劳之
　　是战也柘俊京有摧陷之功庾翼宋忠朴懐节皆死之
　　四年还女真九城
　　初朴景纬及金汉忠皆以更深入敌境多置城镇为难守御尹瓘不听卒如其言出师亦未免败军之责
　　时羣臣议多不同王犹豫未决谏议金縁曰人主之取土地本欲育民也今争城而杀人莫如还其地而息民王然之尽以九城还之女贞来谢献马及金
　　史臣曰自显徳靖文以来升平日久女真最号雄强而亦自归附何负于我哉当时武臣之邀功嗜利如李日肃林彦之徒建议侵伐李永极陈不可肃宗不听再兴师旅林干既败于前尹瓘又败于后卑辞请和忿犹未怠睿宗嗣位锐意徂征命尹瓘呉延宠将兵捣巢覆穴得九城而恢拓之足以杀先朝之耻矣然搆衅益深邉患日滋尹瓘呉延宠出师无功复还九城自古人主忽近圗而勤逺畧者靡有不快于始而忽于后肃睿之谓矣
　　取大学崔敏庸等七十人武学韩子纯等八人分处七斋
　　周易曰利泽尚书曰待聘毛诗曰经徳周礼曰求仁戴礼曰服膺春秋曰养正武学曰讲艺
　　六年
　　宋靖和元年　辽天庆元年
　　以胡宗旦权知直翰林院
　　宗旦宋福州人尝为太学生聪敏博学能文游两浙仍寄商船而来王宠顾优厚骤登清要然颇进压胜之术王不能无惑焉
　　七年知政事文冠卒谥章敬
　　冠性清直寛厚不事生产当官执节不挠尝为西北面兵马使与女真屡战有功
　　门下侍中尹瓘卒谥文肃
　　瓘坡平县人少登科好学手不释卷虽在军中常以五经自随好贤乐善冠于一时
　　流僧统□于巨济县
　　□文宗子住俗离寺财累钜万厚施于人人多归附或告交通外人图不轨故及未几死坐流者右丞金仁硕等八九人
　　召前员外郎郭舆舆以乌巾鹤氅常侍禁中从容谈论唱和时人谓之金门羽客王复微行至所居置酒论文史臣曰舆盗窃官妓诈称仙去则奸盗之雄也以婢为伉俪不娶无后则亦不孝之大者也
　　九年叅知政事庾禄崇卒
　　禄崇以儒术进性正直在官以公忠自许未尝屈已从人虽为宰相衣服第宅如布衣时
　　王诣国学爵献先圣先师命翰林学士朴升中讲书说命百官及生员七百余人立庭听讲各进歌颂王制诗宣示左右令和进
　　十年生女真完顔阿固达称皇帝国号金纪元收国其俗如匃奴无城郭无文字能控其地西直契丹南直我境故尝服事契丹及我朝其先平州人今俊或曰平州人今幸之子克守入女真娶其女生太师彀英彀英生太师和銮和銮多子长曰和哩布季曰英格英格死和哩布长子乌雅舒嗣位乌雅舒卒弟阿固达立
　　中书令崔思诹卒
　　思诹冲之孙力学擢科所至有声绩为相论议务存大体不敢轻改旧章门人子弟有来谒者常训以事君之道言不及私虽谢事家居忧国之心终始不替
　　左迁知制诰崔瀹为春州府使
　　王幸西京置酒大同江与侍臣唱和瀹上书谏曰昔唐文宗欲置诗学士宰相奏曰诗人多轻薄恐挠圣聪文宗乃止帝王当好经术安事雕虫有一词臣乗隙诉之曰瀹短于诗故有此言王怒黜之
　　平章事呉延宠卒谥文襄
　　延宠海州人家世寒素少贫贱力学善属文早擢科第饬躬勤行恂恂然以忠俭自许当官持论务袪时弊未尝以私害公
　　十一年作清防阁于禁中选置学士直学士直阁金縁作记洪灌书之
　　朝夕讲论经籍后以清防阁在禁中学士直宿出入为难又置寳文阁移清防阁学士充之加置待制
　　王命金縁朴景仁【旧名景纬】及寳文阁学士注觧贞观政要以进
　　十二年改抱州为义州防御使以鸭緑江为界置闗防金兵攻辽耶律宁兴常孝孙等移牒我宁徳城以来逺抱州二城归之遂泛海而遁我兵入其城收兵仗钱谷甚多
　　签书枢宻院使金黄元卒
　　黄元自幼好学登科文词推为海东第一性清劲不附势与李载同在翰林齐名时契丹使至黄元伴内宴口号有凤含纶綍从天降鳌驾蓬莱渡海来之句使惊叹然二人皆学古文不随时态宰相李子成恶之谓必诖误后生斥为京山府使有吏捕杀人强盗以至熟视之以为非贼趣令放之僚佐力争不听后获他盗果向之杀人者也尝奉使于辽道见北鄙人大饥人相食请发粟廪赈之及还百姓见之曰此活我相公也后女真侵辽来逺抱二州城食尽以财减价贸谷于我邉吏禁民贸易黄元上疏曰幸灾不仁怒邻不义请粜二城兼许贸易不报及卒金富轼请谥当途有不悦者沮之
　　李资谅使宋至汴京帝亲赐宴内殿制诗示之命和进资谅即应制帝大加称赏及还宻谕曰闻汝国与女真接壤后嵗来朝招引数人来资谅奏曰女真外域中最为强劲不可通有幸臣闻之言于帝曰女真珍竒杂出髙丽交通贸易不欲分利他国故沮之遂遣使交通致靖康之祸
　　入宋进士权适赵奭金端中亲试随李资谅还帝赐御制手札褒送其同时赴学康就正甄惟底死于宋召清平居士李资赴行在
　　时王幸南京
　　资中书令子渊孙容貌魁伟性聪敏登第忽弃官入春州清平山葺文殊院居之嗜禅悦道逍遥自乐王累征坚不就其上表有以鸟养鸟庻无钟鼓之忧观鱼知鱼俾遂江湖之性之辞王知不可致特幸南京遣其弟资徳徃谕乃赴召仍命留三角山及再见王问养生之要对曰莫善于寡欲王待遇特厚固请还山赐茶香法服以宠之
　　十三年
　　宋重和元年　金天辅二年
　　以李资谦判吏部事
　　王妃李氏薨
　　资谦女
　　諡顺徳王后王屡举哭临及葬亲祖送于神凤门之外十四年始于国学立养贤库以养士
