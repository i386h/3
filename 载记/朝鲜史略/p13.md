<!-- { "loadSidebar": true } -->
　　李义方伏诛义方自纳女东宫益擅威福众心愤怨时尹鳞瞻治兵西郊僧徒亦从军义方偶出宣义门外郑筠【仲夫子】宻诱僧宗旵等伺隙斩之分捕俊仪兄弟及其党皆杀之奏黜义方女
　　俊仪尝骂义方汝有三大恶放君而弑之取其第宅姬妾一也胁奸太后女弟二也专擅国政三也义方大怒欲杀之文克谦止之曰以弟杀兄恶莫大焉义方不果
　　五年工部侍郎庾应圭卒
　　应圭平章事弼之子性頴悟美丰仪时人谓之玉人善属文再举不第入补内侍操行贞固持议端方断事若夙成然出倅南京政尚清介一介不取于人其妻因免乳得疾但菜羮而已有衙吏宻馈只雉妻曰良人平生未尝受人馈遗岂宜以我口腹累良人清徳耶吏慙而退南人颂之甞告奏于金金人髙其使节每于使介徃来必问安否卒年四十五
　　发前王防改葬陵曰禧庙号毅宗百官冠素服三日赵位宠起兵故也初将军朴存威甞使于云中道每夸纳釜之事至是云州人应位宠斩之
　　六年三月东海水变为血色
　　中书侍郎平章亊尹鳞瞻卒
　　鳞瞻彦颐之子性聪悟过人虽千百人一问姓名辄记不忘庚寅之后武臣用事鳞瞻每被掣肘脂韦自保而已及平西赏罚不中措置失宜致使西北降附之民屡叛物议少之
　　九年同知枢宻院事于学儒卒
　　学儒倜傥有气槩久宿卫忠谨无他季髙义方等作乱议主兵者皆曰在今舍于公复何人哉遂诣其家谋之学儒曰公之志大矣然吾父尝戒曰武官见屈于文官久矣能无愤乎去之易如拉朽然文官见害祸及吾辈亦不旋踵汝宜慎之父虽没言犹在耳死且不从及二李得志谋害之学儒惧求娶义方姊得免
　　叅知政事陈俊卒
　　俊性质直有勇力庚癸之乱文臣之家頼俊全活者甚多时人谓有隂徳后必昌其孙次华温皆登第有文名华善为诗词与李奎报齐名时号李正言陈翰林
　　郑仲夫宋有仁伏诛
　　将军庆大升甞愤仲夫跋扈谋欲讨之会其子筠潜圗尚公主王患之又其壻有仁斥文克谦韩文俊大失人心朝臣皆侧目大升乃与勇士许升决防杀筠于直所发禁军分捕仲夫及有仁父子悉斩之枭首于市朝士诣阙贺大升曰弑君者尚在焉贺为李义旼闻之大惧
　　十年内嬖明春死王失声号哭太后寛譬之曰此虽钟情然不可使闻于重房
　　郑仲夫等置重房于内常自防直国家大事无不决后亦仍之
　　王犹呜咽不能止
　　冡宰闵令谟性讷怯少亏操履判兵部李光挺顽贪无识奔竞贿赂无复亷耻郎舍奏旧制文吏散官补外者皆有年限今或一二年而超受或三十年而不调政滥人怨请依年限制韩文俊等力排其议
　　史臣曰庚癸以来政归武夫虽有一二文臣之执国政者复有贪鄙无节操不能奉公守正政以贿成则又安得镇武夫不逊之心乎如令谟之为冡宰光挺之主铨选不满公议而为郎舍论驳者盖以此也当时选举之法滥毁非独武臣之罪亦文臣执政之过也
　　罢管城富城二县
　　管城县令洪彦荒滛虐民吏民执彦幽之富城令亦与县尉不相能害及于民民杀尉有司奏罢之
　　十三年将军庆大升卒
　　大升清州人膂力絶人早有大志不事家产父珍贪鄙多夺人田及卒大升以其田案悉纳选军一无所取人服其清常愤武人不法慨然有复古之志文官倚以为重及诛郑宋人多趋附然非有学识勇略者辄拒之武臣畏惮不敢纵肆卒年三十
　　王听譛捕都房
　　大升去仲夫恐有害已者招死士百余养门下号曰都房
　　并流逺岛
　　金子格诬告都房恃势作乱王命捕流之
　　十四年召还李义旼初义旼畏庆大升归其乡庆州屡召不至及大升卒犹不至王惧其为乱遣中使敦谕乃至
　　史臣曰义旼躬行大事乱贼之魁而独漏天诛王宜明正典刑雪天地神人之愤顾为积威所怯屡下诏谕待遇之恩比旧愈隆曽未数年身都相手握重兵乱臣贼子将何所惩艾乎
　　以郑邦祐知御史台事郑允当为吏部贠外郎李居正为左正言
　　邦祐起自胥吏特授台谏不满人意允当年少无知其父世裕出为兵马使敛民财货连献内府故有是升居正无他材能王欲除正言林民庇与居正有旧因荐曰居正性和平且讷黙非耿介者也乃授之王凡用人唯与嬖臣宦竪议亲署官以上封其草直付政曺名曰下批
　　兵部尚书朴纯弼大营私第于东宫旁太子请上禁之王曰朴尚书必不听我言闻者莫不愤叹
　　十五年命文臣制潇湘八景诗仿其诗意摹写为圗王精于圗画与画工李光弼等绘画物像终日忘倦光弼父寕亦以画知名甞入宋徽宗以一竒画夸之寕曰臣笔也帝不信寕拆妆背果有其姓名
　　散员同正卢克清家贫将卖宅未售因事之外郡其妻受郎中徳秀白银十二斤卖之及克清还诣徳秀曰予甞买此只给九斤耳居数年无所加饰而赢得三斤岂理也请还之徳秀曰尔能守义而予独未耶遂不受克清曰予平生不为非义岂可贱买贵卖以黩于货子若不从即当悉还其直复吾家也徳秀不得已受之因谓曰予岂不逮克清者乎遂施银佛寺闻者叹息侍御史二人与宦官防广真寺为流头饮国俗以六月十五日沐髪于东流水祓除不祥因防饮号流头饮史臣曰商鞅因景监见赵良寒心赵谈骖乗爰丝变色是故有志之士羞托宦防况处台阁任风宪者而与宦防防饮乎
　　工部尚书咸有一卒
　　有一起于胥吏夙夜刻苦家贫衣敝履穿力排巫觋焚毁滛祀平生不事生业其妻请为子孙立产业曰予早孤无援清苦守节以立门户儿辈但当正直节俭以俟命耳何戚戚于贫窭乎
　　平章事李公升卒谥文贞
　　公升生而頴悟总角能属文操行髙洁然卜延福亭基遂兴大役人多怨之癸巳之乱匿佛寺頼门生文克谦得免性轻躁不能容人过见辄嫚骂
　　十六年秘书监雀陟卿卒
　　陟卿完山人初侍郎朴椿龄守完山以联句选郡童陟卿及崔均崔松年皆擢第为名士时号完山三童陟卿性亷介常补京山府判官秩满还京足不至公卿之门者余年崔允仪判吏部知其清直拜为耽罗令以镇犷俗陟卿兴利革民皆安之及还居京三年贫不自存挈家归乡防耽罗人苦令尉侵暴反曰如得陟卿当释兵即除耽罗令邑人见之投戈罗拜凡所至皆有声绩清名劲节老而不衰
　　镇星犯嵗设消灾道塲
　　以上将军崔世辅同脩国事
　　时有人诉脩国史文克谦直书毅宗被弑之事宜令武臣兼之使不得直书王重违武臣意然以同脩国事下制世辅不请而以史字改之
　　左仓竭无以颁禄借典牧司及将作监银布补之流防人朴敦夫于逺岛
　　时匿名书甚多人皆危惧重房宻令禁军伺之敦夫懐书将贴门捕得流之道死
　　十七年秋七月晦日有食之
　　工部尚书曹元正上军石隣等谋逆伏诛
　　初元正夺中书省公田租文克谦上章请治其罪乃左迁其子英植英迪应伦及壻李住又在近宻贪暴愈甚重房亦奏黜之石隣少寒防世居仓旁拾落庭米以生补禁军庚寅之乱从李义方擢郎遂显甞受驿吏银属事于四海道按察康用儒不从隣憾之请王免其职王不听隣怒瞠目张拳厉声曰吾不复仕矣遂觧带投地而去偃蹇不朝二人合谋夜遣贼七十余人逾垣入宫格杀梁翼等中郎将髙安祐闻变赴阙至市楼桥邉见一髠诈为病乞儿卧粪壤中即收捕有红烛跋在腰间囚系鞫问乃曹元正怨文克谦欲去之与石隣石冲石夫朱迪等遣家臣作乱悉捕诛之
　　十八年秋七月大雨定张宣豫髙和六州漂流民屋不可胜数又镇溟境内黄虫黄鼠随雨而下大损禾稼十九年平章事文克谦卒
　　克谦南平郡人知门下省事公子防补刚定都监判官竟擢第为人忠孝勤俭慈仁正直三掌礼闱所举多名士然听权豪请托不察贤否铨注乖错又官其龆齓子弟广植田园
　　二十年以崔世辅守太师杜景升守太尉李义旼同中书门下平章事朴纯弼中书侍郎平章事史正儒守司空左仆射知政事李奕防知政事李知命为太子少傅白任至知门下省事
　　先是省宰增至七至是又增八里巷歌曰皇国实无寺省中置七斋七斋今未了八斋复入来盖斋与宰声相近为廋辞以讥之
　　二十一年
　　宋绍熙二年　金明昌二年
　　以杜景升监脩国史
　　时有医题壁自称玉堂人有人嘲之曰战将今为脩国史不妨医作玉堂人
　　景升与李义旼坐省中论事相失义旼奋拳击柱时有人作诗嘲之
　　诗云吾畏李与杜屹然与宰辅黄阁三四年拳风一万古
　　政堂文学李知命卒
　　知命博覧羣书善词赋工草擢第调黄州书记居官亷正赈活饥民甚众后为中州判官政如黄州庚寅之乱内外文臣逃遁无地惟知命为州人所防得免王以为有文行擢为谏官自是所着声绩再掌礼闱若赵冲韩光衍李奎报俞升旦刘冲基皆其所取世以得人称之
　　二十二年徳宁公主卒
　　仁宗女天姿艳丽举止闲雅毅宗屡召入内颇有丑声
　　大将军金存杰自杀
　　时南贼金沙弥据云门孝心据草田啸聚亡命剽掠州县王命存杰率将军李至纯等讨之至纯义旼子也义旼尝梦红霓起两腋颇自负又闻古防有龙孙十二尽更有十八子之语因懐非望与南贼通谋其子至纯辄泄军中动静故屡败存杰愤曰治之则其父必害我否则贼盗炽遂仰药
　　二十五年仁宗出妃福昌院主李氏卒
　　仁宗念其覆椀之功赐田宅奴婢王即位奉事弥笃及卒塟以后礼
　　二十六年
　　宋庆元二年　金承安元年
　　将军崔忠献
　　忠献以勇敢选补别抄以劳迁将军
　　与其弟忠粹发兵诛贼臣李义旼大杀朝臣
　　二十七年秋九月大雷电崔忠献废王【放于江华】立王弟平凉公旼
　　崔忠献杀其弟忠粹
　　忠粹欲纳其女于太子忠献止之忠粹怒谋害忠献忠献起兵诛之
　　前中书令杜景升卒于紫燕岛
　　初忠献欲废王乃流景升于岛
　　景升万顷县人性质寛厚少文有勇力初为牵龙庚寅之乱武人多劫夺人财景升独不离殿门秋毫不犯及金甫当赵位宠之役征战有功封功臣掌吏部铨注虽内宠权贵莫敢挠之旧制三品以上迁级例上让表景升独曰内不欲让而借人笔以饰外礼吾不忍为也至是忧愤呕血卒
　　神宗靖孝王
　　讳旼改晫字至华明宗弟
　　元年
　　宋庆元四年　金承安三年
　　置山川禆补都监
　　崔忠献从术士议置之
　　金宣问使孙俣来诘逊位事必欲亲见前王授诏门下侍郎赵永仁曰前王养疾南州计程三十日乃至俣曰茍如是不必亲授遂传诏于王
　　二年崔忠献以兵部尚书知吏部事总文武铨注出入禁闼以兵自卫
　　忠献恐其生变不测大小文武官吏闲良之士至于军卒强有力者并皆招致分为六番更日值宿其家号曰都房
　　四年刑部尚书闵湜卒
　　湜令谟子豁达有大度明宗诸小各招纳权贿朝士争附湜独不徃
　　五年
　　宋嘉泰三年　金防和二年
　　崔忠献在私第与吏部贠外郎卢琯
　　忠献外戚起市井性巧黠善承迎
　　注拟文武官以奏王颔之二部判事但检阅而已门下侍中赵永仁卒
　　永仁博学善属文少时魁然有宰相器明宗命辅导太子及为承宣多所匡救物议归重
　　前王薨于昌乐宫
　　王欲塟以王礼忠献以为不可降从塟妃礼太子斥在江华不得与丧事
