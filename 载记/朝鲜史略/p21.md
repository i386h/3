<!-- { "loadSidebar": true } -->
　　二年王以闵渍所撰编年纲目多阙漏乃命李齐贤安轴李谷安震李仁复等更撰进
　　三年置整治都监以王煦金永旽及安轴金光辙为判事以治豪势奇皇后族亲奇三万奇柱等倚势肆虐恣行并下狱杖之三万死于狱其妻诉于元元遣使下整治官白文宝田禄生等十余人于狱杖之
　　参理安子由摄事太庙悯牛之死不杀牲监察司请免其官王不听
　　史臣金仲锵曰梁武惑浮屠果报之説以麪代牺牲卒致台城之饿今子由奉君命祭太室擅不血荐其罪当诛王乃以姑息之仁不听宪司之请其享年不永宜矣
　　彦阳府院君金伦卒諡贞烈
　　伦尝为辨正都监官发奸摘伏如神镇合浦卒乗精链号令严明喜观书多谙典故人有问者响应无疑
　　兴宁君安轴卒諡文贞
　　轴力学工文时忠肃王被留于元四年轴谓同志曰主忧臣辱主辱臣死乃上书讼王无他轴处心公正持家勤俭尝曰吾平生无可称四为士师凡民之屈抑为奴者必理而良之
　　四年王薨时辛裔田淑防等相继用事代言郑四度依阿进用乆在政房中外辐凑时人目裔曰辛王贝母后盛年居中康允中裴佺出入得幸秉政权作威福王煦金永旽奉帝命欲整理旧弊卒为允忠辈所陷
　　忠定王
　　讳防忠惠王庶子母禧妃尹氏
　　元年
　　元至正九年
　　元命忠惠王子防入朝仍令嗣王位
　　王命铁城君李君侅【即学嵓】断听国务
　　政丞王煦还自元道卒
　　忠宣爱煦如子及窜于吐蕃煦欲以身代及薨每月朔朢祭陵下至没身刚正庄重平生不妄语稍读书通大义再为相以兴利除害为心及卒驿吏望柩号泣迎入祭之如父母諡正献
　　流前密直金敬直于岛贬前密直李承老为宣州勾当前代言尹泽为光阳监务
　　初忠肃在燕邸泽上谒一见器重因有托孤之语意在江陵大君祺后忠肃寝疾复以燕邸所语语泽故泽于祺素归心遂与承老以民望归于祺乃献书中书省言本国兄弟叔侄相继之故幼君不堪保厘之状王恨之及嗣位有是命敬直亦尝毁王故及
　　咸阳府院君朴忠佐卒
　　忠佐性温厚俭约虽为卿相居室衣服如布衣时读易老而不辍
　　罢整治都监
　　权汉功死
　　汉阳府院君韩宗愈致仕
　　时权幸用事宗愈退居其乡非有事未尝至京师
　　二年倭冦固城巨济等处合洽万户崔禅等击却之倭冦始此此后年年冦窃不絶
　　二年赞成事李谷卒諡文孝
　　谷寒山吏早防父事母孝性端严刚直与中朝文士交游所造者深为文章典雅高古
　　初命文武两选各分于吏兵曹
　　三司使金光载白王罢政房复旧制
　　元以江陵大君祺为王
　　祺忠惠王母弟时在元
　　遣使封仓库收国玺以归前王逊于江华一年遇鸩薨王初逊时唯韩脩等二人从行供膳不充徃来又絶忧愁号泣及讣至都人莫不流涕王狂悖尝与近侍相戏谑或有近女色而行者便生妬心虽宰相至见撞击徃徃以铁椎击人防死　史臣曰史书遇鸩而不言鸩者之名既书前王逊于江华继书遇鸩而薨比事以观恭愍不得辞篡弑之罪矣
　　德兴君塔斯特穆尔奔于元
　　德兴乃忠宣元子尝为僧者也
　　王命李齐贤摄政丞权断征东省事
　　措置得宜人赖以安
　　王及公主至自元即位
　　公主乃卫王女即鲁国公主
　　祝忠惠王孽子释器髪置万德寺












　　朝鲜史畧卷十
<史部,载记类,朝鲜史略>
　　钦定四库全书
　　朝鲜史畧卷十一
　　髙丽纪
　　恭愍王
　　讳颛古改祺防古讳巴延特穆尔忠肃子忠惠弟
　　元年
　　元至正十二年
　　金罗道万户栁濯持军严整不扰州县与士卒同甘苦赐教书衣酒劳之
　　王结髪监察大夫李衍宗谏之王悦解之赐衍宗衣褥以宠之衍宗附赵日新拜是职后日新被劾恐祸及弃官归田里
　　史臣曰衍宗奸谀憸佞之尤者也其谏王结髪皆欺世盗名后赵日新恃功专恣衍宗为宪长阿附不劾若非日新事安知衍宗一生之真伪哉
　　罢政房
　　宥裴佺
　　史臣曰元恶大憝当置于法佺用事于明陵以紊政刑其得免窜殛幸矣而王于发政之初曲贷其罪何以惩
　　李齐贤避日新之忌三上书辞职不许
　　李穑上书言时事曰正经界曰御倭寇曰论文武曰崇学校曰抑异端
　　召僧普虗入内问法虗曰为君之道在修明教化不必崇信佛法若不能理国家虽致勤于佛有何功徳无已则但修太祖所置寺社慎勿新创又曰君王去邪用正则为国不难矣
　　虚后改名普愚封为王师立府曰圆融置官属出入内佛堂多占田园牧马满野擅除僧职僧徒竞趋
　　吉昌府院君权凖卒
　　忠肃与沈王相持羣不逞多附沈王凖守义不变曹頔之乱凖闭门不出性纯重寡言笑仪表秀伟望之巍然可尊然倚势占夺土田招纳贿赂以致钜富识者讥之
　　赵日新作乱犯行宫杀宿卫臣僚
　　日新与其党郑天起崔和尚等十余人募闾里恶少谋去竒辙轮辕髙龙普李寿山等乗夜分捕之皆逃散唯执辕杀之围行宫杀直宿崔徳林等四人刼王开御宝自为右政丞郑天起为左政丞官其党有差
　　旋欲归罪其党以自免即斩崔和尚固请王幸十字街捕斩张升亮等八九人下天起于狱斩其子明道自加功臣号王宻召李仁复决议执日新诛之隂霾开霁于是以李齐贤为右政丞曹益清为左政丞流金镛于海岛
　　史臣曰易曰履霜坚氷至夫乱贼之徒隂图不轨非一朝一夕之故其所由来者渐矣赵日新尝蓄无君之心暴横骄恣防权自专不待行宫之变而知其有叛乱也行宫之变宿卫将士皆被杀戮镛独免焉镛之乱逆又岂待兴王之变然后知也哉当日新之搆逆镛亦与谋王不辨之于早驯致坚氷之祸岂不深可惜也
　　二年李穑擢元朝制科第二甲第二名勅授应奉翰林文字承仕郎同知制诰兼国史编修官
　　三年元徴将士讨张士诚王以亷悌臣栁濯等四十余人率军士二千余人赴征
　　元丞相托克托欲讨髙邮贼张士诚以帝命召悌臣濯及郑世云崔莹李芳实安祐等四十余人悌臣率兵如元以国人在燕京者緫二万三千人为前锋城将陷鞑靼知院老长忌我国人专其功令曰今日暮矣明日乃取之麾军而退其夜贼坚壁设备明日攻之不克拔防有人谮托克托帝流托克托于淮安自后南贼日盛我军陷六合城又移防淮安路李权崔謜等六人战死崔莹力战身被数鎗
　　五年日无光中有黑子者连日竒辙权谦卢頙等谋反伏诛
　　辙倚竒皇后之势谦頙亦皆纳女于元声势相依知天下乱自念积恶敛怨恐一朝势去难保将图大逆王先知之托以曲宴召辙谦頙并诛之并诛流党与
　　罢征东行中书省理问所停至正年号复旧官制以洪彦博为门下侍郎尹桓守门下侍中
　　命印珰姜仲卿崔莹及栁仁雨贡天甫金元凤等讨鸭江以西双城以北
　　初龙津人赵晖以双城等地叛入元自髙宗戊午咸州以北皆没于元
　　双城人赵小生千户卓都卿寺丞赵暾【小生叔父】举兵为拒守计仁雨乃以蜡书遗暾暾诱小生谋主赵都赤都赤遂来附于是仁雨与我桓祖【时为双城千户】攻破双城收复和登定长预髙文宜州及宣徳元兴宁仁耀徳静邉等镇诸城小生等逃入伊板岭北立石之地
　　仁雨贪财好杀戮及都赤为千户忌而杀之北人归附之心遂沮
　　都堂令百司议币谏官请废银瓶
　　银瓶重一斤直布百余匹价重买寡
　　用银钱
　　其议畧曰银一两其直八匹宜令铸为钱随其两数以准帛谷多寡比之银瓶铸造易而用力少比之铜钱输转易而取利多并用五升布则公私便
　　六年王听僧普愚防説命李齐贤相宅于汉阳筑宫阙致仕尹泽上言曰妙清惑仁庙防至覆国厥鉴不逺矧今四境有虞训兵养士犹惧不给兴工劳众恐伤本根命写无逸篇赐宰臣命尹泽讲泽因陈周公辅成之劳乃言曰愿殿下法成王能听周公之训严恭抑畏社稷之福王为改容泽尝乞以大学衍义及崔承老上成宗书进讲又谏王信佛又劝节用上皆深纳之
　　下蔡河中于狱自杀
　　河中初流顺天有僧逹禅自河中流所访全赞曰蔡相欲与公谋大事语泄系禅廵军逮捕河中拷掠累旬河中诬服自缢斩于市
　　门下侍中致仕李凌干卒
　　忠宣王尝以所幸二姫赐凌干及白文举凌干置姫别室莫敢犯従忠宣在元为盘纒别监同事者皆致富干独清苦自励冬月破布单袴不私一钱及王窜吐蕃干懐金潜附驿吏献王王及从臣赖以不乏忠宣薨奉柩东归号呼跋渉勤苦备至
　　政堂文学安辅卒
　　辅性刚直亷洁不事生产及没家无甔石之储
　　分遣诸道盐铁别监谏官李穑田禄生李宝林郑枢等上书谏之左谏议南兢独以为便乃遣之
　　司天少监于必兴上书言玉龙记云我国始于白头终于智异其势水根木干之地以黑为父母以青为身若风俗顺土则昌逆土则灾风俗者君臣百姓衣服冠盖乐调礼器什用是也今后文武百官黑衣青笠僧服黑巾大冠女服黑罗又于诸山栽松茂宻凡器用鍮铜瓦器以顺风土从之
　　复归铨选于吏兵部
　　七年赵小生卓都卿逃据海阳
　　张士诚方国珍并遣使献方物
　　时国珍据台州士诚据江浙
　　八年门下侍郎李承庆【兆年之子】言于王曰臣以李仁复为奸人王曰何谓也曰仁复平生所学经济之术何不一陈于王
　　东北面兵马使郑晖献海青王曰今军务方兴宜崇俭约安用珍禽放之
　　红头贼伪平章毛居敬众号四万氷渡鸭緑江陷义州静州【静今并入义州】杀守将朱永世金元凤遂陷麟州【今并入义州】王以侍中李嵓为都元帅庆千兴为副元帅金得培为都指挥使金希祖为西海道都指挥使安祐为安州都万户李芳实为上万户以御之嵓不能军贼陷西京刼掠州郡遣李承庆代之
　　九年李芳实遇贼于铁化斩百余级诸军次生阳驿进攻西京贼退屯龙冈咸从安祐等进军咸従再战斩二万级虏伪元帅黄志善贼退保甑山李芳实以精兵一千骑追贼至延州江安祐金得培金于珍亦率精骑继至是夜贼遁芳实蓐草追至古宣州斩数百级余贼三百余人一日一夜至义州渡鸭緑江而走遂班师王赐李承庆等功臣号斩黄志善
　　倭冦全罗道沃沟等处及杨广道平泽等十余县至乔桐京城戒严以栁濯为京畿兵马都统使李春富东江都兵马使我桓祖为西江兵马使发丁坊里为军又令百官助战谏官诣宫门拜辞防政郑世云曰谏官従军古所未闻王特免之国子博士等上言学官従军古无其例亷悌臣李嵓皆曰尔虽不侍孔子孔子焉逃佥书金希祖争之不得
　　平章事李承庆卒
　　承庆入仕元朝亷访诸路以能断决闻
　　京城大饥
　　布一匹直米五升
　　以偰逊为髙昌伯
　　逊髙昌国人王在元有旧后避兵挈家东来
　　十年政堂文学尹泽曰臣深荷毅陵之知无报万一乞命工写睟容以赐臣于村荘日夕瞻敬又曰近来饥馑荐至加以师旅民病极矣前既构南京之阙今又营白岳之宫民何以堪又曰用人为政之本进贤退不肖又曰凡事得失上意虽灼知其然委之大臣未即区处因仍之间其害已成救之莫及泽虽致仕自以先朝顾托知无不言王亦优容
　　以我桓祖为东北面兵马使兼拜户部尚书
