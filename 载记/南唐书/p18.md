<!-- { "loadSidebar": true } -->
　　 伍乔。庐江人，居庐山国学数年，力于学，诗调寒苦，每有瘦童羸马之叹。山中浮屠，梦仰视见一大星，芒色甚异，旁有人指之曰：此伍乔星也，既觉，访得乔，乃倾资奉之，使入金陵，举进士，及试八卦齐后望钟山诗，故事，中选者，主司必延之升堂，置酒。时有宋贞观者。首就坐。张洎绩至。主司览其文，揖贞观南坐，引洎坐于西，酒至数行，乔始上卷，主司叹其杰作，乃徙贞观处席北，洎处席南，以乔居宾席，又覆考榜出，乔果为首，洎贞观次之，时称主司精于衡鉴。元宗亦大爱乔程文，命勒石以为永式，仕至考功员外卒。
　　 萧俨，庐陵人，幼举童子，中其科，稍长，为秘书省正字，烈祖初，历大理司，自刑部郎中，以乎怒称，烈祖晚服金石药，多暴怒，近臣数被谴罚，宣徽副使陈觉不自安，称疾在告者数月，及闻遗诏，即以其日造朝，俨劾奏觉倾耳私室，以幸祸变，宜重置于法，不报，烈祖辅吴，设法，禁以良人为贱，至是冯延巳、延鲁欲广置姬妾，辄矫遗制，托称民贫许卖子女，俨驳曰：昔延鲁为东都判官，已有此请，大行以访臣，臣对曰：陛下纳丽之初，出库金赎民，孰不归心，今宝运中兴，人仰德泽，奈何欲使鬻子，资豪家役使乎，大行以访臣言为然，将罪延鲁。臣曰：此但智识浅陋耳，非有他也，罪之且塞言路。大行乃斜对其奏，抹三笔，持入宫，愿求之宫中，既而果得留中章奏千余，皆斜对，有一抹至三抹者，遂得延鲁奏，然大臣亦方以豪侈相高，利于广声色，因共谓遗制已宣行，不当追改，遂已，元宗初以国饷景遂，群下持不可，乃以景遂为诸道兵马元帅，景达副之，宣告国中，以兄弟相传之意，俨极谏，谓夏殷以来，天下为家，父子相传，不易之典也，景遂景达亦固让不敢当，然元宗意愈确，不之听，江文蔚韩熙载典太常礼仪。议烈祖称宗，俨独建言，帝王已失之，已得之，谓之反正，非已失之，自己复之，谓之中兴，中兴之君，庙宜称祖，先帝兴己堕之业，不应曲而称宗，文蔚以俨议为当，遂用之，保大二年，元宗终欲传位景遂，下诏命总庶政，惟枢密使魏岑、查文徽许奏事，余非特召不得对，俨上疏力争，会宋齐丘贾崇皆以为不可，遂收所下诏，其后元宗于宫中作大楼，召近臣入观，皆叹其宏丽，俨独曰：比景阳但少一井耳，元宗怒，贬舒州副使，孙忌为观察使，遣州兵给俨，实防卫之，俨谓忌曰：仆以言获罪耳，顾命之日，君持异议，几危社稷，君之罪，岂不重于仆乎，反见防何也，忌惭，即撤去，俄召还，后主初嗣位，数与嬖幸弈棋，俨入见，作色，投局于地，后主大骇，诘之曰：汝欲效魏征耶？俨曰：臣非魏征，则陛下亦非太宗矣，后主为罢弈，南唐亡，俨以老病归乡里，杜门数年，卒七十余。
　　 刘承勋，失其乡里，以善心计，事烈祖为粮料判官，迁德昌宫使，德昌宫者，盖南唐内帑别藏也，自吴建国，有江淮之地，比他国最为富饶，山泽之利，岁入不赀，烈祖励以节俭，一金不妄用，其积如山，太子尝欲一杉木作版障，有司以闻，烈祖书奏后曰：杉木不乏，但欲作战舰，以竹代之可也，然德昌宫簿，烦委无由勾校，承勋独任其事，盗用无算，保大后，贡奉事兴，仓猝取辩，愈得以为奸利，畜妓乐数十百人，每置一妓，价数十万，教以艺，又费数十万，而服饰珠犀金翠称之，又厚以宝货赂权要，故终无发其罪之，太祖平荆湖，诏江南具舟，漕其米入京师，承勋狡黠，计后主终不能有其国，欲自结中朝，为异时计，乃请行，督巨舰，自长沙抵迎銮，千柁相衔，太祖觉其意而恶之，及国亡，承勋归京师，首自陈漕米事，太祖曰：此汝主勤王耳，汝安得有劳，叱出，特命勿叙用，久客无资，裸袒乞食，不胜冻馁而死。
　　 李元清，濠州人，徙金陵，趋健善走，能及奔马，常步入梁宋刺事。开宝中，后主以吉州，永新与湖南临，命元清为永新制置使，每数月，一托疾，不坐衙，辄微服入湖南境，人无知者，以故敌人动息，皆知之，累年，边障晏然，国亡，归京师，元清心不欲仕二国，伪称失明，召验之，挥刃将及颈，而目不瞬，乃放归濠州，卒。
　　 卢郢，金陵人，工属文，有勇力，好吹铁笛，乾德中，后主命韩德霸为都城烽火使，警察非常，怙权暴横，国人望其前驱，莫不奔避，郢尝遇之，调笛自若，德霸叱左右捕执，郢奋臂击，十余人皆颠跌，乃直前捽德霸堕马殴之，败而伤目，德霸入诉，后主叱之出，顾近侍笑曰：我帅遇一措大，不能自全面目，尚敢诉耶，遂罢其职，从郢举进士，试王度如金玉赋，擢第一，徐铉娶郢姊，尝受后主命撰文，累日未就，郢曰：尝试为君杼思，适庭下有石，千夫不得举，郢戏取弄之，有顷，索酒，顿饮数升，复弄如初，忽顾笔吏，口占使书，不●易一字，铉伏其工，后主亦以为●俊可爱，国亡，归朝，知金州，卒。
　　 朱弼,字君佐,建州人，举明经第一，授国子助教，知庐山国学，卢绛蒯鳌诸葛涛，饮博不逞，患苦诸生，学官依违，无收问者，及弼至，一切绳以礼法，每升堂讲说，座下肃然，绛等亦愧服引去，徒自四方来者，数倍平时，国亡，补衡山县主簿，秩满，求为南狱庙令，卒。
　　王兴，合肥人，少与兄绾，俱事吴武王，兴初为小校，从周本攻危全讽，临战，本视贼水栅部分诸将，指旁山头一小营谓兴曰：尔往为我取彼，兴唯唯，尔色不欲行，本曰：尔惮往耶？兴曰：公必不以兴为不武，请得此栅破之，舍而趋彼何为，本大喜曰：尔亦如此为必争之地耶？吾本自行，今为尔功，劳而遣之，兴乘轻舟袭破其前锋，遂排栅入，诸军继进，贼大溃，积功迁至诸军都虞侯，烈祖辅吴，以腹心所寄，进控鹤都虞侯，持重有谋，甚见倚任，久乃见出为光州刺史，初兴兄子为海州刺史，叛附梁，闻兴在光山，遣间使通问，兴执以归金陵，因求罢郡，入为左宣威统军，历镇海节度留后，金吾卫大竟军，武昌节度使，与监军甄廷坚不相得，会廷坚被诬告有贰志，烈祖遣使械廷坚，属吏未至，兴刺知之，密告廷监，因为谋曰：今独可即日乘轻舟归阙待罪，毋与中使遇，廷坚恐惧，不暇为他谋，即从其计，至金陵，遇赦，且以其先自归，得免，人推其长者，元宗嗣位，加同平章事，保大二年卒，年七十四，与少从军攻润州，为巨弩所射，中右耳，矢自左耳出，又中旁一人犹立死，兴扶归营，卧百余日复起，耳至老不聩，亦无瘢痍，攻颖州，倚营门，仗剑驱士卒登城。城上机石发，中营门及铠之半，皆糜碎，而兴不伤，莫不异之，兄绾，亦至虔州节度使。
　　 魏岑，字景山，郓州须城人，善谄谀，学揣摩，尤为宋齐丘所知，荐授校书郎，保大中，骤进至谏议大夫，元宗以以为唐子孙，慨然有定中原，复旧都之意，有司请行南郊礼，元宗曰：俟天下为一，然后告谢田地，岑遂于陈觉、冯延巳、延鲁、更相倡和，为拓境事，尝侍燕，自言臣少游元城，乐其风土，陛下还长安日，乞为魏博节度使，元宗欣然许之，岑趋下殿再拜谢，侍卫皆窃笑，觉、延鲁攻福州，岑为监军应援使。三人者，暗儒专恣如一，军败，元宗初欲按军法，诛觉、延鲁，而贷岑，御史中丞江文蔚，对仗弹奏，请并岑诛之，于是贬太子冼马，俄复还故宫，李守贞叛汉，来乞师，岑乃力请出兵赴救，于是元宗从之，因以岑为讼淮巡检使，无功而还，岑自复进，奸谄弥甚，钟谟、李德明亦用事，其趋向与岑虽异，而迷国则均，户部员外郎范冲敏怀不平，怵大将王建封上疏，请尽逐之。更用正人，元宗怒，并置冲敏建封于死，岑自谓得主眷，愈无所惮，寿州节度使刘彦贞，以厚赂结岑为奥援，岑所得不可数和，遂肆言称彦贞为将如韩白，治民如龚黄，其敢为诞欺如此。元宗方倚以柄任，会见冲敏为厉，召道士上章诉天，未几，卒。

卷十六 后妃诸王列传第十三
　　
　　 烈祖元敬皇后，宋氏，小名福金，父韫，江夏人，后幼流离乱兵中，昇州刺史王戎得后，烈祖取戎女，后为滕，得幸，生元宗，王氏早卒，义祖命烈祖以为继室，封广平郡君，晋国君。治内有法，不妄言笑，义祖殂于金陵，烈祖在东都，将奔丧，后密以大计谏止焉。烈祖为齐王，封正妃，及受禅，立为后，从容裨赞。多所弘益，烈祖尝曰：吾思有未达，后已悟矣，昇元末，烈祖服金石药，多暴怒，赖后以免谴者甚众，及殂，中书侍郎孙忌，惧魏岑，冯延巳、延鲁，以东宫旧僚用事，欲称遗诏奉后临朝听政，后不许曰：此武后故事，吾岂为之，元宗即位，尊后为皇太后，保大三年，十月卒，附葬永陵。
　　 烈祖后宫种氏，名时光，性警惠，年十六，入宫。列乐部中，俄得幸，生景迈，烈祖以受禅后所得子，甚爱之，种氏宠日盛，烈祖性严整，尝大怒，声如乳虎，殿门环为震动，左右皆丧魂魄，种氏左手持食，右手进匕，从容如平时，烈祖怒亦顿解，他日，烈祖幸齐王宫，遇王亲理乐器，大怒，数日未解，种氏负宠，辄乘间言景迈才过齐王，烈祖正色曰：子有过，父教之，常礼也，若何敢尔。叱下殿，去簪珥，幽于别宫，数月，命度为尼，景迈爱亦弛，终烈祖世，独不加封爵，元宗即位，始封景迈保宁王，许种氏就养于景迈宫中。封王太妃，宋后挟旧怨，屡欲加害，元宗力解之，乃止。
　　 元宗光穆皇后钟氏，父太章，事吴为义祖裨将，义祖谋诛张灏，令严可求喻太章，伏死士二十辈，斩灏于府，太章许诺，义祖疑其怯，夜半往止之曰：仆母老，惧事不成，欲徐图之，如何？太章勃然曰：言已出口，岂有可已之理，明日，诛灏，后颇恃功颉颃，烈祖疑其难制，义祖曰：昔者吾赤族之祸，间不容发，使无太章，岂有今日富贵耶？奈何以薄物细故疑之，乃命以太章次女妻配元宗，即后也，昇元中，封齐王妃，元宗即位，立为皇后，后主即位，为太后，以父名该称圣尊后，后寝疾，后主朝夕侍侧，衣不解带，药必亲尝乃进，乾德三年，十月卒，是日两沙于金陵，后主毁瘠骨立，杖而后能起，哀动左右，葬顺陵。
