<!-- { "loadSidebar": true } -->
　　保大十一年。春三月，以左仆射冯延巳同平章事，金陵火逾月，焚官寺民庐数千间。复社贡举，夏六月不雨，井泉竭涸。淮流可涉。旱蝗民饥流入周境。冬十月。筑楚州白水塘。以溉屯田。遂诏州县陂塘湮废者，皆修复之，于是力役暴兴，楚州常州为甚。帝使亲吏车延规董其役。发洪饶吉筠州民牛以往。吏缘为奸。强夺民田为屯田。江淮骚然。百姓以数丈竹去节焚乡于中。仰天诉冤者。不可胜数。知制诏徐铉。因奏事白之。帝曰：“吾国兵数十万。安肯不食捍边。事有大利。则举国排之。奈何。”铉又力陈其弊，帝乃遣铉行视厉害，铉至楚州，悉取所夺田还民，诘卖车延规。欲榜之，百姓感悦，而帝左右交谮，以为擅作威福，帝大怒，趣归。将沉之江中，既至，怒少解，流舒州，而白水塘等役亦赖以止。
　　保大十二年，春正月，有大星●于西北。声如雷，二月，命吏部侍郎朱巩知礼部贡举。自十一年六月，至于今年三月。大饥疫。命州县鬻粥食饿者。秋七月，契丹使其舅来聘，夜宴清风驿。盗斩契丹使，亡去。捕之不得。或以为周人也。自是契丹遂不至。
　　保大十三年，春二月，以中书侍郎知尚书省。严续为门下侍郎平章事，夏六月，周攻秦凤，蜀使间使来告难，周下诏罪状我。遣将李谷，王彦超，韩令坤等侵我淮南，攻自寿州，帝乃以神武统军刘彦贞为北面行营都部署，帅师三万赴寿州。奉化节度使同平章事皇甫晖为北面行营应援使。常州团练使姚凤为应援都监，帅师三万，屯定远县，召镇南节度使宋齐丘入朝谋难。冬十二月，以安定郡公从嘉为沿江巡抚使。是岁天裂东北,其长二十丈。
　　保大十四年，春正月壬寅，周帝亲征，刘彦贞于周师战于正阳，败绩，彦贞战死，二月，周师兼道袭清流关，皇甫晖败保滁州。周师坡城，俘晖及姚凤以归。壬戌，有星孛于参芒。东南指。帝遣泗州牙将王承朗奉书至徐州。求成于周。称唐皇帝奉书于大周皇帝，愿以兄事。岁献方物，太弟景遂亦移书周将帅。皆不报，已卯，遣翰林学士钟谟文，理院学士李德明使周奉表。至下蔡行在。贡金器五千两。锦绮纹帛两千匹。及御衣犀带茶药。又奉牛五百头。酒二千石。犒军。请罢兵。乙酉，周师陷东都，执副留守冯延鲁。丁亥。左神卫使徐象等十八人。自寿州奔周，天长制置使耿谦。以城降于周。遣园苑使尹延范、护迁让皇之族于润州。延范杀其男子六十人。诛延范以谢国人。周师陷泰州。刺史方讷弃城遁。帝遣间使求援于契丹，至淮北为周人所执，吴越侵常州宣州。静海制置使姚彦洪奔吴越。三月，遣司空孙晟，及礼部尚书王崇质使周。削去帝号，奉表请为外臣，犹不许。光州兵马都监张延翰，以城降于周。刺史张绍遁还。丁酉。周师陷舒州。刺史周弘祚赴水死，蕲州将李福杀知州王承隽。降于周。戊戌。天成军使蔡晖，自寿州奔周。周师陷和州。诏斩李德明于都市。坐奉使请割地也。吴越陷常州之郛。执团练使赵仁泽。燕王弘冀遣龙武都虞侯柴克宏救常州。壬子。大败吴越兵于常州。斩获万计。俘其将数十。至润州。弘冀悉斩之。壬戌，寿州军校陈延贞等十三人奔周。是月，命诸到兵马元帅齐王景达拒周。夏四月，复泰州，五月。周帝北还。秋七月，复东都舒蕲广和滁州。惟寿州之围愈急。冬十月，周人害我行人孙晟，从者二百人皆死。独贷钟谟。以为耀州司马。是岁诏省淮南屯田之害民者。
　　保大十五年，春二月乙亥，周帝亲征。齐王景达自濠州遣边镐。许文稹、朱元帅兵数万援寿州。景达用监军使陈觉言。谋夺朱元兵。以杨守忠代之。元遂举寨降周，裨将时厚卿独不从，见杀。壬辰，周师尽坡我诸寨。执边镐、许文稹、杨守忠，余众悉奔溃。景达亦遁归金陵，是役也，所丧四万人。三月，诛朱元妻子。丁未，寿州刘仁赡病革。副使孙羽等。代仁赡署表降于周，辛亥。书晦。雨沙如雾。夏四月。周帝北还。冬十一月，周帝复亲征。十二月，濠州刺史郭廷谓，泗州刺史范再遇，皆举城降，帝知东都必不守。遣使焚其官私庐舍。徙其民于江南。周师如扬州。丁丑。周师攻陷泰州，都城大火，一日数发。
　　交泰元年，春正月，改元中兴，丙戌，周师陷海州，壬辰，周师陷静海军。丁未，陷楚州，防御使张彦卿，兵马都监郑昭业死之。周师屠其城，焚庐舍殆尽。周师次雄州，刺史易文赟举城降，州，天长县也，三月，大赦，改元交泰，以皇太弟景遂为天策上将军，晋王。立燕王弘冀为皇太子，参治朝政，丁亥，周帝次扬州，辛卯，遂至迎銮镇，壬辰，耀兵江口，帝惧。周师南渡，遣枢密使陈觉奉表贡方物，请传位太子弘冀，以国为附庸。周帝始采唐报回纥可汗故事。答帝玺书，称皇帝致书敬间江南国主。帝遣阁门承旨刘承遇上表，称唐国主，尽献江北郡县之未陷者。鄂州汉阳汉川二县在江北，亦献焉。岁输土贡数十万。乞海陵监南属。不许，后岁给赡军监三十万石。庚子，周帝赐书，许帝奉正朔罢兵。而不许传位于太子，甲辰。遣平章事冯延巳等使周犒军。及买宴。夏五月，下令去帝号，称国主，去交泰年好，称显德五年。置进奏邸于汴都，凡帝者仪制。皆从贬损。改名景。以避周信祖讳。告于太庙，告庙之日，金陵大雾，通夕不解。左仆射平章事冯延巳。罢为太子太傅。门下侍郎平章事严续罢为太子少傅，已酉，周帝遣太府卿冯延鲁，卫尉少卿钟谟，赐国主御衣金玉带锦帛羊马。及犒军帛十万。凡士卒俘于周者皆遣还。凡五千七百五十人。冬十月甲午，周帝归我臣冯延鲁，许文稹。边镐。周廷构。国主皆不复用。十一月已亥，暴宋齐丘，陈觉、李征古罪。放齐丘归九华山，觉安置饶州，征古削官爵。觉征古寻皆赐自尽，齐丘明年正月，亦幽死。
　　显德六年，秋七月。铸大钱。文曰永通泉货。一当十，与旧钱并行，又铸唐国通宝钱，二当开通钱之二，九月丙午，太子弘冀卒，冬十一月，建洪州为南都南昌府。
　　建隆元年。春正月，遣何莅诛钟谟于饶州，诛张巒于宣州，大宋太祖皇帝受周禅。放江南降将三十四人来归。二月，始铸铁钱，三月，遣使朝贺于京师。秋七月，遣礼部郎中龚慎仪朝于京师，贡乘舆服御，自是贡献尤数。岁费以万计。冬十月。宋扬州节度使李重进叛，来求援，不许，十一月丁未，太祖平李重进。国主遣右仆射严续犒军。蒋国公从缢，户部侍郎冯延鲁朝贺。
　　建隆二年，春二月，国主迁于南都，立吴王从嘉为太子，金陵监国，国主舟行，旌麾仗卫，六军百司，凡千余里不绝，所过劳问高年疾苦。大宴于当涂。至宋家洑，暴风飘国主舟，几至北岸，翼日，从官皆乘轻舟奔间。三月，国主至南都，太祖以国主迁都，遣通事舍人王守贞来劳问。南都迫隘，群下皆思归，国主亦悔。迁北望金陵。郁郁不乐。澄心堂承旨秦承裕常引屏风障之。复议东迁，未及行，国主寝疾。不复进膳。惟啖蔗浆。嗅藕华。六月已未，疾革，亲书遗令。留葬西山。累土数尺为坟。且曰：违吾言非忠臣孝子。夕有大星●于南都。庚申。殂于长春殿。年四十六，后主不忍从遗令，迎丧还。秋八月，至金陵，丁未，殡于宫中万寿殿，告哀京师，且请追复帝号，太祖许之。
　　三年正月戊寅，葬顺陵，元宗多才艺，好读书。便骑善射，在位二十年，慈仁恭俭，礼贤睦族，爱民字孤，裕然有人之度。少喜栖隐，筑馆于庐山瀑布前，盖将终焉，迫于绍袭而止。然自唐室苗裔。訹于斥大境土之说。及福州湖南再丧师，知攻取之难，始议弭兵务农。或曰：愿陛下十数年勿复用兵。元宗曰：兵可终身不用，何十数年之有，会周师大举，寄任多非其人。折北不支，至于蹙国降号，忧悔而殂。悲夫。
　　论曰：元宗举闽楚之师，境内虚耗，及契丹灭晋，中原有隙可乘。而南唐兵力。国用既巳弗支。熟视而能出。世以为恨，予谓不然，唐有江淮，比同时割据诸国，地大力强，人材众多，且据长江之险。隐然大邦也。若用得其人，乘间楚昏乱，一举而平之，然后东取吴越，南下五岭，成南北之势，中原虽欲睥睨。岂易动哉，不幸诸将失律。贪功轻举。大事弗成。国势遂弱，非始谋之失。所以行之者非也。且陈觉冯延鲁辈用师闽楚。犹丧败若此，若北乡而争天下，于秦晋赵魏之师战于中原，角一旦胜负。其祸可胜言哉。故予具论其实如此，后之览者，得以考观焉。

后主本纪第三
　　
　　李俊风整理校对
　　
　　后主名煜，字重光，元宗第六子，初名从嘉。母曰光穆皇后锺氏。从嘉广颡丰颊骈齿，一目重瞳子。文献太子恶其有奇表，从嘉避祸，惟覃思经籍。历封安定郡王、郑王。文献太子卒，徙吴王，以尚书令知政事，居东宫。建隆二年，遂立为太子。元宗南巡，太子留金陵监国，以严续、殷崇义辅之，张洎主笺奏。六月，元宗殂，太子嗣立于金陵，更名煜。居丧哀毁，几不胜，赦境内。尊锺后曰圣尊后，以后父名太章也。立妃周氏为国后。徙信王景逷为江王，邓王从善为韩王，立弟从镒为邓王，从谦为宜春王，从信为文阳郡公，从度为昭平郡公。从度，景迁子也。令诸司四品至九品无职事者，日二员待制于内殿。以右仆射严续为司空平章事，余进位有差。遣中书侍郎冯延鲁于京师，奉表陈袭位。太祖赐诏答之，自是始降诏。秋九月，太祖遣鞍辔库使梁义来吊祭。冬十月，太祖遣枢密承旨王文来贺袭位。初，元宗虽臣于周，惟去帝号，他犹用王者礼。至是，国主始易紫袍，见使者作，退如初服。十二月，置龙翔军，以教水战。
　　 建隆三年春三月，遣冯延鲁入贡京师。泉州节度使、中书令、晋江王刘从效卒，子绍镃自称留后。夏四月，泉州将陈洪进执绍镃归金陵，副使张汉思为留后。六月，遣客省使翟如璧入贡京师，太祖放降卒千人南还。冬十一月，遣水部郎中顾彝入贡京师。
　　 乾德元年春正月，太祖遣使来赐羊马橐駞。三月，太祖出师平荆湖，国主遣使犒军。夏四月，泉州副使陈洪进废张汉思，自称权知军府来告，国主即以洪进为节度使。秋七月，太祖诏国主，遣还。显德以来，中朝将士在江南者，及令杨州民迁江南者，还其故土。十二月，国主表乞罢诏书不名之礼，不从。
