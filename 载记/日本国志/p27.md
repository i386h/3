<!-- { "loadSidebar": true } -->
至岁丙子，光绪二年为明治九年。我朝乃特简翰林院侍讲何如璋为钦差大臣，候选知府张斯桂为副使，并分设理事，先是议约之始，曾国藩奏称："日本物产丰饶，货价贱，去中国不过数日程，立约之后彼国市舶将络绎东来，中国贾帆亦必联翩东渡。不如泰西诸国洋商来而华商不往，华人往者已多，中国似须派员驻札日本，约束内地商民，讯办华洋争讼案件。"李鸿章亦奏称"中外已定和约，均宜各派官员任驻其国，庶消息易通，势力均敌。近年奉诏迭次派员往泰西各邦通好，业与从前隔阂情形小异。日本近在肘腋，自变更西法，造兵船，开铁路，又派人往西学习技艺，其志固欲自强以御侮。究之距中国近而西国远，联络之则为兄弟，拒绝之或反为仇雠。诚宜筒员往驻，随时侦其动静，与之推诚，相与设法牢笼，亦可管束我国商民"云。其后福建巡抚王凯泰、丁日昌、湖南巡抚王文韶均以为言。九年十二月抵东京，谒今皇，递国书。书日："大清国大皇帝问大日本国大皇帝好：朕诞膺天命，寅绍丕基，眷念友邦，言归于好。兹特简二品顶戴升用翰林院侍讲何如璋为钦差出使大臣，三品顶戴即选知府张斯桂为副使，往驻贵国都城，并令亲赍国书以表真心和好之据。朕知何如璋等和平通达，办理交涉事件必能悉臻妥协，惟冀推诚相信，得以永臻友睦，共享升平，朕有厚望焉。"如璋率同副使张斯桂、参赞黄遵宪入谒，行三鞠躬进退礼。国皇喜受书。日本汉学者皆谓自隋唐通好以来，千有余载，及是使者始奉皇帝国书，待以邻交之礼。书之史册，实为至荣。旋购使馆于东京之霞关，又于横滨设理事官一员，兼管筑地；神户设理事官一员，兼管大坂；长崎设理事官一员，中国商民咸归管辖。


卷七 邻交志下一


泰 西


环地球而居，南北极有定，东西方无定。然居中国而视欧罗巴，则名日泰西，日本又居中国之东，故亦沿泰西之称。阿美利加一洲，自太平洋海路已通，由东而至其国，亦可谓之太东。然其初来也，越大西洋而抵欧罗巴，乃能至亚细亚，且其种类、国俗实为欧洲枝分之国，今亦以泰西统之。至欧美各国国名，译华语无定字，读以日本音更无定字，如英吉利，或作汉义利亚，或作谙厄利亚，或作英机黎，或作英圭黎，又作伯理敦，则三岛总名也。又作不列颠，又作蒲利丹尼亚，又作貌利太泥亚。俄罗斯多作鲁西亚，或作鄂罗斯，又作露西亚。阿美利加多作阿墨利加，或作米利坚，或作亚美利驾，又译其义称日合众国，或日联邦。法兰西或作佛兰西，或作佛郎机，或作佛郎察西。荷兰多作和兰，或作阿兰陀，或作喁兰。日斯巴尼亚多作西班牙，或作是班牙，或作班由，或作毗斯番。又谓新西班牙为农毗斯番，即美洲之西班牙属国也。日耳曼或作簪文，或作查曼布路斯，或作孛露，或作孛漏生，或作普鲁斯，或作布留士，或作普鲁士。今之德意志多作独逸。葡萄牙或作波尔杜瓦尔。义大利亚或作意大利，或作以大理。比利时或作比利震，或作白利真。奥大利亚或作澳大利亚。秘鲁或作白露丹马，或作丁抹。又或节称日英国、鲁国、墨国。此编杂采诸书，不必一一尽改，特识于此。

