<!-- { "loadSidebar": true } -->

外史氏日：日本之习汉学，萌于魏，盛于唐，中衰于宋、元，复起于明季，迨乎近日，几废而又将兴。盖自王、段博士接踵而来，于是有《论语》、《五经》而人始识字。隋唐遣使，冠盖相望，于是习文章辞赋，而君臣上下始重文。惟中间佛教盛行，武门迭起，士夫从事金革不知有儒，汉学一线之延，仅赖浮屠氏得以不坠。而迨德川氏兴，投戈讲艺，藤、林诸人，卓然崛起，于是有为程朱学者，有为陆王学者，有为韩柳之文、王李之诗者，益彬彬称极盛焉。夫日本之传汉学也如此其久，其习汉学也如此其盛，而今日顾几几欲废之，则以所得者，不过无用之汉学，刍狗焉耳，糟粕焉耳，于先王经世之本，圣人修身之要，未尝用之，亦未尝习之也。

自唐以来，惟习诗文，自明以来，兼及语录。夫辞章之末艺，心性之空谈，皆儒者末流之失，其去道本不可以道里计；而日本之学者，乃惟此是求。千余年来，岂谓无一人焉欲举修齐治平之道见之施行者？而以武门窃权、仕者世禄之故，朝廷终不能起儒者于草莽，破格而用之。儒者自知其无用，亦惟穷而在下者，区区掇拾而逐其末。

举国之人，以读书者少，群奉为难能可贵；而儒者以少为贵，遂益高自位置，峻立崖岸，诩诩然夸异于人日："吾通汉学。"而究其拘迂泥古，浮华鲜实，卒归于空谈无补。有识之士固既心焉鄙之，一旦有事，终不能驱此辈清流，使之诵经以避贼，执笔以却敌。复见夫西人之枪炮如此，轮舶如此，闻其国富强又如此，则益以汉学者流为支离无足用，于是有废之之心。其几废也，夫亦彼习汉学者有以招之也。虽然，坐井观天日天小者，非天小也，彼徒见日本之学者，亦遂疑汉学不过尔尔。至使狂吠之士，诋谟狎侮，以儒为戏。甚且以仁义道德为迂阔，以尧、舜、孔、孟为狭隘，而《孝经》、《论语》举束高阁。其见小不足与较，吾哀夫功利浮诈之习，中于人心，未知迁流所至也。且即以日本汉学论，亦未尝无用也。今朝野上下通行之文，何一非汉字？其平假名、片假名，何一不自汉文来？传之千余年，行之通国，既如布帛菽粟之不可一日离，即使深恶痛绝，固万万无废理。况又辞章之末艺，心性之空谈，在汉学固属无用，而日本学者，正赖习辞章、讲心性之故，耳濡目染，得知大义。尊王攘夷之论起，天下之士，一倡百和，卒以成明治中兴之功。则已明明收汉学之效矣，安在其无用也耶？此其事当路诸公宜若未忘，吾是以知汉学之必将再兴也。方今西学盛行，然不通汉学者，至不能译其文。年来都鄙诸黉，争聘汉学者为之师，而文人学士，亦不如前此无进身之阶，汉学之兴，不指日可待乎？吾愿日本之治汉学者，益骛其远大者，以待时用可也。

西 学

西学之滥觞，盖始于宝永年间。德将军家宣云，自耶稣教作乱于天草，设为厉禁，教士悉加驱逐，西书概行涂抹。及是有罗马教士若望至，幕府命新井君美就询海外事，君美始著《采览异言》一书。宝永戊子，洋舶来萨州，载教士一人置之夜久岛而去。既而出乞食，土人捕得送之长崎，寻送到官。有司历问海商和兰以为罗马国人也。时家宣为储副，以问君美，君美答曰："彼来求我，苟不通言语，何以达其志？然彼亦人耳，岂同鸟语兽言，莫能悉其意也。"家宣既嗣位，遂命送致江户，使君美按验之。君美就之咨诹方俗，其人出怀中小册，检阅以答，盖西人所译日本方言也。久而益熟日本语，君美于是笔其所述，作《采览异言》，即西学之始也。君美又著有《西洋图说》、《西洋纪闻》、《西学推问》、《西学考略》、《和兰纪事》、《阿兰陀》、《风土记》诸书。既而和兰船主至，君美复奉命私问之。嗣后船主问岁一人觐，君美辄就问，沿为例，复续为后语，世始知有和兰学。寻命医官桂甫筑、儒官青木文藏、长崎人西如见等，从兰人习其语言，或医术、历算等学。而前野良泽、杉田元白等诸子各研究其术，由是西学渐行于世。自君美始倡和兰学，然以和兰字蚊脚蟹行，未易通解。文藏以为其说必有可取，特往长崎质译者，习其书，始得蕃薯，请于官种之各岛。民感其惠，称曰"甘薯先生"。文藏又习种痘方。所著有《和兰文字略考》三卷，《和兰话译》二卷。前野、杉田皆习兰医，前野氏所著有《和兰译文略》、《兰译筌》、《兰语随笔》，杉田氏所著有《解体约图》、《解体新书》行于世。有小石元俊者叹其精绝，特从前野、杉田讨论兰学。名医山胁东洋素疑兰医，论脏腑与汉说异，召元俊使弟子数十人论难，元俊依问辨析，竟乞于官，解剖刑余尸以征之，自脏腑位置、形状及骨节微细之处一如兰医所说，于是东洋及弟子乃服。关以西据兰说以解尸以是为始，其后西京、大坂兰学之行，则元俊首倡之也。大概元泽《六物新志》曰："和兰学一涂草创于新井白石，中兴于青木文藏，休明于前野兰化，隆盛于杉田鹤斋。近世以兰学著者，实渊源于四先生"云。大概氏亦精兰学，所著有《兰学阶梯》、《泰西医说》、《兰说夜话》、《兰译要诀》、《环海异闻》、《泰西新话》诸书。延享元年，将军吉宗始建天文台于江户．神田又制简天仪，后迭经废置，更于浅草建二台，九段坂建一台。凡历算推步之事，悉命司掌。处士若间长涯、麻田刚立辈亦颇习西术，故当时遂采西法以改历焉。

