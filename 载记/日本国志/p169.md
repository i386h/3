<!-- { "loadSidebar": true } -->
酒楼茶屋游舫酒楼随处而有，每有小园，树松竹梅数株，花下建石灯塔一座，以照来客。方丈之室，拂拭筅簟，金炉烧麝，铜鼎沸笙，时花供瓶，三弦挂壁，架木为阁，不事修饰，光泽坚致，可以鉴人。例以少女当垆，客至则拜迎门外，引之上楼，旋抱蒲团红褥为客坐，有所需则拍掌唤之，趋走娴熟。惟多食生冷，苔菹梅脯，蔬笋气重，最喜鱼脍，游鳞棘鬣，聂而切之，具染而已。火食者饭稻羹鱼而外，无他物也。近多仿西法，牛心羊胛，每以供客矣。茶店以品茶，以茶瓶茶杯之良者为贵。有日濑户磁，以地得名；有日乐烧，其祖宗庆传业十余世，以专家得名。德氏之季，有石工宝来龙山者，所制风炉、瓦灶以天然石雕饰，有弟子左六右六得其妙，将军尝造观焉。当时茶店与酒肆争多，近日茶屋不复品茶，不过供杯茗糖果为游人憩足地而已，然遍市皆是，虽三家邮亦必有茶店也。仅支一篷者为馆舫，有门有窗，在床有席者为屋舫。馆舫多用于观烟火纳凉，屋舫则于花、于雪、于月、于枫叶、于虫声，棹于凌濑、凌濑在墨水上游，为游人听秋虫之地。浮于墨河，于本所观罗汉，于龟户拜天神，皆载丝竹、携酒植而往。每遇佳节，必先期订约乃得。佣买别有猪牙船，以形名之，快橹翦波，其捷如飞，亦游具也。

吉原 庆长十七年，庄司某上书请合散居各青楼萃于一花街，元和三年官如所请，给一地于葺屋坊侧，以其鞭芦覆篑，名日芦原，后更名吉原。相连五坊，互建楼馆，佳丽三千，如莺比邻。德川氏以来，令诸侯质妻孥于江户，间岁则会同于京，凡诸侯至京及其藩臣子弟，纵令游冶，金吾不禁，以故吉原遂为歌吹海、销金窝。每当暮霭抹柳，新月微黄，诸楼银烛如星，弦声嘈杂，娼妓列坐于门，其幼少者分坐于壁、于篱阑。近世有悬镜写真于楣者，游人鳞集格子外，意指目击，品鸾评凤。楼中例设银纸屏风、红氍毹、铜炉铁铫，楼外悬红灯，然烛达旦。

每岁例于三月栽花，七月放灯，八月陈舞，为三盛会。樱始含苞，令花人移植于街，半开之蕊，合抱之木，捆载而来，培根覆土，妙于橐驼，旬日之间，顿成春海。花时则六街绚烂，如诸天雨华，如平地起楼台，使人疑为神施鬼设。至花落复移树而去，不留一枝。盂兰会前后各楼张灯，或圆、或浑圆、或椭圆、或方、或长方、或角方、或勾、或弯、或弧、或三角，肖为鱼虫花草禽兽之形，各傅以色，又喜为胡蝶、鸳鸯、凤凰、芍药、莲藕、红豆及一切并蒂之花、比翼之鸟。墙头檐额，虚悬倒挂，直竖横嵌，无所不有。人市则光明大放，城开不夜，虾蟆更尽，残烛犹光，远望则参差错落，若银花万点，与楼阁林园相辉映，宛然画图。八月之舞，专竞新衣，先期商度，具有程法。例以六街为六队，队各一色旗帜，灯彩悉如其衣色，榜日某楼某阁，择少年殊艳者为押队，或为观世音、为佛、为天神、为宰官、为僧、为神官、为武士、为古美人、美男子，击鼓导行。又缚彩为亭，上陈众乐，以鸦髻女儿舁之，周旋六街。至六街合队，则蹈舞齐作，金钗横斜，宝屎竞响，回旋穿插，若整若散。楼上下观者缠头争掷，高与山齐矣。此外三月三、五月五、七月七、九月九各度佳节，均例有盛会。旧日深川亦为狭邪居，近则散居于柳桥、新桥为多。娼妓例注籍于官，每月税金三圆。

外史氏日：《后汉书》言倭人嗜饮食、喜歌舞，至今犹然。余闻之东人，大抵弦酒之赀过于饭蔬，游宴之费多于居室。云自桓武、嵯峨好游，赏花钓鱼，调鹰戏马，月或数举，上行下效，因袭成风。德氏承战争扰攘之余，思以觞酒之欢，销兵戈之气，武将健卒皆赏花品茗，自命风流，游冶之事，无一不具，二百余载，优游太平，可谓乐矣。然当其丸泥封关，谢绝外客，如秦人之桃花源与人世旷隔，虽日过于逸乐，而一国之人自成风气，要亦无害。及欧美劫盟，西客杂处，见其善居，积能劳苦，当路者始惊叹弗及。朝廷屡下诏书，兢兢焉以勤俭为务，佚荡为戒，族长以勉其子弟，官长以教其人民，虽风气渐积，难于骤挽，然可不谓知所先务乎!



卷三十七礼俗志四


神 道

