<!-- { "loadSidebar": true } -->
中国入寡知日本者也，黄子公度撰《日本国志》，梁启超读之，欣怿咏叹黄子，乃今知日本，乃今知日本之所以强，赖黄子也。又懑愤责黄子日：乃今知中国，知中国之所以弱，在黄子成书十年，久谦让不流通，令中国人寡知日本，不鉴不备，不患不悚，以至今日也!乃诵言日：使千万里之外，若千万岁之后，读吾书者若布眉目而列白黑，登庙庑而诵昭穆，入家人而数米盐也，则良史之才矣。使千万里之外，若千万岁之后，读吾书者适以知吾世，审吾志。其用吾言也，治焉者荣其国，言焉者辅其文；其不能用，则千万里之外，若千万岁之后，辁材讽说之徒咨嗟之，太息之，夫是之谓经世，先王之志。

斯义也吾以求诸古史氏，则惟司马子长有取焉。虽然，道已家事者，苟非愚棍蒙崽之子，莫不靡靡能言之。深周隐曲，若夫远方殊类，邈绝倜侏之域，则虽大智长老，闻言未解，游梦不及，况欲别闺闼、话子姓、数米盐哉？此为尤难绝无之事矣。司马子长美矣，然其为《史记》也，是家人子之道其家事也。日本立国二千年无正史，私家纪述秽杂不可理，彼中学子能究澈本末、言之成物者已鲜．矧乃异域绝俗，殊文别语，正朔服色、器物名号、度律量衡靡有同者，其孰从而通之？且夫日本古之弹丸，而今之雄国也，三十年间以祸为福，以弱为强，一举而夺琉球，再举而割台湾。此土学子鼾睡未起，睹此异状挢口纤舌，莫知其由，故政府宿昔靡得而戒焉。以吾所读《日本国志》者，其于日本之政事、人民、土地及维新变政之由，若入其闺闼而数米盐，别白黑而诵昭穆也。其言，十年以前之言也，其于今日之事若烛照而数计也。又宁惟今日之事而已，后之视今，犹今之视昔，顾犬补牢，未为迟矣。

孟子不云乎："有王者起，必来取法。"斯书乎岂可以史乎、史乎目之乎!虽然，古之史乎皆有旨义，其志深，其旨远。启超于先生之学匪敢日深知，顾知其为学也，不肯苟焉附古人以自见，上自道术，中及国政，下逮文辞，冥冥乎入于渊微。敢告读是书者：论其遇，审其志，知所戒备，因以为治，无使后世咨嗟而累欷也。

光绪二十二年十一月朔新会梁启超叙



附 录 李鸿章禀批


钦差大臣太子太傅文华殿大学士直隶总督部堂一等肃毅伯李批：

该道所著《日本国志》四十卷，本大臣详加披览，叙述具有条理，如《职官》、《食货》、《兵》、《刑》、《学术》、《工艺》诸志，博稽深考，于彼国改法从西，原委订证，尤为赅备，意在于酌古之中为匡时之具，故自抒心得，议论恢奇，深协觇国采风之旨。虽日本摹仿泰西仅得形似，未必志一国而能赅五部洲之形势，然于东瀛政教图经言之凿凿，如在目中，亦有志之士矣。

应如所请，即由本大臣备咨，并原书两函，驿寄总理各国事务衙门备览。

明隆庆问黄少詹洪宪奉使朝鲜，睹其先世实纪，归作《朝鲜国记》。今此书详赡过之，洵足与前贤颉颃也。缴。



附录 张之洞咨文


头品顶戴赏戴花翎兵部尚书两广总督部堂张为咨送事：现据二品衔分省补用道前出使日本参赞官黄遵宪禀称：窃遵宪自奉使随槎，在外九载，到日本后周咨博访，维新以后如官职、国计、军制、刑罚诸大政，皆摹仿泰西。但能详志一国之事，即中西五部洲近况皆如指掌。窃不自揆，创为《日本国志》一书，凡为类十二，为卷四十，都五十余万言。其中若《职官》、《食货》、《兵》、《刑》各志，胪举新政，借端伸论，又六万余言。黾勉经营，凡历八载，杀青已竟，复自展阅，不远千里，挟书自呈，欲得一言以为定论。可否俯赐大咨，径送总理衙门，统候卓裁等情。到本部堂。

据此。查该道籍隶广东嘉应州，随使日本最久，于该国情形向称熟悉，又能留心时事，搜访纂辑，遂有成书。详阅所呈《日本国志》，条例精详，纲目备举，寄意深远，致功甚勤。且于外洋各国风俗政事，俱能会通参考，具见究心时务。

查光绪甲中年贵衙门所刊姚文栋《日本地理兵要》，所载兵籍于陆军但存兵数，海军存舰名而已。视黄《志》通叙兵制，详略相去奚啻什伯。惟卫镇各军额数彼此不同，按黄《志》称以明治十四年为断，《地理兵要》刻于甲申，为时较后，当是日本新定之额，宜以姚书为正。维新以后废藩国为府县，然其国舆地纪载习知旧制，山川形胜仍用道国为主，黄、姚所述大略相同。黄《志》别为《府县沿革表》以著日本近制，为姚书所缺。但姚例谓日本形势在海，故于该国滨海湾岛搜列甚详，亦为地学之一体。二书皆有用之作，惟详备精核则姚不如黄。实为出使日本者必不可少之书，白应代为咨呈，以备查核。

又据该员禀称，此书别无副本，道远邮寄或致遗失，请即给咨声明，其书由该员自行赍呈等情。除饬该员将书自行呈递外，为此咨呈贵衙门，谨请察照核办施行。须至咨呈者。

凡例


一，自儒者以笔削说《春秋》，谓降杞为子，贬荆为人，所以示书法，是谬悠之谭也。自史臣以内辞尊本国，谓北称索虏，南号岛夷，所以崇国体，是狭陋之见也。夫史家纪述，务从实录，无端取前古之人、他国之君而易其名号，求之人情，奚当于理？矧会典所载，本非朝贡之班，国书往来，待以邻交之礼者-y-。此编所书，采摭诸史，曰皇曰帝，概从旧称。

一，《周礼》职方掌天下之图，以知其要。而太史公日： "吾见周谱，旁行斜上，故因而作表。"盖物非图则不明，事非表则不详。然三国以后，六代以前，表竟缺如。若图绘之学，有为六经图者。有为三才图会者，书皆单行，不入于史。今所撰《地理志》，以图附志后，《职官》诸志，以表入志中。体创自今，义因于古，以便阅者解带，触目了然耳。

一，班固《艺文》之志，陈寿《辅臣》之赞，皆有小注。其后萧大圜《淮海乱离志》、羊衙之《洛阳伽蓝志》、宋孝王《关东风俗传》，扩充其体，子注愈繁。盖除烦则意有所吝，毕载则言有所妨，为斯变体，不得不然者也。今仿其体，附以分注，其有事同时异，而连类并及，或繁辞碎义，而考证必需者，悉为小注附于行间。至纪载之外间论得失，则仿裴松之之《三国志》、刘昭之《续汉志》云尔。

一，此书官名、地名、事名、物名，皆以日本为主，不假别称。如官有老中、目付之名，吏有与力、足轻之类，即文不雅驯者亦仍其称，别以小注释之。《谷梁传》所谓名从主人也。然至于叙述称谓，则以作志者为主，不为内辞。如称君长不日上，对别国不曰我之类。其与中国交涉者，事以彼为主，称以我为主。苏洵所谓谱吾作也，不敢如叶隆礼之《契丹国志》，忽内辽而外宋，忽外辽而内宋。亦不敢如史迁之晋、楚诸《世家》，一一称我也。

一，此书编年纪月，不得不用日本年号。惟日本史中国颇少传本，近世如李申耆之《纪元篇》、林乐知之《四裔年表》，虽较详赡，尚多谬误。今别作《中东年表》，著之卷首，以便观者。

一，日本纪里之法，以六尺为一，六十间为一町，三十六町为一里，每一里有一万二千九百六十尺，当中国八里有奇。计亩之法，以六尺为一步，三十步为一亩，十亩为一段，十段为一町，每一亩为一百八十尺，当中国三十六弓。日本计钱之法如墨西哥，银一圆为一圆，以一圆析十分之一为十钱，析百分之一为一钱，以一钱析十分之一为一厘，每一钱五六当中国银一分，每十钱五六当中国银一钱。日本丈尺之法，积十寸为一尺，积十尺为一丈，每一尺一寸七分三当中国一尺，每一丈一尺七寸三当中国一丈。日本权衡之法，积十钱为一两，积十六两为一斤，积一百两为一贯，每百六十二钱四三强当中国一斤，每十六贯二四三强当中国一百斤。日本概量之法，以十撮为一勺，十勺为一合，十合为一升，十升为一斗，十斗为一石，大概同于中国。篇中所书，皆日本通行之法，特识于此，以发其凡。

一，志中所载纪数诸表，例以三字为一位，例以末位为单数，谓一至九。即以最卑之位为起算之始。如末位为单数，其上为十，其上为百，其上为千，其上为万，累积至九位则为亿。十千万为亿。例如计户口，其最卑之位注明口字，表中作三三三即为三百三十三人。又如计银钱，其最卑之位注明圆字，表中作三三三三三三即为三十三万三千三百三十三圆也。又如表中作三0三O三O，即为三十万零三千零三十。表中作三三三000，即为三十三万三千。所有圆围盖以定位，其他依此可以类推。间有变例，或以末位为十、百、千、万之数，或以末位为毫、厘、丝、忽之数，均于行间注明，以便计算。或又变二字为一位，四字为一位，亦旁缀小点以示区别。

一，日本自维新以来，举凡政令之沿革，制度之损益，朝令夕改，月异而岁不同。至明治十一二年，百度修明，规模较定，而以时更张者仍复不少。今此编悉以明治十三四年为断，其十五年以后改易新政，当付之补编，俟诸异日。

一，日本古无志书，近世源光国作《大日本史》，仅成《兵》、《刑》二志，蒲生秀实欲作《氏族》、《食货》诸志，有志而未就。仅有《职官》一志已刊行。新井君美集中有田制、货币考诸叙，亦有目而无书。此皆汉文之史而残阙不完，则考古难。维新以来，礼仪典章颇彬彬矣，然各官省之职制、章程、条教、号令，虽颇足征引，而概用和文，即日本文，以汉字及日本字联缀而成者也，日本每自称为和国。不可胜译，则征今亦难。此采辑之难也。以他国之人，寓居日浅，语言不达，应对为烦，则询访难。以外国之地，襄助乏人，浏览所及，缮录为劳，则抄撮亦难。此编纂之难也。既非耳目经见之书，又多名称僻异之处，而其中事物之名，有以和文译汉文者，有以英文译和文再译汉文者，或同字而异文，或有音而无义，则校雠亦颇为难。兼是三难，又乏才学，力小任重，每自兢兢，搁笔仰屋，时欲中辍。徒以积历年岁，黾勉朝夕，经营拮据，幸以成书。其中芜杂之讥，疏漏之诮，诚知不免。瞻仰前修，引盼来哲，庶有达者，理而董之。所为每一展卷，辄愧悚交集，旁皇竟日者矣。

一，检昨日之历，以用之今日则妄，执古方以药今病则谬，故杰俊贵识时，不出户庭而论天下事则浮，坐云雾而观人之国则暗，故兵家贵知彼。日本变法以来，革故鼎新，旧日政令百不存一。今所撰录皆详今略古，详近略远，凡牵涉西法，尤加详备，期适用也。若夫大八洲之事，三千年之统，欲博其事，详其人，则有日本诸史在。
卷首中东年表


