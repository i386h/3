<!-- { "loadSidebar": true } -->
茗宴 茶具有风炉、有笛、有炭挝、有火笑、有鳆、有交床、有纸囊、有碾、有罗合、有则、有水方、有漉水囊、有瓢、有竹夹、有熟盂、有畚、有札、有涤方、有滓方、有巾，其法碾茶为末，和汤煮之，候火、拣泉、吹沫、点花、辨味、侔色，皆有妙理。凡运筅击拂谓之立茶，茶多汤少，运筅旋彻，再添汤击拂者为浓茶，茶少汤多为薄茶。寮之广狭，垆之位置，柱榇窗棂之设，各有成规。茶寮谓之数奇屋，国语谓嗜为数奇，好和歌者古名数奇，好茶者因借以名之。或谓之围居。招客日茗宴，宴之前后有谢请谢会，客凡数十人，而茶屋仅容数人，一茶博士、一主人、二三客而已。主人必亲自点茗敬客，由贵逮贱，前退后进，俯仰折旋，具有法度，虽平日尔汝之交，亦肃然如对大宾，偶误礼法，讪诮交集。自僧千光游宋赍茶归，初栽之背振，后遂蔓衍，北条泰时嗜茶，世始崇尚。逮足利义政使珠光、僧珠光以茶术受知，其所赏玩书画及茶具，后人购以千金。真能、能阿弥号春鸥斋，善画，亦以E赏鉴，命掌库中宝玩。真艺、真能子，袭父职。真相、艺子，号松雪斋，亦工赏鉴，时东山相国营银阁，阁中所陈设及诸器位置皆出其手。藻鉴茶具，创定茶仪，至丰臣氏使千宗易修饰之，号利休居士，以茶术仕丰臣氏。置茶博士官，赐禄三千石，子孙世其业，或费千金求其诀不可得。及德川氏，每春遣使赍瓮收茶，日御茶壶，藩属望尘拜趋道路。自王公逮庶人，无不崇尚优游，无事，月或数招，苟时逢战争，鼙鼓震天，茶室即为密谋所，宾主相对，悄然无声，而茶博士即因是窃权卖爵，无所不至。凡室忌华器，忌新，然珍木、怪竹、朽株瘿枝，搜求之幽岩邃谷之中，或历数十年而后得，得其一以献，贫儿为富翁矣。器必用苦窳缺敝之物，日某年造、某匠作，乃至一破瓯、一折匙，与夏鼎商彝同贵重，积金盈斗不可偿，因是而兴大狱者有之，因是而释战争者有之。盖初则品茶，继乃斗器，近年此礼稍废，盖仅有存者。

烟火 每岁例以五月二十八夜为始放烟火之期，至七月下旬乃止。际晚，烟火船于两国桥南可数百武横流而泊，霹雳乍响，电光横掣，团团黄日，散为万星；既而为银龙，为金乌、为赤鱼、为火鼠、为蝙蝠、为蜈蚣、为梅，为樱，为杏，为柳絮，为杨枝，为芦，为苇，为橘，为柚，为樱桃，为藤花，为弹，为球，为箭，为盘，为轮，为楼，为阁，为佛塔，为人，为故事，为文字，千变万化，使人目眩。两岸茶棚红灯万点，凭栏观者累膝叠踵，桥上一道喧杂拥挤，梁柱挠动若不能支，桥下前舻后舳，队队相衔，乐舫歌船，弥望无际；卖果之船、卖酒之船、卖花之船，又篙橹横斜，哗争水路。直至更阑夜深，火戏已罢，豪家贵戚各自泛舟纳凉，弦声歌韵于杯盘狼籍中，呕哑啁哳，逮晓乃散。茶会 球灯张于门，琉璃盘灿于室，国旗悬于堂，花交于瓶，树叶绕于柱，酒盈于尊，肴馔溢于案，鼓乐陈于幕，主人主妇拱立于门内。先期数日，折简邀诸宾，日：某日某夕于某所设茶会。芝山之离宫，滨之延寮馆，霞关之鹿鸣馆，皆为东京盛会之所。客多至二千，少亦数百。至时箱车、篷车，络绎于道，隐隐雷动，衔尾驰至。入门与主人主妇或握手为礼，或磬折致敬。靴声橐橐，轩然以昂，顾盼笑语，媚妇而傲人，泰西诸客也；劲服戎装，博衣道履，如飞鸟依人，蔼然可亲，则海陆军教士、耶稣教教士也；长裾曳地，薄纱笼面，袒臂露胸，西俗有庆典，妇女以袒臂露胸为敬，虽严寒亦然。手挥金扇，牵曳而至者西妇也；身短趾高，毡衣革履，百僚趋奉，颔之而已，诸省院长官也；公髯如戟，乍捻乍弄，旁若无人，欢笑潮涌，则次官也；下车则趋，鞠躬而入门，喁喁私语，各呼其群，诸省院属僚也；被发至背，足踹乌靴，锦椅绣褥，左右列坐，皇族妇女也；雪衣花帽，如西方之人，胜常万福，操语如英，长次官眷也；此唤檀那，彼唤奥姑，或靴或履，纷纭杂迟，逐群而笑语，众宾妇也；东酬西酢，甲询乙谘，巡檐倚柱，若有所思，新闻馆记者也。既而喇叭厉响，腰鼓初镗，男女相携，各就舞场。舞场拓地为数百弓，以白地锦为地衣，红男绿女，各求其耦，枝当叶对，凡十数双。鼓声渐发，男抱女腰、女挽男肩，起而跳舞，如穿花蛱蝶，翩翩幡幡，疾徐俯仰，宛转回旋，应乐之和，无不中节。乐舞正酣，忽而雷惊电流，红霞灼天，火光中现一车轮，轮廓有字日"极乐世界"，万头蠕动，伸颈争看，墙外幼童老妇之看烟火者，咸拍掌欢笑，舞场为之震动。贯珠碎玉，火戏未已，于时群宾各自行乐，有看月者、有看花者、有吸烟者、有踢球者、有并坐谈者、有携手行者、有群立而语者、有为叶子戏者。少顷，时钟已报十声，乃就食案，案长数丈，幂以花布，酒人司酒，庖人司庖，或司杯盘，或司刀匕，或司果饼，或司水司凌，牛羊、豕鸡、鹅鸭、鸠雀、鱼虾、各为干肉；桃李、梅杏、林檎、蓣婆、荔支、樱桃、舍利、无花果之属，饼饵、粢粉、饧馓、粗惶之类，如山如阜，堆积于盘。酒则葡萄酒、麦酒、花酒、果酒、香迸酒，浅紫深红，淡黄缥碧，色香四溢。客至，所司者问所须，于是启瓶声、切刀声、掷叉声、杯声、盘声、传呼声、饮食声、拂拭声、款笑声，纷纭交作，舄履互错。而门外辚辚之车，仆夫叱驭，已有贵客散会而去者矣，夜漏四鼓，尽欢乃散，是昼矗为茶会。

戏马 犬射 流镝马 马各有名，各以色分，以年分，以产地分，以良驽强弱、肥脊大小分，乘马者亦以长短轻重分，其衣服亦以色分。王公贵人有马癖者，饮饲调护，每岁养马之赀不啻中人之产。竞马之先，司事者奔走周旋，量度配耦，使某马与某马耦，某乘者与某乘者耦，布告于众。斗马者各拼巨注以为赌，分左右袒者又各分其朋，牵连附及，每注有至万金、数万金者。至期百官皆给假，诸省长、次官至者十八九。竞马场周二三里，场侧设台以憩观者。扬旌以为界，击鼓以为节，鼓起而马驰，胜者及界，则追风蹑影超越而先之，场内外观者皆鼓掌鸣得意矣，本泰西俗也。日本旧有犬射，编竹为城，城内设台，诸客凭而观焉。纵犬于城内，马驰逐而射之，皆公卿贵人亲执辔，狩衣草屦，妆束古朴，其磬控纵送，均有法度，或名日犬追物。又有流镝马，驰马鸣镝，以竞敏妙，犹古马射戏，此皆战国武士之所崇尚，近学西俗，多废而不举。凡西人游戏之事，若踢球、以足踢之。若拍球、以木板承而跳之。若打球，案长及丈，磨石为球，以杖格而遏之。莫不有之。

温泉 相模之箱根，伊豆之热海，皆有温泉，均在山顶，林树村落，棋布于下，朝岚夕霞，气象万变。而夏日晴雨不时，户牖间时有云气往来。村民以竹为笕，引泉至浴室，温暖如汤。因山之磴高高下下，为浴楼、酒馆，层层重复，几如蜃楼海市。俗本喜浴温泉，云可治疾，浴者益多。西俗官省例于夏月给假避暑，日本仿之，寮吏多尽室行者。箱根有一西洋楼，杰阁三四层，庖滔藩溷，饮馔床第，均如西式，长官多喜往焉。而伊香保之双角峰，北对丈夫山、抱儿山，人谓灵泉宜子，故挈眷游者多至香山，仙窝源有瀑，日雌雄瀑，雌瀑温、雄瀑寒，双角峰下有吐硫黄气处，凿作窟室以蒸病者，名曰蒸汤。皇后亦曾一至其地，有一避雷柱，即恩旨赐造者也。每至盛夏，来往杂沓，游人如织，必豫告楼主人乃得留一席地。斜阳在山，缺月上树，浴客馀暇，则南亭丝竹，北亭讴唱，东楼书画，西楼棋酒，聚为乐国。有温泉处多有祯尾鱼，似焦烂者，又有萎花枝叶如枯槁，盖硫黄气所薰蒸故也。土人辄诩为仙迹，游客每携归以馈友朋。博奕 角柢、竞马、千人会，详社会中。皆以博钱，其他博戏有双陆，其排马之法分三道，每道五马，合十五马，移马之法亦照掷骰点数多少而行，惟骰子置竹筒内以手摇之。其胜负与中国同。有围棋，亦用十九行三百六十一子，惟行棋不行棋雅胜负之法亦有别者。以围占所得敌棋各收拾于盘，待局定乃各将所得敌棋填敌手所占空格内，彼此填满则为和局，如彼此填空不满，点数多少以分胜负，如有一着不能填满为负，如填满尚余一着则为胜。围棋最多高手，豪富子弟，风雅士夫，无不习之者，良朋夜宴，酒酣兴豪，则楸枰罗列矣。局皆用楸木，高七八寸，下有四足，棋子黑者石，白者多以牡蛎壳为之。有象棋，棋子上尖而圆、下平而方，上薄而下厚，有玉将、王将、皆主将，一为玉将，一为王将，其余同。金将、银将、桂马、香车、飞车、角行、步兵之名，棋局以中间为界，横共九行，直亦九行，亦有直行斜行之异。行棋先行步兵，逐步序行，金将、银将则附，3,将、王将逐步斜行，桂斜行，香车直行，角行行四角，飞车直冲四路，越界则有升级，如银将升金将，香车、桂马亦升金将，角行升龙，飞车升龙王之类。其胜负视主将。主将亦许越界，彼此越界为和局，敌将四面追逼则为负。亦有格五，其法布子成行以得五者胜。亦有弹棋。山车 山棚陆船俗重祭祀，于六月为山王神会，九月为明神会。是日，例有山车、山棚、陆船，数至数十，各有寓人，为武内宿祢、上宫太子、菅相公、源义经、役小角之类。山棚中央多树松，山车峻如楼，中竖一柱高于浮图，金花错落，刻镂藻绘，秦蜀之锦，蛮貊之绣，灿烂夺目。上鸣筅鼓钟，使伥童华冠宝衣，节腰鼓而舞蹈。陆船，缚竹木为船形，饰以缯彩，舁之而行，每为波臣朝天之象，鱼服鲛绡，巍巍翼翼。车船之外又有弄伞，伞之浮图上立金凤皇，四边垂以流苏，锦绮交错，舞旋以为戏。别演杂戏，谓之附祭，日冶台，日挽物，日泥犁，一舁一索，各具鼓吹。观者自四方来，咸盛妆饰，锦衣不纲，耀诸路人。都下豪富于门下施栏，栏值数金，张红铺翠。然赛会者过则践踏毁之，或夺其材而去，又累空樽数百，高过于檐，各缀以灯，事罢亦毁弃之。家家必炊赤饭，千仓万箱，炊烟并起，至夕则燃红烛，陈绿酒，肴核狼戾，歌唱蜩螗，盖举国之人皆若狂也。

