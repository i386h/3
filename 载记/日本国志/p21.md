<!-- { "loadSidebar": true } -->

钱破毁者，而定其价值。六年，足利义澄遣宋素卿于中朝，素卿，鄞县朱氏子，名缟，为其叔所卖，更姓名，仕细川政元，至是充使。事发当死，刘瑾纳其金庇之。赐飞鱼服而还。八年，义植遣僧永寿于中朝，求释奠仪注，不获。大永三年，管领宙山高国遣僧瑞佐、宋素卿于中国通商，抵宁波。会大内义兴亦遣宗设市易，争宴席坐，遂互斗，宗设杀瑞佐而逃，中国因执素卿，斩之。故事，凡市舶至则陈货验发，以船先后至为次，宴席亦如之。宗设先至，瑞佐争席理屈，遂行贿于市舶中官赖恩，乃先瑞佐。宗设怒，遂相斗，杀瑞佐，率其徒五百人放火府廨，夺货杀掠，进掩素卿馆，追至绍兴，素卿匿免。还过宁波，大掠而归。因执素卿囚之，会朝鲜捕送其余党，狱成，斩素卿。久之有琉球使臣郑绳归国，中朝命传谕日本以擒献宗设及被掠之人，否则闭关绝贡。时琉球使臣蔡瀚道经日本，将军义晴附表求赐新勘合、金印，修贡如常。礼官验其文无印篆，谓"谲诈难信，宜敕琉球王传谕，仍遵前命"。后奈良帝天文八年，将军义晴上书于中朝，义晴求勘合，不许。大内义隆亦遣僧周良于中朝。时华商多在周防贸易，公卿、僧徒、文士以四方鼎沸多避乱，山口义隆又好读书，爱玩文物，屡延华商，尽收古书画、名磁诸玩好，一时称盛。十六年，义隆复遣周良往中国，舟四，人六百，泊海外以待。事闻，朝旨敕守臣勒回。明年六月，周良复求贡，朱纨以闻，从纨请，不限五十人进都例，相贡舟大小以施禁令。

初，大内氏独有勘合，迨义隆死亡于兵燹，通商遂绝。然伊豫能岛、来岛、因岛诸奸民久狃互市之利，私航不绝，汉奸多为之导、虏劫放火，千百成群，攻陷州县，江南北、浙东西所在骚扰，尝同时告警。别有侵山东、犯日照各县者。海寇巨魁汪直、毛海峰、陈东等皆与潜结，势益张。寇皆习倭服饰旗号，船帜题"八幡大菩萨"五字，八幡者应神帝号也，人呼日八幡船。弘治元年，明总督杨宜遣郑舜功至日本肥前平户见大友义镇，诘之日："通好久矣，何扰吾边疆，虔刘吾民!果是贼民，亟见禁戢。"义镇以闻，将军义辉命诸将会议。大和守三渊藤贤日："方今我国所在用兵，而结怨大国，甚为不便，请从应安例严为制戢。"乃命能岛、久留岛、因岛诸兵检点海舟，剿捕凶奸。而内乱日剧，卒不能制。既而胡宗宪代宜为总督，奏请遣使日本，谕国王禁戢海寇，招还奸商，许立功免罪。中朝许之，乃遣宁波诸生蒋洲、陈可愿至日本。可愿还，言抵五岛，遇汪直、毛海峰，谓日本大乱，诸岛不相统摄，须遍谕乃禁遏。及蒋洲还，山口守源义长、丰后守源义镇，皆遣使谢罪，送还被掠人口，请颁勘合、修贡。宗宪奏请礼遣其使，并谕：擒献乱人及中国奸商，方许通贡。诏允之。宗宪已计擒陈东，又招诱汪直。义镇等以中国许互市，遂装巨舟，遣其属善妙等四十余人随汪直来。直至被擒，而逾年新倭大至，又寇浙东三郡，寻犯福、泉、兴、漳，蔓延于潮、广，其后又有广东巨寇引倭为患。迭经将吏击讨，久而后平。倭寇之患与明相终始，而自嘉靖二十六年至万历十六年，四十年间，沿海州县被祸尤酷。闾巷小民至指倭相骂詈，甚以噤其小儿女云。今考日本是时瓜分豆剖，各君其国，诸国又互相攻击，日寻干戈。无赖奸民以尚武好斗之风流为盗贼，杀掠为生。上虽严禁，令有不行。准之今日公法，实为海寇，无与邻交。故节录其大概如右，不复详载。

后阳成帝天正十八年，关白丰臣秀吉已平定全国。因朝鲜使者赠书于朝鲜王李日："吾邦久属分离，秀吉起于微细，讨逆除暴，曾不数载，定六十余国。夫人世年不满百，予亦安能郁郁久居此乎？吾欲假道贵国，超越山海，直入于明，使四百州尽化我俗，以施王政于亿万斯年。

