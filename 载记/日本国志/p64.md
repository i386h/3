<!-- { "loadSidebar": true } -->
官人之法尽由荐举，考海、陆军武官多出于兵学校，学生既卒业，试而得选，有叙佐、尉官者，盖兼用考试之法。其他学校虽选择其尤，给以理学、法学士之名，夸为得第，于官人无与也。自封建废而世禄亦废。维新之始，诏征各藩贡士于京，多邀显擢，今当路诸公皆维新功臣，非旧京华族即巨藩要人。今之参议等官多通西语，盖幕府末造各藩争选英俊，厚给资装，俾受业于泰西，归，值维新崇尚西法，遂各据要津云。若奏任诸官，则由各省卿长举其所知上之太政官，太政官擢而用之。明治元年八月，镇将府布告日：苞苴私谒，宦途积弊，缘是而推举登用，实损国体而惑人心。今政体一新，严禁此弊，物虽薄微，与、受同罪。二年又布告日：选举为当今之要务，出处为终身之大节。若怀挟私意，徇亲忘疏，贤何以升？不肖何以退？汝百官有司宜考贤否之实迹，去爱憎之私意，同心协力以扶植皇基。四年三月又诏日：滥举人才，实乖政体。自今诸官省并地方官，凡选举判任官，须以其人之行状才识详呈于管辖官，然后登用。七年又诏：院、省使及地方官，凡擢用奏任官，须将其人之性行、履历、事业详细记于别纸，申之太政官，察核而后用焉。

自维新之初，务以网罗贤才、收拾人心为务，一切崇尚宽大，并无课吏考官之法，多滥赏而薄罚，骤升而慎降。明治九年，始定官吏惩戒例。其法除私罪外，凡官吏有误事渎职者，本属长官得行惩戒之法。惩戒之法三：一日谴责，长官指斥其事，给予谴责书。二日罚俸，少则半月，多则三月，凡罚俸之法每月限领月俸之半，以其余数送还大藏省。三日免职。以惩戒免职，长官具状奏请免夺位记，但必由长官谕令本人自请免职，方免追夺。凡惩戒之权，诸省长官于所属奏、判任官，太政大臣于府、县奏任官，府、县并警视厅长官于所属判任官，司法卿于四等之下之判事，均得专行。惟府、县之兼判事者，于所属判任官须与其他府、县奏任官协议，然后得行。又府县长官，警视长官，于所属判任得专行谴责，其罚俸、免职者速申之内务卿，兼判事者速申之司法卿，然后得行。凡官吏有心故造入于私罪者，若仍系公务失误，本属长官得因司法官移会专行其处分。凡官吏犯罪，除律例载明专条外，别无官吏处分之法。

惟官吏不许营商，凡买之于人、卖之于人、或买人物产加以制造以营利者，一概禁止。惟开掘矿山及购买田地，或贷其田地家产于人以收屋租地价，或贷金银于人以收利息，或举其田地所生物产加以制造以营利者，在所不禁。若其家族欲为商贾者，宜分籍别居，然后就业。

又明治八年定例：凡官地、官林及公用物品以投票法斥卖者，其管辖厅所属官员不许投取。又明治十二年太政官布告：凡为官吏，不许聚会公众、以政治学术讲谈演说以煽惑人心，违者均治罪。此数者为官规，其他概同平民。


卷十四 职官志二


维新以来，设官分职废置纷纭，若各官省所隶之局，因革损益随时变更，尤不可胜载。今专就明治十四年冬现有之官分条胪举，其仿照西法、为旧制所无者特加详焉。

太政官孝德帝时始置左、右大臣，寻设八省百官，以规樵唐制。天智登极始置太政大臣，以皇子为之，百寮有司咸隶而受职，体制崇重，礼绝群臣。自文德以后外戚擅权，世袭其位，驯有关白摄政，准三宫之号，盖一国大权之所归，侔于人主矣。逮乎将门主政，百官尽属虚器，太政官亦存空名。庆应丁卯，太政复古，尽废旧称，并及武门所设传奏、守护职、所司代诸官，乃设总裁、议定、参与之职。明治元年戊辰正月，以三职统八课。八课者曰总裁、日神祗事务、日内国事务、日外国事务、曰海陆军务、日会计事务、日刑法事务、日制度事务。二月，改八课为八局。闰四月，改局称官，复分总裁局为议政官、行政官。议政官有议定、参与、议长，皆主立政。行政官有辅、有相，皆主行政。己巳七月，又罢行政官，复大臣参议之名，视事于内阁。别置集议院，使行政长官会讨得失，然行政长官奉命而已。辛未七月，更分太政官为正院、即内阁。左院、议长与参议兼任。右院，诸省长官会集之所。然右院势弱。乙亥四月，废三院，更立元老院，专议政事，而元老院亦无权，国家政事悉出于大臣参议，各省卿长类以参议兼任，于是太政官权益重。其时参议板垣退助极陈参议兼卿之弊，谓议政、行政不可归一。左大臣岛津久光韪其说，大臣三条实美执持不可，枢府分党，浸成瑕隙。初，参议木户孝允使欧美归，欲效其政体，所议每与内阁龃龉，遂与板垣退助俱退归，枢府渐成水火。井上馨忧之，于八年一月要说木户、板垣、大久保、伊藤诸君于大坂以调停异同，世人名之曰大坂会议。木户、板垣仍任职，及板垣退助之建议也，会闻朝鲜炮击云扬舰事，三条实美欲待事定再议，退助执不可，左大臣久光力赞其言，于是内阁大臣会请敕裁。国皇诏曰，分离论不可行，左大臣所奏不可纳。岛津、板垣遂辞职，物议纷纭，都下哗然。寻久光、退助皆辞职，政体暂定，五年少所变革。庚辰二月，复解参议所兼卿职，专任参议，而各省卿长择员别补。然未几太政官中旋设外务、内务、军事、会计、法制、司法六局，仍命参议董其事，若于诸省卿长之上复设统辖官者。既又分设书记局、参事院、检察院、赏勋局、统计院、修史馆，以大臣参议兼充其长，而诸省卿不以参议兼。然制虽稍殊，而权未尝下逮也。

太政大臣一人主辅弼，一人襄理万机，创制庶政，进退百寮，有司章奏裁决可否，由大臣用御印。凡国中律例格式悉以太政大臣名布告于四方。左、右大臣各一人参议，无定员。为之贰，率属而从事焉。大书记官、权大书记官、少书记官、权少书记官，无定员官等详表，诸省书记官、属宫职制皆同，其不同者别详之。主撰拟草案，勘校文书，督率员吏分任职事。属官一等至十等，无定员官等详表。掌缮写文书，检查档案，受发文移，奔走事务。凡隶于太政官者日书记局、日参事院、日检查院、日赏勋局、日统计院、日修史馆。书记局：凡二局，以大书记官为长，专司内阁文书档案。

参事院：先是，太政官中置制度事务局，后改法制局，国家制度皆议而后行。自明治八年设元老院，凡立法之事悉委于院，而太政官仍有法制局，至十四年始改为参事院。议长一人，以参议兼充。副议长一人，以一等官充。议官，无定员。以二、三等官充。议官补，无定员。以四等至七等官充。议官补无定员，其支领某等官月俸者曰某等官相当官。员外议官补，无定员。以诸省书记官兼充。书记生，无定员。以八等至十七等官充。其支领某等月俸者曰某等相当官。凡属于官事者日职制章程，系于民事者日规则条款，关于刑法者日法律。因革损益，由内阁具草，交元老院议定，复呈本院参详而行之。其官省疑难之事及政事得失所关，有持论异同纷纭不决者，皆经本院议定而后行。

会计检查院：明治十四年始设。院长一人，以二等官充。副长一人，以三等官充。检查官，无定员。以四等至七等官充。检查官补，无定员。以八等至十七等官充。凡岁出、岁入之科目，豫算、决算之报告，国库出纳之法，官物管理之方，皆分别科条创定规制，诸省官吏司会计之任者咸遵其法，上其数，经本院检查而后颁告焉。

赏勋局：总裁一人，以太政大臣兼充。副总裁一人，以一等官充。议定官，无定员。以二等官充。主事一人，以四等官充。一等秘书官一人，以五等官充。二等秘书官一人，以六等官充。属官，无定员。自六等至十等。凡考绩则叙阶，官等有定，而位阶无定，现任官循其旧阶而升进之，亦有解官华族以特旨叙位者。旌能则赏物，有操行奇特者，或赐银杯，或赐木杯，或赐米，或赐帛。酬劳则赐金，奖勋则锡章，详勋位条。皆由议定官议其事，上之总裁，核而颁给焉。

统计院：明治十四年始设。干事兼检查官一人，以一、二、三等官充。书记官，无定员。属官。无定员。凡国中之土地、户口、农业、工作、商务、船舶、财政、兵力、刑法、文教，督令司职者详查其事，确稽其数，编次为表，上之本院。本院统而编之，其表多为方野形，或为圆图，或为旁行斜上之式，使览者了然于国力之盛衰，政治之得失。俾枢府诸臣得握其要而施治焉。考统计之法盖如史家之表，太史公日"吾见《周谱》旁行斜上，故因而作表"。今泰西统计之学，悉详考数目，分编为表，而由表之法变而为圆图，为方图，为纵横上下之线，使览者不烦寻索而是非得失了然于胸中。则其学愈简、愈明、愈精、愈细矣。当泰西千七百年M始有此名，硕学鸿儒讨论掌故，特创此法以便于记忆耳。人犹未知其于政治有大益也。及佛兰西路易十四世、拿破仑一世之时变更政体，乃举一切施政之方条分类别，表而明之，由是欧洲各国迭相慕效。盖其法借算数以求实事，即举实事以考利弊，如记人民婚姻、生死之数，可以知户口之虚旺。记农业、百工、物产之数，可以知物价之高下。记兵力厚薄，可以知国势之强弱。记商业盛衰，可以知国力之盈绌。记犯罪多寡，可以知刑罚之轻重。操之至约，执之至简，而一国情形如视诸掌焉，诚秉国钧者必不可少之书也。泰西之业是学者谓，上古有夏禹王尝以统计之法创为一书，并刊于鼎，实为统计学者之祖。盖谓《禹贡》与九鼎也。余因考《周礼》一书，大司徒掌人民之数，九州地域广轮之数，而职方氏一官并及财用、九谷、六畜之数。苟非纲举目张，俾居是职者博稽而详核焉，乌从而知其数哉？贾生有言："帝王之治天下也，极之至纤至悉，而无不到。"信矣哉!

修史馆：总裁一人，今以大臣兼充。编修，无定员，凡四等。监事一员，掌记，无定员，凡八等。缮写。无定员，凡二等。凡官省使院之事见于布告者系日志之，若国有大事则记其本末，查访而类编之。若 "西乡隆盛叛"之类。

