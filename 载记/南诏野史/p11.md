<!-- { "loadSidebar": true } -->
　　三苗之后，有九种，黔省最多，流入滇中者，惟仲家花苗而已。束发耳环，未婚者缚楮皮于额，或插鸡毛。女布冠套头衣，桶裙，皆用五彩桃花布为之。每岁孟春跳月，男吹芦笙，女振铃唱和，并肩舞蹈，终日不倦。或以彩为球，视所欢者掷之，暮则同归，比晓乃散，然后议婚。节序击铜鼓，吹吶叭，聚赛神，书契惟数目字，及六十花甲子同，余不同。 

　　土獠
　　其属本在黔、蜀、粤西之交，流入滇中。男首裹靑布，白衣领缀红布一方，妇人冠红巾，衣花绣。性粗桀，好蛊魔之术，其虫夜飞如星，光芒摇曳，射入窓棂，触者病。 

　　交人
　　安南国之类。男箬笠蕉扇，衣裳楚楚；女面貌颇雅，手贯牙钏，长衣长裙，以红帕蒙头，皆辫发靸鞋。读诗书习礼，仪婚丧之事，倶仿中国。 

　　缅人
　　缅甸国流入者。有老缅、阿瓦、猛别、雍会、普干、摆古、得楞子等类。长于鸟铳，其火药用麦面傅之，迅疾无声。又有缅目者，称为莽纪，断发文身，漆齿穿耳，蠎衣跣足，头带红缎一方，性喜花草。 



