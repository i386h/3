<!-- { "loadSidebar": true } -->
玄始七年夏五月蒙逊下书曰顷自春大旱害及时苗碧原青野倐为枯壤将刑政失中下有寃狱乎役赋繁重上天所谴乎内省多缺孤之罪也书不云乎百姓有过罪子一人可大赦境内殊死已下免百姓夏税秋粮翼日澎雨大降蒙逊闻刘裕灭姚泓怒甚门下校书郎刘祥言事于蒙逊蒙逊曰汝闻刘裕入闗敢研研然也[研研即倔强之貌]遂杀之其峻暴如是顾谓左右曰古之行师不犯岁镇所在姚氏舜后轩辕之苗裔今岁星在轩辕而裕灭之亦不能久守闗中也秋九月蒙逊遣张掖太守广宗诈降以诱李歆歆发兵来应蒙逊伏兵于蓼泉歆觉之引去蒙逊追及之与战败于解支涧[一作西支涧]复收散卒欲战前将军成都諌曰臣闻髙祖有彭城之败终成大汉今宜旋师以为后图蒙逊从之城建康而还冬十月故秦将姚艾来奔蒙逊引兵迎之既至署为征南将军羣臣上书曰设官分职所以经国济时恪勤官次所以缉熙庶政当官者以匪躬为务受任者以忘身为效自皇纲初震戎马生郊公私草创未遑旧式而朝士多违宪制不遵典章或公文御案在家卧署或事无可否望空而过至令黜陟絶于皇朝驳议寝于圣世清浊共流能否相杂人无竞劝之心茍为度日之事岂忧公忘私奉上之道也今皇化日隆遐迩宁泰宜振肃纲维申修旧则蒙逊纳之命征南将军姚艾尚书左丞房晷撰朝堂制行之旬日百姓振肃是年晋遣使拜蒙逊为凉州刺史蒙逊称藩故有是命
玄始八年秋八月太史令张衍言于蒙逊曰今岁临泽城西当有破兵蒙逊乃遣世子政徳屯兵若厚坞蒙逊西至白岸谓张衍曰吾今年当有所定但太岁在申月又建申未可西行且可[一作当]南行要其归会主而勿客以顺天心计在临机慎勿露也遂遣兵伐西凉李歆于酒泉先攻浩亹[音阁门]而蛇盘于帐前蒙逊笑曰前一为腾蛇[通典作塍蛇]今盘在吾帐前天意欲吾回师先定酒泉也遂烧攻具而还潜次于川岩闻歆征兵欲乘虚攻张掖蒙逊曰歆已入吾计中但恐闻吾回军必不敢前兵事尚权乃露布西境称得浩亹将进军黄谷歆闻之引兵入都渎涧蒙逊潜军逆击败之于怀城歆退走追至临泽斩歆及兄弟三人进克酒泉百姓安堵如故军无私掠以子茂虔为酒泉太守凉之旧臣皆随才擢叙九月歆弟炖煌太守恂据郡自称冠军大将军冬十月蒙逊遣世子政徳攻之恂闭门拒守
玄始九年春三月蒙逊自率众攻炖煌乃筑长堤引水灌城数十日不下攻之益急恂乞降不许恂武卫将军宋承广武将军张弘等举城来降杀恂而屠其城获其弟子宝囚于姑臧李氏由是遂亡于是鄯善王比龙入朝西域三十六国皆诣蒙逊称臣贡献冬十月己亥宋遣使拜蒙逊为镇军大将军开府仪同三司凉州刺史十一月遣右卫将军鄯善建节将军茍生率众伐西秦西秦王乞伏炽盘遣征北将军没奕干等率步骑五千来拒鄯善等败于五涧茍生为其所虏
玄始十年春正月飨羣臣于谦光殿蒙逊曰南方有恶气经天暴兵象也不出一旬必有寇至命治兵东苑以备之未几乞伏炽盘遣骑五千来袭至于狲猢岭闻有备而去秋八月蒙逊遣前将军成都率众一万耀兵岭南遂屯五涧九月乞伏炽盘遣征北将军出连虔[一作没奕干]等帅精骑五千[一作六千]来击冬十月成都为出连虔所破掠民三千余户而去十二月晋昌太守唐契据郡以叛遣世子政徳讨之
玄始十一年春正月蒙逊遣使诣宋贡其方物宋以蒙逊为使持节都督凉秦河沙四州诸军事骠骑大将军凉州牧河西王夏四月政徳攻晋昌克之唐契及弟和甥李宝同奔伊吾招集流民归附者二千余人遂臣于柔然秋七月柔然来攻蒙逊遣政徳拒之政徳轻骑进战军败见杀冬十月立次子兴国为世子大赦境内殊死已下文武进位一等
玄始十二年秋八月西秦乞伏炽盘遣太子暮末等率步骑三万出貂渠谷来攻遂陷白草岭及临松郡徙民二万余口而去
玄始十三年夏四月乞伏炽盘遣平逺将军叱卢犍等来攻执蒙逊从弟成都及从子白蹄颇罗等徙民五千余戸而去
玄始十四年秋八月乞伏炽盘率众来攻至廉川其太子暮末等率步骑三万攻西安不克又攻番禾蒙逊发兵御之因遣使说夏主赫连勃勃使乗虚袭枹罕炽盘闻之引兵而去冬十二月蒙逊遣使入贡于魏是歳魏始光三年也
玄始十五年春二月魏世祖[讳焘]遣行人持节册拜蒙逊为河西王
承玄元年夏六月蒙逊遣兵伐西秦时乞伏炽盘死暮末即位遣使诣蒙逊许归成都以求和亲蒙逊遣使入西秦吊祭暮末厚资成都遣将军王伐送之蒙逊犹疑之执伐以归既而遣还并遗暮末甚厚于是大赦境内殊死已下改元承玄秋九月暮末遣使报聘冬十月西秦凉州牧乞伏千年来奔十二月蒙逊复率众伐西秦至盘夷西秦相国乞伏元基等将骑一万五千来拒蒙逊还攻西平暮末遣骑来援蒙逊乃引而还
承玄二年夏五月乞伏暮末迁保定连蒙逊遣世子兴国攻之六月暮末率众迎击至于冶城兴国战败被擒杀军士三千余人追击蒙逊至谭郊吐谷浑王慕璝遣其弟没利延帅骑来援暮末遣辅国大将军段晖逆击之大败而归秋七月遣使送谷三十万斛以赎世子兴国于西秦暮末不许蒙逊乃立兴国弟菩提为世子冬十一月蒙逊复遣使诣宋入贡献青雀头黛百斤并求周易及子集诸书诏并给之合四百七十五卷又就司徒王弘求搜神记弘写与之十二月蒙逊下书曰乞伏暮末频年失信终日言笑要当一举剿其巢穴军次沃干岭枹罕城中饿死大半
承玄三年冬十月蒙逊复遣尚书郎宗舒左常侍髙猛等入贡于魏因上表曰伏惟陛下天纵叡圣徳超百王陶育齐于二仪洪基隆于三代然锺运多难九服纷扰神旗暂拥车书未同上灵降佑祚归有道纯风一鼔殊方革面羣生幸甚率土齐欢臣诚弱才效无可录幸遇重光思竭力命自欣投老得观盛化冀终余年凭倚皇极前后奉表贡使相望去者杳然寂无旋返未审津涂寇险竟不仰达为天朝髙逺未蒙齿录屏营战灼无地自措往年侍郎郭秪等还奉被诏书三接之恩始隆万里之心有赖今极难之余开泰惟始诱劝既加引纳弥笃老臣见存遐外无弃仰荷恺悌之仁俯蹈康哉之咏然商胡后至奉公卿书援引厯数安危之机励以窦融知命之美顾惟情愿实深悚惕何者臣不自揆逺托大荫庶微诚上宣天鉴下降若万国来庭百辟陛贺高蹈先至之端独步知机之首但世难尚殷情愿未遂章表频修滞怀不畅许身为国欵诚莫表致惑羣后贻虑公卿辞旨纷纭抑引重沓不在同奬之例未达拱辰之心延首一隅低回四极臣歴观符瑞候察天时未有过于皇魏踰于陛下加以灵启圣姿幼登天位美咏侔于成康道化踰于文景方将振神纲以掩六合洒玄泽以润八荒况在秦陇荼炭之余直是老臣尽效之会舒等既至世祖与之饮宴执崔浩之手以示之曰汝所闻崔公此则是也才略之美当今无比朕动止咨之预陈成败若合符契未尝失也自此以后贡使相望
义和元年夏六月赫连定畏魏之逼拥秦民十余万口自冶城济河欲击蒙逊而夺其地定济未半吐谷浑王慕璝袭击败之执定以归于是蒙逊大赦境内殊死已下改元义和以世子菩提为冠军将军河西王世子秋八月乙酉蒙逊遣子安周入侍于魏九月世祖欲精简行人报使蒙逊以问崔浩浩曰蒙逊称藩欵着河右若俾遐域流通殊荒毕至宜令清徳重臣奉诏褒慰尚书李顺即其人也世祖曰顺纳言大臣固不宜先为此使若蒙逊执玉帛而朝于朕复何以加之浩曰邢贞使吴亦魏之太常茍事是宜无嫌于重尔日之行岂吴王入觐时也世祖从之乃以顺兼太常持节拜蒙逊为假节加侍中都督凉州西域羌戎诸军事太傅行征西大将军凉州牧凉王加九锡之礼使浩为册书以褒赏之册曰昔吾皇祖胄自黄轩总御羣才摄服戎夏叠曜重光不殒其旧逮于太祖应期协运大业惟新奄有区宇受命作魏降及太宗广辟崇基政和民阜朕承天绪思廓宇县然时运或否雰雾四张赫连跋扈于闗西大檀陆梁于汉北戎夷负阻江淮未宾是用自东征西戎轩屡动[一作驾]赖宗庙灵长将士宣力克剪凶渠震服强犷四方渐泰表里无尘王先识机运经略深逺与朕协同厥功洪茂当今运锺时季僭逆凭陵有土者莫不跨峙一隅有民者莫不荣其私号不遵众星拱极之道不慕细流归海之义而王深悟大体率由典章任土贡珍爱子入侍勲义着焉道业存焉惟王乃祖乃父有土有民论功徳则无二于当时言氏族则始因于世爵古先帝王褒贤赏徳莫不胙土分民建为藩辅是以周成命太公以表东海襄王锡晋文大启南阳是用割凉州之武威张掖炖煌酒泉西海金城西平七郡封王为凉王受兹素土苴以白茅用建冢社为魏室藩辅盛衰存亡与魏升降夫功高则爵尊徳厚则任重又加命王入赞百揆谟谋帏幄出征不怀登摄侯伯其以太传行征西大将军仗钺秉旄鹰扬河右逺袪王略怀柔荒隅北尽于穷髪南极于庸岷西被于昆岭东至于河曲王实征之以夹辅皇室又命王建国署将相羣卿百官承制假授除文官刺史以还武官抚军以下建天子旌旗出入警跸如汉初诸侯王故事钦哉惟时往践乃职祇服朕命协亮天工俾九徳咸事无忝庶官用终尔显徳对扬我皇祖之休烈
