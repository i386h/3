<!-- { "loadSidebar": true } -->
石弘字大雅勒之第二子也幼有孝行以恭谨自守受经于杜嘏诵律于续咸勒曰今世非承平不可专以文业教也于是使刘征任潘授以兵书王阳教之击刺立为世子领中领军寻署卫将军使领开府辟召后镇邺勒僭位立为太子虚襟爱士好为文咏其所亲昵莫非儒素勒谓中书令徐光曰大雅愔愔殊不似将家子光曰汉祖以马上取天下孝文以玄黙守之圣人之后必有胜残去杀者天之道也勒甚悦光因说曰皇太子仁孝温恭中山王雄暴多诈陛下一旦不讳臣恐社稷非太子所有也宜渐夺中山王威权使太子早参朝政勒纳之左仆射程遐言于勒曰中山王勇悍机畧羣臣莫及观其志度自陛下之外视之蔑如兼以专征歳乆威振内外性又残贼安忍无赖诸子并长皆预兵权陛下在自当无他恐其怏怏不可辅少主也宜早除之以便大计勒曰今天下未平兵难未巳大雅冲幼宜任强辅中山王佐命功臣亲同鲁卫方当委以伊霍之任何至如卿所言也卿正恐辅幼主之日不得独擅帝舅之权尔吾亦当参卿于顾命勿过惧也遐泣曰臣所虑者至公陛下乃以私计拒之岂明主开襟纳说忠臣必尽之义乎中山王虽为皇太后所养非陛下天属不可以亲义期也仗陛下神规微建鹰犬之效陛下酬其父子恩荣亦已足矣而志愿无极魏任司马懿父子终于鼎祚沦移以此而观中山岂将来有益者乎臣因縁多幸托瓜葛于东宫臣而不竭言于陛下更谁言之陛下若不除中山臣已见社稷不复血食矣勒不聴遐退告徐光曰主上向言如是太子必危将若之何光曰中山王常切齿于吾二人恐非但国危亦将为家祸当为安国宁家之计不可坐而受祸也他日光复乗间言于勒曰陛下廓平八州帝有海内而陛下神色若有不怡者何也勒曰今吴蜀未平书轨不一司马家犹不絶于丹阳吾恐后世谓吾不应符箓不以吾为受命之主每一思之不觉见于神色光曰臣以陛下为忧腹心之患而何暇更忧四支乎何则魏承汉运为正朔帝王刘备虽绍兴巴蜀亦不可谓汉不灭也吴虽跨据江东岂有亏魏美陛下包括二都平荡八州彼司马家儿复何异玄徳李氏亦犹孙权帝王之统不在陛下竟欲安归此四支之轻患尔中山王藉陛下指授神畧所向辄克天下皆言其英武亚于陛下兼其残暴多奸见利忘义无伊霍之忠父子并据权位势倾王室观其耿耿常有不满之心近于东宫侍燕有轻皇太子之色陛下隠忍容之臣恐陛下万年之后宗社必生荆棘此腹心之重疾也惟陛下图之勒黙然而竟不从及勒死虎执太子弘使临轩收程遐徐光下廷尉召其子邃将兵入宫宿卫文武靡不奔散弘大惧自陈劣弱不堪重寄乃让位于虎虎曰君薨而世子立理之常也臣安敢奸之弘泣涕固让虎怒曰若其不堪重任天下自当有大义何足预论遂以晋咸和八年逼立之大赦改元曰延熈文武百寮进位一等诛程遐徐光八月弘策拜虎为丞相魏王大单于加九锡以魏郡等十三郡为国总摄百揆虎伪固让乆乃受命赦其境内殊死已下立妻郑氏为魏王后子邃为魏太子加使持节侍中大都督中外诸军事大将军録尚书事次子宣为使持节车骑大将军冀州刺史封河间王韬为前锋将军司隶校尉封乐安王遵齐王鉴代王苞乐平王徙太原王斌为章武王勒文武旧臣皆补左右丞相闲任虎之府僚旧昵悉署台省禁要更命太子宫曰崇训宫勒妻刘氏已下皆徙居之简勒宫人美淑及车马珍寳服御之上者皆入丞相府署镇军将军夔安领左仆射尚书郭殷为右仆射刘氏与彭城王堪密谋堪请出兖州据廪丘挟南阳王恢为盟主宣太后诏讨虎事泄虎炙杀堪征恢还襄国因废刘氏寻逼杀之尊弘母程氏为皇太后冬十月河东王生镇闗中朗镇洛阳起兵于二镇以讨丞相虎生自称秦州刺史遣使降晋虎留子邃守襄国统步骑七万攻朗于金墉城溃获朗刖而斩之进攻长安以挺为前锋大都督生遣将军郭权率鲜卑涉璝部众二万为前锋拒之生统大军继发次于蒲阪权与挺战于潼闗败绩挺及丞相左长史刘隗皆死虎退奔渑池枕尸三百余里鲜卑密通于虎背生而击之生时停蒲阪不知挺已死惧单马奔长安郭权复收众三千与镇西将军越骑校尉石广相持于渭汭生遂去长安潜于鸡头山将军蒋英据长安拒守虎闻生之奔也进师入闗遂攻长安旬余拔之斩蒋英等徙秦州华戎十余万户于闗东生部下斩生以降权奔陇右虎分遣诸将屯于汧陇遣将军麻秋讨蒲洪洪率户二万迎降虎拜洪光烈将军护羌校尉洪至长安说虎宜徙闗中豪杰及氐羌内实京师虎从之徙雍秦民及氐羌十余万户于闗东以洪为龙骧将军流民都督使居枋头以羌帅姚弋仲为奋武将军西羌大都督使帅其众徙居清河之滠头虎还襄国大赦讽弘命已建魏台一如魏武辅汉故事十二月郭权以生败据上邽归晋
延熈二年春正月晋成帝诏以郭权为镇[一作征]西将军秦[一作雍]州刺史于是京兆新平扶风冯翊北地皆起兵应之弘镇西将军石广复与权战败绩三月虎遣将军郭敖及子章武王斌等率步骑四万讨权于郿次于华阴夏四月上邽豪族杀权以降徙秦州三万余户于青并二州诸郡南羌氐杨难敌等送任通和长安人陈良夫奔黑羌招诱北羌四角王簿句大等侵扰北地冯翊与章武王斌相持乐安王韬等率骑犄句大之后与斌夹击败之句大奔马兰山郭敖等乗胜追击悬军深入为羌所败死者十有七八斌等收军还于三城虎闻而大怒遣使杀郭敖秦王宏颇有怨言虎幽之于别室冬十月弘自赍玺绶亲诣魏宫谕禅位之意虎曰帝王大
业天下自当有议何为自论此耶弘流涕还宫对太后程氏曰先帝种真无复遗矣于是尚书奏魏台请依唐虞禅让故事虎曰弘愚暗居丧无礼不可以君临天下[一作君万国]便当废之何禅让也十一月遣郭殷持节入宫废弘为海阳王弘安步就车容色自若谓羣臣曰庸昧不堪纂承大统顾惭羣后此亦天命去矣又何言百官莫不流涕宫人恸哭羣臣皆诣魏台请进虎曰皇帝者盛徳之称非所敢当且可称居摄赵天王遂以晋咸康元年幽弘及太后程氏并秦王宏南阳王恢于崇训宫未几密遣人贼杀之是时西羌大都督姚弋仲称疾不贺虎累驰召之及至正色谓虎曰弋仲常谓大王命世英雄奈何把臂受托而返夺之耶虎曰吾岂乐此哉顾海阳年少恐不能了家事故代之尔心虽不平然察其诚实亦不之罪也弘在位二年时年二十二

卷十五 后赵录五
石虎上
石虎字季龙勒之从子也祖曰背邪父曰寇觅寇觅有四子虎第四勒父曷朱幼而子之故或谓之为勒弟也年六七岁有善相者遇之于路曰此儿貌竒有壮骨贵不可言晋永兴中与勒相失永嘉五年刘琨送勒母王氏及虎于葛陂时年十七矣性残忍好驰猎游荡无度能左右射尤善弹数弹人为军中患勒怒之白母王氏曰此儿凶暴无度使军人杀之声名可惜不若自除之勒母曰徤犊走车破辕良马须逸鞭泛驾然后能负重致逺且当小忍勿便杀也[一作顿一云快牛为犊子小时多能破车为复小忍勿却之]至年十八稍检摄恭谨严重爱士身长七尺五寸趫捷便弓马勇冠当时至于降城陷垒不复别断善恶坑斩士女鲜有遗类勒虽屡加诲责而行意自若然御众
甚严莫敢犯者指授攻讨所向无前故勒宠信弥隆委以专征之任所在立功将佐亲戚莫不敬惮勒深嘉之拜征虏将军性尤酷虐所为无道军中有勇干策略与已齐者因猎戏辄以事害之前后所杀甚众勒之居襄国刘聪以虎为魏郡太守镇邺三台后封繁阳侯食邑三千戸勒即大单于赵王位署为单于元辅都督禁卫诸军加侍中开府进封中山公及勒僭称尊号授太尉守尚书令进封中山王食邑万戸虎自以勲髙一时谓勒即位之后大单于必在已而更以授其子弘乃深恨之私谓其子邃曰主上自都襄国以来端拱指授以吾身当矢石二十余年南擒刘岳北走索头东平齐鲁西定秦雍克殄十有三州成大赵之业者我也大单于之望当以授我今乃以与黄吻小[一作婢]儿每一忆此令人气塞不能寝食待主上晏驾之后不足复留种也
建武元年春正月虎废勒子弘羣臣已下劝其称尊号虎下书曰王室多难海阳自弃四海任重故俛从推逼朕闻道合乾坤者称皇徳协人神者称帝皇帝之号非所敢称[一作闻]且可称居摄赵天王以副天人之望于是大赦境内殊死已下改元建武以夔安为侍中太尉守尚书令郭殷为司空韩晞为左仆射魏槩冯莫张崇曹显为尚书申锺为侍中郎闿为光禄大夫王波为中书令自余文武封拜各有差立子邃为太子虎以谶文天子当从东北来于是备法驾行自信都而还以应之分瘿陶之栁乡立停驾县又分司州之河南河东弘农荥阳兖州之陈留东燕为洛州又改陈留郡为建昌郡属洛州虎讳言勒呼马勒曰辔罗勒曰香菜时徐州从事兰陵朱纵杀刺史郭祥以彭城归晋虎遣将军王朗讨[一作撃]之纵奔淮南虎荒淫废政外躭营缮使太子邃省可尚书奏事选牧守祀郊庙惟征伐刑断乃亲览之鹳雀台崩杀典匠少府任汪复使修之倍于常度夏四月癸夘虎率众南游至临江而还有游骑十余疋至歴阳歴阳太守袁躭甚惧表闻于晋不言骑多少京师大震遣司徒王导加大司马假黄钺都督征讨诸军事以御之癸丑晋帝观兵于广莫门分命诸将遣将军刘仕救歴阳平西将军赵胤屯慈湖龙骧将军路永戍牛渚建武将军王允之戍芜湖司空郄鉴使广陵相陈光帅众卫京师俄闻赵骑至少又退向东阳戊午解严遂以桓宣为都督江沔前锋征讨诸军事平北将军司州刺史假节镇襄阳虎后遣征虏将军石遇率骑七千渡沔寇中庐围桓宣于襄阳辅国左将军毛寳南中郎将王国征西司马王愆期等率荆州之众来援屯于章山遇三面为地窟攻城宣募精勇出其不意杀伤数百多获铠马攻守二旬遇军饥疫不克而还宣遣步骑收南阳诸郡百姓陷没者八千余人诏以宣为南阳襄阳新野南乡四郡诸军事梁州刺史毛寳为征虏将军戍邾城虎以租入殷广转输劳烦令中仓岁入百万斛余皆储之水次晋将军淳于安攻琅邪费县俘获数千人虎下书令刑赎之家得以钱代财帛无钱聴以糓麦皆随时价输水次仓秋八月冀州八郡雨雹大伤秋稼糓价腾贵银一斤值米二斗下书深自咎责遣御史所在发水次仓麦以给秋种尤甚之处差复一年鹳雀台成赐匠各有差九月虎迁都邺宫尚书请太常告庙虎曰古者将举大事必告宗庙而不列社稷尚书可详议以闻公卿乃请使太尉告社稷从之时自去年至九月十一月不雨及入邺宫澍雨周洽虎大恱赦殊死已下始制散骑常侍已上得乗轺轩王公郊祀乗副车驾四马龙旗八旒朔望朝会节乗轺轩冬十月羌薄句大犹保险未服遣子章武王斌帅精骑二万并秦雍二州兵讨平之虎如长乐卫国有田畴不辟桑业不修者贬其守宰而还是年奉天竺佛图澄于邺城
