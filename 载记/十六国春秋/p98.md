<!-- { "loadSidebar": true } -->
昌武元年春正月太子璝至渭阳闗中士民降者属路刘义真遣龙骧将军扶风[一作始平]太守沈田子率众逆战璝击败之退屯刘回堡遣使还报司马王镇恶镇恶对田子使谓长史王修曰刘公以十岁儿付吾等当共思戮力今拥兵不进虏何由得平乎使者还以告田子田子甚惧遂与镇恶不平初裕将东还田子及傅弘之屡言于裕曰镇恶家在闗中不可保信裕曰今留卿文武将士精兵万人彼若欲为不善正足自灭耳勿复多言又私谓田子曰锺会不得遂其乱者以有卫瓘故也语曰猛虎不如羣狐卿等十余人何惧王镇恶故二人常有猜心至是镇恶与田子俱出北地师于泾上以拒夏兵军中讹言镇恶欲尽杀南人以数十人送义真南还因据闗中反辛亥田子请镇恶出城俱会于宁朔将军傅弘之[一作建威将军]垒计事田子求屏人语使其宗人沈敬仁斩之幕下矫称受太尉令诛之弘之奔告义真义真与王修被甲登横门以察其变俄而田子帅数十人来至言镇恶反修执田子数以专戮斩之以冠军将军毛修之代镇恶为安西司马夏四月傅弘之大破璝于渭阳[一作池阳]又破之于寡妇津[一作渡]斩获甚众璝兵退遁秋九月刘义真年少赐与左右无节王修每裁抑之左右皆怨谮修于义真曰王镇恶欲反故沈田子杀之修杀田子是亦欲反也义真信之使左右刘乞杀修由是人情离骇莫相统一悉召外军入长安城闭门拒守闗中郡县悉降于璝璝夜袭击长安不克勃勃进据咸阳长安樵采路絶太尉裕闻之大惧使辅国将军蒯恩如长安召义真东镇洛阳以相国右司马朱龄石为都督闗中诸军事右将军雍州刺史代镇长安裕谓龄石曰卿至可勑义真轻装速发既出闗然后可徐行若闗右必不可守当与义真俱归也又命中书侍郎朱超石慰劳河洛冬十一月龄石至长安义真将士贪纵大掠而东多载寳货子女方轨徐行至于灞上雍州别驾韦华降于勃勃百姓共逐龄石而迎勃勃入长安龄石乃焚烧长安宫殿奔于潼闗璝率众三万追击义真傅弘之谓义真曰公处分亟进今多将辎重一日行不过十里虏追骑且至将何以待之宜弃车轻行乃可以免义真不从俄而璝兵大至傅弘之蒯恩断后力战连日至于青泥北弘之躬贯甲胄气冠三军众寡不敌皆为抚军长史王买德所擒司马毛修之与义真相失亦为买德所获义真行在前会日暮璝兵不穷追故得免左右尽散独逃草中中兵叅军段宏单骑追寻缘道呼之义真识其声出就之曰君非段中兵耶身在此行矣必不两全可刎身头以南使家公絶望宏泣曰死生共之下官不忍乃束义真于背单马而归义真谓宏曰今日之事诚无算畧然丈夫不经此何以知艰难勃勃欲降傅弘之弘之不屈时天大寒勃勃裸之弘之呌骂而死士卒死伤者不可胜计遂积人头为京观号曰髑髅台于是大飨将士于长安举觞以谢王买德拜买德都官尚书加冠军将军封河阳侯十二月晋龙骧将军王敬先戍于潼闗之曹公故垒朱龄石往从之朱超石至蒲坂闻龄石所在亦奔投之太原公昌进攻敬垒断其水道众渴不能战城且陷龄石谓超石曰弟兄俱死异域使老亲何以为心尔求间道亡归我死此无恨矣超石泣曰人谁不死宁忍今日辞兄去乎遂与敬及右军叅军刘钦之皆被执送于长安勃勃杀之勃勃既破闗中斩戮无数时有沙门昙始亦遇其害而刅不能伤勃勃异之遂赦沙门于是羣臣劝进勃勃曰朕无拨乱之才不能弘济兆庶自枕戈寝甲十有二年而四海未同遗冦尚炽不知何以谢责当年垂之来叶将明扬侧陋以王位让之然后归老朔方琴书卒岁皇帝之号岂朕薄德所膺羣臣固请乃许之遂筑坛于灞上僭即皇帝位大赦境内殊死已下改元昌武文武百官进位各有差魏太宗与崔浩论近世君臣因问浩曰屈丏何如浩曰屈丏家国夷灭一身孤寄为姚氏封殖不思树党强邻报仇雪耻乃结忿于蠕蠕背德于姚兴橛竖小人无大经畧正可残暴终为人所灭耳太宗大悦[屈丏前作屈孑]
真兴元年春正月勃勃遣将军叱奴侯提率歩骑二万攻晋并州刺史毛德祖于蒲坂德祖不能御全军归洛阳以侯提为并州刺史镇蒲坂勃勃归于长安二月征隠士韦玄玄既至惧而礼拜甚过勃勃怒而杀之羣臣请都长安勃勃曰朕岂不知长安累帝旧都山河四塞沃饶险固但荆呉僻逺势不能为人之患东魏与我风俗畧同壤境邻接自统万去魏境裁数百余里朕在长安统万必危恐有不守之忧若在统万彼终不敢济河而西诸卿特未见及此耳羣下咸曰非所及也乃于长安置南台以太子璝领大将军雍州牧録南台尚书事镇长安勃勃因田于三交至渌涟池遂还万统以宫殿大成赦其境内殊死已下又改元真兴刻石都南命秘书监胡义周颂纪功徳勃勃好自矜大名其四门南曰朝宋门东曰招魏门西曰服凉门北曰平朔门勃勃遣骑三千攻魏河西魏遣散骑常侍丘堆自并州与故秦游击将军王洛生等来拒奔还夏四月吐谷浑觅地聚众六千于弱水南遣使来降勃勃拜为弱水护军
真兴二年夏五月雨鱼于统万冬十月起冲天台于统万南山欲登之以望长安追尊髙祖诰汁爰为元皇帝曾祖虎为景皇帝祖务桓为宣皇帝父卫辰为桓皇帝庙号太祖母苻氏为桓文皇后
真兴三年
真兴四年
真兴五年
真兴六年冬十二月勃勃将废太子璝为秦王而立少子酒泉公伦为太子璝闻将废已自长安率众七万北伐伦伦率骑三万拒之战于高平为璝所败伦死之勃勃中子太原公昌率骑一万袭杀璝遂并其众八万五千归于统万勃勃大悦立昌为太子勃勃性凶暴好杀视民如草芥无顺守之规常居城上置弓剑于侧有所嫌忌便手自杀之羣臣忤视者凿其目笑者决其唇谏者谓之诽谤先絶其舌而后斩之夷夏嚣然人无生赖真兴七年夏六月太庙崩陷秋七月勃勃寝疾既而疾甚辇升永安殿召羣臣属以后事八月癸卯卒时年四十五在位十九年伪谥武烈皇帝葬嘉平陵庙号世祖勃勃僭立十三年而宋氏受禅以元嘉二年死是魏世祖始光二年也

卷六十七 夏录二
赫连昌
赫连昌字还国一名折勃勃之第三子也凤翔元年封太原公为前将军镇潼闗后率众袭杀太子璝遂立为太子身长八尺魁岸美姿貌真兴七年秋八月勃勃死昌即伪位于永安殿大赦境内殊死已下改元承光[承字一作永]自余文武进位各有差
承光二年春正月西秦王乞伏炽盘遣使如魏请举兵来伐夏六月世祖[讳焘]诏问公卿今当用兵赫连蝚蠕[一作蠕蠕]二国何先长孙嵩长孙翰奚斤皆曰赫连土著未能为患不如先伐蝚蠕若追而及之可以大获不及则猎于阴山取其禽兽皮角以充军实太常崔浩曰不然蝚蠕乌集兽逃举大众追之则不能及轻兵追之又不足以制敌赫连氏土地不过千里政刑残暴人神所弃宜先伐之尚书刘洁武京侯安原请先伐燕世祖乃自云中西廵至五原因畋于阴山东至和兠山而还秋七月查城刘渚川有青石大如马头浮在水逆流而行人见而送之八月世祖还平城九月世祖闻勃勃诸子相攻闗中大乱国人不安乃欲伐之长孙嵩等皆曰彼若城守以逸待劳大檀闻之乘虚入冦此危道也崔浩曰往年以来荧惑再守羽林皆成钩已而行其占秦亡又今年五星并出东方利以西伐天应人和时会并集不可失也嵩固争之世祖大怒责嵩在官贪污命武士顿辱之于是遣司空奚斤率义兵将军封礼等督四万五千人袭蒲坂勑黑矟将军新安侯于栗磾与宋兵将军交趾侯周几率万人袭陜城以河东太守薛谨为乡导世祖欲以中书博士平棘李顺总前驱之兵访于崔浩曰朕前北征李顺献策数事实合经畧大谋今欲使总摄前驱之事卿以为何如浩曰顺诚有筹畧实如圣旨然臣与之姻婚深知其为人果于去就不可专任世祖乃止冬十月丁巳世祖发平城十一月临云中至君子津会天暴寒数日冰合戊寅帅轻骑二万济河来袭统万壬午值冬至日昌方燕羣臣魏师奄至上下惊扰进次黒水去城三十余里昌乃出战世祖驰往击之昌败与数十骑退走入城门未及闭内三郎豆代田率众乘胜入宫焚其西门宫门闭代田踰宫门而出世祖拜代田勇武将军魏军夜宿城北癸未分兵四出剽掠居民杀获万余得生口牛马十余万世祖谓诸将曰统万未可得也今若穷兵极武非吊民之道明年当与卿等取之乃徙万余戸于平城弘农太守曹达闻周几将至不战而走几乘胜长驱遂入三辅会几卒于军中蒲坂守将东平公乙升闻奚斤将至遣使诣统万告急使至统万见魏军已围其城还告乙升曰统万已败矣乙升惧弃蒲坂西走斤追败之乙升奔长安斤遂克蒲坂收其资器百姓安堵如故昌弟助兴先守长安乙升至复与助兴弃长安西奔安定十二月奚斤又西据长安秦雍氐羗皆诣斤乞降斤悉安抚之
