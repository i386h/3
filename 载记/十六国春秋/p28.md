<!-- { "loadSidebar": true } -->
石遵字大祗虎第九子也初封齐王虎僣立改封彭城王虎死世嗣伪位遵废世自立尊母郑氏为皇太后立妃张氏为皇后故燕王斌子衍为皇太子大司马义阳王鉴为侍中太傅沛王冲为太保乐平王苞为大司马汝阴王琨为大将军武兴公闵为都督中外诸军事辅国大将军录尚书事辅政李农归请罪遵复其位待之如初遵立七日甲午邺中暴风拔树震雷雨雹大如盂升水火俱下灾太武晖华殿及宫内府库至于阊阖诸门观阁荡然无余乗舆服御烧者太半光焰照天金石皆尽火月余乃灭乙未雨血周遍邺城时沛王冲镇蓟闻遵杀世自立谓其寮佐曰世受先帝之命遵輙废而杀之罪逆莫大其勑内外戒严孤将亲讨之于是留寜北将军沐坚戍幽州帅众五万自蓟南下传檄燕赵所在云集比至常山众十余万军次苑乡遇遵赦书冲谓左右曰皆吾弟也死者不可复追何为复相残乎吾将归矣冲将陈暹曰彭城簒弑自尊为罪大矣王虽北斾臣将南辕俟平京师擒彭城然后奉迎大驾冲乃复进遵驰遣王擢以书喻冲冲弗听遵假武兴公闵黄钺金钲与司空李农等率精卒十万讨之战于平棘冲兵大败获冲于元氏赐死坑其士卒三万余人是月遵遣中黄门竺昌蒲请道安入华林园广修房舍安以石氏之末国运衰危乃西适牵牛山六月晋征西大将军桓温闻赵之乱出屯安禄遣诸将经营河北遵扬州刺史王浃举寿春归晋秋七月晋征北大将军褚裒上表请伐赵即日戒严直指泗口朝议以裒事任贵重不宜深入可先遣偏师裒重陈前所遣前锋督护王頥之等径造彭城示以威信后遣督护麋嶷进军下邳贼即奔溃嶷率所领据其城池今宜速发以成声势于是除裒征讨大都督率众三万径进彭城使西中郎将陈逵进据寿春河朔士庶归降者日以千计裒抚纳之甚得其欢心又遣督护王龛伐沛获遵伪相支重郡中二千余人归降鲁郡山有五百余家亦建义请援遵以李农[一作李莬]为南讨大都督率骑二万拒之裒遣王龛李迈领锐卒三千来迎龛等违裒节度军次代阪为农所败李迈死之士卒死伤大半龛执节不挠寻亦被害裒遂不能进八月退屯广陵陈逵闻之惧焚寿春积聚毁城遁还乐平王苞时镇长安谋率闗右之众攻邺左长史石光司马曹曜等固諌苞怒诛光等百余人苞性贪而无谋雍州豪帅知其无成并驰使告晋晋梁州刺史司马勲率众赴之仇池公杨初袭破西城九月勲出骆谷破遵长城戍壁于悬钩去长安二百余里遣治中刘焕攻长安斩京兆太守刘秀离又拔贺城三辅豪杰多杀太守令长以应勲凡三十余壁众五万人苞乃辍攻邺之谋使其将麻秋姚国等率骑拒勲遵遣车骑将军王朗率精骑二万外以讨勲为名因刼苞送邺勲以兵少未能自固畏朗不敢进冬十月遵将石遇攻宛陷之执南阳太守郭启司马勲释悬钩复攻拔宛杀遵南阳太守袁景退还梁州初遵之发李城也谓武兴公闵曰努力事成当以尔为储贰既而立太子衍闵甚失望自以勲髙一时规専朝政遵忌而不任闵素骁勇屡立战功夷夏宿将皆畏惮之既为都督总内外兵机乃懐抚殿中将士及故东宫髙力万余人皆奏为殿中员外将军爵闗外侯赐以宫女树已之恩遵弗之猜而更题名善恶以挫抑之众咸怨怒中书令孟凖左卫将军王鸾劝遵稍夺闵兵机闵益恨望凖等咸劝诛之十一月丙辰遵召义阳王鉴乐平王苞汝阴王琨淮南王昭入议于郑太后前曰闵不臣之迹渐着今欲诛之如何鉴等皆曰宜然太后曰李城还兵无棘奴岂有今日小骄纵之何可遽杀也鉴出遣宦者杨环驰以告闵闵遂刼司空李农及右卫将军王基宻谋废遵使将军苏彦周成率甲士三千人执遵于南台如意观遵方与妇人弹碁问成等曰反者谁也成曰义阳王鉴当立遵曰我尚如是汝等立鉴复能几时遂杀之于琨华殿并诛郑太后张皇后及太子衍上光禄大夫张斐中书令孟凖左卫将军王鸾等遵在位一百八十三日
石鉴
石鉴字大朗[一作郎]遵之兄虎第三子也初封义阳王杀遵自立年号青龙大赦殊死已下以武兴公闵为大将军封武徳王司空李农为大司马并录尚书事张举为太尉郎闿为司空秦州刺史刘羣为尚书左仆射侍中卢谌为中书监鉴使乐平王苞及中书令李松殿中将军张才等夜攻闵及农于琨华殿不克禁中扰乱鉴恐闵为变伪若不知者夜斩松才于西中华门并诛苞新兴王祗虎之子也时镇襄国与姚弋仲蒲洪等通和连兵移檄中外欲共诛闵农鉴遣汝阴王琨为大都督与太尉张举及侍中呼延盛率步骑七万人讨祗等中领军石成侍中石启前河东太守石晖谋诛闵农闵农皆杀之龙骧将军孙伏都刘铢等结羯士三千人伏于胡天亦欲诛闵农鉴在中台伏都帅三十余人将升台挟鉴以攻之鉴见伏都毁阁道临问其故伏都曰闵农等仄已在东掖门臣欲严率卫士讨之谨先启知鉴曰卿是功臣好为官陈力朕从台上观卿勿虑无报也于是伏都铢等率众攻闵农不克屯于凤阳门闵农率众数千毁金明门而入鉴惧闵农杀已驰招闵农开门内之谓曰孙伏都反卿宜速讨之闵农攻斩伏都等伏都有膂力善尺牍自凤阳门至琨华横尸相枕流血成渠宣令内外诸夷敢称兵仗者斩胡人或斩闗或踰城而出者不可胜数闵使尚书王朗[一作简]少府王鬰帅众数千守鉴于御龙观悬食以给之下令城中曰近日孙刘构逆支党伏诛良善一无与也今日已后与官同心者留不同心者各任所之勅戒城门不复相禁于是赵人百里内悉入城胡羯去者填门闵知胡人不为己用颁令内外赵人斩一胡首送鳯阳门者文官进位三级武官立拜牙门一日之中斩胡首数万人闵亲率赵人以诛胡羯无贵贱男女少长皆斩之胡人死者二十余万于时有髙鼻多须者无不滥死尸诸城外悉为野犬豺狼所食其屯戍四方者闵皆以书命赵人为将帅者诛之太宰赵鹿太尉张举中军将军张春光禄大夫石岳抚军将军石寜武卫将军张季及诸公侯卿校龙腾等万余人出奔襄国汝阴王琨奔据冀州抚军将军张沈据滏口张贺度据石渎建义将军段勤[末杯之子]据黎阳寜南将军杨羣据桑壁刘国据阳城段龛[兰之子]据陈留姚弋仲据混桥蒲洪据枋头众各数万皆不附于闵王朗麻秋自长安赴洛阳秋承闵书诛朗部胡千余人朗奔襄国秋帅众奔蒲洪姚弋仲子曜武将军益武卫将军若帅禁兵数千斩闗奔滠头弋仲帅众讨闵军于混桥汝阴王琨及张举王朗率众七万伐邺闵帅骑千余拒之战于城北闵执两刅矛驰骑撃之所向摧陷斩首三千级琨等大败奔归冀州闵与李农率骑三万讨张贺度于石渎鉴宻遣宦者赍书召抚军张沈等使乗虚袭邺宦者以告闵农闵农驰还废鉴杀之诛虎孙二十八人尽殪石氏鉴在位一百三日虎小男混永和八年将妻妾数人奔京师勅收付廷尉俄而斩之于建康市虎十三子五人为冉闵所杀八人自相残害混至此又死初谶言灭石者陵寻而石闵徙封兰陵公虎恶之改兰陵为武兴郡至是终为闵所灭始勒以晋成帝咸和三年岁在戊子僭立二主四子凡二十三年以晋穆帝永和六年岁在庚戍灭

卷十九 后赵录九
石闵
石闵字永曽小字棘奴虎之养孙也父瞻字弘武本姓冉名良魏郡内黄人其先汉黎阳骑都督累世牙门勒破乞活陈午获瞻时年十二长而勇悍便弓马临阵不顾勒竒之曰此儿壮徤可嘉命虎子之骁猛多力所向无前歴位将兵都尉左积射将军封西华侯髙侯之战败死于阵闵时甚幼聪慧异常临事果锐虎抚之如孙及长身长八尺善谋策勇力过人拜建节将军徙封修成侯歴位北中郎将游撃将军虎之败于昌黎闵军独全由此功名大显及败梁犊之后威声弥振晋永和六年闵既杀鉴司徒申锺司空郎闿等四十八人共上尊号闵固让李农农以死固辞闵曰吾属故晋人也今晋室犹存请与诸君分割州郡各称牧守公侯奉表迎晋天子还都洛阳何如尚书胡睦进曰陛下圣徳应天宜登大位晋氏衰微逺窜江表岂能总驭英雄混一四海乎闵曰胡尚书之言可谓识机知命矣于是僭即皇帝位于南郊大赦境内殊死已下改元曰永兴闵欲灭去二石之号下令曰孔子曰死姓而王七月者七十有三国继赵冉谶书炳然且德星镇魏宜改国号曰魏复姓冉氏追尊祖隆元皇帝考曕烈祖髙皇帝尊母王氏为皇太后妻董氏为皇后子智为皇太子封子胤为太原王明为彭城王裕为武兴王以司马李农为太宰领太尉录尚书事封齐王农诸子皆封为县公文武进位三等封爵有差遣使者持节赦诸军屯皆不从新兴王祗闻鉴之死僭称尊号于襄国改元永寜以汝阴王琨为相国六夷据州郡拥兵者皆应之以姚弋仲为右丞相亲赵王待以殊礼夏四月祗遣汝阴王琨及张举王朗将兵十万伐魏闵遣使临江告晋曰逆胡乱中原今已诛之若能共讨者可遣军来也朝廷不应
闵诛李农及其三子并尚书令王谟侍中王衍及中常侍严震赵升等五月晋卢江太守袁真攻魏合肥执南蛮校尉桑坦迁其百姓而还六月汝阴王琨率众伐邺进据邯战祗镇南将军刘国自繁阳会之闵遣卫将军王泰率兵迎撃琨众败绩死者万余人琨归邯郸刘国还屯繁阳秋八月苻健率众自枋头入闗与张贺度段勤刘国靳豚等会于昌城将共攻邺闵遣尚书左仆射刘羣为行台都督使其将王泰崔通周成等帅步骑十二万次于黄城闵躬统精卒八万继之战于苍亭贺度等大败死者二万八千人追斩靳豚于阴安乡尽俘其众振旅而归闵戎卒三十余万旌旗钲鼓绵亘百余里虽石氏之盛无以过也闵至自苍亭行饮至之礼清定九流凖才授任儒学后门多蒙显擢于时翕然方之为魏晋之初遣使备礼征陇西人辛谧谧字处道少有志尚博学善属文工草隶书为时楷法性恬静不妄交游长安既陷没于刘聪聪拜为大中大夫不就勒虎之世并不应辟命虽处丧乱之日颓然髙迈视荣利蔑如也至是闵复征之谧遗闵书曰昔许由辞尧以天下让之全其清髙之节伯夷去国子推逃赏皆显史牒传之无穷此往而不返者也然贤人君子虽居庙堂之上无异于山林之中斯穷理尽性之妙岂有识之者耶是故不婴于祸难者非为避之但冥心至趣而与吉会尔谧闻物极则变冬夏是也致髙则危累碁是也君王功已成矣而久处之非所以顾万全逺危亡之祸也宜因兹大捷归身本朝必有许由伯夷之亷享乔松之寿永为世辅岂不美乎因不食而卒冬十一月闵率步骑十万攻祗于襄国署子太原王胤为大单于骠骑大将军以降胡一千配之为麾下光禄大夫韦謏谏曰今降胡数千接之如旧诚是招诱之恩然胡羯本为仇敌今之欵附茍存性命尔或有刺客变起须臾败而悔之何所及也古人有言一夫不可狃而况千乎愿诛屏降胡去单于之号深思圣王苞桑之诫也闵志在绥抚锐于澄定闻言大怒遂诛之并杀其子伯阳
