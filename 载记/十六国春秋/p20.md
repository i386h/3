<!-- { "loadSidebar": true } -->
赵王六年春正月勒将兵都尉石瞻冦下邳败晋将军刘长遂冦兰陵攻彭城内史刘续续败遁走东莞太守竺珍东海太守萧诞以郡降勒二月朔勒亲临大小学考诸学生经义尤髙者赏帛有差勒手不能书目不识字然雅好文学虽在军旅之中常令儒生诵读春秋史汉诸传而聴之皆解其意每以己意论古帝王善恶朝贤儒士聴者莫不归美尝使人读汉书闻郦食其劝立六国后大惊曰此法当失何以遂得天下及闻留侯谏乃曰赖有此尔其天资英达如此勒征徐扬州兵会将兵都尉石瞻于下邳因冦兖州兖州刺史刘遐惧自下邳退保泗口石生攻赵河南太守尹平于新安斩之陷垒壁十余掠五千余户而归自是刘石祸结兵戈日交河东弘农间民不聊生矣夏四月以右常侍霍皓为劝课大夫与典农使者朱表典劝都尉陆充等循行州郡核定户籍劝课农桑农桑最修者赐爵五大夫使石生自延寿闗出冦许颍俘获万余降者二万生遂进陷康城复攻扬武将军郭诵于阳翟诵与战生大败死者千余生收散卒退守康城勒汲郡内史石聪闻生败驰救之进攻颍川太守郭黙俘获男女二千余人攻陷司州刺史李矩勒又遣别将石良帅精骑五千掩袭矩营矩逆战不利执矩外甥郭诵之弟元遣元作书以遗矩曰去年东平曹嶷西宾[猗卢直讳]矩如牛角何不归命复遗诵麈尾马鞭以示殷懃因与诵书曰宾礼贵弟相同断金往物为信矩以示诵诵曰昔王陵之母在贼犹不改意弟当何论不答冬十月石生屯据洛阳豫州刺史祖约退保寿春
赵王七年春正月勒数出游猎每亟驰骋将狩于近郊主簿程琅谏曰刘马刺客杂布如云[一作林]变起仓卒帝王亦一夫之敌尔孙策之祸可不虑乎枯木朽株尽能为害驰骋之弊今古戒之勒勃然曰吾干力自可足能裁量但知卿文书事不须白此辈也驰逐自若是日逐兽草间有木马误触之即死勒亦几殆体小不穏还宫叹曰程琅忠臣也不用其言以至于此吾之不善追之何及乃赐琅朝服锦绢爵闗内侯于是朝臣谒见忠言竞进矣二月勒加宇文乞得归官爵使之击慕容廆乞得归为燕所败弃军走三月北羌王盆句除附于刘曜勒将石他自雁门出上郡袭之俘斩三千余落获牛马羊百余万而归晋都尉鲁潜以许昌叛降于勒夏四月勒将兵都尉石瞻[一作石良]冦晋兖州刺史檀斌于邹山斌力战死勒西夷中郎将王腾袭杀并州刺史崔琨上党内史王脊据并州叛降刘曜五月石生屯洛阳冦掠河南司州刺史李矩颍川太守郭黙军数败又乏食乃遣使附于赵刘曜遣将刘岳帅众万五千东会矩黙共攻生克孟津石梁二戍俘斩五千余级进围生于金城虎帅步骑四万入自成皋闗与岳战于洛西岳兵败绩身中流矢退保石梁虎作堑栅环围之遏絶内外岳众饥甚杀马食之虎又击斩其镇东呼延谟曜自将兵救岳虎帅骑三万逆战曜前军刘黒击破虎部将石聪于八特阪六月虎拔石梁执岳及其将佐八十余人氐羌三千余人皆送襄国坑其士卒九千余人击斩王腾于并州坑其士卒七千余人郭黙复为石聪所败弃妻子南奔建康李矩以刘岳之败大惧所领将士有阴欲归勒者矩知众之去已乃率众自荥阳遁归矩长史崔宣率众二千降勒于是尽有司兖豫三州之地青徐濵淮诸郡县皆来降附勒既平朔方遂置朔州命徙洛阳晷影于襄国列之单于庭铭佐命功臣三十九人于石函置于建徳前殿立桑梓苑于襄国
赵王八年春三月勒夜微行检察营卫赍缯帛金银以赂门者求出永昌门门候王假欲收捕之从者至乃止旦召假以为振忠都尉爵闗内侯夏四月石生攻汝南汝南人执内史祖济以郡叛降退记室参军徐光为牙门寻并其妻子幽之于狱语在光传冬十月勒既将营邺宫又欲以世子弘为镇密与右长史程遐谋配禁兵万人车骑所统五十四营悉配之以骁骑将军领门臣祭酒王阳专统六夷以辅之中山公虎自以勲效之重仗邺为基雅无去意乃修构三台迁其家室由是深恨遐遣左右数十人夜入遐室奸其妻女掠衣物而去十一月石聪攻寿春祖约屡表请救朝廷不为出兵聪进冦逡遒阜陵杀掠五千余人京师大震加司徒王导大司马假黄钺都督中外征讨诸军事以御之军于江宁厯阳内史苏峻遣其将韩晃击聪走之十二月晋济岷太守刘闿将军张阖等叛杀下邳内史夏侯嘉以下邳降勒石瞻攻河南太守王羡于邾城拔之晋彭城内史刘续复据兰陵石城石瞻攻陷之勒令州郡有坟发掘不掩覆者推勘之骸骨暴露者县为备棺衾之具以牙门将王波为记室参军典定九流始立秀孝试经之制
赵王九年春二月中山公虎率骑五千侵魏炀帝[讳纥那]御之于句注陉北魏兵败绩徙都大宁以避之是岁勒复击破赵兵凉州牧张骏闻之乃去赵官爵复从晋制太和元年春二月荏平[勒别传作庄平]令师欢获黑兔献之于勒勒下令曰案记应白兔为瑞此黑兔何祥外检旧典程遐等以为黑兔见水徳之祥往公孙臣以为汉家土行当有黄龙为瑞后黄龙见于成纪遂从土徳今大赵龙飞革命之祥于晋以水承金夫兔阴精之兽玄为水色黑色见以表应行以推之此示殿下宜速副天人之望也于是以晋咸和三年改元太和大赦境内殊死已下夏四月石堪攻宛南阳太守王国以郡降堪进攻祖约于寿春屯师淮上晋南阳都尉董幼叛率襄阳之众降堪祖约诸将佐皆遣使附勒约将颍川陈光起兵攻约约左右阎秃貌类约光谓为约而擒之约踰垣免光遂奔勒堪与石聪引兵济淮攻寿春秋七月约众溃奔厯阳寿春百姓陷于堪者二万余户中山公虎帅众四万自轵闗西入击赵河东应之者五十余县进攻蒲阪刘曜遣河间王刘述发氐羌之众屯秦州以备张骏杨难敌自将中外精鋭水陆俱进以救蒲阪自卫闗北济虎惧引退曜追击之八月战于髙候虎败石瞻死之枕尸二百余里失其资仗不可胜计虎奔朝那[一作朝歌]曜济自大阳围石生于金墉决千金堨以灌之分遣诸将攻汲郡河内勒荥阳太守尹矩野王太守张进等皆降于曜襄国大震冬十一月勒欲自将救洛阳左右长史司马郭敖程遐等固谏曰刘曜乗胜雄盛难与争锋金墉粮丰攻之未可卒拔曜悬军千里势不支乆不可亲动动无万全大业去矣勒大怒按剑叱遐等出乃赦徐光召而问之曰刘曜乗髙候之势围守洛阳庸人之情皆谓其锋不可当然曜带甲十万攻一城而百日不克师老卒怠以我初鋭击之可一战而擒也若洛阳不守曜必送死冀州自河已北席卷南向吾事去矣程遐等不欲我行卿以为何如光曰曜乗髙候之势不能进临襄国更守金墉此其无能为可知也悬军三时亡攻战之利今以大王威畧鸾旗亲驾彼必望旌奔败平定天下在今一举此之机会所谓天授授而弗应祸之攸集勒笑曰光言是也以问佛图澄澄言于勒曰昨轮铃音云秀支替戾冈仆谷劬秃当此羯语也秀支军也替戾冈出也仆谷刘曜胡位也劬秃当捉也言军出捉曜也又令童子洁齐七日取麻油合臙脂自研于掌中举手示童子粲然有辉童子惊曰有军马甚众见一人长大白晳以朱丝缚其肘澄曰此即曜也大军若出必擒刘曜勒甚悦乃使内外戒严有谏者斩留世子弘与澄共镇襄国命石堪石聪及豫州刺史桃豹等各统见众会荥阳使石虎进据石门以右卫将军石邃都督中军事时石生为卫将军领三千人镇洛金墉城曜攻之不能下不觉勒军卒至天晓复来攻城勒自统中军步骑四万直赴金墉济自大堨先是流澌风猛军至而冰泮清和济毕流澌大至勒以为神灵之助命曰灵昌津勒顾谓徐光曰曜盛兵成皋闗上计也阻洛水其次也坐守洛阳此成擒尔十二月乙亥诸军集于成皋步卒六万骑二万七千勒见曜无守军大喜举手指天又自指额曰天也卷甲衔枚诡道兼行出于巩訾之间曜陈军十余万于洛西南北十余里勒望见益喜谓左右曰可以贺我矣乃统步骑入自宣阳门升故太极前殿己夘虎引步卒三万自城北而西攻其中军石堪石聪等各以精骑八千自城西而北击其前锋大战于西阳门勒躬贯甲胄出自阊阖门夹击之曜军大溃石堪执曜送之以徇于军斩首五万余级枕尸于金谷获名马二百疋赤剡金银步乂弓鞬三十具勒下令曰所欲擒者一人尔今已获之其勑将士抑锋止鋭縦其归命之路乙酉勒乃旋师使右卫将军石逺等帅骑卫曜而北晋冠军将军赵胤遣将军甘留讨祖约于厯阳约举兵逆战败以左右百余人奔降于勒其将牵腾帅众降于苏峻勒使王波让约曰卿逆极势穷方来归命吾朝岂逋逃之薮耶而卿敢有腼面目也示之以前后檄书乃赦之
太和二年春正月具礼乐朝羣后侍郎邵恭执麾不降常侍眭洪执乂不弹皆下理官二月壬寅刘曜太子熈闻曜被擒大惧帅百官去长安奔于上邽勒遣中山公虎讨之将军蒋英辛恕拥众数十万据长安遣使降勒勒遣石生帅洛阳之众赴之勒巡行冀州诸郡引见髙年孝弟力田文学之士班赐谷帛有差令逺近牧守宣告属城诸所欲言靡有隠讳使知区区之朝虚渴谠言也秋八月曜南阳王刘胤率众数万自上邽趣长安陇东诸郡夷夏皆起兵应之胤军于仲桥石生婴城自守虎率骑二万救之九月虎大破胤兵于义渠胤奔还上邽虎乗胜追击枕尸千里上邽溃执太子熈南阳王胤及王公卿校以下三千余人皆杀之徙其台省文武闗东流民秦雍大族九千余人于襄国遂屠上邽尽灭刘氏又坑五郡各五千余人于洛阳遣主簿赵封送传国玺金玺太子玉玺各一于勒进攻集木且羌于河西克之俘获数万秦陇悉平遂置永石郡于河西国虎又攻氐帅蒲洪羌酋姚弋仲俱降之虎表洪监六夷诸军事弋仲为六夷左都督徙氐羌十五万落于司冀二州是年勒遣使求和于魏烈帝[讳翳槐]遣弟昭成帝[讳什翼]如襄国从者五千余家
