<!-- { "loadSidebar": true } -->
赵王二年春正月勒下书禁国人不聴执[一作报]嫂及在丧婚娶至于烧葬令如本俗叚末杯攻叚匹磾破之匹磾谓平北将军冀州刺史邵续曰吾本夷狄以慕义破家君不忘乆要请相与共击末杯君之恵也续曰赖公威徳续得效节今公有难岂敢不俱遂共击末杯大破之匹磾与弟文鸯攻蓟勒知续势孤遣中山公虎将兵乗虚围厌次孔苌攻续别营十一皆下之二月辛未虎至城下掠其居人续自出击虎虎伏骑断其后遂执续使降续呼兄子竺等谓曰吾志欲雪国耻以报所受不幸至此汝等努力自勉奉匹磾为主勿有二心时尚书吏部郎刘胤闻虎攻厌次言于元帝曰北方藩镇皆没惟余邵续而已如使复为石虎所制则孤义士之心阻归本之路愚谓宜存救援帝将遣兵救之闻续陷没而止匹磾自蓟还未至厌次知续已没众惧而散复为虎所遮文鸯以亲兵数百力战始得入城与续子缉兄子存竺等婴城固守虎送续于襄国勒使徐光让之曰国家应符拨乱八表宅心遗晋怖威逺窜扬越而续蚁封海阿跋扈王命以吾为不足为君耶何无上之甚也国有常刑于汝甘乎续对曰晋末饥乱奔控无所保合乡宗庶全老幼属大王龙飞之始委命纳质精诚无感不蒙慈恕言还遗晋仍荷宠授担节尽忠实无二心且受彼厚荣而复二三其趣者恐亦不容于明朝矣周文王生于东夷大禹出于西羌帝王之兴盖惟天命所属徳之所招当何常耶伏惟大王圣武自天道隆虞夏凡在含生孰不延首神化耻隔皇风而况囚乎使囚去真即伪不得早叩天门者大王负囚囚不负大王也衅鼓之刑囚之恒分天实为之谓之何哉勒曰其言慨至孤愧之多矣夫忠于其君者乃吾之所求也命张宾延之于馆厚抚之寻以为从事中郎因下令自今克敌获俘必生致之无得擅杀冀获如续之流续既为勒所执身灌园鬻菜以供衣食勒屡遣察之叹曰此真髙人矣不如是安足贵乎嘉其清苦数赐谷帛每临朝嗟慨以励羣臣三月赵将尹安宋始宋恕赵慎四军并据洛阳各相疑阻莫有固志司州刺史李矩颍川太守郭黙各遣千骑至洛以镇之安等乃同谋叛降于勒勒遣石生率骑五千赴之矩黙军皆退安等复叛勒遣使乞降于黙黙又帅步骑五百入洛阳石生以四将相谋不能自安乃虏宋始一军渡河而北河南之民相率归于李矩勒亲帅大众袭矩矩假为荥阳太守招懐离散逺近多附之乃遣老弱入山令所在牛马散野因设伏以待之勒军士争取牛马伏发齐呼声动山谷勒众大败失首虏甚众勒乃还夏五月晋徐州刺史蔡豹败徐龛于檀丘龛帅众叛勒复降于晋勒大怒命张敬据守要害时大雨霖中山常山尤甚滹沱泛溢冲山陷谷巨松摧拔浮于滹沲东至渤海原隰之间皆如山积六月孔苌攻陷匹磾十余营苌恃胜而不设备文鸯夜击之大败而归秋七月祖逖将韩潜与勒将桃豹分据陈川故城豹居西台潜居东台豹由西门潜由东门出入相守四旬逖以布囊盛土如米状使千余人运以上台又令数人担米伪为疲极而息于道豹兵逐之皆弃担而走豹兵乆饥得米以为逖士众丰饱益惧无复胆气勒将刘夜堂以驴千头运粮馈豹逖遣韩潜及别将冯铁卫策等邀击于汴水尽获之豹宵遁屯东燕城逖使潜进屯封丘以逼之冯铁据二台逖镇雍丘数遣兵要截勒兵勒屯戍渐蹙候骑常获濮阳人逖厚待遣归咸感逖恩徳率乡里五百家降逖勒又遣精骑万人拒逖为逖所破勒镇戍归逖者甚多逖将平中原善于抚绥自河以南多叛勒归逖勒患之不敢窥兵河南乃下书曰祖逖屡为边患逖北州士民望也倘有首丘之思其下幽州成皋县使修逖祖父墓置守冢二家冀逖如赵佗感恩撤其边寇逖闻之甚悦勒因与逖书求通使及互市逖不报书而听其互市收利十倍逖牙门将童建杀新蔡内史周密降勒勒斩之送首于逖曰天下之恶一也叛臣逃吏吾之深仇将军之恶犹吾恶也逖深徳之遣叅将王愉使勒赠以方物修结和好勒厚宾其使遣左常侍董树报聘以马百疋金五十斤答之自是勒之叛归逖者逖皆不纳禁诸将不得侵暴勒民兖豫之间稍得休息八月常山崩陷千余家勒始制轩辕之乐八佾之舞作金根大辂黄屋左纛天子车旗自是礼乐备矣九月勒使中山公虎率歩骑四万讨徐龛龛遣长史刘宵诣勒乞降送妻子为质纳之冬十月徐州刺史蔡豹屯于谯城虎进攻豹豹夜遁退守下邳为徐龛所败虎引军城封丘而还徙朝臣掾属以上士族者三百户于襄国崇仁里置公族大夫以领之勒宫殿及诸门始就制法令甚严十一月中山公虎击托候部掘咄哪于岍北大破之俘获牛马二十余万勒清定五品以张宾领选后更定九品署张班为左执法郎孟卓为右执法郎典定士族副选举之任命公卿及州郡歳各举秀才至孝亷清洁贤良直言武勇之士各一人置署都部从事各一部一州秩二千石职凖丞相司直
赵王三年春正月勒下令曰去年水出巨材所在山积将皇天欲孤缮修宫宇也其拟洛阳之太极起建徳殿遣从事中郎任汪帅使工匠五千采木以供之二月黎阳人陈武妻一产三男一女武携其妻子诣襄国上书自陈勒下令曰昔周之兴也四乳八子今武妻一乳四子可为庆过姬祥美比曩日二仪谐畅和气所致其赐乳婢一口榖一百石杂彩四十匹庶以肃迎嘉祥三月中山公虎攻抚军将军幽州刺史叚匹磾于厌次孔苌攻拔匹磾部内诸城匹磾召弟文鸯还厌次虎先纵骑抄掠城左右文鸯登城临见不胜其忿欲出击之言于匹磾曰我以勇闻故为民所倚仗今见民被掠而不救是怯也民失所望谁复为我致死乎遂帅壮士数千骑出战杀伤甚众马乏伏不能起虎呼之曰大兄与我俱是夷狄乆欲与兄同为一家今天不违愿于此得相见何为复战请释杖鸯骂曰汝为冦贼当死日乆吾兄不用吾策故令汝得至此我宁闘死不为汝屈遂下马苦战槊折执刀力战不已自辰至申勒兵四面觧马罗披自鄣前捉鸯鸯力竭杀数人而后被执城内夺气匹磾欲单骑归朝邵续之弟乐安内史洎勒兵不听洎复欲执台使王英送扵虎匹磾正色责之曰卿不能遵兄之志逼吾不得归朝亦已甚矣复欲执天子使者我虽夷狄所未闻也因谓英曰匹磾世受重恩不忘忠孝今日事逼欲归罪朝廷而见逼廹忠欵不遂若得假息未死之日心不忘本遂渡河南既而势穷泊及兄子缉竺等舆榇出降匹磾朝服持节宾从出见虎曰我受晋恩志在灭汝不幸丧国因以至此既不能死又不能为汝敬也勒与虎素与匹磾结为兄弟虎即起拜之送之襄国勒署匹磾为冠军将军文鸯为左中郎将卫麟为右中郎将皆金章紫绶散诸流民三万余户复其本业置守宰以抚之于是冀并幽州辽西巴西诸屯结皆陷于勒匹磾不为勒礼常着朝服戴晋冠持晋莭乆之与文鸯邵续等谋于国中推为盟主事露被杀文鸯邵续亦遇鸩死秋七月从事中郎刘奥坐营建徳殿并木斜缩斩于殿中寻悔之赠太常建徳校尉王和掘得员石铭曰律权石重四钧同律度量衡有新氏造议者未详或以为瑞参军续咸曰王莾时物也其时兵乱之后典度堙灭遂命下礼官为凖程定式又得一鼎容四斗中有大钱三十文曰一当百百当千千当万鼎铭十三字篆书不可晓藏之扵永丰仓因此令公私行钱而人情不乐乃出公绢市钱限中绢疋一千二百下绢八百然百姓私买中绢四千下绢二千巧利者贱买私钱贵卖于官坐死者十数人而钱终不行勒徙洛阳铜马翁仲二于襄国列之永丰门冬十月勒悉召武郷耆旧赴襄国既至亲与郷老齿坐欢饮语及平生因以武郷比之丰沛万世之后魂灵当归之其复之三世十一月勒以百姓始复业其资储未丰于是重制禁酿郊祀宗庙皆用醴酒行之数年无复酿者寻署虎为车骑将军率骑三万讨鲜卑郁粥于离石俘获男女及牛马十余万郁粥奔乌丸悉降其众城
赵王四年春二月勒世子兴死立子弘为世子署为领中领军遣中山公虎统中外精卒四万击徐龛龛坚守不战虎筑室返耕列长围守之夏四月晋镇北将军刘隗降勒拜镇南将军封为列侯是时祖逖已死其弟约代兄领豫州镇谯以术士戴洋为中典军庚辰禺中时忽有大风起自东南折木洋谓约曰十月必有贼到谯城东至厯阳当严守以备之六月大旱秋七月虎攻陷太山执守将徐龛送之于襄国勒盛之以囊于百尺楼自上暴杀之坑其降卒三千人晋兖州刺史郄鉴为虎所逼惧自邹山退屯下邳[一作合肥]八月琅邪内史[一作太守]孙黙以郡叛降扵勒冬十月三日勒遣别将冦河南骑兵至谯城东戴洋言于祖约曰贼必向城父可遣骑水南追之步军于水北断其要路贼必自败约竟不从乃掠城父妇女辎重而还约将鲁延请追之洋曰不可约又不听使兄子智与延追之勒将伪弃妇女辎重走智与延等争物复还掩击智延仅以身免士卒皆死遂陷城父约不能御退屯寿春勒将转冦陈留拔之徐兖间垒壁多送任请降皆就拜守宰先是清河张披为程遐长史遐甚委昵之张宾举为别驾引叅政事遐疾披去已又恶宾之权盛勒世子弘即遐之甥也自以有援欲收威重于朝乃使弘之母谮之曰张披与张宾为游侠
门客百余乘物望皆归之非社稷之计也宜除披以便国家勒以为然至是急召披不时至因此杀之宾知遐之间已遂弗敢请十二月濮阳景侯张宾卒勒哭之恸乃以程遐为右长史总执朝政自是朝臣莫不震惧赴于程氏矣勒征虏将军石他败王师于酇西执将军卫荣而归境内大疫死者十有二三乃罢徽文殿作遣将军王阳屯扵豫州有窥觎之志于是兵难日寻梁郑之间骚然震动是年魏平文帝崩烈帝立[讳贺傉]未亲政事太后临朝遣使与勒通和时人谓之女国使
赵王五年春三月勒冦彭城下邳徐州刺史卞敦与征北将军王邃退保盱眙夏四月勒遣使结好于慕容廆廆执送建康五月大旱佛图澄于石井岗掘得死龙长尺余渍之以水良乆乃蘓既而呪之祭之以酒龙腾空而上须臾天遂晦暝雨乃大降因名龙岗秋八月勒遣中山公虎统中外步卒[一作骑]四万击安东将军青州刺史曹嶷嶷议欲徙海中保根余山会疾疫甚计未及就虎进围广固东莱太守刘巴长广太守吕披皆以郡降虎以石他为征东将军击羌胡于河西左军将军石挺济师于广固嶷遂出降送于襄国杀之虎欲尽杀嶷众青州刺史刘征曰今留征使牧民也无民焉牧征将归尔乃坑其众三万留男女七百口配征使镇广固青州诸郡县垒壁尽陷勒司州刺史石生遣骑攻扬武将军郭诵于阳翟诵多计畧辄设伏以破生骑虏掠无所得生怒乃自率四千余骑暴掠诸县因攻诵垒接战须臾退军堮坂诵率劲勇五百追生及于盘脂故亭生复大败进冦襄城俘获千余而还冬十一月勒以参军樊坦清贫擢授章武内史
