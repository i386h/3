<!-- { "loadSidebar": true } -->
建武十四年夏四月秦公韬有宠于虎欲立之以太子宣长犹豫未决宣甞忤旨虎怒曰悔不立韬也韬由是益骄五月荧惑入娄犯填星占者以为灾在赵兵大起国有丧六月韬起堂于太尉府号曰宣光殿梁长九丈宣见之大怒斩匠截梁而去韬怒増之至十丈宣闻之恚甚谓所幸力士巨鹿杨杯及牟皮牟成赵生等曰韬凶竖勃逆敢违我如是汝等能杀之者吾入西宫当尽以韬之国邑分封汝等韬死主上必亲临丧吾因行大事无不济矣杯等许诺秋七月宣将杀韬乃先诣寺与佛图澄同坐塔上一铃独鸣澄谓宣曰解铃音乎铃云胡子洛度宣变色曰是何言欤澄谬曰老胡为道不能山居无言重茵美服岂非洛度乎及韬后至澄熟视良乆韬惧而问澄澄曰怪公血臭故相视尔虎梦龙飞西南自天落地旦而召澄问之澄曰胁下有贼不出十日自浮屠以西此殿以东当有血流慎勿东行杜后曰和尚耄耶何处有贼澄易语云六情所受悉皆是贼耄但使少者不惽惽即好尔自此以后澄便寓言不复彰显八月社日东南有黄黒云大如数畆稍分为三状若匹布东西经天色黒而青酉时贯日日没后分为七道每相去数十丈间有白云如鱼鳞子时乃灭韬素解天文见而恶之顾谓左右曰此变不小当有刺客起于京师不知谁定当之是夜韬与僚属燕于东明观乐奏酒酣愀然长叹曰人居世无常别易会难各付一杯开意为吾饮令必醉知后会复何期而不饮乎因泫然流涕左右莫不歔欷因宿于佛寺中宣遣杨杯牟皮牟成赵生等十余人夜縁猕猴梯而入斫杀韬于精舍置其刀箭而去旦日宣奏之虎哀惊气絶久之方苏将出临其丧司空李农諌曰害秦公者未知何人恐在萧墙之内虑生非常銮舆不宜轻出虎以佛图澄先诫乃止遂严兵发哀于太武殿宣乗素车从千人往临韬丧不哭直言呵呵使举衾观尸大笑而去收大将军记室参军郑靖尹武等将委之以罪虎疑宣杀韬欲召之惧其不入乃诈言其母杜氏哀过危惙宣不谓见疑入朝中宫因而留之建兴人史科知其谋告称韬死夜宿东宫长上杨杯家杯夜与五人从外来相与语曰大事已定但愿大家老寿吾等何患不富贵语讫便入科寝闇中杯不见也科寻出逃匿俄而杯与二人出求科不得杯曰宿客闻人向语当杀之断口舌今而得去作大亊矣[一云败乃事矣]科踰墙获免虎驰使收杨杯牟皮赵生等杯皮皆亡去执赵生诘之生具首服虎悲怒弥甚幽宣于席库以铁环穿其颔而鏁之作数斗木槽和以羮饭以猪狗法令食之取杀韬刀箭舐其上血哀号之声震动宫殿佛图澄諌曰宣韬皆陛下之子今为韬杀宣是重祸也陛下若含怒加慈者福祚犹长尚有六十余岁如必诛之宣当为彗星下扫邺宫也虎不从乃积柴于邺北树标其上标末置辘轳穿之以绳倚梯柴积送宣于标所使韬所幸宦者郝稚刘覇拔其发抽其舌牵之登梯上于柴积郝稚以绳贯其颔辘轳绞上刘覇断其手足斫眼溃腹如韬之伤四面纵火烟炎际天虎筑中台从昭仪已下数千人登中台以观之火灭取灰分置诸门交道中杀其妻子二十九人宣少子年纔数岁虎素爱之抱之而泣儿曰非儿罪虎欲赦之大臣不听遂于抱中取而杀之儿挽虎衣大呌至于带絶时人莫不为之流涕虎因此发病废其母杜氏为庶人诛其四率已下三百人宦者五十人皆车裂节解弃之漳水洿其东宫以养猪牛东宫卫士十余万人皆谪戍凉州先是散骑常侍赵揽言于虎曰中宫将有变宜防之及宣杀韬虎疑其知而不告亦诛之贵嫔栁氏尚书耆之女也以才色特幸坐其二兄有宠于宣亦杀之虎追念其姿色复纳耆少女于芳林园九月虎议立太子太尉张举曰燕公斌彭城公遵并有武艺文徳陛下神齿已衰四海未一请择二公而树之虎曰卿言正合吾意戎昭将军张豺曰燕公母贱又甞有过彭城公母前以太子事废之今复立之恐不能无微恨陛下宜审思之初虎之破上邽也张豺获刘曜幼女安定公主年十二有殊色纳于虎虎嬖之生子世封齐公豺以虎年长多疾欲立世为嗣冀刘氏为太后已得辅政乃说虎曰陛下再立储宫其母皆出自娼贱故祸乱相寻今宜择母贵子孝者立之虎曰卿且勿言吾知太子处矣虎再与羣臣议于东堂曰吾欲以纯灰三斛自涤其肠何为専生恶子儿年二十余辄欲杀公今世方十岁比其二十吾已老矣乃与张举李农定议勅公卿上疏请立世为太子大司农曹莫不肯署名虎使张豺问其故莫顿首曰天下重器不宜立少故不敢署虎曰莫忠臣也然未达朕意张举李农知吾意矣可令谕之遂立世为皇太子以昭仪为皇后召太常条攸光禄勲杜嘏谓之曰烦卿傅太子实希改辙吾之相托卿宣明之署攸为太傅嘏为少傅冬十月虎使苻健冦竟陵十一月享羣臣于太武前殿佛图澄殿上褰衣而行吟曰殿乎殿乎棘子成林将壊人衣虎令发石下而视之有棘子生焉[冉闵小字棘奴故澄言及之]十二月辛巳大雨霖虎问佛图澄澄曰其为我乎至戊子而澄卒是年造刀一口长五尺铭曰皇帝石氏隶书
太宁元年春正月虎疾瘳遂以晋永和五年僭即皇帝位于南郊大赦境内改元太宁百官増位一等诸子进爵为王以尚书张良为右仆射故东宫髙力等万余人谪戍凉州行达雍城不在赦例勅雍州刺史张茂送之茂皆夺其马使之步推鹿车致粮戌所髙力督定阳梁犊等因众心之怨谋起兵东还阴令胡人颉独鹿微告戍者戍者皆踊跃大呼犊乃自称晋征东大将军率众攻拔下辨逼张茂为大都督大司马载以轺车安西将军刘宁自安定撃之为犊所败秦雍间城戍无不摧陷斩二千石长史长驱而东髙力等皆多力善射一以当十虽无兵甲所在掠民斧施一丈柯攻战若神所向奔溃戍率皆随之比至长安众已十万乐平王苞时镇长安尽锐拒之一战而败犊遂东出潼闗进趣洛阳虎遣李农为大都督行大将军事统卫军将军张贺度征西将军张良征虏将军石闵等率步骑十万讨之战于新安农等大败又战于洛阳又败退壁成皋犊遂东掠荥阳陈留诸郡虎大惧以燕王斌为大都督督中外诸军事帅精骑一万统冠军大将军姚弋仲车骑将军蒲洪等讨之弋仲将轻骑八千余人至邺求见虎时寝疾未之见也引入领军省赐以己所御食弋仲怒曰国家有贼召我击之官当见我面授方畧破贼而以食食我我来觅食耶且主上不见我我何以知其存亡也欲引还虎力疾见之弋仲让虎曰儿死愁耶何为而病儿幼时不择善人教之使至于为逆既为逆而诛之又何愁焉且汝久病所立幼儿汝若不愈天下必乱当先忧此勿忧贼也犊等穷困思归相聚为盗所过残暴何所能至老羌为汝一举了之弋仲性狷直人无贵贱皆汝之虎亦不之责于坐授使持节征西大将军赐以铠马弋仲曰汝看老羌堪破贼否乃被铠跨马于中庭因策马南驰不辞而出遂与斌等击犊于荥阳大破之斩犊首而还尽灭其余党虎命弋仲履剑上殿入朝不趋进封平西郡公蒲洪为侍中车骑大将军开府仪同三司都督秦雍州诸军事雍州刺史进封畧阳郡公二月晋征北大将军褚裒使部将王龛来伐拔其沛郡获将军支重始平人马昻起兵于洛氏葛谷自称将军乐平王苞攻灭之诛三千余家荧惑犯积尸又犯昴月荧惑北犯河鼓洛阳[一作济阳]城西北九里石牛左青山硖上夜忽鸣唤声闻三十里遣人打落两耳及尾以铁钉钉四脚夏四月乙卯虎病甚以彭城王遵为大将军镇闗右燕王斌为丞相录尚书事张豺为镇卫大将军领军将军吏部尚书并受遗诏辅政刘后恶斌辅政恐不利于太子与张豺谋去之矫诏称斌无忠孝之心免官归第寻复使豺弟雄矫诏杀之乙丑彭城王遵自幽州至邺勅朝堂受拜配禁兵三万遣之遵涕泣而去是日虎疾小瘳问遵至未左右答曰去已乆矣虎曰恨不见之虎临西阁龙腾中郎三百余人列拜于前虎曰何所求也皆曰圣体不安宜令燕王入宿卫典禁兵[一作兵马]或言乞以为皇太子虎不知斌之已废责曰燕王不在内耶呼来左右言王酒病不能入虎曰促持辇迎之当付玺绶亦竟无行者寻惽眩而入戊辰刘后矫诏以豺为太保都督中外诸军录尚书事加千兵百骑如霍光辅汉故事侍中徐统叹曰祸将作矣吾无为豫之仰药而死己巳虎薨于金华殿及遵僭立葬于显原陵伪谥武皇帝庙号太祖虎以晋咸康元年僭位至晋太和五年死在位十五年

卷十八 后赵录八
石世
石世字大业虎之幼子刘曜幼女安定公主所生也宣等被杀张豺劝立之虎死即伪位尊母刘氏为皇太后刘氏临朝称制进张豺为丞相豺辞不受请以彭城王遵义阳王鉴为左右丞相以慰其心刘氏从之豺与太尉张举谋诛司空李农举素与农善密以豺谋告之农惧将骑百余奔广宗帅乞活数万家堡上白刘氏使张举统宿卫精卒围之豺以张离为镇军大将军监中外诸军事司隶校尉以为已副邺中羣盗大起迭相刦掠彭城王遵先镇闗右至是闻丧屯于河内时冠军大将军姚弋仲车骑大将军蒲洪安西将军刘宁征虏将军石闵武卫将军王鸾宁西将军王午立义将军段勤及石荣王铁等讨梁犊还遇遵于李城共说遵曰殿下长而且贤先帝亦有意以殿下为嗣但以末年惽惑为张豺所误今女主临朝奸臣用事上白相持未下京师宿卫空虚殿下若声张豺之罪鼔行而讨之其谁不倒戈开门以迎殿下者耶遵从之五月遵自李城举兵还趣邺洛州刺史刘国等率洛阳之众往会之传檄至邺张豺大惧驰召上白之军丙戌遵次于荡阴戎卒九万石闵为前锋都督豺将出拒之耆旧羯士皆曰天子儿来奔丧吾当出迎之不能为张豺守城也踰城而出豺斩之不能止张离亦率龙腾二千斩闗迎遵刘氏惧召张豺入对之流涕曰先帝梓宫未殡而祸难繁兴至此今皇嗣冲幼托之将军将军将若之何欲加遵重官能弥之乎[一云可以弥否]豺惶怖失守无复筹计但云唯唯刘氏乃下令以遵为丞相领大司马大都督督中外诸军录尚书事加黄钺九锡増封十郡委以阿衡之任己丑遵北至安阳亭张豺惧而出迎遵命执之庚寅遵贯甲曜兵入自凤阳门升太武前殿擗踊尽哀退如东阁斩豺于平乐市夷其三族假刘氏令曰嗣子幼冲先帝私恩所授皇业至重非所克堪其以遵嗣位遵伪让至三羣臣敦劝乃受之僭即尊位于太武前殿大赦殊死已下罢上白之围辛夘封世为谯王邑万戸待以不臣之礼废太后刘氏为太妃寻皆杀之世立凡三十三日
石遵
