<!-- { "loadSidebar": true } -->
光初四年夏五月终南山崩长安人刘终于崩所得白玉方一尺有文字曰皇亡皇亡败赵昌井水竭构五梁咢酉小衰困嚣丧呜呼呜呼赤牛奋靷其尽乎时羣臣咸贺以为勒灭之征曜大悦斋七日而后受之于太庙[水经注作于龙门河水中得一玉玺文曰云云曜以为天锡神玺斋九日而受于太庙]大赦境内以终为奉瑞大夫中书监领国子祭酒刘均进曰臣闻国主山川故山崩川竭国君为之不举终南京师之镇国之所瞻无故而崩其凶焉可极言昔三代之季其灾也如是今朝臣皆言祥瑞臣独言非诚上忤圣旨下违众议然臣不达大理窃所未同何则玉之于山石也犹君之于臣下山崩石壊象国倾人乱皇亡皇亡败赵昌者此言皇室将为赵所败赵因之而昌大今赵都于秦雍而勒跨全赵之地赵昌之应当在石勒不在我也井水竭构五梁者井谓东井秦之分也五谓五车梁谓大梁五车大梁赵之分也此言秦将竭灭以构成赵也咢者岁之次名作咢也言岁驭作咢酉之年当有败军杀将之事困谓困敦岁在子之年名玄嚣亦在子之次言岁驭于子国当丧亡赤牛奋靷谓赤奋若在丑之岁名也牛谓牵牛东北维之宿丑之分也言岁在于丑当灭亡尽无复遗也此其诫悟蒸蒸欲陛下勤修徳化以禳之耳纵为嘉祥尚愿陛下夕惕而荅书曰虽休勿休愿陛下追踪周旦盟津之美捐鄙虢公梦庙之凶谨归沐浴以待妖言之诛曜怃然改容御史劾奏均狂言瞽说诬妄[一作罔]祥瑞请依大不敬论曜曰此之灾瑞诚不可不深戒朕之不徳收均忠恵多矣何罪之有乎
光初五年春正月镇北将军并州牧安定王策献玉玺一枚文曰赵盛二月曜亲征氐羌杨难敌难敌率众来拒前锋撃败之退保仇池诸氐羌多降于曜曜复讨故晋王司马保部将杨韬于南安韬惧与陇西太守梁勋来降皆封列侯使侍中安昌子乔豫率甲士五千迁韬等及陇西万余户于长安进攻仇池会军中大疫曜亦寝疾议欲班师恐难敌蹑其后乃以尚书郎王扩[一作王犷]为光国中郎将使至仇池谕以祸福难敌遣使称藩曜大悦署难敌为使持节侍中假黄钺都督益宁南秦梁凉巴六州陇上西域诸军事上大将军益宁南秦三州牧领护南氐校尉宁羌中郎将武都王子弟为公侯列将二千石者十五人秦州刺史陈安请朝于曜曜以疾笃不许安怒以曜为卒大掠而去曜疾甚乘马舆而还使别将呼延寔及长史鲁凭监辎重于后安邀获之遂欲留用寔不肯屈被杀凭亦死之安遣其弟集及将军张明等率步骑三万[一作二万]进攻曜曜卫军将军呼延瑜逆击斩之悉俘其众安惧驰还上邽曜至自南安安使将军刘烈赵罕袭汧城克之西州[一作陇上]氐羌悉归附安安士马雄盛有众十余万自称使持节大都督假黄钺大将军雍凉秦梁四州牧凉王以赵募为相国休屠王石武以桑城来降曜大悦署为使持节都督秦州陇上杂夷诸军事平西大将军秦州刺史封酒泉王夏四月甲午曜后羊氏卒伪谥献文皇后羊氏内有特宠外参朝政生三子熙袭阑曜始禁无官者不听乘马禄八百石已上妇女乃得衣锦绣自季秋农功毕乃听饮酒非宗庙社稷之祭不得杀牛犯者皆以死论曜临太学引试学生之上第者拜郎中武功男子苏抚陜男子伍长平并化为女子石言于陜若言勿东者十二月曜将葬其父及妻亲往粟邑以规度之负土为坟其下周围二里上髙百尺作者继以脂烛怨呼之声盈于道路游子逺谏曰臣闻圣主明王忠臣孝子之于终葬也棺足周身椁足周棺藏足周椁而已不封不树为无穷之计伏惟陛下圣慈幽被神鉴洞逺每以清俭恤下为先社稷资储为本今二陵之费至以亿计计六万夫百日作所用六百万工二陵皆下锢[一作洞]三泉上崇百尺积石为山增土为阜周回二里发掘古塜以千百数督追役徒继以脂烛役夫呼嗟气塞天地暴骸原野哭声盈衢臣窃谓无益于光帝先后而徒丧国家之储力陛下脱仰寻尧舜之轨者则功不盈百万费亦过千计下无怨骨上无怨人先帝先后有太山之安陛下飨舜禹周公之美惟陛下察焉曜不纳乃使征东大将军岳等率骑一万迎父及弟晖丧于太原疫气大行死者十三四又遣将作大匠勲胡元增永呉[一作垣]显平二陵髙九十尺冢前石人若有言慎声胡元亲闻之上洛男子张卢死二十七日有盗发其冢者卢遂得苏曜葬父墓号永恒陵葬妻羊氏墓号显平陵大赦境内殊死已下赐人爵二级孤老贫病不能自存者帛各有差
光初六年夏六月陈安攻曜征西将军刘贡于南安休屠王石武自桑城引兵趋上邽以解南安之围安闻之惧驰归上邽遇于瓜田武以众寡不敌奔保张春故垒安引军追武曰叛逆胡奴要当生缚此奴然后斩刘贡耳武闭闗拒之贡败安后军俘斩万余级安驰还赴救贡逆击败之俄而武骑大至安众大溃收余骑八千奔保陇城贡乃留武督后众躬先士卒战辄败之遂围安于陇城秋七月大雨霖震曜父墓门屋大风飘发曜父寝堂于垣外五十余步曜避正殿素服哭于东堂五日乃使子镇军将军袭太常梁胥等缮复之松栢众木植已成林至是悉枯死
光初七年春正月天裂广一丈余长五十丈时四方交战兵革相寻署大司马雅为太宰加剑履上殿入朝不趋赞拜不名给千兵百骑甲仗百人入殿增班剑六十人前后鼓吹各二部三月曜亲征陈安围陇城别遣兵围上邽安频出挑战屡击败之斩获八千余级右军将军刘干攻平襄克之陇上诸县悉降曲赦陇右殊死已下惟陈安赵募不在赦例安留杨伯支姜冲儿等守陇城自率精骑数百突围而出欲引上邽平襄之众还解陇城之围安既出知上邽被围平襄已败乃南走陜中曜使将军平先丘中伯率劲骑追安频战败之俘斩四百余级安与壮士十余骑于陜中格战安左手奋七尺大刀右手执丈八虵矛近则刀矛俱发辄害五六人逺则双带鞬服左右驰射而走平先亦壮徤絶人勇捷如飞与安搏战三交遂夺其虵矛而退会日暮雨甚安弃马与左右五六人步踰山岭匿于溪涧翼日寻之不知所在会连雨始霁安遣其将石容觇曜兵曜辅威将军呼延清[纪事本末作呼延青人]获之拷问安所在容卒不肯言清遂杀容乃寻其径迹获安于涧曲斩之曜大悦杨伯支斩姜冲儿以陇城降别将宋亭斩赵募以上邽降徙秦州大姓杨姜诸族二千余户于长安氐羌悉下并送质任以赤亭羌酋姚弋仲为平西将军封平襄公邑于陇上时征东大将军岳与凉州刺史张茂相持于河上曜自陇上西击凉州遣将军刘咸攻韩璞于冀城呼延晏攻宁羌护军阴鉴于桑壁亲帅戎卒二十八万五千军于河上列营百余里金鼓之声振地河水为沸自古军旅之盛未有斯比张茂临河诸戍皆望风奔遁临洮人翟楷石琮等逐令长以应曜曜又扬声欲百道俱济直抵姑臧凉州大震人无固志茂遣平虏将军陈珍帅步骑一千五百救韩璞曜诸将佐咸欲速济曜曰吾军势虽盛不踰魏武之东也然畏威而来者三分有二中军宿卫皆已疲老其实难用张氏以吾新平陈安师徒殷盛以形势言之非彼五郡之众所能抗也必怖而归命受制称藩吾复何求今但案甲勿动以吾威声振之若出中旬张茂之表不至者吾为负卿矣茂惧果遣使称藩献马一千五百疋牛三千头羊十万口黄金三百八十斤银七百斤女伎二十人及诸珍寳珠玉方域美货不可胜纪曜大悦使大鸿胪田崧拜茂使持节假黄钺侍中都督凉南北秦梁益巴汉陇右西域杂夷匈奴诸军事太师领大司马凉州牧西域大都护护氐羌校尉凉王加九锡曜至自河西氐羌杨难敌闻陈安死内懐危惧与弟坚头南奔汉中镇西将军厚追击之获其辎重千余辆士女六千余人还之仇池曜以大鸿胪田崧为镇南大将军益州刺史镇仇池以征东大将军广平王岳为侍中都督中外诸军事进封中山王初靳准之乱曜世子胤没于黑匿郁鞠部陈安既败胤自言于郁鞠郁鞠大惊礼而归之曜对胤悲恸嘉郁鞠忠欵署使持节散骑常侍忠义大将军左贤王封胤为永安王署侍中卫大将军都督二宫禁卫诸军开府仪同三司录尚书事领太子太傅时有凤皇将五子翔于故未央殿五日悲鸣不食皆死是年前颍丘太守郎宣北平太守杨平邑振等共修徐水庙旧碑刻石树颂焉
光初八年春正月石勒遣司州刺史石生攻冦河南太守尹平死之生掠五千余户而去夏四月曜遣使拜凉州牧张骏上大将军凉州牧凉王赠其父太宰成烈王

卷七 前赵录七
刘曜下
光初九年春三月曜立刘氏为皇后遣将军康平冦魏兴及南阳石勒将石他自雁门出上郡袭安国将军北羌王盆句除俘三千余落获牛马羊百余万而去曜大怒投袂而起即日次于渭城遣中山王岳追之曜进次富平为岳声援岳及石他战于河濵败之斩他及其甲士一千五百级赴河死者五千余人悉收所虏振旅而归杨难敌自汉中还袭仇池克之杀镇南大将军田崧夏五月石勒将石生屯洛阳冦略河南司州刺史李矩颍川太守郭黙军数败又乏食遣使降曜曜遣中山王岳攻石生于洛阳配以近郡甲士五千宿卫精卒一万济自孟津镇东将军呼延谟率荆司之众自崤渑而东欲会矩黙共攻石生岳克孟津石梁二戍斩获五千余级进围石生于金墉勒遣石虎率步骑四万入自成皋闗岳陈兵以待之战于洛西岳师败绩身中流矢退保石梁虎作堑栅列围遏絶内外岳众饥甚杀马以食将士呼延谟为虎所杀曜自将出救虎帅骑三万来拒曜前军将军刘黑撃虎将石聪于八特阪大破之曜次于金谷夜中无故大惊士卒溃散乃退如渑池夜又惊溃遂归长安六月虎拔石梁岳被执并执将佐八十余人及氐羌三千余人皆送襄国坑士卒九千人遂攻王腾于并州执腾杀之坑士卒七千余人曜至自渑池素服郊次哭七日乃入城因愤恚成疾秋九月武功豕生犬上邽马生牛及诸妖变不可胜纪曜命公卿各举博识直言之士一人司空刘均举参军台产曜亲临东堂遣中黄门策问之产极言其故曜览而嘉之引见东堂访以政事得失产流涕歔欷具陈灾变之祸政化之阙辞甚恳至曜改容礼之即拜博士祭酒谏议大夫领太史令其后所言皆验曜弥敬重岁中三迁歴位尚书光禄大夫太子少师位特进署永安王胤为大司马拜大单于徙封南阳王以汉阳诸郡十三为国置单于台于渭城置左右贤王以下皆以胡羯鲜卑氐羌豪杰为之
光初十年春二月曜疾瘳曲赦长安殊死已下署汝南王咸为太尉录尚书事光禄大夫绥为大司徒卜泰为大司空夏四月曜后刘氏卒伪谥献烈皇后以后叔父昶为使持节侍中大司徒录尚书事进封河南郡公封昶妻张氏为慈乡君冬十月曜遣将军黄秀帛成冦酇晋平北将军魏该率众奔襄阳
光初十一年春正月曜追念皇后刘氏忆其临终之言乃立刘皑女芳为皇后二月署骠骑将军述为大司徒昶为太保召公卿已下子弟有勇干者为亲御郎被甲乘铠马动止自随以充折冲之任尚书郝述都水使者支当等固谏曜大怒鸩而杀之是月曜夜梦三人金面丹唇东向逡廵不言而退曜拜而履其迹时晋咸和二年也旦召公卿已下议之朝臣咸贺以为吉祥惟太史令任义进曰三者歴运统之极也东为震位王者之始次也金为兑位物衰落也丹唇不言事之毕也逡廵揖让退舍之道也为之拜者屈伏于人也履迹而行慎勿出疆也东井秦之分也五车赵之分也秦兵必大起亡主丧师留败赵地逺至三年近七百日其应不逺愿陛下思而防之曜大惧于是躬亲二郊饰缮神祠望秩山川靡不周遍大赦殊死已下复百姓税租之半秋七月曜将黄秀等冦酇顺阳太守帅众奔襄阳
