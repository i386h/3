<!-- { "loadSidebar": true } -->
建兴二年春正月壬辰王子春等与王浚使者至襄国勒命匿劲卒精甲虚府羸师以示之北面拜使而受浚书浚遗勒麈尾勒阳不敢执悬之于壁朝夕拜之曰我不得见王公见王公所赐如见王公也复遣董肇奉表于浚期以三月中旬亲诣幽州奉上尊号亦修笺于枣嵩乞并州牧广平公以见必信之诚也勒将图浚引子春问之子春曰幽州去歳大水人不粒食浚积谷百万不能赡恤刑政苛酷赋役殷烦贼害贤良诛斥谏士下不堪命流叛畧尽鲜卑乌丸离贰于外枣嵩田矫贪暴于内人情沮扰甲士羸弊而浚犹置立台阁布列百官自言汉髙魏武不足为比又幽州谣怪特甚闻者莫不为之寒心浚意气自若曽无惧容此亡期之至也勒抚几笑曰王彭祖真可擒也浚使者还幽州具陈勒形势寡弱欵诚无二浚大悦以勒为信然日益骄怠不复设备二月勒募[一作纂]兵戒期将袭王浚惧刘琨及鲜卑乌丸为其后患犹豫未发张宾进曰夫袭敌国当出其不意今军严经日而不行者岂顾有三方之虑乎勒曰然为之奈何宾曰彭祖之据幽州惟仗三部今皆离叛还为冦雠此则外无声援以抗我也幽州饥俭人皆蔬食众叛亲离甲旅寡弱此则内无强兵以御我也况三方勇智无及将军者若大军在郊必土崩瓦解今三方未靖且彼未谓将军便能悬军千里以取幽州也轻军往返不出二旬縦使三方有动势足旋趾[一云比其谋议出师吾已还矣]且刘琨王浚虽同名晋藩实为仇敌若修笺于琨送质请和琨必喜我之服快浚之亡终不救浚而袭我也用兵贵神速勿后时也勒曰吾所未了右侯已了吾复何疑于是轻骑袭幽州以火宵行至于柏人杀主簿游纶以其兄统在范阳恐泄军谋故也遣张虑奉笺于刘琨自陈罪过深重请讨浚以自效琨既素疾浚大悦乃移檄州郡称已与代公[猗卢也]方谋讨勒勒走伏无地求拔幽都效善将来今当便遣六修[猗卢子]南袭平阳除僭伪之逆类降知死之逋羯顺天副民翼戴皇家斯乃曩年积诚灵佑之所致也其聴所请受任通和三月勒军至易水浚督护孙纬疑其诈驰白浚将引军拒勒游统禁之浚不聴使勒直前将佐咸曰勒贪而无信必有诈计请出击之浚怒曰石公来正欲奉戴我尔敢言击者斩众遂不敢复谏乃盛张设以待勒壬申勒晨至蓟叱门者开门犹疑有伏兵先驱牛羊数千头声言上礼实欲填诸街巷使兵不得发浚始惧或坐或起勒既入城便縦兵大掠左右复请御之浚犹不许及勒登厅事浚乃走出堂皇勒众执以见勒召浚妻与之并坐立浚于前浚骂曰胡奴调汝公何凶逆如此勒使徐光让之曰君位冠元台爵列上公据幽都骁悍之国跨全燕突骑之乡手握强兵坐观京师倾覆曽不救援乃欲自尊为天子非凶逆乎又专任奸暴杀害忠良肆情縦欲毒徧燕壤自贻于此谁之罪也并责以百姓馁乏积粟五十万斛而不振给遂使别将王洛生以五百骑先送浚于襄国浚自投于水束而出之收浚麾下精兵万人尽坑之焚烧宫殿停蓟二日孙纬率众遮击勒仅而得免分遣流民各还桑梓擢荀绰裴宪等官资给车服数朱硕枣嵩田矫等以纳贿乱政为幽州患责游统以不忠所事皆斩之迁乌丸审广渐裳郝袭靳市等于襄国署晋尚书燕国刘翰为宁朔将军行幽州刺史戍蓟置守宰以抚之刘翰不欲从勒乃奔叚疋磾勒还襄国斩浚于市浚不为之屈大骂而死遣东曹掾傅遘兼左长史封王浚首献捷于刘聪聪以平幽州之勲遣使人栁纯持节署勒大都督督陜东诸军事骠骑大将军东单于侍中使持节开府校尉二州牧公如故加金钲黄钺前后鼓吹二部増封十二郡勒固辞受二郡而已勒封左长史张敬等十一人为伯子侯文武进位有差夏襄国大饥谷二升直银一斤肉一斤直银一两秋九月支雄攻北中郎将刘演于廪丘为演所败演将军韩弘潘良袭顿丘克之斩勒所署太守邵攀支雄追击弘等杀潘良于廪丘冬十月刘琨遣乐平太守焦球攻勒常山斩太守邢泰琨司马温峤西讨山胡勒将逯明要之败峤于潞城勒以幽冀渐平始命州郡阅实人户口每户出帛二疋谷二斛勒将陈午以浚仪叛勒逯明攻宁黑于荏平降之因破东燕酸枣而还徙降人二万余户于襄国
建兴三年秋七月勒使将军葛薄冦陷濮阳杀太守韩弘九月刘聪使大鸿胪范龛持节策命勒赐以弓矢加崇为陜东伯得専征伐拜封刺史将军守宰列侯歳尽集上署勒长子兴为上党国世子加翼军将军为骠骑副贰刘琨遣王旦攻中山逐勒所署太守秦固勒将刘勔拒之旦败勔执之于望都闗
建兴四年夏四月勒袭浚假署绥节将军邵续于乐陵续尽众逆战败走以孤危无援权附于勒勒以续子乂为都护既而浚所假署渤海太守东莱刘胤弃郡依续谓续曰凡立大功必仗大义君晋之忠臣奈何从贼以自污乎夫田单包胥齐楚之小吏尔犹能存已灭之邦全丧败之国今将军仗精鋭之众居全盛之势如何坠将成之功于一篑委忠信之人于豺狼乎且项羽袁绍非不强也髙祖缟冠人应如响曹公奉帝而诸侯绥穆何者葢顺逆之理殊自然之数定也况凶人恶类屯结无赖虽有吞噬之威终有庖宰之患而欲托根结援无乃殆哉续曰若如君言计将安出胤曰琅邪王以圣徳钦明创基江左中兴之隆可企踵而待今为将军计莫若抗大顺以激义士之心奉忠正以励军人之志夫机事在密时至难违存亡废兴在此举矣会叚匹磾在蓟以书邀续同归江东续从之其下皆曰今弃勒归匹磾其如乂何续泣曰我出身为国岂得顾子而为叛臣哉杀异议者数人遣刘胤还江东举兵叛勒勒闻之大怒杀乂遣兵围续续惧求救于匹磾磾遣弟文鸯救之文鸯未至勒已率八千骑围续勒素畏鲜卑及闻文鸯至乃弃攻具东走续与文鸯追勒至安陵不及虏勒所署官并驱三千余家又遣骑人散勒北边掠常山二千余家勒大败而还章武人王眷起兵于科斗垒扰乱勒河间渤海诸郡南和令赵领等率广川渤海千余家背勒归之勒以扬武将军张夷为河间太守参军临深为渤海太守各率步骑三千以镇抚之使长乐太守程遐屯于昌亭为之声援徙平原乌丸展广刘哆等部落三万余户于襄国使虎袭乞活王平于梁城败绩而归五月刘琨将讨勒复以刘演为辅国将军魏郡太守领勇士千余人行北中郎将兖州刺史镇廪丘勒率众攻之演出拒战勒退支雄逯明击宁黑于东武阳陷之黑赴河而死徙其众万余于襄国虎围刘演于廪丘演求救于邵续续使文鸯救演虎退至卢闗津以避之文鸯弗能进屯于景亭兖豫豪右张平等起兵救演虎夜弃营设伏于外扬声将归河北平等以为信然入于空营虎回击败之廪丘陷没演奔文鸯军获演弟启送于襄国勒以琨抚存其母徳之赐启田宅令儒官授之以经六月大蝗食百草无遗秋七月河东平阳大蝗中山常山尤甚中山丁零翟鼠叛勒攻中山常山勒率骑讨之获其母妻而还鼠保子胥闗遂奔代郡冬十月勒攻乐平太守韩据于坫城据请救于刘琨琨自以士众新合欲因其鋭气讨勒将军姬澹卫雄谏曰此虽晋民乆沦异域未习明公之威信难以法御恐其难用今内收鲜卑之余谷外抄胡贼之牛羊且闭闗守险务农息兵待其服化感义然后用武则功可立也琨不从悉发其众命姬澹率步骑二万为前驱琨屯广牧为之声援勒闻澹至将逆击之或谏曰澹兵马精盛其锋不可当不若且引兵避之深沟髙垒以挫其鋭攻守势殊必获万全勒曰澹大众逺来体疲力竭犬羊乌合号令不齐可一战而擒之何强之有今冦敌垂至胡可舍去大军一动岂易中还若澹乗我之退而追逼之顾逃溃不暇焉得深沟髙垒乎此为不战而自灭亡之道也立斩谏者以孔苌为前锋都督令三军后出者斩勒先据险要设疑兵于山上前分二伏出轻骑与澹战伪为不胜收众而北澹縦兵追之入于伏中前后伏发遂夹击之澹军大败获铠马万计澹帅千余骑奔代郡韩据弃城奔刘琨并土震骇十一月司空长史李弘以并州降勒刘琨进退失据不知所为叚匹磾遣信邀之己未琨率众従飞狐奔叚匹磾勒分徙阳曲乐平户于襄国置守宰而还孔苌追姬澹于桑干至于代郡杀之十二月勒遣兼长史张敷献捷于刘聪勒征乐平南和令赵领复合广川平原渤海河间数千户奔于邵续勒攻下冀州诸县以右司马程遐为宁朔将军监冀州七郡诸军事司冀并兖州流民数万户在辽西迭相招引民不安业孔苌等攻马严冯睹乆而不下勒问计于张宾宾曰冯睹等本非明公之深仇辽西流民皆有恋本之思今宜班师息甲差选良牧守任之以龚遂之事不拘常制奉宣仁泽扬威奋武则幽冀之冦可翘足而静辽西流民将相率而至矣勒曰右侯之计是也召苌等归以武遂令李回为易北督护振武将军兼髙阳太守马严士众多李潜军人回先为潜府左长史素服回威徳多叛严归之严以部众离二惧奔于幽州赴水而死冯睹率众降勒回徙居易京流民降者歳常数千勒甚嘉之封回弋阳子邑三百户加宾邑一千户进位前将军固辞不受
晋元帝建武元年夏六月勒遣石虎围祖逖于谯城晋南中郎将王含遣参军桓宣救之未至虎已为逖所败已巳帝传檄天下曰逆贼石勒肆虐河朔逋诛厯载游魂縦逸复遣凶党石虎犬羊之众越河南渡縦其鸩毒平西将军祖逖帅众讨击应时溃散今遣车骑将军琅邪王裒等九军鋭卒三万水陆四道径造贼场受逖节度有能枭虎首者赏绢三千疋金五十斤封县侯食邑三千户又贼党能枭送虎首封赏亦同之秋七月大旱河朔大蝗初穿地而生二旬则化状若蚕七八日而卧四日蜕而飞弥亘百里唯不食三豆及麻并冀青雍等四州尤甚勒又竞取百姓禾时人谓之胡蝗虎济自长寿津冦陷梁国内史荀阖死之时刘琨与叚匹磾期共讨勒匹磾推琨为大都督歃血载书檄其兄辽西公疾陆眷及叔父涉复辰弟末杯等俱集襄国琨匹磾进屯固安以会众军勒使参军王续赍金宝遗末杯以间之末杯既思有以报勒又忻于厚赂乃说辰眷等曰以父兄而从子弟耻也且幸而有功匹磾独收之吾属何有哉各引兵还琨匹磾遂以势弱不能独留亦退如蓟邵续使兄子济攻勒渤海虏三千余人八月刘聪将赵固以洛阳归晋恐勒袭之遣参军髙少奉书推崇勒请师讨聪勒以大义让之固深恚恨与郭黙攻掠河内汲郡九月勒杀京兆太守华辑冬十月虎攻临淮平原内史刘遐弃郡走遐性果毅尤便弓马开豁勇壮值天下乱遂为坞主每击贼率壮士陷坚摧锋莫此当时方之飞羽邵续深器异之以女妻焉壁于河济之间遐妻骁果有父风遐为虎所围妻单将数骑拔遐出于万众之中其后田防等欲为乱遐妻止之不従乃密起火烧营甲仗多尽
