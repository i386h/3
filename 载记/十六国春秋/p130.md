<!-- { "loadSidebar": true } -->
义和二年冬十二月李顺复奉使至凉蒙逊遣中兵校郎杨定归谓顺曰年衰多疾旧患动发腰髀不随不堪拜伏比三五日消息小差自当相见顺曰王之老疾朝廷所知以王祇执臣礼别有诏旨岂得自安不见诏使明日蒙逊延顺入至庭中箕坐隠几无动起之状顺正色大言曰不谓此叟无礼乃至于此今不忧覆亡而敢凌侮天地魂魄逝矣何用见之握节将出蒙逊使定归追止之曰太常既雅恕衰疾传闻朝廷有不拜之诏是以敢自安耳若太常曰尔拜尔跪而不祇命斯小臣之罪矣顺益怒曰齐桓公九合诸侯一匡天下周天子赐胙命曰伯舅无下拜桓公犹不敢失臣礼下拜登受今王虽功髙勲厚未如小白之勤朝廷虽相崇重未有不拜之诏而遽自偃蹇妄为尊大此乃速祸之道非图久安之计若朝廷震怒遂相吞灭悔亦何及岂社稷之福乎蒙逊谢曰太常规之以古烈惧之以天威敢不翘悚敬聴休命遂拜伏尽礼礼毕蒙逊曰夫恃徳者昌恃力者亡朝廷顷来征伐屡克境宇已博但当循理此民亦足兴治然专务讨击恐不可常胜顺曰昔太祖廓定洪基造有区夏太宗承统王业惟新自圣上临御志宁四海是以戎车屡驾亲冐风霜灭赫昌于三秦走蠕蠕于漠北辟地开边隶首不纪僵尸截馘所在成观除荡暴虐存恤黎庶威振八荒声被九域自古以来用兵之美未有如今日之盛者也是以遐方荒俗之氓莫不翘足抗手敛袵屈膝天兵四临昭徳伐罪何云恃力夫圣王之用兵也征南蛮则北狄怨讨西戎则东夷恨天子安得已哉蒙逊曰诚如来言则凉土之民亦愿魏帝逺至何为复递驿告惊不舍昼夜意君之所言殆为虚事顺曰苗民叛帝舜而亲暴君有扈违后启而从逆主咸慑逼于近地牵制于凶威自古而然岂独凉民也初罽宾沙门昙无谶东如鄯善自云能使鬼治病且有秘术令妇人多子与鄯善王曼头陀林淫通发觉亡奔凉州蒙逊甚重之号曰圣人无谶以男女交接之术教授妇女蒙逊诸女及子妇皆往受术世祖闻之遣使来迎且告蒙逊曰若不遣谶便即加兵蒙逊事谶日久未忍聴去至是复使李顺命蒙逊曰闻彼昙无谶法师博通多识罗什之流秘呪神验澄公之匹朕思欲讲道愿一奉见可驰驿送之蒙逊与李顺宴于新乐门上谓顺曰西番老臣蒙逊奉事朝廷不敢违失而天子信纳佞言茍见蹙迫前遣表求留昙无谶而今使来征索此是门师当与之俱死实不惜残年人生一死讵觉几时顺曰王欵诚先着遣爱子入侍朝廷钦王忠绩故显加殊礼而王以一胡道人亏山岳之功不忍一朝之忿损由来之美吐所不当言岂朝廷相待之厚意耶窃为大王不取也且主上虚襟之至弘文之所知也[弘文蒙逊所遣聘魏之使也]蒙逊曰太常口美如苏秦但恐情不副辞耳仍留不遣后竟发觉其事考讯杀之顺还世祖问与蒙逊往复之辞及政教得失顺曰蒙逊控制河西踰三十年经涉艰难粗识机变绥集荒裔羣下畏服虽不能贻厥孙谋此亦足以终其一世前岁表许十月送昙无谶及臣往迎便事乖本意不忠不信于是而甚然礼者徳之舆敬者身之基也蒙逊无礼不敬而能久享禄福以臣观之不复年矣世祖曰若如卿言则效在无逺其子必易世易世之后早晚[一作何时]当灭顺曰蒙逊诸子臣略见之皆庸才也不能保一隅如闻炖煌太守牧犍[即茂虔]器性粗立若继蒙逊者必此人也然比之于父皆云不及此殆天之所以资圣明也世祖曰朕方有事东方未暇西略如卿所言不过数年之外不足为晚且停前计以为后图蒙逊末年荒淫猜虐忍于刑戮羣下苦之闺庭之中略无风纪
义和三年夏四月蒙逊寝疾左右常白日见鬼以剑击之未几薨于路寝五月葬元陵私谥曰武宣王庙号太祖蒙逊以晋安帝隆安五年岁在辛丑自称张掖公至义熙八年僭称凉王后八年而宋氏受禅以宋元嘉十年岁在癸丑卒在伪位三十三年时年六十六子茂虔嗣先是蒙逊王有凉土专弘事佛于凉州南百里崖中大造形像千变万化惊人眩目有土圣僧可如人等常自经行无时暂舍遥见则行人至便止观其面貌状如其中泥塑形像人咸异之乃罗土于地后往看之足迹隠隠今见如此

卷九十五 北凉録二
沮渠茂虔[一作牧犍]
沮渠茂虔蒙逊之第三子也初为酒泉太守后迁炖煌蒙逊病甚国人共议以世子菩提幼弱而菩提之兄茂虔聪颕好学和雅有度量乃立为世子加中外大都督大将军录尚书事及蒙逊卒遂僭即河西王位于谦光殿大赦境内殊死已下改元永和[一作承光]立子封坛为世子加抚军大将军录尚书事以炖煌阚骃为姑臧太守张湛为兵部尚书炖煌刘昞索敞阴兴为国师助教金城宗钦为世子洗马赵柔为金部郎广平程骏骏从弟弘为世子侍讲遣使请命于魏先是世祖遣李顺迎蒙逊女为夫人会蒙逊卒茂虔称受先王遗意遣左丞宋繇送妹兴平公主于魏世祖拜为左昭仪谓李顺曰卿言蒙逊死今则验矣又言茂虔立何其妙哉朕克凉州亦当不逺于是赐绢百疋廐马一乘进号安西将军宠待弥厚政事无巨细皆与之参决因遣顺拜茂虔为使持节侍中都督凉沙河三州西域羌戎诸军事车骑将军开府仪同三司领护西戎校尉凉州刺史河西王以宋繇为河西王右相茂虔以无功受赏乃留顺上表乞安平一郡世祖优诏不许冬十月茂虔尊刘昞为国师亲拜之命官属以下皆北面受业
永和二年夏四月茂虔遣使上表于宋幷告嗣位曰臣闻功以济物为务[一作高字]非竹帛无以述徳名以当实为美非谥号无以休终先臣蒙逊西复凉城泽憺昆裔芟夷羣暴清洒区夏暨运锺有道备大宋之宗臣爵班九服享惟永之丕祚功名昭著克固贞节考终由正而请铭之路无阶懿迹虽弘而述叙之美有阙臣子感痛咸用不安谨按谥法克定祸乱曰武善闻周达曰宣先臣廓清河外勲光天府标榜称迹实并斯义辄上谥为武宣王若允天聴垂之史笔则幽显荷荣始终无恨今遣使臣上表以闻五月戊寅宋遣使下诏曰故使持节侍中都督秦河沙凉四州诸军事车骑大将军开府仪同三司领护匈奴中郎将西夷校尉凉州牧河西王蒙逊才兼文武勲济西服爰自万里欵诚夙着方仗忠果翼宣逺略奄至薨殒凄悼于怀便遣使吊祭并加显谥嗣子茂虔纂戎前轨乃心弥彰宜蒙宠授绍兹藩业可持节散骑常侍都督凉秦河沙四州诸军事征西大将军领护匈奴中郎将西夷校尉凉州刺史河西王悉如故
永和三年春正月西中郎将沮渠唐儿上言曰十五日有一父老见于炖煌东门投书忽然不见求之不获其书一纸八字满之文曰凉王三十年若七年茂虔访于奉常张慎慎曰昔虢之将亡神降于莘深愿殿下崇徳修政以享三十年之祚若盘于逰田荒于酒色臣恐七年将有大变茂虔闻之不悦
永和四年春三月大雷震电又于震所得石丹书曰河西河西三十年破带石乐七年带石山名在姑臧南山祀傍泥陷不通茂虔征南大将军沮渠董来曰祀岂有知乎遂毁祀伐木通道而行
永和五年夏六月茂虔遣镇西将军沮渠旁周诣魏入贡世祖遣侍中古弼尚书李顺赐其侍臣衣服有差并征世子封坛入侍秋七月茂虔遣封坛如魏八月复遣使如宋奉表献其方物并献周生子十三卷时务论十二卷三国总略二十卷俗问十一卷十三州志十卷文检六卷四科传四卷炖煌实録十卷凉书十卷汉皇徳传二十五卷亡典七卷魏驳九卷谢艾集八卷古今字二卷乘丘先生三卷周髀一卷皇帝王厯三合纪一卷赵匪传并甲寅元厯一卷孔子赞一卷合一百五十四卷又求晋赵起居注诸杂书数十种帝皆与之冬十一月世祖以其妹武威公主妻茂虔茂虔遣右相宋繇随顺诣平城奉表入谢并请公主及母后妃定号
永和六年春正月李顺自河西还魏世祖问之曰昔与卿密图期之无逺但以顷年东伐未遑西顾荏苒之间遂及于此今和龙已平三方无事比缮甲治兵指策河右扫荡万里今其时也卿往复积岁洞鉴废兴若朕此年行师当克以否顺曰臣畴昔所启以今观之私谓如然但民劳既久未获宁息不可频动以增劳瘁西征之议请俟他年世祖乃止
