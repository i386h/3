<!-- { "loadSidebar": true } -->
十六国春秋一百卷，旧本题魏崔鸿撰

实则明嘉兴屠乔孙项琳之伪本也。

卷一 前赵录一
刘渊
刘渊字符海新兴匈奴中人先夏后氏之苗裔曰淳维世居北狄千有余岁至冒顿袭破东胡西走月氏降服丁零内侵燕代控弦之士四十余万汉祖患之使刘敬奉公主以妻冒顿约为兄弟故子孙遂冐母姓为刘氏建武初乌珠留若鞮单于子右奥鞬日逐王比自立为南单于入居西河美稷今离石左国城即单于所徙庭也后汉中平中诏发南匈奴兵配幽州牧刘虞讨渔阳叛冦张纯单于羌渠遣子左贤王于扶罗将骑诣幽州国人恐发兵无已于是右部酰落反与屠各胡合凡十余万人攻杀羌渠而于扶罗以其众留汉遂自立为持至尸逐侯单于属董卓作乱冦掠太原河东屯于河内于扶罗死弟呼厨泉立以于扶罗子豹为左贤王豹即渊之父也建安末呼厨泉入朝于魏魏武因留之于邺使右贤王去卑监其国单于岁给绵绢钱糓如列侯子孙传袭其号乃分其众为五部以豹为左部帅其余部帅皆以刘氏为之左部居太原兹氏右部居祁南部居蒲子北部居新兴中部居大陵虽分属五部然皆家于晋阳汾涧之濵与中国民杂居因选汉人为司马以监督之豹妻呼延氏魏嘉平中祈子于龙门有一白鱼[一作大鱼]顶有一角[或作二角]轩鬐跃鳞至于祭所久之乃去巫觋皆异之曰此嘉祥也其夜梦所见鱼变为人左手持一物大如鸡子光景非常授呼延氏曰此是日精服之生贵子寤以告豹豹曰吉征也吾昔从邯郸张冏母司徒氏相云吾当有贵子孙三世必大昌彷像相符矣自是十五月[一作十三月]而生渊渊生左手有文曰渊海遂以为名龆龀英慧七岁遭母丧号呌擗踊哀感旁人宗族部落咸共叹赏[一作羡]时司空太原王昶等闻而嘉之并遣吊赙幼而好学不舍昼夜师事上党崔游习毛诗京氏易马氏尚书尤好春秋左氏传孙吴兵法略皆诵之史汉诸子无不综览尝谓同门生朱纪范隆等曰吾每观书传尝耻随陆无武绛灌无文道由人弘一物之不知固君子之耻也二生遇髙皇不能建封侯之业两公属文帝不能兴庠序之美岂不惜哉于是文学武事并皆工絶[一作遂学武事妙絶于时]及长猨臂善射膂力过人姿仪魁伟身长八尺四寸须[一作髯]长三尺余当心有赤毫毛三根长三尺六寸屯留[后作上党]崔懿之襄陵公师彧等皆善相人及见渊惊而相谓曰此人形貌非常吾所未见也于是深相崇敬推分结恩咸熙中渊为侍子在洛阳与东莱王弥凭结太原王浑浑虚襟友之命子济拜焉文帝亦深待之泰始之后浑屡言之于武帝帝召与语悦之谓王济曰刘渊容貌风仪机谈鉴智虽由余日磾无以过也济对曰渊容仪机鉴实如圣旨然其文武才干贤于二子逺矣陛下若任以东南之事吴会不足平也帝称善孔恂杨珧[骏之弟也]进曰吾观刘渊之才当今恐无其比陛下若轻其众不足以集事若假之威权平吴之后恐其不复北渡也非我族类其心必异任之以本部臣窃为陛下寒心若举天阻之固以资之无乃不可乎帝黙然及秦凉覆没帝问将于上党李熹熹曰陛下诚能发匈奴五部之众假刘渊一将军之号使将之而西树机能之首可指期而枭也孔恂曰李公之言未尽殄患之理也熹勃然曰夫以匈奴之劲悍刘渊之晓兵奉宣圣威何不尽之有恂曰渊果能平凉州斩树机能则凉州之难方更深耳蛟龙得云雨非复池中物也帝乃止后王弥从洛阳东归与渊言别渊饯之九曲之濵泣谓弥曰王浑李熹以乡曲见知每相称荐[一作达]谗间因之而进深非吾愿适足为吾患耳因歔欷流涕时齐王司马攸在九曲比闻而驰遣视之见渊在焉言于帝曰陛下不除刘渊臣恐并州不得久安王浑曰渊乃长者臣请为陛下保明之且大晋方以信懐殊俗奈何以无形之疑杀人侍子乎何徳度之不弘也帝曰浑言是也会父豹卒遂以渊代为左部帅太康末改帅为都尉拜为匈奴北部都尉渊明刑法禁奸邪轻财好施推诚接物五部豪杰无不归之幽冀名儒后门[一作侯门]秀士不逺千里亦皆游焉永熙元年冬十月杨骏辅政以渊为建威将军匈奴五部大都督封汉光乡侯元康末坐部人叛出塞免官永宁初成都王司马颖镇邺表渊行宁朔将军监五部军事使将兵在邺以渊子聪为积弩将军太安中恵帝失御齐王冏长沙王乂与成都王颖等迭相残废州郡奸豪所在蜂起渊从祖故北部都尉右贤王刘宣等与族人窃议曰昔我先人与汉约为兄弟忧泰同之自汉亡以来魏晋代兴我单于徒有虚号无复尺土自诸王侯降同编户今吾众虽衰犹不减二万奈何敛手受役奄过百年左贤王渊姿器絶人干宇超世天若不欲恢崇单于必不虚生此人也况司马氏骨肉相残四海鼎沸复呼韩邪之业此其时矣乃相与起兵于离石共推渊为大单于渊时在邺遂使其党呼延攸诣邺以谋告之渊白颖请归会葬颖弗许渊令攸先归告宣等使招集五部引会宜阳诸胡声言应颖实欲叛之及颖为皇太弟以渊为太弟屯骑校尉恵帝伐颖次于荡阴颖假渊辅国将军都督北城守事及六军败绩颖复以渊为冠军将军封卢奴伯既而并州刺史东瀛公腾安北将军幽州刺史王浚遣乌桓骑攻颖于邺颖师战败渊说颖曰今二镇跋扈众十余万恐非宿卫及近郡士民所能御也渊请为殿下还说五部鸠合义众以赴国难颖曰五部之众果可保发不纵能发之鲜卑乌丸劲速如风云何易可当邪吾欲奉乘舆还洛阳避其锋锐徐传檄天下以顺逆制之君意何如渊曰殿下武皇帝之子有大勲于王室威恵光洽四海钦风孰不愿为殿下尽死力者何难发之有王浚竖子东瀛疎属岂能与殿下争衡邪殿下一发邺宫示弱于人洛阳可复至乎纵至洛阳威权不复在殿下也纸檄尺书谁为人奉之且东胡之悍不踰五部愿殿下勉抚士众靖以镇之渊请为殿下以二部摧东瀛三部枭王浚二竖之首可指日而悬矣颖大悦拜渊为北单于参丞相军事时颖振武将军王育说颖曰刘渊今去育请为殿下促之不然惧不复至也颖然之以育为破虏将军使追之渊遂拘育以为右光禄大夫渊至左国城右贤王刘宣等上大单于之号二旬之间有众五万都于离石以子聪为鹿蠡王遣左于陆王刘宏率精骑五千会颖将王粹拒东瀛公腾粹已为腾所败宏无及而归王浚使将军祈弘率鲜卑攻邺颖败挟天子南奔洛阳东瀛公腾乞师于魏桓帝[姓拓跋讳猗竾时为代公]以击渊桓帝与弟穆帝[讳猗卢]合兵击渊于西河上党大破之与腾盟于汾东而还桓帝使辅相卫雄段繁于参合陂西累石为亭树碑以纪行焉渊闻颖去邺叹曰不用吾言逆自奔溃真奴才也然吾与之有言矣不可以不救于是命右于陆王刘景左独鹿王刘延年等率步骑二万讨鲜卑乌丸宣等固谏曰晋人无道奴隶御我是以右贤王猛不胜其愤属晋纲未弛大事不遂右贤涂地单于之耻也今司马氏父子兄弟自相鱼肉此天厌晋徳授之于我单于积徳在躬为晋人所服方当兴我邦族复呼韩邪之业鲜卑乌丸我之气类可以为援奈何拒之而拯仇逆今天假手于我不可违也违天不祥逆众不济天与不取反受其咎愿单于勿疑渊曰善当为崇冈峻阜何能为培塿乎夫帝王岂有常哉大禹生于西戎文王生于东夷顾惟徳所授耳今见众十万皆一当晋十鼓行而摧乱晋如拉枯耳上可成汉髙之业下不失为魏武何呼韩邪足道哉虽然晋人未必同我汉有天下世长恩徳结于民心是以昭烈崎岖于一州之地而能抗衡于天下吾又汉氏之甥约为兄弟兄亡弟绍不亦可乎今且可称汉追尊后主以懐民望宣等稽首曰非所及也乃迁都于左国城胡晋归附者数万
元熙元年冬十月宣等上尊号渊曰今晋氏犹存四方未定可仰尊髙祖法且称汉王权停皇帝之号待宇宙混一当更议之乃为坛于南郊僭即汉王位下令曰昔我太祖髙皇帝以神武应期廓开大业太宗孝文皇帝重以明徳升平汉道世宗孝武皇帝拓土攘夷地过唐日中宗孝宣皇帝授扬隽乂多士盈朝是我祖宗道迈三王功髙五帝故卜年倍于夏商卜世过于姬氏而元成多僻哀平短祚贼臣王莽淊天簒逆我世祖光武皇帝诞资圣武恢复鸿基祀汉配天不失旧物俾三光晦而复明神器幽而复显显宗孝明皇帝肃宗孝章皇帝累叶重晖炎光再阐自和安已后皇纲渐颓天步艰难国统频絶黄巾海沸于神州[一作人州]羣阉毒流于四海董卓因之肆其狂悖曹操父子凶逆相寻故孝愍委弃万乘[一作国]昭烈播越岷蜀冀否终有泰旋轸旧京何图天未悔祸后帝窘辱自社稷沦丧宗庙之不血食四十年于兹矣今天诱其衷悔祸皇汉使司马氏父子兄弟迭相残灭黎庶涂炭靡所控诉[一作告]孤今猥为羣公所推绍修三祖之业顾兹尫闇战惶靡厝但以大耻未雪社稷无主衔胆栖冰勉从众议乃赦其境内遂以晋永兴元年建元元熙国号曰汉追尊安乐公禅为孝懐皇帝立汉髙祖以下三祖五宗神主而祭之立妻呼延氏为王后署置百官以右贤王宣为丞相崔游为御史大夫左于陆王宏为太尉刘欢乐为尚书令范隆为大鸿胪朱纪为太常上党崔懿之后部陈元达皆为黄门侍郎族子曜为建武将军右于陆王景为前将军其余拜授各有差渊率众攻东瀛公腾腾遣将军聂玄击之战于大陵玄兵败绩腾惧帅并州二万余户下山东渊遂所在为冦攻击郡县腾复乞师于桓帝卫操劝桓帝助之桓帝率精骑数千救腾斩渊将綦母豚渊南走蒲子十二月渊遣建武将军曜冦太原取泫氏屯留长子中都皆陷之又遣冠军将军乔晞攻西河取介休
元熙二年春东瀛公腾遣司马瑜周良石鲜等讨渊次于离石城渊遣武牙将军刘钦等六军拒之瑜等四战皆败钦振旅而归是岁离石大饥迁于黎亭以就邸阁谷留太尉宏护军将军马景守离石使大司农卜豫运粮给之
元熙三年冬十二月渊以前将军景为使持节征讨大都督大将军邀击并州刺史刘琨于板桥为琨所败琨进据晋阳渊侍中刘殷右光禄大夫王育进谏曰殿下自起兵已来渐已一周而颛守偏方王威未震诚能命将四出决机一战[一作掷]枭刘琨定河东建帝号鼓行而南克长安而都之以闗中之众席卷洛阳如指掌耳此髙皇帝之所以创起鸿基克殄强楚者也渊悦曰此孤心也
元熙四年春三月渊侵汲郡略有顿丘河内之地遂还离石与刘琨相去三百里琨宻遣间其部杂虏降琨者万余户落渊甚惧乃徙都蒲子河东平阳属县垒壁尽降时东莱王弥起兵青徐二州自称征东大将军攻杀二千石所在冦掠遣使来降渊拜弥镇东大将军青州刺史东莱郡公夏四月四部鲜卑陆逐延氐酋大单征及石勒等并相次来降渊悉署其官爵
