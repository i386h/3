<!-- { "loadSidebar": true } -->
永嘉六年春二月勒于葛陂缮宇室课农造舟将攻建康会大雨厯三月不止勒军中饥疫死者大半时前赵嘉平二年也晋帝使诸将率江南之众大集寿春以镇东长史纪瞻为扬威将军都督诸军讨勒汝阴王熈为勒所害三月癸丑镇东大将军琅邪王睿上尚书檄四方以讨勒檄书朝夕继至勒集将佐议之右长史刁膺请先送欵于帝[一作睿]求扫平河朔以自赎俟其军退徐更图之勒愀然长啸中坚将军夔安劝勒就髙避水勒曰将军何怯乎孔苌支雄等三十余人进曰及吴军未集苌等请各将三百步卒乗船三十余道夜攻[一作登]寿春斩吴将头据城食粟要以今年破丹阳定江南尽生缚取司马家儿辈勒笑曰是勇将之计也各赐铠马一匹顾谓张宾曰于君意何如宾曰将军攻陷京师囚执天子杀害王公妻畧妃主擢将军之发不足以数将军之罪奈何复还相臣奉乎去年既诛王弥不宜来此营建今天降霖雨于数百里中示将军不应留此也邺有三台之固西接平阳山河四塞有喉衿之势宜北徙据之伐叛懐服经营河朔河朔既定天下无处将军之右者矣晋之保寿春惧将军往击之尔彼卒闻回军必欣于敌去喜于自全何暇追袭吾后为吾不利耶将军宜使辎重从北道先发将军引大军向寿春辎重既逺大军徐还何忧进退无地乎勒攘袂鼓髯曰张君计是也责刁膺曰君共相辅佐当规成功业如何忽忽便相劝孤降此计应斩然素知君怯特相宥尔于是黜膺为将军擢宾为右长史加中垒将军号曰右侯勒引兵发葛陂还河北过枋头枋头人夜欲斫营佛图澄谓郭黑畧曰须臾贼至可令公知果如其言有备不败勒遣石虎率骑二千向寿春遇晋运船获米布数十艘将士争取之不复设备晋伏兵大发为纪瞻败于巨灵口赴水死者五百余人追奔百里前及勒军军中振扰谓王师大至勒结阵待之瞻惧有伏兵不敢进击退保寿春夏六月勒自葛陂北行所过路次皆坚壁清野虏掠无获军中大饥士卒相食行至东燕闻汲郡向冰聚众数千壁于枋头勒将于棘津北渡恐冰邀之集诸将问计张宾曰如闻冰船尽在渎中未上枋内可简壮勇者千人诡道潜渡袭其船以济大军大军既济冰必可擒也勒从之秋七月使支雄孔苌等自汶石津缚筏潜渡取其船勒引兵自酸枣向棘津济河冰闻勒军至始欲内其船会雄等已渡屯其垒门下船三十余艘以济其军令主簿鲜于丰挑战设三伏以待之冰怒乃出军将战三伏齐发夹击攻之大破冰军得其资储军势复振遂长驱至邺晋并州刺史振威将军刘琨[字越石]以兄子北中郎将刘演镇邺口勒既济河演保三台以自固演部将临深牟穆等率众数万降勒勒诸将佐议欲都邺将攻取三台以据之张宾曰刘演虽弱众犹数千三台险固急而攻之未易猝拔舍而去之彼将自溃方今王彭祖刘越石公之劲敌也宜及其未有备密规进据罕城广运粮储西禀平阳扫定并冀桓文之业可以济也且天下鼎沸战争方始明公虽拥精兵游行覊旅人无定志非所以保万全制四方也夫得地者昌失地者亡邯郸襄国赵之旧都依山凭险形胜之国可择此二邑而都之然后命将四出授以竒畧推亡固存兼弱攻昧则羣凶可除王业可图矣勒曰右侯之计是也遂进据襄国宾复言于勒曰今我都此越石彭祖所深忌也恐城堑未固资储未广二冦交至送死于我闻广平诸县秋稼大成可分遣诸将收掠野谷且遣使至平阳具陈镇此之意勒然之于是上表刘聪分命诸将攻冀州郡县壁垒多降运粮以输襄国先是勒为郭敬客时襄国有谣曰革在左力在右让去言或入口至是勒始都之秋七月刘聪署勒使持节散骑常侍都督冀幽并营四州杂夷征讨诸军事冀州牧进封本国上党郡公食邑五万户开府幽州牧东夷校尉如故冬十二月广平游纶张豺拥众数万受冀州刺史王浚假署保据苑乡勒使夔安支雄等七将攻之破其外垒浚遣督护王昌中山太守阮豹率辽西公鲜卑务尘世子叚疾陆眷[疾陆二字一作就六]与眷弟匹磾文鸯从弟末杯部众五万余攻勒于襄国时城隍未修乃于襄国筑隔城重栅设鄣以待之疾陆眷屯于渚阳勒分遣诸将连出挑战频为疾陆眷所败勒走南阳复帅众攻冀州疾陆眷大造攻具将以攻勒勒闻之甚惧顾谓诸将佐曰今城堑未固粮储不多冦来转逼彼众我寡恐攻围不解外无救援内粮罄絶縦孙吴重生不能固也吾将简练将士大陈于野与之决战何如诸将皆曰宜固守以疲冦彼师老自退追而击之蔑不克矣勒顾谓张宾孔苌曰君以为何如宾苌俱曰闻疾陆眷克来月上旬送死攻北城彼大众逺来战鬬连日谓我军势寡弱不敢出战意必懈怠今鲜卑之种叚氏最为勇悍而末杯尤甚其卒之精鋭悉在末杯所可且勿出战示之以弱速凿北垒为突门二十余道候贼来至列守未定出其不意直冲杯帐敌必震煌计不及设所谓迅雷不及掩耳破之必矣末杯既奔余自摧散擒末杯之后彭祖可指辰而定也勒笑而纳之即以孔苌为攻战都督造突门于北城既而疾陆眷攻城勒登城望之见其将士或释仗而寝乃命孔苌督鋭卒自突门出击之鼔噪于城上以助其势苌攻末杯帐不能克而退勒惧问于佛图澄澄曰昨日寺铃鸣云明旦食时当擒末杯勒登城视末杯军不见前后失色曰军行地倾杯岂可获是公安我辞尔更遣夔安问澄澄曰已获杯矣未几末杯逐北入其垒门伏兵俱出遂生擒之疾陆眷等众皆奔散苌乗胜追击枕尸三十余里获铠马五千疋疾陆眷收其余众还屯渚阳勒质末杯遣间使求和于疾陆眷疾陆眷许之文鸯谏曰今以末杯一人之故而縦垂亡之虏得无为王彭祖所怨且有后忧必不可许疾陆眷不从送铠马二百五十疋金银各一簏并以末杯三弟为质而请末杯诸将并劝勒杀末杯以挫之勒曰不然辽西鲜卑健国也与我素无怨雠为王浚所使尔今杀一人而结怨一国非计也归之必深徳我不复为浚用矣乃纳其质厚以金帛报之遣虎与疾陆眷盟于渚阳结为兄弟疾陆眷等引归王昌等不能独留亦引兵还蓟勒召末杯与之燕饮誓为父子署为使持节安北将军北平公时佛图澄力劝勒遣杯还辽西杯感勒厚恩在涂日南向而拜者三由是叚氏专心附勒王浚之势遂衰游纶张豺请降称藩勒将袭幽州务养将士权宜许之皆署为将军遣众寇信都杀冀州刺史王象王浚复以邵举行冀州刺史保信都又遣天水将军祁弘讨勒及于广宗时大雾四塞弘引军就道卒与勒遇为勒所杀勒遣参军阎宗献捷于刘聪使王述煮盐于角飞城是年青州临淄城中有阿育王寺其形像露盘在深林巨树下佛图澄知之令人往取入地二十余丈获之遂大兴佛事

卷十二 后赵録二
石勒中
晋愍帝建兴元年夏四月勒使虎攻邺三台邺溃北中郎将刘演奔廪丘刘琨遂以演为兖州刺史镇廪丘将军谢胥田青郎牧等率三台流民皆降于勒勒以桃豹为魏郡太守抚之勒袭苑乡执游纶以为主簿攻龙骧将军乞活李恽于上白恽败死之将坑其降卒见郭敬而识之署上将军悉免降人配之王浚复以乌丸薄盛为青州刺史使枣嵩督诸军屯易水召叚疾陆眷欲与之共击勒疾陆眷不至浚重赂魏穆帝[讳猗卢时晋封为代公大单于]共讨疾陆眷穆帝遣子六修将兵会之为疾陆眷所败五月勒使孔苌击定陵杀兖州刺史田徽青州刺史薄盛执渤海太守刘既率户五千降勒山东郡县相继为勒所取刘聪授勒侍中征东大将军余如故拜勒母王氏为上党国太夫人妻刘氏上党国夫人章绶首饰一同王妃叚末杯任弟亡归辽西勒大怒所经令尉皆杀之乌丸审广渐裳郝袭背王浚密遣使来附勒厚加抚纳司冀渐宁人始租赋立太学简明经善书吏署为文学掾选将佐子弟三百人教之勒谓张宾曰邺魏之旧都吾将营建既风俗殷杂须贤望以绥之谁可任者宾曰晋故东莱太守南阳赵彭忠亮笃敏有佐时良干将军若任之必能允副神规勒于是征拜彭为魏郡太守彭至入见泣而辞曰臣往曽策名晋室食其禄矣犬马恋主切不敢忘诚知晋之宗庙鞠为茂草亦犹洪川东逝往而不返明公应符受命可谓攀龙之会但受人之荣复事二姓臣志所不为尔岂惟愚臣之狷志恐亦明公之所不许有死而已未敢闻命若赐臣余年全臣一介之愿者明公大造也勒黙然张宾进曰自将军神旗所经衣冠之士靡不变节未有能以大义进退者至如此贤以将军为髙祖自拟为四公所谓君臣相知此亦足成将军不世之髙何必吏之勒大悦曰右侯之言得孤心矣于是赐安车驷马养以禄秩辟其子明为参军勒以虎为征虏将军魏郡太守代桃豹镇邺三台虎簒夺之萌兆于此矣冬十一月幽州牧王浚以其父字处道自谓应当涂髙之谶谋称尊号前渤海太守刘亮北海太守王抟司空掾髙柔切谏浚皆杀之燕国霍原志节清髙屡辞征辟浚以尊号事问之原不答浚诬原与羣盗通杀而枭其首于是士民骇怨而浚矜豪日甚不亲政事所任皆苛刻小人枣嵩朱硕贪横尤甚北州童谣曰府中赫赫朱丘伯十囊五囊入枣郎又幽州童谣曰幽州城门似藏户中有伏尸王彭祖浚始者惟恃鲜卑乌丸以为强既而皆叛加以亢旱灾蝗士卒衰弱勒欲袭之未知虚实将遣使觇之参佐皆曰宜如羊祜与陆抗故事致书相闻时张宾有疾勒就谋之宾曰王浚假三部之力称制南面虽曰晋藩实懐僭逆之志必思恊英雄图济事业将军威声振于海内去就为存亡所在为轻重浚之欲得将军犹楚之欲招韩信也今以将军之威权谲遣使无诚欵之形脱生猜疑图之兆露后虽竒畧无所设也夫立大事者必先为之卑当称藩推奉尚恐未信羊陆之事臣未见其可勒曰善十二月勒遣舍人王子春董笔等多赍珍宝伪卑辞推奉浚为天子曰勒本小胡出自戎裔值晋纲弛驭海内饥乱流离屯厄窜命冀州窃相保聚以救性命今晋祚沦夷逺播吴会中原无主苍生无系伏惟明公殿下州乡贵望四海所宗为帝王者非公复谁勒所以捐躯命兴义兵诛讨暴乱者正为明公驱除尔伏愿明公殿下应天顺人践登皇祚勒奉戴明公如天地父母明公察勒微心亦当慈盼如子也又遗尚书枣嵩书而厚赂之浚以疾陆眷新叛士民多弃已去闻勒之附己甚喜谓子春等曰石公一时英武据赵旧都成鼎峙之势何为称藩于孤其可信乎子春对曰石将军英才儁拔士马雄盛实如圣旨仰惟明公中州贵望累叶重光出镇藩岳威振八表固以胡越钦风戎夷歌徳岂惟区区小府而敢不敛衽神阙者乎昔陈婴岂其鄙王而不王韩信薄帝而不帝哉诚以帝王不可以智力争故也石将军之拟明公犹阴精之比太阳江河之比洪海尔项藉子阳覆车不逺是石将军之明鉴所以逺过于人也明公又何怪乎且自非世族为辅佐名臣则有之矣未有为帝王者也石将军非恶帝王不为而让于明公也顾以帝王自有厯数非智力之所取虽强取之必不为天人之所许尔愿明公勿疑浚大悦封子春等为列侯遣使报勒答以方物浚司马游统时镇范阳叛浚阴驰使降勒勒斩其使送于浚以表诚实浚虽不罪统益信勒为忠诚不复设备
