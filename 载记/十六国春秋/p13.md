<!-- { "loadSidebar": true } -->
鲁凭仕曜为长史曜自攻氐羌杨难敌还凭与呼延寔帅精骑一千监辎重于后陈安邀击获之时陇上氐羌皆附于安安士马强盛有众十余万乃自称大都督假黄钺大将军雍凉秦梁四州牧凉王署凭为参军凭对安大哭曰吾不忍见陈安之死也安怒命斩之凭曰死自吾分可悬吾头于秦州通衢观赵之斩陈安也安遂杀之曜闻凭死悲恸曰贤人者天下之望害贤人是塞天下之情也夫承平之君犹不敢乖臣妾之心况于四海分崩乎今陈安于招贤采哲之秋而杀害君子絶当时之望吾知其无能为也既而安果见害
崔岳
崔岳字符嵩为朝鲜令曜弱冠时游洛阳坐事当诛亡匿朝鲜无以自给因变姓名为县小吏岳见而异之推问所由曜乃叩头自首流涕求哀岳曰卿谓崔元嵩不如孙宾硕乎何惧之甚也今诏捕卿甚峻百姓闻之不可保也此县幽僻势能相济纵有大急不过解印绶与卿俱去耳吾既门衰无兄弟之累身又薄祜未有儿子卿犹吾子弟也勿为过忧大丈夫处身立世鸟兽投人要欲济之而况君子乎给以衣服资供书传曜遂从岳质通疑滞恩顾甚厚岳从容谓曜曰刘生姿宇神调真命世才也四海脱有微风揺之者英雄之魁卿其人矣岳歴位至大司徒汉昌之世赠烈愍公曜既僭号念其前劳追赠使持节侍中大司徒辽东公
田崧
田崧字子岱仕曜为大鸿胪迁镇南大将军益州刺史初氐羌杨难敌闻曜平陈安与弟坚头同奔汉中至是自汉中来袭仇池城陷崧为难敌所执立之于前难敌左右叱崧令拜崧嗔目叱之曰氐狗安有天子牧伯而向贼拜乎难敌字谓之曰子岱吾当与子终定大事子为刘氏可谓尽忠得不能尽忠于我乎崧厉色大言曰贼氐若本奴才安敢希冀非分吾宁为国家鬼岂可为汝贼臣何不速杀吾顾排一人夺取其刀前刺难敌不中为难敌所杀
游子逺
游子逺幼有姿貌聪亮好学不倦年十五至洛阳张华见而谓之曰此儿雅洁宏方真公才也仕曜光禄大夫直言敢谏累迁至大司徒录尚书事车骑大将军开府仪同三司
傅虎
傅虎仕聪讨虏将军晋阳之战虎以参军从中山王曜曜与魏穆帝子六修战于汾东曜兵败绩坠马身中七创几为六修所杀虎以马授曜曜不受曰当今危亡之极人各思免卿当乘以自济吾创已甚重自分死此虎泣曰虎小人蒙大王识拔至此常思效命今其时矣且汉室始基大难未弭天下可无虎何可一日无大王也乃扶曜上马驱令渡汾自还战死聪甚哀之追赠幽州刺史
台产
台产字国隽上洛人汉侍中崇之后也少传京氏易善图谶秘纬天文洛书风角生算六日六分之学尤善望气占候推步之术隠居商洛南山兼善经学泛情教授不交当世曜时灾异特甚命公卿各举博识直言之士一人大司空刘均举产曜亲临东堂遣中黄门策问之产极言其故曜览而嘉之引见东堂访以政事产流涕歔欷具陈灾变之祸政化之阙辞旨谅直曜改容礼之署为博士祭酒谏议大夫领太史令其后所言皆验曜弥重之转太中大夫岁中三迁歴位尚书光禄大夫太子少师位特进金章紫绶闗中侯
陜妇人
陜有妇人不知姓字年十九曜时寡居陜县事叔姑甚谨其家欲夺而嫁之此妇毁面自誓终身不嫁后叔姑病死其叔姑有女在夫家先从此妇乞假不得因而诬其杀母有司不能察而诛之时有羣乌悲鸣尸上其声甚哀盛夏暴尸十日不腐亦不为虫兽所败其境乃经岁余不雨曜遣呼延谟为太守既知其寃乃斩此女设少牢以祭其墓谥曰孝烈贞妇其日大雨

卷十一 后赵録一
石勒上
石勒字世龙初名背[魏书作小字匐勒]上党武乡羯人也其先匈奴别部羌渠之胄分散居于上党羯室因号羯胡祖耶奕干父周曷朱一名乞翼加并为部落小卒勒生时赤光满室白气自天属于中庭见者咸异之年十四随邑人行贩洛阳倚啸上东门王衍见而竒之顾谓左右曰向者胡雏吾观其声视有竒志恐将为天下之患驰遣收之会勒已去长而壮健有胆畧雄武好骑射曷朱性凶麤不为羣胡所附每使勒代已督摄部胡部胡爱信之所居武乡北原山下草木皆有铁骑之象家园中生人参花叶甚茂悉成人状父老及相者皆曰此胡状貌竒异志度非常其终不可量也劝邑人厚遇之时多嗤笑惟邬人郭敬阳曲宁驱以为信然并加资赡勒亦感其恩为之力耕毎闻鼓角之声或在前后勒私异之归以告母母曰作劳耳鸣非不祥也因于所耕地得一刀铭曰石氏昌隶书私心自喜居与邑人李阳相近阳性刚愎毎轻勒与争沤麻池共相打揲互有胜负太安中并州饥乱勒与诸小胡亡散乃自鴈门还依宁驱北泽都尉刘监欲缚卖之赖驱匿之获免于是潜诣纳降都尉李川路逢郭敬泣拜言饥寒敬对之流涕以带货鬻食之并给以衣服勒谓敬曰今者大饥不可守穷诸胡饥甚宜诱将冀州就谷因执卖之可以两济敬深然之会建威将军阎粹说并州刺史东瀛公司马腾执诸胡于山东卖充军赏腾使将军郭阳张隆虏羣胡将诣冀州两胡一枷勒时年二十余亦在其中数为隆所殴辱敬先以勒嘱其族兄阳及兄子时是以阳时每为解请道路饥病赖阳时而济东至平原卖与荏平人师欢为奴有一老父谓勒曰君鱼龙发际上四道已成当贵为人主甲戌之歳王彭祖可图也勒曰一作实浚字彭祖若如公言弗敢忘徳忽然不见每屯耕于野常闻鞞铎音勒以告诸奴诸奴亦闻之因曰吾幼来在家恒闻如是诸奴归以告欢欢亦竒其状貌而免之欢家邻于马牧勒与牧帅魏郡汲桑往来勒以能相马自托于桑尝佣于武安临水为游军所囚会有羣鹿旁过军人竞逐之勒乃获免俄而又见一老父谓勒曰向来羣鹿者我也君应为中州主[一云列国主]故相救尔勒拜而受命遂招集王阳夔安支雄冀保吴豫刘膺桃豹逯明等八骑为羣盗后郭敖刘征刘宝张曀仆呼延莫郭黒畧张越孔豚赵鹿支屈六等又赴之号为十八骑复东如赤龙騄骥诸苑中乗苑马逺掠缯宝以赂汲桑永兴元年成都王司马颕败乗舆于荡阴逼帝如邺宫王浚以颕幽辱天子使鲜卑击之颕惧挟恵帝南奔洛阳帝复为张方所逼迁于长安闗东所在兵起皆以诛颕为名河间王司马颙惧东师之盛欲辑懐东夏乃奏议废颕是歳刘渊称汉王于黎亭其二年颕故帐下督公孙藩楼机郝昌等自称将军起兵赵魏之清河鄃县欲以攻邺众至数万勒与汲桑帅牧人乗苑马数百骑赴之桑始命勒以石为姓勒为名藩拜勒为前队督从攻掠郡县杀二千石长吏转前攻平昌公司马模于邺模使将军冯嵩逆战败之藩济自白马而南模甚惧广平太守焦国丁邵率众救模范阳王司马虓又遣兖州刺史濮阳太守茍晞救之藩众散走勒与汲桑亡潜苑中颕之将如河北也汲桑以勒为伏夜牙门帅牧人刼掠郡县系囚又招山泽亡命多起附勒勒率以应之屯于平石
晋懐帝永嘉元年春三月公孙藩既死汲桑逃还苑中复聚众刼掠自称大将军声言为成都王颕报仇诛东海王越东瀛公腾为名乃出成都王棺载之车中毎事启灵以行军令桑以勒为前锋屡有战功署为扫虏将军忠明亭侯遂与张泓故将李丰等进攻邺城署勒为前锋都督夏五月桑攻破魏郡太守冯嵩长驱至邺时邺中府库虚竭而东瀛公[晋书作新蔡王]腾资用甚饶性尤吝啬无所振恵临急乃赐将士米各数升帛各丈尺是以人不为用桑遂入邺攻腾腾曰孤在并州七年胡围城不能克汲桑小贼何足忧也及勒等至腾不能守率轻骑而走为李丰所杀腾子虞有勇力腾之被害虞逐丰投水死是日虞及弟矫绍并巨鹿太守崔曼车骑长史羊桓従事中郎蔡充等又为丰余党所害诸名家流移依邺者死亡畧尽遂烧邺宫火旬日不灭杀万余人掠妇女珍宝以巨万计济自延津南击兖州太傅东海王越甚惧使抚军兖州刺史茍晞及陈留内史王赞等来讨桑勒攻幽州刺史石尠于乐陵尠与战败死乞活田禋帅众五万救尠勒逆败禋与晞等相持于平原阳平间数月大小三十余战互有胜负晋山阳公刘秋死之山阳公汉献帝曽孙也秋七月己酉朔越惧进次官渡为晞声援以讨桑勒命晞为前锋桑素惮晞乃于城外为栅自守晞将至顿军休士先遣单马示以祸福桑众大震八月己夘朔晞击败桑勒于邺九月戊申晞追击桑勒于东武阳大破之陷其九垒死者万余人桑与勒弃栅宵遁退保清渊婴城固守乃收余众将奔刘渊冀州刺史丁绍邀之于赤桥又大败之桑奔马牧勒奔乐平胡部大张背督冯莫突等拥众数千壁于上党勒往従之深为所昵因说背督等曰刘单于举兵击晋部大拒而不从自度终能独立乎曰不能勒曰如其不能者兵马当有所属今部落皆已受单于赏募往往聚议欲叛部大而归单于矣宜早为之计背督等素无智略惧部众之贰已也从之冬十月背督等随勒单骑归于刘渊渊署背督为亲汉王莫突为都督部大以勒为辅[一作护]汉将军平晋王以统之勒于是命背督为兄赐姓石氏名之曰会言其遇已也乌丸张伏利度有众二千壁于乐平渊屡招不至勒伪获罪于渊往奔伏利度伏利度喜结为兄弟使勒帅诸胡冦掠所向无前诸胡畏服勒知众心附已乃因会执伏利度谓诸胡曰今起大事我与伏利度谁堪为主诸胡咸推勒勒于是释伏利度帅其部众归渊渊加勒督山东征讨诸军事以伏利度之众配之十二月戊寅并州人田兰薄盛等起兵为东瀛公腾复仇斩汲桑于乐陵[一云平原]弃成都王颕棺于故井中颕故臣收葬之
永嘉二年春二月庚子勒冦常山晋安北将军王浚出兵击讨为浚所败夏四月渊使刘聪攻壶闗命勒率所统七千为前锋都督刘琨遣护军将军黄秀等救壶闗勒败秀于白田秀死之壶闗失据秋九月勒冦赵郡征北将军和郁自邺奔于卫国晋遣车骑将军王堪屯兵东燕以拒勒冬十月勒与刘灵阎罴等七将帅众三万冦魏郡汲郡顿丘百姓望风降附者五十余垒皆假垒主将军都尉印绶简其强壮五万为军士其余老弱安堵如故军无私掠百姓懐之刘渊僭称尊号遣使授勒持节平东大将军校尉都督王如故己酉勒入冦邺魏郡太守王粹死之进冦赵郡杀冀州西部都尉冯冲攻乞活赦亭田禋于中丘皆杀之
永嘉三年春三月渊授勒安东大将军开府置左右长史司马从事中郎夏四月勒进军攻巨鹿常山杀二郡守将陷冀州郡县堡壁百余众至十余万集衣冠文物别为君子营引赵郡张宾为谋主始署军功曹以刁膺张敬为股肱夔安孔苌为爪牙支雄呼延莫王阳桃豹逯明吴豫等为将帅使别将张斯率骑诣并州山北诸郡县说诸胡羯晓以安危诸胡惧勒威名多来降附秋九月进军常山分遣诸将攻中山博陵髙阳诸县降者数万人晋安北将军王浚遣天水将军祁弘帅鲜卑叚务勿尘等十余万骑来讨大败勒于飞龙山死者万余勒退屯黎阳浚因分遣诸将攻诸未下及叛者降三十余壁置守宰以抚之冬十一月勒冦信都陷长乐杀冀州刺史安北将军王斌因屠黎阳王浚自领冀州诏车骑将军王堪北中郎将裴宪自洛阳帅众讨勒勒烧营并粮回军拒之次于黄牛垒魏郡太守刘矩以郡降勒冀州郡县百余壁皆陷没勒使矩统其垒众为中军左翼勒至黎阳裴宪弃军奔淮南王堪退保仓垣十二月渊授勒镇东大将军封汲郡公持节都督王如故勒固让公不受与阎罴攻暏圈苑市二垒皆陷之罴中流矢死勒并统其众潜自石桥济河攻陷白马坑男女三千余口乙亥夜洛阳有白气如带自地升天南北各二十丈
