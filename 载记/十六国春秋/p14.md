<!-- { "loadSidebar": true } -->
永嘉四年春正月王弥以三千众会勒攻冦徐豫兖州二月勒东袭鄄城兖州刺史袁孚战败为其部下所杀因攻仓垣袭陷白马杀车骑将军王堪遂北济河攻冀州广宗清河平原阳平诸郡民从之者九万余口夏五月勒冦汲郡执汲郡太守胡宠复南济河荥阳太守裴纯奔建康六月幽并司冀秦雍等六州大蝗食草木牛马毛皆尽秋七月刘聪围河内太守裴整勒率骑会之攻冠军将军梁巨于武徳懐帝遣征虏将军宋抽救巨勒留诸将守武徳与平北大将军王桑逆击巨于长陵巨惧请降勒勿许巨踰城遁走为军士所执勒驰如武徳坑降卒万余数梁巨罪而杀之王师退还河北诸堡壁大震皆请降送任九月河内人乐仰执裴整叛降于勒时刘渊死刘聪即位授勒征东大将军并州刺史汲郡公持节开府都督校尉王如故勒固辞将军乃止冬十月汉河内王刘粲始安王刘曜及王弥率众四万攻洛阳勒留长史刁膺统步卒九万徙辎重于重门率轻骑二万会粲等于大阳败晋监军裴邈于渑池长驱入洛川粲出轘辕掠梁陈汝颍间勒出成皋闗壬寅勒围陈留太守王赞于仓垣为赞所败退走河北屯汶石津壬子东海王司马越羽檄征天下兵帝谓使者曰为我语诸征镇若今日尚可救缓则无及矣既而莫有至者勒攻陷襄城太守崔旷于繁昌杀之将至宛北攻幽州幽州刺史王浚遣鲜卑叚文鸯帅骑救之退还河北浚又遣别将王甲始帅辽西鲜卑万余骑败勒于汶石津勒乃烧船弃营引兵向柏门迎重门辎重合于石门济河攻豫州刺史冯嵩于陈郡不克引兵而北将趣南阳时雍州流民京兆王如举兵反于宛杀害令长自号大将军领司雍二州牧大掠汉沔长安侯脱冯翊严嶷南安[一作新平]龎寔等各起兵江淮间受聪官位各帅其党攻诸城镇多杀令长以应之未几众至四五万如等闻勒之往惧遣众一万屯襄城拒勒勒击败之尽俘其众进至南阳遂屯宛北侯脱据宛王如据襄如素与脱不协惧勒之攻襄遣使送珍宝车马犒师结为兄弟勒亦假其强而纳之乃说勒曰侯脱虽名汉臣其实汉贼如常恐其来袭兄宜备之勒素怒脱贰已惮如唇齿故不攻之及闻如言甚悦遂夜令三军蓐食俟鸡鸣而驾后出者斩晨压苑门攻之旬有二日而克严嶷率众救脱至则无及遂降于勒勒斩脱囚嶷送于平阳尽并其众军势弥盛南冦襄阳攻拔江西垒壁三十余所留刁膺守襄阳躬帅精骑三万还攻王如惮如之盛遂趣襄城如知之遣弟璃率骑二万五千诈言犒师实欲袭勒勒逆击灭之复屯江西十一月东海王司马越専权擅政懐帝恶之乃诏征东大将军青州刺史茍晞曰朕以不徳戎车屡兴上惧宗祖之累下愍兆庶之困当赖方岳为国藩镇公威振赫然枭斩藩桑走降乔朗魏植之徒复以诛除岂非髙识明断朕用委成加以王弥石勒为社稷之忧故有诏委统六州而公谦分小节稽违大命非所谓与国同忧也今复遣诏便施檄六州协同大举剪除国难称朕意焉晞得诏遂移檄诸征镇州郡曰天步艰险祸难殷流刘元海造逆于汾阴石世龙阶乱于三魏荐食畿甸覆丧邺都结垒近郊仍震兖豫害二刺史杀二都督郡守官长堙没数十百姓流离肝脑涂地晞以虚薄负荷国重是以弭节海隅援枹曹卫猥被中诏委以闗东督统诸军钦承诏命克今月二日当西济黎阳即日得荥阳太守丁嶷白事李恽陈午等救懐诸军与羯大战皆见破散懐城已陷河内太守裴整为贼所执宿卫阙乏天子蒙难宗庙之危甚于累卵承问之日忧叹累息晞以为先王选用明徳庸以章服所以藩固王室无俾城壊是以舟檝不固齐桓责楚襄王逼狄晋文致讨夫翼奬王家勠[一作宣]力帝室虽蹈汤火大义所甘加诸方牧俱受荣宠义同毕力以报国恩晞虽不武首启秣马裹戎粮以俟方镇凡我同盟宜同赴救显立名节在此行矣勒得移檄乃大怒曰誓不与此贼共生天壤间也十二月勒遣别将曹嶷破琅邪北攻齐地茍纯闭城自守嶷众转盛连营数十里茍晞还登城望之乃有惧色与嶷连战嶷辄破败后简精鋭与嶷大战会大风扬尘晞遂败绩弃城夜走嶷追至东山部众皆降于嶷晞单骑奔髙平收邸阁召募得数千余人
