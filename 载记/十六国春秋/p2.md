<!-- { "loadSidebar": true } -->
永凤元年春正月渊遣抚军将军聪等十将南据太行辅汉将军石勒等十将东下赵魏夏四月王弥帅众冦掠青徐兖豫四州兖州刺史茍晞与之连战不能克丁亥转冦许昌太傅东海王越遣司马王斌帅甲士五千人往卫京师五月弥入自轘辕败官军于伊北壬戌进至洛阳屯于津阳门司徒王衍帅众御之甲子衍与王斌等出战弥败归渊渊遣侍中御史大夫郊迎及至拜司隶校尉加侍中特进秋七月甲辰渊进据河东攻冦蒲阪平阳太守宋抽弃郡奔京师河东太守路述战死八月凤凰集于蒲子丞相宣等六十四人上尊号冬十月甲戌僭即皇帝位于南郊大赦境内殊死已下改元永凤仍称国号曰汉时晋懐帝永嘉二年也十一月以世子和为大将军抚军将军聪为车骑大将军建武将军曜为龙骧大将军十二月乙亥以大将军和为大司马封梁王尚书令欢乐为大司徒封陈留王后父御史大夫呼延翼为大司空封雁门郡公聪为楚王乂为北海王曜为始安王景为汝阴王延年为江都王洋为长乐王贤为曲阳王其余宗室以亲疎为等悉封郡县王异姓以勲谋为差悉封郡县公侯是年造刀一口长三尺九寸文曰灭贼隶书
河瑞元年春正月辛丑[晋志作庚子]朔荧惑犯紫微太史令宣于修之言于渊曰陛下虽龙兴凤翔奄受大命然遗晋未殄皇居仄陋紫宫之变犹锺晋氏不出三年必克洛阳蒲子崎岖难以久安平阳气象方昌兼以陶唐旧都愿陛下上迎干象下协坤祥请徙都之于是迁都平阳二月晋左积弩将军朱诞来奔具陈洛阳孤弱劝渊攻之渊以诞为前锋都督遣灭晋大将军景为大都督将兵攻洛阳[一作黎阳]晋遣车骑将军王堪将兵迎击夏四月景败堪于延津沈男女三万余人于河涧渊闻之怒曰景何面目复见朕乎且天道岂能容之吾所欲除者止司马氏耳细民何罪黜景为平虏将军渊以王弥为侍中都督征东大将军青州牧与楚王聪共攻上党围壶闗以石勒为前锋都督晋并州刺史刘琨遣护军黄肃韩述来救聪败述于西涧勒败肃于封田皆杀之晋太傅越遣淮南内史王旷将军施融曹超等将兵拒聪旷既济河欲长驱而前融曰彼乘险间出我虽有百万之众犹是一军独受敌也且当阻水为固以量势形然后图之旷怒曰君欲沮众邪融退曰彼善于用兵旷闇于事势吾属今必死矣旷等踰太行与聪遇战于长平间旷兵大败融超皆死遂破陈留长子斩获万九千级上党太守龎淳以壶闗降五月汾水中得玉玺髙一寸二分方四寸文曰有新保之[一作寳]盖王莽时物也得者因增渊海光三字而献之渊以为已瑞乃大赦境内改元河瑞封子裕为齐王隆为鲁王秋八月渊复遣楚王聪及征东大将军王弥进攻洛阳始安王曜与赵固等为之后继九月丙寅聪围浚仪晋太傅越遣平北将军曹武征虏将军宋抽将军彭黙等拒之丁丑为聪所败太傅越入保京城聪等长驱至西明门越率兵御之战于宣阳门外大破之晋征西大将军南阳王司马模[一作平昌公]遣将军淳于定吕毅等破刘芒荡五斗叟并斩之又遣车骑将军王堪平北将军曹武自长安讨聪堪等败绩奔还京师聪自恃连胜怠不设备弘农太守垣延诈降夜袭聪军聪大败而还渊素服迎师冬十月复大发卒遣楚王聪始安王曜汝阴王景征东大将军王弥等帅精骑五万冦洛阳使大司空雁门刚穆公呼延翼率步骑继之丙辰聪等至宜阳朝廷以汉兵新败不意其复至大惧辛酉聪进屯西明门护军贾胤北宫纯等夜帅勇士千余人薄之战于大夏门斩聪征虏将军呼延颢聪众遂溃壬戌回军屯洛水寻进屯宣阳门曜屯上东门弥屯广阳门景攻大夏门乙丑呼延翼为其部下所杀众自大阳溃归渊勅聪等还师聪表称晋兵微弱不可以翼颢死故还师固请留攻洛阳渊许之戊寅聪亲祈嵩岳山令平晋将军安阳哀王厉冠军将军呼延朗等督摄留军晋太傅越遣护军孙询将军丘光楼裒等率帐下劲卒三千自宣阳门乘虚出击斩朗于陈聪闻而驰还厉惧聪之罪已也赴水而死王弥谓聪曰今军既失利洛阳守备犹固运军在陜粮食不支数日殿下不如与龙骧还平阳裹粮发卒徐为后举下官当于兖豫之间收兵积谷伏听严期不亦可乎聪自以请留未敢擅还宣于修之言于渊曰岁在辛未乃得洛阳今晋气犹盛大军不归必败渊驰遣黄门郎傅询召聪等还师十一月甲申楚王聪始安王曜归于平阳王弥出师轘辕流民之在颍川襄城汝南南阳河南者数万家素为居民所苦皆烧城邑杀二千石长吏以应弥乞活帅李恽薄盛等帅众卫京师遂追击弥战于新汲弥师败绩于是摄蒲阪之戍还于平阳十二月渊以陈留王欢乐为太傅楚王聪为大司徒江都王延年为大司空长乐王洋为大司马遣都护大将军曲阳王贤与征北大将军刘灵及安北大将军赵固平北大将军王桑东屯内黄王弥表左长史曹嶷行安东将军东狥青州且迎其家属渊许之
河瑞二年春正月乙丑朔大赦境内立单征女为皇后梁王和为皇太子封子乂为北海王遣兵分冦徐冀兖豫诸郡又遣曹嶷冦东平琅邪夏四月王浚遣天水将军祁弘击破刘灵于广宗杀之秋七月楚王聪始安王曜平东大将军石勒及安北大将军赵固围河内太守裴整于懐晋遣征虏将军宋抽率兵救懐勒与平北大将军王桑逆击破之河内人执整以降渊以整为尚书左丞河内督将郭黙收整余众自为坞主庚午渊寝疾将为顾托之计辛未以陈留王欢乐为太宰长乐王洋为太傅江都王延年为太保楚王聪为大司马大单于并录尚书事置单于台于平阳西复以齐王裕为大司徒鲁王隆为尚书令北海王乂为抚军大将军领司隶校尉始安王曜为征讨大都督领单于左辅廷尉乔智明为冠军大将军领单于右辅左光禄大夫刘殷为左仆射右光禄大夫王育为右仆射任顗为吏部尚书朱纪为中书监护军马景领左卫将军永安王安国领右卫将军安昌王盛安邑王钦西阳王璇等皆领武卫将军分与禁兵丁丑召太宰欢乐等入禁中受遗诏辅政己卯薨于光极殿时晋永嘉四年也渊在位七年太子和嗣立呼延攸等恨不参顾命乃谋杀聪聪自西明门斩和于西室九月辛未葬渊于永光陵谥曰光文皇帝庙号髙祖
刘和
刘和字玄泰渊后呼延氏所生聪第四弟也身长八尺雄毅美姿仪好学夙成习毛诗左氏春秋郑氏易及为储贰内多猜忌驭下无恩渊死嗣伪位宗正呼延攸[翼之子也]渊以其无才行终身不迁官侍中刘乘素不善于聪卫尉西昌王锐恨不参顾命乃相与谋说和曰先帝不惟轻重之势而使三王总强兵于内大司马握十万劲卒屯于近郊陛下今便为寄主耳祸难未可测也愿蚤为之计和即攸之甥也遂深然之辛巳夜召领武卫将军安昌王盛安邑王钦及领左卫将军马景等告之盛曰先帝尚在殡宫四王未有逆节今忽一旦自相鱼肉臣恐人不食陛下之余且四海未定大业甫尔愿陛下以上成先帝鸿基为志塞耳勿听谗夫之言以疑兄弟诗云岂无他人不如我同父陛下既不信诸弟他人谁足信哉锐攸怒之曰今日之议理无有二领军是何言乎于是命左右刃之盛既被杀钦惧曰惟陛下诏臣等以死奉之蔑不济矣相与盟于东堂壬午锐帅马景攻楚王聪于单于台攸率右卫将军永安王安国攻齐王裕于司徒府侍中乘率武卫将军安邑王钦攻鲁王隆使尚书田宻武卫将军西阳王璇攻北海王乂宻璇等挟乂斩闗奔聪聪命贯甲以待之锐既知聪之有备驰还与攸乘等会攻隆裕复惧安国钦有异志杀之是日斩裕癸未斩隆甲申聪攻西明门克之锐等奔入南宫前锋随之乙酉杀和于光极西室收锐攸乘枭首通衢

卷二前赵录二
刘聪上
刘聪字玄明一名载渊第四子也母张氏懐聪在孕梦日入懐寤以告渊渊曰此吉征也慎勿言自是十五月而生聪夜有日[一作白]光之异形体非常左耳有一白毫长二尺余甚光泽幼而敏悟好学博士朱纪大奇之年十四究通经书百家之言孙吴兵法靡不诵之工草隶书尤善属文著述懐诗百余篇赋颂五十余篇十五习击刺猿臂善射弯弓三百斤膂力骁捷冠絶一时太原王浑见而悦之谓渊曰此儿吾所不能测也弱冠游于京师当时名士莫不交结乐广张华尤器异之晋新兴太守郭熙[一作颐]辟为主簿任以郡事举良将入为骁骑别部司马齐王司马冏以为国中尉出为左部司马寻迁右部都尉善于抚绥五部豪右无不归之太宰河间王司马颙表为赤沙中郎将聪以渊在邺惧为成都王司马颖所害乃亡奔颖颖甚悦拜为积弩将军参前锋战事渊为北单于立为右贤王随还右部及即大单于位更拜鹿蠡王渊称大号拜大司马徙封楚王渊死子和嗣立西昌王锐帅马景攻聪于单于台聪贯甲以待之锐等驰入南宫乃追杀和及锐等羣臣劝聪即尊位聪以北海王乂皇后单氏之子也以位让之乂与公卿涕泣固请聪久而许之曰乂及羣公正以四海未定祸难尚殷贪孤年长故耳此国家之事孤何敢辞今便欲逺遵鲁隠俟乂年长当以大业归之[载记云待乂年长复子明辟]
光兴元年秋聪僭即皇帝位于光极前殿大赦境内殊死以下改元光兴尊母单氏为皇太后母张氏为帝太后以乂为帝太弟领大单于大司徒立妻呼延氏为皇后封子粲为河内王署使持节抚军大将军都督中外诸军事易为河间王翼为彭城王悝为髙平王遣使拜蒲洪平逺将军以石勒为并州刺史封汲郡公余悉如故冬十月遣河内王粲及征东大将军王弥龙骧将军曜等帅众四万长驱入洛川遂出轘辕掠梁陈汝颖间陷垒壁百余时匈奴刘虎居朔方肆卢川自号铁弗氏与白部鲜卑帅众来附聪以虎为宗室封楼烦公十一月聪自以越次而立忌其嫡兄恭因恭寝穴其壁间刺而杀之以司空景为大司马左仆射刘殷为大司徒右仆射王育为大司空十二月伪太后单氏卒尊母张氏为皇太后单后即乂之母也年少美色聪蒸焉乂屡言之单后惭恚而死聪后知其故乂宠因是渐衰然犹追念单氏未便废斥聪后呼延氏屡以为言于是相图之计起矣乂舅光禄大夫单冲泣谓乂曰疎不间亲主上有意于河内王久矣殿下何不避之乂曰河瑞之末主上自惟嫡庶之分以大位让乂乂以主上齿长故相推奉天下者髙祖之天下兄终弟及何为不可粲兄弟既壮犹今日也且子弟之间亲疎讵几主上宁可有此意乎聪安北大将军赵固与晋车骑将军王申始相拒于延津时黄雾昼昏人不相见固军大败始遂攻刘曜王弥于瓶垒大破之俘斩千余级
