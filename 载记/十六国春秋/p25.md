<!-- { "loadSidebar": true } -->
建武六年春二月虎将石成与慕容皝战于辽西大败引归夏六月大旱白虹经天自正月至六月不雨虎遣太子宣诣临漳滏口祈之乆而不降乃下书曰朕在位六载不能上和干象下济黎元以致星虹之变其令百僚各上封事解西山之禁蒲苇鱼盐除岁供之外皆无所困公侯卿牧不得规占山泽夺百姓之利又下书曰前以丰国渑池二治初建徙刑徒配之权救时务而主遂为恒法致起怨声自今犯罪流徒皆当申奏不得辄配也京狱见囚非手杀人一皆原遣又命佛图澄自行祈雨俄有白龙降于祈所其日澍雨方数千里是年大收秋七月虎遗汉主李寿书欲与之连兵入冦约中分江南九月尚书令夔安卒虎将讨慕容皝命司冀青徐幽并雍七州兼复之家五丁取三四丁取二合邺城旧军满五千万具船万艘自河通海运糓豆千一百万斛于乐安城以供[一作备]军征之用[一作调]徙辽西北平渔阳万余戸于兖豫雍洛四州之地自幽州以东至白狼大兴屯田以国内马少悉括取民马有敢私匿者腰斩凡收百姓马四万余疋以入于公虎僭位之后有所调用皆选司拟官经令仆而后行不得其人按为令仆之责尚书及郎不坐至是吏部尚书刘真以为失铨考之体上书言之虎怒责王者加真光禄大夫金章紫绶虎如宛阳大阅于曜武场冬十月慕容皝袭幽冀幽州刺史石光拥兵数万闭城不出皝入自蠮螉塞戍将当道者皆斩之直抵蓟城进破武遂津入髙阳所至焚烧积聚畧三万余家而去光坐愞弱征还赐征士辛谧几杖衣服糓五百斛勅平原为起甲第是月挹娄国[一名慎肃氏]遣使通贡虎召其使而问之答曰每候牛马向西南眠者三年矣是知有大国所在故重译来云初李寿将李闳自晋来奔寿致书请之题曰赵王石君虎不恱付外议之多有异同中书监王波议曰今李闳以死自誓若得返魂蜀汉当鸠率宗族混同王化若遣而果也则不烦一旅坐定梁益若有前却不过失一亡命之夫尔于赵何损寿既号并日月跨僭一方今以制诏与之彼必酬反取诮戎裔不若直书答之因请以挹娄国所献楛矢石弩遗寿曰使其知我能服遐荒也虎从之于是遣闳归报备物以酬之闳既至蜀汉李寿欲夸其境内下诏曰羯使来庭贡其方物虎闻之怒甚黜王波以白衣领职虎以秦公韬为太尉与太子宣迭日省可尚书奏事専决刑赏不复启白司徒申锺諌曰庆赏刑威后皇攸执名器至重不可假人所以防微杜渐以示轨仪太子国之储贰朝夕视膳不当豫政庶人邃往以闻政致败殷鉴不逺宜革而弗遵且二政分权鲜不阶祸周有子颓之衅郑有叔段之难此皆由宠之不道所以乱国害亲惟陛下览之虎不从凉州牧张骏惮虎之盛遣别驾马诜来朝虎初大恱及览其表辞颇蹇傲由是大怒欲斩诜侍中石璞諌止之[详具璞传]
建武七年冬十月匈奴刘务桓入贡虎以务桓为平北将军左贤王遣横海将军王华帅舟师自海道袭燕安平破之又遣北中郎将始筑卢奴小城兴起北榭立宫造殿
建武八年夏四月虎志在穷兵以国内马少乃下令禁民畜马匿者腰斩收百姓马四万余疋以入公府秋七月虎大兴宫室自襄国起阁道至邺二百里中四十里辄一宫有一夫人侍婢数十黄门宿卫虎下辇即止凡虎所起内外大小行宫夹道树榆盛暑之月人行其下冬十二月作台观行宫四十余所又营长安洛阳二宫作者四十余万人邺城东七里有赤桥之宫勑河南四州治南伐之具并朔秦雍严西讨之资青冀幽州为东征之计皆三五发卒诸州军造甲者五十余万人船夫十七万人为水所没猛兽所食者三分居一兼之公侯牧宰竞兴私利侵扰黎元庶民失业得农桑者十室而三贝丘人李弘因众心之怨自言姓名应谶连结奸党署置百僚事发诛之连坐者数千家虎驰猎无度晨出夜归又多轻行躬察作所侍中韦謏諌曰臣闻千金之子坐不垂堂万乗之主行不履危陛下虽天生神武雄据四海乾坤冥赞万无所虑者也然白龙鱼服有豫且之祸海若潜游罹葛陂之酷愿陛下清宫跸路思二神为先鉴不可忽天下之重轻行斤斧之间猝有狂夫之变龙腾之勇不暇施也智士之计岂及设哉又自古圣王营建宫室未始不以三农之隙所以不夺农时也今或盛功于耘艺之辰或烦役于收获之月顿毙盈途怨声塞路诚非圣仁所忍为也昔汉明贤君也锺离一言而徳阳役止臣诚识惭昔士言无可采陛下道越前王所宜哀览虎善之赐以糓帛而兴缮滋繁游察自若秦公韬有宠于虎太子宣恶之右仆射张离领五兵尚书専总兵权[一作要]欲求媚于宣因说之曰今诸公侯吏兵过限宜渐削弱以壮储威宣恱其言使离奏夺诸公府吏秦燕义阳乐平四公聴置吏一百九十七人帐下兵二百人自是以下三分置一余兵五万悉配东宫于是诸公咸怨嫌隙渐深矣遣征北将军张举自鴈门讨索头郁鞠克之课责征士五人出车一乗牛二头米各十五斛绢十匹诸役调有不办者皆以斩论将图江表百姓穷窘率多鬻子以充军须犹不能给乃自经于道树死者相望而求发无已会青州上言济南平陵城西北石虎[一作兽]一夕忽移于城东南善石沟上有狼狐千余迹随之迹皆成蹊虎大恱曰石虎者朕也自西北徙而东南者天意欲使朕平荡江南也天命不可违其勅诸州兵明年悉集朕当亲董六军以奉天命羣臣皆贺上皇徳颂者一百七人时妖怪尤多上党孟门上有神人之象坐于山上三日而去遣使以太牢祀之武乡送雄虎变为雌产一狼子即噬虎脑而杀之后三日狼子亦死石然于泰山八日而灭东海有大石自立旁有血流邺西山石间血流出长十余步广二尺余太武殿初成图画自古圣贤忠臣孝子烈士贞女皆变为胡状旬余头悉缩入肩中惟冠衸彷佛微出虎大恶秘而不言佛图澄对之流涕
建武九年夏五月虎帅众伐慕容皝为皝所败时晋建元元年也秋七月晋都督江荆等诸军事庾翼以灭胡取蜀为己任遣使东约慕容皝西约张骏刻期大举朝议多以为难惟车骑将军庾氷意与之同而桓温等赞成之至是诏议经畧中原翼欲悉众北伐表桓宣督诸军趋丹水温为前锋水督帅众入临淮并为所统虎汝南太守戴开帅数千人奔降丁丑康帝诏曰慕容皝摧殄羯冦乃云死没八万余人将自其天亡之始也中原之事宜加筹量且戴开已帅部党归顺宜加慰劳又檄石虎文曰石勒因衅前覆旧京穷凶极逆伪号累祀百姓受灰没之酷王室有黍离之哀不为少康之隆孰能祀夏不有宣王之兴谁克旧物羯帅石虎僭袭凶叶负恃其众陆梁河朔每念俯之士懐仁抱义食胆饮血罹其祸酷心存倒悬而力不能奋今遣使持节荆州刺史亭都侯翼髙旗连云组练映日运孙吴之筹按尚父之畧莫不张胆咀铁人思自奋以此众战其犹烈火之燔秋蓬衡颷之扫落叶也八月太白犯岁星岁星在轸虎遣宁逺将军刘宁攻武都狄道陷之太子宣讨鲜卑斛糓提大破之斩首三万级中谒者令申扁有宠于虎宣亦昵之扁聪辨明断専掌机宻之任虎既不省奏案太子宣荒酒内淫秦公韬沉湎好猎生杀拜除皆扁所决权倾内外刺史二千石多出其门九卿已下望尘而拜惟侍中郑系王谦常侍卢谌崔约等十余人与之抗礼虎又取州郡吏马一万四千余疋以配曜武闗将马主皆复一年九月宇文逸豆归执送段辽弟兰来降并献骏马万疋虎命兰帅所部鲜卑五千人屯令支冬十二月虎以平西将军张伏都为使持节都督征讨诸军事帅步骑三万撃凉州张骏伏都济河与骏将谢艾战于河西大败而还虎虽昏虐无道而颇慕经学遣国子博士诣洛阳写石经校中经于秘书国子祭酒聂熊注糓梁春秋列于学宫大司马幽州牧燕公斌淫酒荒猎常悬管而入所聚羣凶因以肆虐征北将军张贺度严卫驰白之虎遣尚书张离持节召斌鞭之三百免官归第建武十年春正月虎飨羣臣于太武前殿有白鴈数百翔集马道之南虎命射之皆不获时诸州兵集者百余万太史令赵揽宻言于虎曰白鴈集庭宫室将空之象也不宜南行虎信之乃临宣武观大阅而解严复以燕公斌为使持节侍中大司马录尚书事置左右戎昭曜武将军位在左右卫上东宫置左右统将军位在四率上置上中光禄大夫位在左右光禄上置镇卫将军位在车骑将军上二月遣使征天水杨轲轲少好易长而不娶学业精养徒从数百常食麤饮水衣褐缊袍人不堪其忧而轲悠然自得疎宾异客音旨未尝交也虽受业门徒非入室弟子莫得亲言欲所论授须旁无杂人授入室弟子令逓相宣授刘曜僭号征拜太常固辞不受曜亦敬而不逼遂隠于陇山勒既禽曜秦人东徙轲留长安至是虎备玄纁束帛安车征之不应亲驾往视亦髙卧不起廹之乃发既见不拜与语不言命舍于永昌乙第有司以轲倨傲请从大不敬论虎不从下书任轲所向轲在永昌虎每有馈饩輙口授弟子使为表谢其文甚美览者叹其有深致虎欲观其真趣乃宻令美女夜以动之轲萧然不顾又使人将其弟子尽行遣魁壮羯士衣甲持刀临之以兵并窃其所赐衣服轲视而不言了无惧色常卧土床覆以布被裸寝其中下无茵褥颍川荀铺好竒之士也造而谈经瞑目不答发轲被露其形大笑之轲神体頺然无惊怒之状于是咸以焦光之徒未有能量其深浅也后上疏陈乡思求还虎送以安车蒲轮蠲十戸供之自归秦州教授不絶其后秦州兵乱轲弟子以牛负轲西奔为戍军追禽遂为所害夏四月凉州牧张骏遣将张瓘攻王擢于三交城擢败奔还太子宣淫虐日甚莫敢以告领军将军王朗言于虎曰今隆冬雪寒而皇太子使人斫伐宫材引于漳水功役数万士众吁嗟陛下因出游罢之虎如其言宣知朗所为怒欲杀之而无因会荧惑守房太史令赵揽承宣旨言于虎曰昴者赵之分也荧惑所在其主恶之房为天子其殃不小宜以贵臣姓王者当之虎曰谁可当者揽乆而对曰无复贵于王领军也虎意惜朗且猜之曰更言其次揽无以对因曰其次惟中书监王波尔虎乃下诏追波前议楛矢事腰斩之并其三子投尸漳水以厌荧惑之变寻愍波之无罪追赠司空封其孙为侯平北将军尹农攻燕凡城不克而还黜为庶人时大旱自正月不雨至六月又白虹出自太社经凤阳门东南连天十余刻而灭虎下书曰盖古明王之理天下也政以均平为首化以仁恵为先[一作本]故能允协人和缉熈神物朕以眇薄君临万邦夕惕朝干思遵古烈是以每下书蠲除徭役休息黎元庶俯懐百姓仰禀三方而中年以来变眚弥显天文错乱时气不应斯由人怨于下谴感皇天虽朕之不明亦羣后不能翼奬之所致也昔楚相修政洪灾旋弭郑卿励道氛祲自消皆股肱之良用康羣变而羣公卿士各懐道迷邦拱黙成败岂所望于台辅百司哉其各上封事极言无隠于是闭凤阳门惟元日乃开立二畤于灵昌津祠天及五郊李寿以建宁上庸汉固巴征梓潼五郡来降冬十一月虎初起河桥于灵昌津上采石为中济石无大小下輙流去工五百余万而桥经年不成虎如灵昌津亲阅作工遣散骑侍郎崔收沈璧于河明日所沉之璧流于渚上波荡上岸地震水涌楼台殿观莫不倾壊压死者百余人虎恚甚遂斩工匠罢作而还太子詹事孙珍问侍中崔约曰吾患目疾何方疗之约素狎珍戏之曰溺中则愈珍曰目何可溺约曰卿目睕睕正耐溺中珍恨之以白宣宣于兄弟中最胡状目深闻之大怒诛约父子珍遂有宠于宣颇预朝政公卿已下惮珍侧目
