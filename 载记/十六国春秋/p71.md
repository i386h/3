<!-- { "loadSidebar": true } -->
建兴十年春正月垂遣散骑常侍封则报聘于秦遂自平原狩于广川渤海长乐而归夏五月太祖侵逼附塞诸郡甲戌垂遣太子宝及辽西王农与赵王麟等率步骑八万自五原伐魏范阳王徳陈留王绍别将步骑一万八千为宝后继散骑常侍高湖切谏垂怒免其官爵六月癸丑太原元王楷卒秋七月魏张衮闻燕军将至言于太祖曰燕狃于滑台长子之捷竭国之资力以来有轻我之心宜羸形[一作师]以骄之乃可克也太祖从之悉徙部落畜产西渡河千余里以避之宝军至五原降魏别部三万余家收穄田百余万斛置黑城进师临河造船为济具太祖遣右司马许谦乞师于秦八月太祖治兵于河南九月进师临河筑台告津奋扬威武连旌沿河东西千有余里太子宝列兵将济暴风忽起漂其船数十艘泊南岸魏获其甲士三百余人皆释而遣之宝之发中山也垂已有疾既至五原魏使人邀中山之路伺其使者尽执之宝数月不闻垂起居太祖使所执使者诡为辞临河告之曰若父已死何不早归宝等闻之忧恐以为信然士卒骇动往往闻言皆欲为变魏使陈留公拓跋虔将骑五万屯于河东要山截谷百余里以絶其左东平公拓跋元仪将骑十万屯于河北以承其后略阳公拓跋元遵将骑七万塞其中山之路时秦姚兴遣杨佛暠将兵救魏至是亦至宝初至幽州所乘车轴无故自折术士靳安以为大凶固劝令还宝怒不从至是问安安言于宝曰天时不利咎征已集燕必大败速去可免宝愈大恐安退告人曰吾辈皆当死于他乡尸骸委于草野为乌鸟蝼蚁所食不复得归家矣燕魏相持积旬赵王麟将慕舆暠以垂为实死潜谋作乱奉麟为主事泄暠等皆死宝麟等内自猜疑冬十月辛未烧船夜遁时河冰未结宝以魏兵必不能渡不设斥候十一月己卯天暴风冰合魏引兵济河留辎重选精鋭二万余骑急追之宝军还次参合忽有大风黑气状若堤防或高或下自军后来临覆军上沙门支昙猛言于宝曰风气暴迅魏军将至之候宜遣兵御之宝以去魏军已逺笑而不纳昙猛固请不已麟怒曰以殿下神武师徒之盛足以威行沙漠索虏何敢逺来而昙猛妄言惊众当斩以狥昙猛泣曰苻氏以百万之师败于淮南正由恃众轻敌不信天道故也范阳王徳劝宝从昙猛言宝乃遣麟率众三万为后殿以御非常麟以昙猛言为虚纵骑游猎不肯设备俄而黄雾四塞日月晦明宝遣骑还伺魏兵骑行十余里即解鞍寝卧魏兵晨夜兼行乙酉暮至参合宝军在陂东营于蟠羊山南水上靳安言于宝曰今日西北风劲是追兵将至之应宜设警备兼行速去不然必危宝乃使人防后宝先不抚循军无节度将士莫为尽心不觉大军在近魏前驱斥候见燕军营还告其夜太祖部分诸将掩覆燕军诸将罗落为东西犄角之势约勒士卒衔枚束马口无声潜进丙戌昧爽魏兵齐进日出登山下临燕营燕军晨将东引顾见军至士卒大惊扰乱奔走魏纵兵击之燕军走赴氷人马相腾蹑有马者皆蹶倒氷上自相压死伤者万数魏略阳公拓跋遵以兵邀其前燕兵四五万人一时放仗敛手就禽其遗迸去者不过数千人而已太子宝等率数千骑奔免杀右仆射陈留悼王绍生禽鲁阳王倭奴桂林王道成[垂之弟子也]济阴公尹国北地王锺世子葵安定王世子羊儿以下等文武将吏数千人获宝宠妻及宫人兵甲辎重军粮资财以巨万计太祖简择俘众之有才能者代郡太守广川贾闰闰从弟骠骑长史昌黎太守彝太史郎辽东晁崇等留之其余欲悉给衣粮遣还以招怀中州之人中部大人[一作冠军将军]王建曰燕众强盛今倾国而来我幸而大捷不如悉杀之则其国空虚取之为易若获寇而纵之无乃不可乎太祖谓诸将曰若从建言吾恐后南人创乂絶其向化之心非吊民伐罪之义也诸将咸以建言为然建又固执乃悉坑之十二月宝耻参合之败屡言魏有可乘之机范阳王徳亦言于垂曰虏以参合之役有陵太子之心宜及陛下圣略摧其鋭志不然将为后患太史令曰太白夕没西方数日后见东方此为躁兵先举者亡垂不从乃以清河公会録留台事领幽州刺史代高阳王隆镇龙城以阳城王兰汗为北中郎将代长乐公盛镇蓟命隆盛悉引精兵还中山期以明年大举击魏
建兴十一年春正月高阳王隆引龙城之众入中山军容精整士气稍振垂遣征东将军平视发兵冀州二月视以博陵武邑长乐三郡兵反于鲁口其从子冀州刺史平喜谏不聴视弟海阳令平翰起兵辽西以应之垂遣镇东将军余嵩击视嵩败死之垂自将兵击视军至鲁口视弃众将妻子及喜等数十人走渡河垂引兵还翰率众趋龙城清河公会遣东阳公根等击翰破之翰走山南三月庚子垂留司徒范阳王徳守中山自率大众密发踰青岭经天门凿山开道出魏不意直指云中魏陈留公拓跋虔部落三万余家先镇平城垂次猎岭以辽西王农高阳王隆为前锋袭击之时燕兵新败皆畏魏强惟龙城兵勇鋭争先虔素不设备征兵未集闰月乙卯农等军至平城乃觉虔率麾下邀击败死遂抜平城收其部众三万余人太祖欲出走诸部闻虔死皆有二心垂至参合见往年战处积骸如山设吊祭之礼[水经注云设策吊之礼]死者父子兄弟遂皆号哭六军哀恸声振山谷垂惭愤呕血因而寝疾乘马舆而进顿平城西北三十里[水经注云四十里]宝等至云中闻垂疾皆引归垂在平城或有叛者奔告于魏曰垂病已亡舆尸在军魏又闻参合大哭以为信然乃进兵欲追之知平城已陷而退还馆阴山垂在平城积十日疾转笃踰山结营闻魏兵将至乃筑燕昌城以自固夏四月癸未垂至上谷之沮阳卒遗令曰方今祸难尚殷丧礼一从简易朝终夕殡事讫成服三日之后释服从政强冦伺隙秘勿发丧至京然后举哀行服宝等遵行之丙申至中山戊戌发丧垂以太元二十一年死时年七十一在位十三年伪谥成武皇帝庙号世祖墓曰宣平陵

卷四十六 后燕録四
慕容宝
慕容宝字道佑小字库勾垂之第四子也元玺元年生于信都少而轻果无志操好人佞已秦苻坚时为太子洗马万年令坚淮肥之役以宝为陵江将军及为太子砥砺自修敦崇儒学工谈论尤善属文曲事垂左右以求美誉故垂以为克保家业甚见宠爱朝士亦翕然称之
永康元年夏四月垂死壬寅宝匿丧而还遂以晋太元二十一年嗣即伪位尊段氏为太后大赦境内殊死已下改元永康五月辛亥以范阳王徳为都督冀兖青徐荆豫六州诸军事车骑大将军冀州牧镇邺辽西王农为都督并雍益梁秦凉六州诸军事并州牧镇晋阳又以太尉安定王厍傉官伟为太师扶余王余蔚为太傅左光禄大夫段崇为太保其余拜授各有差甲寅以赵王麟领尚书左仆射高阳王隆领尚书右仆射长乐公盛为司隶校尉宜都王凤为冀州刺史乙丑宝逼杀太后段氏六月癸酉魏太祖遣冠军将军王建等三军击广宁太守刘亢埿死之徙其部落于平城上谷太守开封公详弃郡走[详皝之曾孙也]丁亥遵垂遗命校阅戸口罢诸军营封荫之戸分属郡县定士族旧籍明其官仪而法峻政严上下离徳百姓思乱十室而九时平视收合余党保高唐宝遣高阳王隆将兵讨之东土之民素怀隆惠迎候者属路秋七月隆进军临河视弃高唐遁走遣建威将军进等济河追之斩视于济北平喜奔彭城辽西王农悉将部曲数万口之并州并州素乏储偫是岁旱霜民不能供其食又遣诸部护军分监诸胡由是民夷俱怨潜召魏军会魏中书侍郎上谷张恂劝取中原太祖善之八月庚寅太祖治兵于东郊己亥大举来伐亲勒六军步骑数十万南出马邑踰句注[一作泾]旌旗骆驿二千余里鼓行而前民屋皆震左将军雁门李栗将五万骑为前驱别遣将军封真等三军从东道出军都袭幽州围蓟乙亥宝立妃段氏为皇后策为皇太子盛会进爵为王九月章武王宙奉垂及成哀段后丧葬于龙城宣平陵宝诏宙悉徙高阳王隆参佐部曲家属还中山戊午魏兵进次阳曲乘西山临观晋阳命诸将引骑环城围胁大噪而去宝遣辽西王农及骠骑将军李晨逆战败绩奔还晋阳司马慕舆嵩闭门拒之农大惧弃城夜将妻子率骑数千东走行及潞川为魏中领将军长孙肥追军所及妻子军士一时尽没农被创独与三骑逃归中山太祖遂取并州初建台省置刺史太守尚书郎以下官悉用儒生为之士大夫诣军门者无少长皆引入存慰使人人尽言少有才用咸加擢叙宝在中山闻魏兵将至引羣臣议于东堂中山尹苻谟曰今魏军强盛千里转斗乘胜而来勇气百倍若逸之使骑入平原形势弥盛殆难为敌宜杜险以拒之中书令眭邃曰魏多骑兵徃来剽鋭马上赍粮不过旬日宜令郡县聚民千家为一堡深沟高垒清野以待之彼至无所掠资食无出不过六旬自然穷退尚书封懿曰今魏师数十万天下之勍敌也百姓虽欲营聚不足以自固是聚粮集兵以资强冦且揺动众心示之以弱不如阻闗拒战计之上也赵王麟曰魏今乘胜气鋭其锋不可当宜自完守设备待其敝而乘之可也于是修城积粟为持久之计命辽西王农出屯安喜军事动静悉以委麟己未魏遣辅国将军奚牧略地晋川[一作汾川]获宝丹阳王买徳及离石护军高秀和于平陶以张恂等为诸郡太守招抚离散劝课农桑冬十月太祖使冠军将军于栗磾宁朔将军公孙兰帅步骑二万潜自晋阳[一作太原]从韩信故道开井陉路己酉太祖自井陉趋中山李先奔降太祖以为征东左长史十一月庚子朔太祖进攻常山抜之执太守茍延自常山以东守宰或走或降诸郡县皆望风奔附惟中山邺信都三城固守不下魏别命征东大将军东平公拓跋仪将五万骑南攻邺冠军将军王建左将军李栗等攻信都下令军之所行不得伤民枣栗戊午太祖进兵中山见道路修理大悦赐栗磾名马己未引骑围之太祖谓诸将曰吾量宝不能出战必当凭城自守偷延日月急攻则伤士久守则费粮不如先平邺信都然后还取中山于计为便若移军逺去宝必散众求食民间如此则人心离阻攻之易克诸将称善高阳王隆守南郭帅众力战自旦至晡杀伤数千人魏兵乃退丁卯魏引兵而南章武王宙自龙城还闻有魏冦驰入蓟州与镇北将军阳城王兰[垂之从弟也]乘城固守魏别将石河头攻之不克退屯渔阳魏军于鲁口城博陵太守申永奔河南高阳太守崔宏奔海渚太祖素闻宏名遣骑追获以为黄门侍郎博陵令屈遵降魏以为中书令范阳王徳使南安王青等[青详之兄也]夜击魏军于邺下破之魏兵退屯新城青等请追击之别驾韩绰曰古人先计而后战魏军不可击者四悬军野客利在野战一也深入近畿顿兵死地二也前锋既败后陈方固三也彼众我寡四也官军不宜动者三自战其地一也动而不胜众心难固二也城隍未修敌来无备三也今魏无资粮不如深沟固垒以老之徳从之乃召青还十二月魏辽西公贺赖卢率骑二万会东平公仪攻邺别部大人没根有胆勇太祖恶之没根惧诛己丑将兵数十人来降宝以为镇东大将军封雁门公没根求还袭魏宝难与重兵给百余骑没根效其号令夜入魏营至中伏太祖乃觉狼狈惊走没根以所从人少不能坏其大众多得首虏而还
