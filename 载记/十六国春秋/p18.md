<!-- { "loadSidebar": true } -->
太兴元年春正月辽西公疾陆眷卒其子幼叔父截附真自立为单于夏四月乙酉西平地震如雷叚末杯杀截附真[纪事本末作涉复辰]立忽跋邻为单于叚匹磾自幽州攻末杯末杯率众迎击匹磾而败走之匹磾奔还幽州太尉刘琨子羣为末波所执末波厚礼之许以琨为幽州刺史共结盟而袭匹磾密遣使赍羣书请琨为内应为匹磾逻骑所得琨时屯故征北府小城不知也因来见匹磾匹磾以羣书示琨曰意亦不疑公是以白公尔琨曰与公同盟志奬王室仰凭威力庶雪国家之耻若儿书密达亦终不以一子之故负公而忘义也匹磾雅重琨初无害琨意将聴还屯中弟叔军好学有智谋为匹磾所信任谓匹磾曰吾胡夷尔所以能服晋人者畏吾众也今我骨肉构祸是其良图之日若有奉琨以起者吾族尽矣匹磾遂留琨被拘经月其所署代郡太守辟闾嵩与琨所署鴈门太守王据后将军韩据左长史杨桥等连谋密作攻具欲袭匹磾而韩据女为匹磾儿妾闻其谋而告之匹磾于是执王据辟闾嵩及其徒党悉诛之会王敦密使匹磾杀琨匹磾又惧众反已遂称有诏收琨琨闻敦使至谓其子曰处仲使来而不告我是杀我也死生有命但恨雠耻不雪无以下见二亲尔因欷歔不能自胜匹磾称诏遂缢杀之并杀其子侄四人琨将佐相继降勒末杯遣弟骑督击匹磾于幽州匹磾率其部众数千将奔邵续勒将石越要之于盐山大败之匹磾退保幽州越中流矢死勒为之屏乐三月赠越平南将军曹嶷据有青州五月叛汉归晋又以建康悬逺势援不接惧勒袭之复遣使通和于勒勒授嶷东州大将军青州牧封琅邪公秋七月刘聪疾甚驿召勒为大将军録尚书事受遗诏辅政勒固辞乃止寻又遣使持节署勒大将军持节钺都督侍中校尉幽冀二州牧公如故増封十郡勒辞不受八月刘聪死子粲嗣位治兵于上林将谋讨勒大将军靳准杀粲于平阳勒命张敬率骑五千为前锋讨凖勒统精鋭五万继之进据襄陵北原羌羯降者四万余落凖数挑战勒坚壁以挫之是时冀徐青三州大蝗冬十月刘曜自长安屯于蒲阪复僭伪号署勒大司马大将军加九锡増封十郡并前十三郡进爵赵公勒召幽冀之众十余万人造攻车飞梯进攻凖于平阳小城晋遣骑万五千曳柴扬尘曀于山谷寻汾州向平阳内外击之勒师败绩俄而平阳大户周置等帅杂户五[一作六]千降勒巴帅及诸羌羯降者十余万落勒皆徙之于所部郡县十一月斩凖使侍中卜泰送乗舆服御请和于勒勒与刘曜竞有招懐之计乃囚泰送曜使知城内无归曜之意以挫其军势曜潜与泰结盟使还平阳宣慰诸屠各勒疑泰与曜有谋欲斩泰以速降之诸将皆曰今斩卜泰凖必不复降就令泰宣汉要盟于城中使相率诛靳凖凖必惧而速降矣勒初未许乆之乃从诸将议遣之十二月泰入平阳与凖左右车骑将军乔泰马忠王腾卫将军靳康等起兵杀凖推尚书令靳明为主因遣卜泰及卜玄奉传国六玺降曜勒大怒遣令史羊升使平阳责明杀凖之状明怒斩升勒怒甚进军攻明明出战勒击败之枕尸二里明筑城门坚守不复出战是年晋彭城内史周抚杀沛国内史周黙帅众降勒勒檄虎率幽冀州兵会攻平阳靳明屡败遣使求救于汉刘曜遣征东将军刘畅征北将军刘雅镇北将军刘策救之勒命舍师于蒲上明率平阳士女万五千人奔汉勒焚平阳宫室使裴宪石会修复永光宣光二陵收汉主粲已下百余口葬之置戍而归徙浑仪乐器于襄国时刘曜西奔粟邑平阳已东地尽为勒有勒于离石县荒废处置永石郡又别置武乡郡

卷十三 后赵録三
石勒下
赵王元年春二月勒遣左长史王修主簿刘茂献捷于汉刘曜遣兼司徒郭汜等持节署勒太宰领大将军进爵赵王増封七郡并前二十三郡加殊礼出入警跸冕十有二旒乗金根车驾六马如魏武辅汉故事夫人为王后世子为王太子拜王修及刘茂皆为将军封列侯修舍人曹平乐从修至粟邑因留仕汉言于曜曰大司马遣修等来外表至虔内觇大驾强弱俟其复命将袭乗舆时汉兵寔残弊惧修宣之大怒乃追汜等还斩修于粟邑停太宰之授三月勒还至襄国刘茂逃归言修死状勒大怒诛曹平乐三族赠修太常又知追停太宰赵王之授怒甚下令曰孤兄弟之奉刘氏[一作家]于人臣之道过矣彼之基业皆孤所为若微孤兄弟岂得南面称朕哉今既得志便欲相图天不助恶使假手靳凖孤惟事君之体当资舜事瞽瞍之义故复推崇今主修好如初何图长恶不悛杀奉诚之使帝王之起复何常耶赵王赵帝孤自取之名号大小岂尔所节乎于是置太医尚方御府诸令命参军鼌赞成正阳门俄而门崩勒大怒斩赞既怒刑仓卒寻亦悔之赐以棺服赠大鸿胪夏四月晋太山太守徐龛自称交州刺史冦掠济岱叛降于勒龙骧将军陈川以浚仪降勒晋北平将军祖逖攻川于蓬闗勒遣虎将兵五万救川战于浚仪逖兵败绩退屯梁国勒又遣桃豹将兵至蓬闗逖退屯淮南虎使扬武将军左伏肃攻之徙川部众五千户于广宗留豹守川故城勒増置宣文宣敎崇儒崇训十余小学于襄国四门简将佐豪右子弟百余人以教之且备击柝之卫置挈壶署铸丰货钱河西鲜卑日六延叛勒虎讨之败延于朔方斩首二万级俘虏三万余人获牛马十余万孔苌攻幽州诸郡悉取之时叚匹磾部众饥散欲移保上谷魏平文帝[代王讳郁律]勒兵将击之匹磾弃妻子奔乐陵依邵续曹嶷遣使来聘献其方物请以河为断勒许之秋九月平北将军祖逖使督护陈超袭勒将桃豹超败没于陈冬十月征虏将军虎与左长史张敬右长史张宾左司马张屈六右司马程遐及诸将佐百余人劝勒称尊号勒下书曰孤猥以寡徳忝荷崇宠夙夜战惶如临深薄岂可假尊窃号取讥四方昔周文以三分之重犹服事殷朝小白居一匡之盛而尊崇周室况国家道隆殷周孤徳卑二伯哉其亟止斯议勿复纷纭自今敢言刑兹无赦乃止勒又下书曰今大乱之后律令烦滋其采集律令之要为施行条制于是命法曹令史贯志造辛亥制度五千文施行十余年乃用律令十一月勒文武将佐等一百二十九人复上疏曰臣等闻有非常之度必有非常之功有非常之功必有非常之事是以三代陵迟五伯迭兴静难济时续侔睿古伏惟殿下天縦圣哲诞应符运鞭挞宇宙弼成皇业普天率土莫不来苏嘉瑞征祥日月相继物望去刘氏威懐于明公者十分而九矣今山川夷静星辰不孛夏海重译天人系仰诚应升御中坛即皇帝位使攀附之徒蒙尺寸之润请称大将军大单于领冀州牧赵王依汉昭烈在蜀魏王在邺故事以河内魏郡汲郡顿丘平原清河巨鹿常山中山长乐乐平十一郡并前赵国广平阳平章武渤海河间上党定襄范阳渔阳武邑燕国乐陵十三郡合二十四郡户二十九万为赵国封内依旧改为内史凖禹贡复冀州之境南至盟津西达龙门东至于河北至于塞垣以大单于镇抚百蛮罢并朔司三州通置部司以监之伏愿钦若昊天垂副羣望也勒西向而让者五南向而让者四百僚皆叩头固请勒乃许之戊寅僭即赵王位大赦境内殊死已下均百姓田租之半赐孝弟力田死义之孤帛各有差孤老鳏寡谷人二石大酺七日依春秋列国汉初侯王每世称元改称赵王元年时晋太兴二年也始建社稷立宗庙营东西公署従事中郎裴宪参军傅畅杜嘏并领经学祭酒理曹参军上党续咸及庾景为律学祭酒任播崔浚为史学祭酒中垒将军支雄游击将军王阳并领门臣祭酒専明胡人辞讼以张离张良刘羣刘谟等为门生主书司典胡人出内重其法禁不得陵侮衣冠华族号胡为国人遣使循行州郡劝课农桑朝会始用天子礼乐飨其羣下衣冠仪物从容可观矣加张宾大执法専总朝政位冠僚首署虎为单于元辅都督禁卫诸军事寻加骠骑将军侍中开府赐爵中山公自余羣臣授位进爵各有差署前将军李寒领司兵勲敎国子击刺战射之法命记室佐明楷程机撰上党国记大中大夫傅彪贾满江轨撰大将军起居注参军石泰石同石谦孔隆撰大单于志羣臣议请论功勒下令曰自孤起军十六年于兹矣文武将士従孤征伐者莫不蒙犯矢石备尝艰苦其在葛陂之役厥功尤着宜为赏之所先若身见存爵封轻重随功位为差死事之孤赏加一等庶足以慰答存亡申孤之心也勒遣使乞和于魏请为兄弟平文帝[讳郁律]斩其使以絶之是年涂中有大石二丈许自立勒命断之有鱼羊之文于是字玄羊先是太康中有山石似蹲狗之状行者过辄咬之
