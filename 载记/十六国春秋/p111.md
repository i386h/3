<!-- { "loadSidebar": true } -->
玉衡四年春正月雄以凤为征北将军梁州刺史任回为镇南将军南夷校尉宁州刺史恭为征东将军南蛮校尉荆州刺史雄虚已好贤随才授任皆得其用益州遂定太傅骧养民于内凤等招懐于外刑政寛和[一作简]狱无滞囚兴学校置史官其赋民男丁岁糓三斛女丁半之疾病又半之户调绢不过数丈绵数两事少役稀民多富实时天下大乱而蜀独无事年糓屡熟乃至闾门不闭路不拾遗天水陈安举陇右来降武都氐王杨茂搜奉贡称臣杜弢自湘州遣使求援凉州刺史张骏遣使交好晋平夷太守朱提雷照杀南广太守孟桓帅二郡三千余家叛降汉嘉夷王冲遣子为质顷之与建宁爨亮偕来归附巴郡尝告急云有晋兵雄曰吾尝忧石勒跋扈琅邪微弱恐为侵逼以为耿耿不图今日乃能举兵使人欣然雄意在招懐逺方国用不足诸将每进金银得官者朝无威仪爵位滥溢吏无禄秩取给于民军无部伍号令不肃初仆射杨褒每切谏之雄不能改
玉衡五年春正月立妻任氏为皇后
玉衡六年雄复于阳阙更置垫江县亦属巴郡
玉衡七年
玉衡八年夏四月范长生卒以其子侍中贲为丞相冬十二月雄梁州刺史凤在北屡立战功雄兄荡子稚在晋寿害其功大同以巴西叛太傅骧讨之久住梓潼不敢进兵雄自至涪城督骧讨凤斩之以寿为前将军都督巴西诸军梁州刺史镇巴西
玉衡九年冬十月雄使征东大将军恭及将军罗演寇巴东
玉衡十年春晋江阳太守庐州侯馥招降夷獠修缮舟舰为进取之计预白宁州刺史王逊请军移牂牁太守谢恕俱出涪陵不能自前征东大将军恭帅众攻馥众寡不敌为恭所破获生虏馥送雄雄下廷尉责之馥曰事君有死无二其次破家与国今纵不死又无益国灰没其分守心而已无他顾望雄必欲臣之使馥同郡人张迎晓谕之馥怒骂迎曰吾等国亡不能存大难不能死低眉海内何面目相见也且王宁州治乱才也以吾有桑梓之耻故逺上尚书遣吾讨贼受命之日实忘寝食但裁船未办请军未至牵揣不及为他所先当灭身陨碎以谢不及冀上不负日月下不愧王侯吾岂茍生如卿儿女之人乎迎还白雄雄义而赦之时雄众寇所获犍为太守建宁魏纪汉国太守梓潼文琰巴郡太守巴西黄龛永昌谢俊牂牁文猛皆区区稽颡无如馥者数年卒
玉衡十一年氐王杨难敌及弟坚头为刘曜所破奔葭萌遣子入质
玉衡十二年春二月陇西贼帅陈安复来归附夏五月雄将张龙寇巴东建平太守栁纯击走之
玉衡十三年春正月时晋太宁元年也雄遣太傅骧与镇南将军任回冦台登将军司马玟死之又分兵冦朱提越嶲二郡越嶲太守西夷校尉李钊汉嘉太守王载皆以郡叛降于骧夏五月骧等进军由小会攻南夷校尉宁州刺史王逊逊使将军姚岳[一作崇下同]爨琛等悉众拒之战于螗螂[一作堂狼]骧军不利又遇霖雨引还岳追至泸水士众争济溺水死者千有余人岳以道逺不敢渡水而还逊以岳不穷追也大怒囚羣帅执岳鞭之恚忿益甚髪上冲冠冠为之裂夜中而卒秋七月初氐王杨难敌奔葭萌赵主刘曜遣镇西将军刘厚追击之难敌送任请降于雄雄安北将军稚荡之第二子也时守葭萌受其赂贿不送难敌于成都及赵兵退稚即遣还武都难敌遂据险不服稚自悔失计连白雄请讨雄许之羣臣多谏雄不从遣稚兄侍中中领军琀统稚攻难敌由白水道遣征东将军寿与稚弟玝由阴平入二道讨难敌难敌等先拒寿玝寿玝不得进而琀稚长驱至下辨大为难敌所破琀稚皆死死者数千人雄深自悔责以谢百姓
玉衡十四年春正月雄后任氏无子将立荡子班为太子雄有妾子十余人羣臣咸欲立雄所生雄曰起兵之初举手扞头本不希帝王之业值天下丧乱晋氏播荡羣情义举志济涂炭而诸君遂见推逼处王公之上本之基业功由先帝吾兄适统丕祚所归恢懿明叡殆天所命大事垂成薨于戎阵朕常悼之且班姿性仁孝好学夙成必能负荷大任孙仲谋割有江东伯符兆基子止侯爵国志耻之宣公舍子立弟君子以为知人吾欲弥缝国志之耻以继宣公之美太傅骧与司徒王达谏曰先王树冢适者所以明定分而防簒逆诚不可不慎也吴子舍其子而立其弟所以有专诸之祸宋襄不立与夷而立穆公卒有宋督之变犹子之言岂若子也深愿陛下思之雄不从竟立班为太子使任后母之骧退而流涕曰乱自此始矣冬十二月张骏遣参军傅颕治中张淳修好于雄乃遗雄书劝去尊号称藩于晋雄引见复书曰吾过为士大夫所推然本无心于帝王也贵州将令行河沙常所希冀进思为晋室元功之臣退思共为守藩之将扫除氛埃以康帝宇而晋室凌迟德声不振引领东望有年月矣会获来贶情在闇室有何已已知欲逺遵楚汉尊崇义帝春秋之义于斯莫大颕等还凉复命骏重其言使聘相继建宁爨亮益州太守李逷梁州太守董慬以兴古叛降于雄
玉衡十五年
玉衡十六年秋九月雄将张龙寇涪陵执太守赵俊[晋帝纪作谢俊]
玉衡十七年春正月越嶲斯叟反宁州秀才龎遗起义兵应之攻围镇南将军任回及太守李谦等雄遣征南将军罗恒费黑救之宁州刺史尹奉遣禆将姚岳朱提太守杨术援遗战于台登岳等败绩术力战死夏四月斯叟破秋九月谦移郡民于蜀冬十月雄将张龙复寇涪陵涪陵太守巴西赵弼为龙所擒
玉衡十八年
玉衡十九年春雄以中原丧乱频遣使朝贡欲与穆帝分天下先是张骏领秦梁遣傅颕来假道通表京师雄弗许至是年又遣治中从事张淳奉贡称藩托以假道雄大悦谓淳曰贵主英名葢世土险兵强何不称帝自娱一方淳曰寡君以乃祖乃父世济忠良未能雪天下之深耻解苍生之倒悬日昃忘食枕戈待旦以琅邪中兴江东故万里翼戴将成桓文之事何自娱之有邪雄有惭色曰我乃祖乃父本亦晋臣遭天下大乱与六郡流民避难此地为众所推遂有今日琅邪若能中兴大晋于中夏者亦当率众附之耳乃厚礼而遣之淳遂通表京师
玉衡二十年秋太傅骧死追赠相国谥曰汉献王其子寿以丧还雄拜玝征北将军梁州牧代寿又以太子班行抚军将军修晋寿军屯寻拜寿为都督中外诸军事大将军领中护军西夷校尉录尚书总统如骧故事冬十月寿督征南将军费黑征东将军任邵攻陷巴郡太守杨谦退保建平寿别遣费黑冦建平建平监军毌丘奥退屯宜阳[一作宜都]
玉衡二十一年春正月寿引还遣任邵屯巴东雄以子越为车骑将军屯广汉秋七月寿攻阴平武都氐王杨难敌降之冬十月城涪县
玉衡二十二年秋七月丙寅雄遣大将军寿冦宁州以征东将军费黑为司马与任攀等为前锋由广汉入又遣镇南将军任回子调由越嶲征木落以分宁州之援冬十月寿黑至朱提朱提太守犍为董炳婴城自守宁州刺史尹奉遣建宁太守霍彪大姓爨琛等引兵助之时寿已围城欲逆拒彪黑曰料城中食少彪等虽至赍粮不多宜纵彪入城共消其糓犹嫌其少何为拒之寿以为然引兵而退彪等入城攻久不下寿欲急攻之黑曰南中险阻反乱难服当以日月制之待其智勇俱困然后取之溷牢之物何足汲汲也寿不从攻之果不克乃悉以军事委黑自引而还
玉衡二十三年春正月雄复遣大将军寿等攻朱提朱提太守董炳及建宁太守霍彪皆诣军门降威振南中[一作十三郡]三月宁州刺史尹奉举州来降迁奉于蜀遂有南中之地雄于是大赦境内殊死已下以寿领宁州刺史复置南广郡以兴古太守朱提李播为太守秋七月建宁牂牁二郡谋叛寿复击取之使班讨平宁州夷以班为抚军将军
玉衡二十四年春正月雄分宁州置交州以霍彪为宁州刺史爨琛为交州刺史封寿为建宁王三月寿还夏五月雄寝疾生疡于头召大将军建宁王寿受遗诏辅政六月丁卯雄卒时晋成帝咸和八年也雄年六十一在位三十年伪谥武帝庙号太宗冬十二月丙寅塟安都陵太子班嗣

卷七十八 蜀录三
李班
李班字世文荡第四子也少而聪慧见养于雄初署平南将军年十六立为太子谦虚博纳敬爱儒贤自何点李钊班皆师事之又引名士王嘏及陇西董融天水文夔等以为宾友每观书传谓融等曰吾每观周景王太子晋魏太子丕吴太子登文章识鉴超然卓絶未尝不有惭色
何古贤之高朗后人之莫逮也为性泛爱动修轨度失在轻躁雅好田猎时诸李子弟皆尚奢靡而班常戒厉之每朝有大议雄輙令豫之班以古者垦田均平贫富获所今贵者广占荒田贫者种殖无地富者以已所余而卖之此岂王者大均之义乎雄深纳之雄少数攻战多被伤痍至是寝疾旧痕皆脓溃雄子越等皆恶而逺之独班昼夜侍侧不脱衣冠亲为吮脓殊无难色每甞药流涕其诚孝如此雄死遂嗣伪位以建宁王寿录尚书事辅政政事皆委于寿及司徒何点尚书令王瓌等班居中行丧礼一无所预秋九月雄子车骑将军越镇江阳奔丧至成都以班非雄所生意甚不平与弟安东将军期宻谋作乱班弟玝劝班遣越还江阳以期为梁州刺史镇葭萌班以未塟不忍即遣推诚居厚无所疑间[一云心无纎介]遣玝出屯于涪时有白气二道带天太史令韩豹奏曰宫中有阴谋兵气戒在亲戚深宜慎之班不悟冬十月癸亥越期因班夜哭弑之于殡宫并杀班仲兄领军将军都矫太后任氏令罪状班而废之时年四十七在位一年众欲立越越奉期而立之期既即位谥班曰戾太子及寿立追谥曰哀皇帝子幽颙为期所杀
李期
李期字世运雄第四子也其母冉氏贱雄妻任氏养以为子少聪慧攻学问容貌都雅弱冠能属文轻财好施虚心接引又多才蓺蚤有名誉初为建威将军雄令诸子及宗室子弟各以恩信募合部众多者纔得数百人而期独得千余人迁安东将军凡所表荐多纳用之故长吏列署颇出其门越既杀班乃让位于期遂以十月甲子僣即皇帝位进寿梁州刺史大都督东羌校尉中护军徙封汉王以兄越为相国封建宁王加大司马大将军与寿并录尚书事以仲兄霸为镇南中领军弟保为镇西北夷校尉汶山太守从兄始为征东代越镇江阳皆进大将军丙寅塟雄于安都陵征东始欲与寿共攻期寿不敢发始怒反譛寿于期请杀之期欲藉寿讨玝故不许乃遣寿将兵向涪寿先遣使告玝说以去就利害开其去路玝遂弃城与其将焦会罗凯等并奔降晋期即拜寿为梁州刺史屯涪城
玉恒元年春正月立妻阎氏为皇后大赦境内殊死已下改元玉恒以卫将军尹奉为右丞相骠骑将军尚书令王瓌为司徒司隶校尉景骞为尚书令征南将军费黑为司隶班舅罗演为仆射秋九月班舅罗演与汉王相天水上官澹等谋杀期立班子幽事觉期杀演澹及班母罗氏琀子礹稚妻昝氏期自以谋大事既果轻诸旧臣外则信任尚书令景骞尚书姚华田褒内则信任中常侍许涪等庆赏刑威希复闗之卿相皆决于数人而已褒无他才蓺雄时常劝立期故宠待甚厚由是纪纲法度荡然隳紊雄业衰矣
玉恒二年冬十月期以从子尚书仆射武陵公戴有隽才忌之诬以谋反下狱赐死十一月晋遣建威将军司马勲安集汉中期遣汉王寿攻之城陷遂置守宰戍南郑而还雄子镇南大将军霸镇北大将军保不病而死皆云期鸩杀之于是大臣危惧人不自安而期志益广忽慢公卿政刑失措是年天雨大鱼于宫中其色黄又宫中豕犬交木冬华连年灾火雨血地震生毛鹧鸪集于城下
