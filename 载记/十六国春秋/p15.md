<!-- { "loadSidebar": true } -->
永嘉五年春正月勒谋据江汉右长史张宾以为不可劝勒北还勒弗从以宾为参军都尉领记室位次司马専居中总事懐帝虑勒南冦使王导率众讨勒勒军粮不继死疫太半纳张宾之策乃焚辎重裹粮卷甲渡沔癸酉转冦江夏江夏太守杨岠[一作岷]弃郡奔武昌勒因进攻夏口晋明威将军朱伺铁面自卫以弩的射勒大帅数人皆被杀军士并以磊石弓箭如雨所向摧破勒众抛船上岸于水边作陈逐水上下以邀伺军伺身被数十箭气色不变诸将寻至勒兵崩退皆弃船投水死者百数勒还长沙伺追至蒲圻不及而返二月勒北冦新蔡杀新蔡王确于南顿朗陵公何袭广陵公陈轸上党太守羊综广平太守邵肇等率众降勒进陷许昌杀平东将军王康又攻汝南汝南王佑奔建康夏四月戊子太傅东海王越率洛阳之众二十余万讨勒越薨于军军人推太尉王衍为主率众东下勒轻骑追之及于东郡苦县宁平城衍遣将军钱端出兵拒勒为勒所败端死衍军大溃于是数十万众勒分骑围而射之相践如山王公士庶死者十余万无一人得免者遂执衍及襄阳王范任城王济武陵王澹澹子散骑常侍哀王喆西河王喜新野王劭梁懐王禧[一无懐字]齐王超吏部尚书刘望廷尉诸葛铨尚书郑豫豫州刺史刘乔太傅长史庾凯等坐之幕下问以晋故衍具陈祸败之由云计不在已且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情耶破壊天下非君而谁命左右扶出众人畏死多自陈说独襄阳王范神色俨然意气自若顾呵之曰今日之事何复纷纭勒甚竒之谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃于是引诸王公卿士于外夜使人排墙填杀之剖越柩焚其尸曰此人乱天下吾为天下报之故焚其骨以告天地王弥弟璋焚其余众并食之左卫将军何伦右卫将军李恽闻越之死秘不发丧奉越妃裴氏及世子毗出自洛阳从者倾城所经暴掠勒逆毗于洧仓军复大溃执毗及宗室四十八王并公卿士皆斩之何伦奔下邳李恽杀妻子奔广宗裴妃为人所掠卖于吴氏乆之渡江六月癸未勒率精骑三万入自成皋闗会刘曜王弥同冦洛阳晋师屡败死者甚众洛阳遂空勒引兵还时有田六出者愍懐太子妃王氏进贤侍儿也勒掠进贤渡孟津欲妻之进贤骂曰我皇太子妇司徒公女义不为逆胡所辱胡羌小子敢干我乎言毕投河六出曰大既有之小亦宜然复投河中刘聪署勒征东大将军幽州牧并州刺史勒固辞不受秋七月平阳李洪聚众数千垒于舞阳茍晞假洪雍州刺史勒进冦谷阳杀冠军将军王滋九月勒攻王赞于阳夏擒之以为从事中郎癸亥袭破阳夏至于蒙县执大将军茍晞及豫章王端锁晞颈以为左司马河东太守邓攸时亦被擒勒宿忌诸官长二千石闻攸在营驰召将杀之攸至门门干乃攸为郎时干识攸攸求纸笔作辞干候勒和悦致之勒重其辞乃命勿杀长史张宾先与攸比舍重攸名操因称攸于勒勒召至幕下与语悦之以为参军给车马勒每东征西伐置攸车营中勒夜禁火犯之者死攸与胡邻毂胡夜失火烧车吏按问胡乃诬攸攸度不可与争遂对以弟妇散发温酒为辞勒赦之既而胡人深感自缚诣勒以明攸而阴遗攸马驴诸胡莫不叹息宗敬之及勒过泗水乃斫壊车以牛马负妻子而逃勒与王弥外相亲而内相忌弥纳刘暾之说将先诛勒东王青州乃为书使暾征其将曹嶷于齐且邀勒共向青州暾至东阿为勒游骑所获得弥所与嶷书潜杀暾而弥不知会弥将髙梁徐邈辄引所部兵去弥兵渐弱及闻勒获晞弥心恶之伪卑辞使贺勒曰公获茍晞而赦之何其神也使晞为公左弥为公右天下不足定也勒谓张宾曰王弥位重而言卑恐其遂成前狗意也宾曰观王公有青州之心桑梓本邦固人情之所乐明公独无并州之思乎王公迟回未发者惧明公踵其后已有规明公之志但未获便尔今不图之恐曹嶷复至共为羽翼后虽悔之其何所及邈等既去军势稍弱观其控御之懐犹盛可诱而灭之也勒从之时勒与乞活陈午相攻于蓬闗弥亦与刘瑞相持甚急弥请救于勒勒未之许张宾进曰明公常恐不得王公之便今天以王公授我矣陈午小竖何能为冦王公人杰将为我害当早除之勒因回军击瑞斩之弥大悦谓勒深心推奉不复相疑勒引师攻陈午于鲁口[一作肥泽]午司马上党李头说勒曰公天生神武当平定四海四海士庶皆仰属明公望济于涂炭有与公争天下者公不早图之而返攻我曹流人我曹乡党终当奉戴何遽见逼乎勒心然之诘朝引退乃问计于张宾宾曰英雄不并立宜早除之冬十月勒诡请王弥燕于已营弥将行长史张嵩谏曰石公卑甚言甘不可信也愿公勿往自可保固恐有専诸孙峻之祸及尔弥曰石勒一竖子尔何能为也不聴遂入酒酣勒手斩弥而并其众启聪称弥叛逆之状聪大怒遣使让勒専害公辅有无君之心然犹加勒镇东大将军督并幽二州诸军事领并州刺史持节征讨都督校尉开府幽州牧公如故时将军郭黒畧获天竺沙门佛图澄以其有道术甚尊重之畧毎从征伐豫克胜负勒疑而问曰孤不觉卿有出众智谋而毎知军行吉凶何也畧曰将军天挺神武幽灵所助有一沙门智术非常云将军当畧有区夏已应为师臣前后所白皆其言也勒喜曰天赐吾也遂召见之问曰佛道有何灵验澄知勒不逹深理正可以道术为征言曰至道虽逺亦可以近事为证即取钵盛水烧香呪之须臾钵中生青莲花光彩曜日勒遂信服澄因进曰夫王者徳化洽于宇内则四灵表瑞政敝道消则彗孛见于上恒象着见休咎随行斯乃古今之常征天人之明诫也勒于是敬信甚笃茍晞王赞潜谋叛勒勒遂攻阳夏灭王赞驰袭蒙城执茍晞及弟纯月余杀之以将军左伏肃为前锋都尉十一月勒引兵攻掠豫州诸郡临江而还屯于葛陂降诸夷楚署将军二千石以下税其义谷以供军士初勒被鬻平原与母王氏相失刘琨得之至是遣长史张儒并其従子虎送之于勒因遗勒书曰将军诞禀雄姿勇畧自然大呼于纷扰之中奋臂于骇乱之际发迹河朔席卷兖豫饮马江淮折冲汉沔自古名将未足为谕所以攻城而不有其民畧地而不有其土聚徒百万而莫为己用翕尔云合忽复星散周流天下而无容足之地百战百胜而无尺寸之功将军岂知其然乎存亡决在得主成败要在所附得主则为义兵附逆则为贼众义兵虽败而功业必成贼众虽克而终必殄灭者也昔赤眉盛于东海黄巾连带三州张昌李辰僭逆荆豫或拥众百万横逸宇宙所以一旦败亡正以兵出无名聚而为乱刘聪父子戎狄凡才乗衅肆毒冦虐人神杀父害弟偷窃位号自古及今岂有聪比而可以正天下者乎见将军明鉴灼然所宜悬了者也况附聪之弊渐以彰着资财不为己用名位不可得守有若晨霜秋露雰雾之气虽朝凝而夕消暂见而寻没也今将军附贼而望为民主不亦难乎将军以天挺之资[一作质]威振宇内择有徳而推崇随时望而归之勲义堂堂长享遐贵背聪则祸除向主则福至采纳往诲翻然改图天下不足定蚁冦不足扫成败之数有似呼吸吹之则寒嘘之则温今相授侍中持节车骑大将军领护匈奴中郎将襄城郡公总内外之任兼华戎之号显封大郡以表殊能将军其受之副逺近之望自古以来诚无戎人而为帝王者至于名臣建功业者则有之矣今之迟想盖以天下大乱当须雄才遥闻将军攻城野战合于神机虽不视兵书闇与孙吴同契所谓生而知之者上学而知之者次但得精骑五千以将军之才何向不摧至心实事皆张儒口陈[一作所具]勒得书报琨曰事功殊途非腐儒所闻君当效[一作逞]节本朝吾自夷难为效遗琨名马珍宝厚礼其使谢而絶之是年勒复置雍州
