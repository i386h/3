<!-- { "loadSidebar": true } -->
光寿元年春正月儁征幽州刺史乙逸为左光禄大夫时晋升平元年也二月癸丑复立次子中山王暐为太子大赦境内殊死已下改元光寿夏五月戊寅儁遣抚军将军垂中军将军虔与护军将军平熙等率歩骑八万讨丁零敕勒于塞北大破之俘斩十余万级获马十三万疋牛羊亿余万是月遣使奉纳礼币于魏六月儁杀段龛坑其徒三千余人匈奴单于贺赖头率部落三万五千口来降儁拜为宁西将军云中郡公处之代郡平舒城冬十月晋太山太守诸葛攸来攻东郡入武阳儁遣大司马恪统司空阳骛及乐安王臧率兵拒之晋师败绩攸走还太山北中郎将谢万时据梁宋惧而遁走恪遂进兵渡河略地河南汝颍谯沛皆陷分置守宰而还进据上党冠军将军河内太守冯鸯以众叛归于儁尽陷河北之地冬十一月癸酉自蓟徙都于邺十二月乙巳儁入邺宫大赦境内殊死已下缮修宫殿复作铜雀台廷尉常炜上言大燕虽革命创制至于朝廷铨谟亦多因循魏晋惟祖父不殓葬者独不听官身清朝斯诚王教之首不刋之式然礼贵适时世或损益是以高祖制三章之法秦人安之自顷中州丧乱遭兵积年或遇倾城之败覆军之祸坑师沈卒往往而然孤孙茕子十室而九兼三方岳峙父子异邦存亡吉凶杳成天外或便假一时或依嬴博之制孝子糜身无补顺孙心丧靡及虽招魂虚葬以申[一作叙]罔极之情又礼无招葬之文令不此载若斯之流抱琳琅而无申怀英才而不齿诚可痛也恐非明扬侧陋务尽时珍之道吴起二陈之俦终将无所展其才干汉祖何由免于平城之围郅支之首何以悬于汉阙谨按戊辰诏书荡清瑕秽与天下更始以明惟新之庆五六年间寻相违伐则天之体臣窃未安儁曰炜宿德硕儒练明刑法览其所陈良足录也今六合未宁丧乱未巳又正当搜奇拔异之秋未可才行兼举且除此条听大同[一作众]更议使昌黎辽东二郡营起廆庙范阳燕郡构皝庙以护军平熙领将作大匠监造二庙秦苻坚平州刺史刘特率户五千来降河间李黑聚众千余攻略州郡杀枣强令卫颜儁长乐太守傅颜讨斩之以吴王垂为东夷校尉平州刺史镇辽东初廆有骏马曰赭白有奇相逸力石虎来攻棘城皝将出避难欲乗之马悲鸣踶啮人莫能近皝曰此马见异先朝孤常仗之济难今不欲出者盖先君之旨也乃止虎寻奔退皝益奇之至是年四十九岁矣而骏逸不亏儁比之鲍氏骢命铸铜以图其像亲为铭赞镌勒其旁置之蓟城东掖门是岁像成而马死
光寿二年春初河内太守上党冯鸯自称太守附于张平平屡言之儁以平故乃赦其罪署为京兆太守既而与吕护阴通建康时平跨有新兴雁门西河太原上党上郡之地垒壁三百余所胡晋十余万户拜置征镇为燕鼎峙之势儁遣司徒上庸王评讨鸯不克三月甲戌复遣领军将军慕舆根将兵助评攻鸯根欲急攻之评曰鸯壁坚不如且缓之根曰不然公至城下经月未尝交锋贼谓国家力止于此遂相固结冀幸万一根兵初至形势方振贼众骇惧恐有离心计虑未定从而攻之无不克者遂急攻之鸯与其党果相猜忌鸯奔野王依吕护尽降其党三月儁常山寺王母祠前大树自拔乃于根下得璧七十珪七十三光色精奇有异常玉儁以为岳神之命遣尚书郎叚勤用太牢祀之每祀有一虎往来祠侧性颇驯狎而不害于物是月攻陷冀州诸郡夏五月辽西获黒兎秋九月张平与故赵将李歴高昌等初因冉闵之亡并率其所部称藩于儁遣子入侍既而投欵建康结援苻坚并受爵位羁縻自固虽贡使不絶而诚节未尽儁遣上庸王评讨张平于并州司空阳骛讨髙昌于东燕乐安王臧攻李歴于濮阳骛攻昌别将于黎阳拔之歴奔荥阳昌奔东陵[载纪作邵陵]其众皆降并州壁垒降者百余所署尚书右仆射悦绾为安西将军领护匃奴中郎将并州刺史以抚之平所署征西将军诸葛骧镇北将军苏象宁东将军乔庶镇南将军石贤等率垒壁百三十六[一作八]来降儁皆复其官爵平率众三千奔平阳遣使乞降冬十月儁杀尚书郎鲜卑段勤以其阴贰于晋也其弟思遂奔于晋晋太山太守诸葛攸复率众攻东郡儁遣大司马恪等拒之各引而还儁复图入寇兼欲经略闗西十二月令州郡校阅见丁精核[一作覆]隐漏率户留一丁余悉发为兵欲使步卒满一百五十万期来春大集将进临洛阳为三方节度武邑刘贵上书极陈百姓凋弊发兵非法恐人不堪命必致土崩之变并陈时政不便于时者十有三事儁览而悦之下公卿博议事多纳用乃改令三五发兵寛戎备一周悉令明年季冬赴集邺都时调发繁数官司各遣使者道路旁午郡县苦之太尉领中书监封奕请自今非军期严急不得遣使自余赋发皆责成州郡其郡司所遣殚督在外者一切摄还儁从之是岁晋北中郎将荀羡攻山荏拔之斩太山太守贾坚镇南将军青州刺史尘遣司马悦明救之晋师败绩复取山荏遂以坚子活为任城太守
光寿三年春二月儁立小学于显贤里以教胄子三月封子泓为济北王冲为中山王其余弟侄分封有差遂燕羣臣于蒲池酒酣赋诗因谈经史论及周太子晋潸然流涕顾谓羣臣曰昔魏武追痛仓舒孙权悼登无已孤常谓二主缘爱称竒无大雅之体才子难得自景先之亡以来孤鬂髪中白始知二王有以而然卿等谓景先定何如也孤今悼之得无贻怪将来邪司徒长史李绩对曰献怀太子之在东宫臣为中庻子既忝近侍圣质志业臣实不敢不知臣闻道备无愆其惟圣人乎先太子大德有八未见其阙也儁曰卿言过矣然试言之绩曰至孝自天性与道合一也聪敏慧悟机思若流二也沈毅好断理诣无幽三也疾谀量物雅悦直言四也好学爱贤不耻下问五也英姿迈古艺业超时六也虚襟恭让尊师重道七也轻财好施勤恤民隐八也儁曰卿虽褒誉然此儿若在吾死无忧也吾既不能追踪唐虞官天下以禅有德近模三王以世传授景茂幼冲器业未举卿以为何如时太子暐侍侧绩曰皇太子天姿岐嶷圣敬日跻虽八德已闻而二阙未补雅好游畋娱心丝竹此其所以为损耳儁顾谓暐曰伯阳之言药石之惠也汝宜诫之暐甚不平因问高年疾苦孤寡不能自存者赐糓帛有差己丑儁夜寝梦石虎啮其□寤而遂痛恶之命发其棺求尸不获购以百金莫知之也邺女子李莵知而告之[]水经注云后宫嬖妾知而告之言虎葬于东苑[一作东明]观下于是掘焉下度三泉得其棺剖棺出尸尸僵不腐儁蹋而骂之曰死胡安敢梦生天子也遣御史中尉杨约数其残酷之罪而鞭之投于漳水尸倚桥柱不流及秦灭燕王猛为之诛李莵收而葬之秋七月晋平北将军高昌为儁所逼力不能拒自白马奔于荥阳八月晋太山太守诸葛攸率水陆二万来伐入自石门屯于河渚攸部将匡超进据嵩嶅萧馆屯于新栅又遣督护徐冏率水军三千泛舟上下为东西声势儁遣上庸王评长乐太守傅颜等统步骑五万战于东阿攸兵大败冬十月儁寇东河晋遣西中郎将谢万次下蔡北中郎将郄昙次高平率师来拒万矜豪傲物但以笑咏自高未尝抚众乃召集诸将一无所言直以如意指四坐云诸将皆劲卒诸将益恨之既而万率众入涡颍以援洛阳昙以病退屯彭城万以燕兵大盛故昙退即引兵还众遂惊溃万狼狈单骑遁归塞北七国贺兰涉勒等皆降十二月辛酉儁寝疾谓大司马太原王恪曰吾所患惙然当恐不济修短命也复何所恨但二寇未除景茂冲幼虑其未堪家国多难吾欲逺追宋宣公以社稷属汝恪曰太子虽幼天纵聪圣必能胜残刑措臣实何人敢干正统儁怒曰兄弟之间岂虚饰邪恪曰陛下若以臣堪荷天下之任者宁不能辅少主乎儁喜曰汝若行周公之事吾复何忧李绩清方忠亮堪任大事汝善遇之乃召吴王垂还邺时所征郡国兵悉集邺城盗贼互起每夜攻刼晨昏断行于是寛常赋设奇禁盗贼有相告者赐奉车都尉捕诛贼首木谷禾等百余人乃止
建熙元年春正月癸巳儁疾少差大阅兵于邺欲使大司马恪司空阳骛将之入寇既而疾笃乃召恪骛及司徒评领军将军慕舆根等受遗诏辅政甲午儁薨于应福殿时晋升平四年也先是月犯太白在昴占曰人君死一曰赵地有兵至是而儁卒时年五十三在位十二年葬于龙陵伪谥景昭皇帝庙号烈祖儁雅好文籍性严重慎威仪未尝以慢服临朝虽闲居晏然亦无懈怠之色云

卷二十八 前燕録六
慕容暐上
慕容暐字景茂儁之第三子也元玺元年封为中山王寻立为皇太子光寿四年春正月甲午儁薨羣臣欲立太原王恪恪曰国有储君非吾节也于是立暐遂以晋升平四年僭即皇帝位大赦境内殊死已下改元建熙二月尊母可足浑氏为皇太后以太原王恪为太宰録尚书行周公事专掌百揆上庸王评为太傅阳骛为太保慕舆根为太师参辅朝政自余文武诸臣拜授各有差暐既庸弱国事皆委之于恪慕舆根自恃先朝勲旧心不服恪潜欲为乱[详具根传]恪与评宻谋奏根罪状使右卫将军傅颜收根于内省诛之并其妻子党与大赦境内殊死已下三月己夘葬儁于龙陵时所征郡国兵以燕朝多难互相惊动□□擅自散归自邺以南道路断塞太宰恪以吴王垂为使持节征南将军都督河南诸军事兖州牧荆州刺史镇梁国之蠡台孙希[泳之子也]为并州刺史傅颜为护军将军帅骑二万观兵河南临淮而还境内乃安夏四月以单男为雁门太守冬十一月太宰恪欲以李绩为右仆射暐不许恪屡以为请暐曰万机之事皆委之叔父伯阳一人暐请独裁出为章武太守绩遂以忧死
建熙二年春正月乙丑辰时月在危宿奄太白占之曰天下靡散二月平阳人举郡来降暐以建威将军段刚为太守遣督护韩苞将兵共守平阳方士丁进有宠于暐欲求媚于太宰恪说恪令杀太傅评恪大怒奏收进杀之三月儁所署宁南将军河南太守吕护据野王潜通于晋晋拜护为前将军冀州刺史护欲引兵袭邺事觉太宰恪将兵五万冠军将军皇甫真将兵万人共讨之兵至野王护婴城自守护军将军傅末波[一作颜]言于恪曰护穷冦假合王师既临上下丧气曾不敢窥兵中路展其螗螂之心此则士卒摄魂败亡之道也殿下前以广固天险守易攻难故为长久之计今贼形便不与往同宜急攻之以省大费恪曰护老贼经变多矣观其守备未易卒平顷攻黎阳多杀精鋭卒不能拔自取困辱今圈[一作围]之穷城樵采路絶内无蓄积外无救援我深沟髙垒坐而守之休养将卒以重官美货离间其党事淹势穷其衅易动于我不劳而冦贼日弊不过十日取之必矣此为兵不血刃坐以制胜也何必多杀士卒以求旦夕之功乎乃筑长围守之夏四月桓温以其弟黄门郎桓豁将兵取许昌破镇南将军尘秋七月恪围野王数月护遣其将张兴率劲卒七千出战傅末波击斩之城中日蹙皇甫真戒部将曰护势穷奔突必择虚隙而投之吾所部士卒多羸器甲不精宜深为之备乃多课橹楯亲察行夜者护食尽果夜悉精鋭趋真所部突围不得出恪引兵击之护众死伤殆尽弃妻子奔荥阳凡经六月而野王溃恪存抚降民给其廪食徙士人将帅于邺自余各随所乐以护叅军广平梁琛为中书著作郎并州刺史张平叛袭平阳杀叚刚韩苞又攻雁门杀太守单男既而为秦所攻复诣燕谢罪以求救恪以平反复不许冬十月吕护复自荥阳叛归于暐暐赦之以为广州刺史仍领宁南将军十二月大赦
