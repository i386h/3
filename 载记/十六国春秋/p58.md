<!-- { "loadSidebar": true } -->
建元二十一年春正月，坚朝飨群臣。时长安大饥，人相食。诸将归吐肉以饴妻子。慕容冲僭号称尊于阿房，改元更始。甲寅，坚与冲战于仇班渠，大破之。乙卯战于雀桑，又破之。甲子战于白渠，坚兵大败，遂为冲军所围。殿中上将军邓迈/左中郎将邓绥/尚书郎邓琼相谓曰:吾门世荷荣宠，先君建殊功于国家，不可不立忠效节，以成先君之志，且不死君难者，非丈夫也。于是与毛长乐等，蒙兽皮奋矛而击冲军，冲溃，坚乃得免，嘉其忠勇，并拜五校加三品将军，赐爵关内侯。壬午，冲遣尚书令高盖夜袭长安，攻陷南门，入于南城。左军将军窦冲/前禁将军李辨等击破之，斩首千八百级，分其尸而食之。乙亥高盖引兵攻渭北诸垒，太子宏与战于成二壁，大破之，斩首三万级。三月癸未，坚与冲战于城西，大破之，追奔至阿房城，诸将请乘胜入城，坚惧为冲所掩，乃击金以止，军引还。乙酉，益州刺史王广，以蜀人江阳太守李丕为益州刺史，守成都。己丑，广帅所部奔还陇西，依其兄秦州刺史王统，蜀人随之者三万余人。刘牢之至枋头，征东参军咸阳徐义/宦人孟丰诣长乐公丕，告杨膺姜让谋反，丕收膺让戮之。牢之以丕自相屠戮，盘桓不进，平原公晖屡为冲所败，坚让之曰:汝吾之才子也，拥大众，屡为白虏小儿所摧，何用生为。三月，晖愤恚自杀，前禁将军李辨/都水使者陇西彭和正恐长安不守，召集西州人屯韭园，坚召之不至，冲攻高阳公方于骊山，方逆战不利，死之，执尚书韦锺，以其子谦为冯翊太守，使招集三辅之民，冯翊垒主邵安民等责谦曰:君雍州族望，今乃从贼，与之为不忠不义，何面目以行于世乎。谦以告锺，锺惭恚自杀。谦奔于晋。坚闻方死，哭之恸，谥曰愍公。坚左将军茍池/右将军俱石子率骑五千，与冲争麦，冲以慕容永为右仆射兼征西将军，与池战于骊山，池败被杀，石子奔邺。坚大怒，复遣领军将军杨定帅左右精骑二千五百击冲，大破之，俘掠鲜卑万余人而还。坚怒悉坑之，又败冲右仆射慕容永于灞浐之间，定佛奴之孙，坚之壻，骁将也，勇果善战，冲深惮之，乃纳永计，遂穿马塪以自固。夏四月，刘牢之进兵至邺，慕容垂逆战而败，遂撤围，退屯新城。乙卯，垂复自新城北遁[详具慕容垂]。是时邺中饥甚，垂帅邺中之众就晋榖于枋头，牢之进屯邺城，垂军士饥疫死亡相继，多奔中山。幽冀人相食。初关东謡曰:幽州缺，丕当灭。若不灭，百姓絶。缺，垂之本名，与丕相持经年，百姓死几絶。先是姚苌攻新平，新平太守南安茍辅将降之，郡人辽西太守冯杰/莲勺令冯羽/尚书郎赵义/汶山太守冯苖等谏曰:天下丧乱，忠臣乃见。昔田单守一城而存齐，今秦之所有，犹连州累镇，郡国百城，臣子之于君父，尽心焉尽力焉，死而后已，岂宜二哉。辅大悦，于是凭城固守。苌为土山地道，辅亦为之，苌众死者万有余人，辅乃诈降苌，将入，觉之，引退，辅驰出击之，斩获万余。其后粮竭矢尽，外救不至，苌使人谓辅曰:吾方以义取天下，岂仇忠臣耶 卿但率城中之众还长安，吾止欲得此城置镇耳。辅以为然，帅男女万五千口出城，苌围而坑之，男女无遗。时有群鸟数万翔鸣于长安城上，其声甚悲，占者以为斗羽不终年，有甲兵入城之象。五月，慕容冲帅众攻长安，坚身贯甲胄，躬自督战拒之。飞矢满身，流血被体，城陷，奔遁。冲兵追之，坚驰騧马堕而落涧，追兵几及。计无由出，马即踟蹰涧侧，垂鞍与，坚不能及，马又跽而受焉。坚援之得登岸，西走庐江。冲纵兵暴掠关中，士民流散，道路断絶，千里无烟。冯翊堡壁三十余所，推平远将军赵敖为綂主，相与结盟，遣兵负粮，冒难助坚，多为贼所杀。坚谓之曰:闻来者率不善逹此，诚忠臣赴难之义，当今冦难殷繁，非一人之力所能济也。庶明灵有照，祸极灾返，善保诚顺，为国自爱。蓄粮厉甲，端听师期，不可徒丧无成相随入虎口，何益汝曹。三辅人为冲所略者，遣人宻告坚，请遣兵攻冲，欲放火以为内应。坚曰:甚哀诸卿忠诚之意，何复己巳，但时运圯丧，恐无益于国，空使诸卿坐自夷灭，吾所不忍也。且吾猛士如虎豹，利兵如霜雪，而衂[一作困]于乌合疲钝之贼，岂非天乎!宜善思之。众固请，曰:臣等不爱性命，投身为国。若上天有灵，单诚或冀一济，没无遗恨矣。乃遣骑七百赴之，而冲营纵火者反为风焰所烧，其得免者什有一二。坚深痛之，身为设祭，而招之曰:有忠有灵，来就此庭。归汝先父，勿为妖形。欷歔流涕，悲不自胜。众咸相谓曰:至尊慈恩如此，吾等有死无移。坚以甘松护军仇腾为冯翊太守，加辅国将军与破虏将军，蜀人兰犊慰勉冯翊诸县之众，众咸曰:与陛下同死共生，誓无有二。六月，每夜有人周城大呼曰:杨定健儿应属我，宫殿台观应坐我，父子同出不共汝。旦寻求不见人迹。长安城中有书曰古苻传贾录载帝出五将久长得先是又謡曰坚入五将久长得坚大信之乃留太子宏守长安谓之曰脱如謡言天或导予出外今留汝兼总戎政善守城池勿与贼争利吾当出陇収兵运粮以给汝天其或者正训予也于是遣卫将军杨定撃冲于城西为冲所擒坚弥惧遂付宏以后事帅骑数百与张夫人及中山公诜幼女宝锦出奔五将山宣告州郡期以孟冬救长安坚过袭韭园前禁将军李辨奔燕都水使者彭和正惭自杀六月太子宏不能守长安将数千骑与母妻宗室男女西奔下辩百僚逃散司隶校尉权翼等数百人奔后秦慕容冲入据长安纵兵大掠死者不可胜计初坚之未乱关中土燃无火而烟气大起方数十里中月余不灭坚每临听讼观令民有怨者举烟于城北观而録之长安为之謡曰欲得必存当举烟关中又为謡曰长鞘马鞭击左股太岁南行当复[一作避]虏秦人呼鲜卑为白虏慕容垂之起于关东果岁在癸未秋七月坚至五将山姚苌遣骁骑将军吴忠帅骑围之坚众奔散独侍御十数人在侧神色自若坐而待之召宰人进食俄而忠至执坚以归新平县幽之于别室太子宏至下辩南秦州刺史扬璧拒之璧妻坚之女顺阳公主也弃其夫从宏宏奔武都投氐豪强熙假道归晋诏处之江州歴位辅国将军桓玄簒位以宏为梁州刺史义熙初以谋叛为刘裕所诛八月苌使求传国玺于坚曰苌次应厯数可以为惠坚瞋目叱之曰小羌乃敢于逼天子岂以传国玺授汝羌也图纬符命何所依据五胡次序无汝羌名违天不祥其能久乎玺已送晋不可得也苌复遣右司马尹纬说坚求为尧舜禅代之事坚责纬曰禅代者圣贤之事姚苌叛贼奈何拟之古人坚见纬状貌魁梧志气秀杰腰带十围魁伟异常惊而问曰卿于朕朝所作何官纬曰尚书令史坚叹曰卿王景略之俦宰相才也而朕不知卿宜其亡也坚自以平生遇苌有恩尤忿之数骂苌求死谓张夫人曰岂可令羌奴辱吾儿乃先杀宝锦辛丑苌遣人缢坚于新平佛寺中时年四十八张夫人中山公诜等皆自杀三军皆为之哀恸苌欲匿杀之名谥曰庄烈天王初坚强盛之时国有童謡曰河水清复清苻坚死新城坚闻而恶之每征伐戒军候云地有名新者避之时又童謡云阿坚连牵三十年后若欲败时当在江淮间[一作江河边]又有謡曰鱼羊田升当灭秦识者以为鱼羊鲜也田升卑也言灭秦者鲜卑也坚在位二十七年因寿春之败其国大乱后二年竟死于新平佛寺卒如謡言及丕称号伪谥坚曰世祖宣昭皇帝坚既被杀后寺主摩沙兰常梦坚曰可为吾作宫既而寺左右民家死疫相继巫者常见坚怒曰不吾宫将尽杀新平民因共改新平寺为苻家庙遂无复灾每年正月二日民竞祠以太牢

卷三十九 前秦録八
苻丕
