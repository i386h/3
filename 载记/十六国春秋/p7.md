<!-- { "loadSidebar": true } -->
麟嘉二年春正月朔日黑雾四塞终日竟夜着人如墨五日乃止石人言于宣光陵二月雨血于东宫其日又雨血于光极殿东宫四门无故自壊后内史女人化为丈夫癸亥大将军东平王约卒一指犹暖遂不殡殓至于甲戌乃苏言见渊于不周山经五日遂复从至昆仑山三日而复返于不周见诸王公卿将相死者悉在大有人民宫室壮丽号曰蒙珠离国渊谓约曰东北有遮须夷国无主久待汝父为之汝父后三年当来来后国中大乱相杀害吾家死亡略尽但可永明辈十数人在耳汝且还后年当来见汝不久约拜谢而归道遇一国曰猗尼渠余国引约入宫与约皮囊一枚曰为吾遗汉皇帝约辞而归谓约曰刘郎后年来必见过当以小女相妻约归置皮囊于机上俄而苏活谓左右曰机上取囊来左右取得开之有一方白玉题文曰猗尼渠余国天王敬信遮须夷国天王岁在摄提当相见也驰使奏呈聪曰若审如此吾不惧死也后聪死与此玉并葬焉时东宫鬼哭赤虹经天南有一岐三日并照各有两珥五色甚鲜客星犯紫微入于天狱而灭雨血平阳广袤十里太史令康相言于聪曰虵虹见弥天一岐南彻三日并照客星入紫微此皆大异其征不逺也今虹达东西者许洛以南不可图也一岐南彻者李氏当仍跨巴蜀司马叡终据全吴之象天下其三分乎月为胡王皇汉虽苞括二京龙腾九五然世雄燕代肇基北朔太阴之变其在汉域乎汉既据中原厯命所属紫宫之异亦不在他此之深重何可尽言石勒鸱视赵魏曹嶷狼顾东齐鲜卑之众星布燕代齐代赵魏皆有将大之气愿陛下以东夏为忧勿顾西南吴蜀之不能北侵犹大汉之不能南向也今京师寡弱勒众精盛若尽赵魏之锐燕之突骑自上党而来曹嶷率三齐之众为之后继陛下将何以抗之紫宫之变何必不在此乎愿陛下早为之所无使兆人生心陛下诚能发诏外以逺追秦皇汉武循海之事内为髙祖图楚之计无不克矣聪览之不悦是月使从弟畅帅步骑三万攻荥阳太守李矩屯于韩王故垒相去七里遣使招矩时畅兵卒至矩未及为备遣使奉牛酒诈降于畅藏匿精勇畅见其老弱不复设备大飨渠帅人皆醉饱矩欲夜袭之士卒恇惧矩乃遣其将郭诵祷于子产祠曰君昔相郑恶鸟不鸣凶胡臭羯何得过庭使巫扬言曰东里有教当遣神兵相助将士闻之皆踊跃争进矩选勇敢千人使诵将之帅督护杨璋等夜掩击畅营俘斩首虏数千级获铠马甚多先是郭黙闻矩被攻遣弟芝帅众援之既而闻破畅兵芝复驰赴矩矩与芝马五百匹分军为三道追击畅兵畅复大败奔还仅以身免三月相国粲使其党王平谓太弟乂曰适奉中诏云京师将有变勅裹甲以备非常乂以为信然命东宫官属皆裹甲以居粲遣使驰告靳准王沉等曰向也王平告云东宫阴备非常将若之何准白之聪曰太弟将为乱已裹甲矣聪大惊曰宁有是邪沉等同声曰臣等闻之久矣但恐言之陛下弗信也聪乃使粲以兵围东宫粲遣王沉靳准收氐羌酋长十余人穷问之皆悬首髙格烧铁灼目酋长自诬与乂同造逆谋聪谓沉等曰而今而后知卿等忠于朕也当念知无不言勿恨往日言而不用也于是诛乂素所亲厚大臣及东宫官属皆沉准素所憎怨者数十人夏四月废乂为北部王粲寻使准贼杀之坑士众万五千余人平阳街巷为之一空乂形神秀爽寛仁有器度故士心多归附之聪闻其死哭之悲恸曰吾兄弟止余二人而不相容安得使天下知吾心邪氐羌叛者十余万落以靳准行车骑大将军讨平之六月境内大蝗平阳雍冀尤甚靳准捕之震其二子而死河汾大溢漂没千余家东宫灾门合宫殿荡然秋七月立晋王粲为皇太子大赦境内殊死已下以粲领相国大单于总摄朝政如前八月聪安北大将军赵固袭卫将军华荟于临颍杀之固与长史周振有隙振宻谮固于聪先是李矩之破畅也于帐中得聪宻诏令畅既克矩还过洛阳收固斩之以振代固矩送以示固固斩振父子帅骑一千归降于矩冬十一月聪校猎上林令愍帝行车骑大将军戎服执戟前导行三驱之礼观者皆指帝曰此故长安天子也聚而观之故老或歔欷流涕[一作悲泣]太子粲言于聪曰昔周武王岂乐杀纣乎正恐同恶相求为患故也今司马氏跨据江东赵固李矩同恶相济兴兵聚众者皆以子业为名不如早除之以絶其望聪曰吾前杀庾珉辈而民心犹如是吾未忍复杀也且小观之十二月聪享羣臣于光极前殿欲观晋臣在朝者乃使帝行酒洗爵已而更衣又使帝执盖多有涕泣或至失声者尚书郎辛宾起而抱帝大哭聪怒曰前杀庾珉辈故不足为戒邪命引出斩之赵固与河内太守郭黙攻聪河东至于绛邑右司隶部民盗牧马负妻子奔之者三万余人骑兵将军刘勲追讨之杀万余人固黙引归刘颉邀击之为固所败聪使太子粲及征北将军刘雅等帅步骑十万伐固次于小平津固扬言曰要当生缚刘粲以赎天子聪闻而恶之粲表于聪曰子业若死民无所望则不为李矩赵固之用不攻而自破矣戊戌杀愍帝于平阳帝之蒙尘也侍中许肃冐难侍左右帝临崩言欲见许侍中肃驰诣相见帝已不能语肃曰未审陛下尚识臣否帝犹执肃手流涕肃歔欷登床帝遂投于其懐抱之中肃昼夜号泣聪外欲明已不害乃伪责诸臣欲尽诛之羣臣逃窜惟肃独曰备位故臣愿乞得殡殓就戮聪许之事讫诣聪曰国乱不能匡君亡弗能死举目莫非愧耻所以忍辱正为山陵未毕耳微情已叙甘就刑戮聪义而免之雅等遂进攻洛阳赵固奔阳城山
麟嘉三年春二月李矩使郭黙郭诵救赵固屯于洛口[一作洛阳]潜遣耿稚张皮等简精卒千人夜济河来袭粲营贝丘王翼光自厘城觇知之乃以告粲请为之备粲曰征北南渡赵固望声逃窜彼方忧自固何暇来此邪且闻上身在此自当不敢北视况敢济乎毋为惊动将士是夜稚等飞梯腾栅十道进攻粲众惊扰一时奔溃死伤大半粲勒兵于东北穿栅而去奔保阳乡稚等据其营垒获器械军资不可胜计及旦粲见稚等兵少更与雅驰还栅于垒外聪闻粲败使太尉范隆帅骑赴之稚等大惧遂与雅相持粲悉众攻稚苦战二十余日不能下李矩率兵来援使壮士三千泛舟迎之粲与雅等临河列阵作长钩以钩船连战数日不得渡矩夜遣部将格增潜济入稚营垒与稚选精骑千余杀所获牛马焚烧器械突围而出趋北山南奔虎牢骑兵将军刘勲追之至于河阳稚师大败死者五千五百人投河死者千余人三月聪所居螽斯则百堂灾焚子会稽王衷以下二十一人聪闻之自投于床哀塞气絶良久乃苏自此鬼哭宫中至于九月夜声不絶平阳西明门牡自亡霍山崩聪署骠骑大将军济南王骥为大将军都督中外诸军事录尚书卫大将军齐王劢为大司徒夏四月中常侍王沉养女年十四有妙色聪立以为左皇后尚书令王鉴中书监崔懿之中书令曹恂等谏曰臣闻王者立后将以上配乾坤之性象二仪敷育之义上承宗庙母临天下匹配后土执馈皇姑必择世徳名宗幽闲令淑乃副四海之望称神祗之心是故周文造周姒氏以兴闗睢之化飨则百世之祚永孝成帝任心纵欲以赵飞燕为后使皇统絶灭社稷为倾有周之隆如彼大汉之祸如此自麟嘉以来乱淫于色中宫之位不以徳举纵沉之女弟刑余小丑犹不可以污清庙而尘琼寝况其家婢邪六宫妃嫔皆公子公孙奈何一旦以婢主之何异象榱玉篑而对腐木朽楹哉臣恐非国家之福也聪览之大怒使中常侍宣懐谓太子粲曰鉴等小子慢侮国家狂言自口无复君臣上下之礼其速考竟于是收鉴等送狱金紫光禄大夫王延驰将入谏门者弗通鉴等临刑王沉以杖叩之曰庸奴复能为恶乎乃公何与汝事鉴瞋目叱之曰竖子灭皇汉者正坐汝鼠辈与靳准耳要当诉汝于先帝取汝于地下治之准谓鉴曰吾受诏收君有何不善君言汉灭由吾何也鉴曰汝杀皇太弟使主上获不友之名国家畜养汝辈何得不灭懿之谓准曰汝枭声獍形必为国患汝既食人人亦当食汝皆斩于东市五月聪立中常侍宣懐养女为中皇后六月鬼哭于光极殿又哭于建始殿雨血平阳广袤十里聪昼见东平王约时约已死聪甚恶之谓太子粲曰吾寝疾惙顿怪异特甚往以约之言为妖比累日见之此儿必来迎吾也何图人死定有神灵如是吾不悲死也但今世难未夷非谅闇之日朝终夕殓旬日而葬征大司马曜为丞相石勒为大将军并录尚书辅政勒固辞仍以曜为丞相领雍州牧勒为大将军领幽冀二州牧勒亦不受以上洛王景为太宰济南王骥为大司马昌国公任顗[一作刘顗]为太师朱纪为太常呼延晏为太保并录尚书事范隆守尚书令仪同三司靳准为大司空领司隶校尉皆迭决尚书奏事聪以晋太兴元年秋七月癸亥薨于建始殿在位九年甲子粲即伪位葬聪于宣光陵谥曰昭武皇帝庙号烈宗
刘粲
刘粲字士光少而儁杰才兼文武自为宰相威福任情疎逺忠贤昵近奸佞任情严刻无复恩恵拒谏餙非好兴宫室相国之府彷佛紫宫在位无几作兼昼夜饥困穷叛死亡相继粲弗之恤也既嗣伪位尊聪后靳氏为皇太后号樊氏为弘道皇后宣氏为弘徳皇后王氏为弘孝皇后太后等皆年未盈二十并有国色粲晨夜烝淫于内多行无礼无复哀戚立妻靳氏为皇后子元公为太子大赦境内改年汉昌八月雨血于平阳靳准将有异谋私谓粲曰如闻诸公欲行伊霍之事谋先诛太保及臣以大司马统万机陛下若不先之臣恐祸之来也不晨则夕粲弗纳准惧其言之不从谓聪二靳氏曰今诸公侯欲废帝立济南王恐吾家无复种矣盍言之于帝二靳乘间言之粲从之收太宰上洛王景太师昌国公任顗大司马济南王骥大司徒齐王劢等皆杀之太傅朱纪太尉守尚书令范隆出奔长安又诛骥同母弟车骑大将军吴王逞粲大阅于上林谋讨石勒以丞相曜为相国都督中外诸军事仍镇长安靳准为大将军录尚书事粲沉荒酒色游燕后庭军国之事皆决于准准矫粲命以从弟斩明为车骑将军斩康为卫将军及将作乱以金紫光禄大夫王延耆徳时望谋之于延延弗从驰将告之遇靳康劫之以归准怒杀之遂勒兵入宫升光极殿使甲士执粲数而杀之谥曰隠帝刘氏男女无少长皆斩于东市发掘永光宣光二陵斩聪尸焚烧宗庙鬼大哭声闻百里征北将军雅出奔西平准自号大将军汉天王置百官谓安定胡嵩曰自古无无徳为天子者今以传国玺付汝还如晋家嵩不敢受准怒杀之遣使告司州刺史李矩曰刘渊屠各小丑因大晋事故之际作乱幽并矫称天命至使二帝幽没虏庭辄帅众扶侍梓宫请以上闻矩驰表于晋诏遣太常韩胤等奉迎紫宫未至而准已为石勒刘曜所没尚书北宫纯胡崧等招集晋人堡于东宫靳康攻灭之

卷五前赵录五
刘曜上
