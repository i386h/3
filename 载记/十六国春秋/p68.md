<!-- { "loadSidebar": true } -->
燕元年春正月乙酉朔苻丕大会宾客请农等不得始觉有变遣人四出求之三日知其在列人已起兵矣垂既济河下令曰吾本外假秦声内规兴复乱法者军有常刑奉命者赏不踰日天下既定封爵有差不相负也凤及王腾段延闻垂济河皆劝翟斌遣使推垂为盟主垂拒之曰吾父子寄命秦朝危而获济荷主上不世之恩蒙更生之惠虽曰君臣义深父子岂可因其小隙便怀二三吾本救豫州不来赴君君既建大事成享其福败受其祸吾无预焉斯议何为而及于我垂欲袭据洛阳故见苻晖以臣节退且未审斌之诚欵故以此言拒之丙戌垂至洛阳晖闭门拒守不与垂通斌又遣长史河南郭通说垂垂犹未许通曰将军所以拒通者岂非以翟斌兄弟山野异类无奇才逺略必无所成故邪独不念将军今日凭之可以济大业乎垂乃许之斌遂率众会垂劝称尊号垂曰新兴矦国之正统孤之君也若以诸君之力得平闗东当以大义谕秦奉迎返正无上自尊非孤心也乃谋于众曰洛阳四面受敌北阻大河至于控驭燕赵非形胜之便不如北取邺都据之而制天下众咸以为然引兵而东遣建威将军王腾起浮桥于石门故扶余王荣阳太守余蔚及昌黎鲜卑卫驹各帅其众来降农西招厍傉官伟于上党东引乞特归于东阿各帅众数万赴之众至十余万丕遣石越率精骑讨农皆劝农逆击之农曰我无伏兵彼有鋭甲不如待暮一战而擒之也至暮农鼓噪出陈遂大破之斩越及将士数百垂引兵至荥阳羣臣朝于清阳宫固请即尊垂以暐在长安依晋愍帝在平阳中故事遂以太元九年自称大将军大都督燕王承制行事令称统府府置四佐王公已下称臣文表奏疏封拜官爵一如王者以弟徳为车骑大将军范阳王兄子楷为征西大将军太原王翟斌为建义大将军封河南王翟檀为柱国大将军封弘农王余蔚为征东大将军统府左长史仍封扶余王卫驹为鹰扬将军凤为建策将军帅众二十余万自石门济河长驱向邺庚戌至邺改秦建元二十年为燕元年服色朝仪皆如旧章以前岷山公厍傉官伟为左长史前尚书段崇为右长史荥阳郑豁等为从事中郎农等亦引兵会垂于邺皆因其所称之官而授之立宝为世子农为骠骑将军麟为抚军将军隆为冠军将军绍为镇南将军陈留王温为前将军乐浪王宙为征虏将军章武王又封从弟拔等十七人及甥宇文翰舅子兰审皆为王其余宗族及功臣封公者三十七人侯伯子男者八十九人可足浑谭集兵得二万余人攻拔野王亦引兵会邺平幼及弟叡视亦帅众数万会垂于邺苻丕闻之遣侍郎姜让诮垂且说之曰往岁大驾失据君保卫銮舆勤王诚义迈踪前烈宜述修前规终忠贞之节奈何弃崇山之功为此过举过贵能改先贤嘉事宜深详思悟今犹未晚也垂谓让曰孤受主上不世之恩故欲安全长乐公使尽众赴京师然后修复国家之业与秦永为邻好何故闇于机运不以邺城见归也大义灭亲况于意气之顾公若逆而不反者孤当穷极兵势耳今事已然恐单马乞命亦不可得也让厉色责之曰将军不容于家国投命圣朝燕之尺土将军岂有分乎主上与将军风殊类别臭味不同奇将军于一见托将军以断金宠踰功旧任齐宗藩自古君臣际遇有如是之甚者耶方付将军以六尺之孤托将军以万里之命奈何因王师小败遽有异图夫师起无名终则弗成天之所废人不能支将军起无名之师而欲兴天所废窃未见其可长乐公主上之元子也徳迈唐卫任居陜东为朝廷之维城宁可束手输将军以百城之地乎大夫死王事国君死社稷将军欲裂冠毁冕拔本塞源者自可任将军之兵势奚更云云但惜将军以七十之年悬首白旗髙世之忠忽为逆鬼窃为将军痛之垂黙然左右劝垂杀之垂曰古者兵交使在其间犬固吠非其主何罪礼而遣之因遗书于丕又上表于苻坚曰臣才非古人祸生肘腋身当时难归命圣朝陛下恩深周汉猥叨顾遇位为列将爵忝通侯誓在戮力输诚常恐不及去夏桓冲送死一拟云消回讨郧城俘馘万计斯诚陛下神筭之竒颇亦愚臣忘死之效方将饮马于桂洲悬旌于闽会不图天助乱徳大驾班师陛下单马奔臣臣奉卫匪贰岂惟陛下圣明鉴臣单心皇天后土实亦知之臣奉诏北巡受制长乐然丕外失众心内多猜忌令臣野次外庭不聴谒庙丁零逆竖冦逼豫州丕迫臣单赴限以师程惟给弊卒二千尽无兵仗复令飞龙潜为刺客及至洛阳平原公晖复不信纳臣窃惟进无淮阴功髙之虑退无李广失利之愆惧有青蝇交乱黑白丁零夷夏以臣忠而见疑乃推臣为盟主臣受托善始不遂令终泣望西京挥涕即迈军次石门所在云赴虽复周武之会于孟津汉祖之集于垓下不期之会实有甚焉欲令长乐公尽众赴难以礼发遣而丕固守匹夫之志不达变通之宜臣息农收集故营以备不虞而石越倾邺城之众轻相掩袭兵阵未交越已陨首臣既单车悬轸归者如云斯实天符非臣之力且邺者臣国旧都应即惠及然后西面受制永守东藩上成陛下遇臣之意下全愚臣感报之诚今进师围邺并喻丕以天时人事而丕不察机运杜门自守时出挑战锋戈屡交恒恐飞矢误中以伤陛下天性之念愚臣此诚未简天聴輙遏兵止鋭未敢穷攻夫运有推移去来常事惟陛下察之坚报曰朕以不徳忝承灵命君临万邦三十年矣遐方幽裔莫不来庭惟东南一隅敢违王命朕爰奋六师恭行天罚而玄机不吊王师败绩赖卿忠诚之至辅翼朕躬社稷之不陨者卿之力也诗云中心藏之何日忘之方任卿以元相爵卿以郡侯庶弘济艰难敬酬勲烈何图伯夷忽毁氷操柳惠倐为淫夫览表惋然有惭朝士卿既不容于本朝匹马而归命朕则宠卿以将位礼卿以上宾任同旧臣爵齐勲辅歃血断金披心输赤谓卿食葚怀音保之偕老岂意畜水覆舟养兽返害悔之噬脐将何所及诞言骇众夸拟非常周武之事岂卿庸人所可论哉失笼之鸟非罗所羁脱网之鲸岂罟所制翘陆任怀何烦闻也念卿垂老老而为贼生为叛臣死为逆鬼侏张幽显布毒存亡中原士女何痛如之朕之厯运兴废岂复由卿但长乐平原以未立之年遇卿于两都虑其经略未称朕心所恨者此焉而已壬子垂攻邺抜其外郛丕固守中城闗东六州郡县多送任请降癸丑垂以陈留王绍行冀州刺史屯广阿二月垂引丁零乌丸之众二十余万为飞梯地道攻邺不拔乃筑长围守之分遣老弱于魏郡肥乡筑新兴城以置辎重范阳王徳击秦枋头取之置戍而归时东胡王晏据馆陶为邺中声援鲜卑乌丸及郡民据坞壁不从者尚众垂遣太原王楷陈留王绍讨之王晏诣军门降鲜卑乌丸坞民降者数十万口楷等留其老弱置守宰以抚之发其丁壮十余万与晏俱诣邺三月厍傉官伟帅营部数万至邺垂封伟为安定王夏四月垂遣乐浪王温督诸军攻信都不克丙辰遣抚军将军麟益兵助之垂以邺城犹固会寮佐议之右司马封衡请引漳水灌之垂从其议引水灌城不没者尺余垂因行围饮于华林园秦人密兵出击矢下如雨几不得出冠军将军隆将骑冲之仅而得免麟抜常山苻亮符谟皆降攻围中山秋七月抜之执苻鉴麟威声大振留屯中山垂遣宁朔将军平视击秦幽州刺史王永克之进据蓟南是时翟斌恃功骄纵要求无厌又以邺城攻久不下潜有二心太子宝请除之垂曰河南之盟不可负也若其为难罪由于斌今事未有形而杀之人必谓我忌惮其功能吾方收揽豪杰以隆大业不可示人以狭失天下之望也藉彼有谋吾以智防之无能为也范阳王徳陈留王绍骠骑将军农皆曰翟斌兄弟恃功而骄必为国患垂曰骄则速败焉能为患彼有大功当聴其自毙耳礼遇弥重斌潜讽丁零及西人请斌为尚书令垂诏羣僚议之安东将军封衡厉色切谏垂犹隠忍容之下令曰翟王之功宜居上辅但台既未建此官不可便置耳待六合廓清更当议之斌怒密与苻丕通谋使丁零夜决防溃水事泄垂杀斌及其弟檀敏余皆赦之斌兄子真夜率其部众北走邯郸引兵还向邺围欲与丕内外相应垂令太子宝与冠军将军隆击破之真还走邯郸太原王楷陈留王绍言于垂曰丁零非有大志但宠过为乱耳今急攻之则聚屯为冦缓之则自散散而击之蔑不克也垂从之八月真自邯郸北走垂使太原王楷骠骑将军农率骑追之甲寅及于下邑楷欲逆战农曰士卒饥倦且视贼营不见丁壮殆有他伏楷不从进战为真所败真北趋中山屯于承营时邺中刍粮俱尽削松木以饲马垂谓诸将曰苻丕穷冦守死不降丁零叛扰乃我心腹之疾吾欲迁师新都开其逸路进以谢秦王畴昔之恩退以严击真之备丙寅夜垂引师去邺北镇新城秦幽州刺史王永求救于振威刘库仁库仁遣妻兄公孙希帅骑三千救之平视败奔蓟南希长驱据唐城遂与抚军将军麟相持冬十月翟真在承营与公孙希等遥相首尾苻丕遣仆射光祚将兵数百赴中山与真相结又遣阳平太守邵兴将骑数千招集冀州郡县与祚期会襄国兵势复振冀州郡县皆观望成败赵郡赵粟起兵应兴垂遣冠军将军隆龙骧将军张崇将兵击兴命骠骑将军农自清河引兵会之隆与兴战于襄国大破之追至广阿遇农执之光祚闻之从西山遁还邺隆进击赵粟等皆破之冀州郡县复归于垂刘库仁闻公孙希已破平视欲大举兵救丕发雁门上谷代郡兵屯繁畤燕太子太保慕舆句之子文零陵公慕舆虔之子常时在库仁所知三郡兵不乐逺征因作乱夜攻库仁杀之窃其骏马奔垂公孙希之众闻乱自溃十一月农自信都西击丁零翟辽于鲁口[真之从兄也]破之辽退屯无极农屯藁城以逼之十二月遂与麟合兵袭辽大破之辽单骑奔真农复攻破翟嵩于黄泥堡丕固守邺城请援于晋垂怒谓范阳王徳曰苻丕吾纵之不能去方引晋师规固邺都不可置也乃复进师攻邺开其西奔之路
