<!-- { "loadSidebar": true } -->
二年春三月秦苻登既为姚兴所灭其弟广帅部落三千来降德拜广为冠军将军处之乞活堡会荧惑守东井或言秦当复兴广乃自称秦王招集亡命攻破北地王锺时德始都滑台介于晋魏之间土无十城众不过万锺既败走反侧之徒多去德而附广德乃留鲁阳王和守滑台自率众讨广斩之先是寳之至黎阳也和长史李辩劝和纳寳和不从辩惧谋泄乃潜引晋军至管城冀德亲帅师于后作乱会德不出愈不自安及德讨广辩又劝和反和不从辩怒杀和以滑台降魏求援于行台尚书和跋跋率轻骑自邺赴之既至辩复悔之闭门拒守跋使尚书郎邓晖说之辩乃开门内跋跋悉收德宫人府库时将士家属悉在城内德闻之遣将士三千骑攻跋跋率众迎击骑兵败绩跋又击破桂阳王镇俘斩虏获千余人陈颍之民多附于魏德欲攻滑台韩范言于德曰魏师已入城据国成资向也魏为客吾为主人今也吾为客魏为主人客主之势翻然复异人情危惧不可复战不如先据一方为闗中之基然后畜力而图计之上也德乃止德右卫将军云斩李辩率将士家属二万余口自滑台出奔于德三军庆悦德谋于众曰苻广虽平而抚军失据进有强敌退无所依计将安出给事黄门侍郎中书令张华进曰彭城楚之旧都阻山带河[一作川]地崄人殷可攻而取之以为基本北地王锺慕舆护封逞韩绰等固劝攻滑台尚书潘聪进曰滑台四通八达之地非帝王之居且北通大魏西接强秦此二国者未可高枕而待之彭城土旷人稀平夷无崄且晋之旧镇必拒王师未易可取又宻迩江淮水路通浚秋夏霖潦千里为湖乘舟而战者我之所短呉之所长今虽克之非久安之计也青齐沃壤号曰东秦土方二千里精兵十余万右有山河之固左有负海之饶可谓用武之国三齐豪杰蓄志以俟孰不思得明主以立尺寸之功广固城者曹嶷之所营山形崄峻足为帝王之都辟闾浑昔为燕臣后负国恩勒兵潜据今宜遣辩士驰说于前大兵继踵于后彼必翻然向化如其守迷不服大军临之自然瓦解既据其地然后闭闗养锐伺衅而动此乃陛下之闗中河内也德犹豫未决齐州沙门僧朗素善占候德因使牙门苏抚访其所适朗报曰山野絶俗之士不应预闻朝议但有待之累非有托无以立陛下今既闻之檀越敬览三策潘尚书之议可谓兴邦之策矣且今岁之初彗星起于奎娄遂扫虚危彗者除旧更新之象奎娄为鲁之分野虚危为齐之分野宜先定兖州巡抚琅邪待秋风戒节然后北转临齐此天道也抚又宻问以年世朗以周易筮之曰燕衰庚戌年则一纪世则及子抚曰何其促乎朗曰卦兆然也岂闗人哉抚不敢言以吉还报德大悦三月德引师而南五月入薛城兖州北鄙诸郡县悉降置守宰以抚之存问髙年军无私掠百姓安之牛酒属路秋八月德遣使谕幽州刺史齐郡太守辟闾浑欲下之浑不从遣北地王锺率歩骑二万击之德进据琅邪徐兖之民归附者十余万戸自琅邪引兵而北迎者四万余人以南海王法为兖州刺史镇梁父进克莒城守将任安委城而退以潘聪为徐州刺史镇莒城北地王锺传檄青州诸郡曰隆替有时义列昔经困艰启圣事彰中箓是以宣王龙飞于危周光武凤起于絶汉斯葢厯数大期帝王之兴废也自我永康多难长鲸逸网华夏四分黎元五裂逆贼辟浑闾父蔚昔同段龛阻乱淄川太宰东征剿絶凶命浑于覆巢之下得蒙全卵之施曾微犬马识养之心复袭凶父乐祸之志盗据东秦逺附呉越割剥黎元委输南海皇上应期大命再集矜彼营丘暂阻王畧故以七州之众二十余万巡省岱宗问罪齐鲁昔韩信以裨将伐齐有征无战耿弇以偏师讨步克不移朔况以万乘之师扫一隅之冦倾山碎卵方之非异孤以不才忝荷先驱都督元戎一十二万皆乌桓突骑三河猛士奋剑与夕火争光挥戈与秋月竞色以此攻城何城不克以此众战何敌不平昔窦融以河西归汉荣被于后裔彭宠盗逆渔阳身死于奴隶近则曹嶷跋扈见禽于后赵段龛干纪取灭于前朝此非古今之吉凶已然之成败乎浑若先迷后悟荣宠有加如其敢抗王师败灭必无遗烬稷下之雄岱北之士有能斩送浑首者赏同佐命脱履机不发必玉石俱摧先是兰汗之乱吏部尚书封孚南奔辟闾浑浑表为渤海太守德至莒城孚乃出降德大喜曰朕平青州不以为庆喜得卿耳遂委以机宻浑闻德将至徙八千余家入守广固遣司马崔诞率千余人戍薄荀平原太守张豁戍柳泉诞豁承檄皆遣子来降浑惧携妻子奔魏德遣射声校尉刘刚追斩于莒城浑少子道秀自诣请与父俱死德曰父虽不忠而子能孝特赦之杀其参军张瑛德遂入广固是年德为僧朗建神通寺于齐州仍遗书于朗曰敬问太山朗和尚遭家多难灾祸屡臻昔在建兴王室西越赖武王中兴神武御世大启东夏拯拔区域遐迩蒙苏天下幸甚天未忘灾武王即宴永康之始东倾西荡京华播越每思灵阙屏营饮泪朕以寡德生在乱兵遗民未几继承大统幸和尚大恩神祗葢护今使使者送绢百疋并假东齐王奉髙山荏二县封给书不尽意称朕心焉朗荅书曰陛下龙飞统御百国天地融溢皇泽载赖善逢高鉴惠济黔首荡平之期何忧不一陛下信向三寳恩旨殊隆贫道味静深山岂临此位且领民戸兴造灵刹所崇像福冥报有归
建平元年春正月癸酉德定都于广固遂以晋隆安四年僭即皇帝位于南郊大赦境内殊死已下改元为建平元年又诏曰汉宣悯吏民犯讳故改名朕今增一备字以为二名庶开臣子避讳之路于是更名备德叙赏其下有差设行庙于宫南遣使奉策告成追谥燕王暐曰幽皇帝以北地王锺为司徒慕舆拔为司空封孚为左仆射慕舆护为右仆射遣度支尚书封恺中书侍郎封逞观省风俗所在大飨将士立妻段氏为皇后建立学宫简公卿已下子弟及二品士门二百余人为太学生每月朔亲临试之作申池以为游戱是年造刀四口铭其背曰建平隶书
建平二年冬十月徐州刺史潘聪青州刺史鞠仲来朝燕于延贤殿酒酣笑谓羣臣曰朕虽薄德恭已南面而朝诸侯在上不骄夕惕于位可方自古何等主也鞠仲曰陛下中兴之圣主少康光武之俦也备德顾命左右赐仲帛千疋仲以赐多为让备德曰卿知调朕朕不知调卿邪卿饰对非实故朕亦以虚言相赏赏不谬加何足谢也韩范进曰臣闻天子无戱言忠臣无妄对今日之论上下相欺可谓君臣俱失备德大悦赐范绢五十疋自是昌言竞进直士盈朝矣备德遣从事中郎杜弘如长安问母兄消息[详具弘传]
建平三年春三月备德如齐城登营丘望见晏婴冢顾谓左右曰礼大夫不逼城葬平仲古之贤人达礼者也而生居近市死葬近城岂有意乎青州秀才晏谟对曰孔子称臣先人平仲贤则贤矣岂不知高其梁丰其礼葢政在家门故俭以矫世存居湫隘卒岂择地而葬乎所以不逺门者犹冀悟平生意也备德悦之遂以谟从至汉城夏四月以太牢祀汉城阳景王庙燕庶老于申池北登社首山东望鼎足因目牛山而叹曰古无不死凄然有终焉之志遂问谟以齐之山川丘陵贤哲旧事谟歴对详辩画地成图备德深嘉之拜尚书郎立冶于商山置盐官于乌常泽以广军国之资
建平四年春二月夜地震在栖之鸡皆惊扰飞散三月备德故吏赵融自长安来始具母兄凶问备德号恸吐血因而寝疾动经旬余几于不振会前尚书右丞孙黙
[一作曹黙]自冀州来奔以白酒解之乃瘳拜黙为御史中丞封永熙侯是时司隶校尉慕容达因之谋反遣牙门皇璆率众攻端门殿中帅[一作师]侯赤眉开门应之中黄门孙进扶备德踰城隠于进舎段宏等闻宫中有变勒兵屯四门备德入宫诛赤眉等达惧而奔魏夏四月南海王法及魏师战于济北之标榆谷魏师败绩五月初备德优迁徙之民使之长复不役民缘此迭相荫冒或百室合戸或千丁共籍以避课役尚书韩绰上疏曰二冦逋诛国耻未雪闗西为豺狼之薮扬越为鸱鸮之林二京社稷鞠为丘墟四祖园陵蓁而不守岂非义夫愤憾之日烈士忘身之秋而皇室多难威畧未振是使长蛇弗剪封豕假息人怀愤慨常谓一日之安不可以永久终朝之逸无卒岁之忧陛下中兴大业务在遵养矜迁氓之失土假长复而不役愍黎庶之息肩贵因循而不扰斯可以保宁于营丘难以经措于秦越今羣凶僭逆实繁有徒据我三方伺国瑕衅深宜审量虚实大校成败养兵厉甲广农积粮进为雪耻讨冦之资退为山河万全之固而百姓因秦晋之弊迭相荫冒或百室合戸或千丁共籍依托城社不惧熏烧公避课役擅为奸宄损风毁宪法所不容但检令未宣弗可加戮今宜隠实黎氓正其编贯庶上增皇朝理物之明下益军国兵资之用若蒙采纳冀禆山海虽遇商鞅之刑悦绾之害所不辞也备德从之遣车骑将军桂阳王镇率骑三千缘边严防备百姓逃窜以绰为使持节散骑常侍行台尚书廵郡县隠实得荫戸五万八千绰公廉正直所在野次人不扰害备德大集诸生亲临策试既而飨燕登高逺瞩顾谓尚书鲁邃曰齐鲁固多君子当昔全盛之时梓慎巴生淳于邹田之徒荫修檐临清沼驰朱轮佩长剑恣非马之雄辞奋谈天之逸辩指麾则红紫成章俛仰则丘陵生韵至于今日荒草颓坟气消烟灭永言千载能不依然邃荅曰昔武王封比干之墓汉祖祭信陵之坟皆留心贤哲每怀往事陛下慈深二主泽被九泉若使彼而有知宁不衔荷矣秋九月高雅之等表请伐桓玄先是玄将行簒逆诛不附己者冀州刺史刘轨襄城太守司马休之征虏将军刘敬宣宁朔将军[一作广陵相]高雅之江都长张诞并内不自安皆奔于备德至是雅之等言于备德曰纵未能廓清呉会亦可收江北之地中书侍郎韩绰[载记作韩范]亦上疏曰夫帝王之道必崇经畧有其时无其人则弘济之功或阙有其人无其时则英武之志不伸至于能成王业者惟人时合也自晋国内难七载于兹桓玄簒逆虐踰董卓神怒人怨其殃积矣可乘之机莫过此也以陛下之神武经而纬之驱乐奋之卒接厌乱之机譬犹声发响应形动影随未足比其易也且江淮南北戸口无几公私戎马不过数百守备之事葢亦微矣若以步骑一万建雷霆之举卷甲长驱指临江会必望旗草偃壶浆属路跨地数千众踰十万可以西并强秦北抗大魏拓境开疆保宁社稷正在今日如使后机失会豪杰复起枭除桓玄更修德政遐迩既宁物无异望岂惟建康难屠江北亦不可冀机过患生忧必至矣天与不取悔将何及惟陛下览之备德曰自顷数躔百六宏纲暂弛遂令奸逆乱华旧京墟秽每寻否运愤慨兼怀昔少康以一旅之众复夏配天况朕据三齐之地藉五州之众敎之以军旅训之以礼让上下知义人思自奋缮甲俟衅为日久矣但欲先定中原扫除逋嬖然后宣布淳风经理九服饮马长江悬旌陇坂此志未遂且韬戈耳今日之事其令公卿详议之咸以桓玄新得志未可图乃止于是讲武于城西歩兵三十七万马骑[一作铁骑]五万三千疋车一万七千乘周亘山泽旌旗弥漫钲鼓之声振动天地备德登高望之顾谓刘轨高雅之曰昔郄克忿齐子胥怨楚终能畅其刚烈名流千载卿等既知投身有道当使无惭昔人也雅之等顿首荅曰幸蒙陛下天覆之恩大造之泽存亡继絶实在圣时虽则万陨何以上报
