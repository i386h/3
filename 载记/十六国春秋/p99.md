<!-- { "loadSidebar": true } -->
承光三年春正月乙酉世祖还平城统万徙民在道伤死能至平城者十纔六七己亥世祖如幽州昌弟平原公定帅众二万向长安世祖闻之伐木阴山大造攻具再谋伐昌二月世祖还平城三月丙子世祖遣高凉王礼镇长安又诏执金吾桓贷造浮桥于君子津夏四月魏司空奚斤与平原公定相持于长安世祖欲乘虚伐统万简兵练士部分诸将命司徒长孙翰廷尉长孙道生宗正娥清等将歩骑三万为前驱常山王素太仆丘堆将军元太毗等将歩兵三万为后继南阳王伏真执金吾桓贷将军姚黄眉等将歩骑三万部送攻具将军贺多罗将精骑三千为前候五月发兵平城命龙骧将军代人陆俟督诸军镇大碛以备柔然辛巳济君子津壬午至拔邻山筑城舎辎重以轻骑三万倍道兼行羣臣咸谏曰统万城坚非旦夕可拔今轻军讨之进不可克退无所资不若与歩兵攻具一时俱往世祖曰夫用兵之术攻城最下必不得已然后用之今以歩兵攻具一时俱进彼必惧而坚守若攻不时拔则食尽兵疲外无所掠进退无路非上策也朕以轻骑直抵其城下彼先闻有歩兵而徒见骑至必当寛弛吾且羸师以诱之若得一战擒之必矣所以然者吾之军士去家二千余里复有黄河之险所谓置之死地而后生者也故以之攻城则不足决战则有余矣遂行六月戊戌军至统万次于黒水分军伏于深谷而以少众至其城下昌将狄子玉出降言夏主闻有魏师遣使召平原公定定曰统万城坚未易攻拔待我擒奚斤等然后徐往内外击之何有不济故夏主坚守以待之世祖闻之怒甚退军城北示之以弱遣宗正娥清及永昌王徤等分骑五千西掠居民会军士有得罪亡入昌城言官军粮尽士卒食菜辎重在后歩兵未至宜急击之昌信其言甲辰引歩骑三万出城逆战魏司徒长孙翰等皆言夏兵歩阵难陷宜避其锋且纵歩兵一时奋击世祖曰不然吾逺来求贼惟恐不出今既出矣乃避而不击彼奋我弱非计也遂收军伪北引而疲之昌以为退鼓噪而前舒阵为两翼行五六里世祖冲之昌陈兵不动稍复前行会有风雨从东北来扬沙晦冥宦者赵倪颇晓方术言于世祖曰今风雨从贼上来我向之彼背之天不助人且将士饥渴愿陛下摄骑避之更俟后日崔浩叱之曰是何言欤吾千里制胜一日之中岂得变易贼贪进不止后军已絶宜分军隠出奄击不意风道在人岂有常也世祖曰善乃分骑为左右队以掎之世祖马蹶而坠几为昌兵所执拓跋齐以身捍蔽决死力战昌兵乃退世祖腾马得上刺昌尚书斛黎文杀之又杀骑兵十余人流矢中掌奋击不辍昌兵大溃不及入城将麾下数百骑西南走遁遂奔上邽魏乘胜追逐至于城北杀昌弟河南公满及兄子蒙逊死者万余人世祖微服逐奔者入其城拓跋齐固谏不听乃与数人从世祖入城昌众觉之诸门悉闭世祖因与齐等入其宫中得妇人裙系之槊上世祖乘之而上仅乃得免会日已暮昌尚书仆射问至跋城奉昌母出走长孙翰将八千骑追昌至于高平不及而还乙巳世祖入城获昌所署公卿将校及其诸母姊妹妻妾宫人以万数马三十余万匹牛羊数千万头府库珍寳车旗器物不可胜计以昌宫人及生口金银珍玩布帛颁赐将士各有差时魏骑都尉代人来大千共长孙道生与昌交战道生马倒为昌所击大干驰救昌众散走大千扶道生上马得免初勃勃性豪侈好治宫室筑统万城高十仞基厚三十歩上广十歩宫墙五仭其坚可以厉刀斧台榭壮大飞阁相连皆雕镂图画被以绮绣饰以丹青穷极文采世祖顾谓羣臣曰蕞尔小国而用民如此虽欲不亡其可得乎擒昌尚书王买徳薛超太史令张渊徐辩复以渊辩为太史令得故晋将毛修之及西秦将军厍洛干乃归库洛干于秦以毛修之善烹调用为大官令世祖见著作郎天水赵逸所为文誉勃勃太过怒曰此竖无道何敢如是谁所为耶当速推之崔浩曰文士褒贬多过其实盖非得已不足罪也乃止世祖纳勃勃三女为贵人宜城王司空奚斤与平原公定犹相拒于长安世祖命宗正娥清太仆丘堆帅骑五千畧地闗右定闻统万已破西奔上邽斤追至雍不及而还清等攻贰城守将坚守不下清等攻拔之世祖诏斤等班师斤上疏言赫连昌亡保上邽鸠合余烬未有蟠据之资今因其危灭之为易请益铠马平昌而还世祖曰昌亡国叛夫击之劳伤将士且可息兵取之不晩斤抗表固请乃许之给斤兵万人遣将军刘拔送马三千匹并留娥清丘堆使共击之辛酉世祖自统万东还以常山王素为征南大将军假节与执金吾桓贷莫云留镇统万秋七月蠕蠕冦云中闻昌已破惧而引还
承光四年春二月魏平北将军尉眷攻昌于上邽昌退屯平凉司空奚斤进军安定与娥清丘堆军合时安颉为监军侍御史斤以马多疫死士卒乏粮乃深垒自固遣丘堆与义兵将军封礼督租于民间士卒暴掠不设警备昌袭击之堆败以数百骑还城昌遂骄矜乘胜日至城下抄掠刍牧者不得出诸将患之监军安颉曰本受诏诛贼今反为贼所困退守穷城若不为贼杀当坐法诛进退皆无生路而王公诸将晏然曾不为计将何以报恩塞责斤曰今若出战军士无马以歩击骑力诚不足终无捷理当须京师救骑至然后歩陈击于内骑兵袭于外所谓万全之计也颉曰今猛冦游逸于外而吾等兵疲力屈士有饥色不一决战则死在旦夕何救骑之可待也等于就死当以战死宁可坐而受困乎斤犹以马少为辞颉曰今兵虽无马但敛诸将所乘马可得二百骑颉请募壮勇敢死士出击之纵不能破敌亦可以挫其锐且赫连昌狷而无谋好勇而轻进每自出挑战众皆识之若伏兵掩击昌可擒也斤犹难之颉乃阴与尉眷等谋选骑待之既而昌来攻垒颉出应之昌自出陈前搏战军士识其貌争往赴之会天大风扬尘昼晦士众皆乱昌退走颉等追击之昌马蹶而坠颉遂擒之三月癸酉世祖使侍中古弼迎昌辛巳弼等以昌至于平城馆之于西宫门内器用皆给以乘舆之副又以妹始平公主妻之假常忠将军赐爵会稽公以安颉为建节将军赐爵西平公尉眷为宁北将军进爵渔阳公世祖常使昌侍从左右与之单骑深入山涧共逐一鹿昌素有勇名诸将咸以为不可世祖曰天命有在亦何所惧亲遇如初进封秦王后坐谋反被诛

卷六十八 夏录三
赫连定
赫连定小字直獖勃勃之第五子也凶暴无赖凤翔元年封平原公雍州牧镇长安既而率众赴安定进爵为王迁大将军领司徒昌为魏所败定遂收其余众数万还据平凉遂僣即皇帝位大赦境内殊死已下改承光四年为胜光元年进征南大将军白兰王吐谷浑慕璝为开府仪同三司河南王魏宜城王奚斤自以为元帅而昌为偏禆所擒功不在己深耻之乃舎辎重赍三日粮轻骑追定于平凉娥清欲循水而还斤不从自北道邀其走路至马髦岭定军将遁会魏小将有罪亡归于定具告其实定知魏军食少无水乃设伏于陇山弹筝谷分兵邀斤前后夹击之魏兵大溃斤及娥清刘拔皆为定所擒士卒死者六七千人丘堆守辎重在安定闻斤败弃辎重奔长安寻与高凉王礼弃长安偕奔蒲坂定复取长安世祖大怒命建节将军西平公安颉持节斩丘堆代将其众镇蒲坂以拒之夏四月定遣使请和于魏世祖以诏谕之使降
胜光二年春正月定弟酒泉公隽自平凉奔魏夏五月定欲复取统万引兵东至侯尼城不敢进而还冬十月畋于阴盘定少凶暴无赖不为勃勃所知乃登苛蓝山[苛一作可]望统万而泣曰先帝若以朕承大业者岂有今日之事乎使天假朕年当与卿诸人建季兴之业俄而有羣狐百数鸣于定旁定令射之一无所获定恶之曰所见亦大不臧咄咄天道复何言哉
胜光三年春三月壬寅世祖封昌为秦王秋九月己丑定遣弟谓以代伐魏鄜城魏平西将军始平公隗归等率众来击擒别将王章杀万余人谓以代遁还定自将数万人邀击隗归于鄜城东留弟上谷公社干广阳公度洛孤守平凉遣使诣宋求和乃与刘义隆约合兵灭魏遥分河北自恒山以东属宋恒山以西属夏义隆遣将到彦之率众冦河南为定声援世祖闻之乃摄河南三镇北渡彦之遂列守南岸至于衡闗冬十月世祖治兵将谋伐定羣臣咸谏曰刘义隆兵犹在河中舎之西行前冦己未必可克而义隆乘虚来袭则失东州矣世祖疑焉以问崔浩浩曰刘义隆与赫连定同恶相济[一作招]连结冯跋牵引蝚蠕规肆逆志[一作心字]虚声唱和义隆望定进定待义隆前皆莫敢先入以臣观之有似连鸡不得俱飞无能为害也臣始谓义隆军来当屯住河中两道北上东道向冀州西道冲邺如此则陛下自当致讨不得徐行今则不然东西列兵径二千里一处不过数千形分势弱以此而观儜儿情见此不过欲固河自守免死为幸无北渡意也赫连定残根易摧拟之必仆克定之后东出潼闗席卷而前则威振南极江淮以北无立草矣圣策独发非愚近所及愿陛下西行勿疑甲辰世祖如统万进军平凉次于泾南遣安西将军古弼与侍中张黎攻平凉以卫兵将军王斤镇蒲坂十一月乙酉世祖进攻平凉定上谷公社干等婴城固守世祖使其兄昌招谕之不下乃使安西将军古弼等将兵趋安定定自鄜城还安定将歩骑二万北救平凉与弼等相遇弼伪退以诱之定追击之世祖使高车勑勒驰击定定遂大败斩首数千级定还走登鹑觚原方阵以自固魏军四面围之数日断其水道定不得水人马饥渴丁酉引军下鹑觚原魏武卫将军丘眷击破之定众大败死者万余人定中重创单马遁走收其余众掠民五万戸西奔上邽世祖获其弟丹杨公乌视拔武陵公秃骨及公侯将士以下百余人是日弼等乘胜进攻安定定从兄东平公乙升弃城奔长安驱掠数千家西奔上邽己亥世祖入安定获乞伏炽盘质子及定车旗簿其生口财畜班赐将士各有差十二月西秦畧阳太守杨显以郡降定丁卯定上谷公社干广阳公度洛孤面缚出降遂克平凉收其珍寳闗中侯豆代田得奚斤娥清等献于世祖世祖以定后赐代田命斤膝行执酒以奉代田谓斤曰全汝生者代田也赐代田爵井陉侯加散骑常侍右卫将军领内都幢将定所署长安临晋武功守将皆走闗中悉入于魏世祖留巴东公延普镇安定以镇西将军[缺]镇长安壬申世祖东还
胜光四年春正月定击西秦将姚献败之遂遣叔父北平公韦代帅骑一万攻南安乞伏暮末穷蹙舆榇出降夏六月定杀暮末及其宗族五百余人定畏魏军之逼拥秦民十余万口自冶城济河欲击河西王沮渠蒙逊而夺其地河南王吐谷浑慕璝因戎狄之东面以争天下遣益州刺史慕利延宁州刺史拾寅帅众三万乘其半济邀击之执定以归秋八月慕璝遣侍郎谢大宁奉表于魏请送赫连定己丑世祖以慕璝为大将军西秦王其明年春三月壬申慕璝送定至魏世祖杀之是魏延和元年也初勃勃僭号龙升岁在丁未至定灭亡岁在辛未凡二十五年

卷六十九 夏録四
胡义周
