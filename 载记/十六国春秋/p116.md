<!-- { "loadSidebar": true } -->
太安三年春正月光信谗言杀武威太守杜进他日与羣僚燕酒酣语及政事时刑法峻重参军京兆叚业进曰严刑重宪非明王之义也光曰商鞅之法至峻而兼诸侯吴起之术无亲而楚以霸何也业曰起丧其身鞅亡其家皆残酷之致也明公受天眷命方开建大业景行尧舜犹惧不济奈何欲以商申之末法临道义之神州岂此州士女所望于明公哉光改容谢之于是下令责躬乃崇寛简之政是年炖煌太守宋歆送同心梨陈平仲[凉州记作陈冲]得玉玺献之博三寸长四寸直看无文字向日视之字在腹中有三十四字言光当王又白雀巢于阳川令盖敏屋光下令诸臣为之赋时献诗及赋者凡百余人
麟嘉元年春正月张掖金泽县有麟见百兽皆从光以为己瑞于是羣僚奉表请崇进名号遂以晋孝武太元十四年二月僭即三河王位于南郊置百官自丞郎已下犹摄州县事大赦境内改元麟嘉光妻石氏子绍弟德世自仇池来至姑臧光迎于城东大飨羣臣立石氏为王妃子绍为世子燕羣臣于内苑新堂遣市玺玉于于阗冬十月遣弟左将军他子武贲中郎将纂讨北虏匹勤于三岩山大破之是年造刀一口铭其背曰麟嘉长三尺六寸
麟嘉二年秋九月太庙新成追尊高祖为敬公曾祖为恭公祖为宣公父为景昭王母为昭烈妃中书侍郎杨颕上疏请依三代故事追尊吕望为始祖永为不迁之庙光从之是岁焉耆国王龙熙遣子入侍张掖督邮傅曜考核郡县而丘池令尹兴杀之投诸空井曜见梦于光曰臣张掖郡小吏案校诸县而丘池令尹兴赃状狼藉惧臣言之杀臣投于南亭空井中臣衣服形状如是光寤而犹见久之乃灭遣使覆之如梦光怒杀兴
麟嘉三年春二月著作郎段业以光未能扬清激浊使贤愚殊贯因疗疾于天梯山作表志诗九叹七讽十六篇以讽之光览之而悦署业为建康太守冬十月金城王乞伏干归遣南羌彭奚念入攻白土都尉孙峙退奔兴城光遣兵乘虚伐金城干归闻之引兵而去光亦引还
麟嘉四年秋八月光遣南中郎将方及弟右将军宝振威将军杨范强弩将军窦茍攻乞伏干归于金城方屯河北宝进师济河为干归所败宝及将士死者万余人光又遣武贲中郎将纂及窦茍率步骑五千南攻彭奚念战于盘夷纂大败而归光遂率兵亲讨复遣纂及扬武将军略阳杨轨建中将军沮渠罗仇建武将军梁恭军于左南奚念大惧乃于白土津累石为堤以水自固遣精兵一万拒守河津光遣将军王宝潜趣上津夜渡湟河光济自石堤攻克枹罕奚念单骑奔甘松光振旅而还
麟嘉五年春正月初光徙西海郡人于诸郡至是謡曰朔马心何悲念旧心中劳燕雀何徘徊意欲还故巢顷之遂相扇动复徙之于河西乐都秋七月羣议以高昌虽在西垂地居形胜外接胡虏易生翻覆宜遣子弟镇之光以子覆为使持节镇西将军都督玉门已西诸军西域大都护镇高昌命大臣子弟随之
麟嘉六年春正月光遣使拜秃发乌孤假节冠军大将军河西鲜卑大都綂广武郡侯夏六月光帅众十万伐西秦王乞伏干归干归遣使称藩以子勑勃为质光引兵还[勑勃西秦录作勃勃]
龙飞元年夏六月五龙见于浩亹羣臣咸贺劝光称尊光于是以晋太元二十一年僭即天王位大赦境内殊死已下改元龙飞备置郡司立世子绍为太子封庶长子纂为太原公秦州刺史弟延为天水公弘为常山公其余子弟为公侯者十七人署中书令王详为尚书左仆射著作郎段业等五人为尚书又遣使拜秃髪乌孤为征南大将军益州牧左贤王冬十月西秦凉州牧乞伏轲弹与秦州牧乞伏益州不平弹率众来奔光下书曰干归狼子野心前后反复朕方东清秦赵勒铭会稽岂令竖子鸱峙洮南且其兄弟内相离间可乘之机无过今也其勅中外戒严朕当亲讨
龙飞二年春正月光大举攻西秦师次于长最干归羣下请东奔成纪以避之干归曰军之胜败在于巧拙不在众寡光兵虽众而无法其弟延勇而无谋不足惮也且其精兵尽在延所延败光自走矣二月光使太原公纂率杨轨窦茍等步骑三万攻金城干归率众二万来救光遣将军王宝等率骑五千邀之干归惧而不进遂拔金城执太守卫鞬鞬瞋目谓光曰吾宁守节断头誓不为降虏也光义而免之光又遣将军梁恭金石生与秦州刺史没奕干以甲卒万余出阳武下峡攻其东天水公延以枹罕之众攻临洮武始河闗皆克之干归因大震泣叹曰死中求生正在今日也乃纵反间绐延云干归众溃东奔成纪延欲引轻骑追之司马耿稚谏曰干归雄勇过人权略难测破王广克杨定皆羸师以诱之虽蕞尔小国亦不可轻也困兽犹斗况干归安肯望风自溃乎且告者视高而色动必有奸计今宜整步陈而前使步骑相接徐俟后军毕集然后击之可一战灭也延不从进与干归相遇战败死之耿稚及将军姜显收集散卒还屯枹罕光亦引兵还于姑臧夏四月初张掖临松卢水胡沮渠罗仇匈奴沮渠王之后也世为部帅光以罗仇为尚书从伐西秦及延败死罗仇弟三河太守沮渠曲粥谓罗仇曰主上荒耄信谗今军败将死正其猜忌智勇之时也吾兄弟素为所惮与其经死沟渎孰若勒兵向西平出苕藋奋臂大呼凉州不足定也罗仇曰理如汝言但吾家累世忠孝为一方所归宁人负我无我负人也未几光果杀罗仇及曲粥罗仇弟子蒙逊求帅丧还塟乡里诸部会塟者万人蒙逊哭谓众曰吕主昬荒无道多杀不辜吾家上世雄视河西今欲与诸部雪二父之耻复上世之业何如众多从之遂杀光护军马邃攻拔临松郡屯据金山大为百姓之患蒙逊从兄男成先为光将守晋昌闻蒙逊起兵逃奔赀虏扇动诸夷众至数千进攻福禄建安将军宁戎护军赵策击败之男成退奔乐涫五月光遣太原公纂率众二万击败蒙逊于忽谷酒泉太守垒澄率将军赵策赵陵步骑万余讨男成于乐涫战败澄策死之男成进攻建康遣人说建康太守段业曰吕氏政衰权臣擅命刑罚失中人不堪役一州之地叛者连城瓦解之形昭然在目百姓嗷然无所依附府君奈何以葢世之才欲立忠于垂亡之国乎男成等既唱大义欲屈府君俯临鄙州使涂炭之余获来苏之惠何如业不从相持二旬外救不至郡人高逵史惠等言于业曰今孤城独立台无救援府君虽心过田单而地非即墨宜思高算转祸为福业先与光侍中房晷仆射王详不平惧不自容乃许之自称大都督龙骧大将军凉州牧建康公光命太原公纂将兵五万讨业时谓业等乌合纂有威声势必克全光以问罗什什曰观察此行未见其利既而蒙逊进屯临洮为业声援战于合离纂兵大败秋八月光散骑常侍西平郭黁以光年老知其将败遂与仆射王详起兵作乱详为内应事发光乃诛详黁遂据东苑以叛民间皆言圣人举兵事无不成从之者甚众黁以为代吕者王乃推王乞基为主光驰使召纂讨黁纂将还诸将劝纂曰段业闻师回必蹑军后若潜师夜还庶无后患也纂曰业虽凭城阻众无雄略之才若夜潜还适足张其奸志耳乃遣使告业曰郭黁作乱吾今还都卿能决者可早出战遂弃大军先将轻骑引还业亦不敢出纂司马杨綂谓其从兄桓曰郭黁明善天文起兵其当有以京城之外非复朝廷之有纂今还都复何所补请除纂勒兵推兄为盟主西袭吕弘据张掖号令诸郡亦千载一时也桓怒曰吾闻臣子之事君亲有陨无二吾为吕氏臣安荣其禄危不能救岂可复増其难乎吕氏若亡吾为弘演矣綂惧至番禾奔归于黁黁遣军邀纂于白石纂大败光西安太守石元良率步骑五千赴难与纂共击黁军破之遂入姑臧凉人张捷宋生等招集戎夏三千余人反于休屠城与黁共以书笺招诱后将军杨轨推为盟主轨性粗直不虑黁之倾危河西太守程肇谏曰将军之与吕王可谓臭味是同今欲释同心托异类背龙头从蛇尾非将军之高算也愿将军熟思之轨不从乃自称大将军凉州牧西平公纂击黁将王斐于城西大破之黁势渐衰遣使请救于秃髪乌孤九月乌孤使弟骠骑利鹿孤帅骑五千援黁冬十一月光遗杨轨书曰自羌胡不靖郭黁叛逆南藩安否音问两絶行人风传云卿拥逼百姓为黁唇齿卿雅志忠贞有史鱼之操鉴察成败逺侔古人岂宜听纳奸邪以亏大美凌霜不雕者松柏也临难不移者君子也何图松柏雕于微霜而鸡鸣已于风雨郭黁巫卜小数时或误中考之大理率多虚谬朕宰化寡方泽不逮逺致世事纷纭百城离叛戮力一心同济巨海者望之于卿也今中仓积粟数百千万东人战士一当百余入则言笑晏晏出则步武凉州吞黁咀业绰有余暇但与卿形虽君臣心过父子朕欲全卿名节不使贻笑将来卿三思之轨不答
龙飞三年春二月杨轨以司马郭纬为西平相率步骑二万北赴郭黁秃髪傉檀亦率骑一万助之轨至姑臧营于城北三月太原公纂将兵击轨郭黁帅众来救纂败引还段业使沮渠蒙逊攻西郡执其太守吕纯纯光之弟子也于是晋昌炖煌等郡并降于业夏六月杨轨自恃士马之盛议欲与光大决成败黁每以天文裁止之常山公弘镇张掖业使辅国将军沮渠男成及酒泉太守王徳来攻光遣太原公纂迎之轨谋于众曰吕弘精兵一万若与纂合则敌强我弱养兽不讨将为后患乃与秃髪利鹿孤共邀纂纂与战大破之轨奔王乞基郭黁闻轨败东走魏安降于乞伏干归常山公弘为业所攻引兵弃张掖东走业将兵追弘弘击败之业遂城西安以别将臧莫孩为太守太原公纂又击败之冬十月建武将军李鸾以兴城降于秃髪乌孤
龙飞四年夏五月太子绍太原公纂将兵伐段业业乞救于秃髪乌孤乌孤遣骠骑利鹿孤及杨轨救之绍以业等军盛欲从三门闗挟山而东纂曰挟山示弱取败之道不如结阵冲之彼必惮我而不战也绍乃引军而南业案兵不动绍等亦引而还秋九月光寝疾冬十二月光疾甚立太子绍为天王自号太上皇帝以太原公纂为太尉常山公弘为司徒谓绍曰吾疾病唯増恐将不济今国家多难三寇窥觎迭伺国隙吾殁之后使纂綂六军弘管朝政汝恭已无为委重二兄庶几可济若内相猜贰衅起萧墙则晋赵之变旦夕至矣又谓纂弘曰永业才非拨乱直以立嫡有常猥居元首今外有强寇人心未宁汝兄弟缉穆则祚流万世若内自相图则祸不旋踵纂弘泣曰不敢有异心又执纂手戒之曰汝性粗暴深为吾忧开基既难守成不易善辅永业勿听谗言是日光卒时晋安帝隆安三年也光年六十三在位十四年伪谥懿武皇帝庙号太祖墓号高陵

卷八十二 后凉录二
吕绍
吕绍字永业光之嫡子也麟嘉元年与母石氏至自仇池遂立为世子光僭即天王位进为太子光死绍秘不发丧庶兄太原公纂乃排阁而入哭之尽哀拂衣欲出绍惧为纂所害以位让之曰兄功高年长宜承大綂愿兄勿疑纂曰臣虽年长陛下国家之冢嫡也臣安敢奸之不可以私爱而乱大伦绍固让纂纂不许绍遂嗣伪位骁骑将军吕超言于绍曰纂綂戎积年威震内外临丧不哀步高视逺观其举止似乱常度恐成大变宜早除之以安社稷绍曰先帝顾命言犹在耳奈何弃之且兄弟至戚宁有此乎吾以弱年负荷大任方赖二兄以宁国家纵其图我我视死如归终不忍有此意也卿慎勿言超曰纂威名素着安忍无亲今不图之后必噬脐矣绍曰吾每念袁尚兄弟未尝不痛心切齿忘寝与食宁坐而死岂忍行之超曰圣人称知几其神陛下临机不断臣见大事去矣既而纂见绍于湛露堂超执刀侍侧目纂请収之绍不许纂遂与常山公弘率壮士数百攻绍绍登紫阁自杀追谥隠王先是光未亡时有鬼呌于都街曰兄弟相灭百姓弊徼吏寻视之则无所见其年光死绍立五日为纂所杀
吕纂
