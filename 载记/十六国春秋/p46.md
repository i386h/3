<!-- { "loadSidebar": true } -->
贾坚字世固渤海人也少尚气节弯弓三石余仕赵殿中督赵亡乃弃冉闵还乡里拥部曲数千家以自固上庸王评狥渤海遣使招之坚终不降评与战擒之儁爱其才赦而勿杀时年六十余太原王恪闻其善射故亲试之乃取一牛置百歩上召坚使射曰能中之乎坚曰少壮之时能令不中今老矣正可中之恪大笑乃射发一矢拂脊再一矢磨腹皆附肤落毛上下如一恪曰能复中乎坚曰所贵者以不中为竒中之何难一发中之观者咸服其妙儁署为乐陵太守治涪城寻迁太山太守屯山荏晋将荀羡引兵击之坚所将纔七百余人羡兵十倍于坚坚将出战诸将皆曰众少不敌不如固守坚曰固守亦不能免不如战也遂出战身先士卒杀羡兵十余人复还入城羡兵围之坚叹曰吾自结髪立功名而每值穷阨岂非天乎与其屈辱而生不若守节而死乃谓诸将曰今危困至此计无所设卿等可去吾将止死将士皆泣曰府君不出众亦俱死耳乃扶坚上马坚曰我如欲逃必不相遣今当为卿曹决斗若势不能支卿等可趣去勿复顾我也乃开门直出羡兵四集坚立马桥上左右射之皆应弦而倒羡兵众多从堑下斫桥桥断人马俱陷生擒之遂失山荏羡谓坚曰君父祖世为晋臣奈何背本不降坚曰晋自弃中华非吾叛也民既无主强则附之[一作强则托命]既已事人安可改节吾束修自立渉赵厯燕未尝易志君何忽忽相谓降乎羡复责之坚骂曰竖子儿女御乃公羡怒执置雨中数日不食愤憾而卒子活复为任城太守
慕舆根
慕舆根榼卢城大人也善骑射尝从皝行猎有一野羊立于悬崖之上皝命左右射之莫有中者根乃自募射一发而中皝甚竒之署帐下折冲将军屡进竒略儁嗣位转广威将军败邓恒于鲁口斩苏林于中山所在立功厯殿中领军将军儁卒受遗辅暐进位太师副赞朝政根性木强自恃先朝勲旧举动倨傲心不服恪濳欲为乱乃言于恪曰今主上幼冲母后干政殿下宜虑杨骏诸葛元逊之变思有以自全且定天下者殿下之功也兄亡弟及古今成法俟毕山陵可废主上为王殿下自践尊位以建大燕无穷之福恪曰公醉邪何言之悖也吾与公受先帝遗诏云何而遽有此议昔曹臧吴札并于家难之际犹曰为君非吾节况今储君嗣统四海无虞宰辅受遗奈何更有私议公忘先帝之言邪根大愧惧辞谢而退恪以告吴王垂垂劝恪杀之恪曰今新遭大丧二邻伺隙山陵未建宰辅自相诛夷恐乖逺近之望且可忍之秘书监皇甫真言于恪曰根本庸竖过蒙先帝厚恩强参顾命而小人无识自国哀已来骄狠日甚将成祸乱明公今日居周公之地当为社稷深谋早为之所恪亦不听根遂与武卫将军慕舆干潜谋诛恪及评因而簒立入白太后及暐曰太宰太傅将谋不轨臣请帅禁兵诛之以安社稷太后将从之暐曰二公国之戚穆先帝选之托以孤嫠必不肯尔安知非太师欲为乱也乃止根又思恋东土言于太后及暐曰今天下萧条外冦非一国大忧深不如东还暐亦不纳于是反形渐露恪闻之遂与太傅评宻奏根罪状根乃伏诛并其妻子皆枭首东市
李洪
李洪平阳人也初帅流民入定陵未几众至数千壁于舞阳受王浚假署为雍州刺史后归皝仕为大理厯内史右司马石虎攻棘城洪弟普以为棘城必败劝洪出避祸洪曰天道幽逺人事难知且当委任勿轻动以取悔普固请不已洪曰卿意见明审者当自行之吾受慕容氏大恩义无去就当效死于此耳与普流涕而诀普遂降于虎从虎南归死于丧乱洪由是以忠笃著名从儁攻邓恒于鲁口出屯髙冢慕舆根击恒部将鹿勃早洪徐整骑队助之俘斩甚众暐立转龙骧将军略地河南拔许昌汝南陈郡徙万余戸而还进位司空王猛克邺随暐入长安拜驸马都尉奉朝请卒
悦绾
悦绾榼卢城大人也初仕皝为司马石虎入冦遣征北张举袭凡城皝以绾为御难将军授兵一千以守之及赵兵至将吏皆恐欲弃城走绾曰受命御冦生死以之且凭城坚守一可敌百敢妄言惑众者斩众然后定绾身先士卒亲冒矢石举等竭力攻之经旬不克乃退虎死邺中扰乱冉闵殄灭石氏石祇遣使求援儁遣绾将兵三万会之邺平引还迁前将军追击吕护于鲁口有功进尚书右仆射寻署安西将军领护匈奴中郎将并州刺史戍并州暐嗣位转尚书左仆射绾见王公贵戚多为荫戸言于暐曰今三方鼎峙各有吞并之心而太傅政尚寛和百姓多有隠附传曰惟有徳者可以寛临其次莫如猛今诸军营戸三分共贯风教颓弊威纲不立至使民戸殚尽委输无入吏断常俸战士絶廪官贷粟帛以自赡给既不可闻于邻国且非所以为治宜一切罢断诸荫戸尽还郡县肃明法纪以清四海暐纳之使绾专治其事纠擿奸伏无敢隠匿出戸二十余万朝野怨怒太傅评大不平之绾先有疾乃自力厘校戸籍疾遂益亟而卒后苻坚灭燕闻绾之忠恨不得见乃拜其子为郎中
皇甫真
皇甫真字楚季安定朝那[一作那字]人也其兄岌晋东夷校尉崔毖请为长史卑辞说谕终莫能致廆招之岌与真实时俱至并以文章才儁任居枢要真更以弱冠髙才擢拜辽东国侍郎皝嗣立迁平州别驾时内艰连年百姓劳瘁真议欲寛减赋税休息力役不合旨免官后以破麻秋功拜奉车都尉守辽东营邱二郡皆有善政及儁即位入为典书令从辅国将军恪等讨擒冉闵即南图拔邺石氏旧都城内珍玩寳货充溢真一无所取惟存恤人物收敛图籍而已儁临终真与恪等俱受顾命慕舆根将谋为乱真阴察知之请恪除根恪未忍显其事俄而谋泄伏诛恪乃谢真曰不从君言几成祸败吕护之叛恪谋于朝曰逺人不服修文徳以来之今护宜以恩诏降不宜以兵戈取也真曰护九年之间三背主上揆其奸心凶悖未已明公方饮马江湘勒铭剑阁况护蕞尔近畿而不枭戮宜以兵算取之不可复以文檄喻也恪从之真乃上疏辄以家奴婢五十口马七十疋牛四十头以供军资拜冠军将军别部都护[一作都督]师还拜镇西将军并州刺史镇护匈奴中郎将征拜侍中光禄大夫迁司空领中书监累迁太尉侍中苻坚宻谋并燕欲觇其可否命西戎主簿郭办潜结匈奴左贤王曹毂遣使诣邺朝贡办因为之副真兄腆及从子奋覆皆仕于秦办既至邺厯造公卿谓真曰仆本秦人家为秦所诛故寄命曹王贵兄常侍及奋覆兄弟并相知有素真怒曰臣无境外之交此言何以及吾君似奸人得无因縁假托乎白暐请穷治之太傅评不许办还为坚言燕朝政无纲纪实可图也鉴机识变惟皇甫真耳坚曰以六州之众岂得不使有智士一人哉真亦秦人而燕用之固知关西多君子矣真性清俭寡欲不营产业饮酒至石余不乱雅好属文凡着诗赋四十余篇王猛入邺真望马首拜之明日更见语乃卿猛猛曰昨拜今卿何恭慢之相违也真曰卿昨为贼朝是国士吾拜贼而卿国士何所怪也猛大嘉之谓权翼曰皇甫真故大器也从坚入关为奉车都尉奉朝请数岁而卒
梁琛
梁琛广平人也初为吕护参军护败遂仕慕容氏为中书著作郎转给事黄门侍郎暐时琛以大鸿胪奉使于秦侍辇茍纯副之琛至长安苻坚方畋于万年欲引见琛琛曰秦使至燕燕之君臣朝服备礼洒扫宫庭然后敢见今秦王欲野见之使臣不敢闻命秦尚书郎辛劲谓琛曰宾客入境惟主人所以处之君焉得专制其礼且天子称乘舆所至曰行在所居何常之有又春秋亦有遇见之礼何为不可乎琛曰晋室不纲灵祚归徳二方承运俱受明命而桓温猖狂窥我王略燕危秦孤势不独立是以秦王同恤时患要结好援东朝君臣引领西望媿其不竞以为邻忧西使之辱敬待有加今强冦既退交聘方始谓宜崇礼笃义以固二国之欢若忽慢使臣是卑燕也岂修好之义乎夫天子以四海为家故行曰乘舆止曰行在今海县分裂天光分曜安得以乘舆行在为言哉礼不期而见曰遇葢因事权行其礼简略岂平居容与之所为哉客使单行诚势屈于主人然茍不以礼亦不敢从也[一云琛曰天子以四海为家故可云然今灵命既分天光派别势匀义等理絶兹谈况唇亡齿寒岂辅车之义乎故桓温冦境而贵朝同恤敝邑愧赖以为君忧秦人使燕未尝肴干不食爵盈不饮而敬恭待命享礼有加今虏冦已获继寻旧好会遇之礼岂其时乎遐宾小使诚势屈于主然劳不以礼不敢闻命]坚嘉琛有奉命之才乃为之改行宫百僚陪位然后延之如燕朝之仪事毕坚与之私宴问东方名臣为谁琛曰太傅上庸王评明徳茂[一作懿]亲光辅王室车骑大将军吴王垂雄略冠世秀迈絶伦内赞百揆外御四国[此二句一作折冲御侮]其余诸臣或以文进或以武用官皆称职野无遗贤虽周文多士汉武得人未有过也琛从兄奕先在秦为尚书郎会罢坚使典客馆于奕舎琛语有司曰昔诸葛兄弟各处三国及瑾为吴聘蜀与诸葛亮惟公朝相见退无私面君子之志往贤盛事余窃慕之今使之即安私室所不敢也竟不馆奕坚乃敕奕数来就邸舎与琛卧起间问东国起居琛曰今二国鼎据兄弟并蒙荣宠琛之在燕亦犹兄之在秦论其本心各有所在琛欲言东国之美恐非西国之所欲闻欲言其恶复非臣子所得论也兄何用问为坚闻而嘉之使太子延琛相见秦人欲使琛拜太子先讽之曰邻国之君犹其君也邻国之储君亦何以异乎琛曰天子之子视元士欲其由贱登贵以塞盈心在国不臣其父之臣况邻国之臣乎且茍无纯敬则礼有往来情岂忘恭但恐降屈为烦耳秦人不能对乃不果拜王猛劝坚留琛坚不许留秦月余厚礼遣归琛每应对不先告纯纯甚恨之及归纯言于暐曰琛在长安与王猛甚亲善疑有异谋琛又数称秦王坚及王猛之美且言秦将兴师宜为之备已而秦果伐燕皆如琛言暐乃疑琛知其情会评为秦所败遂收琛繋狱苻坚入邺释之除中书著作郎引见谓之曰卿昔言上庸王吴王皆将相竒才何为不能谋画自取亡国琛曰天命废兴岂二人所能移也坚曰卿不能见几而作虚称燕美忠不自防反为身祸可谓智乎琛曰臣闻几者动之微吉凶之先见者也如臣愚暗实所不及然为臣莫如忠为子莫如孝自非有一至之心者莫能保忠孝之始终是以古之烈士临危不改见死不避以狥君亲彼知几者心达安危身择去就不顾家国臣就使知之尚不忍为况非所及乎坚称善久之王猛表为主簿领记室督
公孙凤
公孙凤字子鸾上谷人也隠居昌黎之九城山谷冬衣单布寝处土床夏每并食于一器久之蛆臭然后乃食弹琴吟咏陶然自得人咸异之莫能测也暐以安车征之至邺见暐不言不拜衣食举动如在九城宾客造请少得与言数年病卒
公孙永
公孙永字子阳襄平人也少而好学恬淡虚静隠于平郭南山不娶妻妾非身所垦植则不衣食之吟咏岩谷欣然自得年余九十操尚不亏与公孙凤俱被暐征至邺见暐不拜王公已下造之皆不与言虽经隆冬盛暑端然自若一岁余诈狂暐送之平郭后苻坚又将备礼征之难其耆年路逺乃遣使者致问未至而永卒坚深悼之谥曰崇虚先生
王欢
王欢[一作观又作劝]字君厚乐陵人也安贫乐道专精耽学不事产业常丐食诵诗虽家无斗储意怡如也其妻患之
或焚毁其书而求改嫁欢笑而谓之曰卿不闻朱买臣妻邪时人闻者莫不嗤笑欢守志弥笃遂为通儒暐袭伪位署为国子博士亲就受经寻迁祭酒暐为苻坚所灭欢遂归隠坚复征为祭酒后以太子少傅卒
悉罗腾
