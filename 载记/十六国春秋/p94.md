<!-- { "loadSidebar": true } -->
建平五年春三月备德以刘轨为司空甚宠任之刘敬宣素晓天文知必有兴复晋室者寻梦丸土服之既觉喜曰丸者桓也桓既吞矣吾复本土乎遂与高雅之结青州大姓诸省封及鲜卑豪帅免逵谋杀备德推司马休之为主克日垂发雅之欲邀轨同谋敬宣曰刘公衰老吾观其有安齐之志必不动不可告也雅之以为不然卒告轨轨果不从谋颇泄乃相与杀轨南奔雅之为追骑所执杀之敬宣与休之至淮泗间遂归刘裕备德闻桓玄败乃以桂阳王镇为前将军北地王锺为大都督配以步卒二万骑五千克期欲取江南会备德寝疾于是罢兵
建平六年夏四月先是备德迎其兄子超于长安超潜变姓名逃归行至梁父镇南长史悦寿以告兖州刺史南海王法法曰昔汉有卜者诈称卫太子今安知非此类也乃不礼之备德闻超至大喜遣骑三百出迎及至封为北海王拜侍中骠骑大将军司隶校尉秋九月汝水忽竭[水经注作女水水有神化隆则水生政薄则津竭]备德甚恶之冬十一月备德寝疾北海王超请祷之备德曰人主之命长短在天非汝水所能制也固请不许是夜备德梦其父皝曰汝既无子何不早立超为太子不尔恶人生心寤而告其妻曰先帝神明所敕观此梦意吾将死矣戊午引见羣臣于东阳殿议立超为皇太子俄而地震百僚惊恐窜越失位备德亦不自安舆辇还宫至夜其疾益甚呼段后公主及超申以后事大赦境内殊死已下子为人后者人爵二级乃执超手曰若得至晓更见公卿顾托以汝死无所恨举目视公主欲有所言竟遂不能段后大呼曰今召中书作诏立超可乎备德开目颔之乃立超为皇太子是夕薨于显安殿[一作堂]即晋义熙元年也时年七十在帝位六年乃为十余柩夜分出四门潜葬山谷竟不知其尸之所在虚葬于东阳陵伪谥献武皇帝庙号世宗

卷六十四 南燕录二
慕容超
慕容超字祖明备德兄北海王纳之子也[纳一作汭]纳沈静深邃外讷内敏苻坚破邺以纳为广武太守数岁去官与母公孙氏就弟备德家于张掖备德从坚南征留金刀辞母而去备德与燕王垂起兵于山东张掖太守苻昌收纳及备德诸子皆诛之公孙氏以老获免纳妻段氏以怀娠未决囚之于郡狱狱掾呼延平备德之故吏也尝有死罪备德免之窃将公孙氏及段氏逃于羌中段氏生超年十岁而公孙氏病临死授超以金刀曰闻汝伯已中兴于邺都吾朽病将没相见理絶若天下太平汝得东归当以此刀还汝伯也呼延平又将超母子奔于吕光及吕隆降秦超又随凉州民徙于长安未几平卒超号恸经旬超母谓之曰吾母子得全济者呼延氏之力也惠而不报天不佑人平今虽死吾欲为汝纳其女以荅厚恩于是娶之超至长安自以诸父在东恐为秦人所録乃阳[一作佯]狂行乞于市秦人贱之惟东平公姚绍见而异焉言于姚兴曰慕容超姿干瓌伟殆非真狂愿微加爵禄以羁縻之兴召见与语超深自晦匿故为谬对或问而不答兴大鄙之因谓绍曰谚云妍皮不裹痴骨徒妄语耳乃罢遣之由是得往来无禁济阴人宗正谦善卜相西至长安卖卜于路超行而见之因就谦相谦奇其姿貌超乃内断于心备德闻纳有遗腹子在秦遣济阴呉辩潜往视之辩因宗正谦以告超超不敢告母妻潜变姓名与谦俱归至诸闗禁自称张伏生二十日始达梁父及至广固呈以金刀具宣祖母临终之言备德抚之号恸超身长八尺腰带九围精彩秀发容止可观姿器魁杰有类备德备德甚加礼遇始名之曰超封北海王拜侍中骠骑大将军司隶校尉开府置吏妙选时贤为僚佐备德无子欲以超为嗣乃为超起第于万春门内朝夕观之超亦深达备德旨入则尽欢承奉出则倾身下士由是内外誉望翕然归美焉未几立为太子备德既死超遂以晋义熙元年僭嗣伪位大赦境内殊死已下改元太上尊备德后段氏为皇太后以北地王锺为都督中外诸军录尚书事海南王法为征南大将军都督徐兖扬南兖四州诸军事加桂阳王镇开府仪同三司以尚书令封孚为太尉鞠仲为司空乐浪王惠为司徒潘聪为左光禄大夫段宏为右光禄大夫封嵩为尚书左仆射济阳王凝为右仆射自余文武拜授各有差超复引公孙五楼任为腹心乃其所亲信也备德故大臣段宏及北地王锺等皆不自安求补外职乃以宏为徐州刺史锺为青州牧时以公孙五楼为武卫将军领屯骑校尉内参政事太尉封孚言于超曰臣闻亲不处外羁不处内[载记作五大不在边五细不在内]锺国之宗臣社稷所赖宏外戚懿望百姓具瞻正应参翼百揆不宜逺镇外方今锺等出藩五楼内辅臣窃未安超新即位忌锺等权逼以问五楼五楼欲专擅朝政不欲锺等在内屡有间言孚说竟不行锺宏皆不能平相谓曰黄犬之皮恐当终补狐裘也五楼闻之嫌隙渐构
太上二年夏无云而雷秋八月先是超自长安行至梁父南海王法时为兖州刺史镇南长史悦寿还谓法曰向见北海王子天资弘雅神爽高迈始知天族[一作天授]多竒玉林皆寳法曰昔成方遂诈称卫太子人莫辩之安知非此族乎超闻而恚忿形于言色法亦怒处之外馆超既与法有隙结憾弥深及备德死法又不奔丧至是超遣使让之法常惧祸至遂与北地王锺徐州刺史段宏等谋反超知而征之法与锺并称疾不赴收其党侍中河间王统右卫将军东阳王根散骑常侍段封诛之车裂左仆射封嵩嵩弟西中郎将封融奔魏超寻遣桂阳王镇等攻锺于青州[阙二字]王昱等攻段宏于徐州右仆射济阳王凝及中书令韩范攻法于兖州[一作梁父]昱等攻拔莒城段宏奔魏封融又集羣盗袭石城塞杀镇西大将军余郁青土振惧人怀异议凝将谋杀韩范袭击广固范潜知之勒兵攻凝凝奔梁父范并将其众进攻梁父克之凝出奔秦法出奔魏桂阳王镇攻拔青州锺杀其妻子为地道而出与高郡公始单马奔秦于时超不恤政事惟畋游是好变更旧制朝野失望百姓苦之仆射韩绰切谏不纳冬十月太尉封孚卒超又欲议复肉刑九等之选乃下书于境内曰阳九数躔永康多难自北都倾陷典章沦灭律令法宪靡有存者纲理天下此焉为本既不能道之以德必须齐之以刑且虞舜大圣犹命咎繇作士刑之不可以已也如是先帝季兴大业草创兵革尚繁未遑修制朕猥以不德嗣承大统抚御寡方致萧墙衅发遂戎马生郊典仪寝废今四境无虞所宜修定尚书可召集公卿至如不忠不孝若封嵩之辈枭斩不足以痛之宜致烹轘之法亦可附之条律纳以大辟之科肉刑者乃先圣之经不刋之典汉文易之轻重乖度今犯罪弥多死者稍众肉刑之于化也济育既广惩惨尤深光寿建熙中二祖已议复之未及而晏驾其令博士已上参考旧事依吕刑及汉魏晋律令消息增损议成燕律五刑之属三千而罪莫大于不孝孔子曰非圣人者无法非孝者无亲此大乱之道也轘裂之刑烹煮之戮虽不在五刑[一作品]之例然亦行之自古渠弥之轘着之春秋哀公之烹爰自中代世宗都齐亦愍刑罚失中咨嗟寝食王者之有刑纠犹人之有左右手焉故孔子曰刑罚不中则民无所措手足是以萧何定法令而受封叔孙通以制仪为奉常立功立事古之所重其明议损益以成一代凖式周汉有贡士之条魏立九品之选二者孰愈亦可详闻羣下议多不同乃止十二月丁未荧惑太白皆入于羽林又合于壁占曰燕亡是年高句骊遣使献千里马生熊皮障泥于超超大悦荅以水牛能言鸟
太上三年春正月超冦淮北徐州至下邳秋七月遣御史中丞封恺使于秦超母妻既先在长安为姚兴所拘质至是使恺请焉恺至于秦秦主兴曰昔苻氏之败太乐诸伎悉入于燕燕今称藩送伎若不可使送呉口千人所请乃可得也恺还超下书使羣臣详议左仆射段晖曰太上囚楚高祖不回今陛下嗣守社稷不宜以私亲之故遂降尊号且太乐诸伎皆是前世伶人[一作先代遗音]不可与彼使移风易俗不如掠呉口与之尚书张华曰若使侵掠呉边必成邻怨此既能往彼亦能来兵连祸结非国家之福也昔孙权重黎庶之命屈已以臣魏惠施惜爱子之头舍志以尊齐况陛下慈亲在人[一云慈德在秦]掌握方寸崩乱岂可靳惜虚名不为之降屈乎宜暂降统天之号以申至孝之情权变之道典谟所许中书令韩范智能回物辩足倾人昔与姚兴俱为苻氏太子舎人可遣将命降号修和必得如志所谓屈于一人之下伸于万人之上也超大悦曰张尚书得吾心矣遂遣韩范聘于姚兴奉表称藩范至长安兴见之谓曰封恺前来燕王与朕抗礼今卿至也欵然而附为依春秋以小事大之义为当专以孝敬为母屈也范曰昔周爵五等公侯异品小大之礼因之而生今陛下命世龙兴光宅西秦本朝主上承祖宗遗烈定鼎东齐中分天曜南面并帝通聘结好义尚谦冲使至矜诞茍折行人殊似呉晋争盟滕薛竞长恐伤大秦堂堂之盛有损皇燕巍巍之美彼我俱失窃未安之兴怒曰若如卿言便是非为大小而来范曰虽由大小之义亦由寡君纯孝过于重华愿陛下体敬亲之道沛然垂慈愍之心兴曰吾久不见贾生自谓过之今不及矣于是为范设旧交之礼申叙平生谓范曰燕王在此朕亦见之风表乃可于机辩未也范曰大辩若讷圣人美之况尔日龙潜凤戢和光同尘若使负日月而行则无继天之业矣兴笑曰可谓使乎延誉者也范乘间逞说兴乃大悦赐范千金许以超母妻还之时济阳王凝自梁父奔秦言于兴曰燕王称藩本非推德权为母屈耳古之帝王尚兴师征质岂可虚还其母乎母若一还必不复臣也宜先质[一作制]其送伎然后归之兴意乃变因谓范曰朕归燕王家属必矣然今天时尚热当俟秋凉八月秦使兼员外散骑常侍韦宗来聘超与羣臣议见宗之礼张华曰陛下前既奉表今宜北面受诏封逞曰大燕七圣重光奈何一旦为竖子屈节超曰朕为太后屈愿诸君勿言遂北面受诏赠宗以千金冬十月遣左仆射张华给事中宗正元入秦报聘并送大乐伎一百二十人兴大悦延华入燕酒酣乐作秦黄门侍郎尹雅谓华曰昔殷之将亡乐师归周今皇秦道盛燕乐来庭废兴之兆见于此矣华曰自古帝王为道不同权谲之理会于功成故老子曰将欲取之必先与之今总章西入必由余东归祸福之验此其兆乎兴怒曰昔齐楚竞辩二国兴师卿乃小国之臣何敢抗衡朝士华逊辞曰奉使之始实愿交欢上国上国既遗小国之臣辱及寡君社稷臣亦何心而不仰酬兴善之于是还超母妻厚其资礼而遣之十一月张华发长安宗正元先驰反命超大悦遣征虏将军公孙五楼率骑二千迎于境上超亲率六宫迎之于马耳闗
太上四年春正月超以母妻之归大赦境内殊死已下追尊父北海穆王纳为穆皇帝立母段氏为皇太后居长乐宫妻呼延氏为皇后祀于南郊柴燎爓起而烟不出灵台令张光私告人曰今火盛而烟灭国其亡乎超将登坛有兽大如马状类鼠而色赤集于圜丘之侧俄而不知所在须臾大风暴起天地昼昏其行宫羽仪帷幄尽皆坏裂超惧宻问太史令成公绥绥曰陛下信用奸臣诛戮贤良赋敛烦多事役殷苦之所致也超惧大赦谴责公孙五楼等俄而复用之是岁广固地震天齐水涌井水溢汝水竭河济冻合而渑水不冰超恶之问于太史令李宣宣曰渑水无冰良由逼带帝京近日故也超大悦赐宣朝服一具高句骊复遣使至献千里人十人千里马一疋兖州人王满[一作蒲]率众二千来降献美女马马鬛去地九寸拜满长水校尉封廪丘公
