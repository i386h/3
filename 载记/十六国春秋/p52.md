<!-- { "loadSidebar": true } -->
建元六年春正月慕容垂世子令奔燕王猛遗慕容筑书曰国家今已塞成皋之险杜盟津之路大驾虎旅百万自轵闗取邺都金墉穷戍外无救援城下之师将军所监岂三千弊卒所能支也筑惧以洛阳来降猛陈师而受之燕卫大将军乐安王慕容臧率精卒十万将觧筑围自新乐进屯荥阳猛遣梁成邓羌以精鋭万人卷甲赴之大破臧于荥阳留羌鎭金墉以辅国司马桓寅为弘农太守代羌戍陜城振旅而还坚以猛为司徒録尚书事进封平阳郡侯猛固辞曰今燕吴未平戎车方驾而始得一城即受三事之赏若克殄二寇将何以加之坚曰茍不蹔抑朕心何以显卿谦光之美已诏有司权听所守封爵酬庸其勉从朕命遂寝司徒尚书之命三月坚以吏部尚书权翼为尚书右仆射夏四月复以王猛为司徒録尚书事猛固辞乃止五月慕容令袭燕龙城不克而死六月坚复遣王猛督鎭南将军杨安虎牙将军张蚝建武将军邓羌等十将率步骑六万讨平燕冀乙夘坚亲送猛于灞上谓曰今授卿精兵委以重任当先破壶闗平上党长驱取邺此捷济之机所谓疾雷不及揜耳吾当亲督万众继卿星发舟车粮运水陆俱进卿勿以为后虑也猛曰臣庸劣孤生操无豪介蒙陛下恩荣内侍帷幄出总戎旅今杖威灵奉成算荡平残胡如风扫叶臣虽不武克不淹时愿不烦銮轸冐犯霜露但愿速勅所司部置鲜卑之所坚大悦秋七月王猛攻壶闗杨安攻晋阳八月燕太傅上庸王慕容评帅中外精卒四十[一作三十]余万来拒猛克壶闗执燕上党太守南安王慕容越所过郡县皆望风降附燕人大惧九月杨安进围晋阳久之未下猛留屯骑校尉茍苌戍壶闗引兵助安攻晋阳因为地道遣张蚝帅壮士数百潜入城中大呼斩闗纳秦兵辛巳猛安遂入晋阳执并州刺史东海王慕容庄太傅慕容评畏猛不敢进兵屯于潞川冬十一月辛亥猛留将军武都毛当戍晋阳进次潞川与评相持壬戌猛遣将军徐成觇燕军形要期以日中及昏而返猛怒将斩之邓羌固请得止猛觇知评卖水鬻薪不抚将士人思为乱有可乘之会笑谓杨安等曰慕容评眞奴才虽亿兆之众尚不足为虑况数十万乎吾今兹破之必矣乃遣游撃将军郭庆以鋭卒五千夜从间道出评营后傍山起火烧其辎重火见邺中暐惧遣侍中兰伊譲评催之速战评大惧遣使求战甲子猛陈于渭源而誓众曰王景略受国厚恩任兼内外今与诸君深入贼地当竭力致死有进无退共立大功以报国家受爵明公之朝称觞父母之室不亦美乎众皆踊跃破釡弃粮大呼竞进猛望燕兵之盛驰骑遣邓羌往击之[详具羌传]羌与徐成张蚝等跨马运矛驰赴评军出入数四旁若无人搴旗斩将杀伤甚众战及日中评师大败俘斩五万余人乘胜追撃所杀及降者又十万余人评单骑奔邺猛长驱而东丁夘进兵围邺猛上疏称臣以甲子之日大殱丑类赖陛下仁爱之志使六州士庻不觉易主自非守迷违命一无所害坚报之曰将军役不踰时而元恶克举勲高前古朕今亲帅六师星驰电赴将军其休飬将士以待朕至然后取之猛未至邺邺旁剽掠公行及至逺近帖服号令严明军无私犯法简政寛民安其业更相谓曰不图今日复见太原王猛闻之叹曰慕容玄恭信竒士也可谓古之遗爱矣乃设太牢以祭之十一月坚留李威辅太子宏守长安阳平公融鎭洛阳躬帅精鋭十万向邺七日而至安阳过旧闾引诸耆老语及祖父之事泫然流涕乃停信宿猛潜如安阳迎坚坚谓之曰昔周亚夫不出军迎汉文将军何以临敌而弃军乎猛曰臣每览亚夫之事常谓前却人主以此而为名将窃多之且臣奉陛下神算撃垂亾之虏若摧枯拉朽何足虑也监国冲幼銮驾逺临脱有不虞悔之何及陛下忘臣灞上之言耶戊寅坚攻邺拔之慕容暐等出奔高阳游撃将军郭庆执而送之辛巳坚入邺宫诸州牧守及六夷渠帅尽来降附阅其名籍凡得郡百五十七县一千五百七十九户二百四十五万八千六百六十九口九百九十八万七千九百三十五郭庆穷追余烬慕容评奔高句丽庆追至辽海句丽缚评送之坚散燕宫人珍宝分赐将士下诏大赦曰朕以寡徳猥承休命不能懐逺以徳柔服四维至使戎车屡驾有害斯民虽百姓之过然亦朕之罪也其大赦天下与之更始释梁琛之囚除中书著作郎闻悦绾之忠恨不及见拜其子为郎中暐称孟高艾朗之忠于坚坚命厚加敛葬亦拜其子为郎中以王猛为使持节都督闗东六州诸军事车骑大将军开府仪同三司冀州牧鎭邺进爵清河郡侯悉以慕容评第中之物赐之加美妾五人上女妓十人中女妓三十人猛固辞坚曰昔魏绛和戎犹有丝竹之赏山甫翼周实受牡[阙]之锡卿今功超二子任过管葛安得辞也其敬受之无违朕命坚赏潞川之功赐杨安爵博平县侯邓羌为使持节征虏将军散骑常侍安定太守赐爵眞定郡侯邑三千戸郭庆为持节都督幽州诸军事扬武将军幽州刺史鎭蓟赐爵襄城郡侯其余将士封赏各有差以京兆韦锺为魏郡太守彭豹为阳平太守其余州县牧守令长皆因旧而授之以常山太守申绍为散骑侍郎使与散骑侍郎京兆韦儒俱为绣衣使者循行闗东州郡观省风俗劝课农桑振恤穷困収葬死亾旌显节行燕政有不便于民者皆变除之十二月迁慕容暐及后妃王公百官并鲜卑四万余戸于长安猛表留梁琛为主簿领记室督他日猛与僚属语及燕朝使者猛曰人心不同昔梁君至长安专美本朝乐君但言桓温军盛郝君微说国弊参军冯诞曰今三子皆为国臣敢问为臣之道何先猛曰郝君知几为先诞曰然则明公赏丁公而诛季布也猛大笑坚自邺如枋头行饮至之礼歌劳止之诗以飨羣臣宴诸父老改枋头为永昌县复之终世甲寅还长安封慕容暐为新兴侯慕容评为给事中皇甫眞为奉车都尉李洪为驸马都尉皆奉朝请李邽为尚书封衡[裕之子也]为尚书郎慕容徳为张掖太守燕国平叡为宣威将军悉罗腾为三署郎其余封授各有差是岁省雍州南秦州刺史仇池公杨世卒子纂自立始与秦絶
建元七年春正月行礼于辟雍祀先师孔子太子及公侯卿大夫士之元子皆束修释奠焉高平苏通长乐刘祥并硕学耆儒尤精二礼坚以通为礼记祭酒居于东庠祥为仪礼祭酒处于西序坚每月朔旦率百僚亲临讲论晋叛臣袁瑾朱辅固守寿春为大司马桓温所围遣使求救于坚坚以瑾为扬州刺史辅为交州刺史遣武卫将军王鉴前将军张蚝率步骑二万救之温遣淮南太守桓伊南顿太守桓石虔撃鉴蚝于石桥鉴蚝败绩失马五百匹退屯愼城丁亥坚徙闗东豪杰及诸杂夷十五万戸于闗中处乌丸杂类于冯翊北地丁零翟斌于新安渑池徙陈留东阿万戸以实青州诸因乱流移避仇逺徙欲还旧业者悉听之二月以魏郡太守韦锺为青州刺史中垒将军梁成为兖州刺史射声校尉徐成为并州刺史武卫将军王鉴为豫州刺史左将军彭越为徐州刺史太尉司马皇甫覆为荆州刺史屯骑校尉天水姜宇为凉州刺史扶风内史王綂[擢之子也]为益州刺史秦州刺史西县侯雅为使持节都督秦晋凉雍州诸军事秦州牧吏部尚书杨安为使持节都督益梁州诸军事梁州刺史复置雍州治蒲阪以长乐公丕为使持节征东大将军雍州刺史又以闗东初平守令宜得人令王猛以便宜简召英俊补六守令授讫言台除正三月后将军金城俱难攻晋兰陵太守张闵子于桃山桓温遣兵来救不克而还杨世弟杨綂骁武得众心起兵武都与杨纂争分坚遣秦州牧西县侯雅梁州刺史杨安益州刺史王綂并州刺史徐成及羽林左监朱肜扬武将军姚苌帅步骑七万先取仇池进围宁益夏四月雅等次鹫峡仇池公杨纂帅众五万来拒晋梁州刺史弘农杨亮遣督护郭宝卜靖帅千余骑助纂战于峡中为雅所败死者什三四宝等亦没纂収散兵遁走雅遂进攻仇池杨綂帅武都之众来降纂将硕宻亦来降请为内应纂惧面缚出降雅释其缚送之长安坚以王綂为平逺将军南秦州刺史加杨安都督南秦州诸军事鎭仇池先是王猛破张天锡于枹罕获其将炖煌阴据及甲士五千人坚既东平六州西擒杨纂欲以徳懐逺且夸威河右遣据帅其甲士送还凉州使著作郎梁殊阎负送之因命王猛为书谕天锡曰昔贵先公称藩于刘石者惟审于强弱也今论凉土之力则损于往时语大秦之德则非二赵之匹而将军翻然自絶无乃非宗庙之福也欤夫以秦之威旁振无外可以回弱水使东流返江河使西注闗东既平将移兵河右恐非六郡士民所能抗也刘表谓汉南可保将军谓西河可全吉凶在身元龟不逺宜深算妙虑自求多福无使六世之业一旦而坠地也天锡大惧遣使谢罪称藩坚即署天锡使持节散骑常侍都督河右诸军事骠骑大将军开府仪同三司凉州刺史西域都督护西平公夏五月吐谷浑王辟奚[叶延之子也]闻杨纂降大惧遣使献马千匹金银五百斤坚大恱拜辟奚为安逺将军漒川侯秋七月七日坚如洛阳下书曰士死知己由来格谟故乔公一言魏祖追恸赵司隶高平徐统往在邺都识朕于童稚每思其殷懃之言弗敢忘也可召其子孙诣行在所八月以光禄勲李俨为河州刺史鎭武始九月坚还长安归安元侯李俨卒于上邽复以其子辩为河州刺史冬十月坚如邺狩于西山亲驰射兽游猎旬余乐而忘返伶人王洛叩马谏曰臣闻千金之子坐不垂堂万乘之主行不履危故文帝驰车袁公止辔孝武好畋相如献规陛下为百姓父母苍生所系何可盘于游畋以玷圣徳今久猎不归若祸起须臾变生不测者其如宗庙何其如太后何坚曰善哉昔文公悟愆于虞人朕闻罪于王洛信吾过也为之罢猎还宫王猛因进言曰畋猎诚非急务王洛之言不可忘也因赐洛帛百疋拜官箴左右自是遂不复猎十一月坚闻桓温废海西公谓羣臣曰温前败灞上后败枋头十五年间再倾国师六十岁公举动如此不能思愆自贬以谢百姓方更废君以自悦将何以自容于四海乎谚曰怒其室而作色于父母其桓温之谓矣车骑大将军王猛以六州任重言于坚请改授亲贤及府选便宜辄已停寝别乞一州自效坚报曰朕之于卿义则君臣亲踰骨肉虽复桓昭之有管乐玄徳之有孔明自谓踰之夫人主劳于求才逸于得士既以六州相委则朕无东顾之忧非所以为优崇乃朕自求安逸也夫取之不易守之亦难茍任非其人患生虑表岂独朕之忧亦卿之责也故虚位台鼎而以分陜为先卿未照朕心殊乖素望新政俟才宜速铨补俟东方化洽当衮衣西归仍遣侍中梁谠诣邺谕旨猛乃视事如故十二月以河州刺史李辩领晋兴太守还鎭枹罕徙凉州治金城益州刺史王綂攻陇西鲜卑乞伏司繁于度坚山司繁帅众三万来拒至于苑川綂潜袭度坚山司繁部落五万余皆降于綂其众闻妻子已降不战而溃司繁无所归亦诣统降坚以司繁为南单于留之长安以司繁从叔乞伏吐雷为勇士护军抚其部众是岁唐水泛溢高岸崩颓安崄城角之下有大积木交横如梁柱

卷三十七 前秦録五
苻坚中
