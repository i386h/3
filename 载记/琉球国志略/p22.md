<!-- { "loadSidebar": true } -->
　　万松院：在名护岳，为上天授山莲华院僧元仁（字东峰）诛茅新建，仍用莲华院旧名（徐葆光「天授山万松院歌，为东峰上人赋」：『我闻中山万松境，旧有名僧号不羁。同伴苦吟三老衲，瘦梅、宗实俱工诗；元僧实存有遗集，流传海外皆宗之。仙岛同游自倡和，沧溟万象搜无遗。至今忽逾三十载，我来已晚徒增慨！万松旧院改莲华，老僧灭度今无在；台下悲涛惟古松，耸肩松下人难再。踟蹰遍访觅遗篇，色相俱空舍利碎。白头法嗣有东峰，开院北山仍「万松」；自言身住最灵境，天花云石相葱茏。山名「天授」不可到，但求诗句标幽踪。数言楚楚字画劲，一斑直已窥宗风。我役万里穷水陆，山海之观未盈掬；蓬瀛咫尺漏芒鞋，闻语心神已飞逐。白云旧集贮瓠芦，移锡开山志重续；烦师更作画图看，万壑松风卷空瀑』）。

　　大日寺：在金城村。尚质王时建，供大日龙智如来。僧名弹雪。

　　神宫寺、松寿院：俱在宜野湾普天间村。

　　临海寺：在那霸北炮台堤上。旧名「定海」，汪楫隶书「临海寺」额；为国王祈报所。门东向，佛堂面南三楹，面东板阁一。石垣四周，潮至墙下：为中山八景之一。有钟，明天顺三年铸（胡靖「临海寺听潮」诗二首：『萧萧兰若海门悬，物古音奇漫纪年；时与涛声相节奏，一天秋水月孤圆』。『海边寥廓白云高，屿色苍茫映碧滔；忽送金声风上下，如龙吼月和寒涛』。徐葆光「临海潮声」诗：『晨钟应潮生，夕呗应潮止；老僧无我闻，常定潮声里』）。

　　护国寺：辻山上（「护」一作「辅」。旧名安禅寺，亦名海山寺，亦名三光院）。有神，手剑而立，名曰「不动王」。前置铜盏十，回环泻水，着盏中，喃喃作语：是为佛事。庭中凤尾蕉数十本，与奇石错植；参差高下，殊有意致。殿下有钟，大小各一；景泰七年（丙子）铸，与天妃宫文同：亦国王祈报处。僧名石云，有徒石床、觉保，皆能诗。石床现为善兴监寺，今移主万寿寺（胡靖「辅国寺观海」四首：『几年观海志，此日始登临。浪涌千重雪，潮来一片云；胸中吞地阔，眼底插天深。顿觉乾坤里，波涛自古今』。『数顷看无际，徘徊望莫从；微茫但一水，荡漾是千峰。遂尔烦襟涤，逌然豪兴浓；临崖思大道，万派总归宗』。『寺古依松竹，巉岩石笋悬，洪涛冲岸畔，乳燕巢峰巅。下上天成雨，东西水并圆。平临增怅望，每叹说桑田』！『荡迹似何极，探奇绝险中！霾鳌翻雪浪，海马御天风。兴与云飞逸，情同鹤唳空；置身聊不迩，已比扶桑东』）。

　　波上寺：在护国寺后石笋崖上——即护国之佛堂也。国中寺多于近寺中另建板阁，如神德之八幡宫、善兴之天满堂，皆此类。砺墙四周；板阁二所，离立不相属。阁外隙地数亩，下瞰石壁拔起，国人常以八月十八夜候潮于此。寺前茵草芋茸，如行绿毡碧毯中。「汪录」云：『阁中皆扃固，云中祀阿弥陀佛，左药师、右观音。强启视之，皆无；惟香一握及铜片幡一挂而已。凿「奉寄御币」四字，余皆番书；背凿「元和二年（壬戌）」六字，不解何义』。

　　臣按汪楫或疑「元和」为李唐年号，以唐时琉球未通中国；不知乃系倭人僭号也。臣曾见日本马场信武所撰「八卦通变指南」内列「三元指掌」一条云：『上元起永禄七年（甲子），元和九年（癸亥）止；中元起宽永元年（甲子），天和三年（癸亥）止；下元起贞亨元年（甲子），今元禄十六年（癸未）』。据此，则壬戌适为元和八年；恐「二年」字，「汪录」偶误记耳。

　　臣又按徐葆光「录」谓『其国平日皆行宽永钱』。注云：『日本宽永元年，当前明天启二年（壬戌）』；亦非。宽永元年属甲子，宜当天启四年。

　　广严寺：在天尊庙南小巷中，名万年山（徐葆光诗：『茸草烟浓柏翠浮，行樽小占一庭秋；高人避客穿林去，石上残枰子未收』）。

　　海藏寺：在广严寺后。门前一石，佛趺坐。佛宇卑隘；檐前悬铁铎一，风至自响。

　　法音轩：在海藏院前。小屋数椽，园池甚广。庭前有草树，极似芍药，云生海崖上。

　　龙翔寺：在天尊庙东。颇宏旷，亦多花竹。

　　善兴寺：在天使馆后。依山崇基，花木清幽。系重建，为护国寺下院。旧有池，今塞。迭石，培凤蕉其上。佛堂，供不动王并三首六臂天孙神。有井泉，甚甘美。庭中福木森列，榴、薇交映。磬声乍响，鸣鸟不惊。时往游焉，顿息尘劳。墙外周垣可五、六亩，中建一板阁，祀天满大自在天神，扃锢不开；祈报者门外膜拜，放瓣香不焚，撤米数撮而去（汪楫诗：『曲巷丛阴合，寻常屦满门；架帘分树影，凿水护云根。碁局当庭设，茶铛近客喧。兰阇僧不解，相对总忘言』）。

　　龙渡寺：在炮台西水中奥山上。旧为蛇窟，僧心海始辟之，蛇相率渡水去。因筑堤截潮，引泉灌花，构屋五、六楹。阶前方沼，小亭二所，遍植佛桑、凤蕉，颇可玩憩。寺旁蹑级而上，绕出山后，松阴交荫，漫湖流光。草坪方广如堂：祓兰佩萸之胜境也（徐葆光「游奥山次韵」四首：『有寺藏山腹，轻桡隔叙通；一笻穿窈窕，双屐斗玲珑。山远浮空碧，花繁满径红。登临同客赏，觞咏播华风』。『开山结禅宇，截港迭泉声；梵典真言授，奇花番字名。岩风吹袖举，人影落波明。碧海为空界，尘心何处生』？『松林无维树，一碧并孤岑；当午露犹滴，先秋暑不侵。石枰铿落子，诗席间分阴。弦外轻涛向，琴声向夕沈』。『小舟胶断渚，儵尔到山湾；潮上鹭频起，月来人欲还。扪星银汉底，流吹白云间。使职无余事，清游尽日攀』）。

　　普门寺：在久米村。今废。

　　西福寺：今废。

　　东寿寺：「徐录」云：『在泉崎桥之东』。今考其地，在东禅寺后。僧贫，寺售，别结草庵以居。

　　东禅寺：重建，在久米东北——圆觉寺下院也。规造宏廓，大巽前时（徐葆光诗：『绝岛寡尘事，晤言必缁衣；空门混疏亲，禅话时依依。寂寞东禅寺，经声出翠微；榕门掩清昼，苔径行踪稀。朅来当秋霁，日夕敲岩扉。茶烟正轻扬，驯鸽弯环飞；僧徒两三辈，瑶席披清机。梵语少通俗，默焉离是非。松阴霜月落，脱屦坐忘归』）。

　　清泰寺：在东禅寺北。今废为蔡氏家祠。

　　圣现寺：在泊村天久山。石墙四围，方十数亩。中屋一区，老松盘郁。

　　神德寺：在真和志安里村八幡桥西北。寺门东向，供不动神。上有八幡宫，南向；尚德王所建，供八幡大士。

　　崇元寺：即先王庙左间。监司香火。

　　神应寺：在真和志识名山下。

　　松山轩：在东禅寺后。僧名觉林。

　　和光寺：在久米村。  
　 
琉球国志略卷八

　　翰林院侍讲臣周煌恭辑

　　胜迹

　　胜迹

　　胜迹者，地以人传，人以事传。穷海之滨，足迹罕至；虽有奇岩幽壑极瑰尤诡异之观，孰从而传之！琉球之有胜迹，则自得通中国始也。其地环山萦海，波涛之所荡激、清淑之所锺毓；自宜高高下下，时出胜概：譬犹披沙拣金，岂曰无得！而况皇华数临、鹤书遥降，循习于舞蹈拜扬之节、浸润乎诗书礼乐之容，山为增辉、水为增媚；而况于人乎！臣职忝清班，文惭华国；诚不敢望如白诗见珍于高丽、柳书取贵于新罗！而夙夜兢兢，捧盈是惕；窃幸心神无越，典礼告成。因得浏览蚁封，缅思贤达；征文考献，颇非一端。盖所以着天地之大，而圣朝声教之远被，亦于是见焉。志胜迹。

　　迎恩亭：在那霸港堤上。明洪武时，武宁王建。凡封舟到港，陪臣班列，皆集亭下迎诏至馆。国王至亭前迎诏，徒步至亭中，恭请圣安，则自兹役始（徐葆光诗：『一片仙颿下九天，海东属岛喜骈阗；迎恩亭下潮初涨，百绠争牵万斛船』）。

　　却金亭：在那霸港封舟登岸处，为前明嘉靖七年册使陈给事侃建（侃，浙江鄞县人）。胡靖「录」「为夏言建」，误；言实未尝至中山也。侃字汝言，嘉靖五年进士；讹或以此，亦未可知。

　　息思亭：在旧天使馆内。嘉靖三十七年，册使郭汝霖有「息思亭说」云：『琉球天使馆，自门而入，正堂三间。自正堂引至书房三间，余处于东、李君际春处于西。房之后再三间，官舍辈处之。两旁翼以廊房各六间，门书、舆皁寓焉。暑月蕴隆，琉之人为予卜后垣空地砌土、瓦茅、竖柱而亭之，予因匾曰「息思」；以咏以歌，庶忘其身之在异乡已』。

　　洒露堂：在旧天使馆内。万历四年，册使萧宗业有「洒露堂说」云：『使馆故有匾，弗称。唐人云「海东万里洒扶桑」，意在怀远也。余以「洒露」名之』。副使谢杰记云：『洒露堂者，天使馆之堂也。谏议萧使公所以名斯堂也』。

