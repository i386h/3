<!-- { "loadSidebar": true } -->
　　东苑：在崎山上。前使臣汪楫书匾，有记。门西向；入门，茵草遍地。板亭，南面二间；更进而南，三间。天启五年，诏使指挥同知萧崇基书「潮音应世」额；今失。亭东，土阜一邱，形如覆盂；「汪录」云是雩坛。南下西转，山岩上镌梵字一，状如「雨上〈弓弓弓〉下」字。石狮一，蹲岩旁。下有小方池，激泉从石龙唇吐出，养金鱼其中。前植竹万竿；后古松数十株，皆盘根石上，极蟠屈有致。东行为望仙阁，前使臣林麟焻题匾；跋云：『昔荀中郎在京，日登北固望海，云虽未睹三山，已使人有凌云意。中山雄踞岛屿，三十六峰罗列环抱，亦海外之京口也；山既擅一方之胜、阁复据登临之美，额曰「望仙」。盖以供贤王休暇登眺燕游，延邹召枚耳；岂真有黄金白银阙可见、诸仙人长生之药皆在耶！彼褰裳濡足之主冀幸一遇，终非仙才，良可叹也』！阁后小板阁，为能仁堂，南面。出堂东过，可望佐敷；少西，见林木郁然，即辨岳也。相传苑内有八景：东海朝曦（旧为「久高朝旭」；中山之东属岛姑达佳，译为久高，故云）、西屿流霞、南郊麦浪、北峰积翠（旧为「识名积翠」，以识名村在首里之北也）、石洞狮蹲、云亭龙涎、松径涛声、仁堂月色（林麟焻「望仙阁」诗：『崎山少住秋事残，衙斋寂寂长闭关；有时命驾辄径出，山南、山北恒跻攀。客言望仙楼阁胜，登之可以开心颜。来穿萝径寻绝顶，插篱修竹纷檀栾。凭高陡觉海云荡，岂惟聊散腰脚顽！虬松屈铁蹙鳞甲，石螭吐水听淙潺；问谁所筑极幽雅，岛王休暇修游观。茅茨约椽存朴素，不丹不雘殊尘寰。吾皇圣德同禹俭，遂使此意风百蛮。双眸下瞰九万里，归墟积水何漫漫！伊蓝、古米、尻首接，苍茫七岛相弯环。是时新秋木叶脱，破山巨浪排风寒；方壶员峤不可辨，但觉隐见青云端。月明广宴长乐夜，定有笙鹤来瑶坛。惜哉秦、汉觅仙辈，未到此地成虚还！神芝百本产崖谷，玉床箭簇光斑斓；安得服之炼金骨，一任日月双跳丸。兴酣发狂浮大白，番吏罗劝冠黄冠；凉风蓬勃拂衫袖，连镳欲下仍盘桓。归来闭目想清景，顿令重游心飞翻』。徐葆光诗：『一曲崎山路，峰回启苑扉；缭垣藤络石，盖地毯为衣。岩瀑当门落，林禽背客飞。置身瀛海上，寥廓坐忘机』。『极目浩无界，超然人景空。云剽名翠，日上久高红。宫阙仙山近，楼台蜃气通；望来高阁上，坐御列仙风』。『昔构原从简，今来未改观。依山微凿磴，倚树借为栏。景色围空翠，烟云洗碧丹。亭中祖训在，澹泊素能安』。『迭迭南山秀，都归东苑偏。海涛晴带雨，岳色午浮烟。俭德存遗构，清游继昔贤。壁纱笼句处，犹宝凤池篇』）。

　　茶亭：亦在东苑内。「汪录」云：『国王游观之所。屋三楹，壁有笺曰「粗茶淡饭饱即休」，王命都通事蔡某所书』。今亦失去。其臣真常有记（见「艺文」）。

　　同乐苑：在姑场川。亦有八景：延贤桥、恤农坛、洗笔塘、望春台、观海亭、翠阴洞、摘茶岩、种药堤。

　　观旭峰（一名望日亭）：张学礼「图录」：『近圆觉寺后』。

　　神木：在圆觉寺内。一名古松岭（胡靖「圆觉寺古松」诗：『知是天工巧自栽，遥瞻海色迥蓬莱；孤根劲挺亭三尺，古干横斜盖二台。夜静龙鳞明月照，天空鹤影倚云来。菁葱已湿千年露，曾见三花几度开』！徐葆光「神木」诗：『圆觉古松号神木，广庭深护朱栏曲；三尺蟠根二百年，虬枝拳翠攒苔绿。佛座长明无尽灯，珠幡上颂无疆福。右庑重檐庙南向，国王家祠神龛肃。始祖尚圆、宗尚贞，高、曾四代分昭穆；至今庙食俨如新，山龙藻火施章服。崇元寺里受恩纶，归向灵前申号祝。庙中僧禄比贵臣，岁廪王田八十斛。中山之始本三分，山北、山南鼎连足；自昔巴志好弄兵，左右齿邦尽强肉。岂知未及五、六传，天道好还反乎覆。尚圆修德起伊平，归仁一线如遥续；绵绵禋祀比松年，号曰「中山」实「山北」。国祚长休木不凋，濯濯灵柯似初沐』）。

　　金宫：在宜野湾谢名村。察度王母，天女也；行其地，见石物皆金银。父胜连按司遣大夫取之，曰：『此地灵所孕也』。作楼阁金宫。

　　戏马台：在今归仁亲泊村。

　　翠岩：在首里金城村。

　　白金岩：在兼城丝满村。巨石围立，前通一门；中可坐数百人，榕树蔽之。徐葆光游山南，与大夫蔡温等联句于此（徐葆光「丝满村白金岩」诗：『边土行将尽，摇鞭丝满村；溪深查渡马，庐合树为门。村女窥崖隙，山农列酒樽。白金联句就，书破翠岩痕』）。

　　龙洞：在奥山。万松苍茂，每清风徐来，辄与潮声答响；为中山八景之一（徐葆光「龙洞松涛」诗：『中山松最奇，临水更增胜；虚涛应暮潮，飒然满秋听』）。

　　金峰洞：在金武村山下。

　　崄石：在那霸港口。土名马加（徐葆光诗：『巨石亘港口，天设海门壮；鳌戴俨若浮，虎蹲屹相向。静镇啮堤沙，怒擘迎风浪；狂澜却倒回，安流使徐涨。冯夷送潮来，低头听收放。中山形势雄，碧海流虬样：右翼叶壁张，左臂马齿傍；外岛三十六，遥遥若连障。腹地抱重冈，那霸实其吭；铁板沙四周，双台势相仗。得此砥中流，长堤更新创。宛宛如游龙，到海回头望；当关似一夫，外御抵千嶂。所以此邦人，雍容自无抗；封贡共升平，万古皇风畅』）。

　　受剑石：在今归仁故城内。山北王素尊一石为神；战败，以石不佑，砍分为四。今石痕犹在。

　　山南王故城：在高岭村，今山南王子孙那姓居之（徐葆光「高岭城」诗：『高岭余空垒，瓦松生缭墙；披图寻往迹，策马踏荒冈。文砌支豨楯，宫沟泻雁梁。中原人一到，徒倚立斜阳』）。

　　山南王弟故城：在丰见城山（徐葆光诗：『丰见山头虎豹蹲，霸图销歇气犹存；颓垣宫阙无全瓦，荒草牛羊似破村。蜂割一房曾并立，蜗空半角是谁吞？故城高岭遥相望，镜里西风暮色昏』）。

　　山北王故城：在今归仁村。

　　佐敷殿：在首里新桥村。尚益王为世子，采地封佐敷，故名。后以居旧宫人。

　　尚圆王旧宅：在浦添内间村。王始为内间里主；后避位，居于此。

　　麻氏隐居：在陶厂西（徐葆光诗：『寻幽小步厂西村，一曲池塘未掩门；种树阴成云满径，灌园人老竹生孙。隔墙翠袖翻蕉影，绕砌文螺迭石根。半醉归来弦管闹，泉崎桥外落潮痕』）。

　　毛家园：在金城村王府西南，国丈毛氏居此。园内有凌霄亭，甚宏丽。

　　澹园：为法司蔡温别墅，在首里王府北（徐葆光诗：『澹园一曲倚王城，赐第依然举室清；松岭乍通粗辟径，草亭未盖已题名。烹茶共品家泉味，剪韭同尝采地羹。海外荒经与谁续，赤平村里有端明』）。

　　碧于亭：在太平岛筑山上。

　　茔兆（附）

　　山北王墓：在今归仁运天村。土人呼「百按司墓」。

　　尚圆王祖茔：在叶壁山。中有一山，宛转如游龙。

　　中山王祖茔：在玉城西南。「张录」云：『茔中无冢，石碑镌「中山王祖茔」。前五峰相对，左右有沙水相映，前山开旷』。  
　 
琉球国志略卷九

　　翰林院侍讲臣周煌恭辑

　　爵秩

　　爵秩

　　自古属国封号，祇及其王；而其臣之品秩，不与闻焉。琉球越在重洋，圣天子授之王印以示尊宠，亦政不欲遥制之尔。前使臣徐葆光「传信录」有「官制」一篇，云从其臣紫金大夫蔡温得其大概，紫金大夫程顺则又以所辑「官制」进。臣观其体制，亦颇典重；乃徐察其实，十不符二、三。始知蔡、程二书，系奉其王令新定品秩，尚未举行；嗣以三法司耻居正二品班，寝之。阅十余年更定，大改前规。臣叩之日所晋接诸人，率多不谙故典，无一能言之换子。最后于饯别之次，前所称蔡、温者尚在，通谒求见；臣亟问其略，奈已龙钟昏眊，语焉不详。今亦惟就所见闻，少为胪列。大抵官虽有品，不必品有其人；官虽分职，不必职专其事：而君臣之通义无逃天地之间，要亦较然可睹也。志爵秩。

　　国王：世子嗣位，称权国事，奉表请封；及见册使，皆称中山王世子。明夏子阳「录」：『洪武初，赐驼纽镀金银印，封为琉球国中山王；以其时山南、山北并受封，故别之。秩正二品，降皇子、亲王一等；皮弁，犀带。国中摄政，亦许其弁上加覆缀，前后各七旒；腰玉，常服，侧翅乌纱帽。国朝不设品，印文只称「琉球国王」，敕文仍加「中山」二字；冠、服悉从其便。

　　臣按徐葆光「录」有元侯、郡侯、邑侯、郡伯、邑伯等爵；今皆未见。

　　王子：总理一郡或二郡。赤地、五色、金花帕，龙花锦带。其长子世领一郡，称某间切按司。

　　按司：赤地、五色、花帕，大花锦带。

　　——王子、按司不系品，有才德者授国相职。

　　臣按国中按司有三等：一为王子及贵臣遥领之按司；一为王所领之郡，不设按司；一为各土著世业之按司，或授以朝列、或选充王婿，皆令常居首里。「徐录」云：『旧制，每府一按司莅治之，权重兵争。尚真王改令聚居首里，遥领其地。岁遣察侍纪官一员知其府事，岁终上其成于按司』。

　　国相：二员。左相紫地、五色花冠，锦花带；右相青地、五色花冠，锦花带：俱正一品。

　　法司官：三员，从一品。一司除授刑法，一司钱谷出入，一司礼仪图籍。然事虽分掌，每事必三人集议；议定上之国相，王受成而已。「徐录」分天、地、人三曹；今亦无此称。遇请封及谢恩、庆贺大典，则遣一员充正使，紫金大夫一员副之；例以首里尚、向两家、毛、翁、马、夏七姓为之。故法司多王叔、王舅，由紫巾官入国史院加法司衔及耳目官有功者升授。久米、那霸、泊三府人不得为；偶有为者，则入居首里，子孙遂为首里人。紫绫冠，锦带；有功，紫地、织花冠，锦带。

　　紫巾官、紫金大夫加法司衔：俱正二品，紫绫帕，黄地、龙蟠带。

　　——以上皆金簪。

　　紫巾官、紫金大夫：俱从二品。紫绫帕，黄地、龙蟠带，金花银柱簪。

　　耳目官：四员，正三品。一司宾（土名御锁侧），一典宝（一作司赏，土名御双纸库理），一司刑（土名平等侧），一司礼（一作管泊，土名泊地头）：皆称谒者（土名申口众）。黄绫帕，黄地、龙蟠带。

　　——以上皆银簪。遇贡期，则遣一员充正使，正议大夫副之。

　　正议大夫加耳目官衔（土名申口座）：从三品。冠、带同。

　　吟味官（「徐录」作赞议）、正议大夫：俱正四品。黄绫帕，赤地、龙蟠带。

