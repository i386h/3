<!-- { "loadSidebar": true } -->
　　五年，世子尚思绍遣三吾良亹贡马及方物，别遣使以其父武宁讣告。太宗命礼部赐祭赙，诏思绍嗣王爵。

　　六年，王遣使阿勃吾斯奉表贡方物谢恩，山南王亦贡马；各赐钞、币。

　　七年，王遣使贺万寿圣节，山南王亦贡马；各赐衣币。

　　八年，王遣三吾良亹入贡，山南王亦遣使贺万寿圣节；皇太子皆赐之钞、币。王遣官生模都古等三人入监，皇太子各赐巾服等物。冬，太宗赐琉球生李杰等冬衣、靴袜。礼部尚书吕震曰：『昔唐太宗兴学校，新罗、百济皆遣子入学；当时仅闻给廪膳，未若今日赉予周备也』。太宗曰：『远方慕中国礼义，故遣子入学；必足于衣食，然后乐学。太祖高皇帝命资给之，着于令典；所谓「典成万物而不遗者」，安得违之』！赐通事林佑冠带（佑，本闽人）。

　　九年，王遣三吾良亹贺元旦，偕王相子怀德、寨官子祖鲁古入监；又遣使坤宜堪弥贡马及方物。使人有匿不尽贡者，监察御史廉得其实以闻；太宗曰：『此非国王意也，宥之』！王遣使谢，贡方物！敕赐王钞及彩币。升长史王茂为国相兼长史事，命长史程复致仕还乡；皆从王请也（复，本江西饶州人；一作朱复）。

　　十年，王遣使贺元旦，山南王亦入贡；已又遣使贺万寿圣节。太宗赐钞、币，又赐琉球生夏布襕衫、绦靴。

　　十一年，王两遣使贡马，偕寨官子邬同志久等三人入监（三人，一作三十人）。已又与山南王各贡马；赐钞及永乐钱。模都古等三人奏乞归省，太宗曰：『远人来学，诚美事；思亲而归，亦人情。宜厚赐以荣之』！赐衣币及钞为道里费，仍命兵部给驿传。留学者皆赐冬、夏衣。

　　十二年，王遣使贺元旦，遣三吾良亹贡马及方物。皇太子赐琉球生益智每等二人罗布衣等物，从人皆有赐。太宗赐邬同志久等三人衣、钞。

　　十三年，太宗遣行人陈李芳（一作若）等赍诏封山南王汪应祖世子他鲁每为琉球国山南王。时应祖为其兄达勃期所弒，各寨官合兵诛达勃期，推他鲁每摄国事，表请袭封；故遣使往，并赐诰命、冠服及钞万五千锭。王及山北王俱遣使贡方物，世子尚巴志亦遣使宜是结制贡马及方物；赐文绮三十表里。

　　十四年，王遣三吾良亹贡马及方物，谢遣使不谨之罪（先是，贡使直佳鲁犯法，坐诛。太宗敕谕王曰：『比王所遣直佳鲁等来京，朕优待之。及还至福建，乃肆狂悖，擅夺海舶，杀死官军，殴伤中官，夺其衣物。直佳鲁首罪，当置大辟；已命法司如律。其阿勃马结制等六十七人与之同恶，罪亦当死；眷王忠诚，特遣归，俾王自治。自今遣使，宜戒约之，毋犯朝宪』）；已又遣使贡马。山南王遣使入贡谢恩。赐琉球生夏衣。

　　十五年，王及山南王俱遣使入贡，已又与世子尚巴志各遣使贡马。

　　十六年，王两遣使贡方物；赐使者冠带、钞、币有差。

　　十七年，王三遣使贡马及方物。

　　二十年，王遣使贺元旦；已又遣贡方物。

　　二十一年，世子尚巴志遣使奉表贡方物；皇太子令礼部宴劳之（「世鉴」云：『二十一年癸卯秋，遣使奏曰：「我琉球国分为三者百有余年，战无止时，臣民涂炭。臣巴志不堪悲叹，为此发兵。山南、山北，今归太平；伏愿升下不违旧规，给臣袭封。谨贡土产马及方物』。大明皇帝赐诏云：『尔琉球国分，人民涂炭百有余年。比尔义兵复致太平，是朕素意。自今以后，慎终如始，永绥海邦，子孙保之。钦哉！故谕』。尚巴志之奏及成祖之谕，「明史」、「实录」皆不载，姑存以备考）。

　　二十二年二月，王讣闻于朝；遣官赐祭赙。九月，遣行人周彝赍敕以行。

　　臣按徐葆光「录」称：「思绍，永乐五年嗣位；十九年，卒』；以「沿革志」称二十三年卒为非。又以「明实录」二十年以后尚书「王贡如常」，至二十二年始讣于朝；未详其故。臣窃以「实录」止据本国疏文，比事属辞；「沿革志」虽采「世缵图」，实以「实录」为主也。详见「国统」。

　　臣又按汪楫「志」称：『山南王承察度遣从子三五郎尾（又作亹）入学，中山王察度遣从子三吾良亹入谢』；自是两人无疑。第良亹既为察度从子，则是武宁兄弟行矣。而武宁遣讣告哀及入谢，皆曰「侄」；至思绍，凡四遣入贡，亦皆曰「侄」；岂数人名称皆同，抑臣主不以世系为序耶？臣因详考其故，盖国人名字皆王所赐，子孙不改；多系采地，间有以官为名者。至后人有能亢宗者，又别赐采地，则更他名矣。且名字系有定制，大抵所名不过三、四十数，比户多彼此同名者。问之，曰：『此琉球名也，亦别有姓名备而不用』。如按司，国音呼为「安知」；山北王有攀安知者，必其上世有为按司者，故以官名也。若斯之类，不一而足；岂仅惊座之陈遵、小冠之子夏哉！惟久米村唐人三十六姓及本国常充贡使选者，有姓字名号，仿效中华；闻亦各别有琉球名，与众同其姓名，止为朝贡设，国中不用也。想明初国俗犹朴故尔。

　　洪熙元年，仁宗遣中官柴山赍敕至国，封世子尚巴志嗣中山王。敕曰：「昔我皇考太宗文皇帝躬膺天命，统御万方；恩施均一，远迩归仁。尔父琉球国中山王思绍，聪明贤达，茂笃忠诚；敬天事大，益久弗懈：我皇考良用褒嘉。今朕缵承大统，念尔父没已久，尔其嫡子，宜俾承续。特遣内官柴山赍敕命尔嗣琉球国中山王，尔尚立孝立忠，恪守藩服；修德务善，以福国人：斯爵禄之荣，延于无穷。尚其祗承，无怠、无忽』！仍赐冠带、袭衣、文绮（方仁宗遣山时，贡使已两至，表称世子贺成祖万寿圣节。至是，始知改元）。是年，凡四遣使贡马及方物。

　　臣按夏子阳「录」作宣德三年事，有「副使阮姓，阙其名」；且谓「谓封自巴志始，父思绍系追封」。但抄「旧录」，未见「实录」故尔。

　　宣德元年，王遣使贡方物谢恩（附奏曰：『臣祖父昔蒙朝廷大恩，封王爵，赐皮弁冠服。洪熙元年，臣奉诏袭爵，而冠服未蒙颁赐』。宣宗命行在礼部稽定制制以赐之。先是，仁宗遣封，已赐冠带；而王复以为请，以皮弁。故宣宗谓礼部尚书胡潆曰：『远人归诚，固是美事。特赐冠服，亦表异恩。古人言「招携以礼、怀远以德」，朕与卿等尤当念之』），又遣郑义才进香长陵；赐海舟一。已又两遣使贡马及硫矿，赐袭衣、靴袜有差。

　　二年，王两遣使贡方物，山南王他鲁每亦遣使进香长陵。

　　三年，王遣郑义才贡马及方物，谢赐皮弁、海舟。宣宗遣使赍敕劳王，并赐王纻丝、纱罗、锦缎；已又遣内官柴山、副使阮渐赍敕赐王金织、纻丝、纱罗、绒锦。

　　四年，王遣使表贡，贺万寿圣节；已又两遣使贡马及方物。山南王亦两遣使入贡，赐宴及钞、币。又命山南王使赍敕及钞、绢归赐王（汪「志」云：『自是，山南王不复遣使，盖并于中山矣。永乐十三年以后，山北王不复入贡；则山北先山南而亡者，十四年矣。

　　五年，王四遣使入贡；宴赉如例，仍赐王钞。

　　六年，王两遣使入贡，又表贡马及金银器皿谢赐锦币。

　　七年，宣宗命内官柴山赍敕至国，令王遣人赍往日本，谕其朝贡。明年，日本遂来朝；命行在工部给王使漫泰来结制海舟一。是年，王四遣使入贡；宴赉如例。

　　八年，王两遣使入贡；宴赉如例。

　　九年，王遣使贡马及方物。已又遣使谢赐衣服、海舟；命贡使赍敕及币归赐王。

　　十年，王遣使谢（礼部尚书胡潆奏曰：『比奉旨，节一切冗费，以安军民。今四裔使臣动以百数，沿途疲于供给；宜敕诸路总兵官并都、布、按三司继今审其来者，量遣正副使、从人一二十人赴京，余悉留彼处给待』。从之）。

　　正统元年，英宗颁赐「大统历」；适王遣贡使伍是坚至，令赍回。敕谕王及日本国王源义教；敕曰：『我国家统有天下，薄海内外，罔不臣服。列圣相承，无闻远近，一视同仁。尔为国东藩，世修职贡，益永益虔；王遣使来朝贡马及方物，礼意勤至。朕嗣承祖宗大宝，期与四海群生，同乐雍熙。矧王笃于事大，良可嘉尚！使者还，特赐王及王妃白金、彩币以答远意。王其钦崇天道、仁恤有民，永保藩邦，以副朕意』。王再遣使贡马及方物（使者至福建，如例止具贡物以闻。其自携螺壳九十、海巴五万八千，失于自陈；有司以漏报没入。使者吁请给值，英宗命行在礼部如例给之。后浙江市舶提举司王聪复以为言，英宗谓礼部曰：『海巴、螺壳，远人资以货殖；取之奚用』！命悉还之，仍着为令）。

　　二年，王遣使义鲁结制等贡马及方物（附奏：『本国各官冠服，皆国初所赐；年久朽敝，乞更赐』。又言：『本国遵奉正朔，而海道险阻，受历之使，或半载、一载方返』。事下礼部；覆奏，命「冠服，本国可依原降造用；「大统历」，福建布政司给与之」）。

　　三年，王遣使义鲁结制等贡马及方物；赐币有差。

　　四年，王遣使梁求保入贡，已又遣阿普礼是等入贡；宴赉如例（巡按福建监察御史成规疏言：『琉球国往来使臣俱于福建停憩，馆谷之需所费不赀。比者通事林惠、郑长所带番梢人从二百余人，除日给廪米外，其茶、盐、酰、酱等物出于里甲，相沿有例；乃故行刁蹬，勒折铜钱。今未半年，已用铜钱七十九万六千九百有余。按数取足，稍缓辄肆詈殴。虽远人不足与较，而凭陵之风渐不可长。已行福州等府、县止将例应供给之物，按日支与；不许私以铜钱支当。但烦琐多端，终非久计。乞命该部定议：于人支日廪之外，量加少许，听其自办。其林惠等不行禁戢、坐视纷纭，请执治』！事下行在礼部，以为于例止日给廪米，一切费宜悉罢之；其通事人员不行禁戢，请治罪。英宗以远人姑示优容，令移文戒谕之）。

　　五年，王遣使步马结制等贡马及方物；宴赉如例（先是，朝贡者朝参出入，皆给马；至是，令止给正、副使：着为令）。

　　六年，英宗遣还东影山遭风往爪哇国市贡物通事沈志良等（福建巡按郑颙疏言：『琉球国通事沈志良、使者阿普斯吉载磁器等物并护船器械往爪哇国，遭风进港，妄称进贡；今已拘收候旨』。英宗曰：『远人宜加抚绥；况遇险失所，尤当矜怜。其悉以原物还之；听自备工料修船，促还本国』）。

