<!-- { "loadSidebar": true } -->
　　八年，崇业等始赍诏敕至国。诏曰：『朕受天明命，君临万方；薄海内外，罔不来享。延赏锡庆，恩礼攸同。惟尔琉球国远处海滨，恪遵声教，世守职贡，足称守礼之邦。国王尚元，绍序膺封，臣节罙谨。兹焉薨逝，悼切朕衷！念其侯度有常，王封当继。其世子永，德惟象贤，惠能得众；宜承国统，永建外藩。特遣正使户科左给事中萧崇业、副使行人司行人谢杰赍诏往封为琉球国中山王，仍赐以皮弁冠服等物。凡国中官僚、耆旧，尚其协心翼赞，毕力匡扶；懋猷勿替于承先，执礼益处于事上。绥兹有众，同我太平：则亦尔海邦无疆之休』。又敕王曰：『惟尔先世守此海邦，代受王封，克承忠顺。迨于尔父元，畏天事大，益用小心；诚节懋彰，宠恩洊被。遽焉薨逝，良用悼伤！尔为冢嗣，克修厥美；群情既附，宜绍爵封。兹特遣使封尔为琉球国中山王，并赐尔及妃冠服、彩币等物。尔宜恪守王章，遵述先志；秉礼守义，奠境安民：庶几彰朕无外之仁，以永保尔有终之誉』。王遣王舅马良弼入谢，偕陪臣子郑周等三人就学；命送南监，给衣粮如例。

　　九年，王遣正议大夫梁灿入贡。

　　十一年，王遣使梁灼入贡。

　　十五年，王遣正议大夫郑礼谢恩，别遣使贡方物。明年，王卒。

　　十九年，尚圆嫡孙尚宁遣使郑礼入贡，言国方多事，未暇请封；部咨：『该国世子宜速请袭爵，镇压国人；毋以地方多事为辞』！

　　二十三年，国人哈那等船飘温州，浙江巡抚刘元霖以闻；神宗命优恤遣还。

　　二十七年，宁遣使郑道等入谢，请封(部议：不必遣官；但取具该国王舅法司等官印结与世子奏本，到即颁封。神宗命选廉勇武臣一员同往)。

　　二十九年，命兵科给事中洪瞻祖、行人司行人王士祯充正副使往(礼部右侍郎署尚书事朱国祚言：『琉球国僻处东南，世修职贡，时当承袭；屡遭倭警，延逭至今。既经世子尚宁奏请，相应准封。其该用皮弁冠服、纻丝等项，宜照例应付。遣官，已奉明旨；但据其陈乞情词，援引「会典」，必以文臣为请。惟圣明裁定』！得旨如请)。时浙江巡抚刘元霖报获海船系琉球国差探封贡声息，其中类倭数人，衣笠、刀仗皆倭物；会同馆译问长史蔡奎，奎不能辨。神宗命待该国质审回奏，再遣瞻祖等往。已而瞻祖以忧去，以兵科右给事中夏子阳代之。

　　三十二年，宁遣王舅毛继祖等入贺册立东宫，并谢赐还本国漂流人口；各赐衣服、帽袜。

　　三十三年，神宗命夏子阳等作速渡海，以彰大信；仍传谕彼国以后领封海上，着为定规（先是，二十三年，琉球使臣于霸等为世子请封。抚臣许孚远以倭氛未息，议遣使赍敕至福建，听来使面领；或遣惯海武臣，同彼国使臣往。得旨：『待世子表请，然后如议颁封』。迨二十八年，请封表至，则有「用武臣」之旨。二十九年，世子再疏乞差文臣；始改后命。于是夏子阳等方赍敕人闽，而巡按方元彦以滨海多事、警报频仍，偕抚臣徐学聚请仍遣武臣前往；子阳等具言『属国言不可爽，使臣义当有终。乞坚成命，以慰远人』。俱未报；而礼部侍郎李延机言『宜断行领封初旨，并武臣之遣而罢之』。于是御史钱桓、给事中萧道高各具疏力言其不可；且云：『此议当在钦命未遣之先，不当在册使既行之后。宜行该抚速造海船，勿误今年渡海之期。俟事竣复命，然后定为画一之规；先之以文告，令其领封海上，永为遵守』。从之）。子阳等赍诏敕至国；诏曰：『朕躬膺天命，诞受多方；爰暨海隅，罔不率俾：声教所讫，庆赉惟同。尔琉球国僻处东南，世修职贡。自我皇祖称为礼义之邦，国王尚永祗袭王封，恪遵侯度；倏焉薨逝，良恻朕心！其世子宁，贤足长人，才能驭众；间关请命，恭顺有加。念其国统攸归，人心胥属；宜膺宠渥，固我藩篱。特遣正使兵科右给事中夏子阳、副使行人司行人王士祯赍诏往封为琉球国中山王，仍赐以皮弁冠服等物。凡国中官僚、耆旧，尚其殚忠辅导，协力匡襄；坚事上之小心，巩承先之大业：永缓海国，共享升平。惟尔君臣亦世世永孚于休』！又敕王曰：『惟尔上世以来，建邦海外，代膺封爵，长固藩维。尔父永，恪守王章，小心祇畏；忠诚茂着，称我优嘉。遽至长终，良深悼恻！尔为冢嗣，无忝象贤；既允群情，宜崇位号。兹特遣正使兵科右给事中夏子阳、副使行人司行人王士祯赍敕谕封尔为琉球国中山王，并赐尔及妃冠服、彩币等物。尔宜益处侯度，克绍先猷；保又人民，奠安境土：庶几恢朕有截之化，抑亦贻尔无疆之休』！

　　三十四年，子阳等事竣复命；升子阳为太常寺少卿、土祯为光禄寺丞。王遣王舅毛凤仪、正议大夫阮国入谢（凤仪等赍子阳等所辞金上于朝，神宗命来使赍回。王附奏：『洪、永间，赐闽人三十六姓，知书者授大夫、长史，以为朝贡之司；习海者授通事，总为指南之备。今世久人湮，文字、音语、海路、更针常至违错；乞依往例更赐』。礼部寝之）。

　　三十六年，王遣使郑子孝等十三人入贡；宴赉如例。

　　三十八年，王遣王舅毛凤仪、长史金应魁急报倭警，致缓贡期；巡抚陈子贞以闻。

　　四十年，浙江总兵官杨崇业奏报倭情，言『探得日本以三千人入琉球国，执中山王，迁其宗器；宜敕海上严加训练』。而兵部疏言倭入琉球获中山王，则三十七年三月事也（时福建巡抚丁继嗣奏：『琉球国使柏寿、陈华等执本国咨本，言王已归国，特遣修贡。臣窃见琉球列在藩属，固已有年。但尔来奄奄不振，被拘日本；即令纵归，其不足为国明矣。况在人股掌之上，保无阴阳其间！且今来船方抵海坛，突然登陆；又闻已入泉境，忽尔扬帆出海。去来倏忽，迹大可疑。今又非入贡年分，据云以归国报闻；海外辽绝，归与不归，谁则知之！使此情果真，而贡之入境有常体，何以不服盘验、不先报知，而突入会城！贡之尚方有常物，何以突增日本物于硫磺、马、布之外！贡之赍进有常额，何以人伴多至百余名！此其情态，已非平日恭顺之意；况又有倭为之驱哉！但彼所执有辞，不应骤阻，以启疑贰之心。宜留正使及人伴数名，候题请处分；余众量给廪食，遣还本国。非常贡之物，一并给付带回：始足以壮天朝之威、正天朝之体』。章下礼部，覆如抚臣言）。

　　四十四年，王遣通事蔡廛来言：『迩闻倭寇造战船五百余只，欲胁取鸡笼山。恐其驰突中国，为害闽海；故特移咨奏报』。福建巡抚黄承玄以闻。

　　天启元年，颁登极诏于福建布政司，转命卫指挥萧崇基赍诏之国。

　　三年，尚丰遣使蔡坚等贡硫磺、马匹，请封（尚丰，尚元第三子尚久之子，元之孙也。先是，定期二年一贡；万历间，国被倭难，诏停贡已十年。至是，以为言；部议『本国休养未久，暂拟五年一贡；待册封后另议』）。

　　五年，丰遣使入谢，并乞封典。

　　六年，丰遣使入贡。

　　七年，丰遣正议大夫蔡延等入贡；宴赉如例。

　　崇祯二年，丰遣使入贡，再申前请。礼官何如宠以履险糜费，请令陪臣领封；不从。命户科左给事中杜三策、行人司司正杨抡充正副使，赍诏及仪物往封尚丰为王。

　　六年，三策等始至国。王遣使入谢。

　　九年，王遣使入贡；宴赉如例。

　　十二年，王遣使蔡坚等入贡。明年，王卒。

　　十七年，尚丰第三子尚贤遣使金应元入贡，请封；会中朝道阻，不得归。

　　大清顺治三年，福建平，尚贤请封；使者与通事谢必振等至江宁投经略臣洪承畴，转送入京。礼部言：『前朝敕印未缴，未便授封』；遣通事往谕。

　　六年，尚贤弟尚质自称「世子」，遣本国通事周国盛赍表归诚，随通事入朝。

　　七年，质遣王舅阿榜琨、正议大夫蔡锦等奉贡入贺；船漂没，未达。

　　八年，世祖章皇帝令来使周国盛赍敕归谕世子。

　　十年，世子遣王舅马宗毅、正议大夫蔡祚隆等贡方物，缴前朝敕印，请封；备言其国王没，敕即随葬；惟尚宁未葬，故即以宁敕缴。

　　十一年，又遣官进贡，请封；赐国王蟒缎二、彩缎六、蓝缎二、素缎二、闪缎二、锦三、绸四、罗四、纱四，赐王妃彩缎四、闪缎一、蓝缎二、素缎三、锦二、罗四、纱四。赏王舅彩缎表里各四，正议大夫彩缎表里各三、蓝缎一、绸二、罗二，使者彩缎表里各二、蓝缎一、绸一、纱一、罗一，通事从人纱缎、绸布、银两各有差。遣兵科爱惜喇库哈番张学礼为正使、行人司行人王垓为副使，赍诏书一道、镀金银印一颗，令二年一贡，进贡人数不得过一百五十人，许正副使二员、从人十五名入京；余俱留边听赏。学礼等疏请十事，部议赐一品麟蟒服，于钦天监选取天文生一人、南方自择医生二人，赐仪仗、给驿护送，外给从人口粮。至福建，修造海船，选将弁二兵二百人随往。因海氛未靖，还京未行。

　　圣祖仁皇帝御极，念远人延伫日久，谴责学礼等，卒遣行。康熙二年至国，诏仍顺治十一年所颁，敕则康熙元年也。

　　三年，王遣陪臣吴国用、金正春奉表谢封，进贡；且疏言：『捧读敕谕，因臣使物故甚多、滞闽日久，将正副使并督、抚诸臣处治。但中外均属臣子，臣躬承天庥，不能少为诸臣之报，而反重为诸臣之累；臣何人斯，岂能宴然清夜』！圣祖命还学礼等原职，赐国王蟒缎二、彩缎四、蓝缎二、素缎二、闪缎二、锦二、绸二、罗二、纱二，赏王舅彩缎表里各四、罗四、彩缎三、靴一双，紫金大夫彩缎表里各四、罗三、靴一双，使者彩缎表里各二、折纱布四，通事、从人缎布有差。王又另疏进学礼等所辞宴金正使一百两、副使九十两，请令二臣收受。部议不可；奉旨：『这琉球国所与宴金，仍着使臣收受』。

　　四年，王遣使进香，并贺登极；进贡。其贡物有在梅花港口遭风漂溺者，奉旨「免其补进」。

　　五年，补进贡物；圣祖命发回。又令应进玛瑙、乌木、降香、木香、象牙、锡、速香、丁香、檀香、黄熟香等十件不系土产，免其进贡；其硫磺留福建督、抚收贮，余所贡方物令督、抚差人解送。其来使不必赍送到京，即给赏遣回。

　　六年，令贡使仍赍表入觐。明年，王卒。

　　八年，尚质世子尚贞遣使入贡；于常贡外，加进红铜及黑漆嵌螺茶碗。照例给赐，惟正使不系王舅，与副使正议大夫赏同。

　　十年，进贡；于常贡外，加进鬃烟、番纸、蕉布。其被风飘失贡物，免其查议。

　　十三年，进贡；于常贡外，加进红铜及火炉、丝烟。

