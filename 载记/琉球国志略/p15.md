<!-- { "loadSidebar": true } -->
　　雪崎山：在辻山东北，近海碛。有洞可供玩憩，国人多以正、三、五、九月男女群至拜祷。

　　龟山：在雪崎东北，崎海滩上，拳石嶙峋；非末吉之龟山也。

　　识名山：在真和志。有神应寺。东苑八景「识名积翠」，即指此。

　　七星山：在牧志村长虹堤南。墩阜错峙，若断若联，故名。西里许，为城岳。丛灌成林，密筱攒蕉；云日屏翳，四山皆松。

　　壶家山：城岳东，为国中陶处。

　　中岛：在泉崎南，与奥山隔湖遥对。昔多蕉树，今废；为中山八景之一（徐葆光「中岛蕉园」诗：『蕉影墙头合，人家住绿云；机声织明月，幅幅冰绡纹』）。

　　浦添山：在首里东三十里。山水明秀，土田肥沃；中山龙气小蟠结处。

　　姑场山：在姑场村。有姑场岳。常为王孙采地。

　　——以上俱中山省。

　　石火山：在丰见城饶波村山下。有水东北流，为饶波。

　　小禄山：在首里南二十里。

　　仪间山：在那霸对岸。山下有垣花村，多米廪（徐葆光「垣花村诗」：『欲问山南路，垣花第一程；横桡弄清浅，振策上峥嵘。冬雨秧田绿，寒陂水岸平。劝农初遗使，应向此间行』）。

　　大岭：在海边村。无他树，满望皆呀呾呢，泉石颇佳（徐葆光「大岭诗」：『孤村背岭住，一径野人家；丛棘种成树，畬田耕带沙。冈寒牛卧日，潮去岸留楂。回首山南石，崚嶒迭海霞』）。

　　高岭（土名多嘉岭）：在首里西南三十里。有山南王故城。东北有八头岳。

　　国吉山：在高岭东南。

　　樱岛山：在麻文仁村。山形如樱，丹崖碧嶂，故名。

　　——以上俱山南省。

　　金武山：在首里东北九十里。上为金峰；下有洞，有千手院、有富藏河。

　　恩纳山：在首里北一百里。一名佐渡山。

　　名护山：在名护间切，去首里北一百五十里。上有万松院，产异兰。有岳祠，称名护岳。

　　佳楚山：在今归仁府。一名宇胜岳，最高；为中山第一峰。

　　运天山（一名上运天），在名护山北。下有运天江，多稻田。

　　——以上俱山北省。

　　属岛山（凡岛，皆山也。既以岛名，不复列。兹特就其岛中之小山著名者，揭书一、二；不能详也）。

　　清水山、菊花山、永明山：俱在大岛。

　　筑山：在太平岛。山甚高，土名七姑山。上有碧于亭。

　　金城山：在姑米山。松杉蔽天，下有甘泉，泻石崖直下如瀑布。

　　——以上俱外岛。

　　海（潮候、风信、针路附）

　　环岛，皆海也。海面西距黑水沟，与闽海界。福建开洋至琉球，必经沧水，过黑水；古称沧溟（「溟」与「冥」通，幽元之义），又曰东溟。琉地固巽方，实符其号。东邻日本萨摩洲（「指南广义」作要是麻）——常所交市国，一苇可航。北望野古，可直达高丽。南逼台、澎、淡水后之溜山，恰与叶壁后之漈水同属尾闾，沃焦之壤。而三十六岛唇齿相依，臂指互用。水中复有沙洲隐现，断续于各岛间，直若草蛇灰线、马迹蛛丝。以故气脉牵联，地土物候大同小异；是海固不可以道里计，而球阳之海则实有无形之区限在焉。若其舟航之便利、鳞介之蕃滋，又足以聚其人民而遂其生长。建邦斯土者，其永睹海波之不扬；而长祝中国万年有道之圣人，恪共尔职，慎固吾圉！我皇上覆载同仁，中外一体，自必深嘉乐予、加惠无穷，而不忍膜外视之者矣。

　　水之进退有度，朝而至者为潮、夕而至者为汐。然世之论者不一：「山海经」以为海鳅出入之故。夫鳅，特一微物耳，顾能横四海之大而鼓之以盈缩耶？浮屠氏谓为神龙变化之迹。殊不知龙见于春夏、蛰于秋冬，则秋冬之潮汐又何物变化而致其往来乎？抱朴子则云「两水相合相荡而成」。然必疾风暴雨，始足以张其势；乃雨霁水枯，未闻其或辍也。要皆支离诞妄，不足为典要。及观卢肇之赋，以日出于海，冲激而成；而「高丽图经」谓天包水、水承地，地沈则水溢、地浮则水缩。余襄公之论，独以为水之应月，各从其处：月临卯酉，则水涨于东西；月临子午，则水平于南北。综是数说，应月之论为最与邵康节「经世书」所云「海潮者，月之喘息」相唇合。臣窃睹阴燧水精，皆可映月而取明；水于八月望夜尤速且多，可验应月之说为不诬矣。福州与各直省潮水，率皆与月为进退。琉球，独较福州每潮率后三辰。望日，福州午时潮满、琉球则满以戌时，余日因以递迟；似不与月运同行。然据望日昼潮以戌时满，而望前夜潮则实于望日辰时满；虽谓之早于福州两辰亦可。况凡物必有所自始，而其来也有渐。琉球地偏东极而尾闾在其后，安知非月始离海之精，琉球受光独近，得气尤盛；初出之光华，与内地方中之精彩略等。且水生于西而归于东，而物从其朔，潮之生也恒自东；则琉地之潮逐月始生而即涨，又何足异乎！故八卦先天之坎位，月象也；而后天之坎位，乃一六生成之所：畴谓潮汐非应月而生者哉！虽然，覆载之大，非可以常见拘。据各洋舶往来所见，潮候又各不同。西洋一日一潮，定以申涨、以寅退；是有汐而无潮。马寻诸国则一日两潮，计昼夜各两潮、两汐；即钱塘潮，古亦有偶三日不至者。臣所以不能不复参之理气之说也。华钥谓「潮汐者，天地嘘吸之气、阴阳消长之理，自然而成」；似属通论，足括群言（潮候）。

　　封册，例以夏至后，乘西南风至琉球；以冬至后，乘东北风回福州。然北风凛烈，不比南风和缓；故归程尤难。考嘉、万封舟回闽最称安吉者，惟萧崇业。其放洋日期，乃十月二十四日；故海船老伙长皆言无论冬至迟早，总以十月二十后东风顺送为吉。若冬至前后，则风势日劲，浪从船上过矣。正月风飓最多，应期不爽，万无行舟之理。二月则多雾，恐风顺，遇山不见，反致逼山；且龙蛰甫惊，常多出海，复有龙风之患。前使海宝等回闽，于二月十六日放洋，十七日即见二龙起于船之左右，水沸立二、三丈；益信十月二十后之说为不刊也。

　　清明以后，地气自南而北，则南风为常；霜降以后，地气自北而南，则北风为常。反是，飓、台将作矣。正、二、三、四月多飓，五、六、七、八月多台；飓骤发而倏止，台渐作而多日。九月则北风，或至连月，俗称「九降风」；间有台起，亦骤如飓。船在洋中，遇飓犹可，遇台难当。十月以后，多北风，台飓无定期；舟人视风隙以来往。凡飓将至，天色有黑点；急收帆，严柁以待之。稍迟，则收帆不及，或至倾覆。台将至，天边断虹见若片帆者，曰「破帆」；稍及半天如鲎尾者，曰「屈鲎」。若见北方者，比他方尤虐。又海面骤变——多秽如米糠及海蛇浮游，皆台、飓征。

　　十二月二十一日起，一日应来年一月。或一日风作一次、二次，则来年所应之月台亦一、两作；多次亦如之。记而验之，无不应者。

　　暴期；正月初三日，龙神会。初四日，接神飓。初八日，龙神会。初九日，玉皇飓。此日有飓，各飓皆验；此日无飓，则各飓多不验。十一日，龙神会。十三日，关帝飓。二十五日，龙神会。二十九日，乌飓，又龙神会。二月初二日，白发飓。初三日，龙神朝帝。初七日，春明暴。初九日，龙神朝帝。十二日，龙神朝帝。二十一日，观音暴。二十九日，龙神朝帝。三月初三日，真武暴，又龙神朝星辰。初七日，阎王暴，又龙神朝星辰。十五日，真君暴，多风。二十三日，天妃诞，妈祖暴，多雨。二十七日，龙神朝星辰。二十八日，诸神朝帝。四月初一日，白龙暴。初八日，佛子飓，又龙会太白。十二日、十七日，俱龙会太白。二十三日，太保暴。二十五日，龙神太白暴。五月初五日，屈原飓，又天帝、龙王朝玉皇。十一日，天帝、龙王朝玉皇。十三日，关帝飓。二十一日，龙母暴。二十九日，天帝、龙王朝玉皇。六月初九日，地神、龙王朝玉皇。十二日，彭祖暴。此日至二十四，皆系大飓旬。十八日，彭祖婆暴。二十四日，雷公诞。此暴最准，名为洗炊笼飓。二十七日，地神、龙王朝玉皇。七月初七日、初八日、初九日，皆神、煞交会。十五日，鬼飓。又神、煞交会。二十七日，神、煞交会。八月初一日，灶君飓。初三日，龙王大会。初五日，系大飓旬。初八日，龙王大会。十四日，伽蓝暴。十五日，魁星暴。二十一日、二十七日，皆龙神大会。九月初九日，重阳暴。十一日、十五日，皆龙神朝帝。十六日，张良暴。十九日，观音暴，又龙神朝帝。二十七日，冷风暴。十月初五日，风信暴。初八日，东府君朝玉皇。初十日，水仙王暴。十五日，东府君朝。二十日，东岳朝天。二十六日，翁爹暴。二十七日。东府君朝。十一月十四日，水仙暴。二十七日，普安飓。二十九日，西岳朝天。十二月二十四日，送神飓，又名扫尘风。白此日至年终，每遇大风，名送年风。二十九日，火盆飓。

　　凡遇暴期，不在本日，则前后三日；又日值箕、壁、翼、轸四宿，亦主起风：皆宜谨避。

　　——以上风信。

　　琉球在海中，与浙、闽地势东西相值，但平衍无山。船行海中，以山为准。福州往琉球，出五虎门取鸡笼山、花瓶屿、彭家山（或作平佳）、钓鱼台、黄尾屿、赤尾屿、姑米山、马齿山（以上山皆取北过），收入那霸港；回福州，出那霸港，由姑米山取温州南杞山、台山、里麻山（一名霜山），收入定海所，进五虎门。「指南广义」云：『自五虎至姑米，四十更；自姑米至定海，五十更。一更六十里，以沙漏定之。漏用玻璃瓶两枚——细口大腹，一枚盛沙满之，两口对合，中通一线以过沙；倒悬针盘上，沙尽为一漏，复转悬之。计一昼夜约二十四漏，每二漏半有零为一更。风缓船迟，虽及漏刻，尚不及更；风疾船速，未及漏刻已逾六十里，为「过更」也。

　　高澄「操舟记」：『漳人谢敦齐曰：「西南诸国，行不二、三日，即有小港避风。若琉球，则去闽万里，中道无止宿地』。

