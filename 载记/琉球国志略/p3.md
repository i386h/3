<!-- { "loadSidebar": true } -->
　　天孙氏：琉球始祖。其初有一男、一女，生于大荒，自成夫妇，曰阿摩美久。生三男、二女。长男即天孙氏，开国始主也。次男为诸侯始，三男为百姓始。长女曰君君，次女曰祝祝，为国守护神；一为天神，一为海神。今寺院有三首六臂女神，手执日月，名曰天满大自在天神。「汪录」云：『名「辨戈天」，崇祀特隆』；盖即此也。「隋书」云：『王姓欢斯，名渴刺兜，国人呼王为「可老羊」、王妻曰「多拔茶」』；其即天孙氏之世欤！「天满」、「欢斯」，国语音皆相混；故讹耳。传二十五代，姓氏俱无考。起洪荒乙丑；至宋淳熙十三年（丙午），逆臣利勇鸩而弒之，遂自立。浦添按司舜天讨之，利勇死；诸按司群奉为王，天孙氏遂亡。凡一万七千八百零二年。

　　舜天：日本人皇后裔，大里按司朝公子，为浦添按司。宋淳熙间，天孙氏逆臣利勇弒君自立；舜天讨之，众推为王，年二十一。嘉熙元年，薨；在位五十一年，寿七十二。子舜马顺熙嗣（有传）。

　　舜马顺熙：舜天长子。淳熙十二年，生。嘉熙二年立，年五十四。淳佑八年，薨；在位十一年，寿六十四。子义本嗣。

　　义本：舜马顺熙长子。开禧二年，生。淳佑九年立，年四十四。期年，国中大饥；三年，疾疫：人民□失。君叹息，谓群臣曰：『饥疫并行，不德谁让』！群臣举天孙氏后惠祖嫡孙英祖。义本悦，召试国政。举贤、退不肖，疾疫遂止。摄政七年，义本让位，退隐北山。在位十一年，寿五十四。

　　——舜天至义本，凡三传，共七十三年。

　　英祖：天孙氏裔惠祖世主孙。宋绍定二年，生。长为伊祖按司。宝佑元年，摄政。景定元年，受义本让位，年三十二。元大德三年，薨；在位四十年，寿七十一。子大成嗣（有传）。

　　大成：英祖世子。淳佑七年，生。大德四年立，年五十四。至大元年，薨；在位九年，寿六十二。子英慈嗣（有传）。

　　英慈：大成次子。咸淳四年，生。至大二年立，年四十二。皇庆二年，薨；在位五年，寿四十六。子玉城嗣（有传）。

　　玉城：英慈第四子。元贞二年，生。延佑元年立，年十九。世衰政废，内色外禽，诸按司不朝。大里按司称「山南王」，今归仁按司称「山北王」；玉城惟有首里等数国，自称「中山王」：国分为三，时发兵相攻战。至元二年，薨；在位二十三年，寿四十一。子西威嗣。

　　西威：玉城长子。至和元年，生。至元三年立，年十岁。政归母妃，牝鸡乱政。至正十年，薨；在位十四年，寿二十二。时浦添按司察度有德，人心悦服；国人废世子，奉察度为王。

　　——英祖至西威，凡五传，共九十九年。

　　察度：浦添间切谢那村奥间大亲之子。始为浦添按司。西威薨，世子五岁，母妃乱政；元至正十年，国人废世子而立之。明洪武二十八年，薨；在位四十六年，年寿无考。子武宁嗣（有传）。

　　武宁：察度世子。至正十六年，生。洪武二十九年立，年四十一。违父遗命，荒于禽色，昼夜逸游；诸侯背叛。永乐三年，薨；在位十年。

　　臣按洪武二十八年察度卒，武宁以二十九年立。「明实录」：永乐改元，武宁始讣告于朝。二年，遣行人时中往祭赙，并诏武宁袭爵。三年，时中使琉球还。当是时，尚巴志既灭山南、山北，并灭中山。武宁遂以三年薨，巴志又奉其父思绍为王，故五年思绍以父武宁之丧来告也。若「世缵图」及「中山世鉴」俱云「武宁在位二十六年，以永乐十九年卒，巴志以二十年立」；则是误谓巴志灭武宁而自立，追封其父思绍为王；故纪年不合耳。至「明实录」间有故王已薨，尚书王贡者，则以未及赴丧故也。「徐录」云：「武宁，永乐四年受封，薨于永乐三年」；亦非是。

　　——察度至武宁，凡二传，共五十六年。

　　思绍：初为山南王佐铺按司，其子尚巴志嗣职。山南王无道，纠合义兵攻之，并攻山北王、中山王，次第灭之；奉思绍为王。永乐四年立，五年以父武宁之丧来告；实非父子也。成祖赐祭武宁，诏思绍嗣爵。永乐十九年，薨；在位十六年，寿无考。子尚巴志嗣。

　　臣按「中山世鉴」谓「宣德初，封尚巴志为中山王，乃追封其父思绍为王」；非也。追封之王，主不入庙；今先王庙中有思绍神主，况「实录」又凿然可据也。

　　尚巴志：思绍嫡子。洪武五年，生。三十五年，年三十一，嗣佐铺按司，后奉思绍为王。永乐二十年立，年五十一。正统四年，薨；在位十八年，寿六十八。子尚忠嗣（有传）。

　　尚忠：巴志次子。洪武二十四年，生。正统五年立，年五十。九年，薨；在位五年，寿五十四。子尚思达嗣。

　　尚思达：尚忠子。永乐六年，生。正统十年立，年三十八。十四年，薨；在位五年，寿四十二。无子，叔尚金福嗣。

　　尚金福：巴志第六子。洪武三十一年，生。景泰元年立，年五十三。四年，薨；在位四年，寿五十六。子尚泰久嗣。

　　尚泰久：金福长子。永乐十三年，生。景泰五年立，年四十。天顺四年，薨；在位七年，寿四十六。子尚德嗣。

　　尚德：泰久第三子。正统六年，生。天顺五年立，年二十一。君德不修，朝暮渔猎，暴虐无道。鬼界岛叛、不朝贡数年，自将伐之；归，弥自满。成化五年，薨；在位九年，寿二十九。世子幼，国人废之，奉内间里主御锁侧为王。

　　——思绍至尚德，凡七传，共六十四年。

　　臣按「明史」、「实录」云：『金福卒，其弟布里与其子志鲁争立』；则争者必应立之世子耳。而「中山世鉴」乃云：『泰久，尚金福第一子』；志鲁，又果金福之第几子耶？景泰六年诏书，则曰『金福既薨，其弟尚泰久……』；勒书亦曰『传及尔兄，益隆继述。尔乃王弟，宜绍国封』。「汪录」引「世缵图」则云：『泰久系尚志达之弟』；「志」疑当作「思」。思达乃尚忠之子，而金福为思达之叔；假泰久果系思达之弟，则泰久亦为尚忠子而非金福子，尤非金福弟明甚。盖「实录」据请封疏，原无舛谬；而「世缵」、「世鉴」二记，亦不胜矛盾矣。

　　尚圆：字思德，全伊平人。其先不可知；父尚稷，为伊平里主。圆生有异瑞，长为内间里主；累转御锁侧；德盛民归。尚德卒，子幼；国人废而弒之，迎圆为王。成化十二年，薨；在位七年，寿六十二。世子尚真年十二，王弟尚宣威摄位（有传）。

　　臣按「中山世鉴」云：『尚圆，当尚金福时，始给黄帽；泰久时，领内间里主——即今遏闼理官』。又云：『久旱，独其田不雨而润，民惊传为异。圆惧，载妻子隐避十四年。尚金福闻其贤，召为黄帽官，转御锁侧——即今耳目官』云云。自尚忠至金福三世共止十四年，泰久仅七年；何以云「隐避一十四年」耶？且金福在泰久之前，何以金福时始给黄帽、泰久时旋领内间，而十四年隐避之后，金福复召为黄帽官；此金福又果何属耶？以臆考之，始给黄帽，当是尚忠前事；领内间，当是尚思达前后事；所云「尚金福闻其贤」，当是尚泰久闻其贤耳。

　　臣又按「世缵图」云：『尚圆王，成化六年庚寅即位，在位七年；成化十二年（己未）七月二十八日，卒』。夫六年为庚寅，则十二年当是丙申；「汪录」固辨之矣。今据圆觉寺西序「讳辰牌」所录，实作丙申；当是字讹无疑。观下书成化十三年（丁酉），益信。

　　臣又按「世缵图」云：『成化十三年（丁酉），尚宣威即王位；在位仅六月，丙申八月四日卒』。既于丁酉即王位，而先以丙申卒耶！此「丙申」不知何指？且圆以丙申七月二十八日卒，宣威以丙申八月四日卒；则相距仅六日耳；何以云「在位六月」乎？「世鉴」云：『尚圆卒，世子尚真年十三，宣威摄国事六阅月，国人乐附。后引尚真掖就王位，己东向立；退隐于越来。其年卒』。据此，则是退隐后之年耳。若即谓是摄位之年，则圆以丙申七月卒，至年终仅五阅月；丁酉摄位六阅月之说俱不符矣。又云：『宣威，尚圆之弟。宣德五年（庚辰）生，寿四十八』；尤谬。宣德五年为庚戌，若以丙申八月卒，则寿止四十七矣。

　　尚宣威：尚圆弟，少育于兄（夏子阳「录」作『圆长子；立一年，未请封，卒』；误）。九岁，从渡国头至中山，为黄帽官。圆卒，宣威立。成化十三年，引真掖就王位，己东向立；退隐越来。是年八月，薨；寿四十八，国中私谥「义忠」。今其子孙尚存。立凡六阅月。

　　尚真：尚圆世子。成化元年，生。十三年立，年十三。嘉靖五年，薨；在位五十年，寿六十二。子尚清嗣（有传）。

　　尚清：尚真子（「汪录」据「世缵图」作天缵王子，疑天缵为真之他号）。弘治十年，生。嘉靖六年立，年三十一。三十四年，薨；在位二十九年，寿五十九。子尚元嗣（有传）。

　　尚元：尚清次子。嘉靖七年，生。三十五年立，年二十九。隆庆六年，薨；在位十七年，寿四十五。子尚永嗣。

　　尚永：尚元次子。嘉靖三十一年，生。万历元年立，年二十一。十六年，薨；在位十六年，寿三十五。无子，尚宁嗣。

　　尚宁：尚真孙、尚懿子（尚永无子）。万历十七年立，年二十六。四十年，倭入中山，袭执。王不屈，倭酋庆长异之，曰：『有此气象，无惑乎受天朝封号也』！卒放回。泰昌元年，薨；在位三十二年，寿五十七。无子，尚丰嗣。

　　尚丰：尚永弟、尚久第四子。万历十八年，生。天启元年立，年三十二。崇祯十三年，薨；在位二十年，寿五十一。子尚贤嗣。

　　尚贤：尚丰第三子。天启五年，生。崇祯十四年立，年十七。国朝顺治四年，薨；在位七年，寿二十三。弟尚质嗣。

　　尚质：尚贤弟。崇祯二年，生。顺治五年立，年二十一。康熙七年，薨；在位二十一年，寿四十一。子尚贞嗣。

　　尚贞：尚质子。顺治二年，生。康熙八年立，年二十五。四十八年，薨；在位四十一年，寿六十五。子尚益嗣。

　　尚益：尚贞世子尚纯之子。康熙十七年，生。纯为世子，先卒；四十九年，以嫡孙立，年三十三。五十一年，薨；在位三年，寿三十五，未及请封。子尚敬嗣。

　　尚敬：尚益世子。康熙三十九年，生。五十二年立，年十四。乾隆十六年，薨；在位三十九年，寿五十二。子尚穆嗣（有传）。

　　尚穆：尚敬世子。乾隆四年，生。十七年立，年十四。

