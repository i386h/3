<!-- { "loadSidebar": true } -->
　　先一日，所司张幄结彩于天使馆，备龙亭三座、彩亭二座，国中经过处所皆结彩。造板阁一楹为阙庭，设于王殿庭中；中置殿陛，左右层阶。设御案五于阙庭中：中案奉节，左案奉诏敕，右案置印，边左置赐王币，边右置赐王妃币。设香案于阙庭前，设司香二人于香案左右。设世子受赐予位于香案之前。设宣读台于殿前滴水之左。设世子拜位于露台正中；设众官拜位于世子后，左右层列。世子左右立引礼官二员，众官左右立赞礼官二员。陈仪仗于王殿左右，设奏乐位于众官拜位之下。

　　册封日黎明，法司官、众官皆吉服候于馆外，金鼓、仪仗毕备。天使启关，参见毕，迎请龙亭入公馆中堂。正使捧节、副使捧诏敕，捧印官随行，各安奉龙亭中；捧币官捧缎匹置于左右彩亭中，奏乐。排班，众官行三跪九叩头礼毕，前导世子率众官伏迎于守礼坊外；龙亭暂驻，世子、众官平身，天使趋前分立龙亭左右。引礼官唱「排班」，世子率众官行三跪、九叩头接诏。礼毕，世子前导入国门，立殿下。龙亭进至奉神门，执事者脱节衣，奉节授正使，奉诏敕授副使、奉印授捧印官、捧币官分捧缎币随行，至阙庭正中，各安奉御案上。天使分立左右，捧诏官、捧敕官立殿陛下，宣读官立开读台下；司香者举香案于御案前添香，奏乐。引礼官引世子由东阶升，众官各就拜位。世子诣香案前，乐止。引礼官唱「跪」，世子、众官皆跪。引礼官唱「上香」，案右司香者捧香跪进于世子之左；世子三上香讫，平身，奏乐。引礼官引世子出露台，就拜位，率众官行三跪、九叩头拜诏。礼毕，平身，乐止。副使诣前，正中立；捧诏官、捧敕官由东阶升，奏乐。副使取诏授捧诏官、取敕授捧敕官，高举下殿陛，同宣读官上宣读台，奉诏敕并置案上。引礼官唱「跪」，世子、众官皆跪。引礼官唱「开读」，乐止。捧诏敕官以次对展，宣读官读毕。引礼官唱「平身」，世子、众官皆平身，奏乐。捧诏敕官各捧诏敕升殿陛，副使仍安奉御案上；捧诏敕官下东阶。国王率众官行三跪、九叩头谢封。礼毕，平身，乐止。天使宣制曰：『皇帝敕使赐尔国王及妃缎币』。引礼官引国王由东阶升，法司官随行；至受赐予位，跪。奏乐，正使取国王缎匹、副使取王妃缎匹，一一传授国王。国王高举，法司官跪接；传置案上毕，平身。引醴官引国王复位，率众官行三跪、九叩头谢赐。礼毕，平身，乐止。天使宣制曰：『「清」字篆文告成，另铸新印。皇帝敕使赐尔国王领受』。引礼官引国王由东阶升，法司官随行；至受赐予位，跪。奏乐，天使取印亲授，国王高举，法司官跪接，仍传置案上毕，平身。引礼官引国王复位，率众官行三跪、九叩头谢赐印。礼毕，平身，乐止。引礼官引国王由东阶升，至香案前跪，请留诏敕为传国之宝。法司官捧前代诏敕，一一呈验；天使验明，允所请。副使捧诏敕亲授国王，国王平身，仍安奉御案上。法司官捧旧印授国王，国王跪授天使，仍并置御案上，奏乐。引礼官引国王复位，率众官行三跪、九叩头谢恩。礼毕，平身。正使取节，执事者加节衣，仍置御案上。诏敕、印、币，法司官等捧入内殿。节案、旧印案，仍设阙庭中，各派官员敬谨守护。国王请天使拜御书，引上殿阁，天使瞻拜。礼毕，国王请天使更衣，同往北宫；奏乐，并四拜。礼毕，安坐；献茶，一如前仪。席终，国王前导，仍至御案前；正使奉节、副使奉印，各安奉龙亭内。天使随出奉神门，与国王揖别，各乘舆；国王先行率众官出俟欢会门外，龙亭回过，国王以下跪送。天使至，出舆，国王揖别，众官皆跪送。

　　是日，国王遣官诣馆谢，天使次日遣官入王城答谢。

　　谢册使礼

　　国王既受册封大典，择八月二十四日率百官于王府庭中行北面谢恩之礼。二十六日，诣天使馆拜谢。是日，鼓吹、仪仗，照例全备。国王先至更衣处，差长史一员来禀；国王轿至头门，巡捕官跪请轿进。至仪门，王欲下轿，巡捕官跪请如前。国王至滴水前，下轿，天使进前迎接，一揖，拱上大堂交拜，一跪、三叩首。体毕，天使请国王更衣，揖让登席，一如前仪。席终，国王辞回，一揖；天使送至滴水，同一揖。国王上轿，一揖，天使亦一揖。国王轿至仪门，巡捕官跪送

　　国王冠服、仪仗、路供（附）

　　国王戴皮弁（常服，黑纱帽，旁斜展两翅。「汪录」云：「王欲着皮弁，以朝祭之服谒天使，意实恭谨；而通事以为倨，令易前服。今从其旧）、服蟒衣，玉带，垂裳结佩（谢杰「补遗」：『王受封后，服玉带以出。诘之曰：「带赐犀，而腰玉何也」？长史禀曰：「相沿已久。国相、大夫束花金，长史束光金；王若腰犀，恐国人骤见，骇以王之服饰反出国相、大夫下。愿稍存国体，以释众惑」。乃仍之』）。乘十六人肩舆，鼓吹八人、鸣金四人、方棍二人、红隔路二人、旗十二人、铁叉二人、曲枪二人、狼牙钩二人、长钩四人、钺斧四人、长杆枪三十二人、月牙叉四人、鸡毛帚十二人、马尾帚二人、大刀二人、黄伞二人、花伞二人、看马四人、提炉二人、黄缎团扇二人、绿珠团扇二人、印箱二人、衣箱二人、红杆枪四人、长腰刀四人、黑腰刀二人、长砍刀四人（萧崇业「录」：『有武士戴铜假面、衣漆甲、带刀者数十人』。今无）、大掌扇一人、金炉二人（以下俱近侍小童执，名「察度奴示」）、金葫芦二人、绿珠兜扇二人、小鹅毛扇四人、蝇拂二人、金漆匣二人。自法司以下皆从行，紫帕者近二十人、黄帕百余人。是日，国王经行之处，久米人于泉崎桥堤上道旁列盆花数十种，朱栏绕之；中刻木麒麟形，题云：「非龙、非彪、非熊、非罴，王者之瑞兽」。那霸人于下天妃宫前植大松数株，迭假山数堆，作白鹤二、子母鹿三四，池上结一大葡萄棚，池中浮水刻鲤鱼数个；竹栏环之。旁竖木坊，匾曰「偕乐坊」；柱悬一长版，题曰「鹿濯濯，鸟翯翯，牣鱼跃」。王归，则撤之。他日王出，复设如故。

　　宴礼

　　张学礼「录」：『旧例，使臣有七宴：迎风宴、事竣宴、中秋宴、重阳宴、冬至宴、饯别宴、登舟宴』。徐葆光「录」：『谕祭，第一宴；册封，第二宴；中秋，第三宴，重阳，第四宴；饯别，第五宴；拜辞，第六宴；望舟，第七宴』。今与徐同。

　　谕祭宴：似不宜宴，然与饮胙之意略近。是日，不奏乐、不簪花，天使、世子肃容，堂上各一席。随弁左庑，国相陪之：从客右庑，紫金大夫陪之：俱各一席，皆高座。

　　两厢及堂左、右，全半廪给、口月粮等分坐，以长史或正议大夫、中议大夫陪之。通事时在天使左右传译，不预席。

　　册封宴：天使于王殿右厢正中设席，随弁左间；皆面南。从客于王殿左厢设席，面北。全半廪给、口月粮等，设于奉神门左右房及广福门内。是日，奏乐、簪花。

　　中秋宴：王府庭中，于右厢滴水前造戏台一所，帷幕四周。天使及随封员役皆坐位如前，惟从客坐位移王殿右序向西，以便观演夷剧（乐工十余人，俱着红帕。伶童数十人皆戚臣子弟俊秀者习之；衣彩衣，着红绫袜。先演舞队，作一老人登场，唱起神歌；歌罢，退。小童齐唱「太平歌」，乐工引声和之：皆侏■〈亻离〉不可解。译者称黄发老人百拜稽首，恭颂皇上恩德如天、国王带砺百世，中外升平，共蒙福祉；今当中秋佳节，天使遥临，正神人共喜之日也。次笠舞，次花索舞，次花篮舞，次竹拍舞，次武舞，次狮球舞，次杆舞。后演杂剧，悉其国中故事。凡舞剧，皆以提琴、三弦、短笛、小锣鼓和之。小童只演科白，唱则乐工。昏时撤帷幕，庭中设烟火数架。又有数人骑纸马，头尾烟爆齐发，奔走戏乐。宴毕出城，火炬夹道，送归使馆。所有歌曲关白，大略与前录相同；然皆淫哇鄙陋，不足备鞮鞻氏之采。「张录」有走马、弄刀、刺枪、击剑、踘球、走索诸戏；今悉无之）。

　　重阳宴：是日，先设坐于龙潭之北，观竞渡。龙舟三：朱一、白一、黑一；衣饰、桨帜，各如其色。久米、那霸、泊村人，各办一舟。舟中执楫，则皆首里贵戚子弟唱习者（「汪录」云：『国中竞渡以重阳，犹中朝瑞午也』。实亦端午各戏于本村；至宴天使，则因现在龙舟姑演之，以共游燕）。金鼓震荡，歌声应节（「汪录」有歌词云：『三龙舟，池中游。彩童歌唱报重恩，凤凰台上凤凰游。天朝仁，如海深；球国歌唱报重恩，「忠敬」两字万世心。一朝表奏九重天，双凤衔书渡碧渊；风送玉音知帝德，云卷旌旗五色悬。炎海藐然隔远洲，南屏北座枕中流；福星临照双呈彩，草木含晖露下稠。气吞云梦压飞尘，恭承圣泽宠赉新；自惭海岳恩难报，「忠诚」两字长书绅。天池挺出双瑞莲，炎帝赠君荷盖钱；金尊未尽莫辞醉，又看秋鸿蹴水仙。太乙星移下泰阶，长安日丽拥三台；归帆自有风神佑，万里长途一瞬哉。锦舸言旋入帝京，车书万里庆升平；大清日月当天照，常有余光到海城』。今所歌略同）。龙舟戏毕，仍开宴于王府。座次演戏，与中秋宴同；不设烟火。

　　饯别宴：座次、演戏如前。

　　拜辞宴：如前仪。宴毕，国王揖送；先至世子第中，更设小座，手奉三爵为别。

　　望舟宴：国王至天使馆设宴，礼如前仪。面致金扇一握为别。

　　臣等宴礼既毕，涓吉登舟候风。中山王臣尚穆亲率陪臣以下诣迎恩亭恭送节、印，跪请圣安，俱如前礼。王遣法司王舅、紫金大夫等赍表谢恩，并贡物自附常年贡船一号，随封舟同发。

　　中山王谢恩表

　　琉球国中山王臣尚穆诚欢诚忭、稽首顿首，谨奉表上言：伏以帝泽旁流，九边尽播史臣之册；皇仁广被，四海悉归王会之图。恩沛九重之膏，湛露时降；瑞兆五云之彩，醴泉常生。欢溢臣民，庆腾宇宙。钦惟皇帝陛下，虑周万物，治冠百王。乃圣乃神，焕规模于典礼；允文允武，隆体统于海陬。臣穆嗣守藩封，代供贡职。拜荷凤诏褒封之典，社稷生辉；仰沐龙墀锡予之章，蜗居增色。对天使而九叩，望象阙以三呼；拜命增虔，抚躬益励。谨遣陪臣马宣哲、郑秉哲等赍捧表章，恭陈帝座；伏愿德合坤干，恩同川岳。感覆冒者万国，莫不尊亲；沾雨露者四方，尽皆顶祝。将见文麟献瑞，调玉烛以无疆；彩凤来仪，巩金瓯于有永矣：臣穆无任瞻天仰圣、踊跃欢忭之至！谨奉表称谢以闻。

　　乾隆二十一年十月十二日，琉球国中山王臣尚穆谨上表。

　　奉朱批：『览王奏谢，知道了。该部知道』。

　　（又）谢恩兼陈封舟情形疏

