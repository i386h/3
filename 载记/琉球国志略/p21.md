<!-- { "loadSidebar": true } -->
　　本朝康熙二年，册使张学礼、王垓归舶过姑米飓作，桅左右欹，龙骨半折；忽有火光荧荧，霹雳起风，雨中截断仆桅，柁旋不止，勒索皆断；祷神起柁，三祷三应，易绳下椗。有一鸟若雁——绿嘴红足，集战台上；舟人喜曰：『天妃遣来引导也』！遂达定海（详「记录」）。

　　康熙二十二年，册使汪楫、林麟焻归舟飓三昼夜，舟上下倾仄，水满舱中。虔祷天妃，许请春秋祀典；桅箍断而桅不散、顶绳断而篷不落，与波上下，竟保无虞（详「使录」）。

　　康熙五十八年，册使海宝、徐葆光多用卯针，几至落漈；虔祷，得改用乙辰针，又筊许。二十八日见山，果见叶壁；复祷，得西北风，一夜抵港。归舟至凤尾山，旋风转船，蓬柁俱侧；呼神，复正。至七星山飓作，椗走，几触礁；呼神，获免（详「传信录」）。

　　臣等兹役舟泊姑米候风，忽飓台作，连三昼夜。六月二十四日夜半，椗绳尽断，龙骨触礁而折，底穿入水；呼吁之顷，众见神火起于桅顶、焚招风旗而落，又海面灯光浮来若烟雾笼罩状，船遂牢搁礁上，得不沈溺，以次获济登岸。归舟至石盘，阻雾不进；祷，得见山。既起椗，雾复合，风雨雷电交作，落帆叶不下，舟欹甚；再祷，再霁：赖以安行。臣又闻护封二号船去时，亦于六月二十四日夜在洋被浪击损右■〈舟皮〉，杉板漂失；神前灯已灭，逾时复燃，舟以渐驶，得抵温州云。

　　关帝庙：在上天妃宫神堂之右。册使汪楫匾曰「莫不尊亲」；徐葆光联云：「赤心常挂扶桑日，正气时通大海风」。程顺则有记（见「艺文」）。

　　龙神庙：在上天妃宫大门内左厢，北向。徐葆光联云：「受朝宗而宅海，敷雨露以行天」。国王祷雨，以舟载像至丰见城，设坛祈之。

　　水母庙：张学礼「图录」：『近奥山』。今未详其处。

　　先王庙：在真和志安里村。庙前，松冈数重。左右溪涧环注安里桥下入海，复有海水来朝。庙貌浑朴，迭石为墙；左右立木坊及「下马」碑。石路修广，老树森列。正中作圈门三，左右角门二。前堂三楹，匾「肃容」二字；祭毕，设宴之所。更进甬道，东西厅各三楹，阶畔铁树雨丛。正庙七楹，正中向外通为一龛，安奉诸王神位：舜天，居正中。左昭舜马顺熙、英祖、英慈、西威、武宁、尚巴志、尚思达、尚泰久、尚圆，尚宣威、尚清、尚永、尚丰、尚真、尚益，共十五位；右穆义本、大成、玉成、察度、思绍、尚忠、尚金福、尚德、尚真、尚元、尚宁、尚贤、尚质、尚纯、尚敬，共十五位。诸皆称「神主」；惟宁、丰、贤、质四主称「尊灵」，又加称宁曰「康翁」、丰曰「宗盛」、贤曰「秀英」、质曰「直高」。左壁向右木主一，书历代有功王叔神位；右壁向左木主一，书先代王妃神位。楹上，前使臣张学礼、王垓题「河山带砺」匾，汪楫、林麟焻题「承劝厥成」匾，海宝、徐葆光题「世笃忠贞」匾；臣等亦书「源远流长」四字悬其次。堂西神厨二楹；东为佛堂，前后六楹。旁三楹，为僧厨——即崇元寺。

　　圆觉寺内，亦有先王神位。中一龛五主：正中祀尚圆，称「龙庆云君」，盖其私谥也；为不祧之祖。中左第一主，祀尚贞，为高祖；中右第一主，祀尚纯，为曾祖；中左第二主，祀尚益，为祖；中右第二主，妃尚敬，为祢。左一龛：正中尚稷。左第一主尚清，右第一主尚永；左第二主尚丰，右第二主尚质。右一龛：正中尚真。左第一主尚元，右第一主尚宁；左第二主尚贤：皆祧主也。与「传信录」所记大异（臣按先王庙，乃历代统祀，非一姓也。圆觉寺，自尚圆始，为本宗）。

　　天王寺内，亦有神主。佛堂左一龛，神主二：一为尚稷，乃始祖尚圆之父也；一为尚久，乃尚丰王之父、尚元第三子也。二人皆王父，未为王；故别奉于此。旁二主，为王妃。右一间四主，皆王妃。

　　天界寺内，有尚懿神主；乃尚宁王之父。寺中皆女主，供王妃及王姊妹出嫁者。虽有家祠，亦得祔。

　　岳祠

　　国中皆以石为神。凡神岳、丛祠之所，砺垣四周，灌本密郁；■石离立数处，置香炉于前，浇酒、设牲果。渡海、祈福、酬愿、报赛，惟就石膜拜献供，不立神像也；在处有之。今略记其有名可指者。

　　城岳：在真和志古波藏村。古松森立，可数百株。东三十余步，有泉名「旺泉」，从石溜出，甚甘洁；为中山八景之一（徐葆光「城岳灵泉」诗：『瑞泉托王居，巨榜标金阙；玉乳泻岩溜，泠泠自幽绝』。又「城岳」诗：『一邱古庙只荒榛，丛灌无人敢作薪；渡海人归还赛社，祠旁浇酒石为神』）。

　　辨岳：在崎山西南。墙四周，丛木尤密。小门内拒，南向。门外木亭二所。左傍有小石塔及石灯案左右各五。入门，石磴北屈而东，数十级；至顶，有石香炉，为祭山神处。木亭前，平地方广；南向见海。东南方有石炉炷香，为祭海神处。岳神名祝祝，天孙氏第二女也。国王登位、受封，皆齐戒亲祭。每年正、五、九月，祭山海及护国神，皆于此；或遣官行礼。

　　八头岳：在高岭东北。

　　佳楚岳：在今归仁村，一名宇胜岳。最高，为中山第一峰。

　　名护岳：在名护村。山出异兰。

　　恩纳岳：在恩纳村。

　　——以上，国人称为五岳。

　　姑场岳：在中城村。

　　苏姑那岳：在佐敷村。

　　砂岳：在小禄大岭村海中一里许。巨石甚奇，枵然如屋。石根穿漏，垂若锺乳；下可容百余人（徐葆光「砂岳」诗：『漱海无顽石，山根铁板沙；映波横岳面，回沫吐鲸牙。脚底舒云叶，潮头结浪花。醉来平处坐，一一似尊洼』）。

　　寺院（附）

　　圆觉寺：在王宫北久庆门外为天德山，国王本宗香火所在。规制颇仿中国丛林，山门高敞，有楼翼然，左右金刚神；额为灵济法嗣径山所书。寺门外方池数亩，名圆鉴池；清泉澄碧，荇藻交横。水通入龙潭，芰荷遍满，林木攒围。有观莲桥，制甚整致。中砌一台，建亭其上，供辨才天女——即斗姥也，名天女堂；架桥达之，名天女桥。更西，有龙潭桥，亦名龙渊桥。入寺，佛殿七间，极巨丽。更进，大殿亦七间，名龙渊殿。中为佛堂，左、右奉本宗先王主。左序为方丈，右序为客座；皆铺席满室，纤尘不染。前楹板阁，雕栏护之。方丈左为香积厨，厨侧有井泉、名石冷泉。方丈前，为蓬莱庭，客座。右广庭中有小山，名古松岭；相传有神木数百年物，今无。别有数小松及诸花树，奇石错立，蟠屈飞舞。两厢，左僧寮、右狮子窟。僧寮南有钟楼；楼南有杂花园，奇花繁艳，簇锦铺霞——国人沿称圆觉八景。寺系明弘治时王尚真所建，池前土阜上有三山许天锡碑记（见「艺文」。林麟焻「圆觉寺赠喝三和尚」诗：『兰若因王造，焚香印土时；虚廊双不借，静案一军持。笑契三三语，来寻默默师。径山宗派在，休唱嗣阿谁』！徐葆光「圆觉八景示僧了道」诗：『圆觉寺在中山巅，山围桥转称龙渊；鉴圆池中水空碧，天女亭外环青莲。蓬莱庭中古松岭，香积厨下清冷泉。园里杂华四时好，朱幡朝夕飘香烟。中山世祀三百载，八景自昔名僧传。我来欲访喝三径，白头弟子移兴禅。蒙茸逼仄入萧寺，本师塔号犹高悬；咫尺珠林是遗迹，重题旧景空潸然』）。

　　天王寺：在圆觉寺东北。门前临溪，有古松四株。寺东，有天王桥。堂上额，亦名龙渊殿；巍丽与圆觉彷佛。板阁光滑如鉴，古色班驳；盖樫木年久刮磨渐积，黑质白章，如贝如锦，绝可人意。中奉金刚，手七星轮及刃。左右龛，祀先王之父及诸妃。一钟为景泰七年（丙子）铸，上刻「天龙寺钟」——寺在浦桥，有二钟；移其一于此。

　　天界寺：去守礼坊不数武。门北向。寺西南石室，高丈许，方广，封而不树；中山王茔也。尚圆以来，皆葬于此。殿宇两进，亚于圆觉。山门，石神二。佛殿正中设当今皇帝万岁龙牌及旁供火神，皆如圆觉。内殿祀先王之父及王妃、王女，左僧室、右客座。庭中松树、铁蕉，皆盘郁有奇态；桄榔数株、椰树一株，极高大。左阶架钟一，尚德王时铸。考铭文，本相国寺钟；铭曰：『琉球国君世高王乘大愿力，新铸巨钟寄舍相国寺；说偈以铭，是祝王基之万岁。安国利民，圣天子继唐、虞之化；全文偃武，贤宰柤霈霖雨之秋。兹有巨钟新铸就，高楼挂肃万机心；无端扣起群生梦，天上人间妙法音。时成化己丑十月七日，住持溪隐』。寺有僧名湛元，能诗。

　　——以上，称首里三大寺。

　　安国寺；世子府对。国中案牍，多储此寺中。

　　仙江院：天王寺右（「汪录」云：『行荒榛中，门户萧然。僧宗实，能诗，学元僧白云集体』）。

　　莲华院；原为万松院，天界之支寺也。在天王寺之南。不羁徒元仁别开院北山名护岳，仍名万松院（徐葆光诗：『不羁遗躅杳难寻，石径盘纡古院深；手种小松今偃盖，层层能作老龙吟』）。

　　兴禅寺：在圆觉寺北。庭中花药甚多，磴道曲折；为圆觉退隐之所；客座宽广。松、桧蟠地，作虬龙形。僧律严整，经案静清（林麟焻诗：『曾扣招提白板扉，霜寒松老叶初飞；祗今弟子成行脚，犹想参禅上翠微』。徐葆光诗：『一声清磬定回时，有客相从问本师；老衲不曾通世语，壁间争指舍人诗』）。

　　广德寺：在莲华院南。花木幽丽，僧宇亦高广。院后杜鹃、山茶、梅皆数十株，以类分立，不相间杂；尤为诸寺花药之冠。

　　建善寺（或称「建慈」）：在广德寺南。诸寺客座皆居右岩，此独居中，正对广庭。院后高岩陡峭，环卫如屏。岩左右隙迸泉，洒为双流注壑及两小池，种莲养鱼；诸寺中所仅有者。

　　慈眼院：在首里立岸村。上有观音堂。

　　天庆院：在赤平村石虎山。

　　万寿寺：在末吉村龟山下。寺中有察度王旧影堂，万历中毁。

　　手水观：在名护许田村。

