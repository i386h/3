<!-- { "loadSidebar": true } -->
　　皇上之御极二十八年，琉球中山王世子尚宁奏请袭封，时盖嗣位一纪矣。初以关酋侵扰，海上戒严，故乞封稍缓。而会前抚臣代称世子奉正朔、守封疆，关酋不能胁；天子嘉其恭顺，数下礼臣议所使。题覆至再，最后从世子请，仍遣文臣二人往，如令甲。于是子阳以兵科给事中充正使，而行人司则王君士祯副之。癸卯三月入闽，治舟以行。凡三年，工始告竣；遂以丙午仲夏泛海抵中山，诹吉册封，毕事而旋，报命且有日。乃采■〈遄，王代而〉使所纪，综以时变、质以周咨，稍修饰之以为「录」。「录」成，余宜有序。盖余于役，而益仰我皇上之明圣也。先时，余等在闽，使舟向不获就；适有讹倭将为使事伺者，闽中二台臣虑损国威，欲请更成命。余谓奉命而出，海外具瞻；奈何以不信示之，而使妄窥吾怯，其损国威更甚！疏上，天子主余议，趣守臣速为治舟毋淹！朝命已复饬毖内地，不得阴通岛夷，启生戎心！比使事往还，卒恃无恐。嗟乎！向非庙谟雄断、明见万里，则海上之舟，几为道旁舍。余等踯躅进退，且贻秦、越者嗤矣。余又追忆畴昔关酋犯顺，蹂躏我朝鲜，一时掖垣典戎之臣，率驰驱视师，倥偬无宁晷。琉球，距日本咫尺耳；朝鲜既失，则琉球亦难独存。我东南之地，且与夷逼；前所讹言，或亦可为隐忧。赖国家赫声濯灵，倭奴遁迹，平壤敉宁；以故中山一弹丸区，戴天所覆，世世奉冠带称为东海波臣。即余承乏兵垣，亦凭借宠灵，万里作使，不以武饬而以文绥，大异畴昔驰驱倥偬状。遭际明盛，何幸如之！顷余驻中山时，倭舶卒至，余为约束从役，谨持天朝大体；倭卒敛戢不敢肆，至有避道窃观，啧啧汉官威仪。已复从使馆愿谒，稽首而去；余甚异焉！夫琉球，不大于朝鲜也；中山世子，未变于曩日也。嗣位之初，倭为扰；受封之后，倭为艳。此其故不在倭、不在琉球，而在我国家耳。夫惟天子恩成并畅，制驭得宜，即犬马犹然帖服；安知海外殊域渐被声教而向慕文明，不以中山为前矛！而余列交戟下，随且终藉国家无事之福，以伫观重译来王之盛。则斯役也，以昭明主、以表清时、以征■〈谷宏〉化，亦载笔之一快也！故诸具「录」中者不叙，而叙余所快睹历历如此。语有之：『天子有道，守在四夷』；是惟今日哉！

　　中山沿革志序国朝册使汪楫

　　琉球，「隋书」、「宋史」皆曰流求，「元史」则曰琉求；时皆未与中国通，故纪名各异。隋炀帝大业三年，令羽骑尉朱宽入海访求异俗；海帅何蛮言之，遂与俱往。抵其国，语言不通，掠一人而返。明年，宽复受命，往抚之，不服。武贲将陈棱率昆仑军人通语言者往，终不服，逆战；为棱所败，掠男女千人。嗣是，遂绝。元世祖至元二十八年，海船副万户杨祥请以六千军，往降之；给金符，赍诏以行。出海洋，遽掠一山，军小挫；未至琉求，引还。成宗元贞三年，福建省平章政事高兴上言琉求可图状，遣省都镇抚张浩等袭之；禽生口百三十人，抗命如故。明洪武五年，命行人杨载诏谕，而中山王察度遂遣使入贡；明太祖待之，恩礼有加。于是山南王承察度、山北王帕尼芝亦相继臣服，俱受封于朝。其后二王使不复至，云为中山所并。然年时皆不可考，终明之世，亦无有疑而致问者。

　　臣楫备员史官，常思搜罗放轶，补旧乘之阙。会有册封之役，入国，首以此为问，皆谢不知；世系、沿革，亦秘不以告。盖国有厉禁，一切不得轻泄也。嗣以谕祭故王，入其祖庙，预敕从吏具笔札，俟行礼时密录其神主以归。已又购得「琉球世缵图」一卷，卷中番字多不可辨。委曲探索，始知其国，南宋始称王；明初，始通中国。元延佑间，国剖为三；明宣德时，复合为一。自宋至今，代已四易。所谓姓欢斯者，无据；谓皆尚姓，亦非也。爰就图中所载，可识者书之、疑者阙之；参以「实录」，约略诠次为「中山沿革志」二卷，用备稽考云。

　　使琉球杂录序汪楫

　　琉球自明洪武初通中国，历今三百余年。奉使至其地，姓名可纪者凡三十余人。考其譔着，惟嘉靖中陈侃作「使琉球录」，上之于朝。于是中山风土，间为学士大夫所称说；然其言弗质也。万历中，萧崇业因之，少有增益；又附纪前此奉使者爵里、姓氏，纰漏实多。嗣后，夏子阳又因之。至崇祯中，杜三策从客胡靖所刻「琉球图记」，则荒诞谬妄，百无一实矣。国朝康熙三年，使臣张学礼归自中山，有「纪事」一书，质实无支语，已镂板行。后为所知诮让，谓海外归来，稍夸谩以新耳目，谁相证者？而寂寥如是！学礼乃毁所镂板；而他客辄以意为之，今刻遂与原本大异。臣受命后，即遍购诸书，以行按籍核之，合者殊少。爰即闻见所及，杂录成编。编分五卷：曰使事、曰疆域、曰俗尚、曰物产、曰神异；皆据事质书，期不失实而已。

　　「周礼」：「职方氏掌天下之图，以周知其利害；而小行人之职，使适四方」。其礼俗、政事、教治、刑禁之属，各各条录，别为一书，用反命于王。以周知天下之故，是知适四方者必有录，自古然矣。若比于搜神、括异、志怪之书，则臣不敢以所未见，侈诡异之谈也。

　　中山传信录序册使徐葆光

　　琉球见自「隋书」，其传甚略；「北史」、「唐书」、宋元诸史因之。正史而外，如杜氏「通典」、「集事渊海」、「星槎胜览」、「赢虫录」等书所载山川、风俗、物产，皆多舛漏。前明洪武五年，中山王察度始通中朝，而「明一统志」成于天顺初，百年中为时未久；故所载皆仍昔误，几无一实焉。嘉靖甲午，陈给事侃奉使，始有「录」归上于朝。其疏云：『访其山川、风俗、人物之详，且驳群书之谬，以成「纪略」、「质异」二卷，末载「国语」、「国字」。而今钞本，什存二、三矣。万历中再遣使，萧崇业、夏子阳皆有「录」，而前后相袭。崇祯六年，杜三策从容客靖记，尤俚诞。本朝康熙二年，兵科张学礼「使略」、「杂录」二卷，颇详于昔。二十二年，检讨汪楫譔「中山沿革志」二卷、「杂录」五卷，典实远非前比。然于山川辖属，仍有阙略；风俗、制度、物产等，亦俱未备。盖使期促迫，搜讨仓卒；语言文字，彼此讹谬：是以所闻异词，传焉寡信。

　　今臣奉命为检讨臣海宝副以往，自己亥六月朔至国；候汛逾年，至庚子二月十六日始行。计在中山凡八阅月，封宴之暇，先致语国王，求示「中山世鉴」及山川图籍；又时与其大夫之通文字、译词者，遍游山海间：远近形势，皆在目中。考其制度、礼仪，观风问俗；下至一物异状，必询名以得其实。见闻互证，与之往复，去疑存信。因并海行针道、封宴诸仪图状并列，编为六卷。虽未敢自谓一无舛漏，以云传信，或庶几焉。且诸史于外邦载记，大率荒略。今琉球虽隔大洋，新测晷景，与福州东西相值仅一千七百里；世世受封、岁岁来贡，与内地无异。伏观禁廷新刊舆图，朝鲜、哈密、拉藏属国等图皆在焉；海外藩封，例得附于其次。若仍前诞妄，不为厘正，亦何以见圣朝风化之远与海邦内向之久，以附职方称甚盛哉！故于载笔时，尤兢兢致慎云。

　　圆觉寺碑明许天锡

　　大琉球，东南海岛之国；自昔不通中华。胜国初，尝招谕不至。洪惟我太祖高皇帝应天启运，混一区宇；薄海内外，罔不臣服。于时率先入贡，显被优宠，别于他邦。永乐初，始受册封王爵；百余年来，修贡弥慎。弘治丁巳秋，国大夫程琏、长史梁能、通事陈义奉今尚真王命，朝贡于京师。竣事，道，三山，谒翰林庶吉士许天锡曰：『球阳有邦，历世远矣。惟今王大有令德，思辑用光，常遵旧典；请以陪臣之子入太学，得一闻天朝仁义礼乐之化，以壮国体。试言其概，国克择，旧有书；王以正朔请尊之，因参用「大统历」法。先世深居固卫，以贰其下；王惟推诚布德，躬巡境内。跋履穷僻，恒省其税赋；遇孤寒，辄赀出给之：民咸戴忭。王宽仁，不嗜杀；亦未曾曲法以轻贷人。犹能谨于国阳伏创圆觉禅寺，规模宏敞，仪物备至，以为祝祷之场。王每游豫，必与民同，实国之瓌观也。兹欲勒石于寺，是以彰王德，赐之以言』！某曰：『如子之说，则王之贤，诚可谓奋远特立于百世之上者矣』！乃为之歌辞，俾昭示于后裔。词曰：球阳有国，系于裨海；弗庭于华，奚啻千载！惟我皇祖，仁厚万方；率先慕义，来享来王。圣教渐加，十有余世；风清气回，储祥发祉。崛生贤王，适号尚真；离群绝类，舍旧图新人，薄言孔昭；我作诗章，庸代歌谣。

　　琉球国新建至圣庙记汪楫

　　自州、县皆得建学，而吾孔子之庙祀始遍天下；然学以外，无所谓庙也。群州守、邑令、博士、弟子奔走对越，以为之礼；钟、鼓、管、弦、鼗、磬、柷、敔，以为之乐；牛、羊、鹿、豕、酒、脯、俎豆，以为之献享。不如是，则与浮屠、道士之事佛、老者，无以异。故孔子之祀，行于庙而备于学。呜呼！至矣。今天子重道崇儒，常以兴教化、勤学校，考吏之殿最。于是职方版图，莫不以修学、新孔子庙为务。而琉球国远在海东万里外，亦建至圣庙于国门之久米村。盖创始于康熙之十二年，立国以来所未有也。夫琉球自隋、唐以后，国名始见于史书；又千余年至明初，始修职贡，通中国。皇清受命，首列藩封，历三十年；而祀圣人于今天子践阼十年之后，谓非皇帝盛德大业度越千古，有以渐被之而然欤！

　　庙为屋二重，其外临水，为屏墙。翼以短栅，如棂星门；中仿戟门之意，半树塞以止行者。堂外为露台，东西拾级以登：皆与浮屠、道士家异制。堂内割后楹为神座，塑王者像，垂旒搢圭，而署其主曰「至圣先师孔子神位」。座左、右四人雁行立，各手一卷，则「诗」、「书」、「易」、「春秋」四经也。余惟孔子以道德为百世师，颜、曾、思、孟配享，载于祀典，不可谓其专治何经！海外之诵法者惟孔子，而所以尊吾孔子者，实惟此「诗」、「书」、「易」、「春秋」之故。若知此四经者，非弟子之徒之所能为；而又见夫圣庙之有四配，与「诗」、「书」、「易」、「春秋」之数适相当也。遂人予以一经而祀之，若曰「吾以祀吾经」云尔。总之，皆以祀吾孔子云尔。

