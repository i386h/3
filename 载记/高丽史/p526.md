<!-- { "loadSidebar": true } -->
十年林衍废王世子适自元还至义州闻难复入朝奏之世祖遣干脱儿不花等谕在国群臣及还方庆奉表偕如元。 世子请兵蒙哥笃领军将发中书省谓世子曰: "今蒙哥笃若久驻西京以待大军林衍旣背命必不给军食柰何  世子宜令不与衍者偕行。" 世子难其人。 侍中李藏用等曰: "方庆再鎭北界有遗爱非此人不可。" 世子曰: "甚合吾意。" 乃命方庆行方庆言曰: "官军到西京若过大同江王京自乱恐将有变宜勿令过江。" 皆曰: "善。" 遂以闻帝允之诏官军过大同江者罪之。 行至东京闻王已复位入朝因留待之。 时崔坦韩愼叛杀诸城守唯礼待博州守姜　延州守权阐曰: "金公之德吾岂敢忘 " 以　阐方庆妹壻也。 明年方庆与蒙哥笃至西京父老争来饷泣曰: "如公在岂有坦愼之事。" 坦等亦朝夕来见。 坦等因蒙兵潜欲乘虚构乱厚遗蒙哥笃诱之。 方庆每以计沮之。
#高丽史104卷-列传17-金方庆-005

先是林衍虑王奏帝请兵还欲拒之令指谕智甫大率夜别抄屯黄州神义军屯椒岛以备之。 坦愼等知其谋密具舟楫聚锐兵谓蒙哥笃曰: "衍等将杀官人及大军欲入济州。 请官人声言出猎察京军往来状相报吾等以舟师进甫音岛末岛官人领兵临窄梁彼不能进退。 旣得其情具闻于帝王京可取子女玉帛非他有也。" 蒙哥笃喜诺。 宁远别将吴继夫之子得公为坦内厢知之密告方庆。 方庆曰: "岂有此事 " 得公曰: "若不信可阴侦之。" 诘朝方庆诣蒙哥笃馆门诸军毕至坦愼等似有喜色。 蒙哥笃谓方庆曰: "久客无聊击鲜为乐公从吾否 " 曰: "猎何所 " 曰: "过大同江至黄凤州入椒岛耳。" 方庆曰: "官人亦闻圣旨何以过江 " 蒙哥笃曰: "蒙人射猎为事帝所知君何沮之 " 方庆曰: "我非禁猎禁过江耳。 若欲猎何必之彼然后为乐 " 蒙哥笃曰: "若以过江为罪我独当之。" 方庆曰: "我在此官人安得过江。 如欲之须　帝命。" 方庆密谕智甫大等令退兵蒙哥笃知方庆忠直出于天性大加敬重以实告曰: "欲灭王京者非独崔坦等。 亦有人焉。" 曰: "为谁 " 曰: "某。" 事秘不传。 由是谗言不入国家以安。
#高丽史104卷-列传17-金方庆-006

是年夏三别抄叛驱掠人民航海而南。 王遣　知政事申思佺为追讨使又命方庆领兵六十余人与蒙古宋万户等兵一千余人追讨。 至海中望见贼船泊灵兴岛。 方庆欲击宋万户惧止之贼遁去。 自贼中逃来者男女老弱千余人宋万户以为贼党悉虏而归。 后请还于行省然不还者颇多。 贼入据珍岛侵掠州郡思佺不以讨贼为意。 或闻之曰: "我已为宰相破贼成功复何为乎 " 至罗州闻贼出陆奔还于京。 全州副使李杉亦　城逃。 皆坐免。 方庆代思佺与蒙古元帅阿海帅兵一千讨之。 贼围罗州分兵攻全州。 罗人与全议降全人犹豫。 方庆在道闻之单骑倂日南行先牒全曰: "某日当帅兵一万入州宜速备军饷待之。" 全以牒示罗贼闻之遂解围去。 自是不复肆掠。
#高丽史104卷-列传17-金方庆-007

方庆劾奏讨贼使上将军边胤将军曹子一孔愉等见贼攻锦城不救请流于岛王宥之止削职。 愉以交结宦官得免。 方庆与阿海屯三坚院对珍岛而阵贼于所掠船舰皆　怪兽蔽江照水动转如飞势不能当。 每战贼军先鼓　突进互胜负旷日相持。 会潘南人洪赞洪机　于阿海曰: "方庆孔愉等阴与贼相通。" 阿海执而囚之移牒达鲁花赤达鲁花赤令方庆还与赞等对辨以　知政事蔡桢代之。 阿海　方庆令卒五十人押送于京见者皆寃以至悲泣。 达鲁花赤言于王曰: "赞等所言诬妄宜系牢狱。" 释方庆。 王卽请达鲁花赤复令方庆讨贼授上将军慰谕遣之。
#高丽史104卷-列传17-金方庆-008

方庆至珍岛贼皆乘船盛张旗帜钲鼓沸海。 又于城上鼓　大呼以助声势。 阿海　下船欲退屯罗州。 方庆曰: "元帅若退是示弱也。 而贼乘胜长驱谁敢当锋。 帝闻而责之将何以对 " 阿海不敢退。 方庆独帅师攻之贼以战舰逆击之官军皆退。 方庆曰: "决胜在今日。" 突入贼中贼围之驱迫以去。 方庆士卒殊死战矢石俱尽又皆中矢不能起。 已薄珍岛岸有贼卒露刃跳入船中。 金天禄以短矛刺之。 方庆起曰: "宁葬鱼腹安能死贼乎 " 欲投海。 卫士许松延许万之等挽止之。 创者见方庆危急叫呼复起疾战方庆据胡床指挥士卒颜色自若。 将军杨东茂以蒙冲突击之贼乃解去遂溃围而出。 方庆数将军安世贞孔愉等不赴救之罪欲斩阿海止之。 明年王削愉世贞等职又奏阿海畏缩不战帝命罢阿海以　都代之仍诏诛赞等。
#高丽史104卷-列传17-金方庆-009

方庆与　都　谋攻珍岛。 方庆　都将中军入自碧波亭永宁公之子熙雍及洪茶丘将左军入自獐项大将军金锡万户高乙　将右军入自东面摠百余　。 贼聚碧波亭欲拒中军。 茶丘先登纵火挟攻贼惊溃趣右军右军惧欲赴中军。 贼获二　尽杀之。 先是官军数与贼战不胜贼轻之不设备。 及官军奋击贼皆　妻子遁。 其所虏江都士女珍宝及珍岛居民多为蒙兵所获。 方庆见贼溃追之获男女一万余人战舰数十　余贼走耽罗。 方庆入珍岛得米四千石财宝器仗悉输王京其陷贼*艮{良}民皆令复业凯还。 王遣使郊迎以功加守*大尉中书侍郞平章事。
#高丽史104卷-列传17-金方庆-010

贼入耽罗筑内外城恃险益猖獗时出虏掠擒安南守孔愉而去。 滨海萧然侵及京畿道路不通。 王甚忧之十四年以方庆为行营中军兵马元帅。 遣之方庆更炼卒幷水军万余人与　都茶丘屯潘南县将发诸道战船皆为风　荡独以全罗道一百六十　。 次楸子岛候风夜半风急不知所指。 黎明已近耽罗。 风涛汹涌进退失据。 方庆仰天太息曰: "社稷安危在此一举今日之事不在我乎 " 俄而风浪止中军入自咸德浦。 贼伏兵岩石*闲　跃大呼以拒之。 方庆　声趣诸船　进队正高世和挺身突入贼阵士卒乘势争赴将军罗裕将锐兵继至杀获甚众。
#高丽史104卷-列传17-金方庆-011

左军战舰三十　自飞扬岛直　贼垒贼风靡走入子城。 官军踰外城入火矢四发烟焰涨天贼众大乱。 有自贼中来投者曰: "贼已势穷谋遁可急击之。" 旣而贼酋金通精率其徒七十余人遁入山中贼将李顺恭曹时适等肉袒降。 方庆麾诸将入子城士女号哭。 方庆曰: "只诛巨魁耳汝等勿惧。" 执其魁金允　等六人斩于通街擒亲党三十五人分载降众一千三百余人而还。 其居民悉按堵如故于是　都留蒙军五百方庆亦使将军宋甫演中郞将康社臣尹衡领京军八百外别抄二百留鎭。 班师至罗州斩所擒亲党余悉不问。 大　师遣其子绶及*祇{祗}候金　别将兪甫等告捷。 王拜绶为大将军　为工部郞中甫为中郞将以世和先登陷阵拜郞将其余赏有差。
#高丽史104卷-列传17-金方庆-012

及方庆凯还王欲使广平公　郊劳遣承宣朴恒谕以明日入京。 方庆卽趣行入谒。 王慰谕甚厚特赐红　大宴将士敎都兵马使及省台曰: "济州逆贼实为难制至请师上朝讨之。 若兵久淹滞则飞挽之费不　经涉大洋不测之变又可虑也。 宗社安危在此一举。 中军元帅金方庆自珍岛之役至伐耽罗尽心竭力不避艰险措置得宜战舰兵器粮饷无不周备督率大军诛除凶渠疲　复苏功业之重带砺难忘。 兵马使边胤先往南方具办诸事与方庆同心　力功烈殊异。 褒赏之典速议以闻。 其它领兵管船将士及将校典军至于外别抄科赏条件　宜举行。" 遂以方庆为侍中。 秋被诏如元帝　　者趣入使坐丞相之次辍御馔与之仍赐金鞍彩服金银宠眷无比。 及还加开府仪同三司。
#高丽史104卷-列传17-金方庆-013

十五年帝欲征日本诏方庆与茶丘监造战舰。 造船若依蛮样则工费多将不及期一国忧之。 方庆为东南道都督使先到全罗遣人咨受省檄用本国船样督造。 是年元宗薨忠烈卽位。 方庆与茶丘单骑来陈慰还到合浦。 与都元帅忽敦及副元帅茶丘刘复亨阅战舰。 方庆将中军朴之亮金　知兵马事任恺为副使枢密院副使金侁为左军使韦得儒知兵马事孙世贞为副使上将军金文庇为右军使罗佑朴保知兵马事潘阜为副使号三翼军。 　卽绶也。
#高丽史104卷-列传17-金方庆-014

以蒙汉军二万五千我军八千梢工引海水手六千七百战舰九百余　留合浦以待女眞军女眞后期乃发船入对马岛击杀甚众。 至一　岛倭兵陈于岸上。 之亮及方庆壻赵　逐之倭请降复来战。 茶丘与之亮　击杀千余级。 舍舟三郞浦分道而进所杀过当。 倭兵突至冲中军长剑交左右方庆如植不少却拔一　矢　声大喝倭　易而走。 之亮　　李唐公金天禄申奕等力战倭兵大败伏尸如麻。 忽敦曰: "蒙人虽习战何以加此 " 诸军与战及暮乃解方庆谓忽敦茶丘曰: "兵法千里县军其锋不可当。 我师虽少已入敌境人自为战卽孟明焚船淮阴背水也。 请复战。" 忽敦曰: "兵法小敌之坚大敌之擒。 策疲乏之兵敌日滋之众非完计也不若回军。" 复亨中流矢先登舟遂引兵还。 会夜大风雨战舰触岩崖多败侁堕水死。 到合浦以　获器仗献帝及王。 王遣枢密副使张镒慰谕命方庆先还加上柱国判御史台事。
#高丽史104卷-列传17-金方庆-015

元年改官制拜佥议中赞上将军判典理监察司事。 二年如元贺圣节。 王上书中书省曰: "陪臣金方庆奉朝命攻破珍岛耽罗及征日本修造战舰扬兵海上实有力焉。 请赐虎头金牌用劝来者。" 方庆奉币礼毕上殿亡宋幼主后至二人执袂前导。 帝命幼主坐皇太子下。 有司请方庆与宋群臣坐次帝曰: "高丽慕义自归宋力屈乃降何可同也  唯宋福王于幼主大父行年且老赐坐金宰相上其余皆下坐。" 又曰: "金宰相有军功赐虎头金牌。" 东人带金符自方庆始。 及还王出城以迎。 　都谓方庆曰: "帝命我管蒙军子管高丽军子每事推王王又推子果谁任之。" 方庆曰: "　外则将军制之　内则受制于君固也。" 语毕有雀雏在堂下　都令捕之自弄旣而扑杀。 谓方庆曰: "如何。" 方庆曰: "农夫作苦此物一聚啄禾谷殆尽公杀之亦恤民意。" 　都曰: "吾见东人皆知书信佛与汉儿相类每轻我辈以谓蒙人业杀戮天必厌之。 然天赋吾俗以杀戮只当顺受天不以为罪。 此子等所以为蒙人奴仆也。"
