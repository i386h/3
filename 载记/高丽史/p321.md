<!-- { "loadSidebar": true } -->
○庆尙道在三韩为辰韩在三国为新罗及太祖幷新罗百济置东南道都部署使置司庆州。 成宗十四年分境内为十道以尙州所管为岭南道庆州金州所管为岭东道晋州所管为山南道睿宗元年称庆尙晋州道。 明宗元年分为庆尙晋陜州两道十六年为庆尙州道神宗七年为尙晋安东道其后又改为庆尙晋安道。 高宗四十六年以和登定长四州没于蒙古割道之平海德原盈德松生隶溟州道。 忠烈王十六年又以德原盈德松生移隶东界忠肃王元年定为庆尙道领京一牧二府三郡三十县九十二。
#高丽史57卷-志11-地理2-002

○东京留守官庆州本新罗古都。 始祖赫居世王开国建都国号徐耶伐或称斯罗或称斯卢后称新罗脱解王九年始林有　怪更名　林因以为国号基临王十年复号新罗。 太祖十八年敬顺王金傅来降国除为庆州二十三年升为大都督府改其州六部名梁部为中兴部沙梁为南山部本彼为通仙部习比为临川部汉祗为加德部牟梁为长福部。 成宗六年改为东京留守十四年称留守使属岭东道。 显宗三年废留守官降为庆州防御使五年改安东大都护府二十一年复为东京留守。 时锐方所上三韩会土记有高丽三京之文故复置之。 神宗五年东京夜别抄作乱攻劫州郡遣师讨平之七年以东京人造新罗复盛之言传檄尙淸忠原州道谋乱降知庆州事夺管内州府郡县乡部曲分隶安东尙州高宗六年复为留守。 忠烈王三十四年改称　林府辛禑二年府与金州争使营。 都评议使奏金州贼杀按廉且置营岁月不及　林。 　近海滨倭贼可畏乞移置　林禑从之。 别号乐浪[成庙所定。]有赫居世王陵金庾信墓又有瞻星台[新罗善德女主所筑。]奉德寺[新罗惠恭王铸大锺重铜一十二万斤撞之声闻百余里]属郡四县十领郡五。[防御郡四知事郡一。]

  ○兴海郡本新罗退火郡景德王改为义昌郡高丽初改今名显宗九年来属明宗二年置监务恭愍王十六年以国师千熙之乡升知郡事。 别号曲江又号鳌山。

  ○章山郡本押梁小国[一云押督。]新罗祗味王取之置郡景德王改为獐山郡。 高丽初更今名显宗九年来属明宗二年置监务。 忠宣王卽位避王嫌名改庆山忠肃王四年以国师一然之乡升为县令官。 恭让王二年以王妃卢氏之乡升知郡事别号玉山。

  ○寿城郡本新罗　火郡[一云上村昌郡。]景德王改为寿昌郡。 高丽初更今名显宗九年来属恭让王二年置监务兼任解颜。

  ○永州高丽初合新罗临　郡道同临川二县置之[一云高郁府。]成宗十四年为永州刺史显宗九年来属明宗二年置监务。 后升为知州事别号益阳[成庙所定。]又号永阳。[丽季升本州岛梨旨银所为县。]

  ○安康县本新罗比火县景德王改今名为义昌郡领县。 显宗九年来属恭让王二年置监务。[新罗*婆裟王{婆娑王}取音汁伐国置音汁火县后合属于县。]

  ○新宁县本新罗史丁火县景德王改今名为临　郡领县。 显宗九年来属恭让王二年置监务。[景德王改买熟次县为　白县后合属于县。]

  ○慈仁县本新罗奴斯火县景德王改今名为獐山郡领县。 显宗九年来属。

  ○河阳县成宗十四年为河州刺史。 显宗九年改今名来属后置监务。

  ○淸河县本高勾丽阿兮县新罗景德王改名海阿为有邻郡领县。 高丽初更今名显宗九年来属。

  ○延日县本新罗斤乌支县[一作乌良友。]景德王改名临汀为义昌郡领县。 高丽初更今名显宗九年来属恭让王二年置监务以管军万户兼之。

  ○解颜县本新罗雉省火县[一云美里。]景德王改今名为獐山郡领县。 显宗九年来属恭让王二年置监务以寿城监务兼之。

  ○神光县本新罗东仍音县[一云神乙。]景德王改今名为义昌郡领县。 显宗九年来属。

  ○杞溪县本新罗芼兮县[一云化　。]景德王改今名为义昌郡领县。 显宗九年来属。

  ○长　县本新罗只沓县景德王改名　立为义昌郡领县。 高丽更今名来属后置监务。
#高丽史57卷-志11-地理2-003

○蔚州本屈阿火村新罗婆娑王取之置县景德王改名河曲[一作河西。]为临关郡领县。 高丽初更今名显宗九年置防御使。[景德王改于火县为虞风县栗浦县为东津县皆合属。 太祖时郡人朴允雄有大功乃倂河曲东津虞风等县置兴礼府后降为恭化县又改知蔚州事。 一云罗季有鹤来鸣故称神鹤城。 一云戒边城一云皆知边一云火城郡。] 别号鹤城[成庙所定。]属县二。

  ○东莱县本新罗居柒山郡景德王改为东莱郡。 显宗九年来属后置县令。 有温泉。

  ○　阳县本新罗居知火县景德王改今名为良州领县。 显宗九年来属仁宗二十一年置监务后改为彦阳。
#高丽史57卷-志11-地理2-004

○礼州本高勾丽于尸郡新罗景德王改为有邻郡。 高丽初更今名显宗九年置防御使高宗四十六年以卫社功臣朴松庇内乡升为德原小都护府后升为礼州牧忠宣王二年汰诸牧改为宁海府别号丹阳。[成庙所定。] 有观鱼台属府一郡三县二。

  ○甫城府[一云载岩城。]新罗景德王改柒巴火县为眞宝县又改高勾丽助揽县为眞安县高丽初合二县置府显宗九年来属。

  ○英阳郡[英一作延。]本古隐县后改今名。 显宗九年来属明宗五年置监务别号益阳。[首比部曲元属于县文宗朝移属蔚珍以附近还属。]

  ○平海郡本高勾丽斤乙于高丽初改今名显宗朝来属明宗二年置监务。 忠烈王时县人佥议评理黄瑞随驾入元翊戴回还以功升知郡事别号箕城。 有温泉。

  ○盈德郡本高勾丽也尸忽郡新罗改为野城郡。 高丽初更今名显宗九年来属后置监务又改为县令官。

  ○靑*凫县本高勾丽靑己县新罗改名积善为野城郡领县。 高丽初为*凫伊县又改为云凤县成宗五年更今名来属。

  ○松生县显宗九年来属仁宗二十一年置监务。
#高丽史57卷-志11-地理2-005

○金州本驾洛国。 新罗儒理王十八年驾洛之长我　干汝　干彼　干等九人率其民　飮望见龟旨峯有非常声气就视之有金　自天而降中有金色卵圆如日轮。 九人拜而神之奉置我　干家。 翼日九人咸会开　而视有一童子剖壳而生年可十五容貌甚伟众皆拜贺尽礼。 童子日就岐　历十余日身长九尺。 是月望九人遂奉以为主卽首露王也。 国号驾洛又称伽倻后改为金官国四境东至黄山江东北至伽倻山西南际大海西北界智异山。 卽位一百五十八年薨至九代孙仇亥赍国帑宝物降于新罗。 自首露王以后居登王麻品王居叱弥王伊尸品王坐知王吹希王　知王钳知王至仇亥王[亥三国遗事驾洛国记作冲。]有国凡四百九十一年新罗法兴王旣受降待以客礼以其国为食邑号金官郡。 文武王置金官小京景德王为金海小京。 太祖二十三年改州府郡县名为金海府后降为临海县又升为郡。 成宗十四年改为金州安东都护府显宗三年更今名。 元宗十一年以防御使金　平密城之乱又拒三别抄有功升为金宁都护府忠烈王十九年降为县三十四年升为金州牧。 忠宣王二年汰诸牧复为金海府。 首露王墓[在州西。]招贤台[在州东。 世传驾洛国居登王登此台招七点山　始仙人　始乘舟而来因名焉。]又有三分水[府东黄山江水奔流五十余里分三浦入海俗呼为三叉水。]属郡二县三。

  ○义安郡本新罗屈自郡景德王改今名。 显宗九年来属后置监务忠烈王八年更名义昌升为县令以赏元世祖东征供亿之劳。 别号桧山。

  ○咸安郡本阿尸良国[一云阿那加耶。]新罗法兴王灭之以为郡景德王改今名。 成宗十四年为咸州刺史显宗九年复今名来属明宗二年置监务恭愍王二十二年以县人周英赞之女入

大明为宫人遂升为知郡事别号金罗。

  ○漆园县[园一作原。]本新罗漆吐县景德王改名漆　为义安郡领县。 高丽初更今名显宗九年来属恭让王二年置监务别号龟城。

  ○熊神县本新罗熊只县景德王改今名为义安郡领县显宗九年来属。[高丽升省法部曲为龟山县属金州任内恭让王朝移属漆原。] 有加德岛。

  ○合浦县本新罗骨浦县景德王改今名为义安郡领县。 显宗九年来属后置监务忠烈王八年更名会原升为县令以赏元世祖东征供亿之劳。 别号还珠有月影台。[高丽升莞浦乡为县。]
#高丽史57卷-志11-地理2-006

○梁州新罗文武王五年割上州下州地置　良州景德王改为良州备九州岛之一。 太祖二十三年更今名显宗九年置防御使后元中书省以本国官繁民弊为言故倂于密城。 然州县　命守宰劳于往来其弊愈甚。 至忠烈王三十年复旧别号宜春[成庙所定。]又号顺正有伽倻津黄山江[与务安之龙津光阳之蟾津称为背流三大江水。]又有伽倻津衍所属县二。

  ○东平县本新罗大甑县景德王改今名为东莱郡领县显宗九年来属。 有絶影岛。

  ○机张县本新罗甲火良谷县景德王改今名为东莱郡领县后移属。 显宗九年又移属蔚州后置监务别号车城。
#高丽史57卷-志11-地理2-007

○密城郡本新罗推火郡景德王改今名。 高丽初因之成宗十四年为密州刺史显宗九年称知密城郡事。 忠烈王元年以郡人赵仟杀郡守以应珍岛叛贼三别抄降为归化部曲属之　林。 先是台省屡请降号用事者受邑人赂每沮之至是复极论从之。 后复称密城县十一年升为郡又降为县恭让王二年以曾祖益阳侯妃朴氏内乡升为密阳府。[高丽以守山部曲为守山县。] 属郡二县四。

  ○昌宁郡本新罗比自火郡。[一云比斯伐。] 眞兴王十六年置下州二十六年州废景德王改为火王郡。 太祖二十三年更今名显宗九年来属明宗二年置监务。 别号昌城夏城。

  ○淸道郡[一云道州。]高丽初合新罗大城郡乌岳荆山苏山三县为郡来属睿宗四年置监务。 忠惠王后四年以郡人上护军金善庄有功升知郡事明年复为监务恭愍王十五年郡人金汉贵为监察大夫复请升为知郡事。

  ○玄　县[　一作风。]本新罗推良火县[推一作三。]景德王改名玄骁为火王郡领县。 高丽初更今名显宗九年来属恭让王二年置监务割密城仇知山部曲属之。

  ○桂城县显宗九年来属恭愍王十五年移属灵山恭让王二年还属。

  ○灵山县本新罗西火县景德王改名尙药为密城郡领县。 高丽更今名仍属忠敬王十五年置监务。 有温泉又有伽倻津溟所。

  ○　角县本上火村县高丽改今名显宗九年来属。
#高丽史57卷-志11-地理2-008

