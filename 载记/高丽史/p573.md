<!-- { "loadSidebar": true } -->
十七年侍中柳濯等上书谏马岩影殿之役王大怒下濯等狱使穑鞫之王欲以事诛濯命穑制谕众文穑请濯罪名王曰: "久为首相多行不义。 致天大旱一也夺演福寺田二也公主之薨三日阙祭三也其葬降用永和公主之例四也不忠不义孰大于此 " 穑曰: "此皆旣往事也。 近日濯等请寝影殿之役虽以四事归罪国人皆以为上书之故。 且此四事皆非可杀之罪愿更思之。" 王益怒趣益急穑伏俯曰: "臣宁得罪安敢为文以成其罪。 且上书之事非独濯领都佥议亦知之矣。" 时辛旽为领都佥议方在王侧不得已乃曰: "老夫亦知之。 但以上怒不敢告耳。" 王命侍中李春富封御宝春富　伏不敢进旽曰: "宜令言者封之。" 乃命穑穑恐王益怒乃封之书曰: "臣穑谨封。" 王曰: "以予否德不从予言持此去求有德者事之。 我太祖初岂王孙哉予避位矣。" 乃移御定妃宫不许进膳。 翼日旽欲解王怒启王下穑狱使赞成事李仁任知都佥议柳渊讯之坐以不从王命穑曰: "臣自布衣谬蒙上知不有战功不经吏职但以文墨小才骤至宰相上恩深重图报无由尝谓苟可以有益上德者不惜身命力言之以报万一。 今柳侍中在缕　穑为问事官而敢尽言者欲王动心省悟不滥杀大臣也。" 因泣曰: "穑之泣非为见恤于狱官非敢望达于上聪又非畏死也但恐因此一失主上之名不美于天下后世也。" 仁任等以闻王遂感悟放濯等命穑曰: "沐浴而朝予将与之言。" 明日穑进谢王曰: "毋嫌前怒宜更尽心。"
#高丽史115卷-列传28-李穑-005

十八年改三司右使。 二十年拜政堂文学加文忠保节赞化功臣号我

太祖为知门下府事王谓近臣曰: "近日物议何如 " 对曰: "皆言国家得人。" 王笑曰: "文武皆用第一流以为宰相谁敢议之 " 王每召见穑及李仁复必令左右　扫焚香幸僧神照白王曰: "君见臣何必致敬如此 " 王曰: "尔何知此二公道德非庸儒。 且穑学问舍肌肤而得骨髓虽中国亦罕比。 乌敢慢哉 " 寻丁母忧起复仍旧职。 二十二年辞免封韩山君。
#高丽史115卷-列传28-李穑-006

辛禑三年加推忠保节同德赞化功臣号禑以穑为师傅穑追父谷志成大藏经禑闻之命知申事卢嵩降香。 八年判三司事称病不视事。 明年复封韩山君寻复判三司事。 十年以病辞进封韩山府院君。

帝遣张溥周倬等来溥等至境问穑安否禑以穑称为判三司事出迎诰命。 十一年上书乞退禑不听寻检校门下侍中。 十二年知贡举以旧例。 享禑于花园禑以师傅敬重之亲执手引入欲对榻坐穑固辞禑亲牵内廐马赐之命作诗穑书云: "圣主开兴运愚臣荷异恩。 科场命分桂卑食特罗尊。 当面山光滴临身日色温。 经筵　小技茂渥似乾坤。" 是试穑严立禁防举子年未满二十不许赴试判门下府事曹敏修子赴试不中同知贡举廉兴邦欲取之力请于穑穑不听。 十三年禑修西普通塔命穑作记其略曰: "我太祖创业垂统弘扬佛法以保子孙者非前世帝王之所可及。 先王能体太祖之心归崇三宝。 今殿下修塔如此殿下之心上合于太祖又可知矣。 呜呼周虽旧邦其命维新将不在于今日乎。" 识者讥其*　{谄}主　佛。 一日穑称病不出曰: "侍中李成林生长矮屋及为宰相广占田民一时　起三第左使廉兴邦亦以取*　{敛}为事误国家者必此二人也。" 十四年我

太祖回军欲择立宗室曹敏修谋立昌以穑为时名儒欲藉其言密问于穑穑亦欲立昌乃曰: "当立前王之子。" 遂立昌昌起穑拜门下侍中赐推忠保节同德赞化辅理号赐马一匹王大妃亦遣宦官馈酒果。
#高丽史115卷-列传28-李穑-007

自恭愍薨,

帝每征执政大臣入朝皆畏惧不敢行及穑为相曰: "今国家有　非王及执政亲朝无以辨之。 王幼不能行是老臣之责也。" 卽自请入朝我

太祖称之曰: "慷慨哉。 是翁。" 昌及国人皆以穑老且病固止之穑曰: "臣以布衣位至极品常欲以死报之。 今得死所矣。 设死道路以尸将命苟得达国命于

天子虽死犹生。" 遂与李崇仁金士安如京师贺正且请王官监国穑以我

太祖威德日盛中外归心恐其未还乃有变请一子从行,

太祖以我

太宗为书状官及入朝道有一官人语穑曰: "汝国崔莹将精兵十万,

李[太祖旧讳]执之易如捕蝇汝国之民,

李[太祖旧讳]罔极之德何以报之。"

帝素闻穑名引见数四礼待甚厚从容赐语曰: "汝在元朝为翰林应解汉语。" 穑乃以汉语遽对曰: "请亲朝。"

帝未晓曰: "说甚　 " 礼部官传奏之穑久不入朝语颇艰涩,

帝笑曰: "汝之汉语正似纳哈出。" 回至渤海与二客船同行及半洋山　风大作二客船皆没我

太宗所乘船亦几不救人皆惊惧顚　,

太宗神色自若穑还语人曰: "今

皇帝心无所主之主也。 我意

帝必问此事则

帝不之问,

帝之所问皆非我意也。" 时论讥之曰:
"大圣人度量俗儒可得而议乎 "
#高丽史115卷-列传28-李穑-008

时田制大坏我

太祖与大司宪赵浚欲革私田都评议使司议田制穑以为不可轻改旧法持其议不从。 穑谒禑于黄骊府未几乞解职举李琳自代昌以穑为判门下府事。 穑尝与洪永通李茂方等设白莲会于南神寺佛者以穑借口益肆其说。 又久典文衡以其子种学再掌试种学素不能文士林颇讥穑私其子。 昌将亲朝穑曰: "辽野寒甚。 宜早行。" 旣而昌母李氏悯昌年幼言于都堂寝其行昌命穑琳及我

太祖剑履上殿赞拜不名各赐银五十两彩*　{段}十匹马一匹下敎奬谕。 初崇仁副穑赴京至是崇仁以买卖事被劾流窜穑不自安上　乞退。 昌不听命中官赐酒慰谕犹不出。 昌趣令视事又命赞成事禹仁烈赐酒于第穑又上　辞。 昌不听。 盖穑尝爱崇仁文章其再上　意欲救之也。 穑遂归长湍别业昌遣中使李匡存问又遣知申事李行赐酒敦谕请还穑不起。
#高丽史115卷-列传28-李穑-009

恭让卽位穑自长湍还诣阙贺王召入内下床而待乃曰: "平生闲游不意今日得此也。 愿卿补之。" 复以为判门下府事王亲　*大庙告卽位将事之夕有司请撤禑母神主穑曰: "此事未保其终姑徐之。" 左司议吴思忠门下舍人赵璞等上*　曰: "判门下李穑事我玄陵以儒宗位辅相。 及玄陵薨无嗣权臣李仁任自欲擅权贪立幼主而穑助议立禑。 诸将回军议立王氏之际大将曹敏修以仁任姻亲欲立子昌以继其邪谋问计于穑穑亦尝以昌为心遂定议立之。 其子种学宣言于外戚曰: '群臣议立宗室卒立世子吾父之力也。' 穑之回自京师也与李崇仁金士安等相期谒禑于骊兴而穑先期独见其独见之际所言公欤私欤是未可知也。 及

天子有命曰: '虽假王氏以异姓为之非三韩世守之良谋。' 忠臣义士议复立王氏以遵

天子之命而贼臣边安烈欲立奇功以要富贵与穑及禑舅李琳及金伫郑得厚等谋迎辛禑以沮复立王氏之议。 若以为旣已十五年委质为臣而不可复有他心则何负于五百年之王氏而忠于十五年之辛氏哉  穑世仕王氏受恭愍罔极之恩附仁任则立辛禑而絶王氏诸将议立王氏则附敏修黜禑而立昌。 忠臣义士议复王氏则附安烈黜昌而迎禑。 其在禑昌亦为反侧之臣矣。 然此不足论也世为王氏之臣*　{谄}附贼臣使王氏之宗祀永絶其为罪恶天地宗社之所不容也。 呜呼王莽纂汉成于张禹者非禹与其谋而　其力也。 但以禹为儒宗素有重望者而附于莽则莽无所忌惮国人亦且信从而不附于莽者反为罪人。 然不能自解于朱云之请斩不能自逃于后世之公论。 穑附禑昌为国人倡罪反有重于禹也。 且穑为仁任所重保其富贵而仁任与其党坚味兴邦恣行贪欲。 　官卖狱贿赂公行夺占田民。 怨积罪盈卒致败亡而穑不言其非。 为禑师傅屡受赏赐乳臭子弟咸擢高科布列要职。 见禑肆其暴虐杀戮无辜而穑不正其过见禑妄兴师旅将犯上国之境以基东方无穷之祸而穑又不言之。 国家以私田瘠公家而害民生兴辞讼而毁风俗议欲革之以正田法而穑为上相固执不可。 使其子种学扬言于人以倡巨室怨谤之端。 李琳贪墨孱劣国人所知穑又欲纳交外戚以图保全荐琳自代。 又以儒宗　佛印成藏经举国争　惟恐不及以误风俗使子弟言于人曰: '非吾父意追祖谷之志耳。' 是则陷父于异端而不之恤也。 又以奉昌朝见迎立辛禑之计未遂托李崇仁被劾归于长湍观望事变。 及殿下卽位公然而来受判门下之职立于百官之上了无　色。 曲学阿世饰诈钓名请下攸司论穑父子及敏修之罪以戒后世为人臣而不忠者。"
#高丽史115卷-列传28-李穑-010

王命罢穑种学夺敏修告身思忠等复上*　论劾流穑于长湍种学于顺天遣*　{纠}正田时鞫敏修于昌宁。 时欲以敏修立昌之谋出于穑取辞敏修不服曰: "立昌之罪予固独当穑实无与焉 " 累日逼之乃服。 二年宪司上*　请治穑敏修立昌又欲迎禑之罪。 谏官又上*　请下穑敏修于宪司严加鞫问置之极刑命削穑职与敏修徙远地。 左常侍尹绍宗以穑门生不署名台谏复请穑罪王遣思忠时及执义李皐鞫穑于长湍命之曰: "毋令穑惊动若不服当更　旨。" 穑果不服曰: "倡立辛昌非穑所知。 穑若妄言上天监临。 请与敏修对辨。" 思忠遣时以闻王命加　讯时还宣旨使狱卒执杖立左右竟日通夜逼之且示敏修昌宁狱辞穑曰: "回军议立之际敏修问穑: '宗亲与子昌孰当 ' 时敏修以主将领兵还且与昌外祖李琳为族同心穑不敢违以禑立已久当立子昌为对无首劝擅立之语。 去年朝

京师到礼部尙书李原明曰: '汝国逐父立子天下安有是理  王与崔莹皆被拘囚是何义耶 ' 予应之曰: '崔莹敎王谋犯辽阳将军曹敏修与

李[太祖旧讳]以为不可到义州不敢发莹数趣之不获已回兵系莹狱。 于是王怒欲害诸将故太后废王置于江华去开京二十余里旧都胜地怡养性情无如此地。 且宰相侍卫仪仗器物朝夕膳奉皆如平昔。 何放之有 ' 及还谓侍中

李[太祖旧讳]曰: '原明之言耳可得闻口不可道。 骊兴远地迎置近地可免放君之名。' 但此语而已固无迎立之议。" 思忠等取辞乃还。
#高丽史115卷-列传28-李穑-011

