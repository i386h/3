<!-- { "loadSidebar": true } -->
○李承老陜州人。 忠穆朝以密直掌铨注坐受贿贬守宁海。 恭愍时知密直司事迁政堂文学以事贬于泰安。 王遣中使饯之未几召还封江阳伯。 弟云牧与辛旽比邻其女有姿色已适高汉雨云牧邀旽于家使女行酒旽悦而*　{淫}焉。 遂以云牧为鹰扬上护军汉雨大护军承老复为政堂文学。 承老尝私妻弟生子诈称遗　儿养之。 承老妻恐事觉污家声不形言色者二十余年虽亲近未之知也。 监察大夫金汉贵执承老妻及弟讯之皆服。 流承老于中牟籍其家以妻弟为承老所暴免之。 倭寇乔桐云牧与将军李蒙古大追捕坐怯懦不战系巡军。 云牧诡曰: "若不歼贼请受显戮。" 乃复遣之赍粮四千余石以行。 议者料其无成果未获一级。 有妖巫自提州来自称天帝释妄言人祸福远近奉之犹恐不及所至货财山积。 至天寿寺曰: "吾入京年　兵息国家*大平。 若上不出迎我必升天。" 都人皆惑归之如市。 云牧率骑卒与台吏执巫断其发囚街衢狱杖而逐之。 官至典理判书以旽党伏诛。
#高丽史114卷-列传27-黄裳-000

黄裳。
#高丽史114卷-列传27-黄裳-001

○黄裳义昌县人父石奇桧山君。 裳忠惠时授护军。 恭愍初拜密直副使赐推忠翊赞功臣号。 升知枢密院事。 王尝召两府曰: "闻卿等皆畜鹰犬然乎 " 侍中廉悌臣对曰: "臣素不好且未闻两府有畜之者。" 王怒曰: "今四方兵起民生甚艰卿等何不忧国而纵犬鹰蹂禾稼乎 " 裳庆千兴元　皆好鹰犬故　　。 再转判枢密院事。 录诛奇辙功为一等。 御史台劾裳通判密直辛贵妻康氏败乱风俗请鞫之。 王爱裳骁勇且以有功只免官。 王避红贼南幸裳从之为交州江陵道都万户与安佑等收复京都。 策扈从收复功俱为一等拜　知门下政事赐推忠奋义翊赞功臣号。 寻升赞成事罢封桧城府院君。 元以平红贼功授奉训大夫经正监丞。 复拜赞成事加赐推忠奋义辅理翊赞功臣号。 辛禑时与诸将屡御倭有劳。 裳于父忌日娶元氏。 元氏亦以世家女夫死未期无媒嫁裳宪司劾之请杖流远州。 禑不许止流元氏。 裳以善射闻于天下。 元顺帝尝亲引其臂观之。 卒谥恭靖。 子允瑞。
#高丽史114卷-列传27-池龙寿-000

池龙寿。
#高丽史114卷-列传27-池龙寿-001

○池龙寿史失世系。 忠穆朝补显陵直。 恭愍时从安佑等击走红贼又与佑等收复京城。 录功俱一等授判典客寺事转典工判书赐揆义宣力功臣号。 与安遇庆等却德兴兵加赐推诚揆义宣力功臣号拜同知密直司事。 累迁佥议评理改知门下省事寻出为西北面上元帅兼平壤尹。 初奇赛因帖木儿仕元为平章元亡与辽渖官吏平章金伯颜等据东宁府憾其父辙诛将欲寇边。 王遣龙寿及西北面副元帅杨伯颜安州上万户林坚味与我

太祖往击之以侍中李仁任为都统使屯安州。 师至义州令万户郑元庇崔奕成金用珍等造浮桥于鸭绿江可　三四马我

太祖与坚味先渡诸军以次渡。 士卒争桥有溺死者凡三日毕济。 是夕雷雨暴作众皆疑惧。 兵马使李玖曰: "吉兆何疑。" 诸将问其故玖曰: "龙之动必有雷雨。 今上元帅龙其名而渡江之日有雷雨战胜之兆也。" 众心稍安。 师至螺匠塔。 去辽城二日程留辎重赍七日粮以行。 告谕辽渖人曰: "辽渖是吾国界民是吾民。 今举义兵抚安之。 如有逃隐山寨者恐为各枝军马所害卽诣军前告情。" 使裨将洪仁桂崔公招等领轻骑三千进袭。 彼见我师少易之与战。 大军继至城中望见落胆。 其将处明恃骁勇犹拒战,

太祖使李原景喩之曰: "杀汝甚易。 但欲活汝收用其速降。" 不从原景曰: "汝不知我将之才。 汝若不降一矢洞贯矣。" 犹不降,

太祖故射拂其兜牟又使原景谕之不从,

太祖又射其脚。 处明中箭退走旣而复来欲战又使原景谕之曰: "汝若不降则射汝面。" 处明遂下马叩头而降。 有一人登城呼曰: "我辈闻大军来皆欲降守将勒令拒战。 若力攻城可取也。" 城甚高峻矢下如雨又杂以木石。 我步兵冒矢石薄城急攻遂拔之。 赛因帖木儿遁虏金伯颜。
#高丽史114卷-列传27-池龙寿-002

是夕退师城东张榜谕纳哈出也先不花等曰: "奇赛因帖木儿本国微臣　近天庭过蒙殊恩位至一品义同休戚。 天子蒙尘于外义当左右先后效死勿去尔。 乃背恩忘义窜身东宁府以其父辙伏诛挟　本国潜图不轨。 年前国家遣兵追袭逃不血刃又不赴行在退保东宁城与平章金伯颜等结为心腹松甫里法秃河阿尙介等处团结军马又欲侵害本国。 罪在不原今举义兵以问。 又与金伯颜等诱胁小民坚壁拒命。 哨马前锋生获金伯颜外哈刺波豆德左不花高达鲁花赤摠管头目尽行　捕。 赛因帖木儿又逃不首罪。 其所投各寨卽捕获飞报。 如有隐匿者鉴在东京。"
#高丽史114卷-列传27-池龙寿-003

又榜金复州等处曰: "本国与尧　立周武王封箕子于朝鲜而赐之履西至于辽河。 世守疆域元朝一统厘降公主辽渖地面以为汤沐因置分省。 叔季失德天子蒙尘于外辽渖头目官等罔闻不赴。 又不修礼于本国卽与本国罪人奇赛因帖木儿结为腹心啸聚虐民。 不忠之罪不可　也。 今举义兵以问赛因帖木儿等据东宁城恃强方命。 大军所至玉石俱焚　脐何及。 凡辽河以东本国疆内之民大小头目等速自来朝共享爵禄。 如有不庭鉴在东京。" 翼日师次城西十里。 是夜有赤气射营炽如火。 日官卢乙俊曰: "异气临营移屯大吉。" 时万户裴彦等击高家奴于石城未还欲留待以乙俊言班师。 初城陷我军火仓　殆尽由是军中乏食诸将请由直路龙寿不从欲观兵循海边还师。 士卒大饥杀牛马而食军不得成列。 众皆尤之遂取径而还恐有追兵野宿必令士卒各作　厕马廐。 纳哈出果　后行二日曰: "作厕与廐师行整齐不可袭也。" 乃还。 三日师至松站鎭抚罗天瑞得谷数百石以饷之师遂以济。 是役也风雪　寒道途　滑士马多物故者。 金伯颜者其父本国僧也奸通济院婢生伯颜。 仕本国为郞将入元历台省至平章。 师还至安州伯颜有不逊言斩之。
#高丽史114卷-列传27-罗世-000

罗世。
#高丽史114卷-列传27-罗世-001

○罗世本元人也。 恭愍朝与诸将击走红贼录功为二等。 累转版图判书。 为乔桐万户倭入寇世逃还王怒命囚巡卫府。 辛禑初为全罗道上元帅兼都安抚使。 倭五十余　来泊熊渊踰狄岘寇扶宁县毁东津桥使我兵不得进。 世与边安烈赵思敏等夜筑桥分兵击之贼步骑千余登幸安山我兵四面攻之贼徒奔溃遂大破之。 寻判开城府事。 时倭寇江华。 世上书曰: "臣非有文章可以华国又非衣冠之后得处肉食之列。 常思　死以报万一请提兵入江华击走倭贼。" 禑壮其志赐内廐马二匹又赐十匹分与麾下。
#高丽史114卷-列传27-罗世-002

世与思敏李元桂康永朴寿年等击却之。 倭五十　复寇江华杀府使金仁贵虏千余人又寇水原。 世与元帅杨伯渊率战舰五十　击走之。 世过江华境有一妇匿水浒指示一家曰: "贼谍入彼。" 世疾　围而火之杀贼二十九人。 倭四十五　寇信州瓮津文化等县世与元帅赵仁璧沈德符等击之斩数级不克而退报于朝曰: "贼势甚强我师疲弱难以制胜请遣军助之。" 倭又寇信州文化安岳凤州世与德符梁伯益朴普老击之败绩。 封延安君为海道元帅。 倭寇延安府。 世与金海君金庾以战舰五十余　往击之。 又与庾击倭于龙冈县木串浦获二　尽杀之。 又与德符崔茂宣等领战舰百　追捕倭贼。 时贼五百　入鎭浦口维舶分兵守之登岸散入州郡恣行焚掠。 尸蔽山野转谷于其舶米　地厚尺。 世等至鎭浦用茂宣所制火　焚其船。 烟焰涨天贼守船者烧死殆尽赴海死者亦众。 世等遣鎭抚献捷禑喜赐鎭抚银各五十两百官陈贺。 及还大设杂戱迎之赐世等金各五十两裨将郑龙尹松崔七夕等银各五十两。 后拜门下评理。 倭寇丑山岛禑命世往击之世不卽行禑怒系广州狱寻释之。
#高丽史114卷-列传27-金先致-000

金先致。
#高丽史114卷-列传27-金先致-001

○金先致得培之弟。 以郞将后全罗道都巡问使柳濯击倭手杀数十人。 累转户部郞中。 恭愍时从都元帅李　御红贼至西京。 贼势甚盛。 　欲令贼无资粮使先致焚府库。 先致曰: "若焚府库贼乏资猝入国中非计也。" 　怒责之安佑在傍徐曰: "先致言是。" 　从之。 贼平录功为一等图形壁上赐土田臧获。 选吏部侍郞出按杨广道。 宰相欲坏南京宫室移营白岳先致将行奏曰: "前营南京人畜疲弊。 今复坏之恐百姓　望。" 王惊曰: "予实不知。 乃宰相自为耳。" 卽命勿坏。 红贼陷京从诸将收复。 官累密直副使。 出为　林府尹。 时强盗系狱连坐者百余人久未决先致辨理全活甚众。 封尙城君赐推诚翊卫功臣号。 升同知密直为全罗道都巡问使。 辛禑初倭藤经光率其徒来声言将入寇恐　之因索粮。 朝议分处顺*(  ){顺天}燕　等处官给资粮寻遣密直副使金世佑谕先致诱杀。 先致大具酒食欲因饷杀之。 谋泄经光率其众浮海而去仅捕杀三人。 先致惧罪诈报斩七十余人事觉编配戍卒。 前此倭寇州郡不杀人畜自是每入寇妇女　孩屠杀无遗全罗杨广滨海州郡萧然一空。 由先致激怒之也。 后封洛城君加赐推忠保节赞化功臣号。 退居尙州卒。 年八十一。 子锤铨钧。
#高丽史114卷-列传27-全以道-000

全以道。
#高丽史114卷-列传27-全以道-001

