<!-- { "loadSidebar": true } -->
高宗十二年崔瑀置政房于私第拟百官铨注选文士属之号曰必者赤。 旧制吏部掌文铨兵部掌武选第其年月分其劳逸　其功过论其才否具载于书谓之政案。 中书拟升黜以奏之门下承制　以行之。 自崔忠献擅权置府与僚佐私取政案注拟除授授其党与为承宣谓之政色承宣僚佐之任此者三品谓之政色尙书四品以下谓之政色少卿持笔　从事于其下者谓之政色书题。 其会所谓之政房。
#高丽史75卷-志29-选举3-铨注-选法-006

忠烈王初承宣朴恒掌铨注始留宿禁中除授讫乃出。 故事政房员每当除授晨入暮出干谒塡门至是改之。  二十四年正月忠宣王卽位敎曰: "本朝三品之阶贰于宰相未尝轻授。 虽至四品容有年满而未拜者。 近来或以五品超授致仕受禄者倍于显官。 各领校尉以下困于国役而有终年未受禄者诚为未便。 其以五品超授者有司论罢。"  四月忠宣罢政房以翰林院主选法。  三十三年七月典理军簿更定选法。
#高丽史75卷-志29-选举3-铨注-选法-007

忠宣王二年十月文武铨选分委选摠部以首亚相领之。 然一二幸臣以他官兼之久而不易。
#高丽史75卷-志29-选举3-铨注-选法-008

忠肃王七年复政房。  十六年九月密直金之镜掌铨注专擅除授及批目下用事者争相涂抹窜定朱与墨至不可辨时人谓之黑册政事。[黑册者儿辈用厚纸黑而油之以习写字。]
#高丽史75卷-志29-选举3-铨注-选法-009

忠穆王卽位之年十一月命典理军簿五品以下点望申闻。  十二月罢政房归文武铨注于典理军簿寻复政房。 恭愍王元年二月复罢之。  三月典理判书白文宝上书曰: "为政之要在于得人知人之难圣贤所重孔子曰: '举尔所知。' 书曰: '无求备于一人。' 若指瑕掩善则人无可用随器授任则士无可弃。 莫若使在位达官各举所知则克　至公野无遗贤矣。 乞依司马光所议设十科以举士。 其一科行义纯固可为师表二科经术该博可备顾问三科方正识大体可为台谏四科文章典丽可备著述五科狱讼法令尽公得失六科廉义理财赋公私俱便七科公正有风力可寄方面八科爱民砺节可作守令九科智勇才略防御将帅十科行止合度可为典礼。 应职事官自两府诸奉翊至从三品以上侍从官自佥议监察提学外制六品以上每岁*　{须}于十科内举堪当一科者一人有堪举者不必拘于一科举非其人以致败与举主俱免。 典理军簿古之政府也。 古者文武异路世官不相交文资则典理武资则军簿各任铨注宜矣。 自毅王以后文武世通官亦交授故两司政官于大内别厅一会议政宜当文武官资一时注拟此所谓政贵变通酌古准今者也。 近代选法大坏不论资序功罪随代番更官类积薪前职满国故奔竞侥幸者滔滔皆是。 又先王制定衙门之外别立诸色冗员都目数多不量勤慢竞求冒进。 宜当　倂衙门沙汰不急之任合录都目庶絶争名之路。"  五年六月敎曰: "政房设自权臣岂爵人于朝之意  今宜永罢。 其三品以下与宰相共议进退七品以下吏兵部拟议奏闻。"  六年正月命都目: 去官人通四书者使赴任不通者为校尉队正定为恒式。 然今注拟日逼未易遽学四书姑令毕读千字文千字内能书百字者许赴任不能者年虽久不许录用。  十二月复归铨选于吏兵部。  十年二月王召吏部郞中李冈曰: "尔　铨选其台谏旷职者黜之贤才遗逸者陟之丁忧终制者亦须擢用。"  十一年密直提学白文宝上箚子曰: "自九品至一品每品各给职牒所以防奸。 近世品职朝谢初则佥署终则一官署故始难终易吏缘为奸今后六品以上各自写牒投省具署经印七品以下典理军簿具署经印每品同品转移者只给谢牒。"  十七年十二月用循资格。
#高丽史75卷-志29-选举3-铨注-选法-010

辛禑元年十月宪司请革箚子房以文武二选分肄吏兵部从之不果行。  二年九月权臣弄权隐政批累日而下。 时谓之隐批。  六年六月谏官李崇仁等言: "近年官爵眞添相杂其谢牒但有堂后署而无印信恐后日必有假滥乞东班典理司西班军簿司各令印信署给。"  九年三月宪司言: "本朝以从仕久近劳逸多小循资升秩以赏功劳比来奔竞成风名器日贱有劳者不　无功者冒受。 愿自今精加检察循次　用以明铨选之法。"
#高丽史75卷-志29-选举3-铨注-选法-011

辛昌卽位之年八月始复铨选法。 旧制: 府卫则自队正以上诸司则自九品以上与夫府史胥徒皆录岁月功过每于岁抄升黜谓之都目政。 自禑时权奸窃国官爵一出私门都目政久废至是追录其劳。  是月赵浚请: 公卿士大夫之幼弱子弟不许拜东班九品以上之官其有冒受者父母论罪。
#高丽史75卷-志29-选举3-铨注-选法-012

恭让王元年十二月门下府郞舍具成佑等上*　曰: "名器爵禄所以养贤而待士也。 官职自有定制铨选亦有成法。 我太祖统三之初省五枢七之设国人所传闻也。 自事元之后省枢之合坐始而添设倍多东西各品无不繁冗不幸甲寅以来奸臣擅政籍苍赤田宅以贿之则不论人之贤不肖擢以省枢。 贿赂多而官数少遂称商议数至七八十矣。 其为省枢者则虽有合坐之名旅进旅退不与国政者多。 于是名器混淆而官爵乱矣。 夫人主之职论相而已相得其人则治不得其人则乱。 宰相之职论道经邦燮理阴阳正心以正百官进君子退小人而已。 今之五六十宰相果能一一如是乎  古者无其人则阙其位。 愿殿下遵太祖之成法勿以亲　新旧之殊惟贤不肖之为察以官择人则官有余而人不足。 其省五枢七之制何患不复乎  宜自今非论道经邦燮理阴阳正己以正百官者非淸白忠直国耳忘家者非战胜攻取勇冠三军威加敌国者则不许入两府。"  二年十二月都评议使司奏曰: "先王设都目政以差年到宿录用近来各司各成众爱马以至府史胥徒冒受官爵工商贱隶亦滥呈都目。 乞依古制令吏兵曹考　功劳授职其有名无实任者删去所任同而去路异名者倂合。" 从之。  三年五月颁京外官解由格。  十一月都堂启曰: "三载考绩三考黜陟是古今通规。 本国选官之制京外官员三十个月吏员九十个月已满者许迁转自事元以来官制紊乱用人无法数相递代。 因此成　未着旷废官职愿令都堂与吏兵曹尙瑞寺　酌古今定为选法今姑依旧制京外官满三年成众爱马别差及各司人吏满九年者许录用。" 从之。
#高丽史75卷-志29-选举3-铨注-荐举之制-001

○凡荐举之制。 成宗十一年正月敎曰:"殷宗之于傅岩征用胥靡周王之于渭水登庸渔师或任之耳目之司或授以台衡之职故能匡扶社稷经济邦家。 朕自摠万机思齐七政。 非积学无以知善非任贤无以成功。 是用内开庠序外置学校辟较艺之场广取士之路犹未致怀宝出众之士安知无蔽贤防能之人  凡有文才武略者听诣阙自举。"  五月敎曰: "王者旁求多士爰备百僚以才俊为先匪恪勤勿授。 今欲克明俊德无旷庶官京官五品以上各举一人所举者德行才能具*　名下以奏。"  十六年八月命有司: 奇才异能隐滞丘园者搜访以闻。
#高丽史75卷-志29-选举3-铨注-荐举之制-002

仁宗五年三月诏: 侍从官各举一人所举无状则罪之。  八年十二月诏: 侍从官各举遗逸一人。  十六年令有司举淸白守节者。
#高丽史75卷-志29-选举3-铨注-荐举之制-003

毅宗二十二年三月诏曰: "近世荐举路絶贤不肖混淆。 其文笔可以华国者两府宰枢台省侍臣诸司知制诰及留守官各上书奏荐。"
#高丽史75卷-志29-选举3-铨注-荐举之制-004

忠宣王卽位敎曰: "用人不可专用世家子弟其有茂才硕德孝廉方正之士退居岩谷者所在官荐达贫不能行者官给衣粮敦遣。"
#高丽史75卷-志29-选举3-铨注-荐举之制-005

忠肃王十二年十月敎: 茂才硕德孝廉方正之士侧微无闻者所在官司录名升荐。
#高丽史75卷-志29-选举3-铨注-荐举之制-006

恭愍王元年二月敎曰: "山林乡曲如有经明行修茂才苦节之士按廉使以闻典理军簿随才擢用。"  五年六月敎曰: "怀才抱道肥遁不仕者所在官录其德行敦遣赴朝。"  十年二月命宰相百官各荐贤良二人。
#高丽史75卷-志29-选举3-铨注-荐举之制-007

辛禑十四年正月令宗室耆老台省六曹举文武贤良。
#高丽史75卷-志29-选举3-铨注-荐举之制-008

恭让王二年十二月令百官各举贤良二人。  三年六月金瞻等上*　: 请举用茂才孝廉。  十一月令台省六曹各举贤良三人。
#高丽史75卷-志29-选举3-铨注-考课之典-001

○凡考课之典。 显宗九年八月判: 凡官吏自正月初一日至十二月晦日实仕及诸暇日数具录呈考功谓之年终都历。
#高丽史75卷-志29-选举3-铨注-考课之典-002

文宗元年八月制: 尙书考功职在考绩百僚今只按胥吏能否自今可悉考中外见官殿最。  二年四月制: 各司巳初赴衙酉初罢已有成规然四时晷刻短长不同。 自今日永辰初日短巳初赴衙。
#高丽史75卷-志29-选举3-铨注-考课之典-003

毅宗十八年七月诏: 近百僚庶司不肯夙夜　官窃禄有违委任责成之意。 有司考其勤怠以黜陟。
#高丽史75卷-志29-选举3-铨注-考课之典-004

忠烈王六年十月令监察司检诸司勤怠谓之衙时每以冬夏孟月行之。  三十三年十二月忠宣在元敎曰: "闻诸司员吏怠于供职务行非理自今每于月终考　贤否勤怠以闻。"
#高丽史75卷-志29-选举3-铨注-考课之典-005

恭愍王五年六月敎: 监察典法都官长官每朔课员吏决讼多少至六朔以殿最黜陟。  十九年十一月正言李詹请: 令考功考各司公座簿凡在官者日出而聚日午而散有不如法宪司*　{纠}察。
#高丽史75卷-志29-选举3-铨注-考课之典-006

恭让王元年十二月赵浚上言: "京外大小官吏除目旣下不卽上官赴任以致公事稽迟。 愿自今除台省政曹外自下批后京官限三日外官限十日进阙谢恩卽行上官赴任称权知行事新旧相对将文书钱谷契*券手相交付以凭考课待出谢卽眞。"  三年四月都堂请: 考台省勤慢一不仕者抵罪三不仕者削职。
#高丽史75卷-志29-选举3-铨注-选用守令-001

