<!-- { "loadSidebar": true } -->

  ○鎭州本高勾丽今勿奴郡[一云万弩郡一云首知一云新知。]新罗景德王改为黑壤郡[黑一作黄。]高丽初称降州后改今名。 成宗十四年置刺史穆宗八年罢之显宗九年来属。 高宗四十六年以林衍内乡升为彰义县置令元宗十年又以衍之故升知义宁郡事及衍诛还降称今名别号常山[成庙所定。]有胎灵山。[新罗时万弩郡太守金舒玄妻万明生庾信藏胎于县南十五里化为神因号胎灵山。 自新罗置祠宇春秋降香行祭高丽仍之。]

  ○全义县本百济仇知县新罗景德王改名金地为大麓郡领县。 至高丽更今名来属。

  ○淸川县古萨买县至高丽称今名来属。

  ○道安县本高勾丽道西县新罗景德王改名都西为黑壤郡领县。 高丽初更今名显宗九年来属。

  ○靑塘县一名靑渊县高丽初称今名来属后置监务兼任道安。

  ○燕　县本百济豆仍只县新罗景德王改今名为燕山郡领县。 显宗九年来属明宗二年置监务后以木川监务来兼。 有元帅山[忠烈王时韩希愈金　等大败哈丹贼于县南正左山下俗号驻军之地为元帅山。]有熊津。[卽新罗西渎熊川河载中祀。]

  ○怀仁县本百济未谷县新罗景德王改名昧谷为燕山郡领县。 高丽初更今名显宗九年来属后以怀德监务来兼辛禑九年别置监务。
#高丽史56卷-志10-地理1-013

○公州本百济熊川文周王自汉城徙都之至圣王又移都南扶余。 新罗与唐夹攻灭之唐置熊津都督府留兵鎭之唐师旣去新罗尽有其地。 神文王改为熊川州置都督景德王又改熊州。 太祖二十三年更今名成宗二年初置十二牧州其一也十四年置十二州节度使称安节军属河南道。 显宗三年废节度使九年降知州事忠惠王后二年以*(  ){元}阔阔赤平章妻敬和翁主外乡升为牧。 有　龙山[卽新罗西岳载中祀。]熊津衍所[上流为锦江。]别号怀道[成庙所定。 明宗六年州鸣鹤所人亡伊啸聚党与攻陷本州岛朝廷升其所为忠顺县置令尉以抚之后降而复叛寻削之。]属郡四县八。 

  ○德恩郡本百济德近郡新罗景德王改为德殷郡。 高丽初更今名显宗九年来属有甄萱墓。

  ○怀德郡本百济雨述郡[一云朽浅。]新罗景德王改为比　郡。 高丽初更今名显宗九年来属明宗二年置监务有　足山。

  ○扶余郡本百济所夫里郡[一云泗　。]百济圣王自熊川来都之号南扶余。 至义慈王时新罗遣金庾信与唐将苏定方夹攻灭之唐师旣去新罗尽得百济旧地。 文武王十二年置摠管景德王改今名。 显宗九年来属明宗二年置监务。 有天政台钓龙台落花岩。

  ○连山郡本百济黄等也山郡新罗景德王改为黄山郡。 高丽初更今名显宗九年来属后置监务。 有开泰寺。[太祖旣平百济创大刹于黄山之谷改山为天护名寺为开泰。]

  ○市津县本百济加知柰县[一云加乙乃一云薪浦。]新罗景德王改今名为德恩郡领县。 显宗九年来属有市津浦。

  ○德津县本百济所比浦县新罗景德王改名赤乌为比　郡领县。 高丽更今名来属。

  ○鎭岑县本百济眞岘县[眞一作贞。]新罗景德王改名鎭岭为黄山郡领县。 高丽初更今名显宗九年来属后置监务。

  ○儒城县本百济奴斯只县[斯一作叱。]新罗景德王改今名为比　郡领县。 高丽仍旧名来属有温泉。

  ○石城县本百济珍恶山县新罗景德王改名石山为扶余郡领县高丽初更今名显宗九年来属明宗二年置监务后罢之。 恭愍王二十年以扶余监务来兼恭让王二年复置监务。

  ○定山县本百济悦己县[一云豆陵尹城。]新罗景德王改名悦城为扶余郡领县。 高丽初更今名显宗九年来属后置监务。

  ○尼山县本百济热也山县新罗景德王改今名为熊州领县。 显宗九年来属后置监务。

  ○新　县本百济伐音支县[一云武夫县。]新罗景德王改名淸音为熊州领县高丽初更今名来属。
#高丽史56卷-志10-地理1-014

○洪州成宗十四年置运州都团练使显宗三年改知州事后改今名[太祖实录十年三月王入运州注云卽今洪州。]恭愍王五年以王师普愚内乡升为牧十七年降知州事二十年复为牧。 别号安平又海　[皆成庙所定。]又号海兴属郡三县十一。

  ○　城郡本百济　郡新罗景德王改今名。 显宗九年来属后置监务忠烈王十九年以县人卜奎御丹兵有功升为县令后又升知沔州事别号马山又号海宗。

  ○大兴郡本百济任存城[一云今州。]新罗景德王改为任城郡。 高丽初更今名显宗九年来属明宗二年置监务。 唐苏定方祠在大岑岛。[春秋降香祝致祭。]

  ○结城郡本百济结己县新罗景德王改为洁城郡。 显宗九年来属明宗二年更今名置监务。

  ○高丘县本百济牛见县新罗景德王改名目牛为伊山郡领县。 高丽初更今名显宗九年来属。

  ○保宁县本百济新村县[一云沙村县。]新罗景德王改名新邑为洁城郡领县。 高丽初更今名显宗九年来属睿宗元年置监务。 有高鸾岛。

  ○兴阳县古名远军显宗九年称今名来属。

  ○靑阳县本百济古良夫里县新罗*敬德王{景德王}改名靑武为任城郡领县。 高丽初更今名显宗九年属天安府任内后来属。

  ○新平县本百济沙平县新罗景德王改今名为　城郡领县显宗九年来属。

  ○德　县本百济今勿县新罗景德王改名今武为伊山郡领县。 显宗九年来属明宗五年置监务。

  ○伊山县本百济马尸山郡新罗景德王改今名为郡显宗九年来属后置监务。 有伽倻山。

  ○唐津县本百济伐首只县[一云夫只郡。]新罗景德王改今名为　城郡领县。 显宗九年来属睿宗元年置监务。

  ○余美县本百济余村县新罗*敬德王{景德王}改名余邑为　城郡领县。 高丽初更今名显宗九年来属睿宗元年置监务。

  ○骊阳县[骊一作黎。]本百济沙尸良县[一云沙罗县。]新罗景德王改名新良为洁城郡领县。 高丽初更今名置监务显宗九年来属。

  ○贞海县世传太祖时梦熊驿吏韩姓者有大功赐号太匡割高丘县地置县为其乡贯。 显宗九年来属后置监务。
#高丽史56卷-志10-地理1-015

○天安府太祖十三年合东西兜率为天安府置都督[谚传术师艺方启太祖云: "三国中心五龙争珠之势若置大官则百济自降。" 太祖乃登山周览始置府。]成宗十四年改为　州都团练使穆宗八年废团练使。 显宗九年复旧名为知府事高宗四十三年避兵入仙藏岛后出陆忠宣王二年汰诸牧府改为宁州恭愍王十一年复为天安府。 别号任欢属郡一县七。

  ○温水郡本百济汤井郡新罗文武王升为州置摠管后废州为郡。 高丽初改今名显宗九年来属明宗二年置监务。 有温泉。

  ○牙州本百济　述县新罗景德王改名阴峯为汤井郡领县。 高丽初改为仁州成宗十四年置刺史穆宗八年废刺史显宗九年来属后更今名置监务别号宁仁。[成庙所定。]

  ○新昌县本百济屈直县新罗景德王改名祈梁为汤井郡领县高丽初更今名显宗九年来属。 恭让王三年筑城县西獐浦收旁近州县租载舟浮海达于京师始置万户兼监务。 有道高山。

  ○　岁县本百济甘买县新罗景德王改名驯雉为大麓郡领县。 高丽初更今名显宗九年来属别号　川。

  ○平泽县古河八县高丽称今名来属。

  ○礼山县本百济乌山县新罗景德王改名孤山为任城郡领县。 太祖二年更今名显宗九年来属后置监务。

  ○稷山县本慰礼城百济始祖温祚王开国建都后高勾丽取之改为蛇山县新罗因之为白城郡领县。 高丽初更今名显宗九年来属后置监务。[高丽改河阳仓为庆阳县置令兼任　场官。]

  ○安城县本高勾丽柰兮忽新罗景德王改为白城郡。 高丽初更今名显宗九年属水州后来属明宗二年置监务。 恭愍王十年红贼入松都王南巡贼遣先锋招降杨广道州郡所至莫敢挫其锋唯县人佯为降附设宴　之乘其醉斩魁首六人贼由是不敢南下。 十一年以功升知郡事割水原任内阳良甘弥呑马田薪谷四部曲以与之。 后金镛受赂以三部曲还属水原。
#高丽史56卷-志10-地理1-016

○嘉林县本百济加林郡新罗景德王改加为嘉。 成宗十四年置林州刺史显宗九年更今名置令忠肃王二年以元阿　海平章妻赵氏内乡升知林州事。 属郡一县四。

  ○西林郡本百济舌林郡[一云南阳。]新罗景德王改今名。 高丽因之显宗九年来属后置监务。 忠肃王元年以县人李彦忠有劳于忠宣升知西州事。 有熊津溟所。

  ○庇仁县本百济比众县新罗景德王改今名为西林郡领县。 高丽因之显宗九年来属后置监务。

  ○鸿山县本百济大山县新罗景德王改名翰山为嘉林郡领县。 高丽初更今名显宗九年仍属明宗五年以韩山监务来兼。

  ○蓝浦县本百济寺浦县新罗景德王改今名为西林郡领县。 显宗九年来属后置监务辛禑六年因倭寇人物四散至恭让王二年始置鎭城招集流亡。

  ○韩山县本百济马山县新罗因之为嘉林郡领县。 高丽更今名仍属明宗五年置监务后升为知韩州事。
#高丽史56卷-志10-地理1-017

○富城县本百济基郡新罗景德王改为富城郡。 高丽因之仁宗二十二年置县令明宗十二年县人逼令尉幽之有司奏除官号。 忠烈王十年以县人大护军郑仁卿有功升知瑞山郡事三十四年升为瑞州牧忠宣王二年汰诸牧降为瑞宁府后又降知瑞州事属县二。

  ○地谷县本百济知六县新罗景德王改名地育为富城郡领县。 高丽更今名仍属。

  ○苏泰县本百济省大兮县新罗景德王改今名为富城郡领县。 高丽仍之显宗九年属运州。 忠烈王时宦者李大顺有宠于元以县为居乡升知泰安郡事。
志卷第十。

#高丽史57卷-志11-00-000

志卷第十一。 高丽史五十七。

正宪大夫工曹判书集贤殿大提学知  经筵春秋馆事兼成均大司成臣郑麟趾奉  敎修。
#高丽史57卷-志11-地理2-000

地理二。
#高丽史57卷-志11-地理2-001

