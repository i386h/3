<!-- { "loadSidebar": true } -->
  ○衿州[衿一作黔。]本高勾丽仍伐奴县新罗景德王改名谷壤为栗津郡领县。 高丽初更今名成宗十四年置团练使穆宗八年罢之。 显宗九年来属明宗二年置监务。 别号始兴[成庙所定。]有杨花渡。

  ○童城县本高勾丽童子忽县[一名幢山县一云仇斯波衣。]新罗景德王改今名为长堤郡领县。 高丽仍属恭让王三年置通津监务以县属之。

  ○通津县本高勾丽平淮[淮一作唯。]押县[一名北史城一云别史波衣。]新罗景德王改名分津为长堤郡领县。 高丽更今名仍属之。

  ○孔岩县本高勾丽齐次巴衣县新罗景德王改今名为栗津郡领县。 显宗九年来属忠宣王二年改为阳川县置令。

  ○金浦县本高勾丽黔浦县新罗景德王改今名为长堤郡领县。 显宗九年仍属明宗二年置监务神宗元年以王胎藏于县地升为县令官。

  ○守安县本高勾丽首尔忽新罗景德王改名戍城为长堤郡领县。 至高丽仍属明宗二年置监务恭让王三年始置通津监务以县属之。
#高丽史56卷-志10-地理1-006

○仁州本高勾丽买召忽县[一云弥　忽。]新罗景德王改名邵城为栗津郡领县。 显宗九年属树州任内至肃宗朝以皇　仁睿太后李氏内乡升为庆源郡仁宗时以皇　顺德王后李氏内乡改今名为知州事。 恭让王二年升为庆源府。[王初卽位赐州户长红　。] 有紫燕岛三木岛龙流岛属郡一县一。

  ○唐城郡本高勾丽唐城郡新罗景德王改为唐恩郡。 高丽初复古名显宗九年为水州属郡后来属。 明宗二年置监务忠烈王十六年以洪茶丘内乡升知益州事后又升为江宁都护府三十四年又升为益州牧忠宣王二年汰诸牧降为南阳府。 有大部岛小牛岛仙甘弥岛灵兴岛召勿岛承黄岛仁物岛伊则岛杂良串岛沙也串岛难知岛木力岛。

  ○载阳县古安阳县显宗九年称今名属水州任内后来属。
#高丽史56卷-志10-地理1-007

○水州本高勾丽买忽郡新罗景德王改为水城郡。 太祖南征郡人金七崔承珪等二百余人归顺效力以功升为水州成宗十四年置都团练使穆宗八年罢之显宗九年复知州事。 元宗十二年窄梁防戍蒙古兵入大部岛侵略居民岛人愤怨杀蒙兵以叛副使安悦率兵讨平之以功升为水原都护府后又升为水州牧忠宣王二年汰诸牧降为水原府。 恭愍王十一年红贼遣先锋招降杨广道州郡府最先迎降遂降为郡郡人重赂宰臣金镛复为府。 别号汉南[成庙所定。]又号隋城属县七。

  ○安山县本高勾丽獐项口县新罗景德王改为獐口郡。 高丽初改为安山郡显宗九年来属后置监务忠烈王三十四年以文宗诞生之地升知郡事。

  ○永新县[一云五朶一云永　。]显宗九年来属。

  ○双阜县古六浦显宗九年来属。

  ○龙城县本高勾丽上忽县[一云车忽。]新罗景德王改名车城为唐恩郡领县。 高丽初改今名显宗九年来属。

  ○贞松县古松山部曲显宗九年称今名来属。

  ○振威县本高勾丽釜山县[古渊达部曲一云金山县又松村活达。]新罗景德王改今名为水城郡领县。 至高丽仍属明宗二年置监务后升为县令官。

  ○阳城县本高勾丽沙伏忽新罗景德王改名赤城为白城郡领县。 高丽初更今名显宗五年来属明宗五年置监务。
#高丽史56卷-志10-地理1-008

○江华县本高勾丽穴口郡[一云甲比古次。]在海中直贞州之西南通津县之西。 新罗景德王改为海口郡高丽初更今名显宗九年置县令。 高宗十九年避蒙古兵入都升为郡号江都三十七年筑中城周回二千九百六十余*闲元宗元年复还松都。[府东十里松岳里有故宫基。] 忠烈王时倂于仁州寻复旧辛禑三年升为府。 有摩利山[在府南。 山顶有堑星坛世传檀君祭天坛。]传灯山[一名三郞城世传檀君使三子筑之。]有仇音岛巴音岛今音北岛买仍岛属县三。

  ○鎭江县本高勾丽首知县在江华岛内新罗景德王改名首鎭为海口郡领县。 高丽更今名仍属有鞍岛长峯岛。

  ○河阴县本高勾丽冬音奈县[一云芽音县。]在江华岛内新罗景德王改名　阴为海口郡领县。 高丽更今名仍属后属开城县有主乙叱岛。

  ○乔桐县本高勾丽高木根县[一名戴云岛一云高林一云达乙斩。]在海中直江华县之西北　州之南。 新罗景德王改今名为海口郡领县高丽仍属之明宗二年置监务。 有松家岛。
#高丽史56卷-志10-地理1-009

○广州牧初百济始祖温祚王以汉成帝鸿嘉三年建国都于慰礼城至十三年就汉山下立栅移慰礼城民户遂建宫阙居之明年迁都号南汉山城至近肖古王二十五年移都南平壤城。 及新罗太宗王遣金庾信与唐将苏定方夹攻百济灭之。 后唐师还文武王渐收其地改为汉山州又改为南汉山州景德王十五年改名汉州。 太祖二十三年更今名成宗二年初置十二牧州其一也。 十四年置十二州节度使号奉国军属关内道。 显宗三年废为安抚使九年定八牧仍为牧官别号淮安。[成庙所定。] 有日长城[新罗文武王所筑卽昼长城。]属郡四县三。

  ○川宁郡本高勾丽述川郡[一云省知买。]新罗景德王改为　川郡。[　一作沂。] 高丽初更今名显宗九年来属后置监务。 有鎭江渡。

  ○利川郡本高勾丽南川县[一云南买。]新罗幷之眞兴王升为州置军主景德王改名黄武为汉州领县。 太祖南征郡人徐穆导之利涉故赐号利川郡仍属焉。 仁宗二十一年置监务高宗四十四年称永昌恭让王四年以祖　申氏之乡升为南川郡。

  ○竹州本高勾丽皆次山郡新罗景德王改为介山郡。 高丽初更今名成宗十四年置团练使穆宗八年罢之。 显宗九年来属明宗二年置监务别号阴平[成庙所定。]又号延昌。

  ○果州本高勾丽栗木郡[一云冬斯　。]新罗景德王改为栗津郡。 高丽初更今名显宗九年来属后置监务。 别号富安[成庙所定]又号富林有冠岳山。[忠烈王十年升州之龙山处为富原县。]

  ○砥平县本高勾丽砥岘县新罗景德王改今名为朔州领县。 显宗九年来属辛禑四年以乳　张氏之乡置监务后罢之恭让王三年置铁场于县境设监务以兼之。

  ○龙驹县本高勾丽驹城县[一云灭乌。]新罗景德王改名巨黍为汉州领县。 高丽初更今名显宗九年仍属。 明宗二年置监务后升为县令官。

  ○杨根县本高勾丽杨根郡[一云恒阳。]新罗景德王改名滨阳为　川郡领县。 高丽初复古名显宗九年来属明宗五年置监务。 高宗四十四年称永化元宗十年以卫社功臣金自廷内乡升为益和县令恭愍王五年以王师普愚母乡升为杨根郡。 有龙门山有龙津渡。[恭愍王五年以普愚寓居于迷元庄之小雪庵升庄为县置监务寻以地窄人稀还属于县。]
#高丽史56卷-志10-地理1-010

○忠州牧本高勾丽国原城[一云*末乙省{未乙省}一云　长城。]新罗取之眞兴王置小京景德王改为中原京。 太祖二十三年又改为忠州。 成宗二年初置十二牧州其一也十四年置十二州节度使号昌化军称中原道。 显宗三年废为安抚使九年定为牧为八牧之一高宗四十一年升为国原京。 有杨津溟所杨津衍所别号大原[成庙所定。]又号蘂城[高宗四十二年以多仁铁所人御蒙兵有功升所为翼安县。]属郡一县五领知事郡一。

  ○槐州本高勾丽仍斤内郡新罗景德王改为槐壤郡。 高丽初更今名显宗九年来属后置监务别号始安。[成庙所定。]

  ○长延县本高勾丽上芼县显宗九年称今名来属有温泉。 长　县高勾丽时称号未详显宗九年来属。

  ○阴竹县本高勾丽奴音竹县新罗景德王改今名为介山郡领县。 显宗九年来属后置监务。

  ○阴城县本高勾丽仍忽县新罗景德王改今名为黑壤郡领县。 至高丽来属后置监务。

  ○淸风县本高勾丽沙热伊县新罗景德王改今名为柰　郡领县。 显宗九年来属后置监务忠肃王四年因县僧淸恭为王师升知郡事。 有月岳[新罗称月兄山。]有风穴。
#高丽史56卷-志10-地理1-011

○原州本高勾丽平原郡新罗文武王置北原小京。 太祖二十三年改今名显宗九年为知州事高宗四十六年以州逆命降为一新县。 元宗元年复知州事十年以林惟茂外乡升靖原都护府忠烈王十七年。 以御丹兵有功改为益兴都护府三十四年升原州牧。 忠宣王二年汰诸牧降为成安府恭愍王二年安胎于州之雉岳山复原州牧。 别号平　京又号平　[成庙所定。]属郡二县五。

  ○宁越郡本高勾丽奈生郡新罗景德王改奈城郡。 至高丽更今名来属恭愍王二十一年以乡人延达麻实里院使在

大明有功于我升知郡事。

  ○堤州本高勾丽奈吐郡新罗景德王改奈堤郡高丽初更今名。 成宗十四年置刺史穆宗八年罢之。 显宗九年来属睿宗元年置监务别号义川[成庙所定。]又号义原。

  ○平昌县本高勾丽郁乌县[一云于乌县。]新罗景德王改名白乌为奈城郡领县。 至高丽更今名来属忠烈王二十五年置县令辛禑十三年以宠宦李信内乡升知郡事后降为县令别号鲁山。

  ○丹山县本高勾丽赤山县[一云赤城县。]新罗为奈　郡领县。 高丽初改今名显宗九年来属后移属忠州。 哈丹之乱以县人能拒敌赏其功始置监务忠肃王五年升知丹阳郡事。 有竹岭山。

  ○永春县本高勾丽乙阿旦县新罗景德王改名子春为奈城郡领县高丽更今名来属。

  ○酒泉县本高勾丽酒渊县新罗景德王改今名为奈城郡领县。 显宗九年来属别号鹤城。

  ○黄骊县本高勾丽骨乃斤县新罗景德王改名黄骁为沂川郡领县高丽初更今名[一云黄利县。]显宗九年来属。 后置监务高宗四十四年称永义忠烈王三十一年以皇　顺敬王后金氏内乡升为骊兴郡。 至

大明洪武二十一年迁伪主辛禑于郡升为黄骊府恭让王元年复降为骊兴郡。 有骊江。
#高丽史56卷-志10-地理1-012

○淸州牧本百济上党县新罗神文王五年初置西原小京景德王升西原京。 太祖二十三年改为淸州成宗二年初置十二牧州其一也十四年置十二州节度使号全节军属中原道。 显宗三年废为安抚使九年定为牧为八牧之一。 属郡二县七领知事府一知事郡二县令官二。

  ○燕山郡本百济一牟山郡新罗景德王改今名。 至高丽来属明宗二年置监务高宗四十六年以卫社功臣朴希实内乡升为文义县置令忠烈王时倂于嘉林寻复旧。

  ○木州本百济大木岳郡新罗景德王改为大麓郡。 至高丽更今名来属明宗二年置监务别号新定。[成庙所定。]
