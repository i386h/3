<!-- { "loadSidebar": true } -->
#高丽史81卷-志35-兵1-兵制-022

忠定王三年八月置松岳山烽　所。
#高丽史81卷-志35-兵1-兵制-023

恭愍王元年闰三月令宰枢以下至各司令史人备弓一矢五十戈一剑一点阅之。  五年六月下敎曰: "一推刷行省三所诸军万户府隶属丁口用备戎兵。 一征戍之卒双丁佥一丁亦非得已单丁可愍勿使从军。 一方今军兴僧之犯律者勒令还俗以充行伍。 一国家以田十七结为一足丁给军一丁古者田赋之遗法也。 凡军户素所连立为人所夺者许陈告还给。 又奸诈之徒虽无儿息妄称闲人连立土田无有限极仰选军别监根究推刷以募戍卒其逆贼之田计结为丁亦给募卒。 一各处逆贼之奴自称达鲁花赤夺人土田役使良民蓄积财产其令所在官籍没以募戍卒。"  九月宰枢会崇文馆阅西北面防御兵仗放铳筒于南冈箭及顺天寺南坠地没羽。  十一月西北面都元帅廉悌臣上笺: "戍边之法以时而代今军士盛夏北来淹至冬月无衣无褐何以御寒。 设使驱而纳诸矢石之*闲岂竭其力乎  请以半年为一期更代。 又军中虽値亲丧不免行伍其在人子之情何可忍也。 自今凡遭丧者许以人代之如有代者计日给暇。"  置忠勇四卫卫各置将军一人中郞将郞将各二人别将散员各五人尉长二十人队长四十人。  七年五月倭焚乔桐京城戒严发忽只四番各十五人忠勇卫左右前三番各十人赴乔桐又发忠勇卫三番各三十人阿加赤三番各十人波吾赤三番各十人忠勇卫三番各十五人译语各五人赴阻江赤口朽石等处发五部坊里成众爱马鳏寡外正军五百人赴西江赤江等处又以城门修理五都监判官等为倭贼防御兵马判官各率坊里兵五百人赴之。  七月都评议使奏: "前衔三品以下各以坊里点数有变则四面都监官员先以一里一人率领赴防。" 从之。  九年五月倭寇龙城等十余县以柳濯为京畿都统使括坊里人为军大户二人小户一人。 屯东西江又令百官助征唯各司行首有司及御史台城门都监等不与焉。  十年十月募兵。 凡应募者除私贱外士人乡吏官之宫司奴隶良之或赏钱帛听其自愿。  十一年六月监察司上言: "国家寇盗连年兵不团结每至危急征兵于农非惟扰民亦无救于仓卒。 自今选*　{拣}丁壮以备缓急。 初置忠勇卫禄其将士同于八卫者盖欲　民于仓卒也。 南幸之际未有一人扈驾者诚为虚设徒费　禄请罢之分属诸卫收其俸禄以补国用。"  八月遣使诸道调兵庆尙道一万一千杨广全罗道各一万江陵朔方交州道共一万西海道尽佥丁壮。  十二年五月下敎: "阵亡军户　杂役优加存恤州县之吏发兵防戍免富差贫以逞其欲所在官司痛行禁理七十以上与免戍役庚寅以来防戍有功者存抚按廉体察申闻录用。"  十六年二月以诸道闲散官隶五军寻罢之。  十八年十一月令西京万户府左翼右翼前军后军精锐精毅忠毅忠诚新佥新成十军安州万户府左勇右勇左猛右猛前勇后勇前猛后猛八军义州万户府左精右精忠信义勇四军泥城万户府鎭平鎭江鎭静鎭远四军江界万户府鎭边鎭成鎭安鎭宁四军皆置上副万户。  十二月各司各爱马五部闲良品官皆分属五军旗帜衣服随方色有别。  二十年七月罗州牧使李进修上*　曰: "盗贼四起国家军务一无统纪仓卒临时何时而可。 宜四怯薛外别置军帅府仍令左右前后军各有将帅僚佐以管时散文武品官受约束于都统使都统使受约束于怯薛官怯薛官事无巨细闻奏施行。 虽在外方亦各以其方东面属左军南面属前军西海属右军北界属后军。 然则内外上下　络相通纲举目张矣。"  十二月敎曰: "选军给田已有成法近年田制紊乱府兵不得受田殊失募军之意。 其复旧制。 兵兴以来战亡将士悉加褒赠官其子孙卒伍则存恤其家。"  二十一年十月倭船二十七　入阳川浦诸将出战而败。 命成众爱马及五部坊里人分隶五军。  谏官禹玄宝等上*　曰: "不敎民战是谓　之。 　战者危事一胜一负存亡关焉不可不愼。 国家素无预备民不知战一旦有变　攘顚倒方始驱聚以充卒伍兵刃未交望风披靡。 以此而战乌乎有成  虽孙吴为将亦无能为矣。 宜预选将帅搜卒炼兵敎而习之使人人耳熟金鼓目惯旌旗皆以战争不为惊骇可为之事则虽遇勍敌皆能敢鬪岂有狼狈失次者乎  用兵之道专在于将良将之才自古为难宜择子弟有器识者　令学兵法习武艺常加敎阅训养精锐待其成才而用之良将何难得而用兵其有失律之患哉  古有兵书取人之科卽此意也。 食者民天不可不重。 孔子言兵先言足食食如不足兵虽众将焉用哉  国家用兵已多年矣未有蓄积以备不虞。 　今雨泽愆期　　难知宜广储　以赡军食。"  二十二年八月募人设义勇左右军置判事知事以领之。
#高丽史81卷-志35-兵1-兵制-024

