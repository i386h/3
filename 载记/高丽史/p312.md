<!-- { "loadSidebar": true } -->
高宗二年四月旱。 三年四月旱。 五月丁丑祷雨于诸神祠。 六月癸卯祷雨。 六年五月旱。 十三年六月旱。 十六年四月辛亥以旱雩。 五月戊子祷雨。 乙未幸贤圣寺祷雨。 十七年五月旱。 十八年四月旱。 五月丙戌朔以久旱赦中外罪囚。 戊子再雩。 十九年五月丁亥以旱再雩。 二十九年八月壬子以久旱徙市。 三十年五月以旱赦中外二罪以下设云雨道场于内殿五日。 六月丙午朔王如奉恩寺以旱去　扇。 三十三年六月旱。 三十七年五月旱。 丁丑设功德天道场于本阙祷雨癸未再雩。 乙酉徙市己丑聚巫都省祷雨三日辛卯又雩。 壬辰雨。 三十八年五月旱。 丁卯雨。 三十九年五月旱。 丙戌祷雨于诸神祠癸巳庚子亦如之。 六月戊寅雨。 四十二年自三月至七月淸州以南大旱。
#高丽史54卷-志8-五行2-金-028

元宗元年三月旱。 乙未雨。 五月京畿旱蝗。 六月戊戌王以大旱去阳伞禁着帽。 二年四月辛丑以旱祷于圆丘乃雨。 四年五月旱。 十三年四月丙辰以旱雩。 五月庚申雨。 十五年五月旱。
#高丽史54卷-志8-五行2-金-029

忠烈王二年六月旱。 壬午祷雨于诸寺。 五年五月旱。 六年自三月至五月不雨。 七年五月戊申以久旱禁戴笠持扇。 甲寅雨。 八年四月己酉以旱徙市。 九年六月旱。 十年五月癸亥以旱徙市。 丁丑集巫于都省祷雨。 十一年四月己未以旱巷市。 五月乙亥雨。 十三年三月旱。 甲寅祷雨。 四月以旱虑囚。 庚午祷雨于佛宇神祠。 癸未宰枢施私财祷雨于普济寺。 五月辛卯朔雩大雨。 十五年五月庚辰以旱巷市。 辛卯聚巫祷雨。 十六年五月癸卯朔以旱巷市。 二十七年自正月不雨至于八月。 二十九年闰五月以旱雩。 庚午大雨。 八月肃州旱甚郊野自烧。 三十年四月旱。 乙未聚巫祷雨。 三十二年六月以旱聚巫祷雨。 三十四年五月戊辰祷雨甲申又祷于圆丘。
#高丽史54卷-志8-五行2-金-030

忠宣王元年四月丁丑祷雨于圆丘。 三年自四月不雨至于八月。 五年五月辛卯以旱祷雨于圆丘。
#高丽史54卷-志8-五行2-金-031

忠肃王二年五月丁巳祷雨。 三年五月戊午以旱祷雨。 丁卯再雩。 戊辰祷雨于佛寺。 己巳聚巫又祷。 五年二月庚辰王以旱大醮于康安殿王曰: "明日必雨。" 果验。 四月己未聚巫祷雨徙市。 庚申又祷于佛寺。 五月戊辰再雩祷雨于佛寺乙亥雨。 乙酉又祷于妙通寺。 丙戌王命收事审贴烧之雨。 八年三月辛亥再雩。 癸巳祷雨于圆丘辛丑雨。 六月戊午祷雨甲子雨。 十一年四月壬申以旱禁酒。 丁丑雨。 丙午祷雨。 十二年四月甲辰祷雨。 五月旱辛酉雨。 十六年自四月至五月旱。 五月丁卯聚巫祷雨六日。 癸未雨。
#高丽史54卷-志8-五行2-金-032

忠肃王后元年五月辛卯聚巫祷雨。 甲午雨。 丙申雨。 四年自三月至四月不雨。 五月壬午朔以旱徙市聚巫祷雨。 庚戌雨。 八年六月乙卯祷雨。 七月戊午朔雨。
#高丽史54卷-志8-五行2-金-033

忠惠王后二年五月己未祷雨。 四年四月自春　夏不雨至是雷雨大至。 五年四月旱。
#高丽史54卷-志8-五行2-金-034

忠穆王元年七月乙酉以旱雩。 二年五月辛卯命僧白云祈雨不得。 癸巳聚巫三司祷雨又祷于佛寺徙市。 六月庚寅雨。 三年四月辛丑监察司以旱禁酒。 五月乙巳降香祈雨于诸寺。 丁未设祈雨道场于内殿及福灵禅源王轮兴王等寺。 己酉又祷于诸寺丙寅徙市。
#高丽史54卷-志8-五行2-金-035

恭愍王三年五月辛未以旱禁酒　膳。 丙子聚巫祷雨。 丁丑再祷于群望。 辛巳巷市。 壬午祈雨于白莲堂丁亥再雩。 七年四月戊寅祷雨于福灵寺诸神祠自春至夏旱　渐极命御史台禁酒。 己卯雨。 八年六月杨广全罗庆尙道大旱。 九年四月丙子祷雨。 十年五月丁卯祷雨于*大庙。 己巳巷市。 十二年四月庚子朔祈雨于球庭。 十四年四月辛丑以旱雩。 五月甲戌以久旱置刑人推整都监按雪寃抑。 十七年六月庚申以旱甚禁宰牛理寃狱。 闰七月以旱放影殿徒役。 二十一年四月辛卯以旱祷雨。 二十二年四月庚辰祷雨于庙社群望。 己亥又祷于内殿。 五月戊申雨。
#高丽史54卷-志8-五行2-金-036

辛禑元年七月辛未祷雨于宗庙。 丁丑雨。 二年五月丁丑以旱祈雨于宗社山川。 辛巳以久旱不雨因祈雨*　{淫}祀颇多。 六月甲午雨。 丙申己亥又雨。 三年四月旱。 五月癸未雩且遍祷于佛宇。 乙酉又祷于朴渊临津。 戊子巷市。 乙卯大雨。 六月庚戌祷雨。 辛亥传旨都堂曰: "旱灾太甚岂无其故  必是人怨所召肆予屡放囚贬欲慰人心。 卿等因循不肯行得无不可 " 于是宥二罪以下唯金续命不原。 四年五月戊寅以旱宥二罪以下。 庚辰巷市。 戊子祷雨于宗社。 六月癸丑雨。 五年五月辛未摄事行端午祭。 是时朝夕风寒久旱不雨兼行祈雨祭。 乙酉以旱雩祀圆丘又祈于宗庙社稷朴渊开城大井贞州等处。 七年四月庚辰祷雨于演福寺辛巳亦如之。 壬午以旱录囚癸未又祷于群望。 五月丙戌雨。 壬寅以旱凿城中池又祷雨于演福寺。 甲辰巷市。 壬子遣密直提学张夏及判事杨宗眞祷雨于开城大井是日雨。 七月癸卯祷雨于演福寺徙市。 八年四月辛巳祷雨于佛宇神祠丙午又祷于朴渊及开城大井。 五月壬子祷雨于山川。 乙卯雨。 九年三月壬子旱禁酒。 四月丙戌以旱宥二罪以下。 庚寅祷雨于演福寺。 五月甲寅如宝源库祷雨坛亲自击鼓以祷。 十年六月壬辰以旱祷雨于演福寺翌日禑率宫娥至是寺手击锺鼓以祷。 十三年四月甲辰祷雨。 五月辛酉以旱禁酒。 癸亥祷雨。
#高丽史54卷-志8-五行2-金-037

恭让王元年四月甲子以旱宥雨。 三年四月己巳以久旱放轻系。
#高丽史54卷-志8-五行2-金-038

○成宗七年蝗。
#高丽史54卷-志8-五行2-金-039

穆宗十二年六月东北界蝗。
#高丽史54卷-志8-五行2-金-040

显宗七年七月蝗庚申敎曰: "比闻秋稼将成飞蝗为害岂刑政之或戾将灾　之使然其内外囚徒流以下取保出狱*　理速决。" 九月己酉敎曰: "南界州县蝗旱重仍言念饥民能无责己宜避正殿　常膳禁诸宫院飮酒作乐。" 十一年六月西北界蝗十九年八月西北界蝗。
#高丽史54卷-志8-五行2-金-041

仁宗五年七月西京西北道蝗二十三年七月北界昌朔龟义静龙铁等七州及西海道海州蝗太史奏曰: "今蝗虫四起此乃国多邪人朝无忠臣居位食禄如虫宜举有道之人置之列位以　其灾。"
#高丽史54卷-志8-五行2-金-042

毅宗元年七月海州蝗。 三年六月蝗。
#高丽史54卷-志8-五行2-金-043

明宗二十一年八月西海道蝗大伤禾稼。
#高丽史54卷-志8-五行2-金-044

神宗二年七月戊戌以蝗虫风灾分遣近臣虑中外囚。
#高丽史54卷-志8-五行2-金-045

高宗十五年五月辛丑北界兵马使驰报: "蝗害稼。" 王分遣内侍祷于中外神祠。 四十二年七月江阳郡蝗食桑叶成茧。
#高丽史54卷-志8-五行2-金-046

忠烈王六年三月蝗十七年五月蝗。
#高丽史54卷-志8-五行2-金-047

忠惠王后四年八月东界山谷有蝗。
#高丽史54卷-志8-五行2-金-048

恭愍王十四年五月京畿蝗。
#高丽史54卷-志8-五行2-金-049

辛禑二年九月西北面蝗。
#高丽史54卷-志8-五行2-金-050

恭让王二年五月蝗。 六月戊辰江陵交州蝗虫食苗。
#高丽史54卷-志8-五行2-金-051

○显宗五年十一月庚寅讹言北山诸寺僧举兵来京城大骇戒严。
#高丽史54卷-志8-五行2-金-052

睿宗七年十一月戊寅昏时京中人家忽然惊动呼号久而乃止。
#高丽史54卷-志8-五行2-金-053

仁宗元年三月四方讹言有司将取民*闲小儿投之江中转相惊恐至有亡匿山中者西海道尤甚。
#高丽史54卷-志8-五行2-金-054

明宗十三年二月自京西州县达于京城讹言国家禁畜白犬不从令者诛。 于是凡畜白犬者皆杀之或投之江中其不欲杀者涅其毛。 特下诏禁之乃止。 八月癸巳朔夜城中大惊　声震都下。 十五年妖言江南妇女美艶无夫壻者皆死良家女闻之曰: "吾属当死何所惜 " 至有*　{淫}奔街巷者。 王闻之命有司设佛事以禳之。
#高丽史54卷-志8-五行2-金-055

高宗十年三月京城妖言今月初八日人出门外则辄死是日市肆为空。 十八年十月乙丑东京驰奏: "有木郞言: '我已到敌营元帅某某人也。 我等五人欲与交战期以十月十八日若送兵仗鞍马我等便当报捷。'" 因以诗寄崔瑀曰: "寿夭灾祥非一贯人人居此未曾知。 除灾致福是难事天上人*闲舍我谁 " 瑀倾信私备　　鞍马授内侍金之席送之其后无验。 木郞卽木魅。 三十六年十一月有童谣云: "瓠之木枝切之一水鐥陋台木枝切之一水鐥。 去兮去兮远而去兮彼山之岭远而去兮霜之不来磨鎌刈麻去兮。" 三十七年五月京城讹言用人五十祭天狗男女惶怖。 奸猾因之乘昏*　{淫}盗者甚众御史台　谕不能禁月余乃息。
#高丽史54卷-志8-五行2-金-056

忠烈王二十年正月童谣云: "万寿山烟雾蔽。" 未几世祖皇帝讣至。
#高丽史54卷-志8-五行2-金-057

