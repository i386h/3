<!-- { "loadSidebar": true } -->
文宗卽位侍中崔齐颜等奏曰: "兵书云: '万人之军取三千为奇千人之军取三百为奇,' 请以六卫军每一将军领下选二百人为先锋军。" 从之。  判:  凡军人有七十以上父母而无兄弟者京军则属监门外军则属村留二三品军亲没后还属本役。  元年二月卫尉寺奏请: "依定制送弩手箭六万只车弩箭三万只于西北路兵马所。" 从之。  七月制: "西京监军与分司御史选猛海军共一十领依上京例每千人选先锋三百以郞将一人领之仍属左府。"  四年十月都兵马使王宠之奏: "传曰: '安不忘危,' 又曰: '无恃敌之不来恃吾有备。' 故国家每当仲秋召会东南班员吏于郊外敎习射御而　诸卫军士国之爪牙宜于农隙敎金鼓旌旗坐作之节。 又马军皆不练习请先选先锋马兵每一队给马甲十副　习驰逐仍令御史台兵部六卫掌其敎阅。" 从之。  判: 近仗将校以诸领府将校中御选有身彩多功劳者充差。  五年判: 有荫奇光军以文武七品以上之子五品之孙京职*大常以上之子为之。  六年三月制曰: "东北路诸州鎭戍边之卒连年旱　饥馑相仍可令兵马监仓使及首领官分道赈恤仍赐衣服。"  九年九月都兵马使准旧制请以九月遣使训炼中外军士从之。  十一年五月　知政事金元鼎奏曰: "今尙书兵部请遣军卒以备东西两界近来军民困于封册使迎送又赴兴王寺之役不得休息　料亦乏乞依封册军例赐物以遣。" 制可。  十二年判: 四面奇光军以年十五以上六十以下无疾病者为之。  十三年三月命有司训炼禁卫军士。  九月赐东北边戍卒冬衣。  十月训炼近仗诸军于东郊。  十五年判: 东西界防戍军征发时一领内百人以上一队三人以上有阙者将军领队正罢职一校尉领七人一别将指谕领十五人一郞将领三十人所领内有阙罢领军职　以上申奏　外直罢。  十七年二月诸州鎭兵已点战马二科以上神骑及曾经战事步班　　苦役只许情愿役事将战马随例调习者亦免苦役。  十八年闰五月兵部奏: "军班氏族成籍旣久　损朽烂由此军额不明请依旧式改成帐籍。" 从之。  八月以　袍　袴毛冠各一千赐西北面戍边军士贫乏者。  十二月命出征袍库　衣袴毛冠及靴赐兵卒贫乏者。  二十三年三月判: 诸州一品别将则以副户长以上校尉则以兵仓正户正食禄正公*　{须}正队正则以副兵仓正副户正诸坛正试选弓科而差充。  十月以绣质九弓弩习射于北郊。  判: 军人年老身病者许令子孙亲族代之无子孙亲族者年满七十闲属监门卫至于海军亦依此例。  二十五年六月制曰: "近闻诸卫军人亡命者甚多是由执事不公。 富强者托势以免贫穷者独受其劳衣食乏絶而略无休息虽每降恩诏　省而有司营作不已。 近年以来军民颇兴怨咨以为朕不之恤也自今宜除不急之役其各处监巡点检之卒　前数之半所隶官司及其军将勿得擅自驱使违者罪之宜令兵部选军别监准制行之。"  二十七年三月命州鎭入居军人例给本贯养户二人。  二十九年判: 征防军人有疾病必使医药疗治身死者给棺椁令队典护尸递传幷其资财付诸妻子官给葬时所需。  三十年正月命有司量给袍袴于赴防军士贫乏者。  九月有司请依前例习射绣质九弓弩于南郊从之。  三十五年十月判: 凡内外军丁亲年七十以上无他兄弟者　令侍养亲没许令充军。  判: 发鎭将相将校鞋脚米将军以下郞将以上十五石摄郞将以下散员以上十石校尉队正八石借队正更米三石二斗四升四合造米三石七斗五升六合。
#高丽史81卷-志35-兵1-兵制-010

宣宗元年十一月风雪寒甚。 王念戍边士卒冲冒苦寒以干明库平布一千余匹命征袍都监制衣袴分赐。  三年九月召两京武官阅射于东亭数月而罢十二月召两京文官亦如之。  八年正月西北面兵马使柳洪请造兵车藏之龟州以备不虞制可。  八月都兵马使奏: "安不忘危有国之急务请于户部南廊闲地置射场一所诸领军卒及凡学射者皆令肄习若有中鹄者赏以银椀　一事。" 制可。  十年六月都兵马使奏: "少监朴元绰所造千钧弩实为有利故每令于郊原习射废久乞自今年更依旧法行之。" 制可。  八月都兵马使奏: "兵书云: '急行军者着*缚{　}络。' 今缝衣是也。 乞以大盈库　布付征袍都监制三四千领分送东北两界藏于营库有急许着之。" 制可。
#高丽史81卷-志35-兵1-兵制-011

肃宗元年八月御龟龄阁亲阅武班将军以下队正以上射御四月而罢。  御东池射亭召左仆射黄仲宝等及近仗六卫上大将军侍臣中禁都知赐弓矢令射侯御史中丞金景庸先中鹄心赐银　五事　马一匹其余中者皆有赐。  六年十月御东池龟龄阁阅近仗六卫诸将士射御。  七年六月御东池龟龄阁召宰枢阅骑兵赏赐。  十月御会福楼命选东班臣僚射。  幸长庆寺阅两京及静州将士马队命宰枢及扈驾臣僚射侯中者赐廐马绫绢有差。  九年十二月尹瓘奏: "始置别武班自文武散官吏胥至于商贾仆隶及州府郡县凡有马者为神骑无马者为神步跳　梗弓精弩发火等军年二十以上者非举子皆属神步两班与诸鎭府军人四时训炼又选僧徒为降魔军。" 国初内外寺院皆有随院僧徒常执劳役如郡县之居民有恒产者多至千百每国家兴师亦发内外诸寺随院僧徒分属诸军。  集保胜军阅兵阵。
#高丽史81卷-志35-兵1-兵制-012

睿宗元年正月东界兵马使吴延宠奏: "今所征发内外神骑军有父母年七十以上独子者听免一户内三四人从军者　一人宰臣枢密之子非自募从军者亦免。" 从之。  亲阅神骑军。  八月遣使诸道敎习兵阵。  分遣九道点军使以选壮士。  四年判: 神步班属诸白丁愿受内外族亲田地者田虽在他邑名隶本邑者许令充补乐工及犯奸盗者良贱未辨者勿许。  五年九月御南明门阅神骑神步精弩跳　班军将等仍令神骑打球赐物有差。
#高丽史81卷-志35-兵1-兵制-013

仁宗五年下旨: "抚恤军士以时阅武外无令服劳。"  六年判: 诸领府军人遭父母丧者给暇百日。  十年三月阅骑步军于丹凤门外。  二十二年判: 西京东西州鎭入居军人　本贯杂役若有侵扰者罪其色典记官。  二十三年判: 兵马员吏卫身从卒以闲人白丁公私奴子率行仍给公料元帅副元帅各十人都知兵马六人各军使十五人各军知兵马使十二人各军副使十人各军判官八人各军军候使用药员五人各军诸色员各四人各军兵马人吏诸色人吏各二人。
#高丽史81卷-志35-兵1-兵制-014

毅宗三年八月中军兵马使奏: "古制天子六军大国三军次国二军小国一军请改五军为三军。" 制可。  西北面兵马使曹晋若奏: "定烽　式平时夜火昼烟各一二急二三急三四急四每所防丁二白丁二十人各例给平田一结。"
#高丽史81卷-志35-兵1-兵制-015

明宗五年南贼执捉兵马使奏: "与贼战不利士卒多亡请募僧以济师。"  十八年三月制曰: "抚恤战军不夺其时公私营造一切禁止无令服劳。"  十月大阅于东郊凡十日自庚寅以来国家多故且惧有变久废不行至是而复。
#高丽史81卷-志35-兵1-兵制-016

高宗三年十月以郑叔瞻为行营元帅率五领军马以御丹贼。 又拈京都*(  ){人}不论职之有无凡可从军者皆属部伍又抄僧为军共数百。  十一月宰枢重房奏: "勿论太祖苗裔及文科出身悉令充军。" 从之。  四年五月以大将军任辅为东南道加发兵马使选城中公私隶充部伍以遣之。  五年七月宰*　{枢}议: 生从未登仕版者试以诗选取八十人其不中者皆令从军。  八月赐战没孤儿爵。  三十九年八月设充实都监点阅闲人白丁充补各领军队。  四十年八月习水战于甲串江。
#高丽史81卷-志35-兵1-兵制-017

元宗十一年五月罢三别抄。 初崔瑀忧国中多盗聚勇士每夜巡行禁暴因名夜别抄。 及盗起诸道分遣别抄以捕之其军甚众遂分为左右。 又以国人自蒙古逃还者为一部号神义是为三别抄。 权臣执柄以为爪牙厚其俸禄或施私惠又籍罪人之财而给之故权臣　指气使争先　力。 金浚之诛崔　林衍之诛金浚松礼之诛惟茂皆籍其力。 及王复都旧京三别抄反怀疑二故罢之。  十二年四月司空田　左仆射尹君正等阅府卫兵不满其额乃幷阅文武散职白丁杂色及僧徒以充之。  五月遣将军边亮李守深等领舟师三百讨珍岛贼令四品以上出家奴一口充水手。  十三年二月置战舰兵粮都监。  十五年五月佥东征军各领府争捕东班散职人及白丁以告或误捕私奴者。
#高丽史81卷-志35-兵1-兵制-018

忠烈王元年七月遣使于庆尙全罗忠淸东界诸道点阅军器。  三年二月分遣各道军器别监。 先是令各道造箭旣毕故阅之藏于京山府硕州。  六年十月以将征日本命密直副使朴球等阅京兵遣使于庆尙全罗忠淸东界交州道点兵。  始阅东西班时散官能赴征者。  十一月阅三官五军。  七年四月大阅于合浦。  敎: 士卒虽遭父母丧过五十日卽从军。  八年二月　征东战亡者欠负官钱。  九年三月重房调散职学生白丁充东征军往往有彻屋而逃重房请夺田丁以与从军者四邻不告征白金一斤舍匿者二斤。  尹秀扬言: "诸生应举不中者皆补东征军。" 诸生畏惧不出。 都评议司榜曰: "敢捕诸生补军伍者其领府都将尉必重罚之。"  遣使于诸道备兵粮造器械修战舰。  四月命判密直金周鼎阅军于燃灯都监。  五月命上将军罗裕*　{拣}忽只三番各十人补东征军。  十一年五月王闻乃颜大王叛请举兵助讨遂阅兵。 罗裕孔愉等调留京侍卫军至发禁学两馆儒生及第赵宣烈崔伯伦皆以状元及第属巡马。  十四年五月阅兵相府议幷调文官及第进士生徒命止之。  十六年正月闻东贼来诸君宰枢会议忽只鹰坊巡马皆合为一。 五月点兵自五品以下文官及内侍茶房三官五军禁学两馆皆令从军。  六月佥议赞成事宋　等点留京军卒于崇文馆。
#高丽史81卷-志35-兵1-兵制-019

忠宣王三年四月复置选军。
#高丽史81卷-志35-兵1-兵制-020

忠肃王三年八月置巡铺三十三所。
#高丽史81卷-志35-兵1-兵制-021

忠惠王后五年五月罢内乘鹰坊会入仕者七品以下九品以上分属忽只四番队正散职分属诏罗赤八加赤巡军四番。
