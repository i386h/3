<!-- { "loadSidebar": true } -->
降使。 是日有司具诏书进呈内出玺宝函封讫使副诣殿庭受命奉诏书以出备乐部仪卫诏书贮以小楼子。 至延德宫门外受命者出诣拜诏位再拜讫先入以俟。 谒者引使副就宫门之左赞礼引受命者出于门外之右相揖持诏函者先入赞礼引使副入宫庭就褥位使东向立副使立于使之右持诏函者在南少退俱东向次受命者入立于香案之南北向。 赞礼喝: "受命者再拜奏圣躬万福再拜舞蹈又再拜!" 讫太使称奉宣受命者再拜太使口宣讫副使取诏书授太使太使奉诏传受命者受命者　受诏传于持函者　伏兴再拜舞蹈又再拜。 讫搢笏　押物领宣物过庭东入西出讫受命者执笏　伏兴再拜讫持诏函者就殿阶下　内人接取诏书*(  ){入}讫赞礼引使副以出。 受*(  ){命}者出宫门外揖送引使副入次受命者还入。
#高丽史65卷-志19-礼7-嘉礼-元子诞生贺仪-004

会宾附表。 使副入次少顷以状进呈衙官受状诣王后殿阶下　内人出受状以入宫官遂奉传王后旨引使副就宫庭位再拜进步致贺又再拜宫衙官传称赐宴使副又再拜就厅事。 受命者为主人使副在南北向主人在北南向相揖上阶就褥位交呈起居状执礼赞拜宾主再拜进步后再拜再进步又再拜讫各就位立定押物持函引担以次呈　状于主人押物于厅上楹*闲稍东北向拜持函引担于楹外之西北向拜　讫各赴隔阶厅幕每等异　席。 宾主相揖就坐讫进茶酒酒至宾主俱兴献酬讫设食。 礼毕罢宴宾主俱兴下阶各就初传诏位立定受命者再拜兴奉表诣太使前　太使少前接表退复位主人复位再拜舞蹈又再拜讫太使以表授副使副使授持函者。 执礼引宾主相揖上阶辞违后押物以下相次辞退如初　礼。 致币讫宾主相伴出门对坐送酒讫分位。 王子王姬诞生则无除视朝无告景灵殿唯降使以下仪同但无副耳。
志卷第十九。

#高丽史66卷-志20-00-00-00-000

志卷第二十。 高丽史六十六。

正宪大夫工曹判书集贤殿大提学知  经筵春秋馆事兼成均大司成臣郑麟趾奉  敎修。
#高丽史66卷-志20-礼8-00-00-000

礼八。
#高丽史66卷-志20-礼8-嘉礼-00-000

嘉礼。
#高丽史66卷-志20-礼8-嘉礼-册王太子仪-000

册王太子仪。
#高丽史66卷-志20-礼8-嘉礼-册王太子仪-001

○告太庙景灵殿诸陵祠并有司行事如常告之仪。
#高丽史66卷-志20-礼8-嘉礼-册王太子仪-002

殿庭陈设如册王妃仪。
#高丽史66卷-志20-礼8-嘉礼-册王太子仪-003

临轩发册。 其日诸卫勒所部仗卫入陈于殿庭内外如常仪。 量时刻宰臣枢密以下文武百官册使副及应行礼官各服朝服俱就大观殿门外位以俟。 近臣奉诏书先置王座前书案上有司奉册函印宝陈设于王座之左册在北印在南。 持节者立于印案之南西向北上讫典仪赞者先入就殿庭位左右侍臣俱就位立定阁门各引宰臣枢密文武百官入就闻辞位太乐令帅工人入就位　律郞入就举麾位摄侍中诣宣仁殿门外版奏外办王服黄袍至殿鸣鞭禁卫奏山呼再拜　律郞举麾乐作卽座乐止。 阁门各引宰臣枢密文武百官俱就拜位立定典仪曰: "再拜!" 宰臣以下左右侍臣在位者皆再拜。 阁门分引宰臣枢密自东西侧阶升殿立定通事舍人引册使副以下行礼官初入门乐作至位乐止。 典仪曰: "再拜!" 使副以下皆再拜侍中诣诏案南北向　伏　近臣诣诏案东取诏函以授侍中侍中传授持函者　伏兴引诏书降自东阶持诏函者随后侍中诣传制位西向立持诏者立于侍中之右少退通事舍人引册使副就受制位北向东上立定侍中称有制典仪曰: "再拜!" 册使副再拜。 侍中宣制曰: "册元子为王太子命卿等持节展礼。" 宣讫取诏函以授册使册使　受以授副使副使　受以传持函者持函者　受册使副　伏兴典仪曰: "再拜!" 使副再拜持函者退立于使副之后。 侍中升复位门下侍郞帅掌节二人脱节衣降诣传制位西向立取节授册使册使　受以授副使副使　受以传持节者持节者　受退立于诏函之南分左右门下侍郞升复位。 中书侍郞引册函印宝降诣传制位持册函案印宝者随后中书侍郞西向举册函以授使副使副　受以传押册者押册者帅持册二人　受对举退立于诏函之北其册案殿上持案者随册函后传于行礼持案者。 中书侍郞取王太子印授册使又取左春坊印授副使使副各　受以传持印者持印二人各　受退立于册函之北中书侍郞升复位。 通事舍人引册使副还拜位典仪曰: "再拜!" 册使副以下文武百官凡在位者皆再拜。 通事舍人引册使副以下出　律郞举麾乐作持节者前导持诏册印宝者以次由中道出门持节者加节衣使副并自正门出偃麾乐止。 读册以下由西偏门出通事舍人止门内。 摄侍中版奏礼毕王降座鸣鞭　律郞举麾乐作入阁讫偃麾乐止。 册使副备仪卫而行便诣东宫初乐止阁门赞: "揖!" 宰臣枢密以下侍臣文武百官揖退。
#高丽史66卷-志20-礼8-嘉礼-册王太子仪-004

宫庭陈设。 前一日守宫设使副次于东宫门外道西重明门内道北南向。 所司设王太子羽仪于东宫门内外并如常仪。 掌仪设王太子望诏拜位于宫门外道西东向又设受册位于丽正殿庭中心北向设香案于受册位之北北向太尉位于殿阶*闲少西南向司徒位于太尉位之西南东向读册官押册官位于司徒之南差退持诏函者位于押册位之南持册函案者次之持印者又次之俱东向宣册位于读册位之东东向持节者位于太尉位之东南西向赞引位于司徒之西少絶设左庶子位于受册位之左右庶子位于左庶子之西中舍人位于左庶子之南中允位于中舍人之西俱北向宫臣执事位于受册位之东南三师三少及宫官位于受册位之南每等异位俱北向如仪。
#高丽史66卷-志20-礼8-嘉礼-册王太子仪-005

宫庭受册。 册日卫率勒所部屯门列仗如式。 宫官于册使未到之前量时刻俱就丽正门外位以俟。 诏册将至宫门左右庶子引王太子东宫侍卫司御上将军二人夹侍王太子出宫门外诣拜诏位春坊通事舍人引三师三少以下文武宫官就拜诏位。 诏册至左庶子赞: "拜!" 王太子再拜三师以下宫官皆再拜讫左右庶子引王太子诣宫门外之左西向立。 赞引引持节者前导而入持诏册函案印宝者相次由正门入就位。 通事舍人引册使副至门外之右东向立舍人赞: "揖!" 册使副东向揖王太子对揖伴行入丽正门典直承引册使副王太子伴行入就宫庭位读册押册以下行礼官俱入就位立定。 左庶子赞: "再拜!" 王太子再拜舍人喝: "三师以下宫官再拜!" 讫册使口宣讫副使取诏函以授册使册使奉诏函进王太子之前少西南向　王太子进册使之南北向　受诏书以授左庶子左庶子进王太子之左　受诏书以传持函者持函二人退立于受册位之西南北向立王太子复受册位册使退复位持节者脱节衣押册引册函案以置褥位去函覆退复位读册官就宣册位东向　读王太子　听宣册讫读册官退复位持节加节衣持册还置函覆举册函册使副奉函少进　传王太子王太子少前　受以授右庶子中舍人右庶子中舍人传授抬册讫。 册使副各奉印宝　传王太子王太子　受以授左庶子中允左庶子受王太子印中允受左春坊印以次传持印者其抬册函案持印者　立于诏书之东王太子复位册使副俱复位立定。 左庶子赞: "再拜!" 王太子再拜舍人喝: "宫官再拜!" 左庶子赞: "　!" 王太子　押物领宣头物担过庭东入西出讫左庶子赞: "再拜!" 王太子再拜讫通事舍人引三师以下宫官出门外位西向北上立定赞引引持节者前导典直引册使副左右庶子引王太子上将军二人夹侍如初出殿门通事舍人承引册使副出丽正门外东向立王太子出门西向立。 通事舍人赞: "揖!" 册使副东向揖左庶子赞: "揖!"王太子西向揖讫分位。 舍人引册使以下入幕次左右庶子引王太子入合。
#高丽史66卷-志20-礼8-嘉礼-册王太子仪-006

