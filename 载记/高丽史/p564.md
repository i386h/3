<!-- { "loadSidebar": true } -->
行至黔山串诸将曰: "发船旣久风又渐高宜速行师。" 莹曰: "今日风不利西海战舰以百计亦未至岂可先去 " 诸将愤郁至普吉泊。 莹又以无风欲留。 诸将曰: "兵机贵速淹留不进后如有议咎将谁执。" 莹不应。 兴邦曰: "诸将之言不可不听。" 莹从之。 日已午尙犹豫未发安烈麾下士先发船莹大怒悬樯竿以徇俄而诸道船扬帆齐发莹不得已令举碇放船。 西海船亦至。 中途遇大风诸船四散。 日晩将抵楸子岛忽风雨大作船触崖石多絶缆失棹。 翼日至济州。 莹部署诸将四面分攻。 石迭里必思肖古秃不花观音保等以三千余骑拒于明月浦。 莹遣前济州牧使朴允淸以书谕之曰: "今兴兵问罪势不得已。 除贼魁外星主王子土官军民宜悉按堵如故。 虽党贼者降附则亦从宽典。 如或违逆大兵一临玉石俱焚悔无及矣。" 与诸将下岸。 师逡巡不进乃斩一裨将以徇于是大军齐进。 左右奋击大破之乘胜逐北至三十里。 暮还明月浦沿涯为营。 贼杀安抚使李下生。 诸将屯汉拏山下休兵。 时我师多获贼马悉为骑兵矣。 贼魁三人来挑战阳败而走。 将诱致晓星五音之野以骑兵　之。 莹知其谋命锐卒急逐贼魁遁走入山南虎岛。 莹遣前副令郑龙领轻舰四十　围之自率精兵继进。 石迭里必思率妻子与其党数十人乃出于是肖古秃不花观音保知不免投崖而死。 莹腰斩石迭里必思幷其三子又斩肖古秃不花观音保首遣知兵马使安柱以献。 东道哈赤石多时万赵庄忽古孙等犹率数百人据城不下。 莹率诸将攻之贼溃走追获之搜捕余党尽杀之死者相枕。 得金牌九银牌十印信三十马一千匹。 印信付万户安抚使星主王子马分养于诸州卒。 有杀马牛食者或斩首或断臂以徇士卒股栗秋毫无敢犯者。 十月莹与诸将班师王已薨复命于梓宫痛哭失声。
#高丽史113卷-列传26-崔莹-006

辛禑元年判三司事。 二年都堂以禑命欲宥在贬康舜龙郑思道廉兴邦成大庸郑寓尹虎郑梦周等议已定莹出猎不与其议及还录事请署其案莹怒曰: "国家大事必大臣合议然后行何不预告遽取署耶 " 遂不署。 莹侄女壻判事安德麟擅杀人杨广道按廉杨以时械送宪司。 时莹判巡卫府事都堂以莹故欲轻德麟罪移系巡卫府莹怒曰: "德麟杀无罪人宪司可断决。 　我在巡卫岂宜推鞫 " 遂还宪司。
#高丽史113卷-列传26-崔莹-007

倭屠连山开泰寺元帅朴仁桂败死。 莹闻之自请击之禑以老止之莹曰: "　尔倭寇肆暴如此今不制后必难图。 若遣他将未必制胜兵不素炼亦不可用。 臣虽老志则不衰但欲安宗社卫王室耳。 愿　率麾下往击。" 请之再三禑许之。 莹不宿而行。 时贼使老弱乘舟示若将还潜遣勇锐数百深入寇掠所过望风无敢当者至鸿山大肆杀虏势甚盛。 莹与杨广道都巡问使崔公哲助战元帅康永兵马使朴寿年等趣鸿山将战莹先据险隘。 三面皆絶壁唯一路可通。 诸将畏怯不进莹身先士卒尽锐突进。 贼披靡。 有一贼隐林薄射莹中唇血淋　神色自若射贼应弦而倒。 乃拔所中矢。 莹益力遂大破之　斩殆尽。 遣判事朴承吉献捷禑大喜赐承吉白金五十两遣三司右使石文成赐莹衣酒鞍马又遣医鱼伯评赍药治创。 莹凯还禑命宰枢郊迎具杂戱仪卫如迎诏礼。 及入见禑赐酒问曰: "贼众几何 " 对曰: "未能的知其数然不多。" 诸相又问曰: "贼若多此老几不生矣。" 论功拟拜侍中莹固辞曰: "为侍中则不可轻出于外。 待倭寇平然后可。" 乃封铁原府院君。 论赏将士有差。 柳荣莹妻之侄莹爱荣。 朝廷欲悦其意超拜荣密直副使商议。 荣卽遂也。 后莹麾下进鸿山破阵图禑命李穑制赞。 三年莹与李仁任诛池奫。 判书文天式将聘于元丞相纳哈出莹谓天式曰: "丞相若问奫死宜以病殁对。" 天式曰: "愿诸公勿使复有如此之乱。" 莹　服寻以老病辞禑不听。
#高丽史113卷-列传26-崔莹-008

倭乘夜入寇窄梁焚战舰五十余　海明如昼死者千余人万户孙光裕中流矢乘剑船仅免。 莹尝戒光裕曰: "耀兵窄梁江口愼勿出海。" 是日光裕　出窄梁大醉熟眠贼突至遂见败。 贼又寇江华府万户金之瑞府使郭彦龙遁入摩利山贼大掠虏之瑞妻而去。 禑遣罗世李元桂康永朴寿年赵思敏等击贼于江华莹为都统使次升天府以备之。 贼　江华退寇守安通津童城等县所过一空。 至童城语曰: "无人呵禁诚乐土也。" 莹与庆复兴仁任等次敬天议备御之策莹叹曰: "倭寇肆虐如此。 元帅举何颜乎 " 遂泫然泣下。 元帅石文成但问歌妓来否观者叹崔石忧乐不同。 莹又曰: "光裕违吾节度使贼跳梁至此。 贼初寇江华阻江安集使妄报贼退使我缓不及击。 若官军早报则贼如槛中虎耳。" 乃囚安集于巡卫府。 之瑞遣人告莹曰: "贼已载妇女玉帛置德积岛复以三十七　来寇请遣援兵。" 莹不听曰: "汝府有骑兵千余何所用哉  贼取汝妻曾不奋击坐视江华陆沈。 今又请兵欲以与贼乎 " 又谓诸相曰: "远道元帅提不　之兵暂失期会尙置军法　在畿甸领巨舰五十战士千余不战而败走者乎  贼入江华遽　兵渡江使一府萧然赤地者乎  释此不诛何以号令吾欲断罪第嫌专杀耳。" 遂请禑治之。 乃下光裕之瑞彦龙于狱以李希椿为江华万户金仁贵为府使。 时有童子自贼中逃还诸将召问贼状曰: "贼常言所可畏者唯白首崔万户耳。 鸿山之战崔万户至则士卒争先跃马蹴踏之甚可畏也。" 莹言: "乔桐江华实要害之地豪强争占土田军资不继。 请罢私田充军食。" 禑然之乃徙乔桐老幼于内地留壮者治农桑。 又令诸元帅出麾下士各十人又发爱马宫司仓库人为兵使戍江华。 莹点阅怒部伍不整遣人请曰: "臣愿斩队伍长。" 禑曰: "都统使无乃已杀乎  重则杖之轻则原之。"
#高丽史113卷-列传26-崔莹-009

一日禑敎巡卫府曰: "孙光裕金之瑞郭彦龙之罪当以军法论。 然方大旱其　减死籍其家流远。" 先是金缜为庆尙道元帅大集一道名妓与麾下士昼夜　飮。 缜嗜烧酒军中号曰烧酒徒。 卒伍偏裨少　其意辄鞭辱众忿怨。 及倭焚掠合浦营众曰: "可使烧酒徒击贼我辈焉能战 " 却立不进缜单骑遁走遂大败。 于是废缜为民流昌宁县寻徙嘉德岛斩合浦都千户李东　金元谷。 至是莹见下敎叹曰: "金缜孙光裕等皆败军宜杀以徇。 向曲法原缜今又释光裕等政刑如此何以为国 " 禑又赐缜衣马召还莹不可曰: "缜不抚士卒见贼逗　以至败军得保首领幸矣。 今返厚赐召还后有树功者何以待之  赏罚人主大柄不可顚倒。" 禑乃止时以旱雩且遍祷诸寺莹　言于都堂曰: "今政刑紊乱有功不赏有罪不刑天岂雨哉 " 又僧徒以端午施食通衢士女　集。 莹见之诘僧曰: "若施食鬼神当依山野净处今方夏月设食臭秽衢路。 是汝欲聚美妇诲*　{淫}耳。 将系狱。" 僧徒惧四散。
#高丽史113卷-列传26-崔莹-010

以京都滨海畏倭寇欲迁内地议可否。 众虑后祸皆欲迁莹独陈征师固守之策。 禑不听命筑宫城于铁原。 莹曰: "今迁都非特防农扰民。 且启海寇　　之心国将日蹙非计也。 请奉太后徙居铁原殿下留此鎭之。" 禑曰: "太后徙居予岂可独留 " 莹曰: "太后年齿已暮脱有不虞起居尤难。" 禑然之事遂寝。 莹又曰: "京城大广虽有十万兵未易守也。 请筑内城备不虞。" 睦仁吉曰: "不可动土。" 禑曰: "以拘忌废筑城可乎  舍此欲都何处  宜及农隙兴工役。"
#高丽史113卷-列传26-崔莹-011

四年倭船大集窄梁入升天府声言将寇京城中外大震戒严。 禑分命诸军屯东西江兵卫列于宫门以待贼至发坊里兵登城候望。 莹督诸军军于海　赞成事杨伯渊副之。 贼　知之以为得破莹军则京城可窥乃经诸屯舍不与角趣海　直向中军。 莹曰: "社稷存亡决此一战。" 遂与伯渊进击之。 贼逐莹莹奔我

太祖率精骑直进与伯渊合击大破之。 莹见贼披靡率麾下从旁击之贼殆尽。 余党夜遁夜城中闻莹奔益汹汹莫知所之禑欲出避百官装束累重会宫门以待之。 及诸元帅使人来献捷京城解严百官毕贺朝廷以为莹功赐安社功臣号。
#高丽史113卷-列传26-崔莹-012

五年新定君马垧秀与其子占匿良民事觉系狱。 会因　变虑囚诸相欲释之莹曰: "垧秀奴使良人至三十广占土田过百顷乡愿莫甚岂宜得生 " 仁任使堂吏成牒曰: "凡匿民役使及犯死罪者其田　属军须。" 吏以告莹莹　声叱之曰: "此事已有定法而不能遵必欲曲法宥匿民者又争占犯罪者土田何用牒为 " 仁任　　。 莹坐司平鞫垧秀罪报都堂都堂稽留不决莹怒不出者数日。 竟杖垧秀一百七幷杖其子致远希远皆流之垧秀道死。 庆复兴黄裳禹仁烈诣莹第。 时郑地与倭战于顺天兆阳败绩。 莹谓复兴等曰: "诸相何不忧国倭寇陆梁至此。 一郑地虽勇其如众寇何 " 诸相有惭色。 禑遣诸将击倭。 莹曰: "臣无家累关心虽死于贼无所悔恨。 但臣之名稍闻他邦若死于贼恐伤国体。 然倭寇侵暴如此臣不忍坐视生灵之鱼肉。 国之安危在臣一举请率麾下士出征。" 都堂饯诸帅莹独不赴曰: "近门下府请禁迎饯岂可以宰相先犯令乎 " 俄而烽火再举。 禑曰: "不可重外而轻内。" 命莹勿往。
#高丽史113卷-列传26-崔莹-013

