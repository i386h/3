<!-- { "loadSidebar": true } -->
      二十二年春三月，宣府总兵官永出塞袭击李家庄诸虏。初，李家庄塞外有住牧虏数百，朵颜别落也，善盗塞，边将鼠窃防之。然此虏不通诸大营虏，亦能盗大营虏马。大营虏觉，追之，入险辄不能逼。其地可糜，渐有板庐，每当盗马过我墩，呼戍卒曰：“往大营盗马，无南事也。”其还亦然。狡而善射，故不为大营并，而北路以此鲜大寇。论者以为宜抚处之，使为我用，然边将贪功者恒朵颐焉。至是，永以兵出塞袭击之，斩四十余级而还。
      按永之斯举不惟失李庄诸虏之心，无以成抚处之计。抑使之饮恨于我，盗边日甚。或自虞孤弱求合之营，所失非寻丈也。
      初，大同守将咸宁侯仇鸾屡立战功，上宠信之。奏讨钱粮更不少靳，惟其所言。鸾恃恩骄恣，多养家丁，颇蓄异志。潜与虏约，召之至，则私馈犒之，满欲而去，遂报大捷以邀赏赉，岁以为常。至二十九年，鸾又召北虏，由大宁故地入古北，蹂践蓟边，抵京师北门，上命御史魏谦吉等典九门奇正营规画防范，竟被虏大获而去。后鸾益横，一应边务俱直达御前，皆如其请。命由中下，户兵二部无敢少忤。既而鸾谋泄伏诛，虏遂少悉。然亦三卫夷人与虏通好，受其假道长驱耳。
      四十一年，虏酋黄台吉复通三卫，拥众由蓟边缺垣入，大掠顺义等县，至张家湾，仅隔一河，京师戒严，大小文武俱乘城守备。虏掠得利，饱其欲，遂自引去。自来虏所未至者。
      《蓟州边论》曰：“蓟，京师左辅也（拱卫京师，密迩陵寝，此之他边尤重。三屯营居中，为重镇。东至山海关三百五十里，西至黄花镇四百五十里）。我太祖既逐元君，命魏国公徐达起古北口至山海关增修关隘，以为内边。又即古会州之地设大宁都司，营州等十一卫，而封宁王与辽东及宣府东西并列，以为外边。神谋逖哉远矣。成祖靖难后，因赏兀良哈，乃改封宁王于江西，徙大宁都司于保定，散置营州等卫于顺天境内，而以大宁全地与之，令其每年朝贡者再。三卫每次使各百人，永为属番，往来互市。辽东、宣府自此隔涉，而声援绝矣。正统以前夷心畏服，边地宁谧。朝廷但令都督或都指挥于大喜峰口故地口等处验放入关，别无多官。土木之变，颇闻三卫欲为也先向导，始命都御史邹来学经略之。此后因而添设镇守、参将等官。而夷情亦异，变诈不同，然尚未敢显言为寇也。弘治中，守将杨友、张琼因烧荒掩杀无辜，边衅遂起。正德以来，部落既蕃，朵颜独盛，阳顺阴逆，累肆侵噬。花当则胁求添贡，把儿孙则深入寇掠。参将陈乾、魏祥，俱以重兵前后陷没，他可知矣。故三卫夷情难与正统前例论，祸机所伏，不待智者而后知。黄花镇拥护陵寝，京师后门也，今守兵逃亡，止余二百。河涧等卫之戍，空名无实，此其单弱极矣。议者谓更当增戌，而关外闲田可募兵垦，此亦一策也。古北口、潮河川俱称要害，而潮河川残元避暑故道，尤为虏冲，作桥用浮沙，难成为堑，则水涨易涸。巡抚洪钟虽曾设有关城，亦势孤而不易守。今须傍川大建石墩数十，令其错综宛转，不碍水路，庶几可以久乎！喜峰口三卫入贡之路，抚赏诸费久累军丁，近取诸马场子粒似矣。建昌营自裁革中官之后，以其兵多于燕河营，乃复添设游击，甚为纰缪。夫游击之名，谓居中而可四面驰击也。今僻在东隅，其谓之何！矧东去燕河营参将仅五十里，西去太宁寨参将仅六十里，不为赘员，且掣肘乎！愚尝谓蓟镇在今日当重其事权，总兵须与挂印者同。督抚驻蓟，其游击则驻三屯营，燕河、马兰、密云三参将仍旧，而以太平寨并入建昌，共一参将，则庶乎体统正，缓急有济矣。夫设关于外所以防守，立营于内所以应援（国初，东至山海关，西至黄花镇，为关寨者二百一十二，为营堡者四十四，为卫二十二，为守御所三，设分守参将五，于燕河营、太平寨、马兰谷、密云县、黄花镇以管摄营堡，谓之关。设守备都指挥五，于山海、永平、遵化、蓟州、三河以管摄卫所，谓之营也）。关营提调既分为二，则关独当其害，营但肆为观望耳。嘉靖十八年，巡抚戴金奏复如旧制，相为防守，假令营之提凋即司所直之关，责又攸归，后将谁诿？又本镇额兵数少，而隘口甚多，除分戍之外，消耗之余，所在单弱，言之寒心。是故存留京班之士，益募土著之兵。设险修关，严燧远谍，选将练卒，足食明法，曲突徙薪之计，不可一日而不讲也。
      其俗同鞑靼。其山曰马盂（广袤千里，中峰形类马盂）。其产：马、橐驼、黄牛、青牛、玛瑙、鹊、桦皮、白葡萄。其贡：驼、马。其入贡：凡每年圣节、正旦，其入每卫许百人。其里至：东海，西南开平，北北海。
      ●卷二十五 女直
      ◎东北夷
      女直，古肃慎之地。在混同江之东，后汉谓之挹娄，元魏谓之勿吉，唐、隋曰黑水。唐初渠长阿固郎始宋朝，开元中以其地为燕州，置黑水府，其后粟未强盛，号渤海，黑水往属之。及渤海浸弱，为契丹所攻，黑水复擅其地，即金鼻祖之部落也。初号女真，后避辽东兴宗讳，改曰女直。臣属于辽，部族散居山谷，至阿骨打始大，易部建国曰金。灭辽，伪都于渤海上京，至海陵改为会宁村。金亡，归元。以其地广阔，人民散居，设水达达等路军民万户府五以总摄之（又名合兰府）。
      本朝永乐元年，遣行人邢枢偕知县张斌往谕奴儿干，至吉烈迷诸部落诏抚之（吉烈迷进女色于枢，枢拒之不受）。于是海西女直、建州女直、野人女直诸酋长悉境来附。授督罕河卫令马吉你为指挥。上谕胡广等曰：“朕非欲并其土地，盖以此辈自昔扰边，至宋岁赂金币，卒为大患。今既来朝，从所欲授一官，量给赐赉，损小费以弥重患，亦不得不然。”乃诏自开原东北至松花江以西，置卫一百八十四（曰建州，曰必里，曰毛怜等名），所二十，为坫为地面者各七，选其酋及族目授以指挥、千百户、镇抚等职。俾仍旧俗，各统其属，以时朝贡。寻复建奴儿干都司于黑龙江之地，设都督、都指挥等官，与各卫所不相辖属。其有愿居中国者，于安乐州于开原，自在州于辽阳以处之。量授以官，任其耕猎。故时各卫酋每入贡，赏赐甚厚。有所征调，闻命即从，无敢违期。永乐末，建州夷人前居开原者，叛入毛怜，自相攻杀。宣德间，朝廷复遣使招降之。辽东守臣遂请以建州老营地居之（老营者，朝廷岁取人参松子地也）。名为东建州。初止一卫，后复增置左右二卫。而夷人不过数千耳，然亦岁遣各数百人入贡以为常。
      正统十四年，北虏也先入寇，犯京师。脱脱不花王犯辽东，阿乐出犯陕西，各边俱失利。而辽东被杀掠尤盛，故海西建州夷人所在皆起为乱。辽东为之弗靖者数年。兵部侍郎于谦上疏略曰：“野人女直各种夷虏之人，俱附辽东地方，近来相率投降者众。朝延许其自新，推以旷荡之恩，宥其反侧之罪，授以官职，嘉以赏劳，辽东总兵等官就于自在州并东宁等处城堡安插者，动以千数。此等之人狼子野心，中难测度。即令丑类犯边，我军失利，遂起奸谋，结连内应，其贻后患虑恐非关细故。矧近日辽东安插鞑人纠合谋叛出城，潜从虏寇者动至一二十，此正其验，不可不防者。宜令寇深、宋文毅、曹议等公同计议区画，将以安插夷人，若何设法关防钤束，以消意外之变，而为经久之策。后来降者俱从起送赴京处置，或量与官赏，令回本土住种。何者为便，或别有长策，可以安内攘外，防患弭奸者，俱令区画驰奏。”至景泰后，始克宁谧。而海西野人女直之有名者，率死于也先之乱。朝廷所赐玺书尽为也先所取，其子孙以无祖父授官玺书，不复承袭。岁遣使入贡，第名曰舍人。以后在道不得乘驿传，锡宴不得预上席，赏赉视昔有薄，皆忿怨思乱。辽东人咸知之，而时未有以处之也。
      天顺三年，建州夷酋都督董山结朝鲜谋入寇。巡抚辽东都御史程信上其事，命译者往诘之，山惊，复贡马谢罪。
      成化二年，整饬边备。都御史李秉言：“建州、毛怜、海西等诸部落野人女直来朝贡，边臣以礼部定议名数验其方物，貂皮纯黑、马肥大者始令入贡，否则拒之。且貂产于黑龙江施北，非建州、毛怜所有。臣闻中国之待夷狄，来则嘉其慕义，不计其物之厚薄。若必责其厚薄，则虏性易离，或以启衅，非厚往薄来之意。”礼部因请敕戒辽东守臣，自后夷人入贡验数放入，不得过为拣选，以起边衅。从之。
      董山复来朝贡，争席出不逊语。乘是激海西夷人寇边，一岁凡九十七，杀十余万人。朝廷命武靖伯赵辅充总兵官，左都御史李秉提督军务，往讨之。分兵五路，渡苏子河至古城。时朝鲜国亦遣中枢府知事康纯、鱼有沼、南怡等率其万众以助官军，直抵虏巢。寇望风披靡，获虏酋指挥苦女等以千数，擒董山送京师伏诛。时积雪盈尺，寒风烈肤，不可久居，乃整兵凯还。寻有遁寇指挥张额的里率其妻赴军门哀词乞降。且曰：“吾所处之地，自汉以来人迹罕到。唐太宗东征至凤凰城而止，亦未尝入吾境土。今大兵率然至此，使我丧亡已尽，岂非天地耶！辅遂具奏纳之。仍命安置其部落诸夷于两广、福建，然所损士马亦不少也。
      三年，巡抚袁恺奏辽东频岁被女直之寇，乞免岁贡人参。从之。
      六年，建州夷潜谋作乱。巡抚辽东都御史彭谊讨之散解。先是任巡抚者，与镇守中官不相协，不以边储为意，仓无岁之粟。虏觇知之，声言入寇。谊获谍者讯之，盛称女直林翳险阻，中国粮少士饥，虏固无怨。谊命斩以徇。其人哀求，谊释之语曰：“汝虏恃翳，不见中国匠刳木之器乎，使万卒持之，人刳木千，不终朝可尽也。汝虏何恃耶！刍粮又在吾庾内，发万人连之来，山斯积矣。”谍报，虏未信。谊果发饷实铁岭沈阳三万，诸卫相继于道，乃阅兵建大将旗，出辽阳塞，部伍整严，旗旌蔽野。命都指挥崔胜进击，擒建州酋斩之，夺其马骡器械辎重。虏奔溃，自是远遁。边境稍宁。
      十二年，女直人宋全为武骧左卫勇士，又称宋达子，与都指挥滕云相结为盗。往来京城外，劫财奸妇，多所杀伤。官校莫能捕。后云被获服罪，全削发如僧，将北走虏地，为千户李端等所获，命枭首示众。
