<!-- { "loadSidebar": true } -->
      四年，复贡方物。宴犒其使，赏赐织金素罗衣服靴袜。通事头目人等女使并女头目俱同。又命赍彩币，赐王及妃。自后不常至，间或朝献云。
      其国四乡。初至杜板，仅千家。二酋主之，皆广东漳泉人。流寓最久。又东行半日至厮村，中国人客此成聚落。遂名新村，约千余家，村主广东人。番舶至此互市。又南水行可半日，至淡水港，乘小艇行二十余里，至苏鲁马。亦有千余家，半中国人。港旁大洲，林木蔚茂，有长尾猱数万。又水行八十里至漳沽，登岸，西南陆行半日，至王所居。仅二三百家，总领七八人。王宫砖墉，墉高余三丈，方三十余里，屋高四丈。地覆板，蒙藤花席，跏趺而坐。民居茅茨砖库，坐卧于内。刑无鞭朴，罪不问轻重，藤击刃杀之。市用中国古钱。衡量倍于中国。
      国人大抵三种：西番贾胡居久者，服食皆雅洁。中国流寓者，尚回回教，持斋受戒，曰唐人。土人颜色黝黑，坐卧无椅榻，饮食无匙箸，啖蛇蚁虫蚓，与犬同寝食，不为秽也。其婚姻无媒妁，惟纳黄金于女家。男造女家后五日迎归，金鼓刀盾前后甚都。妇被发跣足，萦嵌丝，戴被金珠，彩饰宝妆。其国地广人稠，甲兵火铳，为东洋诸番之雄。其俗尚气好斗。生子一岁便以匕首佩之，刀极精巧，名曰不刺头，以金银象牙雕琢为靶。凡男子，老幼贫富皆佩于腰间，若有争詈，即拔刃相剌。盖杀人逃三日而出，即无事矣。男子猱头裸身，赤脚，腰围单布手巾。能饮酗酒，重财轻命。妇人亦然，惟项金珠，联纫带之，两耳塞茭樟叶圈于窍中。有病不服药，但祷神求佛。其丧事，凡主翁病死，婢妾辈相对而誓曰：“死则同往。”监殡之日，妻妾奴婢皆满头簪草花，披五色手巾，随尸至海边或野地，畀尸于沙地，俾众犬食尽为好。如食不尽，则悲歌号泣，堆柴于旁，众妇坐其上，良久乃纵火烧柴而去死，盖殉葬之礼也。其王椎髻，戴金铃，衣锦袍，蹑革履，坐方床。官吏日谒，三拜而退。出入乘象，或乘牛，或腰舆。壮士五七百人执兵器以从。国人见王皆坐，俟其过方起。不设刑禁，犯罪者随轻重出黄金以赎。惟寇盗则置诸死。剪银叶为钱博易。室宇壮丽，饰以金碧。饮食丰洁。土不产茶，其酒出于椰子及虾柔丹树，或以桄榔槟榔酿成，亦甚香美。其田膏腴，地乎衍，谷米富饶，倍于他国。民不为盗，道不拾遗。人有名而无姓。五月游江，十月游山，或乘山马，或乘软兜。乐有横笛、鼓板，亦能舞。谚云“太平婆”者，此也。
      其山川：曰保老岸山（在苏吉丹国。凡番舶未到，先见此山。顶耸五峰，时有云覆其上）；曰鹦鹉山（产鹦鹉）；曰八节涧（乃爪哇咽喉，必争地。元史弼尝会兵于此）。其产：金、银、珍珠（番名没爹虾罗）、犀角（番名低蜜）、象牙（番名象罗）、玳瑁、沉香、茴香、青监（不假煎煮，日晒而成）、檀香（树与叶似荔枝）、龙脑香、丁香（番名香为昆炖卢林）、荜澄茄（其藤蔓衍，春花夏实。花白而实黑）、木瓜、椰子、蕉子、甘蔗、芋、槟榔、胡椒（树如葡萄。以竹木为棚架，三月花，四月实，五月收采晒干）、硫黄、红花、苏木、桄榔木、吉贝、绞布（有绣丝纹、杂色丝纹）、装剑、藤簟、白鹦鹉（能驯言语歌曲）、孔雀、倒挂鸟（身形如雀而羽五色，日间闻好香则收而藏之羽翼间，夜则张尾翼而倒挂以放香）、猴（国中山多猴，不畏人，呼以霄霄之声即出，或投以果则二大猴先至。士人谓之猴王、猴夫人，食毕。群猴食其余）。
      其贡：胡椒、荜茇、苏木、黄腊、乌爹泥、金刚子、乌木、番红土、蔷薇露、奇南香、檀香、麻藤香、速香、降香、木香、乳香、龙脑、血竭、肉豆蔻、白豆蔻、藤竭、阿魏、芦荟、没药、大枫子、丁皮、番木鳖子、闷虫药、碗石、荜澄茄、乌香、宝石、珍珠、锡、西洋铁枪、摺铁刀、芯布、红油布、孔雀、火鸡、鹦鹉、玳瑁、孔雀尾、翠毛、鹤顶、犀角、象牙、龟筒、黄熟香、安息香。其入贡三年一期（正统八年定）。后无恒。
      其里至：东古女人国，西为三佛齐国，南古大食国，北占城国，达于京师。
      ◎三佛齐
      三佛齐，前代至洪武间为国。今为旧港宣慰司地，古干陀利也。在占城之南，相距五日程。居海中，或曰居真腊、爪哇之间。
      泉州僧本称说，其表兄为海贾，欲往三佛齐，法当南行二日而东。否则值焦土，船必糜碎。此人行时遇风迅，船驶既二日半，意其当转而东，即回柁，然已无及，遂落焦土，一舟尽溺。此人独得一木，浮水三日，漂至一岛畔，度其必死。舍木登岸，行数十步，得一小径，路甚光洁，若常有人行者。久之，有妇人至，举体无片缕，言语啁札，不可晓。见外人，甚喜。携手与归石室中。至夜与共寝。天明，举大石塞其外，妇人独出，至日脯时归，必赍异异至。其味珍甚佳，世所无者。留稍久，始听自便。如是七八年，生三子。一日总步至海际，适有舟抵岸，亦泉人。以风误至者，乃旧相识，急登之。妇人奔走，号呼恋恋，度不可回，即归取三子对此人裂杀之。其岛甚大，然但有此一妇人耳。
      为国时所管十五州。又有旁近属国曰单马令、凌牙斯、蓬丰、登牙侬、细兰诸种。国主号曰詹卑。其人多姓蒲。梁天监元年入贡，后绝。唐天初，复通中国。宋建隆以后，遣使入贡。淳化三年，广州上言，其使蒲押院黎前年来贡归道，闻本国为婆（即爪哇。）所侵，驻南海一年，今春欲归。至占城风信不利，复还。乞诏谕本国。从之。熙宁十年，使其臣保顺慕化大将军入见，以金莲花贮珍珠龙脑来献。元丰中，使至者再。
      本朝洪武二年，遣行人赵述使其国。
      四年，述还。国主马哈剌札八剌卜遣使奉金字表文随述贡方物。贺即位。赐《大统历》并诸文绮。
      六年，复遣使贺正旦，贡方物。
      八年，朝使招谕拂国，归历其地，遣使随入贡。
      九年国主卒。嗣子麻那者巫里表乞绍封，且请国印绶。上遣使赍诏册封，赐印用驼纽，银质，涂以金。诏曰：“朕自混一区宇，常遣使招谕诸番。尔三佛齐国王即称臣入贡，于兹有年。今秋使者赍表至，知王薨逝，尔麻那者巫里以嫡子当嗣王位，不敢擅立，请奉于朝，可谓贤矣。朕嘉其诚，是用遣使赐以三佛齐国王之印。尔当善抚邦民，永为多福。”
      十年，诏赐王及使臣织金、彩缎、纱罗、靴袜有差。
      三佛齐本臣属于爪哇者。本朝开国之初，海外诸番通使不绝，商旅便之。自胡惟庸谋乱，三佛齐因而遣间谍绐我使臣羁留于境。爪哇国王闻知其事，戒三佛齐，令其礼送还朝。自后诸国道路不通，商旅阻绝。上欲遣使谕爪哇国，恐三佛齐中途阻之。命礼部移咨暹罗国王转达爪哇曰：“自有天地以来，即有君臣上下之分，且有中国四夷之礼，自古皆然。我朝混一之初，安南、占城、真腊、暹罗、大琉球皆修臣职。惟三佛齐梗我声教。夫智者忧未然，勇者能从义。彼三佛齐以蕞尔之国而行奸于中国之中，可谓不畏祸者矣。尔暹罗国王犹守臣职，我皇上眷爱如此。可转达爪哇，俾以大义告于三佛齐。三佛齐系爪哇统属，其言必信。或能改过从善，则与诸国咸礼遇之如初，勿自疑也。”其后爪哇并三佛齐，废其国。其地有旧港，商舶所聚。爪哇置小酋以司市易。南海商人梁道明弃乡里来居，积岁聚众，为之酋长。
      永乐三年，遣行人谭胜受招之还（详具爪哇传中）。
      按梁道明、王直并入海为商者。道明其终归于首丘。王直其终徇于藁街，人其可不知顺逆以择祸福也哉！
      五年，中使郑和往西洋还，泊旧港，遇海贼陈祖义等招之。陈祖义者，广东人。脱罪避居旧港，久之得为三佛齐将领，暴横掠过客。至是因郑和之招，诈降潜谋邀劫和。有施进卿者，祖义乡人也，诉于和。和整兵擒祖义，诛其党五千余人。承制官进卿留旧港为将领。祖义械送京师，斩于市。诸番闻之，皆服。是年，旧港酋长施进卿遣婿丘彦诚入贡。诏设旧港宣慰使司。命进卿为宣慰使，赐印浩、冠带、文绮。
      二十一年，进卿子济孙复遣彦诚奏父卒。请封，并言印为火所毁，请复给。命济孙袭宣慰使，赐冠带、织金、文绮、袭衣、银印，中使郑和赍往赐之。自是比诸番国，朝贡不绝。
      其国在海中，扼诸番舟车往来之咽喉。商旅过不入，辄出船合战，故诸国之商舶辐辏。累甓为城，人民散处城外。水多地少，部领者皆在岸造屋居之，周匝皆仆从住宿。其余民庶皆于水架木筏，盖屋而居。覆以椰叶，以木椿拴阑，或水长则筏浮起，不能没也；或欲别居，起椿去之，连屋移徙，不劳财力。四时之气多热少寒，冬无霜雪，土沃倍于他壤。古云“一年种谷，三年生金”，言其米谷盛而多贸金也。民故富饶，俗嚣好淫。男女推髻，穿青绵布衫，用香油涂身。以金银贸易。货用烧五色珠、青白磁器、铜鼎、五色布、绢、色缎、大小磁瓮、铜钱之属。民习水陆战，临敌敢死，服药，兵刃不能伤击。兵随时征发，立酋长统率之。自备兵粮，平时亦不输征税。凡文字用梵书，其王指环为印。亦有中国文字，上表章用焉。三佛齐本南蛮别种，初隶爪哇，有地十五州。东距爪哇，西距满剌加，南距大山，西北滨海。
