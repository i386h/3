<!-- { "loadSidebar": true } -->
      六年，诸议礼臣桂萼、方献夫、霍韬、张璁先后上言：“哈密不靖，本由彭泽。泽之得召用，由杨廷和曲庇泽也。乞急用王琼以宁西鄙。”时因天变，求直言。锦衣百户王邦奇疏曰：“正德年来，巡抚都御史彭泽不恤边备，凌虐官军，侵克粮价，自昔至今，遂为通例。又兼赏罚不明，人心失望，擅自差人轻出外国讲和，怀奸邀功，开启边衅。致便番夷占据哈密，侵犯甘肃一带地方，抢掠求索，贪得无厌。而彭泽又乃大失恩信于番夷，因而蹙国丧师，大贻边患。然夷酋始轻中国之兵。副使陈九畴又乃拘执夷使，激启边衅，止知斩马黑麻一人于南门，不顾失陷官军于无算也。前任兵部尚书王琼深为隐忧，特有救正之举，又被权奸朋党互相救援，止将彭泽等轻赐罢斥降发，其余重大罪恶俱被影射不究。殆至新政之初，正当显戮遗奸，昭示国法可也。岂意彭泽倚恃权奸大学士杨廷和心腹门生，谋同陈九畴、李昆预先奏办，轻骑便衣，深入城境，赍送嘱买杨廷和。会盟结党，誓以死生，意欲扶同误国。佐使杨廷和将写亦虎仙撺入诏书，假威擅柄，致将写亦虎仙监故，其余各夷俱被决斩。前者二次甘肃之乱，生民涂炭之苦，盖由先年公论不明，及杀写亦虎仙等之误，启地方之祸。后蒙特命尚书金献民总督征剿，本官自恃宠威，不尽忠节，却以重大责任视如儿戏，诈言有病，在途迁延，遥寄兰州。朝夕邀会彭泽，作乐饮酒，不顾彼处人民涂炭之苦。远望甘肃千里之外，束手观听，不究一方之久探，听回夷抢掳遂志，满瞄而归。又夺他人擒斩达贼之功，奏为征进回夷之捷，冒授荫赏，下及童仆。况土鲁蕃前者侵掠中华，如蹈无人之境，志满意遂，方才从容回还。去岁前夷仍复又来抢掠，彼处巡按奏报逾常，困围边将，地方极苦，人民倒悬，十分紧急。若不再为奏闻，处置纵玩，夷丑得志，将来之害不止于河西一带地方，而谋侵中国之患难保必无。若不速将杨廷和、彭泽等明正诛戮，无以消弭灾异。为照忠顺王拜牙即自作不靖，弃国逃走，远避绝域，年久不还本国，所以中国失守，而生民节年被其涂炭。幸赖先任总制都御史杨一清忠诚体国，潜消祸乱而威镇夷丑，敛迹远遁，承平岁余，莫敢侵犯。但犬羊之性诡诈莫测，不可必其一定。及查弘治六年，土鲁蕃王阿黑麻先遣大头目写亦满速儿等四十余人进贡，比因阿黑麻复掳忠顺王及金印去讫，又来犯边。多官奏闻，上命将夷使满速儿等四十余人安置广西、福建，及闭关绝贡，累犯边陲不息。至弘治十年，计五年之久，方才悔过入贡。仍将忠顺王及金印来归，求取写速儿等。多官奏取满速儿等付给甘肃，自此河西始安定也。正当居安虑危，勿待临渴求泉，亦缓不济事矣。先年之满速儿尚存，今之虎仙等俱斩矣。诚恐丑夷求而无人，亦得藉口称怨，遗患地方为害。臣于嘉靖四年十月十九日备奏前事，节奉旨该衙门知道。兵部职方主事杨乃奏内奸臣杨廷和之子，被其阻滞，壅蔽弥缝，不与施行。今奉敕修省，求治弥灾，再陈愚忠，以弭灾变。一面速敕法司，将闻衅启祸误国奸臣明正典刑，以谢边民之忿。及壅蔽忠言主事杨，量为罚斥，以弭灾异。”诏下兵部议，不许回护。
      刑部尚书胡世宁疏曰：“夫土鲁蕃变诈多端，善为反间。其欲附城，属达使之激变，则称哈剌灰、畏兀儿稍书交他来；其欲间我谋臣，使之受罪，则称坏事的都是陈都堂、沙的纳；欲彼番使得通内间，则称王子因见杀撒者儿虎仙父子，故来报仇。夫自嘉靖二年十月进狮子，夷人已递番文，开称番酋要动人马，定来甘肃。则其造意通谋已久，岂为杀三人报仇，亦岂为陈都堂及哈剌灰、畏兀儿使之然也！其恐我复结瓦剌为之后患，则言七八月里领着瓦剌达子，还要往汉人地方，后竟不来。其变诈何可信也！自正德六年得送回伊弟真帖木儿，因在甘州住久，深知风土好过，即起逆心，要来侵犯。正德九年，即要插旗甘州城门上。十年六月，陈九畴方到肃州。十一年，彼自以原许段子不曾与足，及拘留番使为名，兴兵入寇，岂因陈九畴也。其先三取哈密城池，皆以哈密奸回为之内应，乃渐置奸回虎仙等亲党，买房久住肃州城内。又节差番使斩巴思等来探消息，为通书信。一旦拥兵迳至城下，各回潜置兵甲，图为内应。使非陈九畴奋身不顾后患，即将各回监故打死，而又近遣属夷却其营帐，远交瓦剌，抢其城池，彼闻变内顾而还，则肃州城池难保无虞。臣以为臣之有勇知兵而忘身为国者，无如九畴。固彼番酋之所深忌而欲杀也。惜其后信僚属之公移，轻听奸回之捏报，而妄奏番酋及牙木兰之杀，则其罪有不免耳。王邦奇奏其因杀夷使激起边衅，又言二次甘肃之乱，由杀虎仙等之误，盖彼武夫轻信，惑于流言，为彼内间耳。至于通贡一节，则其后事难料，前事可征，弘治四年，因其虏去忠顺王陕巴，不服抚处，奏准绝贡。十一年，因见器用缺乏，诸夷归怨，方才悔过，送还陕巴。嗣后通贡不绝，地方骚扰亦不绝。而反间内应，络绎于京师、甘肃之间。驯至十一年暨嘉靖三年，二次大举入寇。今奏准绝贡又三年矣。祗闻来求不闻侵犯者，岂有力有余而心不欲也。盖亦惩前二次他只丁之被杀、瓦剌诸夷之为其后患而长虑却顾也。今廷臣议者，以有备为长策，以通贡为权宜，其言诚是也。臣愚欲乞圣明，特与辅臣熟议，今后哈密城池照依先朝和宁交，舍置不问，而唯责彼番酋恭守臣节，再无侵犯。一二年后方许入贡，或止通互市，仍纳其贡。其市皆不许多带人众，淹留岁月。则我之边城驿递供费可省，而得专事边储。我之谋臣勇将反间不虞，而得尽心边事矣。（是秋，土鲁蕃酋虎力纳咱儿纠侵肃州。游击将军彭浚、兵备副使赵载御之退去。时张璁、桂萼必欲论九畴死，并罪廷和。）
      上有旨，金献民闲住，九畴逮狱，下三法司议。兵部尚书王时中会同刑部尚书胡世宁等勘问九畴等事情。具疏曰：“虎仙父子深奸巨蠹，外通哈即卖国，内结钱宁乱政，心迹奸诡，死有余辜。及查王邦奇假建议为名，牵引浮泛，复图进用。该兵部题奉钦依降锦衣卫总旗，别难再议外，臣等议照政令莫大于刑赏，功罪在论其重轻，功之大者或可以赎罪，罪之轻者亦难于淹功。若乃功罪相伦，自亦情法有在，或无功而罪本轻，亦又有罪而事已结，俱不能一律而论。如陈九畴叨领边寄，举措乖张，先后启衅招尤，罪固已重；两次折冲御侮，功亦为优。又轻听回达之捏词，滥报番酋之真死，事虽出于传闻，情尤涉于妄诞。金献民仰承重命，提督西征，调集三边之军马，振扬全陕之威声，未足称劳，掠取他人之功次，妆成同事之捷音，何可冒荫？且连参随人员俱各滥升职俸，虽恩典出自于上，而辞受有负于初。再照彭泽彼时经略未成底定，因而致贻后患，罪有明案，缘曾抚回金印城池，既而回夷隔年入寇，功似可言。李昆、许宣、史镛、蒋存礼前后功罪与九畴相连，原情各有差等。张忠、杭雄始终往返，与金献民一时具奏，论法不宜异同。先任都指挥王辅开报传闻番酋之死，以致镇巡轻忽，会奏之虚，委属有违。卢问之初以预防生变为心，仍将应死夷囚擅决，亦非相应。以上各官俱合究治，但彭泽及陈九畴先经会问，题奉钦依为民。李昆已降副使，复起用，又降左参政，与彭泽俱致仕。许宣、史镛、蒋存礼亦经参提发落。合候命下之日，先将杭雄革去见任，与张忠俱候陈九畴、金献民问明之日，奏请定夺。彭泽罪犯与李昆、许宣、史镛、蒋存礼先已问结，似宜量处，臣等擅难定拟。及照董文忠虽故，与金献民、张忠、杭雄子侄等项冒授荫升，并一切参随人员，凡未至地方，混得滥升俸级，行委科道官会吏部主事从公逐一清查，奏请定夺。并先年斩获回夷中间未升功次人员，仍催促勘报，以凭升赏。臣等切念甘肃为中国右臂，土鲁蕃实禽兽与邻，变诈反复，乃虏寇之故情，功罪相寻，亦边臣所难免。仰惟皇上恩威信义，昭示无遗，蕞尔小丑，纳款有日。伏望普弘天地之度，丕昭日月之明，俯念各官曾效惟劳，早赐宸断。俾法司遵照议拟，上请施行。务严夷夏之大防，永存古今之治体，则德威所及，四夷无不畏服。”上诏：“各官功罪，你每既会议分别轻重等第奏来。陈九畴行事乖张，招尤启衅。以致回贼深入，残害地方。又妄报打死番酋，好生欺罔。难照常例，著兵部定发极边卫分充军。彭泽虽经黜革，后又朦胧起用，还革了职，照旧冠带闲住。杭雄与张忠俱待金献民提到问明之日，奏请定夺。各官子侄冒受荫升官职俱革了，其余参随人员功次，还着科道官会同兵部委官从公逐一清查，具奏定夺。李昆、许宣、史镛、蒋存礼、董文忠各降二级。”
