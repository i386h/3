<!-- { "loadSidebar": true } -->
      按和初为滁阳王部曲。上之始起兵也，和率先推戴，听命惟谨。上深爱之。屡立战功，封信国公，恩礼特异。至是，凤阳新第成，和率妻子谢。降敕褒嘉，赐黄金三百两，白银一千两，文绮四十端。夫人胡氏亦赐黄金三百两，白银一千两，彩段三十端。预为茔葬之资。后卒，亲为文以祭。追封东瓯王，谥襄武，塑像功臣庙，复配享太庙焉。然当时沿海经略之宜，自和一出，规制颇密，使守之弗失，自可摧倭奴之入也。惜承平日久，法度废弛。嘉靖癸丑，蜃氛扇焰，肇于两浙，蔓于各省。和之孙有名克宽者，众谓其祖有功海防，特调用之，寻能树立，擢升参将。而求其实效，有愧前烈多矣。噫！安得起和于九京而与之筹倭备哉！
      永乐二年，对马、台岐诸岛夷劫掠边境。上命行人潘赐捧敕往谕国王源道义捕之。国王卑辞纳款，谢约束不谨，出兵歼其众，献渠魁二十人于阙下。赐回《进归化书》及《永乐大典颂》。上览之，称善。命入史馆，升礼部郎中。命倭使携取献俘还海滨，治以其国之法。倭使乃于鄞县萧皋契筑灶，以甑加其上。俾一人入甑内，一人执爨，尽蒸而死。倭使归，敕奖国王甚隆。给以勘合百道，定约十年一贡，人止二百，船止二艘。毋得来带刀枪，如违例越贡，并以寇论。仍命佥都御史俞士吉赉白金彩币并海舟二赐之。又封其国之主山为“寿安镇国之山”，勒碑其上。上亲制文曰：“朕惟丽天而长久者日月之光华；丽地而长久者山川之流峙；丽于两问而永久者贤人君子之令名也。朕皇考太祖圣神文武，钦明启运，俊德成功，统天大孝。高皇帝知周八极而纳天地于范围，道贯百王而亘古今之统纪。恩施一视而溥民物之亨嘉，日月星辰无逆其行，江河山岳无易其位，贤人善俗，万国同风，表表兹世，固千万年之嘉会也。朕承鸿业，享有福庆，极所覆载，咸造在廷，周爰咨询，深用嘉叹。迩者对马、台岐暨诸小岛有盗潜伏，时出寇掠。尔源道义能服朕命，咸殄灭之，屹为保障。誓心朝廷，海东之国，未有贤于日本者也。朕尝稽古唐虞之世，五长迪功，渠搜即叙，成周之隆，{髟矛}微卢濮，率遏乱略，光华简册，传诵至今。以尔道义方之，是大有光于前哲者。日本王之有源道义，又自古以来未之有也。朕惟继唐虞之治，举封山之典，特命日本之镇山号寿安镇国之山，锡以铭诗，勒之贞石，荣示于千万世。”是时，礼遇彼倭者如此，终莫肯革心。
      明年，平江伯陈督领海运。值倭寇于沙岛，追至朝鲜岛，尽焚其舟，斩获无算。
      按陈建谓国初海运之行，不独便于漕纲，实令将士习于海道，以防倭寇。自会通河成而海运废。近日倭寇纵横，海兵脆怯，莫之敢撄，亦以运道不习之故耳。此则言海运之当复者也。然给事中钱薇著论唐、宋无海运，故倭奴之惰贡也勤；元为海运，倭奴劫掠运舟，故其为寇也繁。我洪武北伐，亦为海运以济。永乐中，海运几十三，举行给辽东等处，惟我运于海，故彼寇于海。宣德以来，倭患遂少，盖运从内河而寇无所利，故耳，此不足见罢海运之功哉。二说各有所见，故并存之。
      八年，国王源道义死。命太监雷春、鸿胪少卿潘赐往行吊祭礼（即前行人）。后又寇广东廉州府，破其城，杀教授王翰。
      九年，上遣中官王进等往日本收买物货，倭人谋阻进，不使归。进觉之，潜登舶，从他路而返。
      十年，国王具方物谢吊祭恩。
      十九年，犯辽东马雄岛。总兵刘江歼其众于望海窝。初，江至辽东巡视诸边，相地形势，得金州卫金线岛西北望海窝者，其地极高，可望诸岛，为滨海咽喉之地。筑城堡，立烟墩，以便望。既完，一日者言东南夜举火，有光。江度倭寇将至，急调马步官军起窝上小堡备之，命都指挥徐刚伏兵山下，百户姜隆帅壮士潜烧贼船，截其归路。与之约曰：“旗举伏起，炮鸣奋击。不用命者，军法从事。”翼日，倭寇二千余，乘海艘直趋窝下登岸。一贼貌甚丑恶，挥刃率众而前。江惟犒师未马，略不为意。既而贼至，江被发举旗，鸣炮伏起。贼众大败，死者横仆草莽，余寇奔樱桃园。空堡内将士皆奋勇请入剿杀，不许。特开西门以纵之出，仍命师分两翼夹击，生擒数百人，斩首千余。间有潜脱入艘者，悉为隆等所缚，无一人得脱。凯还，将士请曰：“明公见寇，意思安闲，临陈作真武被发状，追贼入堡，不杀而纵之出，何也？”江曰：“寇始远来，必饥且劳。我以逸待劳，以饱待饥，固御敌之道也。贼始鱼贯而来，作长蛇阵。我故为真武形，以厌伏之。虽愚士人之耳目，亦可以壮兵气。贼入堡，若急攻之，必死战。我故纵其生路，此围师必阙之意也，兵法皆有之。顾诸君未察耳。”自国初御倭，数十年来，无如此役之大捷。江以功封为广宁伯，食禄二千石，子孙世袭。将士有功者，赏赉有差。倭又尝寇金山卫，登岸。指挥同知侯端与主帅分兵出战。主帅出南门，军覆。端以孤军驰东门，众不能继，与贼巷战数十合，身被箭如猥，转战益奋。贼惊曰：“好将军也！”乃以所掠染家布横于街，欲生致之。端以一剑挑布，一剑截而断之。贼仆地而笑。端由是得出东门，次于杨家桥，鸣鼓招散卒，得百人。适潮退舟胶下，令人持草一束，与炮俱进，至海滩，焚贼船十余艘。贼不得归，遂大败之。
      端有膂力。府治前石狻猊高四五尺，端以一手挽之，行十余步。策马过坊门，交手拥楣，以足挟其马而悬之。骑射刀槊皆过人，故能立功。端巷战时，一剑忽坠地，所乘马口兼以授端，其异如此（江驭士明纪律，有恩信，所向无敌。凡诸夷款塞者绥辑备至。后卒，人咸思之。谥忠武）。
      宣德元年，又入贡逾制。朝廷申增格例，人毋过三百，船毋过三艘。时有言：“浙江海盐县，地临海岸，每有倭寇窥伺军卫。陆置烟炖，水备战船，望游巡，才保无虞。永乐七年，尽拘军船赴沈家门，立水砦以守，撒去烟炖，倭寇乘虚连年纵掠水砦。相去海盐千里，不能救援，民甚苦之。请如洪武旧制。”事下兵部，移文巡抚大理卿胡概与三司，计其可否处，行得复旧。
      正统四年五月，倭船四十余艘，夜入大嵩港，袭破千户所城，转破昌国卫城，大杀掠而去。备倭官以失机被刑者，大小三十六人。惟爵溪所官兵擒获一贼首，名毕善庆，诛之。浙江佥事陶成之功也。
      七年，倭船九艘，使千余入贡。朝廷责其越禁，姑容之。迷失二倭使，普福于乐清县沙嵩藤岭获解。
      普福《被获叹怀诗》曰：“来游上国看中原，细嚼青松咽冷泉。慈母在堂年八十，孤儿为客路三千。心依北阙浮云外，身在西山返照边。处处朱门花柳巷，不知何日是归年。”
      景泰六年，倭寇健跳。官军守备，不得入。
      天顺二年，复遣使贡。
      成化二年，伪称入贡，寇大嵩诸处。官兵因潮落，夜围其舟。寇设诈，以灯悬于篙尾，卓之沙上。官兵望见，以为樯灯，达曙不移。比晓，舟已乘潮遁去。台阃大臣俱坐失机，获罪。
      十一年，复遣使周瑞入贡，敕谕倭王宜守宣德中事例。备倭阃帅欲报前耻，乃于送倭使出境之时，金鼓声中随以炮铳，倭船被击沉于海，自是略知畏惮。
