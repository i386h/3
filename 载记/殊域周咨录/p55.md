<!-- { "loadSidebar": true } -->
      又照孟乃七处地方通判殷相等勘称，原系木邦故壤，彼处陶猛别阍等因罕烈欲报不听调遣之忿，叛归思真，以致节年仇害不已。今既退出，应给本主。但前项地方接连孟密，相距木邦远，而七处陶猛结姻思真，素与罕烈睽离，先曾抚顺，寻复叛去，合无写牌省谕木邦罕烈地土归伊之后，略其旧怨，勿再欺凌，致又携二，果肯依听，方可给还。傥若本酋自知己力管顾不周，愿退属官，再行别议。仍省谕孟密、思真母致设谋，诱引附己，不许容留在彼占住。及省论孟乃陶猛别阍等，听受木邦约束，照旧帮当差发，母怀反侧，自惹诸夷，取具罕烈、思真别阍等重甘结状回报，然后将地挈还罕烈，庶乎可保无虞。
      又照缅甸印信，已该宣抚刁怕落追出还官，金牌止得景泰元年二面，其余年分并勘合底簿俱称烧失，无处挨寻。况遭兵火之余，恐无俱存之理，但退出印牌，应合给管。莽卜信近始知名，真伪莫辩。莽启岁性禀庸懦，策励莫前。合无暂将牌印敕书俱收永昌府库，姑待询访缅甸，二孽孰系的派，应袭宣慰官职，取具管下目把人等不扶给状，及孟密、孟养不致杀害，甘结至日，然后畀之，似为稳当。
      又据木邦罕烈呈递缅书禀称，孟定原不做府，赏与伊祖罕盖管食，即其久隶木邦之迹，足为给赏罕盖之征，地土既已锡人，府名亦应裁革。今罕烈见得本道信牌写有府字，虑恐别设衙门，虽谕以不设衙门之意，恐仍执迷弗肯听信，合无备查会议府字应否革去，及委官伴送罕忽归还孟定管食地方，取具各夷、汉、缅文书结状，呈缴沐绍勋。绍勋乃会同杜唐、沈教及巡抚欧阳重，以夷情重务，仍行三司会议。
