<!-- { "loadSidebar": true } -->
      九年，吐蕃所部川藏夷人邀杀乌思藏贡使巩歌、琐南等，掠其贡物。命卫国公邓愈充征西将军，都督沐英副之往讨。分兵为三道以进，覆其巢穴，穷追至昆仑山，俘男女一万口，马五千、牛羊十三万而还。
      十一年，洮州等处番夷作乱。命西平侯沐英充征西将军往讨。首取甘朵，降其万户乞失迦，平其部落，俘获不可胜算。
      洮州十八族番首三副使汪舒朵儿等，据纳邻七站之地以叛。命征西将军移岳讨之，告祭西岳之神曰：“惟神磅礴西土，为四方之镇。古昔帝王知神有所司，故载在祀典，为民作福。今予统中国，兼抚四夷。前者延安伯颜帖木儿密迩中国，屡抚不服，告神进讨，已行殄灭。自陕西迤北，民无兵祸之忧。惟河州西南吐蕃、川藏及洮州三副使，虽尝以子入侍，而叛服不常，复为生民之患。是用命将率兵进讨，惟神鉴之！”英等兵至洮州故城，三副使等率皆遁去。获叛逃土官碛石州阿昌、七站、失纳等斩之。遂于东笼山南川度地筑城戍守，遣使报捷奏其事。上曰：“洮州为西蕃门户，今筑城戍守，是扼其咽喉矣。”命置卫，以指挥聂纬等领兵守之。寻擒三副使等，杀获数万人，获马二万、牛羊十余万。
      二十四年，宋国公冯胜、凉国公蓝玉请勒兵巡边。就讨西番之未附者。上报之曰：“朕观天象，未利征讨，慎毋轻举。尔胜及左副将军傅友德宜还京师，玉率诸将驻陕西，训练士马为武备，待其衅而后取之。朕当有后命也。”寻诏玉讨建昌叛酋月鲁帖木儿。玉以计诱至，送京师诛之。玉因奏四川地旷山险，控扼西番。连岁蛮夷梗化，盖由军卫少而备御寡也。宜增置屯卫于顺庆府，镇巴梁、大竹诸县，其保宁千户所北通连云栈，宜改为卫。汉州汉县西连松、茂、碉、黎，当西番出入之地。眉州控制马湖、建昌、嘉定，接山都长、九寨，但为要道，皆宜增置军卫。长河西、朵甘、百夷地相连属，恃其险远，久不入贡，请兵致讨。上报玉曰：“籍民为军甚不可。百姓连年供输烦扰，又以壮者为兵，其何以堪！况凶渠既殄。虽犷悍者自将渐革其习。戍守军士皆有成规，何用增益，重困吾民乎！其长河西、朵甘、百夷之事，朕惟兵久在外，不可重劳。但养锐蓄威，徐议大举，此非四十万众不可行也。今尔所统之兵选留守御，余各令回卫。”玉遂班师。
      三十年，立茶马司于陕西洮河二州，听吐蕃纳马易茶。令茶户私鬻者籍其茶入官，私茶出境及关隘不觉察者皆斩。民间蓄茶不得过一月之用。上又以边吏不独纵放私茶出境，致茶贱马贵，国课不充，或假朝旨横索番马，致其悖信侮慢朝廷，但谓羌戎不顺，岂知激之有自。遂制金牌信符，其文曰：“皇帝圣旨差发纳马，不信者斩。”命曹国公李景隆赍往吐蕃，令各番族认办马课，别各置一牌藏于大内，每三年遣使赍出，比验相合，收马给茶，以杜绝奸欺。上又恐边卫巡防不严，私漏茶于境外，敕兵部传谕守边者知之。兵部进禁约事宜，遣人持谕川、陕卫所，仍遣西僧管者藏卜等往吐蕃申谕之。初，附马都尉欧阳伦遣其家人往来陕西贩茶。出鬻于吐蕃，倚势放横，藩阃大臣皆畏威承顺，不敢违忤。时四月农方耕耨，伦适使陕西，令布政司移文所属起车载茶往河州。伦家人周保尤纵暴，索车五十辆至兰县，捶河桥巡检司吏。吏不能堪，奏其事。上大怒，赐伦死。以布政司官不言，并保等皆坐诛，茶货没入于官。遣使赍书嘉劳告者。
      伦尚帝女安庆公主，高后坐所生也。国初行法之严，虽贵戚不少贷如此。
      李景隆使吐蕃回，用茶五千余斤，得马一万三千五百余匹。分给京卫骑士。
      按洪武四年正月，诏陕西汉中府产茶地方，每十株官取一株。无主者令守城军士薅种采取，每十分官取八分，然后以百斤为一包，二包为引，以解有司收贮。候西番易马后，又令四川保宁等府亦照陕西取纳。
      二十三年，因私茶之弊，更定其法。而于甘肃、洮河、西宁各设茶马司。以川、陕军人岁运一百万斤至彼收贮，谓之官茶。私茶出境者斩，关隘不觉察者处以极刑。民间所蓄不得过一月之用，多皆官买，私易者籍其园。仍制金牌。额篆文曰：“皇帝圣旨，”其下左曰：“今当差发”，右曰“不信者死。”番族各给一面，洮州、火把、藏思、裹日等族牌六面，纳马二千五十匹。河州、必里卫二州七站西番二十九族牌五十一面，纳马七千七百五匹。西宁、曲先、阿端、罕东、安定四卫巴哇、申藏等族牌一十六面，纳马三千五十匹。每匹上马给茶一百二十斤；中马七十斤；下马五十斤。一面收贮内府，三年一次差大臣赍牌前去调聚，各番比对字号收纳马匹。共一万四千五十一匹。自是洮河、西宁一带诸番既以茶马羁縻，而元降万户把丹授以乎凉千户，其部落悉编军民，号为土达。又立哈密为忠顺王，复统诸番自为保障，则祖宗百年之间，甘肃西顾之忧无矣。自正统十四年，北虏寇陕，土达被掠，边方多事，军夫不充，止将汉中府岁办之数并巡获私茶不过四五万斤以易马，其于远地一切停止。至成化九年，哈密之地又为吐鲁番所夺，屡处未定，都御史陈九畴建议欲制西番，使还我地，须闭关绝其贡易。盖以彼欲茶不得，则发肿病死故耳。殊不知贡易不通，则命死一旦，彼安得不救也哉。遂常举兵扰我甘肃，破我寨堡，杀我人民。边臣苦于支敌之不给而茶亦为其所掠也。弘治间，都御使杨一清抚调各番，志复茶法，番夷共称未奉金牌，不敢办纳。此盖彼既恐其相侵，而此则商贩无禁，坐得收利，特假是以为之词耳。故尚书霍韬有曰：“必须遣间谍告诸戎曰：‘中国所以闭关绝尔，非尔诸戎罪也。土鲁蕃不道，灭我哈密，蹂我疆场，故闭关制其死命。’愚则以为仍当给其金牌，招番办纳。严禁商贩，无使有侵。至于转输如旧规用军，计地转达，不使有长役之苦。若收买之价比民少增，致使有乐趋之勤。其斯为兴复久远之计也。”或者曰：“方今西番侵搅边民，自宜极救之不暇，又复兴此迂远之事乎？”予则曰：“制服西戎之术，孰有过于其茶马之一法！何也？自唐回纥入贡，以马易茶，至宋熙宁间，有茶易虏马之制。所谓摘山之利，而易充厩之良。戎人得茶不能为我之害，中国得马实为我利之大。非惟马政军需之安，而驾驭西番不敢扰我边境矣。计之得者，孰过于此哉！”
      上又遣广东道监察御史王静赍命符往西域市马。历雪山昆仑，抵弱水，所至七十二族，往返期年。
      按静字永静，徽州黟县人。以贡授御史，后巡按湖广，激扬有声。洪熙改元，受敕褒赠，赐归省。寻升莫阳知府，以父老致仕。
      永乐间，成祖在藩邸。日闻尚师哈立麻名。及即位，遣中官侯显赍书币往迎。五历寒暑，乃至亦师。车驾躬出视劳，无拜跪礼，但合掌而已。命尚师建法坛，荐福皇考妣。于是庆云、天花、甘雨、甘露、舍利祥光，青鸾、青狮、白象、白鹤，连日毕见。又闻梵呗空乐自天而下，群臣上表称贺。学士胡广等献《圣孝瑞应歌颂》。识者谓西僧行法善幻，能动世俗如此。诏封尚师为“如来大宝法王西天大善自在佛”，领天下释教。赐鞍马仪仗及黄金百两、白金千两。宴于华盖殿。
      十九年，鸿胪奏大宝法王来朝，或请驾出视之。户部尚书夏原吉曰：“夷人慕义远来，当示以伦理。若万乘一屈，下必有走死而不顾者矣。”上曰：“尔欲效韩愈耶？”驾遂不出。法王入见，上命原吉拜之。原吉曰：“王人虽微，序于诸侯之上，况夷狄耶！”长揖而已。自复在京僧寺多有番僧。
      时陕西参政平思忠谪戌北边，上以思忠尝官主客郎中，多识贾胡，诏释其戍。赐冠带，随中官往吐蕃诸国市马。后复遣陕西都指挥刘昭领兵往乌思藏，赏诸国还，遇番贼劫掠。昭率众攻败之。四川布政司言：“诸番以马易茶者，例禁夹带私茶布帛青纸等物出关。今番商往往以马易茶，及以他物易布帛。有司遵禁例又虑杜绝远人。”上曰：“边关互市所以资国用来远人也，其听之。”上谓兵部榜谕边北官民，示以朝廷怀远之意。今后西番马至，必与好茶。若复以谬欺之。令巡按御史采察以闻。末年，仁宗即位，礼科给事中黄骥极陈西番贾胡入贡，西人受害，乞罢其贡。上嘉纳之。以其奏示礼部尚书吕震曰：“骥常奉使西域，故具悉西事。卿陕西人，有不悉耶？为大臣当存国体恤民穷，毋侵削根本，骥所言其从之。”
      宣德六年，都督陈怀等讨松潘寇，平之。
      正统四年，松潘用兵，以王翱巡抚四川，赞理军务。
      十四年，诏停止西番金牌，每岁遣行人四员往陕西茶马司巡察西番茶市。禁私茶出境。潼关以西至甘肃等处地方通行禁例。
      天顺五年，吐蕃寇凉州。都督毛忠被围。贼势甚锐，监军以下皆恐。总兵宣城伯卫颖（或云卫泾）战却之。贼披靡，不敢近，卒全师归。
      八年，西宁番族族把沙作乱。命颖讨之。颖与巡抚都御史吴琛将中军，督甘、凉、兰、巩、山丹、庄浪等卫所官军三万五千人，分五路以进，追至骆驼山，俘斩共千七百余人，获牛马羊二万有奇。
      成化四年，客星色苍白，光芒长三丈余，尾指西南，变彗。于是六科给事中魏元等言：“朝廷于僧徒过于信待，每遇降生之辰，辄费无限之赀财，建无益之斋醮。而西番札实巴等又加以法王名号，赏赉隆厚，出乘棕轿，导用金吾。伏乞革去法王等号，发回本国，追回赏赐，以赈饥民。仍勒寺观不得请建醮备斋。”又言：“天下之财不在官则在民。今则公私俱困矣。盖由赏赍无节，玩好太多，或印施经谶，或填写佛经，或为绘画之像，或造宝石之具，及云南等处矿场采办，悉宜停止。”西天佛子札实巴先因造寺，奏讨河间静海县地为寺田，仍乞宛平县民为佃户。上许之，既而户科左给事中丘弘等劾其妄请之罪。上命户部核实皆民间地。诏仍退还民耕种。
      七年，兵部奏：“陕西巡抚马文升所陈收茶易马事，深切边务。宜令陕西布政司将库贮茶课及绵花等物易银，遣官领送河南、湖广市茶，运赴西宁等茶马司收贮，移文巡茶官同守备分巡官市易番马。给甘凉、固原、靖虏、庆阳等卫缺马官军骑操。仍行甘肃、宁夏、延绥总兵巡抚等官核实缺马官军数目，亦如前例行之。”诏可。
