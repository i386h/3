<!-- { "loadSidebar": true } -->
      七年，土鲁蕃求贡。兵部尚书王琼议招之，又欲抚驭散亡属番，以安边境。乃令游击将军彭浚同抚夷官指挥刘云往审其部，查得蒙古卫都督三员，俱未袭，一员赏卜达儿掌印，故原授职敕书被察台抢去，其子锁南束见收。晓谕敕书一道，其二员敕书收贮。都指挥使三员，俱未袭，其原授职敕书被贼抢去，二道惟存其一。都指挥佥事三员，俱未袭，敕书被贼抢去，亦存其一。指挥同知五员，俱未袭，敕书收贮，亦失其一。指挥佥事五员，俱未袭，敕书收贮。正千户二员，俱未袭，敕书收贮，亦失其一。各部下男妇共一千余人。王琼乃上疏曰：“臣会同镇守太监张洪、巡抚唐泽议得我圣祖神宗，受天明命，奄有万方，威制四夷，罔不宾服。其在西夷，因其种类，建卫授官，铸降印信，俾其统束部落，岁时朝贡，以示羁縻。自肃州至于哈密千五百里之间，赤斤蒙古、罕东左等卫番夷，其初俱能睦族、自保，厥后本类自相雠杀，部落遂渐离散。哈密之西，惟土鲁蕃一种最为强盗。外阻天方国、撒马儿罕诸夷，制其出入；内压哈密、蒙古、罕东属番，听其驱使，侵扰吞并，假道胁援，莫敢不从。今哈密夷人尚有住本城者，惟掌印都督奄克孛剌逃难内奔，终于肃州，二子承袭，不敢复从。蒙古罕东卫节年避害归附，至今尽失故土。曲先卫岁久年远，徒闻脱啼之名。罕东安定，族亦离散，阿端莫知其处。即今肃州西北，千五百里之境已无人烟。论者谓诸番内徙，土鲁蕃自今入寇无援，实为中国之利。又谓肃州孤危，群夷环远，恐有意外之虞。长顾却虑，惟逐回故土，乃为正理。但诸夷之畏土鲁蕃如蹈水火，势难强逼。使其可强而归，则必外附强番，又如昔日大为边患。所以节年守臣议欲权宜安插，实非得已。今势既变，须有处变之术，驭抚得宜，方保无虞。乞敕兵部会官再议，如果无别长策，暂准臣等前议，照旧安插。仍乞降敕一道，赍赴整饰兵备副使，并分守肃州将官奉行遵守。轮遣逻卒侦诸番之动息，以防奸宄。严谨疆界，禁各族之交侵，以除窃盗，务使恩克怀柔，威能弹压。夷情抚定，地方底宁，赏以酬劳，国典具在，自常举行。如或视为泛常，轻忽失处，致有疏虞，亦难辞责。再行陕西行都司查勘。各卫所夷人自相保勘，照例起送赴京袭职。中间贫难不能赴京者，该道查无违碍，许令各夷顺赍保结公文，代领敕谕，回日送行都司交与承袭。如此使各种番夷悉得承继祖职，一则不忘祖宗羁縻成法，一则便于今日控驭。外侮可御，边境可宁。上从其议。自后俱得保袭前职，朝贡至今无异。
      其山川曰白山。其产麸金、鼓矾、冈砂、肉苁蓉、胡桐律（虫食其树而沫下流，俗名胡桐泪，可以焊金银）、紧呈草、柏脉根、沙枣、驼。其域东抵肃州卫，四百三十里，西去古沙州，一百八十里。
      ◎安定阿端
      安定阿端东为罕东，北抵古沙州，其地广袤千里。本朝洪武七年，鞑靼别部酋长撒里畏兀儿安定王卜烟帖木儿遣使贡铠甲刀剑。赐以织金文绮。命分其地为四，给以印章。曰阿端；曰阿真；曰苦先；曰帖里。八年，置安定、阿端二卫。俱遣使朝贡。洪熙元年，安定与曲先各戕杀使臣，叛寇边境。仁宗诏陕西都指挥李英，率番汉兵讨之。掳安定王，俘其部落男女千余人，驼马牛羊十三万，巢穴悉平，更立其长。天顺三年，复遣使贡。
      初，安定卫始祖亦板丹原在西海迤南地方住牧。正德七年八月，亦卜剌等大势，达贼至西海，将安定王逐奔，部下番民杀尽，及将原授职敕书诰命金印牌并帐房头畜掳去，夺占其地。本族人汪缠尔加逃往河州归德寄住。正德十年，又还到西宁城扣谒兵备，守臣安插之。至嘉靖七年，尚书王琼令抚夷官彭浚抚驭番族，得其原守坟塔国师藏卜哈巴与前汪缠等僧俗十名，令在迤北沙糖川离城七十里住牧。原奉敕书五道，见存阿端卫，不知其处。王琼乃请令安定卫仍袭前职。上从之。自后渐得生息，朝贡至今。
      其俗马乳酿酒，饮之亦醉。居无城郭，以毡帐为庐舍。其产马、橐驼、玉石。其贡铠甲、刀剑。其城东至罕东白沙州。
      ◎曲先
      曲先东抵安定，北距肃州，古为月氐之地，乃西戎部落也。元时置曲先答林元帅府。本朝洪武四年，置曲先卫。以土人散西思为指挥同知。正统二年，曲先酋黑麻遣指挥火丁等贡方物。
      其卫初在沙州七百里，因土鲁蕃并西海，达子抢杀，逃往乌思藏地方。牙木兰八岁时，为土鲁蕃所抢。及长，为土鲁蕃头目。其兄脱啼娶帖木哥妹，收掌曲先卫印信，部下二百余人依帖木哥等沙州住牧。帖木哥等后投肃州，脱啼乃往南寻本族，后亦无踪迹。牙木兰在土鲁蕃用事，甚见宠信，常令兵攻哈密，擒王夺印，占其城。兵部尚书马文升请命甘州守臣袭之，调罕东兵为助，刻会于肃州嘉峪关外。罕东失期，牙木兰知故先遁。甘州将无功而还。后牙木兰屡夺占哈密城印（详具哈密传中），兵部议绝土鲁蕃，不许通贡。土鲁蕃乃复乞贡。又以事疑牙兰交通中国，逼逐之。
      嘉靖七年，牙木兰乃拥帐三千，与罕东卫帖木哥（即兄娶其妹者）及土巴等来投肃州求降。上命总制三边兵部尚书王琼抚处。敕曰：“近该兵部覆题，该甘肃镇巡等官及先任提督尚书王宪各奏，土鲁蕃酋先年拥众侵犯甘州，残害地方，节该守臣具奏闭关绝贡。近乃遣使求贡，奸谋叵测。夷酋牙木兰等本曲先部落，叛附土鲁蕃，为彼心腹，侵轶我境。今与帖木哥、土巴等各称被土鲁蕃逼害，率众投附。有无别项蓄谋，亦难逆料。各官欲照先年事例，安插居住，以示怀远之道。但又称尔新任提督，前项事体重大，未审意见有无相同？今特命尔亲去甘肃地方，会同镇巡等官再加详处。仍多方用心，查审各夷是否被逼投附，有无别蓄奸谋。若果势穷求生，倾心归向，先将各项人口查验明白，各照所拟地方分散安插。应给口粮、牛具、地土，查照先年事例斟酌施行。量将城池修筑，以便防守。分族居住，使其自相亲睦。仍选差的当官员不时晓谕，令其安分守法，自为生理。不许专恃官粮供给，及在彼生事，扰害地方。彼处地方虏情不一，尤须督领，令大小将官整饬士马，振扬军威。一切边备武备，务要朝夕戒严，不可时刻怠慢，以防意外之患。朝廷以尔才识素优，练达边务，故兹委托。尔须殚心竭力，规画修举，其干碍夷情必与镇巡等官计处停当，应施行者径自施行，应奏请者具奏定夺。敕内该载未尽者，听尔从宜区处。毋恃己见，务稽众议，使边鄙宁谧，朝廷无西顾之忧。斯尔之能，尔其钦哉。”
      于是甘肃兵备赵载会同分巡西宁李淮、游击将军彭浚共议称：“牙木兰原系我曲先卫属番，自幼抢去与土鲁蕃作为谋主。今逼投附，置之甘肃。平居防其捕逃，寇来防其内应。虽云投降，其妻子兄弟尚在彼中，难保全无反覆。必须或徙居内地，或转发别边，方为良便。纵使土鲁蕃将来求讨，原不系彼回夷。我之旧属，今归一我，名正言顺，亦可塞其求请。”
      王琼乃疏谓：“牙木兰原同帖木哥等前来归附，本当与帖木哥等一例安插，但恐复回沙州，又为土鲁蕃所制，意外生变。若欲安置远方，又恐阻绝以后夷人不肯降附。请将牙木兰并其仆妾差人伴送赴京，查照永乐年间山东青州等处安插夷人事理，议拟安插。或径差人伴送延绥镇巡官处，发榆林卫收充旗役，给拨月粮营房，随军杀贼，或别有处置。”
      翰林院学士霍韬疏曰：“牙木兰者，土鲁蕃腹心也。拥帐三千，称降于我。然在牙木兰则曰未降；在土鲁蕃书则曰不知彼去向。以事理观焉，岂有拥帐三千远来款塞而土鲁蕃不知者？安知彼非诈降以饵诱我耶？他日犯边，则曰我纳彼叛人，彼来报复也。又曰我不归彼叛人，故彼不归我哈密也。则哈密永无兴复之期矣。牙木兰之降也，廪饩口食仰给于我，费已不小。犹曰羁縻之策，不得已也。若土鲁蕃拥兵扣关，称取叛人，将驱牙木兰而与之耶？彼则诡曰降以投生也，今出则死而不肯去矣。将从而纳之耶？臣恐为内应而有肘腋之忧。土鲁蕃拥兵于外，牙木兰为变于内，甘肃危矣。”上诏：“虏酋牙木兰等乃我边逋寇，彼番叛夷，近以投降为名，带来夷类见有二千之数。今又一拥许放，各起夷使数多，劳费之害，不言可知。意外之虞，不可不虑。况攘外必修内治，还通并写敕著提督尚书王琼及镇巡官严督所属，修饬边备，整理兵粮，加谨防御。奏内其余未尽事情，悉听各官从长议处，径自施行。”
