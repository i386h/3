<!-- { "loadSidebar": true } -->
      二十一年春，遣定远侯王弼等七将军从征。四月，闻虏主在捕儿海。兼程进至百眼井哨，不见虏。将还，弼曰：“吾等深入，徒劳师旅，将何以复命哉！复进。侦知虏营在海东八十里，直簿其营。始虏以我军乏水草，必不深入。大军忽至，其酋大尉蛮子率众拒战被杀。虏主与其子天保奴，知院捏怯来等遁去。获其次子地保奴、妃子等六十人，及故太子妃、公主、吴王、代王等三千六十人，军士男女八万，得宝玺、金银印、图书、牌面百五十三，车三千辆，马驼牛羊十余万。又破哈剌章营。六月，献俘京师。命有司给第饩养。
      方大军之度岭也，进次游魂南道。无水，将士渴甚，至一小山，忽闻有声如炮，使人视之，则四泉涌出。士马就饮，得不困乏，余流溢出成溪。先是，上尝梦殿西北隅有小泉流出，至御足下，至是适与梦符。玉等还，上大喜，拟封梁国公。既而有言玉逼私元主妃者。上怒谓玉曰：“尔北征功大，但虏主妃降，不能遇之以礼，又恃劳遣人入朝觇伺，此岂人臣之道哉！今屈法宥尔，尔其率德改行，以慎厥终。”改封凉国公，仍镌其过于券。宴征北诸将于奉天殿。上赋《平胡师》二章，命群臣和之。元主妃愧玉事，自杀。地保奴由是有怨言。乃遣使护送琉球安住。
      二十二年六月，捏怯来等遣人降。知虏主至和林为也速失儿所害。
      蓝玉，定远人。其姊归常遇春。胡、陈之党，玉尝预焉。上以开平之功，宥而不问。征陕西取获月鲁帖木儿还，意觊升太师爵。命为太傅，玉怒。退语所亲曰：“上疑我矣。”时鹤庆侯张翼、侍郎傅友德等及诸武臣尝为玉部将者，晨夜会玉私第。为锦衣卫指挥蒋告变。命群臣讯状，皆伏诛。
      按野史载玉往见铁冠道人，铁冠草鞋出迎之。玉遽云：“著草鞋以迎宾，足下无履。”（言无礼也）玉偶持揶杯劝酒，铁冠即云：“执揶杯而劝酒，尊前不钟。”（言不终也）未几，玉果就戮。铁冠固前知耶？又闻太祖克金华，召一星者刘曰新推命。答曰：“将军当极富极贵。”又推诸将校，则言或为公或为侯。太祖怒其不言官职。刘请屏去左右曰：“极富者富有四海，极贵者贵为天子。”太祖大喜。洪武四年召至。问：“欲贵乎？”曰：“不愿。”“欲富乎？”曰：“不愿。”问：“何欲？”曰：“臣所欲者，求一符可以遍游天下耳。”太祖因以手所挥白扇题曰：“江南一老叟，腹内罗星斗。许朕作君王，果应神仙口。赐官官不要，赐金金不受。持此一握扇，横行天下走。”识以御宝。刘持此遍游十二年。回家忽对妻子言：“我当死于非命，故归。”欲作别去游京师。妻留曰：“既当死，死于家耳。”答言：“当死于京。”遂至南京都市中，但讲命而已。盖先被旨不许与人算故也。蓝玉平云南回，因诣刘。言：“将军将星见梁地，当封梁国。然七日必有一险，我当与将军同死。”后果封为梁国公。侍朝穿红袍，在西班时日照映。上目之曰：“此将军不独外邦人畏之，朕亦胆寒矣。”有张尚书者，同往云南，与玉不睦。对曰：“此人陛下前不妨，但恐非少主臣也。”上由是欲诛之。因潜令科道纠玉。科道问张尚书何以为罪。张第言军还不交军，欲乘此作乱耳。玉临刑时叹曰：“神乎刘先生之言！”上闻，因逮刘至。问：“汝与玉算命？”对曰：“曾算。”又问：“汝命尽几时？”曰：“尽今日。”因杀之。今其家子孙犹在，赐扇尚存。
      二十四年春三月，傅友德北伐，驻师开平。因命齐王以护卫兵至开平闪猎。敕曰：“山东都司各卫骑士皆从友德调发。军政尔毋有与。遇战可自为队，或在其左，或在其右，有胆略则当前，无胆略则继后。奏凯之时勿自矜伐，与诸将分功。八月秋高，可以师旋。”
      按此因山东骑士悉发北征，因命齐府以护卫至也。夫齐称东秦，人急功利，故北征赖之。亲藩身将护卫悉行，所以均劳逸习地利也。今河南班军犹存此意。而练习之政渐弛，技击之长靡效，失本意矣。
      二十五年春三月，安庆侯仇政、西凉侯濮来宣府理武备。以沿边诸州武备渐弛，分遣重臣理之。政理振武、朔州，理岢风、蔚州。都督刘真、指挥使李彬来宣府，行障塞，历宣德、兴和、云州、大兴、保安、龙庆、怀来诸处，度量城隍，增设险隘。上谕宋国公冯胜、隶国公傅友德曰：“屯田守边，今之良法。然寓兵于农，亦古之制。今与其养兵以困民，曷若使民力耕而自卫。尔等宜从山西布政使司集守令耆老，以朕意谕之。”乃分命开国公常升、定远侯王弼、全宁侯孙恪、凤翔侯张龙等往平阳等府，安庆侯仇正、怀远侯曹兴等往太原等府阅民。户四丁以上者抽其一为军。蠲其身徭，分隶各卫，赴大同等处开垦荒田。东胜与大同城中各立卫五，大同北境立卫六。戒其屯耕，所在毋扰于民。
      遣都督周兴总兵讨故元逆臣也速迭儿。先是蓝玉北征，元主脱古思帖木儿遁至也速迭儿部，为其所弑。其众悉奔散来附。是岁兴等进讨，追至彻彻儿山。大败之，自是虏不敢进边者十余年。
      二十六年，置宣府前左右卫于宣德府，万全左右卫于宣德县，怀安卫于怀安。民户不足，调山西诸处余丁实之。
      二十七年春三月，初谷王封于宣府，以旧城隘，至是命增大之。都督真、指挥使彬役所统展筑今城及德胜口。
      二十八年春三月，城怀来，役北平都司燕山诸卫军。
      按十五年以后，宣府之经略置卫成城，大抵皆刘、李二公之画也。夫不急其工，举恒春暮，无妨<亩犬>亩，役以部兵，斯其为国初人物也与。
      三十年，夜有星大如鸡子，尾迹有光。自天厨入紫微垣，有二小星随之，至游气中没。上敕成祖（时为燕王，上第四子）及晋、代、辽、宁、谷六王曰：“稽之历代天象，若此者边戍不宁，往往必验。今天示象与往昔正同，不可不慎也。其应虽非今岁，然二三岁灼有寇边者。宜令军马东西布列，各守其地。兵法云，致人不致于人，多算胜少算不胜。况无算乎！吾今老矣，精力衰微，难于运筹。尔等受封朔土，藩屏朝廷，若不深思远虏，倘或失机误事，非惟贻忧朕躬，尔等安危亦系于是，可不慎哉！吾今略与尔谋，倘遇胡骑十数万寇边，不宜与战，收入壁垒，或据山谷险隘之处，夹以步兵，深伏以待。彼见吾不与战，必四出抄掠，俟其骄怠分散，我以马步邀截，破之必矣。若一见胡马，辄以三五千或一二万，轻与之战，岂特不能胜，必至于失利。”
      成祖（时为燕邸）及代、辽、宁、谷王率都督杨文、武定侯郭英来备北虏。时塞下屡警，诏成祖曰：“闻烽火警数，此胡虏之诈。欲诱我师出，纵伏兵也。可西凉召庄德、张文杰二指挥，开平召刘真、宋晟二都督，辽东召武定侯郭英会兵一处。步军须十五万，布阵以待。武定侯与刘、宋翼于左，庄、张与指挥陈用翼于右，尔与代、辽、宁、谷五王居其中，彼此相护，首尾相救，无不胜矣。”复敕都督杨文以北平都司行都司燕谷宁护卫精锐从成祖；敕武定侯郭英以辽东都司辽护卫精锐从辽王。悉至开平，相择险要，屯备一切，号令悉听成祖节制。
      三十一年，城阳和、天城卫。上不豫。赐敕成祖曰：“朕观成周之时，天下治矣。周王犹告成王曰：‘诘尔戎兵，安不忘危之道也。’今虽四海无事，然天象示戒。夷狄之患岂可不防！朕之诸子，汝独才智克堪其任。秦、晋已薨，汝实为长。攘外安内，非汝而谁！已命杨文、郭英并辽府护卫悉听尔节制。尔其总率诸王，相机度势，用防边患，又安黎民，以答上天之心，以副吾付托之意。其敬慎之勿怠！”
      上进齐泰为兵部尚书。尝召齐泰问边将姓名，泰历数无遗。又问诸图籍，泰出袖中手册进。简要详密，上大奇之。闰五月，乙酉，召齐泰受顾命，辅皇太孙。上崩于西宫，寿七十一。遣诏皇太孙嗣位。
      按圣祖之攘胡元也，既逐之出境矣，然于其父子生则有书谕之使，死则有吊祭之礼焉。俘其孙复封之，既封之后复归之，所以待亡国其恩甚厚。至于边防，则屡添卫增戍以定兵，屯田以足食；数遣功臣视师而边将警惰；命亲王出塞而武备扬威。凡可以慎固封守者无不曲尽。虽在弥留，而未尝倦勤，所谓一息尚存，此志不怠。若是者，盖其得之也艰，故其防之也切；虑之也远，故其谋之也深。使后世守其成规，不愆不忘，则瀚海永清，幕南永空矣。安有所谓烽火通甘泉也哉！
      又按是时建六王于边地，而末命独委重于燕邸。盖圣祖知燕王雄略神武，足以系单于之颈，而宿将重兵遂得藉以为龙飞之资，岂非天命攸在，假之翼哉！史载圣祖尝欲易储立燕王为太子，问高后。后曰：“幸无泄。”又密问侍臣曰：“太子卒，皇孙弱，立燕储可乎？”学士刘三吾曰：“皇孙尚富春秋，徐俟其成，立嫡孙礼也。”乃止。及疾亟，遣使持符召燕王来。至淮安，用事者矫诏却回。临终问曰：“四子来未？”圣祖之属意有在矣。事虽中阻，其如天命何！
      三十二年，成祖由紫荆历广昌、蔚州进幸大同，诸将张玉、朱能、薛禄、陈亨一子愆，皆以兵从。
      按此靖难之师也。盖自河南画后顾之谋而东催蓟门之师，东平奔郑村之阵而西收云中之助，由是鼓行以南，遂下镇定也。於戏！蓟宁者，燕都之左藩；宣大者，燕都之右翼。即成祖开创之规模，非后世培植之大较乎！今宣大虽重镇而士马日耗，蓟宁虽近地而经略渐废。且朵颜渐倔强，云中数反侧，则杞人者何能无戚戚也！
      三十三年，北虏国公赵脱列干、司徒刘哈剌帖木儿等率众至北平助靖难兵，成祖大加赏赉。既而谍报胡寇将侵边，成祖以书谕鞑靼可汗坤贴木儿（继脱古思贴木儿立者），并谕瓦剌王（鞑靼别部）猛哥贴木儿等以祸福。
