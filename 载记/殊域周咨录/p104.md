<!-- { "loadSidebar": true } -->
      命刘源清为宣府巡抚都御史。六年，虏酋锁合儿伯通复以一千七百余骑折边墙九十九处，入犯花马池，将犯固原。总制尚书王宪豫调延绥、宁夏、固原官军共二万七百人，分路按伏。贼过铁柱泉、小盐池、韦州、镇戎平虏二所，至八营攻门。固原参将刘文等击败其众，追至细沟营，斩首九十五；贼奔溃至哲思沟，榆林副总兵赵英等伏发，斩首二十二；贼过平虏所青杨岭，榆林游击卜云伏发，斩首九十五；贼回，遇宁夏总兵杭雄等邀击之，斩首复九十五。前后诸将斩首三百余，获马五十三匹。锁合儿伯通死于阵，余贼由故道遁出境外。自来三镇御虏，未有若是克捷者也。
      七年秋九月，滴水崖军人贾鉴、钱保等与市商讼，不胜。因激怒众曰：“我辈出死力捍地方，商非土著人，坐肆纲利，反蔑我辈邪！”遂聚围商居，掠其货，纵火焚仓场婴城。且曰：“兵至即走胡。”时官兵在境外烧荒。巡抚都御史源清闻之大骇，密遣人至境外，檄副总兵刘渊、参将李彬曰：“事已，无归镇，便可出间道至滴水禽诸恶也。”渊等驰赴之。故作乱之二日，兵即至城下。彬部卒飞石坠其陴，众遂附登。已而渊至，呼曰：“兵一入所，杀岂止乱者邪？又能止焚掠耶！”众乃止。于是令城中曰：“抚台已得情，所禽止鉴等十八人耳，余不问也。”鉴等多自杀。门开，渊整兵入禽未死者数人，送镇斩之，一堡悉定。
      分巡冀北道佥事田承、胡瓒调整粮草，从阳和起马前往浑源州公干。行至离城一百余里，前到大同县地名瓜园儿迤南，遇潜伏达贼约有五百骑，骤马前来，当将田承并抬轿军人俱各砍死，将田承身尸移在本村龙王庙内停放。上命与祭一坛，护送丧柩。
      镇守宁夏总兵种勋谋欲更调镇守地方。檀起符验关文，节次遣人驰驿，藏带金银并金银器皿及各色五彩织金蟒龙麒麟云鹤等件绒疋，用使图书书柬礼帖记事赍执至京，投托近侍官李镗引领打点送铨选衙门。先是有孙昂、赵凤将种勋原干更调地方金银壶盏并银两寄王文进家，盖御史王官之父也。东厂太监芮景贤访获，奏请将选法人等连赃并书柬礼帖记事及批文等件通行拿送究问。上诏：“王官、李镗等下锦衣狱，种勋差官校拿解来京问理。”给事中解一贯疏曰：“廉耻者国之大维，清介者士之大节。种勋猥以一介武夫，谬膺一方重寄，不思体国戮力以为忠，却乃纳贿买官而罔上。计此财物，若非剥削军士，必是侵盗官钱。再照李镗、王官，一则以近侍之职，不知戟陛为何地，而甘为败鼓之皮；一则以风宪之官，罔思激扬为何事，而自处粪秽之下。但知营充囊橐，不顾贻诮士林。一时之清议难逃，千载之污名莫涤。若不痛加惩治，何以警戒将来。且有书柬分明，可以知所与为何人，有礼帖开写，可以知所馈为何物。又有记事簿籍，中间已馈者某人，未馈者某人，必一一条其明白。若不备细查究，中间恐在夤缘作弊，侥幸漏网者。伏望照数稽查，褫其衣冠，削其士籍，以为钻剌贪饕无耻之戒。”于是宁夏缺总兵官。推举得南京后军都督佥事杨宏、后军都督府杭雄。给事中郑一鹏疏曰：“国家之败由官邪民，官之失德宠赂章也。近年以来，兹弊复生。幸而种勋事败。杨宏有勋之夤缘而济之以狡猾，有勋之贪婪而饰之以文墨，有勋之奔竞而辅之以羽翼。若果见用，边鄙之害当有不可胜言者。伏望将杨宏亟赐罢黜，仍敕该部从公再推老成廉静将官，取自上裁。”
      按各边参总其以贿赂为功级，以钻剌为韬略，往往皆然。是以将不得人，武事不饬。且此馈送之物，果奚自来？非侵渔士卒之饷粮，则克减朝廷之赏赐。是以军不得饱，勇气不扬。其敝已久，岂特一种、宏哉！姑纪此以例其余云。
      七年四月，御史张恂按临保定府。知府屠侨在于官厅伺候。忽有保定等卫旗军千余人拔剑开弓，喊声动地，高叫：“屠知府何在？今日与你有个死活！”屠侨见势凶恶，逾垣逃遁。各军赶寻不见，将把门快手用刀砍伤，一齐拥入察院。喊称知府欠我月粮，悭吝不与，你叫他出来，我们与他说话。张恂再三慰谕，各军不肯出门。后有分守保定副总兵陈谨到院，张恂将伊责让。谨用手一麾，各军方才散去。恂访得陈瑾与屠侨素有嫌隙，诸军之横皆出陈谨之谋也。
      都给事卫道疏曰：“窃惟天下之政莫大于纪纲，纪纲之立莫严于名分。爰自甘肃戍卒倡乱，戕害都御史许铭。既而大同叛军继之，杀害都御史张文锦、参将贾鉴。自是而后，强犷之军每挟其骄悍之气而陵犯上官，塌茸之官每畏夫反侧之祸而姑息下士。纪纲因之而大坏矣。追纪祸源，至今有识者所以犹轻李隆之死也。保定之事颇与甘肃相类，犹幸屠侨得生，故变乱未成耳。向使屠侨之遁不急，诸军之怒得逞，锋刃之下，死生未保。地方祸变，今日又不知何如也。《易》曰：‘履霜坚冰至。’盖言慎也。今日之事可以言冰，不可方霜矣。若不通行究治，窃恐天下之强军悍卒闻而效尤，犯分凌节，无所不至。纪纲既坏，将有不可收什者矣。参照副总兵陈瑾，存心凶狠，守已贪婪。先曾被劾而罢官，后乃夤缘而复起。坐观军士殴骂守臣，若无主使之情，亦有纵容之罪。保定府知府屠侨轻人傲物，志广才疏，拖欠军粮，久不处给，横被殴辱实其自取。倘激成变，罪将谁归？再照前事，臣等风闻已久，以事欠真切，不敢上闻。意者抚按等官必来奏报，经今将及一月，事颇得实，报久不至。又况张恂亲经事变，稽缓未言，虽得静以弥乱之方，似非见恶必击之义。乞敕兵部马上差人赍文，着落巡抚都御史王应鹏作急查勘。”上诏：“这地方军士激变，各该官员既不能禁制，又隐匿不奏，兵部参看了来说。”
      七年夏六月，北虏寇朔州。由火石梁入。
      八年冬十一月，虏酉小王子纠套虏七万余骑，由井坪入，遂掠朔州。至偏头关，乃退套虏，北虏居河套者八年。
      宣府都御史源清上言：“彰往所以劝今，表忠所以励俗。本镇为国后门，捍御北虏。历年以来，将帅士卒宣力效忠，伏节死者不可无祠也。”诏从之。于是源清毁淫祠为褒忠祠。祀将臣谭广、薛禄而下，军士穆得海、王羊儿而下若干人。近时如关山、王经辈皆在列。
      各边御史毛凤韶极言宦官出守之非，且曰：“兵不额增，饷不廪实，而使刑余不任之人坐食其上。既不可责其战功，又不可属之吏事，一职数人，一城数职，是坐困也。而况依阻为奸，渔猎所部，其为罪状又可胜言邪！”兵渐韪之，因覆议曰：“塞粟一石，中土数钟，边军一人，供户百辈。此省节边方对症之药也。”乃罢各边监枪分守诸宦官。宣、大各留镇守一员。
      九年夏六月，虏以三万骑入马营。参将兵被围。赤城守备刘傅闻传炮，即率所部仅百数十骑赴援，中途逢虏，直前搏战。虏围之数重，传令士皆下马步斗，引满四射，箭无空发。最后射杀其酋长，虏咬指引去。传身中矢如猬毛。先是虏酋阿尔秃斯渡河，由宁夏北境入庄浪住牧。九年二月，至青海与亦不剌和亲，亦不剌女先许嫁小王子，至是更嫁阿尔秃厮之子。阿尔秃厮子领众二娶亦不剌女归，复自宁夏入河套住牧。
      十年，虏寇大同。夹镇城西下，总兵官彭英坚壁南山，不敢战。虏遂入怀仁山阴，至广武，大掠而退。初议罢诸宦官，独留镇守，至是虏深入，总兵官彭英获罪。言官因并论之，遂罢诸镇守宦官。九月，以李瑾为大同总兵官。
      十二年春二月，北虏寇大同右卫，由双城入。冬十月，镇兵杀总兵官李瑾以叛。大同近胡地，寇时至。旧将令宽慢，诸军追虏有不至者，失期者咸置不问。墩卒惧虏攻围，或歇役，烽燧屡失，甚有受虏遗为缓其逢者，比兵出则无及矣。又朱振之罢，仍寓镇城代将，有大区画必与之谋。振以示惠于诸军，结其雄长，伍中诸有心计及异能若织组技艺者，班下恒役于其家，时时巷议新政。瑾至军，申令戒严。有警，鼓于军曰：“期某刻至某境，径以亲近往。”虏退，索诸失期后至者，刑之塞下，乃归。烽燧失传，虽微必治。置革鞭鞭之曰：“异于挺伤骨也。”又不咨询朱振，于是伍中及墩卒时出怨言。振因以微言动之，诸来役者泣诉法太严。则曰：“李瑾生长右卫小城，无长人度。彼信知伊小城中军伍易制也，岂知镇城多杰者邪！”又曰：“往年张文锦之变，军人岂独于总兵官不敢发邪！”于是旧杀文锦脱漏未诛如王福胜辈，咸偾曰：“必杀之。”及是有二边之役，诸军以给犒暂还，既给犒，瑾令曰：“来日黎明至工所。”其夜有大星陨西北方，众星随之如雨。瑾自见之，嗟叹就寝。夜二鼓，王福胜等喊噪集众，得三四十人，共围烧瑾廨门。始瑾与诸将吏约，有急举炮，则各以兵至。闻变举炮，凡三举，将吏不至，而诸凶悉集矣。瑾知事急，率弟月执弓矢登门拒战。比明，尽矢数房，所歼十余人，伤者数十人。至辰力疲，叛者一从傍剌其弟坠，诸凶杀之。瑾知不免，免胄掷地曰：“恶狗！吾为大将，岂死汝手邪！”遂自刎。因坠门下，诸凶共毙之。遂共劫库出仗，执都御史潘仿，诸为桂勇、蔡天所用禽捕首恶者悉杀之。夺门钥，陈火器婴城以叛。遣人以金币女伎会遗北虏，乞援曰：“中土富乐，可来自帝，胜沙漠也。”远近大震。
