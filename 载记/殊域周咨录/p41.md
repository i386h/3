<!-- { "loadSidebar": true } -->
      按吴惠字孟仁，东吴人。年二十，以粮役管运至京，途中日歌古诗。或言于县令，令奇之，名为弟子员。举永乐甲辰进士。洞庭有进士自惠始。授行人，喜言事。使占城还，升桂林守。义宁峒蛮杨氏结苗人为乱，藩臬议进兵征之。惠止之曰：“义宁吾属，吾往抚之。不从，用兵未晚。”乃肩舆从十余人，入其峒，山石攒峭如剑戟。徭人腾跃如飞，闻太守至，奔告于其酋出迓。惠谕之曰：“吾若属父母也，宜听吾语。”众唯唯。惠因为陈逆顺祸福。杨氏诸蛮感泣，留数日，历观诸屯形势，以数千人卫出境，归报罢兵。明年，武冈州盗起，宣言推义宁峒主为帅。藩臬咸尤惠。惠曰：“吾当任其咎。”乃遣人至义宁。群徭从山巅望见惠使，即遥拜，言不敢反状。且求雪武冈之诬，盗计遂阻。迄惠在郡，无敢骚窃者。后升广东右参政，支正三品俸卒。愚谓航海飓涛，非人力所及，而惠蹈险如常，不为舒某之骇乱。噫！雷雨弗迷，大舜所以为圣；遭风存敬，程子所以为贤。惠之度量，于此可见。其后峒夷之反覆难信，犹之海波不测也。惠处之坦然，皆自此度量推之耳，惠岂无所本哉！观其日歌古诗，悠优讽咏，涵养性灵，中有素定者，故夷险一致，克定大事若是。语曰：诵诗三百，不能专对，授之以政不达，虽多亦奚为！今惠不惟专对于远，又能达政于蛮。则其所歌，固可谓有用之文章。而县令乃能识之于吟诵之间，亦异鉴也哉！抑因是知古人奉使列国，宴享之际，赋诗见志，占其所就，后竟不爽，谅有以大。又按诏使之往占城者，其人不一。而独郑和之舟迹载于《星槎胜览》，吴惠之舟迹载于惠之日记，故特著之以见其道里所经，日月所历，俾后使可据而行耳。且和由新州而入，惠由校杯面入。岂二路皆可通而随风所泊，故异耶？
      景泰末，摩诃贵由卒。其子罗茶全遣使入贡请封。天顺中，命给事中江彤、行人刘寅之赍敕往封。谕其砥砺臣节，赐以彩币。国王罗茶全遣使沙婆利奉表入贡，即赐敕并彩币。
      刘寅之，江西永新人。其父名髦，行谊端茂。永乐戊子，领乡荐，会试下第。道遇泽水，一女子溺将没，号救命。髦援之登舟，附载而归，道中皎然不敢犯。逮家，妇迎问曰：“买妾乎！”髦告之故。妇扣女，言：“本富族，今举家葬鱼腹矣。感君子再生恩，请服婢役以报。”髦曰：“恶有是！吾力犹能返汝。”立命人送之还。至则茫茫大川耳。亲识皆绝形迹，复载之来。髦命妇善视，伺为择婿归之。妇曰：“渠已无家。吾亦无后。君非构意室之，踪使从人，未必胜君。殆亦天作之合，使其侍君栉耳。”髦固不可。有知者劝谕数四，久之乃处副室。而生二子，长定之，次即寅之。兄弟文学相师友。寅之登景泰甲戍进士。使占城还，进员外郎，累升参政。定之为大宗伯，谥文定，为时名臣。而寅之声望相颉颃，人称二难云。夫观髦一事而有三善：拯溺全生，仁也；同舟不乱，义也；必其无所归而后纳之，礼也。厚德所感，宜食其佳胤之报哉！
      成化六年，安南国王黎灏与占城交兵。时占城盘罗茶全卒，其弟罗茶悦嗣立。奏称：“安南国差人索取犀象宝物，不从，起兵攻围本国。提拿臣兄连妻小五十余口，抢劫宝印，烧毁房屋，杀死军民三百余口，掳去男妇不计其数。差人占守本国地方。臣暂管国事，乞为赐印封王及敕安南放出掳国男妇人口。”广东市舶提举司右监丞韦春亦奏前事。请行礼部，差官奉敕赍去安南，戒渝国王黎灏息兵睦邻。上诏且不差人，待安南使人来，写敕与他赍去。
      九年，上命工科右给事中陈峻等赍敕往占城国，封盘罗茶悦为王。为安南阻绝。峻等上疏曰：“臣等奉命于十年正月二十九日到占城。新洲港口把守俱是安南番人，不容进入。臣等见得蛮人不逊，令通事满源等谕以出使占城国缘由。源等回报。番人言说，此港占城王退还我的安南国王，各立界牌把守，他自见在灵山为王。开船到灵山海面下碇，随令满源等上山访问。要见罗茶悦，有无实迹。回还报说山中遇见避兵人说，罗茶悦一家俱被安南虏去。地方尽数占夺，改为交南州名色，又令小旗姚官康四散缉访是实，开船回还。将赍赐印信并原捧诏敕进缴。”诏下兵部，会同五府、六部、都察院、通政司、大理寺等衙门，议得安南国来岁当朝，合候陪臣至日，行令通事詹升等将前项事情译审明白，另行具奏。定夺。
      先是安南国王黎灏亦奏：“占城国人乘船航海劫臣化州，房屋储入于烈火。除臣已差陪臣陈廷美赍本赴京陈奏外，成化六年八月，占城国王罗茶全又亲率水步掩袭化州。七年正月，茶全大兴忿兵，砍臣戍卒。臣溃围力战，茶全率众而南。本年十一月十二日，臣差陪臣阮德真赍本赴京具由陈奏。先于本年三月，茶全扫境内兵，复图再举。诡言从朝廷差使勘臣四川地方，碣石为标，永息纷纠。亲率象马，图欲破臣义州，使其弟罗茶遂领游兵先行，茶全继进。茶遂心赧气挫，惧致丧败，夜伏健儿杀之行帐，自立为王。自是国内纷纷，人心好乱。头目割据方面，鞠旅募兵倒戈相攻，殆无虚日。本年十二月初三日，臣钦蒙敕谕：‘朕详览奏章，深察事理，互相仇杀皆非保境安民之道。且尔安南与占城曾受朝廷爵土，世修职贡，为中国藩屏，岂可构怨兴兵，自相攻击。《春秋》责备。贤者是宜安分修理，保守境土，解怨息争。先尽睦邻之道，仍禁守边头目毋启衅端，生事邀功。如欲假此为吞并计，恐非尔国之福。’大哉日月无私之照，至哉父母均爱之仁。俾臣与占城俯仰熙之天，偃息喧和之地。此远臣之真情，国人之毕愿也！臣深感圣恩，恪遵天戒，禁戢边吏，勿启衅端，固守封疆，敢行报复！然茶遂自弑逆之后，群情瓦解，有众心离。成化八年正月，茶遂亲至境上，差头目翁舅虚计赍书于臣，谓其兄茶全害民违天，家覆国破，自取之咎，荡折固宜，国人弗协。茶全忧惧成疾，国人立弟茶遂掌摄国事，已遣使赴京赍金叶表文，永袭王爵。乞臣同往城下一盟，以提夷海门为界，北则为义州，南则为占城北境。并乞臣援兵数千，拥立茶遂都于番地。臣谓解怨息争，钦承圣训。邻国废置，义不相干。乃差大头目范悫与茶遂盟。茶遂归至尸耐海口，罗茶悦子茶质苔来与其头目潜率徭峒之人，夜伏竹弩攻茶遂军。占人自惊，茶遂为乱兵所杀。茶质苔来自立为主，移都晶持。法令虽严，人愈作叛，乱臣强盗自称为君长者几十人。有称摩诃支麻彳劳冰者，有称麻诃左皮罗拨者，二党驱象弄兵，迫臣边地，其余亦各据地方。臣差头目陈极赍书于左皮罗拨议和，求舒边患，即为支麻彳劳冰邀杀。臣恐兵连祸结，罪干天朝，戒戢守边头目益图守御，不许进兵。且占城为国，东抵于海，西逼徭蛮，北界臣义州，南与龟、ク二部接壤。占城、ク部仇隙有年。自是ク部徭蛮乐占城乱，率众抢掠，千百为群，道路不通，村墟岑寂。臣日夜思惟，自以钦承圣训。息兵睦邻，而遭彼国中微，溃乱无主，更相吞噬。意困臣边，乃遣头目刘宝赍臣书往与茶质苔来约坚邻好，共享太平。安分畏天，为圣朝藩屏。境土既定，岂可争夺。成化九年二月，茶质苔来率兵攻叛臣奢卫阿麻，乃为奢里阿麻所败。臣差刘宝亦被害。奢更阿麻自为君长，争据一隅。奢里阿麻寻死，族弟波笼阿麻继统其徒，才弱力微，众心不附。连年水旱，禾稼寡收，居民皆以涧毛山兽为命。适有粒食，即致死伤。其民既为ク部所擒，又为百种徭蛮所掳。群盗驱驰阡陌，往来山楸，伏药矢以射居人，毒上流以绝行路。彼登山遐望，缘木窃窥，或见海中行船，或闻林中人迹，即起烟吹角，啸侣命俦。或率轻艇而掠海外之船，或驰健马以夺林中之货。加以虎狼犀象，载路盈岐，惟有海道称通，波涛甚恶。臣与占城君长久绝音书，凶盗凭陵，为平民患。臣守边头目黎文见贼虐日滋，出不得已，放兵追逐。彼便缘涧登山，鼠窜林丛，更出迭入，使一方之人困于锋镝。成化九年三月初四日，奉睹敕谕，有云，王国与占城，势力大小不待辨说。若彼先启衅端，不度德量力，固为不义。若王无故乘彼小衅，辄兴忿兵，凌弱暴寡，亦岂得为义乎？敕至，王宜略其小失，益大义，将所掳人口尽数发还。戒饬边吏，毋生事邀功，兴兵构怨，旋致报复，自贻伊戚。臣拜读反思，不胜喜惧，震雷解雨，造化一心，臣即钦遵圣谕，凡掳获男妇该七百四十一人，并已发还本国，思修大义，庶盖前愆。其人皆被支麻彳劳冰及罗拨所抄。臣重念圣谕，不觉惊惶，切惟天地大德，谅不偏于生成，臣子小心，讵可忘于敬畏。天地既妪照以同仁，臣子敢悖违而召祸。故臣受封至今，夙宵惊惧，常以不能保守朝廷土地人民为虑。岂敢取非所有，违训背义，自速罪尤。臣虽至愚，能辨祸福。臣又切思，当占城国强盛之时，夺臣国四川之地，臣于占城衔怨，图报复其旧疆。今彼凋瘵纷拿，靡有统属，劳民戍卒，不遑启居，臣追思昔日之安，期笃睦邻之义。虽茶全敢违圣谕，构怨称兵，天鉴孔昭，自贻伊戚，而臣不与之校。数年已来，占城人民随而扰乱，上得罪于皇天子至圣，下丛怨于小民。臣愿虑之间，曷胜忧惧，伏望皇帝陛下刚中建中，光大包荒，亮臣惕励省躬，敢启并吞之念，怜彼流离失所，旋施绥定之恩，使彼众下辑宁，同囿和熙之治，而臣兵民休息，永无烽火之虞，在圣智转移之妙机，非臣愚之能得窥测也。顾占城兴废，于臣国诚不相干；然占城乱亡，致臣边反受其害。叩阍有请，自知逾越之难逃。忍毒无言，讵耐扰攘之滋甚。臣南境之事，举措皆难。尾跋胡，碍于进退。倘皇上海涵春育，宽远臣冒昧之诛，雨施云行，体上天哀怜之念，岂独臣国之幸，抑一方生聚之大幸。而南服倪髦，望阙焚香，祝圣寿于万万年矣！”上命兵部议。
