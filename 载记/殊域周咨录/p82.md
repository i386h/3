<!-- { "loadSidebar": true } -->
      三年春二月，参政华云龙率诸将廖美、孙恭攻云州。万户谭济出居庸夹击之，取其城，获元平章火儿忽答、右丞哈海。指挥金朝兴来取东胜，禽元平章荆麟等十八人。平章汤和来取宣德，追元兵至察宦恼儿，获其将虎陈。故元将王保保（即扩廓帖木儿）知大军南还，自定西引兵围兰州，指挥张温坚守不与战，以待援兵。时鹰扬卫指挥于光守巩昌，将兵来援，至兰州之马兰滩，卒遇保保兵，战败被执，至兰州城下，使唤张温出降。光大呼曰：“我不幸被执，公等坚守，徐总兵将大军至矣。”敌怒杀之。城中闻光言，守益固。保保进攻不利，且惧大军至，乃引去。光字大用，南康都昌人。自少磊落有大志，徐寿辉初起，略湖口，陷都昌，署光为江东宣慰。陈友谅弑寿辉。光乃轻骑谒上于龙江，授行枢密院判官。从上征九江，下黄梅，战鄱阳，降武昌，皆预有功。历迁鹰扬卫指挥使。从徐达平淮东、浙西，擒张士诚，取汴梁、克陕洛，下潼关，同都督郭兴守之。后移守巩昌，王保保屡引兵来攻，光辄击却之，至是被执而死。上闻之，遣官谕祭，寻命配享功臣庙。
      按《左传》宣公十五年，晋使解扬如宋，使无降楚，郑人执解扬而献诸楚，楚子厚赂之，使反其言。而解扬呼宋人，卒致晋君之命。楚子舍之，是楚虽夷狄，犹知信义。若王保保者，乃杀于光，真兽类矣。顾犹为亡元致力焉，何哉？
      上问诸将曰：“王保保为患，今欲出师往沙漠，当何先？”诸将曰：“保保寇边以元主在。若出师直取元主，则保保失势，不战而可降也。”上曰：“忘近而取远，失缓急之宜。吾意欲分兵为二道：一令大将军达出潼关，自安定捣定西以擒王保保；一令副将军文忠出居庸，入沙漠，以追元主。使其彼此自救，不暇应援，取之必矣。”诸将皆曰：“善。”受命而行。
      寻遣使赍书谕元主曰：“前者二次遣使致书，久而未还。岂被留而然乎？以予计之，殆君之失谋也。君之意必曰：‘吾尝为天下主，以四海为家。彼昔吾之民耳，岂可与通问乎？’自常情言之，固宜如此。以理势论之，则大不然！君者，天下之义主。顾天命人心何如耳。盖天命之去留，由人心之向背。古语云：‘民犹水也，君犹舟也。’水能载舟，亦能覆舟。君岂不知此，而乃固执不回乎！今日之事，非予所欲，实以四方兵争，所在纷扰，予当其时不能自宁于乡里，岂有意于天下乎！群雄无所成，而予兵力日以强盛，势不容已，故有今日。此诚天命，非人力也。君又何致怨于其间邪！君其奉天道顺人事，遣使通好，庶几得牧养于近塞，藉我之威，号令其部落，尚可为一方之主，以奉其宗祀。若计不出此，犹欲以残兵出没为边氓患，则予大举六师，深入沙漠，君将悔之无及矣。近北平守将以云州所获平章火儿忽答、右丞哈诲等八人至京，询之皆君倚任之人，是用待以不死。今再令赍书诣前，惟君其审图之。”
      徐达率师出安定，驻沈儿峪口，与王保保隔深沟而垒，日数交战。王保保发兵千余人，由间道从东山下，潜劫东南垒。左丞胡德济仓卒不知所措，我师败绩。达亲率兵急击之，敌乃退，遂斩东南垒指挥及将校数人以徇，军中股栗。明日，整众出战，诸将争奋，莫敢不力。遂大败保保兵于川北乱冢间。保保几被擒，仅与其妻子数人从古城北遁去。
      上遣书谕元太子爱猷识理达剌曰：“君之将扩廓帖木儿自太原奔溃后，以乌合之众犯我兰州。大军进讨，追及定西。今年四月七日大败其众，斩馘无算，生擒严奉先、韩礼儿、李察、罕不花等。惟扩廓帖木儿遁去，已命将追捕，旦夕必就擒。近绥德卫擒送平章彻里帖木儿。问知为君旧用之人，特命赍书致意，事进退之宜。适《元史》告成，朕以令先君各三十余年之主，不可无谥，以垂后世。用谥曰顺，已著于史。君之子买的八剌亦封崇礼侯，岁给食禄。及其来者，与之同居无恙，但不知君之为况何如，君其审之。”
      李文忠由开平进兵，复取应昌。时元主已殂，其子爱猷识理达剌闻兵遁去。文忠追至北庆州，不及而还。获元主孙买的里八剌及后妃宫女，并诸官属，朔庭遂空。是役也，裨将孙虎战没，曾恤有加。文忠奏捷。上乃皮弁服御奉天殿，百官具朝服，侍班侍仪，使引买的里八剌具本俗冠服朝见，行五拜礼。至东宫见皇太子，四拜。其母及妃朝见坤宁宫，命妇具冠服侍班。朝毕，俱赐以中国冠服，并赐第宅于龙广山，命优廪饩。封买的里八剌为崇礼侯。诏曰：“昔帝王之有天下，必封前代子孙，使作宾王家，其来尚矣。曩因元失其政，四海分争，朕以武功削平群雄，混一区宇，为天下主。而买的里八剌实为元之宗孙。比者遣将北征，尔祖已殂，既克应昌，尔乃来归。朕念帝王之后，爰稽古制，锡以侯封。尔其夙夜恭称朕优礼之意。”
      上谓省臣曰：“朕见前代帝王革命之际，获亡国后妃往往不以礼遇，欺孤虐寡，非盛德所为，朕甚不敢。今元后脱忽思氏在此，北狄但知食肉饮酪，且不耐暑热，饮食居第务适其宜焉。若其欲归，当遣还沙漠。”上擢元臣危素为大学士，与刘基、胡铉等同侍弘文馆。素字太朴，金溪人。元时为侍讲，至右丞。徐达收燕，令故臣投告身。素与编修黄碍誓同死。碍竟死，而素为报国寺僧所阻。达以素归授侍讲学士，特备顾问。上以素老，赐小车免朝谒。一日，上御东阁，闻履声橐橐，上方诘之，而素适至。乃谓之曰：“是汝，吾以为文天祥邪！”未几，御史王著等劾素亡国之臣，不宜居侍从。乃谪居和州之含山。
      又有张昶者，仕元为户部尚书。以奉使来朝，上因见其才敏留用之，累授参政。昶外示诚款，内怀阴汁。与杨宪、胡惟庸皆相善。昶有才辩，知识明决，熟于前代典故。凡国家建置制度多出昶手，裁决如流，事无停滞。昶恒自以元臣失节，谓不能无议己者，心常怏怏。时扩廓帖木儿兵尚强，元都未下。昶窃语其所亲曰：“吾若得归元，是所愿也。”间使人上书颂功德，劝上及时娱乐。上以语太史令刘基曰：“是欲为赵高也。”基曰：“诚如圣见，必有使之者。”上不欲穷治，斥焚其书。复劝上严刑法，重赋役，多陈厉民之术，欲上失人心，阴为元计。上皆不从。昶不自安。时元主谓昶已死。赠昶官谥，擢用其子。会平章李文忠下杭州，以元平章长寿丑的等至京师。上释之遣归元。昶乃阴托长寿丑的奉表于元，且寓书其子，询存亡。会昶卧病，宪往侯。偶于昶卧内得书表，遂奏之。上命大都督府按问，昶书八字于牍曰：“身在江南，心思塞北。”上始惜其才，犹欲存之。及得其所书牍词，曰：“彼意叛矣，是何赦焉。”遂诛之。
      初李文忠捷奏至，时百官方奏事奉天门，闻元主殂，遂相率称贺。上曰：“元主守位三十余年，荒淫自恣，遂至于此。”因谓治书侍御吏刘炳曰：“尔本元臣，今日之捷，尔不当贺。”因命礼部榜示，凡北方捷至，尝仕元者不许称贺。文忠遣送买的里八剌等至京师。省臣杨宪等请献俘于庙。上曰：“古者虽有献俘之礼，武王伐殷曾用之乎？”宪曰：“武王事不可知。唐太宗尝行之。”上曰：“太宗是待王世充，若遇隋之子孙，恐不行此礼。元虽夷狄，入主中国，百年之内生齿浩繁，家给人足。朕之祖父亦预享其太平。虽古有献俘之礼，不忍加之。只令服本俗衣以朝。”朝毕，赐以中国衣冠，就令谢恩。复谓宪曰：“故国之妃朝于君者，原有此礼，不必效之。但令衣本俗服于中宫朝见。”见毕，赐之中国服，亦令就谢。
      按我祖开基，虽延揽英雄，不问其类，而于节义所在，特加之意。故干戈未定，而余阙、李黼之死，建祠肖像，唯恐或后。北方捷至，则尝仕元者不许称贺。其扶植纲常，培养节气，而为万世人臣立极。奚暇顾一时左右之难堪哉！既而建文之朝，遂多死难之士。感应之机，真捷若影响矣。
      按李文忠之入燕也，仁恩著于市肆之不易，威声播于扩廓之穷奔。分友德以西巡，付兴祖以留后，其制置可谓周矣。若夫开平之于上都，岐阳之于应昌也。捷奏朝驰，隼夕返，留兵置将，俱所未闻，卒之燕京磐石而二地沦夷，则识者不能无憾焉。
      遣使往绍兴葬宋理宗顶骨。先是上与侍讲学士危素论宋元兴替，素因言元世祖至元间，胡僧嗣古、妙高欲毁宋会稽诸陵，时夏人杨辇真伽为江南总摄，奏请如二僧言。遂发诸陵，取其金宝。以诸帝遗骨瘗于杭之故宫，筑浮屠于其上以厌之。又截理宗顶骨为西僧饮器，天下闻之，莫不伤心。上叹息久之，谓素曰：“宋南渡诸君无大失德，与元又非世仇，元既乘其弱取之，何乃复肆酷如是耶！”即命北平守将吴勉访索顶骨所在，果得诸西僧庐中。命有司厝于京城之南。至是绍兴府以《永穆陵图》来献，遂敕葬于故陵。
      山西行省言：“大同粮储路远费重。若令商人于大同仓入米一石，太原仓入米一石三斗，给长芦淮盐各一引，引二百斤。则转输之费省而军储之用充矣。”从之。
      徐达、李文忠等班师还至龙江，车驾出劳于江上。达等奉车驾还宫。明日，上御奉天殿。达等上《平沙漠表》称贺。诏议赏征讨将士，大封功臣。李善长韩国公；徐达魏国公；常遇春之子茂郑国公；李文忠曹国公；冯胜宋国公；邓愈卫国公。汤和中山侯；其诸唐胜宗、陆仲亨等二十六人皆封侯，食禄有差，并赐诰券世袭。惟善长称守正文臣，余皆宣力武臣。封汪广洋忠勤伯；刘基诚意伯。亦称守正文臣，子孙不世袭。上大宴诸功臣。宴毕，因语之曰：“天下大业以艰难得之，必当以艰难守之。卿等今皆安享爵位，不可忘艰难之时。人之常情，每谨于忧患而忽于宴安，不知爱患之来常始于燕安也。今日与卿等宴饮极欢，恐久而忘其艰难，故相戒勉。”
