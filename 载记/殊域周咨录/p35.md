<!-- { "loadSidebar": true } -->
      时大军既出，而剿抚二议未决。户部侍郎唐胄疏言事体至重，决不可征。其略曰：“今日安南之事，若欲致彼之修贡，其事甚易。非惟兵不必出，虽勘官亦不须遣。若欲伐而乘于不贡，则关系颇大。非独此役未可轻举，虽有甚于此役者，亦未可举也。臣请以七不可伐为陛下陈之：星辰莫大于三垣列宿，然皆丽于中土，而外则皆次舍之余。山川莫大于五岳四渎，然皆会于中土，而外则皆支委之末。是华夷乃天地间大分限，故安南虽不庭，祖训乃陛下所当遵守。其不可伐一也。至太宗皇帝所以奋讨黎季者，以其弑主杀使之恶大。然兵已压境，犹遣行人朱劝许其金身赎罪退师，及其不悛然后讨。既克，即为陈氏求后，无所得，不得已始郡县之。反侧不宁，终永乐之世。仁宗皇帝每以为恨。宣庙言于朝曰：‘皇考追憾此事，往往形诸慨叹。朕闻之屡矣。’遂将已成之郡县一并弃之。其遵圣祖之训，真如执玉捧盈，陛下所当率循者。此不可伐二也。若以为治统华夏，逆乱之臣不可以不问。则王者不治夷狄。况自古夷狄分争，乃中国之福，今殆其时。汉当匈奴之盛，历高祖、世亲奋力威之而不得。逮至元康、神爵以后，匈奴内乱，五单于争立。宣帝坐受其朝，此其明验。夫吾民赤子也，夷狄犬羊也。若殃赤子以问犬羊，纵能治之，岂知所重者乎？此不可伐三也。若以为中国旧地，今乘其乱取之。则建武中马援南征，深历浪泊而还。虑交终复沦夷，立铜柱为汉之极界，乃在今广西思明府境。及我朝张辅于永乐五年平之，明年简定即复叛，竟为黎利所陷没。是皆取之不得者，岂但无益而已乎？其不可伐四也。若以其国不贡可恶，则洪武末安南侵我思明之地数百里，遣行人往谕，抗辩不服，廷臣请讨。我圣祖竟以蛮夷置之度外，岂但如今安南不贡而已。况贡乃彼之利，一则奉正朔保境而威其邻，一则兼贸易薄来而厚其往。即今争乱之时，昨尚奉表笺方物求贡，为抚按以请封。姓名未的而遏之，是盖欲贡而不得，非负固而不贡。以此罪之，则将何以服之乎？此不可伐五也。且兴师本于才力。两广军门储积常数十万两，近费于田州岑之征，今见在仅余四万两。部议又欲广之于江西、福建、湖广内地。然内地自大工之兴，凡南京各省库帑历年所积各项银两，尽为工部之所取。臣昨提督南赣等处军务，监厂连年所积军饷银四十余万两，今亦解用无遗。此不可伐六也。然此特理势有迹之可见者耳，又有意外之虞者：唐之南诏起于玄宗之倡征，前后丧师数十万。驯至咸通，备其侵边，戍多兵连，唐患遂起。宋神宗欲伐辽取燕，而遣使者四出理财，中土骚然。辽乘内扰，先来求地。遂失河东七百里，卒至白沟燕山之役，宋遂多事。且北虏支属渐盛，我河套之地，哈剌慎吉囊诸种据为已有，近又加以大同叛卒之向导。今再分力于南，臣恐意外之虞，大不可测。此不可伐七也。伏愿凡近遣往安南之官，趁其未行，收回成命。盖此辈武人，万一到彼，以私而枉是非之实。致彼不服，反损天威。纵使勘报得情，我之声势已张而弛，问罪之师则失信不武，两为不便。只须该部移文或差官一人，传命两广抚按选差近边素熟夷情一人，直抵安南，谕以今日姑容来贡之意。则彼将忻忭无地，争跃而前必矣。又王言如丝，其出如纶。各藩闻整兵待发之令一下，人心惊动。且奸雄乘之以射利，借简集而行差放之私，因徵敛而肆侵渔之毒。骚扰之害，何可胜言。则所谓先声者，未及动彼夷于徼外，而先动吾民于邦域之中矣。其该部差人赍整备兵粮各敕，亦望停止。则不以小邦一隙而为全盛之累，圣德光大，人心固结，治安永保焉。”
      十八年，莫方瀛上表乞降。上敕毛伯温曰：“先该安南国黎宁奏称，国王黎啁故绝。被贼臣莫登庸作乱，窃据国城，阻绝道路，因而久废职贡。已经差官查勘是实，方欲兴师问罪。节该两广、云南抚镇等官奏称，莫方瀛父子闻天声征讨，恐惧省悔，上表乞降。愿以土地人民悉听天朝处分。据其哀请，似亦可矜。”下廷臣会议。佥谓“夷情叵测，词虽卑恳，意或诡秘。故法不可不正，义不可不彰。今特命尔同总督军务总兵官咸宁侯仇鸾，前去两广、云南适中去处，会同彼处提督节制各该镇并副参以下三司等官，将两广、云南应调汉土官兵及征讨机宜，悉照该部题准事理，听尔便宜处置。其贼臣父子，如果悔罪请死，束身待命，将其乞降听处真实情由，星驰具奏。若执迷不悛，必诛不宥。用兵之际，尔等宜相机酌处，务要计出万全，期于僭乱底平。罪人必得，以彰天讨，以安远夷，斯副委任之重。”毛伯温乃行广西大平府知府江一桂、指挥王良辅去凭祥住扎。审验安南降心，如果归一，即与接受。万一夷情不测，亦听便宜处置。江一桂乃檄问曰：“切照我皇上嗣祖宗历服之大，一统华夷。绍帝王道统之传，肇修人纪。春生秋杀，乾断离明，始因尔国朝使不通，欲求其故。继因尔国人民告变，斯得其情。方今命将出师声罪致讨，尔登庸父子乃先怀德畏威，悔罪向化，据其哀词，似亦可矜。探其实情，犹未可测。虽云献图听处，未见委国输情。虽云上表乞降，未见束身待罪。顷者上表乞降，是否中心实情，有无别项诈伪。如果真实，何以表见？必须逐一声说其真实缘由。其称愿以土地人民悉听处分，如果悉听，作何处分？亦须逐一声说处分缘由。我圣天子穆穆在上，至圣至诚。大小臣工，明明在下，惟忠惟顺。上下一德，海宇同春。真可质之鬼神，岂但行于蛮貊。戒母作伪，徒取日拙之劳；急宜自新，早听天朝之命。其或阳为恭顺，阴实悖狂，偷生畏死，饰诈缓师。支吾不实，执迷不悛，必大兴问罪之师，弘宣吊民之意。尔身就戮，甘为献馘之俘。我伐用张，丕阐文皇之烈。其黎氏见有几人，见在何处，不得诡词隐讳，亦当据实明言。我皇上如天之仁，惟恐一物不得其所。而黎氏如线之绪，可使一旦遂失其传。此事之毕竟当处，而诚之终不可掩者。为此特差力牧二员，赍今檄文一角，前至关界交领。这府州卫作速转行莫氏父子知悉，逐一从实陈答。毋得隐饰情词，执迷自误。督令作速取具印信回文，一样十本，限日缴报，以凭转报军门，定夺施行。”
      莫登庸报书曰：“登庸前臣事先国王黎氏，适遭国屯，仓卒之际，未及上禀。苟从夷俗，暂管国事。又付其子，专制之罪，所不能辞。累具表首罪，未闻命下。登庸父子夙夜惕惧，靡敢宁处。至嘉靖十九年正月二十五日，登庸子方瀛不幸病故，国人狃于旧俗，请以方瀛长子福海代领其众。登庸虑前日所处，既不能以义裁，度负罪深重。今日再徇国人所请，巩益重其过。登庸与长孙福海惟执共以俟朝命。本年七月初四日，幸蒙贵府来文，仰本国长庆谅山府卫官转行本国。内言登庸顷者上表乞降，是否中心实情，有无别项诈伪等因。登庸庄诵再三，不胜省惧。窃虑登庸省过悔罪，真情实意已具在前降表，一无所隐。先差阮文泰、阮拔萃等赴两广赍递，继差范正毅、许三省、阮倩等由云南转达。累经年久，犹委侍罪军门，并住坐境上，听命于朝。所望亮其恳诚，宥其过咎，庶得以自新。若土地人民皆天朝所有，前已悉开实数，图献上听处分。惟日夜仰冀天恩，若百谷之仰膏雨，岂别有他说哉！其黎氏绝无子孙，已具在前奏本。苟未之信，请访本国耆老人民，以验其实。如果见在某人，则登庸甘受欺罔之罪。岂以一人手而掩一国之耳目哉！岂以至诚孚豚鱼忠信贯金石如明公而敢以或欺哉！若本国前后往复文书，常用大头目印信。今承令取具该府卫印信，登庸以从命为敬，已照依来文内遵行。书到，烦为转达天朝两广布按都等衙门，庶登庸真实情由得以暴白。幸甚！”
      一桂又行谕安南夷耆人士曰：“照得尔安南自昔本属中国，其在本朝陈氏慕义纳款，为我太祖高皇帝嘉奖锡封。及登庸弑逆，我文皇震怒，命将讨平。郡县其地，是出尔交人于水火也。我皇上中兴抚运，统一华夷，遐方绝域无不宾服，独尔黎氏久不来庭。爰命军门奉辞勘问，乃知尔国有莫登庸、方瀛父子乘危肆凶，篡主夺位，倡起乱阶，连结兵祸。致使尔等生灵荼毒，井邑丘墟，罪状既昭，情法难宥。天子为华、夷之主，必敦兴灭继绝之仁；圣人为纲常之宗，必彰讨叛除凶之义。今黎氏之遗裔未泯，而莫氏之恶贯以盈。天理人心，昭昭不可掩也。乱臣贼子人人得而诛之。尔安南虽僻在炎荒，然素被天朝声教，中间岂无抱忠仗义之士，拨乱反正之才，必能共举义兵，以诛元恶。兹当大悬赏格，以速成功。尔等各宜钦奉上天祸淫覆暴之心，仰体皇上正名问罪之意，思黎氏为汝之旧主，恶莫氏为尔之世仇。各宜奋勇摅忠，建谋设策，一倡群和，不约而同，近悦远来，不期而会，大兴讨逆之义旅，歼厥渠魁，弘宣辑众之仁声，安其田里。有能擒斩莫登庸、莫方瀛父子者，赏银二万两，仍奏闻朝廷大加陛秩；有愿以一府归附者，即以其府与之；有愿以一州一县归附者，即以其州县与之。仍各赏银五千两。又闻莫登庸以都斋为自防之计，以九公府为都斋之卫。夫九公府岂无良心哉，不过畏其势胁之从耳！今九公府有能擒斩莫登庸、莫方瀛父子者，一体赏银二万两，奏闻朝廷，大加升秩。有愿以府州县归附者，亦即以其地与之，并照前给赏。夫如是则安南无辜之民得免杀戮之苦，安南有志之士大彰忠义之名。天道以顺，人心以安，岂非安南之大幸哉！不然，则天兵四集之时，难免玉石俱焚之患。是时虽有忠义之士，无以自见，亦将骈首就戮，噬脐之悔，殆无及矣。为此出给本府印信钤盖牒文一样一万四千本，备行长庆、谅山等府卫，永安、文渊等州转谕尔等，尔父老士民其速图之。”
