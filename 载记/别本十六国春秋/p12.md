<!-- { "loadSidebar": true } -->
　　冯跋字文起长乐信都人其先毕万之后也子孙食采冯乡因以氏焉晋永嘉之乱祖父和避地上党父安雄武有器量为慕容永将永灭跋东徙和龙家长谷中跋夜梦天门开神光赫然烛于庭中永康未拜中卫将军建始元年与二弟结谋袭杀慕容熈立髙云为主正始元年以跋为中外都督开府仪同三司録尚书事封武邑公太平元年云为其幸臣离班桃仁所杀帐下督张秦李桑诛班及仁羣臣推跋为主僭即天王位大赦令曰义贵适时不必改作故陈氏代姜不徙齐号即号燕国改为太平元年追尊祖和为元皇帝父安为宣帝子永为太子三年七月以太子永领大单于内置四辅七年建太学以长乐刘轩营丘张炽成周翟崇为博士简二千石以下子弟年十五以上教之十四年宿军地燃一旬乃灭十七年二月北部人赵寿女既嫁化为男娶妻而无子跋问诸羣臣曰此何祥尚书左承权对曰汉世雌鸡为雄隂变为阳君替臣僭之象卒有妇人专宠王莽簒位今女为男臣将无君之徴跋曰将何以禳之权曰桑谷生朝太戊修徳而殷道中兴荧惑守心宋景责躬延龄二纪唯修身崇善可以转祸为福十八年八月立子翼为太子跋戒之曰吾闻君人以学为本不学无以立尊敬师傅人伦之始汝其夙夜防防钦承明训二十二年八月跋寝疾召中书监申秀侍中杨哲于内寝谓之曰吾患当不济卿等善相吾子参决万几九月跋疾甚辇而临轩命太子翼勒兵听政以备非常宋夫人规立其子受恶翼听政谓之曰上疾将瘳奈何便欲代父临天下乎翼性仁弱遂还东宫一日三省疾宋夫人矫絶内外遣阍寺传问而已翼及大臣皆不得见跋弟于是与壮士数十人里甲入禁中宿卫皆不战而散宋夫人命闭东阁家僮库斗头劲捷有勇力逾阁而入至于皇堂射杀御女一人跋惊惧而薨遣修城告曰天降凶祸大行崩背太子不侍疾羣公不奔丧疑有逆谋图危社稷吾备太弟之亲遂摄夫位以宁国家百官叩门入者进阶二等太子翼率东宫兵出战败退兵皆奔散遣使赐死命宗正冯哲黄门卢招典塟事于东宫塟跋于长谷陵伪諡文成皇帝庙号太祖
　　冯
　　冯字文通跋之季弟髙云簒位拜中领军封汲郡公太平元年拜尚书右仆射改封中山公迁尚书令司徒録尚书事即天王位大兴元年正月壬午朔大赦改年二月立夫人慕容氏为皇后二年正月立少子王仁为太子六月有防集城西盈数里地中西行至水前衔马尾后者迭相衔尾而渡识者以为民迁之象七月魏师来伐神髙八月召城邉东营丘城周四郡并降魏九月魏师还徙民四万余户而西三年六月魏永昌王来伐五年四月遣右卫孙徳乞师于宋十二月又遣尚书杨伊请迎于句丽六年三月端门崩四月魏又遣侍中建兴公虞弼东平公鹅青来攻尅白狼句丽将葛居孟光率众数万随杨伊来迎屯于临川尚书令郭生因民之惮迁开门而引魏军魏军疑而不赴生遂勒众攻引句丽兵入自东门与生战于阙下生中流矢卒句丽军既入城取武库甲以给其众城内美女皆句丽军人所掠五月乙卯率龙城见户东徙焚烧宫殿火一旬不絶令妇人被甲居中杨伊等勒精兵于外而居光率骑后殿方轨而进前后八十余里魏兵追至辽水不击而还遣使徴于句丽后二年为句丽所杀伪諡昭成皇帝自冯跋太平元年嵗在乙酉至灭亡之嵗丙子二十八载

　　十六国春秋卷十五
　　钦定四库全书
　　十六国春秋卷十六
　　魏　崔鸿　撰
　　夏録
　　赫连勃勃
　　赫连勃勃朔方人匈奴左贤王去卑之后刘元海之族也曽祖名武前赵嘉平中以宗室封楼烦公拜安北将军下零中郎将祖豹子后赵建武中拜平北将军左贤王父卫辰苻坚以为西单于督摄河西诸虏屯于代来城因秦未定乱遂有朔方之地控之士三万八千姚苌拜辰大将军河西王大单于魏师来伐辰遣子力侯提率骑二万拒战河东为魏所败遂乗胜济河攻尅钱来执辰杀之勃勃辰第三子奔秦髙平公没奕千奕千妻之以女姚兴以勃勃为持节安北将军五原公配以三交五部鲜卑及杂虏二万余落镇朔方时河西鲜卑杜仑献马八千匹于秦济河至大城勃勃留之召其众二万袭杀髙平公没奕千而并其众众至数万自称天王大单于大赦改始十年为龙升元年置百官以匈奴夏后氏之苖裔僭称大夏以大兄右地代为丞相公发领北民夷十万于朔方黒渠之界营起京城大赦改龙升七年为鳯翔元年令曰朕之皇相北迁幽朔改姓姒氏后从母为刘氏从母姓非礼也古之氏族无常王者系天为子是为徽赫实与天连今改姓曰赫连氏庻协皇天之意支庻非正统者以鐡伐为氏庻朕宗族子孙刚锐如鐡皆堪伐人二年立夫人梁氏为后立子璝为太子四年九月刘灭秦人于长安十二月留子义真镇长安而还勃大悦遂图进取之计遣太子璝率骑二万南伐长安五年义真遗龙骧将军沈田子率众逆战璝击败之退屯列回堡八月勃勃进据咸阳刘大惧乃召义真东镇洛阳勃勃入长安正月羣臣劝勃勃称皇帝三月筑坛于霸上即皇帝位大赦改鳯翔六年为冒武元年冬十月太子璝领大将军雍州牧録南台尚书事镇长安十一月勃勃还统万【统万勃勃所都之城名也】以宫殿大成赦其境内殊死以下改昌武二年为真兴元年刻石都南颂纪功徳四月追尊父卫辰曰桓皇帝庙号太祖母苻氏为皇太后祖父豹曰宣皇帝曽祖武曰景皇帝髙祖训芝曰元皇帝五月雨鱼于统万二年十月起冲天台于统万年山欲登之以望长安六年勃勃将废太子璝为秦王以酒泉公伦为太子璝闻将废已率众七万北伐伦伦率骑三万拒之战于平为璝所败伦死之太原公昌率骑一万袭杀璝率众八万五千归于统万勃大悦立昌为太子七月勃勃寝疾甚辇升永安殿召羣臣嘱以后事薨于永安殿年四十五諡武烈皇帝嘉平陵庙号世祖
　　赫连昌
　　赫连昌一名折勃勃之第三子身长八尺魁岸美姿貌勃勃薨即位于永安台大赦改真兴七年为永光元年七月查城刘暏川有青石大如马头浮在水上逆流而行人见而送之十月魏乗虚来伐三年五月战于黒渠为魏所败昌与数千骑奔还魏追骑亦至昌留河内公费连鸟提守髙年徙诸城民七万户千安定以都之四年二月魏军至安定攻城三月城溃昌奔秦州魏东平公鹅青追擒之送于魏魏封昌秦王尚始平公主为魏所杀
　　赫连定
　　赫连定勃勃第五子鳯翔二年封平原公雍州牧镇长安率众赴安进封平原王大将军领司徒昌为魏所擒定遂率遣众数万据平原僭称皇帝大赦改承光四年为胜光元年进征南大将军白兰王吐谷浑莫溃为开府仪同三司河南王十月防于隂盘登苛蓝山而望统万城泣曰先帝以朕承大业者岂有今日乎使天假朕年当与诸卿建王季之业既而有狐羣百数鸣于定傍令射之无所获定恶之曰此大不嘉咄咄天道复何言哉三年秋魏军来袭十月尅安定进攻平原十一月定遂掠民五万户西奔上邽四年河南王莫璝因戎狄之众东靣以争天下魏遣益州刺史深利延宁州刺史拾虎率骑三万来伐遂擒定送于魏勃勃初号龙升元年嵗在丁未至是嵗在辛未二十五年也











　　十六国春秋卷十六
