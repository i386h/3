<!-- { "loadSidebar": true } -->
　　八月，天连阴雨，禾稼伤损，百姓饥疫。草莽臣龚壮上封事曰：“臣闻阴德必有阳报，故于顾沩狱，高门待封。伏惟献皇帝宽仁厚惠，宥罪甚众，灵德洪洽，诞锺陛下。陛下天性忠笃，受遗建节，志齐周、霍，诚贯神明；而志绪违理，颠覆顾命，管、蔡既兴，谗谀滋蔓。大义灭亲，拨乱济危，上指星辰，昭告天地，歃血盟众，举国称藩，天应人悦，白鱼登舟，霆震助威，烈风顺义，神诚允畅，日月光明。而论者未喻，权时定制。淫雨，垂向百日，禾稼伤损，加之饥疫，百姓愁望，或者天以监示陛下。又前日之举，止以救祸，陛下至心，本无大图；而今久不变，天下之人谁复分明知陛下本心者哉！且玄宫之谶难知，而盟誓顾违。一旦疆场有急，内外骚动，不可不深思长久之策，永为子孙之计也。愚谓宜遵前盟誓，结援吴会，以亲天子，彼必崇重，封国历世。虽降阶一等，永为灵德，宗庙相承，福祉无穷，君臣铭勋于上，生民宁息于下，通天下之高理，弘信慎之美义，垂拱南面，歌诗兴礼，上与彭、韦争美，下与齐、晋抗德，岂不休哉！论者或言二州人附晋必荣，六郡人事之不便。昔豫州入蜀，荆楚人贵；公孙述时，流民康济。及汉征蜀，残民太半；锺、邓之役，放兵大掠，谁复别楚、蜀者乎！论者或不达安固之基，惜其名位。在昔诸侯自有卿相、司徒、司空，宋、鲁皆然，及汉藩王，亦有丞相。今义归彼，但当崇重，岂当减削？昔刘氏郡守令长方仕州郡者，国亡主易故也。今日义举，主荣臣显，宁可同日而论也！论者又谓臣当为法正。陛下覆臣如天，养臣如地，恣臣所安；至于名荣，汉、晋不处，臣复何为当侔法正？论者或言晋家必责质任，及征毙蕙胡，何以应之？案晋不烦尺兵一国来附，威卷四海，广地万里，何任之责？胡之在北，亦此之忧。今平居有东北之虞，纵令征兵，但援汉川，犹差二门耳。臣附深重，忘疲病之秽，实感殊遇，冀以微言，少补明时，常惧殒殁，不写愚心，辜负恩顾。谨进忄空忄空，伏愿罪戮。”寿不悦，然拘前言，礻必藏之。
　　九月，仆射任颜——雄妻弟也——谋反，诛，并杀雄子豹等。
　　五年，春二月，晋将伐巴郡，获李闳。闳，恭子也。初，寿许自牛な以东土断与闳，执政者以为不可，乃止；复不益兵，故覆没。闳弟艳以是怨，故与朝右有隙。是时，寿疾病，恒、思明等复议奉晋计。寻巴郡破，寿以为附晋，晋当以兵威，故不能自断，遂辍计。三月，拜李奕镇东，代闳。
　　夏，建宁太守孟彦率州人缚宁州刺史霍彪于晋，举建宁为晋。遣右将军李位都讨之。时权在越。秋，又遣尚书广汉李摅为御史，入南中。摅祖毅，晋故宁州刺史，以向与南人有旧，故遣之。摅从兄演自越上书劝寿归正返本，释帝称王，寿怒，杀之。
　　车骑将军王韬为参军
　　晋康帝建元元年，寿卒，势立，改元太和。太史令韩皓上言：“荧惑守心，乃宗庙不修之谴。”势乃更命祀成始祖、太宗，皆谓之汉。势之弟大将军广以势无子，求为太弟，势不许。马当、鲜思明固请许之。势疑与广有谋，收当、思明斩之。广自杀。思明被收，叹曰：“国之不亡，以我数人在也，今其殆矣！”思明有智略，敢谏诤，马当素得人心，及其死，士民无不哀之。
　　冬，李奕自晋寿举毙薮，单骑突门，门者射杀，众溃。势大赦境内，改年嘉宁。势骄淫不恤国事，中外离心。蜀土无獠，至是始从山出，自巴至犍为、梓潼，布满山谷，大为民患。加以饥馑，境内萧条。
　　三年春二月，桓温伐蜀，军至青衣。势大发兵，遣昝坚等将之，自山阳趣合水。诸将欲设伏江南以待晋兵，昝坚不从，引兵自江北鸳鸯奇渡向犍为。温自将步卒直指成都。昝坚至犍为，乃知与温异道，还自沙头津济。比至，温已军于成都之十里陌，坚众自溃。势悉众出，战于笮桥。中书监王嘏、散骑常侍常璩劝势降，乃夜开东门走。至葭萌，使散骑常侍王幼送降文于温。势至建康，封归义侯。
　　李氏自起事至亡，六世，四十七年，正僭号四十二年。
　　蜀中亦有怪异。期时有狗豕交，木冬华。势时，涪陵民乐氏妇头上生角，长三寸，凡三截之。又有民马氏妇妊身而胁下生，其母无恙，儿亦长育。有马生驹，一头，二身相着，六耳，一牡一牝。又有天雨血于江南数亩许。李汉家舂米，自臼中跳出；遽敛于箕中，又跳出；写于簟中，又跳出。有猿居鸟巢，至城下。地仍震，又连生毛。其天谴不能详也。
　　撰曰：特、流乘衅险害，雄能推亡固存，遭皇极不建，遇其时与！期倡为祸阶，而寿、势终之，《诗》所谓“乱离瘼矣，爰其归”者也。长老传谯周谶曰：“广汉城北有大贼，曰流曰特攻难得，岁在玄宫自相贼。”终如其记。先识预睹，何异古人乎！历观前世伪僭之徒，纵毒虔刘，未有如兹。每惟殷人丘墟之叹，贾生《过秦》之论，亡国破家，其监不远矣。



　　●卷十（上）
　　○先贤士女总赞（上）
　　含和诞气，人伦资生，必有贤彦，为人经纪，宣德达教，博化笃俗。故太上立德，其次立功，其次立言，品物焕炳，彝伦攸叙也。益、梁爰在前代，则夏勋配天，而彭祖体地。及至周世，韩服将命，蔓子忠坚。然显者犹鲜，岂国史简阙，抑将分以秦、楚，希预华同？自汉兴以来，迄乎魏、晋，多士克生，髦俊盖世，恺元之畴，感于帝思。于是玺书交驰于斜谷之南，束帛戋戋于梁、益之乡。或龙飞紫阁，允陟玑；亦有盘桓利居，经纶皓素。其耽怀道术，服膺六艺，弓车之招，旃旌之命，征名聘德，忠臣孝子，烈士贤女，高劭足以振玄风，贞淑可以方蘩者，奕世载美。是以四方述作，来世志士莫不仰高轨以咨咏，宪洪猷而仪则，擅名八区，为世师表矣。故《耆旧》之篇，较美《史》、《汉》。而今志州部区别，未可总而言之。用敢撰约其善，为之述赞，因自注解，甄其洪伐，寻事释义，略可以知其前言往行矣。
　　◎蜀都士女
　　▲严平恬泊，皓然沈冥。
　　严遵，字君平，成都人也。雅性澹泊，学业加妙，专精大《易》，耽于《老》、《庄》。常卜筮于市，假蓍龟以教。与人子卜，教以孝；与人弟卜，教以悌；与人臣卜，教以忠。于是风移俗易，上下兹和。日阅数人，得百钱，则闭肆下帘，授《老》、《庄》。着《指归》，为道书之宗。杨雄少师之，称其德。杜陵李强为益州刺史，谓雄曰：“吾真得君平矣。”雄曰：“君但可见，不能屈也。”强以为不然。至州，修礼交遵，遵见之，强服其清高而不敢屈也。叹曰：“杨子云真知人也！”年九十卒。雄称之曰：“不慕夷即由矣”，“不作苟见，不治苟得，久幽而不改其操，虽随、和何以加诸。”
　　▲仲元抑抑，邦家仪形。
　　李弘，字仲元，成都人。少读五经，不为章句。处陋巷，淬励金石之志，威仪容止，邦家师之。以德行为郡功曹，一月而去。子赘以见辱杀人，太守曰：“贤者之子必不杀人。”放之。赘自以枉，语家人。弘遣亡命。太守怒，让弘，弘对曰：“赘为杀人之贼，明府私弘枉法。君子不诱而诛也。石昔杀厚，《春秋》讥之；孔子称父子相隐，直在其中。弘实遣赘。”太守无以诘也。州命从事，常以公正谏争为志。杨子云称之曰：李仲元为人也，“不屈其志，不累其身”，“不夷不惠，可瘪之间”；“见其貌者肃如也，观其行者穆如也，闻其言者愀如也”；“非正不言，非正不行，非正不听，吾先师之所畏”。
　　▲子云玄达，焕乎弘圣。
　　杨雄，字子云，成都人也。少贫好道，家无担石之储、十金之费，而晏如也。好学，不为章句。初慕司马相如绮丽之文，多作词赋。车骑将军王音，成帝叔舅也，召为门下史，荐待诏，上《甘泉》、《羽猎赋》，迁侍郎，给事黄门。雄既升秘阁，以为辞赋可尚，则贾谊升堂，相如入室，武帝读《大人赋》，飘飘然有凌云之志，不足以讽谏，乃辍其业。以经莫大于《易》，故则而作《太玄》；传莫大于《论语》，故作《法言》；史莫善于《苍颉》，故作《训纂》；箴谏莫美于《虞箴》，故作《州箴》；赋莫弘于《离骚》，故反屈原而广之；典莫正于《尔雅》，故作《方言》。初与刘歆、王莽、董贤同官，并至三公，雄历三帝，独不易官。年七十一卒。自刘向父子、桓谭等深敬服之。其玄渊源懿，后世大儒张衡、崔子玉、宋仲子、王子雍皆为注解。吴郡陆公纪尤善于《玄》，称雄圣人。雄子神童乌，七岁预雄《玄》文，年九岁而卒。
　　▲林生清寂，莫得而名。　
　　林闾，字公孺，临邛人也。善古学。古者，天子有车之使，自汉兴以来，刘向之徒但闻其官，不详其职，惟闾与严君平知之，曰：“此使考八方之风雅，通九州岛之异同，主海内之音韵，使人主居高堂知天下风俗也。”扬雄闻而师之，因此作《方言》。闾隐Т，世莫闻也。
　　▲乡忠贞，社稷是经。进贤为国，稽考典刑。爱莫助之，身殒朝倾。　
　　何武，字君公，郫人也。初以射策甲科为郎，历扬、兖州刺史，司隶校尉，京兆尹，清河、楚、沛太守，廷尉，御史大夫。成帝初具三公，拜大司空，封汜乡侯。为人忠厚公正，推贤进士，在楚致两龚，在沛厚两唐，临司隶致平陵何并，居公位进辛庆忌，皆世名贤。临州郡虽无赫赫之名，及去，民思之。才虽不及丞相薛宣、翟方进，而正直过之。哀帝即位，以朱博、赵玄为公卿，用事，免官。谏大夫鲍子都亟言讼之，丞相王嘉亦以为慨。帝复征武为御史大夫，徙前将军。时大司马新都侯王莽避帝外家丁、傅氏，逊位，亦以列侯见征。哀帝诏博举太常，莽从武求举，武以莽奸人之雄，不许。哀帝崩，王太皇太后，莽姑也，即日引莽入，收大司马董贤印绶，诏举大司马。丞相孔光等逼王氏，皆举莽。武与左将军公孙禄谋曰：“莽四父世朝，权倾人主，必危刘氏。”乃举禄，禄亦举武。太后不从，用莽为大司马。莽讽有司劾奏，皆免。武就国后，莽浸盛，遂为宰衡、安汉公。欲图篡汉，惮武与其叔红阳侯王立不从。元始三年，因吕宽、吴章事槛车征武，武自杀。众咸冤之。莽欲厌众心，谥武曰刺侯。子况嗣。平帝崩，莽因居摄，后僭帝位。
　　▲叔文播教，变风为雅。道洽化迁，我实西鲁。　
