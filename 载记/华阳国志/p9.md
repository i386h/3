<!-- { "loadSidebar": true } -->
　　孝明帝永平十二年，哀牢抑狼遣子奉献。明帝乃置郡，以蜀郡郑纯为太守。属县八，户六万，去洛六千九百里，宁州之极西南也。有闽濮、鸠獠、亻票越、裸濮、身毒之民。土地沃腴，有黄金、光珠、虎魄、翡翠、孔雀、犀、象、蚕桑、绵、绢、采帛、文绣。又有貊兽食铁，猩猩兽能言，其血可以染朱。有大竹名濮竹，节相去一丈，受一斛许。有梧桐木，其华柔如丝，民绩以为布，幅广五尺以还，洁白不受污，俗名曰桐华布。以覆亡人，然后服之及卖与人。有兰干细布——兰干，獠言也，织成文如绫锦。又有旄、帛叠、水精、琉璃、轲虫、蚌珠。宜五谷，出铜锡。太守著名绩者，自郑纯后，有蜀郡张化、常员，巴郡沈稚、黎彪，然显者犹鲜。
　　章武初，郡无太守。值诸郡叛乱，功曹吕凯奉郡丞蜀郡王伉保境六年。丞相亮南征，高其义，表曰：“不意永昌风俗敦直乃尔！”以凯为云南太守，伉为永昌太守，皆封亭侯。李恢迁濮民数千落于云南、建宁界，以实二郡。凯子祥太康中献光珠五百斤，还临本郡，迁南夷校尉。祥子元康末为永昌太守。值南夷作乱，闽濮反，乃南移永寿，去故郡千里，遂与州隔绝。吕氏世官领郡，于今三世矣。大姓陈、赵、谢、杨氏。
　　不韦县故郡治。
　　比苏县
　　哀牢县
　　永寿县今郡治。
　　唐县有周水从徼外来。
　　雍乡县
　　南涪县有翡翠、孔雀。
　　博南县西山高三十里，越之得兰沧水。有金沙，以火融之为黄金。有光珠穴，出光珠。有虎魄，能吸芥。又有珊瑚。
　　云南郡，蜀建兴三年置。属县七，户万，去洛六千三百四十三里。本云川地。有熊仓山。上有神鹿，一身两头，食毒草。有上方、下方夷。亦出桐华布。孔雀常以二月来翔，月馀而去。土地有稻田蓄牧，但不蚕桑。
　　云南县郡治。
　　叶榆县有河洲。
　　遂久县有绳水也。
　　弄栋县有无血水，水出连山。
　　蜻蛉县有盐官。濮水出。禺同山有碧鸡金马，光影倏忽，民多见之，有山神。汉宣帝遣谏议大夫蜀郡王褒祭之，欲致鸡马。褒道病卒，故不宣着。
　　其县二，别为郡。
　　河阳郡，刺史王逊分云南置。属县四，户千。
　　河阳县郡治。在河源洲上也。
　　（下阙）
　　梁水郡，刺史王逊分置，在兴古之盘南。
　　梁水县郡治。有振山，出铜。
　　贲古县山出银、铜、铅、锡。
　　西随县
　　兴古郡，建兴三年置。属县七，户四万，去洛五千八百九十里。多鸠僚、濮。特有瘴气。自梁水、兴古、西平三郡少谷。有桄榔木，可以作面，以牛酥酪食之，人民资以为粮。欲取其木，先当祠祀。
　　宛温县郡治。元鼎六年置。
　　律高县西有石空山，出锡；东南有町山，出银。
　　镡封县有温水。
　　句町县故句町王国名也。其置自濮王，姓毋，汉时受封迄今。
　　汉兴县
　　胜休县有河水也。
　　都唐县故名都梦县。
　　西平郡，刺史王逊时，爨量保盘南，逊出军攻讨，不能克。及逊薨后，寇掠州下，吏民患之。刺史尹奉重募徼外夷刺杀量，而诱降李，盘南平。奉以功进安西将军，封迁陵伯。乃割兴古盘南之盘江、来如、南零裙蓉为郡。（以下阙）
　　右宁州。统郡十四，县六十八。
　　咸熙元年，吴交趾郡吏吕兴杀太守孙，内附魏，魏拜兴安南将军。时南中监军霍弋表遣建宁爨谷为交趾太守，率牙门将军建宁董元、毛炅、孟干、孟通、爨熊、李松、王素等领部曲以讨之。谷未至，兴已为功曹李统所杀。
　　泰始元年，谷等迳至郡，抚和初附。无几，谷卒，晋更用马忠子融代谷。融卒，遣犍为杨稷代之，加绥远将军；又进诸牙门，皆杂号将军，封侯。吴交州刺史刘峻、前部督修则领军三攻稷，皆为稷所败；郁林、九真皆附稷。稷表遣将军毛炅、董元等攻合浦，战于古城，大破吴军，杀峻、则。稷因表炅为郁林太守，元为九真太守。元病亡，更以益州王素代之，数攻交州诸郡。
　　泰始七年春，吴主孙皓遣大都督薛、交州刺史陶璜帅二十万军，兴扶严恶夷合十万伐交趾。稷遣炅及将军建宁孟岳等御之，战于封溪。众寡不敌，炅等败绩，仅以身还。交趾固城自守。破败之后，众才千人，并新附可有四千，男女万馀口。陶璜围之。杜塞蹊径，救援不至，虽班粮约食，犹不供继。至秋七月，城中食尽，病饿死者大半。交趾人广野将军王约反应陶璜，以梯援外，吴人遂得入城。得稷等，皆囚之，即斩稷长史张登、将军孟通及炅，并交趾人邵晖等二千馀人。受皓诏，传稷秣陵，故梏稷及孟干、爨熊、李松四人于吴，通四远消息。稷至合浦，发病欧血死，传首秣陵，弃其尸丧于海。干、松、熊至吴，将加斩刑。或说皓：宥免干等，可以劝边将。皓原之，欲徙付临海郡。初，稷等私誓：不能死节，困辱虏手，若蒙未死，必当思求北归。稷既路死，干等恐北路转远，以吴人爱蜀侧竹弓弩，言能作之，皓转付作部为弓工。九年，干自吴逃返洛阳，松、熊为皓所杀。初，晋武帝以稷为交州刺史，大封；半道，稷城陷，或传降，故不录。干至表状，乃追赠交州刺史，封松、熊后嗣侯焉。
　　古城之战，毛炅手杀修则。则子允随陶璜。璜以炅壮勇，欲赦之；而允必欲求杀炅，炅亦不屈于璜。璜怒，乃裸身囚结面缚，呵曰：“晋兵贼！”炅亦烈声呵曰：“吴狗，何等为贼！”吴人生剖其腹，允割其肝，骂曰：“虏腹作贼！”炅骂不断，曰：“尚欲斩汝孙皓，汝父何死狗也！”吴人斩之。武帝闻而矜哀，即诏炅子袭爵，封诸子三人关内侯。
　　九真太守王素以交趾败，与董元牙门王承等欲还南中，为陶璜别将卫濮所获。功曹李祚见交趾民残害，还，遂率吏民保郡为晋。祚舅黎晃为吴将，攻伐祚不下，数遣人解喻降之。祚答曰：“舅自吴将，祚自晋臣，惟力是视矣。”邵晖子胤先为父使诣洛，拜奉车都尉。比还，晖败亡，胤依祚固守，求救南中，南中遥为之援。诸姓得世有部曲，弋遣之南征，因以功相承也。
　　撰曰：南域处邛、笮、五夷之表，不毛闽濮之乡，固九服之外也。而能开土列郡，爰建方州，逾博南，越兰沧，远抚西垂，汉武之迹，可谓大业。然要荒之俗，不与华同，安边抚远，务在得才。故高祖思猛士作歌，孝文想颇、牧咨嗟。斯静御之将，信王者所详择也。马、霍、王、尹，得失之际，足以观矣。交趾虽异州部，事连南中，故并志焉。



　　●卷五
　　○公孙述刘二牧志
　　先王命史，立典建则，经纪人伦，三材炳焕，品物章矣。然而有志之士犹敢议论于乡校之下，萏荛之人加之谣诵于林野之中。管瞽言，君子有采，所以综核群善，休风惟照也。公孙述、刘牧、二主之废兴存亡，《汉书》、《国志》固以详矣。统之州部，物有条贯，必申斯篇者，格之前宪：《左氏》素臣之功，王侯之载籍也，而八国之《语》作焉；五《传》渊邃，大义洋洋，圣人之微言也，而八《览》之书兴焉。苟在宜称，虽道同世出，一事身见，游精博志，无嫌其繁矣。
　　汉十二世孝平皇帝，帝祚短促，国统三绝，孝元后兄子、安汉公、新都侯魏郡王莽篡盗称天子。改天下郡守为卒正，又改蜀郡为导江；迁故中散大夫、茂陵公孙述字子阳为导江卒正，治临邛。而刘辟起兵广汉，更始刘圣公在南阳，蜀欲应之。会宗成、垣副、王岑等作乱，述率吏民拒御之，所在讨破，作围守防遏逸越，斩首万计，遂据成都，威有巴、汉。政治严刻，民不为非。更始诛王莽，都关中，为赤眉贼所败。
　　建武元年，世祖光武皇帝即位河北。述梦人谓己曰：“八厶子系，十二为期。”述以语妇，妇曰：“朝闻道，夕死尚可，何况十二乎！”会夏四月，龙出府殿前，以为瑞应，述遂称皇帝，号大成，建元龙兴。以莽尚黄，乃服色尚白，自以兴西方，为金行也。以功曹李熊为大司徒，巴郡任满为大司空，弟恢为太尉。具置百官，造十层赤楼射兰船。改益州为司隶，蜀郡为成都尹。时世祖方平河北，而荆邯、延牙并归述，尽有益州。置铁钱官，废铜钱，百姓货卖不行。蜀中童谣曰：“黄牛白腹，五铢当复。”谓莽黄牛，述为白腹；五铢，汉钱，言汉当复也。故主簿李隆、常少数谏述归帝称藩，述不纳。天水隗嚣亦据陇连述。蜀土清晏，述乃移檄中国，称引图纬以惑众。世祖报曰：“《西狩获麟谶》曰‘乙子卯金’，即以未岁授刘氏，非西方之守也。‘光废昌帝，立子公孙’，即霍光废昌邑王，立孝宣帝也。黄帝姓公孙，自以土德，君所知也。‘汉家九百二十岁以蒙孙亡，受以丞相，其名当涂高’，‘高’岂君身耶？吾自继祖而兴，不称受命。求汉之断，莫过王莽。近张满作恶，兵围得之，叹曰：‘为天文所误！’恐君复误也。”又使述旧交马援喻述，述不从。
　　荆邯说述曰：“昔汤以七十里王天下，文王方百里臣诸侯。其次，汉祖败而复征，伤瘳复战，故能禽秦亡楚，以弱为强。况今地方数千，杖戟百万，天下之心，未有所归。不东出荆门，北陵关陇，与之进取，则王业不全，子孙不久安也。”述悦之，乃出军荆门、陈仓，欲震荡秦、楚。多改易郡县，分封子弟，淫恣过度。然国富民殷，户百馀万。世祖未遑加兵，与述及隗嚣书，辄署“公孙皇帝”。
　　七年，嚣背汉降述，述封为王，厚资给之。十年，世祖命大司马吴汉与大司徒邓禹讨嚣，平陇右。述闻而恶之。城东素有秦时空仓，述更名白帝仓，使人宣言白帝仓暴出米巨万。公卿以下及国人就视之，无米。述曰：“仓去此数里，虚妄如此；隗王在数千里外，言破坏，真不然矣。”
　　十一年，世祖命征南大将军岑彭自荆门溯江征述。又遣中郎剿愦歙及述旧交马援奉诏喻述。隆、少谏，令服从。述怒曰：“自古来有降天子乎！”尚书解文卿，大夫郑文伯初亦谏，述系之暴室六年，二子幽死。自是莫有言者。
