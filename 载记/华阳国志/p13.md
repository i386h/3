<!-- { "loadSidebar": true } -->
　　南中诸郡并叛乱，亮以新遭大丧，未便加兵。遣尚书南阳邓芝固好于吴。吴主孙权曰：“吾诚愿与蜀和亲，但主幼国小，虑不自存。”芝对曰：“吴、蜀二国之地，吴有三江之阻，蜀有重险之固。大王命世之英，诸葛一时之杰。合此二长，共为唇齿，进可兼并天下，退可鼎足而峙。大王如臣服于魏，魏则上望大王入朝，其次求太子入侍；若其不从，则奉辞伐叛，蜀必顺流，见可而进。如此，江南之地非复大王之有也。”吴主大悦，与蜀和报，使聘岁通。芝后累往，权曰：“若灭魏之后，二主分治，不亦乐乎！”芝对曰：“灭魏之后，大王未深识天命者，战争方始耳。”权曰：“君之诚恳，乃至于此！”书与亮曰：“丁宏张，阴化不实。和合二国，惟有邓芝。”
　　二年，丞相亮开府，领益州牧，事无巨细，咸决于亮。亮乃抚百姓，示仪轨，约官职，从权制；尽忠益时者虽仇必赏，犯法怠慢者虽亲必罚，服罪输情者虽重必释，游辞巧饰者虽亲必戮；善无微而不赏，恶无纤而不贬；庶事精练，物究其本，循名责实，虚伪不齿。终乎封域之内畏而爱之。刑政虽峻而无怨者，以其用心平、劝戒明也。辟尚书郎蒋琬及广汉李邵、巴西马勋为掾，南阳宗预为主簿，皆德举也；秦宓为别驾，犍为五梁为功曹，梓潼杜微为主簿，皆州俊彦也。而江夏费、南郡董允、郭攸之始为侍郎，赞扬日月。
　　吴遣中郎将张温来聘，报邓芝也。将返命，百官饯焉。惟秦宓未往，亮累催之。温问曰：“彼何人也？”亮曰：“益州学士也。”及至，温问宓曰：“君学乎？”答曰：“五尺童子皆学，何况小人！”温曰：“天有头乎？”宓曰：“有之”。温曰：“在何方也？”宓曰：“《诗》云，‘乃眷西顾’，知其在西。”又曰：“天有耳乎？”宓曰：“《诗》不云乎：‘鹤鸣九皋，声闻于天。’若其无耳，何以听之？”又曰：“天有足乎？”曰：“《诗》不云乎：‘天步艰难，之子不犹。’若其无足，何以步之？”又曰：“天有姓乎？”曰：“姓刘。”“何以知之？”曰：“其子姓刘。”又曰：“日生于东乎？”曰：“虽生于东，终没于西。”答问如响之应声，温大敬服。宓亦寻迁右中郎将、长水校尉、大司农。
　　三年春，长水校尉廖立坐谤讪朝廷，废徙汶山。立自荆州与庞统并见知，而性傲侮，后更冗散，怨望，故致黜废。三月，亮南征四郡，以弘农太守杨仪为参军从行，步兵校尉襄阳向朗为长史，统留府事。秋，南中平，军资所出，国以富饶。冬，亮还至汉阳，与魏降人李鸿相见，说新城太守孟达委仰于亮无已。亮方北图，欲招达为外援，谓参军蒋琬、从事费诗曰：“归当有书与子度相闻。”诗曰：“孟达小子，昔事振威不忠，后奉先帝，背叛，反复之人，何足与书！”亮不答。诗数率意而言，故凌迟于世。十有二月，亮至。群官皆道迎，而亮命侍郎毖参乘，官小年幼，众士于是莫不易观。
　　四年，永安都督李严还督江州，城巴郡大城。以征西将军汝南陈到督永安，封亭侯。是岁，魏文帝崩，明帝立。
　　五年，魏太和元年也。春，丞相亮将北伐，上疏曰：“今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，咸追先帝之遇，欲报之陛下也。先帝以臣谨慎，故临崩寄臣以大事。受命以来，夙夜忧叹。故五月渡泸，深入不毛。今南方已定，兵甲已足，当帅奖三军，北平中原，庶竭驽钝，攘除奸凶，克复汉室，还于旧都。此臣所以报先帝而忠于陛下。愿陛下臣以讨贼兴复；不效，则治臣之罪，以告先帝之灵。陛下亦宜自谋，谘诹善道，察纳雅言，不宜引喻失谊，以塞忠谏之路也。”又曰：“亲贤臣，远小人，先汉所以兴隆；昵小人，疏君子，后汉所以倾覆。侍中郭攸之、费、侍郎董允，先帝简拔以遗陛下，斟酌规益，进尽忠言，则其任也。宫省之事，悉以谘之，必能裨补阙漏，有所广益也。”以尚书南阳陈震为尚书令，治中张裔为留府长史，与参军蒋公琰知居府事。二月，亮出屯汉中，营沔北阳平、石马。以镇北将军魏延为司马。
　　六年春，丞相亮扬声言由斜谷道取，使镇东将军赵云、中监军邓芝据箕谷为疑军。魏大将军曹真举众当之。亮身率大众攻祁山。赏罚肃而号令明。天水、南安、安定三郡叛魏应亮，关中响震。魏明帝西镇长安，命张拒亮。亮使参军襄阳马谡、裨将军巴西王平及张休、李盛、黄袭等在前，违亮节度，为所破，平独敛众为殿。而云、芝亦不利。亮拔将西县千馀家还汉中，戮谡及休、盛以谢众，夺袭兵，贬云秩，长史向朗以不时臧否免罢；超迁平参军，进位讨寇将军，封亭侯，统五部。亮上疏曰：“臣以弱才，叨窃非据，亲秉旄钺，以厉三军，不能训章明法，临事而惧，至有街亭违令之阙，箕谷不戒之失，咎皆在臣。臣授任无方，《春秋》责帅，职臣是当。请自贬三等，以督厥咎。”于是以亮为右将军，行丞相事。辟天水姜维为仓曹掾，加奉义将军，封当阳亭侯。亮书与长史张裔、参军蒋琬，称维曰：“姜伯约西州上士，马季长、李永南不如也。”
　　七年春，丞相亮遣护军陈式攻武都、阴平。魏雍州刺史郭淮出，将击式。亮自至建威，淮退，遂平二郡。后主诏策亮曰：“街亭之败，咎由马谡，而君引愆，深自抑损，重违君意，听顺所守。前年耀师，馘斩王双，今岁爰征，郭淮Т走，降集氐羌，兴复二郡，威震凶暴，功勋赫然。复君丞相，君其无辞。”夏四月，吴主孙权称尊，遣卫尉陈震庆问。吴与蜀约分天下。冬，城汉、乐。
　　八年春，丞相亮以参军杨仪为长史，加绥军将军。迁姜维护军、征西将军。秋，魏大将军司马宣王由西城，征西车骑将军张由子午，大司马曹真由斜谷，三道将攻汉中。丞相亮军成固，表进江州都督李严骠骑将军，将二万人赴汉中。严初求以五郡为巴州，书告亮，言魏大臣陈群、司马懿并开府，亮乃加严中都护，以严子丰为江州都督。大雨道绝，真等还。丞相亮以当西征，因留严汉中，署留府事。严改名平。
　　丞相司马魏延、将军吴懿西入羌中，大破魏后将军费曜、雍州刺史郭淮于阳溪。延迁前军师、征西大将军，封南郑侯。懿左将军、高阳乡侯。徙鲁王永为甘陵王、梁王理为安平王，皆以鲁、梁在吴分故也。
　　九年春，丞相亮复出围祁山，始以木牛运。参军王平守南围。司马宣王拒亮，张拒平。亮虑粮运不继，设三策告都护李平曰：“上计断其后道，中计与之持久，下计还住黄土。”时宣王等粮亦尽。盛夏雨水，平恐漕运不给，书白亮宜振旅。夏六月，亮承平指引退。张至青封交战，为亮所杀。秋八月，亮还汉中。平惧亮以运不辨见责，欲杀督运岑述，惊问亮何故来还；又表后主，言亮“伪退”。亮怒，表废平为民，徙梓潼；夺平子丰兵，以为从事中郎，与长史蒋琬共知居府事。时费为司马也。
　　十年春，丞相亮休士劝农。车骑将军刘琰与军师魏延不和，还成都。秋，旱，亮练兵讲武。
　　十一年，魏青龙元年也，丞相亮治斜谷邸阁，运粮谷口。
　　十二年春，丞相亮以流马运，从斜谷道出武功，据五丈原，与司马宣王对于渭南。亮每患粮不继，使志不伸，乃分兵屯田，为久住之基。耕者杂于渭滨居民之间，百姓安堵，军无私焉。秋八月，亮疾病，卒于军，时年五十四。还葬汉中定军山，冢足容棺，敛以时服。谥曰忠武侯。
　　征西大将军魏延与长史杨仪素不和。亮既恃延勇猛，又惜仪筹画，不能偏有所废，常恨恨之，为作《甘戚论》，二子不感。延常举刃拟仪，仪涕泪交流。惟护军费和解中间，终亮之世，尽其器用。仪欲案亮成规，将丧引退，使延断后，姜维次之。延怒，举军先归南郑，各相表反。留府长史蒋琬、侍中董允保仪疑延，延欲逆击仪，仪遣平北将军马岱讨灭延。初，延自以武干，常求将数万别行，依韩信故事，亮不许，以亮为怯。及仪将退，使费造延，延曰：“公虽亡，吾见在，当率众击贼，岂可以一人亡废国家大事乎！”使报，仪不可，故欲讨仪。
　　仪率诸军还成都。大赦。以吴懿为车骑将军，假节，督汉中事。初，亮密表后主，以若臣不幸，可以蒋琬代臣”。于是以琬为尚书令，总统国事，以仪为中军师，司马费为后军师，征西姜维为右监军、辅汉将军，邓芝前军师、领兖州刺史，张翼前领军，并典军政。
　　廖立在汶山闻亮卒，垂泣曰：“吾终为左衽矣！”李平亦发病死。初，立、平为亮所废，安奄没齿，常冀亮当自补复，策后人不能，故感愤焉。
　　十三年，拜尚书令蒋琬为大将军，领益州刺史；以费为尚书令。时新丧元帅，远近危悚，琬超登大位，既无戚容，又无喜色，众望渐服。侍中董允兼虎贲中郎将，统宿卫兵。军师杨仪自以年宦在琬前，虽同为参军、长史，己常征伐勤苦，更处琬下，殊怨望，谓费曰：“公亡际，吾当举众降魏，处世宁当落度如此耶！”表其言，废徙汉嘉。仪又上书激切，遂行仪重辟。
　　吴以亮之卒也，增巴丘守万人，蜀亦益白帝军。右中郎宗预使吴，吴主曰：“东之与西，共为一家，何以益白帝守？”预对曰：“东增巴丘之戍，蜀益白帝之兵，俱事势宜然，不足以相问也。”
　　十四年，夏四月，后主西巡至湔山，登阪观汶川之流。武都氐王符健请降，将军张尉迎之，过期不至，大将军琬忧之。牙门将巴西张嶷曰：“健求附款至，必无返滞。闻健弟狡，不能同功，各将乖离，是以稽耳。”健弟果叛就魏。健率四百家随尉，居广都县。
　　十五年，魏景初元年也。夏六月，皇后张氏薨，谥曰敬哀。是岁，车骑将军吴懿卒，以后典军、安汉将军王平领汉中太守，代懿督汉中事。懿从弟班，汉大将军何进官属吴匡之子也，名常亚懿，官至骠骑将军，持节，绵竹侯。时南郡辅匡元弼、刘邕南和，官亦至镇南将军；颍川袁、南郡高翔至大将军，征西将军。
　　延熙元年春正月，立皇后张氏，敬哀皇后妹也。大赦，改元。立子为太子，瑶为安定王。以典学从事巴西谯周为太子家令，梓潼李讠巽为仆，皆名儒也。冬十二月，大将军琬出屯汉中，更拜王平以前护军署大将军府事，尚书仆射李福为前监军，领大将军司马。
