<!-- { "loadSidebar": true } -->
　　太傅杨骏谋逆，请众官。攀与侍中傅祗、侍郎王恺等往。惠帝从楚王玮、殿中中郎孟观策，戒严，诛骏。外已匆匆，攀与祗逾墙得出侍天子。天子以为翊军校尉，领熊渠兵，一战斩骏，社稷用安。封西城公，邑万户。策曰：“于戏！在昔先王光济厥世，罔不开国列土、建德表功也。故逆臣杨骏谋危社稷，构兵，飞矢集于殿庭，白刃交于宫闱。攀受命奋讨，凶逆速殄，忠烈果毅，朕甚嘉焉。今以魏兴之西城为攀封国，锡兹玄社，苴以白茅，永为晋藩辅。往钦哉！敬乃有土，惠康黎元，无或以隳尔显烈。”又赏绢万匹，攀固辞，受五千匹。又锡拜弟逢平乡侯，兄子夔关内侯。迁宣城内史，不就，转东羌校尉。西虏寇边，遣长史杨威讨之。违攀指授，失利。征还，领越骑校尉。武库灾，百官皆救火，攀独以兵卫宫，复赏绢五百匹。领河南尹，迁扬州刺史，假节。在职数年，德教敷宣。征虏将军石崇表东南有兵气，不宜用远人，征拜大司农，兼二州都。自表以被疾错忘，不堪铨量人物，让都职于任熙、费缉，不听。迁兖州刺史，锡宝剑、赤舄，固辞不之官。时帝室政衰，多害忠直，又诸王迭起，好结党徒。攀阖门治疾，不与世务。朝议欲以为公，会薨，时年五十七。天子愍悼，追赠司农印绶，谥曰桓公。遗令敕世子务行恭俭，引荀公曾、诸葛德林为模范。子璋嗣。
　　李毅，字允刚，广汉妻阝人也。祖父朝，字伟南，州别驾从事。父旦，字钦宗，光禄郎中、主事。毅少散达，不治素检。年二十馀，乃诣郡文学受业，通《诗》、《礼》训诂，为学主事。太守弘农王临学讲试，问祭酒姬艳曰：“学中有可成进几百人？”艳对曰：“可有百人。”怒曰：“童冠八百，而成者百人，教少何为？”毅对曰：“如艳之言，明府之教，盛于孔氏，不为少也。”奇之，命为主簿。尝梦得三口刀，云人以禾益之，手持不得，以问郡丞与掾吏，莫能知。毅对曰：“吉祥也。三刀者‘州’字；而‘益’之禾，持不得，‘禾’旁‘失’者‘秩’字。明府秩当至益州。”笑曰：“如卿言，当相以为秀才。”
　　张弘杀益州刺史皇甫晏，诬表晏反。毅白曰：“皇甫侯起自诸生，位极方州，又当何求？且广汉与成都密迩，而统梁州者，衿益州之领，须防若今日也。益州有祸，乃此郡之忧。加张弘小竖，众所不与，宜时赴讨。”欲先上后行，毅曰：“大夫出疆，苟利社稷，专之为贤，何况杀主贼！急，当不拘常宜。”从之，发兵与牙门满泰等共讨弘，斩之。诏书迁益州刺史，毅复为州主簿、别驾，举秀才。
　　及伐吴，与何攀并为参军。吴平，封关内侯，除陇西护军。以疾去官，徙繁令。迁云南太守。临薨，上表。后武帝思勋，问毅所在。徙犍为，使持节、南夷校尉。
　　久之，建宁民毛诜、李与朱提民李猛共逐太守杜俊、雍约以叛，众数万。毅讨破之，斩诜、猛首。走依五茶夷，夷亦叛。晋朝复置宁州，以毅为刺史，加龙骧将军，封成都县侯。夷遂大反，破没郡县，攻围州城。中原乱而李雄寇蜀，救援不至，疾病，薨于穷城。怀帝嘉其忠节，追赠少府，谥曰威侯。毅性通博，居情雅厚，赈恤寒贫，笃于故旧，人咸爱归之。但好谈调，德重犹少。
　　从弟，字叔平，修身砥砺名行，数谏毅宜自矜严。毅笑应之，曰：“吾小来不治名素，终杖旄节，故可至九卿。卿清检履道，卒不失成都令也。”时毅始受南夷，而为历城令，果作成都，迁犍为太守，位官不及毅。
　　毅子钊，世秉儒学，有格望。以父任为谒者，除寿林侯相，不就，为尚书外兵郎。自表赴难。至柯，夷断道，不得进，经年。以宁州城中无谷，父疾病，未知吉凶，不食谷，惟茹草，迄至奔丧。官至朱提、越太守、西夷校尉。
　　毅女秀，汉嘉太守新都王载，有才智。父亡后，州文武推领州三年。
　　二州当元康中位至方州节将者：寿良、何攀及毅。永嘉中，巴张弈希祖为荆州刺史、南蛮、长水校尉；蜀郡张峻绍茂为监南中八郡事、西夷校尉、持节。
　　杨，字岐之，犍为武阳人也。少好学志古，藻励名行。州辟主簿、别驾，刺史王举秀才，安汉、雒令，王国中尉。以选为尚书郎，迁汶山太守。值夷复雠，失殊俗和，徙授巴东，转广汉。永嘉初，进衡阳内史。遇流民叛乱，攻没长沙、湘东，辄救助。贼众浸盛，遂破郡城，获，欲以为主。不许。贼昼夜持守。候其小怠，夜急走，比觉，已去远。收馀众，军重安。欲投湘州刺史荀眺，共图进取。会眺降贼，孤军固城。贼攻围之，誓死不移，遂卒城中。时年六十九。帝为镇东大将军，嘉其忠节死义，遣使吊赠。策曰：“惟永嘉七年四月己未，使持节、都督扬、江、湘、交、广五州诸军事、镇东大将军琅琊王睿谨遣板命前衡阳内史杨君：忠肃贞固，守正不移，虽危逼，节义可嘉。不幸殒卒孤城，甚悼之。今列上尚书，赠靖纱南内史。魂而有灵，嘉兹宠荣。呜呼哀哉！”
　　同郡杨稷文曹，泰始初为交太守，平九真、郁林、日南四部，斩吴交州刺史刘峻、大将修则。武帝方授交州，会孙皓遣大将薛、陶璜十万人攻稷。被攻八月，救援不至，众寡不敌，遂为、璜所获。囚稷，欲以送皓，稷殴血死。帝嘉其忠烈殁命，追赠交州刺史也。
　　费立，字建熙，犍为南安人也。父揖，字君让，巴西太守。立学义冲邃，玄静沈嘿。察孝廉，王国中尉。王年少，好轻行游观。立常正色匡谏，及上疏风喻，辞义靡刂切，合箴规之体。出为成都令，县名难治，立莅之垂绩。以性公亮，入为州大中正。除巴西太守，不就，转梁、益、宁三州都，兼尚书。值大驾西幸长安，常与大臣居守在洛。加员外散骑常侍，封关内侯。每准正三州人物，品格褒贬，帅意方规，无复疏亲，莫不畏敬；然委曲者多恨其绳墨。数辞诸郡，意在河、泰、汝、颍。久之，朝议欲以为荆州。永嘉六年，与子并没于胡寇。
　　立时，汉国吕淑字伟德，以清彦辟别驾，举秀才，尚书郎、秦国内史、长水校尉、员外常侍、梁州都督，与立同没胡寇。
　　常骞，字季慎，蜀郡江原人也。祖父竺，字代文，南广太守、侍中。父伟，字公然，阆中令。骞治《毛诗》、《三礼》，以清尚知名。州辟部从事、主簿。郡请功曹，察孝廉，萍乡令。以选为王国侍郎，出为绵竹令；国王归之，复入为郎中令。从王起义有功，封关内侯。迁魏郡太守，加材官将军。以晋政衰，睹中原不静，固辞去官。拜新都内史。时蜀乱，民皆流在荆、湘，徙湘东太守，疾病，未拜，卒，年六十八。骞性泛爱，敦友宗族，当官修理，恕以抚物，好咨问，动必谦让，州乡以为仪范。
　　二州清官见述者，先有宜都太守犍为唐定义业、陇西太守巴西冯山休翊，而后骞云。
　　常宽，字泰恭，骞族弟，郫令勖弟子也。父廓，字敬业，以明经着称，早亡。阖门广学。治《毛诗》、《三礼》、《春秋》、《尚书》，尤耽意大《易》，博涉《史》、《汉》，强识多闻。而谦虚清素，与俗殊务。郡命功曹，及察孝廉，不就。州辟主簿、别驾，举刺史罗尚秀才，为侍御史，除繁令，随民县零陵。以举将丧去官。湘州叛乱，乃南入交州。交州刺史陶咸表为长史，固辞不之职。虽流离交城，衣敝袍，冠皮冠，乘牛往来，独鸠合经籍，研精著述。依孟阳宗、卢师矩着《典言》五篇，撰《蜀后志》及《后贤传》，续陈寿《耆旧》作《梁益篇》。元帝践祚，嘉其德行洁白，拜武平太守，民悦其政。以荣贵非志，在官三年，去职。寻梁硕作乱，得免难。卒于交州。凡所著述诗、赋、论、议二十馀篇。
　　子长生，字彭祖，亦有学行。州主簿、资中令、治中从事。早亡。
　　时蜀郡太守巴西黄容，亦好述作，着《家训》、《梁州巴纪》、《姓族》、《左传钞》凡数十篇。汉嘉太守蜀郡杜敬修亦着《蜀后志》，及志赵、李特叛乱之事，及《丧纪礼式》，后生有取焉。
　　谯登，字慎明，巴西西充国人，谯周孙也。伯父熙，察孝廉，本部大中正、沔奇阳令。叔父同，字彦绍，少知名，拒州郡之命，梁州刺史寿良与东羌校尉何攀贡之三司及大将军幕府，为尚书郎，除锡令，亦有为作传者。
　　登少以公亮义烈闻，郡命功曹，州辟主簿，别驾从事，领阴平太守。郡五官素大姓豪擅，侵凌羌、晋，登诛之，郡中皆肃。后以李特作乱，本郡没寇，父为李雄巴西太守马脱所杀，乃东诣镇南刘公请兵。时中原乱，守公三年，不能得兵，表拜扬烈将军、梓潼内史，使合义募。登凡募巴、蜀流士得二千人。平西罗尚以退住巴郡，登从尚索益军讨雄，不得。乃往攻宕渠，斩脱，食其肝。巴西贼破，复诣尚求军。尚参佐多以必无利。登愤恚，数凌折之，又加责于尚，尚但下之而已。会罗杀雄太尉李离，举梓潼来降，登迳进涪城。雄自攻登，为登所破。而尚将张罗进屯犍为之合水；文硕杀雄太宰李国，以巴西降。罗遣军掠广汉，破雄叔父骧，虏其妻子，募人斫雄头。贼以向困，而尚卒。参佐恨登之见矜侮，不供其军食。益州刺史皮素至巴东，敕平西送故遣将张顺、杨显救登。至垫江，素遇害，顺、显还。雄知登乏食，遣骧致攻。兵穷士饿，誓死不退，众亦饿死而无去者。永嘉五年，为骧所生得，舆登致雄。言辞慷慨，涕泣欷，无服降臣折情。雄乃杀之，囚其军士，皆以为奴虏，畀兵士。而连阴雨百馀日，雄中以登为枉，而所领无辜，怒气感天，下赦，出登军士湮没者。
　　初，尚之在成都也，与雄攻战。郫令犍为张昕钦明每摧破雄，雄众惮之；而救助不能并心，为雄所杀。雄常言：“罗尚将均如张昕辈，吾族早无遗矣。时牙门左汜亦有战功，尚不能益其兵谷。汜恚恨，以母丧归，尚累召不往。尚怒曰：“微左汜，当不灭贼乎？”遂杀之。雄闻汜死，大小相贺。
　　登同郡县李高亦有武干，平吴时，与牙门将处前，获孙皓，封县侯。官至金城、雁门太守。
