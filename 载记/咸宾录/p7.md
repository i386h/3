<!-- { "loadSidebar": true } -->
苏门答剌汉之条支唐之波斯大食皆其地也昔张骞通西域还为武帝言条支在安息西海暑湿耕田田稻有鸟卵大如瓮人众甚多往往有小君长而安息役属之以为外国国人善眩安息长老传闻条支有弱水西王母止日所入而未尝见云以后汉使往来路至乌弋而止莫有至条支者章帝时国人来进异瑞有鸟名鳷鹊形高七尺解人言和帝时班超遣掾甘英使大秦抵条支临大海欲渡不果乃还其后条支故地为波斯所据波斯者其波斯匿王乃大月氏别裔子孙以王父为氏遂世为国号前此未通至元魏神龟中其国遣使上书贡物云大国天子天之所生愿日出处常为汉中天子波斯国王居和多千万敬拜朝廷嘉纳之自此至梁隋俱遣使贡而隋亦遣使李昱至其国隋末西突厥叶护可汗讨残其国而不能有唐贞观中献水珠行军乏水置土中水自出又献活褥蛇状类鼠色正青长八九寸能入穴取鼠是时条支遗种亦来朝贡献金麦银米各数十斛后波斯王为大酋所逐大食复攻之遣使告难高宗以远不可出师龙朔初又诉为大食所侵时天子遣使到西域分置州县以疾陵城为波斯都督府拜其王为都督俄为大食所灭虽咸亨天宝乾元间遣使入贡然其地尽入大食不过臣属大食而已大食王者其先亦波斯人也当隋大业中波斯国人牧于俱纷摩地那山有兽言曰山西三穴有利兵黑石而白文得之者王其人往果得石以为瑞乃纠合其众剽略赀货聚徒浸盛遂自立为王据有波斯国之西境地多砂石不堪耕种无五谷惟食驼象等肉后破波斯佛菻及南侵婆罗门诸国始有粟麦仓庾于是遂强地广万里胜兵至四十万康安等四五十国皆往臣之其王尝遣人乘船赍粮入海经涉八年未极西岸于海中见一方石石上有树枝赤叶青树上总生小儿长六七寸见人不语而笑手足皆动摘取入手即干黑其使度粮乏难极西界遂还持一枝见王此亦奇事也唐永徽初大食王豃密莫末腻复遣使者朝贡自言王姓大食氏波斯国人得国凡三十四年传二世矣开元初复遣使献马钿带谒见不拜曰国人止拜天无拜王也其俗日五拜天故云有司切责之乃拜初大食族中有摩诃来者勇而智众立为王辟地三千里号白衣大食传十四世至末换杀兄伊疾而自立群下怨其忍也将讨之徇众曰助我者皆黑衣俄而众数万即杀末换求故王孙阿蒲罗拔为主更号黑衣大食遣使朝贡代宗取其兵平两京者是也宋乾德初僧行勤游西域因赐其王书以招怀之自是后终宋之世朝贡不绝贡物有拣香白龙脑白沙糖白越诺蔷薇水琉璃瓶象牙宾铁红丝古贝五色杂花番锦乳香无名异腽肭脐龙盐千年枣偏桃五味子驼毛褥锦襈番花簟金饰寿带连环臂钩等物宋帝赏赉辄准其所贡之直初入贡路由沙州涉夏国抵秦州后辄为西人钞掠乃诏自今取海路由广州至京师政和中横州士曹蔡蒙休押伴其使入都沿道故滞留强市其香药不偿直事闻下诏狱治诏自今蕃夷入贡并选承务郎以上清强官押伴按程而行无故不得过一日乞取贾市者以自盗论云我朝洪武初国王遣使贡马及方物永乐初国王宰奴里阿必丁遣使朝贡封为苏门答剌王赐印诰金币既而国王与邻国花面王战败死子幼有一渔翁奋志领兵攻杀花面王遂妻故王妻自称老王而得其国遣使来贡无何故王之子长大阴与部目谋杀渔翁复其故位而渔翁之嫡子苏干剌者逃居邻谷自立为王率众复父之仇会太监郑和至其国发兵擒获苏干赴京伏诛王子感上德意贡方物甚伙至今不绝其地大抵从泉州西北舟行顺风大约百日可抵其国田硗谷少男白布缠头腰围折布女椎髻腰围色布手巾其酋长人修一日之间必三变色或黑或赤或黄每岁必杀十余人取血浴身云四时不生疾疹故民皆畏服焉王居以玛瑙为柱绿甘为壁水晶为瓦碌石为砖活石为灰帷幕之属悉百花锦官有丞相太尉马高七尺士卒骁勇民居与中土同技艺咸精番商往来其邻有故临国人黑如漆好为寇盗中国人往大食者必自故临易小舟而去有默伽国其先荒野大食有祖师蒲罗哞徙居其地取妻生子曰司麻烟生时以足蹙地清泉涌出顷之遂成大井后泛海遇风波者以此水洒之无不顿止[与天竺天方井同]有那孤儿国即花面王国也国小仅比大村猱头祼体如兽类然人皆犛面故名其属国有勿斯里[经八九十年始一见雨每二三年间必有老人自江中出国人拜问吉凶笑则丰稔愁则饥疫良久复入水中其塔顶有神镜若他国兵至则先照见]勿斯离[有天生树其果名曰蒲芦可并食之次年复生名麻茶泽三年再生名没石子]吉慈尼[地极寒春雪不消产雪鉏纵如瓠瓜食之味美大治内热]麻离拔[贵人以金线桃花帛缠头市用金银钱]黎伐[国民仅二三千家语言动用与苏门答剌同亦附苏门答剌进贡]白达[地多珍宝人食酥酪饼肉白布缠头兵强他国不敢侵犯]其产美菜[长六七尺]偏桃[其形偏肉苦难食惟子味佳]寻枝瓜[极大十人方可共啖一枚]石榴[重五六斤]臭果[长八九寸开之甚臭内有大酥白肉十四五片甜美可食]酸子[如梨其味香冽]蒲桃[大如鸡子]竹鸡[略煮便熟味美胜各处者]鹫鸟[高四尺足似骆驼卵大如二升啖羊]名马[马与龙交所产]胡羊[尾大如扇春剖腹取其膏数十斤以药线缝合之羊如故不割则死]螺子黛[宝也每颗价直千金]龙涎香[龙斗则涎出国人以计取之和香极奇]蔷薇水[洒衣经岁香气不散]为奇
论曰苏门答剌王日变三色取血浴身此岛夷志所载也自条支既通波斯大食世贡中国前史未尝纪有诙奇诡谲之事面色数更岂人类耶况俗奉浮屠谨持五诫杀人取血冥业安在第自古著禆史者非假怪异不能脍炙人口惟是博览之士无为耳食则可矣

《咸宾录》西夷志卷四 默德那
默德那即回回祖国也宣德中遣人随天方来贡初国王谟罕蓦德生而神灵臣服西域诸国尊为别谙援尔华言天圣也国中有佛经三十藏书兼篆草楷隋开皇中国人撒哈八撒阿的干葛始传其教入中国其地接天方城池宫室田园市肆大类江淮间寒暑应候地宜五谷亦有阴阳星历医药音乐诸技艺人不食豕肉诸非同类杀不食织文雕镂器皿极精巧土产猫睛祖母绿狮子梭甫撒哈剌西洋布押不庐[药名人少饮即死刀斧不入至三日投以别药即活]火失剌把都[药也形如木鳖子而小可治一百二十种疾]为奇

《咸宾录》西夷志卷四 天方
天方古筠冲地一名天堂宣德五年太监郑和等往各番国到古里差使谕天方国王王即遣使来贡方物并画天堂图以献其地风景融四时皆春田沃稻饶居民安业人以马乳拌饭故多肥美俗好善无科扰于民故无贫难无盗贼故自然淳化乃极乐之界也因内有礼拜寺寺分为四方方各九十间皆白玉为柱黄玉为地地中有黑石一片方丈余云汉初天降也遍寺墙壁皆蔷薇露龙涎香和水为之馨香不绝上用皂纻丝为盖罩之畜二黑狮子守其中门每岁十二月十日各番回回人虽万里之外亦来礼拜皆将所罩纻丝割取一方为记而去割尽复换年年不绝货物甚多日中不市至日落之后方为夜市盖其日色极热故也其山川古迹蓦底城[内有前国王墓墓顶日夜放光侵云而起墓后一井名阿必糁水可止风与圣水同]其产珍宝狮豹名马[高八尺许]驼鸡羚羊草上飞[俱详见后]缠花树[其花一年二开长生不枯]为奇

《咸宾录》西夷志卷四 祖法儿
祖法儿汉之大夏隋唐之吐火罗是也昔汉张骞至大夏言其俗土著无大君长兵弱畏战善贾市其都曰蓝市城及匈奴击破大月氏王以王头为饮器其种人遂收余众过宛西击大夏而臣之大夏遂臣属月氏矣至隋唐时名吐火罗世次难考与咽哒杂居胜兵十万咽哒者大月氏之遗种也大业中遣使朝贡唐初属西突厥然武德贞观中俱入献也高宗时献大鸟高七尺色黑足类骆驼人可乘鼓翅而行三百里能啖铁俗谓驼鸟显庆中以其阿缓城为月氏都督府析小城为二十四州授王阿史那为都督未几遣子入朝留宿卫俄又贡玛瑙镫树高三尺开元天宝间数献马（马娄）异药干阿陀婆罗二百品红碧玻璃乃册其君骨咄禄顿达度为吐火罗叶挹怛王其后邻胡羯师谋引吐蕃攻吐火罗于是叶护失里忙伽罗丏安西兵助讨帝为出师破之乾元初与西域九国发兵为天子讨贼肃宗诏隶朔方行营宋时未通我朝永乐宣德中王亚里俱遣使朝贡国无城郭俗朴实尚回回教王以白细番布缠头身穿青花细绢或金锦衣袍出入乘轿跨马前后陈列象驼鼓吹气候常热市用金银钱文如人形男拳发穿长衫女则以布兜头面出见人亦不出露男多女少故兄弟通室妇人五夫则首戴五角十夫戴十角无兄弟者与他人结为昆季然后得妻生子属其长兄其民如遇礼拜寺日必先沐浴用蔷薇露或沈香油涂其面更以新衣复以沈檀俺八儿香熏其衣体始往礼拜是日经过街市香气旬日不散其山川则颇黎山[有穴产神驹皆汗血]其产福鹿[周身俱白中有细青花如画者]驼鸡[即驼鸟也中有肉鞍可乘夷人杀之以卖其肉]名马[穴中产神马]为奇

《咸宾录》西夷志卷四 古里[以下俱西域小国无世系事迹可考第以其朝贡中国故详录之]
古里乃西洋诸番之会去中国十万里永乐元年王沙米的遣人朝贡五年遣太监郑和赐王诰币封为国王升赏其将领有差王好浮屠族类分五种锻牛粪为囊佩之或涂肢体其秽俗也尚信义行者让路道不拾遗其美俗也海滨为市通诸番国事皆决于二将领国人亦有南昆回回哲地革全木瓜五等与三佛齐同南昆为王不食牛回回为将领不食猪各从其俗其国王死不传子而传甥无甥则传弟其辨盗真伪辨讼曲直亦以手置沸油中试之算法以手足二十指会计毫发无差其产小瓜[大如小指长二寸味佳]蝙蝠[其大如鹰常于木鳖子树上倒挂而歇]黄牛[人不食其肉死则埋之重三四百斤]为奇

《咸宾录》西夷志卷四 溜山
溜山一名牒干小国也洪武初国王遣人朝贡其地无城郭倚山聚居风俗淳美尚佛业渔男女体貌微黑男子白布缠头下围以帨妇人上穿短衣以帨围头上露其面以银为钱或用海（贝八）其西有天生石门如城阙然中有八溜各有所主广三千里云所谓弱水三千是也其人巢居穴处不识谷帛但食鱼虾以树叶遮其前后为衣商船倘遇逆风舟师不谨落入其溜其水渐无力而沈不复反矣溜山物产甚多惟龙涎香[见前]鲛鱼[一名溜鱼切块淡干卖与他国]丝嵌手巾[细密绝胜他处]织金手帕[绝精富家男子以之缠头每幅价可值银五两]为奇

《咸宾录》西夷志卷四 阿丹
阿丹小国也永乐九年遣太监郑和谕之赐命互市其王拜诏待使礼俱甚恭随遣使进金厢宝带金冠鸦鹘诸宝石蛇角等物地近古里其俗国王金冠黄袍腰系宝带至礼佛则易细番布缠头上加锦顶身服白袍其头目冠服各有差男女服饰悉如溜山屋皆石垒交易有赤金钱红铜钱以十二月为一岁岁亦无闰每夜见新月即一月也其四时惟以花木荣谢定之自有推算毫发无差国有马步兵七八千邻国畏之其产珊瑚树蔷薇露万年枣大尾羊狮子麒麟福鹿驼鸡白雉宝石[以上物产俱各见前]为奇

《咸宾录》西夷志卷四 南巫里
