<!-- { "loadSidebar": true } -->
黎今儋崖琼万州坞上蛮也坞之中有黎母山诸蛮环居四旁号黎人内为生黎外为熟黎山极高尝在雾霭中久晴海氛清廓黎人时见翠尖如浮空中然其山水分流四州熟黎分隶诸州耕作省地供税役生黎所居绝远外人不能迹不供税役至于黎母之巅则虽生黎亦不能至相传其上有人寿考逸乐不与世接虎豹为之守险无路可攀但觉水泉香美绝异云以前未闻在唐为琼管之地宋至和初有黎人符护者边吏尝获其奴婢十人还之符护亦尝犯边执琼崖州巡检慕容允则及军士至是以军士五十六人与允则来归允则道病死诏军士至贷其罪至绍兴中黎州王文满结连西峒王承闻等攻破定南砦复犯省地广西发兵官烧毁巢穴生擒黎贼王用宾等乱遂定乾道二年广西经略转运司言当说谕黎人示以朝廷德意威命使之自新退复省地能说谕收复者量功立赏内有侵犯省地或逃失省民亦重责罚其先省民逃居黎峒之人守臣招诱还乡蠲其逋税诏从之六年黎人王用休犯边万安权守巡检孙浩等招谕之九年乐昌县黎贼劫省民焚官舍黎人王用存王承福陈颜等招降复砦有功宋授以官职俾之控制黎人有黄二娘者琼州熟黎酋之妻家饶财善用众群黎畏之宋淳熙初封为宜人二娘死无男有一女欲依例承袭诏从之顷之生黎峒首王仲期率诸洞丁口一千八百余归化仲期与诸峒首王仲文等八十一人诣琼管司司受之令歃血约誓不复钞掠诏各赐赉有差生黎质直犷悍不服王化亦不出为人患熟黎贪狡两广福建之奸人亡命逃居其间省界诸州至有为黎人据其厅事治所州吏遣人致谢始得还者我朝廖永忠既平广东海南儋万黎夷洞主未附其后耿天壁击破之其地遂平顷之广东巡按汪俊民上言黎性顽狠未易信从又山水峻恶风气亦异中国之人罹其瘴毒鲜能全活臣访得宜伦县熟黎峒首王贤祐旧尝奉命招谕黎民言从归化者多况其服习水土不畏瘴厉臣请仍诏贤祐至京量授以官俾招谕未服黎人戒约诸峒无纳逋逃其熟黎则令随产纳税一切差徭悉与蠲免生黎归化者免其产税三年峒首则量所招名数多寡授以职事如此庶几黎民顺服从之其俗稚髻跣足弓矢刀剑跬步不离熟黎能汉语变服入州县墟市日晩鸣角结队以归多符王二姓者男女生周岁即文其身周身画成诸花及八宝式寻用细针挑刺出血涂以青靛候三四日涤去则花纹宛然大家以此相尚云不然则上世祖宗不目为子孙也贸易会集场皆妇女负货出门男子不与故人皆多畜妻女工纺织得中国彩帛拆取色丝和吉贝织花所谓黎锦被服及鞍饰之类精粗有差亲死不哭不粥饭惟食生牛肉以为哀痛之至葬则舁衬而行令一人前行以鸡子掷地鸡子不破处即为吉穴客来未相识主人先于隙间窥之客俨然矜庄始遣奴布席于地客即坐又移时主人乃出时坐不交一谈少焉置酒先以恶臭秽味尝客客食不疑则喜即设佳殽更相亲狎否则遣去不复与交会饮时未尝舍刀稍酣各请弛备虽解器械犹置身傍一语不合则起而相戕性喜仇杀谓之捉拗虽积世之仇必报祖父斗败几则克箭几射于梁上以为识每会客饮顾梁上弓矢则奋报仇之志醉即群作狗号自云狗种欲使先祖知而庇之也男仇只结于男若妇人仇则其妇家亦助之报怨矣中锋镝死密埋不悲泣恐敌人知其为不武也居处架木两重上铺以草如楼呼曰栏房上以自居下以畜牧甚污秽也遇晩村中幼男女尽驱而上听其自相偕偶至于婚姻仍用讲求又一种自婺岭以北曰遐黎闲习弓矢居常以椰瓢蔽体凡父母过五十则烹而食之云葬于腹中以为得所此其俗之最恶者也其山川黎母山[见前]其产潮鸡[潮至则鸣音如吹角]黄丈鬼[出则为祟着黄衣至人家张口而笑必得疫疾]榴花酒[榴花酿成之味佳]人面鱼[其味在目其毒在身先朝有人出使海南其国奉以进使者啖其双目即令撒去夷人服其博]文鳐鱼[白首赤喙趐与尾齐群飞海上则有风西山经云其音如鸾见则大穰]海鲨[虎头鱼体黑文鳖足巨者重二百斤尝以春晦入山化而为虎凡虎纹直而长者皆鲨化也]海味[名多难纪]鸡翅木[作刀靶最妙]鲵鱼[四足长尾能上树天旱含水上山以叶覆身鸟来饮水因而取之声如小儿啼故名取膏燃灯不灭]龙涎香[龙斗则涎出以计取之和香最妙]为奇

《咸宾录》南夷志卷八 蜑人
蜑人儋崖海上水居蛮也以舟楫为家或编蓬水浒谓之水栏亦有三种入海取鱼者名曰鱼蜑取蚝者名曰蚝蜑取材者名曰木蜑其人皆目睛青碧卉衣血食各相统率鱼蜑蚝蜑能入水伏二三日旁人以绳系其腰绳动则引而上或为海怪所害岸人见有血一缕浮水上则蜑死矣一谓之龙户一谓之昆仑奴产与黎同

《咸宾录》南夷志卷八 马人
马人其先中国士卒随马援南征羁留未归散处南海遂成部落其人深目猳喙以采藤捕蛎为业产与黎同昔韩退之诗云衙时龙户至上日马人来人皆不识多强解之由今而观殆即此马人蜑人之谓也

《咸宾录》南夷志卷八 狑人
狑人生广西幽厓奥谷中雕题高结状若猩狒散育莽中不室而处饥则拾橡薯射狐鼠杂蜂虿虫蚁血食卉衣言语侏（亻离）虽附近猺人亦莫能重译也

《咸宾录》南夷志卷八 獠人
獠俗谓之山子依山而居无酋长姓名惟事有力者曰火郎父死子继余称提陀提陀者华言百姓也旧传其类有飞头凿齿鼻饮赤禈之属殆百余种尝见续博物志云岭南溪洞中往往有飞头者一日头颈有痕匝如红缕及夜则飞去晓即还家即獠种也此与前所谓尸致鱼及虫落者皆同但各异种类俗妇人孕七月即生临产生儿便置水中浮则养之沉则弃之然千百多浮夫妻异宿惟于晴昼牵臂入深山为乐既入则于路口插松竹以断来者谓之插青见者即返或误入则加以刀斧性好杀报仇相击必食其肉而卧其皮所杀之人美须髯者刓其面而笼之竹中鼓噪而祭之以邀福利真蛮俗也

《咸宾录》南夷志卷八 犺人
犺人生崛巄中短小精悍深目黄晴不识金帛木食形如猿猱语咿嘤不可辨性极忠悫夷獠常驯扰之役以采片脑鹤顶犀角象齿皆有法能致之得则负以输主遇他姓夺死亦弗与稍近烟火则泪目至死真腊风土记云有二种野人一等巡行山谷头戴一瓦盆而走遇野兽则枪标射杀烹之性甚狠无家可居一等通往来话言之野人乃卖与人间为奴者或即犺人之类獠犺诸种凡川广云贵洞溪中皆有之故山川古迹物产不可尽述云

《咸宾录》南夷志卷八 獞人
獞人五岭以南皆有之与猺杂处卉衣血食居以栏房善为毒矢射人及物中者焦沸若炙肌骨立尽虽猺人亦畏惮之又善为蛊毒五月五日取百虫于一器令自啖食存者留之持以中人无不死者又为飞蛊一名挑生一名金蚕皆鬼属事之可以骤富害人者内之饮食中令人心腹绞痛面目青黄吐水而脉沉治之以归魂散雄珠丸在胸膈则服升麻吐之在腹则服郁金下之或云蛊神熠耀若日以昏暮飞入人家为祟事之作蛊害人即有利益不则反被其害有不用其术者以钗钏锦段等物置之道旁俾他人得焉名嫁金蚕畏蝟取蝟入其家则蛊神就擒矣凡川湖闽粤皆有此事不特猺獞为然也聚而成村曰峒峒各有长婚姻先结草屋外居谓之入寮自入寮后多设媵婢则妻党畏之不尔谓之懦怯半年而后女归夫家其人远出而归者止于三十里外遣巫提竹篮迓脱归人贴身衣贮之篮中以为前导云为行人收魂归也余俗与五溪三江诸猺相同

论曰古者洪蒙之世睢睢旴旴万民猖狂不知东西禽鹿之与游而猿狖之与居迨五帝三王陶镕以礼乐束缚以政令然后中土之民始知庐处粒食冠裳文物矣至于吴粤文身滇僰椎髻虽太伯端委以治汉武帝开西南夷郡县而置之且不能革其故习盖累世难之也洎乎今日吴粤人材甲于海内而滇南之地绰有华风于都哉固皇家之福祐使然毋亦风气渐开故人文渐著有以超轶万古耶维时黎獠诸蛮生而未尝接缙绅识礼义亦犹洪蒙之民曷怪其俗之鄙俚也顾气运昌炽浸浸乎自北而南矣倘得一二良吏绥以恩惠匡以教化辟其荒芜而郡县之俾之制农桑通文字识君巨上下威仪之节则安知黎獠诸蛮不如今日之吴粤滇南乎余备列之盖有厚望意云
