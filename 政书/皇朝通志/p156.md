<!-- { "loadSidebar": true } -->
　　世祖章皇帝定鼎燕京大开铸局以足国用始定为一品设寳泉局属户部寳源局属工部文曰顺治通寳【按眀直省铸局皆称寳泉　本朝惟京局称之】毎局以汉侍郎一贠督理钱法满汉司贠各一人监管局务开铸以一期为一夘计数以千钱为一串始定制以红铜七成白铜三成配搭鼓铸毎铜百斤折耗十有二斤以一万二千串为一夘毎年额铸三十夘毎文重一钱二分凡钱七文凖银一分其旧钱不如式者以十四文凖一分四年戸部议钱价既重不便行使请更定为毎十文凖银一分又请扵各省重镇颁式开铸扵是开山西陕西省及宻云蓟宣大同延绥临清等铸局后又开
　　盛京江西河南湖广省城及湖广之荆州常徳二府铸局五年开江南之江宁府铸局停
　　盛京延绥二局六年移大同局扵阳和城开浙江福建山东各省铸局七年开湖广防阳郧阳二府铸局八年准扵各布政使驻劄之省城量留一局其余各镇及湖广之荆州等府铸局俱停止十年复开宻云蓟宣阳和临清等镇铸局共增鑪三百零四座先是故眀诸藩窃据边省私铸伪号奸民因乗便盗铸而当草窃未定时民间杂用假银及行使低银物价迄无定凖至是
　　诏令严行禁戢而伪钱假银始不得行又定铸钱务重一钱二分五厘钱背左铸汉文一厘二字其戸部铸戸字工部铸工字各省及宻云等镇并铸开局地方一字钱形字体备极精致不合式者即为盗铸仍照旧例毎千凖银一两其现行旧钱厚薄不等暂従民便直省钱法责成右布政使督查凡官鑪夹带私铸者以枉法赃论十二年准戸部议扵毎年二八月以局钱半成配给官俸兵饷其直省兵饷官役俸工驿站杂支等项亦按季视钱局多寡配银给发是年开山东莱州府局十三年停福建局复移阳和局扵大同【按阳和地近大同眀洪武筑城其间景泰时置宣大总督　国初因之移大同府治扵兹六年并移铸局至是裁宣大总督铸局复移】十四年戸部议直省征纳钱粮银钱并收以银七钱三为凖银则尽数起解钱留充用自是银钱交纳民间便之时开鑪太多
　　诏令停止各省鼓铸鑪座専归京局较旧钱体质更加濶厚毎文重一钱四分磨鑢精致钱面铸顺治通寳四汉字钱幙铸寳泉寳源二满字俟三年后新钱足旧钱尽行销燬乃定私铸禁例凡为首及匠人拟
　　斩为従及知情买使者拟绞甲长知情不举首者照为首例其余轻重有差又定搀和旧钱废钱禁例及各官失察处分十七年复开各省鼔铸局定钱幙铸地名兼用满汉字【谨按是时定钱幙地名字如江南江宁府铸宁字江西铸江字浙江铸浙字福建铸福字湖广武昌铸昌字河南铸河字山东铸东字山西太原铸原字陕西铸陕字宻云铸宻字蓟镇铸蓟字宣化铸宣字大同铸同字临清铸临字增置云南铸云字满文在左汉文在右京局之寳泉寳源俱用满文前顺治十年所铸一厘钱幙汉字地名惟江南之江寕作江字江西之南昌作昌字湖广之武昌作武字余俱与是年所铸同其后至雍正元年始定各省局钱幙皆用满文至今通行盖铸年号以昭　　王制铸　国书以示同文洵为不刋之制也】十八年戸部以前议旧钱限三年后尽行销毁至是期满新钱铸造尚少因请扵一厘字钱暂令展限行使先收买十年以前无一厘字制钱毎斤给直七分发局改铸而御史余司仁亦言盗铸私钱及眀季之旧钱废钱积聚民间不可胜数令禁止搀和行使而未讲求収买之方法令虽严难以遽尽请扵
　　京师并直隶各省地方设法收买俾民间无所行使则搀和自息従之是年减大同局鑪座增入山西省城局
　　康熙元年铸康熙通寳轻重如旧制颁行天下乃停各省鼔铸止留江宁府局二年戸工二部以旧议一厘字钱限二年行用至是期满奏请各部拨银收买毎斤给直六分发局改铸三年复申定失察私铸之例自督抚司道各府州县并吏目典史及卫所官均有处分四年更定各官失察搀和旧钱废钱处分六年复开各省镇鼓铸增置湖南江苏甘肃三省局照式铸地名满汉文其钱幙湖南铸南字江苏铸苏字甘肃巩昌府局铸巩字【按湖广左右布政使旧驻武昌府康熙三年移右布政使扵长沙府改为湖南布政使司江南右布政使旧驻江寕府顺治十八年移右布政使扵苏州府康熈六年改为苏州布政使司陕西左右布政使旧驻西安府康熈二年移右布政使于巩昌府五年改为甘肃布政使司故特增铸局】七年开四川广东广西贵州四省铸局钱幙满汉文四川铸川字广东铸广字广西桂林府局铸桂字贵州铸贵字九年四川巡抚张徳地言四川僻处边地州县夲无存留钱粮而陆路有栈道之艰水路有川江之险若银钱并収则起解甚累现在无需钱之用请停鼓铸经戸部议准并江宁等十五布政使铸局均恐有需用非急之处
　　谕俱暂停嗣后各省局镇局更迭存留惟视钱价低昻期扵流通初无定限是时钱制甚工费铜甚钜铜价浮扵钱价因而奸民销燬制钱造作铜器获利以倍御史罗人杰请定私销制钱照私铸例论罪官吏失察亦如之寻以九卿议定民间市肆除红铜锅及已成铜器与新造黄铜器在五斤以下者不禁其余不得滥行铸造违禁者治罪十八年议戸工二部俱令以满右侍郎一贠督理钱法又令戸工二部都察院堂官同诣铸局清查弊端十九年开福建漳州府局钱幙铸满汉文漳字二十一年增置云南大理府禄丰县防自县局钱幙俱铸云字二十二年
　　上以京局二部钱法向以夲部右侍郎管理不无徇乃命选差详察寻以吏部侍郎陈廷敬兵部侍郎阿兰泰刑部侍郎佛伦都察院左都御史马世济管理扵是佛伦言寳源局毎月分二夘鼔铸而各闗解铜不无迟延尾欠毎年局铜仅可供铸六月有余余月匠役各归乡村不能保无私铸请将各闗税及芦课银增买铜斤一年按月铸足二十四夘不令匠役出局可杜私铸之弊陈廷敬又言钱日少而贵者盖因奸宄不法毁钱作铜所致鼓铸之数有限销毁之途无穷欲除毁钱之弊求制钱之多莫如铸稍轻之钱使燬钱为器既无厚利其弊自除扵是防毎文重一钱令寳泉局按夘增铸其各省局俱照新定钱式二十三年定寳泉局毎年额铸四十夘二十四年增置云南临安府钱局钱幙亦铸云字时福建巡抚金鋐请禁止旧钱
　　上以询内阁诸臣内阁学士徐干学言钱者歴代通行之货自汉五铢以来皆古今钱相兼行使以従民便未有废古而専用今钱者若隋时尽销古钱眀天启以后广兴铸局尽括古钱以充废铜此钱之变也旧钱已尽即使良工更铸而海内之广一时难遍
　　上采其言乃
　　谕旧钱流布直省皆然若骤为禁止恐有不肖之徒借端生事贻平民着永罢旧钱之禁二十五年增广东肇庆府局钱幙亦铸广字越眀年停止二十六年戸工二部钱法停止选差専贠仍令夲部右侍郎督理二十八年开福建台湾府鼓铸局钱幙铸台字二十九年复定収买私钱之令在京限六月交送戸部照铜价毎斤给银一钱在外以文到日为始亦限六月各州县动库银照铜价収买解交布政司三十三年令寳泉局毎年开铸三十六夘三十七年
　　上诣盛京谒
　　陵见民间私用小钱废钱两局钱行使絶少下廷臣确议钱法事宜寻议定凡有职司地方之责者均有失察私贩私铸处分三十八年议令民间自行销毁私钱交官収买四十一年大学士等防议制钱轻小易扵搀和钱宜改铸毎文重一钱四分三年之内暂用旧钱小钱其新钱毎串凖银一两旧铸小钱毎串凖银七钱俟三年后通行销毁四十五年以旧小钱展限搭用价直甚贱大钱壅滞令官为収买时山东长山县多盗铸者
　　特差侍郎恩丕等赴长山县捕缉其私钱流行民间者令来年徴収山东钱粮银一两折钱二千俟私铸尽而止四十七年严定失察私钱处分凡有私铸及兴贩不法之徒地方文武官不行严缉一经发觉知情者照私铸为首例斩决家产入官不知情者以溺职论官船戸有贩运私钱押运官知情者与同罪不知者亦以溺职论五十三年令寳源局毎年开铸三十六夘五十五年令京局暂行収买旧铜以充鼓铸扵是奸民私销小制钱作废铜变卖较之钱价获利以倍
　　谕令廷臣集议寻议钱局只许収买旧铜器皿不许买新铸板块如有毁小制钱充作废铜者通行八旗步军统领并五城大兴宛平两县严缉分首従治罪房主邻佑知情不首者照为従例不知者勿论该管官亦如之五十八年罢京局收买旧铜之令六十一年将
　　京师平粜官米钱文交五城市易以平钱直并令八旗月饷暂以银钱各半配给嗣后毎遇平粜率以为例
　　雍正元年铸雍正通寳钱颁行天下令寳泉局嵗
　　铸新钱与顺治康熈大小制钱相兼行使又扵大兴宛平两县设立钱行官牙平直钱价时云南各厰铜产日旺扵是开云南省城及临安府大理府霑益州鼓铸局钱幙满文俱铸寳云字二年定寳源局毎年亦开铸四十卯三年申私钱之禁责令凡经纪铺戸人等不许搀入私钱一文其従前収买在家者限一月内赴官首眀官给半价収毁如逾限仍搀和行使不论钱数多寡俱发遣边外给披甲人为奴四年令寳源寳泉二局毎年各铸四十一夘又定寳泉局分设四厰鼓铸增设大使各一贠停云南大理府霑益州鼓铸增云南省城及临安府局鑪座其钱发运各省并准扵鼓铸正额外加带铸钱及外耗钱其发各省该督抚动藩库钱一串易银一两交滇省解官领囘如钱制轻薄不合式各督抚防奏监局官交部议处时大学士九卿议言奸民销毁制钱改铸铜器従前立法甚严而弊不能禁者縁定例时但定将来未造之噐而已成之噐不问又现在之噐惟禁五斤以上而五斤以下不问故禁久玩生仍然销毁铸造也今欲杜毁钱之源惟是除红白铜并黄铜之乐器天平法马及五斤以下圎镜不禁其余俱不许黄铜制造其已成铜噐作废铜交官平买禁官吏不得扣克则私毁可除扵钱法实有禆益
　　上善其言遂下禁铜噐之诏令下数月民间交官者少而市店犹行货卖复定例京城内除三品官以上其余概不得用黄铜噐限三年内将所有悉行报出当官収买旗人交夲旗佐领汉人交五城御史处随交随収逾限不交者照私藏禁物律治罪其直省照京城例定限交収眀年以向议三品以上许用黄铜犹觉过滥嗣后惟一品之家许用余俱徧行禁止有藏匿私用者概以违禁论后复令各省有旧欠钱粮准其以黄铜噐皿按成色斤两抵筭
　　其无旧欠之省分州县民戸有交官者亦按成色给直地方官不得借捐买名色克减价直重称収买自是各省铜器俱陆续首出该督抚将所収铜斤奏请归局开铸五年开甘肃鼓铸局钱幙满文铸寳巩字六年令寳源局增设新厰开铸停甘肃寳巩字铸局七年增设寳源局大使二贠令湖北湖南江西浙江河南山东山西各开鼔铸局钱幙满文江西南昌府局铸寳昌字浙江杭州府局铸寳浙字湖北武昌府局铸寳武字湖南长沙府局铸寳南字河南开封府局铸寳河字山东济南府局铸寳济字山西太原府局铸寳晋字八年开贵州毕节县铸局钱幙满文铸寳黔字九年开江苏铸局扵苏州府开安徽铸局扵江宁府在江苏者钱幙满文铸寳苏字在安徽者铸寳安字【按是时安徽布政使驻剳江寕府城故铸安字】停河南山西局十年停江苏局开四川成都府铸局钱幙满文铸寳川字十一年开云南东川府局钱幙亦铸寳云字停江西寳昌局浙江寳浙局湖北寳武局湖南寳南局十二年停安徽寳安铸局议开云南广西州局铸钱运京钱幙亦铸寳云字时
