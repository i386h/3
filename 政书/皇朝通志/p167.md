<!-- { "loadSidebar": true } -->
　　饬钦差河臣拣熟谙水利之员先其最要者举行余亦次第并修统于嵗内告成于是自濉城以东坚闭毛城铺诸牐使不得泄黄壅濉于亳颍一带及虞城夏邑商邱永城各属支河干河一律疏濬以泄中州诸水去路挑兖州之府河洸河改金口涵洞为减水牐改杨家坝为石牐浚伊家河泄微山湖入运又堵筑沂水不使入运以免沛县旁溢添设昭闗滚坝建髙邮运河东堤石牐酌定水则以时启闭浚芒稻牐越河以辟湖河归江尾闾于荆山桥上一带支河専派道员驻劄随涸随疏以畅下游之势是年筑髙堰添甃石隄嗣又筑髙堰北岸土隄二十四年浚山东曹单二县江南丰沛二县之顺堤河与山东之卫河泉源以济运二十五年又开运河东堤金湾坝下引河改低董家沟寥家沟石羊沟三坝又添筑河南懐庆府城外月隄二十六年督臣髙晋疏言下河州县境内支河汊港及田间积水向俱滙入串场河北流于盐城境内诸牐归海其闸下旧有归海引河不可不加疏治请将丁溪小海二牐引河疏浚并顺势再开一引河滙入王家沟归海又将上冈草堰陈家冲三牐引河疏浚亦再开一引河滙入射阳湖归海以分泄水势从之二十七年
　　上三度南巡
　　驻跸蘓州
　　命刘统勲兆惠会同河臣详勘湖河归江之路寻议定开扩新挑引河下游使有建瓴之势拆金湾中二闸添建石牐三十丈落低西湾坝四尺于河头加挑深寛以资利导又
　　特示宣泄机宜令展拓清口十丈并建立水志以垂永久又于徐州河堤自甎工止处接筑甃石十七层为经久善后之计三十年
　　谕前因微山湖蓄水过多濒湖洼地每致淹浸经崔应阶等奏请宣泄微湖以水志一丈为度于韩庄添建新闸以杀其势并挑荆山桥以畅其流朕今嵗南巡回銮时舟行所经询知洼地近多涸出农田耕作有资但湖水畅消亦恐艰于济运今据杨锡绂奏称湖内之水须存一丈二尺用至五月八牐底水尚可得四尺余寸若止存一丈则五月间八牐底水止存二尺六七寸重运难行请交东省河抚可否量改水志或将湖口以下数十里河底一律挑濬五尺等语所奏于漕渠转输自有裨益但水志改加二尺于低洼地亩有无妨碍及挑深河底是否可行着崔应阶防同李宏详悉确勘具奏期于漕运民田均得利赖寻议定将滚坝内机心每孔安砌石槽设立板片水小之年加板栏束其八牐河亦将新淤沙泥尽力挑占至旧时河底而止三十四年挑东省运河一律深五尺计工五年而后止三十九年黄河老坝口漫溢
　　遣大学士舒赫徳赴江南会同髙晋设法堵筑旬月集事黄河大溜全由故道归海四十一年
　　谕清口为湖河最要闗键而陶庄之水逼河南流清水势弱黄水势强每有倒灌之虞康熙年间
　　圣祖亲莅河干周览形势
　　命于清口迤西隔岸治陶庄引河导黄使北其南岸筑挑水坝横截河流遏入陶庄河口时河臣经理未善随濬随淤乾隆四年命大臣阅视仍谓难行乃以木龙挑溜北趋不过聊为目前补救之计甚属无禆着河臣萨载督臣髙晋测量髙下曲直绘图贴説图上
　　上用硃笔记其处反复
　　指示于是复开陶庄引河不期年告成而新河顺流安轨直抵周家庄始防清东下旋又
　　命于新河头下添石坝一道为重门保障由是清水常胜黄水无倒灌之虞四十三年仪封考城漫口溃决
　　遣大学士阿桂刑部尚书袁守侗前往察勘嗣据阿桂等议定坚闭金门展濶引河接筑挑水坝遏溜北趋合龙后又请修马港河西岸残隄接至北潮河西岸民堰以御倒灌从之四十五年
　　上五度南巡阅视髙家堰隄牐
　　命总督萨载将三堡六堡等砖工一律改建甃石并加髙数尺其徐州旧有石隄九百七十余丈较新筑石隄短少三层亦令一律加髙自韩家庄至奎山一带隄堰四百五十余丈一律改筑石隄直接山脚以垂巩固四十六年邳睢南岸之魏家庄大隄溃随
　　饬河臣裹防漫口预防北岸河隄然后筹计经久良防
　　未几北岸曲家隄亦漫浸逼运河
　　上以黄水经过河湖下游无不淤垫之理
　　谕河臣急赴运河筹办分泄事宜确勘微山湖水浅深尺丈迅速堵筑时大学士阿桂奉
　　命查勘海塘工程即令董理河务寻经阿桂疏奏于东西两坝下埽追压坚实坝台増加髙厚金门断流大溜全归引河引河中流行迅驶直注六塘河归海四十七年南北两处漫口合龙后陡蛰三十余丈随
　　谕阿桂等于上游南岸改筑坝工俾得吸溜归槽井令萨载展寛下游潘家屯六塘等处去路挑微山湖下顾家庄等引渠阿桂等勘定上游自兰阳三堡至商邱七堡南隄外添建大隄一道内开引渠一百六十余里导河水入渠下注商邱归入正河故道入海四十九年河抚李奉翰疏言邳睢防黄河南岸瓦房迤上张家庄地方因黄水盛涨大溜趋逼塌去外滩应赶下大埽签钉长桩加厢追压从之又挑挖荆山桥及苏家山坝引河五十年以天然闸下引河年久淤塞自黄河岸起至韩家庄挑河筑堰又李奉翰疏言里河防头坝外兠水坝乃重门收东兠拦湖水多入运口以济重运应请建筑坝工从之河南巡抚毕沅疏言贾鲁防济诸河久经淤塞应请及时开濬且于水旱不时可资蓄泄从之
　　海塘
　　顺治元年礼科给事中张惟赤疏请嵗修海塘以防潮患于是修钱塘县石塘二十一丈二年增修六十丈【按海塘自前明崇祯二年同知刘元瀚建修海宁捍海塘后不复修】
　　康熙三年海决修海宁县塘筑石堤并筑尖山石堤五千余丈九年设浙江海防同知二人専司塘务三十八年修钱塘江塘四十年修钱塘江岸筑石塘每塘一丈用石一纵一横固以油灰镕铁锭镶嵌石缝深根坚杵加筑子塘以为重障共建石塘六百六十七丈子塘八百九十五丈四十一年江塘圮布政使郎廷极筑之建潮神祠于上五十年重筑江塘布政使殷志熙董筑其法用石一纵一横每层凿孔以巨木贯之每五六石聨为一石又于横直合缝处用铁锭镶嵌成塘二十丈五十七年修筑海宁石塘濬备塘河巡抚朱轼建筑其法每塘丈用木柜二每柜贮石块五十斤为塘基外筑坦水复开备塘河建牐一座五十九年从巡抚朱轼请于老盐仓筑鱼鳞石塘开濬中小亹淤沙令海防同知専督嵗修是年分修海宁塘六十一年改筑草塘
　　雍正元年以赭山海口壅塞逼近塘口
　　谕该督抚即行疏通毋使潮汛留沙漫壅以固海宁塘根
　　二年
　　命吏部尚书朱轼会同江浙督抚议兴海塘事宜寻议浙江海塘自余姚县之浒山镇至临山卫土塘三道内有一道为老塘年久沙淤百姓占耕筑土塘二道形势卑弱应加髙厚自上虞县之乌盆村至防稽县沥海所石塘暨两头土塘渐致坍塌应于塘底填筑乱石上铺大石贴石筑土以资培防自海宁县之陈文港至尖山乱石砌边土塘加筑髙厚其塘如式改修塘外乱石子塘重修完固其原无子塘者如式添建海盐县自秦驻山三涧寨至演武场石塘冲塌百五十余丈应如式修筑议得松江海塘自金山卫城北至华家角漴阙墩至东湾金山墩至西墩兵厰至张家舎倪家路至三岔墩周公墩至华家角各土塘计二百五十余里内有最险工一段次险工二段俱应改土为石其余水势稍缓之处宜坚筑土塘自华家角至上海之头墩塘外淤沙之处与头墩至嘉定县界内外土塘二道俱令迳直加筑塘外宻钉排桩以防冲溃俱从之三年
　　命于塘内一概増建复塘以御海啸五年巡抚李卫请増筑浦儿兠草坝并改建姚家堰草塘从之【姚家堰旧建土堤】是年复修海宁县钱家坂马牧港等处塘工又修江塘六年修海宁县老盐仓西塘县南门外海塘钱塘江塘七年
　　命建海神庙于海宁县东门内又改建海宁县荆煦庙等处石塘【向系草塘后改土塘今建石塘】筑陈文港等处草坝八年筑宁西塘大坝设海防兵弁铸镇海铁牛五座又修仁和县塘九年续修海宁钱塘塘工十年筑仁和沈家埠海宁华家衖草塘十一年
　　命内大臣海望查勘浙江海塘于海宁之尖山塌山中间
　　建石坝一道以堵截江溜又
　　谕于中小亹开濬引河以分水势增设道员一同知一守备二千总三把总七兵八百専司随时修补又修仁和钱塘平湖诸邑塘岸十二年濬南港河筑尖
　　山西浮坝十三年总督程元章疏定海塘事宜四一钱粮宜分案具领一分别保固年限一令承修官会同估造一于要工所豫贮物料从之増筑鱼鳞石塘葺浦儿兠旧塘加筑海宁南门外鱼鳞石塘又定攻沙法大学士嵇曾筠疏言宁邑塘工之患皆由南岸沙滩沙觜挑溜致水势全向北趋请于南岸沙洲用铁具梳挖陡岸俾河岸根脚空虚海潮来往自为冲刷坍卸以泄水势从之乾隆元年建筑仁和海宁鱼鳞石塘六千余丈并海宁南门石塘设运石海船五十只二年编石塘草塘字号【向例各塘坍率以某家东西起止开报易于朦混雍正年间监督汪漋张坦麟等议将各塘编立字号至是大学士嵇曽筠咨部将各塘照千文编号以二十丈为一号建防界碑仁和计编七十二号海宁编六百四十号其余海盐等塘均照此例】改建海宁绕城坦水四年停草塘嵗修改建浦儿兠等处石工续筑尖山未竣坝工【前大学士嵇曾筠因水势险急滩以堵塞疏请暂停兹抚臣卢焯以水势已平合龙甚易疏请补筑】复濬备塘河兴筑仁和钱塘江海塘埭五年续建东塘石工是年尖山水口成【乾隆二年经始】铸镇海铁牛四座六年总督徳沛复请老盐仓迤西至仁和县之章家庵柴塘改建石工从之
　　命左都御史刘统勲查勘浙江海塘【先是五年十一月徳沛曾有是请部议准行以刘统勲言改建不必过急乃缓兴筑至是复请故遣统勲会勘】七年总督那苏图疏言海宁县之华家衖柴塘外沙绵涨数里无须改建石塘惟老盐仓汛至东石塘界地俱顶冲请择其最险之观音堂汛坐字号老盐仓汛伏字葢字等号建筑竹篓石坝是年左都御史刘统勲疏言亲履南北两岸柴塘改建石塘诚经久之图请俟水缓沙停乘机兴筑每年以三百丈为率督臣那苏图复疏言老盐仓汛至东石塘界最险请先间段排筑石篓俟石篓根脚坚实再照原议改建石塘均从之九年
　　命吏部尚书公讷亲勘修浙江塘工寻疏称仁宁二县柴塘外防沙寛广不必改建石塘从之是年海宁鱼鳞大石塘工成【乾隆二年经始】十二年濬中小亹工成十三年增筑防塘土堰又议增滚坝及塘汛弁兵十五年海潮平【谨按海水自乙丑嵗以来大溜直趋中亹至是年海波不扬臣民庆幸冬十二月抚臣永贵以秋汛安澜塘工穏固疏闻】十六年
　　上巡幸江浙莅钱塘江
　　幸六和塔敬念
　　世宗宪皇帝奠安之徳勒石纪事永示无极十八年海潮平十九年督臣喀尔吉善请裁改海塘营官弁【江海塘工向设兵备道一员统率守备二员千总四员把总八员外委十六员马步兵千分守防防至是以尖山石坝告成中小亹引河畅流塘工稳固裁汰道员塘工归杭嘉湖道専管其守备以下等官兵弁均裁改留堡夫四百名三百名守北岸一百名守南岸余兵改归杭乍二营】二十二年
　　上巡阅海塘
　　幸观潮楼
　　命建海神庙于城南明年庙成
