<!-- { "loadSidebar": true } -->
　　谕各省盐政将陋例积习尽情禁革是年议准湖广盐价贱时每包以一钱一分九厘为率贵时每包不得过一钱二分四厘二年议准广西盐法改为官运官销是年裁革福建盐院衙门各官及各埠商人
　　其应征课饷均摊各场交州县官照数收纳又议准广东盐法委官监收将场商停设惟留埠商使完课运盐其无人充商之地着地方官领盐运销如引多壅滞聴其通融销售是年增给粤省灶丁盐价又议准两广旧裁运同一员仍于潮州复设又准福建汀州引课即令该知府管理又定各处行盐以本年成本轻重逺近脚费酌量时价随时销售三年开荆州巴东县盐场照淮行引分销楚北州县是年裁波罗冲可克地方盐务通判并驻防官兵五年云南总督鄂尔泰疏定滇省黒白盐井减价增薪之例六年定河南汝宁府引盐停止知府彚销令各州县招募水商办课该州县按季督催各销各引又准两淮盐场设立灶长保甲稽查私又严盐场灶户私置盘防之禁【按深者为盘浅者为防皆烧盐具】又定淮北晒扫余盐令商人收买配运酌加引课七年清理山东盐务添设胶莱运判一员八年除山东青登莱三府盐商听该属民人领票销卖其课银摊入地粮征收九年
　　饬两江总督兼总盐务十年定广东子盐配引之例【按余盐谓之子盐正盐倘有迟缺即以子盐配引行销】又准加给广东灶丁盐价每包一钱二分从总督鄂弥逹请也十一年定淮南三江营设巡道一员督缉又于仪徴之青山头立専营设守备一员分驻巡缉十二年添淮南仪所监掣官改福建盐政衙门为盐法道専管盐政是年定粤省收买场灶余盐以清私贩十三年九月
　　皇上登极
　　谕两淮场灶应征折价钱粮自雍正十二年以前逋欠悉予蠲免
　　乾隆元年改浙江巡抚为总督管理浙江盐政【旧系布政使兼管】裁滇省课务余银【按旧例正课外有增添盈余银以备地方公用】定浙盐增斤改引之法【杭嘉湖三所引盐毎引增五十斤松江所改行票引】
　　【每引增盐四百斤】停止浙江领发余引定广西盐价仍照雍正年部定之数每斤减价二厘二年免两广盐课余平银两【按旧例粤商完饷每一千两余平头银外征收饭食银十五两余平银二十五两是年悉令豁免】四年定贵州省古州等处盐埠销引徴课额【古州系新辟苗疆向无引课兹定古州为总埠丙妹永从三角等处为子埠由古州总埠分拨销售其商人归古州同知管辖】停止浙省储余盐之例免云南各盐井归公之项及黒井锅课银两定淮盐贵贱增减之价七年
　　谕闽省有司于应徴盐课加派长价并巧立单钱各项名色着该督抚通行禁革定福建招商行引之法【按雍正五年即招水商行销是年始行请引】准两广总督庆复疏言粤省盐漏太多请将沿海数处分拨改种稻田以重本计又准庆复疏言粤省各埠额引有易销者难销者请按地匀拨通融销售八年议准两淮乙夘纲未完引额提入癸亥纲闰月内帯销九年改拨川盐増引行销滇省接济民食其应徴课银仍照川省旧例计算收纳十年准两淮添铸煎盐盘角二十七副十一年豁免海贑二州县盐场帯征银两十二年定淮盐运楚装载船斤例并于湖北汉口建常平仓厫蓄贮递年未销盐引以备接济十三年加给两淮引额盐斤又定运销江西盐价【价贱时每引以五两五钱七分九厘为率贵时不得过五两九钱八分五厘】又定江西盐价照楚省例每引加余息银二三钱十六年
　　谕近年淮商急公输课颇为踊跃着于引额外每引增给十斤又豁灶丁因灾帯征折价银两又
　　谕两淮盐政于公项内动银数万两准煎丁逐年赴官借领春借冬还不必加息又各省盐引原聴自相交易无官为限制之例惟淮盐行运江楚曾因抚臣题请将各商运楚成本分定价贵价贱自定价后商人总以贵价销售经部臣议驳请将贵价盈余追缴
　　上谕防商裕民本属一事若任其屡擡时价则于民食有害勒定贱价商人又以成本有亏纷纷吁请今计各商比年行请价直于成本自可无亏将来即遇年嵗不齐不过如今之所称歉年而止嗣后淮商即于应贵之年不得将现在所销价直外复议再增至于丰稔可以酌量平减该督抚会同盐政随时筹画部臣亦不必执定例驳诘至部议已卖贵价复令追缴若云给还食盐之户于势固有所不能否则以所余归之官帑于政体尤有不可着免其追缴河东盐政西宁疏请河东续添余引二十四万道酌减四万道其余二十万作为定数并请将陜西咸宁等处升斗改照部式【旧用升斗较部颁之数加重故请改正】俱从之十七年
　　谕芦商积困之余若按斤加课未免拮据着将所加盐斤减半纳课永为定额其积欠加斤课银十四万余两一并豁免【按前因长芦各商积欠甚多令每引加盐五十斤分派行销以裕商力续经部覆每年应增课银八万九千余两至是以该商旧欠甫清若按斤加课未免累商故轻减一半】十八年免天津余引课银二十一年以河东池盐歉收准借长芦余盐配运接济寻又增复余引四万道又定粤东海康等县场埠统归官办二十二年
　　圣驾南巡加惠淮商每引加增十斤不在原定成本之内以二年为限山西巡抚塔永宁等以河东池盐歉收请运防古盐接济从之二十四年以河东池盐歉收准配销花马池盐斤接济定广西南宁等府土民盐井仍归官办二十五年两淮盐政髙恒奏甘泉江都等州县食引壅积请拨纲地融销部议两淮行盐口岸通融改拨例有明禁且江甘二县逼近场灶尤为私盐充斥之所若派拨纲地非特私盐易滋透漏而纲地悉为食引所占殊于盐法有碍应不准行得
　　防髙寳等十四州县照盐政所请其江都甘泉二县着照部议二十六年
　　谕两淮盐务经费浩繁商力不无拮据着廷臣防同该督抚盐臣详悉具奏寻议一拟派余引宜均摊众商以普利泽一外支银两除公务应用不得滥行开销一办理常贡宜酌定用数以备查核一盐政养防宜裁减五千归之公项一匣商费用宜严加查察以免通纲派累一纲食引盐宜照例行销不得滥为通融一私盐透漏宜严加查缉以疏引目从之又
　　谕长芦盐课未完银四十二万两分作五年帯征二十九年加增长芦盐价及滇省黒白二井薪本又两淮盐政髙恒疏言本年甲申一纲不敷民食请预提乙酉纲引四十万道分给领运从之三十年准两淮豫提丙戌纲引给商接济又准河东额外存盐照两淮例配用余引又酌增山东行盐余票【雍正元年增余票五万道乾隆元年复増一千五百道五年六年増一万五千道至是又增一万五千道】三十一年准盐政髙恒请预提丁亥纲引二十五万道给商接济三十二年
　　上恭奉
　　皇太后安舆
　　巡幸天津
　　谕将长芦通纲盐课改于十一月底奏销又以两浙商
　　人吁恳携众赴津抒诚祝
　　嘏忱悃可嘉加
　　恩将每引额定盐斤外加盐五斤免其输纳课项以一
　　年为满是年以淮南北各场歉收
　　谕将己丑纲奏销展至八月题报三十六年
　　上临幸天津
　　谕长芦盐价准每斤暂增销一文以降防之日为始定限一年仍照旧值行销其本年引课分作三年帯徴以舒商力是年
　　上莅山东
　　谕将乾隆三十五年正课分作八年帯征并准照长芦之例每斤暂加销一文定限半年以资充裕三十八年
　　谕长芦商众赀业素防前两次巡莅天津阅视鹾务深悉其情是以节次加恩增价帯徴今翠华临幸各商无不踊跃欢呼但念伊等第一次银两业已完交而第二限帯徴之银与本年正课同时并纳仍不免少形竭蹶着再加恩将三十七年正余课项自三十八年奏销后起分限六年帯徴三十九年准长芦盐政西宁疏请将乾隆三十六年第三限银两并三十七年六限银两统俟本年奏销后分限十年帯征是年山西巡抚巴延三盐政常龄疏言河东大池产盐歉薄不敷配运请于河东开濬六小池并拨运芦盐接济从之又准四川总督文绶请令开淘犍为县盐井照例徴收课银又盐政李质頴以黄河水漫淮盐被浸请将淮北甲午纲未运引盐应完正课银自乙未纲起分限五年帯徴从之四十年又准两淮将乙未纲限至来年八月造报并准淮北上年被水各商仍将丙申以后四纲帯徴银分作八年完纳又
　　谕河东盐价未平其小盐池六处甫经开采接济所得赢余未能补足前两年歉收之数商力不无拮据着加恩照该抚巴延三等所请将从前暂増二厘盐价再行展限三年俾转运益资充裕四十一年
　　上奉
　　皇太后安舆巡幸山左
　　谕将山东商人本年应徴乾隆四十年四十一年引票正项银及未完借项银自本年奏销后起限分作八年帯徴四十三年定山西巡抚兼管河东盐务四十五年
　　上巡江浙途经直山东
　　谕将长芦商人应徴乾隆四十四年盐课内十分之一分作五年帯徴其山东商人并将乾隆四十五年应徴票引盐课银自本年奏销后起限分作六年帯征四十七年豁免淮南商人应缴提引余利银二百万两【先是淮商应缴提引余利银分作二十一限完缴时该商已完缴十三限其余八限尚应交银三百八十六万六千余两兹豁免二百万两其下欠一百八十六万六千余两仍照原限完交】
　　上以河东池盐招商轮换书吏多有掯勒情
　　谕山西巡抚农起严宻查访力为革除其如何公平轮换不致偏枯之处并令悉心筹画妥议寻议商人五年轮换最易滋请行停止现于各商中择其殷实者定为长商并将引地分作上中下三等配搭均匀分掣认免致偏枯又以河东池盐全系陆运需费浩繁商力时形竭蹶请每斤量加价值二厘连乾隆二十六年请加之价作为定额四十九年又将淮商未缴余利银一百八十六万六千余两全行豁免又免淮省灶户所有乾隆四十五六等年帯徴未完银七千九百余两又山东应徴引课银三十六万余两长芦应徴引课银四十九万余两准作八年帯徴两广总督舒常疏言粤东旧设总商派捐津贴银两散商辘轳转运积欠甚多请照乾隆二十三年清查积欠例分限帯徴并将总商裁革以杜勒派之渐从之












　　皇朝通志卷九十一
　　钦定四库全书
　　皇朝通志卷九十二
　　食货畧【十二】
　　屯田【新疆屯田附】
　　【臣】等谨按屯田之制原以寛民力而裕兵食也自汉唐以来或屯于兵或屯于民或兵民兼屯至明而又杂出于商纲纪不立转输不继而其弊出矣我
　　朝疆土宴安外鲜兵兴之费内无馈饷之劳以故屯地陞为官庄屯军改为运军而无运卫所悉行裁革内地屯田逈非旧制惟
　　圣祖西事之初
　　谕将军费掦古穆克登等于额徳尔齐老图锡济木鄂尔坤图拉等处择地驻兵屯种开渠引水教之稼穑数年
　　之间化硗瘠而为沃土者数百万顷
　　皇上御宇之二十年
　　遣大兵征准噶尔回部
　　诏令军机大臣先于额尔齐斯所属及巴里坤吐鲁畨呼图拜等处渐次屯种以备军兴及回部荡平新疆展拓二万余里泉甘土肥地气和暖无异内地
　　皇上念切民依复度地开屯拨军承田愿往者资以车辆初垦者给其牛种察稞种之燥寒计收获之先后使荒陬僻壤之民尽享盈宁之利是岂若前代之仅以防边鄙惜漕费为计者哉兹辑通志以内地屯田及新疆屯田各为类志以彰
　　昭代中外一统之隆规焉
　　顺治元年
