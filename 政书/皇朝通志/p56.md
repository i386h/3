<!-- { "loadSidebar": true } -->
　　万夀山昆明湖记作于辛未记治水之由与山之更名及湖之始成也万夀山清漪园成于辛巳而今始作记者以建置题额间或缓待而亦有所难于措辞也夫既建园矣既题额矣何所难而措辞以与我初言有所背则不能不愧于心有所言乃若诵吾过而终不能不言者所谓君子之过予虽不言能免天下之言之乎盖湖之成以治水山之名以临湖既具湖山之胜槩能无亭台之缀事有相因文縁质起而出内帑给雇直敦朴素祛藻饰一如圆明园旧制无敢或逾焉虽然圆明园后记有云不肯舍此重费民力建园囿矣今之清漪园非重建乎非食言乎以临湖而易山名以近山而创园囿虽云治水谁其信之然而畅春以奉东朝圆明以恒莅政清漪静明一水可通以为勅几清暇防志澄懐之所萧何所谓无令后世有以加者意在斯乎意在斯乎及忆司马光之言则又爽然自失园虽成过辰而徃逮午而返未尝度宵犹初志也或亦有以谅予矣
　　长河乐善园在西直门外长河之上其水发源于玊泉由昆明湖之秀漪桥东流注于此谓之长河自西直门外高梁桥之北为倚虹堂乾隆十六年
　　圣母皇太后六旬万夀自长河至高梁桥易辇进宫因建是堂其西二里许为乐善园旧为康邸园亭頽废已乆乾隆十二年重加修葺有含清斋蕴真堂鸾举轩诸胜为
　　皇上幸
　　圆明园进舸所必经之路
　　南苑在永定门外二十里元为下马飞放泊明永乐中增广其地中有海子大小凡五以禁城北之积水潭亦名海子故此别名南海子
　　本朝设总尉防御等官守之周垣百二十里为门凡九蕃育禽兽其中为行围讲武之地南红门及旧衙门新衙门团河等处俱设有
　　行宫
　　【臣】等谨案禹贡首列冀州以其为帝都所在第考其时尧都平阳舜都蒲坂禹都安邑皆居河东之界虽在冀州境内非即燕蓟之地也郑氏都邑畧谓中原无事则居河之南中原多事则居江之南以汴梁为戒而特取南阳可以建都盖其时燕蓟之境久入于金故置而不论其所称依河为固依江为固者犹是偏安之见岂议都之定论哉自汉桓寛盐鐡论谓燕之涿蓟富冠海内为天下名都宋朱子亦谓古今建都之地莫过于冀自为不易之论辽之南京金之中都元之大都明之北京歴代相因未之或改我
　　朝诞膺
　　景命都邑由旧而政教维新
　　列圣相承治隆化洽我
　　皇上握健行广运之模厪保泰持盈之计建中立极久
　　道化成用奠我
　　国家亿万世丕丕基猗欤盛哉







　　皇朝通志卷三十三
　　钦定四库全书
　　皇朝通志卷三十四
　　都邑略【三】
　　盛京
　　禹贡青州之域舜分青州为营州即今辽河以东地周职方为幽州地秦汉为辽东郡三国魏置平州后还合为幽州晋初为辽东国寻入于慕容燕北魏为营州后为高句骊所据唐置安东都防府封大氏为渤海王后入于辽置沈州昭徳军属东京道金为沈州显徳军属东京路元为沈阳路属辽阳等处行中书省明初为沈阳衞属辽东都指挥使司
　　太祖高皇帝天命六年抚有全辽之地十年建都于此太宗文皇帝天聪五年因旧城増拓之周九里有竒为门八南之东曰徳盛门南之西曰天佑门北之东曰福胜门北之西曰地载门东之南曰抚近门东之北曰内治门西之南曰懐逺门西之北曰外攘门尊曰
　　盛京遂营建
　　宫殿并置内阁六部都察院理藩院等衙门而京都之制大备顺治元年定都
　　京师以
　　盛京为留都置安班章京统领八旗驻防禁旅十四年设奉天府置府尹分领州县又仍设戸礼兵刑工五部侍郎以下及内务府各官后改安班章京为将军康熙十九年増筑
　　盛京城外垣周三十二里有竒嗣后屡加修整盛京宫殿之制崇徳元年始建
　　大政殿
　　太宗文皇帝视朝听政之处也殿制八隅左右列署十为
　　诸王大臣议政之所顺治元年定都
　　京师令
　　盛京城文武各官遇朝期行朝礼如制
　　大内宫阙在
　　大政殿之西正门曰
　　大清门旁有东西二角门正殿曰
　　崇政殿旧名笃恭殿有左右二翊门殿前东为飞龙阁西为
　　翔鳯阁殿之后为
　　鳯凰楼楼之后为
　　清宁宫宫之东为
　　衍庆官
　　闗睢宫西为
　　永福宫
　　麟趾宫各东西向皆崇徳二年建自
　　鳯凰楼之前东为
　　师善斋斋南为日华楼西为
　　协中斋斋南为霞绮楼各东西向自
　　崇政殿之东为
　　颐和殿殿后为
　　介祉宫又北为
　　敬典阁自
　　崇政殿之西为
　　廸光殿殿后为
　　保极宫宫后偏西达
　　继思斋又北为
　　崇谟阁皆乾隆十三年増建三十九年又増建文溯阁藏贮四库全书四十八年
　　皇上四诣
　　盛京复
　　命葺新
　　坛宇缮治城郭
　　京阙之规模益为闳整
　　兴京
　　辽金时为沈州东境元为沈阳路地明初置建州衞后寻废
　　本朝
　　肇祖原皇帝始于此开基地名赫图阿拉
　　兴祖直皇帝
　　景祖翼皇帝
　　显祖宣皇帝皆居于此至
　　太祖高皇帝癸夘年増筑城垣周五里有竒为门四乙巳年增筑外城环之周九里为门九其后底定沈阳建立
　　盛京
　　世祖章皇帝顺治五年以赫图阿拉为兴业之地尊为
　　兴京
　　【臣】等谨按辽阳州东五里有
　　东京城周六里有竒为门八
　　太祖高皇帝天命七年所筑九年由
　　兴京迁都于此号曰
　　东京十年复由此迁都
　　盛京此为
　　国初暂建旧曽以京名附识于此
　　【臣】等谨按易称帝出乎震东方生物之地王气特钟其水土深厚长白拱其东医无闾控其西沧溟襟其前混同江黒龙江络其后山海环抱实为天下形势之首盖开辟以来天作地藏以待首出之
　　圣人自
　　列圣开基大统茂集我
　　圣祖
　　世宗祗遹
　　前猷尊崇备至
　　皇上觐
　　光掦
　　烈纉述弥勤睠念
　　陪京以时展礼凡夫行庆施恵之典至优极渥盖我
　　皇上以
　　祖宗之心为心即以
　　天地之心为心道备显承而功兼创守自今至于亿万年延洪锡羡无疆惟休其凝承固有本矣若其山川民物奥衍殷繁为从前载籍之所未详恭録
　　御制盛京赋以识地灵物产之胜至于
　　天章照耀随地
　　摛吟
　　缔造艰难永懐
　　笃祜俱已彚函藏弆式
　　训万禩兹不备録
　　御制盛京赋【有序】
　　尝闻以父母之心为心者天下无不友之兄弟以祖宗之心为心者天下无不睦之族人以天地之心为心者天下无不爱之民物斯言也人尽宜勉而所系于为人君者尤重然三语之中又惟以祖宗之心为心居其要焉盖以祖宗之心为心则必思开剏之维艰知守成之不易兢兢业业畏天爱人于是刑兄弟而御家邦斯以父母之心为心也民同胞而物吾与斯以天地之心为心也孔子曰明乎郊社之礼禘尝之义治国其如示诸掌乎宗庙禘尝之典固先王继志述事之大经也然自圣人象大过肇封树以来上陵之制汉代已然我国家肇兴盛京邠岐之地桥山在焉昔
　　皇祖六十一年之间三谒
　　丹陵用展孝敬
　　皇考在位百度维新日不暇给适西鄙有事徴役已劳又藩邸时曽奉
　　皇祖命往谒
　　祖陵是以十有三年中未举是典予小子缵承丕基惧徳
　　弗嗣深惟
　　祖宗缔搆之勤日有孜孜敬奉神器言念盛京为天作之
　　基
　　永陵
　　福陵
　　昭陵巍然在望不躬亲祀事其奚以摅慤忱而示来许爰
　　以乾隆癸亥秋恭奉
　　皇太后发轫京师届我陪都孝思以申
　　祖武是仰因周览山川之浑厚民物之朴淳谷土之沃肥百昌之繁庑洵乎天府之国兴王之防也昔豳居相度召颂公刘岐宅作屏周歌大王莫不于
　　上帝之监观下民之君宗三致意焉故物以赋显事以颂
　　宣既见于斯岂黙于言乎遂作赋曰
　　嵗大渊献时旦栁中协律无射辨方庚辛厯吉日以建旗驾应龙之龢鸾纷漓虖蕤蜿蜒旌雄虹橦鸣鸢周乎神臯之壤届乎箕尾之躔循我留都杀禋
　　珠丘懐精气仰
　　徳流既备既申乃御黼座而觐臣僚维缔造之弥艰抚草创之鸿图曰于休哉是盖突载亳之子殷蜡宅镐之姬周凭虗致讥于东约安处荐诮于西逾下此离为十二之国合为六七之侯鼎立分者益纎旁魄不足以殚摅而孟坚平子太冲者伦方且艶陈崤函陇坻之隘盐池墨井之腴枍诣天梁之丽三条五剧之区极铺张以诡辨彼何辞廼称诸奚侔夫天作之皇宅又何借苌宏与魏舒于是谘文献攷图籍不恧不文爰赋其略聚精搆思挂一漏百粤我清初肇长白山扶舆所钟不显不灵周八十里潭曰闼门鸭緑混同爱滹三江出焉
　　帝女天妹朱果是吞爰生
　　圣子
　　帝用锡以姓曰觉罗而徽其称曰爱新是剪是除匪安匪康乃有叶赫辉发界藩抚顺遂筑城于辽阳以为东国之宗
　　天笃其祜载恢厥功天命十年相险宅中谓沈阳为王气所聚乃建盛京而俯闗西故言其封域则虽始自秦汉歴隋唐以迄辽金欤而举其规模则维新
　　皇运膺灵佑之独深也仰符十度之尾实临析木之津得云汉之所垂维北极之所邻亦何异乎召伯相宅卜惟洛食奉春建筞留侯演成哉于是乎左挟朝鲜右据山海北屏白山南带辽水沧溟为池澎湃防渨流汤汤赴弥弥撇渹回浑渼浴日沃星莫测其始东尽使犬之部朔连牧羊之鄙启我漠恵之原扩我俄朶之址高燥埤湿原田每每走大野而拱太室者万有余里其山则铁岭绣岭平顶降龙木查石门东水南双矗嵑聚嵏兮屴崱嵌兮峒兮□嵃嵂兮嵣嵡蔽亏日月源流湖江既孕竒而盘郁亦含秀而隆崇故夫四蹄双羽之族长林丰草之众无不博产乎其中蹄类则虎豹熊罴野马野骡鹿麞麅狼豺封驼狐貍貛貉跳免婆娑鼢鼯艾虎貂鼠轻嘉
　　其他牛马羊豕之资以日用者盖填闾巷而烝寝讹羽类则野鸡沙鸡鵞鸭青鹳鹤秃鹙维鹈在梁缩脖鸠燕啄木鹊鸧鹰鹞雕鹘红牙商仓黄鹌鼠化白雁霜横曰海东青出黒龙江林击则天鵞褫魄甸搏则窟兎走僵其他鸽雀铜嘴桃虫鸳鸯杂防纷泊腾轶翺翔其草则蒿艾香蒲芦苇萧荻章茅水葱红蓝绶虉马蔺如时木槿纪节厥惟人参三桠五叶气禀地灵功符隂隲商陆茵陈萹蓄亭苈蠡实兎丝均能已疾其林则五鍼之松万年之柏重障隠天幽林蔽泽挺崇槐之曽青防柜栁之浓碧大椿以八千为春夀栎以不材为徳烂红杏与绯桃纷白梀与黄蘖山藤柔韧是资鞭防鸡桑落黄可供蚕织陆珍既牣海错亦繁鲤鲂鳟鳜鯼鲫鳙鲢鲦鲴鳢鳡鮠防鮎鱓比目分合重唇浮湛劔饰鲛翅栁炙细鳞牛鱼之长丈计带鱼之白韦编乌鲗之须粘石渡父之喙矴船他如蛇马驴狗豚獭豹貛出没乎汹涌潜跃乎游渊苍龙揵鬐而云作赤螭掉尾而波开老蚌含珠九光烛天神竒是韫瓌瑰是生虽山经与地志羌莫得而详焉懿兹奥区原隰畇畇厥田上中厥壤惟平抱海负盖跨辽欱宣浑河为带兴京为襟袤复陆而坦坦黋拓落而芸芸伟嘉祯之萃荟信槖籥之絪緼
　　帝眷东顾用畀皇清而为万载之沛丰若其测圭臬度广轮依绳尺防渠川歌经始咏攸宁又可略闻矣天命天聪丕显丕继因其旧沈拓我新制规天矩地向明授时増八门之詄荡胁九逵之逦迤翼翼埤堄岧岧堞雉起
