<!-- { "loadSidebar": true } -->
　　谕浙江征収漕米但择干圆洁浄不必较论米色准令红白兼収籼粳并纳着为令七年
　　上谕漕船过淮抵通所费陋规甚多各差御史二人前徃稽查不许该管官吏及经纪车戸人等额外需索以累运军先是漕船经过皂河济宁临清三处由河道总督题报时山东河南増设总河故以济宁临清归河东总河题报九年
　　诏豁免江南江淮兴武二卫钻夫底料银十万八千一百余两又以山东河南多产黒豆令于额征粟米内改征
　　黒豆十二万石运供
　　京师十三年令漕运总督饬督运领运官严禁漕船水手扰害居民之
　　乾隆二年
　　特遣御史四人分驻淮安通州济宁天津等处令各按所分之境廵察漕运诸又以江南浙江嵗征白粮恐致累民是年
　　谕裁减白粮十二万石改征漕米又将粟米改征黒豆
　　河南二万石山东四万石三年
　　恩赏运弁银人各四两军半之又改湖北通山当阳二县漕米収征折色例征银一两二钱五分是年始铸铁尺用积方之法覈算仓粮分颁户部仓场及直省各仓并定各仓贮米每厫以万石为率其竒零之数别贮一厫四年
　　谕漕运河道总督凡重运漕船所经遇浅起剥即饬所在有司官具民船剥运其剥船雇直凭有司官酌给扣尅勒索者罪之七年复定山东漕船不必由漕运总督给发限单受兑之后即呈报河道总督及廵漕御史稽察催行又以浙江运白不愿更换仍依旧例拨定运船永逺承运免江西南昌江南兴武浙江绍兴各帮贷逋银四千六百四十两八年以江淮兴武二卫运军有窜入黄快船避佥者俱令归入民赋每五年将现运及备佥余军勾考一次又定河南粟米改征黒豆二万九千三百五十六石六升有竒先是顺治初以漕船至天津起剥分运至通设红剥船六百只每船给田四十顷养赡免其征科至康熙三十九年裁革红剥船按原给田所収租税额分派各省于漕粮项内分给运军雇船剥浅乾隆二年定每船给红剥银二两至十一年北河増设垡船六十号衩夫百八十名浅夫三百名随时疏濬以免丁累其置造垡船器具夫工等费于红剥银内动支余银仍照数分给运军以备剥浅之用十六年又増改河南粟米征収黒豆二万石又改江南运白漕船五年更换之例为三年十七年定稽察各仓官除都统御史在城理讼之期均更畨到仓稽察并増定京通各仓差御史一人稽察年终更代其各仓収漕满厫仓场侍郎封固御史加封各厫锁匙交仓场衙门収贮二十七年更定京通各仓满汉监督期满更代之例仍以三年为凖二十九年
　　谕司漕各员不得滥収潮润米色是年漕运总督杨锡绂请惩军籍绅官富户规避佥丁诡揑脱漏之积习以禆漕务从之三十三年以兵部尚书托庸等议停五年盘騐之法以省糜费先是直省仓庾建于各州县城内其収兑稽察州县自监之四十一年定州县不通水道者建仓于邻邑水次以便起运四十七年定载运河管泉各员廵勘章程凡每年春夏之交令其亲徃泉源处所请夫疏导并饬各本管府州县实力廵查分别劝惩是年奉
　　谕防向来南粮余米俱准在通变卖以资日用现在各省粮艘陆续抵通旗丁于兑足正供之外其所有多余米石情愿出售者仍着加恩准其就近于通州粜卖于市价民食均有禆益四十八年
　　上谕本年运河应挑各工比常较多自应分头儹办以期明春一律早竣











　　皇朝通志卷九十四
　　钦定四库全书
　　皇朝通志卷九十五
　　食货畧【十五】
　　水利
　　【臣】等谨按治水之法代无良防惟我
　　朝讲求尽利凡可以施疏瀹决排之力者无不先事豫筹俾无泛溢而其最巨者则河工海塘自
　　定鼎以来
　　列圣相承无时不以濒海濵江之民为虑建坊设坝疏滞导流所费帑金千百余万其所以为小民保田庐谋奠安者计至周矣迄今河流翕顺海水晏安巨浸之区安澜永庆凡相度机宜启闭防筑悉禀
　　皇上圣谟经画尽善兹纂通志于直省水利类为一卷
　　而于海塘河工别为一卷以见我
　　朝治水之政焉
　　顺治九年
　　特遣官修理
　　畿辅石景山以南芦沟桥一带堤岸时苏州松江嘉兴湖州等处下防海口壅淤河道工科给事中胡之俊请浚呉淞以泄陈淀之水浚刘家河以泄巴阳之水
　　上从其言并令经理柬南水利十七年改筑江南当涂髙淳二县废圩更名忠惠圩令有司不时培防康熙二年近京夏潦
　　上遣官察勘令经理修隄挑浅事宜于是发帑修筑芦沟桥及霸州等处冲决隄岸十年濬江南吴江长桥一带以泄太湖水势十二年修河南安阳县之万金渠引洹水溉田又以江南水患濬常熟之白茆港武进之孟渎河及淮阳之车路串场白驹丁溪草堰场等处河口二十七年修云南松华坝及金汁等六河牐坝引水资昆明各县灌溉时山东沭水及小清河频年漫溢沂川郯城新城髙苑诸州县多被水患于是修复郯城禹王台旧址遏沭水使复故道筑青沙泊南堤疏濬孝妇河俾小清河防大清河入海三十六年
　　谕漕河督臣防勘下河积水作何归海涸出民田之处一一具题漕运总督桑格因请修芒稻河分髙邵两湖之水入江挑曹家湾汤家绊七节桥通髙邵两湖淤塞逹芒稻河以入江挑车儿埠之滔子河使髙泰所属积水由苦水洋以入海挑涧河分运河之水入涧由射阳湖以入海挑海陵溪使髙邮所受之水通冈门以入海挑车路白涂海沟三河使兴化所受之水由丁溪草堰白驹湖以入海挑虾须二沟戛梁河并朦胧河西淤塞之射阳湖使髙寳兴泰盐山等处之水由庙坝以入海又经河道总督张鹏翮议因定挑虾须二沟淤塞之处四十余里挑鲍家庄至白驹闸地髙水涌之处八十余里挑捞鱼港淤塞之处八十余里挑老河口淤塞之处三里有余挑滔子河三十余里由是下河积水悉由各口入海民田涸出时直覇州新安等处浑河泛滥旗民庄田被淹
　　命原任河道总督于成龙河督王新命察勘随遣旗下壮丁备器械给以银米挑濬分疏越三年蒇事并大修
　　畿辅各州县清河子牙河官堤民堤共千五百二十余丈又以山东东平州一带被水疏濬戴村坝淤塞旧河筑和尚林越隄四十六年
　　上以江浙苏杭等府州县或近太湖或通潮汐年久不无
　　冲刷
　　谕工部行文该督抚所有河渠水口度田建闸以时启闭其支港淤浅者亦宜即行疏濬建闸以资灌溉四十八年濬甘肃宁夏宗澄堡李洋堡二渠引黄水溉田造木石牐坝三处因时蓄泄又修筑江西临江府北土桥老隄以卫清江丰城髙安三县田庐修筑湖南常徳府大围隄令地方官専管五十年广东海康遂溪二县建筑围隄以卫洋田
　　雍正二年
　　诏修畿辅石景山浑河隄工又濬浙江西湖先是浙江杭州城内设笕凿沟引西湖之水入城复由桃花港响水闸防流于城外上下两塘河溉钱塘仁和海宁民田数万顷时西湖闲地多被民人占为田荡水道阻遏议请清出归湖开濬以复故址其桃花港一带相其浅深酌量疏通三年濬山东小盐河及胶莱新河以资民田四年
　　上以畿辅水利最闗要
　　特命怡亲王允祥大学士朱轼察勘酌议寻议直之水经流有三北为白河【即北运河】南为卫河【即南运河】滙
　　畿辅西南六十余河之水为巨浸东至直沽合白卫河同入海者为淀河淀之下流南来者为子牙河北来者为永定河皆水浊泥淤为淀河患请于永定河范壅口别开长淀河一道引浑河绕王庆地东北入三角淀直趋而东俾浊水无复淤淀子牙河上承滹漳滏阳大陆诸水水泛泥多请将两岸之隄加髙培厚束其流使由大城王家口入淀借淀河清流之力刷之不致泥沙淤淀其周淀回环千里者曰
　　钦隄自康熙三十七年修筑之后日就圮壊请于清苑文安一带低薄残缺之处悉为修治补葺建牐设坝又开张家觜胜芳河以防其流苑家口中亭河十望河以泄其涨开柴火淀口头村引河以缓其势掘张青口毛儿湾等处以分其流使
　　钦隄巩固河流顺轨得
　　防议行寻又濬覇州之莽牛河新安之漕雹河髙阳之猪龙河京南之滹沱河以及渠口淀泊无不次第经理即
　　谕设营田水利府以怡亲王等董其事于是于滦州玉田诸州县濬流筑圩建闸开渠招民人愿耕者官给工本并募江浙老农导之耕种及潴水节水引水戽水之法防秋熟时田之获稔者已百五十顷而民间自行播种者七百余顷乃分立营田四局曰京东局京西局京南局天津局局各有长有副有効力委员并责成地方官以时逹之营田府后又设营田观察使二员副使二员所有田园渠堰时加修理是年开濬河南百泉东西民渠及洹河石桥西三十三洞灌田又开濬小丹河河口及秦渠董下渠灌田五年
　　谕修天津教场老君堂渠横口单街四处隄口又开东省安山湖支河六道并于六隄口建牐以利节宣
　　命副都统李淑徳原任山东廵抚陈世倌廵抚陈时夏总河齐苏勒总督孔毓珣踏勘江浙附近大湖及通江潮之处概行筑濬
　　谕太湖之水归海刘白二河为要必迳直深广方能顺下畅流其潮沙堙塞之处居民占耕日久亦当尽去新涨地亩以复故道李淑徳等奏言苏州松江常州镇江水道并借太湖为吐纳西北承宜兴荆溪百渎之水西南承杭湖苕霅诸山溪之水而皆由娄江吴淞江黄浦江以入海是三江实太湖之尾闾疏其下流自不至泛溢请行挑吴淞江白茆河孟渎徳胜九曲河从之又议修扬州五塘以溉民田又以陜西郑渠白渠龙洞三处民田向引泾水灌溉年久渐致淤塞
　　命督臣岳钟琪疏浚建闸以垂永久七年
　　命疏濬山东济宁嘉祥及江南徐沛等州县水道改陜西西安府管粮通判为水利通判经理泾阳醴泉三原髙陵临潼等五县隄渠修濬事宜
　　上以宁夏为甘肃要地渠工乃水利攸闗
　　特遣侍郎通智等董饬该地官属大修渠道于是于察罕托辉地方开凿大渠二百七十余里建进水闸一座退水闸三座尾闸一座大支渠百余道小陡口百余道又建大石闇洞一座通汉唐二渠之出水渠东筑长隄三百余里以障黄河之旁溢渠西濬西河三百五十余里以泄汉唐二渠其大渠余水灌溉新渠寳丰宁夏平罗各县民田又开濬六羊渠百十有余里建进水石牐一座退水石牐二座鼓水大小牐三座开大支渠二十余道小陡口百余道牐房俱设水手以司启闭渠成
　　上赐大渠名曰恵农改六羊渠名曰润昌又以大清汉唐
　　三渠歴乆淤塞八年
　　命通智防同太常寺卿史在甲动工修补三渠越二年工竣修葺广西临桂县黄泥等十三陡凿石九处增鲢鱼等二十陡凿石百三十五处开凿雒容县陆路又修兴安全州一带河道旧陡三十六处以资转运米谷灌溉田亩又改江西柘湖下洋二圩别筑大岸更名下洋西隄二圩九年
　　上以楚省洞庭湖绵亘八百余里横无涯际舟行遇风无地停泊舵杆洲居湖之中建筑石台于商船实有裨益
