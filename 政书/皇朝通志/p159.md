<!-- { "loadSidebar": true } -->
　　乾隆二年停采广西怀集县汶塘山临桂县之水槽野鸡等厰又停采恩城土州硃砂三年广西贺县之蚂银矿礲深砂薄准其封闭又申定矿厰事宜例凡系产铜山矿令地方官辨明砂色实有禆于鼓铸始准结报开采其金银矿悉行封闭至黑铅即系银母亦严禁朦混开采募招各商设总副名目使本地殷实良民承充禁外省游民冒报所收铜铅照二八收课外所余者每百觔别收银三厘加收铜铅三觔以备折耗及官役养廉之用五年贵州威宁府白蜡银矿开采年乆洞老山空广西苍梧县金盘岭金矿砂薄荔枝山银矿礲浅沙竭均行封闭又停采果化土州雄黄又开广东锡山即令铜商分任采办每锡百觔亦照例二八征收八年覆准贵州天柱县相公塘东海洞等处金矿均属旷野无干民田庐舍照例开采每金一两收课三钱九年定广东开采铜铅银砂等矿并招商民承采事宜例凡有矿之处令地方官覈实无碍民田庐舍确有成效再行招商开采仍照定例二八征收各厰该管道员发给地方官循环流水簿连五串票将每日所出之数填注流水簿分载串票一缴道署一存地方官署稽察一付商人存照其串根并流水簿一月一缴道署察覈仍十日一次申报督抚司道等官稽考按月造具支销公费各册申报道署按季分报督抚及该有司衙门按日所采矿砂挨次堆贮如某日煎炼某礲某日矿砂若干觔鑪头报明官商督同煎炼分别铜铅金银分记块数觔两注册登填串票至所有矿山惟于连界处许一商兼承其隔逺不相连者每山只许一商承充使在山工丁便于管束倘资本无几者仍听合伙同充至承充之人先令将本银呈该管道覈实【或二千或三千不拘定数以足敷支用为度】移贮该州县库发领承充之时由布政司给与印照赴山开采如矿少砂防之处不能容商者听附近民人报采照例收课又议准金银二矿于鼓铸无涉悉行停采其铜铅矿有夹带金砂银屑者仍照原定章程开采封闭云南大姚县惠隆金龙等银厰贵州天柱县相公塘东海洞金矿广东海阳县水尾白坟坷丰顺县李村湾风吹磜阳春县莫村那软瓦盎等矿十年增贵州各厰官买余铅价【向例余铅百觔给鑪民一两三钱今增二钱】又定广西平乐府恭城县铅矿内所出蜜陀僧课例【每百觔收正课二十觔散三觔】十一年增广西收买余铜价【向例每余铜百觔给价八两三钱今增十三两】俟充裕之日将余铜收买一半余给商自行销售十二年开采贵州威宁州大化里新寨等处银铅矿砂每煎银一两收课四钱又移广西镇安府天寳县孟村渌矿于那坡山开矿十四年封闭贵州新寨银铅矿云南阿发银厰十五年定征收浙江炉坑课例坑课三则上则征银一两六钱中一两二钱下八钱鑪饷二则上则六钱下则三钱又每坑嵗纳银四钱以为疏濬洗铁诸溪河淤塞之费【十七年又以永嘉平阳泰顺产铁无多改归下则征收豁除濬河银】
　　契税
　　顺治四年定凡买田地房屋增用契尾每两输银三分
　　康熙十六年增定江南浙江湖广各府契税【每嵗苏松常镇四府大县六百两小县二百两安徽等十府州分别大小自五百两至百两不等扬州府照赋役全书额征淮安府属州县无定额尽收尽解杭嘉湖宁绍金严七府大县三百两中县二百两小县百两湖北大县百五十两中县百两小县五十两僻小州县十两】十七年増定山东等省契税【大县百八十两至二百四十两中县百二十两小县六十五两至三十五两】二十年增定浙江台衢温处四府契税【大县百两中县六十两小县三十两】三十一年增定江西等县契税照浙江台衢等县例
　　雍正七年准契税于额征外每两加征一分以为科塲经费
　　乾隆十二年定民间置买田房令布政使司颁契尾格式于州县编列号数前半幅备书业户姓名买卖业产数目价银税银若干后半幅于空白处预钤司印以备投时将契价税银数目填写钤印之处令业户当面截开前幅给与业户后幅同季册彚送布政司查核以杜衙门停搁胥吏改换之弊
　　行帖
　　康熙三年定当铺每年征银五两大兴宛平大行店铺同十五年京城行铺税例上等每年五两中二两五钱四十八年御史张莲言凡市集设立牙行例给官帖使平物价乃地方土棍于果菜蔬细物亦私立牙行名色勒掯商民请除应立牙行一切私设尽数革除从之
　　雍正六年设典当行帖十一年
　　谕各省商牙杂税固有闗国课亦所以便民是以各省额设牙帖皆由藩司颁发不许州县滥给所以杜增添之弊近闻各省嵗有加增即如各集场中有杂货小贩无借牙行者今概给牙帖抽分利息是多一牙户即商民多一苦累况牙帖纳税每嵗无多徒滋繁扰甚非平价通商之本意着各省藩司因地制宜着为定额报部存案不许有司任意加增嗣后止将额内各牙退帖顶补换给新帖再有新开集场应设牙行者酌定名数给发亦报部存案如此则贸易小民可永免牙户苛索之弊
　　杂征
　　顺治元年定牲畜每两三分收税例二年革陜西落地税银
　　康熈三十二年豁除江南邳州杂课额税阙额银【嗣后不限定额尽收尽解】四十八年定四川水碾水磨课银之例
　　雍正十三年
　　谕闻各省地方于闗税杂税外更有落地税之名凡耰锄箕帚薪炭鱼虾蔬果之属其直无几必察明上税方许交易且贩自东市既已纳课货于西市又复重征至于乡村僻逺之地或差胥役征收或令牙行总缴交官甚防不过饱奸胥之私槖而细民已重受其扰矣着各省凡乡村镇落落地税全行禁革
　　乾隆元年令甘肃商畜二税刋示条欵画一征收申定原额牙行歇业即行开除例凡不愿承充者不必俟顶补有人方行退帖除浙江角里等处各口界址商税又豁除广东归善海丰惠来潮阳四县加增鱼课银六千两有竒二年裁云南镇雄州盐税【镇雄系食川盐业已征税故裁】革山东鱼筏税四年申新开集塲滥给牙帖之禁五年严衙役揑充牙行之禁六年豁除直大陆泽水泊渔课


　　皇朝通志巻九十
<史部,政书类,通制之属,皇朝通志>
　　钦定四库全书
　　皇朝通志卷九十一
　　食货畧【十一】
　　盐法
　　【臣】等谨按盐法之行由来已旧
　　烈圣相承荡涤繁苛俾民乐利立法之良固前朝所不及惠政之加亦亘古所朱闻如加斤改引蠲逋提纲缉枭禁漏减价平直皆为裕商益民计也至灶户场丁则减额课借息银老防孤独则弛厉禁准贩负而一切设官分职莫不尽美尽善此岂汉唐以来除富商为吏使利归于上者所可及耶至于郑志所载盐铁使筦盐及铁与茶类为一编盖以三者之赋当时専设一官总司征故从类纪而我
　　朝铁冶之产久无征茶唯甘肃陜西尚有茶课他省并无専司与歴代沿革互异自不得仍因其旧兹纂通志谨将盐法列为一编而于茶铁则附见征杂税编兹无赘焉
　　顺治元年詹事府通事舍人王国佐疏定长芦盐法十四事一复额引以疏壅滞一改引部以速引利一便引价以壮京圉一革防销以省商费一除滥赎以伸商寃一除变价以止奸欺一清焚匿以杜虚冒一止改引以一引盐一疏闗禁以通引楫一杜扰害以清私贩一核场灶以清窝囤一复两坨以备讥察一免徭助以济孤商一设赏例以鼓富商从之二年
　　谕各运司盐法明末递年加增有新饷练饷及杂项加派等银着尽行蠲免仍免本年额课三分之一四月又免陜西盐课三分之二河东巡盐御史刘今尹以河东向例先纳银后领引商力不敷请循按引纳课之例从之又准刘今尹请山西太原府辽沁州亦照河东例改票行引又准刘今尹请原食淮盐之汝宁归两淮巡盐御史管理原食西和漳县盐之临洮巩昌归甘肃巡按管理是年
　　谕河南江南等处盐课照前朝会计録原额征解四年免江南崇明县盐课定山西盐法道归盐运司兼管七年定广西驿盐事务归布政司兼管八年定徴解额课不许分外勒索十二年禁河东长芦等处派民纳课积十七年严回空粮船夹帯私盐之禁四川巡按张所志请新凿盐井照开荒例三年起课其贫民借盐易食自四十斤以上者始纳课从之十八年复免崇明县盐课
　　康熙元年以淮北引滞改拨宁国府六千五百引和州含山三千五百引每年奏销以为定额三年免广东逋欠课银七万一千一百余两是年以江西吉安府向食粤盐距粤场千余里兼有滩碛之险改食淮盐四年
　　诏免盐课歴年逋欠【时因蠲免直省旧欠钱粮推广及之】以东省旱免额征灶课银一万四千八百余两定湖南衡永寳三府
　　改食淮盐又定郴州等十一州县食盐免其销引
　　办课七年定广西布政司兼理盐务改广东巡海道为广肇道兼管盐法九年巡盐御史席特纳疏言两淮盐务之苦有六有输纳之苦有过桥之苦有过所之苦有开江之苦有闗津之苦有口岸之苦又有分掣三大一为加铊之二为坐斤之三为做斤改斤之经部议严禁勒石立于桥所及经过闗津岸口永行禁止又停止两淮预征之例十二年仍令御史巡视两淮两浙长芦河东盐务【谨按顺治二年巡视各处盐政差监察御史各一员嵗一更代十年裁巡按遂议并停巡盐御史以盐务事交运司管理】十三年添设江南安徽驿盐道其管理通省驿道改为江苏驿盐道添设四川督粮道湖北驿传道俱兼理盐务十四年改陜西固原道为平庆道管理驿盐十七年刋刻灶户由单令地丁钱粮照民户地丁例十八年免福建逋课二十年停止
　　盛京销引听民人自行煎煮贩卖二十一年除广东各渡口盐埠额外加增银六万五千余两二十五年定江西南贑二府仍食粤盐【南贑二食粤食粤盐康熙十七年改行淮盐至是仍如旧例】二十七年广东巡抚朱宏请清厘粤省盐政诸从之【一禁止课外私派一定商人公平者许永逺承充其作奸犯科者即行饬革另募一各州县销引有官引难销有官引不敷者应酌量増减一土豪谋充卡商踞地为害严加禁止一要津口应择佐贰防干之员驻守盘查一盐有生熟民间嗜好不一应随商掣运随民买食一省城距佛山仅三十里省城掣定之盐行至佛山应免其复掣一盐价以水陆运费之多寡定其低昻其和沙土诸一并严禁】二十八年豁免河东本年额征盐池地租及长芦新增引课又豁免云南黒井盐课二十九年定直宣化府属聴民自煎食盐照旧额完课三十二年改广东驿盐道为运司裁提举司改设运同驻劄潮州其广惠二属之归徳淡水等场设立分司催徴巡缉三十八年
　　诏减两淮额课二十万两又减浙江盐课加征银三万一千三百两四十三年江南总督阿山言淮盐陋规有盐政差满餽送有盐政书差规例有巡盐到任规费有过所称掣盐斤有到任预借息银请悉行勒石严禁以裕商民从之四十八年广东巡抚范时崇请均派行销盐引并改就近食盐以利商民从之五十三年加增川省盐引从巡抚年羮尧请也五十七年派京口将军标下兵一百五十名千总一员驻劄三江营缉防私贩五十八年裁山东胶莱分司令滨乐分司兼管裁湖北驿盐道以粮道兼理五十九年定两广盐务交总督经理雍正元年
　　上以盐法窦丛生其正项亏欠非由官吏需索太甚即
　　由商人用度奢靡之故
