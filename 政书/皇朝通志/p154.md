<!-- { "loadSidebar": true } -->
　　赐蠲免其仪封考城等五州县上年缓征漕粮亦请展至四十五六两年分年带征从之四十五年仍以漫口堵筑未竟将被灾较重之仪封考城等十三州县接赈数月其河南未遇灾州县暨上下两江甘肃上年偏灾各州县均予展赈其河南上年应征钱粮缓征至本年者被灾各属仍行蠲免余俱分作三年带征是年
　　上巡幸浙江
　　銮辂所经直隶山东江南浙江四省地方如前免地丁钱粮十分之三其该地每年积欠银粮暨商场逋课概予蠲除【直隶顺徳等府属所除积欠谷米豆九万余石折色银十万两山东厯城等州县银十三万两谷麦万余石江寕藩司所属银四十五万二千余两米十七万余石蘓州藩司所属银二万三千余两米十二万九千余石安徽藩司所属银四万余两米谷麦十余万石两淮灶户节年未完银三万五千余两两淮商民应完川饷未缴银百二十万两浙江归安仁和等县银五万四千两米谷二万石有余】时直隶水武清房山等四十一州县偏灾截漕三十万拨通米三十万拨部库银三十万与该省现贮银米协济赈卹四十六年免直隶顺天等七府二州节年因灾缓征及借贷未完银谷米麦加赈江蘓安徽河南上年被水灾民时黄河南北两次漫溢浸及江南山东濒河各州县又直隶天津等处低地间有积水俱如例赈卹先是甘肃连年被旱准开捐监例征收本色以资赈卹其后布政使王亶望等私收折色银揑灾冒赈
　　上令确查歴年冒赈分肥之员俱以法论复
　　谕各督抚毋得因此讳灾不报乃
　　谕该督臣派委明干大员查勘本年被灾之处即不成灾者亦予抚卹续经奏报宁平乐等州河水泛溢秋禾被灾即照例赈卹又屡
　　饬直省该督抚遇有歉嵗即据实奏报不得因噎废食时大兵进勦逆回其用兵之兰河二州本年钱粮通行豁免又每人给仓谷三斗加赈一月其为逆回焚掠房屋耕具牛马者均令给银人口被伤者查明抚卹四十七年加赈直隶河南山东甘肃江南上年被水各州县寻以黄河漫口未堵令将被水较重之州县不限月分常予赈卹俟堵筑后停止四十八年豁免河南山东所有开挑引渠歴次酌增夫料银共一千六十余万甘肃歴年缓征积欠银一百六十余万是年陜省榆林懐逺葭州神木绥徳米脂吴堡府谷等八州县秋禾被灾除将应征钱粮分别蠲缓外即着于地丁项下拨银四万两以备赈卹之用其未成灾之清涧靖逺二县所有本年额征并上年缓征未完及新旧借欠常社食粮俱着来年征还又蠲免直隶节年民欠耗羡银三万二千七百余两又以江南被水最重之沛县丰县铜山邳州四处不论月分常予赈卹其余被灾稍轻州县不在常赈之例者俱分别加赈又因河南之仪封考城陈留三县北岸被淹于展赈外加赈二月又以山东兖州曹州二府属及济宁州所属连年被淹其最重之州县不论月分常予赈卹其次重之各州县俱加赈一月又加赈安徽被水之凤阳頴州二府并泗州等属一月四十九年
　　谕上年陜西榆林绥徳二属秋禾歉收节经降防令该抚加意抚卹并加恩照乾隆二十四年散给折色之例优予赈银灾黎自可不至失所苐念今春正赈已毕地气寒冷并无冬麦大田收获较迟民食仍未免拮据复加恩将榆林蔚州懐逺府谷神木绥徳所属之米脂吴堡所有被灾极贫户口展赈四月次贫户口展赈两月以资接济五十年
　　上幸盘山免经行地方本年正赋十之三是年豫省雨泽稀少粮价日增抚臣毕沅以河北一带各属仓石因连年积歉蠲缓散给存贮无多请于豫省应行起运米豆内截留十余万石并于山东起运漕粮内就近截八万石以备接济
　　上谕河南卫辉一带近嵗被有旱灾叠经降防蠲免展赈现在未得雨泽自应寛为储备着于豫东两省内截留漕粮三十万石如东省漕粮不敷着即于就近各帮拨给又
　　谕明兴奏曹州东昌济宁临清各府州属雨泽稀少地方未经播种者尚有三十州县东省仓贮歴年蠲缓借出存贮无多请截留南米寛裕储备等语着于南粮头进在后各帮内截留二十万石存贮济寕聊城水次以备应用又
　　谕江苏徐淮海三属本年雨泽愆期二麦歉收所有被灾最重之铜山丰县沛县萧县砀山邳州睢宁宿迁安东阜宁桃源十一州县实在贫民着借给三个月口粮次重之清河盐城海州沭阳赣榆五州县贫民借给两个月口粮以资接济再该处州县仓石频年赈贷存贮无多其淮安一属着该督抚就近酌拨调济所有徐海二属着即于邳宿一带水次截留漕米十万石以八万石分拨徐州各属二万石分拨海州各属以备赈贷之用
　　谕安省亳凤等属上年被水歉收本年复雨泽愆期业经分别借给籽种口粮以纾民力今尚未得透雨着照书麟所请于三进帮船内截留漕粮五万石存贮备用


　　皇朝通志卷八十七
　　钦定四库全书
　　皇朝通志卷八十八
　　食货畧【八】
　　平粜【常平仓　义仓　社仓】
　　【臣】等谨按平粜之法所以酌盈剂虚使谷价常得其平故嵗丰增价而籴以便农嵗歉减价而粜以便民是为常平仓法其可与常平相辅而行者则莫如义仓社仓顾自汉唐以来积相沿有储备之名无平粜之实者比比而然洪惟我
　　国家雨时若年谷顺成丰穰之庥超轶往古
　　列圣轸念民依绸缪未雨由省防以至州郡俱建常平仓乡村则设社仓市镇则设义仓而近边有营仓之制濒海有盐义仓之制所以预为之备者无处不周矣至于截漕协采劝输通粜诸法又复委曲周详措施尽善洵非前代言积贮者所可几及兹纂依郑氏平粜之志叙列常平诸仓合为一卷崇徳元年
　　上命户部承政英俄尔岱玛福塔传谕八家各出粮百石平粜旋又令固伦公主和硕公主和硕格格及官民富饶者凡有藏谷俱令平粜六年都察院参政祖可法上言二事一请杜囤积之弊有粮之家或卖或借俾得有无相济卖则从市平粜借则从时起息不许坐拥多储妄希长价一请开纳粟之例或论罪之大小限以米数捐赎或无罪之平人有
　　急公输粟者量加奬录俟秋成丰稔停止从之顺治四年江西水旱令发仓米三千余石减价平粜十一年近京地饥
　　上谕赈济大臣曰米价腾贵饥民得银犹恐难于易米殷实之家有能捐谷麦或减价出粜以济饥民者先给好义匾额及羊酒币帛以示旌表又令各州县常平义仓社仓两次造册报部部臣按积谷多寡定有司功罪十三年令各省修葺仓敖并印烙仓斛选择仓书籴粜平价不许别项动支十七年定仓谷粜籴之法凡春夏出粜秋冬籴还平价生息务期便民一遇凶荒即按数散给灾户康熙四年礼科给事中黏本盛请饬地方官通籴以便民食从之六年准甘肃积贮米石变价另籴新谷以免浥烂五年陜西巡抚贾汉复请将西安等四府积谷变价生息
　　上以出陈易新原以为民若将利息报部反累百姓诏停止生息十八年令各地方官修常平仓毎嵗秋稔劝谕官绅士民捐输米谷照例议叙乡村立社仓市镇立义仓公举本地善良之人出陈易新春贷秋还毎石取息一斗毎嵗杪州县核数申详上司上司报部储谷多者管仓人给与顶带官吏掊克者照侵欺钱粮例处分强派抑勒扰民者罪十九年又定常平积谷留本州县备赈义仓社仓积谷留本镇备赈永免协济外郡时以浙江杭州等府米价腾贵动库银四万两往湖广江西籴米平粜又
　　令奉天等处城守征收杂税于米价贱时购贮
　　内仓遇急拨用名曰备米嗣后近边境地如山海闗古北口张家口黒龙江墨尔根奉天锦州开元辽阳盖州及榆林等处卫堡俱有贮备仓庾特行于常法之外二十一年
　　命州县卫所官劝谕积贮以米谷多寡定议叙三十年截漕米十万石令于江宁京口等处驻防之地建仓存贮三十一年直永平所属及丰润玉田等县米价腾贵
　　谕令发各王庄屯米转粜三十二年西安米贵令户部招募殷实商人给以正项钱粮于各省购米运往发粜其利息听商人自取俟该省价平但收所给原本时畿辅米贵
　　谕大学士等每月发通仓米万石减价出粜禁商贾贩囤
　　三十四年
　　盛京旱
　　谕令支海运米二万石一半赈给一半出粜嗣后直属遇灾即发京通仓米或截留漕米并贮以备赈济余米视时价减粜直省遇灾除如例赈防外或多截漕米或借拨库银向邻近嵗丰之省籴米平粜四十一年以直各属所设常平等仓不敷赈济令于各村庄设立社仓如直行之有效各省即照例行寻以廷臣议定社仓之谷于本乡捐出即贮本乡令诚实乡民经管上嵗谨收中嵗粜借易新下嵗量口发赈嗣后直属陆续劝捐米谷七万五千四百余石出借得息米千五百余石俱令于各属社仓存贮其直省各州县常平等仓存粜数目向例大州县留一万石中八千石小六千石至四十三年乃按各省形势食指多寡分定大中小存粜四十三年以河南居数省之中宜广积仓贮以备山陜赈济之需乃将上年兑征漕米二十三万二千八百余石每石易谷二石分给河南府及近汴近洛之祥符中牟汜水巩鼎渑池偃师陜州灵寳阌乡等处造仓收贮嗣后于江南浙江两省开捐监例定额贮仓贮足即止五十四年令直省劝输社仓按数多寡分别旌赏
　　雍正元年饬直省督抚查核存仓米石其蓄积未多之处令比嵗动帑采谷增益二年奉
　　谕防备荒便民之举莫良于社仓但劝导设建当俟屡丰时随民多寡利息从轻取偿从缓倘值嵗歉即与展限一切条约有司不得预干至积谷渐多督抚亦止具折奏闻不必造册题报致社仓顿成官仓其时督抚务求速效多有令州县于应输赋一两者加纳社仓谷一石且以贮谷之多寡定牧令之殿最
　　上闻谕曰是何异于正赋外每两加收四五钱火耗耶该督抚宜防同司道府等官妥议务得安民经久之法嗣
　　后复奉
　　谕防奉行之道宜缓不宜急宜聼百姓自为之不当以官法绳之续经议定有司劝捐不得苛派所捐之数立册登注不拘升斗如有捐至十石以上者给以花红三十石以上者给以匾额五十石以上者递加奬励其有年久不倦捐至三四百石者给以八品顶带每社择立品端方家道殷实者设立正副社长果能出纳有法十年无过亦题请给以八品顶带其收息之法本谷一石收息二斗小歉减半大歉全免至息倍于本祗以加一行息【乾隆三年议定每息十升以七升归仓以三升给社长作收仓折耗之费】其出入斗斛遵部颁公平较量每嵗四月出贷十月完纳每社设用印官簿二本一社长收执一缴州县存查凡州县官止聼稽查不许干预出纳如有抑勒强借粜卖侵食等弊许社长首告各督抚于一省之中先择行数州县俟一二年后着有成效然后行于通省三年直省俱丰稔
