<!-- { "loadSidebar": true } -->
　　皇祖实録内载云贵总督卞三元与张国柱李本深等合词奏留呉三桂总管云贵事务一节因检阅卞三元列传载其与张国柱等俱倾附呉逆即当日共疏乞留三元疏词尤为廹切可见三元实为呉逆用人当日
　　皇祖洞烛几先未允所请而呉逆事权遂以觧退三元后见呉逆反迹渐露遂托言母病乞休迨削平呉逆张国柱李本深俱已伏诛三元竟脱然事外且自乞养归旗阅三十年及伊殁后又复邀
　　恩得赐祭葬并諡以恪敏夫三元本一进退无据首鼠两
　　端之人在
　　皇祖当日或念三元
　　开国之初由牧郡洊歴封疆曽有带兵转饷微劳且当三桂倡乱之时伊先已告休在家因为曲予包容保全终始今事阅百年详加论定不得不明白宣示以昭彰瘅朕于臣工功罪论断一秉至公即如前代诸臣之怀二心以事君者犹且另为立传不稍寛假况卞三元逮事
　　两朝宠承
　　恩遇乃始则攀援党逆力疏保留继则抽身逺引以图避害其居心行事殊不可问幸而老死牖下未被显戮已邀国家寛大之恩若复以饰终令典永荷殊荣将何以肃纲纪而示惩劝乎所有卞三元生前官秩及死后諡法并所得诰勅俱着追夺其祭葬碑文并着该旗查明一并仆毁将此通谕中外知之










　　皇朝通志卷五十三
<史部,政书类,通制之属,皇朝通志>
　　钦定四库全书
　　皇朝通志卷五十四
　　諡畧【七】
　　追諡明帝
　　【臣】等谨按前代未有于胜国之君加以美諡者我
　　朝
　　世祖章皇帝顺治元年即諡崇祯帝为庄烈愍皇帝皇上复念前明建文帝遭永乐簒逆革除年号终明之世未有諡典特为追諡以垂史册诚逺迈前古之钜典也谨备着于篇
　　顺治元年五月諡前明崇祯帝为庄烈愍皇帝乾隆元年七月追諡前明建文帝为恭闵恵皇帝乾隆元年六月奉
　　谕防易名以諡古之制也自周公定为諡法后世帝王未有无諡者明建文为太祖之嫡孙缵承大统在位四年固俨然天下共主矣及成祖既立有其天下并去其年号而史官所书则仍称为建文元年二年三年四年此国之所赖有信史也然不系之以谥而称曰建文皇帝此俗称非史体也传之后世殊为阙典考之太祖有元之天下而諡元主为顺帝我
　　世祖章皇帝代明之天下而諡明主为愍皇帝虽更姓改物之君尚且追諡而无所嫌忌况当其世者乎治以来杨循吉诸人屡以为请迄寝不行皆以后世子孙席有成祖之业故不敢变乱旧章而不虑其贻讥来世也我国家諡崇祯而不諡建文者以明史未竣非当时所急今史书既成若不及此追諡良为遗憾着大学士九卿防议确拟具奏候朕亲加裁定七月大学士九卿遵
　　防谨拟二条恭候
　　钦定奉
　　谕防着用恭闵恵皇帝諡
　　追諡明代忠节【一】
　　【臣】等谨按自成周以来易名之条祗为饰终常制而胜国遗忠并膺茂典者实旷古所未有伏惟
　　世祖章皇帝如天之仁轸念明末甲申殉难之臣范景文
　　等并
　　锡諡有差乾隆四年
　　皇上允廷臣所请复諡明臣赵譔大义嘉名后先昭揭
　　四十年十一月特奉
　　恩纶旌諡明季尽节诸臣不惟甲申以前遭际时艰为
　　国効忠皆从甄録即当我
　　朝天戈迅扫而抗拒殒身者亦令一例褒扬四十一年正月
　　皇上复念建文革除之际荩臣烈士殉节捐生俾一体
　　议諡以发幽光而昭公道此诚
　　圣主大公至正之盛心也谨以次编辑如左
　　顺治十年六月追諡明季殉节者十六人大学士范景文諡文忠户部尚书倪元璐諡文贞
　　都察院左都御史李邦华諡忠肃左副都御史施邦耀諡恭愍太常寺少卿呉麟征諡贞肃左春坊左庶子周凤翔諡文介左中允刘理顺諡文烈马世竒諡文肃检讨汪伟諡文毅户科都给事中呉甘来諡庄介御史王章諡节愍陈良谟諡恭洁兵部车驾司主事成徳諡介愍兵部主事金諡忠洁驸马都尉巩永固諡忠烈司礼监秉笔太监王承恩諡忠节
　　续諡四人
　　刑部侍郎孟兆祥諡忠端大理寺卿凌义渠谥忠介御史陈纯徳諡忠洁吏部文选司员外郎许直諡忠愍
　　又续諡五人
　　太仆寺寺丞申佳允諡端愍进士孟章明諡忠僖新乐侯刘文炳諡忠恪宣城伯卫时青諡忠穆恵安伯张庆臻諡忠毅
　　乾隆四年追諡一人
　　御史赵譔諡忠愍
　　乾隆四十年十一月奉
　　谕防崇奬忠贞所以风励臣节然自昔累朝嬗代于胜国死事之臣罕有録予易名者惟我
　　世祖章皇帝定鼎之初于崇祯末殉难之大学士范景文
　　等
　　特恩锡諡仰见
　　圣度如天轸恤遗忠实为亘古旷典第当时仅征据传闻未暇遍为搜访故得邀表章者止有此数迨久而遗事渐彰复经论定今明史所载可按而知也至若史可法之支撑残局力矢孤忠终蹈一死以殉又如刘宗周黄道周等之立朝蹇谔抵触佥壬及遭际时艰临危授命均足称一代完人为褒扬所当及其他或死守城池或身殒行阵与夫俘擒骈僇视死如归者尔时王旅徂征自不得不申法令以明顺逆而事后平情而论若而人者皆无媿于疾风劲草即自尽以全名节其心亦并可矜怜虽福王不过仓猝偏安唐桂二王并且流离窜迹已不复成其为国而诸人茹苦相从舍生取义各能忠于所事亦岂可令其湮没不彰允宜稽攷史书一体旌諡其或诸生韦布及不知姓名之流并能慷慨轻生者议諡固难于槩及亦当令爼豆其乡以昭轸慰尝恭读我
　　太祖实録载萨尔浒之战明杨镐等集兵二十万四路分
　　出侵我兴京我
　　太祖
　　太宗及贝勒大臣等统劲旅数千殱戮明兵过半一时良将如刘綎杜松等皆没于阵近曽亲制书事一篇用扬
　　祖烈而示传信惟时
　　王业肇基其抗我顔行者原当多为狝薙然迹其冒镝撄锋竭忠効命未尝不为嘉悯又若明社将移孙承宗卢象升等之抵拒王师身膏原野而周遇吉蔡懋徳孙传庭等以闯献蹂躏御贼亡身凛凛犹有生气总由明政不纲自万厯以至崇祯权奸接踵阉竖横行遂至黒白混淆忠良泯灭每为之搤掔不平福王时虽间有追諡之人而去取未公亦无足为重朕惟以大公至正为衡凡明季尽节诸臣既能为国抒忠优奬实同一视至钱谦益之自诩清流腼顔降附及金堡屈大均辈之幸生畏死诡托缁流均属丧心无耻若辈果能死节则今日亦当在予旌之列乃既不能舍命而犹假语言文字以图自饰其偷生是必当明斥其进退无据之非以隠殛其冥漠不灵之魄一褒一贬衮钺昭然使天下万世共知朕准情理而公好恶以是植纲常即以是示彰阐凡诸臣事迹之具于明史及通鉴辑览者宜各征考姓名仍其故官予以諡号一准
　　世祖时例行其令大学士九卿京堂翰詹科道集议以闻
　　寻大学士等遵
　　防议上分别専諡通諡诸臣如左
　　専谥二十六人
　　左军都督府左都督签书府事总兵官刘綎諡忠壮援勦总兵官曹文昭諡忠果总督各路援兵兵部尚书卢象升諡忠肃中极殿大学士兼兵部尚书孙承宗諡忠定南京叅赞机务兵部尚书吕维祺諡忠敬文渊阁大学士兼户部尚书贺逢圣諡忠慤督师总制应安凤阳江西湖广河南四川贵州军务仍总督陜西三边兵部尚书右副都御史孙传庭諡忠靖山海关北部总兵官尤世威諡忠刚廵抚山西右副都御史蔡懋徳諡忠恪镇守山西等处总兵官后军都督府左都督周遇吉諡忠武督师太傅建极殿大学士兵部尚书史可法諡忠正左柱国镇守滁和等处总兵官靖国公黄得功諡忠桓都察院左都御史刘宗周諡忠介吏部尚书徐石麟諡忠懿太子少师文渊阁大学士吏部尚书髙宏图諡忠直东阁大学士礼部尚书姜曰广諡忠确巡抚应天等处右签都御史祁彪佳諡忠惠督师经理河北兵部右侍郎兼右签都御史充通问使左懋第諡忠贞总督江楚应皖等处军务兵部右侍郎兼左副都御史袁继咸谥忠毅督师少傅武英殿大学士兼吏兵二部尚书黄道周諡忠端兵部右侍郎兼翰林院侍读学士陈子龙諡忠裕督师少傅武英殿大学士兵部尚书张国维諡忠敏东阁大学士兼吏部尚书张肯堂諡忠穆督师武英殿大学士兵部尚书定兴侯何腾蛟諡忠诚武英殿大学士兼吏兵二部尚书桂林留守临桂伯瞿式耜諡忠宣东阁大学士兼兵部尚书节制闽广江楚军务陈子壮諡忠简
　　通諡忠烈一百十三人
