<!-- { "loadSidebar": true } -->
　　勅闽海闗照粤闗一例丈抽二十六年令天下免刻由单盖因官役有指称纸版之费用一十民间受累经山西抚臣奏请遂
　　饬免刋【是时直省惟江苏所属仍聴册报如旧】时直省征纳钱粮设立二聨印票一给纳户一存有司有司竟有通同奸胥借称磨对将纳户票强留不给遂有已完作未完多征作少征者二十八年创行三聨票法凡征收钱粮及豆麦等项俱如数登填一存州县一付差役应比一给纳户执照如官吏掯不与填及无票付执许民间首告以监守自盗论是年
　　饬各处榷闗凡商民抵闗交纳后毋得稽留苛勒又谕江浙闽广四处海闗有沿海捕采鱼虾及民间日用货物仅为糊口者免税其海闗各差一员管理嗣以
　　闽海监督殷达礼言减闽海闗额税银六千四百九十余两永为例先是
　　国初定制绅衿户下不应差役因而民间多诡寄绅户绅衿亦自此包纳银米耗羡尽入于私甚至衙役兵丁亦得效尤免差通行包揽徭役不均官民皆累二十九年乃令绅户将从前诡寄地畆尽还业户明年令直省州县卫所悉照赋役全书科则勒石公署门外使民悉知【是时惟贵州值兵燹荒废正当招徕劝垦暂停勒石每遇嵗征先期晓谕】三十三年设立山海闗差専员管理税务明年定山海闗额税时湖广省里甲有大户小户之名小户输赋付大户收取不敢自封投柜甚至大户驱使小户如奴隶然三十五年令小户别立里甲造册自纳严革包揽之是年又令洋海商船但收货物正税免其杂费三十七年减粤海闗额税银三万二百八十余两着为例三十八年
　　上谕向来偶因军需费繁各闗差于正额外以所得盈余支纳充用今思官差孰肯自捐私财势必仍行苛虐自今一概停罢是时直省荒土尽辟又屡设法清丈升减俱符实数自截票串票三聫票行积弊渐清而民间犹有巧立名色有合邑通里共摊同出者名曰輭擡有各甲轮流独当者名曰硬防官吏豪民皆得以包揽分肥三十九年乃设立滚单法滚单者每里中或五户或十户止用一单于纳户名下注明田畆若干该征银若干春应完若干秋应完若干分作十限每限应完银若干给甲内首名挨次滚催令纳户自封投柜不许里长银匠柜役称收一限若完二限又依次滚催法行民称甚便四十年以湖南沅州龙阳靖州黔阳四州县屯地有将赋役全书譌刋之数改正减免四十二年令州县征收串票分注漕项地丁数目四十四年以江南苏松常镇四府赋税繁重奏销时不能全完者量为轻减又豁免湖北江夏等十八州县地课银三百六十两丈出坍地故也四十五年以湖南清浪平溪二卫屯粮艰于输运改征折色又丈出江西九江府属滨江地畆三千七十余顷上则改为下则五十一年四川巡抚年羮尧言川省荒地广辟而见征钱粮甫及原额十分之一宜立劝惩之法五年内有增及原额之四五分者即陞不及一分者降调无增者防革御史叚曦以为不可畧言川省自明季兵燹地广人稀我
　　朝平定后虽屡经清查增报犹甫及原额十分之一今遽欲増及十分之四五是增见粮之三倍四倍贤能之员必罹防革不肖有司希图陞进必至抑勒首报滋弊无穷只宜严饬有司实心劝首
　　上如所议五十二年
　　特谕廷臣曰民之生齿日繁朕故欲知人丁之实数不在加征钱粮也嗣后止将见在钱粮册内有名丁数垂为定额其滋生人丁但核所增实数另造清册永不加赋寻以廷臣定议自康熙五十年额定人丁外新增者补足旧额缺数其余谓之盛世滋生册永不加赋五十五年以凤阳闗税务交巡抚经理五十七年以南新北新两闗交杭州捕盗同知经理时闽浙总督觉罗满保言船货往来台湾必令到厦门盘騐防送但有泊处厦港者有自台湾往四海闗者宜分别在厦港贸易者照例征抽往各海闗者聴其在泊处报税从之是年令湖北卫沔阳屯粮较湖南清浪卫减则征收以系水洼故也六十年以淮安闗税交江苏巡抚经理时因闗差多以亏欠获罪有南新闗监督询之巡抚王度昭如何不致缺额度昭告以从寛征收自然饶足后如所言而騐明年
　　世宗宪皇帝即位诏各闗税务悉交地方官经理所有羡余
　　该督抚题解应赏给者再行赏给
　　雍正元年议定九江浒墅扬州西新芜湖赣浙海闽海粤海太平桥均照淮安天津交与各抚委地方官兼理其崇文门仍差内务府官山海闗左右两翼古北口潘桃口杀虎口浑河等处照例差遣部曹【按二年淮安闗仍差部员浒墅闗交蘓州织造管理】是时
　　屡饬督抚毋误任属员
　　饬闗差毋任信家丁纵容胥吏扶同作弊乃定直省征纳钱粮该督抚于开征之始着该府遴选贤员与该州县同封银柜其委员以一二旬更替当众拆封立即起解并坐委员以徇处分又
　　诏部臣核减各闗赢余于是将淮安北新南新凤阳天津临江江海浙海荆州等九闗加增赢余悉行裁去先是康熈年间以浙江湖北山东三省匠班银自明季相沿歴年已乆而丁絶户存有司或派民户代完或自行赔补乃令匀派地内带完厥后又以广东丁银就各州县地畆分摊至是直隶巡抚李维钧请以直属丁随地转
　　诏令廷臣集议于是议定直隶每地赋银一两摊入丁银二钱七厘有竒嗣后各省计人派丁者次第改随地畆矣【按丁随地起之例广东四川已先行之此后惟奉天府民人入籍増减无数仍旧分征而山西省至干十年始防用摊征之法其摊丁银数各州县按人丁多寡地赋广狭分为等差初无一定大概每地一两摊丁不二钱】二年移江西湖口榷闗于九江口分设口岸于大姑塘时江西巡抚裴度清厘湖口盈余奏请解部
　　上以为数过多则必额外剥削商民乃
　　谕闗税多少系于年嵗丰歉本难预定倘不及之年不可定求足数又
　　谕各差归并巡抚以为封疆大吏必能加恵商旅但各闗津岸逺近不一所委家人难免额外苛求及勒取饭食之弊稍不遂欲则执送有司有司又以畏惮巡抚徇情枉法商民无所控告乃令各闗差将应税货物征收则例逐项刋刷详单徧示津口其从前防立之木榜不许藏匿遮盖又以徴收钱粮间有儒户宦户包揽
　　令督抚晓谕粮户除去儒户宦户名目其州县徴粮红簿统于上年冬季申送布政司钤盖印信届征给州县眼同纳户登记上司查即取司印红簿对騐其征收夘簿该管官亲对完欠不使假手户书倘纳户银色不足州县官择银匠之信实者连名互保聴民投铺倾销旋
　　谕民间纳粮用自封投柜法本属便民偶有短少令其增补每至多索应将原银发还仍于原封内照数补足时有州县亏空钱粮阖属百姓代赔名曰乐捐其实强派
　　上闻亟行禁止是年以山西巡抚诺岷言提觧火耗归公分给官吏养防及他公用火耗者加于钱粮正额之外自明以来已有之盖因本色折银镕销之际不无折耗因而州县征收不得不稍取盈余以补耗羡之数行之既久州县分送上司上司苛索州县一切日用之资皆取给焉一遇公事重加征派名色繁多又不止于重耗而已至是诺岷请限定分数将州县应得之项聴其如数扣存
　　上以提解火耗使上司分火耗以养州县诚为善策但约定分数将来竟成定额必致有增无减见在征收钱粮皆百姓自封投柜同城官公同拆封起觧耗羡正项同觧州县皆知重耗无益于己孰肯加征若将应得之数扣存势必额外取益浮于应得之数于是定为官给养亷之例是时天下草莱益辟通计直省田赋银较康熈二十四年增至一百九十一万八千有余粮増至四十余万石三年
　　上谕以苏松浮粮
　　圣祖时切轸念屡颁
　　谕防本欲核实裁减而彼时廷臣数以旧额相沿国课綦重执意覆奏且恐以一时减免倘后来国用不足又开议论之端是以从众而止然屡蠲旧欠实与减额无异今国家帑藏充溢准将苏州府正额蠲除三十万两松江府正额蠲免十五万两后又蠲江西南昌府额征银七万五千五百五十两时以川陜总督岳钟琪请定川省征收船料税悉照淮闗尺寸则例沿途地方官不得任意需索四年豁除云南太和邓州等处土军丁银缘前明设守防于太和邓州等处因有土军名色沿久既非承佃军田之丁而纳粮之外兼输军赋每丁额银一两十倍民丁不无苦累悉令除之又
　　谕州县征收火耗各省多寡不同倘有司于应取之外稍溢分数必罪五年减浙江嘉兴府额征银四万七千二百九十余两减湖州府额征银三万九千九百九十两
　　【臣】等谨按苏松嘉湖之赋独重于他省者由明洪武初四府民人为张士诚固守明太祖恶之平定之后乃籍诸豪族及富民田以为守田按私租簿为税额建文二年以太祖不过惩一时顽民岂可定为则例悉与减免畆不过一斗成祖尽革建文之政浙西之赋复重宣徳以后屡减官田之额然官田与民田轻重终自悬殊至嘉靖之世乃行权宜之法并官民田为一例以官田之重税摊入民田于是官佃之困少蘓而赋额之浮于他省者终不能议蠲我
　　朝定鼎以来因陆续办理军需经费所在未遽裁减然
　　圣祖加恵东南屡念及此旧逋新欠不时免蠲
　　世宗仰承
　　先志次第蠲免五十余万固征
　　仁恩之广被亦以见承平日乆泉府充溢云
　　六年福建巡抚常赉请聴暹罗夷商来往厦门贸易照例征税运米至江浙闽广各闗者亦如之得
　　防米谷不必上税着为例又江苏布政使髙斌奏浒墅闗
　　见行征收则例与部颁原额不同请
　　饬部刋刻木榜防立闗口寻以部议并直省各闗亦按见征则例刋榜防立又以夔州闗税照淮闗例派差监督是年芦沟桥盖造安歇会试举子官房工成
　　饬崇文门查税官严饬巡察人役毋稽留举子借端苛索七年蠲除湖南武陵县之宿郎堰水淹浮粮又
　　命盛京户部侍郎会同奉天府尹清查该地田亩肥瘠分别上中下三等起科永为令【向来奉天地畆概以上则征收縁彼处多有匿或三四畆祗报一者至是遣官清丈皆得寔数故有是　　　谕】又以陜西朝邑县与山西蒲州接壤界近黄河近因河流西徙东涨则西坍令清丈分界酌定二省钱粮应豁应征之数定为额时直省俱有寄荘寄粮之名人地相隔有五六百里者至是顺庄编里之法行悉归就近完纳先是各闗收税皆部颁号簿以便稽查而闗差以船只来往不齐未必日有收数因而设私簿征收于报部时始将号簿挨日填造与商船过税串票毫不相符
