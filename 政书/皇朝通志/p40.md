<!-- { "loadSidebar": true } -->
　　虞书舜典在璿玑玉衡以齐七政孔頴逹疏曰玑衡者王者正天文之器汉世以来谓之浑天仪者是也马融云浑天仪可旋转故曰玑衡其横箫所以视星宿也蔡邕云玑长八尺孔径一寸下端望之以视星辰葢悬玑以象天而横望之转玑窥衡以知星宿是其说也上天之体不可得知测天之事见于经者惟此璿玑玉衡一事而已扬子法言云或问浑天曰落下闳营之鲜于妄人度之耿中丞象之几乎几乎莫之能违也闳与妄人武帝时人宣帝时司农中丞耿寿昌始铸铜为之象史官施用焉江南宋元嘉年太史丞钱乐【陈氏师凯曰钱乐本名乐之孔疏脱之字】铸铜作浑天仪传于齐梁周平江陵迁于长安尚书蔡注曰宋钱乐铸铜作浑天仪衡长八尺孔径一寸玑径八尺圎周二丈五尺强转而望之以知日月星辰之所在即璿玑玉衡之遗法也歴代以来其法渐密本朝因之为仪三重其在外者曰六合仪平置黒单环上刻十二辰八干四隅在地之位以准地面而定四方侧立黒双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其夘酉以为天纬三环表里相结不动其天经之环则南北二极皆为圎轴虚中而内向以挈三辰四防之环以其上下四方于是可考故曰六合次其内曰三辰仪侧立黒双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黒双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫以其日月星辰于是可考故曰三辰其最在内者曰四防仪亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随防南北低昂以待占候者之仰窥焉以其东西南北无不周徧故曰四防此其法之大畧也今考前史汉初落下闳造浑天仪本无黄道或云贾逵所加或云李淳风所加或云一行所加而宋钱乐之浑天仪制虽有黄道并无黄道经圈其四防圈亦不贯于黄极则亦未尽黄道之用元郭守敬作简仪乃分浑仪而变其制则设立运圈以测地平经纬度而不设黄道圏葢黄道与黄极经圈成经纬设黄道又设经圈则圈多而不便于测候故不用黄道而専用赤道圈明正统三年铸铜浑仪简仪于北京即宋元遗法也我
　　朝康熙八年监臣南怀仁新制六仪赤道黄道分为二器皆不用地平圈而地平象限天体诸仪则地平之经纬与黄赤之错综皆已毕具康熙五十二年监臣纪利安制地平经纬仪合地平象限二仪而为一其用尤便制作之妙于斯极矣我
　　皇上敬
　　天法
　　祖齐政勤民
　　亲莅灵台徧观仪象以浑天制最近古而时度信宜从今观其防通斯成钜典于是用今之数目合古之型模
　　御制玑衡抚辰仪用禆测候诚唐虞之遗意昭代之新规也仪制三重其在外者即古之六合仪而不用地平圈其正立双环为子午圈两面皆刻周天三百六十度自南北极起初度至中要九十度是为天经斜倚单环为天常赤道圈两面皆刻周日十二时以子正午正当子午双环中空之半而结于其中要是为天纬其南北二极皆设圎轴轴本实于子午双环中空之间而轴内向以贯内二重之环其下承以云座仰面正中开双槽以受双环东面正中开云窝以受垂球下面置十字架施螺旋以取平架之东西两端各植龙柱龙口衔珠开孔以承天常赤道卯酉之两轴依观象台测定南北正线将座架安定则平面之四方正又依京师北极出地三十九度五十五分自北极而上五十度五分即上应天顶自南极而下五十度五分即下对地心而应天顶之冲于天顶施小钉悬垂线而垂适当地心又适切于双环之面不即不离则上下正立面之四方亦正而地平已在其中故不用地平圈也次其内即古之三辰仪而不用黄道圏其贯于二极之双环为赤极经圈两极各设轴孔以受天经之轴两面皆刻周天三百六十度结于赤极经圏之中要与天常赤道平运者为游旋赤道圈两面皆刻周天三百六十度与天之赤道旋转相应自经圈之南极作两象限弧以承之使不倾垫测得三辰之赤道经纬度则黄道经纬可推且黄道与赤道之相距古逺今近纵或日久有差而仪器无庸改制故不用黄道圏也其在内者即古之四游仪贯于二极之双环为四游圈两面皆刻三百六十度定于逰圏之两极者为直距绾于直距之中心者为窥衡游圏中要设直表以指经度及时窥衡右旁设直表以指纬度此古今所同无容置议者也是故体制仿乎浑天之旧而时度尤为整齐运量同于赤道新仪而重环更能合应至于借表窥测则上下左右无不宜焉夫羲和遗制不可考已汉世以来或作而不传或传而不久葢制器尚象若斯之难也而稽古宜今至我
　　朝乃臻尽善易系传云备物致用立成器以为天下利莫大乎圣人讵不信乎
　　弧线
　　弧三角形
　　弧三角形者球面弧线所成也古専家有黄赤相准之率大约就浑仪度之仅得大概未能形诸算术惟元郭守敬以弧矢命算黄赤相承始有定率视古为密但其法用三乗方取数甚杂自西人利玛窦汤若望等繙译算书始有曲线三角形之法三弧度相交成三角形其三弧三角各有相应之八线弧与弧相交即线与线相遇而勾股比例焉于是乎有黄道可以知赤道有赤道可以知黄道有经可以知纬有纬可以知经观象之法至此而备勾股之用至此而极矣
　　正弧三角形
　　正弧三角形必有一直角者葢因南北二极为赤道之枢纽皆距赤道九十度葢凡过南北二极经圈与赤道相交所成之角俱为直角其相当之弧皆九十度又凡有一圈即有两极其过两极经圈与本圏相交亦必为直角其所成三角形必皆为正弧三角形夫正弧三角形所知之三件弧角相对者用弧角之八线所成勾股为比例而弧角不相对者则用次形葢以弧角之八线所成勾股比例不生于本形而生于次形而次形者乃以本形与象限相减之余度所成故用本形之余余切即用次形之正正切也其法可易弧为角易角为弧【若斜弧三角形可易大形为小形易大边为小边钝角为锐角】边与角虽不相对可易为相对且知三角即可以求边其理实一以贯之也
　　斜弧三角形
　　弧三角之有斜弧形犹直线三角之有鋭钝形也但直线三角之鋭钝形惟二种一种三角俱鋭一种一钝两锐而斜弧形则不然或三角俱鋭或三角俱钝或两鋭一钝或两钝一鋭其三边或俱大过于九十度或俱小不及九十度或两大一小或两小一大参错成形为类甚多而新法数书所载推算之法益复繁杂难稽葢三角三边各有八线但线与线之比例相当即可相求是故或同步一星或同推一数而所用之法彼此互异遂使学者莫知所从兹约以三法求之无论角之锐钝边之大小并视先所知之三件为断其一先知之三件有相对之边角又有对所求之边角则用边角比例法其一先知之三件有相对之边角而无对所求之边角【或求角而无对角之边或求边而无对边之角】则用垂弧法其一先知之三件无相对之边角【或三边求角或有两边一角而角在所知两边之间或三角求边或有两角一边而边在所知两角之间】则用总较法明此三法则斜弧之用已备而七政之升降出没经纬之纵横交加无不可推测而知矣
　　【臣】等谨按考成上编所载弧三角形备列纲领条目圗説相求比例总较之法诚以恒星七政皆借是以推步也兹録总论及正斜形各一篇附于仪象之后学天文者因器求线神而明之简易之妙不外斯云






　　皇朝通志卷二十三
　　钦定四库全书
　　皇朝通志卷二十四
　　地理畧【一】
　　疆域【一】
　　【臣】等谨按郑樵通志地理畧首列水道一门次载歴代封畛葢以水道系郑樵所创撰歴代封畛则悉仍通典原文而唐以后不与焉故其先后之序如此窃惟疆域建置为一代之定制宜列于卷首水道亘古不易其所由殊者实因州县之异名是府州县应列为经水道应附为纬今纂
　　皇朝疆域四卷叙于地理畧之首而水道次之恭惟我圣朝舆图式廓疆理无外自
　　国初定制以来省防之建设府州防县之创置裁并因时立法宏纲钜维逹于海宇兹谨条载现在经制凡为
　　国初所厘定至今不改者不复加注其自康熙年间以来增建移属之迹逐一详注于各州县之下以资叅考至若
　　圣迹龙飞
　　兴京鼎建俄朶里城为发祥重地吉林黑龙江为统辖要区则谨遵
　　皇舆表成式载于
　　盛京篇中各防古藩属翊戴
　　天家世守勿替自
　　国初附属之内扎萨克为旧藩康熈间抚顺之喀尔喀雍正间底定之青海厄鲁特为新藩既已建官分属久职司我
　　皇上圣武丕昭荡平伊犂回部二万余里平定两金川革心归化若巴勒库勒乌鲁木齐已设镇西府迪化州于甘肃省金川亦设美诺防阿尔古防于四川省其天山南北伊犂诸路回部诸城分土开屯授职制贡不异赤县黄图是用稽考册籍列
　　于直省之后并遵
　　钦定一统志条例依次甄载大矣哉东逾瀛海西越流沙北超絶漠南迄南荒版图灿而职守彰碁布星陈羣汪翔乎
　　徳化越考黄帝方制万国虞夏迭建州域成周列服职
　　方未有若我
　　朝之中外一家广轮四逹者至于郑志所述汉十三部唐十五道又岂可提衡而并论也欤
　　京师顺天府领京县二州五县十有七　大兴【京县】宛平【京县】　通州　昌平州　涿州　霸州　蓟州良乡　固安　永清　东安　香河　三河
　　武清　寳坻　顺义　宻云　懐柔　房山　文安　大城　保定　平谷　宁河【雍正元年设】
　　盛京奉天府【顺治十四年设】领州二县六　承徳【附郭康熙三年设】辽阳州【天命九年建都于此号曰　东京十年由此徙都　盛京又于此设辽海卫顺】
　　【治十年改辽阳府附府为辽阳县十四年罢府以县属奉天府康熙三年升为州】　复州【雍正十二年设】　海城【天命十年设海州顺治十年改海城县】　葢平【天命十年设葢州康熙三年改葢平县】　宁海【天命十年设金州雍正十二年改宁海县】　开原【康熙三年设】　铁岭【天命十年设铁岭卫康熙三年设县】
　　锦州府【康熙四年设】领州二县二　锦县【附郭天命十年设锦州康熙元年改锦县属奉天府四年于县设锦州府以县为附郭治】　宁逺州【康熙三年设属广宁府四年属锦州府】　义州【雍正十二年设】　广宁【康熙三年设广宁府广宁县四年罢府以县属锦州府】
　　兴京【在　盛京东南三百里　国初　　　肇祖筑城以居　　　太祖髙皇帝龙兴于此崇徳八年升为兴京】
　　俄朶里城【在　兴京东一千三百里　本朝逺祖建都于此实万万世发祥重地】宁古塔将军境【驻吉林乌喇城在　盛京东北八百一十八里】
　　黒龙江将军境【驻齐齐哈尔城在　盛京东北一千七百余里】
　　直省兼管顺天府所属府十直州六
　　保定府省防领州二县十五　清苑【附郭】　祁州安州　满城　安肃　定兴　新城　唐　博野望都【初名庆都乾隆十一年改】　容城　完　蠡　雄　束
