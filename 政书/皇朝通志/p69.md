<!-- { "loadSidebar": true } -->
　　三陵如八年之仪二十一年二月以平定凖噶尔驾幸山左
　　亲诣
　　先师孔子庙行释奠礼遣官致祭
　　先圣先贤普行庆典如十三年之仪二十二年正月上奉
　　皇太后南巡江浙
　　临视河工海塘
　　指授机宜所至遣官祭告普行庆典如十六年之仪二
　　十六年二月
　　上奉
　　皇太后西巡五台二十七年正月
　　上奉
　　皇太后南巡江浙
　　阅河至清江浦相度水势
　　指授河臣定髙家堰五坝水志水髙一尺清口即开放十丈为凖俟秋汛后洪湖水势既定仍如常接镶口门嗣是河臣恪守此法下河永免水患万世永赖至浙江
　　阅视海塘行庆如二十二年仪三十年正月
　　上奉
　　皇太后南巡江浙
　　阅视河海行庆如仪三十六年四月
　　上奉
　　皇太后巡幸山左登
　　岱岳诣
　　阙里行礼如二十一年之仪四十一年二月以两金川平定
　　上奉
　　皇太后巡幸山左告祭
　　阙里如二十一年之仪四十三年七月
　　皇上东诣
　　盛京恭谒
　　三陵如十九年之仪四十五年正月
　　皇上南巡江浙
　　阅视陶庄新开引河
　　命以髙家堰三堡六堡等处砖工一律改建石工以资永逺巩固徐州并山石隄加髙十七层接筑四百五十丈直连山脚俾濵河永保安澜至浙江
　　命自老盐仓一带改建鱼鳞石塘三千九百四十丈以为重门保障余并行庆施惠如三十年之仪四十六年二月
　　皇上西巡五台四十八年八月
　　皇上以和阗瑞玉新造
　　列朝
　　册
　　宝告成
　　命敬送旧
　　册旧
　　宝尊藏
　　盛京
　　太庙至是由热河
　　启銮
　　亲往瞻礼致祭
　　驾至
　　兴京
　　盛京恭谒
　　三陵
　　命重修
　　盛京
　　坛庙由山海闗
　　囘銮
　　躬诣
　　北海神庙拈香余如四十三年之仪四十九年正月
　　皇上南巡江浙以浙江海塘老盐仓一带石隄既已全竣而章家庵以西惟頼范公塘土隄一道卫防形势单薄
　　亲临指示
　　特谕督抚采石鸠工一律接筑石塘不惜数百万帑金俾濒海黔黎永资乐利余并行庆施惠如仪羣祀
　　【臣】等谨按郑志吉礼有封禅歴代所尚享司寒禜苇茭桃梗髙禖祓禊诸门考封禅之仪古不经见所谓七十二代者大约起于秦汉之际依托附防之言我
　　国家
　　重熙累洽
　　列圣相承
　　郊坛
　　岳镇之祀典文该洽诚无事侈陈封禅也至歴代所尚
　　之说五徳相胜纷错不一恭读
　　御制题大金徳运图说诗序云五徳之运说本无稽商尚白周尚赤其见于经者亦只白牡骍刚之类各从其色至于上衣下裳元纁相称则三代同之而徳运之说固未之前闻也自汉儒始言五徳迭王遂推三王五帝各有所尚后更流为防纬抑又惑之甚矣夫一代之兴皆由积徳累仁岂在五行之生尅而服御所尚自当以黄为正余非所宜元明制度尚黄不侈陈五徳之王其义甚正本朝因之足破汉魏以后之陋说煌煌
　　圣言所以折衷前古之疑者昭然如发蒙矣至于司寒之享我
　　朝备藏冰开冰之制而不列于专祠禜以祷旱则已见于雩祭祷水旱门无容复述苇茭桃梗髙禖祓禊之祀自唐以后已不复举行今谨将封禅以下诸门并行删去郑志又有诸杂祠一门载周之夀星秦之陈宝汉之梁巫晋巫神君等祠皆多不经之祭我
　　朝厘定祀典正大光明凡胪于春秋祭祀者皆有功于国有徳于民报以飨祀唯宜唯称谨依防典通礼所载考其由来述羣祀一篇
　　顺治元年定祭
　　先医神之礼每年春冬仲月上甲遣官祭
　　先医于景惠殿在太医院署内之左正殿内
　　太昊伏羲氏位居中
　　炎帝神农氏位居左
　　黄帝轩辕氏位居右南向配位
　　勾芒
　　风后东位西面
　　祝融
　　力牧西位东面东庑僦贷季【天师】岐伯伯髙少师雷公伊尹淳于意王叔和皇甫谧葛洪韦慈藏钱乙刘完素李杲皆西向西庑鬼臾区俞跗少俞桐君马师皇扁鹊张机华陀巢元方孙思邈王冰朱肱张元素朱彦修皆东向正殿以礼部尚书一人主祭两庑以太医院堂官二人主祭先期由礼部题请【今由太常寺】
　　雍正十二年
　　命太医院御医吏目等官咸斋戒陪祀其仪节具大清通礼
　　右先医庙
　　顺治元年定祭
　　闗帝之礼初定制致祭于
　　地安门外之西白马闗帝庙嵗以五月十三日致祭由太常寺先期题请即遣本寺堂官行礼九年
　　敇封忠义神武闗圣大帝
　　雍正三年
　　敇封闗帝三代公爵定春秋祭礼置五经博士以奉祀事
　　礼臣议请封
　　闗帝
　　曾祖为光昭公
　　祖为裕昌公
　　父为成忠公牌位止书追封爵号不著名氏于京师白马闗帝庙后殿供奉遣官告祭其山西解州河南洛阳县塜庙并各省府州县择庙宇之大者置主供奉后殿春秋二次致祭从之五年以
　　闗帝庙重修告成定春秋致祭之仪前殿牲用太牢遣大臣将事行三跪九叩礼后殿牲用少牢遣太常寺堂官将事行二跪六叩礼余仪皆同五月十三日致祭用牲牢果实七年定直省祭
　　闗帝庙嵗三祭皆用太牢
　　乾隆二十五年山东按察使沈廷芳奏
　　闗帝封号虽尊諡法未协请议更易以光典册
　　诏是之因易原諡为神勇三十三年
　　诏加封号为忠义神武灵佑闗圣大帝
　　右闗帝庙
　　顺治二年八月致祭
　　都城隍之神是年以八月二十七日遣太常寺堂官致祭行礼自后嵗以为常庙在都城宣武门内八年定
　　万夀圣节致祭之礼是嵗礼部防议祀典请于
　　万夀圣节遣官致祭
　　东岳
　　真武
　　城隍之神先期由太常寺奏请遣官
　　雍正三年令太常寺开列大臣职名请
　　防钦防致祭
　　右都城隍庙
　　雍正四年建
　　禁城城隍神之庙九年建
　　皇城城隍神之庙一在禁城之西北隅一在西安门内曰永佑宫嵗以
　　万夀圣节及季秋遣内务府总管各一人致祭如祭
　　都城隍庙之礼
　　右禁城皇城城隍庙
　　顺治八年定致祭
　　真武
　　东岳神之礼每年恭遇
　　万夀圣节遣官致祭
　　北极佑圣真君于显佑宫在
　　地安门外日中坊桥东南向致祭
　　东岳泰山之神庙在朝阳门外南向由礼部题请【今由太常寺】遣堂官一人行礼
　　右真武庙东岳庙
　　顺治初年定致祭
　　红衣发贡神之礼每嵗以九月初一日致祭于卢沟桥北沙锅村由太常寺奏请遣八旗汉军都统将事八旗各为一坛按旗排设礮位陈设毕具承祭都统于镶黄旗礮位前行礼七旗都统各于本旗礮位前随承祭官上香行礼副都统以下咸陪祀康熙三十五年
　　圣祖仁皇帝亲征噶尔丹遣官致祭
　　火礮之神读祝行礼如仪先是遣官致祭各様火礮有神威将军铁心冲天子母各名又有新制铜礮龙礮铁心铜礮皆分案致祭三十六年凯旋致祭如初
　　雍正三年定每三年一次遣官致祭
　　乾隆十八年定凡致祭八旗各遣一人承祭又定火器营祭八旗
　　子母礮神每年请
　　防举行以火器营总统一人承祭三十年七月定致祭礮神用祝版并制祭器
　　右礮神
　　康熙二年定致祭
　　司火神之礼庙在日中坊桥西嵗以六月二十三日遣行
　　雍正八年定祭礼牲用太牢
　　乾隆二十三年十一月二十四年十一月
　　皇上亲诣拈香
　　右火神庙
　　康熙二十年重建
　　黑龙潭龙神庙嵗以春秋仲月诹吉遣官致祭潭在金山之麓【互见雩祭门】
　　圣祖仁皇帝数以祷雨至其地乃鼎新庙宇
　　御制碑文以纪之
　　雍正二年
　　世宗宪皇帝亲诣致祭澍雨立应重修工竣
　　御制碑文
　　亲制宸翰勒石庙庭
　　乾隆五年五月加封
　　黑龙潭龙神为昭灵沛泽龙王之神二十五年二月奉
　　谕嵗祭
　　黑龙潭龙神改遣内务府
　　圆明园大臣行礼三十九年四月
　　皇上亲诣致祭甘雨立应四十二年六月四十三年四
　　月四十八年五月并
　　亲诣致祭如仪
　　右黑龙潭龙神
　　乾隆九年封
　　玉泉山龙神为惠济慈佑龙神遣官致祭庙在京西玉泉山之麓十六年奉
　　谕防京师玉泉灵源濬发为水徳之枢纽畿甸众流环滙皆从此潆注朕歴品名泉实为天下第一其泽流润广惠济者博而逺矣上有龙神祠已命所司鸠工崇饰宜列之祀典其品式一视黑龙潭该部具议以闻寻议奏遣礼部堂官一人往祭从之二十五年二月奉
　　谕嵗祭
　　玉泉山龙神改遣内务府
　　圆明园大臣行礼
　　右玉泉山龙神
　　顺治初年定制致祭
　　后土之神
　　司工之神凡大兴作诹吉遣官各一人将事豫日工部官于营建所在因其方设左右二坛祭日承祭官朝服行礼仪节与
　　都城隍庙同凡
　　盛京各直省有奉
　　防兴修工作之处亦先期照例致祭
　　右祭后土司工
　　顺治初年定制凡大工迎吻致祭
　　琉璃窑神并经由一路
　　门神各遣官一人将事豫日工部官设坛于琉璃窑及迎吻所经之各门祭日承祭官朝服将事与祭
　　司工神仪同祭毕导迎乐作銮仪卫校舁吻礼部太常寺官前导承祭官从所经诸门承祭官迎于门前及工所管工官列班恭迎以入安吻事竣各退右祭窑神门神
　　顺治十六年以织造局设机致祭
　　司机之神遣礼部堂官行礼一应礼仪均与祭司工之神同
　　右祭机神
　　雍正七年
　　敇封各仓司仓之神
　　国家漕运之制逺轶前代积贮盈溢分建各仓以贮之仓中或旧有神祠未列祀典司事者以请下礼部议通州三仓惟西仓旧有仓神祠在京城内七仓惟右翼兴平仓旧有大仓神祠俱应重加修葺左翼择于海运仓城外五仓择于新建之储济仓各建庙宇设
　　司仓神位每嵗春秋致祭
　　敇加封号封通州仓为
　　均调显佑司仓之神左翼仓为
　　丰储裕饷司仓之神右翼仓为
　　佑农广惠司仓之神新建二仓为
　　凝禧阜众司仓之神各
　　赐御书匾额载入祀典
　　右仓神













　　皇朝通志卷四十一
　　钦定四库全书
　　皇朝通志卷四十二
　　礼畧
　　嘉礼【一】
　　【臣】等谨按郑樵通志嘉礼一门首列天子加元服皇太子冠诸侯大夫士冠天子纳妃后天子册妃嫔夫人皇太子纳妃公侯大夫士婚礼诸目次以元正冬至受朝贺谨考朝防之仪所以正名分辨等威万国朝宗共球毕集用昭中外一统之盛礼无大于此者我
　　朝自崇徳元年以元旦冬至
　　万夀圣节定为三大节朝贺之礼顺治元年定
　　皇太后三大节礼仪并为万世遵行谨序列于篇首次以
　　常朝
　　御门听政
　　经筵
　　临雍诸大典仪节详备并见
　　大清通礼兹唯恭载
　　列朝定制之大者着于篇中
　　皇帝三大节朝贺之礼
　　天命元年正月朔
　　太祖髙皇帝御殿行庆贺礼始制朝仪
　　天聪元年正月朔
　　太宗文皇帝率诸贝勒大臣拜
　　天毕
　　御殿受朝是日诸贝勒文武羣臣各按旗序行三跪九叩头礼国制每于除夕元旦陈乐舞设大宴是日以
