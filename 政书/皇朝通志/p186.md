<!-- { "loadSidebar": true } -->
　　自帝孔甲帝臯帝发至桀祗更三世此文十字当是衍文各本俱误　乃下诏甘泉房中生芝九茎赦天下无令复作按监本及别本乃下诏之下无廿泉房中生芝九茎八字赦天下之下无无令复作四字今据宋本补　天文志后十七星絶汉抵营室曰阁道按此志于经心俱直用天官书阁道星数天官书云六星也何以言十七星乎晋志亦作六星此十七二字应系传写之误　十二月白气出西南监本于十二月上衍建平元年四字今据宋本删　五行志则土失其性无水旱之灾监本无讹有今据宋本改　南方喙为鸟星监本喙讹啄按天文志栁为鸟喙今校改　兹谓闭下监本闭讹蔽按此与前文闭上相对宋本不误今校改　地理志太原郡榆次梗阳乡魏戊邑监本戊讹成今据左传史记改　上党郡沾大黾谷清漳水所出东北至阜城及大河宋本及别本阜城俱作邑城按汉无邑城县名阜城则渤海郡属县也尚书孔疏史记索隠俱引此条曰东北至阜城入大河可为确证今校改　南阳郡雉衡山沣水所出东至入汝按汉无县以水经注证之字当是郾字之讹葢郾为颍川郡属县也然师古云音屋则唐初本已讹矣　平原郡楼虗按楼当作杨各本俱误文帝封齐悼惠王子为杨虗侯后汉光武封马武为杨虗侯即此县也水经注可证折泉水北至莫入淮按汉无莫县水经注引此
　　文曰箕县则莫字系箕字之讹　武都郡河池监本池讹地今据宋本改　陇西郡氐道禹贡养水所出至武都江汉按养当作漾前文引禹贡嶓冡导漾即其证也　沟洫志时郑当时为大司农按百官公卿表曰景帝后元年更名大农令武帝太初元年更大司农然则元光时止应言大农史记作郑当时为大农是也此司字盖衍文　艺文志后进循之宋本作修之按文义应作循之今从监本　桑谷共生太戊以兴监本以讹之今据宋本改　列传陈胜传陈胜阳城人注师古曰地理志属汝南郡按志属頴川不属汝南也师古注误卢绾传绾以客从入汉为将军按史记作从入汉中此书汉下脱中字　灌婴传身虏骑将入攻博阳按入字系一人两字传写误并史记作身虏骑将一人为句是也攻博阳上不须入字宋本及各本俱作入攻博阳盖相沿以讹耳　枚乗传四国不得出兵其郡注晋灼曰胶东胶西济北淄川王也按济北当系济南之误　司马相如传除边闗边闗益斥宋祁曰淳化本无下边闗二字按史记作除边闗闗益斥文选亦然据此则淳化本脱一闗字而今本又衍一边字　傅介子传当为匃奴间候遮汉使者注师古曰言为匃奴之间而候伺按西域传云后数为匃奴反间注云间音居苋反则此间字亦去声注为匃奴之间当作为匃奴反间也之字乃反字之误　两龚传尝以嵗八月赐羊一头酒二斛按韩福事昭纪作郡县尝以正月赐羊酒纪系录诰书原文则此八月当为正月之误　尹翁归传河东二十八县按地理志河东郡统县二十四自安邑至骐可数也此八字乃四字之讹　儒林传故详延天下方闻之士咸登诸朝注师古曰方道也按史记作详延天下方正博闻之士义甚明鬯此文当是脱正博二字而师古因曲为之説耳　渠犂传务使以时益种五谷注师古曰益多也按监本及别本入此注于下句张掖酒泉下非也葢以时益种五谷指轮台言不指张掖酒泉言今据宋本改　孝成许皇后传其条刺使大长秋来白之按其条刺三字为一读使大长秋来白之为一句监本作刺史非也今据汲古阁本改　后汉书光武帝纪焉为左翊公按左翊公当作左冯翊公以中山简王焉传证之可见　夏四月甲戌还宫癸酉诏曰诸本皆同按癸酉在前甲戌在后误倒写耳下文又云戊申幸河内戊子至河内四月甲戌安得有戊申戊申当是甲申之讹观下戊子可见　和帝纪复置郡故防铁官按涿郡故安县有铁官无盐官则此盐字乃安字之误　安帝纪大尉司马苞薨注谢承书曰司徒杨震为樊丰等所谮连及苞苞乞骸骨未见听以疾薨也按永宁元年十二月刘恺罢杨震始为司徒苞之薨在其前六年则谢説误矣　太常李郃为司徒监本郃讹邵合校改　献帝纪置汉安都防注总统西方监本西讹四今据宋本改　改元延康监本延讹建按建康顺帝年号也今据宋本改桓思窦皇后纪章徳皇后从祖弟之孙女也此
　　句下监本有父讳武三字注按下文有太后父大将军武句此处何须注明宋本无之今删　律厯志律度量衡厯其别用也监本别讹同今据宋本改　史官以郭日月行按文义当作史官以部日月行葢部郭字形相近而讹耳　祭祀志灵台未用事注取其尊崇则曰太室取其向明则曰明堂监本崇字下衍矣字向明二字误作堂字今并据宋本删改　天文志二月九日甲寅流星过紫宫按书日例惟甲子此兼言九日非也上书八月庚寅彗星出天市此不应更纪二月事且上书元年正月丁巳则二月九日安得为甲寅乎下云十二月彗星出考章帝纪在建初二年此二月九日当是二年九月之讹　郡国志杨翟有雍氏城注史记齐涽王十二年攻魏楚围雍氏按齐攻魏一事也楚围雍氏又一事也雍氏韩邑楚人围之与攻魏无涉此刘昭采辑之失也　薄故属山阳所都按山阳下脱汤字薄与亳通前书臣瓉注薄汤所都可以为证　不期侯国按不期当从前书作不其本书伏湛传封不其侯亦作其字　巴郡注建安六年刘绰分巴按刘绰当作刘璋葢璋分巴东巴西二郡今据蜀志以证其误　列传隗嚣传刘文伯在边注文伯卢芳字也按卢芳诈称武帝曾孙刘文伯故当时之人但知为刘文伯不知为卢芳也葢芳字君期已见本传不得以文伯为字来歙传父仲哀帝时为谏大夫监本哀讹安今据汲古阁本改　马武传存矫枉之志注孟子曰矫枉者过其正今孟子无此语　冯衍传犍六枳而为篱兮注登登皇皇□为国监本作登登皇皇维在国按此汲冡周书原文也汲冡书于字阙处皆作□妄意增改益令读者不知所谓今正之　杜诗传造作水排注排当作防诸本防讹槖今据宋本改　丁鸿传徙封马亭乡侯注以庐江郡为六安国监本脱江字今据宋本补　班彪传班彪子固不可殚论注三辅黄图曰未央宫有清凉殿宣室殿中温室殿诸本误作宣寳中温殿今据宋本增改　徐防传凡三公以灾异策免始自防也监本脱去凡三公以灾异策免八字今据诸本补袁安传袁安元孙闳一见太守王朗监本朗讹郎又徒步师门下监本衍从师二字按徒步师门即从师也复称从师不成文今并据宋本删改　陈宠传先是洛县城南监本县讹阳今据宋本改杨终传善善欲及子孙恶恶止其身注曹公孙防自鄸出奔宋各本鄸讹郑今据春秋原文改　应奉传时人竒之注当诣彭城相袁贺监本城讹丞按袁闳传父贺为彭城相今校改　仲长统传抗志山西游心海左监本西讹栖今据宋本改　吴祐传为祖道注掌王玉路以祀及犯軷监本犯讹祀今据周礼大驭文改　董卓传而彪琬恐惧监本无琬字按上下文皆彪琬并言此不应独举杨彪今据宋本补　袁绍传在于持牢诸本皆作在于将军按三国志注中载献帝传作监军之计在于持牢将军二字传写之误也今校改　东夷传于是楚文王大举兵而灭之按鲁庄四年楚武王卒子熊赀立是为文王时周庄王四年也庄王为缪王十世孙相去三百余年安得有灭偃王事此范氏沿袭异闻之误　西羌传太丁之时注太丁武乙子也诸本俱作武丁子也按武丁子为祖庚祖庚弟为祖甲祖甲子为廪辛廪辛子为庚丁庚丁子为武乙武乙子为太丁则太丁乃武丁四世孙今校改





　　皇朝通志卷一百八
<史部,政书类,通制之属,皇朝通志>
　　钦定四库全书
　　皇朝通志卷一百九
　　校讐畧【五】
　　武英殿校刋二十二史考证【三国志至隋书共二百十三条】
