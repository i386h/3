<!-- { "loadSidebar": true } -->
　　谕闻外洋红毛夹版船到广时泊于黄埔地方起其所带礟位然后交易竢事竣给还至输税之法每船按梁头征银二千两左右再照例征其货物之税此向来之例也乃近来夷人所带之礟听其安放船中而于额税外将所携置货见银别征加一之税名曰缴送亦与旧例不符因思从前洋船到广既有起礟之例此时仍当遵行何得改易至于加增缴送税银尤非加惠逺人之意着察照旧例按数裁减又定江西九江贑州闗钞课三联单例凡商人纳银入柜后发给一联一存税署一交巡抚衙门又准张家口居庸闗照崇文门例车防货物过税收取饭钱以资养赡【二闗向无火耗】二年定米谷税例倘地方偶遇旱涝米谷船到准其放行竢成熟再如旧例征收【嗣又议准騐明实系贩往歉收地方者免税放行仍给印照至歉收处闗口騐明填注到闗日月钤印发票回闗再騐如回船载有他货止征货税仍免船料】免天津临清二闗粮税船料四年
　　谕上年江安两省嵗旱歉收朕蠲赈兼施多方筹画并令豁免米粮赋税俾商贩流通源源接济于地方甚有禆益续经该督奏请将淮安扬州浒墅凤阳等闗免征米税竢乾隆四年麦熟时停止朕允其请今届麦熟之期闻各属雨泽尚有未曽霑足之处且上嵗歉收之后米价一时未能平减若商贩稀至仍恐民食艰难着将上下江各闗口米税照旧免征竢本年九月米谷盛行之时再行征收又议准各闗赢余银如与上年悬殊者令将地方情形察覆据实申明又定黄豆非麦秫可比虽遇歉年不准免税例又定出海樵采船每船准带食锅一每名止许携斧一人数不得过十例定两淮盐政管理扬州各税务又定芜湖凤阳闗税务专差管理五年定山东塼坂闸税务归并临清闗管理严申揑名讨闗之禁六年定凡领帑及采办铜锡铅经过闗口察騐文批数目相符者立即放行例【应纳船料闗口仍征船料】七年复设徳州魏家湾尖塜樊厰等口岸【临清闗所属】九年定福建如遇歉收之年委官购买海运接济不得招商运贩例十年定台湾商渔船拨运米石例每船只许带食米六十石于出鹿耳门之先查騐多者分别责惩十一年定各闗任满具题银册到部日期例又定各闗征收赢余较上年短少有竢督抚察覈覆奏者以奉
　　防之日为始扣限四月覆奏又崇文门左右两翼张家口山海闗等处限任满三月后将册籍送部移科磨对十二年移福建诏安县溪雅税馆于悬钟地方
　　谕昨工部具奏芜湖闗赢余较去年短少行令察覈今日户部议称芜湖户闗赢余较去年有余毋庸置议等语此案工闗赢余虽较上届不足其户闗较上年赢余之数足敷抵补工部再行察核之处不必行嗣后如一人而兼两闗其比较上年赢余之处均有不足再令该督抚据实察核十四年定赢余短少处分例凡一分以上至三分者罚俸有差四分五分者分别降级调用二十二年增定闽海闗税则【向以外洋畨船俱由广东收税其至寜波者不过十之一二故闽海税则较轻于粤海市舶易于规避至是更定】二十五年两广总督李侍尧疏请革除粤海闗规礼银悉归公造报从之二十七年江苏巡抚陈宏谋疏言芜湖闗四弊奏请革除一禁铺户代客完税包揽居竒仍令商人按簿亲填一货船抵闗签騐纳税给票后始准过闗以杜偷透一闗员遴选佐杂照例半年更替不得再留一督抚与监督本相助为理每月所征数目监督按月先行知会督抚再于年满奏报时统咨知会从之三十四年
　　谕自来硫磺出入海口俱有例禁原因磺觔系火药所需不便令其私贩但海外硫磺运至内地并无干碍嗣后于海船出口时切实禁止不许偷带磺觔其各省洋船入口禁止压带硫磺之例概行停止着为令四十二年定打箭鑪税差照山海等闗之例于宗人府正副理事官及各部院郎中员外等官内拣选保送又
　　谕户部奏查扬闗征收税银较雍正十三年短少三万三千六百余两请着落经管之道员孙栝赔补一折因命军机大臣交户部查该闗歴年盈余之数较雍正十三年多寡若何今阅单开各年盈余数目惟乾隆十四十七两年较雍正十三年有盈无绌其余各年节次短少并非始自近年各闗税课盈余例与上届相比较朕御极之初本不知各处所收闗税多寡之数因谕部臣即以雍正十三年为准使胥吏不敢例外苛求监督不能征多报少且使每年比较不致嵗渐加增加减无所底止实于体恤商民之中寓司闗税不致作弊尅减之意并非因雍正十三年闗税独多使各闗税必足其数也乃行之未乆部臣因各闗奏报盈余较雍正十三年有盈者居多若置上届于不问恐监督以比旧已多即可从中侵易滋流弊请仍与上届相比较又复通行日乆昨嵗考核淮闗凤阳闗较上届屡形短绌因令复照雍正十三年比较则所短之数更多自系办理不善今扬闗亦复节年短少且通计短少最甚者惟此三闗若因此而遍及诸闗未免窒碍且恐无识之徒疑朕于闗税必欲从其多者相核实不知朕体恤商民之本意矣朕有意于帑项增多则不三次通免天下钱粮其所增益不较此百倍乎又思乾隆二十八年临清闗征收盈余较二十七年短少朕曾谕户部令与二十五六两年再行比较嗣经部臣奏称该闗盈余之数虽较上届少银三万余两而较之二十五六两年尚多银一万五千余两即予免议盖税课盈缩率由于年嵗丰歉固难免参差不齐而通计三年即可得其大防若多寡不甚悬殊原可无庸过于拘泥此法最为平允嗣后各闗征收盈余数目较上届短少者着与再上两年复行比较如能较前无缺即可核准若比上三两年均有短少再责令管闗之员赔补彼亦无辞夫朕以雍正十三年为准者本属美意今既有此求全之毁嗣后此例不必行所有扬闗本年比较盈余交该部照此例另行核拟具奏并将此通谕知之四十五年定荆闗打箭鑪两处征收税务交该督抚照临清等闗之例派委妥员管理【向例俱派部院司员前往管理一年报满更换】四十九年免粤海闗珍珠宝石等税杂税附【茶法　坑冶　税契　行帖　杂征】茶法
　　顺治三年免茶马增解额数二千匹其应解之数仍以旧额一万一千八匹为准七年准茶马御史吴达疏令部发之引俱照大引例官商平分以为中马之用【先是陕西茶马御史印发引有大小之分又有大引官商平分小引纳税三分入官七分给商之例】十八年准达赖喇嘛及根都台吉于北胜州互市以马易茶
　　康熙三十四年刑科给事中裘元佩疏言马政事闗要洮岷诸处额茶三十余万篦可中马万匹陈茶每年带销又可中马数万匹茶觔中马甚有禆益于是遣专官管理茶马事务四十四年以中马无防停止巡视茶马官归甘肃巡抚兼管其西宁等处所征茶篦仍变价充饷
　　雍正八年以川茶课税向以园树多寡为额未有定准定改照觔两征收又定陜西茶商每引一道运茶百觔准加耗茶一十四觔如有夹带照私盐例治罪官吏失察亦如之九年定五司复行中马之法每上马一匹给十二篦中马九篦下马七篦计所收马匹留为甘省军营之用其有盈余分拨河南山西牧养【按川省茶司原分五处西司坐落西宁府洮司坐落岷州河司坐落河州庄司坐落平畨县甘司坐落兰州府】十年四川巡抚宪徳疏言川茶半由防古西蔵及打箭鑪畨人贩售自引归部发遇畨客云集分给不敷请预颁茶引五千张贮川省巡抚衙门随时增发从之十三年停止五司以茶中马定嗣后甘库茶篦遇存积过多之时改征折色俟各司销存无几复征本色
　　乾隆六年减川省成都彭灌三县积引四千四十余张并除课银二千四百余两八年豁免川省成都彭灌三县逋欠茶课二十四年甘肃巡抚吴达善以甘省五司自乾隆七年改征本色以来茶引日积惟庄甘二司地系冲衢西河二司附近青海犹可行销洮司最僻甚难销售请将各库官茶搭给内地及新疆兵营俸饷又请将洮司额引归并甘庄二司征课俟洮司库贮茶封搭给饷完日即行裁汰从之【嗣于二十七年并河司裁汰统归甘庄二司颁引征课】三十七年准四川总督阿尔泰请増南川县茶腹引一百张照例征收税课三十八年定四川三杂谷等处土司买茶以千觔为率使仅敷自食不能私行转售从川督刘秉恬请也
　　坑冶
　　顺治元年开采山东临朐招逺等处银矿【后于八年停止】康熙元年定贵州开州斗甫厰征水银额每嵗九十五觔闰加十觔变价拨充本省兵饷二年令四川黎汉红卜荁二洞白铜旧厰听民开采输税九年定贵州黔西州属新开黄土坎厰征水银百觔十五年遣官监视山西应州边耀山煎炼矿银十七年严私开硝矿硫磺之禁十九年定各省开采所得金银四分解部六分抵还工本例又试采陜西临潼山东莱阳等银矿又令浙江富阳等县听民采取铜铅输税【二十年停止】二十一年定云南银矿官收四分给民六分例二十二年停止山东山西开采二十四年招民开采四川邛州蒲江县黄铁山铁矿六座官收十之二【按四川自是年起至二十五年止共收税铁万一千六百余觔每觔照时价二分变卖】三十八年开州用砂斗甫二厰山頺砂尽改于修文县红白岩开采四十三年
　　谕闻开采之事甚无益于地方嗣后有请开采者悉不准行四十九年开采云南昆阳州子母厰易门县寨子山厰铜矿五十年令封闭湖南产铅诸山【时以湖南山深谷邃境通黔粤苗猺杂处不便开采五十七年并停止四川各厰】五十一年奏准开采云南大姚县惠隆银厰五十二年定湖南郴州黑铅矿取出银母官收半税例五十三年令云南惠隆厰照郴州例收税五十七年定云南楚雄府石羊等厰临安府个旧等厰征收不足照地丁杂
　　项银例议处开采云南金龙银厰又定贵州威宁府属猴子厰银矿二八收课例【六年停止】五十八年令云南建水县属华祝箐厰云南县属水木支山金龙厰照惠隆厰例收税五十九年定贵州威宁府观音山银铅矿厰二八收课例六十年停采云南华祝箐厰
　　雍正元年开采云南马腊底银厰停采贵州观音山等厰又定云南厰课造册题报限期将元年正月起至十二月止征收税项于二年五月内册报后着为例三年开采云南古学银厰五年开采云南黄泥坡并贵州威宁府属白蜡柞子三厰六年定湖南靖州属之墓坪山金砂课例每浄金一两收课四钱以五分作解供耗费及官役养廉以三钱五分作商民工本定广西苍梧县属芋荚山金砂课例【每两收课二钱后于九年停采】定广西临桂县属之水槽野鸡二矿所出银铅铜砂二八收课例七年开采贵州毕节县大鸡倭铅厰威宁府猓木果铜矿八年令四川建昌所属之迤北兴隆宁畨之紫古哵沙基九龙五厰招别省商人开采【本省商人不善开矿】所出铜觔三分收课更定云南罗平州之卑浙块泽二厰二八收课例每百觔收课十觔又定贵州大定府开采硃砂雄黄二八征收例其广西恩城土州硃砂厰亦如之开采广西南宁府果化土州雄黄十年开采云南阿发银厰又以贵州大定府格得为正厰八地为子厰十一年定广西贺县蚂山银矿每两收课三钱例十三年
　　谕广东近年以来年谷顺成地方宁谧与从前风景逈异今若举行开采之事不免聚集多人其中良顽不一恐为闾阎之扰累况现在劝民开垦彼谋生务本之良民正可用力于南亩何必为此侥幸贪得之计以长喧嚣争讼之风着行停止又停采湖南郴州九架夹黑白银
　　铅各矿
