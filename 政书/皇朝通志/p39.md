<!-- { "loadSidebar": true } -->
　　党坝北极髙三十一度五十四分偏西十四度二十分昼夜刻分同前节气时刻早五十八分淖斯甲布北极髙三十一度五十五分偏西十四度五十分昼夜刻分同前节气时刻早五十九分金川勒乌围北极髙三十一度三十分偏西十四度二十分夏至昼长五十六刻四分夜三十九刻十一分节气时刻早五十八分
　　金川噶拉依北极髙三十一度十九分偏西十四度二十八分夏至昼长五十六刻二分夜三十九刻十三分节气时刻早五十八分
　　瓦寺北极髙三十一度二十分偏西十三度昼夜刻分同前节气时刻早五十二分
　　革布什咱北极髙三十一度十四分偏西十四度四十四分昼夜刻分同前节气时刻早六十分布拉克底北极髙三十一度十分偏西十四度三十分昼夜刻分同前节气时刻早五十七分小金川美诺北极髙三十一度偏西十四度十分昼夜刻分同前节气时刻早五十六分
　　巴旺北极髙三十一度偏西十四度四十分夏至昼长五十六刻夜四十刻节气时刻早五十八分沃克什北极髙三十一度偏西十三度四十四分昼夜刻分同前节气时刻早五十五分
　　明正北极髙三十度四十分偏西十四度四十分夏至昼长五十五刻十三分夜四十刻二分节气时刻早五十九分
　　木坪北极髙三十度二十五分偏西十三度五十分昼夜刻分同前节气时刻早五十四分
　　【臣】等谨按北极髙度各随其地而测偏度与节气皆以
　　京师为准而测其东西推其迟早焉
　　又按星土之文见于周礼杂出于内外传诸书其説茫昧不可究穷伏读
　　御制毛晃禹贡图诗注中已斥其谬郑樵袭旧史载入
　　畧内殊失精当今备列
　　京师各直省及古囘部金川所测量北极髙偏以推昼夜长短节气早迟则我
　　国家东渐西被数万里版图了如指掌岂区区分野所能尽耶









　　皇朝通志卷二十二
<史部,政书类,通制之属,皇朝通志>
　　钦定四库全书
　　皇朝通志卷二十三
　　天文畧【六】
　　仪象
　　【臣】等谨按灵台仪象志所载南怀仁新制黄道经纬仪赤道经纬仪地平经仪地平纬仪【即象限仪】纪限仪天体仪又仪象考成所载戴进贤新制
　　锡名玑衡抚辰仪皆法天体浑然之象互相考测不差累黍具详载于器服畧内然天文非推步不详而推步非仪器不密今恭録
　　御制仪象考成序及南怀仁戴进贤序说与弧三角形以阐明推步之理数另为一卷列于象纬之后庶考察者得以因理求器因器知象天文之学于斯备矣
　　御制仪象考成序
　　上古占天之事详于虞典书称在璿玑玉衡以齐七政后世浑天诸仪所为权舆也歴代以来递推迭究益就精密所传六合三辰四逰仪之制本朝初年犹用之我
　　皇祖圣祖仁皇帝奉若天道研极理数尝用监臣南怀仁言改造六仪辑灵台仪象志所司奉以测騐其用法简当如定周天度数为三百六十周日刻数为九十有六分黄赤道以备仪制减地平环以清仪象创制精密尤有非前代所及者顾星辰循黄道行每七十年差一度黄赤二道之相距亦数十年差一分所当随时厘订以期脗合而六仪之改创也占候虽精体制究未协于古赤道一仪又无游环以应合天度志载星象亦间有漏略躐次者我
　　皇祖精明步天定时之道使用六仪度至今必早有以随时更正矣予小子法
　　祖敬
　　天虽切于衷而推测协纪之方实未夙习兹因监臣之请按六仪新法参浑仪旧式制为玑衡抚辰仪绘圗着说
　　以禆测候考天官家诸星纪数之阙者补之序之紊者正之勒为一书名曰仪象考成纵于斯之未信期允当之可循由是仪器正天象着而推算之法大备夫制器尚象以前民用莫不当求其至精至密矧其为授时所本熙绩所闗尤不容有秒忽差者折衷损益彰往察来以要诸尽善奉时修纪之道敢弗慎诸至乃基命宥密所为夙夜孜孜监于成宪者又自有在是为序
　　南怀仁灵台仪象志序
　　夫古帝王宪天出治未有不以钦若敬授为兢兢也皇古以前可不论已若夫尧典置闰余而定四时纪七政而明天度必在璿玑玉衡以齐之者诚以授时有理与象与数而仪器即在所首重也夫仪也者授时之理由此得精焉授时之法由此得密焉度数之学实范围于此而莫可外焉矣闻之古人毎遇交食分至及五纬凌犯诸变异乃始静悟于心继必详録于防而犹恐考騐之无凭也乃复法象而制为器以其次年之所测较勘于前年之所騐者推而广之接续成书精确不刋以贻来世使后之学者师其意而不泥其迹则凡授时诸数靡不可因之而有所考究焉且授时之法欲其歴世而常新也夫歴世愈逺则其理愈精而其为法乃愈密然非器之有合乎法又乌从阐防抉奥使法极其密而理极其精乎且夫天距地之逺者几何日月五星各列本天而各天有上下层次及逺近相距一定之度列宿诸行之细微与夫七曜各有本道而诸道各有南北不同之两极又各有本道所行各与地逺近与其行最低最髙之处皆各有定期又皆各有本体一定之度分五纬各有迟疾顺逆诸行之不同亦有留而不行之定日凡此象数万端难以测量之际要皆恃仪象而为之准则焉故授时者舎测候之仪而欲求法之明效大騐蔑由也是以稽时者必以仪为依据明时者必以仪为纪録失推者必以仪而改正算合者必以仪而参互较之者非仪无由而信从学之者非仪无由而启悟良法得之以见其长敝法对之而形其短甚哉仪象之为用大也仁自受
　　命以来夙夜祗惧毕智竭能务求精乎仪象之有利于用而以密测天行贻为典则此愚分之所矢素心自尽者也虽然仪象之作葢以定永逺之明征而使后世有以私智自用者无所骋其臆说则其事可易言也哉是何也夫诸仪有作之法有安之法有用之法三法备而后诸法可次第举也况夫测天之仪贵恰肖乎天本然之象故其造法亦必以天象为准但广大莫如天也覆冒无外轻清莫如天也健驶难形坚固防妙莫如天也运行终古而无亏经纬秩然而不紊使非防通而得其全乃漫云吾以制器也则必得此而失彼挂一而漏万窃恐广大轻清坚固防妙之四者未有能兼备而无遗
　　者矣説者曰仪之体制钜则合天为易固已然所谓钜者其径线长周面濶也则度数易分而分秒之微亦易见然其体钜则势必不能轻巧而若少用其铜亦作径长面濶之形则又必薄弱而不适于宜矣故特举轻重学之数法并五金坚固之理以详其用焉然诸仪应天道之度分南北两枢又列春秋二分冬夏二至先后皆有常期黄赤二道地平天顶子午过极过至过分诸圈彼此相交于一防细微之内而各道各圈之中心又必同归于一天体之中心而不使其毫髪之或谬斯已也但仪为小天之形未免拘限要能符合天象无所过差此其作仪之难者一也今诸仪已成界线布星固称详密矣然又使安置无法则窥测不灵而仪亦归于无用矣此其安仪之难者二也且古来皆重正南之向然或稍偏东西则何所取以为定如胜国所营观象台在当时作者以为诸仪正对之规模万向之标的由今察之其正面方向正南北线已多乖违何论东西与上下左右哉葢仪中各道各圈各极各经纬之度分在天固有相应之元道元圈元极元经纬之度分也彼此互相照应者也假有一端之不应则测候即有不合者矣然安定正对之法既得矣茍用之未能通变反诬良法有不合天者此其用仪之难者三也仁今之所阐者亦惟明夫诸仪之用法以及于推测之所施葢欲使学者由器而征象由象而考数由数而悟理有所依据而尽心焉用以歴久逺而世禆夫羲和恢恢乎其有余矣嗟乎自汉迄元改易者七十余次而创法者十有三家其间剏造仪象者指不多屈焉不可以见其难也哉仁不敏深惧授时之学不明于世而敬于
　　昭代新创之诸仪逐节伸明演为觧说精粗兼举细大不捐而复圗之以互相引喻总以期乎理精法密不愧传流以无负
　　圣天子钦若敬授垂宪无穷之至意予小臣敢自多其力
　　与谨序
　　南怀仁新制六仪説
　　夫仪者时宪之法合天与不合天之明征也故测騐天行仪愈多愈精而测騐乃愈密葢凡天上一星所歴时刻虽躔有一定之度分然以仪相对而测之则必与天上东西南北之各道有上下左右逺近之分焉故测騐其星所躔之度分必依各道之经纬度分而推测之始无所戾是则欲为密合天行之法而非有备具密合天行各道之仪厥道无由也如康熙己酉八年正月初三日是日立春内院大学士圗海李霨诸钜公名卿奉
　　旨同视测騐立春一节于本日午正仁测得太阳依象限仪在地平上三十三度四十二分依纪限大仪离天顶正南五十六度十八分依黄道经纬仪在黄
　　道线正中在冬至后四十五度零六分在春分前四十四度五十四分依赤道经纬仪在冬至后四十七度三十四分在春分前四十二度二十六分在赤道南十六度二十一分依天体仪于立春度分所立直表则表对太阳而全无影依地平所立八尺零五寸表则太阳之影长一丈三尺七寸四分五厘六仪并用而参互之而立春一节皆合于预推定各仪之度分如此则凡所推之节气其合于天行无疑矣然非借有合法之仪又何从测而得之夫所谓仪之合法者抑岂凭臆说而强就之也哉要皆法其本然之象耳葢浑天之体原有赤道有黄道而居乎浑天之半者曰地平经纬分焉故因其本然之象崇而效之制有三规一曰黄道经纬仪一曰地平经纬仪【地平仪又分为二一曰经仪一曰纬仪即象限仪便用故也】凡日月五星二十八宿之行以及所躔之度分总于此三规而推定焉四仪之外又有百防之纪限仪旋转尽变以对乎天凡有或正交或斜交于三规错综之行以定诸星东西南北相离逺近之度分不差累黍总之天行七政于本圗所列之经纬各道之宫次度分诸星先后相连之序与夫东西南北相距之逺近皆从天体而见了如指掌焉故制六尺径之天体仪以为诸仪之统且此六仪相须并用则凡碍之于彼者而有此以通之则亦何求不得哉故欲密测以求分秒无差则必六仪互用相参要以制器精良安置如式测騐得法而无有不合者矣其有不合者则即推其所以不合之端何在而更为厘正之使厘正之后测复参差则于诸仪中择其所测之同者而用之如此而不密合乎天行者未之有也使止据一仪以求尽乎天如旧法之简仪是何可信其为必然也哉葢旧法黄赤仪胶柱而不运动况止可谓赤道仪无黄极无纬圈无黄表无测黄道经纬之正法其天顶立圈太近于地平其窥表不能测在地平相近之星夫天球而既无星距无黄道等圏无宫次之分其地平无度数则器总归于无用矣考古圭表之法其圭原偏而向地平其表更偏而离天顶又离正南北之线故仁以勾股之法修正之庶防可免夫乖舛也已
　　戴进贤玑衡抚辰仪説
