<!-- { "loadSidebar": true } -->
　　钦部事件例州县分限两个月府司督抚共限两个月完结不得照承审盗案全限例扣展其邻境闗提人犯照各省闗查口供之例展限两个月又定羁保之法以清囹圄凡刑部发城取保犯证原系五城送部之案仍交原城司坊官取保其余各衙门移送之案则发该城司坊官其由外州县提到人证令其自举亲识交城就近发保仍将保人姓名报部查核其并无亲识者酌量交城看守又定检验之法以雪沈寃遇告讼人命有自缢自戕及病死而妄称身死不明意在图赖诈财者究问明确不得一防发检以启窦其果系鬬杀故杀谋杀者在京委刑部司官及五城兵马司京县知县在外委州县正印官务须于未检验之先即详鞫尸亲证佐凶犯人等令其实招以何物伤何致命之处立为一案随亲诣尸所督令仵作如法报检定执要害致命去处细验其圆长斜正青赤分寸果否系某物所伤公同一干人众质对明白各情输服然后成招或死久发变青赤色亦须详辨不得聴凭仵作混报拟抵其仵作受财增减伤痕扶同尸状以成寃狱审实赃至满数者依律从重科罪额设仵作大县三名中县二名小县一名仍于额外再募一二人跟随学习毎名发洗寃録一部选委明白刑书一人与仵作逐细讲解【洗寃録凡四卷除总论二篇尸格尸图外共二十六条幷续增检骨图格二篇】又定审断出入之法以儆官邪凡官司故出入人罪全出全入者以全罪论若于罪不致全入但增轻作重于罪不致全出但减重作轻以所增减论至死者坐以死罪若断罪失于入者各减三等失于出者各减五等并以吏典为首若囚未决放及放而还获若囚自死故出入失出入各聴减一等凡官吏懐挟私讐故禁平人者杖八十因而致死者绞监候提牢及司狱官典狱卒知而不举者与同罪至死减一等不知者不坐若因该问公事干连平人在官误禁致死者杖八十如所干连事方讯鞫有文案应系者虽致死勿论若官吏懐挟私讐故勘平人虽无伤杖八十折伤以上依凡鬬伤论因而致死者斩监候同僚官及狱卒知情共勘者与同罪至死减一等不知情而共勘及虽共勘而但依法拷讯者虽致死不坐若因公事干连平人在官事须鞫问及正犯罪人赃仗证佐明白而干连之人为之相助匿非不服招承明立文案依法拷讯邂逅致死者勿论
　　天命元年
　　谕凡事一人独断必致生乱国人有事当诉于公所五日一聴断之有私诉于诸臣之家者必当执送其私行聴断者治罪二年
　　谕生杀之际不可不慎聴断之官必详审始末而后定拟倘事有未协勿挟忿争竞庶能得情五年
　　谕凡有下情不得上达者书诉牒悬诸木朕据其辞之颠末以便审鞫其令竪二木于门外
　　天聪五年定凡讦告诸贝勒者向例凖其离主嗣后定之以条款一除八分外讦告私行采猎及告私行隠匿出征所获者一私杀人命者系原告及被害人近支兄弟一奸滛属下妇人者系原告及本夫近支兄弟一所属从征効力战士讦告隠匿不报乃以私人滥荐者一本旗人欲行互讦而贝勒控制不许申诉有告发者皆凖离主仍罚贝勒银有差此外凡以细事讦诉者不凖离主但视事之轻重审断至诸贝勒审事枉断人死罪者罚银六百両枉断人杖罪牍罪及私遣人出境交易怠忽职业擅取民间财物马匹将本旗女子不行报出短价私买者皆罚银二百两又奉
　　谕司刑诸臣审理民事于两造未陈当先拘见证同众面鞫庶有实据若不速问见证致两造知觉潜相嘱托支饰规避则审断安得公平自今以后不先取见证口供致事有寃抑者即按事之大小治以罪六年
　　谕凡讦告诸贝勒者断离本主与否悉照前议其余彼此讦告者务皆从实如告二事以上重者审实轻者审虚免其坐诬仍凖离主如告数款轻重相等审实一款亦免坐诬如所告多实及虚实相等者原告凖其离主所告多虚者不凖讦告两事以上而轻者实重者虚与告一事而情轻诉重者除实欵应坐被吿外其诬吿之欵反坐原吿若子吿父妻告夫同胞兄弟相吿者果系反叛逃亡等罪许其讦吿其余有讦吿者诬吿照常拟外原吿罪亦如之不凖离主
　　顺治十年
　　谕帝王化民以徳齐民以礼因奸人为恶害及善良所以不得已而用刑然必情罪允孚斯加者无悔而受者无怨故法者天下之平朕亦不得任喜怒为轻重也凡官司犯事朕即有意见不肯遽自裁断必下部议者意以士师之任责在明允而膺斯任者又皆亲信大臣必能仰体朕心审察得情不致寃滥今该部私心揣度以为事经上发若从轻拟恐以情面生疑庇防为咎不如重拟以作自全之计甚至所犯事情不就事论事而反引已结旧案文致重法如此舛谬大不合理朕于政事最重刑狱奏谳本章必再三覆阅每有改正但恐日有万几或一时不及致详竟批依议死者不可复生误者不可复改此悔彼怨咎将谁归以后问刑衙门议事大臣问拟人罪务要详审真情引用本律一切钩索罗织悉宜痛革如情罪重大宪典具存又不得借口故出以致漏网务平心守法使人不寃以几刑措之治
　　康熙二十年
　　谕帝王以徳化民以刑弼教所闗最重近览法司章奏议决重犯甚多愚民无知或由教化未孚或为饥寒所迫以致身罹法网深可悯恻凡问刑各官审理重案有律例未诸定拟失当草率完结者有胶执成见改窜供招深文罗织者有偏私索贿受嘱徇情颠倒是非者有一于此民枉何由得伸兹特严加申饬务期持防秉公痛改积习加意祥刑以副朕尚徳好生之至意二十二年
　　谕刑部问刑衙门期于审鞫精详谳狱平允而后民情悦服寃抑毕伸近见尔部审理大小事件每多草率因循瞻徇舛错如听讼之时两造是非自应分别定案因意有偏私往往不问曲直勒令和息或逼撤原状含糊完结以致奸顽幸免良善含寃至于审员胶执已见听断不公或更改口词圗遂私意或恐吓犯证不令直供或妄肆株连稽延月日或怠玩疎忽苟且吿竣此等弊端难以枚举嗣后堂司各官俱着洗心涤虑一切刑名事务令情法允协无枉无纵以副委任之意二十五年
　　谕刑曹民命攸闗国典所系必以中正之心行平恕之道使法蔽其辜毋纵毋枉必得真情始免寃抑若惟以深文为能事鍜链为尽职及狱辞既具奏牍已成即反覆推详欲求其更生之路亦甚难矣朕于尔诸臣章疏有情可矜疑罪未允协者皆駮令覆审嗣后其各体朕懐殚心竭虑矢慎矢明以副祥刑之意三十九年
　　谕州县取原供时虽不得情亦必饰辞具详上司覆覈然后达部即有寃抑刑部何由周知凡承问官初审未得实情及上司批駮后果能审出不妨改正若明知已误又复隠讳则寃抑莫伸矣各宜虚衷详鞫务得实情
　　雍正元年
　　谕朕惟直省大小狱讼民命所闗国家各设按察司以専察之一切州县申详至尔司成狱督抚题达由尔司定案任岂不重欤国家定律所以弼教非以厉民故严立爰书防其或罹于法及于断狱又条分缕析思以曲全其生今或情例相违牵合文法以纳民于网或有两例并见辄上下其手以自遂其私安得无寃狱哉夫折狱凭口供而平反凭案卷今法吏不求得情惟求完结州县案卷之申详于尔司者多鍜链口供附于律例冀免尔司之駮诘尔司之详督抚督抚之揭部院又加文致焉口供案卷如是寃抑何从平反咎在听断之初心原非欲必得其情也今宜厘剔宿弊归于明允毋得因循故事自堕奸欺至纳贿出入人罪于法尤重尔司其正已率下使法无枉挠庶几刑措之风二年
　　谕朕览命案奏牍如故杀谋杀尚少而以鬬殴伤人者甚多或因口角相争或因微物起衅挥拳操戈一时殒命及至抵罪虽悔何及此皆愚民不知法律所致殊可悯恻古有月吉读法之典
　　圣祖仁皇帝上谕有讲法律以警愚顽一条葢欲使民知法不可犯律无可寛畏惧猛省迁善而逺过也尔部可摘取殴杀人命数条疏解详明令各省地方官刊布晓谕俾知鬬殴律尚如此则故杀谋杀罪更可知互相讲论时存警惕以化其好勇鬬狠之习庶命案可以渐少矣六年
　　谕律例之设乃详察情理揆度至当而后定者也审拟罪案之时应引某条则引之断无轻重任意或介两可之理常见奏章内往往有先引一条复云不便照此治罪更引重罪以治之此乃臣下营私之陋习或欲以严刻之名归之于上或冀法外之恩巧于开脱均非明允之道以后外省本章有两引条例者駮回将情由防奏若当引轻律而故坐重罪亦难逃朕之洞鉴内外执法臣工各宜凛遵
　　乾隆元年
　　谕朕闻奸宄不锄不可以安善良风俗不正不可以兴教化闾阎之大恶有四一曰盗贼三代圣主不待教而诛者也二曰赌博干犯公令贻害父兄以视周官之罢民未丽于法而系诸嘉石收之圜土者罪有甚矣三曰打架即周官所谓乱民孟子所谓贼民也四曰娼妓则自周以前人类中未尝有此此四恶者劫人之财戕人之命伤人之肢体破人之家败人之徳为善良人之害者莫大于此是以我
　　皇考爱民之深忧民之切严申科禁积嵗月之久然后道路少响马老瓜贼而商旅已宁赌博及造赌具者渐次改业而家室以安聚党打架者敛迹而城市乡镇鲜闻鬬嚣娼妓逺藏不敢淹留客店此
　　皇考十有三年政教精神所贯注而海内臣民显见其功效实享其乐利者也朕嗣位以来増广赦条惠保良民使得从容休息而无识诸臣误谓朕一切寛容不事稽察民间讹言诸禁已开风闻直省四恶皆微露其端倪是守土之官敢悖
　　世宗宪皇帝之明防堕十有三年之成功而戕贼善良伤败风俗也自后州县官有政令废弛使四恶复行于境内者该督抚即行严防督抚司道郡守有不能董率州县殚心捕治者必以溺职治罪与通苞苴受贿赂者等决不轻贷五年
　　谕朕闻直山东江南河南等省颇有行客单少不能御侮被匪类邀截于路强取银钱行李而走者又假作进香之人乞丐之类以肆其抢夺者在本人失物无多未必尽行报官而地方希图省事或隠讳不发或缉捕不力以致宵小无所惩儆此风不可渐长着该省督抚等严行申饬不时稽察倘有仍蹈故辙者必加以防处毋得寛纵又
　　谕朕闻各省聨界之处多有积窝巨匪久惯豢盗殃民隔省往拏必须赴地方官挂号添差稽迟时日又或地方官不能上协拏以致要犯风闻逺遁盗案久悬不结向防
　　世宗宪皇帝深悉其弊
　　特降谕防凡地方失事探实赃盗之处无论隔县隔省一面差役执持印票即行宻拏一面移文闗防
　　圣谕煌煌实为息盗安民之良法及近年各省督抚奉行不力以致被盗之省办理掣肘嗣后凡有邻省聨界地方积窝逃盗访实之后或径行差捕或知防宻拏庶盗案易结盗源易清而邻境彼此均受其益如有司等仍以为具文岐视怠忽经朕访闻必于该督抚是问二十七年
　　谕刑名案件情伪防暧变幻百出若事事曲为逆亿虽日定一例岂能遍给乎惟在司刑宪者临事详察案情参酌令典期于平允徒鳃鳃然各逞己见议改议增适以变旧章而滋纷扰于谳狱之道有何禆益着传谕中外问刑衙门知之
　　皇朝通志卷七十七
<史部,政书类,通制之属,皇朝通志>
　　钦定四库全书
　　皇朝通志卷七十八
　　刑法畧【四】
　　刑制【秋　朝审】
　　凡秋审定例直省督抚将重犯审拟情实缓决可矜三项具题每嵗限五月内到部刑部将原案及法司督抚各防语刋刷招册送九卿詹事科道各一册八月在
