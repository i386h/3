<!-- { "loadSidebar": true } -->
系官犯恭候钦定经本部照议核覆具奏。奉旨：陈琴着不准援免发往新疆效力赎罪等因。钦此。于本年十月初五日奏结在案。兹准都察院以该官犯陈琴亲老丁单是否与留养之例相符移咨到部。查职官犯罪例无准予留养亦无不准留养明文。检查嘉庆十九年九月福建省奏已革游击丁寿禄带兵配坐商船赴台运谷在洋被盗围劫以致伤失谷船兵丁又捏词禀报。该省将该官犯依例拟军声明伊父阵亡该革员系孀妇独子听候部议等因。经本部以职官犯罪例无留养明文惟犯父既系阵亡殁于王事伊母孀守多年年逾七十家无次丁可否准予留养之处声明恭候钦定。奉旨：依议。钦此。将该官犯准予留养在案。又二十三年九月安徽省咨已革典史朱衍庆因失察绞犯越狱拟徒该革员系孀妇独子准其留养亦经咨结在案。是职官犯罪例无留养明文。必须核其所犯情节实有可原始酌量准予留养。今该官犯陈琴系洋盗投诚蒙恩免罪录用官至总兵。嗣因缉捕怠玩降为把总。复递升游击护理总兵印务自当倍知感奋力图报效。乃不自愧勉犹复错谬因循实属辜恩负职较之丁寿禄等二案情节为重自难准予留养应抄录原犯案情片获。浙江司说帖工乐户及妇人犯罪妇女犯罪分别实发监禁年限江苏司查：妇女犯罪定例军流以下全予收赎。惟奸盗不孝杖罪的决余罪收赎。而决杖之中又分等差。犯奸则去衣受刑盗及不孝仍单衣决罚。盖妇女首以名节为重而欲重名节先全廉耻。苟非犯奸之妇则名节未至全亏即盗与不孝犹得单衣决罚意至厚也。至妇女实发为奴一项旧例09
止谋反叛逆与奸党乱政之妻妾子女应行缘坐及犯法本系家奴其妻妾应行调发数条或以其情罪重大或以其分本奴婢。迨后因妇女犯法之案多有情节可恶者将实发为奴条例节次加增。如因奸致纵容之父母自尽因与人父子通奸酿成逆伦重案因奸抑媳同陷邪淫致令自尽等条本无名节可言为奴复何顾惜?其有衅非因奸亦拟实发为奴者如妇女殴差哄堂罪至军流以上发驻防为奴一条妇女翻控实系挟嫌挟忿图诈图赖审明实系虚诬罪应军流以上发驻防为奴一条定例时均以妇女逞凶健讼恃得收赎故加重拟以实发。为所犯未涉奸私竟令实发为奴则单身就道既与解役为侪服役主家或竟加凌辱是因一朝之忿致一生之名节不克保全其情不无可悯。又姑谋杀子妇之案如仅止出言顶撞辄蓄意谋杀凶残显著者发伊犁为奴一条亦以惨杀无辜加重实发。惟姑媳名分犹存若以杀媳之故令其名节荡然则死者之翁与死者之夫皆蒙辱含羞终身莫赎。揆之死者之心亦所不忍。又因盗致纵容袒护之父母自尽发云贵两广充军子孙之妇有犯与子孙同应改发驻防为奴一条查妇女犯盗轻于男子故例得免刺而盗又轻于奸故例得单衣决罚。原以妇女无知易贪小利或往来亲族邻佑而偷攫器物或过场图积聚之地而窃取果蔬核其情节较犯奸之廉耻丧尽者迥不相侔。其父母舅姑之自尽或因纵容袒护畏罪以致戕生亦应与犯奸之妇量为区别。以上四条若竟予实发既无以全廉耻若遽予收赎又无以示惩创。伏查乾隆四十四年四川省题刘縻子殴毙李子相一案。因死者与凶手年俱九岁将刘縻子拟绞监候声明可否减等收赎照例双请。奉上谕：九岁幼童既能殴毙人命其赋性凶悍可知不宜遽为矜宥。向因戏杀之案曾谕令刑部将该犯监禁数年以消其桀骜不驯之气。此等幼童自当仿照办理且拟以应绞监候原不入19
于情实数年后仍可减等。何必亟于宽贷乎?着刑部将此例另行定拟具奏等因。钦此。经臣部奏准将刘縻子改拟绞候毋庸双请并纂入例册仍俟下届查办减等再行减流收赎等因在案。查幼孩妇女同一无知皆在应行矜恤之列犯该死罪之幼童既得监禁数年以消其桀骜之气不令实抵则前项犯该军流以上之犯妇亦应仿照免其实发量予监禁以戢其泼悍之性。其监禁年限即视其原犯之罪立定等差以昭平允。臣等公同酌议应请嗣后凡妇女有犯殴差哄堂翻控诬告及姑谋杀媳因盗致纵容袒护之父母舅姑自尽各项审非因奸起衅者如原犯罪应军流监禁三年。罪应外遣监禁四年。如果安分守法俟年限届满由管狱有狱官察看情形实知改悔据实结报即予释放。倘有在监复行滋事者除犯该笞杖仍准收赎外如犯该徒罪以上酌加监禁半年。犯该军流以上酌加监禁一年。是否安静不致别滋事端再行分别办理。若该犯妇并无滋事犯法而官吏狱卒故意凌虐之者照凌虐罪囚例加等治罪并令各省问刑衙门嗣后不得于现行律例之外将妇女再议加重实发为奴。如此酌为变通既可使犯妇保全廉耻而亦不致恃妇肆刁以肃政体而维风化。如蒙圣慈俞允臣部现有核议江苏省奏段李氏叠次翻控将该氏实发为奴一案即照新例改拟具奏等因。奉朱批：大学士军机大臣议奏。钦此。臣等伏查妇女犯罪条例除应行缘坐及本系家奴各犯俱实发为奴外其常犯军流以下者悉准收赎。定例至为深厚。嗣因妇女恃有收赎之例辄敢以身试法不得不量予从严冀挽积习。兹刑部因妇女实发为奴四条酌予监禁仰体我皇上矜慎庶狱法外施仁至意稍示宽典。惟查请改四条如姑谋杀子妇实发伊犁为奴一条情节最为凶残。乾隆四十八年四月刑部议覆直隶省老王邢氏商同谋死伊媳小王邢氏一案。奉旨：此案老王邢氏与小王邢氏分属姑媳该部核覆照尊长谋29
杀卑幼律问拟杖流并不准收赎固属照例办理但核其情节尚未允协。如姑之于媳究与亲生子女之于父母不同若平日不遵教训或有忤逆情形自应管教责处然亦不得任意凌虐恣行残忍。今小王邢氏因体弱不能工作尚无大过。乃老王邢氏因其出言顶撞蓄意谋害辄用盐卤回灌并用刀撬落门牙凶残已极若不严加惩儆则凡为姑者不论其媳有无忤逆竟恃尊长名分肆意谋杀到官问拟又得幸邀宽减此风亦不可长。老王邢氏罪虽不至论抵然仅问拟杖流不足蔽辜。老王邢氏着改发伊犁给与额鲁特为奴以示惩儆。嗣后如有此等案件即着照此办理等因。钦此。经刑部议定条例通饬遵行。又妇女殴差哄堂实发为奴一条情节极为刁恶。嘉庆二十三年五月山东省臬司奏审寿光县民蒋柱控诉伊子被媳董氏谋毒毙命一案。奉上谕：此案下毒情形蒋柱与伊妻张氏所供不符而蒋董氏供出同时中毒之蒋小兑妮系属要证自应提案质对以成信谳。乃该臬司饬县差提蒋小兑妮蒋家妇女竟群出殴差迨蒋小兑妮到案蒋柱复与伊妻张氏闯入司堂撞头肆闹属实目无法纪将来定案时无论所控虚实所有殴差妇女均照殴差例治罪蒋柱张氏均照哄堂例治罪。虽系妇女不准收赎。嗣后各直省如有妇女殴差哄堂之案俱着照此办理等因。钦此。嗣经该臬司议奏由刑部照议核覆并议定条例通饬遵行。是此二条因其情节可恶历奉特旨改予从严着为令甲。仰维列圣明刑弼教之意实欲惩一儆百使妇女知所忌惮则罹法者日少保全者自多。至谓实发犯妇恐道途解役欺其单弱配所主家肆其污辱则当淹禁囹圄狱卒苟肆欺凌亦何殊于长解?倘该犯妇于中途配所竟被欺凌则法令具在鸣之于官尽可按律惩办若隐忍而不言又复有何廉耻?况妇女至姑谋杀媳殴差哄堂能为寻常男子所不敢为之事伦纪王章悍然不顾若有监禁释放之例纷纷效尤39
伊于胡底?以上二条应请毋庸酌改。至妇女翻控实系挟嫌挟忿图诈图赖审属虚诬实发驻防为奴一条其情节虽属可恶此中难保无冤抑无伸怀疑莫释者。承审官因其毫无指证不能不坐以虚诬罪疑惟轻尚可宽其一线。又因盗致纵容袒护之父母舅姑自尽改发驻防为奴一条核其情节不过因妇女无知见小致父母舅姑自尽然其自尽或由纵容袒护畏罪所致者亦应稍从末减。以上二条应如刑部所议概免实发视其原犯罪名量予监禁年限及在监复行滋事酌加年限并官吏狱卒凌虐等事均请照所议办理等因具奏。奉旨：大学士军机大臣会议奏改妇女实发为奴条例内姑谋杀子妇及妇女殴差哄堂二条情节本为可恶历奉特旨：改予从严着照所议仍照定例实发不准酌改。其妇女挟嫌图诈图赖翻控及因盗致纵容袒护之父母舅姑自尽二条着照原议概免实发视其原犯罪名量予监禁年限。及在监复行滋事酌加年限等事该部即纂入例册通饬遵行。钦此。道光二年通行已纂例妇女两犯逼诱卖奸酌量监禁云南司查：此案张陈氏前因逼勒杨小四等卖奸拟军收赎。后乃不知悛改复敢引诱王周氏等卖奸图利实属怙恶不悛未便仍准收赎致滋轻纵。应如该抚所咨比照妇女挟嫌图诈翻控之例酌量监禁三年再行释放。道光十年说帖徒流人又犯罪二次犯窃从重拟徒脱逃复窃苏抚咨逃徒王阿二行窃事主徐俊堂等家一案。查嘉庆二十年议覆浙省因窃问拟军流在配在逃。既戴罪在身前次罪名49
尚未释免复行犯窃不应另作一次总无三犯之罪如在逃复窃其罪止于加等调发无关并计应毋庸重刺事由。因窃拟徒人犯在逃复窃赃未至满贯者亦毋庸重刺事由通行在案。此案王阿二先于得免并计后犯窃杖刺复因同王阿大行窃鸡只被许阿二斥詈听从王阿大挖瞎许阿二左眼成废照为从减等拟杖九十徒二年半仍尽窃盗本法刺面。在配脱逃纠窃二次该省以该犯前拟徒罪系因殴人成废为从科断并非计赃问罪核与窃盗拟徒在逃复窃之例未符。其负罪在逃行窃亦与三犯有别将该犯依逃徒本律仍发原配从新拘役毋庸重刺事由等因咨部。查窃盗三犯拟以满流系指再犯加枷刺面发落复行犯窃而言至再犯行窃复犯他罪同时并发从重问拟城旦仍尽本法刺字。又在逃复窃查无似此成案。惟窃盗分别犯窃次数以刺字为限王阿二再犯时计赃罪止枷杖因听从王阿大挖瞎人一目拟徒仍尽窃盗本法刺面。是其再犯行窃之案已结此次在逃复窃与因窃拟徒在逃复窃之犯不同应即以刺字次数依三犯科断。其徒限内逃走转系轻罪不议。该司驳令照三犯办理尚属允协。道光六年说贴逃徒复窃赃未满贯毋庸刺字江西抚咨逃徒崔万仔复窃一案。查嘉庆二十年议覆浙江巡抚凡逃流逃军复窃罪止加调等发无关并计毋庸重刺事由。其因窃拟徒在配在逃复窃赃未至满贯者亦毋庸重刺事由通行在案。此案崔万仔因行窃计赃刺面拟徒在配脱逃将刺字销毁复纠窃事主张绍芳家衣饰被获。该省将崔万仔审依寻常窃盗问拟徒罪在逃行窃一二次赃未满贯例拟以满流补刺毁字系属照例办理。其在逃复窃计赃三十一两零并未满贯本毋庸重刺事由应请照覆。道光六年说帖59
