<!-- { "loadSidebar": true } -->
凡公会序坐，除座主旁坐外，对房于公会下坐，独见仍旁坐，相隔四科，如丑见丑、辰见辰，俱不并坐。前辈上坐，后辈下坐。但称晚生者，俱旁坐，官至五品则不拘，惟座主仍旧。
凡道路相遇，如进衙门之日，前辈官学士以上，称晚生者，俱引马回避，其余科深前辈，立马让过；科近者，分道而行，后一马首。
凡衙门最重掌院，讲读以下，虽系同年，俱不并行。
凡衙门以科为序，同年以齿序，官至五品以上则不拘，故云五品不逊。其先与前辈称晚生，旁坐，而后至五品以上者，帖仍晚生，坐则迁坐，公会皆并坐；至三品以上，路遇不避行则并行。
凡中堂遇钦遣陵上或自外来者，往回送迎，官坊以上俱有郊饯及下马饭。史官如遇座主、馆师自起复至，亦然。余否。
凡衙门前辈出行，后辈及同年皆有郊饯。若前辈于后辈，倒不郊饯。官至宫坊少司成以上，则不拘。
凡衙门送赆礼，旧规不过香绢，进京送前辈土仪，不过书册、扇帕等物，送同官，不过二布，无概用币者。近来交际太侈，殊失先辈雅致。
凡衙门官在京，有父母之丧者，自中堂至史官、孔目、典籍，皆列名合奠。其不在京者，学士以上照例寄奠，宫坊至史官，则惟正卿以下列名寄奠，中堂不列名。别衙门交际
凡衙门史官，与各部正卿双侍生帖，亚卿以下俱红单帖。单帖似宜变通，近日不多见矣。路遇，虽冢宰不避，立马让过；与科道部属相遇，径站上手，不作环揖；其系曾为提学者，仍执门生礼。
凡大九卿庆吊出京迎送大礼，詹、翰掌印官俱预，分列名。
给假
凡给假，先赴朝房见中堂，讲请假。待允，面拜院长，递呈衙门具本。孔目赴会极门上本，命下，孔目仍接本，送科本到部，赴吏部三堂及文选郎私宅面拜。部覆允，命下谢恩，进内阁揖，揖朝房，拜院长，拜衙门前辈。待文选司有手本过顺天府，即使人持拜帖取引，遂行。限满进京，见朝，见内阁，揖朝房，拜院长、衙门前辈。过部，坐司务火房，以拜帖使人送引与文选司，见大堂及四司门揖，如常仪。若不违限，或违限不在半年以外者，吏部不具题，止文选司有手本送衙门复任。手本到衙门，揖内阁，揖朝房，拜院长，余俱如常仪。
舆从服饰
凡衙门五品以上，用大金扇；六品宫坊司业，用碎金扇；讲读以下，用黑扇；其宫坊六品而加五品服色者，亦用大金扇。光学士马前开棍，讲学学土等官加四品服者亦开棍，庶子至司业皆红鞍笼双引，讲读红鞍笼单引，史官交床前引。
凡衙门官，惟掌詹带印绶，掌院则不带，以内阁为衙门中堂也。
凡常朝，服锦绣常服；三大节、册封、传胪、遣祭、进实录，俱朝服。奏祭祀升殿，宫坊以上吉服。讲读以下充经筵讲官者，谢恩见辞，俱公服。上陵忌辰，俱素服。如谢恩见辞而偶值忌辰，亦素服。曾经钦赐表里者，不拘品级，皆得穿大云，其吉服皆得用纻丝。若罗纱大云，五品以上方得服，惟讲官则不论。
凡日讲官赐服，间有非率等服色者，如品不相远，前辈亦曾制服，以先朝侍读黄淮、杨荣等皆服二品服，有故事也。
凡本院每季遇支俸粮柴薪，先造册送户部，及巡视科道挂号分给时，各用印信，一单同送。
凡本院每年计直堂十五名，堂上十三名，遇有学士，不拘员数，均分孔目厅二名。
凡本院纸劄，刑部、都察院按季送用。
凡本院揆官吏办事，每一年詹院掌印四官四吏，四季揆；春坊二官三吏，四季揆；讲读、史官二吏，春秋二季揆。
庶吉士馆规
凡庶吉士，内阁会同吏、札二部考选，送院读书。题请詹、翰等官二员为馆师，教习日课，所读书三种。每日穿堂公会毕，后堂掣签背书，馆长免背。每月馆课，馆师披阅，送内阁看过。春秋二季朔望，内阁考试，先以学士宫坊讲读官二员看卷拟序，送中堂裁定，发馆师拆卷，次日诣内阁谢序。俟有成绩，内阁题请，送吏部铨注，本院并除各衙门职衔。
凡内阁题馆师，命下，即日齐候馆师于私宅，次日送礼，并请进馆日期，仍诣内阁禀请。如有期，先将请阁师启及致语，送馆师请教。
凡初进馆，名为大到任，自中堂以下皆至，先期亲送请启。是日，吉士先于衙门二门外候馆师至，随至先师堂参拜毕方升堂，堂事毕，暂散，仍候中堂至。中堂入门，春坊以上迎在甬道门屏外，讲读以下迎在屏门内阶上。中堂进穿堂，各官揖毕，先退。中堂同掌院学士升堂讫，至穿堂，馆师、衙门先辈各揖中堂讫，中堂先拜馆师二拜，次吉士拜馆师四拜，次馆师谢拜中堂二拜，次吉士谢中堂四拜，次拜衙门先辈总二拜，次拜主考四拜，本房座主四拜。凡有本房在者，俱同拜，不必各致。次中堂举馆师酒，次馆师同中堂酒，次吉士奉馆师酒，次吉士奉中堂酒，次吉士请衙门先辈奉酒，衙门先辈辞，次中堂回吉士酒，次馆师回吉士酒，吉士辞。中堂及衙门先辈送吉士贺仪礼毕，乃入后堂，吉士举酒安席，中堂与正卿上坐，亚卿学士宫坊俱下坐，讲读史官旁坐。惟上席设有桌席，下席俱先送各家。以后堂窄狭故。宴毕，各散。次日，吉土诣中堂谢，寻诣馆师、院长及诸公谢。万历丙戌科，中堂传示节省，止设宴，不设席。
凡朝参，除传制庆贺等项随班外，余皆期望朝参。朝拜时，班向北站第三班，让光禄寺丞；序立时，向西站第六班编检后。朝毕，进内阁作揖。如遇东阁会揖，则序立阁门外，随讲读史官揖。
凡柬帖，于阁师称门下学生，馆师、座主俱门生，对房亦称门生，掌院及讲读学士、詹事、祭酒俱晚生，凡七科以上，不论官职，皆晚生，其余前辈？次晚生，后侍生。拜阁师、大座主、馆师，俱连名帖。
凡衙门交际，惟阁师、馆师、座主随行、旁坐、避马、不看上马，其对房门生及称晚生者俱旁坐、避马、不随行、看上马，相隔四科者俱？（旁）坐、立马让过。
凡进宫同年俱序齿，用单帖，首甲同。
凡元旦，冬至诣阁拜圣人及拜阁师，出拜前辈于东阁，仪俱与史官同。
