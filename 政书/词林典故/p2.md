<!-- { "loadSidebar": true } -->
凡填正榜之日，礼部知贡举官、监试官、提调官俱入内帘，同考官俱上堂，封锁各房。与出题之日，同主考知贡举官上坐，同考内年深翰林二人及监试御史下坐，其余旁坐。拆卷亦从十九名起，填完，始拆各房首卷，正主考写朱卷名次，副主考写纸条付儒士填榜，知贡举官写墨卷名次。
凡副榜，近年亦于填草榜之日，将各房取下各卷，另填一副草榜，候填正榜日，付提调官拆卷填写。
凡开榜即见朝，仍入内阁作揖。午间，部中有宴，仪节如入帘时。送出时，宫坊以下俱在二门外阶下上马，学士以上在二门内。
凡会试武举，兵部题请考官，行文到院，内阁具题，自掌院以下、编修以上皆得推举。受聘、辞朝、赴宴、入帘、填榜各事体，俱同会试，但同考官与掌卷官俱下坐，看卷将毕，主考请同考于房内一饭，同考官亦答请。
凡会武宴，钦命中堂一位主席，二主考下坐。凡乡试考官，用宫坊以下、修撰以上。命下之日，顺天府尹送聘，次日宴于顺天府，其余在帘内事宜，俱同会试，但看卷之时，各房取过正卷，送主考总裁，其不堪者尽数退下，另取二主考总裁。旧有分经者，或一人总裁《易》、《书》，一人总裁《诗》、《春》、《礼》，或二人公同裁定，不拘。但无一经分二主考之例。会场，先二日送卷封号；乡场，先一日提调、监试同拆卷。填正榜之日，主考与提调、监试皆上坐，其余旁坐。
凡进呈试录，先期令儒士填考官名，仍将录文逐字修饰停当，二主考仍逐字看过，方可装潢。其烛下填写水行，最宜详慎。
凡武举及顺天乡试揭晓之日，二主考先于场中封中堂试录，每位二册，开门即遣人驰送私宅。见朝之后，入内阁作揖，仍每位面送二册，以后续送，无定数，多不过百册。
凡南京乡试考官，未命下前二日，同诣朝房请教，不独见。初六日命下，共遣一牌，称翰林院为公务事云云，不着姓。次日谢恩辞朝，如免朝，即于会极门具本辞，仍赴内阁作揖，毕，从长安东门出。下湾登舟，逐一搜检封识，管船水手人等俱给牌悬带，以防诈伪。开舟日夜兼程，两舟先后随，有司迎送皆不见，亦不停泊，廪给下程驿递官载小舟傍舟送上，礼单物件，当面检验，方与收受。至夏镇，已入南直隶境，更同发一牌，仰地方官严加防护，牌式如前。至仪真，少泊江口，待风顺便发，驻龙江驿前江中，两舟相维．候至期，府官出迎，始移舟泊涯，入龙江驿。饭毕，迎入府，用二帖拜二府官于后堂，时监试、同考皆相见。宴毕，迎入贡院。场中事宜，与北京同。揭晓之日，各官皆随榜出，两考官少息，移时出谒陵，回，暂憩翰林院。饭毕，赴鹿鸣宴。次日拜客交际。数日后，翰林掌院请宴，凡从衙门官南都者皆与，谓之瀛洲会。大约九月望前离南都，十月终或十一月初回朝复命。
凡两京乡试事毕，四主考合请衙门前后辈，谓之鹅头会，近久不举。
凡武举彻帘后，同考及掌卷置酒请主考，主考答席。顺天乡试后，两京兆置酒请主考、监试，主考、监试亦答席。此近年见行者。会试同考于彻帘后，醵金为会，掌科主办。
凡各省乡试主考，近题用史官以下，叙用命下，次日谢恩。礼仪、回避．并与会试、两京考试同。临行辞朝，径赴，比省回朝复命，与两京同。
廷试
凡廷试，学士以上俱充读卷官，若庶子、谕德署掌院事者，虽不兼学士，亦读卷官；受卷官、弥封官各二员，用宫坊或讲读以下年深者，掌卷官四员，用史官年浅者，近亦用讲读。廷试之日，受卷官聚坐于弘政门内之东，弥封官聚坐于弘政门内之西，掌卷官聚坐于受卷官之东、文楼之南。受卷至十卷以上，即发弥封，弥毕，即送掌卷交收，收毕，用箱盛贮封锁东阁内，至礼部宿歇。次日，候读卷官俱至东阁，中堂于坐，其余列坐。掌卷官将卷分送讫即出，读卷官阅卷毕，仍收箱封锁，至礼部宿。次日，各读卷官诣文华殿读卷，御批一甲三名卷毕，宴罢，俱至东阁拆卷，中堂批定二甲以下。掌卷官翰流写草榜，每写一叶完，则封付两房中书，于内阁填写黄榜，东阁传取试卷，俱典籍供事拆卷。填榜毕，各官散出，衙门官自宫坊以下凡与执事者，省中先期来请，是日赴兵科一饭，观唐人《十八学士图》，另日答请。
凡读卷官，于十七日早具吉服，各执卷伺立于文华门外，候上御文华殿，传读卷官进，各官趋至丹陛行叩头礼，入殿内东西序立，传读卷，读卷官居首者至御前跪，展卷朗读毕，司礼监接卷置御案，本官叩头，兴复班，其各读卷官以次进读如仪。读三卷后，临时候旨再读几卷。如奉旨免读，各官即执卷承旨，且应且趋，同至御前跪，司礼监官以次接卷，俱置御案，各官叩头，兴复班，奉旨赐酒饭，各跪承旨讫，传各官退。各读卷官出至丹陛，行叩头礼毕，即出至文华门外。候上将试卷裁定，御批第一甲三卷毕，同余卷发出，内阁官领收，随诣东阁，将二三甲拆卷填榜讫。次日早鼓未鸣，读卷及提调并执事官具朝服，进人中极殿门外，候上升座，各官入槛外行叩头札毕，进入殿内，读一甲三卷者执卷立于东，其余读卷立于西。读卷官跪奏拆卷，起，一躬；居首者执卷赴左案拆第一卷，奏第一甲第一名某人某处人，起，一躬，仍执卷赴左案填榜。拆第二、第三卷如之。填黄榜讫，尚宝司官奏用宝。奏用宝完，东西读卷官行叩头礼，执事官整束黄榜，翰林院官捧出皇极殿伺候，其余读卷等官俱先从东边退出入大班。礼部提调官先随众行叩头毕后。只立槛外，至是随众出，仍又随鸿胪、执事等官入行叩头礼毕，然后随执事等官出，转入殿中领榜。候上升殿，执事官举案置帘前，翰林院官捧榜授礼部官，接置于案，执事官引贡士入拜位，赞四拜，执事官举榜案从东王门出，置丹墀御道中。鸿胪寺官传胪讫，赞俯伏，兴，赞四拜，毕，进士分东西侍立，执事官举案由皇极门左门出，进士随出观榜，文武百官入班致词庆？（贺），行五拜三叩头礼。
廷试举贡
凡举人就教及岁贡生廷试，俱内阁会同掌院出题考试。是日，掌院诣内阁送策题，岁贡初试，止经书宜二判。仍过东房坐，候中堂出题完始出。明日，掌院同史官进东房阅卷，讲读已上例不与。阅毕，送掌院总阅，开具上中下若干卷，送中堂看定进呈。候旨下，掌院仍进东房拆卷，照名填序，封送中堂。如卷多，次日诣内阁亲送，送后，照序用印信手本送礼部。
记注编纂
凡史馆纪录，国初有起居注官，后不设。万历三年，内阁题准令日讲官日轮一员，专记注起居，及圣谕、诏敕、册文、内阁奏对等项皆书。其诸司章奏，另选讲读以下六员专管编纂，以吏、户、礼、兵、刑、工分六曹，每曹一员，常川在馆供事，每月初九日将记注编纂等稿送内阁看定，初十日公同各官投柜封锁，年终并入大柜。每常朝御皇极门，即轮该日记注官并编纂官三四员，列于东班石栏铜香炉下，各科给事中之上。或午朝御会极门，列于御座西稍南，随从记录。
凡封稿之日，记注与编纂官于东阁门外分左右，如常朝仪。候中堂入东阁，先记注官入分左右揖，次编纂官入揖，随中堂同入右房。记注官收起居注，编纂官收六曹章奏，入柜封完，出东阁，再揖如前。候中堂出，门柱边揖别，复入东阁，记注一揖，与编纂一揖而别。
侍直
凡侍直，每日十员，日讲官六员，不分班，谓之常直；其余宫坊以下，日轮四员，谓之轮直。惧进史馆。候有旨宣召，随中堂入对。或奉诏有所撰作，先具稿送中堂看定，进呈。
侍班
凡遇万寿圣节、正旦、冬至令节、册封、传胪、遣祭等大礼，俱用衙门史官四员侍班。至日四鼓，先入于中极殿露顶门外伺候，上御中极殿，内臣传开门，进至殿槛外，鸿胪寺唱执事官行礼，三大节五拜三叩头，余皆一拜三叩头。候唱平身，则一躬先退，仍出露顶门，沿殿墙出中左门，循廊上殿，皆疾趋至殿中设乐处，须宛转回旋，以防倾磕。至铺毡处，北面站定，候驾过于金柱下。侍班前辈相传云：闻平而起，循墙而走，见乐而避，遇毯而止。盖旧规也。按讲读不恃班，系旧规。近设起居馆，每用编纂章奏官一员，同史官侍班，故虽讲读亦与，诸不在编纂者不振。
凡执事官行礼班次，讲读在尚宝司少卿之上，史官在少卿之下，司丞之上。万历二十三年三月，礼部题奉圣旨：“这侍班列宴叙次，遵行已久，历有征据，毋得纷争，俱着依议行。钦此！”
扈从
凡圣驾出，如郊祀、耕猎、幸学、大阅、谒陵等事，日讲官皆扈从。记注起居、坊局掌印官虽非日讲，而遇谒陵，亦扈从。
管诰敕
凡管理文官诰敕，用讲读以下官五员，于东房到任，一茶而出。撰完诰敕，送典籍类送中堂看定进呈过，典籍请管诰敕官用关防发中书科抄写。
贴黄
凡清理军职贴黄，兵部手本到阁，中堂题差，旧俱用学士，近来间用宫坊与兵部侍郎一员坐院，佥都御史一员同事。到任有酒席，于西阙门外北河边群房内坐。每日有专管清黄主事一员在彼提督监生书写，逢三兵部侍郎进，逢六佥都，逢九衙门，各有定期。其黄稿则专送衙门看定，事毕，常以三年为期。
修玉牒
凡修玉牒，用学士二员。亦间用宫坊。
捧敕书
凡捧敕，用宫坊及讲读以下年深者四员。视朝之日，先进史馆候敕，钟鸣即循廊由弘政门站于露台尽东，俟上升座，百官朝后，进立于中堂后一层。听传呼，领敕官过转北向立跪承旨，由左阶下行御道边旁，向北鞠躬，举手授敕，一躬而退。其非视朝之日，则于含极门捧授。
教内书堂
凡教内书堂，用史官四员，到任前一日，书堂有帖来请。请之日，早饭后，诸生约四十余人，于承天门外排班迎接，师于西板房会齐，易吉服肃而入。故事，新任者摆饭于端门内相所，饭讫，自左掖门由会极门转东河边，投司礼秉笔者七人或八九人帖，用红纸长帖写书堂侍生某顿首拜，每人各送帕二方为贽，用红纸盖面，仍写书堂侍生某。提督书堂一人帖，亦投帕一封，合之共用九封，宁可备而不用单红。侍生、友生帖各备二十幅，投帖讫，到内书堂北书堂，祀有圣人，师肃而入，学长喝礼，新任者四拜讫，出过书堂南，亦祀有圣人，师仍肃而入，止揖不拜。新旧师傅仍东西序立，交拜，旧者东交拜讫，诸生拜于堂下，师向下斜立受二还二，拜讫，转北到内书堂列坐号书，毕，设宴，宴毕，由厚载门出。旧在书堂者，人送红纸二十张，又云白柬一百、墨二笏。
