<!-- { "loadSidebar": true } -->
凡讲读以下三年考满，及期，先赴内阁报满，初揖致词云：“三年任满。”请拜再揖一躬。午后，诣朝房，次赴院长报满送呈，候院长出考语，送中堂看定。当该办完文书，约日见吏部，候诣院长谢考语，先用白单帖二个满呈一纸送司务，入吏部大门，至二门外下马，于司务火房内坐候。本部升堂，堂官来请，由廊下行，过司务厅，循堂檐阶上行至两柱中间，作三揖，一躬而退。如三堂缺一人则二揖，缺二人则一揖。或云揖后不用躬。于司务厅坐，郎中陪上坐，其余下坐。候报堂毕，各司官回司，诣各司作门揖，俱入门相对一揖。至考功司，从吏执满呈跪送各司官，送出门，本部之门。逊入门而别。事毕，出二门上马，司务遣官办送上马。本日见三堂于私宅，家宰面拜。少宰不拘，若系衙门前辈，亦面拜。投四司各单白帖。近惟考功、验封正郎用双帖。又云俱用双帖。遇一六日过都察院，至二门外下马，投司务白单帖，坐司务火房内，差人送帖并呈于河南道。候河南道来请，即投双帖，从中门至后堂，两拜，从吏执满呈跪送，河南道随答两拜。茶毕送别，历过各道，每道递一白单帖，近日俱用双帖。复回司务火房坐。候三堂俱到穿堂，司务来请，至槛外，三堂下公座，相迎入门，平一揖，又各一揖，南北列坐，待茶，与副佥堂相对。茶毕，正堂送出槛外，副佥堂送至佥堂公座前别，近日副金俱如正堂之例，不知何始。司务送出二门外，看上马。本日拜三堂及河南道于私宅，俱双帖。惟正堂面拜。引奏将近，吏部差官画知，约日过堂，仍如初仪，不作门揖，不拜私宅。候引奏至日，早至会极门引奏，一跪三叩头，出。待命下复职，报名谢恩，仍谢中堂，及见朝房，投院长帖，随拜衙门前辈，仍投部堂及考功双帖，此时具呈二张，及讨同官同乡保结，送部题封。命下准给，报名谢恩，谢内阁，见朝房，投院长帖，仍投部堂及验封郎中双帖。如已封过，不用保结，亦不必与验封投帖。自报满后，若以考满事见闻见部院，俱青素衣角带，此外服锦绣，进朝如常。六年考满，同前仪，但无请封一节，或有补封者，仪亦同前。凡九年考满，报满、过部等仪，皆与三六年同，但俸粮截日住支。过部后，考功司差吏送单画知，内开某日过堂即纳卷，某日送题。至过堂日，进部如初仪，惟不作门揖，不拜私宅。过堂毕，出，留吏持帖送卷于考功司，约日接题。至日，早赴棋盘街东下马牌上马，马首微北向，部吏送题，从吏接题还第，三日交卷。先一日，差人持帖赴考功司说知，至日仍诣棋盘街，从吏交卷于部吏，还。逢一六日过都察院仪，与三六年同。是日见堂出，留吏纳卷于河南道，约日接题。至日，诣贯城坊，马首微北向，院吏送题，从吏接题还第，三日交卷。先一日，差人持帖赴河南道说知，至日仍诣贯城坊，从吏交卷于院吏，还。不引奏，候吏部上本。升官谢恩之日，揖内阁，过部面拜院长及衙门前辈，投部院堂上及四司河南道帖。自报满日起，俱青素衣黑角带，不朝参。凡三、六年考满者，遇双月方题；九年考满者，吏部过堂后即题。
凡两房中书、典藉、孔目及四夷馆译字等官考满，俱具呈内阁与院长，院长定考语，送内阁看过，给文书送部。
史官考满呈式：
翰林院某官某人，年若干岁，系某省直府县人。由某年进士，某年月日除授今职。某年月日连闰实历几品俸叁拾陆个月，一考给由讫，复仍前职。扣至某年月日连闰实历几品俸柒拾贰个月，再考给由讫，仍复前职。扣至某年月日，连闰实历几品俸壹佰零捌个月，九年已满，例应给由。中间并无公私过名，及虚旷月日。今将任满行过事迹，逐一开坐呈：部院呈不用“中间并无公私过名，及虚旷日月”二句。
计开
事迹
一见充经筵日讲官、展书官；
一见充实录、《会典》纂修官，编纂章奏官，侍直官；
一见充管理诰敕官；
一见充内书堂教书官；
一充正使、副使册封某王府；
一充会试同考试官几次、两京各省乡试主考官；
一充廷试掌卷、受卷官、弥封官几次：
一看过廷试举人岁贡卷几次；
一过名无。
某年某月日翰林院某宫某人
考察
凡遇京官六年考察及因事考察，讲读以下官俱先期齐赴内阁作揖，下午候见，致词待罪。见院长亦如之。考察前一日，仍诣阁禀，明日过部。考察毕，谢恩后，即谢中堂、院长。过部之日，俱于二门外下马，先至堂右司务厅坐，宫坊五品以下亦至。五品旧见于后堂者，是日于穿堂见；六品见于穿堂者，是日同讲读等官于前堂见，作四揖一躬，从左边下，由廊径出，于二门外上马。凡官至学士者，遇考察皆自陈。
升迁
凡衙门升迁，除部堂国学吏部题奉外，其余皆自内阁题请。命下，即报名谢恩，宫坊以上面恩致词，讲读史官不面，随诣内阁谢。仍过吏部，五品以上由后门，见于后堂，送两司厅及四司双侍生帖；六品宫坊由前门，见于穿堂，仍作门揖；讲读史官照旧。吏部覆本后不必谢恩，宫坊以上仍于六科门外递双侍生帖。
凡衙门，除讲读效劳、书成叙迁外，其余必九年考满乃升。或遇坊局缺掌印，则不拘秩满，但资俸深者，皆得升补。亦有不待印信缺而升者，如正德六年叙迁年深翰林蒋冕等九人为坊局，十一年又以春坊多缺员，推顾清等十一人升补。近来议处起用翰林官吴中行、赵用贤并为春坊，皆由内阁随时酌处。
朝班
凡朝班，光学士在佥都御史之上，讲读学士在祭酒之上。近讲读学士俱让祭酒，在通政之上，惟光学士不让。五品宫坊让各衙门四品，在通参、大理丞之上；六品宫坊及讲读让通参、大理丞，在光禄少卿之上；修撰、编、检让光禄少卿，在光禄寺丞之上。
凡学士在朝失仪，不面纠。
凡掌詹，掌院，若部堂衔者，站班时，斟酌升迁次叙；若少詹事，在佥都之上；若詹事，在副都之上。
凡衙门列衔，先春坊，后讲读，先侍读，后侍讲。旧时讲读列中允前，修撰列赞善前，近日改定。
公宴
凡郊祀庆成宴，学士入殿侍坐，在文官四品之上，宫坊坐中左门，讲读以下充经筵讲官及展书官者，与宫坊同坐。
凡籍田等宴，衙门官照朝班序坐。惟廷试礼部晚宴及恩荣宴，宫坊坐光禄卿之上。历科宴图具在。万历十一年稍更置，非旧规。
斋宿
凡冬夏至斋宿，院长及讲读以下，先诣朝房送中堂帖，方入衙门，讲读史官年深者在讲读左厅坐，年浅者在编检右厅坐，两房中书在典籍厅坐，待诏、中书舍人等在孔目厅坐，两馆中书在土地祠坐。各官到齐，当该吏请院长出后堂，与衙门讲读、史官相揖，院长居左主位，并一揖，又每位回一揖，又总一揖，毕，院长立右送出前面大堂照壁后公座边，一揖。候院长进穿堂门槛，一揖而别。次两房中书见，院长居左，并一揖，中间或与典籍、少卿再一揖。院长前行，送至穿堂槛内尽边，中书在槛外一揖而别。次孔目、待诏、中书舍人入揖，如前仪，送至穿堂地屏尽边，一揖而别。各官揖毕，院长至讲读厅答揖，衙门官迎出阶下，一躬，进厅，一揖，又每位一揖，又总一揖，毕，各位送院长至大堂中间，一揖而别。次至编检厅答揖，如前仪，送至大堂中间，候院长至屏内，一揖而别。如庶吉士，仪与史官同，在馆长门前，答揖迎送院长皆同礼。毕，掌院回进火房。
凡遇丁祭，宫坊以上陪祭官，俱诣国学司业西厢斋宿。若四郊，随便斋宿。
杂行
凡朝毕，衙门自正卿以下，俱会揖于东阁，宫坊以上列于闽门之北，讲读以下列于阁门之南，俱柱外。候中堂至，拱手而入，宫坊以上先入，左右序立，作圆揖毕，宫坊避于房内，学士以上皆旁立，讲读以下入揖，揖毕，拱手而别。部堂不兼学士者不预。
凡祭酒与中堂揖，在东阁之南，内阁门之外，上阶而揖，下阶而别。旧时祭酒与经筵者，与学士礼同，近年惧不见行。司业带宫衔者，与官坊礼同。
凡朔望遇朝，则正卿兼学士以下、宫坊以上，俱于内阁作揖。至檐阶，由西阶上，先揖圣人，次揖中堂，中堂送下阶，让正卿先行，亚卿以下不让，俱由西阶下。中堂由中阶下，中堂让学士以上至屏间，庶子以下不过屏。候中堂上阶进门，拱手而别。讲读以下，门官报见，俱阶下一揖。其管诰敕官先揖，不报，揖毕，过东房。如朔望免朝，止讲读以下诣内阁揖，宫坊以上不至。
凡元旦、冬至，正卿以下俱诣内阁拜圣人，次拜中堂，二拜毕，送如前仪。出至东阁，正卿以下、宫坊以上相拜二拜，讲读以下进拜诸公，亦二拜，内有座主及对房，另补二拜。正卿以下仍出至馆门外，答二拜，部堂宫坊回拜；讲读史官在总馆门外，向南讲读，史官向北，相对二拜。讲读、史官以年资深浅，亦南北对拜。
凡中堂到任，衙门自正卿以下皆吉服，诣内阁拜贺，仍具礼贺于私宅。遇中堂加恩、考满领诰领敕及殊常恩数，皆诣内阁作揖。或奉钦遣上陵，宫坊以上具饭于郊外，衙门官往返皆送迎，见朝之日，仍诣内阁作揖，朝房投帖。近日上陵，迎送多免。
凡年节及中堂生日，衙门自正卿以下俱诣私宅送礼。
凡九卿合举中堂庆贺，詹翰掌印官俱列名。
凡中堂初到见朝及回籍辞朝，衙门官于精微科作揖。凡掌院宫坊诣内阁阅卷等项，典籍官先禀过中堂方入，先圣人一揖，次中堂一揖。候中堂先出，掌院坊局出，站东阶檐一揖，竢中堂进门，又一揖而别。乃入东房，典籍作揖，送至阅卷门边，典籍埃掌院入门，一揖。衙门史官阅卷，掌院出，揖，居西边主位，先总一揖，后各一揖，至东房门，一躬。事毕，典籍仍送至东房门外阶坡下，一揖而别。
凡遇朔望，掌院赴本衙门行香，孔目迎于二门内。诣先师祠，行四拜礼，土地祠，行两拜札。孔目门外随拜毕，赴后堂小公座。孔目作揖递茶，吏役人等参见毕，出，孔目仍候送二门内。
凡揖与躬不同义，手下膝为揖，俯身为躬，躬如半揖之状。近来不甚分别，殊不雅观。
凡庶吉士到任之日，中堂来衙门时，春坊以上迎在甬道门屏外，讲读、史官迎在甬道门屏内，送出亦然。
本衙门交际
凡柬帖，于座主、馆师称门生，于中堂、廷试馆选闲卷者称门下学生，礼部知贡举官及坐监司成俱称门生，不知贡举亚卿初称门下生，后止称晚生，学士及七科以上称晚生，对方亦称门生，其余俱侍生，以进衙门之日为定，终身不易，虽史官于中堂，并不迁就。近来有称晚侍生者，前辈皆以为无此旧规，今改正。初进衙门，与前辈递晚生帖一遍。面拜后则已。
凡往拜前辈，或有公事庆贺，用双帖，否则用红单帖。若书札往复，前辈用红单帖，则以双帖复之，用白单，则以红单复之。
