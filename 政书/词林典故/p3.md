<!-- { "loadSidebar": true } -->
一、揖礼。师将至门，诸生悉于阶下排班，学长一人候于大门外，一躬引入。候师揖圣像毕，转立，学长先揖，揖毕，赞大班者赞鞠躬揖，诸生齐揖，赞平身。礼毕，学长引至公座旁，掌班十人齐揖，师进书房一茶。
一、公会。茶毕，少顷，司房一人请公会。师出座定，学长、掌班序进侍立，学长于门内，掌班于门外。候师起坐，排班一揖，分班对揖，司簿一人执簿于阶下，赞公会一声，置簿于几上。候师昼会毕，学长、掌班以次进昼司簿，仍执簿于阶下，赞公会毕一声，学长、掌班一躬，掌班卷班散至书堂，催促背书，学长仍前侍立。公会簿按季一换。
一、背书。随签多少，以次进背。有功者登记，无功者朴罚。背毕，师进书房用饭。
一、看字纸。候师饭毕，将书生纸写累在一处，师逐张看过，有功者登记，无功者朴罚。
一、讲书。先一日，遣人领训义，学长、掌班轮流讲书者，预先诵过数周，候次日看纸毕，师至书堂坐定，布讲席于圣像前，学长、掌班序立，诸生拱立于本案，学长一人赞，诸生用心听书，该讲者一人进，朗诵训义一周，一揖而退，又一人赞，又一人诵如前仪，揖而退。
一、对课。自二月十五日起，至九月终止，日色渐长，背书后各领对，至看纸时一并送看。
一、歌诗。讲书毕，诸生序立，歌诗二章，歌毕，候师起坐揖圣像，诸生出于阶下，排班一揖谢教。师出，轮二人随行送师至厚载门外，一躬而别。
上陵
凡上陵，轮史官二员。其辞见朝，俱用素服，同各衙门行礼。往返见内阁朝房投帖。
分献
凡分献，用史官二员。是日朝服侍班，照常随班行礼传制，毕，不候大班散，正献官行，即随之行赴内阁作揖，致词云：“文庙分献。”出，更吉服。如正献官系内阁，则于馆房内坐，待内阁出则随之，由东华门行，正献官居中前行，分献官夹于两傍稍后。如系大宗伯，为衙门前辈，则于东长安门板房坐，候正献官出则随之，至礼部朝房同坐，不系门生或七科以后者照常坐，正献官行即随之行，其行次亦如随内阁仪。若正献官系别衙门，则各在本衙门朝房，不同坐，分献往拜正献，正献回拜，分献仍各回本衙门朝房。少间，候正献出，即与同行至国子监持敬门下马，至致斋所，与各执事官相揖毕，正献中坐，分献列坐两傍首席。省牲，正献前行，大司成陪行，分献即次。省牲毕，各执事官视宰牲，分献仍随正献还至明道堂会饭，正献中坐，分献仍如致斋所坐仪。会饭毕，各回斋房。往拜正献官毕，大司成、少司成先来拜，即回拜。两司成公相拜毕，各回斋房少憩。候礼生来请视陈设，即随正献官往，其行次仍如省牲仪。视陈设毕，复回斋房。两司成公有私馔，如系内阁并衙门前辈，则正献中坐，分献列坐，如系别衙门则不同坐，大司成陪正献，少司成陪分献，各于其斋所坐，即时偶阙少司成，亦分献自相会坐而已，饭毕，各就休息，候礼生来请，即随正献官往行礼。行礼毕即回，前后任意行，不必与正献官同行。次早，吉服，作内阁揖词云“文庙分献毕。”午后，仍吉服候朝房，即日投前辈帖。
册封
凡册封王府，衙门官不拘员数，岁率三四人，先期请于中堂，中堂见许，然后达知礼部。其亲王以勋臣为正使，衙门官充副使，赍金册以往；郡王则衙门官持节为正使，中行等官副之。遇册封日，朝服行礼毕，随节册案至皇极门外，更吉服，至礼部饭毕，正使领节及冕服等件，副使领册，即日出京。抵藩封府城外约十里许，换吉服，亲郡王宗室文武官具仪仗，迎节于官亭，正副使取节置龙亭上，左右立。候行礼毕，正副使乘马在龙亭前分左右行至察院，安置节停当，亲王以次入朝节，正副使仍吉服，立龙亭左右，如侍班之仪。册封之日，仍吉服乘马在龙亭前左右行，亲王率宗室出本府门外五丈许跪迎节。正使持节，副使捧册，由中道至殿上，以节册置于案，正副使立于案之东西，文武官分列丹墀陪拜，王具冕服，拜于丹墀上，行四拜礼。执事导王至案，执事赞有制、赞跪、赞宜册毕，使臣以册宝授王，王以册宝授执事，又行四拜礼毕，正使遂将节置于架上，如前仪。回察院，亲王等仍随节至察院朝。次日朝王起身之日，仍吉服乘马前导，如进城之仪。至郊外官亭下马，立龙亭左右，亲王等行送节礼毕，遂行。事完回京，赴鸿胪寺报名毕，即报礼部领印信手本，候朝见毕，赴印绶监缴节，会极门上本奏知。若遇视朝致词面缴，不必具本，副使则不必面。
赍诏祭告、使朝鲜附
凡遇大庆赍诏或祈祀岳渎、祭告阙里等处，衙门官皆预遣。
凡遇登极及皇子生、东宫册立诏谕朝鲜国，以衙门官一员为正使，给事中一员副之，赐一品服，颁去诏敕。因彼国必欲请留，正副使先具疏奏请，礼部覆奉钦依，至彼国开读，王国恳留，乃许之。
文移
凡行吏部大堂，用呈，朱印写衔，佥名，并孔目衔名；行六部该司六科、五城御史，俱用紫印手本，写衔，不佥名，行户、礼、兵、刑、工大堂，及都察院、太常寺、光禄寺、太仆寺、顺天府、国子监、锦衣卫，俱用紫印手本，送司务等各厅，呈堂，不写衔；行五城兵马宛大二县，用印信票。
凡行内府惜薪司、司礼监，俱用拜帖手本，朱印写衔，佥名，并孔目衔名。
凡詹、翰掌印及教习庶吉士官，遇考满移文吏部者，如带部堂衔则用咨，如正詹则用咨呈，如太常卿及四品以下则用呈。
到任
凡院长到任，先于中堂说知，衙门自吏礼部正卿以下、宫坊以上诸公，本日各具帕仪至院行贺礼，于后堂设宴，五品以上与正卿俱上坐，如无正卿，则六品亦上坐，有座主则门生下坐。旧时掌院到任，自中堂至史官皆集本院，设席大会。学士到任亦如之。嘉靖间，亦间举，后皆不行。若升官仍掌院事者，再到任。
凡院长到任之日，先驻朝房更衣，至期孔目来请。当该吏禀起身，至院二门内，孔目迎一揖，直堂官引诣圣人祠行香，四拜礼，毕，随往土地祠，行二拜礼，毕，引至穿堂坐。直堂官禀击云牌、禀升堂，院长起身入公座，直堂官报某时，当该吏请画公座，直堂官禀本院门子皂隶叩头；次本院直堂官吏叩头；次史馆贴写吏见，叩；次本院贴写吏见，四拜礼；次史馆当该吏见，四拜礼；次史馆书办、经历等官见，四拜礼；次本院当该吏见，四拜礼；次史馆监生、四夷馆译字生见，四拜礼，不答；次史馆、四夷馆译字官见，行四拜礼，不答；次四夷馆署丞等官见，行四拜礼，答后二拜；次史馆中书等官见，行四拜礼，答后二拜；次四夷馆经历等官见，行四拜礼，全答；次本院孔目见，不报，行四拜礼，全答。礼毕，复入公座，直堂吏禀佥公文。直堂吏禀堂事毕，复入穿堂坐。如学士到任不系掌院者，礼仪同前，但史馆、四夷馆各官生不来拜见。
凡宫詹、坊局官到任，不必先白中堂，但于到任后诣朝房说知，贺仪宴会之礼，皆与院长到任同。其不系升官而题掌印信者，但赴衙门行香，到任不举宴贺。
凡史官初到任，先择日于中堂及院长处禀知，前辈自讲读以下皆面送请柬，至日于编检厅到任讫，即到各家送速帖，诸公每人具分银七分。至院，于穿堂内行贺礼，先联桌一饭，左右序列，新到任者为客，诸公为主。内有座主或对房，俱避后堂另坐。近日对房不避。饭毕，于后堂上席，席皆左右重行序列，新到任者为主。次日，诣中堂禀到任讫，诣院长谢，寻诣讲读以下诸公谢。
凡史官到任之日，由衙门右手东边门进，诣圣人祠行香，四拜礼，随至土地祠行香，二拜礼，毕，至编检厅对四拜礼，毕，坐。当该吏见，四拜礼；次贴写吏见，四拜礼；次堂班见，四拜礼；次门皂见，叩头。
凡史官升讲读，到任如前仪，但由衙门左手西边门进，讲读厅坐。近来升官，只自赴衙门行香，到任不举宴贺，亦省繁费。前此有竟不到任者，殊非事体。
凡国学二司成同时到任，衙门正卿以下至编检并具贺仪，大会于明道堂。此礼间一举行，近日惟坊局以上差人送贺仪伍？。
考满
凡讲读学士、五品坊局考满，备开履历，亲供本院关呈吏部，赴部时由后门第三层门边下马入后堂，从吏执呈跪送，部吏接毕，宾主交揖，东西相向坐，一茶。茶毕，出部堂，送上马。从吏送四司及司厅帖见部止此一次，以后题奏复职并给封典，俱不再赴。吏部具本单题，仍候类引。学士由谕德、洗马升任者，以品级相同，前后通理实俸，准其考满。盖讲读学士，例不考核，谕德、洗马，例该考核。凡系考核与不考核二例者，品级虽同，俱不通算。此《会典》所载。自隆庆年间，本院侍读学士诸大绶由谕德升任，具奏得请，因准通算考满。载在《职掌》。而别衙门不得引以为例，亦称特典云。
凡春坊庶子、谕德、洗马，除升俸外，实历奉三十六个月，进内阁报满，不具呈，不用掌印官考语，自具本坊印信给由公文，呈吏部大堂，差当该送。次日过部，由后门进，后堂相见。先总揖三堂，又分揖，坐，茶。差人送双帖于四司二厅，出面候三堂，及投二厅四司帖于宅。吏部出考语，不咨都察院，不请堂审。后数日，考功吏持单报引奏日期，单本题类引复职。
凡中允、赞善考满，掌印者自起文，余由掌印官起文，不用考语，差吏送文到吏部。过部，由前门，穿堂见。不咨都察院，吏部出考语，单本题类引。以上自学士至中、赞报满及复职后谢恩诸仪，俱与史官同。
