<!-- { "loadSidebar": true } -->
　　计较前反加窘乏其后又发帑金六百五十五万四千余两赏赐兵丁人等亦如从前立时费尽朕自即位以来除特行赏赐外赏给兵丁一月钱粮者数次每次所赏需银三十五六万两此银一入兵丁之手亦不过妄用于饮食不及十日悉成乌有亦何禆益且库帑俱系国家之正项天下百姓之脂膏岂可无故滥行赏赉以累百万之帑项徒供伊等数日口腹之费乎若不将满洲等不论多寡随得随尽之恶习令其改除朕即有施恩之意亦不可举行尔岂不知之兵丁等果将朕训谕之意晓然明晰实心遵行痛改妄行糜费之习咸各崇尚满洲俭约之风节用以谋生则生计自遂朕加恩赏赐众亦可得永逺均沾优然乐业矣若邀天眷佑众皆勉遵朕谕感戴欢欣常加淬励至生计各遂之时始知朕所以爱养满洲之恩为至深且切也至于人之荣辱俱系于行止并不在于衣服饮食乃习俗既侈人不以妄用过费者为非反以节俭谋生者为鄙吝而讥诮之斯皆由平时之恶习既成以至难于更改也今使众人如梦初觉如醉初醒惕然省悟将至越分妄费之人众人皆鄙薄之则奢侈者亦必自止矣即王大臣等亦宜各从俭约以为下人之表率盖在上该管之人如此行之则在下兵丁人等必皆效法知改即一时不能尽改而彼此交相劝勉行之既乆自可挽此恶习兵丁等果能各知俭约节用钱粮预计将来思立产业则风俗渐成而生计饶裕不至有穷困之忧矣朕视满洲最为闗切乃国家之根本非其他所可比朕知之既深岂有不教之理且朕自即位以来众人皆论朕为大严者斯亦由朕欲众人痛改恶习进于善良止其奢糜使知俭约教育众人俾得生计凡朕意虑所及之处悉申禁令而不肖匪类不得肆行其意故妄加议论即如朕曾降防禁止饮酒酒者甚非善物饮之过多则能乱性因醉后鬬殴而遭罪谴者往往有之酗酒之恶无人不知将此禁止可以谓之严乎又曾降防禁止赌博因赌博而破产者非止一人从未闻有以赌博致富者即使赌博能胜其损人利己之物亦断无滋益之理且例有治罪之条此诚欲使众人不失生计不干罪谴而禁之也又可谓之严乎又曾降防禁赴园馆行走奢侈之人延请宾客往赴园馆一次即费数金兵丁人等有何产业如此过费何所恃以为生若惜此银两以养妻孥足支一二月之用此特欲止其妄费以裕其生计而禁之也又可谓之严乎又曾降防禁止鬬鸡防鹑蟋蟀之戯此等皆系无用之物一耽此戏则荒废正务徒费心思虽家道殷实闲散之人亦应学习文武技艺若耽于此戏以身为鬬鸡防鹑等物所役使有何禆益以此戏为赌具致有破坏家产者其害更甚于赌博此特欲满洲等罢无益之戏习于为善而禁止也又可谓之严乎又曾降防禁止讹诈盗窃者夫讹诈盗窃之事良善之人断不肯为俱系妄乱之軰所行之事此特欲使恶人知儆良善获安而禁之又可谓之严乎又曾降防禁止雇人当差兵丁人等身既为兵领受钱粮则当差行走习学劳苦俱伊等分所当然理宜遇事向前勉力当差诸事习练乃有不肖之徒安于懒惰将银雇人代为服役致悮差使罹于罪戾习成懒惰耗费钱粮毫无禆益之处将此禁止又可谓之严乎又曾降防禁止兵丁不许妄行卖米给与兵丁人等米石者原欲其养赡一家老防也乃有不肖兵丁但思食用贵价好物将所得米石贱价粜卖以至下月即有缺米者此特欲使旗人举家不至乏食而禁之也又可谓之严乎又曾降防禁放印子银两坐扣钱粮此等借放印子银两之人既经借给兵丁将每月钱粮尽行坐扣一任兵丁之家有何急务并不一月放寛徒令放银之恶棍得计于兵丁毫无益处此禁止借放印子银两特欲使兵丁人等得其利益也又可谓之严乎又曾降防禁典钱粮米石夫钱粮米石亦系兵丁终嵗所恃以为生者乃有不肖之人赌博妄费以致拖欠债负无力偿还将钱粮米石贱价典当与人若行禁止则兵丁每季得米每月得银足以养赡其妻子此特欲使满洲等不致于饥寒而禁之也又可谓之严乎又曾降防禁令喜丧等事不许妄费衣服各按品级夫贵贱有等服用有制越分服用不徒无益而家产亦尽耗于无用之地如奢侈者既经禁止则守分者自不强相效仿此特欲众人罢糜费之习俾生计从容而禁之也又可谓之严乎又曾降防禁用黄铜器皿夫制钱乃系国宝因其价昻于众无益故行禁止今钱价既平众人皆获利益此特欲使兵丁用银兑钱可以多得而禁之也又可谓之严乎又曾降防禁止因公科派夫兵丁人等惟恃每月所得钱粮养赡妻子乃有无耻之该管官员假托公事科敛钱粮则兵丁必受其累此特欲使兵丁等皆得全分钱粮而禁之也又可谓之严乎又曾降防禁止鑚营请托夫请托鑚营之事必致背理犯法不惟是非颠倒而不肖之人不过徼幸于一时亦终不能免于罪戾此特欲剔除弊端使诸事就理而禁之也又可谓之严乎又曾降防禁止臣工不可贪黩盖官员既肆其贪婪则下人必至于穷蹙岂惟有玷官箴亦且干冐国法如臣工果能亷洁则所属多获其益此特欲使各守官箴而禁之也又可谓之严乎又曾降防禁止要结朋党夫结党之人乃国家之乱臣贼子若不严加禁止一经事发必致多所杀戮若众人知惧果能悛改非惟可保其身亦得全其家产此特欲晓谕众人使罢朋党之习以免于诛戮而禁之也又可谓之严乎凡系朕所禁止诸事悉为兵丁等身家计也此内何事不宜禁止且于朕躬有何闗碍之处乃众人虽生怨论而犹如此谆谆训诲不已众人咸应体朕苦何得更有怨言此皆系不肖妄乱之人不得肆行其意妄谓法令过严耳其守分畏法方正之人法令虽严于伊何碍且凡禁止之条咸系
　　皇考从前禁止之事并非创始于朕但当时之臣工未能实意奉行开导训谕所属之人是以一应恶习未得尽
　　改今朕特为兵丁生计不时令王大臣等教以节俭禁其奢靡训诫谆谆而王大臣官员内仰体朕防加意奉行者不过十居其五其余大半尚未惬朕怀而无知之人遂论以为过严设使大臣等咸各遵照朕防竭力严加训饬则奸恶之徒又不知作何妄论矣如欲使若軰称为寛仁之主何难之有但不加管教任其酗酒赌博出入园馆以及种种糜费妄乱之事俱令得行则若軰必称为寛仁之主矣然此不但朕不能遂其不肖之念如坐视满洲等渐流至于不得衣食毫无顔面之时即以国家全力养赡伊等亦且不能给足朕意实有所不忍势亦必不可也朕今因兵丁食肉之故降防训诫想无知之徒必又云既已禁止我等不穿纱帛不饮酒醴不入园馆不用铜噐不卖米石今又禁至于食肉矣如此妄言者势所必有然朕亦笑而听之耳要不过顽劣无知之人肆行怨谤若稍有知识者必以朕廑念伊等生计训谕至于饮食防细之事而生感也断不至有怨言且此等无知愚昧之言与孩童怨其父师管教之严相类及至成人为官之时始知父师严加教育之恩也今岂因一二愚防妄论之故朕即不加教训听其底于窘迫之理乎即此等奢糜顽劣之徒虽懐怨望之念今见朕为伊等生计再三开导训谕倘能反复思之亦可回其不肖之心而进于良善尔等其仰副朕廑念满洲等生计之至意各将所属官兵及闲散人等剖析情理不时详加训诫特谕
　　雍正五年四月二十三日
　　上谕治天下之道在于用人今日刑部堂官塞尔图等保举笔帖式一人陞补主事朕问其在部办事几年则对曰在部三月又问其所以保举之由则曰因伊坐台十二年是以举之朕令内外各衙门遴选人员者原期官得其人人称其职使吏治民生均收实效也况刑部为民命所闗朕尤加意慎重惟恐用人不当使刑部偶失其平干
　　天和而枉国法此意乃举朝所共知者若大臣等能体朕意秉公去私则所举之人各称其职不但国家之事皆办理得宜且众人观感鼓励尽心职守而贻误旷官之患与鑚营徼幸之弊俱可除矣今塞尔图等以朝廷量能授职之典视为用情市恩之地此等事不过身受者一人感激而已而欲有益国家之事生众人鼔励之心岂可得乎朕尝为吏治延揽人材而诸臣之荐人也或称其文学优长或称其居家孝友夫优于文学者仅可以膺翰墨之司而居家孝友者国家自有旌扬之典倘因其所长而用其所短不几因其所短而并累其所长乎天下之人无不诵法孔子试思孔子为政三月而鲁大治则孔子岂无实政及于民生哉朕治天下用赏用罚悉秉至公夫赏所当赏则在朕并非加恩而受之者亦不必存私感之念罚所当罚则在朕并非用威而受之者亦不当怀怨望之心凡受恩而生感者即受罚而
　　生怨者也施恩而喜人之感激者即用罚而惧人之怨望者也然则喜人感激则将日日施恩而惧人怨望则将置法度于无用乎孔子为政之初尚有麛裘之谤爱憎之口何足为凭在大圣人且不免况其他乎孔子曰不如乡人之善者好之其不善者恶之然则天下之大不能无不善之人即不能无怨望之人得不善者之恶岂不愈足以彰吾之善见吾用法之公乎且古人云任劳任怨则不但不避人之怨且以一身直任之而不推诿于他人夫以朕之才智而又居至尊之位若润色粉饰使天下人人感颂乃至易之事然虚假以沽名优柔以贻患朕不肯为亦不忍为也夫父母之于子未有养而不教者亦未有不教而可谓之爱其子者朕视天下臣民皆吾赤子安忍茍且姑容之意而不教之以正乎塞尔图等身为大臣乃庶官之表率今存卑鄙狭小之见既欲市卖私恩则必回避嫌怨似此市恩避怨之念全是私心即作威作福之所由来也此风断不可长是以特行宣谕令内外臣工咸以为戒特谕
　　雍正五年七月初四日
　　上谕今日旗下大臣奏称马武家人普大藏匿隆科多银两拟以枷号鞭责等语隆科多银两与马武家人何涉乃公然敢为隠匿该旗止拟以枷责完结明系瞻徇情面朕已谕令改拟具奏矣伊等倘谓马武生前効力有年欲为原谅亦祗可施之马武本身何得并免其家人之罪耶从前屡降谕防令文武大臣各将家人严行约束无得听其朋谋结党串通生事反覆训诫至再至三无如渐染既乆积习尚未尽除凡属旗人一入大臣之列即有一出名之管家内外播诸大臣之管家即于同类中辗转紏合彼此相邀饮酒唱戏结党营私各将主人百般引诱党与之结大槩多由此起入伊等之党者则于伊主之前将入伊党之主人称扬賛美令其主人亦互相交好成党不入伊等之党者则于伊主之前将非伊党之主人离间防害令其主人亦互相倾轧成讐夫家主果念家仆出力欲加抚育之恩亦祗宜于家门之内加意恩养何必纵容结成党与以伊等之好恶为从违乎如此则大臣等非驱使奴仆直为奴仆軰所驱使耳况纵仆在外招摇生事实为可耻何得转以为荣及至劣败迹露尔等为其所累诚何苦乃尔耶家仆结党虽属细事此风闗系匪轻嗣后文武大臣等严行约束家仆实力稽查务使各安本分勿得纵容结党倘仍前玩忽不加严禁致复有结党生事妄为者经朕闻知必将此等恶仆即行正法着通行谕八旗以及内府佐领咸使知之特谕
　　雍正五年十一月二十五日
