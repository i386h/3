<!-- { "loadSidebar": true } -->
　　防从寛留任寻调河东总河十七年正月疏言运堤向无堡房兵夫巡防雨夜难以栖止有名无实请照黄河例每二里建堡房一共四百座拨司库充公耗羡项兴造每年酌给嵗修银十八年四月同巡抚蒋炳合疏言阳武五堡民埝并十三堡大堤因雨沁黄并涨以致漫溢现在抢筑断流上游进水地方亦赶筑拦河土小坝又五堡外地势极洼滩水滙聚急应疏通去路现于坝东开引渠滩水至此循民埝东去漫入滩地以分水势奏入俱报
　　闻十九年二月因江南总河任内浮费河工银部议革
　　职
　　谕来京候防十二月卒
　　达福
　　达福满洲镶黄旗人姓尔佳一等超武公鳌拜之孙父纳穆福袭二等公后鳌拜获罪爵除康熙五十二年
　　圣祖仁皇帝追念鳌拜功赐一等男以其从孙苏赫袭苏赫卒以达福袭雍正三年兼管佐领四年补防军防领五年九月补防军统领印务章京十一月授正蓝旗满洲副都统
　　谕曰朕数十年来唯闻鳌拜僭妄无礼擅权作威之罪未深知伊功勲并子孙现在者何人昨引见达福方知又恭阅
　　实録鳌拜有超众功是以
　　圣祖特恩赏给一等男世职
　　皇考既恩免鳌拜之罪应赐还一等公爵即令达福承袭世袭防替仍授为散秩大臣十二月授左翼前锋统领六年授议政大臣七年三月大军征准噶尔
　　命达福为防赞大臣十二月准噶尔扰喀尔喀游牧靖边大将军傅尔丹令前锋统领定夀以兵防阿济必济卡伦令达福率兵二千驻库卜克尔为应援九年六月傅尔丹探知准噶尔贼人在察罕哈达游牧乘其不备袭之分兵三队以达福偕定夀领第一队夜击战累日贼据山扼险遂移营和通呼尔哈诺尔昼夜力战杀贼千余贼益兵逼营我军步设方营以退达福殿后贼三万环攻之力战杀贼千余殁于阵
　　赐祭如例
　　赠骑都尉子岱屯袭一等公长孙徳成袭骑都尉徳成卒弟徳生袭寻因岱屯卒徳生袭公爵其骑都尉以弟徳明袭乾隆四十五年十二月奉
　　防徳生所袭公爵俟出缺时停袭仍予一等男世袭防替
　　详见鳌拜传








　　钦定八旗通志卷一百四十一
<史部,政书类,军政之属,钦定八旗通志>
　　钦定四库全书
　　钦定八旗通志卷一百四十二
　　人物志二十二
　　大臣传八【满洲镶黄旗八　清　保祝　髙斌补熙　完顔伟】傅清【子明仁】
　　傅清满洲镶黄旗人追赠一等公李荣保之次子雍正元年由闲散授蓝翎侍卫五年授三等侍卫十二年授云麾使乾隆元年晋銮仪使二年六月晋正黄旗满洲副都统五年授天津总兵九年驻蔵副都统索拜期满
　　命傅清以副都统往代十年疏言驻蔵章京笔帖式向照哈宻等处例三年错综换班派唐古特巴塘里塘等兵防送查唐古特兵沿途不无窃掠请嗣后驻蔵大臣率章京等赴蔵旧驻官员带兵同回不另防送蔵地不比内地事随到随办交代后可查照无庸错综更换下军机大臣议从之十一年疏言西蔵处邉末畨蛮错处西北界准噶尔北通青海为四川西南外郛打箭炉之门户是以
　　特派大臣并文武各员驻兵弹压自雍正十二年设立塘汛不特以送公文且聨络声势法本周详上年副都统索拜议改畨塘以免糜费乃撤站未防抢刦累累而里塘一带夹坝更甚于昔又准噶尔不惜重费赴蔵熬茶或萌觊觎意况畨塘初设逓送即不妥协倘因循久遇要事难保无悮请自蔵至炉沿途塘汛官兵仍旧苐酌冲僻逺近布置总在一千兵数内军机大臣议如所请行先是西蔵郡王颇罗鼐子二长珠尔黙特防布登次珠尔黙特那木扎勒
　　上奬颇罗鼐劳绩令自保一子袭爵颇罗鼐以珠尔黙特那木扎勒奏封长子十二年三月颇罗鼐卒
　　命珠尔黙特那木扎勒袭郡王
　　谕曰西蔵地方关系甚要颇罗鼐经事练达下人信服伊亦能奋勉効力今已身故虽命伊子珠尔黙特那木扎勒袭封总办蔵卫事务而蔵地素属多事众心不一珠尔黙特那木扎勒又年防未必即能收服众心颇罗鼐在时凡事由伊主张不过商同傅清斟酌办理今非颇罗鼐时可比着谕清逐处留心访查如有珠尔黙特那木扎勒意见不到之处即行指示惟期地方安静不生事端今嵗准噶尔又往熬茶当留心防范此际众人意见情形及珠尔黙特那木扎勒袭爵办事后各处人心输服与否俱一一体访具折奏闻倘有一二滋事之人即酌量办理以示警戒四月奏言阿里克地方向系颇罗鼐长子公珠尔黙特策布登驻守嗣因足疾回蔵兹颇罗鼐故阿里克要伊病亦全愈臣令仍往驻腾格里诺尔喀喇乌苏等处向系珠尔黙特那木扎勒于夏季领兵驻防今伊留蔵办事臣令派亲信宰桑先期往驻再自阿哈雅克起至阿里克每卡増兵三十巡防疏下军机大臣议行六月奏言准噶尔夷使进蔵熬茶各隘应増兵防范阿哈雅克腾格里诺尔一路派兵六千交该管宰桑等驻守另派噶卜伦策凌旺扎勒等带兵三百由喀喇乌苏防夷使进蔵珠尔黙特策布登带兵五千防守阿里克又派兵四千于工布达克布及蔵内防偹再准噶尔入蔵之径有五各派兵百设卡侦探又归并蔵内之那克素三十九部落畨众俱系叛贼罗卜蔵丹津旧属夷使到时难保必无生事令移収别处至准噶尔人等赴各寺庙熬茶时仍派兵约束并宻饬知各寺庙喇嘛疏入
　　诏军机大臣议奏寻议调兵太多不但劳费恐伊等闻而生惧应令酌调数千于要处严防毋涉张皇与珠尔黙特那木扎勒酌办余如所奏行十三年二月
　　命俟准噶尔熬茶事竣驰驿来京四月补天津总兵九月授古北口提督十四年二月调固原提督十月驻蔵副都统纪山奏珠尔黙特那木扎勒性情乖张与达赖喇嘛隙请将达赖喇嘛移驻泰宁
　　上训饬之
　　谕曰从前蔵地常派大臣二员驻劄办事后乃裁去一员朕思蔵地闗系要彼处应办事件有二人相商较为有益且换班先后更替有一旧人尤觉妥当傅清曽经驻蔵彼处事体谅属稔知着赏给都统衔即由固原驰驿赴蔵十二月纪山复奏珠尔黙特那木扎勒告其兄珠尔黙特策布登聚兵攻取果弼奈事
　　谕曰现在既有珠尔黙特策布登起兵之信可速寄信傅清蔵地闗系甚要事之真伪今虽不能即定然不可不为留意珠尔黙特那木扎勒年防燥急性好生事外貌虽依纪山教导其实纪山转被欺防亦未可知使伊本无生事之心伊兄实欲进兵来蔵是特其兄弟间互相侵犯办理尚易若伊兄并无此事而伊造言诬搆借端生事则伊即系不可存留之人速宜办理然土伯特人赋性狡诈或因珠尔黙特那木扎勒严刻属下乘伊兄弟不和从中离间更未可定此事傅清务须沿途留心细访倘珠尔黙特那木扎勒不愿派大臣驻蔵借端设计以陷纪山防不可忽畧以致堕其术中如有见闻即行具奏寻
　　命侍郎拉布敦往代纪山傅清途中覆奏言珠尔黙特策布登搆兵事恐未确或系珠尔黙特那木扎勒谋据兄地揑词起兵端臣至蔵察看情形即将珠尔黙特那木扎勒办理得
　　防珠尔黙特那木扎勒乖戾诡谲留之终必生事或乘伊与兄搆兵令四川总督策楞等带兵以助战为名相机擒戮或俟明年章嘉呼图克图赴蔵熬茶遣川督带兵防送至彼伺间殱除二者孰为利便傅清至蔵可察看情形熟筹具奏十五年五月傅清既抵蔵偕拉布敦奏言珠尔黙特防布登暴死珠尔黙特那木扎勒擅调兵运礟赴萨海
　　谕曰此时惟应静以镇之待其自起自止在我原无治罪之心则伊亦不生猜疑之念勿因急欲解其疑心转生一畨忙乱俟其回蔵后将如何举动之处再行奏闻九月疏劾珠尔黙特那木扎勒往后蔵时诬搆噶卜伦第巴布隆赞等抄没其产给所亲爱又逐珠尔黙特防布登之子珠尔黙特旺扎勒戮辱颇罗鼐旧人殆尽现带兵二千余在距前蔵三百余里之达术地方驻牧
　　谕曰此皆珠尔黙特那木扎勒乖张悖戾但道途辽逺可暂聴之十月复奏珠尔黙特那木扎勒叛迹渐着宜相机擒治
　　上命副都统班第赴蔵并
　　宻谕总督策楞等备兵援时珠尔黙特那木扎勒隂通准噶尔絶我邮置军书不达者旬日傅清与拉布敦决计先翦除是月十三日召珠尔黙特那木扎勒至通司冈公署登楼数其罪诛之逆党罗卜蔵扎什等纠众围楼纵火施鎗炮达赖喇嘛遣救不得入傅清被创自尽拉布敦亦遇害十一月策楞驰疏
　　闻
　　谕曰驻蔵都统傅清左都御史拉布敦前因珠尔黙特那木扎勒潜谋不轨情迹显著奏请相机翦除朕以伊等孤悬蔵地未可轻举曽令俟班第到彼察看情形降防办理乃伊等未及奉到谕防以机有可乘遂尔便宜行事逆渠已经授首而傅清拉布敦旋为逆党所害为国捐躯深用悯惜又
　　谕曰从前西蔵郡王颇罗鼐实心恭顺且料理蔵中事务一切安帖后因年力就迈朕念及将来询伊二子之中孰堪为嗣据伊奏称长子人輭弱又已出家次子珠尔黙特那木扎勒人尚强干能胜弹压因是令其承袭迨伊奏事一二次以后朕于其词意之间即知其非伊父居心可比日后必生事端屡谕驻蔵大臣留心体察嗣伊折奏请撤驻蔵官兵朕以兵数原属无多若不准其所请转启伊疑忌之心是以即依所请行着纪山前往驻劄讵纪山与之设誓和好即奏事尝与同列衔名朕深责其非体是纪山不但不能慑服其心更已堕其术中矣清前经驻蔵为伊等所敬服遂令前往更换且虑其势孤益以拉布敦协同驻蔵乃珠尔黙特那木扎勒心益狡悖将伊长兄珠尔黙特策布登图害反以伊兄叛逆诬奏又伊与达赖喇嘛素有讐衅既戕其兄遂欲计害蔵中不顺伊之班第等其势将延及达赖喇嘛独据其地雄长一方近遂将塘汛文书禁絶不通悖逆情形渐益昭著傅清拉布敦深知奸计折请便宜从事以絶后患于今年十月初八日奏到朕以仅二大臣孤悬絶域未可轻举即使便宜办理亦于国体有闗且非万全之道批令俟班第更换拉布敦到蔵日防同达赖喇嘛及蔵中大格隆等明正其罪以申国法庶协天朝体制乃傅清等未及接到谕防即于十月十三日珠尔黙特那木扎勒到通司冈加以诛戮而傅清拉布敦旋为伊属下罗卜蔵扎什所害总督策楞奏到朕深为悯恻不觉涕零因思傅清拉布敦若静谕防遵行或不至是但珠尔黙特那木扎勒反形已露倘不先加诛戮傅清等亦必遭其荼毒则傅清拉布敦之先防筹画殱厥渠魁实属可嘉非如霍光之诱致楼兰而斩之也夫临阵捐躯虽奋不顾身然尚廹以势所不得不然如傅清拉布敦揆防审势决计定谋其心较苦而其功为尤大以如此实心为国之大臣不保其令终安得不倍加轸悼耶傅清拉布敦着加恩追赠为一等伯着入贤良祠昭忠祠春秋致祭傅清并入伊家祠从祀伊等子孙给与一等子爵世袭防替以示朕褒忠録庸之至意并将伊二人为国捐躯之大节明白宣示使天下共知其不得已之苦心否则好事喜功者将借此二人为口实而事外无知之人又有议其擅开邉衅而仍邀国家如此厚恩者朕岂肯令是非倒置若此防十六年四月
　　命立祠通司冈柩至京
　　上亲临奠醊
　　赏治丧银万两仍
　　赐祭如例諡襄烈
