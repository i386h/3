<!-- { "loadSidebar": true } -->
　　健鋭云梯营实自戊辰始事因伐促浸【促浸即大金川】归降宥其死厥后乃背盟猖獗搆祸起终灭两金川【自戊辰嵗于香山置健鋭营训练八旗劲旅屡调出征勇敢素着平定两金川实资其力】兴屯晏久矣诚资众军力亦借训练耳准夷及回部荡平胥頼此【健鋭营列伍萃处地逺京城无习俗外诱技易精勤平定准夷回部时用之俱着成效】实胜寺有碑绩纂文皇美【昔我　　太宗文皇帝以偏师破明兵十三万于松山杏山归而建实胜寺于　盛京以昭功绩前此己巳嵗金川凯旋因就西山旧寺葺新之名曰实胜寺用绍　　前光详见实胜寺碑文】所以每驻兹阅武遵
　　前轨既用示诘戎兼以行赉予【叶　健鋭营鸟鎗弓箭及马上四鎗四箭各种技艺俱能精熟即十嵗以下幼童亦有能娴习者每亲临阅视命分别颁赏其超众者加倍赏给以示鼓励】所为岂徒然不出敬勤理
　　书扇赐陜甘总督福康安
　　山庄风土好时若雨旸和以此起居适竟加饮膳多新疆劳跋涉诸政借规磨【前令福康安往闗外玉门县属惠回堡查勘地震偏灾优加抚恤并修筑土堡营房一律完整事毕后又赴巴里坤会同都统奎林查勘该处能否加兵屯田妥筹定议俾永逺遵行复忆及去嵗福康安剿捕逆回一事成功迅速深可嘉尚因赋此什书扇以赐】书扇思去嵗嘉卿耆定歌
　　裕亲王广禄八十生辰赐诗为夀
　　念我同
　　曽有几人老来益与老年亲春秋较长【上声】正五嵗福禄骈臻值八旬善射兄今逊筋力【裕亲王为　　世祖曽孙今年居八十长于余五嵗向曽管理十五善射娴于弓矢】习搜予尚勉精神儿孙拜合坐而受【今年六月二十七日为王八十生辰特遣皇八子永璇带领皇孙緜惠緜亿緜志緜懃赍御制诗章及扁聫如意冠服等件往赐并令永璇等与王行礼王应坐受以见我朝　　家法隆礼亲贤至意】佳话天家贻万春
　　伊犁将军伊勒图病故诗以惜之
　　伊犁廿载宴边陲不动色声静镇之充国屯田诚制胜【昔汉赵充国为后将军议罢骑兵万人留屯田条便宜十二事宣帝从其计人降者三万余盖伊犁自平定准噶尔回部后屯政大开乌鲁木齐等各城命大臣分驻经理屯田民户日増兵饷不费行之二十余年天时顺成地利垦辟各该处屯田频年大熟皆伊勒图总理得宜之效也】子仪召饮感无欺【唐郭子仪镇河中时仆固懐恩叛诱回纥吐畨等三十万众犯边子仪随数十骑免胄见之责以大义回纥等咸舍兵下马拜曰果吾父也即召与饮遗之锦防结誓如初兹伊犁自准噶尔回部平定以后伊勒图为将军驭以诚信额鲁特回部等皆安居乐业宁静守法与内地编氓无异如哈萨克之阿布赉阿布尔比斯及其子干里苏统罕和卓等皆敬礼伊勒图或呼为父此固国家徳威逺播亦由该将军威名素着也】长城万里外万里柱石念兹允在兹分我忧心西顾乆优恩施那减心悲【伊勒图坐镇伊犁垂二十年抚绥额鲁特及回城诸部宁谧免朕西顾之忧昨闻其患病特遣御前侍卫公丰伸济伦带领御医前往诊视冀其痊可兹遽闻溘逝深轸于懐因降防晋赠一等伯即令其子世袭仍赐银一千两经理其丧令丰伸济伦前往致奠并照公爵给与防典以示优眷】
　　赐大学士伍弥泰
　　少长余一嵗看如长我年依然可纶赞何必説车悬步履昨称蹇【伍弥泰昨嵗因染防疴艰于步履今调飬数月精神已复旧矣】精神今复痊愿留二三老作伴庙堂贤
　　赐山西巡抚伊桑阿
　　首善旬宣职称【去声】其中丞巡抚命临兹巡惟吏治毋懈抚在民艰隠莫遗期俾闾阎获安彼底须共张【去声】务勤斯斌之修已晋之政胥汝家风勉效为
　　题唐岱寒山万木图
　　书院当年供奉人识其笔意此诚真喜其已落人间久又入石渠弆赏频
　　陜甘总督福康安奏甘省时雨普霑田禾有望诗以志慰并书扇赐之
　　甘省年来若雨旸福星民幸庆安康因知往嵗官为蠧【向年甘省因王亶望揑灾冒赈嵗嵗报旱而实无旱侵蚀监粮各属从风效尤及事败露大加惩创分别治罪详见辛丑年言志诸什】并识协时政贵良髙下田胥霑泽渥东西河可卜秋穰【据福康安奏据兰州巩昌平凉庆阳宁夏西宁等府秦阶泾等州所属于四月中下旬并五月上中旬各报得雨深透麦豆青稞畅茂秋未早者出土迟者播种齐全其甘凉肃州等属亦于五月十六七日得两并頼渠水溉润禾苗滋长陜西夏收丰稔通计九分现在雨水均调秋田长发民情欣悦至宁夏各渠坝牐加砌暨増筑髙厚之处均一律赶办全完放水倍加畅驶上下田畴浇灌齐足等语甘省向来揑灾冒赈自福康安抵任后一洗积弊且年来雨旸时若转歉为丰深庆封疆得人也】慰心书箑遥为赐布我薫风敬以蘉
　　阅武
　　健鋭营兹驻今将四十年虽安不忘耳得力则诚然【戊辰嵗于香山置健鋭营训练八旗兵丁素称精鋭从前平定准夷回部大小金川屡经征调实为得力】讵独骁腾防所嘉心意坚【满洲兵临阵以退缩为耻不似緑营懦怯恶习往往有兵不顾将脱逃之事兹因台湾逆匪林爽文等纠众不法调兵进剿乃因黄仕简任承恩二人观望误事以致贼势鸱张总兵郝壮猷所带兵丁遇贼溃散退回郡城其畏葸失律罪无可逭若録营弁兵俱能如八旗劲旅奋勇坚心埋根前进自当早获渠魁扑灭蒇事矣】间因示戎诘亦以寓恩宣【香山地逺京城健鋭营列伍萃处无外诱习气故能操练精熟每驻跸此地必亲临阅视分别颁赏其中技勇超众者加倍恩赉以示鼓励】
　　阅火噐营兵
　　火噐营分建长河两岸濵【癸巳年于西顶北之长河岸建葢营房移城中火噐营兵之半于此居之其地去城中稍逺俾得専心习劳肄武技艺益臻纯熟】俾之逺城市益可致精纯九进阅真练【每大阅火噐营操演九进始发连环鎗其日行小操则三进即发】六韬匪漫循云梯一例赏施恵本应均【昨驻静宜园阅健鋭营兵分别颁赏兹来阅视非徒简其技勇亦所以均恩赏也】
　　阅武
　　巡方之所重诘武及修文昨已试诸士今应阅众军熊罴分列队鵞雁聚成羣原可百年偃休疎一日勤酬劳略行赏合度亦堪欣敢曰瀛氛靖戒安意正殷
　　赐两江总督书麟之任之作
　　入觐刚逢六辔琴遂随安福【御舟名】析津临歙徽灾务纾予念【乙巳上江安庆徽州等府被旱书麟时任安徽巡抚督率所属办理赈恤事务颇为尽心俾灾黎不致失所实纾厪念】廉谨家风望尔任【书麟之父高晋前为两江总督廉谨有为今书麟擢授此职亦当勉继家风庶不辜予简任之意】渔舎蜗庐非异景龙陵虎阜忆前吟谓卿此去推行好寄我懐民一片心
　　赐山东巡抚长麟
　　连疆因接来驻跸许追陪去宄消尘案【长麟任山东巡抚颇能整顿地方严切缉捕上年十二月连次拿获积年贼匪巨窝捐职运判田玉堂及包五李徳明等三案并贼犯二十余名戢匪安良具见实心任事已即交部议叙以示奬励】有猷真干材逢年幸同庆【上年各直省俱获有收山东据报收成九分有余】元气要深培五字非虗誉尔惟益勗哉
　　阅武
　　轻舆清晓过南山阅武旌劳未可删所愧躬倡【平声】未乗骑【昔年阅武必乘马至教塲或亲御弧矢示之身先之道固应如是近以年近八旬虽精力尚健亦宜节劳以从众愿遂乗轻舆以往究用自愧云】敢忘众力近平蛮【自立香山健鋭营以来屡派出征屡有成效上年台湾逆匪滋事先派翼长等八人前往领兵打仗后复简巴图鲁百人随福康安等进剿果能迅奏肤功实为奋勇出力然予心益深兢惕诘戎之念未敢一日忘也】益当克诘训惟懋并视等差赏以颁莫谓例行托逰豫无非事也政胥闗
　　赐凯旋将军福康安参赞海兰察等宴即席成什
　　去年此际未登程蒇绩今朝凯宴迎来往算仍先一月【福康安于上年八月初旬由山庄奉命前往督剿今以七月望后凯旋来此复命计期尚未及一年】驱驰真是頼羣英国威海峤扬惟烈
　　祖徳山庄佑实明回忆旰宵斯擘画不徒劳耳慰犹诚慰中岂不自懐慙何致愚民蹈法甘论武边防乃就弛曰文诸吏率为贪【台湾设立总兵道府大员如果皆能实心整顿奸匪何由匿迹乃武职不以操防为事文职専以肥槖居心于是彼此牟利遂致吏治兵防日以废弛而逆匪无所顾忌竟至酿成大案】偾辕方悉诚吾过伏锧奚辞信彼堪【逆首林爽文等滋事之始总兵柴大纪始则以回郡调兵为辞继则迁延不即前往剿贼方以困守诸罗邀予怜悯及福康安等至彼方悉其偾事之由已令革职拿解治罪彼实不能巧言置辩也】善后虽云大端定犹余厪念望东南【福康安于平定台湾后命留彼详酌善后事宜大端已定惟是有治人无治法因思普吉保于台湾总兵名望未足以资弹压而奎林获咎尚轻其操守训练乃所深信即令往代普吉保为总兵庶可望其整励戎行俾东南海隅永臻宁谧】
　　善后详陈十六条用是两月驻成遥【台湾善后事宜必得福康安之忠诚明练方可筹画及详陈事宜十六条果皆悉中弊源命廷臣集议准行而福康安归期以此遂迟两月】抒猷山海安万姓锡宴君臣防一朝念汝父当惬懐永视如子合受恩饶受恩饶处人知否不嗜杀邀
　　天惠昭【逆匪林爽文等固属罪大恶极然亦有良民被其迫胁者悉予骈诛亦殊可悯濒行时因即谆戒以胁从罔治之义而福康安果能体予之心専意生擒渠魁惟抗拒者痛加剿洗凡归降者概从寛贷即此不嗜杀一念乃其克膺恩眷者也】
　　西域金川宴紫光台湾凯席值山庄敢称七徳七功就【予自即位以来弗敢轻言用兵然前次平伊犁定回部收金川诛王伦剪苏四十三洗田五及兹俘林爽文而七要皆不得已而用之故皆仰邀　　天鉴俱获成功若唐太宗之侈陈七徳以为已功则实自恧耳】又报一归一事偿【往嵗缅甸之役亦由事非得已彼时将计日蒇事予以水土恶劣怜我将士多受病者适缅酋亦吁求贷罪遂令撤兵乃二十年来业已置之度外近据云南督臣富刚奏新掌缅甸国事孟陨进贡称臣是此一事虽未就于当年而此日之归诚亦可偿予夙愿矣】戒满持盈増惕永安民和众系懐长养年归政应非逺益此孜孜励自强命于台湾建福康安等功臣生祠诗以志事
　　三月成功速且竒纪勲合与建生祠垂斯琬□忠明着消彼萑苻志黙移台地期恒乐民业海湾不复动王师曰为曰毁似殊致【近年以各省建立生祠为欺世盗名恶习因令严行饬禁并将现有者概令毁去若今特命台湾建立福康安等生祠实因台湾当逆匪肆逆以来荼毒生灵无虑数万福康安等于三月之内扫荡无遗全郡之民咸登衽席此其勲绩固实有可纪且令奸顽之徒触目警心亦可以潜消狠戾是此举似与前此之禁毁迹虽相殊而崇实斥虗之意则原相同孰能横议且励大小诸臣果能实心为国爱民确有美政者原不禁其立生祠也】崇实斥虗政在兹
　　题旿山水册
　　层城十二难为数【上声】隠隠云端见玉楼説向世间佞仙者此中无路漫须求
　　赐山东巡抚长麟
　　山左羣黎一何幸屡绥更值抚臣贤所嘉执敬以无事不敢放心于有年须识安民在察吏漫勤扈跸务増妍持盈勗尔休称泰谦巩惟予亦励防
　　即事
