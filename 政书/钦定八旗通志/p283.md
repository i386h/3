<!-- { "loadSidebar": true } -->
　　防也康修亲王于康熙四十八年袭爵雍正十一年薨修其諡也卷中有礼王跋谓父王为议政大臣少暇日雅好讲学形诸歌咏然不欲以此擅长故多所弃置未甞成卷云礼王初封多罗贝勒乾隆十八年袭康亲王爵今复称礼亲王所作古近体诗已刻者名敬谨斋初稿卷一五言古七十二首卷二七言古二十六首卷三五言律百三十三首卷四七言律百四十三首卷五排律六十二首卷六絶句百四十六首其兰亭诗余惟词十六阕鹤唳长吟皆悼亡之作故以为别集而附于末云
　　诚正堂稿八卷诚正堂词稿一卷诚正堂文稿一卷诚正堂时艺一卷
　　礼亲王永恩撰王有敬谨斋初稿六卷已着録是编标题王号曰礼则乾隆四十三年奉
　　防复号后所重订也首卷五言古次卷七言古三卷五言律四卷七言律五卷五言截句六卷七言截句七卷五言排律八卷七言排律末为词稿文稿时艺各一卷其词稿即前编所附之兰亭诗余十六阕増之为二十四阕又加以三言四言六言及骚体长短句名为众体附録其文稿凡赋九篇诸体文十三篇像赞三十七首其时艺凡四十四篇则平时窻下所拟闱作刻于乾隆戊戌王自为之序
　　白山诗钞八卷
　　伊福讷撰伊福讷字兼五号抑堂所着有农曹集蜕山诗稿是编盖选撷诸家之诗总为一集分金石丝竹匏土革木八卷首卷为慎郡王允禧宗室国鼒宗室岳端宗室博尔都次卷为宗室文昭宗室塞尔赫宗室伊都礼宗室永年觉罗满保觉罗成桂三卷为费扬古性徳文明索泰西库吴麟四卷为僖同格明鼐闗竒方防额图傅伸伊麟赛音布关舒观寳拉歆五卷为柏格髙述明髙斌王敏峻徳法海夸岱长海石芳何溥官保何贯曽车柏常安六卷为保禄西泰西成卓音图佟应常裕诺岷诺穆泰赵玉永寜胡星阿塞尔登额尔登萼罗泰塞兰泰七卷为方泰徳龄闗寜明泰萨哈岱舒瞻素禄梦麟那霖傅泽布福増格英亷八卷为苏章阿兆勲陆世琦那穆齐礼绳武凡所搜罗共七十二家可谓勤矣然伊福讷所作农曹蜕山二集亦自列焉既乖选家体例而名编钜集率多遗漏讨寻未广实为此书深惜之
　　芗婴居士集八卷
　　宗室文昭撰文昭字子晋自号芗婴居士是编为古瓻续集二卷龙钟集一卷飞腾集二卷知田集一卷雍正集二卷共八卷其所与酬唱诸诗亦各附于篇后如王玉生谢双村杨晚雷诸人是也
　　晓亭诗钞四卷鹤鸣集一卷
　　晓亭诗钞宗室塞尔赫撰鹤鸣集则其长子伊都礼诗也塞尔赫字栗庵号晓亭诚毅勇壮贝勒穆尔哈齐曽孙康熙三十六年授奉国将军雍正二年补宗学正教长五年授监察御史累迁至工部侍郎充议政大臣寻降补内阁学士复授仓场侍郎乾隆十二年晋兵部侍郎未及任而卒伊都礼字立斋是编为晓亭次子鄂洛顺所刻合古近体诗厘为四集以一集为一卷卷一曰春雪集卷二曰三余集卷三曰懐音集卷四曰秋塞集其诗气格清旷风度谐婉而不伤纎弱长洲沈徳潜尝序萨哈岱集言于北地得晤三诗人首数塞尔赫次乃及于英亷萨哈岱则是编之见重当时久矣鄂洛顺既刻其父集复以亡兄之鹤鸣集附焉防谓残鳞片甲可想见生平故不忍弃去亦孝友之志也
　　月山草堂诗四卷
　　宗室恒仁撰恒仁系出
　　太祖髙皇帝初袭辅国公后以不应袭失爵遂闭户读书专意吟咏闲居以终其身年仅三十有五仁和沈延芳为志其墓称其清防朴老克具古人风格盖由其萧散恬适故语多澄澹也是集为其子宜兴所编凡古今体诗二百九十二首诗余二首冠以墓志殿以宜兴所作防凡句下夹注无注字者皆恒仁所自识有注字者皆宜兴所续加也
　　存旧集一卷
　　宗室福喜撰福喜别字损亭辅国公常舒之孙也由
　　朝考
　　赐进士乾隆九年袭世职为奉恩将军二十三年五月卒无子有诗稿一卷其友人赵天馥为之选而録之名曰存旧集
　　忠贞集十卷
　　范承谟撰承谟事迹已详见人物志是编乃其全集为清苑刘可书所编首
　　谕祭文
　　御制碑文
　　御题词额附以家传及祠堂记共为一卷次抚浙奏疏一卷次督闽奏议一卷次吾庐存稿一卷次百苦吟一卷次画壁遗稿一卷次杂著一卷次附录题跋哀挽诗文三卷康熙五十七年其子时崇以画壁遗稿进
　　呈
　　圣祖仁皇帝亲制序文
　　宸章下贲光逮幽泉今敬谨录冠集端用示我
　　国家扶植纲常风励臣节之至意至承谟所上奏议大都明白敷畅多有闗
　　国计之言诗文直抒胸臆慷慨激昻嚼龈裂眦之状至今犹可想见文以人重承谟之谓矣
　　画壁遗稿一卷
　　范承谟撰康熙壬子承谟总督闽浙值逆藩耿精忠谋反巡抚刘秉政输情于贼绐承谟入见胁令从逆承谟诋骂不屈遂为所拘系被幽者三载备受窘毒时作为诗歌以自抒忠愤守者屏絶笔墨乃以桴炭画字壁上其尤激烈者辄为贼党墁去仅存四十七首承谟自为之序已彚载入忠贞集中此乃石门吴震方録入説铃之本也
　　睫巢集六卷后集一卷
　　李锴撰锴卜居盘山优游泉石以终故其诗意思萧散挺然防俗大都有古松竒石之态而刻意求髙务思摆脱亦往往有劖削骨立斧凿留痕较王世贞所谓髙叔嗣诗如空山鼓琴沉思忽往木叶尽脱石气自青者则犹有一间之未达盖可以着力之处精思者得之不容着力之处精思者反失之也第一卷皆拟古乐府古人音节既不可得乃诘屈其词以意为之题下所注如朱礴下注曰建鼓殷所作栖翔鹭于上或曰露鼓精此吴竞觧题本説也临髙台下注曰趋帝乡而防瑶台也借寓防仙已非原觧雉子班下注曰闗睢之类则纯非古题之意又不知其寓意所在卷中大抵类此殊不可觧也
　　通志堂集十八卷附録二卷
　　纳喇性徳撰性徳生长华阀颇喜文翰乡试出徐干学之门遂受业焉九经觧即其所刻而徐干学延顾湄校正之以书成于性徳殁后板藏徐氏世遂称徐氏九经觧并通志堂而移之徐氏实相传之误也是编干学所裒辑凡诗五卷词四卷文五卷渌水亭杂识四卷又附録碑志哀挽之作为二卷
　　栋亭诗钞五卷附词钞一卷
　　曹寅撰其诗一刻于扬州计盈千首再刻于仪征则寅自汰其旧刻而吴尚中开雕于东园者此本即仪徴刻也其诗出入于白居易苏轼之间
　　石闾诗一卷
　　陈景元撰景元镶红旗汉军生平作字效晋作诗效汉务欲自拔于流俗之上是集乃其手书拟古诗六十余首以贻雷鋐者前有短札亦其手书鋐并钩摹笔迹刻之纸板颇为精好景元诗虽以汉为宗而性既孤僻思复刻峭结习所近乃在孟郊贾岛之间如米摹晋帖矩度不失二王波勒钩剔乃时时露其本法于汉人不雕不琢之意未能全似也此本以篇页较少不能成帙旧附于李锴睫巢集以行然二人同时倡和名亦相齐未可列诸附缀故仍各着于録焉
　　与梅堂遗集十二卷
　　佟世思撰世思正蓝旗汉军以防生官思恩县知县是集凡诗十卷词一卷杂文一卷其弟世集裒而刻之末附耳书一卷皆记所闻见荒怪之事分人物神异四部鲊话一卷则以公事至恩平而记其风土也
　　章江集五卷【内府藏本】
　　安世鼎撰世鼎镶红旗汉军由保徳州知州官至江西巡抚此集乃世鼎自辑歴官奏疏以及文移条告诸篇编为一集后附以书记序二十一篇皆在江西所作也
　　倚松阁诗稿七卷
　　徳龄撰徳龄字松如号樝村满洲镶黄旗人康熙戊子科举人乙未科进士改庶吉士歴官至湖南巡抚吏部左侍郎致仕是编刻于乾隆丙戌其自序谓赋性懒漫故诗稿少所存留年届八旬始取余稿略为厘定仅得若干首云云今观伊福讷白山诗钞所载徳龄诗有送范九池侍御巡台湾七古一首而是编转无之知其遗佚多矣七卷中计五七古共九十四首五七律共百三十九首长律七首五言絶句十七首六言三首七言絶句百八十首盖暮年收集而其子书山为之校勘云
　　冷月山堂诗一卷
　　珠亮撰珠亮姓栋鄂氏满洲正红旗人是集前有康熙戊子卲泰衢序又有庚寅金钺序其诗风懐澄澹得韦栁之遗音故泰衢序称其心贯古今而发之于声随所遇而寄其心钺序亦称其霏霏元觧无声色臭味之可寻云
　　余亷堂诗稿六卷
　　嵩山撰嵩山珠亮之子也承其家学诗颇有清拔之致自序称五十余年身经残废于闲佚之中每逢烟水云山则不无兴感有所兴感则不能无诗实非有意为诗亦不知人知我之有诗云云盖外縁既淡意境自殊亦所遇使之然也其诗本三千余首分守拙望恩遂闲慰志四集后屡经刋削乃定为此本焉
　　柏翠山房诗稿一卷
　　峒山撰峒山珠亮之子嵩山之弟也父母兄嫂一门词赋峒山耳濡目染年过七旬尚不废吟咏虽所造未邃而亦时有间澹之思
　　醉红亭诗钞一卷诗余一卷文集二卷班余剪烛集十四卷
　　常安撰常安姓纳兰字履坦满洲镶红旗人康熙中以诸生补山西巡抚掾吏寻擢理事同知雍正初授山西冀寕道累迁至贵州布政使擢江西巡抚丁艰服阕补盛京兵部侍郎转刑部侍郎出为漕运总督迁浙江巡抚坐事罢寻卒伊福讷白山诗钞言其所着受宜堂集数十卷而是编所题醉红亭者诗文词乃仅五卷盖其宦黔所刻初稿也其班余剪烛集则其为少司防时所编卷一为论卷二为序记卷三为书卷四五六皆史评卷七为辨及题跋卷八题跋卷九赋卷十以下皆诗较初稿又逺胜矣
　　闲青堂诗集十卷附录一卷
　　朱伦瀚撰伦瀚正红旗汉军康熙壬辰武进士选三等侍卫后改刑部郎中官至正黄旗汉军副都统伦瀚以善画得名
　　圣祖仁皇帝集与
　　皇上御制诗集均有题伦瀚画诗传为艺苑之至荣其诗亦与当代作者相驰骤是集为其子两淮盐运使孝纯所刋不分体裁以编年为次始于康熙丙子讫于乾隆戊寅凡六十三年之所作大扺根柢宋人而画意诗情互相触发每有萧散不羣之致据姚鼐序伦瀚尚有疏稿二卷今未之见盖未刻也
　　固哉草诗集四卷文集二卷
　　髙斌撰斌已有传是集曽进呈
　　御览【谨案事贝髙晋所作李宏诗集序中】诗文皆不分体以编年为次诗始于康熙壬午讫于乾隆甲戌文始于雍正庚戌讫于乾隆甲戌大旨皆根据理义务切实用之言不以词华争胜也
　　雷溪草堂诗
　　长海撰长海姓那兰氏字滙川先世为乌拉部长
　　太祖髙皇帝时来归父马期官都统从征云南有功授镇安将军长海初肄举子业后以镇安功防宜补户部库使未补以布衣终爱易水之雷溪筑室居之自号雷溪居士是编五言古十八首七言古十一首五言律二十八首七言律三十二首五言排律二首五言絶句七首七言絶句九十五首前有寕郡王及大学士鄂尔泰二序后有宗室塞尔赫跋
　　樗亭诗稿三十二卷
　　萨哈岱撰萨哈岱满洲正黄旗人姓伊尔根觉罗氏两江总督萨载父也由恩防授内务府郎中坐事革职寻起复原官直宫门奏事处生平吟咏最
　　富故伊福讷白山诗钞所选亦颇多是编盖其全稿也计古乐府一卷五言古三卷七言古二卷五言律九卷七言律十卷五言排律四卷七言排律一卷五言絶句一卷七言絶句一卷共三十二卷分体而不编年仍注甲子于题目之下使有年代可稽萨哈岱字曰鲁望樗亭盖其别号云
　　葛庄分类诗钞十四卷
