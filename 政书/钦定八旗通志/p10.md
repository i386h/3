<!-- { "loadSidebar": true } -->
　　运筹力疾尚劳心驿馆谁为下鹊鍼【时以督办军需赴凉州虽抱疴日剧犹勉力视事邉地素少良医经布政使蒋炳奏闻即命福隆安挈御医前往诊治甫行而恶耗遽至可胜恸悼】赐赙行将归故里椒浆写痛定亲临
　　封疆厯三十余年公正防明众共传
　　皇考时臣所余几鼻酸然复思愀然
　　故大学士黄廷桂灵柩至京亲往赐奠
　　事繁食少赤星頽易箦谆谆饷务裁公谨卒官父子感马光还陜士民哀忍将巫祝先桃茢载共公卿酹玉罍夺我良臣一何遽不教留听凯歌回
　　赐将军兆恵书扇
　　火岭炎蒸剧将军未解鞍国威扬万里臣节率三单赠奬赤心笃持同白羽看黄香思漫引存问悉平安【兆恵母年髙时遣人存问】
　　固济尔巴图鲁璊绰尔图尽节诗
　　璊绰尔图者索伦侍卫员曾以血战功因赐号旌贤【璊绰尔图于乾隆二十一年冬随大兵进阿睦尔撒纳与哈萨克力战有功特赐是号】固济尔何谓敢勇能摧坚亦云其勇耳大节乃炳然兆恵定回城【哈什哈尔】驿章一一宣云有玛穆特被回掳去年其人厄鲁特随军厮役焉将军遣侦骑彼亦随往旃【时将军遣散秩大臣达什防楞及璊绰尔图莫寜察岱屯等率兵百人前行捉生口玛穆特莫寜察厮养也】忽被贼回遮众寡敌实难矢尽守空屋奋突挥以拳莫寜察战没岱屯命亦捐璊绰尔图在伤重饮剑艰猝被生缚去至霍集占前卓立唾贼骂裂眦髪冲冠巴图鲁侍卫岂惧尔狂防天兵今少至数万继进连以千敌尔万汝灭踵不旋霍集占乃怒持刀向颈剸其达什防凌同时遭系牵霍集占忿詈尔厄鲁特人【叶】唇齿应相依何受中国官铁钩钩四肢其死最可怜是皆所亲见饰语敢取愆徒以无足数旦夕命茍延渠逃定回城乃复得见天兆恵闻此语既悦继涕涟悦以我有人涕以已所遣【叶】据实厯详陈痛泪不忍看心与帅臣同恩加寜惜骈【璊绰尔图等前已有防勅部照阵亡例赐卹今悉其死事英烈状复命察其子嗣优加恩卹】为齿睢阳张为舌常山顔古有今岂无诗録其人
　　双义诗【有序】
　　副将军富徳至叶尔竒木既定回城痛去嵗将士之没于王事暴骨沙为之筑坟表墓因以奏闻葢随将军兆恵力守者固已无恙而旁出捉生及在途值贼者猝致捐躯实出逆料时则纳木扎尔三泰适以奉差而往遇难而殉此双义之诗所由作也夫双忠戡乱于无形双烈表节于有北今之双义亦复炳然此皆我八旗世臣与国同休戚者在诸人含笑九泉已知世禄之必被而朕扪心午夜奚啻手足之如伤用兵既非得已尽节岂所乐闻且即此役而言非生擒二酋何以雪我三军之恨哉然既建大业寜免防疵即走卒厮养颇切同仇则知我国家豢养旗人万年巩固之基而非周秦汉唐一兴兵而天下驿骚怨声载道者比此又朕所深庆幸者夫
　　双忠昔集事双烈能忘身【二事皆见前集】兹作双义诗其故得细陈曰纳木扎尔曾赞北路军奋勇剪逆贼封伯酬其勲【纳木扎尔先以都统叅赞北路军务曾擒喀尔喀叛逆青滚杂卜论功加封伯爵】副都统三泰英气颇超人均御前侍卫素悉厥忠纯兆恵富徳辈从戎久効勤欲代俾将母【将军兆恵富德母俱年髙比嵗领军讨贼故特简二臣往代之】二臣被选抡去嵗黒水役【事见前】固守遣索伦致信爱隆阿权退催后援可支百日间速进莫逡巡【将军兆恵等猝被贼遮时爱隆阿拒河驻后将军兆恵自围中遣索伦二人间道传语大兵未集可速回阿克蘓俟后军一齐进援】将军及叅赞轻进徒俱焚当待师并来何虑狂狙狺【时授纳木扎尔为靖逆将军三防为叅赞大臣之信兆恵已知之故亦令暂回以俟后军】尔时二臣者驰驿往军门过爱隆阿营却近黒水滨所遣人未遇礮声前忽闻知贼与我战闻战耻退奔徒携百余骑赴义命同捐【叶】凶信驿递来痛泪伤心魂使早知拒守退俟熊罴羣同进可树功何致均沉沦即先至一日合兆恵军屯亦可旋今嵗奚烦以身殉叶不前复不后此实若有神富徳自和阗重至黒水津叶尔竒木降诸事粗防分痛念我将士沙场化为燐黄头虽不备掩骼权为坟猿鹤昔属幻邱陇今可循因以此事奏西望挥泪频丰碑旌墓门千秋西海垠捐躯固臣节在尔非所论在予则何忍此恨终当伸夷考六人迹事异心同均与国休戚共寜止曰荩臣史笔多讹永言其真
　　赐明瑞【有序】
　　叅赞大臣毅勇公明瑞以逆酋大小和卓木望风先遁率前锋鋭卒往遮而贼间道通信逆酋遂兼程走明瑞追及之于霍斯库鲁克以逺驰之旅摧拒险之徒衔枚列队者甫九百人鸣哨据梁者且六千指而能折负隅之势扬卷箨之风转战三时辟易百里擒生斩级辎重毕收而将军富德等亦以两城既定统师防逆竖计日可擒非其志秉忠诚曷以功隆摧陷虽古名将孰克方兹爰赐是诗以彰其绩
　　世胄更勲戚少年能老成从军俾习事屡战得英声适以狂狙遁因将劲旅征欲遮先信漏不舍竟踪横地利彼虽擅人和我实勍骑惟九百到贼乃数千迎少卒胜其众勇还济以诚朂哉俘二竖卫霍逊功名
　　将军兆恵富德差乾清门侍卫来请安诗以赐之
　　数年万里未为遥遥在将逢隔五朝却为劳仪待旋跸【时将军等凯旋近郊拟以二十七日上　　陵回程具仪迎劳】如三秋念转无聊二月廿七日郊劳出征将军兆恵富德及诸将士礼成纪事
　　京县郊南亲劳军
　　圜坛陈
　　纛谢成勲出师本意聊尝试【西陲之役始以厄鲁特诸台吉率众欵附请兵甚力我喀尔喀牧圉势不可以错处滋患无寜及其锋而偏师尝试特计因其地以抚之故　祃旗命将之典槩未举行语具乙亥告成碑记兹准夷既平而回中诸部以次戡定实荷　　上苍　　宗社鸿庥非敢谓先时逆覩及此也】奏凯今朝备礼文释甲弢戈罢征伐论功行赏筞忠勤膝前抱见询经厯【国朝旧制凡出征将领成功还者行抱膝跪见礼以示优异今即遵行】一瞬五年戚以欣
　　同心万里那暌违毕竟欢言赋采薇勇将归来兼福将黻衣着得解戎衣漫称偃武修文日恐即嬉文恬武机饮至寜夸畅和乐持盈益励慎几防
　　三月朔日御殿定邉将军兆恵副将军富徳等率成功诸将士朝谒诗以纪事
　　黄麾簇仗正衙排奏凯来朝乐孔皆脱劎释冰摇玉佩卷班按队叩金阶幸逢耆定干戈戢况值熙和风日佳范士燮言予敢忘惴矜保防是长懐
　　大学士来保八十寿辰诗以赐之
　　八袠棃鲐茀禄增三朝禁近亮勤称温城过阙毋忘下东海为闾知有兴矍铄齐眉叶琴瑟徘徊绕膝侍孙曾皤皤元老多黄发【时大学士史贻直亦年七十九矣】自是明廷大吉徴
　　夀五弟和亲王五十夀辰
　　星台太史报书云邸第佳辰瑞霭氛体似吹葭气方炽算同刺绣线添纹年齐蘧使对尼父诗例髯仙夀夘君掞藻谩称鹡鸰颂惟懐敬业昔同羣
　　赐山西巡抚鄂弼
　　旬宣此初任嘉尔副予望出政宜除细移风在奬良公为众官表俭是晋民长保障休轻视家声朂继芳
　　阅健鋭营习武
　　健鋭垂营制勤教子弟兵果然实效获遂用大功成耆定敢因懈诘戎益致精简良行赏遍弧矢亦亲抨
　　昆明湖泛舟示尹继善
　　泛舟昆明携近臣继善南来亦同舸忽然博古谓盛世袭彼汉名似弗可笑而谓之意固佳黒土原非沿刼火未闻神池自尧乎【皆见三辅黄图】讵始茂陵刘郎那道古且置言今时即云袭汉我不辞辟疆二万里以外用兵才阅五载迟西海一带皆吾属嵗嵗入贡朝丹墀伊犂耕牧日孳息烽火不作寜邉陲一狼千羊非所喻试问元封能尔为
　　书箑头赐驻守伊犁内大臣阿桂
　　典属今时班定逺冠军昔日霍票姚【阿桂于平回部时以厯战奏竒捷今统留驻伊犂兵循行诸部屯政抚辑合宜其勇决沉防殆兼霍班之美】雪涂无借持清暑欲扇仁风万里遥
　　赐两江总督尹继善
　　保障资三省忠勤着两朝节楼无过久【尹继善于雍正七年巡抚江苏旋兼节制厯两江云贵川陜诸重任而两江至今凡三莅前后三十余年】幕府独称超善得军民服兼能上下调暇还工作诵吉甫可同条
　　赐江南河道总督髙晋
　　抚皖昔防俎督淮今建旌【髙晋昔为安庆巡抚时命为副总河俾习河务】简贤我惟切尽职尔应诚两世司河务【髙晋髙斌之嫡侄也】一心如水清朂哉为国干便是继家声
　　赐湖广总督爱必达
　　荆襄资坐镇江浙逺来迎曰有世臣荩常懐报国诚清勤课吏治疾苦达民情久靖苗疆术无过不扰行
　　赐闽浙总督杨廷璋
　　西粤昔开府南闽今建牙兼知亦旧制【闽浙总督驻衙于闽兼知浙省旧制也】胜任得卿嘉政有羣黎感身无大耋嗟【廷璋年七十三精神尚健】老成方倚赖调摄意湏加
　　赐江西巡抚常钧
　　百战得归身九歌出牧臣【常钧于西师屡着功绩凯旋疉擢至豫抚】无端泛河洛有术免沈沦熟路轻车易【去秋杨桥漫口以胡寳瑔素习豫省水利有防对调然方水注闻封时常钧督塞五门颇寓行师之律厥功甚钜】贤劳体恤频西江鱼米地休息且同民
　　赐安徽巡抚托庸
　　连疆来接驾咨政引同舟共济义应绎勤宣业可修老看身益壮人实食无浮虹宿被灾地钦哉善恤赒
　　赐奠大学士来保輙复成诗
　　一世笃勤行
　　三朝禁近臣老成惜多谢【去嵗大学士史贻直梁诗正半年相继而没】厚重有谁伦那问生由命因知夀底真【来保夀至八十四嵗】且看市防上应有辍舂人
　　夀庄亲王七十诞辰
　　吾叔长【上声】吾十六嵗于今亦届古稀年近尊行里无双老阖藩卫中有数【去声】贤友爱深承
　　宗帝泽引教【平声】回忆
　　祖皇邉【康熙六十一年奉　　皇祖防令王教子鎗箭】由来齿德光朱邸恒借仪型福夀绵
　　临协办大学士尚书武毅谋勇公兆恵第酹酒
　　重坎昔已济百年今忽消大星落昨夜宻席尚前朝【前日养心殿军机大臣等同进朕谓宜就第摄养昨日两命御前侍卫挟医往视称小差今早亟问则已报逝矣】一痛嗟何及千劳忆匪遥恨无执手诀城阙锁深宵
　　赐江南总督大学士尹继善
　　纶扉昨已命和羮江国仍资扈跸行明代称贤必王【守仁】石【永】汉家推盛则韦【贤】平【当】封疆防处皆时望旌节卅年独老成亦识心殷依北阙待宣入阁赞枢衡
　　赐江南河道总督髙晋叠旧作韵
　　东南称泽国保障畀双旌讵在工穿凿惟应尽敬诚隄坚幸黄刷口拓畅淮清【年来清口宣泄之法髙晋善体朕意于启闭尺寸一以髙堰五坝为程不惜拆清口坝之劳费是以屡年五坝不过水下河田庐并资利益】实尔推行善毋须颂声
　　赐湖广总督吴达善
　　甘陜赞军饷滇黔建棨牙两湖俾治剧万姓庶防嘉公不和斯鲜【俗有湖北督抚常不知之谚或惑于形家之説以为地势使然此谬论也葢公岂有不和者】明期照莫差官方诚阘茸【湖北吏治自爱必达周琬以来因循欺蔽较各省为劣兹命督抚诸臣力挽頽风】可弗意为加
　　赐闽浙总督苏昌
　　楚粤曾宣绩浙闽兹抚封外中久敭厯声望益舂容早是心如水应知夀比松自当随跸辇奕叶本从龙
　　赐安徽巡抚托庸
　　又下大江来舟行许扈陪率因谘众隐遂以访羣材节操古松似精神秋水哉恐妨悮程吏数日便教回
　　坐天成寺楼得句命尹继善和韵
