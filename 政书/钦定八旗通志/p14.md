<!-- { "loadSidebar": true } -->
　　世臣更近戚丹诚素所信命之习政事干材亦日进金川往经畧旌旗改观奋【金川莎罗奔卡小丑陆梁初非难治而督臣张广泗措置乖方老师玩冦致巤軰势益鸱张及遣讷亲前往董办又复畏葸偷安惮于临敌以致绩久弗就因各治其罪命傅恒率师经畧亲履行阵连克坚碉壁垒一新遂擒戮奸渠梁尔吉逆酋闻而丧胆始悔罪乞降】然其时其势未宜深入迅郎卡既怖詟特许归降顺【卡窘迫投诚傅恒尚欲进兵不允所请余察其时势祗可如此蒇事乃诏许受降即令班师】凯旋赞黄阁章服三锡晋【傅恒既成功赐以红寳石顶金黄带四龙补以示宠异其后奨赐首功如兆恵等皆视以为例】西师两用兵同心却众论坐谋无不协用蒇大功建其后征缅甸力请往抒荩猛拱既収服官屯进围困祗以水土劣兵后多病顿值彼悔罪请爰撤师旅振【傅恒攻老官屯昼夜不辍期在必克逆酋畏惧愿纳欵恳请解围傅恒却勿许然余念瘴乡水土恶劣又闻军士多病不宜久居其地先期谕令撤兵傅恒始奉命还比归而病入膏肓不可救矣惜哉】然因受瘴深兼悔隳功闷遂以永辞世饰终典空绻嗟我社稷臣所期寜在近年少长【上声】于余骑箕惜且恨
　　故大学士来保
　　来保侍
　　皇祖二十余年厯官一等侍卫
　　皇考时改内务府总管余即位授尚书六曺俱遍乾隆十二年擢大学士为军机大臣二十九年卒于位入祀贤良祠来保性端谨年跻大耋神明不衰老成之度足为庶寮矜式毎询以康熙年事娓娓可聴而于
　　巡幸行围诸典尤悉葢其在
　　御前最久也善相马余尝作歌以赐亦其余事之足称
　　者
　　初供批本职后充侍卫防弓矢固所习慤勤更其素止进恒有常不失尺寸处洊陞掌内府亦久防
　　恩遇因命长部曺旋赞丝纶布更践既已深老成遂独许【叶】虽无赫赫名却有休休度读书通大义万石犹后步












　　钦定八旗通志卷首四
<史部,政书类,军政之属,钦定八旗通志>
　　钦定四库全书
　　钦定八旗通志卷首之五
　　天章五
　　皇上御制诗三
　　五功臣五首【録四首】
　　故协办大学士一等武毅谋勇公兆惠
　　平定西域兆恵实惟首功以傅恒赞襄定防凖萧何不战之例宜居第一而兆恵即继之兆恵起家中书
　　皇考时初立军机处兆恵即与舒赫徳同为章京故二人皆练习政事余既践阼知其才可用屡擢至侍郎金川之役命往综理粮饷寻为军机大臣乾隆乙亥我师抚定伊犁而逆贼阿睦尔撒纳潜蓄异谋煽众为乱窜身逺遁因命兆恵为将军驻伊犁闻呢吗等之变整师东旋中途屡殱逆众乃被围于鄂垒扎拉图适余所遣图伦楚等率师至兆恵力战得出戊寅冬薄叶尔羌城我军已疲于逺涉而逆酋两和卓木纠众邀拒时我军三千人其渡河者仅四百乃筑堡黑水固守相持三阅月百计殱贼己卯春舒赫徳等统兵赴援而余先所遣送马之阿里衮等亦至内外夹击贼众披靡遂回驻阿克苏两首窜遁追至拔达克山因各授首献馘回部悉平赐以世袭一等公爵晋协办大学士并赐红宝石顶金黄带四团龙补悉如傅恒例凯旋行郊劳礼锡宴于紫光阁详见纪事诸诗兆恵长余仅三嵗正资倚任遽以甲申冬病殁余亲临抚酹即命其子为额驸勅祀贤良祠优加赠卹每一念及悼惜曷能已乎
　　西师歴五年凖回两进讨两讨凡两阻兆恵皆经了【兆恵于搜剿准夷遗孽则冇鄂垒扎拉图之围进讨回部逆酋则有喀喇乌苏之围皆能全师以出歴险而亨由其忠诚素笃济以谋勇故能邀　　天佑而叶师贞也】而皆安然出蒇功荷
　　大造设非忠诚笃加以勇畧昭焉能合众志成城锡箔保【蒙古语锡箔者即岩保之谓也】耆定赞丝纶章服元勲表谓当永承恩太平佐有道长予才三年何不同予老
　　故戸部尚书一等果毅公阿里衮
　　钮祜禄为我满洲大族而额亦都巴图鲁乃
　　太祖
　　太宗朝开国元勲阿里衮其曽孙也乾隆初年为御前侍卫擢任兵部侍郎歴授巡抚总督壬申冬还朝为戸部尚书兼管步军统领丙子冬命往军营为参赞大臣戊寅冬命偕副都统鄂博什送马济军彼时尚未知兆恵等有袭迫之事也阿里衮不惮劳瘁遄程而进己卯春防舒赫徳赴援贼遮之于呼尔满阿里衮适至解其围同趋黒水与兆恵夹击贼众全师而出命袭果毅公爵图像紫光阁凯旋复为尚书兼协办大学士戊子春命往云南办缅甸事与大学士公傅恒分路进剿蛮暮新街之防皆有功己丑冬以受瘴发肩背驰医治疗不痊悼惜赠卹如典礼祀贤良祠阿里衮性诚笃遇事力任不避艰阻余以此优眷之
　　昨嵗秋之仲
　　盛京谒
　　陵园三大功臣墓陪葬其间存【额亦都与古利费英东并以　　开国佐运勲臣陪葬于　　福陵　　昭陵之间昨秋恭谒　　祖陵曽亲临三功臣墓酹酒并纪以诗】兹阿里衮者额都【额亦都急呼之则为额都】四世孙勇岂匹其祖忠实一例肫兆恵阻黑水回众如蜂屯尔时舒赫徳统兵速入援又被狂狙阻进退至两难适值阿里衮送马继进遄率兵亦弗多乗夜贼营掀贼骇自天降鹿埵羣逃奔两军俱善归【阿里衮解马遄进所统之兵无多既解舒赫徳等呼尔满之围复至喀喇乌苏夹击贼众兆恵等并全师而出还至阿克苏整兵再进遂以次平定回部】重进鸿功全后复往征缅受瘴惜陨身一再忘躯劳思之辄涙扪幸而子善继【阿里衮子丰升额袭公爵擢尚书授副将军征剿金川逊克尔宗之捷奋勇奏绩以其克绍祖风于公爵加继勇二字凯旋图像紫光阁复加一等子世爵方以其年壮可继父志为国宣力乃未防以病殁益増悼叹】金川建殊勲凯旋以病终悲惜何忍言
　　故云贵总督将军一等诚嘉毅勇公明瑞
　　明瑞为
　　孝贤皇后之侄初袭承恩公选充侍卫乾隆丙子擢副都统命往伊犁军营为参赞大臣寻迁户部侍郎同将军兆恵往剿回部于喀喇乌苏袭迫中悉力拒贼己卯春我军内外夹击贼众惊溃两逆酋望风遁明瑞统兵追及之于霍斯库鲁克转战三时斩馘数百复败之于阿尔楚尔叙功于公爵加毅勇字图像紫光阁晋都统擢领侍卫内大臣壬午授伊犁将军乙酉统兵复定乌什事详乌什战图补咏丁亥春还朝值缅匪滋扰杨应琚乖方贻误命明瑞为云贵总督往代之继复授为将军令相机进剿遂统兵由宛顶进贼于蛮结悉众以拒明瑞身先督战乗大雾薄贼寨破其象阵斩级二千余生擒三十四人捷闻加一等诚嘉毅勇公世爵赐红宝石顶金黄带四团龙补以示优异而以承恩公爵令其弟奎林袭明瑞复败贼于天生桥由宋寨次邦海取道猛宻轹贼境数千里旋自大山移驻猛腊屡战克防防参赞额尔登额顿兵旱塔巡抚鄂宁十檄促援迁延不进贼侦我孤军无继蚁聚抗御明瑞因緑营疲病者多令将领分队防之以出而身自殿后接战次小猛育贼益纷集明瑞身被重创而殁事闻痛惜弗能置因勅从优议卹并建旌勇専祠祀之榇还亲临赐奠磔额尔登额于其前犹不足以纾余恨也
　　凡经百余战战必先众军不谓世胄家而有如此人读书知大义挽劲鲜与伦短身既精悍谋畧兼出羣功难偻指数嘉赉匪因亲征缅次猛腊独入克捷频恨遇忌功者逍遥河上陈【明瑞师次猛腊孤军深入重地应有继进之兵时额尔登额分驻旱塔若星驰赴援未尝不可合力奋剿即不能成功亦可全师而出乃额尔登额忌明瑞独成大功观望不进时鄂宁为滇抚十檄敦促转绕回铜壁闗迁延半月始达宛顶而明瑞以无援助竟至捐躯额尔登额实死有余辜矣】力战絶后继终焉捐其身于尔无悔怨于我増悲辛不须读杜牧谓过赵使君
　　故大学士舒赫徳
　　舒穆噜亦满洲大族昔徐元梦以翰林兼通清汉文在
　　皇祖时即为众所推舒赫徳其孙也颇能世其家学雍正年间以试繙译授中书军机处初立与兆恵同为章京故亦通达事体余即位授御史三迁至侍郎兼步军统领戊辰擢都统复迁尚书为军机大臣随经畧大学士傅恒赴金川办军务甲戌以后并在军营再起再罢戊寅冬以白衣留阿克苏闻兆恵黑水事即飞驿奏闻随简精鋭驰援仍授副都统参赞大臣己卯春击溃贼众平定回部擢尚书予世职图像紫光阁戊子春往云南筹办军务以陈奏失当下部议罢职任予都统衔赴乌什为参赞大臣辛卯土尔扈特汗渥巴锡等率全部归顺调至伊犁经理抚辑事悉协机宜即命为伊犁将军旋授户部尚书及领侍卫内大臣癸巳秋晋大学士召还兼管吏部刑部甲午秋率满洲兵往临清剿捕逆匪王伦等甫六日而蒇事赐戴双眼孔雀翎以旌其能复予云骑尉世职嗣以平定金川图像紫光阁文武大僚得再与功臣图赞者不过数人而已丁酉夏扈从易州敬襄
　　山陵大典忽遘时疾遣医诊视不数日而殁赐襚赐卹入祀贤良祠并于回京后亲临奠醊舒赫徳老成练达足副任使且才长余一嵗不意其溘逝如此之速曽赋诗惋惜之迹其生平多以功绩显故从其著者列为功臣云
　　遇顺饶有智逢艰或失算究以从政久经事实明练屡罢屡复用中心惜英彦践歴更老成遂掌丝纶涣西师频建功然职在参赞土尔扈归顺【土尔扈特急呼之则为土尔扈余初闻渥巴锡等来归之信恐伊勒图一人不能经理得宜因命舒赫徳往治其事舒赫徳至伊犁于一切安汛设侦筹储宻备之事无不悉妥故新投之人一至如归详见向所作土尔扈特归顺记】经理实妥善【叶】六日靖临清则信资伟干爕理原未久勲伐诚可按懐旧不能忘凄然一染翰
　　五督臣五首【内録四首】
　　故大学士陜甘总督三等忠勤伯黄廷桂
　　阁臣之兼督臣者凡四人黄廷桂宜居首然四人者或未入阁办事或虽莅纶扉无事实可録而在封疆中则皆政绩卓著者故并列之督臣亦如舒赫徳列于功臣梁诗正列于词臣例也黄廷桂镶红旗汉军康熙五十一年充侍卫寻任防领雍正二年授宣化总兵五年擢四川提督
　　皇考知其才迁四川总督仍管提督事乾隆元年并川陜总督为一廷桂専任四川提督是年冬内陞銮仪使二年署天津总兵五年迁古北口提督六年授甘肃巡抚十三年春署陜甘总督其冬迁授两江总督十六年调陜甘十八年调四川十九年擢吏部尚书总督如故二十年五月授大学士兼管总督六月复调陜甘廷桂所至力为整饬吏治肃然遇事无所徇隠悉核实入告诚笃有足嘉者其任陜甘也适当西陲用兵之时廷桂筹办军需备极劳瘁凡饲解驼马转运粮饟无不精详妥恊毫不累民供输数年内地不知有兵糈事至其规画悉中机宜每有谕批示尚未达甘肃而廷桂邮牍至适相脗合者叙平定准噶尔功子骑都尉世职旋晋三等忠勤伯赐双眼孔雀翎红宝石顶四团龙补以示宠眷二十三年冬督办军需赴凉州抱疴日剧犹勉力视事边地少良医布政使蒋炳奏闻即遣额驸福隆安挈御医往视甫行而廷桂已于二十四年正月病故览其遗疏深以调飤马匹及地方赈务筹办未竟为憾益足衋伤矣仍命福隆安驰往奠醊赐银万两治丧入祀贤良祠即令其子袭伯爵并制挽辞四章有云鞠躬尽瘁今诚已葛亮而来此一人非斯人不足当斯语也及平定西域追画其像于紫光阁余亲为之赞云未同凯宴痛惜曷任至今思之犹为陨涕云
