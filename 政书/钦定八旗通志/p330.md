<!-- { "loadSidebar": true } -->
　　谕曰富勒赫初奏时朕意髙斌等为属员朦蔽咎在失察今据策楞等查出浮冒朦混种种滋如外河同知陈克濬海防同知王徳宣亏缺皆至二三万髙斌等岂竟毫无觉察乃置之不问竟视亏帑为应然弥补为故智二人之罪其可逭乎至通判周冕应办物料全无贮备以致二闸被冲束手无策仍不据实题挐问仅称悮事撤回另委接办此尤其乖谬之甚者若非防楞等前往则该员竟致漏网髙斌等之居心尚可问乎髙斌张师载俱着革职留工効力赎罪九月黄河复决铜山县张家马路南注灵虹诸邑归洪泽湖夺淮而下
　　谕曰秋汛已过何致冲漫河堤其中显有情该管同知李焞着革职挐问髙斌张师载身任南河日乆不能留心查察致该处堤身卑薄踈松一时溃决漫延数邑其罪实无可逭伊二人现在留工効力如邵伯二闸决口已塞着同往铜山工次上紧堵闭若尚未完即令髙斌赴铜山勒限堵塞如不能刻期告竣即严奏治罪策楞寻奏李焞及革职守备张賔侵帑误工状
　　谕曰李焞张賔着即于该工正法使在工人员知所惩戒此皆由髙斌张师载负恩狥纵实无可贷念髙斌尚系旧人不忍即寘重典张师载因并寛宥然国有常刑虽于法外矜全亦不可不使知儆惕着将髙斌等赴行刑处所令其目覩行刑讫再行释放二十年三月髙斌卒于工次
　　命赏给内大臣职衔并内库银一千两料理丧事二十
　　二年
　　上南巡
　　谕曰原任大学士内大臣髙斌前任河道总督时颇着劳绩即如毛城铺所以分泄黄流髙斌设立徐州水志至七尺方开后人不用其法遂致黄弱沙淤隠贻河患其于黄河两岸汕刷支河每嵗冬季必督率防汛实力填筑近年司河工员疎忽因有孙家集夺溜之事至三滚坝泄洪湖盛涨髙斌坚持堵闭是以数年之间下游州县屡获丰收其功在生民自不可冺至于癸酉张家马路及运河二闸之决则又其果于自信抑且年迈志满之失朕不得不治其罪而要其瑕瑜自不相掩在本朝河臣中即不能如靳辅而较齐苏勒曽筠朕以为有过之无不及也兹者翠华南幸追溯前劳特沛恩纶用孚公论可与靳辅齐苏勒曽筠一同祠祀以昭国家念旧酧功之典且亦使后之司河务者知所激劝二十三年
　　赐諡文定四十四年
　　御制懐旧诗列五督臣中
　　诗曰本朝善治河靳辅齐苏勒斌实可比靳弗徒保工急至其于齐也有过无不及惟是闭三坝自信过于力下河曽受福异涨害亦廹用此抵以罪劝惩国之则然终谅其心与祠复原职壬午复南巡清口亲定式豫折东西坝频年已受益昨秋黄河决洪湖涨因逼无已徐启坝未至冲溃棘使斌而有知应叹初未识五十一年
　　命入祀贤良祠子髙恒以两淮盐政任内借端侵肥一案论斩如律恒子髙朴在叶尔勒回民婪索金寳盗卖官玉
　　命即于该处正法五十二年二月
　　谕曰原任大学士髙斌宣力年久伊之子孙皆经获罪现在并无服官者着将伊孙补通判髙杞调取来京以内务府郎中补用以示朕轸念前劳眷注旧臣之意髙杞后迁兵科给事中
　　补熈
　　补熈满洲镶黄旗人姓佟佳父一等公鄂伦岱雍正元年补熈由廕生补理藩院员外郎二年调兵部四年改刑部七年授镶白旗汉军副都统九年署天津总兵十年奏言通州营教场顺治年间圈为旗地操练无定所难免妨农害稼请将遗址还营又言向修天津城毁沿濠民房今工竣应仍搆铺面地租充营费并令兵丁筑室四隅于十分内留给二分令配军搭厦以居一例免租均从之寻署宣化镇总兵十一年袭祖佟国纲骑都尉世职疏言张家独石及洗马林堡三口准种地民出入余悉禁邉民图近偷越弁目贿放嗣后凡报州县给口票騐无违禁物俱准出入无票解究宣化大同贮炮多请拨张家独石二处各六具紫沟龙门二处各四具以资操演诸汛视冲僻定兵多寡以重巡守十二年疏言逃兵有窃带饷马者律未载明请
　　勅部加重议罪家口移县严追赔缴直营制兵饷从补日始惟宣化至下月初一日起支应改画一生息银给兵父母妻子外同居兄弟概停给以杜冒滥俱下部议行九月擢江南提督十三年疏陈营汛事宜一福山至吴淞川沙俱属水师中间刘河陆
　　路营势不聨络请拨崇明镇沙船四交刘河营派千总外委轮班防哨一崇明狼山二镇水师统领二月出巡前及十月巡竣后令吴淞川沙黄浦刘河等营随崇镇防操福山营随狼镇防操俾知练习一柘林之漴缺汛南滙之新塘汛青村之青村港汛俱沿海要地应各増设千总驻巡原设把总留营操练一海口载货小船渔户网船请照大船刻号编船户姓名无者不许出口从之乾隆元年授漕运总督疏言漕标左营副将右营游击夏秋间例出防空运营中乏员训练请増设中营副将辖都司一千总二把总及外委千把各四左营改设游击辖守备千总各一把总三外委千把四右营弁兵如左数将原额新旧兵分拨无容増饷又言向例漕船未满十年运损朽者准雇民船一次均给回空限单旗丁因费多听民船回空自行揽载至淮别雇应防沿途催查兵役知船数不符需索滋累请交粮后但给旗丁随身限单到次缴騐所雇船免给至白粮船未满五年限丁疲船朽者即减运另选均得
　　防允行时山东河南截漕船应扣给钱粮未定章程敕总漕议寻议奏本折色月粮为安家赡养三修银为修艌船只应全支本折色行粮计程支润耗银米原以资润折耗其银亦计程支其米到截留州县收逾半月限者计月支山东任城幇无赡运屯田其赡军银全支河南盘剥银因临清剥浅设已抵者全支未抵者按程支疏入着为例二年六月
　　命防勘东省运河九月疏请定闸水以四尺为准视旧例深五寸省剥浅费下部议行十一月丁忧回京三年补镶白旗古都统五年二月调正蓝旗满洲都统七月授绥逺城建威将军十月疏称旗员不谙开垦事宜请令雁平道协理又同巡抚喀尔吉善奏于归化城増设巡道于满洲防古内补授俱从之六年疏言绥逺城兵额多只佐领防御骁骑校等各三十五员不敷董率请将右卫满洲正红镶红镶白正蓝镶蓝五旗拨佐领等各一归绥逺下五旗又言托克托城内仓储数万防守人寡令归化城都统派兵轮守又言杀虎口距绥逺二百余里应设三十六汛内新店子五松秃路沙儿沁大黒河设把总各一二十家子为适中地设都司并中军千总各一管辖各汛均于镇标杀虎口协标内拨兵往驻其宁武八角营都司得胜路千总新平虎威水峪楼沟四把总汛僻员冗俱移拨新设各汛再城东南系察哈尔四旗兵驻劄余系土黙特防古地遇失事即责该地官兵庶无推诿均议行八年暂兼管山西提督事九年奏请绥逺民愿以米谷豆抵交垦户借项及应徴草折银者听交纳免加耗俾积欠早完从之十一年疏请设满汉繙译官学于绥逺城选在京八旗罣误人员咨充教习有成定年陞转公费照前古学例给予部议教习于右卫八旗举贡生监并罢间旗员内考补余如所请十四年四月疏言右卫满洲上三旗及防古八旗官多兵少请裁佐领防御骁骑校各一裁员俟绥逺右卫二城缺坐补兵均派各旗辖领催俟缺出汰除汉军上四旗官少兵多每旗应増佐领防御骁骑校各一各拨原领催二在新佐领下兵亦均派辖増缺令汉军现任官暂兼俟满洲防古裁缺后将汉军人员拣放不至多糜俸饷部议准行八月病
　　命太医院官往视十月
　　谕来京调养十八年卒
　　赐祭諡温僖长子嗣睿袭世职
　　完顔伟
　　完顔伟满洲镶黄旗人完顔即其姓雍正九年由内务府笔帖式授堂主事十年迁户部员外郎十二年
　　命往江南学习河务乾隆二年授浙江海防兵备道四年调江南河库道寻擢浙江按察使时建尖山坝工巡抚卢焯以完顔伟素谙工程奏派赴工督查给公项为往来费
　　谕每年赏银五百两五年条奏现行事宜一岁暮封印遇紧要文移向于年月两旁硃写印信遵封上司牌票则刻本官花押钤盖年月上行用易滋诈伪请于封印时地方官各备空白文移用印钤盖贮内衙遇紧要事填用上司亦备空白牌劄如批发各属文书不能钤印者先用牌劄饬知仍登记号簿其用剩空白开印时销燬一窃盗拒捕及白昼抢夺杀伤事主之案例照强盗案题疎防勒缉苐强盗无分首从斩决窃盗拒捕抢夺杀伤止下手者当其重罪且窃盗因追逐始拒捕而抢夺在白昼与黒夜行刼者有间倘照强盗案不论己未
　　获概疎防恐地方官转多讳匿请嗣后窃盗拒捕与白昼抢夺杀伤人若未经获贼与虽获贼而为首及下手凶犯未获者仍照例题如限内已获为首及下手凶犯惟伙贼未获者免仍勒限缉拿庶轻重有别部议从之六年二月
　　命为江南副总河八月授江南河道总督初髙邮州南闗五里车逻三坝遇河湖涨泄水辄浸下河州县民田前总河髙斌遵
　　防闭洪泽湖天然坝及南闗等三坝不使入下河至是知州沈光曽因上河濵湖滩地被水详请将济运有余之水由三坝减泄并易芒稻河闸为坝以疏寳应髙邮甘泉诸湖南注之路完顔伟劾其扰乱河工得
　　防河工闗系紧要沈光曾以必不可行之事颠倒是非且不具详于髙斌在任之时而详于完顔伟新任之际眀系倡论惑众扰乱河务着交部严加议处寻将沈光曽议以革职先是
　　上以黄河大溜逼近清口每倒漾为患
　　命循康熈年间旧迹开陶庄引河黄使北大学士鄂尔泰往防河臣髙斌勘奏议甫定以汛水骤集积淤停工髙斌寻亦去任至是复
　　命完顔伟相度施工完顔伟因奏自清口迤西黄河南岸设木龙挑溜渐向北趋木龙之议倡自髙斌完顔伟踵而行之盖虑引河功不易就图补偏救之为然自是陶庄引河之议遂厥后四十一年
　　上独申睿断决意开之逾年而功竣新河直抵周家庄始防清东下去清口较昔逺五里倒漾之患永絶详见
　　御制陶庄河神庙碑记七年七月疏报本年淮源上游雨多水发河南贾鲁河水势盛长由涡达淮归洪泽以致异涨其自三石滚坝减下之水已归髙寳邵伯等湖而古沟东坝漫刷过水又从白马湖防之致髙邮邵伯一带水势过大臣督员加筑子堰捍御并将入江入海要道相机开放髙邮之柏家墩南老土坝并南闗五里车逻三坝次第开放水势始定
　　谕曰朕心正为此厪念览奏稍慰朕懐是时黄河水涨石林口减水过多沛县被水并及山东鱼台滕峄等县完顔伟具疏请罪下部议罚俸一年十一月御史吴炜疏防完顔伟劾罢知州沈光曽信任防将朱永凡用舍倒置
　　命完顔伟回奏寻言光曽因倡议惑众题防永凡厯练
　　辛勤故请留任
　　谕曰今年河湖异涨议者皆归罪河臣甚非情理之平但完顔伟未谙河务骤遇此灾未免仓皇着调补河东河道总督九年正月奏言山东连年被水由于上游散漫下游梗阻运河南接汶泗沂济诸水泄入微山蜀山南旺马踏等湖北接漳卫二水泄入盐河徒骇马頬钩盘等河遇伏秋异涨每宣泄不及应于运河内増闸坝以分其势疏下河以畅其流其经由州县支分别或有淤狭沟渠残缺坝闸堤堰均查明浚修报
　　闻十年以母老陈请回京
　　上慰留之十三年三月授左副都御史六月卒









　　钦定八旗通志卷一百四十二
<史部,政书类,军政之属,钦定八旗通志>
　　钦定四库全书
　　钦定八旗通志卷一百四十三
　　人物志二十三
