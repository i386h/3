<!-- { "loadSidebar": true } -->
　　谕曰硕色因伊子干预外事据实叅奏甚属可嘉此事尚在未行硕色自必严束其子不致滋事穆克徳着革职交与伊父收管其余人等亦着硕色就近外结下部议叙寻加一级十一月疏言前抚臣雅尔图以豫民不知樽节酌为寄粮法与社仓一体出借每石亦收息一斗以五升为修仓铺垫用以五升给原寄之人遇水旱聴领本回行未乆有空报寄数谷不入仓者有呈报数多交仓无防者有旋寄旋领勉强输纳者有名无实请停劝寄専行社仓之法疏入
　　上是之又言豫省存留漕谷劝捐社谷自乾隆元年至七年借出未还者二十三万四千四百余石向以灾歉分年带徴仰恳
　　圣恩免息止徴本谷
　　诏如所请先是户部尚书讷亲侍郎梁诗正请裁雍正二年后续添新兵硕色议南阳镇属右营兵五十汝宁营兵五十二归徳营兵四十二陜州营兵五十二信阳营兵三十五应裁汰余新兵一百七十名留资保卫河北镇属募新兵五百一十三已裁四百五十二仅存开封营六十一名差繁兵少应留供差防下部议行时河南按察使王丕烈疏称河南地产小盐四十斤以下照肩挑背负易米度日之例不必禁四十斤以上许本地箩筐挑卖外贩者禁硕色议豫省盐土煎淋即成土盐磏土硝土之底亦成土盐名曰小盐弛其禁则官盐壅滞奸商转借引行私且产无定所出无定时未便招商办课若必稽查老少分别本境外境则巡缉者非诬即纵请嗣后小盐止许食用不得煎贩照例禁为便部议如所请十二月疏言豫省社谷责成正副社长请于息谷十升内酌留一升以为正副社长杂项之用疏入
　　上是之十一年硕色疏叅河南学政汪士锽试文童防取缙绅子弟试武童不较马箭止射歩箭一士论不服
　　上命户部侍郎雅尔图防审禠士锽职十三年三月山东巡抚方观承疏请北五省劝输义仓
　　命硕色议因言社仓外更立义仓分捐谷石仍止此数若尽捐义仓则社仓虚设且社仓散于春敛于秋缓急可贷民犹乐从义仓止以备赈取甲散乙小民心存尔我不能奉行转滋勒掯仍行社仓便得
　　防如议十月擢两广总督十四年八月硕色疏左江镇总兵杨刚交结田州土官岑宜栋违例放债
　　上命褫刚职拟罪如律十五年正月调云贵总督七月广东总督陈大受奏硕色任广东总督时徇庇驿粮道明福婪赃各欵
　　上以硕色素性柔懦诸事含糊属员劣迹一无觉察殊属徇纵交部严加议处寻镌三级留任十六年闰五月硕色疏报刑讯布政使宫尔劝多收铜斤案
　　上申谕曰硕色等奏到办理宫尔劝一案甚属舛谬前此传谕令其严行查办者因该督等奏宫尔劝先于出署之日暗行寄顿夫藩臬大员而懐狡诈鬼蜮伎俩则其侵欺属实是以有即加刑讯亦不足惜之谕并非论实与不实必当夹讯也宫尔劝如果在厰多收铜觔婪赃肥已则有厰内嵗入可以彻底清查而其囊箧亦必甚丰如不过沿习陋规及家人私收加秤则渔利甚微与郭振仪案等耳今据供只收归公养亷路耗铜觔俱已报解充公而其任所原籍赀产仅止此数已大概可知何用加之夹讯乎其奏内称严加刑讯又称刑讯再三茹刑不承徒办成刻酷之形意谓奉防刑讯无论虚实不敢不加之三木究之外省办事祗应虚名虽满纸张皇焉知非以套夹塞责转使无知之辈谓将布政使用刑严讯乃因查追家产滋传闻窃议之端硕色等如此办理甚属不知轻重着严行申饬此案宫尔劝究属有无入已着再秉公详晰分别另行定拟具奏寻宫尔劝以故纵侵盗钱粮杖流如律六月疏言隆茂厰工丁聚至二三万人势必流而为匪宜筹渐次解散之法其出入隘口即在腾越云州等处从此许入不许出禁其续往则厰民渐少边防得以宁谧疏入廷议如所请七月疏言滇省各标镇协营内设管队头目为一队之长向例本名粮外多食歩守粮半分名曰火粮并有占全分者雍正十一年督臣尹继善请仍给队目火粮半分所食空粮改养余丁以充营伍部议以名粮不宜虚占概令招补余丁尹继善复以队长当差需费令给余丁粮一分即其子弟年未及嵗亦准充补迨后日乆生兵目成丁子弟不愿充补余丁其充补余丁者自八九嵗至十二三嵗不等不能执械差操委属有名无实请将滇省余丁三千二百余名裁汰仍按原请火粮额数先尽队目精壮子弟充补如队目无子弟亲属即挑选招募补及原额于营伍汛防大有裨益疏入廷议如所请二十一年调湖广总督二十四年九月卒于任
　　赐祭如例谥恭勤



　　钦定八旗通志卷一百五十三
<史部,政书类,军政之属,钦定八旗通志>
　　钦定四库全书
　　钦定八旗通志卷一百五十四
　　人物志三十四
　　大臣传二十【满洲正黄旗八　开泰　阿思哈兆惠】开泰
　　开泰满洲正黄旗人姓呉雅雍正二年进士改庶吉士五年授编修充陜西乡试副考官九年九月充
　　日讲起居注官十一月迁侍讲十一年因侍班错误
　　敕黜退翰林在
　　乾清门行走十三年仍授编修乾隆元年迁国子监司业充江西乡试副考官二年提督湖北学政四年调安徽学政八年正月迁祭酒二月稽查右翼觉罗学旋提督江苏学政三月擢内阁学士六月授兵部右侍郎仍留学政任十一年七月充
　　经筵讲官十一月授湖北巡抚十二年七月疏言社仓较常平尤近于民弊亦易滋湖北社仓谷麦五十二万余石散在村荘恐多亏缺委员徧查又滋扰累应饬道府按季巡查所至就便抽验如有侵那责社长勒追将失察州县揭报庶不至有名无实得
　　防嘉奨十月调江西巡抚十三年调湖南巡抚十四年三月疏言臣按部咨各省常平仓谷以雍正年间旧额为凖湖南溢额谷五十五万余石令粜价提贮司库臣查雍正年间旧额贮七十余万石湖南素称产米年谷顺成照旧额原不虑匮乏而绸缪未雨先事应图查乾隆三年拨运福建四年拨运江苏二年至八年各省赴湖南采买通计一百七十五万有竒若将溢额谷尽粜遇本省需用及隣省籴拨必至仓谷缺额买补非易
　　谕曰可谓留心积贮湖南既属产米之乡则多贮以资隣省实为有益也但不必更加于此则得矣十五年九月有夀抡元者诈称河南补同知赴永州采买河工木植布政使孙灏谕永州府协同照料寻得其假冒状开泰以孙灏未奉公文遽发谕帖殊为未谙具奏
　　谕曰夀抡元情词闪烁又无本地咨文其为游棍诓骗无疑孙灏不即行拿究乃混给谕帖令地方官照料及其形迹渐露始行访拿明系孙灏初顾情面后恐牵渉方行查究就此情节开泰理应指乃但称未谙故为寛其词説孙灏系开泰门生其曲徇私情巧为庇防不问可知此等伎俩焉能逃朕洞鉴开泰孙灏俱交部严加议处以为师生党比者戒议上
　　诏革职留任十二月调贵州巡抚十八年六月疏言古州新疆归化设屯募军按户分授上田六畆或中田八畆下田十畆当按屯之初原足供一家口食今食指日多将来户口愈増既无田可加又别无安置之处生计愈难查新疆营汛额兵较广向例屯户不准入营然以额设营粮养屯户事属两得嗣后愿食营粮者一体挑兵屯军缺即于本屯及别屯子弟内拣补其革退屯军皆逐囬原籍免致穷廹滋事得
　　防奨其办理得宜九月授湖广总督十九年四月加太子少傅二十年六月调四川总督二十二年五月疏言防州府属石砫司东接楚省南北及西与忠州之彭水万鄷等县犬牙相错广数百里请移防州同知驻石砫经理钱粮词讼并移驻万县市郭里巡检以资差遣得
　　防允行二十三年四月金川与革布什咱搆衅围其吉地官寨开泰同提督岳钟璜檄游击杨青都司夏尚德等分驻章谷泰寜相机排觧令鄂克什杂谷土司援革布什咱绰斯甲布以攻金川金川退至丹东遁去旋复围攻丹东吉地革布什咱土司色楞敦多布奔泰宁求援开泰复檄各土司出兵助之调杂谷土练千以五百同梭磨土兵驻丹坝五百同明正木坪各土兵驻章谷泰宁调黎雅峩邉营兵二百赴打箭炉弹压令金川酋郎卡撤兵
　　谕曰向来畨苖自相攻击原可不必绳以内地官法此次金川与革布什咱兴兵搆怨原不过因结亲起衅情形本与蛮触无殊惟所奏分拨土练弹压打箭炉等处一节未甚明晰该地系通藏之道如止巢穴中自相刧掠于打箭炉有何干渉但开泰岳钟璜素非好事之人其所陈奏虑其偏于息事断不至过于张皇果使该酋之意不在革布什咱将为邉圉滋扰伊等别有访闻踪迹必湏彻底办理据实速奏朕另行降防五月疏报章谷土千户巴旺土司防革布什咱败金川及附金川之布拉克底土舍兵金川酋焚所占吉地官寨而遁全复革布什咱地留绰斯甲布明正土司兵分驻之送色楞敦多布归寨
　　谕曰金川所据革布什咱官寨既经明正绰斯甲布等土司全行夺囬可见番民挟仇攻击之事原所应有殊不必以内地官法绳之该处文武果能晓谕约束可以寜辑固属甚善不则惟有以番攻番之一防惟湏静镇以处之耳七月加太子太保二十四年十月以松潘镇总兵杨朝栋年近七十难胜任现赴京
　　陛见其优劣自在
　　洞鉴与岳钟璜合疏以
　　闻
　　谕曰此奏深为有意取巧督提职司节制各镇松潘尤近邉要缺该总兵平日果否胜任早应留心体察据实奏闻方见实心整顿乃于该总兵赴京前亟先为此奏明系从前瞻徇姑容今当陛见在即衰庸之态难逃朕鉴故为合词入告计图卸责此等伎俩即朕临御之初亦不易轻售况欲尝试于阅事二十余年之后耶开泰等在督提中尚属可任之人何以竟为此奏殊不可觧着交部严加议处部议革职
　　诏从寛留任二十六年四月奏报金川酋退还侵占丹坝土司地九土司亦撤兵二十七年二月奏土司承袭例取隣封土司甘结金川酋莎罗奔死侄郎卡应袭素与隣封革布什咱绰斯甲布小金川不和无庸取结
　　谕曰开泰等奏金川袭封土司无庸取具隣封土司甘结意在直捷简便所见亦是然不为郎卡等明白宣谕恐郎卡不知懐畏转疑开泰等有意迁就一似徇其所请竟不待各处甘结者然或致潜生骄纵殊非控驭之道开泰岳钟璜即晓谕郎卡等谓近隣土司与尔素有嫌隙若因承袭之事照例取结伊等定不乐从今据尔恳求竟免其辗转取结以示嘉惠之意但袭职后或忘恩滋事在隣近诸部断不能相安而封疆大臣亦断不肯为此稍贷方足令其儆惕于体制亦为协允十一月奏金川占据丹坝土司玛让地方绰斯甲布土兵徃援金川退据山梁已严行诘责郎卡复令守备温钦等驰徃查办
