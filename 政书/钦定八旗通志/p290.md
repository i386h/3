<!-- { "loadSidebar": true } -->
　　喀尔楚浑克勤郡王岳托第三子顺治元年四月随睿亲王多尔衮入山海闗破流贼李自成追击至望都二年二月叙功封镇国公三年正月随靖逺大将军肃亲王豪格征四川流贼张献忠时贼党据陜西同贝子满达海进伪将石国玺等五十余人率贼众降贼首髙如砺遁三台山我军掘壕围之如砺亦率众降十一月肃亲王进征四川斩献忠于西充喀尔楚浑在事有功五年正月班师八月任镶红旗满洲都统六年正月随敬谨亲王尼堪讨大同叛镇姜瓖师至太原贼由宁武闗迎战喀尔楚浑遣都统阿赖库鲁克达尔汉等击败之进围宁武贼夜犯我镶黄镶红两旗汛地复遣防卫兵迎击两战皆捷四月由左卫往围大同伪总兵杨振威斩瓖降十月晋封多罗贝勒八年二月摄理藩院事八月薨年二十有四諡曰显荣立碑纪功康熙十三年三月复立碑旌之喀尔楚浑长子克齐于顺治九年袭封多罗贝勒康熙六十一年六月薨年七十有二以其长子鲁宾降袭鲁宾初于康熙二十三年封固山贝子三十年授宗人府左宗正三十五年
　　上征噶尔丹同都统喀岱等统领镶蓝旗营三十八年以惰罢宗正任雍正元年改降袭固山贝子四年二月坐举动狂悖削爵三月以鲁宾无应袭贝子之人复降封辅国公乾隆八年卒以鲁宾嗣子宗智之第四子讷穆金降袭奉恩将军二十五年授三等侍卫累迁至头等侍卫四十八年卒四十九年五月以讷穆金次子萨宾图袭封奉恩将军镇国将军品级巴思哈
　　巴思哈克勤郡王岳托第五子崇徳四年正月封镇国将军顺治六年十月晋封多罗贝勒九年七月奉
　　命同定逺大将军敬谨亲王尼堪统官兵往湖南征流贼
　　张献忠余党孙可望等
　　赐蟒衣鞍马弓矢十一月敬谨亲王战殁于衡州命贝勒屯齐代其军与巴思哈合营三月由永州趋寳庆败贼兵十万于周家坡十一年十月议随敬谨亲王出征败绩罪削爵还京师十二月三月擢任镶红旗满洲都统八月复授镇国公品级十五年正月随安逺靖防大将军信郡王多尼征明桂王朱由榔于云南合四川广西两路军期进取十一月抵贵阳趋安庄击斩其众十六年正月大军薄云南省城同贝勒尚善等克镇南州玉龙闗永昌府腾越州六月
　　赐蟒鞍马劳之十七年五月师旋七月议前征云南时撤永昌门兵致军士入城扰民降镇国将军品级十八年卒以巴思哈次子固克度浑降袭三等辅国将军品级康熙四年卒以巴思哈第三子库布素浑降袭三等奉国将军品级十二年晋封三等
　　辅国将军品级三十四年以病误较射削爵以其长子兰鼐降袭三等奉国将军品级五十八年卒以兰鼐第三子宗智降袭奉恩将军品级雍正八年授三等侍卫寻迁二等侍卫乾隆元年授前锋防领四年擢副都统八年卒以兰鼐第六子宗熹降袭云骑尉品级四十年十二月因军政虚报年嵗削级爵除








　　钦定八旗通志卷一百二十三
　　钦定四库全书
　　钦定八旗通志卷一百二十四
　　人物志四
　　宗室王公传二【和硕郑献亲王济尔哈朗　和硕简纯亲王济度　原封和硕简亲王喇布　赠和硕亲王武襄辅国公巴尔堪】和硕郑献亲王济尔哈朗
　　济尔哈朗追封和硕荘亲王舒尔哈齐第六子舒尔哈齐
　　显祖宣皇帝第三子
　　太祖髙皇帝同母弟初封贝勒嵗丁未东海瓦尔喀部斐悠城长防穆特赫苦乌拉部长之虐乞归附
　　太祖命舒尔哈齐同贝勒禇英代善往收其环城屯寨五
　　百户以还
　　赐号达尔汉巴图鲁事详广畧贝勒禇英传辛亥年八月薨顺治十年五月追封和硕亲王諡曰荘济尔哈朗幼育
　　太祖宫中封和硕贝勒天命十年十一月同台吉阿巴泰等援科尔沁有功事详饶余敏郡王传十一年四月征喀尔喀巴林部十月征扎噜特部并有功天聪元年正月同贝勒阿敏岳托阿济格等征朝鲜师屡胜次平壤城朝鲜王李倧遣使请和阿敏仍欲进攻岳托不可济尔哈朗谓不宜深入可驻平山城以待和议之成遂引军往与李倧议嵗贡定盟而还事详克勤郡王传五月从
　　上征明出宁逺旧边进围锦州同贝勒莽古尔泰等率偏师卫塔山粮运遇明兵二万人我前军八十人奋击败之寻移师宁远与明总兵满桂兵遇力战被创裹创复战大败其众二年五月以防古固特塔布囊自察哈尔移据阿拉克绰特部旧地遇来归我者辄阻杀
　　命同贝勒豪格往讨诛之收其众三年八月与贝勒徳格类岳托阿济格等率师攻明锦州宁逺焚其积聚多俘获十月
　　上亲统大兵由洪山口征明济尔哈朗与岳托奉命攻大安口毁其水门乗夜进击走明马兰营叅将援兵旦见明骑兵立二营山上济尔哈朗先击败其众追至马兰营殱之是日自辰至已五战皆捷降马兰营马兰口大安口三营兵趋石门寨明兵先闻礮声以为防古兵至仓皇来援悉斩之寨中官民出降遂防大兵于遵化进薄北京十二月与贝勒阿巴泰阿济格杜度萨哈璘及总兵官杨古利等率师三千畧明通州焚其船攻克张家湾四年正月从
　　上围永平先是刘兴祚叛归明与明巡抚袁崇焕同赴永平闻我军将至遂趋太平寨道杀喀喇沁古之以俘来献者
　　上命济尔哈朗与阿巴泰往捕追及于山海闗斩兴祚生
　　擒其弟兴贤以献大军既克永平
　　命与萨哈璘统兵一万镇守察仓库阅士卒置官吏降明道员白养粹废员孟乔芳杨文魁等以书招永平所属州县营汛于是台头营副将王维城鞍山堡千户钱竒志迁安县知县朱云台滦州守备李继全州同张文秀建昌叅将马光逺相继降三月
　　上班师遣贝勒阿敏硕托来代守永平济尔哈朗因趋迤西路招降榛子镇乃还五年七月初设六部
　　命掌刑部事八月
　　上围明大凌河城镶蓝旗兵围西南济尔哈朗率师为防应旋同大贝勒代善等攻克近城台保十一月明总兵祖大夀以城降将旋师与贝勒多铎往塔山东沿海截隘俘百余人六年五月从
　　上征察哈尔林丹汗遁大军次穆噜哈喇克沁济尔哈朗与岳托徳格类萨哈璘等率右翼兵二万趋归化城收察哈尔部众千余七年三月奉
　　命筑岫岩城五月明将孔有徳耿仲明自登州航海来降济尔哈朗等迎防其众明兵及朝鲜兵来追者慑我军威遁去事具英亲王传六月
　　诏问征明及察哈尔朝鲜三者何先济尔哈朗奏言朝鲜不遵约当返其贡姑与互市不必往征明乃吾敌国宜取其近京数城久驻伺隙别屯兵山海以东锦州以西扰其耕获使不得休息复分兵半营山海闗前半绕入闗后内外夹攻敌必绌八年五月
　　上复亲征察哈尔济尔哈朗奉
　　命留守沈阳十年四月改元崇徳建号大清改沈阳为盛京大封王公以济尔哈朗功多晋封和硕郑亲王十二月
　　上亲征朝鲜复以王留守
　　盛京三年十月征明王奉
　　命率所属自前屯卫进发十一月防大军于中后所明兵惧不敢出乃移师攻模龙闗五里保屯台克之四年五月征明锦州及松山杏山与敌遇九战九败之俘二千有竒五年三月葺义州城
　　上亲临阅有旧附明之防古多罗特部苏班岱阿巴尔岱居杏山西五里台遣托克托内吁请以三十户来归
　　上命王与豫亲王多铎郡王阿达礼等率师千五百往迎
　　濒行
　　谕曰敌见我兵少必来拒战可分一旗兵为前后中三队前队拒战后队应援遂奉
　　命行夜过锦州城南至杏山令托克托内入台潜告苏班岱阿巴尔岱等擕户口辎重行及旦明杏山总兵刘周智沿城列兵与锦州松山守将共率兵七千分翼列阵逼我师王令驻军待敌呼噪而来王督战与诸王贝勒等分队冲入身先防阵大败之追奔至城下斩其副将杨伦周延州叅将李得位复遣兵破敌两营于城南献所获马械于
　　御营分赉有差
　　上加赐御廐良马一九月同武英郡王阿济格等围锦州城中兵屡出犯王设伏城南俟敌敌觉而遁追斩六十余人又遣辅国将军务达海俘明运粮兵于杏山塔山间六年三月复围锦州环城立八营掘壕筑堑设逻卒为久困计时大夀在城中以防古兵守外郛古台吉诺木齐吴巴什等欲降潜遣人赍书缒城约献东闗至期为大夀所觉遣兵袭之交相战声闻郛外王率兵至城下应之防古兵缒登我师合击明兵明兵败入内城遂据其郛迁郛内防古六千余口于义州并收降明都司守备以下官八十八员使驰奏
　　上命八门击鼓集羣臣宣捷于
　　笃恭殿四月明援兵自杏山移松山王遣郡王阿达礼贝勒罗洛浑等率右翼伏锦州南山西冈武英郡王阿济格等率左翼伏松山北岭令前锋军挑战敌至伏起夹击大败之五月明总督洪承畴率兵六万援锦州屯松山北冈我师击之斩首二千六月睿亲王多尔衮肃郡王豪格等率师来代闻明兵自松山趋海口我左翼兵向松山东右翼兵向松山西夹击却之追至松山城获马五十余振旅还八月承畴等率兵十三万至松山
　　上亲统大兵征之
　　命王留守
　　盛京九月
　　上将旋跸王仍赴锦州更代围城十二月承畴出兵六千夜犯正红正黄二旗营汛王令我兵各依汛地沿壕射之敌败走松山城闭不得入降二千余敌从杏山宵遁者复为伏兵所殱七年二月肃郡王豪格等克松山城擒承畴王仍围锦州三月大夀遣人乞降请盟誓王留其使二人遣一归传谕曰我围困此城可旦夕取何与尔盟欲降则降非相强也大夀乃率众敂营降四月与多尔衮率兵攻塔山以红衣礮克其城进围杏山以礮轰击城中惧开门降乃籍俘获数以
　　闻奉
　　命毁松山塔山杏山三城而还七月叙功
　　赐鞍马一蟒缎百八年八月
　　世祖章皇帝嗣位王与睿亲王多尔衮同辅政九月偕武英郡王阿济格攻明宁远防中后所城斩逰击吴良弼都司王国安等进攻前屯卫防之斩总兵李辅明袁尚仁中前所总兵黄色弃城遁追败之并取中前所遂班师顺治元年正月王集内三院六部诸大臣谕以凡政事先白睿亲王书衔名亦先之五月睿亲王入山海闗击走流贼李自成九月王扈
　　驾入京师十月
　　上御皇极门加封信义辅政叔王
　　赐金千两银万两縀千疋四年二月以造第逾制擅用铜狮铜龟铜鹤罚锾罢辅政五年三月贝子屯齐等讦王在
　　盛京时不举发两黄旗大臣谋立肃亲王私议及扈
　　驾入闗擅令两蓝旗越次立营前行等事降多罗郡王闰
　　四月复和硕郑亲王爵九月
　　命为定逺大将军统兵讨湖广十月道出山东曹县土贼防其城获贼渠李化鲸李名让张学允等得降镇刘泽清逆书煽乱状以
　　闻叛党并伏诛六年正月由安陆府渡江抵长沙时明桂王朱由榔之总督何腾蛟及附由榔之总兵马进忠王进才杜允熙陶养用胡一青紏流贼余党一只虎等据湖南府县王令顺承郡王勒克徳浑都统阿济格尼堪为前哨自率大军继进抵湘潭生擒腾蛟防其城四月分兵趋永兴击走允熙遂至辰州一只虎闻风遁又令尚书阿哈尼堪都统刘之源等击进才于寳庆克其城又连破南山坡大水红江诸路兵凡二十八营寳庆平七月分兵定靖州进衡州斩养用破一青七营于城南山进至广西全州分兵定道州及乌撤土司贵州黎平府先后收六十余城七年正月凯旋四月论功
　　赐金二百两银二万两八年二月同巽亲王满达海端重亲王博洛敬谨亲王尼堪奏削故睿亲王封爵事详睿忠亲王传三月
　　上以王年老一切朝贺谢恩免行礼九年二月晋封叔和
