<!-- { "loadSidebar": true } -->
凡在京征收刍草俱于田亩内照例科征当征收之时本部先行定拟具奏行移该征有司限定月日先取部运官吏姓名开报候起运至日照数填定拨各该卫所并典牧千户所等衙门交纳以备支用其在外衙门亦各照依已定则例征收施行
　　　仓庾
　　　　盘拨粮斛
凡内外卫所军粮不敷于有粮仓分照数盘拨如是在仓粮储正数支销尽绝积出附余或蓄积预备腐烂亏折必须委官盘点见数仍将盘过数目分豁某字廒若干开报合干上司以凭稽考追究
　　　　内外仓廒
凡天下设置仓廒其在各该卫所常存二年粮斛分为二十四廒收贮以备支用其在各司府州县各有仓廒收贮粮米以给岁用且如在京卫所仓粮必须查勘见数分豁某字廒原收某年分秋粮米若干本部攒造印信文册一本进赴内府该科收贮凡各卫支过月粮本卫具手本奏进与同本部委官于原进册内注销仍呈报本部知数其在外仓廒凡有勘合下仓放支亦必禀请提调正官眼同支给比候年终将支过数目同实在粮斛通行开报以凭稽考

　礼部
尚书侍郎之职掌天下礼仪祭祀宴享贡举之政今其属有四曰仪部曰祠部曰膳部曰主客部
　　仪部
郎中员外郎主事掌贰尚书侍郎举其仪制而辨其名数
　　　朝贺
　　　　正旦冬至朝贺
一凡正旦冬至前一日尚宝司陈设御座于奉天殿及宝案于御座之东设香案于丹陛之南教坊司设中和韶乐于殿内之东西北向其日清晨锦衣卫陈卤簿仪仗于丹陛及丹墀之东西设朋扇于殿内东西列车辂步辇于丹墀东西相向鸣鞭四人左右北向教坊司陈大乐于丹陛之东西北向仪礼司设同文玉帛案于丹陛之东金吾卫设护卫官于殿内及丹陛之东西陈甲士于午门外奉天门外及丹墀东西锦衣卫设将军于奉天门外丹陛丹墀及奉天门列旗帜于奉天门外东西典牧官陈仗马犀象于文武楼南东西相向钦天监设司晨郎报时位于内道东近北立紏仪御史二人于丹墀北东西相向内赞二人于殿内外赞二人于丹墀北东西相向设传制宣表等官位于殿内东西相向鼓初严文武官具朝服齐班于午门外鼓次严引礼引百官由左右掖门入诣丹墀东西北向立鼓三严执事官诣华盖殿伺候内官跪奏皇帝具衮冕升座锺声止仪礼司官跪奏各执事官行礼赞五拜礼毕赞供事执事官各就位仪礼司官跪奏请升殿驾兴中和韶乐奏圣安之曲尚宝官捧宝前行导驾官前导扇开帘卷尚宝官置宝于案乐止鸣鞭报时鸡唱晓对赞唱排班班齐赞礼唱鞠躬大乐作赞四拜平身乐止典仪唱进表大乐作给事中二人诣同文案前导引序班举案由东门入置殿中乐止内赞唱宣表目宣表目官跪宣讫俯伏兴唱宣表展表官取表宣表官至帘前外赞唱众官皆跪宣表讫内外皆唱俯伏兴平身序班即举表案于殿东外赞唱众官皆跪代致词官跪于丹陛中致词云具官臣某兹遇 【 正旦则云三阳开泰万物咸新冬至则云律应黄锺日当长至】恭惟皇帝陛下膺干纳佑奉天永昌贺讫外赞唱众官皆俯伏兴乐作四拜兴平身乐止传制官诣
御前跪奏传制俯伏兴由东门靠东出至丹陛之东西向立称有制赞礼唱跪百官皆跪宣制 【 正旦则云履端之庆冬至则云履长之庆】 与卿等同之赞礼唱俯伏兴平身乐止赞搢笏鞠躬舞蹈赞跪唱山呼百官拱手加额曰万岁唱山呼曰万岁唱再山呼曰万万岁凡呼万岁乐工军校齐声应之赞出笏俯伏兴大乐作赞四拜平身乐止仪礼司官跪奏礼毕中和乐作奏定安之曲驾兴尚宝官捧宝导驾官前导至华盖殿乐止引礼引百官以次出
　　　　中宫正旦冬至命妇朝贺仪
一凡正旦冬至前期一日女官陈设御座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于御座之左右陈女乐于丹陛东西北向设笺案于殿东门外设班首拜位于中道之东西设命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座皇后具服出导从如常仪乐作升座乐止司赞唱班齐乐作赞四拜乐止外赞唱进笺引笺案女官前导举笺案女官二人举案由殿东门入乐作至殿中乐止赞众命妇跪内赞唱宣笺目宣笺目女官宣讫兴唱宣笺展笺女官诣案前取笺宣笺女官宣讫兴举案者举案于殿东赞命妇皆兴司宾引班首由东阶升乐作自东门入至殿中乐止内赞唱跪班首跪众命妇皆跪班首称某夫人妾某氏兹遇 【 正旦则云履端之节冬至则云履长之节】 敬诣皇后殿下称贺内赞司赞同唱兴班首及殿外命妇皆兴司宾引班首由西门出降自西阶乐作至拜位乐止赞拜乐作四拜乐止司言前跪将旨由东门靠东出至于丹陛东西向立称有旨司赞唱跪众命妇皆跪司言宣旨 【 正旦则云履端之庆冬至则云履长之庆】 与夫人等同之赞兴众命妇皆兴司赞唱拜乐作四拜乐止尚仪跪奏礼毕皇后兴乐作还宫乐止引礼引命妇以次出
　　　　东宫正旦冬至朝贺
一凡正旦冬至日典玺官设东宫座于文华殿中锦衣卫设仪仗于殿外东西教坊司陈大乐于文华门内东西北向府军卫列甲士旗帜于门外锦衣卫设将军十二人于殿中门外及文华门外东西相向立仪礼司官设笺案于殿东门外设文武官拜位于文华门外设传令宣笺等官位于殿内东西执事官先行四拜礼讫各就位引礼引各官诣文华门外北向立仪礼司官启请升座导引官奉迎东宫具冕服出乐作升座乐止赞礼唱班齐鞠躬乐作四拜兴平身乐止唱进笺给事中前导笺案由殿东门入置殿中内赞唱宣笺目宣讫俯伏兴平身唱宣笺外赞唱跪展笺官诣案前取笺宣笺官宣讫内外皆赞俯伏兴平身即举案于殿东外赞唱众官皆跪代致词官中道跪致词云具官臣某等兹遇 【 正旦则云三阳开泰万物咸新冬至则云律应黄锺日当长至】 敬惟皇太子殿下茂膺景福贺毕唱众官皆俯伏兴平身传令官跪启传令由东门左出至丹陛东西向立称有令赞众官皆跪宣令 【 正旦云履端之节冬至云履长之节】 同臻嘉庆赞俯伏兴乐作四拜平身乐止仪礼司官跪启礼毕
　　　　万寿圣节百官朝贺礼仪
一凡万寿圣节百官朝贺礼仪与正旦冬至同但致词云恭惟皇帝陛下万寿令节臣某等诚欢诚忭敬祝万万岁寿不传制
　　　　中宫千秋节命妇朝贺礼仪
一凡中宫千秋节命妇朝贺礼仪与正旦冬至同但致词云兹遇千秋令节敬诣皇后殿下称贺不传旨
　　　　东宫千秋节百官朝贺礼仪
一凡东宫千秋节百官朝贺礼仪与正旦冬至同但致词云兹遇皇太子殿下寿诞之晨臣某等敬祝千岁寿不传令
　　　朝仪
　　　　京官常朝仪
一凡朝班序立公侯序于文武班首次驸马次伯自一品以下各照品级文东武西依次序立风宪紏仪官居下朝北纪事官居文武第一班之后稍近上便于观听不许搀越如有事奏须要从班末行至御前跪奏不许于班内横过奏毕即便入班序立
一凡文武百官于御前侍坐遇有大小官员奏事必须起立候奏事毕复坐不许倨坐失仪如有特旨赐坐则复坐
一凡文武百官出入朝门各照品级第加逊敬如一品以下官遇公侯驸马加敬礼立则旁立行则后从三品四品官遇一品官加逊礼行立俱后从五品以下官仿此俱不许搀越失仪如有宣召不在此限
一凡百官朝参遇有圣谕教戒须要专心致意拱听分明即便省身克巳不许放肆
　　　　百官朝见礼仪
一凡朝见稽首顿首五拜乃臣下见君上之礼先拜手稽首四拜后一拜叩头成礼稽首四拜者百官见东官亲王之礼其见父母亦行四拜礼其余官长及亲戚朋友相见止行两拜礼
　　　　常朝君父之礼
一凡各王大朝行八拜礼常朝一拜扣头礼凡伯叔兄见天子在朝行君臣礼于便殿内行家人礼伯叔兄坐东面西坐受天子四拜伯叔兄就于受礼位坐天子居正中南面坐所以尚亲亲之义以存君臣之礼
一皇后父见上行君臣礼后见父母行家人礼皇太子见皇后父母皇后父母立于东西向皇太子立于西东向行四拜礼皇后父母立受两拜荅两拜
一凡百官御前奏对务必从实知则为知不许妄对
一凡大小官员随从上位行丹墀身常朝北不许南向或左或右环转随侍如上位升奉天门及丹陛其随从官员不得径行中道并王道如有旨令行方许于侧边随行
一凡官员入朝门须要拱手端行威仪整肃不许私揖及吐唾不敬
一凡文武百官于奉天华盖武英等殿奏事必须穿着履鞋方许入殿违者从紏仪御史礼部仪礼司官紏劾送法司如律
　　　　诸蕃朝贡
一凡蕃王来朝先遣礼部官劳于会同馆次日于奉天殿朝见上位蕃王服其国服若尝赐朝服者则服朝服行八拜礼礼毕即诣文华殿朝见皇太子行四拜礼见亲王亦行四拜礼亲王立受两拜荅两拜其从官随蕃王班后行礼凡遇宴会蕃班次各居公侯伯之下如蕃王朝见之后遇有恩赐反蕃国遣使朝贡皆如常朝仪
　　　庶人常见礼仪
一凡民间子孙弟侄甥婿见尊长生徒见师范奴婢见家长久别行四拜礼寻常近别行揖礼其余亲戚长幼照依等第久别行两拜礼寻常近别行揖礼平交同
　　　冠服
　　　　皇帝冕服
　　　　　衮冕十二章
冕版广一尺二寸长二尺四寸冠上有覆玄表朱里前后各有十二旒旒五采玉珠十二玉簪导朱缨圭长一尺二寸玄衣纁裳衣六章织日月星辰山龙华虫裳六章织宗彝藻火粉米黼黻中单以素纱为之红罗蔽膝上广一尺下广二尺长三尺织火龙山三章革带佩玉长三尺三寸大带素表朱里两边用缘上以朱锦下以绿锦大绶六采用黄白赤玄缥绿织成纯玄质五百首小绶三色同大绶间织三玉环朱袜赤舄祭天地宗庙及正旦冬至圣节则服之皮弁服其皮弁用乌纱之前后各十二缝每缝中缀五采玉十二以为饰玉簪导红组缨其服绛纱衣蔽膝随衣色白玉佩革带玉钩角(上夭下山)绯白大带白袜黑舄
　　　　东宫冠服
　　　　　衮冕九章
冕九旒旒九至金簪导红组缨两玉填圭长九寸五分玄衣纁裳衣五章织山龙华虫宗彝火裳四章织藻粉米黼黻白纱中单黼领蔽膝随裳色织火山二章革带钩角(上夭下山)(王寿)玉佩绶五采用赤白玄缥绿织成纯赤质三百三十首小绶三色同大绶间织三王环大带白白表朱里上缘以红下缘以绿白袜赤舄陪祀天地宗庙及正旦冬至朝贺则服之
　　　　亲王冠服
　　　　　衮冕九章
冕五采玉珠九旒红组缨青纩充耳金簪导圭长九寸二分五厘青衣纁裳衣五章织山龙华虫火宗彝裳四章织藻粉米黼黻白纱中单黼领青缘蔽膝随裳色织火山二章革带金钩角(上夭下山)(王寿)佩玉绶五采赤白玄缥绿织成纯赤质三百二十首小绶三色同大绶间织三玉环大带表里白罗朱绿缘白袜朱履助祭谒庙正旦冬至等朝贺则服之
　　　　世子冠服
　　　　　衮冕七章
冕三采玉珠七旒红组缨青纩充耳金簪导圭长九寸青衣纁裳衣三章织华虫火宗彝裳四章织藻粉米黼黻素纱中单青领(口衾)(上夭下山)巽赤韨革带佩白玉玄组绶绶紫质用紫黄赤三采织成间织三白玉环白袜赤舄
　　　　文武官冠服
