<!-- { "loadSidebar": true } -->
怒欲杀之穆呼哩曰壮士也留之为吾用俾隶麾下从攻通州一夕造炮三十云梯数十附城州将惧乞降穆呼哩以其功闻太祖赐名哈喇巴 
图尔从穆呼哩略地燕南为先锋至大名金将登城督战哈喇巴图尔射之中左目其部将开门南奔追杀殆尽授河东北路兵马都元帅镇太 
原时太原新破至则下令军中凡俘获人口有亲者听赎无赀者官为赎之民得完聚者众辛巳金兵攻寿阳县王胡庄垂破时左右裨将各分 
兵守险城中见卒不满百哈喇巴图尔夜半引甲骑十余人救之大战天将明金兵遁去乘虚捣太原西门俘获其家属哈喇巴图尔闻之径趋 
西山复夺以还时太原诸邑皆平唯石家昂及盂州陵井寨忻州清泉寨为唇齿未下甲申将兵至陵井遣卒叩寨门诈曰纳粮刍守者弗悟门 
启径入众惊溃遂平其寨清泉寨石家昂皆降会奸人夜献太原东门于武仙仙引兵入诸将自城外呼曰攸哈喇巴图尔汝当出对曰真定史 
天倪平阳李守忠隰州田雄皆失守矣我又弃太原将何面目见主上乎家属任公等所俘吾誓与城同存亡遂殁于阵

　　△任志 【任存】

　　任志潞州人穆呼哩略地至潞州志首迎降俾充元帅收辑山寨数与金兵战辄胜金擒其长子如山以招之曰降则尔子得生不则死志 
曰我为大朝之帅岂爱一子亲射其子殪之穆呼哩尝召诸将议事志亦预征道经武安其县已反志死之其子存袭元帅职金将武仙攻潞州 
存亦战死诏有司廪给其妻孥仍赐第居之存子立后授潞州长官

　　△耶律特默

　　耶律特默契丹人父酬格仕辽为都统辽亡不屈节夫妇俱死金主悯其忠授特默为都统岁甲戌金主徙汴特默及其子天佑率众三万 
来归授帅府监军从元帅史天倪略赵州平棘栾城元氏柏乡赞皇临城等县又从太师穆呼哩收邢洺磁相怀孟诸州有功承制授洺州元帅 
进兵临泽潞降其民六千余户迁河北西路安抚使致仕居真定天佑袭职金降将武仙据真定叛杀天倪特默父子夜踰城出会天倪弟天泽 
还自北京遇诸满城合诸军南与贼战遂复真定朝命以天泽袭兄爵而以天佑镇赵州仙复犯真定天泽潜师出藳城特默与其妻舒穆噜氏 
及家孥之在真定者皆陷仙遣其仆持书诱天佑曰汝能诛赵州官妻以降当活汝父母仍授汝元帅不尔尽烹之特默密令其仆语天佑曰仙 
贼狡猾汝所知也毋以我故堕其机穽以亏忠节且忠孝难两全汝能固守不失国家大计我视刀锯甘如饴矣天佑恸哭驰至藳城以贼书示 
天泽并述父言天泽曰王陵之事照耀史册汝能遵父命忠诚许国功不在王陵下天佑乃趋还赵壁率众殊死战仙怒尽杀其家一十八人及 
战仙兵屡挫监军张林密构仙党启关纳贼天佑仓皇巷战身被十余创斩关出会天泽兵夹击杀林加赵州安抚使以伤惫解官卒

　　△张万嘉努 【保通】

　　张万嘉努父札呼岱为船桥总管万户从西征殁于军中统二年万嘉努从都元帅耨埒入朝授以父官宋兵入城都从行院阿托击破之 
至元四年从攻泸州大败宋军杀伤过半七年从攻重庆破朝阳寨围嘉定栅平康太和怀远诸寨分余戍守时诸将攻泸州往往失利乃诣阙 
请自任以攻取之效许之遂率舟师百五十艘自桃竹滩至折鱼滩分守江面谨风火严号令克日进攻先据神臂门为梯冲登城遂拔之大军 
围重庆将其众断马湖江分兵水陆往来为游徼复以所部转饷成都及下流诸屯寻迁招讨使与都元帅伊勒哈讨亦奚不薛蛮平之进副都 
元帅诏其子孝忠为船桥万户以万嘉努将四川湖南兵征哈喇章时云南恶昌多兴罗罗诸蛮皆叛杀掠人民州郡莫能制遂移兵讨之歼其 
众二十年从征缅战死云南王命其子保通将父军再征缅入太公城有功袭副都元帅后从征至甘州仙丹亦战死孝忠少从父军中习攻战 
至元十九年从讨亦奚不薛蛮遇其众于会灵关追玉沙溪败之进攻龙家寨阿那关克之遂攻亦奚不薛营大破之又以八百人败阿永蛮于 
鹿札河乘胜至打鼓寨连破之诸蛮平还军成都二十二年从讨乌蒙蛮复支降大坝都掌蚁子诸蛮二十七年诏从西征至沙瓜诸州还以本 
军万户钺成都卒 【按张万嘉努郑义赵恰尔董士元樊楫五传元史俱系列传今据时事移入忠义】

　　△郑义 【郑德温　郑江】

　　郑义河闲人初事太宗为山东路都元帅兼景州军民人匠长官从伐金岁壬辰与敌战于归德死之弟德温袭从攻徐州陷阵死子泽袭 
从万户史天泽出征多立战功年老弟江代其职世祖北征授侍卫亲军副都指挥使中统三年李璮叛据济南世祖令各州县长官子弟充千 
户于是以江子郇为千户领景州新签军败贼众于王马桥璮平郇以例罢江升为武卫亲军都指挥使至元八年从攻襄阳殁于阵郇袭

　　△赵恰尔

　　赵恰尔未详何处人始以父任为千户中统三年守东川从元帅奇彻数败宋军又从攻大良坪宋昝万寿运粮至渠江之鹅滩恰尔邀夺 
之斩首五十余级恰尔亦被三创矢镞中左肩不出奇彻惜其骁勇取死囚二人刲其肩视骨节浅深知可出即为凿其创拔镞出之恰尔神色 
不为动至元初为东川路先锋使寻兼京兆延安两路新军戍东安虎啸山两城宋阳立以兵护粮至恰尔率所部兵战于三重山立败走弃其 
粮因尽获其甲仗旗帜而还屡从行政攻钓鱼山又击败宋将张珏兵于武胜军十二年进围重庆宋将赵安勒兵出恰尔与战至二鼓敌众大 
溃行院上其功未报而疾作乃遣往泸州治疾至之夕泸州复叛恰尔舆疾出战与从者二十人皆死之子世显

　　△董士元 【哈喇图】

　　董士元一名布哈字长卿文炳长子也善骑射中统初袭叔父文蔚为千夫长出师南征襄汉戍淮西有功从大帅博尔欢攻扬州驻师湾 
头堡时方大暑溥尔欢病还京师以行省阿里代领诸军扬州守将姜才乘隙来攻阿里素不习兵率轻骑数百出堡士元与别将哈喇图以百 
骑从之日暮宋兵至者万余 【按续通鉴纲目姜才闻米运将至出步骑五千战于丁村自夜达旦元兵多败董士元战死与本传所戴略异 
】 士元谓左右曰大丈夫报国正在今日勿惧也方整阵欲战阿里趣今左旋己乃遁去士元与哈喇图以部兵赴敌死战鼓噪震地泥淖马不 
能驰乃弃马步战至四更敌众始退及旦阿里来视战地见士元卧泥中身被十七枪甲裳尽赤肩舁至营而绝哈喇图亦战死江淮既平巴延 
入朝言于帝曰淮海之役所损者二将而已帝问其人以士元与哈喇图对帝曰布哈健捷过人昼战必能制敌夜战而死可惜也追封赵郡公 
谥忠愍

　　△樊楫

　　樊楫冠州人初为军吏从参政阿尔哈雅下鄂江陵有功授都事宋平从入朝改员外郎从定广西攻厓山累擢佥荆湖占城行中书省事 
从征交趾无功而还至元二十四年复征交趾进行者参知政事时三道进兵皇子镇南王托欢与右丞程鹏飞分二道一入永平一入女儿关 
楫与参政乌玛喇将舟师入海与贼舟遇安邦口楫击之斩首四千级获船百余艘兵杖无算遂至万劫江合镇南王兵进攻交趾陈日烜弃城 
走敢喃堡二十五年王攻敢喃堡破之日烜走入海中交人皆匿其粟而逃张文虎馈饷不至天暑食且尽于是王命班师楫与乌玛喇将舟师 
还为贼邀遮白藤江潮下楫舟胶贼舟大集矢下如雨刀战自卯至酉楫被创投水中贼钩执毒杀之至顺元年赠上党郡公谥忠定

　　△班巴尔 【巴拉　布哷齐】

　　班巴尔哈坦氏祖莽赉阿楚克父托伦色勒必从太祖征伐皆有功世祖即位以班巴尔旧臣子孙擢万户命领诸部军马屯守欠欠州至 
元十二年亲王锡里济图下特穆尔叛奔海都班巴尔以闻且愿提兵往讨未得命为彼所袭死焉图卜特穆尔取其二子巴拉布哷齐分置左 
右居岁余巴拉阴结其近侍图复仇谍泄南奔追执之诘曰我遇汝厚甚反为此耶巴拉曰汝背叛君上害我父掠我亲属我誓欲杀汝以报君 
父仇今力穷被执从汝所为逼令跪不屈与弟布哷齐同被害

　　△绰尔 【绰海　伯特】

　　绰尔博苏氏世居汴梁阳武县从太祖收附诸国有功从征金殁于阵子绰海从征河南山东复殁于阵子伯特将其父军从攻鄂州继从 
太子和克齐西征大理国复殁于阵子阿尔察至元五年授蒙古千户从围襄樊复渡江夺阳罗堡岸口以功进蒙古军总管管领左右翼两万 
户军既下广德从平章阿尔哈雅征海外国率死士鼓战船进夺岸口擒勇士赵安等十六年命管领蒙古侍卫军以疾卒于军 【按绰尔三 
世皆以身殉国元史旧系列传令移入忠义】

　　△伊埒默色 【呼都克哈斯　唐庆】

　　伊埒默色奈曼氏岁丁丑太宗为皇子命与断事官呼都拉同署戊戌又同阿穆鲁巴图尔充达噜噶齐破南宿州辛丑使宋议和从行者 
七十余人伊埒默色语之曰吾与汝等奉命南下楚人多诈倘遇变当死焉母辱君命已而驰抵淮上宋将以兵胁之降伊埒默色曰吾持节南 
来以通国好反诱我以不义有死而己辞气慷慨不少屈宋将知其不可逼乃囚之长沙飞虎寨三十六年而死世祖深悼之诏复其家以子呼 
都克哈斯为达尔罕日给粮食其家人呼都克哈斯自陈于帝愿为国效死为父雪耻帝嘉纳之授以土均州监战万户至元十八年以招讨使 
将兵征日本死于敌 【按伊埒默色使宋誓死不屈拘囚之岁倍于郝经子呼都克哈斯复死于征日本兹由列传移入忠义而以唐庆附焉 
】 唐庆不知何许人事太祖为管军万户岁丁亥使金壬辰太宗复以庆为国信使取金质子督岁币以金曹王额尔克 【据金史增】 来 
见帝于官山再使庆往令金主黜帝号称臣金主不听庆辄以语侵之金君臣遂谋害庆夜半令兵入馆舍杀之及其弟山禄兴禄并从行省十 
七人既灭金购求庆尸不得厚恤其家诏官其子仍计其家人口给粮以养焉 【按金哀帝纪飞虎军事申福蔡元擅杀北使唐庆等三十余 
人与此互异】

　　△哈喇布哈

　　哈喇布哈伊楞特穆尔子也幼侍母鄂通氏居益都尝叹曰幼而不学有不堕吾宗者乎父时以断事官建牙保定哈喇布哈往白其志父 
奇之俾习辉和尔书及经史记通精敏世祖中统三年李璮叛其母携季子图烈布哈避地登莱闲音问隔绝号泣彻昼夜继从从叔父萨奇苏 
平贼山东卒奉其母以归萨奇苏深器之言于世祖召给宿卫尝以事至益都于四脚山下置广兴商山二治以劳授商山铁冶都提举未及代 
以职让其弟时大兵南伐馈运繁兴被选为行都漕运使江南平上蔬言亲宗室礼大臣以存国家之体兴学校奖名节以励天下之士正名分 
严考课以定百官之法通泉币却贡献以厚生民之本又言江南新附宜招旧族力穑通商弛征薄入以抚驯其民不然恐上烦宵旰之虑帝多 
采用其言时阿哈玛特专政以漕粮漂溺亏耗责偿舟人哈喇布哈伏阙抗言量之踦赢出于原降而水道之虞非人力所及且彼虽罄其家不 
足以偿苟朝廷必不任亏损臣请独当其辜诏勿治阿哈玛特衔之出为宁海路达噜噶齐厯改广东都转盐使讨平陈良臣之乱条盐法之不 
