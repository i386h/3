<!-- { "loadSidebar": true } -->
独于程琳之献图乃掷地诟之岂真乃心宋室盖亦知彼时势尚有不能而已史臣遂有过誉之谈盖必出于曾受其惠者之口】 有漕臣刘绰 
者自京西还言在庾有出剩粮千余斛乞付三司后问曰卿识王曾张知白吕夷简鲁宗道乎此四人岂因献羡余进哉后称制凡十一年自仁 
宗即位乃谕辅臣曰皇帝听断之暇宜诏名儒讲习经史以辅其德于是设幄崇政殿之西庑而日命近臣侍讲读丁谓曹利用既以侮权贬窜 
而天下愓然畏之晚稍进外家任内官罗崇勋江德明等势倾中外姻戚厮役拜官者数十人御史曹修古杨偕郭劝段少连论奏太后悉逐之 
太后保护帝既尽力而仁宗所以奉太后亦甚备帝春秋长犹不知为宸妃所出终太后之世无毫发闲隙焉其后言者多追诋太后时事帝曰 
此朕所不忍闻也下诏戒中外毋辄言于是泰寍军节度使钱惟演请以章献章懿与章穆并祔真宗室诏三省与礼院议皆以为章穆皇后位 
崇中壸已祔真宗庙室自协一帝一后之文章献章懿宜崇建新庙以奉慈为名同殿异室岁时荐飨一用太庙之仪庆历五年礼院言章献章 
懿二后请遵国朝懿德明德元德三后同祔太宗庙室故事迁祔真宗庙序于章穆之次从之

　　△章懿李太后

　　章懿李太后杭州人也父仁德终左班殿直初入宫侍章献太后庄重寡言真宗以为司寝生仁宗封崇阳县君进才人后为婉仪仁宗即 
位为顺容从守永定陵章献太后使刘美张怀德为访其亲属得其弟用和补三班奉职初仁宗在襁褓章献以为己子二宗即位妃默处先朝 
嫔御中未尝自异人畏太后亦无敢言者明道元年疾革进位宸妃薨章献太后欲以宫人礼治丧于外丞相吕夷简奏礼宜从厚太后遽引帝 
起有顷独坐帘下召夷简诘问且怒曰相公欲离闲吾母子邪夷简从容对曰陛下不以刘氏为念臣不敢言尚念刘氏则丧礼宜从厚太后悟 
遽曰且奈何夷简请治丧用一品礼殡洪福院夷简又谓入内都知罗崇勋曰宸妃当以后服殓用水银实棺异时勿谓夷简未尝道及崇勋如 
其言后章献太后崩燕王为仁宗言 【王铚默记作章惠后语】 陛下乃李宸妃所生妃死以非命仁宗号恸顿毁不视朝累日下哀痛之诏 
自责尊宸妃为皇太后谥庄懿幸洪福院祭告易梓宫亲哭视之妃玉色如生冠服如皇太后仁宗叹曰人言其可信哉遇刘氏加厚陪葬永定 
陵庙曰奉慈又即景灵宫建神御殿曰广孝庆历中改谥章懿升祔太庙拜用和为彰信军节度使检校侍中

　　△杨淑妃

　　杨淑妃益州郫人祖瑫父知俨妃年十二入皇子宫真宗即位拜才人又拜婕妤进婉仪帝东封西祀凡巡幸皆从章献太后为修仪妃位 
与之几埒而妃通敏有智思奉顺章献无所忤章献亲爱之故妃虽贵幸终不以为己闲后加淑妃真宗崩遗制以为皇太妃始仁宗在乳褓章 
献使妃护视凡起居饮食必与俱所以拥佑扶持恩意勤备及帝即位尝召其侄永德见禁中欲授以诸司副使妃辞曰小儿岂胜大恩小官可 
也更命为右侍禁章献遗诏尊为皇太后居宫中与皇帝同议军国事议者以帝春秋长习知天下情伪今始亲政事不宜使女后相继称制乃 
诏删去同议军国事语第存后号后名其所居宫曰保庆称保庆皇太后景佑三年无疾而薨殡于皇仪殿帝思其保护之恩命礼官议加服小 
功谥曰庄惠葬永定陵祔享奉慈庙 【原传不载谥号及祔葬事今据仁宗纪补入】 初仁宗未有嗣后每劝帝择宗子近属而贤者养于宫 
中其选即英宗也英宗立言者谓礼慈母于子祭于孙止请废后庙瘗其主园陵英宗弗欲遽也诏下有司议会帝崩遂罢

　　△沈贵妃

　　沈贵妃宰相伦之孙父继宗光禄少卿大中祥符初选为人才厯美人婕妤充媛至德妃为人淑俭不华帝亦以妃家世故待之异众长秋 
虚位帝欲立之有从中沮之者不果嘉佑末进贵妃熙寍九年薨谥昭静

　　△仁宗郭皇后

　　仁宗郭皇后其先应州金城人平卢军节度使崇之孙崇仪副使允恭女天圣二年立为后初帝宠张美人欲以为后章献太后难之后立 
而颇见疏其后尚美人杨美人俱幸数与后忿争一日尚氏于帝前有侵后语后不胜忿批其颊帝自起救之误批帝颈帝大怒入内都知阎文 
应因与帝谋废后吕夷简亦以前罢相怨后思倾之后遂废诏封为净妃玉京冲妙仙师赐名清悟居长乐宫中丞孔道辅谏官御史范仲淹段 
少连等十人伏合言后无过不可废俱被黜责 【谨案通鉴辑览　　御批妻之于夫亦犹臣之于君子之于父耳妻批夫而无罪则臣批君 
子批父亦可不罪乎仁宗之失在于宠二美人使之与后忿争既争而相鬬又失之自起相救耳然既已批及帝颈则罪在后矣即误亦不可而 
况宫闱之秘所云误者出诸谁口然则臣之于君子之于父又可误批乎仁宗不能明正大义抵之以罪而顾谋之宦官谋之执政以至议论纷 
然道辅仲淹反以黜而得名所为不益可笑哉】 景佑元年出居瑶华宫而尚美人亦废于洞真宫入道杨美人别宅安置又赐后号金庭教主 
冲静元师后帝颇念之遣使存问赐以乐府后和答之辞甚怆惋帝尝密令召入后曰若再见召须百官立班受册方可属小疾遣文应挟医诊 
视数日后暴薨中外疑阎文应进毒而不得其实帝深悼之追复皇后而停谥册祔庙之礼

　　△慈圣光献曹皇后

　　慈圣光献曹皇后真定人枢密使周武惠王彬之孙也明道二年郭后废诏聘入宫景佑元年九月册为皇后性慈俭重稼穑常于禁苑种 
谷亲蚕善飞白书庆历八年闰正月帝将以望夕再张灯后谏止后三日卫卒数人 【续通鉴作颜秀等】 作乱夜越屋叩寝殿帝闻变欲出 
后闭合拥持趣乎都知王守忠使引兵入卫后度贼必纵火阴遣人挈水踵其后果举炬焚帘水随灭之是夕所遣宦侍后皆亲翦其发谕之曰 
明日行赏用是为验故争尽死力贼即擒灭 【谨案通鉴辑览　　御批观此所载仁宗曾一后之不如直是无丈夫气但所云剪发征赏岂 
能尽识其人黠者将自翦发以邀功且不数月而以张美人为扈跸功更谓贼本起皇后合以前后相形而论则纪事之不实多诬概可知】 张 
妃怙宠上僭欲假后葢出游帝使自来请后与之无靳色妃喜还以告帝曰国家文物仪章上下有秩汝张之而出外廷不汝置妃不怿而辍英 
宗方四岁育禁中后拊鞠周尽迨入为嗣子赞策居多帝夜暴疾崩后悉敛诸门钥召皇子入及明宰臣韩琦等至奉英宗即位尊后为皇太后 
帝感疾请权同处分军国事御内东门小殿听政大臣日奏事有疑未决者则曰公辈更议之未尝出己意颇涉经史多援以决事柅曹氏及左 
右臣仆分毫不以假借宫省肃然明年夏帝疾益愈即降手诏命撤帘还政神宗立尊为太皇太后名宫曰庆寿帝致极诚孝所以承迎娱悦无 
所不尽后亦慈爱天至外家男子旧毋得入谒后春秋高后弟佾亦老帝数言宜使入见辄不许他日佾侍帝帝复为请乃许之因偕诣后合少 
焉帝先起若令佾得伸亲亲意后遽曰此非汝所当得留趣遣出元丰二年崩初王安石当国变乱旧章后乘闲语神宗谓祖宗法度不宜轻改 
吾闻民闲甚苦青苗助役宜罢之安石诚有才学然怨之者甚众帝欲爱惜保全之不若暂出之于外帝悚听垂欲止复为安石所持遂不果帝 
尝有意于燕蓟已与大臣定议乃诣庆寿宫白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得 
之不过南面受贺而已万一不谐则生灵所系未易以言苟可取之太祖太宗收复久矣何待今日帝曰敢不受教苏轼以诗得罪下御史狱人 
以为必死后违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其 
过微矣吾疾势已笃不可以冤滥致伤中和宜熟察之帝涕泣轼由此得免及崩帝哀慕毁瘠有司上谥曰慈圣光献葬于永昭陵祔享太庙

　　△张贵妃

　　张贵妃河南永安人父尧封为石州推官卒妻钱氏纳妃于章惠皇后宫寝长得幸有盛宠妃巧慧多智数善承迎势动中外庆历元年封 
清河郡君迁修媛忽被疾曰妾姿薄不胜宠名愿为美人许之皇佑初进贵妃后五年薨仁宗哀悼之追册为皇后谥温成

　　△苗贵妃

　　苗贵妃开封人父继宗母许氏先为仁宗乳保妃以容德入侍生唐王昕福康公主封仁寿郡君拜才人昭容德妃英宗育于禁中妃拥佑 
颇有恩既践祚酬其前劳进贵妃元佑六年薨谥曰昭节

　　△周贵妃

　　周贵妃开封人生四岁从其姑入宫张贵妃育为女稍长得侍仁宗生两公主帝崩妃日一疏食屏处一室昼夜诵佛书不解衣者四十年 
连进至贤妃徽宗立加贵妃厯五朝勤约一致年九十三薨谥昭淑

　　△杨德妃

　　杨德妃定陶人天圣中以章献太后姻连选为御侍封原武郡君进美人端丽机敏妙音律组紃书艺一过目如素习父忠为禁侍仁宗欲 
加奖擢辞曰外官当积劳以取贵今以恩泽徼幸恐启诐谒之端帝悦命徙居肃仪殿积与郭后不相能后既废妃亦遣出后复召为婕妤厯修 
媛修仪熙寍五年薨赠德妃

　　△冯贤妃

　　冯贤妃东平人以良家女九岁入宫及长得侍仁宗生邢国鲁国二公主封始平郡君帝将登其品秩力辞不拜养女林美人得幸神宗生 
二王而没王尚幼妃保育如己子累加才人婕妤修容在禁掖几六十年始终五朝动循礼度薨年七十七赠贤妃

　　钦定续通志卷七十五

 
　　●钦定续通志卷七十六　后妃传六

　　后妃传

　　宋 【二】

　　○宋二

　　英宗宣仁圣烈高皇后神宗钦圣宪肃向皇后钦成朱皇后　　　　钦慈陈皇后林贤妃　　　　　　武贤妃哲宗昭慈孟皇后　　 
昭怀刘皇后徽宗显恭王皇后　　显肃郑皇后显仁韦皇后　　　　王贵妃乔贵妃　　　　　　刘贵妃刘安妃　　　　　　钦宗仁 
怀朱皇后

　　△英宗宣仁圣烈高皇后

　　英宗宣仁圣烈高皇后亳州蒙城人曾祖琼祖继勋皆有勋王室父遵甫北作坊使母曹氏慈圣光献后 【原文作妃按曹后未尝为妃 
应是后字之讹今改正】 姊也后少鞠宫中时英宗亦在帝所与后年同既长遂成昏濮邸生神宗岐王颢嘉王頵寿康公主嘉佑八年 【按 
高继勋传云嘉佑八年子遵甫女正位皇后李焘长编载嘉佑八年四月英宗即位立皇后高氏原文误作治平二年今改正】 册为后 【谨 
按通鉴辑览　　御批尔时所谓诸正人者不尝斥贾昌朝交通女谒乎而此所立皇后高氏之母固曹太后之姊也为交通为不交通且力赞 
濮王子入继又何以对昌朝哉】 后弟殿内崇班士林供奉久帝欲迁其官后谢曰士林获升朝籍分量已过岂宜援先后家比神宗立尊为皇 
太后居宝慈宫帝累欲为高氏营大第后不许久之斥望春门外隙地以赐营缮费悉出宝慈不调大农一钱元丰八年帝不豫浸剧宰执王珪 
等入问疾乞立延安郡王为皇太子太后权同听政帝颔之珪等见太后帘下后泣抚王曰儿孝顺自官家服药未尝去左右书佛经以祈福喜 
