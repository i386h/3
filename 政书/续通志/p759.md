<!-- { "loadSidebar": true } -->
置之不问可谓柔懦不饬君纲者矣】 因留宿殿庐志聪曰无故事彦博曰此岂论故事时邪知开封府王素夜叩宫门上变不使入明旦言有 
禁卒告都虞候欲为乱沆欲捕治彦博召都指挥使许怀德问都虞候何如人怀德称其愿可保彦博曰然则卒有怨诬之耳当亟诛之以靖众 
乃请沆判状尾斩于军门先是弼用朝士李仲昌策自澶州商湖河穿六漯渠入横垄故道北京留守贾昌朝素恶弼阴约内侍武继隆令司天 
官二人俟执政聚时于殿庭抗言不当穿河于北方致上体不安彦博知其意有所在然未有以制之后数日二人又上言请皇后同听政亦继 
隆所教也史志聪以其状白执政彦博视而怀之不以示同列徐召二人诘之曰天文变异汝职所当言也何得辄预国家大事汝罪当族二人 
惧色变彦博曰观汝直狂愚耳未忍治汝罪自今无得复然二人退乃出状示同列同列皆愤怒曰何不斩之彦博曰斩之则事彰灼于中宫不 
安众皆曰然既而议遣司天官定六漯方位复使二人往继隆白请留之彦博曰彼本不敢妄言有教之者耳继隆默不敢对二人至六漯恐治 
前罪更言六漯在东北非正北也帝疾愈彦博等始归第当是时京师业业赖彦博弼持重众心以安沆密白帝曰陛下违豫时彦博擅斩告反 
者彦博闻之以沆判呈帝意乃解御史吴中复乞召还唐介彦博因言介顷为御史言臣事多中臣病其闲虽有风闻之误然当时责之太深请 
如中复奏时以彦博为厚德久之以河阳三城节度使同平章事判河南府封潞国公改镇保平判大名府又改镇成德迁尚书左仆射判太原 
府俄复镇保平判河南丁母忧英宗即位起复成德军节度使三上表乞终丧许之初仁宗之不豫也彦博与富弼等乞立储嗣仁宗许焉而后 
宫将有就馆者故其事缓己而彦博去位其后弼亦以忧去彦博既服阕复以故官判河南有诏入觐英宗曰朕之立卿之力也彦博竦然对曰 
陛下入继大统乃先帝圣意皇太后协赞之力臣何力之有兼陛下登储纂极之时臣方在外皆韩琦等承圣志受顾命臣无与焉帝曰备闻始 
议卿于朕有恩彦博逊避不敢当帝曰暂烦西行即召还矣寻除侍中徙镇淮南判永兴军入为枢密使剑南西川节度使夏人犯大顺城庆帅 
李复圭以陈图方略授钤辖李信等趣使出战及败乃妄奏信罪彦博暴其非宰相王安石曲诛信等 【按东都事略同信战败被诛者都巡 
检刘甫监押种泳】 秦人冤之庆州兵乱彦博言于帝曰朝廷行事务合人心宜兼采众论以静重为先陛下厉精求治而人心未安葢更张之 
过也祖宗法未必皆不可行但有偏而不举之弊尔安石知为己发奋然排之曰求去民害何为不可若万事隳脞乃西晋之风何益于治彦博 
在枢府九年又以极论市易司监卖果实损国体敛民怨为安石所恶力引去拜司空河东节度使判河阳徙大名府初选人有李公义者请以 
铁龙爪治河宦者黄怀信沿其制为浚川杷天下指笑以为儿戏安石独信之遣都水丞范子渊行其法子渊奏用杷之功水悉归故道退出兵 
田数万顷诏大名核实彦博言河非杷可浚虽甚愚之人皆知无益臣不敢雷同罔上疏至帝不悦复遣知制诰熊本等行视如彦博言子渊乃 
请觐言本等见安石罢意彦博复相故傅会其说御史蔡确亦论本奉使无状本等皆得罪独彦博勿问寻加司徒元丰三年拜太尉复判河南 
于是王同老言至和中议储嗣事彦博适入朝神宗问之彦博以前对英宗者复于帝曰先帝天命所在神器有归实仁祖知子之明慈圣拥佑 
之力臣等何功帝曰虽云天命实系人谋卿深厚不伐善阴德如丙吉真定策社稷臣也彦博曰如周勃霍光是为定策自至和以来中外之臣 
献言甚众臣等虽尝有请弗果行其后韩琦等讫就大事葢琦功也帝曰发端为难是时仁祖意已定嘉佑之末止申前诏耳正如丙吉霍光不 
相掩也遂加彦博两镇节度使辞不拜将行赐宴琼林苑两遣中谒者遗诗祖道当世荣之久之请老以太师致仕居洛阳元佑初司马光荐彦 
博宿德元老宜起以自辅乃命平章军国重事六日一朝一月两赴经筵恩礼甚渥然彦博无岁不求退居五年复致仕绍圣初章惇秉政言者 
论彦博朋附司马光诋毁先烈降太子少保卒年九十二崇寍中预元佑党籍后特命出籍追复太师谥曰忠烈彦博逮事四朝任将相五十年 
名动中外元佑闲契丹使耶律永昌刘霄来聘苏轼馆客与使入觐望见彦博于殿门外却立改容曰此潞公也使问其年曰何壮也轼曰使者 
见其容未闻其语其综理庶务虽精练少年有不如其贯穿古今虽专门名家有不逮使者拱手曰天下异人也其为所敬如此彦博虽穷贵极 
富而平居接物谦下尊德乐善如恐不及其在洛也洛人邵雍程颢兄弟皆以道自重宾接之如布衣交与富弼司马光等十三人用白居易九 
老会故事置酒赋诗相乐序齿不序官为堂绘像其中谓之洛阳耆英会好事者莫不慕之神宗导洛通汴而主者遏绝洛水不使入城中洛人 
颇患苦之彦博因中使刘惟简至洛语其故惟简以闻诏令通行如初遂为洛城无穷之利彦博八子皆厯要官第六子及甫初以大理评事直 
史馆与邢恕相善元佑初为吏部员外郎以直龙图阁知同州彦博平章军国及甫由右司员外郎引嫌改卫尉光禄少卿彦博再致仕及甫知 
河阳召为太仆卿权工部侍郎罢为集贤殿修撰提举明道宫绍圣中蔡渭邢恕持及甫私书造梁焘刘挚之谤逮诣诏狱及甫有憾于元佑从 
而实之亦坐夺职未几复之卒

　　钦定续通志卷三百三十八

　　●钦定续通志卷三百三十九　列传一百三十九

　　列传

　　宋 【四十三】

　　○宋四十三

　　范仲淹【纯佑　纯礼纯粹】　范纯仁【正平】

　　范仲淹
　　范纯仁

　　△范仲淹

　　范仲淹字希文唐宰相履冰之后其先邠州人也后徙家江南遂为苏州吴县人父墉从钱俶归京师后为武寍军掌书记 【宋史本传 
不载仲淹父从钱俶归朝今据东都事略增】 仲淹二岁而孤母更适长山朱氏从其姓名说少有志操既长知其家世乃感泣辞母去之应天 
府依戚同文学昼夜不息冬月惫甚以水沃而食不给至以糜粥继之人不能堪仲淹不苦也举进士第为广德军司理参军迎其母归养改集 
庆军节度推官始还姓更其名 【按东都事略载仲淹终母丧乃归宗易今名】 厯监楚州粮料院母丧去官晏殊知应天府闻仲淹名召寘 
府学上书请择郡守举县令斥游惰去冘僭慎选举抚将帅几万余言服除以殊荐为秘阁校理每感激论天下事一时士大夫矫厉尚风节自 
仲淹倡之天圣七年章献太后将以冬至受朝天子率百官上寿仲淹极言之且曰奉亲于内自有家人礼顾与百官同列北面而朝不可为后 
世法且上疏请太后还政不报寻通判河中府徙陈州时方建太一宫及洪福院市材木陜西仲淹言昭应寿寍天戒不远今又侈土木破民产 
非所以顺人心合天意也宜罢修寺观减常岁市木之数以蠲除积负又言恩幸多以内降除官非太平之政事虽不行仁宗以为忠太后崩召 
为右司谏言事者多暴太后时事仲淹曰太后受遗先帝调护陛下者十余年宜掩其小故以全后德帝为诏中外毋辄论太后时事初太后遗 
诏以太妃杨氏为皇太后参决军国事仲淹曰太后母号也自古无因保育而代立者今一太后崩又立一太后天下且疑陛下不可一日无母 
后之助矣岁大蝗旱江淮京东滋甚仲淹请遣使循行未报乃请闲曰宫掖中半日不食当何如帝恻然乃命仲淹安抚江淮所至开仓振乏禁 
民淫祀奏蠲庐舒折役茶江东丁口盐钱且条上捄敝十事会郭皇后废率谏官御史伏合争之不能得明白将留百官揖宰相廷争方至待漏 
院有诏出知睦州岁余徙苏州州大水民田不得耕仲淹疏五河导太湖注之海兴作未就寻徙明州转运使奏留仲淹以毕其役许之拜尚书 
礼部员外郎天章阁待制召还判国子监迁吏部员外郎权知开封府时吕夷简执政进用者多出其门仲淹上百官图指其次第序迁公私况 
进退近臣凡超格者不宜全委之宰相夷简不悦他日论建都之事仲淹曰洛阳险固而汴为四战之地太平宜居汴即有事必居洛阳当渐广 
储蓄缮宫室帝问夷简夷简曰此仲淹迂阔之论也仲淹仍为四谕以献大抵讥切时政且曰汉成帝信张禹不疑舅家故有新莽之祸臣恐今 
日亦有张禹坏陛下家法夷简怒诉曰仲淹离闲陛下君臣所引用皆朋党仲淹对益切由是罢知饶州殿中侍御史韩渎希宰相旨请书仲淹 
朋党揭之朝堂于是秘书丞余靖上言曰仲淹以一言忤宰相遽加贬窜况前所言者在陛下母子夫妇之闲乎陛下既优容之矣臣请追改前 
命太子中允尹洙自讼与仲淹师友且尝荐己愿从降黜馆阁校勘欧阳修以高若讷在谏官坐视而不言移书责之由是三人者偕坐贬明年 
夷简亦罢自是朋党之论兴矣仲淹既去士大夫为论荐者不已仁宗谓宰相张士逊曰向贬仲淹为其密请建立皇太弟故也今朋党称荐如 
此柰何再下诏戒敕仲淹在饶州岁余徙润州又徙越州元昊反召为天章阁待制知永兴军改陜西都转运使会夏竦为陜西经略安抚招讨 
使进仲淹龙图阁直学士以副之延州诸砦多失守仲淹自请行迁户部郎中兼知延州先是诏分边兵总管领万人钤辖领五千人都监领三 
千人寇至御之则官卑者先出仲淹曰将不择人以官为先后取败之道也于是大阅州兵得万八千分为六各将三千人分部教之量贼众寡 
使更出御贼时塞门承平诸砦既废用种世衡策城青涧以据贼冲大兴营田且听民得互市以通有无又以民远输劳苦请建鄜城为军以河 
中同华中下户税租就输之春夏徙兵就时可省籴十之三他所减不与诏以为康定军明年正月诏诸路入讨仲淹曰正月塞外大寒我师暴 
露不如俟春深入贼马瘦人饥势易制也鄜延密迩灵夏西羌必由之地第按兵不动以观其衅许臣稍以恩信招来之若臣策不效当举兵先 
取绥宥据要害屯兵营田为持久计则茶山横山之民必挈族来归矣帝用皆其议仲淹又请修承平永平等砦稍招还流亡定堡障通斥候城 
十二砦于是羌汉之民相踵归业久之元昊归陷将高延德因与仲淹约和仲淹为书戒喻之会任福败于好水川元昊答书语不逊仲淹对来 
使焚之不以闻降本曹员外郎知耀州徙庆州会分陜西为四路乃迁左司郎中为环庆路径略安抚缘边招讨使初元昊反阴诱属羌为助而 
环庆酋长六百余人约为乡道事寻露仲淹以其反复不常至部即奏行边以诏书犒赏诸羌阅其人马为立条约诸羌皆受命受邠州观察使 
辞不拜庆之西北马铺砦当后桥川口在贼腹中仲淹欲城之度贼必争密遣子纯佑与蕃将赵明先据其地引兵随之诸将不知所向行至柔 
远始号令之版筑皆具旬日而城成即大顺城是也贼觉以骑三万来战佯北仲淹戒勿追已而果有伏大顺既城而白豹金汤皆不敢犯环庆 
自此寇益少明珠灭臧劲兵数万仲淹闻径原欲袭讨之上言曰二族道险不可攻前日高继嵩已丧师平时且怀反侧今讨之必与贼表里南 
