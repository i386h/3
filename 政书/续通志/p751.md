<!-- { "loadSidebar": true } -->
以密请太子监国为丁谓所谮罢相在天禧四年六月丙申迪继准为相在七月丙寅内侍周怀政以谋传位太子伏诛在七月癸酉本传载诛 
怀政事于天禧元年迪拜参知政事后准未罢相前时事倒置今改纂于此】 丁谓擅权用事至除吏不以闻迪愤然语同列曰迪起布衣至宰 
相有以报国死犹不恨安能附权幸为自安计邪自此不协时议二府皆进秩兼东宫官迪迁中书侍郎兼尚书左丞故事宰相无为左丞者谓 
欲进所善林特为詹事迪不可又欲以为枢密副使兼宾客迪又不可既而帝御长春殿内出制书置榻前谓辅臣曰此卿等兼东宫官制书也 
迪进曰东宫官属不当增置臣不敢受此命宰相丁谓罔上弄权私林特钱惟演而嫉寇准特子杀人事寝不治准无罪罢斥惟演姻家使预政 
曹利用冯拯相为朋党臣愿与谓俱罢付御史台劾正帝怒留制不下左迁迪户部侍郎谓再对传口诏入中书复视事出迪知郓州仁宗即位 
太后预政初真宗将立章献后迪屡上疏谏以章献起于寒微不可母天下章献深衔之至是以迪与准为朋党贬衡州团练副使谓使人迫之 
或讽谓曰迪若贬死公如士论何谓曰异日诸生记事不过曰天下惜之而已谓败起为秘书监知舒州厯江寍府兖州青州复兵部侍郎知河 
南府来朝京师时太后垂帘语迪曰卿向不欲吾预国事殆过矣今日吾保养天子至此卿以为何如迪对曰臣受先帝厚恩今日见天子明圣 
臣不知皇太后盛德乃至于此太后亦喜以尚书左丞知河阳明道元年迁工部尚书太后崩召为资政殿学士判尚书都省未几复拜同中书 
门下平章事集贤殿大学士景佑中范讽得罪迪坐姻党罢为刑部尚书知亳州改相州既而为资政殿大学士翰林侍读学士留京师迪素恶 
吕夷简因奏夷简私交荆王元俨尝为补门下僧惠清为守阙鉴义夷简请辨诏讯之乃迪在中书所行事夷简以斋祠不预降太常卿知岳州 
复刑部尚书知徐州迪奏所部邻兖州欲行县因祠岳为上祈年祷皇子仁宗语辅臣曰大臣当为百姓访疾告祈祷非迪所宜其母令往久之 
改户部尚书知兖州复拜资政殿大学士元昊攻延州武事久弛守将或为他名以避兵迪愿守边诏不许然甚壮其意除彰信军节度使知天 
雄军徙青州踰年之本镇请老以太子太傅致仕归濮州后其子东之为侍御史知杂事奉迪来京师帝数遣使问劳欲召见以疾辞卒年七十 
七赠司空侍中谥文定帝篆其墓碑曰遗直之碑又改所葬邓侯乡曰遗直乡子东之附传徽之补之仕至列大夫从子肃之承之及之 【按 
东都事略载迪三子长柬之次徽之补之其肃之承之及之三人皆迪从子也有肃之等附传可据宋史本传并作迪子葢误今改又事略所载 
柬之宋史隆平集俱作东之】

　　李东之
　　李肃之
　　李承之
　　李及之
　　李孝基

　　 李东之

　　东之宇公明赐进士出身为馆阁校勘宣化军使境上有废河故道官收行者税谓之干渡钱奏除之进直集贤院累擢侍御史知杂事东 
之自少受知于寇准至是论准保护之功仁宗恻然即赐其碑曰旌忠拜天章阁待制河北都转运使加龙图阁直学士建言补荫之门太广遂 
诏裁定自二府而下通三岁减入仕者一千人知荆南河阳澶州改集贤院学士判西京留司御史台英宗即位富弼荐其学行以旧职兼侍读 
帝颇欲肃正宫省东之谏曰陛下长君也立自宗藩众方观望愿曲为容覆未几请老自工部尚书拜太子太保致仕遣使谕之曰以先帝梓宫 
在殡朕不得为诗令讲读官皆赋诗劝劳甚渥又敕王珪叙其事东之出都门即幅巾白衣以见客再迁少师熙寍六年卒年七十八谥懿靖 【 
按宋史本传不载东之谥据东都事略补】 子孝基有李受者字益之长沙之浏阳人也仕于治平中至右谏议大夫天章阁待制兼侍读屡以 
老乞骸骨不听神宗立进给事中龙图阁直学士复言臣在先帝时年已七十不敢窃禄以自安今又加数年筋力惫矣惟陛下哀之于是拜刑 
部侍郎致仕赐宴赋诗及序如东之礼相去数月故时称二李卒年八十赠工部尚书

　　 李肃之

　　肃之字公仪迪弟子也以迪荫监大名府军资库大河溢府檄修冠氏堤工就弗扰民悦之请为宰邑多盗肃之令比户置鼓有盗辄击鼓 
远近皆应盗遂息通判澶州契丹使将过郡而楼堞坏圮肃之谓郡守曰吾州为景德破敌之地当示雄疆遂鸠工构城屋凡千区已而中贵人 
衔命来视规制一新闻之朝擢知德州提点开封府界内县镇夔路湖南刑狱侬蛮暴岭外肃之亲扞诸境会蒋偕失利亟率兵往蹑于临贺贼 
引去狄青孙沔交荐之徙湖北转运使辰阳彭士羲叛讨平之神宗即位谅祚寇大顺城肃之入奏帝访以西夏事奏对称旨以为右谏议大夫 
知庆州徙瀛州大雨地震官舍民庐推陷肃之出入泥潦中结草囷以储庾粟之暴露者为茇舍以居民启廪振给严儆盗窃一以军法从事迁 
天章阁待制知开封府出知定州累迁枢密都承旨加龙图阁直学士知郓州卒年八十二肃之内行修饬母丧庐墓三年不入城郭季弟承之 
生而孤鞠育诲道至于成人遂相继为侍从帝称其一门忠字云

　　 李承之

　　承之字奉世性严重从兄东之将仕以官辞不受中进士第调明州司法参军郡守任情骫法人莫敢忤承之独力争之守怒曰曹掾敢如 
是耶承之曰事始至公自为之则已既下有司则当循三尺之法守惮其言尝建免役议王安石见而称之熙寍初以为条例司检详文字得召 
见神宗语执政曰承之言制置司事甚详非他人所及也改京官他日谓之曰朕即位以来不轻与人改秩今以命汝异恩也检正中书刑房察 
访淮浙常平农田水利差役事还奏役书二十篇加集贤检理又察访陕西时郡县昧于奉法敛羡余过制承之悉裁正其数迁集贤殿修撰擢 
宝文阁待制为同羣牧使纠察在京刑狱兼枢密都承旨出知延州入权三司使蔡确治相州狱多引朝士皆望风自折服承之言其险诐帝意 
悟趣使诘竟迁龙图阁直学士恳辞乞授兄肃之曰臣少鞠于兄且兄为待制十年矣帝曰卿兄弟孝友足厉风俗肃之亦当迁也即并命焉商 
人犯禁货北珠乃为公主售三司久不敢决承之曰朝廷法令畏王姬乎亟索之帝闻之曰有司当如此矣进枢密直学士坐补吏不当降待制 
知汝州未几为陕西都转运使召拜给事中吏户二部侍郎复以枢密直学士知青州厯应天府河阳陈郓扬州而卒

　　 李及之

　　及之字公达亦迪弟之子由荫登第通判安肃军康定中夏人犯边契丹复发兵并塞疆候戒严及之言契丹以与夏人甥舅之故特此慰 
其心且姑张虚势以疑我必不失誓好愿毋过虞已而果然徙通判河南府亡卒张海倚山啸聚及之单骑与语谕使归命当奏贷其死海感动 
弛备奏方上而众兵集悉获之知信州入判刑部尝撰次唐史有益治体者为君臣龟鉴王尧臣上其书并表其学行韩琦亦以馆职荐之召试 
除直秘阁厯开封府判官知泾晋陕三州及之吏事精明所居官皆称职以大中大夫致仕再转正议大夫卒年八十五子孝寿开封府户曹参 
军积官龙图阁学士孝称以荫登朝官工部尚书

　　 李孝基

　　孝基字伯始进士高第唱名至墀下仁宗顾侍臣此李迪孙邪能世其家可尚旨晏殊富弼荐其材任馆阁欲一见之孝基曰名器可私谒 
邪竟不往知汝阴雍邱县通判阆州舒州知随州所治虽剧然事来亟断不为证左回枉甫日中庭已空矣或问其术曰无他省事耳阆中江水 
啮城几没郡吏多引避孝基率其下决水归旁谷城赖以全舒吏受赂鬻狱以杀人罪加平民孝基劾治三日得其情乃抵吏罪以亲须养求监 
崇福宫判四京国子监凡就闲十年累官光禄卿与父东之同谢事纔年五十士大夫美之以比二疏孝基为人冲澹善养后十一年无疾卒 【 
按宋史此下有及之子孝寿孝称二传俱阿附权奸孝寿尤残忍苛虐无善迹足录并从删】

　　△王曾

　　王曾字孝先青州益都人少孤 【按宋祁撰曾墓志云八岁终二丧】 鞠于仲父宗元从学于里人张震善为文辞咸平中由乡贡试礼 
部廷对皆第一杨亿见其赋叹曰王佐器也以将作监丞通判济州代还当召试学士院宰相寇准奇之特试政事堂授秘书省著作郎直史馆 
三司户部判官景德初始通和契丹岁遣使致书称南朝以契丹为北朝曾曰从其国号足矣业已遣使弗果易迁右正言知制诰兼史馆修撰 
时瑞应沓至曾入对奏曰此诚国家承平所致然愿推而弗居异日或有灾沴庶免舆议及帝既受符命大建玉清昭应宫曾陈五害以谏旧用 
郎中官判大理寺帝欲重之特命曾且谓曾曰狱重典也今以屈卿曾顿首谢因请自辟僚属着为令迁翰林学士帝尝晚坐承明殿召对久之 
既退使内侍谕曰向思卿甚故不及朝服见卿卿勿以为慢其见尊礼如此知审刑院旧违制无故失率坐徒二年曾请须亲被旨乃坐既而有 
犯者曾乃以失论帝曰如卿言是无复有违制者曾曰天下至广岂人人尽晓制书如陛下言亦无复有失者帝悟卒从曾议再迁尚书主客郎 
中知审官院通进银台司句管三班院遂以右谏议大夫 【按宋史宰辅表作左谏议大夫】 参知政事时宫观皆以辅臣为使王钦若方挟 
符端傅会帝意又阴欲排异已者曾当使会灵因以推钦若帝始疑曾自异及钦若相会曾市贺皇后家旧第其家未徙去曾令人舁土置门外 
贺氏诉禁中明日帝以语钦若乃罢曾为尚书礼部侍郎判都省出知应天府天禧中民间讹言有妖起若飞帽夜搏人自京师以南人皆恐曾 
令夜开里门敢倡言者即捕之卒无妖徙天雄军复参知政事迁吏部侍郎兼太子宾客真宗不豫皇后居中预政太子虽听事资善堂然事皆 
决于后钱惟演后戚也曾密语惟演曰太子幼非宫中不能立加恩太子则太子安太子安所以安刘氏也惟演以为然因以白后 【按东都 
事略及宋名臣言行录载真宗不豫时有议请刘后称制者曾语惟演曰太子天下属望今欲称制以疑百姓独不见武后之事乎与宋史本传 
异】 帝崩曾奉命入殿庐草遗诏以明肃皇后辅立皇太子权听断军国大事丁谓入去权字曾曰皇帝冲年太后临朝斯己国家否运称权犹 
足示后且增减制书有法表则之地先欲乱之邪遂不敢去仁宗即位迁礼部尚书羣臣议太后临朝仪曾请如东汉故事太后坐帝右垂帘奏 
事丁谓独欲帝朔望见羣臣大事则太后召对辅臣决之非大事令入内押排雷允恭传奏禁中画可以下曾曰两宫异处而柄归宦官祸端兆 
矣谓不听既而允恭坐诛谓亦得罪自是两宫垂帘辅臣奏事如曾议谓初败任中正言谓被先帝顾托虽有罪请如律议功曾曰谓以不忠得 
罪宗庙尚何议邪时真宗初崩内外汹汹曾正色独立朝廷倚以为重拜中书侍郎兼本官同中书门下平章事集贤殿大学士会灵观使王钦 
若卒曾以门下侍郎兼户部尚书为昭文馆大学士监修国史玉清昭应宫使曾以帝初即位宜近师儒即召孙奭冯元劝讲崇政殿天圣四年 
夏大雨传言汴口决水且大至都人恐欲东奔帝问曾曾曰河决奏未至第民间妖言尔不足虑也已而果然陕西转运使置醋务以榷其利且 
