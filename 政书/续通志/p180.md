<!-- { "loadSidebar": true } -->
削发被尼服居禁中佛舍西京失守妃亦陷贼至德二载薨于京城 【按新书不为韦妃立传附载张后传中旧书则列传于吴后之前考郑 
志废后亦为立传今依旧书补入次于吴后之后】

　　△代宗贞懿独孤皇后

　　代宗贞懿独孤皇后父颖左威卫录事参军后以姝艳居常专夜帝即位册贵妃生韩王迥华阳公主大厯十年薨追号为皇后上谥帝悼 
思不已故殡内殿累年不外葬后三年始诏于都左治陵欲朝夕望见之补阙姚南仲谏而止乃葬庄陵诏宰相常衮为哀册帝于后厚故送终 
华广务称其情诏羣臣为挽词帝择其尤悲者令歌之初后爱遇第一官其宗叔卓少府监兄良佐太子中允

　　△睿贞沈皇后

　　睿贞沈皇后吴兴人开元末以良家子入东宫太子以赐广平王实生德宗天宝乱贼囚后东都掖庭王入洛复留宫中时方北讨未及归 
长安而河南为史思明所没遂失后所在代宗立以德宗为皇太子诏访后所在不能得德宗即位乃先下诏赠后曾祖士衡太保祖介福太傅 
父易直太师从父易良司空易直子震太尉一日封拜百二十七人建中元年乃具册前上皇太后尊号帝供帐含元殿具衮冕出自左序立东 
方羣臣在位帝再拜奉册欷歔感咽左右皆泣于是中书舍人高参上议汉文帝即位遣薄昭迎太后于代今宜用汉故事令有司择日分遣诸 
沈行州县物色咨访以述宣皇帝孝思意冀上天降休灵命允答须审知皇太后行在然后遣大臣备法驾奉迎帝乃以睦王述为奉迎使工部 
尚书乔琳副之升平公主侍起居使者分行天下故中官高力士女颇能言禁中事与女官李真一尝从后游李见高疑问之含糊不坚而年状 
差似于是迎还上阳宫驰以闻帝喜羣臣皆贺力士子知非是具言其情诏贷之帝谓左右吾寍受百罔冀一得真于是自谓太后者数矣及索 
验左皆辞穷终帝世无闻焉贞元七年诏赠外高祖琳为司徒封徐国公为立五庙以琳为始祖诏族子房为金吾将军奉其祀宪宗即位有司 
建言皇太后沈氏厌代二十有七年大行皇帝至孝哀思罔极建中时发明诏遣使者奉迎凡舟车所至罔不逮岁推月迁参访理绝请因大行 
皇帝启殡诏羣臣为皇太后发哀肃章内殿中人奉廞衣置幄坐宫中朝夕上食告天地宗庙上太皇太后谥册作神主祔代宗庙备法驾奉袆 
衣纳于元陵祠室诏曰可

　　△崔妃

　　崔妃博陵安平人父峋秘书少监母杨氏韩国夫人当代宗为广平王时玄宗选韩国之女嫔于广平邸礼仪甚盛生召王偲初妃挟母氏 
之势性颇妬悍及西京陷贼母党皆诛妃从王至灵武恩顾渐薄达京而薨 【按新书附载崔妃事于独孤后传中今依旧书别为立传以昭 
画一】

　　△德宗昭德王皇后

　　德宗昭德王皇后帝为鲁王时纳为嫔生顺宗尤见宠礼既即位册号淑妃赠其父遇扬州大都督子姓姻出悉得官贞元三年妃久疾帝 
念之遂立为皇后册礼方讫而后崩羣臣大临三日帝七日释服将葬后母郕国夫人请设奠有诏祭物无用寓欲祭听之于是宗室王大臣李 
晟浑瑊等皆祭自发涂日日奠终发引乃止葬靖陵置令丞如他陵台立庙奏坤元之舞敕宰相张延赏柳浑等制乐曲帝嫌文不工李纾上谥 
册曰大行皇后帝又谓不典并诏翰林学士吴通玄改譔册曰咨后王氏然议者谓岑文本所上文德皇后册言皇后长孙氏为得礼永贞元年 
改祔崇陵

　　△韦贤妃

　　韦贤妃戚里旧族祖濯尚定安公主贞元四年册拜贤妃宫壸事无不听而性敏淑言动皆有绳矩帝宠重之后宫莫不师其行帝崩自表 
留奉崇陵园元和四年薨

　　△顺宗庄宪王皇后

　　顺宗庄宪王皇后琅琊人祖难得有功名于世代宗时后以良家选入宫为才人顺宗在藩帝以才人幼故赐之为王孺人是生宪宗王在 
东宫册为良娣后性仁顺宫中化其德莫不柔雍顺宗即位疾已绵顿后侍医药不稍怠将立后会病棘而止宪宗内禅尊为太上皇后元和元 
年乃上尊号曰皇太后后谨畏深抑外家无丝毫假贷训厉内职有古后妃风十一年崩 【按新书作十年崩帝纪载十一年三月庚午皇太 
后崩与旧书纪传相符则十年误也今从帝纪改】 年五十四遗令皇帝宜三日听政二十七日释服天下吏民令到临三日止宫中非朝暮临 
无辄哭无禁昏嫁祠祀饮酒食肉已释服听举乐侍医无加罪陪祔如旧制有司上谥葬丰陵

　　△宪宗懿安郭皇后

　　宪宗懿安郭皇后汾阳王子仪之孙父暧尚升平公主实生后宪宗为广陵王聘以为妃顺宗以其家有大功烈而母素贵优礼之异诸妇 
是生穆宗元和元年进册贵妃八年十二月羣臣三请立为后帝以岁暮来年者子午忌且止 【新书云八年羣臣三请立为后帝以岁子午 
忌按资治通鉴元和八年岁在癸巳其来年则甲午也旧书较明晰从之】 是时后庭多嬖艳恐后得尊位钳掣不得肆故章报闻罢穆宗嗣位 
上尊号皇太后赠暧太尉母齐国大长公主擢兄钊刑部尚书鏦金吾大将军后移御兴庆宫凡朔望三朝帝率百官诣宫门为寿或岁时庆问 
宴飨后宫戚里内外妇车骑骈壅环佩之声满宫帝亦豪矜朝夕供御务华衍侈大称后意后尝幸骊山登览徘徊诏景王督禁甲从帝至昭应 
奉迎留帐饮数日还帝崩中人有为后谋称制者后怒曰吾效武氏耶今太子虽幼尚可选重德为辅吾何与外事哉敬宗立号太皇太后宝厯 
之变后召江王嗣帝位是为文宗文宗性谨孝事后有礼凡羞果鲜珍及四方奇奉必先献宗庙三宫而后御之武宗喜畋游角武抃择五坊小 
儿得出入禁中他日问后起居从容请曰如何可为盛天子后曰谏臣章疏宜审览可用用之有不可以询宰相毋拒直言勿纳偏言以忠良为 
腹心此盛天子也帝再拜还索谏章阅之往往道游猎事自是畋幸稀小儿武抃等不复横赐矣宣宗立于后诸子也而母郑故侍儿有曩怨帝 
奉养礼稍薄后郁郁不聊与一二侍人登勤政楼将自陨左右共持之帝闻不喜是夕后崩 【按旧书云宣宗继统恩礼愈异于前朝资治通 
鉴所载则与新书相合今从新书】 有司上尊谥葬景陵外园太常官王皞请后合葬景陵以主祔宪宗室帝不悦令宰相白敏中让之皞曰后 
乃宪宗东宫元妃事顺宗为妇厯五朝母天下不容有异论俄贬皞句容令懿宗咸通中皞还为礼官申抗前论乃诏后主祔庙

　　△孝明郑皇后

　　孝明郑皇后丹阳人或言本尒朱氏元和初李锜反有相者言后当生天子锜闻纳为侍人锜诛没入掖庭侍懿安后宪宗幸之生宣宗宣 
宗为光王后为王太妃及即位尊为皇太后太后不肯别处故帝奉养大明宫朝夕躬省候焉懿宗立尊后为太皇太后咸通三年帝奉后宴三 
殿命翰林学士侍立结绮楼下六年 【旧书作大中末】 崩移杖西内上谥册葬景陵旁园

　　△穆宗恭僖王皇后

　　穆宗恭僖王皇后越州人本仕家子幼得侍帝东宫生敬宗长庆时册为妃敬宗立上尊号为皇太后赠后父绍卿司空母张追封赵国夫 
人文宗时称宝厯太后太和五年 【旧书作太和八年】 宰相建白以太皇太后与宝厯太后称号未辨前代诏令不敢斥言皆以宫为称今 
宝厯太后居义安殿宜曰义安太后诏曰可会昌五年崩有司上谥葬光陵东园

　　△贞献萧皇后

　　贞献萧皇后闽人也穆宗为建安王后得侍生文宗文宗立上尊号曰皇太后初后去家入长安不复知家存亡惟记有弟帝为访之俄有 
男子萧弘因后姊壻吕璋白之太后谓得真弟悲不自胜帝拜弘金吾将军出为河阳三城节度使稍徙鄜坊会闽有男子萧本又称太后弟仇 
士良以闻召弘下狱按治乃代人诏流驩州不半道赐死擢本赞善大夫宠赠三世帝以为真不淹旬赐累巨万然太后真弟庸软莫能自达本 
绐得其家系仇士良主之遂听不疑厯卫尉卿金吾将军会福建观察使唐扶上言泉州男子萧弘自言太后弟御史台参治非是昭义刘从谏 
又为言请与本辨有诏三司高元裕孙简崔郇杂问乃皆妄本流爱州弘儋州而太后终不获弟初太和中懿安太后居兴庆宫宝厯太后居义 
安殿后居大内号三宫太后帝每五日问安及岁时庆谒率由复道至南内开成中正月望夜帝御咸泰殿大然镫作乐迎三宫太后奉觞进寿 
如家人诸王公主皆得侍武宗时徙积庆殿又号积庆太后大中元年 【旧书作会昌中】 崩上今谥

　　△宣懿韦皇后

　　宣懿韦皇后失其先世穆宗为太子后得侍生武宗长庆时册为妃武宗立妃巳亡追册为皇太后上尊谥又封后二女弟为夫人有司奏 
太后陵宜别制号帝乃名所葬园曰福陵既又问宰相葬从光陵与但祔庙孰安奏言神道安于静光陵因山为固且二十年不可更穿福陵崇 
筑已备当遂就之臣等请奉主祔穆宗庙便帝乃下诏朕因诞日展礼于太后太后谓朕曰天子之孝莫大于承续今穆宗皇帝虚合享之位而 
宣懿太后实生嗣君当以祔庙由是奉后合食穆宗室

　　△尚宫宋若昭

　　尚宫宋若昭贝州清阳人世以儒闻父廷芬能辞章生五女皆警慧善属文长若莘 【旧书作若华】 次若昭若伦若宪若荀莘昭文尤 
高性皆素洁鄙熏泽靓妆不愿归人欲以学名家家亦不欲与寒乡凡裔为姻对听其学若莘诲诸妹如严师着女论语十篇大抵准谕语以韦 
宣文君代孔子 【宣文君即韦逞母】 曹大家等为颜冉推明妇道所宜若昭又为传申释之贞元中昭义节度使李抱真表其才德宗召入 
禁中试文章并问经史大义帝咨美悉留宫中帝能诗每与侍臣赓和五人者皆预凡进御未尝不蒙赏又高其风操不以妾侍命之呼学士擢 
其父饶州司马元和末若莘卒赠河内郡君自贞元七年秘禁图籍诏若莘总领穆宗以若昭尤通练拜尚宫嗣若莘所职厯宪穆敬三朝皆呼 
先生后妃与诸公主率以师礼见宝厯初卒赠梁国夫人以卤簿葬若宪代司秘书文宗尚学以若宪善属辞尤礼之太和中李训郑注用事恶 
宰相李宗闵谮言因驸马都尉沈■〈立义〉厚赂若宪求执政帝怒幽若宪外第赐死家属徙岭南训注败帝悟其谗追恨之若伦若荀早卒 
廷芬男独愚不可教为民终身

　　△敬宗郭贵妃

　　敬宗贵妃郭氏右威卫将军义之子长庆时以容选入太子宫太子即位为才人生晋王普帝以早得子又母淑丽冠后庭故宠异之踰年 
为贵妃赠义礼部尚书兄环少府少监赐大第文宗立爱晋王若己子待妃礼不衰

　　△武宗王贤妃

　　武宗贤妃王氏邯郸人年十三善歌舞得入宫中穆宗以赐颍王性机悟开成末王嗣帝位妃阴为助画故进号才人遂有宠帝欲立为后 
宰相李德裕曰才人无子且家不素显恐贻天下议乃止帝稍惑方士说欲饵药长年后寖不豫才人每谓亲近曰陛下日燎丹言我取不死肤 
泽消槁吾独忧之俄而疾亟才人侍左右帝熟视曰吾气息奄奄情虑耗尽愿与汝辞答曰陛下大福未艾安语不祥帝曰脱如我言柰何对曰 
陛下万岁后妾得以殉帝不复言及大渐才人悉取所常贮散遗宫中审帝已崩即自经幄下当时嫔媛虽常妬才人专上者返皆义才人为之 
感恸宣宗即位嘉其节赠贤妃葬端陵之柏城

　　钦定续通志卷七十二

　　●钦定续通志卷七十三　后妃传三

