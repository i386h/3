<!-- { "loadSidebar": true } -->
甲辰帝念鄜延被兵又延安受围尝发民粟给军诏除延安鄜坊丹葭绥德税租仍令有司偿其粟值戊申恒州军变万户呼延棫等肆杀掠焚 
庐舍而去己酉遣额尔克行元帅府事节制三路军马伐宋时全行院事副之三月辛酉宋人掠确山县之刘村戊辰枢密院委差官贾天安上 
书言利害壬申御史劾图克坦思忠以病马输官冒取豪价有司以监主自盗论死帝顾惜大体降授陈州防御使癸酉提控李师林败夏人于 
永木岭郭文振表近得俘者言南北合兵将攻河南陕西诏枢密备御夏四月辛巳以额尔克签枢密院事置大司农司设大司农卿少卿丞京 
东西南三路置行司并兼采访事壬午元兵攻陵川县丁酉削林怀路行元帅府事惟良官两阶罢之更定辟举县令之法而复行之戊戌籍丁 
忧待阙追殿等官以备防秋丁未行枢密院奏淮南之捷五月戊申朔元兵屯隰吉翼等州壬戌额尔克时全与宋人战败绩甲子镌额尔克官 
两阶责以后效丁卯召致政胥鼎等赴省议利害壬申时全伏诛六月戊寅朔造舟运陕西粮由大庆关渡抵湖城癸未大赦陈州防御使吕子 
羽坐乏军兴自尽制诸监官及八品以下职事丁忧侍阙任满遥授者试补侍卫亲军命各路司农司设捕盗方畧丁酉红袄贼掠柳子镇提控 
张瑀追击夺所掠而还伪监军王二据黎阳县提控王泉讨之复其城秋七月丙辰上党公完颜开复泽州巳未归德行枢密院王庭玉奏曹州 
破红袄贼之捷庚申定监当官选法河北羣盗犯封邱开封界令枢密院御捕戊辰红袄贼袭徐州之十八里砦又袭古城桃园官军破之八月 
丁丑定西征将士官赏有差甲申增定藏匿逃亡亲军罪及告捕赏格积石州蕃族叛附于夏巩州提控尼玛哈萨兰讨之获羊千口进尚膳诏 
却之改元大赦帝谓宰臣曰赦书巳颁时刻之间人命所系其令将命者速往计期而至以巴图噜为参知政事癸巳河间公伊喇重嘉努高阳 
公张甫复河间府夏人入德顺九月丙午朔谕陕西行省备边乙卯议经畧淮南己巳宋人掠遂平县之石砦店复侵南阳唐州提控瓜尔佳玖 
珠败之冬十月丁丑夏人掠德顺之神林堡壬午宋张惠攻零子镇鄂尔多击败之河中府万户孙仲威执其安抚使阿布哈呼喇勒据城叛陕 
西行省讨平之癸未复曹州 【按续通鉴纲目载宋涟水统辖石珪于兴定四年十二月降元元穆呼哩使治曹州金复曹州杀石珪而大金 
国志载宋涟水忠义统辖石珪来归是珪始则弃宋投金继而背金降元又为元守曹州金人复之珪亦见杀金史于珪降及复曹州杀珪事俱 
未载附识于此】 甲申帝猎于近郊诏免百官送迎且勿令治道以劳百姓庚寅徙彰德招抚使杜先军于卫州乙未元兵下临晋甲辰京兆官 
民避兵南山者多至百万诏兼同知府事完颜霆等安抚其众十一月丁未元兵徇同州定国军节度使李复亨同知定国军节度使额尔克死 
之甲寅京东总帅约赫德破宋兵于临淮戊辰元兵攻凤翔府十二月乙亥朔帝谓皇太子曰吾尝夜思天下事必索烛以记明而即行汝亦当 
然以河中治中侯孝顺权元帅府右都监许便宜行事乙酉迁史咏龙虎卫上将军赐号守节忠臣权行平阳公府事丁亥迭州总管青伊克卒 
特命其子角袭职诏谕近侍局官曰奉御奉职皆少年不知书朕忆曩时置说书人日为讲论自古君臣父子之教使知所以事上者其复置巳 
丑兰州提控唐古昉败夏人于质孤堡元兵攻凤翔
　　二年春正月乙巳元兵下河中府权元帅右都监侯孝顺复之壬子寿州防御使完颜鼐尔夺官四阶戊午李奇噜以罪罢宰臣请羁以散 
地帝曰此辈豪杰正须诚待若以术制适使自疑但不畀军政外补何害乃授恒州刺史诏罢丁忧官入粟起复令丁卯元兵复陷河中府二月 
壬午诏军官犯罪旧制更不任用今多故之秋人才难得除大罪外有武艺善掌兵者量才复用丁亥大赦己亥凤翔围解实嘉喀齐喀完颜仲 
元各升赏有差三月 【按大金国志载元光二年三月张琳所部邢德复叛归于宋而宋史不载金史亦缺】 甲辰朔宋人袭汝阳癸丑以河 
中府推官嘉勒斡权元帅右都监总领侯孝顺军甲寅帝谓宰臣曰人有才堪任事其心不正者终不足贵丞相汝砺对曰其心不正而济之以 
才所谓虎而翼者也虽古圣人亦未易知帝然之以户部尚书实嘉乌绅为参知政事兼修国史壬戌诏以凤翔战功及颁赏等级徧谕诸郡甲 
子以完颜伯嘉权参知政事行尚书省于河中府辛未诏职官犯罪非死罪除名遇赦幸免有才干者中外并用夏四月癸酉朔复霍州汾西县 
丙子设京兆南山安抚司丁丑凤翔万户完颜绰哈以死节赠怀远大将军己卯遣官阅河南帅府见兵籍闲官豪右亲丁及辽东河北客户为 
军庚子募西山猎户为军五月癸卯朔始造元光重宝及元光珍货同银行用丙午复河中府及荣州遣人持檄招前恒山公武仙及东平严实 
乙卯权平阳公史咏复霍州及洪洞县己未参知政事毅夫言胁从人号忠孝军在沿淮者所为多不法请防闲之帝曰人心无常顾驭之何如 
尔驭之有术远方犹且听命况此辈乎不然虽左右亦难防闲正在廓开大度而已若是而不能致太平者命也庚申签河南路寄居官民充军 
六月乙亥京东总帅奏淮南之捷戊子议遣人招李全严实张林甲午诏罢河中行省置元帅府辛丑遥授静难军节度使延扎哈玛尔等以保 
凤翔功进官秋七月壬寅朔夏人犯积石州羌界寺族多陷没惟臧博寺僧堪布扎巴萨美及达那寺僧班珠尔等拒而不从诏赏诸僧钤辖正 
将等官给以廪禄乙巳遣兵守卫解州盐池壬子除市易用银及银与宝泉私相易之禁癸丑敕诸御史曰琐细事非人主所宜诘然凡涉奸弊 
靡不有关国政者比闻朝官及承应人月给俸粮多杂糠土有司所收曷尝有是物哉至于出纳斗斛亦小大不一此皆理所不容者而台官初 
不问事事须朕言之安用汝曹也丁巳扬布族之古渠们等叛归夏元帅瓜尔佳瑞发兵讨之以捷闻御史中丞师安石言制敌二事乙丑诏籍 
陕西路侨居官民为军八月辛未朔邳州从宜经畧使纳哈塔禄格等杀行尚书省蒙古纲据州以叛壬申诏赏京兆路官军保全南山诸谷之 
官甲戌遣官招谕纳哈塔禄格以拒命诏约赫德合行院兵讨之乙酉诏能捕获反贼禄格者除见定官外仍与世袭穆昆丙戌遣官分行蔡息 
陈亳唐邓裕诸州与诸县官同议凡民丁相聚立砦避兵与各巡检军相依五千户以上置砦长一员百户增副一员能安民弭盗劝农者论功 
注授九月庚子朔日有食之宋人入寿州钮祜禄博诺力战却之壬寅枢密院奏提控珠嘉算绰和破宋人之功甲辰宋人攻南阳丙午约赫德 
奏桃园淮阳之捷并以纳哈塔禄格南结李全之状来告戊申来降人孙邦佐自李全军中归遥授知东平府兼山东西路兵马都总管官军与 
宋人力战于胡陂却之提控珠格绰尔死于阵癸丑纳哈塔禄格所署伪都统乌库哩赛罕瓜尔佳瑠珠等来归巳未赠珠格绰尔银青光禄大 
夫丙寅扎木雅呼噜等拔邳州南城丁卯权御史中丞师安石等劾英王守纯不实付有司鞫治寻诏免其罪仍责谕之冬十月乙亥制行枢密 
院及元帅府农隙之月分番巡徼校猎月不过三次丁丑帝猎于近郊己卯祫于太庙辛卯诏石■〈王豪〉店沔池永寍县各屯兵千人壬辰 
滕州人时明谋反伏诛戊戌唐邓行元帅奏淮南之捷十一月己亥红袄贼伪监军徐福等来降诏进约赫德官一阶辛丑总帅约赫德奏邳州 
之捷函禄格首以献丙午邳州红袄贼三千来降初拟置诸陈许之间帝以为若辈家属尚在河朔余党必杀之所得者寡而被害者众不若加 
以官赏而遣之还果忠于我虽处河朔必不负我且余众感恩将有效顺者戊午以上党公完颜开之请谕开及郭文振史咏王遇张道卢芝等 
各与所邻帅府相视可耕土田及濒河北岸之地分界而种之以给军饷以空名宣命金银符给完颜开赏功辛酉巩州行元帅府奏会州破夏 
人之捷十二月己巳朔徙沿淮巡检边军于内地辛巳诏延安土人充司县官义军使者选人代之量免其民差税邳州民丁死战阵者各赠官 
一阶归德徐邳宿泗永亳颍寿等州复业及新地民免差税二年见户一年尝供给邳州者复免一年之半睢州陈留杞县免三之一丁亥帝不 
豫庚寅崩于寍德殿年六十一谥曰继天兴统述道勤仁英武圣孝皇帝庙号宣宗陵曰德陵
　　宣宗贞佑四年兴定五年元光二年凡十一年

　　钦定续通志卷五十五

　　●钦定续通志卷五十六　金纪十

　　金纪 【十】

　　哀宗 【十】

　　○哀宗十

　　哀宗皇帝讳守绪初讳守礼又讳寍嘉苏宣宗第三子也母曰明惠皇后王氏始封遂王授秘书监改枢密使贞佑四年正月己卯立为皇 
太子仍控制枢密院事赐今名元光二年十二月庚寅宣宗疾巳大渐直暮夜近臣皆出惟前朝贞明夫人郑氏在侧宣宗知其年老可托谓之 
曰吾病巳至此速召皇太子来主后事言绝而崩夫人秘之巳而皇后及贵妃庞氏继至庞氏阴狡多智常以其子守纯年长不得立心鞅鞅夫 
人恐其为变即给之曰帝方更衣后妃可少休他室也后与妃遂入他室夫人伺其入遽钥之急召大臣传遗诏皇太子即皇帝位于柩前壬辰 
大赦诏以朕述先帝遗意有便于时欲行而未及者悉奉而行之有司有以情破法使人罔遭刑宪者以故入人罪罪之草泽士庶许直言军国 
利害
　　正大元年春正月戊戌朔改元庚子百官始奏事秘书监富察和卓改恒州刺史左司员外郎尼玛哈华山同知桢州军州事邠州节度使 
伊喇玛纳布贡白兔诏曰得贤臣辅佐年谷丰登此上瑞也焉事此为令有司给道里费纵之丁巳诏朝臣议修复河中府廷臣言陕西民方疲 
敝未堪力役遂止戊午帝始视朝以李蹊为太常卿权参知政事荆王守纯罢判睦亲府布萨乌锦罢充大行山陵使尊皇后温都氏元妃温都 
氏皆为皇太后以持嘉喀齐喀权枢密副使有男子服麻衣望承天门且笑且哭诘之曰吾笑将相无人吾哭金国将亡羣臣请寘诸重典帝曰 
近诏草泽诸人直言虽涉讥讪不坐惟君门非笑哭之所杖而遣之三月癸丑葬宣宗皇帝于德陵甲寅起复致仕张行信为尚书左丞以延安 
帅臣完颜哈达战御有功授金虎符权参知政事行尚书省事于京兆兼统河东两路夏四月癸酉以宣宗祔庙大赦中外五月癸卯以完颜萨 
布为平章政事实嘉乌绅为尚书右丞李蹊为翰林承旨仍权参政甲辰赐策论经义词赋诸科进士及第诏刑部登闻检鼓院毋锁闭防护听 
有冤者陈诉六月辛卯立妃图克埋氏为皇后遣李唐英至宋议和 【按伊喇布哈之遣止以谕宋界军民而非以通好朝廷也是时金不南 
伐宋即北侵考续通鉴纲目载哀宗先遣李唐英至宋议和金史失载兹据补辑】 又遣伊喇布哈率兵至光州榜谕宋界军民更不南伐秋七 
月己亥诏谕百官各勤乃职九月伊喇布哈复泽潞冬十月戊午夏国遣使来修好十二月乙巳恒州刺史富察和卓有罪伏诛改定辟举县令 
法课以六事京东西南陕西设大司农司兼采访公事京师大司农总之右丞张行信言先帝诏国内刑不上大夫治以廉耻高琪所定职官犯 
罪的决百余条乞改依旧制帝不欲彰先帝之过畧施行之
