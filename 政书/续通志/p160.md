<!-- { "loadSidebar": true } -->
慰使述古妻漂末权领司事遣其子娑住邦来献方物五月辛丑以特克实独署御史大夫事壬寅诏中外开言路戊申监察御史葢继元宋翼 
言特们德尔奸险贪污请毁所立碑从之仍追夺官爵及封赠制书戊午奉行行宫正殿灾上都利用监库火帝语羣臣曰世皇始建宫室垂数 
十年至朕而毁皆朕不能图治之故也有钦察卫戍卒累功请赏以官帝曰名爵岂赏人之物命赐钞三千贯六月戊辰毁特们德尔父祖碑追 
收原受制书告谕中外赠乳母呼图克台定襄郡夫人其夫阿拉追封定襄王谥忠愍癸酉置太庙夹室赠杨珠济达台吉为襄安王太常请纂 
修累朝仪礼从之乙酉诸王彻伯尔遣使来降帝曰朕非欲彼土地人民但吾民不罹边患军士免于劳役斯幸矣今既来降当厚其赐以安之 
秋七月辛卯朔宣政使奇彻台自传旨署事中书以体制非宜请通行禁止从之乙巳招谕左右两江黄胜许岑世兴巳酉封诸王呼图克特穆 
尔为威远王 【按诸王表威远王名巴图特穆尔与纪异】 授金印减海道岁运粮二十万石并免江淮增科粮丙辰籍特们德尔家赀诸王 
齐齐克图入朝请印帝以其政绩未着不允赐钞二十五万贯御史台请降旨开言路帝曰言路何尝不开但卿等选人未当尔八月癸亥车驾 
南还驻跸南陂是夕御史大夫特克实知枢密院事额森特穆尔等谋逆以特克实所领阿苏卫兵为外应杀丞相拜珠遂弒帝于行幄年二十 
一从葬诸帝陵谥曰睿圣文孝皇帝庙号英宗国语曰格根皇帝英宗性刚明尝以地震减膳彻乐避正殿近臣有称觞贺者叱曰朕方修德不 
暇汝为大臣不能匡辅反为谄耶拜珠进曰地震乃臣等失职宜求贤以代帝曰毋多逊此朕之过也尝戒羣臣曰卿等居高位食厚禄当勉力 
图报苟或贫乏朕不惜赐汝若为不法则必刑无赦巴尔斯济苏下狱谓左右曰法者祖宗所创非朕所得私巴尔斯济苏虽事朕日久今有罪 
当论如法尝御盝顶殿谓拜珠曰朕以幼冲嗣承大业锦衣玉食何求不得惟我祖宗栉风沐雨戡定万方曾有此乐耶卿元勋之裔当体朕至 
怀毋忝尔祖拜珠顿首曰创业惟艰守成不易陛下睿思及此亿兆之福也其明断多类此然以果于刑戮奸党畏诛遂构大变云 【伏读通 
鉴辑览　　御批谓英宗当特们德尔结党肆恶之时并未稍加诘究仅于其身后夺爵籍产而其党亦槩不为穷治未免姑息养奸以致酿成 
祸乱史臣无识转以果于刑戮为辞其何以垂按法惩恶之道乎谨录识之】
　　英宗至治三年

　　钦定续通志卷六十五

　　●钦定续通志卷六十六　元纪十

　　元纪 【十】

　　泰定帝 【一】

　　○泰定帝一

　　泰定皇帝讳伊苏特穆尔裕宗之孙晋王噶玛拉长子也初世祖太子珍戬生三子长曰噶玛拉次曰达尔玛巴拉三即成宗达尔玛巴拉 
先薨世祖封噶玛拉为晋王出镇北边统领太祖四大鄂尔多及军马达勒达国土至元十三年十月二十九日帝生于晋邸大德六年晋王薨 
帝袭封仍镇北边成宗武宗仁宗之立咸与翊戴有盟书赐南康路六万五千户为食邑英宗时所部告饥赈钞百万贯后遣使以地七千顷归 
朝廷请有司征租岁给粮钞执藩臣礼甚谨先是王府内史都尔苏得幸于帝常侦伺朝廷事机以其子哈克伞事丞相拜珠得入宿卫久之哈 
克伞脱归言御史大夫特克实与拜珠意相忤欲倾害之至治三年三月宣徽使塔坦来王邸为都尔苏言主上将不利于晋王由此二人深相 
要结八月二日帝猎于图喇之地特克实密遣乌鲁斯来告曰我与哈克伞额森特穆尔实达尔谋已定事成推立王为皇帝 【按续宏简录 
实达尔下尚有章台一人考章台亦于下十月被诛其与谋可知纪失载】 帝大惊命囚乌鲁斯遣巴勒密实特等赴上都以逆谋告未至英宗 
遇弒于是诸王谙达布哈及额森特穆尔奉皇帝玺绶来迎九月癸巳即位于龙居河 【伏读通鉴辑览　　御批谓晋王初囚乌鲁斯而告 
逆谋正也及闻英宗遇弒即当入朝讨贼以伸大义乃因逆党奉迎遽践大位后虽从曼努之请骈戮羣凶惟计彰一巳之善名不务戡国家之 
大难律以春秋直笔其能免邪谨录识之】 颁蒙古诏大赦以知枢密院事淇阳王额森特穆尔为中书右丞相诸王伊噜特穆尔袭封安西王 
甲午以内史都尔苏为中书平章政事奈玛台为中书右丞特克实知枢密院事巴苏呼同知枢密院事博啰为宣徽院使舒玛尔节为宣政院 
使乙未以枢密院副使阿萨尔为御史中丞内史舒苏为中书左丞丁酉以鄂勒哲知枢密院事图们同佥枢密院事戊戌以萨题勒密实知枢 
密院事章台同知枢密院事己亥敕谕百司凡铨受官遵世祖旧制惟枢密院御史台宣政院宣徽院得自奏闻余悉由中书辛丑以茂穆苏知 
枢密院事实达尔为大司农召诸王官属流徙远地及还原籍者二十四人还京师冬十月癸亥修佛学于大明殿甲子诛逆贼额森特穆尔鄂 
勒哲索诺木图们等于行在所以舒玛尔节为中书右丞相陕西行中书省左丞相图噜通政院使寍珠并为御史大夫苏苏为御史中丞遣舒 
玛尔节寍珠诛逆贼特克实实达尔齐勤特穆尔托和齐章台等于大都并戮其子孙籍入家产壬申以内史阿勒坦绰克为太师知枢密院事 
丙戌以江浙行省平章政事额卜德哷勒为中书平章政事十一月己丑朔车驾次中都修佛事于昆刚殿辛丑车驾至大都丁未御大明殿受 
诸王百官朝贺癸丑遣使诣曲阜以太牢祀孔子祭遁甲五福神丁巳诏有罪自首者槩与原宥十二月巳未御史台经厯多尔济巴勒御史实 
勒塔克谔都玛克额森呼图克并坐党特克实免官御史言曩者特们德尔专政诬杀杨多尔济萧拜珠贺巴延观音保索约尔哈陶默色黥窜 
李谦亨成珪罢免王毅高昉张志弼四川行省平章赵世延受祸尤惨天下咸知其冤请昭雪之诏存者召还录用死者赠官有差庚申以宦者 
噶达尔为中政院使壬戌浚镇江路漕河及练湖役丁万三千五百人戊辰追尊皇考晋王噶玛拉曰光圣仁孝皇帝庙号显宗皇妣晋王妃曰 
宣懿淑圣皇后庚午遣使祀海神天妃盗入太庙窃仁宗及庄懿慈圣皇后金主壬申作仁宗主仍督有司捕盗乙亥太常院臣言世祖以来太 
庙岁惟一享先帝始复古制一岁四祭请裁择之帝曰祭祀大事也朕何敢简其礼命仍四祭监察御史托克托赵成庆等言特们德尔在先朝 
包藏祸心离闲亲藩诛戮大臣使先帝孤立卒罹大祸其子索诺木亲与逆谋久逭天宪乞正其罪伊噜托克托哈苏台皆特克实之党不宜宽 
宥遂并伏诛丙子命岭北守边诸王齐齐克图月修佛事以却寇兵已卯命僧作佛事于大内以厌雷癸未流逆党诸王伊噜特穆尔于云南谙 
达布哈于海南库鲁克布哈于尼噜罕博啰及乌鲁斯布哈于海岛丙戌舒玛尔节言南陂之变诸王迈努逃赴潜邸愿效死力且请诛戮元凶 
上契圣衷尝蒙奖谕今臣等议宗戚之中能自拔逆党尽忠朝廷者惟有迈努请加封赏以示激劝遂以泰寍县五千户封迈努为泰寍王知枢 
密院事大司徒库春贝授开封仪同三司以前太师巴古商议军国重事丁亥议赏讨逆功赐舒玛尔节金十锭银三十锭钞七十锭都尔苏为 
中书左丞相知枢密院事茂穆苏御史大夫寍珠宣政院使索多并加授光禄大夫仍赐金银钞有差塑玛哈噶拉佛像于延春阁之徽清亭诏 
以明年为泰定元年免大都兴和差税三年八番思播两广洞寨差税一年江淮剙科包银三年四川云南甘肃秋粮三分河南陕西辽阳丝钞 
三分除虚增田税免鄂柘克逋钱赈恤云南广海八番等处戌军求直言赐高年帛禁献山场湖泊之利定吏员出身者秩许至四品
　　泰定元年春正月乙未以奈玛台为平章政事舒苏为右丞壬寅命僧讽西番经于光天殿甲辰敕译列圣制诏及大元通制刊本赐百官 
戊申八番生蛮韦光正等及杨黄五种人以其户二万七千来附置长官司以抚之己酉命诸王远徙者悉还其部召亲王图卜特穆尔于琼州 
河穆尔克于大同甲寅敕高丽王还国仍归其印二月丁巳朔作显宗影堂甲子作佛事命僧百八人及倡优百戏导帝师游京城庚午选守令 
推官旧制台宪岁举守令推官二人有罪连坐至是言其不便复命中书于常选择人用之甲戌江浙行省左丞赵简请开经筵及择师傅令太 
子及诸王大臣子孙受学遂命平章政事张珪翰林学士承旨和塔拉都哩默色学士吴澄集贤直学士邓文原以帝范资治通鉴大学衍义贞 
观政要等书进讲复敕右丞相舒玛尔节兼领之三月丁亥朔以同知宣政院事杨廷玉为中书参知政事乙未以江西行省平章政事额尔吉 
讷知枢密院事给蒙古流民粮钞遣还所部有擅徙者斩藏匿者杖之中书省臣请禁横奏赏赉及踰越奏事者从之庚子奇彻罢为陕西行台 
御史大夫以四川行中书省平章政事囊嘉特兼宣政院使往征西番寇藏布凌癸卯命中书平章政事奈玛台摄祭南郊知枢密院事库春贝 
摄祭太庙以册皇后皇太子告丙午御大明殿册鸿吉哩氏为皇后皇子喇实晋巴为皇太子巳酉以皇子巴特玛雅尔藏布嗣封晋王遣湘寍 
王巴拉实哩出镇察罕淖尔罢宣慰司立王傅府以知枢密院事额尔吉讷为云南行省右丞相召流人还京师夏四月辛酉亲王图卜特穆尔 
至自潭州甲子车驾如上都以诸王库春布哈实喇平章政事额卜德哷勒右丞舒苏等居守以岭北行中书省左丞普尔普为中书左丞江南 
行台中丞托多为中书参知政事玛喇勒罢为太史院使发兵民筑浑河堤癸酉以太子詹事图们岱尔为中书平章政事庚辰以风烈月食地 
震手诏至大都戒饬百官五月丁亥监察御史董鹏南等言平章奈玛台宣徽院使特穆尔布哈詹事图们岱尔党附逆徒有亏臣节太常守庙 
不谨辽王擅杀宗亲布哈济兰矫制乱法皆蒙宽宥甚为失刑乞定其罪以销天变不允己丑帝谕都尔苏曰朕即位以来无一人能执成法为 
朕言者知而不言则不忠且陷人于罪自今凡有所知宜悉以闻使朕明知法度断不能自纵非独朕身凡天下一切政务能守法以行则众人 
乂安反是则天下罹于忧苦又曰凡事防之于小则易救之于大则难尔其以朕言明告于众俾知所慎壬辰省臣以灾异屡见皆抗疏乞罢帝 
曰卿等皆辞去国家大事朕孰与图优诏慰留之戊戌迁列圣神主于太庙新殿丙午侍御史高奎上书请求直言辨邪正明赏罚帝善其言赐 
以银币癸丑以中书平章政事图们岱尔领宣徽使詹事丞和和请如裕宗故事择名儒辅太子敕中书省臣访求以闻六月戊午云南蒙化州 
高兰神场寨主照明罗九等寇威楚庚申张珪至上都以守臣集议事言逆党未讨奸恶未除忠愤未雪冤枉未理政令不信赏罚不公赋役不 
均财用不节请裁择之不允癸亥作礼拜寺于上都及大同路给钞四万锭丙寅广西两江土官黄胜许岑世兴乞遣其子弟朝贡许之丁卯大 
幄殿成作镇雷坐静佛寺癸酉帝受佛戒于帝师已卯诏疏决系囚存恤军士免天下和买杂役三年蜑户差税一年百官四品以下普覃散官 
一等三品递进一阶远仕瘴地身故不得归葬妻子流落者有司资给还乡仍着为令秋七月丙戌思州平茶杨大车酉阳州冉世昌寇小石耶 
