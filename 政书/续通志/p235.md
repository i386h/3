<!-- { "loadSidebar": true } -->
博平方如砥以为水槩壶皆为之羃无使秽游则水道不慧求壶之羃龙纽以其出水不穷也复壶士纽士所以生法者复壶制法之器也废壶 
鲵纽止水之渖鲵所伏也铜史令刻执漏政也冬设熅燎以泽凝也注水以龙噣直颈附于壶体直则易浚附于壶体则难败复壶玉为之喙衔 
于龙噣谓之权所以权其盈虚也建壶之执窒旊涂而弥之以重帛窒则不吐也管之善利者水所溲也非玉则不能坚良以久权之所出高则 
源轻源轻则其委不悍而溲物不利箭不效于玑衡则易权洗箭而改画覆以玑衡谓之常不弊之术今之下漏者始尝甚密久复先大者管泐 
也管泐而器皆弊者无权也弊而不可复寿者术固也察日之晷以玑衡而制箭以日之晷迹一刻之度以赋余刻刻有不均者建壶有眚也赘 
者磨之创者补之百刻一度其壶乃善昼夜巳复而箭有余才者权鄙也昼夜未复而壶吐者权沃也如是则调其权此制器之法也下漏必用 
甘泉恶其垽之为壶眚也必用一源泉之冽者权之而重重则敏于行而为箭之情慓泉之卤者权之而轻轻则椎于行而为箭之情驽一井不 
可他汲数汲则泉浊陈水不可再注再注则行利此下漏之法也箭如建壶之长广寸有五分三分去二以为之厚其阳为百刻为十二辰博牍 
二十有一如箭之长广五分去半以为之厚阳为五更为二十有五筹阴刻消长之衰三分箭之广其中刻契以容牍夜算差一刻则因箭而易 
牍镣匏箭舟也其虚五升重一镒有半锻而赤柔者金之美者也然后渍而不墨墨者其久必蚀银之有铜则墨铜之有锡则屑特铜久灂则腹 
败而饮皆工之所不材也淳熙十四年国学进士会稽石万言淳熙术立元非是气朔多差不与天合南渡后浑仪草创不合制度无圭表以测 
日景长短无机漏以定交食加时设欲考正其差而太史局官尚如去年测验太阴亏食自一更一点还光一分之后或一点还光二分或一点 
还光三分以上或一点还光三分以下使更点乍疾乍徐随影走弄以肆欺蔽然其差谬非独此耳冬至日行极南黄道出赤道二十四度昼极 
短故四十刻夜极长故六十刻夏至日行极北黄道入赤道二十四度昼极长故六十刻夜极短故四十刻春秋二分黄赤二道乎而昼夜等故 
各五十刻此地中古今不易之法至王普复位刻漏又有南北分野冬夏昼夜长短三刻之差今淳熙术皆不然冬至昼四十刻极短夜六十刻 
极长乃在大雪前二日所差一气以上自冬至之后昼当渐长夜当渐短今过小寒昼犹四十刻夜犹六十刻所差七日有余夏至昼六十刻极 
长夜四十刻极短乃在芒种前一日所差亦一气以上自夏至之后昼当渐短夜当渐长今过小暑昼犹六十刻夜犹四十刻所差亦七日有余 
及昼夜各五十刻又不在春分秋分之下至于日之出入人视之以为昼夜其长短有渐不可得而急与迟也今日之出入增减一刻近或五日 
远或三四十日而一急一迟与日行常度无一合者请考正淳熙法之差俾之上不违于天时下不乖于人事送秘书省礼部详之明崇祯二年 
礼部侍郎徐光启兼理算法请造象限大仪六纪限大仪三平悬浑仪三交食仪一列宿经纬天球一万国经纬地球一平面日晷三转盘星晷 
三候时钟三望远镜三报允巳又言定时之法当议者五事一曰壶漏二曰指南针三曰表臬四曰仪五曰晷漏壶水有新旧滑濇则迟疾异漏 
管有时塞时磷则缓急异正漏之初必于正午初刻此刻一误靡所不误故壶漏特以济晨昏阴晦仪晷表臬所不及而非定时之本指南针术 
人用以定南北辨方正位咸取则焉然针非指正子午曩云多偏丙午之间以法考之各地不同在京即则偏东五度四十分若凭以造晷冬至 
午正先天一刻四十四分有奇夏至午正先天五十一分有奇若表臬者即考工匠人置槷之法识日出入之影参议日中之影以正方位今法 
置小表于地平午正前后累测日影以求相等之两长影为东西因得中间最短之影为正子午其术简甚仪者本台故有立运仪测验七政高 
度臣用以较定子午于午前屡测太阳高度因最高之度即得最短之影是为南北正线既定子午卯酉之正线因以法分布时刻加入节气诸 
线即成平面日晷又今所用员石欹晷是为赤道晷亦用所得正子午线较定此二晷皆可得天之正时刻所谓昼测日也若测星之晷实周礼 
夜考极星之法古时北极星正当不动之处今时久渐移巳去不动处三度有奇旧法不可复用故用重盘星晷上书时刻下书节气仰测近极 
二星即得时刻所谓夜测星也七年督修算法右参政李天经言辅臣光启言定时之法古有壶漏近有轮钟二者皆由人力迁就不如求端于 
日星以天合天乃为本法特请制日晷星晷望远镜三器臣奉命接管敢先言其略日晷者砻石为平面界节气十三线内冬夏二至名一线其 
余日行相等之节气皆两节气同一线也平面之周列时刻线以各节气太阳出入为限又依京师北极出地度范为三角铜表置其中表体之 
全影指时刻表中之锐影指节气此日晷之大略也星晷者治铜为柱上安重盘内盘镌周天度数列十二宫以分节气外盘镌列时刻中横刻 
一缝用以窥星法将外盘子正初刻移对内盘节气乃转移铜盘北望帝星与句陈大星使两星同见缝中即视盘面锐表所指为正时刻此星 
晷之大略也若夫望远镜亦名窥筩其制虚管层迭相套使可伸缩两端俱用玻璃随所视物之远近以为长短不但可以窥天象且能摄数里 
外物如在目前至于日晷星晷皆用措置得宜必须筑台以便安放天经又请造沙漏明初詹希元以水漏至严寒水冻辄不能行故以沙代水 
然沙行太疾未协天运乃于斗轮之外复加四轮轮皆三十六齿厥后周述学病其窍太小而沙易堙乃更制为六轮其五轮悉三十齿而微裕 
其窍运行始与晷协天经所请殆其遗意欤新法算书太阳在地平上人目可得而覩谓之昼太阳渐隐地平之下人目无见则谓之夜是昼夜 
者全由人居以分随方 【极出地若干】 随时 【太阳躔某宫】 其昼夜刻分皆可依法推算焉然而法算与目见恒异盖太阳体大算 
法皆以体心出地为昼始而人目以一见日轮即为昼始又日出没升降度有斜正不同又地平各曜出没之界受清蒙气有变凡此皆非人目 
能辨故术家立有视差法也一昼一夜平分为十二时共刻九十有六此恒率也其昼夜永短递迁之故则不但日行南陆北陆不同而巳亦由 
北极出地高卑互异而永短因焉如赤道正过天顶之地两极合于地平平行其昼夜亦均停绝无永短又极在天顶赤道与地平平行其下昼 
夜亦无长短之数但太阳百八十日恒见百八十日恒隐耳此外诸方各有永短顾其一岁之中昼夜均停者四日握算者引而伸之据四日之 
一日逐渐加减因得九十日之昼夜长短随可以推终岁之数也晨昏者分昼分夜之二界也太阳将出未出数刻之前其光东发星光渐为所 
夺是名为晨太阳巳入迥光反照亦经数刻始逌然灭尽是名为昏其久暂分数亦因冬夏而分短长新法以日在地下十八度内为晨昏之限 
但太阳行此十八度又各方各宫不等因有五刻七刻十刻之别若论极高七十二度以上之地则夏月晨昏相切虽至丙夜无甚黯黑也
　　（臣）等谨按昼夜永短以日出入之早晚而分而早晚之故有二一由于日行之内外一由于人居之南北葢日行黄道与赤道斜交春 
秋分日行正当交点与地平交于卯酉地平上下之度相等故昼夜适均春分以后日行赤道内至夏至而极其距等圈与地平交于寅戌地平 
上下之度上多下少故昼长夜短秋分以后日行赤道外至冬至而极其距等圈与地平交于辰申地平上下之度上少下多故昼短夜长二分 
前后距交不远黄道势斜则纬行疾故数日而差一刻二至前后黄道势平则纬行迟故半月而差一刻此由日行之内外而生者至于人居有 
南北则北极出地有高下于是见日之出入早晚随地不同中国在赤道北北极出地上南极入地下故夏昼长冬昼短所居之地愈北北极愈 
高则永短之差愈多至于北极之下则赤道当地平夏则有昼而无夜冬则有夜而无昼葢以半年为昼半年为夜矣所居之地愈南北极渐低 
则永短之差渐少至于赤道之下则北极当地平而昼夜常均并无永短葢一岁为四时者各二矣赤道以南与北相反此由人居之南北而生 
者也考之古术周髀算经曰冬至昼极短日出辰而入申阳照三不覆九东西相当正南方夏至昼极长日出寅而入戌阳照九不覆三东西相 
当正北方日出左而入右南北行故冬至从坎阳在子日出巽而入坤见日光少故曰寒夏至从离阴在午日出艮而入干见日光多故曰暑大 
衍术曰二十四气晷差徐疾不同由句股使然也直规中则差迟与句股数齐则差疾皆言日行之内外也周髀算经言七衡曰北极之下不生 
万物北极左右夏有不释之氷中衡左右冬有不死之草五谷一岁再熟凡北极之左右物有朝生暮获赵君卿去北极之下从春分至秋分为 
昼从秋分至春分为夜此即以地纬度分寒暖五带昼夜永短各处不同之法又唐宋志所载各家步晷漏之阳城术其陟降加减之衰亦皆言 
人居之南北也
　　（臣）等又按孔颖达尚书正义马融云古制刻漏昼夜百刻昼长六十刻夜短四十刻昼短四十刻夜长六十刻融之此言据日出见为 
说天之昼夜以日出入为分人之昼夜以昏明为限日未出前二刻半为明日入后二刻半为昏损夜五刻以裨于昼则昼多于夜复校五刻古 
今算术所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也 
然今太史细候之法则校常法半刻也从春分至于夏至昼渐长增九刻半夏至至于秋分所减亦如之又如每气之间增减刻数有多有少不 
可通而为率汉初未能审知率九日增减一刻和帝时待诏霍融始请改之郑注书纬考灵曜仍云九日增减一刻犹尚未觉误也郑注此云日 
长者口见之漏五十五刻日短者日见之漏四十五刻与算不同故王肃难云知日见之漏减昼漏五刻不意马融为传巳减之矣因马融所减 
而又减之故日长为五十五刻因以多至反之取其夏至夜刻以为冬至昼短此其所以误耳此所云昏明之限即朦影限也太阳未出之前巳 
入之后距地平一十八度皆有光故以十八度为朦影限然其时刻则随时随地不同其随时不同者天度使然也差十八度此大圈之度也赤 
道亦为大圈其度阔自赤道而南北皆距等圈其度狭近二分者以阔度当阔度故刻分少近二至者以狭度当阔度故刻分多也随地不同者 
地南则赤道距天顶近太阳正升正降其度径地北距天顶远太阳斜升斜降其度纡故愈北则朦影之刻分愈多愈南则朦影之刻分愈少也 
若北极出地四十八度半以上则夏至之夜半犹有光愈北则愈不夜矣南至赤道下则二分之刻分极少而二至之刻分相等赤道以南反是
　　（臣）等又按古今漏法之刻分多寡不一皆可以便于算也术家有大刻有小刻初一初二初三初四正一正二正三正四谓之大刻合 
一日计之得之十六刻其不尽者置一初初于初一之上置一正初于正一之上谓之小刻每刻正当大刻六分之一合一日计之为初初者十 
