<!-- { "loadSidebar": true } -->
门随招安使王继恩统兵讨顺平之复入成都亦以忧患成病卒年四十载前在蜀颇能为民除害故蜀民悦之再至成都即值兵乱随继恩及 
平贼亦有所全济故其死也成都人多叹惜之

　　△臧丙

　　臧丙字梦寿旧名愚字仲回大名人弱冠好学太平兴国初举进士解褐大理评事通判大寍监官课民煮井为盐丙职兼总其事先是官 
给钱市薪吏多侵牟致岁课不充坐械系者常数十百人丙至召井户面付以钱既而市薪山积岁有羡盐致有羡数太宗平晋阳以丙为右赞 
善大夫知辽州时知石州冯汝士丙同年生也与监军不协一夕剚刃于腹而死事可疑丙上疏言汝士死非自杀乞按治帝览奏惊骇即遣使 
鞫之召丙问状丙曰汝士居牧守之任不闻有私罪而言自杀若使冤死不明不加宿直者以罪今后书生不能治边郡矣帝嘉其直改著作郎 
累迁右拾遗直史馆加工部员外郎朝廷方以九等亚列为重改司农少卿淳化二年拜右谏议大夫出知江陵府岁余疾卒年五十三以其子 
待用为四门助教厯贺州刺史次子列进士及第至太常丞 【按宋史此下有徐休复传无事迹足录今从删】

　　△张观

　　张观字仲宾常州毗陵人在江南登进士第归朝为彭原主簿太平兴国初移兴元府掾复举进士不第调鸡泽主簿再求试特授忠武掌 
书记就改观察判官上疏请复刺史及不遣武德卒诣外州侦事颇称旨召拜监察御史充桂阳监使献所业文赐进士及第会三司言剑外赋 
税轻诏观乘传按行诸州因令稍增之观上疏言增赋以扰远民非便太宗深以为然因留不遣复上言臣备位风宪每遇百官起居曰分立于 
庭司察不如仪者举之因见陛下多与近臣论政德音往复颇亦烦劳至于有司职官簿书丛脞咸以上闻殊非国体况帝王之道言则左史书 
之动则右史书之列于缃素垂为轨范不可不慎也今远人未服边鄙不寍阴阳未序仓廪犹虚淳朴未还奢风尚炽县道未治逋逃尚多刑法 
未措禁令犹密坠典未复封祀犹阙凡此数者皆朝廷之急务也诚愿陛下于听断之暇延宰执近臣与之扬榷帝嘉之以为度支判官寻迁左 
司改盐铁判官尝因奏事言陛下服御器用愿从纯俭帝曰朕庶事简约至于所服多用絁绢皆经澣濯尔卿言甚善观顿首谢又谏罢治佛寺 
不报出为诸路茶盐制置副使请众更茶盐之制不称旨改知黄州迁扬州皆有善政会三司改旧贯均州县之籍以分其职召为三司河东道 
判官有诏计司官属不得越局言他事观自以任谏官不奉诏帝怒谓宰相曰朕俾警三司僚属各率其职非令谏官不言时务观乃妄有援引 
以讽刺朕姑为容忍不欲深责乃令出知道州移广南西路转运使坐奏交州黎桓为乱兵所杀丁璇复位 【按宋史本传作丁浚考宋史外 
国传交址郡王丁琏薨其弟璇嗣立大将黎桓迁璇于别宫代总其众据此当作璇今改】 事不实被劾狱未具卒于桂州年五十三观广览汉 
史雅好论事辞理切直有古人之风焉

　　△陈从信

　　陈从信字思齐亳州永城人心计精敏太宗在晋邸令典财用王宫事无大小悉委焉累官右知客押衙开宝三年三司言仓储月给止及 
明年二月请分屯诸军尽率民船以资江淮漕运太祖大怒责之曰国无九年之蓄曰不足尔不素计而使仓储垂尽乃请屯兵括民船以运是 
可卒致乎今设汝安用苟有所阙当罪汝以谢众三司使楚昭辅惧诣太宗求宽释使得尽力太宗既许召从信问之对曰从信尝游楚泗知粮 
运之患良以舟人之食日厯郡县勘给是以凝滞若自发舟计日往复并支可以责其程限又楚泗运米于舟至京复辇入仓宜宿备运卒令即 
时出纳如此每运可减数十日楚泗至京千里旧八十日一运一岁三运若去淹留之虚日则每岁可增一运今三司欲籍民舟若不许则无以 
责办许之则京师冬月薪炭殆绝不若募舟之坚者漕粮其损败者任载薪炭则公私俱济且今市米腾贵官价斗钱七十贾者失利不至储粟 
之家亦匿而不粜是以米益贵若听民自便即四方奔凑米多而价自贱矣太宗明日具奏太祖可之其事果集太宗即位迁东上合门使充枢 
密都承旨坐事责授闲厩使合门祗候太平兴国三年改左卫将军复为枢密都承旨七年坐秦王廷美事以本官罢 【按宋史廷美传云左 
卫将军枢密承旨陈从龙为左卫将军坐交通廷美及受其燕犒也所载事与从信传同而名作从龙应有误】 明年分使三部以从信为度支 
使加右卫大将军九年卒年七十三赠太尉侯莫陈利用者所为多不法始因从信推荐人以是少之

　　△张平 【张从吉】

　　张平青州临朐人弱冠寓单州依刺史罗金山金山移滁州署平马步都虞候太宗尹京兆给事藩邸及秦王廷美领贵州 【按宋史廷 
美本传建隆元年授嘉州防御使二年迁兴元尹厯领山南西道永兴军节度使并无领贵州之文其为贵州防御使乃廷美子德恭也】 复署 
为亲吏有诉平匿府中钱物秦王白太宗鞫之无状秦王益不喜遂遣去太宗怜其非罪以属徐帅高继冲继冲署为镇将平叹曰吾命虽蹇后 
未必不为福也太宗即位召补右班殿直监市木秦陇平悉更新制建都务计水陆之费以春秋二时联巨筏自渭达河厯砥柱以集于京期岁 
中良材山积太宗嘉其功迁供奉官监阳平都木务兼造船场旧官造舟既成以河流湍悍备其漂失凡一舟调三户守之岁役户数千平遂穿 
池引水系舟其中不复调民有寇阳拔华者往来关辅闲为患讨之不克平遣人说之遂来归改崇仪副使仍领其务凡在阳平九年计省官钱 
八十万缗雍熙中召还同知三班事迁如京使代王明为盐铁使陕西转运使李安发其旧为阳平奸利以忧恚成疾卒年六十三赠右千牛卫 
上将军平好史传微时遇异书尽日耽玩或解衣易之及贵聚书数千卷平在彭门日郡吏有侮平者数辈后悉被罪配京窑务平子从式适董 
其役见之以语平平召至第为设酒馔劳之给以缗钱且戒从式善视之未几遇赦得原时人称其宽厚从式事太宗藩邸累官文思使次子从 
吉以荫补殿直转供奉官知宜州屡破溪蛮转运使尧叟上其状累迁内殿崇班合门祗候代还为如京副使咸平中知环州尝与宋沆率兵袭 
西夏小衄部署张凝表其专责授内殿崇班俄知澧州复旧秩景德四年宜州军校陈进叛命副曹利用为广南东西路安抚使将兵讨之次象 
州大乌砦与贼战进为先锋郭志言所刺遂入城以平贼功改庄宅副使未还卒年四十九

　　△王继升

　　王继升冀州阜城人性纯质谨愿事太宗于藩邸以纯谨被信任及即位补供奉官累迁军器库副使陈洪进来献漳泉之地以继升为泉 
州兵马都监会游洋洞民万余叛攻泉州继升潜率精骑二百夜击破之擒其魁械送阙下余党悉平召还迁军器库使领顺州刺史知诸道陆 
路发运事雍熙四年以诸道水陆发运并为一司命继升与刑部员外郎董俨同掌其事号为称职俄迁右神武军将军端拱初改领本州岛团练 
使三月卒年六十四赠洋州观察使子昭远

　　王昭远

　　 王昭远

　　昭远形质魁伟色黑继升名之铁山有膂力善骑射少时入山捕鹰鹘值涧水暴涨十余丈昭远升大树经宿得免尝涉河冰陷二公傍共 
援出之昭远神色自若喜与里中恶少游处一日众祀里神昭远适至有以博投授之谓曰汝他日傥有节钺试掷以卜之昭远一掷六齿皆赤 
南游京师事太宗于晋邸特被亲遇常呼其小字及即位补殿前指挥使稍迁都知从征太原先登为流矢所中血渍甲缕战益急会刘继元降 
命守城门籍兵仗又从征范阳多所擒获超散员指挥使涪王之迁房陵也禁卫诸校杨均王荣等以依附被谴独昭远无所预太宗以为忠再 
迁东四班都虞候太宗尝草书纨扇作古诗赐诸将意多比讽其赐昭远尤加赏遇二年领沙州观察使 【按宋史地理志无沙州惟外国传 
有沙州为汉炖煌故地唐时置沙州后没吐蕃至宋时世为曹氏所据不应复为殿帅领职葢宋初殿师所领使额每沿袭旧名未尝亲镇其地 
故多不见于宋史地理志】 再为并代副都部署至道中李继迁扰西鄙绝灵武粮道命昭远为灵州路都部署护二十五州刍粟竟达灵武继 
迁不敢犯真宗即位徙定州行营都部署寻拜保静军节度使充天雄军都部署知府事咸平二年移知河阳数月卒年五十六赠太尉谥惠和 
昭远颇知书性吝啬所至无善政母弟昭懿亦事晋邸至捧日弟昭逊西京作坊使初祖母郭氏尝对昭远母指昭远曰此儿有贵相他日必至 
公侯指昭懿曰此儿奉钱过二万不能胜矣果皆如其言昭远子怀普九岁事太宗左右至西京左藏库使平州刺史怀一供备库副使怀正内 
殿承制怀英内殿崇班

　　△尹宪

　　尹宪并州晋阳人开宝中事太宗于藩邸太宗即位擢为殿直充延州保安军使改供奉官太平兴国四年护府州屯兵与鄜州三族会攻 
岚州破敌千余众擒伪知岚州事马延忠拔缘河诸砦以功转西京作坊副使入朔州界破寍武军杀其军使获人马器甲甚众改护夏州兵转 
供备库使杀戮三汊丑奴庄及诱其渠帅屡降诏书褒美雍熙初诏就知夏州攻破李继迁之众于地斤泽继迁遁走俘获四百余帐奏请于所 
部抽移诸帐别置骑兵号曰平砦以备用诏从之破岌嘉勒罗尼等十四族 【按宋史夏国传载宪知夏州与都巡检曹光实破李继迁于地 
斤泽作太平兴国八年事太宗本纪作雍熙元年与此同至宪破岌嘉勒罗尼十四族太宗本纪及党项传并作雍熙二年本传载于雍熙初宪 
知夏州之前与太宗本纪党项传俱不合今移置于此】 俄杀芦关及南山伊埒数族诸族遂扰代还为洪州巡检未几命护莫州屯兵诏知瀛 
州兼兵马钤辖知沧州移邢州皆兼钤辖淳化初与王文宝并命为四方馆使连护镇定州屯兵改知贝州移高阳关兵马钤辖知定州与兵马 
部署王荣不协荣素粗暴因忿殴宪仆地宪怏怏致疾数日卒年六十三

　　△王宾

　　王宾许州许田人小心谨愿年十余事宣祖左右及长善骑射太宗领兖海节制署府中右职太平兴国初补东头供奉官亳州监军迁仪 
鸾副使从征太原又从征范阳与彰信节度刘遇攻城东面五年车驾北巡副王仁赡为大内都部署七年改洛苑使会汴漕壅滞军食不给诏 
别置水陆发连两司以宾有心计会领演州刺史与儒州刺史许昌裔同掌其事凡四年储积增羡号为称职改神武将军黎阳当舟车交会禁 
兵常屯万余以度支使张逊荐命护黎阳军兼领黄御两河发运事俄领本州岛团练使以宾请黎阳建通利军命就知军事宾规起公署邮馆供 
帐之器咸具加本军大将军俄兼河北水陆路转运使贝州兵屯无壁垒分寓邸肆宾选隙地筑舍千二百余以处之诏优褎美召为右羽林军 
大将军判左金吾兼六军诸卫仪仗司事淳化四年出知扬州兼淮南发运使徙为通许镇都监至道元年卒年七十三宾事宣祖太祖太宗殆 
六十年最为勤旧故恩宠尤异前后赐赉数千万俱奉释氏在黎阳日按见古寺基即以奉钱修之掘地丈余得数石佛及石碣有宾姓名宾异 
其事以闻诏名寺为淳化

　　△安忠

