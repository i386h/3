<!-- { "loadSidebar": true } -->
郊前三日允章与礼官登坛四顾旨麾宦者许彦真望见之曰此谋反耳乃拔剑升坛允章迎叱之彦真驰走告允章反鋹下允章狱并捕系其 
二子族诛之陈延寿谓鋹曰先帝所以得传陛下者由尽杀羣弟也劝鋹稍诛诸王乃杀其弟桂王旋兴是岁宋建隆元年也鋹将邵廷琄言真 
主已出其势非一天下不能巳请饬兵备不然悉珍宝奉中国遣使通好鋹懵然莫以为虑恶其言直深恨之五年以宦者李托养女为贵妃专 
宠托为内太师居中专政许彦真既杀锺允章恶澄枢等居己上谋杀之澄枢使人告彦真反族诛之七年宋师克郴州戍将暨彦赟刺史陆光 
图皆战死余众退保韶州鋹始思廷琄言遣廷琄师舟兵出洸口以拒宋宋师退舍廷琄训士卒修战备岭人倚以为重有谮者诬以反寻赐死 
士卒冤之八年交州吴昌文卒其下争立交趾大乱驩州丁琏举兵击破之即授琏交州节度十三年是为宋开宝三年宋师来讨初宋太祖克 
郴州获鋹内侍余延业太祖问鋹为治之迹延业备言其奢酷及鋹兵攻道州刺史王继勋请讨之太祖难其事令李煜谕鋹使称臣归湖南地 
鋹不从煜使三往书辞恳至鋹怒囚其使者龚慎仪驿书答煜言甚不逊煜上之乃诏潭州防御使潘美等出师时鋹旧将多以谗构诛死宗室 
翦灭殆尽掌兵者惟宦官数辈自晟以来城壁不修兵甲毁坏及闻宋师至内外震恐乃遣龚澄枢守贺州郭崇岳守桂州李托守韶州以备是 
岁秋潘美平贺州十月平昭州又平桂州十一月平连州 【按宋史潘美等于十月次昭州破开建砦擒砦将靳晖昭州刺史田行周遁去城 
遂陷桂州刺史李承进亦奔遂平昭桂二州至平连州在十一月平韶州在十二月与十国春秋并同欧史于十二月书平韶州于十月亦作平 
韶上下重出显系昭与韶音形相近而讹今改正】 鋹喜曰昭桂连贺本属湖南今北师取之足矣其不复南也十二月平韶州明年平英雄二 
州宋师次泷头鋹遣使请和求缓师二月宋师度马径鋹遣其右仆射萧漼奉表降漼既行鋹惶迫复令整兵拒命美等进师鋹遣其弟祥王保 
兴率文武诣美军降不纳 【按宋史鋹既遣右仆射萧漼奉表乞降又遣其弟保兴率百官奉迎为郭崇岳所遏崇岳无谋勇但祈求鬼神复 
为拒扞之备美等乃进攻是保兴本未出降非美等不纳也与欧史异】 师傅城龚澄枢李托薛崇誉等谋尽焚其府库宫殿鋹以海舶十余载 
珍宝嫔御将入海宦官乐范窃其舟以逃师次白田鋹素衣白马以降乃并其宗室文武部送阙下 【按宋史城既破鋹尽焚其府库美擒鋹 
及龚澄枢李托薛崇誉与宗室文武九十七人同糜于龙德宫是鋹穷蹙被擒非自出降亦与欧史互异】 斩阉工五百余人有司以帛系鋹献 
庙社宋太祖御明德门宣诏责鋹鋹委过于龚澄枢李托薛崇誉等伏地待罪释鋹封恩赦侯其弟保兴及萧漼等并授官有差鋹有口辩性绝 
巧尝以珠结鞍勒为戏龙之状以献极其精妙太祖诏示诸宫官皆骇伏因语左右曰鋹傥能以习巧之勤移于治国岂至灭亡哉太平兴国五 
年卒追封南越王 【徐无党曰隐兴灭年世诸书皆同盖自唐天佑二年隐为广州节度使至宋开宝四年国灭凡六十七年旧五代史以梁 
贞明三年龚僭号为始故曰五十五年尔】

　　△附

　　龚澄枢
　　李托
　　潘崇彻

　　 龚澄枢

　　龚澄枢广州南海人幼事龚为内供奉官累迁内给事晟龚位任阉人林延遇为甘泉宫使颇预政事延遇病将死言于晟曰臣死惟龚澄 
枢可用即日擢知承宣院鋹嗣位累加特进开府仪同三司骠骑上将军左龙虎军观军容使内太师军国重务皆决于澄枢澄枢等与女巫樊 
胡子相倚为奸胡子乃为鋹言澄枢等乃上天使来辅太子有罪不可问澄枢因与李托薛崇誉置酷法之具民甚苦之初岩改名龚有术者言 
不利名龚当败国事后鋹用澄枢卒以其姓亡国澄枢亦执送汴京斩于千秋门外

　　 李托

　　李托封州封川人少习骑射以谨愿事龚为内府局令晟龚位迁内侍省内侍鋹立以托进纳二女政事皆访托而后行累加特进开府仪 
同三司兼六军观军容使行内中尉骠骑上将军内太师宋师既克韶州统军使李承渥战死节度副使辛延渥闲道遣人劝鋹隆托坚沮其议 
及就擒宋太祖遣使问托时昨己约降复率众来拒战及军败又纵火焚府库谁为之谋托俛首不能对谏议大夫王珪谓曰昔在广州机务并 
尔辈所专火又自内起今复欲推过何人遂唾而批其颊托引伏后至京与薛崇誉同被戮 【按宋史此下有薛崇誉传无事迹可录今从删 
】

　　 潘崇彻

　　潘崇彻广州南海人事龚为内侍省局丞颇读兵书立战功晟遣大将吴怀恩平桂州怀恩为部下所杀命崇彻代之鋹立加西北面都统 
岁余鋹颇疑崇彻遣薛崇誉使其军察之崇誉还遂白崇彻日以伶人百余衣锦绣吹玉笛为长夜饮不恤军政鋹怒召归夺其兵柄自是居常 
怏怏宋师入境复命崇彻领兵五万戍贺江崇彻不为效命拥众自保潘美克英雄二州崇彻遂降宋太祖特赦之授汝州别驾卒

　　钦定续通志卷五百九十八

　　●钦定续通志卷五百九十九　载记六

　　载记 【六】

　　楚

　　○楚

　　马殷　　希声　　希范　　希广　　希萼　　　希崇　　 【附】 刘言【王进逵】　　　　周行逢

　　马殷
　　马希声
　　马希范
　　马希广
　　马希萼 【马希崇】
　　附

　　△马殷

　　马殷字霸图许州鄢陵人 【按通鉴作扶沟人三楚新录作上蔡人】 唐中和三年蔡州秦宗权遣孙儒刘建锋 【按欧史作建峯新 
唐书作建锋考建锋字锐端当从新书改正】 将兵万人属其弟宗衡略地淮南殷初为儒裨将儒败死殷无无所归乃收散卒转寇江西有众 
七千 【新唐书刘建锋传作略洪虔数州有众十余万】 推建锋为帅殷为先锋略虔吉有众数万干宁元年入潮南攻澧陵潭州刺史邓处 
讷遣邵州将蒋勋等以兵三千断龙回关勋以牛酒犒师殷说勋曰刘公勇智绝人精兵十万所向必克公集乡兵捍关殆矣不如下之富贵可 
得也勋然之又其下畏建锋虐夜弃甲走建锋至关取勋旌铠直趋潭州至东门守者以为勋兵内之遂杀处讷建锋自称留后僖宗授建锋湖 
南节度使 【按新唐书作检校尚书左仆射武安军节度使】 殷为马步军都指挥使蒋勋求为邵州刺史建锋不与勋怒率兵攻湘乡取邵 
州进攻定胜武安殷以奇兵出迪田踰润山据江为壁诱勋渡江分兵袭定胜麾濒江兵夹击勋大败之 【按马殷取潭州及攻邵州事迹最 
着欧史略之今据新唐书补辑】 建锋巳得志即嗜酒不事事军卒陈赡妻有色建锋私之赡怒袖铁檛击杀建锋军中推行军司马张佶为帅 
佶将入府马忽踶啮伤左髀佶语诸将曰吾非而主也马公英勇可共立之诸将乃共迎殷磔赡于市时干宁三年也唐拜殷潭州刺史判湖南 
军府事殷遣其将奏彦晖李琼等攻下连邵郴衡道永六州擒蒋勋杀之进攻桂管执其留后刘士政尽取其属州表琼为桂管观察使四年拜 
殷武安军节度使 【按通鉴及十国春秋作干宁四年二月张佶克郡州擒蒋勋杀之光化元年三月拜殷武安军留后未几进本军节度使 
其攻下连郴衡道永五州及攻桂管执刘士政皆光化三年以前事欧史作干宁四年殷拜武安节度又载攻连郴衡道永桂管等事于干宁四 
年之前与诸书不合】 初孙儒败于宣州殷弟賨为杨行密所执署为黑云都使从战数有功行密闻殷贵乃厚礼遣归殷大喜表为节度副使 
建锋遣刘存等攻杜洪围鄂州殷遣秦彦晖许德勋以舟兵救之已而洪败死存等遂攻殷殷遣彦晖拒于上流偏将黄璠以舟三百伏浏阳口 
存等屡战不胜来求和不许彦晖等急击之存等走黄璠以浏阳舟截江合击大败之刘存及陈知新战死彦晖遂取岳州 【按通鉴及编遗 
录十国春秋俱云彦晖与璠大破刘存擒存及陈知新以归殷释其缚不屈乃趋斩之欧史作战死又嶭史梁纪马殷破淮寇在开平元年六月 
十国纪年吴纪刘存攻楚在开平元年五月败在六月梁太祖即位及封殷楚王乃四月也欧史载此事在梁祖未即位前与诸书异】 梁太祖 
即位殷遣使修贡拜殷侍中兼中书令封楚王杨行密袁州刺史吕师周来奔师周将家子颇通纬候兵书殷得之大喜曰吾方南图岭表得此 
人足矣以为马步军都指挥使率兵攻岭南取昭贺梧蒙龚富等州殷即表为昭州刺史遣秦彦晖攻朗州刺史雷彦恭奔吴执其弟彦雄等送 
于梁于是澧州向瓌辰州宋邺溆州昌师益等率溪洞诸蛮皆附于殷殷请升朗州为永顺军表张佶为节度使复请依唐太宗故事开天策府 
置官属梁太祖拜殷天策上将军殷以其弟賨为左相存为右相廖光图等十八人为学士末帝时加殷武安武昌静江宁远等军节度使洪鄂 
四面行营都统唐庄宗灭梁殷遣其子希范入贡上梁所授都统印庄宗问洞庭广狭希范对曰车驾南巡纔堪饮马尔庄宗平蜀殷大惧表求 
致仕庄宗下玺书慰劳之殷初兵力尚寡与杨行密成汭刘龚等为敌国殷患之问策于其将高郁郁曰荆南阍弱焉能患我刘龚志在五管而 
巳淮南我雠也固不吾援然尊王使顺霸者之业也今宜内奉朝廷以求封爵而外夸邻敌然后退修兵农畜力而有待尔于是殷始修贡京师 
然岁贡不过所产茶茗而巳殷自京师至襄唐郢复等州置邸务卖茶其利十倍又铸铅铁钱以十当铜钱一又令民自造茶通商而收其算岁 
入万计由是地大力完数邀封爵天成二年请建行台明宗遣尚书右丞李序以竹册封为楚国王殷以潭州为长沙府建国承制置官属以其 
弟賨为静江军节度使子希振武顺军节度使希声判内外诸军事姚彦章为左相许德勋为右相李铎为司徒崔颖为司空拓拔常为仆射马 
珙为尚书文武皆进位谥其曾祖筠曰文肃祖正曰庄穆父元丰曰景庄立三庙于长沙长兴元年殷卒诏谥武穆

　　△马希声

　　希声字若讷殷次子殷建国高郁数教以计策而楚以强荆南高季昌闻而患之尝使谍者行闲于殷殷不听希声用事谍者语希声曰季 
昌闻楚用高郁大喜以为亡马氏者必郁也希声遽夺其兵职矫殷令杀之殷老不复省事郁死之日大雾四塞殷恠之语左右曰吾尝从孙儒 
儒每杀不辜天必大雾岂马步狱有冤死乎明日吏以状白殷拊膺大哭曰吾荒耄如此亦不久于世矣明年殷卒希声立授武安静江等军节 
度使希声尝闻梁太祖好食鸡慕之乃日烹五十鸡以供膳葬殷上潢不入泣顿食鸡肉数器而起长兴三年卒追封衡阳王

　　△马希范

　　希范字宝规殷第四子殷子十余人嫡子希振长而贤次希声与希范同日生希声母袁夫人有美色以母宠得立希振弃官为道士故希 
声卒而希范以次立袭殷官爵封楚王晋天福四年加希范天策上将军开封承制如殷故事希范好学而性奢侈廖光图徐仲雅李皋拓拔常 
等十八人皆故学士光图等俱浮薄尝与希范饮博讙呼独常沈厚长者上书切谏光图等恶之溪州刺史彭士然率锦奖诸蛮攻澧州希范遣 
