<!-- { "loadSidebar": true } -->
检各府医学正科各府阴阳学正术僧纲司都纲道纪司都纪宣抚司照磨安抚司招讨司各吏目将仕登仕佐郎为从九品
　　（臣）等谨按明制在外文职如经略总督提督巡抚总理赞理巡视抚治诸员皆以都御史或副都御史侍郎及各寺卿少卿奉命莅事 
故无一定之品武职如总兵官副总兵参将游击将军守备把总皆无品级亦无定员总镇一方者为镇守独镇一路者为分守各守一城一堡 
者为守备同守一城者为协守又有提督提调巡视备御备倭诸职皆以公侯伯都督及勋戚充之品级无分校前代之制独异又正从九品之 
外别有未入流亦前代所无以其官冗职故不胪载云

　　钦定续通志卷一百三十九

　　●钦定续通志卷一百四十　选举略一

　　选举畧 【一】

　　（臣）等谨按举贤任官之制昉于上古自虞廷敷奏以言明试以功为奋庸熙载之本三考黜陟以课其续上庠下庠以储其才后世选 
造铨课之法国学党塾之教所由并设也杜典之志选举首举周官大司徒之三物宾兴以及汉晋六朝至唐天宝以前取士之殊制综其大纲 
别为杂议论一卷以备采择而学校则分载于后焉郑志取杜典而删节之沿其体例至德以后则补所未备若长庆之先请详覆建中之改试 
杂文太和之从内命题与夫殷侑请立史科李德裕议取实艺皆备着于篇则有唐一代之制度备矣惟杂议论一卷杜典本因唐之中叶登进 
乏才铨选壅滞始议更定其条例又取赵匡沈既济诸奏议评搉其是非然其意祗欲救一时之弊固不暇为累代久远之谟也其举人条例请 
令通礼记尚书孝经论语者必兼通道德诸经管墨诸子盖唐人尊奉老子置崇元观及道学生徒故诸子与六经并重宋以后专尚儒学凡不 
在六艺之科折衷孔孟者皆不立于学宫视唐制之兼采诸子为醇正矣其选人条例请令两都选人来年先试以定等第盖唐时选法在洛州 
者谓之东选在岭南者谓之南选皆就近授职以省往来其后江南淮南福建并遣郎官御史为选补使选法不一故当预定其章程后世铨政 
多总于尚书无所谓诸州分选之事矣至选举杂议欲广外州辟召以分选柄则又狃于藩镇辟官之见在唐时亦未见其议之尽善也郑志之 
述杜典惟以宋承唐制选举之法屡有改移故载前人议论以待取裁岂必以杜典之条例可垂法守哉夫时异势异因变制宜立议之规切利 
弊者亦祗补救于一时迨世代既久流弊亦殊设追举其言而起行之庸有当乎即以宋名臣之建议者论之如苏轼之议贡举请复诗赋而罢 
经义因言选举之道不必尽由于学此为王安石之设三经新义而发也及新义既废则选举悉由学校未尝不行之永久司马光之请立十科 
欲以省唐代科目之繁抑宋时特奏名之滥也元明进士皆无特奏名之例而元之考试程序明之三途并用又与唐宋之科目迥殊矣诸臣立 
议在当时未尝不凿然可见施行故诸史皆取其事之切时政者类编于志以考见古今得失若专采议论别为一帙不与时事相附丽则虽指 
陈剀切徒托空言且五朝法制彼此互殊利病各见必不能定从一家之议以折衷前代之权衡又无庸兼采同异诸说往复诘难先后参差而 
仍无益于考证此杜典杂议不必袭也臣等承命续修选举畧凡唐制之详于郑志者无俟复载自五代宋辽金元明诸史选举之制详为综核 
以次汇叙而于臣僚之条议散见诸篇不别为总系焉唐以后用人皆资科举故前列进士制科次之荐举及胥史又次之而铨选则详其条格 
为厯代制二卷宋时重磨勘之法特置考课院金元皆更定考课之法明代考绩要其成于吏部总为考绩一卷太学用人及州郡置学宋制较 
唐代为广元明多仍宋制谨详其规约为学校一卷其篇目之前后仍以郑志为叙

　　厯代制上

　　○厯代制上

　　五代

　　△五代

　　五代科举取士皆仍唐制惟知贡举则临时简授不限常格先是唐开元时以礼部侍郎专知贡举其后或以他官领多用中书舍人及诸 
司四品清资官梁始以尚书左仆射知贡举后或以户部侍郎刑部侍郎为之不专领于礼部太祖开平元年敕近年举人当秋荐之时不亲试 
者号为拔解今后宜止绝又敕礼部贡院每年所放明经及第不得过二十人后唐庄宗同光三年敕今年新及第进士符蒙正等令翰林院覆 
试今后礼部所试委中书门下详覆奏闻是时工部侍郎任赞奏请诸色举人不是家在远方水陆隔越者逐处选宾从官僚中艺学精博一人 
各于本贯一例分明比试如非通赡不许妄给文解明宗天成五年正月礼部贡院奏当司淮天成三年十二月敕文内准近敕自此进士试杂 
文后据所习本经一二考试须帖得通三以上即放及第者奉敕进士帖经本朝旧制盖欲明先王之旨趣阅多士之文章近代以来此道稍坠 
今且上从元辅下及庶僚虽习百艺者极多能明经者甚少恐此一节或滞羣才今年凡应进士举所试文策及格帖经或不及通三与放及第 
来年秋赋词人所习一本经许令对义目多少次第仍委所司条例闻奏其今年本经内对义二目五道考试通二通三准帖经例放入第其将 
来秋赋诸寺监及诸州府所解送进士第亦准去年十月敕考具诗赋义目帖经等并解送赴省如或不依此解送当司准近敕并不许送试其 
悉奉敕行长兴元年敕进士科己及第者计选数年满日许令就中书省陈状于都堂前各试本业诗赋判文等其中才艺灼然可取者便与除 
官如或事业未甚精者祗许准添选周太祖广顺三年敕礼部贡院于引试之前精加考核逐场去留无艺者虽应举年深不得饶借场数有艺 
者虽遭黜落并许陈诉户部侍郎权知贡举赵上交奏进士原试诗赋各一首帖经二十帖对义五道今欲罢帖经对义别试杂文二首试策一 
道从之后刑部侍郎权知贡举徐召符奏请别试杂文二首外其帖经对义亦依原格从之世宗显德二年敕礼部贡院奏今年新及第进士李 
覃等一十六人所试诗赋文论策文等国家设贡举之司求俊茂之士务询文行以重科名比闻近年以来多有滥进或以年劳而得第或因媒 
势以出身今岁所贡举人试令看详果见纰谬须至去留其李覃等四人宜放及第其严说等一十二人艺学未精并宜黜落且令苦学以俟将 
来礼部侍郎刘温叟失于选士颇属因循据其过尤本应谴谪尚示宽恕特与矜容刘温叟放罪将来贡举公事仍令所司具条理闻奏又尚书 
礼部侍郎知贡举窦仪奏其进士请今后省卷限纳五卷以上于中须有诗赋论各一卷余外杂文歌篇并许同纳帖经对义并须实考通三以 
上为合格其不及人以文义优劣为五等取文字乖舛词理纰谬最甚者为第五等殿五举其次者为第四等殿三举以次稍优者为第三等第 
二等并许次年赴举其所殿举并于所试卷子上朱书封送中书门下请行指挥五年诏曰比者以近年贡举颇是因循频诏有司精加试练所 
冀去留无滥优劣昭然昨贡举院奏今年新及第进士等所试文书或有臧否爰命词臣再令考核其刘恒等诗赋稍优宜放及第王汾文词未 
至精敏念以顷曾驳落特与成名熊若儒陈保衡皆是远人深可嗟念亦放及第其郭浚等并从退落更宜修进以俟将来知贡举右谏议大夫 
刘涛选人不当有失用心可责授右赞善大夫五代制度紊隳举士私滥周世宗励精图治激励斯严焉其它制科童子科则晋出帝开运元年 
一行之周太祖广顺三年正月赵上交奏童子凡念书二十四道今欲添念书通前五十道念及三十道者放及第从之世宗显德二年窦仪奏 
罢之明法科则后唐明宗长兴二年七月敕明法科今后宜与开元礼科同其选数兼赴举之时委员院别奏请会法试官依格考试晋高祖天 
福六年五月敕明法一科今后宜令五选集合格注官日优与处分周太祖广顺三年正月赵上交奏明法原帖律令各十五帖对义二十道今 
欲罢帖律令试墨义六十道从之宏辞拔萃科则梁太祖开平三年一举行之登科者二人前进士余渥承旨舍人李遇后唐明宗天成三年深 
州参军王蟾一人欲应此举有司不谙条例乃援引唐故事敕考官焉长兴元年复行之应书判拔萃祇有卢氏县主簿张岫后即停罢 【按 
五代进士科多不过二十余人少或十数人诸科唯后汉天福十二年取百五十五人干佑元年多至百七十九人其余或七八十人少亦竟至 
一二人】 至铨法则乱离之后文籍散失虽间有创设亦多权宜补苴之计后唐庄宗同光二年八月中书门下奏本朝创立检制奸滥伦叙官 
资颇谓精详久同遵守自乱离之后巧伪滋多兼同光元年八月车驾在东京权判南曹工部员外郎卢重因兴复之始务切怀来凡有条疏多 
失根本以至冬集赴选人并南郊行事官及陪位宗子共一千三百余人铨曹检勘之时互有援引去留之际不绝争论若又依违必长讹滥望 
差权判尚书省铨左丞崔沂吏部侍郎崔贻孙给事中郑韬光李光序吏部员外郎边损等同详定旧长定格循资格十道图务令简要可久施 
行从之明宗天成二年三月铨司奏选人或有出身或因除授各拘常例方赴调集其有因远地干戈兼以私门事故遂致过格固非愿为伏请 
且依旧格不问过格十年外不在赴选之限从之天成四年五月敕今后应前资州县官及两除官可依常调赴选兼有庄宗及朕御署亦准近 
敕赴选其一任除官未入选调若无定制难以进身宜约所守官资序高卑许令同有出身人合格年限求官赴京日仍须本道申送其解由考 
牒罢任年月分明别与除授第二任官两除后便准常调选人例如藉才升擢不在此限又敕应进策人等若是选人所进内一事可行与减两 
选两事减四选三事以上依资与官如无选可减及所欠选数则少可行事件则多据等第更优与恩奖其诸色举人不在进策之限闵帝应顺 
元年闰正月中书门下奏天成二年敕准长定格应经学出身一任三考许入下县令下州录事参军亦入中州录事参军两任四考许入中下 
县令中州录事参军两任六考许入上县令紧州录事参军凡为进取皆有缘因或少年便受好官或暮齿不离卑任况举士或年四十始得经 
学及第八年赴调方受一官于一任之中多不成三考再来赴选年已蹉跎有一生不至令录者若不改革何以发扬自此经学出身一任两考 
许入中下县令下州录事参军奉敕其经学出身一任两考元敕入中下县令下州录事参军今后更许入下县令中州下州录事参军一任三 
考者于人户多处州县注拟如于近敕内资序无相当者即准格循资考入官其两任四考者准五考例入官余准格条处分周世宗显德元年 
初令翰林学士两省官举令录除官之日署举者姓名若贪秽败官连坐五月吏部奏流内铨准格例南曹十一月末开宿判成选人后先具数 
申铨司铨司举状便牓示选人引纳京诸司官使印家状及试判纸三度牓引得齐足方至十二月上旬内定曰鏁铨应行内诸司公事或有干 
系申铨司取裁便准敕格指挥如铨司难议裁酌即申堂取裁焉　宋之科目有进士有诸科有武选常选之外又有制科有童子举而进士得 
