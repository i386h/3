<!-- { "loadSidebar": true } -->
修勿以天灾代有而应不以实政纲虽举必求益其所未至德泽虽布必思及其所未周誓以今日遇灾警惧之心永为异时暇逸之戒迁权刑 
部尚书寻试户部尚书兼权吏部尚书遂为真十五年特赐同进士出身拜端明殿学士签书枢密院事绍定元年拜参知政事兼同知枢密院 
事寻知枢密院事兼参知政事封毗陵郡公以观文殿大学士知绍兴府兼浙东安抚使端平元年加少保和国公致仕卒 【按宋史宰辅表 
理宗绍定元年六月戊申薛极自参知政事除同知枢密院事十二月辛亥薛极进知枢密院事兼参知政事六年十月丁亥薛极自金紫光禄 
大夫知枢密院事进枢密使十二月庚辰薛极以观文殿大学士知绍兴府本传于极进枢密使不载】

　　△陈贵谊

　　陈贵谊字正甫福州福清人庆元五年进士授瑞州观察推官中博学宏词科授江南东路安抚司机宜文字迁太社令再迁太学博士时 
议更楮币法贵谊转对言人主令行禁止者以同民之所好恶楮券之令反使奸恶获逞道路咨怨非所以祈天永命固结人心因援熙寍新法 
为辞又言明锐果敢之才足以集事而失于剽轻老成宽博之士足以厚俗而失于循环孰若举之以众取之以公主更币之法者乃摘新法等 
语激怒时相且谓贵谊引类植党人为危之迁太常博士以兄贵谦兼礼部郎官引嫌迁将作监丞兼魏惠宪王府小学教授转对谓言路虽开 
触犯忌讳者指为好名切劘时政者指为玩令利害关于天下是非公于人心一人言之未已或至累十数人言之则又指为朋党是非易位忠 
佞不分史弥远益不乐迁秘书郎出知江阴军提举江西常平召赴行在未至授礼部郎官属金人大扰淮蜀贵谊言人才所以立国今旁蹊曲 
径幸门四辟言路所以通下清今媕阿循默囊括不言民力已竭而科敛之外馈遗以谋进者未已军中耻言败北阵亡者不恤耻言弃溃逃窜 
者复招又言婉顺巽从者是灾疢也非爱我也宜屏之外之矫拂救正者是药石也爱我者且用之听之弥远滋不乐讽言者论罢主管崇禧观 
起知徽州召授司封郎官兼翰林权直兼玉牒所检讨会有事明堂章首引包拯皇佑中乞因肆赦除聚敛掊克之弊当察州县府库致羡之由 
仿成周邦飨必及死王事者之子与汉置羽林孤儿专取从军死事之后教以五兵理宗即位以为宗正少卿兼侍讲兼权直学士院寻迁起居 
舍人宝庆初诏举贤能才识之士贵谊乃言曰世以容默滞固为贤以苛刻生事为能以褊狭趣办为才以轻疏尝试为职及兹初政当求忠实 
正直奉公爱民知礼义廉耻而不越防范者以充中外之选又言成王之初元臣故老警以无逸者欲其克寿勉以敬德者欲其永命期以岂弟 
者欲其受命之长则可谓爱君切而虑患深矣迁中书舍人升兼直学士院内侍滥受恩赏辄封还诏书将郊贵谊以民生实艰吏员尚众征敛 
几于夺取公费掩为私藏宜大明黜陟庶有以见帝于郊迁礼部侍郎仍兼中书舍人权刑部尚书升修玉牒宫兼侍读为礼部尚书兼给事中 
端明殿学士签书枢密院事绍定六年冬帝始亲政进参知政事帝面谕之曰顷闻忧国之言朕所不忘兼同知枢密院事出师汴洛时贵谊巳 
移疾犹上疏力争五上章乞归转四官加邑封致仕卒赠少保资政殿大学士

　　△曾从龙

　　曾从龙字君锡左仆射公亮四世从孙初名一龙庆元五年擢进士第一始赐今名授签书奉国军节度判官厅公事迁兵部员外郎左司 
郎中起居舍人兼太子右谕德使金还转官疏言州郡累月阙守而以次官权摄者彼惟其摄事也自知非久何暇尽心于民事狱讼淹延政令 
玩弛举一郡之事付之胥吏幸而除授一人民望其至如渴望饮足未及境而复以他故罢去矣且每易一守供张借请少不下万缗郡帑所入 
岁有常数而频年将迎所费不可胜计然则轻于易置公私俱受其病欲望明诏二三大臣郡守有阙实时进拟其有求避惮行者悉杜绝其请 
其缴劾弹拄者疾速行之盖郡计宽则民力裕利害常相关故也开禧闲匄外知信州戍卒行掠境内从龙寘于法索得妇人衣命枭于市召权 
礼部侍郎兼中书舍人兼太子左谕德缴还张镃复官词头以镃抑令侄女竭资财结姻苏师旦之子故也为吏部侍郎仍兼职权刑部尚书嘉 
定六年秋阴雨乞放系囚进对言修德政蓄人材饬边备帝善其言七年知贡举疏奏国家以科目网罗天下之英隽义以观其通经赋以观其 
博古论以观其识策以观其才异时谋王断国皆繇此其选比来循习成风文气不振学不务根柢辞不尚体要涉猎未精议论疏陋缀缉虽繁 
气象萎薾愿下臣此章风厉中外澄源正本莫甚于斯诏从之进端明殿学士签书枢密院太子宾客改参知政事疾胡榘憸壬排沮正论陈其 
奸罪榘嗾言者劾罢以前职提举洞霄宫起知建寍府丁内艰服除为湖南安抚使抚安峒獠威惠并行兴学养士湘人纪之石改知隆兴府复 
提举洞霄宫改万寿观兼侍读奉朝请端平元年授资政殿大学士沿江制置使兼知建康府兼行宫留守拜参知政事兼同知枢密院事时有 
三京之役极论南兵轻进易退未几言验进知枢密院事兼参知政事以枢密院使督视江淮荆襄军马疏言边面辽远声援不接请并建二阃 
诏许之专畀江淮以荆襄属魏了翁朝论边用不给诏从龙了翁并领督府及从龙卒赠少师弟用虎天麟治凤皆厯显任

　　△郑性之

　　郑性之字信之初名自诚福州人嘉定四年进士第一厯官知赣州改知隆兴府后以宝章阁待制提举玉隆万寿宫进华文阁待制提举 
上清太平宫进敷文阁待制知建寍府端平元年召为吏部侍郎入对言陛下大开言路以通壅蔽心苟爱君谁不欲言言不切直何能感动譬 
如积水久壅一决其势必盛其声必激故言者多则易于取厌言之激则难于乐受若少有厌倦动于词色则谗谄乘闲或不自知矣又言愿陛 
下明诏百辟涤去旧污一以清白相师权之所在势所必趋恐惧戒谨尤防以微以保终誉毋招谤议则朝纲肃而国体尊矣又曰为君者不以 
尧舜自期则无善治告君者不陈尧舜之道则无远猷擢左谏议大夫言台臣交章互诋愿陛下监古今天下安危之变君子小人消长之机公 
以处之乃得其当况夫听言之道宜以事观若言果有关国体有补治道有益主德则言之过激夫亦何伤彼虽采名我实有益惟虚心纳善若 
决江河则激者自平矣拜端明殿学士签书枢密院事进同知枢密院事兼权参知政事寻拜参知政事兼同知枢密院事寻知枢密院事兼参 
知政事加观文殿学士致仕宝佑二年卒 【按宋史此下有李鸣复邹应龙二传无事迹足录今从删】

　　△余天锡

　　余天锡字纯父庆元府昌国人丞相史弥远延为弟子师性谨愿绝不预外事弥远器重之是时弥远在相位久皇子竑深恶之念欲有废 
置会沂王宫无后丞相欲借是阴立为后备天锡秋告归试于乡弥远曰今沂王无后宗子贤厚者幸具以来天锡渡江与越僧同舟舟抵西门 
天大雨僧言门左有全保长者可避雨如其言过之保长知为丞相馆客具鸡黍甚肃须臾有二子侍立全曰此吾外孙也日者尝言二儿后极 
贵问其姓长曰赵与莒次曰与芮天锡忆弥远所属其行亦良是告于弥远命二子来保长大喜鬻田治衣冠心以为沂邸后可冀也集婣党且 
诧其遇以行天锡引见弥远善相大奇之计事泄不便遽复使归保长大惭其乡人亦窃笑之逾年弥远忽谓天锡曰二子可复来乎保长谢不 
遣弥远密谕曰二子长最贵宜抚于父家遂载与归天锡母朱为沐浴教字礼度益闲习未几召入嗣沂王迄即帝位是为理宗天锡嘉定十六 
年举进士厯监慈利县税籍田令超授起居舍人迁权吏部侍郎兼玉牒所检讨官兼崇政殿说书迁户部侍郎兼知临安府浙西安抚使试户 
部侍郎权户部尚书皆兼知临安府升兼详定敕令官以宝文阁学士知婺州仍旧职奉祠起知寍国府进华文阁学士知福州召为吏部尚书 
兼给事中兼侍读疏奏臣荷国恩起家分阃旋蒙趣觐躐玷迩联时权礼部侍郎曹豳实在谏省盖尝抗疏谓用臣太骤臣与豳交最久相知最 
深今观其所论于君父有陈善之敬友朋有责善之道而豳遂迁官臣竟污要路豳以不得其言累疏匄去夫亟用旧人而遂退亡庄士则将谓 
之何哉豳老成之望直谅多益寘之近班可以正乃辟可以仪有位欲望委曲留行使之释然无疑安于就职则陛下既昭好贤之美而微臣亦 
免妨贤之媿帝从之嘉熙二年拜端明殿学士同签书枢密院事寻拜参知政事兼同知枢密院事封奉化郡公授资政殿学士知绍兴府浙东 
安抚使以观文殿学士致仕朱氏亦封周楚国夫人寿过九十将以生日拜天锡为相而天锡卒赐少师寻加太师谥忠惠弟天任为兵部尚书 
兄弟友爱方贫时率更衣以出终岁同衾从子晦厯官尚书出帅全蜀常置义庄以赡宗族然在蜀以违言论知阆州王惟忠死士论少之

　　△许应龙

　　许应龙字恭甫福州闽县人五岁通经旨坐客曰小儿气食牛应龙应声丈夫才吐凤为对四坐嘉叹入太学嘉定元年举进士调汀州教 
授差浙东宣抚司掾差户部架阁迁籍田令太学博士时李全时青辈归附应龙入对有荓蜂是惩养虎遗患之说后皆如所言迁国子博士国 
子丞宗学博士理宗即位应龙首陈正心为治国平天下之纲领迁秘书郎兼权尚左郎官迁著作郎匄外知潮州盗陈三枪起赣州出没江闽 
广闲势炽甚而盗锺全相挺为乱枢密陈韡帅江西任招捕三路调军分道追剿盗逼境上应龙亟调水军禁卒土兵弓级分扼要害明闲谍守 
关隘断桥开堑斩水塞涂点集民兵激劝隅总谕以保乡井守室庐全妻子搜补亲兵日加训阅既而横冈桂屿相继以捷闻招捕司遣统领官 
齐敏率师由漳趋潮截赣寇余党应龙谕敏曰兵法攻瑕今锺寇将穷陈寇猖獗若先破锺则陈不战擒矣敏惟命于是诸寇皆平方未解严时 
有行旅数人隅总搜其橐中金银指为贼党应龙辨其非盗释之皆罗拜感泣始人疑应龙儒者不闲戎事及见其区画事宜分别齐民静练雍 
容莫不叹服僚属请上功应龙曰守职扞城保民何功之云距州六七十里曰山斜峒獠所聚匄耕土田不输赋禁兵与哄应龙平决之其首感 
悦率父老鸣缶击筒踊跃诣郡谢去之日阖郡遮道攀送端平初召为礼部郎官入对帝谓应龙曰卿治潮有声与李宗勉冶台齐名应龙顿首 
曰民无不可化顾牧民者如何耳臣治州幸免旷瘝皆陛下德化所暨臣非曰能之兼荣文恭王府教授力辞迁国子司业祭酒徐侨议学校差 
职欲先誉望应龙以为不若差以资格资格一定则侥幸之门杜而造请之风息侨以为然时有凭势干职者力郄之迁国子祭酒摄侍右侍郎 
兼学士院权直是日罢郑清之乔行简制应龙所草也翼日文德殿宣布毕帝遣中使召应龙谕之曰草制甚善应龙复谢曰臣闻昔人有言进 
人若将加诸膝退人若将坠诸渊今二相乞罢机政与陛下体貌大臣之意两尽其美可也帝善之就令草敕书戒谕诸阃权吏部侍郎兼侍讲 
兼权直学士院试吏部侍郎升侍读权兵部尚书时楮币亏甚行简主行称提之说州县希旨奉承贫富猜惧应龙奏从民便节用二说行简然 
