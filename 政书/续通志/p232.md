<!-- { "loadSidebar": true } -->
制有玑有衡既动静兼状以效二仪之情又周旋衡管用考三光之分所以揆正宿度准步盈虚求古之遗法也则先儒所言圆规径八尺汉候 
台铜仪蔡邕所欲寝伏其下者是也梁华林重云殿前所置铜仪其制则有双环规相并间相去三寸许正竖当子午其子午之间应南北极之 
衡各合而为孔以象南北枢植楗于前后以属焉又有单横规高下正当浑之半皆周帀分为度数署以维辰之位以象地又有单规斜带南北 
之中与春秋二分之日道相应亦周帀分为度数而署以维辰并相连着属楗植而不动其里又有双规相并如外双规内径八尺周二丈四尺 
而属双轴之两头出规外各二寸许合两为一内有孔圆径二寸许南头入地下注于外双规南枢孔中以象南极北头出地上入于外双规北 
枢孔中以象北极其运动得东西转以象天行其双轴之间则置衡长八尺通中有孔圆径一寸当衡之半两边有关各注着双轴衡既随天象 
东西转运又自于双轴间得南北低仰所以准验辰厯分考次度其于揆测唯所欲为之者 【按此仪内外二重外之双环规正竖当子午今 
子午规也单横规以象地今地平也又有单规斜带南北之中与二分日道应今赤道规也其内层之双规所以为东西运转也衡附于内双规 
之间所以为南北低仰也】 检其镌题是伪刘曜光初六年史官丞南阳孔挺所造则古之浑仪之法者也而宋御史中丞何承天及大中大夫 
徐爰各着宋书咸以为即张衡所造其仪略举天状而不缀经星七曜沈约着宋书亦云然皆失之远矣浑天象之制有玑而无衡梁末秘府以 
木为之其圆如丸其大数围南北两头有轴徧体布二十八宿三家星黄赤二道及天汉等别为横规环以匡其外高下管之以象地南轴头入 
地注于南植以象南极北轴头出于地上注于北植以象北极正东西转运昏明中星既应其度分至气节亦验在不差而巳不如浑仪别有衡 
管测揆日月分步星度者也吴太史令陈苗云先贤制木为仪名曰浑天即此之谓耶由斯而言仪象二器远不相涉则张衡所造盖亦止在浑 
象七曜而何承天莫辨仪象之异亦为乖失宋文帝以元嘉十三年诏太史更造浑仪太史令钱乐之依案旧说采效仪象铸铜为之五分为一 
度径六尺八分少周一丈八尺二寸六分少地在天内不动立黄赤二道之规南北二极之规布列二十八宿北斗极星置日月五星于黄道上 
为之杠轴以象天运昏明中星与天相符梁末置于文德殿前至如斯制以为浑仪则内阙衡管以为浑象而地不在外是参两法别为一体就 
器用而求犹浑象之流外内天地之状不失其位也吴时又有葛衡明达天官能为机巧改作浑天使地居于天中以机动之天动而地止以上 
应晷度则乐之所放述也至元嘉十七年又作小浑天二分为度 【案宋书作以分为一度今命三百六十五度四分度之一为三百六十五 
分四分分之一约之得周三尺六寸五分二厘五毫与隋书所载周径俱不合然以二分为一度则周当得七尺三寸五厘亦不合原数也依隋 
书所载周径算之当以一分八厘太为一度盖史有缺文难以意揣也】 径二尺二寸周六尺六寸安二十八宿中外官星备足以白青黄等三 
色珠为三家星其日月五星悉居黄道亦象天运而地在其中宋元嘉所造仪象器隋开皇九年平陈后并入长安大业初移于东都观象殿唐 
贞观初李淳风上言舜在璇玑玉衡以齐七政则浑天仪也周礼土圭正日景以求地中有以见日行黄道之验也暨于周末此器乃亡汉洛下 
闳作浑仪其后贾达张衡等亦各有之而推验七曜并循赤道按冬至极南夏至极北而赤道常定于中无南北之异盖浑仪无黄道久矣太宗 
异其说因诏为之至七年仪成表里三重下据准基状如十字末树鳌足以张四表一曰六合仪有天经双规金浑纬规金常规相结于四极之 
内列二十八宿一日十二辰经纬三百六十五度二曰三辰仪圆径八尺有璇玑规月游规列宿距度七曜所行转于六合之内三曰四游仪玄 
枢为轴以连结玉衡游筩而贯约矩规又玄枢北树北辰南矩地轴傍转于内玉衡在玄枢之间而南北游仰以观天之辰宿下于识器之晷度 
皆用铜帝称善置于凝晖阁用之测候阁在禁中其后遂亡开元九年一行受诏改治新厯欲知黄道进退而太史无黄道仪率府兵曹参军梁 
令瓒以木为游仪一行是之乃奏黄道游仪古有其术而无其器昔人潜思皆末能得今令瓒所为日道月交皆自然契合于推步尤要请更铸 
以铜铁十一年仪成一行又曰灵台铁仪后魏斛兰所作规制朴畧度刻不均赤道不动乃如胶柱以考月行迟速多差多或至十七度少不减 
十度不足以稽天象授人时李淳风黄道仪以玉衡旋规别带白道傍列二百四十九交以携月游法颇难术遂寝废臣更造游仪使黄道运行 
以追列舍之变因二分之中以立黄道交于奎轸之间二至陟降各二十四度黄道内施白道月环用究阴阳朓朒动合天运简而易从可以制 
器垂象永传不朽于是玄宗嘉之自为之铭又诏一行与令瓒等更铸浑天铜仪圆天之象具列宿赤道及周天度数注水激轮令其自转一昼 
夜而天运周外络二输缀以日月令得运行每天西旋一周日东行一度月行十三度十九分度之七二十九转有余而日月会三百六十五转 
而日周天以木柜为地平令仪半在地下晦明朔望迟速有准立木人二于地平上其一前置鼓以候刻至一刻则自击之其一前置钟以候辰 
至一辰亦自撞之皆于柜中各施轮轴钩键关鏁交错相持至于武成殿前以示百官无几而铜铁渐涩不能自转遂藏于集贤院其黄道游仪 
以古尺四分为度旋枢双环其表一丈四尺六寸一分广八分厚三分直径四尺五寸九分古所谓旋仪也南北斜两极上下循规各三十四度 
表里画周天度其一面加之银钉使东西运转如浑天游旋中旋枢轴至两极首内孔径大两度半长与旋环径齐玉衡望筩长四尺五寸八分 
广一寸二分厚一寸孔径六分衡旋于轴中旋运持正用窥七曜列星之阔狭外方内圆孔径一度有半周日轮也阳经双环表一丈七尺三寸 
里一丈四尺六寸四分广四寸厚四分直径五尺四寸四分置于子午左右用八柱八柱相固亦表里画周天度其一面加之银钉半出地上半 
入地下双间使枢轴及玉衡望筩旋环于中也阴纬单环外内广厚周径皆准阳经与阳经相衔各半内外俱齐面平上为天下为地横周阳环 
谓之阴浑也平上为两界内外为周天百刻天顶单环表一丈七尺三寸纵广八寸厚三分直径五尺四寸四分直中国人顶之上东西当卯酉 
之中稍南使见日出入令与阳经阴纬相固如鸟壳之裹黄南去赤道三十六度去黄道十二度去北极五十五度去南北平各九十一度强赤 
道单环表一丈四尺五寸九分纵八分厚三分直径四尺五寸八分赤道者当天之中二十八宿之位也双规运动度穿一穴古者秋分日在角 
五度今在轸十三度冬至日在牵牛初今在斗十度随穴退交不复差谬傍在卯酉之南上去天顶三十六度而横置之黄道单环表一丈五尺 
四寸一分横八分厚四分直径四尺八寸四分日之所行故名黄道太阳陟降积岁有差月及五星亦随日度出入古无其器规制不知准的斟 
酌为率疏阔尤甚今设此环置于赤道环内仍开合使运转出入四十八度而极画两方东西列周天度数南北列百刻可使见日知时上列三 
百六十策与用卦相准度穿一穴与赤道相交白道月环表一丈五尺一寸五分横八分厚三分直径四尺七寸六分月行有迂曲迟速与日行 
缓急相反古亦无其器今设于黄道环内使就黄道为交会出入六度以测每夜月离上画周天度数度穿一穴拟移交会皆用钢铁游仪四柱 
为龙其崇四尺七寸木槽及山崇一尺七寸半槽长六尺九寸高广皆四寸池深一寸广一寸半龙能兴云雨故以饰柱柱在四维龙下有山云 
俱在水平槽上皆用铜宋熙寍七年沈括上浑仪浮漏景表三议浑仪议曰五星之行有疾舒日月之交有见匿求其次舍经劘之会其法一寓 
于日冬至之日日之端南者也日行周天而复集于表锐凡三百六十有五日四分日之几一而谓之岁周天之体日别之谓度度之离其数有 
二日行则舒月行则疾会而均别之曰赤道之度日行自南而北升降四十有八度而迤别之日黄道之度度不可见其可见者星也日月五星 
之所由有星焉当度之画者凡二十有八而谓之舍舍所以絜度度所以生数也度在天者也为之玑衡则度在器度在器则日月五星可转乎 
器中而天无所豫也天无所豫则在天者不为难知也自汉以前为厯者必有玑衡以自验其后虽有玑衡而不为厯作为厯者亦不复以器自 
考气朔星纬皆莫能知其必当之数至唐僧一行改大衍厯法始复用浑仪参实故其术所得比诸家为多臣尝厯考古今仪象之法虞书所谓 
璇玑玉衡唯郑康成粗记其法至洛下闳制圆仪贾逵又加黄道其详皆不存于书其后张衡为铜仪于密室中以水转之盖所谓浑象非古之 
玑衡也吴孙氏时王蕃陆绩皆尝为仪及象其说以谓旧以二分为一度而患星辰稠穊张衡改用四分而复椎重难运故蕃以三分为度周丈 
有九寸五分寸之三而具黄赤道焉绩之说以天形如鸟卵小椭而黄赤道短长相害不能应法至刘曜时南阳孔挺制铜仪有双规正距子午 
以象天有横规判仪之中以象地有特规斜络天腹以候赤道南北植干以法二极其中乃为游规窥管刘曜太史令晁崇斛兰皆尝为铁仪其 
规有六其外四规常定一象地形一象赤道其二象二极其内二规可运转乃是挺所谓双规者也其制与挺法大同 【按孔挺铜仪单横规 
以象地乎沈括省文曰横规又有单规以象赤道沈括改名特规双环规以象二极枢亦名外双规沈括省文作双规又有双规以象二极沈括 
改名游规】 唯南北柱曲抱双规下有纵衡水平以银错星度小变旧法而皆不言有黄道疑其失传也唐李淳风为圆仪三重其外曰六合有 
天经双规金浑纬规金常规次曰三辰转于六合之内圆径八尺有璇玑规月游规所谓璇玑者黄赤道属焉又次曰四游南北为天枢中为游 
筩可以升降游转别为月道傍列二百四十九交以携月游一行以为难用而其法亦亡其后率府兵曹梁令瓒更以木为游仪因淳风之法而 
稍附新意诏与一行杂校得失改铸铜仪古今称其详确至道中初铸浑天仪于承天监多因斛兰晁崇之法皇佑中改铸铜仪于天文院始用 
令瓒一行之论而去取交有失得臣今辑古今之说以求数象有不合者十有三事又言浑仪之为器其属有二相因为用其在外者曰体以立 
四方上下之定位其次曰象以法天之运行常与天随其在内玑衡玑以察纬衡以察经求天地端极三明匿见者体为之用察黄道降陟辰刺 
运徙者象为之用四方上下无所不属者玑衡为之用体之为器为圆规者四其规之别一曰经 【按经即子午规李淳风六合仪所谓天经 
者是也】 经之规二并峙正抵子午若车轮之植二规相距四寸夹规为齿以别去极之度北极出纮之上三十有四度十分度之八强南极下 
纮亦如之对衔二釭联二规以为一釭中容枢二曰纬 【按纬即赤道】 纬之规一与经交于二极之中若车轮之倚南北距极皆九十一度 
