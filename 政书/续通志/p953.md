<!-- { "loadSidebar": true } -->
其言鲠亮激切迁军器少监轮对言陛下推行圣学当自正家始进太常少卿适太庙灾为二说以献其一则用朱熹之议其一则因本朝庙制 
而参以熹之议自西徂东为一列每室之后为一室以藏祧庙之主如僖祖庙以次祧主则藏之昭居左穆居右后世穆之祧主藏太祖庙昭之 
祧主藏太宗庙仁宗为百世不迁之宗后世昭之祧主则藏之高宗为百世不迁之宗后世穆之祧主则藏之室之前为两室三年祫享则帷帐 
幕之通为一室尽出诸庙主及祧庙主并为一列合食其上往者此庙为一室凡遇祫享合祭于室名为合享而实未尝合享今增此三室后有 
藏祧主之所前有祖宗合食之地于本庙之制初无更革而颇己得三年大祫之义迁权礼部侍郎兼侍右郎官兼同修国史实录院同修撰迁 
礼部侍郎转一官守礼部侍郎致仕卒赠四官 【按宋史此下有程珌传珌列爵为侯无善迹足录尝同宰相史弥远入禁中草矫诏史论谓 
其窃取富贵今从删】

　　△牛大年

　　牛大年字隆叟扬州人庆元二年进士历官将作监主簿入对言人生居富贵崇高之位重而承宗社之托尊而为臣辟之戴天心靡常则 
可畏也又言士气有扶持作兴之意而后搢绅无贪名嗜利之习无贪名嗜利之习而后有持正秉义之操陛下为之振起机括一运天下转移 
而风俗易矣迁军器监主簿太宗正丞四川提举茶马兼权总领知黎州节制黎雅州屯戍军马加直宝章阁为工部郎官入对请惩贪吏迁侍 
左郎中进直华文阁浙东提点刑狱迁守秘书少监宗正少卿升秘书监迁起居舍人升起居郎兼崇政殿说书以宝章阁待制提举太平兴国 
宫卒特赠四官大年清操凛然所至以廉洁自持

　　△陈仲微

　　陈仲微字致广瑞州高安人其先居江州旌表义门嘉泰二年举进士调莆田尉会守令阙通判又罢软不任台阃委以县事时齿凶部卒 
并饥民作乱仲微立召首乱者戮之籍闭粜抑强籴一境以肃囊山浮屠与郡学争水利久不决仲微按法曰曲在浮屠他日沿檄过寺其徒久 
揭其事钟上以为冤旦暮祝诅然莫省为仲微也仲微见之曰吾何心哉吾何心哉质明首僧无疾而死寓公有诵仲微于当路而密授以荐牍 
者仲微受而藏之踰年其家负县租竟逮其奴寓公有怨言仲微还其牍缄封如故其人惭谢终其任不敢挠以私迁海盐丞邻邑有疑狱十年 
郡命仲微按之一问立决改知崇阳县寝食公署旁日与父老樵竖相尔汝下情毕达吏无所措手通判黄州职兼饷馈以身律下随事检柅军 
兴赖以不乏制置使上其最辞曰职分也何最之有复通判江州迁干办诸司审计事知赣州江西提点刑狱忤丞相贾似道监察御史舒有开 
言罢久之起知惠州迁太府寺丞兼权侍右郎官轮对言禄饵可以钓天下之中材而不可啖尝天下之豪杰名航可以载天下之猥士而不可 
以陆沈天下之英雄似道怒又讽言者罢夺其官久之叙复时国势危甚仲微上封事其畧曰误襄者老将也夫襄之罪不专在于庸阃疲将孩 
兵也君相当分受其责以谢先皇帝在天之灵天子若曰罪在朕躬大臣宜言咎在臣等宣布十年养安之往缪深惩六年玩寇之昨非救过未 
形固己无极追悔既往尚愈于迷惟君相幡然改悟天下事尚可为也乃出仲微江东提点刑狱德佑元年迁秘书监寻拜右正言左司谏殿中 
侍御史益王即位海上拜吏部尚书给事中厓山兵败走安南越四年卒年七十有二仲微天禀笃实虽生长富贵而恶衣菲食自同窭人故能 
涵饫六经精研理致于诸子百家天文地理医药卜筮释老之学靡不搜猎云 【按宋史此下有梁成大李知孝二传成大知孝皆变诈倾险 
残害正人为史弥远鹰犬无一善迹可录并从删】

　　钦定续通志卷四百十三

　　●钦定续通志卷四百十四　列传二百十四

　　列传

　　宋 【一百十八】

　　○宋一百十八

　　吴泳　　　　徐范　　　　李韶　　王迈　　　　史弥巩　　　陈埙　　赵与■　　　李大同　　　黄■〈田〉　　杨 
大异

　　吴泳
　　徐范
　　李韶
　　王迈
　　史弥巩
　　陈埙
　　赵与■
　　李大同
　　黄■〈田〉
　　杨大异

　　△吴泳

　　吴泳字叔永潼川人嘉定二年进士历官为军器少监行太府寺丞行校书郎升秘书丞兼权司封郎官兼枢密院编修官升著作郎时暂 
兼权直舍人院轮对言愿陛下养心以清明约己以恭俭进德以刚毅发强毋以旨酒违善言毋以嬖御嫉壮士毋以靡曼之色伐天性杜渐防 
微澄源正本使君身之所自立者先有其地夫然后移所留之聪明以经世务移所舍之精神以强国政移所用之心力以恤罢民移所当省之 
浮费以犒边上久戍之士则不惟可以消弭灾变攘除奸凶殄灭外患虽以是建久安长治之策可也他日入对又言诵往哲之遗言进谋国之 
上策实不过曰内修政事而巳然所谓内修者非但车马器械之谓也衮职之阙所当修也官师之旷所当修也出令之所弗清所当修也本兵 
之地弗严所当修也直言敢谏之未得其职所当修也折冲御侮之弗堪其任所当修也陛下退修于其上百官有司交修于其下朝廷既正人 
心既附然后申警国人精讨军实合内修外攘为一事神州赤县皆在吾指顾中矣火灾应诏上封曰京城之灾京城之所见也四方有败陛下 
亦得而见之乎夫惨莫惨于兵也而连年不戢则甚于火矣酷莫酷于吏也而频岁横征则猛于火矣闽之民困于盗浙之民困于水蜀之民困 
于兵横敛之原既不澄于上包苴之根又不绝于下譬彼坏木疾用无枝而内涸之形见矣迁秘书少监兼权中书舍人寻迁起居舍人兼权吏 
部侍郎兼直学士院疏言世之识治体而忧时几者以为天运将变矣世道将降矣国论将更矣正人将引去而旧人将登用矣执持初意封植 
正论兹非砥柱倾頺之时乎若使廉通敏慧者专治财赋淑慎晓畅者专御军旅明清敬谨者专典刑狱经术通明使道训典文雅丽则使作训 
辞秉节坚厉使备风宪奉法循理使居牧守刚直有守者不听其引去恬退无竞者不听其居里功名慷慨者不佚之以祠庭言论闿爽者不寘 
之于外服随才器使各尽其分则短长小大安有不适用者哉又言谨政体正道揆厉臣节综军务四事权刑部尚书以宝章阁直学士知寍国 
府提举太平兴国宫进宝章阁学士差知温州道闻温州饥至处州乞蠲租科降救饥者四万八千有奇放夏税一十二万有奇秋苗二万八千 
有奇病者复与之药事闻赐衣带鞍马改知泉州以言罢

　　△徐范

　　徐范字彝父福州侯官县人少孤刻苦授徒以养母与兄同举于乡入太学未尝以疾言遽色先人丞相赵汝愚去位祭酒李祥博士杨简 
论救之俱被斥逐同舍生议叩阍上书书巳具有闽士亦署名忽夜传韩侂冑将寘言者重辟闽士怖请削名范之友亦劝止之范慨然曰业巳 
书名矣尚何变书奏侂冑果大怒谓其扇摇国是各送五百里编管范谪临海与兄归同往禁锢十余年至嘉定元年进士第授清江县尉辟江 
淮制置司准备差遣属边事纷糺营砦子弟募隶军籍者未及涅陶汹相惊一夕秉烛招刺千余人踊跃争奋差主管户部架阁改太学录迁国 
子监主簿入对言时平不急之务无用之官犹当痛加裁节矧多事之秋所贵全万民之命纾一时之急独奈何坐视其无救而以虚文自蔽哉 
愿惩既往之失废无用之文一意养民以培国本匄外添差通判泽州湖湘大旱振救多所裨益知邵武军寻召赴行在言功利不若道德刑罚 
不若恩厚杂伯不若纯王异端不若儒术谀佞不若直谏便嬖不若正人奢侈不若诗书盘游不若节俭玩好不若宵衣旰食穷黩不若偃兵息 
民是非两立明白易见几微之际大体所关积习不移治道舛矣迁国子监丞徙太常寺丞权都官郎官改秘书丞著作郎起居郎兼国史编修 
实录检讨以朝奉大夫致仕卒赠朝请大夫集英殿修撰

　　△李韶

　　李韶字符善弥逊之曾孙也父文饶为台州司理参军每谓人曰吾司臬多阴德后有兴者韶五岁能赋梅花嘉平四年与其兄寍同举进 
士调南雄州教授校文广州时有当国之亲故私报所业韶却之调庆元丞相史弥远荐士充学职韶不与袁燮求学宫射圃益其居亦不与燮 
以此更敬韶以廉勤荐迁主管三省架阁文字迁太学正改太学博士上封事谏济王竑狱且以书晓弥远言甚恳到又救太学生宁式迕学官 
匄外添差通判泉州郡守游九功素清严独异顾韶改知道州葺周惇颐故居录其子孙于学宫且周其家绍定四年行都灾韶应诏言事提举 
福建市舶会星变又应诏言事入为国子监丞改知泉州兼市舶端平元年召明年转太府寺丞迁都官郎官迁尚左郎官未几拜右正言奏乞 
以国事边防二事专委丞相郑清之乔行简各任责论汰兵节财及襄蜀边防又论史嵩之王遂和战异议迄无成功请出遂于要藩易嵩之于 
边面使各尽其才史宅之将守袁州韶率同列一再劾之俱不报乞解言职拜殿中侍御史辞不允奏曰顷同臣居言职者四人未踰月徐清叟 
去未三月杜范吴昌裔免独臣尚就列清叟昨言三渐臣继其说李宗勉又继之陛下初不加怒而清叟竟去犹曰清叟倡之也今臣与范昌裔 
言未尝不相表里二臣出台臣独留岂臣言不加切于二臣邪抑先去二臣以警臣使知择而后言邪清叟所言三渐臣犹以为未甚切今国柄 
有陵夷之渐士气有委靡之渐主势有孤立之渐宗社有阽危之渐上下偷安以人言为讳此意不改其祸岂直三渐而己时魏了翁罢督予祠 
韶讼曰了翁刻志问学几四十年忠言谠论载在国史去就出处具有本末端平收召论事益切去年督府之遣体统不一识者逆知其无功了 
翁迫于君命黾勉驱驰未有大阙襄州变出肘腋未可以为了翁罪枢庭之召未几改镇改镇未久有旨予祠不知国家四十年来收拾人才如 
了翁者几人愿亟召还处以台辅又劾奏陈洵益刑余腐夫粗通文墨扫除贱隶窃弄威权乞予洵益外祠劾女冠吴知古在宫掖招权纳贿宜 
出之禁庭帝怒韶还笏殿陛乞归会祀明堂雷电免二相韶权工部侍郎正言迁起居舍人复疏洵益知古不报辞新命不许应诏上封事几数 
千言帝谕左右曰李韶真有爱朕忧国之心凡三辞不获以生死祈哀乞去帝蹙额谓韶曰曲为朕留退复累疏乞补外以集英殿修撰知漳州 
号称廉平朝廷分遣部使者诸路称提官楮韶疏极言其弊嘉熙二年召明年上疏乞寝召命云端平以来天下之患莫大于敌兵岁至和不可 
战不能楮券日轻民生流离物价踊贵遂至事无可为臣窃论以为必自上始九重菲衣恶食卧薪尝胆使上下改虑易听然后可图今二患益 
深虽欲效忠他莫有以为说此其不敢进者一史宅之故相子予郡外议皆谓扳援之徒将自是复用故尝论列至再今圣断赫然用舍由己人 
才一变矣环视前日在廷之臣流落摈弃臣虽欲贪进未知所以处其身此其不敢进者二始臣为郎蜀受兵方亟庙堂已遣小使至特起嵩之 
于家而言者攻击不巳臣妄论以为讲和固非策而首兵亦岂能无罪故居言路首乞出高论者付以兵事使稍知敌情者尝试其说于阃外不 
