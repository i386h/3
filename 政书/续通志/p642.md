<!-- { "loadSidebar": true } -->
囚之别室既而杀之 【谨案通鉴辑览　　御批兄讨幽父之弟即诛之亦不为过乃对众泣谓勿杀此与宋襄不禽二毛同一迂庸卒以自 
取败亡所谓可笑可鄙者耳】 守文将吏孙鹤吕兖等立守文子延祚以拒守光围之百余日城中米斛值钱三万人食墐土马相食其鬃尾兖 
等率城中饥民食以曲号宰杀务日杀以饷军久之延祚力穷遂降守光素庸愚由此益骄为铁笼铁刷之刑燕人争逃祸于佗境守光身衣赭 
黄谓其将吏曰我衣此南面可帝天下乎孙鹤切谏梁攻赵赵王王镕求救于守光孙鹤力劝其出兵守光不肯晋救赵大败梁兵于柏乡进掠 
邢洺至于黎阳守光闻晋空国深入梁乃治兵戒严遣人以语动镇定曰燕有精兵三十万愿率二镇以从晋然谁当主此盟者晋人患之乃班 
师守光益以为诸镇畏其强乃讽诸镇共尊已于是晋王率天德宋瑶振武周德威昭义李嗣昭义武王处直成德王镕等以墨制册尊守光为 
尚书令尚父守光又遣人告梁请授已河北兵马都统以讨镇定河东梁遣阁门使王瞳拜守光河北采访使有司白守光尚父受册用唐册太 
尉礼仪守光问曰此仪注何不郊天改元有司曰此天子礼也尚父虽尊乃人臣耳守光怒曰我为尚父谁当帝者乎乃械梁晋使者下狱置斧 
钻于庭令曰敢谏者死孙鹤进谏守光怒令军士割而啖之鹤呼曰不出百日大兵当至命窒其口而醢之守光遂以梁干化元年八月自号大 
燕皇帝改元应天以王瞳齐涉为左右相晋遣太原少尹李承勋贺册尚父至燕而守光已僭号有司迫承勋称臣承勋不屈以列国交聘礼入 
见守光怒杀之明年晋遣周德威将三万人会镇定之兵攻燕自祁沟关入其澶涿武顺诸州皆迎降守光被围经年累战常败乃奉书服罪德 
威曰大燕皇帝尚未郊天何至此耶子受命讨僭乱不知其佗守光益窘乃献绢千匹银千两锦百段遣使谓德威曰守光去岁妄自尊崇本不 
能为朱温下耳岂意大国暴师经年幸少宽之德威不许守光登城呼曰俟晋王至则降晋王乃自临军守光登城见晋王晋王问将如何守光 
曰今日俎上肉惟王所为守光有嬖者李小喜劝其毋降守光因请俟佗日是夕小喜叛降于晋军明旦城破执仁恭及其家族三百口守光与 
其妻李氏祝氏子继珣继方继祚等南走沧州迷失道至燕乐界中数日不得食遣其妻祝氏乞食于田家田家怪而诘之祝氏以实告乃被擒 
送幽州晋王方大飨军客将引见叩头请死命械之并其父仁恭以从还过赵赵王王镕会晋王置酒酒酣请曰愿见仁恭父子晋王命破械出 
之引置下坐饮食自若皆无惭色晋王至太原曳仁恭父子以组献于太庙守光将死泣曰臣死无恨然教臣不降者李小喜也晋王使召小喜 
小喜瞋目曰囚父弒兄烝其骨肉亦小喜教尔耶晋王怒命先斩小喜 【谨案通鉴辑览　　御批守光逆伦伤化罪不容诛然小喜则曾受 
其恩者既绐故主以私降甚至瞋目叱詈良心澌灭尽矣存勋先正其诛颇为快举】 守光呼曰王将复唐室以成霸业何不赦臣使自效其二 
妇从旁骂曰事已至此生复何为愿先死乃俱死晋王命李存霸执仁恭至雁门刺其心血以祭先王墓然后斩之

　　△李茂贞

　　李茂贞深州博野人本姓宋名文通为本郡军卒戍凤翔从郑畋击黄巢有功自队长迁军校 【案册府元龟载茂贞以宿卫军留凤翔 
大破尚让于龙尾坡录功为神策军指挥使检校太保即此事也】 光启元年朱玫反僖宗出居兴元玫遣王行瑜攻大散关茂贞与保銮都将 
李铤等败行瑜于大唐峯以功自扈跸都头拜武定军节度使赐姓名扈跸东归至凤翔凤翔节度使李昌符与天威都头杨守立争道以兵相 
攻僖宗使茂贞击杀昌符以功拜凤翔陇右节度使大顺元年封陇西郡王二年枢密使杨复恭得罪奔于养子兴元节度使杨守亮茂贞言复 
恭父子罪皆当诛因自请为山南招讨使昭宗难之茂贞擅攻破兴元杀复恭父子表其子继密权知兴元军府事昭宗乃徙茂贞山南西道而 
以卒相徐彦若镇凤翔茂贞不奉诏上表辞不逊昭宗不能忍以问宰相杜让能让能以茂贞地大兵强又近京师唐力未可以致讨易以自危 
昭宗怒曰吾不能孱孱坐受凌弱乃责让能治兵以覃王嗣周为京西招讨使率扈驾军五十四都战于盩厔唐军败溃茂贞遂犯京师屯三桥 
昭宗御安福门杀两枢密以谢使罢兵茂贞与让能素有隙因曰谋举兵者让能也陈兵临皋驿请杀让能昭宗泣下沾襟贬让能赐死茂贞乃 
罢明年河中节度使王重盈卒诸子争立晋王李克用请立珂茂贞与韩建王行瑜请立珙昭宗不许茂贞等怒率三镇兵犯京师谋废立而晋 
王亦举兵至茂贞惧乃杀宰相韦昭度李磎留其养子继鹏以兵二千宿卫而去继鹏与行瑜弟行实等闻晋兵且至争劫昭宗出奔京师大乱 
昭宗出居石门茂贞以兵至鄠县斩继鹏自赎晋兵巳破行瑜还军渭北请击茂贞昭宗欲庇之以为缓急以其杀子自赎为解诏罢晋军克用 
叹曰唐不诛茂贞忧未已也昭宗自石门还益募安圣捧宸等军万余人以诸王将之茂贞谓唐将讨己亦治兵犯京师昭宗遣覃王拒之军至 
三桥溃昭宗出居华州遣宰相孙偓以兵讨茂贞韩建为茂贞请乃巳久之加尚书令封岐王昭宗既反正宰相崔胤谋以梁兵诛宦者中尉韩 
全诲等倚茂贞为外援茂贞遣子继筠以兵数千宿卫天复元年胤召梁太祖以军至同州全诲等惧与继筠劫昭宗幸凤翔梁军围之逾年茂 
贞战辄败闭壁不敢出城中薪食俱尽自冬涉春民冻饥死者日千数其存者相与邀遮茂贞求生路茂贞穷迫谋以天子与梁以为解三年正 
月与梁约和斩韩全诲等二十余人传首梁军梁围解天子虽得出然梁遂劫东迁而唐亡茂贞非惟亡唐亦自困矣及梁太祖即位诸侯强者 
皆相次称帝独茂贞不能但称岐王开府置官属视朝出入拟天子以妻为皇后而巳茂贞宽仁爱物岐民颇安之初有地二十州其被梁围也 
兴元入于蜀开平巳后邠寍鄜坊入于梁秦凤阶成又入于蜀当梁末年所有七州而巳 【徐无党曰二十州者岐陇泾原渭武秦成阶凤邠 
寍庆衍鄜坊丹延梁洋也】 庄宗破梁茂贞称岐王上笺以季父行自处及闻入洛乃上表称臣遣子从曮来朝 【案薛史作继曮考茂贞诸 
子若继鹏继筠皆从继薛史是也】 庄宗以其耆老甚尊礼之改封秦王诏书不名同光二年卒年六十九谥忠敬从曮袭为凤翔节度使魏王 
继岌征蜀为供军转运接应使蜀平继岌遣从曮部送王衍至凤翔监军使柴重厚拒不纳从曮遂东至华州闻庄宗之难乃西归明宗立遣人 
诛重厚从曮上书言重厚守凤翔军民无所扰愿贷其过虽不许士人以此多之厯镇宣武天平从曮有田千顷竹千畮在凤翔惧侵民利未尝 
省理凤翔人爱之废帝起凤翔部人叩马乞从曮废帝入立乃复以为凤翔节度使卒于镇

　　钦定续通志卷二百九十

　　●钦定续通志卷二百九十一　列传九十一

　　列传

　　五代 【十一】

　　○五代十一

　　韩建　　　　韩逊　　　　杨崇本　　高万兴　　　温韬　　　　卢光稠【谭全播】　　朱瑾

　　韩建
　　韩逊
　　杨崇本
　　高万兴
　　温韬
　　卢光稠 【谭全播】
　　朱瑾

　　△韩建

　　韩建字佐时许州长社人少为蔡州军校隶忠武军将鹿晏宏从杨复光复光死晏宏与建等无所属乃以麾下西迎僖宗所过攻劫据山 
南而不能守晏宏东走许州建乃奔蜀拜金吾卫将军僖宗还长安拜华州刺史华州数经大兵户口流散建少习农事督民耕植出入问疾苦 
建不知书使人题所服器具各为名目以视之久乃渐通文字时诸镇皆武夫独建抚辑兵民荆南成汭时冒姓郭亦善辑荆楚当时号为北韩 
南郭大顺元年以兵属张浚伐晋浚败建自含山遯归河中之争立也建与李茂贞助王珙语在茂贞传晋兵问罪三镇傅华州建登城呼曰敝 
邑未尝失礼于大国何为见攻晋人曰君以兵犯天子杀大臣是以讨也已而与晋和干寍三年茂贞复犯京师昭宗将奔太原次渭北建遣子 
允 【通鉴作从允】 请幸华州昭宗又欲如鄜州建追及于富平泣曰藩臣倔强非止茂贞若舍近畿而巡极塞乖舆渡河不可复矣昭宗亦 
泣遂幸华州时天子孤弱独有殿后军及定州三都将李筠等兵千余人为卫以诸王将之建己得昭宗遂欲制之因请罢诸王将兵散去殿后 
诸军累表不报昭宗登齐云楼西北顾望京师作菩萨蛮词三章酒酣与从臣悲歌泣下建心不悦因遣人告诸王谋杀建劫天子佗幸昭宗召 
建将辨之建称疾不出乃遣诸王自诣建辨之建不见请送诸王十六宅昭宗难之建乃率精兵数千围行宫请诛李筠昭宗大惧遽诏斩筠悉 
散殿后及三都卫兵幽诸王于十六宅昭宗益悔幸华遣延王戒丕使晋以谋兴复戒丕还建与中尉刘季述诬诸王谋反以兵围十六宅诸王 
皆登屋呌呼遂见杀昭宗无如何为建立德政碑以慰安之建己杀诸王乃营南庄起楼阁欲邀昭宗游幸因废之而立德王裕其父叔丰谓建 
曰汝陈许闲一田夫遭乱蒙恩至此欲以两州百里地行大事覆族之祸吾不忍见不如先死会李茂贞梁太祖皆欲发兵迎天子建稍惧乃止 
光化元年昭宗还长安封建颍川郡王辞乃封许国公赐铁券梁太祖以兵向长安遣张存敬攻下同州建乃降太祖责建背己建曰判官李巨 
川之谋也太祖即杀巨川以建从昭宗东迁建从至洛阳昭宗举酒属太祖与建曰迁都后国步小康社稷安危系卿两人次何皇后举觞建蹑 
太祖足太祖乃阳醉去建出谓太祖曰天子与宫人眼语幕下有兵仗声恐公不免也太祖以故尤德之表建平卢军节度使太祖即位拜司徒 
同中书门下平章事太祖性刚暴臣下莫敢谏诤惟建时有言颇优容之未几罢相出镇许州太祖崩许州军乱见杀 【按五代史此下有李 
仁福传仁福为夏国之先应入宋载记此从删】

　　△韩逊

　　韩逊不知其世家初为灵武军校唐末据有灵盐唐即以为节度使梁开平三年封颍川王时邠寍鄜延凤翔诸镇皆与梁争战独逊臣属 
于梁李茂贞尝遣刘知俊攻逊不能克逊亦善抚其部部人爱之为立生祠贞明中逊卒军中立其子洙为留后梁即以为节度使至唐庄宗时 
又以洙兼河西节度天成四年洙卒以洙子澄为朔方军留后其将李宾作乱澄乃上书请师于朝明宗以康福代之韩氏自逊有灵武史不见 
其事传世皆无所称澄后不知所终

　　△杨崇本

　　杨崇本幼为李茂贞养子冒姓李名继徽茂贞表为静难军节度使梁太祖攻岐未下移兵攻邠州崇本降太祖使复姓赐名崇本迁其家 
于河中以为质崇本妻有色太祖往来河中尝幸之妻颇愧耻闲遣人诮责崇本崇本涕泣愤怒其后梁兵解岐围崇本妻得归乃复背梁归茂 
贞茂贞西连蜀兵与崇本攻雍华进屯美原梁将康怀英等会同州刘知俊击败之自此不复东干化四年为其子彦鲁所弒崇本养子李保衡 
杀彦鲁以降梁

　　△高万兴

　　高万兴河西人 【五代史作河南人今从辥史】 唐末河西属李茂贞茂贞将胡敬璋为延州刺史万兴与弟万金俱事敬璋为骑将敬 
