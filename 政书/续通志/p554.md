<!-- { "loadSidebar": true } -->
奉佐马直诏不听人许其忠九年入朝对延英帝与语吐蕃方强慷慨至流涕退上书曰朔方国北门西御犬戎北虞猃狁五城相去三千里开 
元天宝中战士十万马三万匹仅支一隅自先帝受命灵武战士从陛下征讨无寍岁顷以怀恩乱痍伤雕耗亡三分之二比天宝中止十之一 
今吐蕃兼吞河陇杂羌浑之众岁深入畿郊势踰十倍与之角胜岂易得邪属者贼来称四节度将别万人人兼数马臣所统士不当贼四之一 
马不当贼百之二外畏内惧将何以安臣惟陛下制胜力非不足但简练不至进退未一时淹师老地广势分愿于诸道料精卒满五万者列屯 
北边则制胜可必窃惟河南河北江淮大镇数万小者数千殚屈禀给未始搜择臣请追赴阙中勒步队示金鼓则攻必破守必全长久之策也 
又自陈衰老乞骸骨不许德宗嗣位诏还朝摄冢宰充山陵使赐号尚父进位太尉中书令增实封通前二千户给粮千五百人刍马二百匹尽 
罢所领使及帅建中二年疾病帝遣舒王到第传诏省问子仪不能兴叩头谢恩薨年八十五帝悼痛废朝五日诏羣臣往吊随丧所须皆取于 
官赠太师陪葬建陵及葬帝御安福门哭过其丧百官陪位流涕赐谥忠武配飨代宗庙着令一品坟崇丈八尺诏特增丈以表元功子仪事上 
诚御下恕赏罚必信遭幸臣程元振鱼朝恩短毁方时多虞握兵处外然诏至即日就道无纤介顾望故谗闲不行破吐蕃灵州而朝恩使人发 
其父墓盗未得子仪自泾阳来朝中外惧有变及入见帝唁之即号泣曰臣久主兵不能禁约军士残人之墓固亦多矣此天谴非人患也朝恩 
又尝约子仪修具元载使人告以军容将不利公其下衷甲愿从子仪不听但以家僮十数往朝恩曰何车骑之寡告以所闻朝恩泣曰非公长 
者得无致疑乎田承嗣傲很不轨子仪尝遣使至魏承嗣西望拜指其膝谓使者曰兹膝不屈于人久矣今为公拜李灵耀据汴州公私财赋一 
皆遏绝子仪封币道其境莫敢留令持兵卫送麾下宿将数十皆王侯贵重子仪颐指进退若部曲然幕府六十余人后皆为将相显官其取士 
得才类如此与李光弼齐名而宽厚得人过之子仪岁入官俸无虑二十四万缗前后赐良田美器名园甲馆不胜纪代宗不名呼为大臣以身 
为天下安危者二十年校中书令考二十四八子七壻皆贵显朝廷诸孙数十不能尽识至问安但颔之而己富贵寿考哀荣终始人臣之道无 
阙焉子曜旰晞昢晤暧曙映而四子以才显

　　郭曜
　　郭晞
　　郭承嘏
　　郭暧
　　郭钊
　　郭鏦
　　郭铦
　　郭曙
　　郭幼明

　　 郭曜

　　曜性沈静资貌瑰杰累从节度府辟署破贼有功为开阳府果毅都尉至德初推子仪功授卫尉卿累进太子詹事太原郡公子仪专征伐 
曜留治家事少长无闲言诸弟或饰池馆盛车服曜独以朴简自处子仪罢兵迁太子少保昆弟六人共制拜官子仪薨以遗命簿上四朝所赐 
名马珍物德宗复赐之乃悉散诸弟居丧以礼疾甚或劝茹葱薤终不属口后卢■〈木巳〉秉政忌勋族子仪壻太仆卿赵纵少府少监李洞 
清光禄卿王宰皆以次得罪奸人幸其危多论夺田宅奴婢曜大恐独宰相张镒力保护德宗稍闻之诏有司曰尚父有大功于国许宥十世前 
日其家市田宅奴婢而无赖者以尚父殁妄论夺之自今有司毋得受建中三年卒赠太子太傅谥曰孝

　　 郭晞

　　晞善骑射从征伐有功复两京战最力出奇兵破贼累进鸿胪卿河中军乱子仪召首恶诛之其支党犹反仄晞选亲兵昼夜警以备非常 
奸人不得发以功拜殿中监吐蕃回纥入寇加御史中丞领朔方军援邠州与马璘合军击贼破之贼复来阵泾水北子仪遣晞率徒兵五千骑 
五百袭之晞以兵寡不进须暮贼半济乃击斩首五千级加御史大夫子仪固让乃止居父丧值朱泚乱南走山谷贼舁致之欲污以官佯瘖不 
答贼露兵胁之不动数以城中事贻书李晟既而奔奉天天子还改太子宾客子钢从朔方杜希全幕府希全檄为丰州刺史晞怜其弱不任事 
丏罢德宗遣使者召钢钢疑得罪挺身走吐蕃不纳希全执送京师赐死晞坐免寻复太子宾客累封赵国公卒赠兵部尚书孙承嘏

　　 郭承嘏

　　承嘏字复卿幼秀异通五经元和中及进士第累迁起居舍人居母丧以孝闻太和六年为谏议大夫言政事得失文宗以郑注为太仆卿 
承嘏极论其非注颇惧进给事中俄出为华州刺史给事中卢载还诏书且言承嘏数封驳称职宜在禁闼帝曰朕谓久次欲优其稍入耳乃复 
留给事中时江淮旱用度不支诏宰相分领度支户部承嘏言宰相调阴阳安黎庶若使阅簿书校缗帛非所宜帝顺纳迁刑部侍郎帝常称其 
儒素无贵骄气不类勋家每进对恩接备厚方大任用会卒家无余赀亲友为办丧祭赠吏部尚书

　　 郭暧

　　暧以太常主簿尚升平公主拜驸马都尉试殿中监封清源县侯宠冠戚里大历末检校左散骑常侍建中时主坐事留禁中朱泚乱逼署 
暧官辞以居丧被疾既而与公主奔奉天德宗嘉之释主罪进暧金紫光禄大夫赐实封五千户寻迁太常卿贞元三年袭代国公卒年四十八 
赠尚书左仆射初暧女为广陵郡王妃王即位是为宪宗妃生穆宗穆宗立尊妃为皇太后赠暧太傅四子铸钊鏦铦铸袭封

　　 郭钊

　　钊代宗朝以外孙为奉礼郎累官至左金吾大将军改检校工部尚书为邠寍节度使入为司农卿宪宗寝疾宦竖或妄议废立者穆宗问 
计于钊答曰殿下为太子当旦夕视膳何外虑乎时称得元舅体穆宗即位检校户部尚书兼司农卿俄为河阳三城节度使徙河中尹领晋绛 
慈隰节度使敬宗立召拜兵部尚书又帅剑南东川太和中南蛮寇蜀取成都外郛杜元颖不能御钊兼领西川节度未行蛮众己略梓州州兵 
寡不可用钊贻书谯蛮首■〈差〉颠以侵叛意■〈差〉颠曰元颖不自守数侵吾圉我以是报乃与钊修好约无相犯天子嘉之即拜 
西川节度使以疾请代为太常卿卒赠司徒子仲文仲泰仲词开成二年诏仲文袭太原郡公给事中卢弘宜奏钊妻沈公主女代宗皇帝外孙 
其子仲词尚饶阳公主仲文冒嫡不应袭使仲文承嫡则沈当黜且仲词亦不得尚主乃诏仲诏检校殿中少监驸马都尉袭封而仲文以太皇 
太后故置不问仲恭厯詹事府丞亦尚金堂公主

　　 郭鏦

　　鏦字利用尚德阳郡主顺宗立主进封汉阳公主擢鏦检校国子祭酒驸马都尉自景龙后外戚多为检校官不治事宰相荐其才不当以 
外戚废乃拜右金吾将军封太原郡公恭逊折节不以富贵加人性周畏不立赫赫名有谏于上退必毁槀家人子弟无知者别墅在都南尤胜 
垲穆宗尝幸之置酒极欢改太子詹事充闲厩宫苑使卒赠尚书左仆射

　　 郭铦

　　铦性和易累为殿中监尚西河公主鏦卒代为太子詹事宫苑闲厩使长庆三年暴卒初西河主降沈氏生一子铦无嗣以沈氏子嗣

　　 郭曙

　　曙代宗朝累官司农卿德宗幸奉天曙方领家兵猎苑北闻跸至伏谒道左遂从乘舆入骆谷霖雨涂潦卫兵或异语帝召谓曰朕不德而 
苦公等宜执朕送朱泚以谢天下诸将皆感泣曰愿死生从陛下时曙与功臣子李升韦清令狐建李彦辅被甲请见言曰南行路险且虞奸变 
臣等世蒙恩今相誓愿更挟帝马许之帝还曙清擢金吾大将军余并为禁军将军曙终祁国公

　　 郭幼明

　　子仪母弟幼明性谨愿喜宾客以子仪故终少府监赠太子太傅子昕肃宗末为四镇留后关陇陷不得归朝廷但命官遥领其使建中二 
年昕始与伊西北廷节度使曹令忠遣使入朝德宗下诏褒奖令忠授北廷大都护四镇节度留后赐氏李更名元忠昕授安西大都护四镇节 
度使诸将吏超七资叙官云

　　钦定续通志卷二百三十八



 

　　●钦定续通志卷二百三十九　列传三十九

　　列传

　　唐 【三十九】

　　○唐三十九

　　李嗣业　　　　马璘　　　李抱玉【抱真】　　路嗣恭【应恕】

　　李嗣业
　　马璘
　　李抱玉
　　路嗣恭

　　△李嗣业

　　李嗣业京兆高陵人长七尺膂力绝众开元中从安西都护来曜讨十姓苏禄先登捕贼累功署昭武校尉后应募安西军中初用陌刀而 
嗣业尤善每战必为先锋所向摧北马灵詧为节度出战必与俱高仙芝讨勃律署嗣业及中郎将田珍为左右陌刀将时吐蕃兵十万屯娑勒 
城据山濒水联木作郛以扼王师仙芝潜军夜济信图河令曰及午破贼不者皆死嗣业提步士升山颓石四面以击贼又树大旗先走险诸将 
从之贼不虞军至因大溃投崖谷死者十八鼓而驱至勃律禽其主平之授右威卫将军从平石国及突骑施以跳荡先锋加特进贼号为神通 
大将初仙芝特以计袭取石国其子出犇因构诸蕃与大食连兵攻四镇仙芝率兵二万深入为大食所败残卒数千事急嗣业谋曰将军深履 
贼境后援既绝而大食乘胜诸蕃锐于鬬我与将军俱死尚谁报朝廷者不如守白石岭以为后计仙芝曰吾方收合余烬明曰复战嗣业曰事 
去矣不可坐须葅醢即驰守白石岭路既隘步骑鱼贯而前会拔汗那还兵辎饷塞道不可骋嗣业惧追及手梃鏖击人马毙仆者数十百贼骇 
走仙芝乃得还表嗣业功进右金吾大将军留为疏勒镇使城一隅陁屡筑辄坏嗣业祝之有白龙见因其处蕝祠以祭城遂不坏汉耿恭故井 
久涸祷己泉复出初讨勃律也通道葱岭有大石塞隘以足蹶之抵穹壑人以为至诚所感云天宝十二载加骠骑大将军入朝赐酒帝前醉起 
舞帝宠之赐彩百金皿五十物钱十万曰为解醒具安禄山反肃宗追之诏至即引道与诸将割臂盟曰所过郡县秋毫不可犯至凤翔上谒帝 
喜曰今日卿至贤于数万众事之济否固在卿辈乃召与郭子仪仆固怀恩掎角常为先锋以巨棓笞鬬贼辄崩溃进四镇伊西北庭行军兵马 
使广平王收长安嗣业统前军阵于香积祠北贼首李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣 
业谓子仪曰今日不蹈万死取一生则军无类矣即袒持长刀大呼出阵前杀数十人复整步卒三千以陌刀长柯斧堵进所向无前归仁匿兵 
营左觇军势王分回纥锐兵击其伏嗣业出贼背合攻之自日中至昃斩首六万级填涧壑死几半贼东走遂平长安进收东都嗣业战多乃与 
张镐鲁炅来瑱嗣吴王祇李奂略定诸州兼卫尉卿封虢国公实封户二百兼怀州刺史北庭行营节度使与子仪等围相州诸将无功独嗣业 
被坚数奋为诸军冠中流矢卧帐中方愈忽闻金鼓声知与贼战大呼创溃血流数升卒谥曰忠勇赠武威郡王嗣业忠毅忧国不计居产有宛 
马十匹前后赏赐皆上于官以助军云子佐国袭爵厯丹王府长史卒推嗣业功赠宋州刺史

　　△马璘

　　马璘岐州扶风人年二十读汉马援传至丈夫当死边野以马革裹尸而归慨然曰使吾祖勋业坠地乎开元末挟策从安西节度府以奇 
劳累迁金吾卫将军至德初王室多难统精甲二千自二庭赴凤翔肃宗奇之委以东讨初战卫南以百骑破贼五千众从李光弼攻洛阳史朝 
