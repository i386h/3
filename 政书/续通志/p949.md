<!-- { "loadSidebar": true } -->
　　△郑寀

　　郑寀不详何郡人初历官为秘书省校书郎迁著作佐郎兼权侍右郎官升著作郎兼侍讲拜右正言言丞相史嵩之以父忧去遽欲起之 
意甚厚也奈何谤议未息事关名教有尼其行帝答曰卿言虽切事理进退大臣岂易事也擢殿中侍御史疏言台谏以纠察官邪为殿国之纪 
纲系焉比刘汉弼劾奏司农卿谢逵陛下已行其言矣未及两月忽复叙用何其速也汉弼虽亡官不可废臣非为汉弼惜为朝廷惜又奏劾王 
瓒龚基先胡清献镌秩罢祠皆从之三人者不才台谏也迁侍御史疏言比年以来旧章寖废外而诸阃不问勋劳之有无而爵秩皆得以例迁 
内而侍从不问才业之优劣而职位皆可以例迁执政之归休田里者与之贴职可也而凡补外者皆授之矣故自公侯以至节度有同序补自 
书殿以至秘阁错立周行名器之轻莫此为甚迁左谏议大夫淳佑七年拜端明殿学士同签书枢密院以监察御史陈求鲁论罢淳佑九年卒 
寀之居言路尝按工部侍郎曹豳主管吏部架阁文字洪芹则大伤公论云

　　△应■〈亻繇〉

　　应■〈亻繇〉字之道庆元府昌国人刻志于学嘉定十六年试南省第一遂举进士为临江军教授入为国子学录兼庄文府教授迁太 
学博士又迁秘书郎请蚤建太子八对帝问星变■〈亻繇〉请修实德以答天戒帝问州县贪风■〈亻繇〉曰贪黩由殉色而起成汤制官 
刑儆有位首及于巫风淫风者有以也帝问藏书■〈亻繇〉请访先儒解经注史因及程迥张根所著书皆有益世教帝善之迁秘书省著作 
佐郎兼权尚左郎官兼翰林权直又迁著作郎仍兼职以言罢淳佑二年叙复奉祠迁宗正寺丞兼权礼部郎官以言罢差知台州召兼礼部郎 
官迁秘书少监仍兼职兼权直学士院又迁起居舍人权兵部侍郎时暂兼权吏部侍郎兼直学士院帝一夕召■〈亻繇〉草麻夜四鼓五制 
皆就帝奇其才迁吏部侍郎仍兼职进翰林学士兼中书舍人八年授同知枢密院事兼参知政事九年拜参知政事封临海郡侯乞归田里以 
资政殿学士知平江府提举洞霄宫宝佑三年殿中侍御史丁大全论罢寻卒德佑元年诏复元职致仕

　　△徐清叟

　　徐清叟字真翁焕章阁学士应龙之子嘉定七年进士厯主管户部架阁迁籍田令疏言迩者江右闽峤盗贼窃发监司帅守未免少立威 
名专行诛戮此特以权济事而已而偏州僻垒习熟见闻转相仿效亦皆不俟论报辄行专杀欲望明行禁止一变臣下嗜杀希进之心以无坠 
祖宗立国仁厚之意迁军器监主簿入对言太后举哀之日陛下以后服下同媵妾分别置大袖一袭文思院观望欲如后饰再造其一以进诏 
却之此真知嫡庶之辨者请宣付史馆以垂法后世迁太常博士入对疏言陛下亲政以来精神少振而气脉未复条目毕举而纲纪未张公道 
若伸而私意之未尽克者则亦风化之先务劝戒之大权与夫选用之要术犹有阙略而未之讲明者尔何谓风化之先务曰原人伦以释羣惑 
者是已何谓劝戒之大权曰惜名器以示大义者是已何谓选用之要术曰因物望而进人才者是已盖欲请复皇子竑王爵裁抑史弥远恤典 
召用真德秀魏了翁也兼崇政殿说书迁秘书郎升著作佐郎兼权司封剆官迁军器少监皆兼职依旧迁将作监拜殿中侍御史兼侍讲迁太 
常少卿兼权户部侍郎兼侍讲三疏匄外给事中洪咨夔起居舍人吴泳皆抗疏留之寻权工部侍郎以右文殿修撰知泉州集英殿修撰知静 
江府广西经畧安抚使迁侍右侍郎主管云台观召赴阙迁户部侍郎再为侍右侍郎以宝章阁直学士知温州改知福建安抚使改知婺州以 
焕章阁直学士差知泉州辞免改知袁州又改知绍兴府两浙东路安抚使辞免改知潭州寻知广州兼广东经略安抚使召赴阙权兵部尚书 
兼侍读淳佑九年兼同修国史实录院同修撰权吏部尚书迁礼部尚书拜端明殿学士签书枢密院事进同知枢密院事封晋寍郡公奏修四 
朝国史志传五上章乞改机政帝不许十二年拜参知政事寻知枢密院事兼参知政事监察御史朱应元论罢以资政殿大学士提举玉隆万 
寿宫改洞霄宫复以监察御史朱熠论罢久之以旧职提举洞霄宫开庆元年召赴阙以旧职提举佑神观兼侍读出知泉州复提举佑神观景 
定三年转两官致仕卒赠少师谥忠简清叟父子兄弟皆以风节相尚而清叟劾罢袁甫于公论少贬去

　　△李曾伯

　　李曾伯字长孺覃怀人后居嘉兴历官通判濠州迁军器监主簿添差通判鄂州兼沿江制置副使司主管机宜文字迁度支郎官授左司 
郎官淮西总领寻迁右司郎官太府少卿兼左司郎官兼敕令所删修官迁太府卿淮东制置使兼淮西制置使诏军事便宜行之曾伯疏奏三 
事答天心重地势协人谋又言边饷贵于广积将材贵于素储赏与不可以不精战士不可以不恤又条上淮面舟师之所当戒湖面险阻之所 
当治加华文阁侍制又加宝章阁直学士进权兵部尚书淳佑六年正月朔日食曾伯应诏历陈先朝因天象以谨边备图帅材乞早易阃寄放 
归田里又请修浚泗州西城加焕章阁学士言者相继论罢九年以旧职知静江府广西经畧安抚使兼广西转运使陈守边之宜五事进徽猷 
阁学士京湖安抚制置使知江陵府兼湖广总领兼京湖屯田使进龙图阁学士疏言襄阳新复之地城池虽修浚田野未加辟室庐虽草创市 
井未阜通请蠲租三年诏从之加端明殿学士兼夔路策应东阁进资政殿学士制置四川边面与执政恩例寻授四川宣抚使特赐同进士出 
身召赴阙加大学士知福州兼福建安抚使辞免以大学士提举洞霄宫起为湖南安抚大使兼知潭州兼节度广南移治静江开庆元年进观 
文殿学士以谏议大夫沈炎等论罢景定五年起知庆元府兼沿海制置使咸淳元年殿中侍御史陈宗礼论劾褫职德佑元年追复元官曾伯 
初与贾似道俱为阃帅边境之事知无不言似道卒嫉之使不竟其用云

　　△王埜

　　王埜字子文宝章阁待制介之子也以父荫补官登嘉定十二年进士第仕潭时帅真德秀一见异之延致幕下遂执弟子礼德秀欲授以 
词学埜曰所以求学者义理之奥也词科惟强记者能之德秀益加器重绍定初汀邵盗作辟议幕参赞摄邵武县后复摄军事盗起唐石亲勒 
兵讨之后为枢密院编修兼检讨襄蜀事急议遣使讲和时相依违不决史嵩之帅武昌首进和议埜言今日之事宜先定规模并力攻守上疏 
言八事继为副都承旨奏请出师绝和使命淮东西夹攻不然则害将深理宗深然之令枢密院下三阃谕旨嘉熙元年轮对采事系安危者四 
端而专以司马光仁明武推说复推广前所言八事以孝宗讲军实激发帝意淳佑初自江西赴阙奏祈天永命十事嵩之起复倾国争之埜上 
疏乞听终丧后又言嵩之当显绝而终斥之严君子小人之限拜礼部尚书奏十事终之曰陛下一心十事之纲纪也前后奏陈皆明正剀切凿 
凿可行其为两浙转运判官以察访使出视江防首嘉兴至京口增修官民兵船守险备具为江西转运副使知隆兴府继有它命时以米纲不 
便就湖口造转船仓请事毕受代知镇江府兼都大提举浙西兵船江面几千里调兵捍御以分江尤重于淮瓜洲一渡甚狭请免镇江水军调 
发专一守江置游兵如吕蒙所言蒋钦将万人巡江上增创水舰就扬子江习水战登金山指麾之是冬扬子桥有警急调汤孝信所领游兵救 
之淳佑末迁沿江制置使江东安抚使节度和州无为军安庆府兼三郡屯田行宫留守巡江引水军大阅轴轳相衔几三十里凭高望远考求 
山川险阻谓要务莫如屯田讲行事宜修饬行宫诸殿室推京口法创游击军万二千蒙冲万艘江上晏然宝佑二年拜端明殿学士签书枢密 
院事封吴郡侯与宰相不合言者攻之以前职主管洞霄宫卒赠七官位特进埜因德秀知朱熹之学知建寍府创建安书院祠熹以德秀配工 
于诗书法祖唐欧阳询

　　△蔡抗

　　蔡抗字仲节处士元定之孙绍定二年进士其后差主管尚书刑工部架阁文字召试馆职迁秘书省正字升校书郎兼枢密院编修官迁 
诸王宫大小学教授疏奏权奸不可复用国本不可不早定帝善其言迁枢密院编修官兼权屯田郎官迁著作佐郎兼侍右郎官江东提点刑 
狱加直秘阁特授尚书司封员外郎进直宝章阁寻加宝谟阁移浙东召为国子司业拜宗正少卿进直龙图阁知隆兴府试国子祭酒拜太常 
少卿权工部侍郎迁工部侍郎时暂兼礼部侍郎兼权吏部尚书加端明殿学士同签书枢密院事差兼同提举编修经武要略同知枢密院事 
拜参知政事落职予祠起居郎林存请加窜削从之未踰年复端明殿学士提举洞霄宫乞致仕转一官守本官职致仕卒谥文简以犯祖讳更 
谥文肃 【按宋史此下有张磻传无事迹足录今从删】

　　△马天骥

　　马天骥字德夫衢州人绍定三年进士迁秘书省正字校书郎升著作佐郎轮对假司马光五规之名条上时弊词旨切直迁考功郎官入 
对言周世宗当天下四分五裂之余一念振刷犹能转弱为强陛下有能致之资乘可为之势一转移闲耳迁秘书省直秘阁知吉州迁宗正少 
卿以秘阁修撰知绍兴府主管浙东安抚司公事兼提举常平擢兵部侍郎授沿海制置使差知庆元府改知池州兼江东提举常平改知广东 
兼广东经略安抚使宝佑四年迁礼部侍郎拜端明殿学士同签书枢密院事封信安郡侯五年以殿中侍御史朱熠右正言戴庆珂监察御史 
吴衍翁应弼等论罢依旧职提举洞霄宫景定元年知衢州以兵部侍郎章鉴论罢诏依旧职予祠起知福州福建安抚使以职事修举升大学 
士改知平江府又改知庆元府兼沿海制置使提举洞霄宫褫职罢祠咸淳三年追夺执政恩数送信州居住四年放令自便后卒于家 【按 
宋史此下有朱熠饶虎臣戴庆珂三传俱无事迹足录并从删】

　　△皮龙荣

　　皮龙荣字起霖一字季远潭州醴陵人淳佑四年进士历官主管吏部架阁文字迁宗学谕授诸王宫大小学教授兼资善堂直讲入对请 
以改过之实易运化之名一过改而一善着百过改而百善融迁秘书郎升著作郎入对因及真德秀崔与之廉龙荣曰今天下岂无廉者愿陛 
下崇奖之以风天下执赏罚之公以示劝惩帝以为然兼兵部郎官差知嘉兴府召赴阙迁侍右郎官兼资善堂赞读又迁吏部员外郎兼直讲 
入对言忠王之学愿陛下身教之于内帝嘉纳迁将作监兼尚右郎官秘书少监兼吏部郎中宗正少卿起居郎兼权侍左侍郎兼给事中吏部 
侍郎兼赞读封醴陵县男迁集贤殿修撰提举太平兴国宫召见进刑部侍郎加宝章阁待制荆湖南路转运使权刑部尚书兼翊善景定元年 
四月拜端明殿学士签书枢密院进封伯权参知政事兼太子宾客二年拜参知政事仍兼太子宾客封寿沙郡公三年罢为湖南安抚使判潭 
州四年以资政殿大学士提举洞霄宫以右正言曹孝庆论罢咸淳元年以旧职奉祠殿中侍御史陈宗礼监察御史林拾先后论劾削一官它 
日帝偶问龙荣安在贾似道恐其召用阴讽湖南提点刑狱李雷应劾之雷应至官谒龙荣龙荣托故不出既退又斥骂之或以语雷应不能平 
