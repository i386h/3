<!-- { "loadSidebar": true } -->
南前年幸会稽今年幸临安兴王之居未有定议非如高祖在关中光武在河内也以国势论之可言守未可言战时相姑议战以示武实不能 
战也绍兴三年以天旱地震诏羣臣言事拟奏曰法行公则人乐而气和行之偏则人怨而气乖试以小事论之比者监司守臣献羡余则黜之 
宣抚司献则受之是行法止及疏远也有自庶僚为侍从者卧家视职未尝入谢遂得美职而去若鼓院官移疾废朝谒则斥罢之是行法止及 
冗贱也榷酤立法甚严犯者籍家财充赏大官势臣连营列障公行酤卖则不敢问是行法止及孤弱也小事如此推而极之则怨多而和气伤 
矣寻以言者罢为徽猷阁直学士提举江州太平观始拟兄子驾部郎官兴祖与拟上封事侵在位者故俱罢起知温州提举亳州明道宫卒年 
七十五谥文宪初拟自海州还居镇江赵万叛兵逼郡守臣赵子崧战败遁去拟挟母出避遇贼至欲兵之拟曰死无所避愿勿惊老母贼舍之 
他贼又至临以刃拟指其母曰此吾母也幸勿怖之贼又舍去生平朴直端亮为秦桧所忌而能不挠云

　　△赵逵

　　赵逵字庄叔其先秦人徙蜀家于资州逵好聚古书考厯代兴衰治乱之迹与当代名人巨公出处大节绍兴二十一年对策论君臣父子 
之情甚切擢第一时秦桧意有所属而逵对独当帝意桧不悦即罢知举王曮授逵左承事郎签书剑南东川帝尝问桧赵逵安在桧以实对久 
之帝又问除校书郎逵单车赴阙征税者希桧意搜行橐皆书籍才数金而巳既就职未尝私谒桧意愈恨逵赓御制芝草诗有皇心未敢晏安 
图之句桧见之怒曰逵犹以为未太平耶又谓逵曰馆中禄薄能以家来乎逵曰亲老不能涉险远桧徐曰当以百金为助逵唯唯而巳又遣所 
亲申前言讽逵往谢逵不答桧滋怒欲挤之未及而死帝临哭桧还即迁逵著作佐郎兼权吏部员外郎帝如景灵宫秘省起居惟逵一人帝屡 
目逵即日命引见上殿帝谓曰卿知之乎始终皆朕自擢自卿登第后为大臣沮格久不见卿秦桧日荐士未尝一语及卿以此知卿不附权贵 
真天子门生也诏充普安郡王府教授逵奏言路久不通乞广赐开纳勿以微贱为闲庶几养成敢言之气帝嘉纳之普安府劝讲至戾太子事 
王曰于斯时也斩江充自归于武帝何如逵曰此非臣子所能王意盖有所在也二十六年迁著作郎寻除起居郎入谢帝又曰秦桧炎炎不附 
者惟卿一人逵曰受陛下爵禄而奔走权门臣不惟不敢亦且不忍明年同知贡举尽公考阅以革旧弊遂得王十朋阎安中寻兼给事中未几 
除中书舍人登第六年而当外制南渡后所未有也帝语王纶曰赵逵纯正可用朕于蜀士未见其比朕所以甫二岁令至此报其不附权贵也 
先是逵尝荐杜莘老唐文若孙道夫皆蜀名士至是奉诏举士又以冯方刘仪凤李石郯次云应诏宰执以闻帝曰蜀人道远其闲文学行义有 
用者不因论荐无由得知前此蜀中宦游者多隔绝不得一至朝廷甚可惜也自桧颛权深抑蜀士故帝语及之逵以疾求外卒年四十一逵尝 
自谓司马温公不近非色不取非财吾虽不肖庶几慕之

　　△张焘

　　张焘字子公饶之德兴人秘阁修撰根之子也宣和八年进士第三人尝为秘书省正字靖康元年李纲为亲征行营使辟焘入幕纲贬亲 
知坐累者十七人焘亦贬建炎初起通判湖州苗刘之乱贼矫诏俾焘抚谕江浙焘不受帝既复辟诏求言焘上书略曰陛下践阼以来号令之 
发未足以感人心政事之施未足以慰人望夫天下治乱在君子小人用舍而巳小人之党日胜则君子之类日退将何以弭乱而图治又言措 
置江防非计徒费民财损官赋不适于用又言侍从台谏观望意指毛举细务至国家大事坐视不言又言巡幸所至营缮困民越栖会稽似不 
如是绍兴二年吕颐浩荐除司勋员外郎迁起居舍人言自古未有不知敌人之情而能胜者愿诏大臣诸将厚爵赏募可任用者往伺敌动静 
既审知之则战守进退在我皆备彼尚安得出不意侵吾行阙诏以付都督府及沿边诸帅迁中书舍人吕祉之抚谕淮西也焘谓张浚曰祉书 
生不更军旅何可轻付浚不从遂致郦琼之变七年张滉特赐进士出身滉浚兄也将母至行在帝引对而命之焘言宣和以来奸臣子弟滥得 
儒科陛下方与浚图回大业当以公道革前弊今首赐滉第何以塞公议帝念浚功故有是命著作郎兼起居舍人何抡曰贤良之子宰相之兄 
赐科第不为过乃与书行焘不自安求去不许言者论之以集英殿修撰提举江州太平观明年以兵部侍郎召诏引对帝曰卿去缘张滉焘曰 
公论不与臣若不言岂惟负陛下亦负张浚帝因问朕图治一纪收效蔑然其弊安在焘曰自昔有为之君未有不先定规模而能收效者往者 
进临大江退守吴会未朞月而或进或退岂不为敌所窥乎陛下相与断国论者二三大臣而巳一纪之闲十四命相执政递迁无虑二十余日 
月逝矣大计不容复误愿以先定规模为急寻权吏部尚书徽猷阁待制黎确卒诏赠官推恩焘言确素号正人一旦临变失臣节北面邦昌之 
庭且为将命止勤王之师今曲加赠恤何以示天下诏追夺职名时金使至境诏欲屈己就和令侍从台谏条上焘言金使之来欲议和好将归 
我梓宫归我渊圣归我母后归我宗社归我土地人民其意甚美其言甚甘庙堂以为信然而羣臣国人未敢以为信然也臣考人事以验天意 
陛下飞龙济州天所命也敌骑屡攻行阙不能为虞甲寅一战败敌师丙辰再战却刘豫丁巳郦琼虽叛实为伪齐废灭之资皆天所赞也愿益 
自修自强以享天心以俟天时今此和议姑为听之而必无信之可恃彼使巳及境势难固拒使其果愿和好如前所陈必不复强我以难行之 
礼如其初无此心二三其说责我以必不可行之礼要我以必不可从之事便当绝之谨边防厉将士相时而动愿断自渊衷母取必于彼但取 
必于天而巳乃若略国家之大耻置宗社之深雠躬率民臣屈膝而臣事之觊和议之必成非臣所敢知也帝览奏愀然变色曰卿言可为忠然 
朕必不至为彼所绐焘顿首谢金使张通古萧哲至行在朝议欲帝拜金诏焘曰陛下信王伦之虚诈发自圣断不复谋议便欲行礼羣臣震惧 
罔措必巳得梓宫巳得母后巳得宗族始可议通好经久之礼今彼特以通好为说意谓割地讲和而巳陛下之所愿欲而切于圣心者无一言 
及之其情可见柰何遽欲屈而听之一屈之后不可复伸廷臣莫能正救曾鲁仲连之不如岂不获罪于天下万世既而监察御史施廷臣抗章 
力赞和议擢为侍御史司农寺丞莫将忽赐第擢为起居郎朝论大骇焘率吏部侍郎晏敦复上疏曰仰惟陛下痛梓宫未还两宫未复不惮屈 
己与敌议和特以众论未同故未轻屈幸小大之臣无复异议彼施廷臣乃务迎合辄敢抗章力赞此议姑为一身进用之资不恤君父屈辱之 
耻罪不容诛乃由察官起擢柱史前日句龙如渊以附会而得中丞众论固巳喧鄙之矣今廷臣又以此而跻横榻莫将者又以此议由侍丞擢 
右史如渊廷臣庸人将则奸人此辈乌可与之断国论乎望加斥逐庶几少杜羣枉之门陛下贵重此身无轻于屈于是将廷臣皆不敢拜焘又 
面折如渊曰君荐七人皆北面张邦昌今嗫嚅附会堕敌计他日必背君亲矣焘既力诋拜诏之议秦桧患之焘亦自知得罪托疾在告桧使楼 
照谕之曰北扉阙人欲以公为直院焘大骇曰果有此言愈不敢出矣桧不能夺乃止和议成范如圭请遣使朝八陵遂命判大宗正士■〈亻 
褭〉与焘偕行且命修奉令荆湖帅臣岳飞济其役焘与士■〈亻褭〉道武昌出蔡颍河南百姓欢迎夹道曰久隔王化不图今日复为宋民 
九年五月至永安诸陵朝谒陵前石涧水久涸二使垂至忽涌溢父老惊叹以为中兴之兆焘等入柏城披鉏荆棘随所葺治留二日而还自郑 
州历汴宋宿泗淮南以归即奏疏曰金人之祸上及山陵望修武备俟衅隙起而应之帝问诸陵寝如何焘不对唯言万世不可忘此雠帝默然  
【伏读通鉴辑览　　御批焘巳疏言金人之祸及山陵高宗亦何忍复问设永昌以下诸陵之暴露发掘前此方庭实奉使归尝备言之亦何 
待再问或责焘仅浑涵以对不能直陈其状以激动君心不知高宗始闻焘对而默然旋以不容于桧斥使出外即使焘尽情实对高宗亦且付 
之无可如何而巳又岂能奋发雪恨哉】 焘因请永固陵不用金玉大略谓金玉珍宝聚而藏之固足以动人耳目又其为物自当流布于世理 
必发露无足恠者又言顷刘豫初废人情恟恟我斥堠不明坐失机会今又闻敌于淮阳作筏造绳索不知安用诸将朝廷戒勿得遣闲探遂不 
复遣我之动息敌无不知敌之情状我则不闻又黄河船尽拘北岸悉为敌用往来自若无一人敢北渡者愿饬边吏广耳目先事而防又言郦 
琼部伍皆西陲劲兵今在河南尚可收用新疆租赋巳蠲而使命络绎推恩费用犹循兵兴时例愿加裁损非甚不得巳勿遣使以宽民力又论 
陕西诸帅不相下动辄喧争请置一大帅统之庶首尾相应缓急可恃焘所言皆切中时病秦桧方主和惟恐少忤敌意悉置不问成都谋帅帝 
谕桧曰张焘可第道远恐其惮行桧以谕焘焘曰君命也焉敢辞十月以宝文阁学士知成都府兼本路安抚使付以便宜陛辞奏曰蜀民困矣 
官吏从而诛剥之去朝廷远无所赴愬俟臣至所部首宣德意俾一路咸沾惠泽因言官吏害民者请先罢后劾帝许之又言军兴十余年日不 
暇给今和议甫定愿汲汲以政刑为先务帝曰当书之座右焘在蜀四年戢贫吏薄租赋抚雅州蕃部西边不惊岁旱则发粟民得不饥暇则修 
学校与诸生讲论会有诏令宣抚司纳契丹降人焘为宣抚使胡世将言蜀地狭不能容前朝常胜军可为戒世将奏寝其事焘乞祠以李璆代 
之焘自蜀归卧家凡十有三年二十五年冬桧死旧人在者皆起焘除知建康府兼行宫留守金陵积岁负内库钱帛巨万悉为奏免进端明殿 
学士二十九年提举万寿观兼侍读以衰疾力辞不许除吏部尚书初帝知普安郡王贤欲建为嗣显仁皇后意未欲迟回久之显仁崩帝问焘 
方今大计焘曰储贰者国之本也天下大计无踰于此帝曰卿言契朕心又劝帝省赐予罢土木减冗吏止北货上嘉奖之金使施宜生来焘奉 
诏馆客宜生本闽人素闻焘名一见顾副使曰是南朝不拜诏者焘以首邱桑梓动之宜生于是漏敌情焘密奏早为备先是御前置甲库凡乘 
舆所需图画什物有司不能供者悉聚焉日费不赀禁中既有内酒库酿殊胜酤卖其余颇侵大庆焘因对言甲库萃工巧以荡上心酒库酤良 
酝以夺官课且乞罢减教坊乐工人数悉诏罢之屡以衰疾乞骸三十年以资政殿学士致仕寻迁太中大夫三十一年八月落职致仕复知建 
康府时金人窥江建业民惊徙过半闻焘至人情稍安寻诏沿江帅臣条上恢复事宜焘首陈十事大率欲预备不虞持重养威观衅而动期于 
必胜孝宗受禅除同知枢密院遣子埏入辞诏肩舆至宫给扶上殿首问为治之要言内治乃可外攘又乞命百执条弊事诏从之隆兴元年迁 
参知政事以老病不拜台谏交章留之除资政殿大学士提举万寿观兼侍读谒告将理许之及家固求致仕后二年卒年七十五谥忠定焘外 
和内刚帅蜀有惠政民祠之不忘其缴驳施廷臣之奏朝野归重焉

　　△黄中

