<!-- { "loadSidebar": true } -->
　　元统二年春正月辛卯以御史大夫图卜台为中书平章政事 【按元史宰相表图卜台为平章政事在元统元年与纪异】 阿尔哈雅 
为河南行省左丞相甲寅罢广教总管府二月己未朔诏内外兴举学校癸亥广西猺寇边杀官吏诏广海官己除而未上者罪之乙丑以雅克 
布琳为太保置僚属戊辰封额尔勤额布根为昌寍王甲申太庙木陛坏遣官告祭三月己丑朔诏科举取士国子学积分饍学钱粮儒人免役 
悉依累朝旧制学校官选有德行学问之人以充辛卯以阴阳家言罢造作四年癸巳广西猺寇复起杀同知元帅奇尔萨遣右丞图噜默色将 
兵讨之乙巳益都真定盗起诏选省院官往督捕之仍募能擒获者倍其实丁未以河南行省左丞相阿尔哈雅为江浙行省左丞相壬子广西 
庆远府猺寇全州诏平章政事特默齐统兵击之丁巳诏蒙古色目犯奸盗诈伪之罪者隶宗正府汉人南人犯者属有司夏四月戊午朔日有 
食之庚申封宗室曼济为文济王壬申以腾吉斯为总管高丽女真汉军万户府达噜噶齐与汉济勒噶台并为御史大夫己卯加荣王左丞相 
萨都开府仪同三司上柱国录军国重事癸未立盐局于京师南北城官自卖盐以革专利之弊乙酉中书省臣言佛事布施费用太广以世祖 
时较之岁增金三十八锭银二百三锭四十两缯帛六万一千六百余匹钞二万九千二百五十余锭请除累朝期年忌日之外余皆罢从之是 
月帝如上都五月己丑宦者博啰特穆尔传皇后旨取盐一十万引人中政院辛卯以腾吉斯代萨都为中书左丞相萨都仍商量中书省事壬 
辰以中书平章政事萨题领蒙古国子监戊申以文济王曼济镇大名云南王阿噜镇云南是月以江浙大饥发常平义仓赈之并存海运粮七 
十八万三百七十石以备不虞诏王侯宗戚军站人匠鹰坊控鹤但隶京师诸县者所在一体役之六月乙亥腾吉斯辞左丞相不拜复命萨都 
为左丞相辛巳诏蒙古色目人行父母丧秋七月壬辰帝如大安阁壬寅诏蒙古色目人犯盗者免刺丙午帝如楠木亭八月戊午祭社稷 【 
自是复举上戊之典】 辛未大赦九月辛卯帝还大都甲午猺贼陷贺州发河南江浙江西湖广诸军及八番义从军命广西宣慰使都元帅章 
巴延击之冬十月乙卯朔正内外官朝会仪班次一依品从辛酉以侍御史许有壬为中书参知政事癸未命台宪部官各举材堪守令者一人 
十一月戊子中书省臣请发两■〈舟宗〉船下番为皇后营利十二月甲戌诏整治学校
　　至元元年春正月癸巳申命廉访司察郡县劝农官勤惰达大司农司以凭黜陟二月甲寅朔革冗官乙卯车驾将田于柳林以御史台臣 
谏而止三月癸未朔遣五府官决天下囚御史台臣言丞相已领军国重事省院台官俱不得兼领各卫从之平伐都云定云酋长宝郎天都虫 
等来降即其地复立宣抚司参用其土酋为官庚子御史台臣言高丽为国首效臣节而近年屡遣使往选取媵妾至使生女不举女长不嫁乞 
赐禁止从之乙巳以中书左丞王结参知政事许有壬知经筵事封安南世子陈端午为安南国王夏四月癸丑朔诏诸官非节制军马者不得 
佩金虎符辛酉以江南行御史台中丞布哈为中书省参知政事己巳加腾吉斯开府仪同三司己卯诏翰林国史院纂修累朝实录及后妃功 
臣列传庚辰罢功德典瑞营缮集庆翊正羣玉缮工金玉珠翠诸提举司以萨题为御史大夫禁犯御名五月戊子帝如上都遣使者诣曲阜孔 
子庙致祭壬辰命严谥法以绝冒滥甲辰巴延请以右丞相让腾吉斯诏不允以腾吉斯为左丞相 【按巴延传是时萨都己卒纪略之】 六 
月庚辰腾吉斯作乱及其弟塔喇海皆伏诛诸王鸿和特穆尔自杀执皇后巴约特氏幽于别所秋七月辛巳朔以满济勒噶台阿恰齐并为御 
史大夫壬午巴延弒皇后巴约特氏于开平民舍壬辰加满济勒噶台银青荣禄大夫开府仪同三司领承徽寺壬寅专命巴延为中书右丞相 
罢左丞相不置乙巳罢雅克特穆尔腾吉斯举用之人戊申诛达哩及阿恰齐等于市诏曰曩者文宗皇帝以雅克特穆尔尝有劳伐父子兄弟 
显列朝廷而辄造事衅出朕远方文皇寻悟其妄有旨传次于予雅克特穆尔贪利幼弱复立朕弟伊埒哲伯不幸崩殂今丞相巴延追奉遗诏 
迎朕于南既至大都雅克特穆尔犹怀两端迁延数月天陨厥躬巴延等同辞翊戴乃正宸极后萨都达哩腾吉斯相袭用事交通宗王鸿和特 
穆尔图危社稷阿恰齐亦尝与谋赖巴延等以次掩捕明正其罪元凶构难贻我皇太后震惊朕用兢惕永惟皇太后后其所生之子一以至公 
为心亲挈大宝畀予兄弟迹其定策两朝功德隆盛近古罕比虽尝奉上尊号揆之朕心犹为未尽已命大臣特议加礼巴延为武宗捍御北边 
翼戴文皇兹又克清大憝明饬国宪爰赐达尔罕之号至于子孙世世永赖可赦天下八月癸亥诏以岐阳王谔着哲特穆尔知枢密院事特穆 
尔布哈并为御史大夫甲子加谔勒哲特穆尔太傅己卯议尊皇太后为太皇太后许有壬谏以为非礼不从九月庚辰车驾驻扼虎岭丙戌赦 
丁亥封知枢密院事奇尔济苏为宜国公太保中书平章政事鼎珠为宣德王庚子御史台臣言国朝初用宦官不过数人今内府执事不下千 
余乞依旧制裁减冗滥广仁爱之心省糜费之患从之丙午诏以乌撒乌蒙之地隶四川行省是月帝还大都冬十月丙辰以大司农塔斯哈雅 
为太尉置僚属商议中书省事丁巳以达实特穆尔为太禧院使议军国重事流鸿和特穆尔达哩腾吉斯子孙于边地癸亥流御史大夫谔勒 
哲特穆尔于广海安置选省院台宗正府通练刑狱之官分行各道与廉访司审决天下囚戊辰监察御史吕思诚等十九人劾奏彻尔特穆尔 
之罪不听皆辞去惟陈允文以不署名留十一月庚辰敕以所在儒学贡士庄田租给宿卫衣粮诏罢科举乙酉巴延请内外官悉循资铨注今 
后无得保举滞选法从之丁酉以户部尚书徐奭吏部尚书鼎珠参议中书省事戊戌召前知枢密院事布敦实喇布哈实喇德格还京师辛丑 
诏改元统三年仍为至元元年 【按年号袭旧于古未闻袭其名而不蹈其实更为无益伏读通鉴辑览　　御批谓法祖贵乎遵循成宪岂 
在沿用旧名洵为至论谨录识之】 十二月丁巳诏巴延领宫相府壬戌命四川云南行省保选蛮夷官以俟铨注乙丑奉玉册玉宝上太皇太 
后尊号曰赞天开圣徽懿昭宣贞文慈佑储善衍庆福元太皇太后丁丑西番贼起遣兵击之戊寅蒙古国子监成闰月乙酉诏四川盐运司仍 
于官井造盐余井听民煮造收其课十之三壬辰诏宗室托克托穆尔袭封荆王赐金印命掌莽赉诸军设立王府官属戊戌御史台臣复劾奏 
中书平章政事彻尔特穆尔罪罢之壬寅流彻尔特穆尔于南安是岁赐天下田租之半
　　二年春正月置都水庸田使司于平江二月丁酉追尊帝生母玛里达为贞裕徽圣皇后庚子进封宣靖王迈努为益王三月甲戌复四川 
盐井之禁以旺嘉努为宣政院使加金紫光禄大夫夏四月丁丑朔禁民闲私造格例戊寅封驸马博啰特穆尔为毓德王丁亥禁服麒麟鸾凤 
白兔灵芝双角五爪龙八龙九龙万寿福寿字赭黄等服庚寅以知枢密院事特穆尔布哈为中书平章政事萨题为御史大夫戊戌帝如上都 
以中书左丞耿焕为侍御史王德懋为中书左丞五月丙午朔黄河复于故道六月庚辰命中书平章政事昂吉尔知经筵事戊子以特穆尔布 
哈为江浙行省左丞相辛卯礼部侍郎呼喇台请复科举取士之制不听秋七月庚戌以鼎珠索诺木参议中书省事庚申禁隔越中书口传敕 
旨冒支钱粮癸酉命宗王布哷齐驸马伊噜布哈特古斯嘉珲镇苏鲁克吉鲁尔之地八月甲戌朔日有食之壬辰立屯卫于满济勒噶之地庚 
子诏强盗皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯者死盗诸物者照其数估价省院台五官府三年 
一次审决着为令九月癸亥弛巩昌总帅府汉人军器之禁戊辰帝还大都冬十月己亥诏每日右丞相巴延太保鼎珠中书平章政事博啰昂 
吉尔聚议于内廷平章政事塔斯哈雅右丞衮布巴勒参知政事纳琳许有壬等聚议于中书十一月壬子以诺海为湖广行省平章政事讨广 
西叛徭丁巳遣河南行省平章政事伊噜布哈于西番为僧癸亥安置宗王布哷齐于梧州辛未禁弹弓努箭袖箭是岁以雅克特穆尔居第赐 
灌顶国师纳木喀僧格号大觉海寺塑千佛于其内
　　三年春正月癸卯广州增城县民朱光卿反其党石昆山锺大明率众从之伪称大金国改元赤符命指挥噶扎尔江西行省左丞实迪讨 
之戊午帝猎于柳林凡三十五日监察御史绰台宋绍明进谏帝嘉纳之赐金币绰台等固辞帝曰昔魏征进谏唐太宗未尝不赏汝其受之二 
月壬申朔日有食之棒胡反于汝寍信阳州破归德府鹿邑禁陈州屯营于杏冈命河南行省左丞庆通讨之丙子立船户提举司及提领定船 
户科差甲申定服色器皿舆马之制辛卯振江浙等处饥民开所在山场河泊之禁广西猺贼复反命湖广行省平章诺海江西行省平章图噜 
默色哈雅讨之庚子中书参知政事纳琳等请立采珠提举司先是尝立提举司泰定闲以其烦扰罢去至是纳琳请复立之且以采珠户四万 
赐巴延三月戊午立鸿吉哩氏巴延呼图克为皇后乙丑以宗王雅克特穆尔为大宗正府扎尔固齐夏四月癸酉禁汉人南人高丽人不得执 
持军器凡有马者拘入官己卯帝如上都壬午高丽王喇特纳实哩朝贺还国 【此与前文喇特纳实哩非一人】 并其从官赐与有差辛卯 
合州大足县民韩法师反自称南朝赵王己亥惠州归善县民聂秀卿谭景山等与朱光卿相结为乱命江西行省左丞实迪捕之是月诏省院 
台部宣慰司廉访司及部府幕官之长并用蒙古色目人禁汉人南人不得习学蒙古色目文字五月辛丑民闲讹言朝廷拘刷童男童女一时 
嫁娶殆尽戊申诏汝寍棒胡广东朱光卿聂秀卿等皆系汉人凡汉人官于省台院及翰林集贤者可讲求诛捕之法以闻甲寅诏哈玛尔图及 
图沁特穆尔为太尉各设僚属幕官西番贼起杀镇西王子丹巴立行宣政院以额森特穆尔为院使往讨之壬戌命四川行省参知政事吉里 
等捕反贼韩法师秋七月癸卯车驾出猎丁未如龙冈洒马乳以祭庚申诏除人命重事之外凡盗贼诸罪不须候五府官审录有司依例决之 
是月朱光卿就擒八月辛巳京畿盗起癸未弛高丽执持军器之禁仍令乘马戊子汉人镇遏生番处并开军器禁是月帝还大都九月己酉立 
四川湖广江西江浙行枢密院冬十月乙亥命江浙行省丞相吹斯戬提调海运十一月丙午立屯田于雄州癸亥振宣德等处地震死伤人户 
十二月以满济勒噶台为太保分枢密院镇北边巴延请杀张王刘李赵五姓汉人帝不从征西域僧桑结喇嘛至京师号灌顶国师赐玉印
　　四年春正月丙申以地震赦天下诏内外廉能官父母年七十无侍丁者附近铨注以便侍养是月诏修曲阜孔子庙二月丁卯罢河南江 
西江浙湖广四川等处行枢密院庚午车驾猎于柳林三月辛酉命中书平章政事昂吉尔监修至正条格夏四月辛未以特默齐济尔噶岱为 
