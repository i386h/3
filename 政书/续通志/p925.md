<!-- { "loadSidebar": true } -->
极言其寡廉鲜耻鸣复将出关帝遣使召回范复与合台奏鸣复欺君罔上无所不至如臣等言是即乞行之所言若非早赐罢斥改起居郎范 
奏臣论鸣复未见施行忽拜左史之命则是所言不当姑示优迁臣前者尝奏台谏但为仕途之快捷方式初无益朝廷之纪纲躬言之躬蹈之臣之 
罪大矣即渡江而归授江东提点刑狱寻改浙西提点刑狱范力辞鸣复亦出守越嘉兴二年差知宁国府明年至郡适大旱范即以便宜发常 
平粟又劝寓公富人有积粟者发之民赖以安始至仓库多空未几米余十万斛钱亦数万悉以代输下户粮两淮饥民渡江者多剽掠其首张 
世显尤勇悍拥众三千余人至城外范遣人犒之俾忽扰以俟处分世显乃阴有窥城之意范以计擒斩之余众悉使归四年还朝首言旱暵荐 
臻物价腾踊行都之内气象萧条左浙近辅殍死盈道流民充斥剽掠成风新兴北兵乘胜而喜鬬中原羣盗假名而崛起疆场之臣肆为欺蔽 
胜则张皇而言功败则掩覆而不言脱使乘上流之无备为饮马长江之谋其谁举捍之内忧外患之交至天心人心之俱失皆权相三十年酿 
成之耳于是范去国四载矣帝抚劳备至迁权吏部侍郎兼侍讲以久旱复言望陛下一洒旧习以新天下出宫女以远声色斥近习以防蔽欺 
省浮费以给国用薄征敛以宽民力且储贰未立国本尚虚乞选宗姓之贤者育之宫中而教导之又言铨法之坏庙堂既有堂除复时取部缺 
以徇人情士大夫既陷赃滥乃闲以不经推勘而改正凡此皆徇私忘公之害未几复上疏请诏中外臣庶思当今急务各务悉力尽思以陈持 
危制变之策拜吏部侍郎兼中书舍人复极言晏赐不节修造不时玩寇纵欲数事兼权兵部尚书改礼部尚书兼中书舍人淳佑二年擢同签 
书枢密院事范既入都堂凡行事有得失除授有是非悉抗言无隐情丞相史嵩之外示宽容内实忌之四年迁同知枢密院事以李鸣复参知 
政事范不屑与鸣复共政去之帝遣中使召回且敕诸城门不得出范太学诸生亦上书留范而斥鸣复并斥嵩之嵩之令谏议大夫留晋之等 
论范及鸣复范遂行会嵩之遭丧谋起复不果于是拜范右丞相范以逊游似不许遂力疾入觐帝亲书开诚心布公道集众思广忠益赐之范 
上五事曰正治本肃宫闱择人才惜名器节财用仍乞早定国本以系人心时亲王近戚多求降恩泽引前朝杜衍例范皆封还乞拨堂除阙归 
之吏部以清中书之务惟留书库架阁京教及要地干官人皆以为不便未几赴选调者无淹滞合资格者得美阙众始服帝命宰执各条当今 
利病与政事可行者范上十二事曰公用舍储材能严荐举惩赃贪专职任久任使抵侥幸重阃寄选军实招土豪疏沟洫治边理财时孟珙权 
重兵久居上流朝廷素疑其难制至是以书来贺范复之曰古人谓将相调和则士豫附自此但相与同心徇国若以术相笼架非范所屑为也 
珙大感服未几元军大入五河绝中流置营栅且以重兵缀合肥令不得相援为必取寿春之计范命维扬鄂渚二帅各调兵东西来应卒以捷 
闻范记功行赏莫不曲当军士皆悦未几卒赠少傅谥清献

　　△杨简 【钱时】

　　杨简字敬仲慈溪人干道五年举进士授富阳主簿会陆九渊道过富阳问答有所契遂定师弟子之礼 【按陆九渊象山集象山过富 
阳夜集双明阁数提本心二字因问如何是本心陆曰恻隐之心仁之端也只此是本心简曰儿时巳晓此语毕竟如何象山终不易其说次日 
有一鬻扇者讼至庭简断其曲直讫又问象山曰适来断扇讼是者知其为是非者知其为非此即君之本心简忽大省揖而归拱坐达旦质明 
北面执弟子礼终身师事焉】 富阳民多服贾而不知学简兴学养士文风益振为绍兴府司理行狱必亲临端默以听使自吐露越陪都台府 
鼎立简中平无颇惟理之从一府史触怒帅令鞫之简白无罪命鞫平日简曰吏过讵能免今日实无罪必擿往事置之法某不敢奉命帅大怒 
简取告身纳之争愈力常平使者朱熹荐之先是丞相史浩亦以简荐差浙西抚干白尹张杓宜因凶岁戒不虞乃命简督三将兵接以恩信出 
诸葛亮正兵法肄习之军政大修知乐平县兴学训士诸生闻其言有泣下者杨石二少年为民害简寘狱中谕以祸福咸感悟愿自赎由是邑 
人以讼为耻夜无盗警路不拾遗绍熙五年召为国子博士会斥丞相赵汝愚简上书言汝愚之忠未几亦遭斥主管崇道观嘉定中厯迁秘书 
省著作佐郎兼权兵部郎官转对极言经国之要弭灾厉消祸变之道北境传诵为之涕泣诏以旱蝗求直言简上封事言旱蝗根本近在人心 
入对答问往复漏过八刻帝目送久之以面对所陈未行求外补知温州移文首罢妓籍尊敬贤士私鹾五百为羣过境内分司干官檄永嘉尉 
及水砦兵捕之巡尉不白郡简惊曰是可轻动乎万一召乱贻朝廷忧兵之节制在郡将违节制是不严天子命应斩建旗立巡尉庭下数其罪 
命斩之郡官交进为致悔罪意良久得释奏罢分司其纪律如此寓官置民田负其直简追其隶责之而赏所负势家第宅障官河即日撤之城 
中讙踊名杨公河简在郡廉俭自将奉养菲薄常曰吾敢以赤子膏血自肥乎闾巷雍睦无分争声民爱之如父母咸画像事之迁驾部员外郎 
改工部员外郎迁军器监兼工部郎官转朝奉大夫又迁将作监兼国史院编修官兼实录院检讨官转朝散大夫金人大饥来归者日以数千 
万计边吏临淮水射之简戚然曰得土地易得人心难中土故民顾靳斗升粟而迎杀之蕲脱死乃速得死岂相上帝绥四方之道哉即日上奏 
哀痛言之不报会有疾请去益力乃以直宝谟阁主管玉局观除宝谟阁待制理宗即位进宝谟阁直学士宝庆元年转朝议大夫慈溪县男寻 
授华文阁直学士敷文阁直学士累加中大夫寻以宝谟阁待制太中大夫致仕卒赠正奉大夫其论治务最急者五一曰谨择左右大臣近臣 
小臣二曰择贤以久任中外之官三曰罢科举而行乡举里选四曰罢设法道淫五曰治伍法修诸葛武侯之正兵以备不虞其次急者有八一 
曰募兵屯田以省养兵之费二曰限民田以渐复井田三曰罢妓籍从良四曰渐罢和买折帛暨诸无名之赋及榷酤而禁羣饮五曰择贤士教 
之太学教成使分掌诸州之学又使各择井里之士聚而教之教成使各分掌其邑里之学六曰取周礼及古书会议熟讲其可行于世者行之 
七日禁淫乐八曰修书以削邪说此简之志也后咸淳闲制置使刘黻即其居作慈湖书院门人钱时字子是淳安人幼奇伟不羣绝意科举究 
明理学主讲席学者兴起政事多所裨益丞相乔行简知其贤特荐之朝且曰时夙负才识尤通世务田里之休戚利病当世之是非得失莫不 
详究而熟知之不但通诗书守陈言而巳授秘阁校勘未几出佐领东昌幕太史李心传奏召史馆检阅转对敷陈剀切皆圣贤之精微旋以国 
史宏纲未毕求去授江东帅属归宝佑闲守季镛祠于学

　　△张虙

　　张虙字子宓慈溪人庆元二年进士故事潜邸进士升名虙不以自陈授州教授为浙东帅属帅督新昌旧逋虙手书谏曰越人之瘠宜咻 
噢抚摩之今夏税当宽为之期尚可理旧逋耶力辞不行主管户部架阁文字改太学正时新进者多逞小才害大体转对言立国有大经人主 
当以静制天下之动今日之治或有邻于锲薄而咈人心伤国体者宜有以革之迁太常博士又迁国子博士时金垂亡因论自治之道谓天下 
之治必有根本城郭所以御敌也使沟壑有转徙之民则何敌之能御诸将所以备患也使枵腹盻盻不得食则何患之能备缮城郭聚米粟恃 
此而不惜乎民则其策下矣时以旱求言即上疏曰上天之心即我祖宗之心数年以来葢有为祖宗所不敢为者议者惟知衰靡之俗不可不 
振起圮坏之风不可不整刷不知元气已伤而不可再扰人心方苏而不可骇动也且造楮初欲便民朝廷既以一切之政駴其听复以一定之 
价迫之从郡县之闲遂骚然矣监司郡守老成迟钝者悉屏而不用而取夫新进喜功名者为之见事则风生临事则痛决事未果集而根本巳 
朘国未有益而民生巳困凡此皆有累于祖宗仁厚之德此旱势之所以弥甚也迁国子监丞转对愿力主正论勿使迎合之人得以投吾机迁 
秘书郎预编宁宗会要迁著作佐郎兼权都官郎官转对言边事有二病战者当知彼和则当请于彼惟守则自求诸己当明告天下日讲求其 
所以守之之策用人不可以尝试任人不可以自疑迁秘书丞改著作郎以疾乞外出知南康至郡剖决滞讼众皆悦服转运使以钱万二千缗 
置平籴于郡虙复出钱万二千缗以增益之民赖其利将增建禁旅营地属民者索质剂视元直偿之徙知处州移知温州力辞遂直秘阁主管 
千秋鸿禧观参议置制使幕中使者尚威力愎谏自用虙守正不阿每济以宽大又上书论海防利便主管玉局观端平初召为国子司业兼侍 
讲以礼记月令进读至狱讼必端平之语因敷畅厥旨八陵来复将议修奉而论者未能协一虙议曰当乘此时遣官肃清威仪申祗奉故事如 
或为其所绐功未即就亦足以感动天下忠臣义士之心力辞劝讲之职升国子祭酒以为月令之书虽出于吕不韦然人主后天而奉天时此 
书不为无助乃因巳讲者为十二卷乞按月观之兼权工部侍郎兼国子祭酒命下而卒诏赠四官谥文靖 【按两浙名贤录载虙卒谥文靖 
宋史本传不载今据补】

　　△吕午

　　吕午字伯可歙县人嘉定四年进士授乌程主簿郡守致之幕下事一决于午守张忠恕丞相浚之孙荐午尤力调当涂县丞守吴柔胜谓 
午有操守俾其子渊潜定交焉会司理摄芜湖县庐州遣两兵会公事司理遂以庐兵夺县民为言柔胜怒悉寘狱属午问之午谓庐州有公椟 
不可谓夺民柔胜愈怒再以属午午执前说柔胜益加怒谓我不忍庐兵夺吾百姓欲黥二兵午徐曰庐州初无公椟则可有则县不为处置而 
反罪庐兵恐不可久之卒从午请由是柔胜益知午陈贵谊守太平属午安集淮南流民江东提举徐侨知午在郡辟为幕属既而侨行部以田 
事迕丞相史弥远以言罢午还当涂改知余杭县亦以言罢公论大不平然午自此名益重浙东提举章良朋留之幕良朋旋兼沿海制置司事 
海寇未平问策安在午廉知调军出海粮尽即还军获寇物官尽拘收乃与制置司干官施一飞议粮尽再给不许擅还贼舟所有悉以给军海 
道遂清差知龙阳县豪民陶守忠杀人正其狱诛之弥远虽非贤相犹置人才簿书贤士大夫以待用而午治县之政亦书之差两浙转运司主 
管文字运使罢以午护印半年或问弥远何以不注官弥远曰尔谓护印官不能耶午闻之力辞差监三省枢密院门兼监提辖封桩上库丁父 
忧免丧迁太府寺簿拜监察御史帝亲擢也郑清之丧师至是丁黻死于成都史嵩之孟珙在京湖嵩之寻升督府陈韡杜杲在淮泗王鉴在黄 
州计用兵十七万人围始解独周葵在淮东不受兵而坐视不出兵应援午疏论边阃角立当协心释嫌而乃幸灾乐祸无同舟共济之心葵以 
为午党京湖制司而嵩之亦憾午乃迁宗正少卿兼国史院编修官实录院检讨官出知泉州初左丞相李宗勉深以葵之言为疑会来自淮东 
