<!-- { "loadSidebar": true } -->
害义仰见　　知人论世允昭天下万世之成宪恭识于此】 十五年七月宥周隋名臣及忠烈子孙贞观以后流配者武后长寿二年有敕公 
坐流私坐徒以上会赦应免死罪者皆限赦后百日内自首如其不首依法科罪侍御史徐有功深以为不便乃奏曰今陛下播非常之恩宽殊 
死之罪巳发觉者咸赦除之是启其改过之心通其自新之路何容于赦前未发觉之罪赦后必须令其自首今赦前之罪不自首者还依律法 
论科即国家肆眚之恩徒自颁于天下臣愚窃为陛下不取天册万岁元年九月加尊号大赦获嘉县主簿刘知几上表言今六合清晏而赦令 
不息近则一年再降远则每岁无遗至于违法悖礼之徒无赖不仁之辈编户则寇攘为业当官则赃贿是求而元日之朝指期天泽重阳之节 
伫降皇恩如其忖度咸果释免或有名垂结正罪当断决窃行货贿方便规求故致稽延毕沾宽宥古语云小人之幸君子之不幸斯之谓也望 
今后宜节于赦使黎民知禁奸吏肃清武后颇嘉之 【按唐书武后纪是年正月加号改元证圣太赦九月加号改元天册万岁大赦刘知几 
此奏通鉴系正月通考系九月今从通考】 玄宗开元十年八月武强令裴景仙坐赃五千匹事觉亡命帝怒命集众斩之大理寺李朝隐奏景 
仙赃皆乞取罪不至死又其曾祖寂有建义大功后以非罪破家惟景仙独存今为承嫡宜宥其死投之远荒帝许之 【案此条通考系开元 
十八年通典系开元十年八月考通鉴所载年月亦与通典同今从通典】 天宝十三年二月赦文左降官承前遭忧皆不得离任孝行之道所 
未宏通情理之间深可哀恤如有此类宜并放归仍申省计至服满日准法处分自今以后编入例程肃宗至德二年九月郭子仪克华阴弘农 
二郡关东献俘百余人敕皆斩之监察御史李勉言今元恶未除为贼所污者半天下闻陛下龙兴咸思洗心以承圣化今悉诛之是驱之使从 
贼也帝遽使赦之十二月克复两京赦天下惟与安禄山同反及李林甫王鉷杨国忠子孙不在免例代宗大历五年三月赦京畿系囚命尽释 
鱼朝恩党与且曰北军将士皆朕爪牙并宜仍旧勿有忧惧帝性仁恕常以至德以来用刑为戒及河洛平下诏河北河南吏民任伪官者一切 
不问得史朝义将士妻子四百余人皆赦之仆固怀恩反免其家不缘坐谏者常讽帝政宽故朝廷不肃帝笑曰艰难时无以逮下顾刑法峻急 
有威无恩朕不忍也宪宗元和六年九月富平县人梁悦报父仇杀秦杲投县请罪敕复雠杀人固有彝典以其自诣公门发于天性本无求生 
之心特从减死之法宜决一百配流十二年七月敕今后左降官及责授正员官等宜从到任后经五考满方许量移如未满五考遇恩赦者从 
节文处分如犯十恶大逆赃贿缘坐者奏取进止敬宗宝历元年正月大赦改元三月羣臣上徽号大赦天下时李绅贬官李逢吉恶绅不欲绅 
量移乃于赦书节文内但言左降官巳经量移者宜与量移近处不言未量移者宜与量移翰林学士上疏论列云不可为李绅一人与逢吉相 
恶遂令逐年流贬官皆不得量移则乖旷荡之道也帝遽命追赦书漆改之穆宗长庆二年四月云阳县角觗力人张莅负羽林官骑康宪钱米 
宪往征之莅乘醉拉宪气息将绝宪男买得年十四持木锸击莅首破三日而卒刑部奏覆敕曰买得尚在童年能知子道虽杀人当死为父可 
哀若从抵命之科恐失原情之意可减死罪一等文宗太和六年五月兴平县人上官兴因醉杀人而亡窜官捕其父囚之兴归待罪有司京兆 
尹杜悰中丞宗文鼎以兴自首免父之囚其孝可奖请免死诏两省参议皆言杀人者死古今共守兴不可免帝竟从悰等讥免死杖流灵州 【 
按杀人者死律有明条兴因醉杀人始而亡窜继因父被囚复归自首虽有不忍陷亲之心究与捐躯救父者不同若遽以为孝而免死恐凶暴 
之徒反得假此以幸生典刑其谓之何文宗之从悰议特妇人之仁也岂可为训哉】 宣宗大中元年以旱故命同平章事卢商与御史中丞封 
敖疏理京畿系囚大理卿马植奏称卢商等务求宽宥凡抵极法者一切免死彼官典犯赃及故杀平日大赦所不免今因疏理而原之使贪吏 
无所惩畏死者含冤无告恐非所以消旱灾致和气也

　　△五代

　　梁太祖开平元年十一月赦军士逃亡为盗者初帝在藩镇用法严将校有战没者所部兵悉斩之谓之跋队斩士卒多亡乃命军士皆文 
其面以记军号逃辄执之无不死者由是亡者皆聚山泽为盗至是赦其罪听还乡里盗减什七八
　　后唐庄宗同光二年二月祀南郊大赦 【按洪迈容斋随笔云庄宗同光二年大赦前云罪无轻重常赦所不原者咸赦除之而又曰十 
恶五逆屠牛铸钱故杀人合造毒药持杖行劫官典犯赃不在此限正得其中当分据之时乃能如此亦可取也】 时孔谦欲聚敛以求媚凡赦 
文所蠲者谦复征之百姓怨望
　　晋高祖天福三年二月左散骑常侍张允进驳赦论以为自古帝王遇天灾多肆赦谓之修德假有二人讼一有罪一无罪遇赦则有罪者 
幸免无罪者衔冤冤气升闻乃所以致灾非弭灾也小民遇天灾则皆喜而相劝以为恶曰国家好行赦必舍我以救灾如此则是教民为恶也 
且天道福善祸淫若以赦恶人而变灾为福则是天助恶民也凡天之降灾所以警戒人主节嗜欲务勤俭恤鳏寡正刑罚而巳高祖纳之三月 
中书舍人李详上疏以为十年以来赦令履降诸道职掌皆许推恩而藩方荐论动至数百乃至藏典书吏优伶奴仆初命则至银青阶被服皆 
紫袍象笏名器僭滥贵贱不分请自今诸道主兵将校之外节度州听奏朱记大将以上十人他州止听奏都押牙都虞候孔目官自余但委本 
道量迁职名而巳 【按马端临文献通考云赦之为言宥有罪之谓也后来之赦非独有罪而巳又从而推恩焉于是有罪者幸免无功者超 
迁刑赏俱失皆由于赦其无益而有害也明矣】 九月制以范延光为天平节度使仍赐铁券应广晋城中将吏军民今日以前罪皆释不问其 
张从宾符彦饶余党及自官军逃叛入城者亦赦之初河阳行军马司李彦珣刑州人父母在乡里未尝供馈后与张从宾败奔广晋范延光以 
为步军都监使登城拒守杨光远访获其母置城下以招之彦珣引弓射杀其母延光既降帝以彦珣为坊州剌史近臣言彦珣杀母恶逆不可 
赦帝曰赦令巳行不可改也乃遣之官 【按司马光通鉴论曰治国家者固不可无信彦珣之罪三灵所不容高祖赦其叛君之罪而治其杀 
母之罪何损于信此论最为得中乃徒以赦令为言不欲失信于天下使枭獍之辈腼然人世不深可慨也哉】 出帝开运三年八月濮州慕容 
彦超坐违法科敛擅取官麦李彦韬素与彦超有隙发其事趣冯玉使杀之李崧曰如彦超之罪今天下藩侯皆有若尽其法恐人人不安乃敕 
免死削官爵流房州
　　汉高祖天福十二年六月改国号赦罪人蠲民税
　　周太祖广顺元年正月改元大赦凡犯窃盗及和奸者并依晋天福元年以前条制施行罪人非反逆无得诛及亲族籍没家赀初唐衰多 
盗不用律文更定峻法窃盗赃三匹者死晋天福中加至五匹奸有夫妇者无论强和男女并死汉法窃盗一钱以上皆死又罪非反逆往往族 
诛籍没故帝即位首革除之二年三月大理卿萧俨恶范延巳为人数上疏攻之会俨坐失入人罪锺谟李德明辈欲杀之延巳曰俨误杀一妇 
人诸君以为当死俨九卿也可误杀乎独上言俨素有直声今所坐巳会赦宜从宽宥俨由是得免四月帝自将讨兖州县容彦超自杀帝欲悉 
诛其将吏翰林学士窦仪见冯道范质与共白曰彼皆胁从耳乃赦之世宗显德三年四月帝尝怒窦仪欲杀之范质入救帝起避之质趣前伏 
地叩头曰仪罪不至于死臣为宰相致陛下枉杀近臣罪皆在臣继之以泣世宗意解乃宥之四年二月帝耀兵于寿春城北唐节度使刘仁赡 
病甚不知人监军周廷构等作表舁仁赡出城降仁赡卧不能起帝慰劳赐赉复令入城养疾徙寿州治下蔡赦州境死罪以下

　　△宋

　　宋赦宥之制遇非常覃庆则常赦所不原者咸除之其次释杂犯死罪以下皆谓之大赦杂犯死减等而余罪释之流以下减等杖笞释之 
皆谓之德音亦有释杂犯罪至死者其恩霈所及有止于京城两京两路一路数州一州之地者则谓之曲赦初太祖干德元年将祀南郊诏两 
京诸道自后犯窃盗不得预郊祀之赦所在长吏当告谕下民毋令冒法是后将祀郊丘必申此诏开宝元年十一月南郊大赦改元自是三年 
而郊必加恩肆赦以为常制凡赦十恶杀人官吏受赃者皆不原太宗太平兴国三年郊大赦诏自元年十二月二十二日以后 【即登极赦 
】 京朝幕府州县官犯入巳赃除名配诸州者纵逢恩赦不在放还之限六年十一月因郊礼议赦有秦再思者 【按秦再思通考作秦思今 
据续通鉴改正】 上书愿勿赦引诸葛亮相蜀数十年不赦之事以为证帝颇疑之时赵普对曰凡郊祀肆眚圣朝彝典其仁如天尧舜之道也 
若刘备区区一方臣所不取帝善其对赦宥之议遂定端拱元年正月大赦少府监言犯赃配役人郭冕等九人皆尝任京朝官会赦当叙用帝 
曰冕等赃吏不可复齿仕版止令释遣之真宗咸平二年诏如闻小民知有恩赦故为盗劫自今不在原免之限景德二年十一月大理寺言郊 
礼在近诸州奏按多不精详冀于驳覆延留以俟恩宥请自今有侵损赃私事状明白公然抗拒当驳退者即具情实定断以绝侥幸诏可天禧 
元年正月上玉皇圣祖宝册大赦时江南提点刑狱范应辰上言伏覩辛亥制书常赦不原者咸除之臣今所部州军过误而被宥者虽多切害 
而蒙释者亦众望自今应有知赦在近而故为罪戾及赦后彰显情理切害者死罪以下递减一等赦前杀人剽财赦后虽不复为因事捕获决 
配远恶州军其杀人放火掳劫财货已依赦配本城者如更犯逃亡饮博之罪依禁军例科断其重罪该原而情理切害者所在长吏籍其犯由 
若再黩宪纲不以罪之大小禁锢奏裁其州县官吏侮刑受赂望止原其罪而削其官以申警戒帝览而嘉之仁宗天圣五年马亮士言朝廷虽 
有诏自十月后犯强窃盗者郊赦不原而法官断狱乃言终是会赦多所宽贷惠奸宄失诏旨遂诏巳下约束而犯劫盗及官典受赃勿复奏悉 
论如律七年春京师雨弥月不止仁宗谓辅臣曰岂政事未当天心耶因言向者大辟覆奏州县至于再京师至于五葢重人命如此其戒有司 
决狱议罪毋或枉滥又曰赦不欲数然舍是无以召和气遂命赦天下宝元元年九月诏应祀事巳受誓戒而失虔恭者毋以赦原至和二年八 
月赦京辅先是正月巳降德音知谏院范镇言京辅岁一赦而去岁再赦今岁三赦姑息之政无甚于此天岁一赦者细民谓之热恩以其必在 
五六月间也奸猾为过指以待免况再赦三赦乎请自今罢所谓岁一赦以摧奸猾而使善良得以立也时帝尤恶人告讦阴事一时士大夫亦 
习为惇厚而小人乘间密上书疏人过失又数按人赦前事翰林学士张方平言中外官多发人积年罪状及奏劾事辄请不以赦原减快一时 
之小忿失天下之大信自今有类此者请以故违制书坐之其后御史吕诲复以为言诏曰比者中外多上章言人过失外托公言内缘私忿诋 
