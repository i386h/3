<!-- { "loadSidebar": true } -->
广提刑司详覆公事若小节不完不须追逮狱吏委本州岛究实保明遇有死者必根究其所以致死三衙及江上诸军各有推狱谓之后司狱成 
决于主帅不经属官故军吏多受财为奸光宗时乃诏通晓条制属官兼管之广东路瘴疠惟英德府为最甚谓之人闲生地狱诸司公事欲速 
成者多送之自非死罪至即诬伏亟就刑责以出绍熙五年臣僚言之诏本路诸司公事应送别州者无送英德府寍宗庆元时敕令所上重修 
敕令格式嘉泰二年上庆元条法事类是年天下上死案千八百一十一人而断死者纔一百八十一人余皆贷之乃诏诸宪台岁终检举州军 
有狱空并禁人少者申省取旨嘉定四年诏以绢计赃定罪则江北铁钱依四川法二当铜钱一江西提刑徐似道言检验官指轻作重以有为 
无差讹交互以故奸吏出入人罪乞以湖南广西见行刊印正背人形随格目给下令于伤损去处依样朱红书画唱喝伤痕众无异词然后署 
押诏从之颁天下五年诏三衙及江上四川诸军以武举人主管后司公事理宗宝庆初敕令所言自庆元新书之行今二十九年前指挥殆非 
一事或旧法该括未尽文意未明须用续降参酌者或旧法元无而后因事立为成法者或己有旧法而续行不必引用者或一时权宜而不可 
为常法者条目滋繁无所遵守乞考定之淳佑二年四月敕令所上其书名淳佑敕令格式十一年又取庆元法与淳佑新书删润其闲修改者 
百四十条剏入者四百条增入者五十条删去者十七条自此书出至度宗以后悉遵行之无所更定其余一司一路一州一县敕前后时有增 
损不可胜纪也诏狱本以纠大奸慝故其事不常见熙丰之闲权臣欲藉此以威缙绅逞私忿故诏狱特盛祖无择之狱王安石私怨所诬也郑 
侠苏轼之狱杜绝忠言也赵世居之狱则吕惠卿欲文致李士寍以倾王安石也陈世儒之狱则贾稚民欲文致世儒妻母吕以倾吕公着也王 
安石欲报吕惠卿而特勒张若济之狱蔡确欲撼吴充而特勘潘开之狱绍圣闲章惇蔡卞用事元佑旧臣悉遭贬黜至南渡后娄寅亮岳飞等 
狱悉出秦桧私意名曰诏狱实非诏旨也其后所设诏狱大率类此故不备录云
　　（臣）等谨案宋自建隆初厘定刑统律令格式屡有更改置省刑之官定折杖之法尝有意于恤刑矣然崇寍以后大狱屡兴臣僚士庶 
之枉抑者严刑曲法史不绝书盖其时上无烛奸听直之智而臣下互结党援迭相倾辄法吏之舞文悉奉权臣之意指徒欲以删定律文托于 
宽厚岂非好其名而不求其实哉南渡偷安一隅条规未立而诏狱之陷善更甚于崇寍以前诸路提刑多旷其职守令专恣以武健为能好刑 
者国削滥刑者国危信矣惟孝宗之删除苛政犹知以慎刑为重焉

　　钦定续通志卷一百四十五

　　●钦定续通志卷一百四十六　刑法略三

　　刑法畧 【三】

　　厯代刑制 【辽　金】

　　○厯代刑制三

　　辽
　　金

　　△辽

　　辽之刑制凡四曰死曰流曰徒曰杖死刑有绞斩凌迟之属又有籍没之法流刑量罪轻重寘之边城部族之地远则投诸境外又远则罚 
使绝域徒刑一曰终身二曰五年三曰一年半终身者决五百其次递减百杖刑自五十至三百凡杖五十以上者以沙袋决之其制用熟皮合 
缝之长六寸广二寸许柄一尺许又有黥刺之法木剑大棒铁骨朵之制木剑面平背隆大臣犯重罪欲宽宥则击之其数与大棒俱三自十五 
至三十铁骨朵之数或五或七有重罪者将决以沙袋先于脽骨之上及四周击之栲讯之具有麤细杖及鞭烙法麤杖之数二十细杖之数三 
自三十至于六十鞭烙之数凡烙三十者鞭三百烙五十者鞭五百被告诸事应伏而不服者以此讯之品官公事误犯民年七十以上十五以 
下犯罪者听以赎论赎铜之数杖一百者输钱千亦有八议八纵之法籍没之法内外戚属及世官之家犯反逆等罪没入斡里余人则没为着 
账户其没入宫分及分赐臣下者亦有之太祖初年庶事草创犯罪者量轻重决之其后治诸弟逆党权宜立法亲王从逆不罄诸甸人或投高 
崖杀之淫乱不轨者五车轘杀之逆父母者视此讪詈犯上者以熟铁锥摏其口杀之从坐者量罪轻重杖决杖有二大者重钱五百小者三百 
又为枭磔生瘗射鬼箭炮掷支解之刑归于重法神册六年五月诏大臣定治契丹及诸夷之法汉人则断以律令仍置锺院以达民冤至太宗 
时治渤海人一依汉法余无改焉穆宗应厯十二年国舅帐郎君萧延之奴哈里强陵伊喇都哩未及年之女以法无文加之宫刑仍付都哩以 
为奴因着为令十六年谕有司凡行幸顿次必高立标识以禁行者令民勿犯违者以死论景宗保寍三年以穆宗废锺院穷民有冤者无所诉 
故诏复之仍命铸钟纪诏其上道所以废置之意圣宗统和元年二月禁所在官吏军民不得无故聚众私语及冒禁夜行违者坐之四月枢密 
院请诏北府司徒佛德译南京所进律文从之十一月诏民闲有父母在别籍异居者听邻里觉察坐之先是契丹及汉人相殴致死其法轻重 
不均至是一等科之九年闰月遣翰林承旨邢抱朴三司使李嗣给事中刘京政事舍人张干南京副留守吴浩分决诸道滞狱十二年诏契丹 
人犯十恶亦断以汉律旧法死囚尸市三日至是一宿即听收瘗诏叛逆之家兄弟不知情者虽同居亦免连坐着为令二十四年诏主非犯谋 
反大逆及流死罪者其奴婢无得告首若奴婢犯罪至死听送有司其主无得擅杀二十九年以旧法宰相节度使世选之家子孙犯罪徒杖如 
齐民惟免黥面诏自今犯罪当黥即准法同科开泰八年诏窃盗赃满二十五贯者其首处死从者决流始置大理寺少卿及正主覆奏犹虑其 
未尽而亲为录囚数遣使诣诸道录囚五院部民有自坏铠甲者其长杖杀之帝怒其用法太峻诏夺官以故不敢酷挞五院部民偶遗火延及 
木叶山兆域法当死杖而释之因着为法又诏自今三犯窃盗者黥额徒三年四则黥面徒五年至于五则处死太平六年诏贵戚以事被告官 
司不案辄申及受请托为奏言者以本犯人罪罪之七年诏中外大臣曰制条中有遗阙及轻重失中者其条上之议增改焉兴宗重熙元年诏 
职事官公罪听赎私罪各从本法子弟及家人受赇不知情者止坐犯人先是南京三司销钱作器皿三斤持钱出南京十贯及盗遗火家物五 
贯者处死至是铜逾三斤持钱及所盗物二十贯以上处死二年诏自后犯终身徒者止剌颈奴婢犯逃若盗其主物主无得擅鲸其面刺臂及 
颈者听犯窃盗者初剌右臂再剌左三剌颈之右四剌左至于五则处死五年新定条制成诏有司凡朝日执之仍颁行诸道盖纂修太祖以来 
法令参以古制其刑有死流杖及三等之徒而四凡五百四十七条十年七月诏诸职官私取官物者以正盗论敢以先朝己断事相告言者罪 
之诸帐郎君等于禁地射鹿决杖三百不征偿小将军决二百己下至百姓犯者决三百十一年七月诏盗易官马者减死论 【按盗易官马 
事据本纪在私取官物禁地射鹿之后刑法志误列在五年前后舛错今正之】 道宗清寍元年诏诸官都部署有投诽讪之书其受及读者皆 
弃市二年命诸郡长吏如诸部例与僚属同决罪囚无致枉死狱中又诏自今凡强盗得实者听即决之四年复诏左伊勒希巴曰比诏外路死 
刑听所在官司即决然恐未能悉其情或有枉者自今虽己欵伏仍令附近官司覆问无冤然后决之有冤者即具以闻咸雍元年诏狱囚无家 
者给以粮三年诏给诸路囚粮六年帝以契丹汉人风俗不同国法不可异施于是命特哩衮苏枢密使伊逊等更定条制凡合于律令者具载 
之其不合者别存之大安四年五月诏免役徒终身者五岁免之五年十月诏复行旧法 【先是校定官即重熙旧制更窃盗赃二十五贯处 
死一条增至五十贯处死又删其重复者二条为五百四十五条取律一百七十三条又创增七十一条凡七百八十九条增重编者至千余条 
皆分类列以太康闲所定复以律及条例参校续增三十六条其后因事续校至大安三年止又增六十七条条约既繁典者不能徧习愚民莫 
知所避犯法者众吏得因缘为奸故有是诏】
　　天祚即位赏罚无章其后益务严酷投崖炮掷钉割脔杀之刑复兴焉或有分尸五京甚者至取其心以献祖庙而辽亦遂亡矣
　　（臣）等谨按辽初以武立国用法尚严一切刑制有出五服三就外者其时庶事草创法制未立用以禁暴戢奸威克厥爱势使然耳景 
圣二宗加意详慎更定法令轻重适宜史称开泰之闲诸道狱空有刑昔之风焉及季世捄忠无策专尚残酷舍景圣之善制而法先代之严刑 
不知时异势殊开国权宜之令固不可用于法制既定之后也夫刑以弼教用得其宜虽严而民服刑失其当而欲以严威止乱不几于抱薪而 
救火耶

　　△金

　　金国旧俗轻罪笞以柳椶杀人及盗劫者击其脑杀之没其家赀以十之四入官其六赏主并以家人为奴婢其亲属欲以马牛杂物赎者 
从之或重罪亦听自赎然恐无辨于齐民则劓刵以为别其狱则掘地深广数丈为之穆宗时苦多盗欲皆杀之太祖曰以财杀人不可财者人 
所致也遂立盗征偿法为征三倍太祖天辅元年五月诏自收寍江州以后同姓为婚者杖而离之三年正月东京人为质者永吉等五人结众 
叛事觉诛其首恶余皆杖百没入在行家属资产之半诏继有犯者并如之太宗天会二年二月诏有盗发辽诸陵者罪死三年七月诏权势之 
家毋买贫民为奴其胁买者一人偿十五人诈买者一人偿二人并杖一百七年诏凡窃盗但得物徒三年十贯以上徒五年剌字充下军三十 
贯以上徒终身仍以赃满尽命剌字于面五十贯以上死征偿如旧制熙宗天眷三年复取河南地诏其民约所用刑法皆从律文罢狱卒酷毒 
刑具熙宗皇统闲诏诸臣以本朝旧制兼采隋唐之制参辽宋之法类以成书名曰皇统制颁行中外时制杖罪至百则臀背分决及海陵时以 
脊近心腹遂禁之虽主决奴婢亦论以违制天德四年正月立捕盗赏格正隆二年八月始置登闻鼓院四年正月更定私相越境法并论死五 
年二月遣使分道监视所获盗贼并凌迟处死或锯灼去皮截手足仍戒屯戍千户穆昆等后有获者并处死总管府官亦决罚十二月禁朝官 
饮酒犯者死海陵喜变旧制因取所改易至正隆闲者为续降制书与皇统制并行焉世宗即位以正隆之乱盗贼公行兵甲未息一时制旨多 
从时宜遂集为军前权宜条理大定三年五月更定出征军逃亡法四年断死罪十有七人五年命有司删定条理与前制书兼用六年十二月 
诏有司每月朔望及上七日毋奏刑名七年五月大兴府狱空诏赐钱三百贯以为宴乐之用是岁断死囚二十人八年制品官犯赌博法赃不 
满五十贯者其法杖听赎再犯者杖之且曰杖者所以罚小人也既为职官当先廉耻既无廉耻故以小人之罚罚之九年十二月制职官犯公 
罪在官己承伏者虽去官犹论复命杖至百者臀背分受己而闻民闲有不欲者令罢之十年四月制命妇犯奸不用夫荫以子封者不拘此法 
十一月制盗太庙物者与盗宫中物同论十一年诏谕有司曰司狱廨舍须近狱安置囚禁之事常亲提控其狱卒必选年深而信实者轮直十 
