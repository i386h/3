<!-- { "loadSidebar": true } -->
军即弃去明年复出试教官中兼经科除教授建寍府未上吴潜宣抚江东西辟差干办公事团结民兵以扞饶信抚科降钱米以给之枋得说 
邓傅二社诸大家得民兵万余人守信州暨兵退朝廷核诸军费几至不免五年彗星出东方枋得考试建康擿似道政事为问目言兵必至国 
必亡漕使陆景思衔之上其稾于似道坐居乡不法起兵时冒破科降钱且讪谤追两官谪居兴国军 【伏读通鉴辑览谨按　　御批试士 
而以政事为问目孰是孰非原不妨于缕指至于国家废兴则非草野所宜妄论且明知大势已去为臣子者隐痛尤深何忍于盈庭发策之时 
斥言宗社枋得固素知大义者而其情过激遂乖敬慎之常又何怪权奸之借端指摘乎】 咸淳三年赦放归德佑元年吕文焕导大元兵东下 
鄂黄蕲安庆九江凡其亲友部曲皆诱下之遂屯建康枋得与吕师夔善乃应诏上书以一族保师夔可信乞分沿江诸屯兵以之为镇抚使使 
之行成 【伏读通鉴辑览谨按　　御批师夔举族降元并受官职叛迹显然而其部曲又争相降附吕氏之罪恶更无可原枋得固素称守 
道重者何亦狃于私交保其可信且欲藉以行成其视司马迁之于李陵殆有甚矣迨次年安仁之战卒败于师夔能无有悔耶】 且愿身至江 
州见文焕与议从之使以沿江察访使行会文焕北归不及而反以江东提刑江西招谕使知信州明年正月师夔与武万户分定江东地枋得 
以兵逆之使前锋呼曰谢提刑来吕军驰至射之矢及马前枋得走入安仁调淮士张孝忠逆战团湖坪矢尽孝忠挥双刀击杀百余人前军稍 
却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师夔下安仁进攻信州不守枋得乃变姓名 
入建寍唐石山转茶坂寓逆旅中日麻衣蹑屦东乡而哭人不识之以为被病也己而去卖卜建阳市中有来卜者惟取米屦而已委以钱率谢 
不取其后人稍稍识之多延至其家使为弟子论学 【伏读通鉴辑览谨按　　御批枋得固讲理学者战而败死国事可也乃变姓名而窜 
犹以论学为人所宗正所谓进退无据史尚有与辞岂正见哉】 天下既定遂居闽中至元二十三年集贤学士程文海荐宋臣二十二人以枋 
得为首辞不起又明年行省丞相蒙古岱将旨诏之执手相勉劳枋得曰上有尧舜下有巢由枋得名姓不祥不敢赴诏丞相义之不强也二十 
五年福建行省参政管如德将旨如江南求人材尚书留梦炎以枋得荐枋得遗书梦炎曰江南无人材求一瑕吕饴甥程婴杵臼厮养卒不可 
得也纣之亡也以八百国之精兵而不敢抗二子之正论武王太公懔懔无所容急以兴灭继绝谢天下殷之后遂与周并立使三监淮夷不叛 
武庚必不死殷命必不黜夫女真之待二帝亦惨矣而我宋今年遣使祈请明年遣使问安王伦一市井无赖狎邪小人谓梓宫可还太后可归 
终则二事皆符其言今一王伦且无之则江南无人才可见也今吾年六十余矣所欠一死耳岂复有它志哉终不行郭少师从少帝北迁既而 
南归与枋得道时事曰大元本无意江南屡遣使使顿兵令毋深入待还岁币即议和无枉害生灵也张晏然上书乞敛兵从和上即可之兵交 
二年无一介行李之事乃挈数百年宗社而降因相与痛哭福建行省参政魏天佑见时方以求材为急欲荐枋得为功使其友赵孟■〈辶卸 
〉来言枋得骂曰天佑仕闽无毫发推广德意反起银冶病民顾以我辈餙奸邪及见天佑又傲岸不为礼与之言坐而不对天佑怒强之而北 
枋得即日食菜果二十六年四月至京师问谢太后攒所及少帝所在再拜恸哭已而病迁悯忠寺见壁间曹娥碑泣曰小女子犹耳吾岂不汝 
若哉留梦炎使医持药杂米饮进之枋得怒曰吾欲死汝乃生我邪弃之地终不食死伯父徽明以特奏恩为当阳尉摄县事于天基节上寿元 
兵奄至徽明出兵战死二子趋进抱父尸亦死

　　钦定续通志卷四百十六

　　●钦定续通志卷四百十七　列传二百十七

　　列传

　　辽 【一】

　　○辽一

　　耶律赫噜　　　　耶律实纳齐【隆科　佛德】　　耶律允　　　　　耶律哈里　　耶律达喇　　　　萧痕笃　　康默记【 
延寿】　　　　韩延岳【德枢　绍动　绍芳】　　韩知古【匡嗣　德源　德凝】　耶律迪罣【伊济】　　耶律都沁【古　图鲁 
卜】　　　王郁　　耶律图勒锦　　　　耶律嘉哩　　高模翰　　　　　　赵思温　　耶律乌鲁斯　　　　张砺

　　耶律赫噜
　　耶律实纳齐
　　耶律允
　　耶律哈里
　　耶律达喇
　　萧痕笃
　　康默记 【康延寿】
　　韩延徽 【韩德枢　韩绍勋　韩绍芳】
　　韩知古
　　耶律迪里
　　耶律都沁
　　王郁
　　耶律图勒锦
　　耶律嘉哩
　　高模翰
　　赵思温
　　耶律乌鲁斯
　　张砺

　　△耶律赫噜

　　耶律赫噜字库门一字洪隐德哷勒部人祖实默克简献皇帝兄父乌苏约尼时为本部额尔奇木赫噜性质厚在髫鬓与太祖游从父舒 
鲁奇之曰兴我家者必二儿也太祖既长相与易裘马为好然赫噜事太祖弥谨会华格弒其父舒噜太祖顾赫噜曰华格弒父料我必不能容 
将反噬我今彼归罪特顺为解我姑与之是贼吾不忘也自是赫噜常佩刀从太祖以备不虞居久之赫噜父乌苏病召赫噜曰按巴坚神略天 
授汝率诸弟赫心事之太祖来问疾乌苏执其手曰尔命世奇才吾儿赫噜他日可委以事吾已讫之矣太祖为塔玛辖实呼参预部族事赫噜 
领数骑召小黄室韦来附太祖素有大志而知赫噜贤军国事非赫噜议不行会讨裕尔库与乌尔固部赫噜为前锋战有功及太祖为德哷勒 
部额尔奇木讨奚部其长珠尔偪险而垒攻莫能下命赫噜持一笴往谕之既入为所执乃说奚曰契丹与奚言语相通实一国也我额尔奇木 
于奚岂有辕轹之心哉汉人杀我祖奚首额尔奇木怨制骨日夜思报顾力弱使我求援于奚传矢示信耳额尔奇木受命于天抚下以德故能 
有此众也今奚杀我违天背德不祥莫大焉且兵连祸结当自此始岂尔国之利乎珠尔感其言乃降太祖为裕悦秉国政欲命赫噜为德哷勒 
部额尔奇木辞曰贼在君侧未敢远去太祖讨黑车子室韦幽州刘仁恭遣养子赵霸率众来救赫噜伏兵桃山俟霸众过半而要之与太祖合 
击斩获甚众遂降室韦太祖会李克用于云州赫噜侍克用顾而壮之曰伟男子为谁太祖曰吾族赫噜也会约尼哈陶津汗殁羣臣奉遗命请 
立太祖太祖辞曰昔吾祖额尔奇木雅里尝以不当立而辞今若等复为是言何欤赫噜进曰曩吾祖之辞遗命弗及符瑞未见第为国人所推 
戴耳今先君言犹在耳天人所与若合符契天不可逆人不可拂而君命不可违也太祖曰遗命固然汝焉知天道赫噜曰闻裕悦之生也神光 
属天异香盈幄梦受神诲龙锡金佩天道无私必应有德我国削弱日久天生圣人以兴起之汗知天意故有是命且约尼九营棊布非无可立 
者小大臣民属心裕悦天也天时人事几不可失太祖犹未许是夜独召赫噜责曰众以遗命迫我汝不明吾心而亦俛随耶赫噜曰在昔额尔 
奇木雅里虽推戴首众辞之而立苏尔威为汗相传十余世君臣之分乱纪纲之统隳委质他国若缀斿然羽檄蠭午民疲奔命兴王之运实在 
今日应天顺人以答顾命不可失也太祖乃许明日即皇帝位命赫噜总军国事时制度未讲国用未充扈从未备而诸弟埒克等往往觊非望 
太祖宫行营始置腹心部选诸部豪健二千余充之以赫噜及萧达鲁总焉已而诸弟乱作太祖命赫噜总领军事讨平之以功为德哷勒部额 
尔奇木时民更兵焚剽日以抏敝赫噜抚辑有方畜牧盛滋民用富庶讨乌尔固部破之自是震慑不敢复叛乃请制朝仪建元率百官上尊号 
太祖备礼受册拜赫鲁为阿勒达尔裕悦阿勒达尔者辽言盛名也后太祖伐西南诸部数为前锋神册二年从逼幽州与唐节度使周德威拒 
战汗州西败其军遂围幽州未下太祖班师留赫噜与卢国用守之俄而救兵继至赫噜等以军少无援退 【按五代史云契丹数为李嗣源 
等所败乃解去通鉴亦云契丹大败俘斩万计此云兵少无援退讳词也】 三年七月皇都成燕羣臣以落之赫噜是日得疾薨年四十七既葬 
赐名其阡音德山曰裕悦峪诏立石纪功清宁间命立祠上京初赫噜病革太祖临视问所欲言赫噜曰陛下圣德宽仁羣生咸遂帝业隆兴臣 
既蒙宠遇虽瞑目无憾惟析德哷勒部议未决愿亟行之及薨太祖流涕曰斯人若延三五载吾谋蔑不济矣太祖二十一功臣各有所拟以赫 
噜为心云子塔喇萨喇俱不仕

　　△耶律实纳齐

　　耶律实纳齐字萨喇六院部锡里尼固察之族始字堆音早隶太祖幕下尝有疾赐罇酒饮而愈辽言酒尊曰萨喇故诏易字焉太祖即位 
掌腹心部天赞初分德哷勒部为北南院实纳齐为北院额尔奇木帝西征至流沙诸部溃散命实纳齐抚集之及讨渤海围辉罕城大諲譔降 
已而复叛诸将分地攻之实纳齐感励士伍鼓噪登陴敌震慑莫敢御遂破之天显中卒年七十居佐命功臣之一侄隆科佛德

　　耶律隆科
　　耶律佛德

　　 耶律隆科

　　隆科字萨兰其母湢钦皇后姊也隆科幼养宫掖既长沉毅有勇略隶太祖帐下既即位屡有战功埒克之乱也欲乘不备为掩袭计绐降 
太祖将纳之命隆科耶律允勒士卒以防变逆党知有备惧而遁以功授右皮室详裘典宿卫太祖侵燕赵遇唐兵云碧店隆科恃勇轻敌直犯 
其锋战久之被数创归营而卒太祖深悼惜之佐命功臣其一也

　　 耶律佛德

　　佛德字乌库哩弱冠事太祖天显初为左皮室详衮典宿卫迁南院额尔奇木治有声石敬瑭破张敬达军于太原北时佛德勒兵为援敬 
达遁敬瑭追至晋安寨围之佛德领轻骑袭潞州塞其饷道唐诸将惧杀敬达以降会同初改德哷勒部额尔奇木为大理即拜佛德既而加采 
访使旧制肃祖以下宗室称院德祖宗室号三父房称横帐百官子弟及籍没人称着帐耶律实迪言横帐班列不可与北南院并太宗诏在廷 
议皆曰然乃诏横帐班列居上佛德曰横帐始图爵位之高愿与北南院参任兹又耻与同列夫横帐与诸侯皆臣也班列奚以异帝乃诏乃旧 
制其强直不挠如此佛德状貌秀伟初太祖见之曰是子风骨异常儿必为国器后果然卒年四十九 【按圣宗本纪统和元年赐佛德等汤 
药二年以佛德为南京统军使四年败宋军于固安统和去天显几六十年佛德弱冠事太祖年止四十九安能逮事圣宗本纪所载当别是一 
人宏简录缀之本传恐未深考耳】

　　△耶律允

　　耶律允字锡里雅图鲁卜部人祖塔雅克约尼时为北边伊喇简献皇后与诸子之罹难也尝倚之以免太祖思其功不忘又多允严重有 
济世志乃命典司近部以遏诸族觊觎之想允既见器重益感奋思报太祖始置宫分自卫允率门客首附宫籍帝益嘉其忠诏以塔雅克配享 
庙廷及平哷克等乱以功迁奚德哷勒部额尔奇木从征渤海有功天显初卒后诸帝以太祖之器允也往往取其子孙为友宫分中称八房皆 
其后也弟辖哩终奚六部图哩

　　△耶律哈里

