<!-- { "loadSidebar": true } -->
　　邓孝甫字成之临川人第进士积官奉议郎提点开封府界河渠坐事去官遂闭户著书不复言仕元符末诏求直言时孝甫年八十余矣 
上书云乱天下者新法也末流之祸将不可胜言今宜以时更化纯法祖宗因论熙宁而下权臣迭起欺世悞国厯指其事而枚数其人蔡京嫉 
之谓为诋讪宗庙削籍羁筠州崇宁去党碑释逐臣五十三人其五十人得归惟孝甫与范柔中封觉民独否遂卒于筠所著有太平策要等凡 
二百五十余卷

　　△宇文之邵

　　宇文之邵字公南汉州绵竹人举进士为文州曲水令转运使以轻缣高其价使县鬻于氏之邵言县下江上山地狭人贫耕者无几方岁 
俭饥羌人数扰不可复困之以求利转运使怒会神宗即位求言乃上疏曰天下一家也祖宗创业守成之法具在陛下方居谅阴谄谀奸佞之 
人屏伏未动正可念五圣之功德常若左右前后京师者四方之视效俗宜敦厚而浮侈是尚公卿大夫民之表也宜以名节自励而势利相先 
愿以节义廉耻风导之使人知自重千里之郡有利未必兴有害未必除者转运使提点刑狱制之也百里之邑有利未必兴有害未必除者郡 
制之也前日赦令应在公逋负一切蠲除而有司操之益急督之愈甚使上泽不下流而细民益困如择贤才以为三司之官稍假郡县以权则 
民瘼除矣然后兴坠典拔滞淹远夸毘来忠谠凡所建置必与大臣共议以广其善号令威福则专制之如此刖太平可拱而俟也疏奏不报喟 
然曰吾不可仕矣遂致仕以太子中允归时年未四十日与交友为经史琴酒之乐退居十五年而卒司马光曰吾闻志不行顾禄位如锱铢道 
不同视富贵如土芥今于之邵见之矣范镇亦称其学富而行笃云

　　△吴瑛

　　吴瑛字德仁蕲州蕲春人以父龙图阁学士遵路任补太庙斋郎累迁虞部员外郎治平三年上书请致仕公卿大夫知之者相与挽留之 
不听皆叹服以为不可及归蕲有田仅足自给临溪筑室种花酿酒家事一付子弟宾客至必饮有臧否人物者不酬一语但益劝之饮人莫不 
爱其乐易而敬其高视财物如粪土妹壻辄取家财贷人不能偿瑛哀之曰是人再母得无重忧召而焚其券哲宗朝有荐之者召为吏部郎中 
就知蕲州皆不起崇宁三年卒

　　△张举

　　张举字子厚常州人登进士甲科以无他兄弟独养其亲不忍斯须去左右亲友强之仕乃调青溪主簿亦不之官闭户读书四十年手校 
数万卷穷经著书至夜分不寐元丰中近臣荐其高行元佑时大臣复荐之起教授颍州辞不就孙觉胡宗愈范祖禹交章论荐苏轼言之尤切 
诏拜秘书省校书郎敕郡县致礼敦遣竟不出举孝弟修于家忠信行子友蹈中守常为当时名流所慕崇宁四年卒明年诏以举隐德邱园声 
闻显著赐谥曰正素先生

　　△松江渔翁

　　松江渔翁者不知其姓名每棹小舟游长桥往来波上扣舷饮酒酣歌自得绍圣中闽人潘裕自京师调官回过吴江遇而异焉起揖之曰 
予视先生气貌固非渔钓之流愿丐绪言以发蒙陋翁曰吾厌喧烦处闲旷遯迹于此三十年矣幼喜诵经史百家之言后观释氏书今皆弃去 
唯饱食以嬉尚何所事裕曰圣明在上盍出而仕乎笑曰君子之道或出或处吾虽不能栖隐岩穴追园绮之纵窃慕老氏曲全之养且养志者 
忘形形形者忘利致道者忘心心形俱忘视轩冕如粪土耳与子出处异趣子勉之裕曰敢问舍所在曰吾姓名且不欲人知况居室耶饮毕长 
揖使裕返鼓枻而去

　　△杜生

　　杜生者颍昌人不知其名县人呼为杜五郎不出门者三十年黎阳尉孙轸往访之自陈村人无所能轸问何以不出门笑曰以告者过也 
指门外一桑曰忆十五年前亦曾纳凉其下何谓不出但无用于时无求于人偶自不出耳何足尚哉问所以为生曰昔时居邑之南有田五十 
亩与兄同耕迨兄子取妇度所耕不足赡乃尽以与兄而携妻子至此蒙乡人借屋遂居之唯与人择日又卖医药以给飦粥亦有时不继后子 
能耕荷长者见怜与田三十亩使之耕尚有余力又为人佣耕自此食足乡人贫以医术自业者多念已食既足不当更兼他利由是择日卖药 
一切不为问常日何所为曰端坐耳颇观书否曰二十年前曾有人遗一书策当时极爱其议论今忘之并书亦不知所在矣时盛寒布袍草屩 
室中枵然而气韵闲旷言词精简盖有道之士也问其子之为人曰村童也然性质甚淳厚不妄言不敢嬉唯间一至县买盐酪可数行迹以待 
其归径往径还未尝帝游一步也轸嗟叹留连久之乃去后至延安幕府为沈括言之

　　△顺昌山人

　　顺昌山人者不知姓名靖康末有避乱于顺昌山中者深入得茅舍主人风裁甚整即之语士君子也怪而问曰诸君何事挈妻孥至是耶 
因语之故主人曰乱何自而起耶众争为言主人嗟恻久之曰我父仁宗朝人也自嘉佑末卜居于此因不复出以我所闻但知有熙宁纪年亦 
不知于今几何年矣

　　△南安翁

　　南安翁者漳州陈元忠客居南海日尝赴省试过南安会日暮投宿野人家茅茨数椽竹树茂密可爱主翁虽麻衣草屦而举止谈对宛若 
士人几案间有文籍散乱视之皆经子也陈叩之曰翁训子读书乎曰种园为生耳亦入城市乎曰十五年不出矣问藏书何用曰偶有之耳少 
焉风雨暴作其二子归舍鉏揖客人物不类农家子翁进豆羹享客迟明别去陈以事留城中翌日见翁仓皇而行陈追诘之曰翁云十五年不 
出城何为到此曰吾以急事不容不出问之乃大儿于关外鬻果失税为关吏所拘陈为谒监征至则巳捕送郡翁与小儿偕诣庭下长子当杖 
翁恳白郡守曰某老钝无能全藉此子赡给若渠不胜仗则翌日乏食矣愿以身代之小儿曰大人岂可受杖某愿代兄大儿大以罪在已甘心 
焉三人争不决小儿来父耳旁语若将有所请翁叱之儿必欲前郡守疑之呼问所以对曰大人原系带职正郎宣和闲累典州郡翁急拽其衣 
使退曰儿妄言守询诰敕在否儿曰见作一朿寘瓮中埋于山下守立遣吏随儿发取果得之即延翁上坐谢释其子次日枉驾访之室巳虚矣

　　钦定续通志卷五百七十

　　●钦定续通志卷五百七十一　隐逸传四

　　隐逸传

　　宋 【三】

　　○宋三

　　徐中行【庭筠】　　　苏云卿　　　谯定　　王忠民【苏庠】　　　刘勉之　　　故宪　　郭雍　　　　刘愚　　　　魏 
掞之　　安世通

　　徐中行 【徐庭筠】
　　苏云卿
　　谯定
　　王忠民 【苏庠】
　　刘勉之
　　胡宪
　　郭雍
　　刘愚
　　魏掞之
　　安世通

　　△徐中行 【徐庭筠】

　　徐中行台州临海人始知学闻安定胡瑗讲明道学将往从焉至京师首谒范纯仁纯仁贤之荐于司马光光谓斯人神气清和可与进道 
会福唐刘彝赴阙得瑗所授经熟读精思攻苦食淡夏不扇冬不炉夜不安枕踰年乃归葺小室竟日危坐所造诣人莫测也父卒跣足庐墓躬 
耕养母推其余力葬内外亲及州里贫无后者晚年教授学者自洒扫致知达于治国平天下不失其性不越其序而后巳其友罗适持节本路 
举以自代又率部使者以遗逸荐崇宁中郡守李谔又以八行荐时章蔡窃国柄窜逐善类且尽中行去之黄岩尽毁其所为文幅巾藜杖往来 
委羽山中客有诘以避举要名者中行曰人而无行与禽兽等使吾得以八行应科目则彼之不被举者非人类与吾正欲避此名非要名也客 
惭而退陈瓘谪台州闻名纳交暨其没录其行事谓与山阳徐积齐名子三人庭筠其季也幼有志行事父兄孝友居丧毁甚既免丧犹不忍娶 
者十余年秦桧当国科场尚谀佞试题问中兴歌颂庭筠叹曰今旦岂歌颂时耶疏其未足为中兴者五见者尤之庭筠曰吾欲不妄语而取欺 
君乎黄岩尉郑伯熊代去请益庭筠曰富贵易得名节难守愿安时处顺主张世道伯熊受其言迄为名臣有诏举人尝五上春官者子岳祠庭 
筠适应格所亲咸劝之庭筠辞曰吾尝草封事谓岳庙冗录无用既心非之可躬蹈耶学以诚敬为主居无惰容无戏言不事缘饰不苟臧否闻 
人片善记其姓名遇饥冻者推食解衣不靳僦屋以居未尝戚戚尤袤为守闻其名遣书礼之后以寿终乡人以其父子俱隐遯称之曰二徐先 
生淳熙闲常平使者朱熹行部拜墓下题有道学传千古东瓯说二徐之句且大书以表之曰有宋高士二徐先生之墓庭筠之兄庭槐庭兰皆 
有父风孙日升苦学有守

　　△苏云卿

　　苏云卿广汉人绍兴闲至豫章东湖结庐独居待邻里有恩礼无良贱老稚皆爱敬之称曰苏翁身长七尺美须髯寡言笑布褐草履终岁 
不易未尝疾病披荆畚砾为圃艺植芸芟灌溉培壅皆有法度虽隆暑极寒士焦草冻圃不绝蔬滋郁畅茂四时之品无阙者昧视他圃尤胜又 
不贰价市鬻者利倍而焦速先期输直夜纤履坚■〈革刀〉过革舄人争贸之以馈远以故薪米不乏有羡则以周急者溉园之隙闭门高卧 
或危坐终日莫测识也少与张浚为布衣交浚为相驰书函金币属豫章帅及漕曰余乡人苏云卿管乐流亚遁迹湖海有年矣近闻灌园东湖 
其高风伟节非折简能屈幸亲造其庐必为我致之帅漕密物色之人曰此独有灌园苏翁无云卿也帅漕乃屏骑从更服为游士入其圃翁运 
锄不顾进揖之翁曰二客何从来耶延入室土锉竹几地无纤尘案上有西汉书一册二客恍若自失默计此为苏云卿也既而汲泉煮茗意稍 
款浃遂扣其乡里徐曰广汉客曰张德远广汉人翁当识之曰然客又问德远何如人曰贤人也第长于知君子短于知小人德有余而才不足 
因问德远今何官二客曰今朝廷起张公欲了此事翁曰此恐渠未便了得二客起而言曰张公令某等致公共济大业因出书函金币寘几上 
云卿深自咎叹二客力请共载辞不可期以诘朝上谒旦遗使仰伺则书币不启家具如故而翁已遁矣帅漕复命浚拊几叹曰求之不早实怀 
窃位之羞作箴以识之曰云卿风节高于傅霖予期与之共济当今山潜水沓邈不可寻弗力弗早子罪曷针

　　△谯定

　　谯定字天受涪陵人少喜学佛析其理归于儒后学易于郭曩氏自见乃谓之象一语以入郭曩氏者家南平世传象数之学定一日至汴 
闻程颐讲道于洛往见之弃其学而学焉遂得闻精义造诣愈至浩然而归其后颐贬涪实定之乡也北山有岩师友常游其中涪人名之曰读 
易洞靖康初吕好问荐之钦宗召为崇政殿说书以论弗合辞不就高宗即位定犹在汴右丞许翰又荐之诏宗泽津遣诣行在至维扬寓邸舍 
窭甚一中贵人偶与邻馈之衣食不受委金而去定袖而归之其自立之操类此帝将用之会金兵至复归蜀爱青城之胜栖遯其中蜀人指其 
地曰谯岩定易学得之程颐授之胡宪刘勉之而冯时行张行成则得定之余意者也定后不知所终樵夫牧童往往有见之者初程颐之父珦 
尝守广汉颐与兄颢皆随侍游成都见治篾箍桶者挟册就视之则易也欲致诘而治篾者先曰若尝学此乎因指未济男之穷以发问二程逊 
而问之则曰三阳皆失位兄弟涣然有所省翌日再过之则去矣其后袁滋入洛问易于颐颐曰易学在蜀耳盍往求之滋入蜀访问久无所遇 
