<!-- { "loadSidebar": true } -->
泣而去累迁国子祭酒贞佑初为中都路都转运使时京师戒严粮运艰阻天宠悉力营办曲尽劳瘁出家赀以济饥者全活甚众迁户部尚书 
三年中都不守天宠继走南京中道遇兵死之谥纯肃

　　△孟铸

　　孟铸大定末补尚书省令史明昌元年御史台奏荐铸刚正可用除刑部主事累迁河平军节度使泰和四年入为御史中丞召见于香阁 
谓之曰朕自知卿非因人荐举也御史责任甚重往者台官乃推求细故弹劾小官至巨室重事则畏徇不言其勤乃职无废朕命是岁自春至 
夏诸郡少雨铸奏依种麻菜法择地形稍下处拨畦种谷穿土作井随宜灌溉帝从其言区种法自此始无可奏弹知大兴府赫舍哩执中贪残 
专恣不奉法令自奉圣州罪解后怙过不悛失师帅之体乞行黜退以厌人望帝以执中东宫旧人颇右之谓铸曰执中麤人似有跋扈者铸曰 
明天子在上岂容有跋扈之臣帝悟诏尚书省问罢之五年唐邓河南屡有警议者谓宋且败盟六年正月宋贺正旦使陈克俊等朝辞帝使铸 
谕以国家涵容之意时改提刑司为按察司铸论其权削望轻自今诸疑狱并令按察司从正与决庶几可慰人望从之八年除绛阳军节度使 
至宁元年复为御史中丞 【按宏简录卫绍王立召铸为参知政事崇庆元年复任御史大夫与本传稍异】 赫舍哩执中作乱召铸及右谏 
议大夫张行信问曰汝辈向来弹我者耶各以正言答之乃遣还家曰且须后命既而执中死铸亦寻卒

　　△宗端修

　　宗端修字平叔汝州人章宗避睿宗讳上一字改宗为姬 【按中州集卫绍王避世宗讳改宗为姬与本传异】 端修好学喜名节中大 
定二十二年进士第明昌中补尚书省令史承安元年擢监察御史时元妃李氏兄弟干预朝政端修上书乞远小人帝遣李喜儿传诏问小人 
为谁对曰李仁惠兄弟仁老喜儿赐名也喜儿不敢隐具奏之帝虽责喜儿兄弟而不能去也四年复上书言事宰相恶之坐以不经喜官直进 
奏帖削一官章宗知修不为众所容释之改大理司直泰和四年迁大理丞赫舍哩执中陈言涉私端修议治其罪诏以端修别出情见议不当 
削一官解职久之为节度副使卒于官端修以直道不振于时自守愈笃汝州司候游彦哲将之官问为政端修曰为政不难治气养心而已心 
正则不私气平则不暴为政之术尽于此矣

　　△完颜闾山

　　完颜闾山盖州明安人明昌二年进士调观察判官累迁沁南军节度使入为工部尚书贞佑三年知京兆府事四年知凤翔府事兴定元 
年冬诏陕西行省伐宋闾山权元帅右都监参议军事宋兵千余人伏吴寨谷率骑兵掩击败之改知平凉府败宋人于步落埚迁官一阶三年 
召为吏部尚书廷议选户部官往往举聚敛刻吏应诏闾山曰民劳至矣复用此辈将何以堪识者称之五年朝廷以晋安行元帅府图门呼图 
克们暴刻以闾山代之是岁卒

　　△路铎

　　路铎字宣叔伯达子明昌三年为左三部司正上书言事召见便殿迁右拾遗明年 【河渠志作三年六月】 卢沟河决铎请自玄同口 
以下丁村以上无修旧堤纵使分流以杀减水势诏工部尚书胥持国与铎同检视章宗将幸景明宫是岁民饥御史中丞董师中上书谏铎与 
左补阙许安仁继之赐对御阁乃罢行尚书左丞完颜守贞每论政事守正不移与同列不合罢知东平府事台谏因挤之铎上书论守贞贤可 
复用言太切尚书右丞乌凌阿愿参政瓜尔佳衡奏铎以梁冀比右丞相瓜尔佳清臣所言狂妄不称谏职帝曰周昌以桀纣比汉高祖不以为 
忤路铎以梁冀比丞相耳顷之守贞入为平章政事五年复谏幸景明宫语多激切赫忠愈狱起事密谏官不能察其详而议者颇谓事涉镐王 
永中思有以宽解帝意铎上封事尤切直帝优容之尚书省奏拟铎同知河北西路转运使事诏再任右拾遗谓宰相曰铎敢言但识短耳铎因 
召对论宰相权太重宰相持国深衔之及守贞持镐王永中事久不决铎等亦上言切谏持国并指以为党帝乃出守贞知济南府荐者皆黜降 
出铎为南京留守判官承安二年召为翰林修撰帝问赵晏所言十事因及董师中张万公优劣铎奏师中附胥持国以进赵枢张复亨张嘉贞 
皆出持国门下嘉贞复趋走丞相襄之门俱不可用持国党闻之怒甚寻改监察御史参政杨伯通引用乡人李浩铎劾伯通以公器结私恩左 
司郎中贾益承望风旨不详检御史大夫张暐抑铎奏不行帝命同知大兴府贾铉诘问铉奏张暐言弹绌大臣须有实迹恐所劾不当台纲愈 
壤贾益言除授皆宰执公议不见伯通私任形迹于是诏责铎言事轻率顷之迁侍御史复坐奏事不实夺两官解职寻复起为泰定军节度副 
使改景州刺史铎述十二训以教民诏遍谕州郡迁陕西路按察副使坐与属官宴饮罢免泰和六年复召为翰林待制除孟州防御使贞佑初 
城破投沁水死

　　△完颜伯嘉

　　完颜伯嘉字辅之北京路额尔衮必喇明安人明昌二年进士调中都左警巡判官孝懿皇后妹晋国夫人家奴买漆不酬直伯嘉钩致系 
狱晋国白章宗章宗曰姨酬其价则奴释矣由是豪右屏迹累迁监察御史因劾奏平章政事布萨揆迁平凉治中贞佑初起震武军节度使四 
年伯嘉奏西京副统程琢智勇过人持心忠孝诏赐琢姓完颜氏迁元帅左监军厯知太原归德河南府事时甫经兵后乏军食伯嘉令输枣栗 
菜根足之皆以为便兴定元年召为吏部尚书二年改御史中丞初富察伊尔必斯为右副元帅备御潼关兵溃逸去御史完颜药师劾请穷治 
诏释之伊尔必斯使其子上书请图后効伯嘉劾之曰古之为将者受命之日忘其家临阵之日忘其身伊尔必斯膺国重寄握兵数万未阵而 
溃既不能援枹鼓以死敌又不能负斧锧而请罪圣恩曲赦其死自当奔走关庭惶恐待命乃安坐要君略无忌惮乞尸诸市以戒不忠宣宗曰 
中丞言是业已赦之矣乃止除名五月帝忧旱宰执以为冤狱所致伯嘉奏燮和阴阳宰相之职汉制灾异策免三公顾归之有司邪臣谓今日 
之旱圣主自用宰相谄谀百司失职实此之由礼部郎中穆延呼喇勒以言事忤旨集五品以上官显责之伯嘉谏曰尧舜纳谏桀纣拒谏呼喇 
勒所言是无益于身所言不是无损于国陛下廷辱如此独不欲为尧舜乎时宰相请修山寨以避兵伯嘉谏曰建议者必曰据险可以安君父 
独不见陈后主之入井乎假令入山寨可以得生顾能复为国乎是年冬以权参知政事行省河中廷议欲弃河东徙民实陕西伯嘉上言中原 
之有河东如人之有肩背万一失之恐未易取大忤宰执意召还入奏曰如臣驽钝固宜召还更须速遣大臣镇抚退复上疏曰国家兵不强力 
不足以有为财不富赏不足以周众独恃官爵以激劝人心近日以功还官赴都求调者有司往往驳之非所以劝功也乞应军功迁官宣敕无 
伪者即准用之又曰自兵兴以来河北桀黠往往聚众自保未有定属乞赐招抚无为他人所得又曰河东河北有能招集余民完守城寨者乞 
无问其门地皆超踰等级授以本处见任之职又曰河中晋安被山带河保障关陕此必争之地今虽残破形势犹存若使他人据之因盐池之 
饶聚兵积粮则河津以南太行以西皆不足恃矣四年秋河南大水充宣慰副使按行京东奏曰亳州灾最甚合免三十余万石三司止奏除十 
万石民将重困诏治三司奏灾不实罪伯嘉行至蕲县闻前有红袄贼不敢至泗州监察御史乌克逊纳绅劾伯嘉违诏不徧按视诏有司鞫问 
会赦免五年起为彰化军节度使改翰林侍讲学士伯嘉纯直不能与时仰昂尝曰生为男子当益国泽民高汝砺力希宠固位伯嘉论事辄与 
之忤由是毁之者众元光元年坐言事过切降遥授同知归德府事二年三月遥授集庆军节度使权参知政事行省河中率陕西精锐与平阳 
公史咏共复河东以病卒

　　△珠格筠寿

　　珠格筠寿贞佑闲为器物局直长迁副使工部取牯皮治御用鞠仗筠寿以其家所有鞠仗进因奏曰中都食尽远弃庙社陛下当坐薪悬 
胆之日奈何以球鞠细物动摇民闲使屠宰耕牛以供不急之用乎宣宗不怿掷仗笼中出为桥西提控

　　△张炜

　　张炜字子明洺州永年人本名燝避章宗嫌名改焉大定二十五年进士累官户部员外郎承安五年天久阴晦平章政事张万公奏请远 
小人章宗问为谁万公以炜对乃出为同知镇西军节度使事转同知西京转运使事丁母忧起复桓州刺史奏请以盐易米所言利害甚多寻 
充宣差西北路军储自言敛不及民可以足用大抵多募商贾妄指产业逮系邻保一路为之疲敝以旧毡故缯折给军士皆弃于道而去岁余 
改户部郎中丞相崇浩奏炜长于恢办比户部给钱三十万已增息十四万矣泰和八年伐宋炜进银五千两诏曰人之短汝朕皆知之惟能兴 
利斯惟汝功自西北路召还句计诸道仓库以中都转运户籍判官王谦代炜谦至西北路尽发炜前后散失钱物以巨万计大安三年河东兵 
败军士犹云张宣差刻我欲倒戈杀之宣宗迁汴炜佐尚书右丞胥鼎修南京宫阙坐事降官未几致仕宣宗初以炜有才既察其无实遂不复 
用炜贞佑四年卒

　　△高竑

　　高竑渤海人以荫补官累迁左藏库副使元妃李氏以皁币易红币竑独拒不肯元妃奏之章宗大喜遣人谕曰所执甚善今姑与之后不 
得为例大安中越王永功判中山竑同知府事改同知河南大名充安抚使贞佑二年迁河北西路按察转运使寻致仕卒

　　△李复亨

　　李复亨字仲修荥州河津人登进士第调临晋主簿护送官马入府宿逆旅有盗杀马复亨曰不利而杀之必有仇者尽索商人过客同邑 
人橐中盛佩刀谓之曰刀蔑马血火煅之则刃青其人欵伏迁南和令盗割民家牛耳复亨尽召里中人至使牵牛遍过之至一人前牛忽惊跃 
诘之乃引伏累迁同知震武节度使贞佑闲厯左司郎中迁翰林直学士行三司事兴定三年上言近曰兴师伐宋恐宋人乘虚掩袭故籍边民 
为军今大军已还乞遣归本业从之复亨举陈留县今程震等二十九人农桑有效征科均一朝廷皆迁擢之时置京东西南三路行三司掌劝 
农催租军需科差及盐铁酒榷等事复亨摄西路奏民闲销毁农具以供军器臣窃以为未便汝州鲁山宝丰邓州山皆产铁募工置冶可获利 
且不厉民又奏阳武设卖盐官以佐军用乞禁止沧滨盐勿合过河河南食阳武解盐河北食沧滨盐南北俱济诏尚书省行之四年拜参知政 
事河南雨水害稼复亨为宣慰使凡官吏贪污不治者得废罢推治复亨奏乞禁宣慰司官吏不得与州府司县各官会饮又奏民养驿马困民 
最甚可依旧设回马官使者食料皆官给之河南闲田多可招河东河北移民耕种被灾及沿边郡县租税全免内地半之诏有司议行焉无何 
被诏提控军兴粮草复亨奏河渡不通陕西盐价踊贵乞以粟互易足兵食诏户部从长规措复亨有会计才号能吏当时推服故骤至通显既 
执政颇矜持以私自营誉望顿减五年廷试进士复亨监试进士卢元谬误滥放及第乃罢为安国军节度使元光元年十一月城破自杀赠资 
德大夫

　　钦定续通志卷四百三十七

　　●钦定续通志卷四百三十八　列传二百三十八

　　列传

　　金 【十六】

