<!-- { "loadSidebar": true } -->
斯巴【丹巴　必噜匝纳实哩】　邱处机　　张宗演【张留孙　吴全节　郦希诚　萧辅道　李居寿】

　　田忠良
　　靳德进
　　张康
　　李杲
　　孙威 【孙拱】
　　阿喇卜丹
　　伊斯玛音
　　阿尔尼格 【刘元】
　　帕克斯巴 【丹巴　必噜匝纳实哩】
　　邱处机
　　张宗演 【张留孙　吴全节　郦希诚　萧辅道　李居寿】

　　△田忠良

　　田忠良字正卿其先赵城中金亡徙中山好学通儒家杂家言尝识太保刘秉忠于微时秉忠荐之世祖遣使召之帝视其状貌顾谓侍臣 
曰是虽以阴阳家进必将为国用俄指西序第二人谓忠良曰彼手中握何物曰鸡卵视之果然帝喜又曰朕有事萦心汝试占之曰当是一名 
僧病耳帝曰然国师也遣奉御送至司天台给秉札命秉忠试星厯遁甲诸书司天诸生鲜有及者诏官之司天帝曰朕用兵襄樊累年不决奈 
何忠良对曰在酉年矣至元十一年阿尔哈雅奏请益兵十万渡江朝议难之帝密问曰汝试筮之济否曰济帝御幄殿侍臣甚众顾忠良曰今 
拜一大将取江南朕心已定果何人耶忠良环视左右目一人曰是伟丈夫可属大事帝笑曰此巴延也为西王锡里库使朕以其才留用之汝 
识朕心七月十五夜白气贯三台帝问何祥曰三公其亡乎未几太保刘秉忠卒帝问忠良南征将士能渡江否忠良奏曰明年正月当奏捷矣 
至期果取鄂州车驾清暑上都遣使来召曰叛者寖入山陵久而不去汝与和尔果斯率众往视之比至山陵如故俄叛兵大至围之三匝忠良 
引众夜归敌殊不觉海都犯边遣皇子北平生诺摩欢丞相安图征之忠良奏曰不吉将有叛者帝不悦及诸王锡里济劫皇子丞相以八海都 
帝召忠良曰诚如汝言汝可祀神致祷曰无事于神皇子未年当还后果然车驾驻隆兴北忠良奏曰锡里济之叛以安图之食不彼及也今宿 
卫士日食一瓜岂能充饥窃有怨言矣帝怒笞主膳二人俾均其食命为太常丞少府为诸王昌通建宅于太庙南忠良往仆其柱少府奏之帝 
以问忠良对曰太庙前岂诸王建宅所耶帝曰卿言是也又奏曰太庙前无驰道非礼也即敕中书辟道有事于太庙或请牲不用牛忠良奏曰 
梁武帝用面为牺牲后如何耶从之迁太常少卿将征日本命择日出师忠良奏曰僻陋海隅何足劳天戈不听请建大社于朝右建郊坛于国 
南迁太常卿大德元年升昭文馆大学士兼太常太卿成宗崩阿古台等怀异谋将奉皇后教祔成宗于庙忠良争曰嗣皇帝祔先帝于庙礼也 
皇后教非制也阿古台怒曰制自天降耶汝不畏死敢沮大事忠良竟不从既而仁宗以太弟奉皇太后至自怀州潜与密谋诛阿古台等武宗 
即位进大司徒延佑四年卒追封赵国公谥忠献

　　△靳德进

　　靳德进其先潞州人后徙大名父祥师事陵州郝温兼善星厯金末兵乱与母相失母悲泣而盲祥访得之舐其目百日复明人称其孝初 
刘敏行省燕京辟祥寘幕下时藩帅得擅生杀无辜者多赖祥以免卒谥安靖德进材辨幼读书通大义父殁益自刻励尤精星厯之学世祖命 
太保刘秉忠选太史官属德进以选授天文星厯卜筮三科管勾凡交蚀躔次六气修沴所言休咎辄应时因天象进规谏多所裨益累迁秘书 
监掌司天事从征叛王纳颜揆日时率中机会诸将欲剿绝其党德进独陈天道好生请缓师以待其降又奏言叛者多惑于妖言敢谋不轨宜 
括天下术士设阴阳教官使训学者仍岁贡一人帝从之着为令成宗以皇孙抚军北边遣德进从行凡攻战取胜皆豫克期日无不验者成宗 
即位厯陈世祖进贤讷谏咨询治乱之原帝嘉纳之授昭文馆大学士知太史院领司天台事都城以荻苦廪或请以瓦易之帝以问德进对曰 
若是役骤兴物必踊贵民力几何臣愚未见其可议遂寝敕中书自今凡集议政事必使德进预焉寻以病丐闲仁宗时在东宫特令中书加官 
以留之会车驾自上京还召见白海行宫授中书右丞议通政院事仁宗即位命领太史院事力辞不允以疾卒追封魏国公谥文穆

　　△张康

　　张康字汝安号明远潭州湘潭人早孤力学旁通术数宋亡隐衡山中至元十四年世祖遣崔彧祀南岳就访隐逸彧兄湖南参政崔斌言 
康学通天文地理彧还具以闻遣使召康与斌偕诣上都见帝亲试所学皆验授著作郎以内嫔松夫人妻之十八年康上奏岁壬午太一理艮 
宫主大将客参将囚直符治事正属燕分来春京城当有盗兵事干将相明年三月盗果起京师杀阿哈玛特等帝欲征日本命康推之奏曰南 
国甫定民力未苏且今年太一无算举兵不利遂罢兵尝赐太史院钱分千贯以与康不受众服其廉久之乞归田里优诏不许终秘书监丞

　　△李杲

　　李杲字明之镇人也世以赀雄乡里幼岁好医易人张元素以医名燕赵闲捐千金从之学不数年尽传其业其学于伤寒痈疽眼目病为 
尤长北京人王善甫为京兆酒官病小便不利目睛凸出腹胀如鼓膝以上坚硬欲裂饮食不下甘淡惨泄之药皆无效杲视之曰病深矣是气 
不化也启玄子云无阳者阴无以生无阴者阳无以化甘淡渗泄皆阳药独阳无阴其欲化得乎明日以羣阴之剂投之不再服而愈西台掾萧 
君瑞二月中病伤寒发热医以白虎汤投之面黑如墨本证不复见杲诊之曰此立夏前误用白虎汤之过白虎汤大寒非行经之药止能寒腑 
藏不善用之则伤寒水病隐于经络之闲或更以大热药捄之以苦阴邪则他证必起有温药之升阳行经者吾用之如其言而愈冯叔献之侄 
栎年十五岁病伤寒目赤而顿渴脉七八至医欲以承气汤下之己煮药而杲适从外来切脉大骇曰几杀此儿脉八九至是热极也脉之而从 
按之不鼓诸阳皆然此传而为阴证矣令持姜附来吾当以热因寒用法处之药未就而病者爪甲变顿服入两汗寻出而愈陕帅郭巨济病偏 
枯二指着足底不能伸杲以长针刺骫内深至骨而不知痛出血一二升其色如墨且谬刺之如此者六七服药三月病良已当时皆以神医目 
之所著书今多传于世云 【按畿辅通志载杲所著有东垣十书】

　　△孙威 【孙拱】

　　孙威浑源人幼沈鸷有巧思授云中义军千户以骁勇称善为甲尝以意制蹄筋翎根铠以献太祖亲射之不能彻大悦授顺天诸路甲匠 
都总管从攻邠干等州突战不避矢石帝劳之曰汝纵不自爱独不为吾甲冑计乎威每从战伐恐民有横被屠戮者辄以搜简工匠为名多所 
全活卒赠神川郡公谥忠惠子拱初为监察御史后袭父职巧思如其父尝别制迭盾其法张则为盾敛则合而易持世祖以为古所未有丞相 
巴延南征以甲冑不足诏诸路集匠民分制拱董顺天河闲甲匠先期毕工具象狮虎豹异兽之形各殊其制大德九年累官益都路总管卒赠 
神川郡公谥文庄

　　△阿喇卜丹

　　阿喇卜丹回回氏西域穆萨里人至元八年世祖征炮匠于宗王额哷布格王以阿喇卜丹伊斯玛音应诏二人驰驿至京师给官舍命首 
造大炮竖于五门前试之大军渡江平章阿尔哈雅遣使求炮手命阿喇卜丹往破潭州静江等郡悉赖其力授回回炮手军匠副万户皇庆元 
年卒

　　△伊斯玛音

　　伊斯玛音回回氏西域实喇人与阿喇卜丹同征至京从攻襄阳未下伊斯玛音相地势置炮于城东南隅重一百五十斤机发声震天地 
所击无不摧陷入地深七尺许宋安抚吕文焕惧以城降以功授回回炮手总管未几卒子布伯袭职 【按大学衍义补云此造炮之始世因 
目曰襄阳炮考唐书李光弼作炮飞巨石一发辄毙二十余人疑即此制度】

　　△阿尔尼格 【刘元】

　　阿尔尼格尼博啰国人也其国人称之曰巴勒布幼敏悟异凡儿稍长诵习佛书期年能晓其义长善画塑及铸金为像中统元年命帝师 
帕克斯巴建黄金塔于吐蕃尼博啰国选匠百人往成之阿尔尼格年十七请行帝师奇之命监其役明年塔成请归帝师勉以入朝乃祝发受 
具为弟子从帝师入见帝视之久问曰汝来大国得无惧乎曰圣人子育万方子至父前何惧之有又问汝来何为曰臣家西域奉命造塔吐蕃 
二载而成见彼土兵难民不堪命愿陛下安辑之故不远万里为生灵来耳又问汝何所能曰臣以心为师颇知画塑铸金之艺帝命取明堂针 
炙铜像示之曰此安抚王檝使宋时所得岁久阙怀汝能新之乎曰臣虽未尝为此请试之像成关鬲脉络皆备金工叹其天巧莫不愧服凡两 
京寺观之像多出其手为七宝镔铁法轮车驾行幸用以前导原庙列圣御容皆织锦为之图画弗及也授人匠总管诏返初服领将作院事宠 
遇无与为比卒赠开府仪同三司太师凉国公上柱国谥敏慧有刘元者字秉元苏州宝坻人始为黄冠帅事青州把道录传其艺非一后从阿 
尔尼格学西天梵相亦称绝技当世祖时凡两都名剎塑土范金抟换为佛像出元手者神思妙合天下称之其上都三皇尤古粹识者谓其造 
意得三圣人之微仁宗两赐宫女为妻命以官长其属行幸必从尝敕元非有旨不许为人造他神像后大都南城作东岳庙元为造仁圣帝像 
巍然有帝王度其侍臣像乃若忧深思远者始元欲作侍臣像久之未措手适阅秘书图画见唐魏征像矍然曰得之矣非若此莫称为相臣者 
遽走庙中即日成之观者咸叹异焉其所为西番佛像多秘人罕得见者官至昭文馆大学士博换者幔帛士偶上而髹之已而去其土髹帛俨 
然成像云

　　△帕克斯巴 【丹巴　必噜匝纳实哩】

　　帕克斯巴者土番萨斯嘉人足克衮氏也 【按书史会要作帕克斯巴土波国人】 相传自其祖多尔济以其法佐国主霸西海者十余 
世帕克斯巴生七岁诵经数十万言能约通大义或人号为圣童少长又称曰巴喇密特年十五谒世祖于潜邸与语大悦日见亲礼及即位尊 
为国师授玉印命制蒙古新字其字仅千余其母凡四十有一其相关纽而成字者则有韵关之法其以二合三合四合而成字者则有语韵之 
法而大要则以谐声为主至元六年新字成诏颁示天下加号大宝法王十一年请告西还留之不可乃以其弟琳沁嗣建大护国仁王寺居焉 
十六年帕克斯巴卒赐号皇天之下一人之上宣文辅治大圣至德普觉真智佑国如意大宝法王西天佛子大元帝师命印造其新译戒本五 
百部颁降诸路僧人十九年造帕克斯巴舍利墖延佑五年更建殿于大兴教寺给钞万锭 【自命印造至此据世祖仁宗本纪】 至治初诏 
郡县建庙通祀其制视文庙有加泰定元年颁绘像于各行省为之塑像琳沁嗣为帝师凡六岁至元十九年卒达尔玛巴拉实哩嗣二十三年 
卒伊特札实琳沁嗣三十一年卒策喇实巴鄂尔嘉勒嗣元贞元年赐玉印文曰大元帝师统领诸国僧尼中兴释教之印大德七年卒明年以 
年扎克喜勤灿嗣又明年卒多尔济巴勒嗣皇庆二年卒桑尔节扎实嗣延佑元年卒二年以恭噶诺尔布喇实嘉勒灿巴勒藏布嗣玉治三年 
卒班珠尔戬藏嗣泰定二年卒恭噶伊实巴锺喇实嘉勒灿巴勒藏布嗣赐玉印降玺书谕天下其年卒天厯二年以年扎克策喇实嗣帕克斯 
巴时又有国师丹巴者一名衮扎克喇实西番托果斯塔玛人幼从西天竺果达木实哩传习梵秘得其法中统闲帕克斯巴荐之时怀孟大旱 
