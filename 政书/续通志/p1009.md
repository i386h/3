<!-- { "loadSidebar": true } -->
益政院说书官进无逸直解贞观政要申鉴各一通正大九年汴京戒严帝命秉文为赦文以布宣悔悟哀痛之意秉文指事陈义辞情俱尽及 
兵退大臣欲奉表称贺秉文曰春秋新宫火三日哭今园陵煨烬酌之以礼当慰不当贺遂己三月草天兴改元诏 【按哀宗纪天兴元年注 
云是岁本正大九年正月改元开兴四月又改元天兴秉文草诏以三月则非开兴可知原文误今改正】 洛阳人拜诏毕举城痛哭甚感人如 
此是年卒秉文在正大闲同杨云翼作龟鉴万年录上之又进君臣政要一编其它著作甚富朝使至自河湟者多言夏人问秉文起居状其为 
四方所重如此

　　△韩玉

　　韩玉字温甫其先相人 【按中州集云五世祖继宁仕晋居析津其曾孙曰知白曰孚仕辽赐田盘山遂为渔阳人】 曾祖锡仕为济南 
尹玉明昌五年经义辞赋两科进士入翰林为应奉应制一日百篇文不加点作元勋传称旨章宗叹曰勋臣何幸得此家作傅耶泰和中建言 
开通州潞水漕渠船运至都升陕西东路转运司使大安三年都城受围夏人连陷邠泾陕西安抚司檄玉以凤翔总管判官为都统府募军得 
万人与战败之时夏兵围平凉疑大军将至夜解去当路者忌其功反奏玉与寇有谋朝廷疑之遣使者授玉河平军节度副使且觇其军先是 
华州李公直以都城隔绝谋举兵入援而玉恃其兵为可用亦欲为勤王之举乃传檄州郡公直军且行将佐有不从者辄以军法从事京兆统 
军使谓公直据华州反遣都统杨珪袭取之遂寘极刑公直曾为书约玉玉初不知为安抚所得诬玉亦预其谋玉道出华州被囚死于郡学临 
终书二诗壁闲士论冤之子不疑字居之以父死非罪誓不禄仕藏其父临终时手书云此去冥路吾心皓然刚直之气必不下沈儿可无虑世 
乱时艰努力自护幽明虽异宁不见尔读者恻然

　　△冯璧

　　冯璧字叔献真定县人承安二年经义进士调辽滨主簿县有和籴粟未给价者十余万斛散贮民居掌以富人腐败则责偿民殊苦之璧 
白漕司即日放散民大悦五年伐蜀章宗欲招降吴曦诏先以文告晓之然后用兵及攻散关兵多杀获璧言与诏旨相反主帅憾之令招两当 
溃卒即日率凤州己降官属谈刚李果偕行道逢军士所得子女金帛皆夺付刚使归其家军士以违制决遣之比到两当军民三万余鼓舞迎 
劳璧宣朝旨慰遣之俄转太学博士呼沙呼弒逆遂去官贞佑三年迁翰林修撰时山东河朔军六十余万口率不逞辈窜名其闲诏璧摄监察 
御史汰逐之案劾总领萨哈珲冒券四百余口诏杖杀之所至争自首减几及半初监察御史本温被命汰苏尔坦军于孟州军士谋变本温惶 
惧无措北军沈思忠以下四将屯卫州余众叛入太行诏璧代本温竟其事璧驰至卫召四将喻以帝意将士惭服不日就汰者三千人进大理 
丞与台官行关中劾奏宗室重福等奸赃自是权贵侧目四年伐宋总帅赫舍哩约赫德奉诏攻盱眙约赫德违命由滁州畈宣化无功而归诏 
璧鞫之璧驰入其军易以他帅下约赫德于狱兵士哗噪璧怒责曰元帅欲以兵抗制使岂待罪之礼耶约赫德伏地请死璧曰兵法进退自博 
有失机会以致覆败者斩即拟以闻时议壮之寻改礼部员外郎诏问时务璧上六事言减冗食备选锋缓疑似以愼刑择公廉以检吏屯戍革 
朘削之弊权贵严请托之科又条自治策四别贤佞信赏罚听览以通下情贬损以谨天戒时御史道远从完颜伯嘉宣慰河南发永城令簿奸 
赃伯嘉与令有违付令有司释簿不问又许参佐克忠等台职璧皆劾之伯嘉竟得罪去河朔叛军有窃谋南渡者行院事呼图克们都水监使 
摩和纳易其人不为备叛军联筏南渡残下邑而去命璧鞫之璧以闻寇弛备来不战去不追在法皆当斩或言二将皆宠臣而都水赀累巨万 
若求援禁近必从轻典君徒结怨何益耶璧叹曰门廷之寇且不能御况大于此者乎即具所拟闻四年迁刑部郎中关中旱诏审理冤狱时河 
中帅阿固岱及僚属十数人皆以弃城罪当死系狱待报官僚承望风旨璧曰河中今日重地拟为驻跸之所若失此则河南陕西有唇亡之忧 
以彼宗室勋贵故使镇之平居无事竭民膏血为浚筑计一旦有警乃遽焚荡而去此而不诛三尺法无用矣竟论死未几改同知集庆军节度 
使致仕 【按中州集载璧制诰典丽尺牍又其专门致仕后赋诗饮酒放浪山水闲人望以为神仙本传详其政事故不载】 正大九年河南 
破北归又数年卒

　　△李献甫

　　李献甫字钦用献能从弟兴定五年登进士第正大初夏使来请和命翰林待制冯廷登往议献甫为表表官从行夏使有口辩延登不能 
折至以岁币为言献甫从旁进曰夏国与我和好百年今虽易君臣之名为兄弟之国使兄输币宁有据耶使者曰未岁输吾国币二十五万匹 
典故具在君独不知耶献甫作色曰使者尚忍言耶宋以岁币饵君家而赐之姓岸然以君父自居诚谓使者当以为讳乃今公言之使者果能 
主议从赐姓例虽岁币五十万当不吝夏使语塞和议乃定天兴元年充行六部员外郎守备之策时相倚任之以功迁镇南军节度副使兼右 
警巡使死于蔡州之难所著有天倪集传于世

　　△雷渊

　　雷渊字希颜一字季默应州浑源人父思名进士仕至同知北京转运使注易于世渊庶出最幼诸兄不齿父殁不能安于家乃发愤入太 
学衣敝履穿坐榻无席恒兀坐读书其友商衡每赒恤之后从李之纯游遂知名登至宁元年 【按宁绍王纪崇庆二年五月改元至宁而试 
进士则以三月故中州集作崇庆二年】 词赋进士调泾州录事摄遂平县事击豪右发奸伏一邑大震称为神明寻改东平河朔重兵所在骄 
将悍卒倚外敌为重自行台以下皆摩抚之渊出入军中偃然不为屈不数月闾巷多画渊像虽大将不敢以新进书生遇之兴定末召为英王  
【中州集作荆王按宣宗子守纯传兴定元年改封英王正大元年始进封荆王当依本传】 府文学寻拜监察御史言五事称旨弹劾不避 
权贵出巡郡邑所至有威誉奸豪不法者立棰杀之至蔡州杖杀五百人号雷半千坐此为人所讼罢去久之用宰朿侯摰荐起为翰林修撰一 
夕暴卒正大庚寅倒回谷之役渊尝上书破朝臣孤注之论引援深切主兵者沮之策道不行

　　△程震

　　程震字威卿东胜人与兄鼎俱擢第震入仕有能声兴定初任陈留令治为河南第一召拜监察御史弹劾无所挠时皇子荆王为宰相家 
僮辈席势侵民震劾奏荆王 【按守纯以正大元年进封荆王此奏在兴定初当依归潜志作英王为定】 以陛下之子任天下之重不能上 
赞君父同济艰难顾乃专恃权势蔑弃典礼开纳货赂进退官吏纵奴隶侵渔细民名为和市其实胁取诸所不法不可枚举陛下不能正家而 
欲正天下难矣于是上责荆王出内府银以偿物直杖大奴尤不法者数人未几震为故吏所讼罢官岁余呕血卒 【按归潜志云震既闲居 
慨然有志于学将延致名师执弟子礼会卒士论惜之】

　　钦定续通志卷四百四十二

　　●钦定续通志卷四百四十三　列传二百四十三

　　列传

　　金 【二十二】

　　○金二十一

　　乌陵阿呼图　　　赫舍哩约赫德　　完颜哈达　　　　伊喇布哈

　　乌陵阿呼图
　　赫舍哩约赫德
　　完颜哈达
　　伊喇布哈

　　△乌陵阿呼图

　　乌陵阿呼图初为都尉戍潼关正大八年被旨入援至偃师闻元兵径渡白坡直趋少室夜至少林寺时登封县官民己迁太平顶御寨呼 
图使人绐县官云吾军中家属辎重欲留此山即率兵赴汴京因摄县官下山使之前导军随而上山既险固粮亦充足遂有久住之意寻纵军 
下山劫掠牛畜粮糗亦分有之恒山公武仙参政色埒两行省军屯登封城南遣人约之入京呼图不肯下不得己分军四千与色埒俱东两行 
省军溃于中牟呼图狼狈上山色埒行省于中京征兵同保洛阳呼图惧罪乃往留其半以为巢穴天兴二年色埒卒呼图代行省事六月敌势 
益重即领轻骑弃城南奔遂失中京初呼图在太平顶既顾望不进又惧人议己乃出榜募人为救驾军得不逞之徒二十余人促令赴京行及 
卢店即行劫械至杖之人无不窃笑既而走蔡州帝召见慰问而心薄之会宋人攻唐州元帅乌库哩黑汉屡遣人告急即命呼图援之大败仅 
存三十骑而还既而以呼图为殿前都点检罢权参政元兵围蔡呼图守西面其奴窃呼图金牌夜缒城降朝士喧播谓呼图纵之往将有异志 
乎图内不自安乞解军职帝慰之且赐馔以安其心呼图初罢机政颇有怨言至是始感恩无他卢矣寻权参政防守如故蔡城破投汝水死

　　△赫舍哩约赫德

　　赫舍哩约赫德一名志本出亲军贞佑间布萨安贞宣抚山东以约赫德为军中提控时山东羣盗蜂起安贞遣约赫德破巨蒙等四堌又 
破马耳山砦杀降贼党甚众积功授行山东西路兵马都总管府事兼武宁军节度使徐州管内观察使兴定二年宋兵攻泗州约赫德赴援大 
破之又围盱眙宋人坚守不出以骑兵刀掠境内而时遣羸卒薄城诱之宋人来拒约赫德佯北伏发击之宋人复来援合击败之移兵赴青平 
宋兵突出战少却旋以轻骑扼其后故逗遛不与战纵之走东南薄诸河败之师还又败宋兵于连塘村三年正月败宋人于濠州之香山村二 
月又败之于滁州拔小江寨又拔辅嘉平山寨三月提控鄂屯沃里布已败宋兵还至濠州宋人来拒战约赫德夹击败之宋将时青袭破泗州 
西城五年二月约赫德将兵取之募死士以梯冲并进大败宋兵时青南奔乃陈兵横截击之宋兵大溃遂复泗州西城三月复出兵宋境以报 
其役破团山贾家等诸寨进逼濠州九月率兵渡淮大破宋兵于团山元光元年以京东便宜总帅兼行户工部事宋人潜渡淮至聊林尽伐堤 
柳寨汴水以断粮道约赫德遣精甲破之汴流复通二年四月上言赏罚国之大信向中军战殁者皆廪给其家近以楮币折支往往不给自今 
愿支本色令得赡济以积储方艰诏有司给其半红袄贼寇寿颖约赫德率兵渡淮攻之连破两栅焚其封坞数十还遇宋兵阵淮南岸击杀其 
半寻有兵自东南来追复大败之纳哈塔禄格据邳州约赫德围之宋将高显等其诛禄格持其首缒城降招降红袄伪监军徐福统制王喜等 
宣宗大喜正大四年约赫德复取平阳是岁元兵既灭夏国进攻陕西德顺秦州清水等城遂自凤翔入京兆关中大震六年 【按宋史纪事 
本绍定二年蒙古兵围金庆阳宋绍定二年金正大六年也与哀宗纪相符原文误作五年今改正】 围庆阳与副枢布哈签枢密院事内族额 
尔克将兵救之七年正月战于大昌原庆阳围解诏为左副元帅屯京兆初元误格楞来行省因留之既解庆阳之围志气骄满乃遣还语甚不 
逊元主大怒亲统兵入陕西八年约赫德迁居民于河南弃京兆东还 【按归潜志载约赫德事云北兵入境移镇京兆军败召还与本传稍 
异】 至阌乡病死约赫德为人鸷狠狼戾好结小人不听朝廷节制尤不喜文士僚属有长裾者辄以刀截去凡朝使至辄加凌侮以酒食困之 
