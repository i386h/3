<!-- { "loadSidebar": true } -->
　　王庶字子尚庆阳人崇寍五年举进士第改秩知泾州保定县以种师道荐通判怀德军契丹为金人所破举燕云地求援诏师道受降庶 
谓师道曰国家与辽人百年之好今坐视其败亡不能救乃利其土地无乃因此基女真之祸乎不听宣和七年金果入寇太宰李邦彦夜召庶 
问计庶曰宿将无如种师道宜付以西兵使之入援邦彦以语蔡攸攸不然以庶为陕西运判兼制置解盐事疆事益棘钦宗欲幸襄邓先命庸 
益为京西安抚使益求庶自副高宗即位除直龙图阁鄜延经畧使兼知延安府累立战功进集英殿修撰升龙图阁待制节制陕西六路军马 
先是河东经制使王■〈王燮〉既遁归东京留守宗泽承制以庶权陕西制置使会宣谕使谢亮入关庶移书曰夏人之患小而缓金人之患 
大而迫秋高必大举盍仗节率兵举义驱逐渡河徐图恢复亮不能从金人大入庶调兵自沿河至冯翊据险以守金人先已策兵渡河攻晋寍 
侵丹州又渡清水河破潼关秦陇皆震庶传檄诸路会期进击泾原统制曲端雅不欲属庶以未受命辞居数日告身至又辞金人知端与庶不 
协并兵寇鄜延庶在坊州闻之夜趋鄜延以遏其冲金人诡道陷丹州州界鄜延之闲庶乃自当延安路时端尽统泾原劲兵庶屡督其进端讫 
不行遂陷延安语在端传初庶闻围急自收散亡往援观察使王■〈王燮〉亦将所部发兴元庶至甘泉而延安已不守既无所归遂以军付 
■〈王燮〉而自将百骑驰至襄乐劳军尚倚端为助庶至端令每门减从骑之半比至帐下仅数骑端厉声问庶延安失守状且曰节制固知 
爱身不知为天子爱城乎庶曰吾数令不从谁爱其身者端怒谋即军中诛庶而夺其兵乃夜走寍州见谢亮曰延安五路襟喉今既失矣春秋 
大夫出疆之义得以专之请诛庶亮曰使事有指今以人臣而擅诛于外是跋扈也公则自为之端沮而归乃夺庶节制使印又拘縻其官属会 
诏庶守京兆庶先以失律自劾得罢丁内艰时张浚自富平败归始思庶及端之言可用乃并召之庶地近先至力陈抚秦保蜀之策劝浚收熙 
河秦凤之兵扼关陇以为后图浚不纳求终制不许乃版授参议官浚念端与庶必不相容端未至但复其官移恭州庶因谓浚曰端有反心浚 
亦畏端得士始有杀端意矣语在端传绍兴五年起复知兴元府利夔路制置使庶以士卒单寡籍兴洋诸邑及三泉县强壮两丁取一三丁取 
二号义士日阅于县月阅于州厚犒之不半年有兵数万浚言于朝升徽猷阁直学士有谗于浚者徙庶知成都改嘉州明年浚劾庶轻率倾险 
落职奉祠寻起知遂寍固避得请六年除湖北安抚使知鄂州趋阙言绍复大业都荆为可荆州左吴右蜀利尽南海前临江汉出三川涉大河 
以图中原曹操所以畏关羽者也帝大异之复显谟阁待制知荆南府湖北经畧安抚使又复直学士七年十月以兵部侍郎召明年春入对因 
奏恢复之功十年未立其失在偏听在欲速在轻爵赏是非邪正混淆诚能赏功罚罪其谁不服又口陈手画秦蜀利害帝大喜即日迁本部尚 
书阅月拜枢密副使议者乞遣重臣行边遂命庶措置江淮边防京湖宣抚使岳飞闻庶行边遗书曰今岁若不出师当纳节请闲庶壮之庶还 
朝论金人变诈自渝海上之盟因及飞纳节之语当是时秦桧再相以和戎为事金使乌凌阿思谋至诏趣庶还庶力诋和议乞诛金使其言甚 
切金又遣萧通古来许割地还梓宫归太后庶曰和议之事臣所不知凡七疏乞免官乃以资政殿学士知潭州御史中丞勾龙如渊劾庶本赵 
鼎所荐欺君罔上庶罢归至九江被命夺职徙家居焉十三年御史胡汝明论庶讥讪朝政责向德军节度副使道州安置至贬所卒孝宗思庶 
言追复其官谥敏节子六人之奇干道中知枢密院事

　　△辛炳

　　辛炳字如晦福州侯官县人登元符三年进士第累官至监察御史兼权殿中侍御史先是蔡京废发运司转般仓为直达纲舟人率侵盗 
沈舟而遁户部受虚数人畏京莫敢言炳极疏其弊且以变法后两岁所得之数较常岁亏欠一百三十有二万支益广而入寖微乞下有司计 
度徽宗以问京京怒以炳为沮挠责监南剑州新丰场寻提举洞霄宫起知袁州移无为军靖康初召为兵部员外郎高宗即位除左司员外郎 
辞未几起直龙图阁知潭州明年张浚调兵潭州以炳懦怯不能罢之寻以起居舍人召辞绍兴二年复以侍御史召首言今日公道壅塞风俗 
颓薄连疏三省所行乖失数十事请谕大臣勿废都堂公见之礼时福建八州添差至百八十余员炳言艰危多事之时冗食之官无益当罢从 
之苏湖地震下诏求言炳言大臣无畏天之心何事不可为其言甚峻由是宰执吕颐浩居家待罪炳劾罢颐浩知枢密院事张浚召赴行在炳 
论其败事误国浚坐落职除御史中丞时方遣使议和炳言金人无信和议不可恃宜讲求守御攻战之策以疾请外除显谟阁直学士知漳州 
未赴而卒赠通议大夫

　　钦定续通志卷三百七十五

　　●钦定续通志卷三百七十六　列传一百七十六

　　列传

　　宋 【八十】

　　宋八十

　　○宋八十

　　朱弁　　　　郑望之　　　张邵　　洪皓【适遵迈】

　　朱弁
　　郑望之
　　张邵
　　洪皓

　　△朱弁

　　朱弁字少章徽州婺源人少颖悟读书日数千言既冠入太学晁说之见其诗奇之与归新郑妻以兄女新郑介汴洛闲多故家遗俗弁游 
其中闻见曰广靖康之乱家碎于贼弁南归建炎初议遣使问安两宫弁奋身自献诏补修武郎借吉州团练使 【按宋名臣言行续录作借 
右武大夫吉州团练使】 为通问副使至云中见尼雅满邀说甚切尼雅满不听使就馆守之以兵绍兴二年金人忽遣宇文虚中来言和议可 
成当遣一人诣元帅府受书还虚中欲弁与正使王伦探策决去留弁曰吾来固自分必死岂应今日觊幸先归愿正使受书归报伦将归弁请 
曰古之使者有节以为信今无节有印印亦信也愿留印使弁得抱以死死不腐矣伦解以授弁弁受而怀之卧起与俱金人迫弁仕刘豫且訹 
之曰此南归之渐弁曰豫乃国贼吾尝恨不食其肉又忍北面臣之吾有死耳金人怒绝其饩遗以困之弁忍饥待尽誓不为屈金人亦感动致 
礼如初久之复欲易其官弁曰自古兵交使在其闲言可从从之不可从则囚之杀之何必易其官吾官受之本朝有死而已誓不易以辱吾君 
也且移书耶律绍文等又以书诀后使洪皓曰杀行人非细事吾曹遭之命也要当舍生以全义尔乃具酒食召被掠士夫饮半酣语之曰吾已 
得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之 
常诸君何悲也金人知其终不可屈遂不复强王伦还朝言弁守节不屈帝为官其子林赐其家银帛会尼雅满死弁密疏金国虚实曰此不可 
失之时也遣李发等闲行归报其后伦归又以弁奉送徽宗大行之文为献其辞有曰叹马角之未生魄消雪窖攀龙髯而莫逮泪洒冰天帝读 
之感泣官其亲属五人赐吴兴田五顷帝谓丞相张浚曰归日当以禁林处之八年金使乌凌阿思谋石庆至称弁忠节诏附黄金三十两以赐 
十三年和议成弁得归八见便殿弁谢且曰陛下与金人讲和上返梓宫次迎太母盟可守而诡诈之心宜嘿以待之兵可息而销弭之术宜详 
以讲之帝纳其言赐金帛甚厚弁又以金国所得六朝御容及宣和御书画为献秦桧恶其言敌情奏以初补官易宣教郎直秘阁有司校其考 
十七年应迁数官桧沮之仅转奉议郎十四年卒弁为文慕陆宣公援据精博曲尽事理诗学李义山词气雍容不蹈其险怪奇涩之弊金国名 
王贵人多遣子弟就学弁因文字往来说以和好之利及归述北方所见闻忠臣义士朱昭史玩张忠辅高景平孙益孙谷傅伟文李丹五台僧 
宝真妇人丁氏晏氏小校阎进朱绩等死节事状请加褒录以劝来者

　　△郑望之

　　郑望之字顾道彭城人显谟阁直学士仅之子也少登崇寍五年进士第自陈留簿累迁枢密院编修官历开封府仪工户曹以治办称临 
事劲正不受请托宦寺有强占民田者奏归之蔡京子欲夺人妾使人谕意望之拒不受除驾部员外郎兼金部靖康元年金人攻汴京假尚书 
工部侍郎俾为军前计议使未至金人遣吴孝民来因与偕还望之言金人意在金币且要大臣同议乃命同知枢密院事李梲与望之再使金 
帅遣萧三宝奴偕梲等还以书求割三镇欲得宰相交地亲王送大军过河时高宗在康邸慷慨请行遂与张邦昌乘筏渡濠自午至夜分始达 
金砦又除望之户部侍郎同梲再至金营仍以珠玉遗金人金人拘留之踰旬会姚平仲夜劫砦不克斡里雅布以用兵诘责诸使者邦昌恐惧 
涕泣王不为动金人遂不欲留王更请肃王乃以兵送望之诣国王砦诘问会再遣宇文虚中持割地诏至望之得还因盛言敌势强大我兵削 
弱不可不和既而金兵退朝廷以议和非策罢望之提举亳州明道宫建炎初李纲以望之张皇敌势沮损国威以致祸败责海州团练副使连 
州居住纲罢诏望之为户部侍郎寻转吏部侍郎兼主管御营司参赞军事论航海不便忤旨以集英殿修撰再领亳州明道宫起知宣州踰年 
以言章罢绍兴二年会赦复徽猷阁待制致仕七年召赴行在升徽猷阁直学士复致仕三十一年卒年八十四赠中大夫

　　△张邵

　　张邵字才彦乌江人登宣和三年上舍第建炎元年为衢州刑曹会诏求直言邵上疏曰有中原之形势有东南之形势今纵未能遽争中 
原宜进都金陵因江淮蜀汉闽广之资以图恢复不应退自削弱三年金人南侵诏求可至军前者邵慨然请行转五官直龙图阁假礼部尚书 
充通问使武官杨宪副之即日就道至潍州接伴使置酒张乐邵曰二帝北迁邵为臣子所不忍听请止乐至于三四闻者泣下翌日见左监军 
达兰命邵拜邵曰监军与邵为南北朝从臣无相拜礼且以书抵之曰兵不在强弱在曲直宣和以来我非无兵也帅臣初开边隙谋臣复启兵 
端是以大国能胜之厥后伪楚僭立羣盗蠭起曾几何时电扫无余是天意人心未厌宋德也今大国复裂地以封刘豫穷兵不已曲有在矣达 
兰怒取国书去执邵送密州囚于祚山砦明年又送邵于刘豫 【按宋名臣言行续绿载邵见监军郎君达兰于潍州逼公拜公不可执寘昌 
邑寻徙密州祚山寨以兵守之四年夏邵闻达兰过密以书抵之云云达兰得书执付豫与宋史本传异】 使用之邵见刘豫长揖而已又呼为 
殿院责以君臣大义词气俱厉豫怒械置于狱杨宪遂降豫知邵不屈久之复送于金拘之燕山僧寺从者皆莫知所之后又作书于金言刘豫 
挟大国之势日夜南侵不胜则首鼠两端胜则如养鹰饱则扬去终非大国之利后益北徙会寍金尝大赦许宋使者自便还乡人人多占籍淮 
北冀幸稍南惟邵与洪皓朱弁言家在江南十三年和议成与皓弁南归八月入见奏前后使者如陈过庭司马朴滕茂实崔纵魏行可皆殁异 
域乞早颁恤典邵并携崔纵柩归其家升秘阁修撰主管佑神观左司谏詹大方论其奉使无成改台州崇道观十九年以敷文阁待制提举江 
