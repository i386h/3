<!-- { "loadSidebar": true } -->
宁军节度

　　△萧文

　　萧文字国华外戚贤者也父直善安州防御使文笃志力学喜愠不形太康初掌秦越国王中丞司事以才干称寻知北面帖黄王邦彦子 
争荫数岁不能定命文诘之立决承诏阅习仪卫执事林林指顾如一迁同知奉国军节度使厯国舅都监寿隆未知易州兼西南面安抚使高 
阳士沃民富吏其邑者每黩于货民甚苦之文始至悉去旧弊务农桑崇礼杀民皆化之时大旱百姓忧甚文祷之辄雨属县又蝗议捕除之文 
曰蝗天灾捕之何益但反躬自责蝗尽飞去遗者亦不食苗散在草莽为乌鹊所食会霪雨不止文复随祷而霁是岁大熟迁唐古部节度使高 
阳勒石颂之后不知所终

　　△马人望

　　马人望字俨叔高祖胤卿为石晋青州刺史太祖兵至坚守不降城破被执太祖义而释之徙其族于医巫闾山因家焉曾祖廷煦南京留 
守祖渊中京副留守父诠中京文思使人望颖悟幼孤长以才学称咸雍中第进士为松山县令岁运泽州官炭独役松山人望请于中京留守 
萧托欢均役他邑托欢怒下吏系几百日复引诘之人望不屈萧喜曰君为民如此后必大用以事闻于朝悉从所请徙知涿州新城县县与宋 
接境驿道所从出治不扰吏民畏爱擢中京度支司盐铁判官转南京三司度支判官公私兼裕迁警巡使京城狱讼填委处决无冤者会检括 
户口未雨旬而毕同知留守萧保先怪而问之人望曰民产若括之无遗他日必长厚敛之弊大率十得六七足矣保先谢曰公虑远吾不及也 
天祚嗣位诏与萧报恩究伊逊害太子事平心以处所活甚众改上京副留守会剧贼赵锺格犯阙劫宫女御物人望率众捕之右臂中矢炷以 
艾力疾驰逐贼弃所掠而遁人望令关津讥察行旅悉获其盗寻擢枢密院承旨宰相耶律俨恶与己异迁南京诸宫提辖制置岁中为保静军 
节度使有二吏凶暴民畏如虎人望发其事黥配之是岁诸处饥乏惟人望所治粒食不阙路不鸣桴遥授彰义军节度使迁中京度支使始至 
府廪皆空视事半岁积粟十五万斛钱二十万襁徙左散骑常侍累迁枢密直学士未几拜参知政事判南京三司使事钱粟出纳之弊惟燕为 
甚人望以缣帛为通厯凡库物出入皆使别籍名曰临库奸人黠吏莫得轩轾乃以年老扬言道路朝论不察改南院宣徽使以示优老踰年天 
祚手书召之既至拜南院枢密院人不敢千以私当时民所甚患者驿递马牛旗鼓乡正厅隶仓司之役至破产不能给人望使民出钱官自募 
役时以为便久之请老以守司徒兼侍中致仕卒谥文献人望有操守喜怒不形未尝附丽求进初除执政家人贺之人望愀然曰得勿喜失勿 
忧抗之甚高挠之必酷其畏慎如此

　　△耶律都勒斡

　　耶律都勒斡字伊实音季父房之后廉约重义重熙末给事诰敕院咸雍中累迁同知南京留守事被召部民垦留赐诏褒奖太康初改西 
南面招讨使为北面林牙迁左伊勒希巴大安五年拜南府宰相寿隆初致仕卒都勒斡所至有声吏民畏爱及退居乡里子布库为乌尔古部 
节度使遣人来迎既至见积委甚富谓布库曰辞亲八仕当以裕国安民为事枉道欺君以苟货利非吾志也命驾而归布库后为盗所杀 【 
按此下原有杨遵勖王棠二传一取其决事如流一取其练达朝政于循吏名实不协今改入列传】

　　钦定续通志卷五百三十二

　　●钦定续通志卷五百三十三　循吏传四

　　循吏传

　　金

　　○金

　　卢克忠　　　朱德昌　　　范承吉　　王政　　　　张奕　　　　李瞻　　刘敏行　　　傅慎微　　　伊喇温　　刘燠　 
　　　高昌福　　　孙德渊　　赵鉴　　　　富察郑留　　钮祜禄守愚　　舒穆噜元　　张彀　　　　赵重福　　武都　　　 
　赫舍哩德　　张特立　　王浩

　　卢克忠
　　牛德昌
　　范承吉
　　王政
　　张奕
　　李瞻
　　刘敏行
　　傅慎微
　　伊喇温
　　刘焕
　　高昌福
　　孙德渊
　　赵鉴
　　富察郑留
　　钮祜禄守愚
　　舒穆噜元
　　张彀
　　赵重福
　　武都
　　赫舍哩德
　　张特立
　　王浩

　　△卢克忠

　　卢克忠贵德州凤集人高永昌据辽阳走诣斡鲁营降遂与渤海人托卜嘉追获永昌收国二年授世袭穆昆后定燕伐宋皆与有功厯除 
登澶二州刺史天德闲迁同知保大军节度使有军卒自绥德州过鄜城宿民家至夜主人被刼有司执假宿卒系狱榜掠诬服克忠察其冤独 
不肯署未几果得真贼释之大定二年除北京副留守会民艰食下令凡有蓄积者计留一岁悉出平粜赖无捐瘠患转陈州防御使至静难军 
节度使致仕卒

　　△牛德昌

　　牛德昌字彦钦蔚州定安人父铎辽将作大监德昌少孤母教之学有劝就荫者母以遗命不从皇统二年登进士调矾山簿迁万泉令属 
蒲陕荐饥羣盗充斥城门书闭德昌到官即纵百姓出入牓曰民苦饥寒剽掠乡聚以偷旦夕之命甚可怜也能自新者一不问贼皆感激解散 
县境以安府尹王伯龙嘉之礼待甚厚累官刑吏二部侍郎广宁太原尹卒赠中奉大夫

　　△范承吉

　　范承吉字宠之好问学辽季盗起虽避地未尝废书天庆八年登进士归朝为殿中少监从攻太原迁少府监宗翰克宋所得金珠承吉司 
其出入无毫发欺及还犊车载书史而巳寻迁昭文馆直学士知绛州使吏遍谕有因军兴为将士掠而逃归者皆自实白元帅府凡数千悉赎 
为良贫无赀者以公厨代输改河东北路转运使时承宋弊民赋繁重乃为经画立法简便官既足而民有余厯迁顺天军节度使属地震坏民 
庐舍匠以争先营葺过取其直命官属董之先后以次贫富皆省费厯镇西泰宁二军节度使复镇顺天奚辛散居境内为盗一绳以法不少贷 
惧不敢犯贞元二年以光禄大夫致仕卒

　　△王政

　　王政辰州熊岳人高永昌据辽东知政材略欲用之辞不就永昌败渤海人争缚以为功政独引退哭王栋摩异之言于太祖授卢州渤海 
军穆昆从破白霫下燕云及伐宋滑州降留为安抚使前此数州既降复杀守将反为宋守及是人以为政忧政曰苟利国家虽死何避后数骑 
入州释饥民为盗坐系者发仓廪以赈民皆悦不复叛旁郡闻之多归降除同知金胜军节度使事改权侍卫亲军都指挥使兼掌军资明会计 
严扃鐍金帛山积而出纳无锱铢失栋摩戏之曰汝为官久而贫不加富何对曰政以杨震四知自守安得不贫天眷元年迁保静军节度使致 
仕卒政本名诺色尔尝使高丽因改名字遵古有传

　　△张奕

　　张奕字彦微泽州高平人仕齐为归德府通判齐国废侦知兵二万诛为乱约夜半举燎相应选市丁结阵要巷乱不得作比明亡匿略尽 
擒诛首恶都统完颜伦布军至欲根株余党奕以阖门保之遂止行台承制除同知归德尹厯陈秦州防御使同知太原尹晋宁军报夏人侵界 
诏往征至境按籍各归所侵土还奏折氏世守麟府以抗夏人本朝有其地遂以与夏夏人夷其境垄折氏怨入骨髓不得报今复使守晋宁故 
激怒夏人欲开边衅以雪私雠耳可徙之他郡则夏人自安从之移折氏守青州大定二年为户部尚书卒

　　△李瞻

　　李瞻苏州玉田人辽天庆二年进士为平州望云令张觉据州叛以瞻从事宗望复平州觉亡去城中复叛瞻踰城出降其子为贼所害宗 
望承制以为兴平府判官累迁德州防御使为政宽平民怀其惠诣京师请留者数千人迁忠顺军节度使正隆末盗贼蠭起增筑城垒为备蔚 
人以安大定初卒于官

　　△刘敏行

　　刘敏行平州人天会三年进士累迁肥乡令岁大饥盗贼掠人为食民入保郡城农事荒废敏行白州借军士三十护民出耕多张旗帜为 
疑兵敏行率军巡逻日暮则阅民入城由是盗不敢犯而耕稼滋殖转高平令城圯久不修大盗横恣县镇不能御敏行率僚吏出俸钱雇役缮 
治百姓欣然从之版筑遂完贼至不能犯累迁河北东路转运使致仕卒

　　△傅慎微

　　傅慎微字几先其先秦州沙溪人后徙建昌慎微迁居长安宋末登进士累官河东路经制使罗索定陕西率众迎戢兵败被获宗翰爱其 
才弗杀羁置归化州宗弼复取河南用为陕西经略使寻权同州节度使事明年大旱擢京兆鄜延环庆三路经济使许以便宜慎微募民入粟 
立养济院全活甚众改同知京兆尹权陕西诸路转运使修三白龙首等渠溉田募民屯种贷牛种民赖其利累迁太常卿除定武军节度使移 
静难军忤用事者苏保衡救之得免大定初迁礼部尚书兼修国史卒于官慎微博学喜著书尝奏兴亡金镜录一百卷

　　△伊喇温

　　伊喇温本名阿萨尔辽横帐人工契丹小字睿宗为左副元帅伐宋温从大■〈白上大下〉渡江辟江宁府都巡检江宁太平初下宋遣 
谍人扇构百姓应者数万人温擒其谍者遂不敢窃发宗弼嘉之每出征伐尝在行闲除同知河北西路转运使事会宗弼巡警温从军不之官 
宗弼入朝熙宗宴羣臣宗弼欲有奏请巳被酒失次温掖而出宫明日熙宗谓宗弼曰阿萨尔事叔甚谨不可去左右由是宗弼益亲信之尝谓 
女壻赫舍哩志宁曰汝可效阿萨尔之为人也可以几古人矣未几除同知中京路都转运使事累迁左谏议大夫兼修起居注正隆时从伐宋 
以本官为济州路行军万户军还除同知宣徽院事世宗御馔不适口召温尝之奏曰味非不美也盖南北边事未息圣虑有所在耳帝意遂释 
厯永定震武崇义节度使移临海军州治近水秋雨水潦暴至城下城决百姓惶骇不知所为温躬督役夫缮完之虽临不测无所避僚属或止 
温温曰为政疵疠水泛溢为灾守臣之罪当以此身为百姓谢虽死不恨移镇武定岁旱且蝗温割指以血沥酒中祷而酬之既而雨沾足有羣 
鸦啄蝗且尽由是岁熟人以为至诚之感云以老致仕卒 【按伊喇温虽属武臣而治有异政金史原系列传今移入循吏】

　　△刘焕

　　刘焕字德文中山人宋末兵起城人乏食焕尚幼煮糠核自饮其清者以醲厚供母乡里异之长就学寒拥粪火读书不怠登天德元年进 
士调任邱尉县令贪污规正之秩满令谢曰尉廉慎使我获考调中都市令枢密使布萨呼图家有仆结工牟利于市不肯从市役焕系之呼图 
召焕不往暴工罪笞之以廉升京兆推官再迁北京警巡使捕二恶少杖于庭众惮毌敢犯召为监察御史父老数百人或卧车下或挽其靴镫 
欲留不得摄户部员外郎朝廷患代州钱恶民多盗铸抵罪下尚书省议焕奏钱宝纯用黄铜自代州取青四六杂糅务省铜而功易就由是民 
闲盗铸陷罪者众非朝廷意也必欲为天下利宜统用黄铜得数少而利远其新钱己流行者验数输纳准换从之再迁管州刺史耆老复疏其 
着迹十一事诣节镇请留升郑州防御使转同知北京留守事世宗幸上京所过州郡大发民夫治桥梁驰道以希恩赏焕所部惟平治端好而 
已帝嘉其意迁辽东路转运使卒

　　△高昌福

　　高昌福中都宛平人父履辽御史中丞致仕太宗闻其名召见未及而卒昌福登天会十年进士辟元帅府令史皇统初宗弼治汴获人有 
