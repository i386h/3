<!-- { "loadSidebar": true } -->
迭退忍耐坚久与之角逐滋久乃得其情选据形便出锐卒更迭挠之与之为无穷使不得休暇以沮其坚忍之势至决机于两阵之闲则璘有 
不能言者方富平之败秦凤皆陷金人一意睨蜀东南之势亦棘微玠身当其冲无蜀久矣故西人至今思之作庙于仙人关号思烈 【按宋 
名臣言行别录载诏立庙仙人关赐额曰忠烈】 淳熙中追封涪王子五人拱扶撝扩愡 【按神道碑及功绩记林泉野记俱祗载子三人拱 
扶撝无扩愡名拱名武扶撝皆文官】 拱亦握兵云

　　△吴璘

　　吴璘字唐卿玠弟也 【按王曮撰璘神道碑曾大父谦赠封魏国公大父遂追封楚国公考扆追封鲁国公】 少好骑射从玠攻战积功 
至合门宣赞舍人绍兴元年箭筈关之战断摩哩与敖拉扎哈兵使不得合金人遁璘功居多超迁统制军马于是玠驻师河池璘专守和尚原 
及乌珠大入玠兄弟以死守之敌阵分合三十余璘随机而应至神坌伏发金兵大败乌珠中流矢遁张浚承制以璘为泾原路马步军副都总 
管升康州团练使三年迁荣州防御使知秦州节制阶文是岁玠败于祖溪岭时璘犹在和尚原玠命璘弃原别营仙人关以防金人深入四年 
乌珠萨里罕果以大兵十万至关下璘自武阶路入援先以书抵玠谓杀金平地阔远前阵散漫须后阵阻隘然后可以必胜玠从之急修第二 
隘璘冒围转战会于仙人关敌果极力攻第二隘诸将有请别择形胜以守者璘奋曰兵方交而退是不战而走也吾度此敌去不久矣诸军第 
忍之震鼓易帜血战连日金兵大败自是不敢窥蜀者数年露布献捷迁定国军承宣使熙河兰廓路经畧安抚使知熙州六年亲置行营两护 
军璘为左护军统制九年升都统制寻除秦凤路经畧安抚使知秦州玠卒授璘神龙卫四厢都指挥使时金人废刘豫归河南陕西地楼照使 
陕以便宜欲命三帅分陕而守以郭浩帅鄜延杨政帅熙河璘帅秦凤欲尽移川口诸军于陕西璘曰金人反复难信惧有他变今我移军陕右 
蜀口空虚敌若自南山要我陕右军直捣蜀口我不战自屈矣当且依山为屯控其要害待其情见力疲渐图进据照从之命璘与杨政两军屯 
内地保蜀郭浩一军屯延安以守陕既而胡世将以四川制置权宣抚司事至河地璘见之曰金太兵屯河中府止隔大庆一桥尔骑兵疾驰不 
五日至川口吾军远在陕西缓急不可追集关隘不葺粮运断绝此存亡之秋也璘家族固不足恤如国事何时朝廷恃和忘战欲废仙人关于 
是世将抗奏谓当外固欢和内修守御今日分兵当使陕蜀相接并言谍知萨里罕密谋取蜀敌情如是仙人关未宜遽废鱼关仓亦宜积粮于 
是璘仅以牙校三队赴秦州留大军守阶成山砦戒诸将毋得撤备世将寻真除宣抚置司河池十年金人败盟诏璘节制陕西诸路军马萨里 
罕渡河入长安趋凤翔陕右诸军隔在敌后远近震恐时杨政在巩郭浩在鄜延惟璘随世将在河池世将急召诸将议惟泾原帅田晟与杨政 
同至参谋官孙渥谓河池不可守欲退保仙人原璘厉声折之曰懦语沮军可斩也璘请以百口保破敌世将壮之指所居帐曰世将誓死于此 
乃遣渥之泾原命田晟以三千人迎敌璘又遣姚仲拒于石壁砦败之诏同节制陕西诸路军马璘以书遗金将约战金鹘眼郎君 【按三朝 
北盟会编作胡琖郎君】 以三千骑冲璘军璘使李师颜以骁骑击走之鹘眼入扶风复攻拔之获三将及百十有七人萨里罕怒甚自战百通 
坊列阵二十里璘遣姚仲力战破之授镇西军节度使升侍卫步军都虞候十一年与金统军和珍战剡家湾败之复秦州及陕右诸郡初和珍 
与希卜苏合军五万屯刘家圈 【按神道碑及宋名臣言行别录三朝北盟会编俱作丁刘圈】 璘请讨之世将问策安出璘曰有新立迭阵 
法每战以长鎗居前坐不得起次最强弓次强弩跪膝以俟次神臂弓约敌相搏至百步内则神臂先发七十步强弓并发次阵如之凡阵以拒 
马为限铁钩相连俟其伤则更代之遇更代则以鼓为节骑两翼以蔽于前阵成而骑退谓之迭阵诸将始犹窃议曰吾军其歼于此乎璘曰此 
古束伍令也军法有之诸君不识尔得车战余意无出于此战士心定则能持满敌虽锐不能当也及与二将遇遂用之二将老于兵据险自固 
前临峻岭后控腊家城谓我必不敢轻犯先一日璘会诸将问所以攻姚仲曰战于山上则胜山下则败璘以为然乃告敌请战敌笑之璘夜半 
遣仲及王彦衔枚截坡约二将上岭而后发火二将至岭寂无人声军己毕列万炬齐发敌骇愕曰吾事败矣希卜苏善谋和珍善战二人异议 
璘先以兵挑之和珍果出鏖战璘以迭阵法更休迭战轻裘驻马亟麾之士殊死鬬金人大败降者万人和珍走保腊家城璘围而攻之城垂破 
朝廷以驿书诏璘班师世将浩叹而巳明年竟割和尚原以与敌撤戍割地皆秦桧主之也十二年入觐拜检校少师阶成岷凤四州经畧使赐 
汉中田五十顷十四年朝议析利州路为东西路以璘为西路安抚使治兴州阶成和凤文龙兴七州隶焉时和议方坚而璘治军经武常如敌 
至十七年徙奉国军节度使改行营右护军为御前诸军都统制安抚使如故二十一年以守边安静拜少保 【按宋史高宗本纪及神道碑 
俱作二十一年拜太尉二十九年拜少保宋名臣言行别录作十七年加太尉】 二十六年领兴州驻扎御前诸军都统制职事改判兴州渡江 
以来未有使相为都统制者时璘己为开府仪同三司故改命之三十一年拜四川宣抚使秋金海陵渡淮遣喀齐喀为西元帅以兵扼大散关 
游骑攻黄牛堡璘即肩舆上杀金平驻军青野原益调内郡兵分道而进授以方畧制置使王刚中来会璘计事璘寻移檄契丹西夏及山东河 
北声金人罪以致讨未几兼陕西河东招讨使 【按神道碑及宋名臣言行别录俱作三十一年追封成国公明年拜少保】 璘以病还兴州 
总领王之望驰书告执政谓璘多病猝有缓急蜀势必危请移璘侄京襄师拱归蜀以助西师凡五书未报璘己力疾复上仙人关三十二年璘 
遣姚仲取巩王彦屯商虢陕华惠逢取熙河或久攻不下或既得复失竟无成功金人据大散关六十余日相持不能破仲舍巩攻德顺己踰四 
旬璘以知夔州李师颜代之遣子挺节制军马挺与敌战于瓦亭败之璘自将至城下守陴者闻呼相公来观望咨嗟矢不忍发璘按行诸屯预 
治黄河战地斩不用命者先以数百骑尝敌敌一鸣鼓锐士空壁跃出突璘军璘军得先治地无不一当十至暮璘忽传呼某将战不力人益奋 
搏敌大败遁入壁会天大风雷金人拔营去凡八日而克璘入城市不改肆父老拥马迎拜不绝璘寻还河池四月原州受围璘命姚仲以德顺 
之兵往援璘自趋凤翔视师诸将虽力战敌攻益急增兵至七万五月仲与敌战于原州之北岭仲败绩始璘出师王之望尝言此行士卒锐气 
不及前时仲年来数奇不可委以要地及仲至原璘亦遗仲书谓原围未即解且还德顺书未达而仲败璘亦无功还寻夺仲兵欲斩之或劝而 
止械系河池狱孝宗受禅赐璘札命兼陕西河东路宣抚招讨使 【按神道碑及宋名臣言行别录俱作隆兴元年拜少师】 璘策金人必再 
争德顺亟驰赴先下而完颜锡林等兵果来攻万户和和复领精兵自凤翔继至璘筑堡东山以守敌极力争之杀伤大牛终不能克时议者以 
为兵宿于外去川口远恐敌袭之欲弃三路遂诏璘退师敌乘其后璘将士死亡者甚众三路复为敌有拜少傅隆兴二年冬金人侵岷州璘提 
兵至祁山金人闻之退师遣使来告曰两国己讲和矣会诏至俱解去沈介为四川安抚制置使与璘议不协兵部侍郎胡铨上书语颇及璘璘 
抗章请朝上亲札报可未半道请罢宣抚使及致仕皆不允干道元年 【按神道碑及宋名臣言行别录俱作干道元年拜太傅进封新安郡 
王】 诣阙遣中使劳问召对便殿许朝德寿宫高宗见璘叹曰朕与卿老君臣也可数入见璘顿首谢两宫存劳之使相踵又命皇子入谒拜太 
傅封新安郡王越数日诏仍领宣抚使改判兴元府及还镇两宫宴饯甚宠璘入辞德寿宫泣下高宗亦为之怅然解所佩刀赐之璘至汉中修 
复褒城古堰溉田数千顷民甚便之三年卒年六十六赠太师 【按神道碑及宋名臣言行别录俱作请老之奏闻以太师致仕】 追封信王 
上震悼辍朝两日赙赐加等高宗复赐银千两初璘病笃呼幕客草遗表命直书其事曰愿陛下毋弃四川毋轻出兵不及家事人称其忠璘刚 
勇喜大节畧苛细读史晓大义代兄为将守蜀余二十年隐然为方面之重威名亚于玠高宗尝问胜敌之术璘曰弱者出战强者继之高宗曰 
此孙膑三驷之法一败而二胜也尝着兵法二篇大畧谓金人有四长我有四短当反我之短制彼之长四长曰骑兵曰坚忍曰重甲曰弓矢吾 
集蕃汉所长兼收而并用之以分队制其骑兵以番休迭战制其坚忍制其重甲则劲弓强弩制其弓矢则以远克近以强制弱布阵之法则以 
步军为阵心左右翼以马军为左右肋拒马布两肋之闲至帖拨增损之不同则系乎临机知兵者取焉王刚中尝谈刘锜之美璘曰信叔有雅 
量无英槩天下雷同誉之恐不能当敌锜果无功以忧愤卒璘选诸将率以功有荐才者璘曰兵官非尝试难知其才以小善进之则侥幸者获 
志而边人宿将之心怠矣子挺 【按神道碑载璘子十二人】

　　吴挺

　　 吴挺

　　挺字仲烈以门功补官以璘为中郎将部西兵诣行在高宗问西边形势兵力与战守之宜挺占对称旨超授右武郎浙西都监兼御前祗 
候寻差利路钤辖改利州东西路前军同统制绍兴三十一年金人渝盟璘以宣抚使总三路兵御之挺愿自力军前璘以为中军统制既复秦 
州金将喀齐喀贝勒介叛将张中彦以兵来争挺破其治平砦已而南市城贼亦犄角为援转战竟日挺令前军统制梅彦麾众直据城门众弗 
喻彦亦惧力不敌出兵殊死战挺率背嵬骑尽易黄旗绕出敌后凭高突之敌哗遂惊败挺不自为功状彦第一士颇多之璘亦引嫌并匿其功 
擢荣州刺史寻拜熙河经畧安抚使明年挺被檄与都统制姚仲率东西路兵攻德顺金左都监空平凉之众以援喀齐喀又遣精兵数万自凤 
翔来会仲驻军六盘挺独趋瓦亭自冒矢石众从之金人舍骑操短兵奋鬬挺遣别将尽夺其马金众遂溃挺勒兵追之禽千户耶律纠坚贝勒 
等百三十七人金人惩前衄悉兵趋德顺璘自秦州来督师先壁于险且治夹河战地金人果大至挺诱致之至所治战地盛兵蹙之敌不能支 
一夕遁去巩州久不下挺以选锋至城下诸将咸曰西北坡陁地易攻若分兵各当一面宜得利挺曰西北虽卑而土坚东南并河多沙砾善圮 
且兵分则少以少当坚城可得而下乎乃命悉众击东南陬不二日楼橹俱尽夜半其将雷千户约降黎明城破以功授团练使又以瓦亭功授 
郢州防御使孝宗即位加璘兼陕西河东路招讨宣抚使璘虑敌必再争德顺至自河池金人果合兵十余万列栅以拒有骑数千睨东山璘命 
挺领骑迎击却之遂据东山筑堡以守敌不能争乃益修攻具为大车载土其中将填隍而进挺命抡大木植中道车至不得前拜武昌军承宣 
