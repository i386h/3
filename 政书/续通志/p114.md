<!-- { "loadSidebar": true } -->
归宋使朱弁张邵洪皓 【大金国志作三年六月】 复太宗子呼噜为王赈陕西冬十一月甲寅平章政事漆水郡王昂薨追封郓王 【按 
昂本传载皇统二年封郓王是岁薨此云追封郓王所载互异】 十二月甲申皇太子济安薨
　　三年春三月辛卯以勖为平章政事宗宪为尚书左丞丁酉太皇太后唐古氏崩己酉封子道济为魏王夏五月甲申初立太庙社稷冬十 
二月癸未朔日有食之
　　四年春正月己未以宋使王伦为平州转运使既受命复辞诛之夏六月辛巳朔日有食之秋七月庚午建原庙于东京八月癸未杀魏王 
道济九月乙酉帝如东京壬子畋于沙河冬十月乙卯遣使祭辽主陵十一月赎陕西蒲解汝蔡等处流民典雇为奴婢者
　　五年夏六月乙亥朔日有食之冬十月辛卯增谥太祖十二月戊申增谥始祖以下十帝及太宗徽宗
　　六年春正月壬申封太祖诸孙为王庚寅以边地赐夏国壬辰如春水三月壬申以阿里布为行台右丞相夏四月庚子朔以宗固为太保 
右丞相兼中书令戊午行台右丞相阿里布薨五月辛卯以刘筈为行台右丞相六月杀宇文虚中及高士谈是岁遣钮祜禄罕努招耶律达实 
被害
　　七年春正月癸未以西京鹿囿为民田夏四月戊午宴于便殿杀户部尚书宗礼六月丁酉杀横海军节度使田瑴左司郎中奚毅翰林待 
制邢具瞻及王植高凤廷王效赵益兴龚夷鉴等秋九月太保右丞相宗固薨以都元帅宗弼为太师领三省事都元帅行台尚书省事如故迁 
改平章政事勖及秘书监萧肄等职冬十一月癸酉以布萨达斡为御史大夫癸未以宗宪为行台平章政事同判大宗正事亮为尚书左丞十 
二月戊午以秉德为参知政事
　　八年夏四月戊子朔日有食之辛丑遣参知政事秉德等廉察官吏六月乙卯以萧仲恭为行台左丞相亮为平章政事唐古辩为尚书左 
丞秋七月乙亥以阿噶岱为御史大夫戊寅以唐古辩奉职不仅杖之八月庚子迁尚书左丞相勖等职闰月丙寅太庙成九月丙申以禀为尚 
书左丞冬十月辛酉太师领三省事都元帅越国王宗弼薨 【据大金国志作皇统七年】 十一月左丞相宗贤等言州郡长吏当并用本国 
人帝曰四海之内皆朕臣子若分别待之岂能致一自今本国及诸色人量才通用之辛丑以宗贤为左副元帅亮为尚书左丞相兼侍中秉德 
为平章政事庚戌宗贤复为太保左丞相左副元帅如故十二月乙卯以萧仲恭为太傅领三省事亮为尚书右丞相乙亥以宗贤为太师领三 
省事兼都元帅
　　九年春正月戊戌以勖为太师领三省事充为尚书左丞相亮兼都元帅壬寅左丞相充薨丙午以亮为左丞相宗本为尚书右丞相宗敏 
为都元帅宗贤为左副元帅兼西京留守己酉宗贤复为太保领三省事二月甲寅唐古辩复为尚书左丞禀为行台平章政事三月癸未朔日 
有食之辛丑以宗本为尚书右丞相兼中书令亮为太保领三省事夏五月戊子以天变肆赦杀草诏翰林学士张钧是日曲赦上京囚庚寅出 
亮领行台尚书省事戊申杀宿直将军萧荣秋八月以刘筈为司空行台右丞相如故杖平章政事秉德杀左司郎中萨哈九月丙申以亮复为 
平章政事戊戌以宗本为太保领三省事宗敏领行台尚书省事秉德为尚书左丞相刘筈为平章政事庚子以宗甫为参知政事冬十月乙丑 
杀北京留守胙王元及弟安武军节度使扎拉左卫将军塔斯大赦癸酉以翰林学士京为御史大夫十一月癸未杀皇后费摩氏召胙王妃萨 
满入宫戊子杀故邓王子阿兰达兰癸巳帝猎于和罗温图珲遣使杀德妃乌库哩氏及瓜尔佳氏张氏十二月己酉朔帝至自猎所丙辰杀妃 
费摩氏于寝殿丁巳平章政事亮与驸马唐古辩寝殿实达尔大兴国护卫十人长呼图额哷楚克等作乱帝崩年三十一亮降帝为东昏王大 
定初追谥曰武灵皇帝加谥弘基缵武庄靖孝成皇帝庙号熙宗陵曰思陵
　　熙宗天会二年 【仍太宗年号】 天眷三年皇统九年凡十四年

　　○废帝海陵

　　废帝海陵庶人亮字符功本名都古尔讷辽王宗斡第二子也母大氏初为奉国上将军赴梁王宗弼军前任使以为行军万户迁骠骑上 
将军皇统四年加龙虎卫上将军为中京留守迁光禄大夫为人僄急多猜忌残忍任数初熙宗以太祖嫡孙嗣位亮意以为宗干太祖长子而 
己亦太祖孙遂怀觊觎七年拜尚书右丞八年拜右丞相九年正月兼都元帅熙宗使实达尔大兴国赐亮生日悼后附赐礼物熙宗不悦杖兴 
国追其赐物亮由此不自安三月拜太保领三省事益邀求人誉引用势望子孙结其欢心学士张钧草诏忤旨熙宗问谁使为之左丞相宗贤 
以太保对熙宗不悦遂出领行台尚书省事至良乡召还亮大恐既至复为平章政事由是益危迫熙宗尝以事杖唐古辩及秉德二人怀怨望 
乃与大理卿乌达同谋废立令乌达以所谋告亮 【按金史载辩与秉德以事被杖而辩与乌达谋废立未载秉德与谋又载乌达先以所谋 
告亮是辩亦不与知而为乌达私意也下载他日亮问辩若举大事云云是所问者非以谋来告之人未免突然考弘简录载秉德辩与乌达三 
人同谋废立令乌达先告亮于事理较合今改辑】 他日亮问辩若举大事谁可立者辩以胙王常胜对问其次以邓王子阿兰对亮谓阿兰属 
疏安得立辩曰公岂有意邪亮曰果不得已舍我其谁遂旦夕相与密谋护卫将军塔斯疑之以告悼后曰辩等每相聚语窃疑之后以告熙宗 
熙宗召辩曰尔与亮谋何事将如我何杖之会河南兵士孙进自称皇弟熙宗有弟常胜扎拉亮乘此构之熙宗使塔斯鞫之无状亮以塔斯鞫 
不以实俱杀之护卫十人长布萨呼图旧受宗干恩图克坦额哷楚克与亮姻家大兴国给事寝殿夜从主者取符钥归家以为常兴国尝以李 
老僧属亮得为尚书省令史故使李老僧结兴国为内应十二月丁巳布萨呼图额哷楚克当夜直兴国尝以钥启门纳亮及秉德辩乌达图克 
坦贞李老僧等入至寝殿遂弒熙宗秉德等奉海陵坐 【按金史于此云秉德等未有所属考上文辩与亮问答既有公岂有意及舍我其谁 
之语则其意久属于亮且至熙宗寝殿之时亮身与俱是固显为首谋何云秉德等未有所属乃俟呼图决议也前后未免矛盾弘简录直载秉 
德等奉亮坐罗拜称万岁深合情实今改辑】 罗拜称万岁诈以熙宗欲议立后召大臣遂杀曹国王宗敏左丞相宗贤是日以秉德为左丞相 
兼侍中左副元帅辩为右丞相兼中书令乌达为平章政事呼图为左副点检额哷楚克为右副点检贞为左卫将军兴国为广寍尹太师领三 
省事勖等进爵增秩大赦改元为天德元年甲子召秉德辩乌达呼图额哷楚克兴国六人赐誓券 【按兴国为广寍尹赐誓券后金史无所 
载而大金国志载兴国别名为梁汉臣天德二年七月除右丞相凡海陵迁燕营汴伐宋皆汉臣先启其谋又据续通鉴纲目载海陵南侵败于 
采石斩梁汉臣率其众趋扬州是兴国至正隆末乃被诛也】 丙寅以刘麟为参知政事乙亥追谥皇考太师宪古弘道文昭武烈章考睿明皇 
帝庙号德宗
　　二年春正月以萧裕为秘书监癸巳尊嫡母图克坦氏及母大氏皆为皇太后名图克坦氏宫曰永寿大氏宫曰永寍乙巳诏以七事布中 
外励官守务农时慎刑罚扬侧陋恤穷民节财用审才实帝每饰情貌以御臣下取军士粝饭食之以敝衾覆衣辄服补缀令记注官见之二月 
戊申朔封子元寿为崇王戊辰羣臣上尊号曰法天膺运睿武宣文大明圣孝皇帝三月丙戌以弟兖为司徒兼都元帅夏四月戊午杀太傅领 
三省事宗本尚书左丞相唐古辩判大宗正府事宗美遣使杀领行台尚书省事秉德东京留守宗懿北京留守卞及太宗子孙七十余人周王 
宗翰子孙三十余人诸宗室五十余人司徒兖左丞宗义及秘书监萧裕等屡加迁改有差宋夏高丽各遣使贺即位及受尊号秋九月甲午立 
惠妃图克坦氏为皇后冬十月辛未杀太皇太妃萧氏及其子任王威赫使使杀行台左丞相左副元帅萨里罕于汴并杀平章政事宗义前工 
部尚书穆里延御史大夫宗安皆夷其族以魏王威泰之孙呼尔察好修饰亦族之十一月以图克坦恭为平章政事张浩为尚书右丞张通古 
为尚书左丞戊子以十二事戒约官吏帝每与近臣燕语辄引古昔贤君以自况显责大臣使进直言十二月癸卯朔诏去羣臣所上尊号癸丑 
立太祖射碑于赫舍哩部中帝及皇后致奠于碑下己未罢行台尚书省改都元帅府为枢密院以兖为枢密使昂为枢密副使
　　三年春正月丁亥初造镫山于宫中甲午初置国子监谓御史大夫赵资福曰汝等多徇私情未闻有所弹劾朕甚不取自今百官有不法 
者必当举劾无惮权贵乙未帝猎于近郊二月丁巳还宫三月诏广燕城建宫室夏四月丙午诏迁都燕京辛酉有司图上燕城营建制度阴阳 
五姓所宜诏无拘泥丙寅罢岁贡鹰隼及皇统闲苑中所养禽兽沂州男子吴真犯法当死有司以其母老疾无侍为请命官与养济着为令闰 
月辛未朔命尚书右丞张浩调选燕京丙子命大官常膳惟进鱼肉旧贡鹅鸭等悉罢之归德军节度使阿里布以撤官舍材木构私第赐死戊 
戌诏朝官称疾不治事者尚书省令监察御史与太医同诊视无实者坐之五月纳所杀诸宗室之妻于宫中六月丙子杀太府监完颜富鲁宋 
遣巫伋等祈请山陵 【按金史载宋遣使祈请山陵未载充祈请使人姓名考宋史绍兴二十一年二月遣巫伋等为金国祈请使是为巫伋 
等无疑然止载请归渊圣皇帝及皇族增加帝号等事未言请山陵据续通鉴纲目亦止载其请迎靖康帝被海陵诘问仍唯唯而退未载其复 
请山陵惟大金国志载海陵问祈请何事伋首言乞修奉陵寝及迎靖康帝归是山陵固属兼请而金史止载其祈请山陵余俱不载盖以请迎 
靖康一闻海陵不知归后何处顿放之诘遂唯唯而退是其请本非诚心伏读通鉴辑览　　御批高宗事雠忘亲有所弗顾作史者因不予以 
请迎靖康而仅载其请山陵也谨录识之】 不许冬十月杀兰子山明安萧拱十二月杖寿寍县主苏尼是岁子崇王元寿薨
　　四年春正月羣臣请立皇太子从之戊戌初定东宫官属立捕盗赏格癸亥朝谒世祖太祖太宗德宗陵甲子还宫二月丁卯立子光英为 
皇太子甲戌如燕京夏四月丙寅朔诏今岁河南北选人并赴中京铨注六月戊寅权超泰部明安纳延伏诛秋七月命崇义军节度使乌达之 
妻唐古定格杀其夫而纳之九月甲午次中京杀太府少监刘景十月壬戌朔使使奉迁太庙神主于中京杀太祖长公主乌噜杖罢其夫平章 
政事图克坦恭封其侍婢呼达为国夫人冬十一月戊戌以李德固为平章政事辛丑买珠于乌尔古德哷勒部及扶余路禁百姓私相贸易仍 
调两路民夫采珠戊申以前平章政事图克坦恭为司徒十二月甲子斩妄人敲僊于中京市庚寅太尉领三省事枢密使兖薨
　　贞元元年春正月辛卯朔帝在中京不视朝诏有司受宋高丽夏回纥贡献丙午以中京留守高桢为御史大夫二月庚申帝自中京如燕 
京三月辛亥帝至燕京初备法驾甲寅亲选良家子百三十余人充后宫乙卯以迁都诏中外改元改燕京为中都府曰大兴汴京为南京中京 
