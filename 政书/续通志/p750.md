<!-- { "loadSidebar": true } -->
史地理志及元丰九域志以庐州巢县无为镇建为军以巢庐江二县属之在太平兴国三年】 淮南十八州军其九禁盐地则上下其直民利 
商盐之贱故贩者益众至有持兵器往来为盗者允恭以为行法宜一即奏请悉禁而官遣吏主之事下三司三司言其不可允恭再三为请太 
宗始从之是岁收利巨万允恭与王子舆秦羲同主茶盐之任多作条制遂变新法真宗即位改西京左藏库使又言川陕铁钱之弊曰臣在先 
朝尝陈其事愿变法以革其弊先帝方议行之会贼顺叛扰而止今陛下继成先烈可遂建其法使民不失所且饶信之铜积数千万若遣运于 
荆达于蜀蜀素多铜俾夔益遂各置监鼓铸岁用均给不十年悉用铜钱矣议虽未用然自是吏卒奉给始改用十铁钱易铜钱之一俄知通利 
军兼黄御河发运使会议减西鄙屯兵以息转饷召允恭与崇仪副使窦神宝阁门祗候李允则驰往经度图上郡县山川之形胜允恭因建议 
曰自环州入积石抵灵武七日程刍粟之运其策有三然以人以驴其费颇烦而所载数尠莫若用诸葛亮木牛之制以小车发卒分铺运之每 
一车四人挽之旁设兵卫加戈刃于上寇至则聚车于中合士卒之力御寇于外寻为议者所沮而止复遣之任又议江淮盐铁使陈恕力争诏 
从允恭之议加领康州刺史咸平初以北边卖马未有定直命允恭主平其估乃置估马司铸印以为常制王均之乱帝虑南方有聚寇命允恭 
为荆湖江浙都巡检使二年以疾闻遣其子大理评事可乘传侍疾卒于升州年五十六赐其次子告同学究出身允恭有瞻干能以方略捕贼 
王小波之乱李顺之兄自荥据绵竹土人多被胁从允恭兄允升弟允元率乡里子弟并力破之又为王师乡导执自荣诣剑门以献王继恩表 
其事诏赐允升学究出身授本县令允元什邡令明年召赴阙授允升右赞善大夫允元大理评事可咸平元年进士喜属文有吏干累召试厯 
都官员外郎改虞部员外郎

　　△秦羲

　　秦羲字致尧江寍人世仕江左父承裕建州监军使知州事李煜归朝承裕遣义诣阙上符印太祖召见悦其趋对详谨补殿直令督广济 
漕船太平兴国中有南唐军校马光琏等亡命荆楚结徒为盗羲受诏缚光琏以献太宗壮之改西头供奉官淳化中又督洛南采铜雷有众称 
其有心计遣监兴国军茶务会杨允恭改茶盐法荐羲掌真州榷务寻提点淮南西路茶盐得羡余十余万遂与允恭同为江淮制置擢授合门 
祗候兼制置矾税咸平初淮南榷盐二岁增钱八十三万余贯改内殿崇班又兼制置荆湖路江南羣盗久为民患羲讨捕皆尽四年领发运使 
事 【按长编及文献通考载太宗至道三年即罢发运使真宗咸平四年加都大发运事兼以淮南转运使领之而不立使名据此则咸平中 
未尝置发运使羲特兼领其事耳】 改供备库副使献议增榷酤岁十八万缗所增既多尤为刻下会岁旱诏罢之景德初迁供备库使知江陵 
府坐举官不如状削秩大中祥符初起授供备库副使明年广州言澄海兵尝捕宜盗颇希恩桀骜军中不能制部送阙下帝以远方大镇宜得 
材干之臣镇抚之宰相厯言数人皆不称旨帝曰秦羲可当此任复授供备库使充广州钤辖厯东染院使知苏州改崇仪使提举在京诸司库 
务因对求典藩郡迁内院使知泉州天禧四年代还道病卒年六十四羲知书好为诗喜宾客颇有士风厯财货之任凡十余年精勤练习号为 
称职

　　△谢德权

　　谢德权字士衡福州人父文节初仕王氏后入南唐以骁勇闻守鄂州拒王师战没德权以父死事李煜署庄宅副使归朝诣登闻检院自 
荐补殿前承旨迁殿直陕西巡检改右侍禁咸阳浮桥坏转运使宋大初命德权规画乃筑土实岸聚石为仓用河中铁牛之制缆以竹索繇是 
无患咸平二年宜州溪蛮叛命陈尧叟往经度之德权预其行以单骑入蛮境谕以朝旨众咸听命尧叟以闻加合门祗候广韶英雄连贺六州 
都巡检使代归提点京城仓草场廥积多患下湿德权累甓为台以籍之遂无败腐京城衢巷狭隘命德权广之既受诏则先撤贵要邸舍会有 
讼执政与许州民阴构西夏为叛者诏温仲舒谢泌鞫问令德权监之既而按验无状翌日对便殿具奏其妄泌独曰追摄大臣狱状乃具德权 
曰泌欲陷大臣邪若使大臣无罪受辱则人君何以使臣臣下何以事君仲舒曰德权所奏甚善帝乃可之六年命城新乐县迁供奉官又命浚 
北平砦濠葺蒲阴城一日遽乘传诣阙求对且言边民多挈族入城居止前岁契丹入塞傅潜闭垒自固康保裔被擒王师未有胜捷臣以为今 
岁契丹必侵内地令边兵聚屯一处尤非便利愿速分戍镇定高阳三路天雄城垒阔远请急诏蹙之乃葺澶州城北治德清军城堑以为豫备 
臣实虑蒲阴工木未讫敌必暴至帝慰遣之既而契丹果围蒲阴及闻有诏修河北行宫德权又驿奏请车驾毋渡河帝至澶州德权单马间道 
赴行在未几迁内殿崇班提辖三司衙司德权为设条制均其差使有大将隶内侍主藏内侍为奏留规免烦重之役德权携奏白上极言侥幸 
帝称其有守又命提总京城四排岸领护汴河兼督辇运前是岁役浚河夫三十万但挑沙拥岸址河流泛溢中流复淤德权须以沙尽至土为 
垠弃沙堤外又为大锥以试筑堤之虚实植树数十万以固岸建议废京师铸钱监徙西窑务于河阴大省劳费改崇仪副使兼领东西八作司 
先是每营造患工少至终岁不成德权按其役皆克曰而就大中祥符元年议东封命与刘承珪戚纶同计度发运迁供备库使预修玉清昭应 
宫时累徙民舍以广宫地刘承珪议掘地及丈加筑以壮基址德权患其劳役过甚日与忿争不能夺遂求罢复领京城仓草场三年诏改西染 
院使出知泗州至任踰月卒年五十八以其子平为定远主簿德权清苦干事好兴功利多所经画见官吏徇私者必面斥之所至整肃然喜采 
察纤微以闻于上朝论恶之

　　△阎日新

　　阎日新宿州临涣人少为本州岛牙职补三司使役吏淳化中选隶寿王府主邸中记簿真宗即位擢为供奉官提点雄霸静戎军榷场咸平 
元年迁内殿崇班永兴军驻泊都监徙剑门关兼知剑门县就加供备库副使庆州都监景德初命管句邠寍环州驻泊兵马时部署张凝屡入 
边界焚族帐日新皆提兵应援俄知泾州未几移庆州上言伊锡三门等族恃险隘桀黠难制请开古川道东至乐业镇西出府城从之就转供 
备库使知环州兼邠寍环庆路钤辖缘边都巡检使安抚都监俄换泾原仪渭路二年迁如京使领万州刺史帝朝陵东封皆命为行宫使大中 
祥符初改文思使日新起胥史好云为以进取尝上言羣臣子弟以荫得官往往未童齓以受奉望自今年二十以上乃给廪又京城百官早朝 
而学士丞郎舍人以上导从呵止太盛难以趋避望令裁减又屡请对多所建白且自陈筋力尚壮愿正授刺郡守边城以効用俄真拜坊州刺 
史知渭州兼泾原路驻泊钤辖将祀汾阴故改知同州事俨信顿即日新所部车驾至迎谒献方物劳问久之遂从祀睢帝赐以袭衣金带还过 
新市镇又设彩楼乐伎以迎驾明年徙知徐州代还以有足疾改领军卫大将军昭州团练使知单州疾益甚许还京师天禧初卒年六十八

　　△靳怀德

　　靳怀德博州高唐人祖昌范殿中丞父隐禹城令怀德太平兴国中明法解褐广安军判官秩满授鸿胪寺丞厯著作佐郎太子左赞善大 
夫通判相州改殿中丞通判广州迁国子博士通判沧州厯虞部累迁比部员外郎又通判莫州知德州咸平中契丹入侵怀德固守城壁又转 
运使刘通言其善政诏褎之徙知密州会留后孔守正之镇代还盐铁使陈恕判官王济荐其武干换如京使厯知卭州怀德本名湘素游寇准 
之门准父名湘景德中准方为相怀德乃改名焉俄知沧州大中祥符初召还复遣之任吏民诣转运使李士衡借留怀德士衡以闻未几迁文 
思使三年秋以江左旱歉命为洪虔十州安抚都监未至任改知曹州明年春迁为益州钤辖加领长州刺史怀德厯官以强干称然酗酒多失 
将行别诏戒勖真宗又面谕之就迁北作坊使在剑外军民甚畏爱之复以善职入拜西上合门使改领昭州刺史知澶州是州居水陆之要怀 
德悉心抚治颇着政绩使车往复多称誉焉又知陕州踰年归阙而卒时天禧元年年七十三

　　钦定续通志卷三百三十五

　　●钦定续通志卷三百三十六

　　列传

　　宋 【四十】

　　○宋四十

　　李迪【东之　肃之　承之　及之孝基】　　王曾　　　　张知白　　　　杜衍

　　李迪
　　王曾
　　张知白
　　杜衍

　　△李迪

　　李迪字复古 【隆平集作复吉】 其先赵郡人后徙幽州曾祖在钦避五代乱又徙家濮迪深厚有器局尝携其所为文见柳开开奇之 
曰公辅材也举进士第一授将作监丞厯通判徐兖二州改秘书省著作郎直史馆为二司盐铁判官东封泰山复通判兖州坐解开封府进士 
失当谪监海州税明年以右司谏起知郓州再迁吏部员外郎为三司盐铁副使擢知制诰真宗幸亳为留守判官遂知亳州亡卒羣剽城邑发 
兵捕之久不得迪至悉罢所发兵阴察知贼区处部勒骁锐士斩以徇代归进右谏议大夫集贤院学士知永兴军徙陕西都转运使入为翰林 
学士诏对出三司使马元方所上岁出入财用数以示迪时频岁蝗旱问何以济迪请发内藏库以佐国用则赋敛宽民不劳矣帝曰当出金帛 
数百万借三司迪曰天子于财无内外愿下诏赐三司以示恩德何必曰借帝悦又言陛下东封时敕所过毋伐木除道即驿舍或州治为行宫 
令加涂塈而已及幸汾亳土木之役过往时几百倍今蝗旱之灾殆天意所以儆陛下也帝深然之他日又召对龙图阁命迪草诏徐谓迪曰曹 
玮在秦州屡请益兵未及遣遽辞州事第怯耳谁可代玮者迪对曰玮知嘉勒斯赉欲入寇且窥关中故请益兵为备非怯也且玮有谋略诸将 
皆非其比陛下重发兵岂非将上玉皇圣号邪今关右兵多可分兵赴玮帝因问关右兵几何对曰臣向在陕西以小册书兵粮数备调发今犹 
置佩囊中帝令自探取目黄门取纸笔具疏某处当留兵若干余悉赴塞下帝顾曰真所谓颇牧在禁中矣未久嘉勒斯赉果犯边秦州方出兵 
复召迪问曰玮此举胜乎对曰必胜居数日奏至玮与敌战三都谷果大胜帝曰卿何以知玮必胜迪曰嘉勒斯赉举兵远来声言某日下秦州 
会食以激玮玮勒兵不动以逸待劳臣用此知其胜帝益重之天禧元年拜给事中参知政事仁宗为皇太子除太子太傅迪辞以太宗时未尝 
立保傅止兼太子宾客诏皇太子礼宾客如师傅加礼部侍郎寇准罢帝欲相迪迪固辞一日对滋福殿有顷皇太子出拜曰陛下用宾客为宰 
相敢以谢帝顾谓迪曰尚可辞邪拜吏部侍郎兼太子少傅同中书门下平章事景灵宫使集贤殿大学士初真宗不豫寇准议皇太子总军国 
事迪赞其策丁谓以为不便曰即日上体平朝廷何以处此迪曰太子监国非古制邪力争不已于是皇太子于资善堂听常事他皆听旨周怀 
政之诛帝怒甚欲责及太子羣臣莫敢言迪从容奏曰陛下有几子乃欲为此计帝大悟由是独诛怀政等 【按宋史真宗本纪及寇准传准 
