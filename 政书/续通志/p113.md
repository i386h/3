<!-- { "loadSidebar": true } -->
是月宋副元帅杜充以其众降二月乙亥宗弼还自杭州庚寅取秀州戊戌取平江汴京乱三月丁卯达达哩平之宗弼及宋韩世忠战于镇江 
不利夏四月丙申复战于江寍败之诸军渡江是日阿里布战于拓皋己亥周企战于寿春辛丑罗索战于淳化皆胜之遂克邠州五月癸卯禁 
私度僧尼及继父继母之男女无相嫁娶戊申诏签河北河东军赎其家属之流寓河南而被俘掠为奴婢者六月壬申遣耶律喀勒扎萧必拉 
哩等十人分治新附州镇癸酉诏以昏德公六女为宗妇秋七月以皇子右副元帅宗辅经略陕西丁卯帝如南京温汤徙昏德公重昏侯于呼 
尔哈路九月戊申立刘豫为大齐皇帝世修子礼都大名府辛酉安班贝勒都元帅杲薨癸亥宗辅等败宋张浚军于富平耀州降乙丑凤翔府 
降冬十月乙亥帝至自东京甲申以铁骊图噜拉同中书门下平章事诏辽宋官上本国诰命等第换授十一月甲辰宗辅下泾州渭原二州降 
宋泾原路统制张中孚知镇戎军李彦琦以众降马武等击宋吴玠军于陇州十二月丁丑完颜罗索薨乙酉宗辅败宋刘维辅军壬辰熙州降
　　九年春正月戊申给海兰路诸穆昆田癸丑以时立爱为侍中知枢密院张忠嗣为宣政殿大学士知三司使事宗弼阿里布抚定巩洮河 
乐西寍兰廓积石等州泾原熙河两路皆平夏四月己卯诏新徙戌边户有典质亲属奴婢者官为赎之户计其口少者以官奴婢益之使户为 
四口又乏耕牛者给以官牛别委官劝督田作其续迁戌户在中路者姑止之五月丙午分遣使者诸路劝农六月壬辰赐昏德公重昏侯时服 
各两袭秋九月己酉和州回鹘执耶律达实之党萨巴德埒托多来献冬十月萨里罕攻下庆阳慕洧以环州降宗弼与宋吴玠战于和尚原不 
利十一月己未迁赵氏疏属于上京以陕西地赐齐
　　十年春正月壬子诏士庶之族赋役均之二月庚午赈上京路戍边明安民夏四月庚午以太祖孙亶为安班贝勒皇子宗盘为古伦乌赫 
哩贝勒宗干为古伦左贝勒左副元帅宗翰为古伦右贝勒兼都元帅右副元帅宗辅为左副元帅庚寅以鸭绿混同江暴涨命赈徙戍边户闰 
月辛卯分遣呼沙呼等十二人阅诸路丁壮调赴军秋七月甲午赈泰州路戍边户帝如中京九月耶律伊都谋反出奔其党萧高陆伏诛萧特 
默格自杀冬十月壬寅大赦帝如兴中府十一月癸未萨里罕请取剑外十三州从之部族节度使特古斯捕斩伊都及其诸子函首来献十二 
月庚子萨里罕克金州帝至自兴中府
　　十一年春正月丁卯萨里罕败吴玠于饶峰关戊辰取洋州甲戌入兴元府二月己亥元帅府言承诏赈军士请自元帅以下有禄者出钱 
助给之诏毋取于臣下悉从官给秋八月戊子赵■〈木咢〉诬告其父昏德公谋反伏诛 【按沂王■〈木咢〉以诬告其父被诛真乱臣 
贼子之尤然流离至此尚忍而为之诚如通鉴辑览　　御批责其家教人心徽钦无所逃其罪也谨识于此】 戊戌诏曰比以军旅未定尝命 
帅府择人授官今并从朝廷选注冬十一月丙寅赈伊兰路宗弼克和尚原十二月癸未赈海兰路
　　十二年春正月甲子初改定制度诏中外丙寅如东京二月丁酉萨里罕败宋吴玠军于固镇夏四月至自东京六月甲午以阿里□为元 
帅右都监
　　十三年春正月丙午朔日有食之己巳帝崩于明德宫年六十一谥曰文烈皇帝加谥体元应运世德昭功哲惠仁圣文烈皇帝陵曰恭陵
　　太宗天会十三年

　　钦定续通志卷四十七

 
　　●钦定续通志卷四十八　金纪二

　　金纪 【二】

　　熙宗　　　　海陵

　　○熙宗

　　熙宗皇帝讳亶本讳哈喇太祖孙景宣皇帝子母富察氏天会十年宗翰宗辅希尹入朝与宗干议以自杲薨后安班贝勒虚位已久哈喇 
先帝嫡孙当立相与请于太宗者再三乃从之四月庚午诏定为储嗣十三年正月己巳太宗崩庚午即皇帝位二月乙巳追谥太祖后唐古氏 
曰圣穆皇后费摩氏曰光懿皇后辛酉改葬太祖于和陵三月庚辰谥大行皇帝曰文烈庙号太宗乙酉葬太宗于和陵甲午以宗翰为太保领 
三省事封晋国王夏四月丙寅昏德公赵佶薨遣使致祭及赙赠五月甲申左副元帅宗辅薨秋九月壬申追尊皇考丰王为景宣皇帝庙号徽 
宗皇妣富察氏为惠昭皇后戊寅尊太祖后赫舍哩氏太宗后唐古氏皆为太皇太后冬十一月以宗盘为太师乙亥初颁历己卯以完颜希尹 
为尚书左丞相兼侍中太子少保高庆裔为左丞萧庆为右丞十二月癸亥以京西鹿囿赐农民
　　天会十四年春正月己巳朔帝朝太皇太后于两宫丁丑太皇太后赫舍哩氏崩三月壬午以太保宗翰太师宗盘太傅宗翰并领三省事 
秋八月丙辰追尊九代祖以下曰皇帝皇后始祖曰景元皇帝庙号始祖后曰明懿皇后德帝曰德皇帝后曰思皇后安帝曰安皇帝后曰节皇 
后献祖曰定昭皇帝庙号献祖后曰恭靖皇后昭祖曰成襄皇帝庙号昭祖后图克坦氏曰威顺皇后景祖曰惠桓皇帝庙号景祖后唐古氏曰 
昭肃皇后世祖曰圣肃皇帝庙号世祖后纳喇氏曰翼简皇后肃宗曰穆宪皇帝庙号肃宗后富察氏曰靖宣皇后穆宗曰章顺孝平皇帝庙号 
穆宗后乌库哩氏曰贞惠皇后康宗曰献敏恭简皇帝庙号康宗后唐古氏曰敬僖皇后 【按金史熙宗天会十四年追尊九代帝后而未载 
谥号以巳见于世纪及后妃传也兹既删去世纪而后妃传又始自太祖圣穆皇后故补载九代谥号于此】 定始祖景祖世祖太祖太宗庙皆 
不祧
　　十五年春正月癸亥朔帝朝太皇太后于明德宫夏六月庚戌尚书左丞高庆裔转运使刘思有罪伏诛秋七月辛巳太保领三省事晋国 
王宗翰薨冬十月乙卯以达兰为左副元帅封鲁国王宗弼右副元帅封藩王知枢密院事兼侍中时立爱致仕十一月丙午废齐国降封刘豫 
为蜀王置行台尚书省于汴十二月癸未诏改明年为天眷元年大赦命韩昉耶律绍文等编修国史以勖为尚书左丞同中书门下平章事徙 
蜀王刘豫于临潢府
　　天眷元年春正月戊子朔帝朝明德宫颁女真小字二月壬戌帝如约罗春水乙丑幸天开殿己巳诏罢拉林水混同江护逻地与民耕牧 
三月庚寅以禁苑隙地分给百姓夏四月丁卯命少府监卢彦伦营建宫室止从俭素壬午朝享于天元殿五月己亥诏以经义词赋两科取士 
六月戊午帝至自天开殿秋七月壬寅左丞相希尹罢八月甲寅朔颁行官制 【按大金国志载天会十三年五月改定官制与此年月并异 
考金史百官志仅载熙宗定官制而未详年月今仍本纪原文】 己卯以河南地与宋以右司侍郎张通古等使江南以京师为上京府曰会寍 
旧上京为北京九月乙未诏百官诰命女真契丹汉人各用本字渤海同汉人丁酉改燕京枢密院为行台尚书省甲辰以奕为平章政事冬十 
月甲寅朔以李德固为参知政事己巳始禁亲王以下佩刀入宫辛未定封国制癸酉以宗隽为尚书左丞相兼侍中封陈王十一月丙辰以康 
宗以上画像毕奠献于干元殿十二月癸亥新宫成丁丑立贵妃费摩氏为皇后
　　二年春正月以宗隽为太保领三省事进封兖国王完颜希尹复为尚书左丞相兼侍中二月乙未帝如天开殿三月丙辰命百官详定仪 
制夏四月甲戌百官朝参初用朝服己卯宋遣使谢河南地五月乙巳帝至自天开殿六月己酉朔初御冠服秋七月辛巳宗盘宗隽谋反伏诛 
丙戌以宗弼为都元帅进封越国王己丑以达兰为行台左丞相杜充为行台右丞相萧宝耶律晖行台平章政事甲午咸州详衮沂王晕坐与 
宗盘谋反伏诛辛丑以宗干为太师领三省如故进封梁宋国王八月辛亥复诛反者达兰及翼王呼兰等九月戊寅朔降封太宗诸子丙申初 
居新宫立太祖原庙于庆元宫壬寅宋遣王伦等乞归父丧及母韦氏等拘伦不遣冬十二月豫国公昱薨
　　三年春正月以宗弼领行台尚书省事夏四月乙巳朔温都思忠廉问诸路得廉吏杜遵晦等百二十四人各进一阶贪吏张轸等二十一 
人皆罢之癸丑蜀国公完颜尼楚赫薨五月诏复取河南陕西地 【按大金国志载达兰废伪齐乃议以河南陕西地归宋时乌珠不能力争 
及达兰诛乌珠得政决欲败盟天眷三年五月诏复取河南陕西地盖从乌珠之请也】 宗弼以兵自黎阳趋汴 【按续通鉴纲目载乌珠以 
兵自黎阳趋汴萨里罕出河中趋陕西是分两道进兵也与此正同大金国志载分四道南征乌珠命聂哷贝勒出山东萨里罕侵陕右李成侵 
河南自率精兵十余万趋汴是别出聂哷李成二军矣宋史亦载金人败盟乌珠等分四道来攻附考】 萨里罕出河中趋陕西六月诏使决西 
京囚秋七月癸卯朔日有食之乙卯宗弼奏河南陕西捷 【按金史载天眷三年七月宗弼遣奏河南陕西捷八月诏抚谕陕西五路又载九 
月宗弼来朝十二月上言宋将岳飞张俊韩世忠率师渡江诏命击之考续通鉴纲目及大金国志与宋史所载宗弼一军已捷河南而萨里罕 
自河中渡河克永兴军后至凤翔为姚仲所败攻泾州为田晟所败是陕西犹未告捷至乌珠与刘锜战败于顺昌遂还汴京亦无九月入朝之 
事又案宋史载七月乌珠与宋岳飞战于郾城大金国志载乌珠自顺昌败后及秋再提兵与岳飞战至朱仙镇飞得班师诏而还则岳飞亦无 
至十二月乃渡江之事且是时两国之兵无日不战又何俟上书而诏命击之恐金史不无误载】 丁卯诏文武官五品以上致仕给俸禄之半 
八月辛巳诏抚谕陕西五路九月戊申帝至燕京己酉亲飨太祖庙癸亥杀左丞相完颜希尹等冬十一月癸丑以孔子四十九代孙璠袭封衍 
圣公癸亥以萧仲恭为尚书右丞昂为平章政事十二月己亥以阿里布为左副元帅萨里罕为右副元帅
　　皇统元年春正月庚戌羣臣上尊号初御衮冕谢太庙大赦改元己未夏国请置榷场许之二月宗弼克庐州乙酉改封海滨王耶律延禧 
为豫王追封昏德公赵佶为天水郡王 【按昏德公已薨于天会十三年四月此处不得统云改封考续通鉴纲目载宋高宗绍兴十一年金 
追封昏德公为天水郡王封重昏侯为天水郡公即金皇统元年也兹据改】 封重昏侯赵桓为天水郡公戊午帝亲祭孔子庙北面再拜退谓 
侍臣曰孔子虽无位其道可尊万世景仰可不致敬乎夏四月丙子以韩昉参知政事辛巳宗弼请伐江南从之五月己酉太师领三省事梁宋 
国王宗干薨六月甲午纪王宗强薨秋七月癸卯以景宣皇帝忌辰命尚食彻肉丙午以宗弼为尚书左丞相兼侍中九月戊申诏赐鳏寡孤独 
不能自存者人绢二匹絮三斤宗弼伐宋渡淮以书让宋宋复书乞罢兵宗弼以便宜画淮为界冬十二月天水郡公赵桓乞本品俸诏赒济之
　　二年春二月甲戌赈熙河路辛卯宋使曹勋来许岁币银绢二十五万两匹画淮为界世世子孙永守誓言壬辰以皇子生赦中外 【金 
史皇子济安生在是年二月大金国志则在三年六月】 三月丙午以宗弼为太傅丙辰遣左宣徽使刘筈以衮冕圭册册宋康王为帝归宋帝 
母韦氏及天水郡王并妻郑氏宋帝故妻邢氏丧于江南戊午立子济安为皇太子丙寅以臣宋告中外秋七月丁酉赐宗弼金券八月丁卯诏 
