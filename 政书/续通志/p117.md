<!-- { "loadSidebar": true } -->
官为收赎癸丑罢贡金线段匹甲寅以赫舍哩良弼为左丞石琚为参知政事十二月丁丑腊猎于近郊以所获荐山陵自是岁以为常诏流民 
未复业增限招诱辛巳以苏保衡为尚书右丞
　　四年春正月 【按大金国志载大定四年正月诏造总计录盖世宗承海陵疲敝之后虑或有诏赐赈粟等事而仓廪不给故造此总计 
录以稽察出入多寡为长久之计也】 戊子罢路府州元日及万春节贡献丁酉如安州春水壬寅至安州大雪诏扈从人舍民家者人日支钱 
一百与其主乙巳尚书省奏徐州民曹珪讨贼江志而子弼亦在贼民并杀之法当补二官叙杂班帝以所奏未当进一官正班用之辛亥获头 
鹅使荐山陵二月丁巳免安州今年赋役及保塞县御城边吴二村凡扈从人尝止其家者亦复一年辛酉猎于高阳之北庚午还都庚辰以北 
京粟价踊贵诏免今年课甲三月丙戌朔诏免北京岁课缎匹一年壬寅羣臣复请上尊号不允夏四月甲戌出宫女二十一人五月旱敕有司 
审冤狱禁宫中音乐放球场役夫乙巳诏王竞祷雨于北岳己酉命石琚等于北郊望祭祷雨壬子雨斡罕余党富色克伏诛六月甲寅朔日有 
食之甲子以雨足命有司祭谢岳镇海渎于北郊庚午初定祭五岳四渎礼辛未观稼于近郊庚辰诏陕西元帅府议入蜀利害以闻秋七月壬 
辰故卫王襄妃及其子和尚以妖妄伏诛庚子以赫舍哩良弼为平章政事八月甲寅朔以元帅府前请收复旧疆诏秋凉进发赫舍哩志寍再 
以书贻宋索地及岁币 【按续通鉴纲目载宋隆兴元年三月金以书来求海泗唐邓商州之地及岁币八月复以书来求地宋史所载亦同 
今补辑】 戊午以完颜守道为尚书左丞唐古安礼为参知政事壬申帝谓宰臣曰卿每奏皆常事凡治国安民及朝政不便于民者未尝及也 
如此则宰相之任谁不能之己卯如大房山辛巳致祭于山陵九月癸未朔还都乙酉帝谓宰臣曰势力之家亲识诉讼请属道达官吏每屈法 
徇情宜一切禁止又言北京懿州临潢等路尝经契丹寇掠平蓟二州近复蝗旱百姓艰食有冒鬻为奴者可出内库物赎之乙未幸鹰房主者 
以鹰隼置内省堂上帝痛责其人俾置他所冬十月己卯命张弘信等二十四人分检诸路物力十一月乙酉图克坦克寍败宋兵取楚州己丑 
封子永功为郑王乙未诏进师伐宋十二月丁亥高景山取商州是岁大有年断死罪十有七人
　　五年春正月乙卯诏泰州临潢接境设边堡七十驻兵万三千己未宋通问使魏杞等以国书来 【按大金国志载魏杞通问在大定四 
年八月考宋史亦载隆兴二年八月遣魏杞等为金国通问使即大定四年事也续通鉴纲目所载年月亦与二书同而惟金史载在大定五年 
正月盖四年八月魏杞以书未如式未得进故金史缺之及是始至宋史亦载干道元年正月始召通问使魏杞等至燕山正与此合】 书不称 
大称侄宋皇帝称名再拜奉书于叔大金皇帝岁币二十万辛未命有司旱蝗水溢之处与免租赋癸酉命元帅府以六万人留戍余并放归以 
宋国岁币悉赏诸军二月壬午以完颜仲等为宋报问使壬寅罢纳粟补官令三月壬申羣臣奉上尊号夏四月癸卯西京留守寿王京谋反狱 
成特免死杖之除名岚州安置丁未布萨忠义还自军五月壬子赫舍哩志寍以召入见丁巳以布萨忠义为尚书左丞相赫舍哩志寍为平章 
政事还军癸酉罢山东路都统府以其军各隶总管府秋七月戊申朔罢陕西都统府复置统军司于京兆徙元帅府于河中八月己卯乌凌阿 
萨喇以与宋将李世辅交通伏诛癸巳宋使来贺尊号九月丁未以吏部尚书高衎等为贺宋生辰使冬十一月丙午朔帝谓宰臣曰朕在位日 
浅未能徧识臣下贤否全赖卿等尽公举荐今六品以下殊乏人材何以副朕求贤之意癸丑幸东官癸亥立诸路地土等第税法
　　六年春正月丙午朔宋使来贺正旦庚午敕有司宫中张设毋以涂金为饰二月丁亥尚书左丞相兼都元帅沂国公布萨忠义薨三月甲 
寅帝如西京庚午朝谒太祖庙壬申击球百姓纵观夏五月戊申幸华严寺观故辽诸帝铜像诏主僧谨视之壬子诏云中大同县及警巡院给 
复一年壬戌诏将幸银山诸扈从军士赐钱五万贯有敢损苗稼者并偿之六月丙戌发自西京庚子猎于银山秋九月辛丑朔至自西京泽州 
刺史刘德裕等以盗用官钱伏诛冬十月甲申朝享于太庙诏免雄莫等州今年租十一月癸丑帝谓宰臣曰朝官当慎选其人庶可激励其余 
若不当则启觊觎之心卿等必知人才优劣举实才用之十二月甲戌诏有司每月朔望及上七日毋奏刑名丙申以赫舍哩良弼为尚书右丞 
相赫舍哩志寍为枢密使
　　七年春正月壬子帝服衮冕御大安殿受尊号册宝礼癸丑大赦庚申以图克坦喀齐喀为枢密副使二月丙申以石琚为尚书右丞夏四 
月戊辰朔日有食之壬辰以李石为司徒五月丙午大兴府狱空诏赐钱三百贯为宴乐之用以劳之甲寅以诺延温都乌达为参知政事秋七 
月戊申禁服用金线其织卖者皆抵罪闰月丁卯观稼于近郊戊辰永中进封许王永功封随王甲戌诏遣伊喇子敬经略北边壬午观稼于近 
郊戊子观稼于北郊八月己未如大房山壬戌致祭睿陵九月乙丑朔还宫己巳右三部检法官韩赞以捕蝗受赂除名诏吏人但犯赃罪虽会 
赦非特旨不叙乙酉秋猎庚寅次保州诏王天祺察访所经过州县官冬十月乙未朔帝谓侍臣曰近闻朕所幸郡邑曾宴寝堂宇后皆避之此 
甚无谓令仍旧居止戊申还都丁巳帝谓宰臣曰近闻蠡州同知伊喇延寿在官污滥询其出身乃正隆时鹰房子如鹰房厨人之类可典城牧 
民邪自今如此局分不得授以临民职任以孟浩为参知政事辛酉敕有司于东宫凉楼前增建殿位孟浩谏罢之十一月乙丑朔帝谓宰臣曰 
闻县令多非其人其令吏部察其善恶明加黜陟十二月戊戌肇州防御使富察通朝辞赐金带谕之曰卿虽有才然用心多诈朕左右须忠实 
人故命卿补外赐卿金带者答卿服劳之久也又顾谓左宣徽使敬嗣晖曰如卿不可谓无才所欠者纯实耳是岁断死囚二十人
　　八年春正月 【按大金国志载大定八年诏增榷扬在蔡泗唐邓等处宋亦于光州等处置场考金大定八年即宋干道四年也宋史并 
未载置场事惟于干道元年三月载复置榷场亦未云置在光州诸处宋干道元年在金大定五年不在八年而金史五年八年俱缺载】 乙丑 
帝谓宰臣曰朕治天下方与卿等共之事有不可各当面陈以辅朕之不逮慎毋阿顺取容卿等致位公相正行道扬名之时苟或偷安自便虽 
为今日之幸后世以为何如羣臣皆称万岁辛未谓伊喇子敬等曰昔唐虞之时未有华饰汉惟孝文务为纯俭朕于宫室惟恐过度其或兴修 
即捐宫人岁费以充之今亦不复营建矣如宴饮之事近惟太子生日及岁元上元中秋饮之亦未尝至醉至于佛法尤所未信如梁武帝之舍 
身辽道宗之赐爵其惑深矣庚辰行皇太子册礼二月甲午朔制子为改嫁母服丧三年帝谕敬嗣晖曰凡为人臣上欲要君之恩下欲于民之 
誉必亏忠节卿宜戒之三月丁丑命护卫亲军非直日不得带刀入宫夏四月丙午诏曰马者军旅所用牛者农耕之资杀牛有禁马亦何殊其 
令禁之戊申击球常武殿司天马贵中谏曰陛下为天下主系社稷之重又春秋高 【按大定十七年世宗谓宰臣曰朕今年五十有五是大 
定八年为四十六岁金史载击球常武殿马贵中以陛下春秋高为谏恐系八年以后事误载在前也】 围猎击球危事也宜悉罢之帝曰朕以 
示习武耳五月甲子诏户工两部自今宫中之饰并勿用黄金庚寅改旺国崖曰静寍山和尔和东川曰金莲川秋七月甲子制盗羣牧马者死 
戊辰帝谓完颜思敬等曰朕思得贤士寤寐不忘自今朝臣出外令体访廉能职官及草莱之士可助治者以闻甲戌秋猎己卯次三义口帝谕 
点检司曰沿路禾稼甚佳其扈从人少有蹂践则当汝罪九月辛酉帝谕石琚等曰闻蔚州采地蕈役夫数百千人朕所用几何而扰动如此自 
今差役凡称御前者皆须禀奏仍令附册庚午帝幸东宫癸酉帝谕宰臣曰卿等举用人材凡己所知识必使他人举奏朕甚不喜如果贤何必 
以亲疏为避忌也以魏子平为参知政事辛巳帝谓御史大夫李石曰台宪固在分别邪正然内外百司岂遂无人惟见卿等劾人之罪不闻举 
善自今宜令监察御史分别刺举善恶以闻左卫将军大盘以事就鞫盘妹为宝林盘属内侍僧儿言之宝林宝林以闻命杖僧儿出盘为陇州 
防御使冬十月乙未命涿州刺史兼提点山陵每以朔望致祭命图画功臣于太祖庙帝谓宰臣曰海陵时修起居注不任直臣故所书多不实 
可访求得实详而录之参政孟浩进曰良史直笔君举必书自古帝王不自观史意正在此辛亥诏罢复州岁贡鹿筋十二月戊子朔遣伊喇安 
等招谕准布
　　九年春正月辛酉帝与敬嗣晖伊喇子敬论古今事因曰亡辽日屠食羊三百亦岂能尽用徒伤生耳朕每当食常思贫民饥馁又曰海陵 
以张仲轲为谏议何以得闻忠言朕与大臣论议一事非正不言卿等不以正对岂人臣之道也庚午诏诸州县和籴毋得抑配百姓戊寅契丹 
爱实拉等谋叛伏诛二月庚寅制妄言边关兵马者徒二年庚子以中都等路水免税以曹单二州被水尤甚给复一年甲寅诏女真人与诸色 
人公事相关只就女真理问三月丁卯以尚书省定网捕走兽法或至徒帝曰是重禽兽而轻民命也自今有犯可杖而释之诏伊喇道廉问山 
东河南辛巳以大名路诸明安民户艰食遣使发仓廪减价出之夏四月己丑诏宰臣宣谕百官朕观在位之臣初入仕时竞求声誉以取爵位 
亦既显达即缄默苟容为自安计朕甚不取癸巳遣富察乌珲等分诣河北诸路劝明安穆昆农五月戊辰尚书省奏越王随王二府有所兴造 
应发役夫帝曰二王府各有引从人力又奴婢甚多何得更役百姓尔等但以例为请海陵横役无度可尽为例邪自今在都浮役久为例者仍 
旧余并官给佣直重者奏闻六月戊戌以久旱命宫中毋用扇庚子雨秋七月乙卯朔罢东北路采珠壬申观稼于近郊九月罢皇太子月料岁 
给钱五万贯帝谓台臣曰比间朝官内有揽中官物以规货利者皆对曰不知帝曰朕尚知之而汝不知汝将安用冬十月辛丑以赫舍哩良弼 
为左丞相赫舍哩志寍为右丞相丙午大飨于太庙十一月己未以完颜守道为平章政事石琚为左丞孟浩为右丞十二月丙戌诏赈临潢等 
路诸明安民以图克坦喀齐喀为平章政事丙午制职官犯公罪在官己承伏者虽去官犹谕
　　十年春正月甲子命宫中元宵无得张镫甲戌以李石为太尉尚书令二月甲午安化军节度使图克坦子温副使老君努以赃罪伏诛戊 
申帝谓近臣曰诸护卫后皆治民之官其教以读书三月壬子朔宋使来贺生辰帝命护卫善射者押赐宋使射宴射中有不及宋使者帝曰护 
卫十年出为五品职官每三日上直役亦轻矣岂徒令饱食安卧而已弓矢不习将焉用之庚午帝谓参政宗叙曰卿为河南统军时言黄河堤 
埽利害甚合朕意朕每念百姓差调官吏互为奸弊不早计料临期星火率敛所费倍蓰为害非细卿既参朝政当革弊择利行之又谕左丞石 
