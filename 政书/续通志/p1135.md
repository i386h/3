<!-- { "loadSidebar": true } -->
宣抚使布什万努有异志欲弃咸平徙海兰路持胜力止之万努怒杖之八十持胜走上京告行省太平时太平已与万努通谋口称其忠而心 
实不然署大右司员外郎既而太平受万努命焚毁上京宗庙执元帅承充夺其军持胜密约治中费摩萨布万户韩公恕杀太平复推承充行 
省事共伐万努事泄俱被害 【按大金国志载持胜为咸平治中宗室承裕辟为僚佐承裕死太平谋不执以兵胁持胜不从大骂遂遇害与 
此互异】 诏赠持胜中顺大夫韩州刺史萨布镇国上将军显德军节度使公恕明威将军信州刺史

　　△乌雅威赫

　　乌雅威赫隆安路明安人补亲军充护卫累官安化军节度使土贼据九仙山为巢穴拥众不击贼愈炽东平行省蒙古纲劾奏威赫不任 
将帅朝廷不问改镇西军权经略副使兴定四年改泰定军五月兖州破死焉

　　△乌雅恩彻亨

　　乌雅恩彻亨隆安府明安人大定二十八年进士累官秦州防御使母忧起复迁武宁军节度使徙河平军坐前在武宁奏军功不实降沂 
州防御使迁汾阳军节度使兴定二年九月城破死焉

　　△钮祜禄贞

　　钮祜禄贞本名绰哈西南路招讨司人大定二十八年进士累官泰定军节度副使父忧服阕除宣德州刺史贞佑元年十二月以礼部郎 
中与恩州刺史钮祜禄哈达等出议和事和议成改户部侍郎厯沁南河平镇南集庆汾阳昭义军节度使兴定二年权元帅左都监守晋安府 
三年十一月城破与府官十余人皆死之

　　△伯特乌格

　　伯特乌格西南路茂乣奚人壮健沈勇贞佑五年元兵破东胜州乌格与裕尔雅勒呼裕尔雅尔招集义军披荆棘复立州事帅府承制皆 
授武义将军乌格宁远军节度副使雅勒呼节度判官雅尔观察判官兴定元年各迁两阶遥授乌格武州刺史权节度使雅勒呼权同知雅尔 
权副使三年真授乌格东胜军节度使东胜被围粮尽援绝率众溃围走保长宁塞九月复被围乌格死之

　　△贾邦宪

　　贾邦宪霍州霍邑县陈村人举进士质直有勇略元攻河东集居民为守御计兵至居民悉降邦宪弃其家独与子懿保松平寨时权知州 
事刘珍在寨与共守竟能成功珍每欲辟之邦宪辄以衰老为辞兴定四年十月兵复大至病不能避与懿俱被报欲以为镇西元帅刃胁之不 
屈密遣懿归松平遂自刭赠奉直大夫本县令

　　△伊喇阿里哈 【孔祖汤】

　　伊喇阿里哈辽人兴定闲累迁霍州刺史四年移治好义堡元兵至力战不能敌兵败被执诱使降曰吾有死无二叱使跪但向阙而立丛 
矢射杀之宝昌军节度副使孔祖汤同时被获亦不屈死诏赠阿里哈龙虎卫上将军恭定军节度使祖汤资善大夫同知平阳府事祖汤泰和 
三年进士

　　△完颜禄锦

　　完颜禄锦中都路额特赫格们明安人以荫补官累迁通州刺史元帅右都监富察齐锦执令北去寻挈家脱归除同知临洮府事迁保大 
军节度使兴定五年鄜州破自投崖下死赠特进知延安府事

　　△赫舍哩鹤寿

　　赫舍哩鹤寿河北西路珊沁明安人中泰和三年武举调褎信县副巡检六年宋人围蔡州鹤寿请于防御使与勇士五十人夜斫宋营使 
诸军噪城上斩三百余级迟明解去追袭至陈寨复取所据新蔡新息褎信三县从大军出寿春败宋人于涡口攻下真滁二州及盱贻军还迁 
同知息州军事大安三年夏人五万围东胜鹤寿救之突围入城夏兵解兴定元年遥授睢州刺史二年攻枣阳三败宋兵三年夺宋石渠寨决 
去枣阳濠水加宣差邓州路军马从宜遥授汝州防御使四年宋扈太尉步骑十万围邓州鹤寿出金帛赏士许以迁官加爵日出搏战宋兵焚 
营去鹤寿被创遣招抚副使珠格伊埒图追及之夺所俘而还诏所散金帛勿问将士优迁官爵鹤寿迁金紫光禄大夫遥授武胜军节度使母 
忧起复行元帅府于鄜州五年闰十二月鄜州破 【原作十月按本纪是年十月鹤寿始以许州元帅将戍卒分屯潼关至闰十二月死于鄜 
州祜禄资禄传所载亦同今据改】 与数骑突出城追兵及之鹤寿据土山力战死谥果勇

　　△富察罗索

　　富察罗索东北路安春噶尔罕明安人泰和三年进士累官监察御史母忧服阕充元帅参议官兴定二年与元帅承裔攻下西和州博索 
由秦州进兵抵栈道宋人悉锐师来拒罗索乘高立帜策马旋走扬尘为疑兵别遣精骑掩出其后宋人大溃乘势遂拔兴元权元帅右都监河 
东路安抚使复取平阳晋安遥授孟州防御使将兵救鄜州转战而至城破死之赠资德大夫定国军节度使谥襄勇

　　△钮祜禄资禄

　　钮祜禄资禄本姓张氏咸平府人泰和闲伐宋从军有功累官西宁州刺史赐今姓兴定二年遥授同知临洮府事兼定西州刺史从元帅 
右都监完颜阿林破宋兵于梢子岭三年攻破武休关 【按武休金史讹武林考本纪兴定三年取宋武休关又杨沃衍传亦载三年武休关 
之捷今据改】 功最遥授通达军节度使五年改陇安军节度使又改金安将兵救鄜州闰十二月鄜州破被执不肯降遂死赠银青荣禄大夫 
中京留守录其二子烈山林泉升职一等陕西行省军中用之

　　△赵益

　　赵益太原人读书肄业元兵入境鸠合土豪保聚山陕屡战有功郭文振署为寿阳令驻兵榆次重原寨遂率众收复太原夜登城斩馘甚 
众获马杖不可计护老幼二万余口以出擢同知太原府事兼招抚使元光元年八月元兵大至攻城益急知不可支乃自焚府库杀妻子沈符 
印于井遂自杀帝闻嘉叹赠银青荣禄大夫河东北路宣抚使

　　△侯小叔

　　侯小叔河东县人本河津水手贞佑初籍充镇威军以劳补官元光元年元兵围河中迁府判官权河东南路安抚副使尽护农民入城以 
家财赏战士围解迁治中枢密院奏乞假符节十二月诏权元帅左都监便宜从事提控吴德说小叔出降叱出斩之表兄张先复从容言使降 
以保妻子小叔怒谓先曰我舟人子致身至此何云出降缚于柱杀之二年正月 【四字史传原讹在下文元军十万围城之上今据本纪移 
此】 枢密院遣都监额琳来议兵事因出城与额琳会元石天应乘之取河中府作浮桥通陕西小叔驻乐李山寨众兵毕会夜半坎城以登焚 
楼橹火照城中天应大惊尽弃辎重牌印马牛杂畜死于双市门小叔烧绝浮桥抚定其众迁昭毅大将军遥授孟州防御使同知府事未几元 
兵十万围城总帅额尔克遣提控孙昌枢密完颜萨布遣李仁智各率兵来援约夜中鸣钲内外相应及期小叔出兵昌仁智不敢动小叔敛众 
入城围益急密遣经历官张思祖溃围出奔告于汴明日城破小叔死下诏褎赠切责额尔克等不救河中之罪

　　△王佐

　　王佐字辅之霍州农家子轻财好施善骑射兴定中聚兵数千权领霍州事平阳胡天作承制加忠勇校尉累迁宣武将军遥授宝昌军节 
度副使元兵取青龙堡佐被获署霍州守将隶元帅崔环质其妻子佐因招抚使成天佑与环有隙约谋杀环天佑曰君妻子为质奈何佐曰佐 
岂顾家者耶因环出猎杀之率军民数万请命加元帅右监军兼知平阳府佐与平阳公史咏素不协请徙沁州玉女寨诏从之仍听上党公完 
颜开节制元光二年七月救襄坦中流矢卒赠金吾卫上将军以其子为符宝典书

　　△图们呼图克们

　　图们呼图克们字子秀策论进士累官临洮知府贞佑三年冬叛贼兰州极陈僧等诱夏兵八万围临洮城中兵数千粟不支众皆危之呼 
图克们谕以逆顺祸福皆自奋捕其党欲为内应者斩之掷首城外贼四面来攻夜袭其垒夏兵大乱遂遁去四年知河中府兴定二年为绛阳 
军节度使行元帅府事兼知晋安修城缮兵以备战守民以为扰行省胥鼎闻之遗书曰去岁平阳不守河东保完者惟绛由公威德素着不动 
声色以能无虞迩闻治政太刚科征太重小人易动不可不虑愿谦虚待下忠孝结人明赏罚平赋税为河东长城之托呼图克们得书上言臣 
方治隍陴积刍粮为捍御计而小民颇有怨言贻行省忧自闻训谕内自悛海外加宽抚庶几少慰众心而近以朝命分军过河又讙言帅臣不 
益兵保守反助河南将弃我人心如此恐生他变敢以鼎书上闻惟朝廷图之朝廷以鼎言遣吏部尚书完颜闾山代之或曰呼图克们欲以计 
去晋安故务为急政失民心未几晋安失守死者百万遂失河东正大三年复为临洮府总管四年五月城破被执诱降不应以刀乱斫其膝胫 
终不能屈遂杀之诏赠中京留守立像褎忠庙录其子孙其妻乌库哩氏亦死节有传

　　△爱新 【马肩龙】

　　爱新一名莽格本虢县镇防军累功迁总领李文秀据秦州诏凤翔军讨之爱新在军中有罪当死枢帅有知者奏将帅材忠实可倚命驰 
赦以为德顺节度使正大四年春元兵西来拟以德顺为坐夏之所人甚危之爱新识凤翔马肩龙招与谋事凤翔总管萨哈喇国鉴以德顺决 
不可守劝肩龙勿往肩龙曰爱新平生未识我一见许为知已我知往则必死然不得不为知巳死乃冒险至不数日受围城中惟义兵乡军八 
九千人元兵举天下之势攻之爱新假肩龙凤翔府判官与共守御凡二十昼夜力尽乃死肩龙自刭诏各赠官配食褎忠庙肩龙字舜卿宛平 
人先世辽大族有知兴中府者号兴中马氏祖大中金锦两州节度父成谊京兆府路统军司判官肩龙在太学有声宗室苏尔坦被诬将置死 
人不敢言其冤肩龙上书苏尔坦有将帅材少出其右臣书生无用于世愿代死留为天子将兵帝问汝与苏尔坦交厚对曰臣知苏尔坦苏尔 
坦未尝识臣啻悟赦苏尔坦授肩龙东平录事委行省试验侯摮与语不契罢归渡河疑为奸细系归德狱适苏尔坦至立救出之至是与爱新 
同死难

　　△禹显 【张邦宪　刘全】

　　禹显鴈门人贞佑初隶上党公张开累功授义胜军节度使元光二年四月元帅德勒台阿勒达尔攻河东开遣显扼龙猪谷夹攻败之擒 
其帅韩光国悉复所历州县将军二百人守襄垣八年不迁元帅尝集河朔步骑数千攻之数四不能拔既而战于玉女寨大获开言于朝权元 
帅府都监正大六年冬四内变城破被擒帅义之不欲加害钤以铁绳密遁去闻开军复振将往从之元兵四向来追被执不屈死秦州人张邦 
宪字正叔正大进士为永固令天兴二年避兵徐州卓翼率兵至城邦宪被执将驱之北骂曰我进士也为邑长可从汝曹反耶遂遇害刘全彭 
城民率乡邻数百避兵沫沟推为砦主元兵至徐质其父招全全缚其人送州因窃父以归徐帅伊都嘉其忠承制授昭信校尉后遇国用安以 
不附已见杀

　　△冀禹锡 【完颜呼喇勒】

　　冀禹锡字京用龙山人至宁元年仕历州郡有能声归德受兵禹锡为行院都事经画守御一府倚重闻富察官努之变或劝以微服免不 
从与郎中完颜呼喇勒同赴水死 【按冀禹锡金史原附富察官努传今改入忠义考富察官努传前谓其赴水死后又云或劝以微服免不 
从见害未免矛盾今据前文改辑并以完颜呼喇勒附见焉】

　　△完颜彝

　　完颜彝字良佐世以小名称之曰陈和尚丰州人系出萧王诸孙父奇格泰和闲南征以功授阶州同知军事宋复阶州战殁于嘉陵江从 
