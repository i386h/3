<!-- { "loadSidebar": true } -->
金谷损已俸以助其费再知庐州首言和好不可恃当高城浚池以为备复芍陂七门堰农政用修再知建州岁馑民羣趋富家发其廪监司议 
调兵掩捕善俊曰是趣乱也谕许自新平米价民乃定厯江西转运副使时朝廷议减月桩钱善俊言及州不及县则县仍迫取于民犹不减也 
宜一路通裁其额下之漕臣科郡县轻重均减之又奏和买己是白科从而折变益加糜费其数反重于正绢并乞蠲减所言多见用转湖南师 
移知镇江府卒善俊喜功名好论事孝宗英武独运缺相者累年善俊极言相位不可无人尤人所难言者

　　善誉

　　善誉字静之父不倚 【按世系表商王房有四不倚而其子俱无名善誉者善誉之父则不晦也表传必有一误】 商王后也善誉幼敏 
慧力学干道五年试礼部第一初调昌国簿摄邑事劝编户裒金买田以明嫁娶丧葬捕得海盗全党守欲上其功善誉曰奈何以人命希赏守 
益贤之荐于朝授两浙运干改知抚州临川县改常州添差通判史浩言其贤诏赴部堂审察累迁大理丞湖北常平茶盐提举奏罢税场十余 
渡四十五民便之俾诸郡售田委郡文学董其入以给计偕者移潼川路提刑转运判官遂寍守徐诩乏廉声部使者以其故御史宽假之善誉 
过遂宣诩出迎善誉抑使循廊诩大沮郡人闻之争讼其过善誉劾诸朝宰相王淮善诩寝其章善誉径以闻罢诩又以羡赀给诸郡置庄民宗 
子寓蜀者少业儒善誉即郡庠立学以教之人始感砺引年乞祠归处一室以图书自娱无疾而卒善誉早失怙恃抚育诸季备至居官廉靖自 
将多所著述郭雍朱熹尝取其易说云

　　汝述

　　汝述字明可商王七世孙曾祖士说从二帝北迁临河骂敌而死汝述登淳熙十一年进士第调南剑州顺昌尉嘉定六年诏主管官告院 
自是常兼宰士八年除起居郎兼密院都承旨俄迁兵部侍郎改刑部侍郎迁尚书知平江府卒汝述为尉应诏上封事论议恳恻立朝荐引多 
知名之士然为时相所亲躐跻通显人亦以此少之

　　 越王元杰

　　越文惠王元杰字明哲初名德和太平兴国八年出阁改今名授检校太保同平章事封益王端拱初加兼侍中成都尹剑南东西川节度 
使淳化中改封吴王真宗即位加检校太尉兼中书令徐州大都督厯镇武寍泰寍改封兖王咸平中再郊祀皆为终献加守太保六年七月薨 
年三十二元杰颖悟好学善属词工草隶飞白建楼贮书二万卷及为亭榭游息之所尝作假山既成置酒召僚属观之翊善姚坦独俯首不视 
元杰强之坦曰坦见血山安得假山语见姚坦传中及薨真宗闻之震悼赠太尉尚书令追封安王后改邢王治平中改陈王徽宗即位改越王 
无子仁宗以恭宪王之孙允言子宗望为之后宗望终右武卫大将军舒州防御使赠安化军留后高密郡公子伸合嗣熙寍三年封陈国公官 
陈州观察使卒子士关 【东都事略作士开】 嗣

　　 镇王元偓

　　镇恭懿王元偓字希道端拱元年出阁授检校太保左卫上将军封徐国公至道二年拜镇南军节度使真宗即位加同平章事封彭城郡 
王徙镇静难彰化进封寍王郊祀东封悉为亚献三年文武官诣阙请祠后上元偓以领节帅亦奏请诏许之改封相王真宗自即位以来屡以 
学术勖宗子元偓首冠藩戚益自修励上谓宰相曰朕每戒宗子作诗习射如闻颇精习将临观焉因幸元偓邸第宴从官宫僚元偓奉觞上寿 
如家人礼累拜太尉兼尚书令天禧元年徙镇成德镇寍进封徐王二年薨年四十二赠太师尚书令邓王改封密王又改苏王治平中追封韩 
王徽宗即位改镇王子允弼仁宗时累迁武寍军节度使兼侍中判大宗正事封北海郡王英宗时拜中书令徙王东平神宗即位拜太保熙寍 
二年丁母忧悲痛不胜丧固辞起复母葬有日而允弼病笃顾诸子以不得终大事为恨薨赠太师尚书令兼中书令追封相王谥曰孝定子宗 
缋袭封韩国公赠南康郡王子仲磨嗣

　　 楚王元偁

　　楚恭惠王元偁字令闻七岁授检校太保右卫上将军泾国公久之领鄂州都督武昌军节度使真宗即位加同平章事安定郡王迁宣德 
保寍两镇进封舒王累加兼中书令厯镇南寍国节度使拜太保自景德后每有大事皆为终献大中祥符七年薨年三十四赠太尉尚书令追 
封曹王治平中封蔡王徽宗即位改楚王子允则右千牛卫大将军先是诸王子授官即为诸卫将军余以父官及族属亲疏差等天禧元年令 
宗正卿赵安仁议定制安仁请以宣祖太祖太宗孙初荫授将军曾孙授右侍禁元孙授右班殿直内父爵高者听从高荫其事缘特旨者不以 
为例诏中书门下枢密院参定行之允则无子以平阳懿恭王允升子宗达为后熙寍三年袭封蔡国公累武信军留后卒赠高密郡王子仲约 
嗣

　　 周王元俨

　　周恭肃王元俨少奇颖太宗特爱之不欲令早出宫期以年二十始就封真宗即位授检校太保左卫上将军封曹国公明年为平海军节 
度使拜同中书门下平章事封广陵郡王进封荥王厯镇安静武信加兼中书令坐侍婢纵火延燔禁中夺武信节降封端王寻拜镇海安化军 
节度使封彭王改通王泾王仁宗即位拜太尉尚书令兼中书令封定王天圣七年封镇王明道初拜太师改封孟王厯永兴凤翔京兆尹封荆 
王景佑二年授荆南淮南节度大使行荆州扬州牧元俨严毅不可犯天下崇惮之名闻外夷事母王德妃孝妃每有疾躬侍药晨夕盥洁焚香 
以祷至忧念不食平生寡嗜欲惟喜聚书好为文词仁宗冲年即位章献皇后临朝自以属尊望重恐为太后所忌因阖门却绝人事谬语阳狂 
不预朝谒及仁宗亲政益加尊宠尝问翊善王涣曰元昊平未对曰未也曰如此安用宰相为闻者畏其言庆历三年疾甚帝亲临问所对多忠 
言赐白金五千两固辞不受 【按邵氏闻见录周恭肃王数取金钱于有司积数百万有司以闻诏除之御史沈邈言其不可帝惨然曰太宗 
子八人惟王一人在耳朕当以天下为养数百万钱不足计也与本传所载异】 明年薨赠天策上将军徐兖二州牧燕王治平中改封吴王徽 
宗即位改周王 【按元俨治平中改封吴徽宗即位复改封周宋史所载未晰今据东都事略补辑】 子十三人允熙允良允迪允初余皆早 
卒熙寍中以允良子宗绛嗣允熙终右监门卫将军滁州刺史赠博州防御使博平侯允良厯五节度领寍海平江两军封华原郡王改襄阳允 
迪累官耀州观察使居父丧不哀制降右监门卫大将军绝朝谒 【按东都事略允迪为安静军节度使以居父丧不哀责授右监门卫大将 
军久之迁密州观察复镇安静卒赠永嘉郡王与传互异】 允初累迁寍国军节度使同中书门下平章事治平元年卒赠中书令博平郡王无 
子以允成孙仲连为后

　　 崇王元亿

　　崇王元亿早亡追赐名封代国公治平中封安定郡王徽宗时改封

　　钦定续通志卷一百八十九

　　●钦定续通志卷一百九十　宗室传十

　　宗室传

　　宋 【三】

　　○宋三

　　真宗诸子
　　仁宗三子
　　英宗诸子
　　神宗诸子
　　哲宗一子
　　徽宗诸子
　　钦宗诸子　皇太子谌训
　　高宗诸子
　　孝宗诸子
　　光宗二子
　　寍宗诸子

　　△真宗诸子

　　悼献太子佑

　　真宗六子章穆郭皇后生太子佑 【文献通考作元佑】 章懿李皇后生仁宗温王禔昌王祗信王祉钦王祈不详言母氏温王禔蚤薨 
徽宗时赐名追封

　　昌王祗
　　信王社
　　钦王祈皆蚤薨徽宗时赐名追封 【按宋史不载人信王祉蚤薨事今依东都事略补辑】

　　悼献太子佑

　　 悼献太子佑

　　悼献太子佑咸平初封信国公生九年而薨追封周王赐谥仁宗即位赠太尉中书令明道二年追册为皇太子

　　△仁宗三子

　　仁宗三子俞才人生扬王昉苗昭仪生雍王昕朱才人生荆王曦英宗以濮安懿王子为子
　　扬怀靖王昉生未踰月而薨追封褒王赐名及谥后封魏王治平中封周王徽宗追赠
　　雍恒穆王昕封寿国公三岁而薨追封豫王赐谥改封魏王治平中封唐王徽宗时追赠
　　荆悼懿王曦庆历三年生五年赐名封鄂王未及宣制而薨赐谥改封陈治平中封燕王徽宗时追赠 【以上三王并据东都事略补】

　　△英宗诸子

　　吴王颢　　　益王頵

　　英宗四子神宗吴王颢润王颜益王頵皆宣仁圣烈高皇后生

　　吴王颢
　　益王頵

　　 吴王颢

　　吴荥王颢字仲明初名仲糺自右内率府副率为和州防御使封安乐郡公转明州观察使进祁国公赐今名 【按东都事略仲糺封祁 
国公后英宗始赐名颢今据补】 拜保寍军节度使同中书门下平章事封东阳郡王治平三年出阁神宗即位进封昌王改岐王 【按颢先 
改封岐复改封雍史称岐嘉二王本传不载封岐事今据神宗本纪及东都事略补】 复徙王雍哲宗即位加太保移成德横海二镇封扬王元 
丰末移镇京兆凤翔 【按续通鉴长编作移镇永兴凤翔事在元佑元年与此互异】 自熙寍以来颢屡请居外至元佑初乃赐咸宜坊第一 
区榜曰亲贤与弟颜对邸拜太尉诸子皆命赐官徙封徐王宣仁祔庙累拜太师徙王冀改镇淮南荆南封楚王薨年四十七赠尚书令兼中书 
令封燕王陪葬永厚陵徽宗即位改封吴王颢天资颖异尤嗜学神宗每得异书亟驰使以示尝赐方团玉带俾服而朝颢辞乃为制玉鱼以别 
之自后亲王遂踵为故实初居英宗丧丏解官终制慈圣光献太后之服易月当除颢请如心丧礼须上禫除即吉从之子孝骞嗣终寍国军节 
度使晋康郡王孝锡终嘉州团练使赠永国公

　　润王颜蚤薨徽宗赐名追赠

　　 益王頵

　　益端献王頵初名仲格 【东都事略作仲恪】 封大寍郡公进鄠国公改赐今名进安乐郡王徙封高密 【按頵徙封高密郡王本传 
失载今据神宗本纪补】 熙寍四年进嘉王厯武胜山南西保信保静武昌武安武寍镇海成德荆南十节度徙王曹累拜太尉元佑三年薨年 
三十三赠太师尚书令魏王徽宗即位改封益王子九人孝哲右骁卫将军早亡孝弈彰化军节度观察留后赠司空平原郡王孝参终武胜军 
节度使豫章郡王孝永邢州观察使赠司空广陵郡王孝诒孝骘孝悦孝颖孝愿皆至节度使 【按东都事略无孝永即以孝哲为邢州观察 
使广陵郡王据此则与九人之数不符当以宋史为正又孝诒作孝怡孝悦作孝忱亦与传互异】

　　△神宗诸子

　　吴王佖　　燕王俣　　楚王似

　　神宗十四子钦成朱皇后生哲宗楚王似钦慈陈皇后生徽宗宋夫人生成王佾邢贤妃生惠王仅冀王僴徐王倜宋婕妤生唐王俊向夫 
人生褒王伸邢婉仪生豫王价武贤妃生吴王佖郭夫人生仪王伟林婕妤 【文献通考作贤妃】 生燕王俣越王偲
　　成王佾惠王仅皆蚤薨徽宗时赐名追封
　　唐哀献王俊熙寍七年封永国公十年薨赠兖王徽宗时追封
　　褒王伸蚤薨徽宗时赐名追封
　　冀王僴熙寍八年封景国公是岁薨徽宗追赠
　　豫王价熙寍十年封建国公元丰元年薨赠卫王徽宗时改封
