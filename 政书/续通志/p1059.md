<!-- { "loadSidebar": true } -->
赐封识藏于家后阿哈玛特之党以雄飞罢政矫诏追夺之中书左丞耶律埒克劝雄飞自辨雄飞曰吾不敢轻用而封识以俟者政虞今日耳 
又可自辨乎二十三年起为燕南河北道宣慰使卒于官子师野宿卫东宫时阿尔哈雅入觐请以为荆南总管雄飞固止之归谓师野曰今日 
欲有官汝者汝宿卫日久固应得官然我方为执政天下必以我私汝我一日不去此位汝辈勿望有官也其介慎如此

　　△张德辉

　　张德辉字辉卿冀宁交城人少力学试掾御史台金亡北渡史天泽开府真定辟为经厯官岁乙未从南征筹划调发多出德辉丁未世祖 
在潜邸召见问曰子孔殁已久今其性安在对曰圣人与天地终始无往不在殿下能行圣人之道性即在是矣又问或云辽以释废金以儒亡 
有诸对曰辽事臣未周知金秀乃所亲睹宰执中虽用一二儒臣余皆武弁世爵及论军国大事又不使预闻大抵以儒进者三十之一国之存 
亡自有任其责者儒何咎焉世祖然之因问德辉曰祖宗之法度具在而未尽设施者甚多将如之何德辉指银盘喻曰创业之主如制此器精 
选白金良匠规而成之畀付后人传之无穷当求谨厚者司掌及永为宝用否则不惟缺坏亦恐有窃而去之者矣世祖良久曰此正吾心所不 
忘也又访中国人材德辉举魏璠元裕李冶等二十余人又问农家作劳何衣食之不赡德辉对曰农桑天下之本衣食之所从出也男耕女织 
终岁勤苦择其精者输之官余麤恶者将以仰事俯育而亲民之吏复横敛以尽之则民鲜有不冻馁者矣戊申春释奠致胙于世祖世祖曰孔 
子庙食之礼何如对曰孔子为万代王者师有国者尊之则严其庙貌修其时祀其崇与否于圣人无所损益但以此见时君崇儒重道之意何 
如耳世祖曰今而后此礼勿废世祖又问典兵与宰民者为害孰甚对曰军无纪律纵使残暴害固非轻若宰民者头会箕敛以毒天下使祖宗 
之民如蹈水火为害尤甚世祖默然曰然则奈何对曰莫若更遣族人之贤如昆布哈者使掌兵权勋旧则如呼图克者使主民政则天下均受 
赐矣是年得告将还更荐白文举郑显之赵元德李造之高鸣李盘李涛数人升辞又陈先务七事曰敦孝友择人才察下情贵兼听亲君子信 
赏罚节财用世祖嘉纳壬子与元裕北觐请世祖为儒教大宗师世祖悦而受德辉因启累朝有旨蠲儒户兵赋乞令有司遵行从之仍命提调 
真定学校世祖即位授河东南北路宣抚使下车系豪强黜赃吏均赋役耆耋不远数千里来见曰六十年不复见此太平官府矣戴之若神明 
中统二年考绩为十路最帝劳之命疏所急务条四事一曰严保举以取人材二曰给泰禄以养廉能三曰易世官而迁都邑四曰正刑罚而勿 
屡赦迁东平路宣慰使东平赋伙狱繁遇赃奸穷之不少贷 【按王恽行状云时宣慰使巴拉以盗贼充斥获者欲处之死德辉曰吾岂敢曲 
法从汝妄杀乎巴拉以闻帝曰张耀卿所言准合条例可从之史传不载谨附识】 奏免远输豆粟二十万斛和粜粟十万斛保赫鼎议官赋玺 
丝令民税而后输德辉曰是诬上以毒下也且后期之责孰任之遂罢其事至元三年召参议中书省事五年有言沿边将校冒代军士虚縻廪 
币者敕按之奏曰在昔将校备尝养阻与士卒同甘苦今年少子弟袭爵或以微劳进用岂知军旅之事乎若痛绳以法则人不自安宜易其部 
署选武毅才略者任之又时委司宪者体究庶革其弊有旨命德辉议御史台条例德辉奏曰御史执法官今法令未明何据而行此事行之不 
易陛下宜慎思之有顷复召曰朕虑之熟矣卿当力行之对曰必欲行之乞立宗王府以正皇族外戚得以纠弹女谒母令奏事诸局承应人皆 
得究治帝良久曰其徐行之 【按行状云有旨令赵彝使日本命中书议敕高丽诏以进德辉曰彝本宋人万一所言不实恐妄生遏衅奏止 
之史传不载谨附识】 德辉请老命举任风宪者疏乌库哩贞等二十人以闻寻卒德辉天资刚直博学有经济器毅然不可犯望之知为端人 
与元裕李冶游封龙山时号为龙山三老云

　　△马亨

　　马亨字大用刑州南和人少孤事母孝金季习为吏庚寅太宗始建十路征收课税使河北东西路使王晋辟亨为掾以才干称擢转运司 
副使庚戌太保刘秉忠荐亨于世祖召见潜邸甚器之既而籍诸路户口以亨副巴崇孟克抚谕西京太原平阳及陕西五路俾民弗扰癸丑世 
祖征云南留亨为京兆榷课所长官亨以宽简治之不事掊克几五年民安而课裕丁巳宪宗遣阿勒达尔等核藩府钱谷亨时辇岁课银五百 
铤输藩府道出平阳适与之遇亨策曰见之则银必拘留不见则必以罪加我与其银弗达王府宁获罪焉避而过之阿勒达尔果怒遣使逮之 
世祖询亨曰汝往得毋摭汝罪乎对曰无害愿一行既至拘系之穷治百端竟无所得已未从攻鄂州北还遣亨驰驿往西京罢所佥军并抚谕 
山西河东陕右汉中既还复遣转饷江上军实中统元年迁陕西四川规昔军储转运使寻进行省命亨兼陕西行省左右司郎中时兴元畜粮 
五万石欲转饷太安军计佣直万缗众推亨往亨以兵官丁产均其役不阅月而事集四年迁陕西西蜀廉访都转运使亨上便宜六事一曰东 
宫保傅当用正人以固国本二曰中书大政择任儒臣以立朝纲三曰任相惟贤官不必备今宰相至十七员宜加裁汰四曰左右郎署毗赞大 
政今用豪贵子弟岂能赞襄五曰六曹之职分理万几今止设左右二部事何由办六曰建元以来便民条画巳多有司往往视为文具宜令宪 
司纠举务在必行至元三年进户部尚书时有贾胡恃制国用使阿哈玛特欲贸交钞本私平准之利以增岁课为辞帝以问亨对曰交钞可以 
权万货者法使然也法者主上之柄今使一贾擅之废法从私将何以令天下事遂寝七年立尚书省仍以亨为尚书领左部亨上言尚书省专 
领金谷百工之事其铨选宜归中书以示无滥寻为平章阿哈玛特所忌以诬免官会国兵围襄樊廷议河南行省调发军饷诏以阿里为右丞 
姚枢为左丞亨为佥省任其事水陆供馈未尝有关十年还京师帝方欲柄用之遽婴疾卒子绍廷

　　△程思廉

　　程思廉字介甫东胜州人父恒为沿边监榷规运使解州盐使思廉用太保刘秉忠荐给事裕宗潜邸以谨厚闻命为枢密院监印哈坦行 
省河南署为都事时方规取襄樊使任转饷筑城置仓以受粟转输者与民争鬬不时至思廉馈行者异路粟至多露积一夕大雨思廉安卧不 
起省中召诘之思廉曰此去敌近中夜骚动众必惊疑或致他变纵有漂湿不过军中一日粮耳闻者韪之至元十二年入为监察御史以劾权 
臣阿哈玛特系狱寻出为河北河南道监察副使道过彰德闻两河岁饥征租益急欲止之有司谓法当上请思廉曰若然民已不堪命矣即移 
文罢征后果得请二十年河北复大饥流民渡河求食朝廷遣使者集官属绝河止之思廉曰民急亲食岂得已哉天下一家河北河南皆吾民 
也悉纵之且曰虽得罪死不恨章上不之罪也卫辉怀孟大水思廉临视赈贷全活甚众水及城不没者数版即修堤防露宿督役水不为患卫 
人德之二十六年立云南行御史台 【百官志作二十七年事】 思廉为御史中丞始至蛮夷酋长来贺词若逊而意甚倨思廉宣布威德使 
毋自外闻者慑服云南旧有学校而礼教不兴思廉力振起之始有从学问礼者成宗即位除河东山西廉访使平阳诸郡岁输租税于北方民 
甚苦之思廉为请得输河东近仓旧法决事咸有议札权归曹吏思廉自判牍尾某当某罪吏皆束手思廉累任风宪刚正疾恶言事剀切与人 
交有终始其于宗族尤尽恩意好荐达人物或者以为好名思廉曰若避好名之讥人不复敢为善矣卒谥敬肃

　　△乌尔古泽

　　乌尔古泽字润甫临潢人其先女真乌尔古部因以为氏父仲倜傥有奇节遭金季世愤无所施用遂纵酒作狂以自晦然教泽特严泽性 
刚毅读书举大略才干过人世祖将取江南泽以选输钞至淮南饷军丞相阿珠奇之补淮东大都督府掾至元十四年元帅索多下兵闽越辟 
为元帅府提控案牍时宋广王据福州其将张世杰攻泉州兴化守臣陈瓒举郡应之文天祚置都督府于南剑州守臣张清行都督府事谋复 
建宁闽中郡县往往复从宋索多时军浙东信州告急谋于众曰我军当何先泽曰彼据闽广而我往浙右非策之善譬之伐木务除其根当先 
向南遂度兵闽关入战而至南剑杀其守臣张清宋师遂退收福州进攻兴化拔之索多怒其民反复下令屠城泽谏曰世杰不虞我军遽至方 
急攻泉州旦暮且失守若出兴化遣民使走泉南煽动之彼将赡落而溃是不战而完泉州捷于吾兵之驰救也索多喜开南门纵民去因得脱 
死者甚众世杰得逃民知兴化已破乃解泉州围去明年索多自广州还击潮州守将马发备御甚固泽曰潮人所以城守不下者以外多壁垒 
为之援也第翦其外应潮必覆矣乃分兵攻大垒破之余垒尽散遂拔潮马发死焉命知兴化军为路授泽行总管府事民歌舞迎侯于道曰是 
吾民复生父母也郡新残于兵白骨在野首下令掩埋之又衣食其流离之民有弃子于道者置慈幼曹籍而抚育之郡中恶年少以资求窜民 
卒伍冀后得计功版授官吏恐激变不敢诘泽悉追毁所授诛其尤无良者贪暴始戢始陈瓒以郡应张世杰民多战死者至是吏援例将籍其 
产泽语吏曰国家至仁诛止陈瓒从瓒者犹蒙宥民柰何连坐焉为令曰民不幸诖误从陈瓒诛及鬬死无后者其田庐资产并给其族姻有司 
无所与吏不能逆乃止当江南未定民自相什伍保卫乡里及时平行省议籍为兵泽白行省曰国兵非少今籍民以示少非所以安反侧也且 
当籍省众民或有他心议遂格泽又兴学校召长老及诸生议肄经义行乡饮酒礼士知向慕二十一年调永州路判官湖广平章政事纳苏穆 
尔贪纵淫虐诛求无厌有使至永泽戒吏美供帐丰酒食务顺适其意使者感愧无所发其毒因闲以利害晓之一郡由是获安二十六年丞相 
僧格建议考校钱谷天下骚动泽叹曰民不堪命矣即自上计行省约苏穆尔怒曰郡国钱粮无不增羡永州何为独不然此直府判倚其才辨 
慢我亟拘系之二十八年 【原传蒙上二十六年作明年今据世祖纪及僧格传改正】 僧格败约苏穆尔伏诛泽始得释二十九年授广西 
两江道宣慰副使两江荒远与百蛮接不知礼法泽作司规三十有二章以渐为教民至今遵守之岁饥发官粟以赈既发乃上其事邕管徼外 
蛮数为寇泽循行得阸塞处布画远迩募民伉健者四千六百余户置雷留那扶十屯列营堡以守陂水垦田筑八堨以节潴泄得稻田岁收谷 
为军储边民赖之诏擢为海北海南廉访使故例圭田至秋乃入租后遂计月受之泽视事三日民输租五百石泽曰事君者先其事后其食吾 
莅政日浅而受禄四倍非情所安量食而入余悉委学官给诸生以劝业雷州地近海潮汐啮其东南陂塘鹻农病焉而西北广衍平袤宜为陂 
塘泽行视城阴曰三溪徒走海而不以灌溉此史起所以薄西门豹也乃教民浚故湖筑大堤堨三溪潴之为斗斗七堤堨六以制其羸耗酾为 
