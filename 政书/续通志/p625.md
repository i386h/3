<!-- { "loadSidebar": true } -->
帝不听昭义节度使卢从史恃承宗外自固内实与之太常卿权德舆谏曰神策军市井屠贩不更战陈恐惮劳远溃为盗贼恒冀骑壮兵多攻 
之必引时月西戎乘间则禁卫不可顿虚京师心腹宜深念方夏盛暑水潦疾疫且降诚虑有溃挠之变山东诸侯皆以息自副谁肻为陛下尽 
力者卢从史倚寇为援訹承璀邀宠利宜召行营善将令倍驿驰度至半道授以泽潞而徙从史他镇破其奸然后赦承宗众情必服帝未许五 
年河东军拔其一屯张茂昭破之木刀沟帝患从史诈卒以计缚送京师刘济又拔安平承宗惧上书谢罪且言往年纳地迫三军不得专而为 
卢从史卖以求利愿请吏入赋得自新时师久饷不属帝忧之而淄青卢龙数表请赦乃诏浣雪尽以故地畀之罢诸道兵昌朝归京师授右武 
卫将军承宗自谓计得謷然无顾惮七年军库火器铠殆尽杀守吏百余人不自安及吴元济反承宗与李师道上书请宥教其将尹少卿为蔡 
游说见宰相语不逊武元衡怒叱遣之承宗怨甚与师道谋遣恶少年数十曹伏河阴乘昏射吏吏奔溃因火漕院人趋火鬬死者十余辈县大 
发民捕盗亡去不获凡败钱三十万缗粟数万斛未几张晏等贼宰相元衡京师大索天子为旰食承宗尝疏元衡过咎留中至是帝出示羣臣 
议声罪伐之诏绝承宗朝贡窜其弟承系承迪承荣于远方以博野乐寿故范阳地归刘总而所遣盗处处窃发断建陵门戟燔献陵寝宫伏甲 
欲反洛阳不克承宗数出兵掠邻鄙田宏正上言承宗宜诛帝使率师压境承宗揣诏旨兵不即进即肆剽沧景易定间人苦之十一年诏削爵 
以实封赐士平使奉武俊后令河东义武卢龙横海魏博昭义六节度兵数十万进讨环地数千里以分其势然营屯离置主约不得一士观望 
独昭义郗士美薄贼境贼不敢犯始承宗不能叶诸父皆奔京师士则为神策大将军闻其叛请占族京兆裴度请用为邢州刺史使隶昭义以 
倾赵人有王怡者武俊从子为承宗守南宫士则招之归命谋泄遇害子元伯奔还擢监察御史诏赠怡尚书左仆射明年元济平承宗大恐使 
牙将石汛奉二子至魏博因田宏正求入侍且请归德棣二州宏正遣知感知信诣阙下请命前此帝使尚书右丞崔从赐诏许自新承宗素服 
待罪及是诏复官爵以华州刺史郑权为横海节度使统德棣沧景等州复承宗实封户三百以所部饥赐帛万匹李师道平奉法益谨表所领 
州录事参军判司县主簿令皆匄上官十五年死赠侍中军中推其弟承元为留后承元不敢世于镇诏用为义成军节度使事见本传

　　△王廷凑

　　王廷凑本回纥阿布思族隶安东都护府曾祖五哥之为王武俊养子故冒姓王世为裨将廷凑事王承宗为兵马使田宏正至镇州诏以 
度支缗钱百万劳军不时致廷凑暴其稽以观众心众果怨由是害宏正自称留后胁监军表请节又取冀州杀刺史王进岌穆宗怒以宏正子 
布为魏博节度使率军进讨仍敕横海昭义河东义武军并力大将王位等谋执廷凑不克死者三千余人会朱克融囚张宏靖以幽州乱乃合 
从拒王师诏议攻讨先后剑南东川节度使王涯以为范阳乱非宿谋可先事镇州又有魏博之怨济以晋阳沧德犄角而进瀛莫易定实贼咽 
喉宜屯重兵诏义武节度使陈楚闭境督诸军三道攻而沧德乌重允最宿将当一而裴度以河东节度使兼幽镇招抚使屯承天军重允知时 
不可按兵未肯前帝意锐甚更以深冀行营节度使杜叔良代之叔良素结中人入见帝大言曰贼不足破会度逐廷凑兵于会星又入元氏叔 
良率诸道兵救深州战博野大奔失所持节以身免贬归州刺史叔良者将家子本以附会至灵武节度使坐不职罢复帅沧景延凑知其怯故 
先犯之师由是败当是时诸道兵仰度支者十五万府帑不给置南北供军院既薄贼鄙粮道梗樵苏不继兵番休取刍蒸廷凑乘间夺转运车 
六百乘食愈困至所须衣帛未半道诸军强取之其悬师深入者不得衣食又监军悉取精骠士自随疲琐者备行阵战辄溃二贼众不过万余 
王师统制不一讫无功深州围益急明年魏牙将史宪诚叛田布众溃于南宫帝不得巳乃赦廷凑检校右散骑常侍成德军节度使会牛元翼 
出奔廷凑遂取深州诏兵部侍郎韩愈慰其军廷凑既原则稍挺与克融宪诚深相结沧州李全略死子同捷求袭文宗不许更授兖海节度使 
同捷逆命厚结廷凑帝虞其变故授检校司空及幽魏徐兖兵讨同捷廷凑挠魏北鄙以牵制之而馈沧景鹾粮囚邻道使者不遣帝怒诏绝其 
输贡于是易定柳公济战新乐斩首三千级昭义刘从谏战临城败之引漳注深冀诏削廷凑官爵诸道以兵进讨斩廷凑者赐钱二万缗优予 
官以州镇降者有差公济再战行唐皆克廷凑射蜡书求救于幽州行营李载义获之又纳魏叛将兀志沼会同捷平廷凑稍畏表上景州而弓 
高乐陵长河三县固守复上书谢帝方厌兵赦之悉复官爵还所上州久之进兼太子太傅太原郡公太和八年死赠太尉军中以元逵请命帝 
听袭节度

　　王元逵 【王绍鼎　王绍懿　王景崇】

　　 王元逵 【王绍鼎　王绍懿　王景崇】

　　元逵其次子也识礼法岁时贡献如职帝悦诏尚绛王悟女寿安公主刘稹叛武宗诏元逵为北面招讨使即日师引道拔宣务壁破援军 
尧山攻邢州降之累迁检校司徒同中书门下平章事稹平加兼太子太师封太原郡公食实封户二百进至兼太傅大中八年死年四十三赠 
太师谥曰忠子绍鼎袭字嗣先累擢检校尚书左仆射淫暴厚敛升楼弹射路人以为乐众忿欲逐之会病死赠司空子幼宣宗以元逵次子绍 
懿为留后俄为节度使累封太原县伯加检校司空咸通七年死赠司徒初绍懿病笃召绍鼎子景崇曰先君以政属我须尔长授之今疾甚尔 
虽少勉总军务礼藩邻奉朝廷则家业不堕矣监军上状懿宗悦擢景崇为留后寻进节度使景崇字孟安以公主嫡孙尤被宠庞勋反景崇遣 
兵会王师平贼进检校尚书右仆射主薨谥曰章惠居丧如礼母张卒号慕羸惙当时称之以政委宾佐检戒亲属不得与尝欲引母昆弟为牙 
将其佐张位曰军中用人以劳能若私其人厚畀田宅禄食可也何必官景崇谢进同中书门下平章事检校太尉兼中书令封赵国公干符五 
年进王常山黄巢伪诏至景崇斩以徇因发兵驰檄诸道合定州王处存连师西入关问行在贡输相踵每语及宗庙园陵辄流涕蔚州刺史苏 
佑为沙陀所攻乞师于幽州屯美女谷兵不利佑将出奔会诏徙濮州刺史拥兵之官道于镇景崇馆之灵寿肆其下剽夺景崇杀之累迁至检 
校太傅中和三年死年三十七赠太傅谥曰忠穆子镕事具五代史 【按新书有镕传镕周旋晋汴两镇事甚繁伙且终于梁代应入五代传 
此从删】 始廷凑微时邺有道士为卜得干之坤曰君将有土及得镇迎事甚谨复问寿几何子孙几何答曰公三十年后当有二王已而廷凑 
立十三年死葢廋文也景崇镕皆王廷凑尝使至河阳醉寝于路有过丈曰非常人也从者以告廷凑驰问其故曰吾见君鼻息左若龙右若虎 
子孙当王百年家有大树覆及堂公兴矣及害宏正而树适庇寝自廷凑及镕凡百年

　　钦定续通志卷二百七十七

　　●钦定续通志卷二百七十八　列传七十八

　　列传

　　唐 【七十八】

　　○唐七十八　藩镇卢龙

　　李怀仙　　　朱滔　　　　刘怦【济总】　　朱克融　　　李载义【杨志诚】张仲武直方　　张允伸【张公素】李茂勋　 
　　李全忠　　刘仁恭

　　李怀仙
　　朱滔
　　刘怦
　　朱克融
　　李载义
　　张仲武
　　张允伸
　　李茂勋
　　李全忠
　　刘仁恭

　　△李怀仙

　　李怀仙柳城人世事契丹降将 【按新唐书无降将二字营州为唐羁縻州以处降者去降将二字则怀仙入唐始末不明今据旧书增 
】 守营州禄山反以为裨将史思明盗河南留次子朝清守幽州以阿史那玉高如震辅之朝义弒立移檄诛朝清二将乱朝义以怀仙为幽州 
节度使督兵驰入如震不及计乃出迎怀仙外示宽居三日大会斩如震州部悉平朝义败将趋范阳中人骆奉先间遣鑴说怀仙遂降使其将 
李抱忠以兵三千戍范阳朝义至抱忠不内乃缢斩其首囚奉先以献仆固怀恩即表怀仙为卢龙军节度使迁检校兵部尚书王武威郡属怀 
恩反边羌拏战不解朝廷方勤西师故怀仙与田承嗣薛高张忠志等得招散亡治城邑甲兵自署文武将吏私贡赋天子不能制大历三年麾 
下朱希彩朱泚泚弟滔谋杀怀仙斩阍者以入希彩不至邌明泚惧欲亡滔曰谋不成有死逃将焉往俄希彩至共斩怀仙族其家希彩自称留 
后张忠志以兵讨其乱不克代宗因赦罪诏宰相王缙为节度使以希彩副之希彩闻缙至搜卒伍大陈戎备以逆缙建旌棨徐驱希彩迎谒恭 
甚缙度不可制劳军阅旬乃还希彩即领节度五年封高密郡王骜恣不轨人不堪七年其下李瑗杀之共推朱泚为留后泚自有传

　　△朱滔

　　朱滔性变诈希彩以同宗倚之使主帐下亲兵泚领节度遣滔将兵三千西乘塞安史后山东虽外臣顺实傲肆不廷至泚首效款帝嘉之 
召见殿中问曰卿材孰与泚多滔曰统御士众方略明辨臣不及泚臣年二十八获谒天子泚长臣五年未识朝廷泚不及臣帝愈喜特诏勒兵 
贯王城出屯泾州置酒开远门饯之戍还乃谋夺泚兵诡说曰天下诸侯未有朝者先至可夺天子意子孙安矣泚信之因入朝稍不相平泚遂 
乞留西讨吐蕃以滔权知留后兼御史大夫滔杀有功者李瑗等二十余人李惟岳拒命滔与成德张孝忠再破之朿鹿取深州进检校司徒遂 
领节度赐德棣二州德宗以康日知为深赵二州团练使诏滔还镇滔失深州不平又请恒定七州赋供军复不许愈怨时马燧围田悦悦穷间 
滔与王武俊同叛滔姑子刘怦为涿州刺史以书谏曰司徒身节制太尉位宰相恩遇极矣今昌平有太尉乡司徒里不朽业也忠顺则无不济 
比忘上乐战不顾成败如安史者今复何有司徒图之无贻悔滔不从激其众曰士喋血鬬既下坚城朝廷乃见夺奏赏不报君等疾趋破马燧 
军以取赀粮可乎军中不应三号之乃曰幽人死于南者骸撑不揜痛藏心髓奈何复欲暴骨中野乎司徒兄弟受国宠士各蒙官赏愿安之不 
恤其它滔罢潜杀不共乱者数十人日知发其谋于燧帝以悦未下即封滔通义郡王实户三百滔愈悖分兵与武俊屯赵州胁日知矫诏发其 
粮即引兵救悦次朿鹿军大噪曰天子令司徒北还而南救魏寍有诏邪滔惧走匿传舍裨将蔡雄好谕士曰始天子约取成德所得州县赐有 
功者拔深州者燕也本镇常苦无丝纩冀得深州以佐调率今顾不得又天子以帛赐有功士为马燧掠去今引而南非自为也军中悔谢复曰 
虽然南行违诏莫如还滔回次深州诛二百人 【按新书原文诛首变者二百人军士不从滔乱不得被以恶名今删】 众惧乃率兵南壁寍 
晋与武俊合帝命马燧李怀光击之滔属郑云逵田景仙皆奔燧己而滔破怀光军悦德滔援欲尊而臣之滔让武俊曰箧山之胜王大夫力也 
