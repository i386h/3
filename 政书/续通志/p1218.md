<!-- { "loadSidebar": true } -->
故老皆尽好问蔚为一代宗工四方碑版铭志尽趋其门所著文章诗若干卷杜诗学一卷东坡诗雅三卷锦机一卷诗文自警十卷以金源氏 
有天下典章法度几及汉唐史作已所当任时金国实录在顺天张万户家愿为撰述既为乐夔所沮而止乃构亭于家著述其上名曰野史凡 
君臣遗言往行采摭所闻有所得辄记录至百余万言今所传有中州集及壬辰杂编后纂金史多本其说云

　　钦定续通志卷五百六十六

　　●钦定续通志卷五百六十七　文苑传十四

　　文苑传

　　元

　　○元

　　胡长孺【之纲　之纯】　　　熊朋来　　　戴表元　　牟应龙　　　郑滁孙【陶孙】　　　陈孚　　杨载【杨刚中　李桓 
】　　　刘诜【龙仁夫　刘岳申】　　　　吴师道　　陆文圭【梁益】　　　陈旅【程文　陈绎曾】　　　　李孝光

　　胡长孺 【胡之纲　胡之纯】
　　熊朋来
　　戴表元
　　牟应龙
　　郑滁孙 【郑陶孙】
　　陈孚
　　杨载 【杨刚中　李桓】
　　刘诜 【龙仁夫　刘岳申】
　　吴师道
　　陆文圭 【梁益】
　　陈旅 【程文　陈绎曾】
　　李孝光

　　△胡长孺 【胡之纲　胡之纯】

　　胡长孺字汲仲婺州永康人其先自天台来徙祖岩起宋嘉定进士知闽县事父居仁淳佑进士知台州军州事文辞政事皆绝出一时至 
长孺其学益大振咸淳中外舅徐道隆为四川宣抚参议官长孺从入蜀铨试第一与高彭李湜梅应春等号南中八士厯任福宁州倅宋亡退 
栖永康山至元二十五年下诏求贤有司强起至京待诏集贤院既而召见内殿拜集贤修撰与宰相议不合改教授扬州寻移建昌至大元年 
转台州路宣海县主簿浙东大祲宣慰同知托欢彻尔议行劝贷法敛富民钱一百五十万以二十五万属长孺藏之长孺察其有干没意悉散 
之民既而果索钱长孺抱牍进曰钱在是矣托欢彻尔虽怒不敢问县有铜岩羣盗狙伺其闲恒出抄炙过客患长孺伪衣商人服令苍头负贷 
以从阴戒驺卒蹑其后比至岩中盗果突出皆城擒尽捕其赏寘之法羣妪聚浮屠庵诵佛书一妪失衣适长孺出妪讼之命以麦寘羣妪掌中 
绕诵佛书如初长孺闭目叩齿曰吾使神监之矣盗衣者行数周麦当芽一妪屡开掌窃视长孺指缚之还所失衣永嘉民有弟质珠步摇于兄 
者兄妻爱之绐言亡于盗屡讼不获直往告长孺叱之去未几治他盗令盗诬兄受步摇为赃逮至辩甚力长孺曰尔家信有是何谓诬邪兄仓 
皇曰固有之乃弟所质者趣持至呼其弟示曰非尔家物乎遂还之延佑初转两浙长山场盐司丞未上以病辞隐杭之虎林山以终长孺初师 
青田余学古学古师邑人王梦松梦松受学龙泉叶味道味道则朱熹弟子也渊源既正长孺益行四方旁求旨趣始信涵食主敬为最切默存 
静观超然自得故为人光明宏伟专务明本心之学慨然以孟子自许唯恐斯道之失传诱引不倦一时学者宗之尝言人虽最灵与物同产初 
无二本听者皆跃然兴起至有太息者为辞章有精气非其人虽一金易一字毅然不与 【按辍耕录云赵孟俯尝为罗司徒奉钞百锭为乃 
父求墓铭长孺怒曰我岂为宦官作墓铭者是日长孺正绝粮其子以情白坐客咸劝受之长孺却愈坚其送蔡如愚归东阳诗有云薄糜不继 
袄不暖讴吟犹是钟珠鸣诵之曰此余秘密藏中休粮方也谨附识】 乡闱取士屡司文衡贯实贱华文风为之一变晚寓武林病卒所著有瓦 
缶编南昌集宁海漫钞颜乐斋稿行于世其从兄之纲之纯皆以经术文章名之纲字仍仲尝被荐书其于声音字画之说自古独造其妙惜其 
书不传之纯字穆仲咸淳进士践履如古独行者文尤明洁可诵人称之为三胡云

　　△熊朋来

　　熊朋来字与可豫章人宋咸淳进士授宝庆府签书判官事未上世祖初得江南欲尽求宋遗士而雅重进士以状元王龙泽为江南行台 
御史朋来与龙泽同榜声名不相下然不肯表襮苟进隐处州里闲生徒受学者常百数十人取朱子小学书提其要领以示之学者家传其书 
几遍天下与人谭经义日益不倦会朝廷遣治书侍御史王构铨外选于江西于是参政徐琰李世安列荐朋来连为福建庐陵教授晚以福清 
州判官致仕学者称为天慵先生延佑设科行省争请为考官朋来以应试者大半皆及门不赴其后江浙湖广率卑词致礼始往应之及对大 
廷其所选士居天下三之一焉初朋来以周礼首荐乡郡而元制周官不与设科治戴记者又鲜朋来屡以为言盖朋来之学诸经中三礼尤深 
是以当世言礼乐者咸推宗焉至治中英宗始亲祀太庙锐意制礼作乐学士元明善以朋来荐未及召而卒有家集三十卷 【按元史类编 
朋来尚有经说七卷传未载谨识】

　　△戴表元

　　戴表元字帅初庆元奉化州人七岁学古诗文多奇语稍长从里里习词赋辄弃不肯为咸淳中登进士乙科闵宋季文气萎薾而辞骫骳 
慨然以起衰为已任时四明王应麟天台舒岳祥并以文学师表一代表元皆从而受业故其学博而肆其文清深雅洁蓄而始发闲事摹画而 
隅角不露东南文章大家必推首焉大德八年除信州教授再调婺州时年六十余矣以疾辞其后翰林集贤复以修撰博士交荐不起寻卒有 
剡源集行世

　　△牟应龙

　　牟应龙字伯成其先蜀人后徙吴兴祖子才仕宋赠光禄大夫谥清忠 【按虞庆墓碑云子才以言事忤时宰郑清之去国抵吴兴寓第 
而应龙生子才喜字曰翁归谨附识】 父巘为大理少卿应龙幼警敏为文有浑厚气当以任子补京职尽让诸从弟而自业举子成咸淳进士 
时贾似道当国欲邀一见处以高弟应龙拒不往及廷对策具言上下情隔国势危急之状考官不敢寘上第除光州定城尉应龙曰昔吾祖封 
策以直言忤史弥远得洪雅尉今固当尔无愧也沿海制置司辟为属以疾辞宋亡故相留梦炎事世祖为吏部尚书以书召之不答已而起家 
教授溧阳州晚以上元县主簿致仕初宋亡时巘已退不仕一门父子自为师友讨论经学于诸经皆有成说惟五经音考盛行于世应龙为文 
长于叙事时求其文者车辙满门人拟之眉山苏氏父子学者因其所自号称曰隆山先生泰定元年卒

　　△郑滁孙 【郑陶孙】

　　郑滁孙字景欧处州人宋景定闲进士为礼部郎官至元三十年有以滁孙名荐者世祖召见授集贤直学士寻迁侍讲学士乞致仕归弟 
陶孙字景潜亦宋进士监西岳祠先陶孙征至阙奏对称旨授翰林国史院编修官纂修宋史至德佑末年事陶孙曰臣尝事宋宋是年亡义不 
忍书世祖嘉之升应奉翰林文字后出为江西儒学提举滁孙兄弟在当时最号博洽士大夫翕然推重滁孙所著有大易法象通赞周易记玩 
等书陶孙有文集若干卷

　　△陈孚

　　陈孚字刚中台州临海人至元中以布衣上大一统赋江浙行省闻于朝署上蔡书院山长考满谒选京师世祖命尚书梁曾使安南选南 
士为介朝臣荐孚博学有气节授翰林国史院编修官为曾副至安南世子陈日燇以忧制不郊迎又不令由中门入曾致书诘责往复再三辞 
直气壮皆孚笔也其所赠孚悉却之详见梁曾传使还除翰林侍制帝方欲寘之要地而廷臣以孚南人且尚气颇嫉之调建德路治中再迁衢 
州所至多着善政秩满请典乡郡复授台州路治中大德七年奉使宣抚循行诸道时台州旱民饥道殣相望浙东元帅托欢彻尔以省檄赈济 
怙势立威孚愬其不法蠹民事宣抚使按实坐其罪亟命发仓赈救民赖全活者众而孚亦以此致疾卒于家孚天材过人性任侠不羁为诗文 
任意即成不事雕斲有文集行世 【按台州府志云赠临海郡公谥文惠有大游观光玉堂交州桐江柯山等稿谨识】

　　△杨载 【杨刚中　李桓】

　　杨载字仲弘其先居建之蒲城后徙于杭少孤博涉羣书年四十不仕户部贾国英数荐于朝以布衣召入为翰林国史院编修官与修武 
宗实录延佑初仁宗以科自取士载首应诏登进士第厯仕宁国路推官初赵孟俯在翰林得载所为文极加推重由是名动京师其文章一以 
气为主博而敏直而不肆尤以诗名家尝语学者曰诗当取材汉魏而音节则以唐为宗自其诗出一洗宋季之陋同时有杨刚中字志行上元 
人为文奇奥简涩动法古人不屑为世俗平凡语元明善极叹异之仕至翰林待制有霜月集行世其甥李桓字晋仲同郡人由乡贡进士累迁 
江浙儒学副提举亦以文鸣江东载与刚中同辈行而桓则稍后云

　　△刘诜 【龙仁夫　刘岳申】

　　刘诜字桂翁吉安庐陵人 【按欧阳玄墓碑云其先自清江之翟斜徙居吉水之南岭谨附识】 幼失父知自树立既冠重厚醇雅素以 
师道自居教学者有法警誉日隆江南行台累以遗逸荐不就为文根柢六经躏跞诸子百家融液今古而不露其踔厉风发之状四方求诗文 
者日至于门所著有桂隐集至正十年卒同郡龙仁夫字观复刘岳申字高仲皆与诜齐名而仁夫之文尤奇逸洗丽所注周易多发前儒之所 
未发用荐者以岳申为辽阳儒学副提举仁夫为江浙儒学副提举皆不就

　　△吴师道

　　吴师道字正传婺州兰溪人自羁丱即善记览工词章才思涌溢弱冠读宋儒真德秀遗书幡然有志为已之学尝以持敬致知之说质于 
同郡许谦谦复之以理一分殊之旨由是造诣益深大旨在发挥义理而以辟异端为先务登至治元年进士第授高邮县丞调宁国路录事迁 
池州建德县尹所至有治声中书左丞吕思诚侍御史孔思立荐之朝召为国子助教寻迁博士其教一本朱子之旨而遵许衡之成法六馆诸 
生咸自以为得师以礼部郎中致仕终于家所著有易诗书杂说春秋胡传附辨战国策校注敬乡录及文集二十卷

　　△陆文圭 【梁益】

　　陆文圭字子方江阴人幼颖悟博通经史百家宋咸淳初以春秋中乡选宋亡隐居城东学者称曰墙东先生延佑设科有司强之就试凡 
一再中乡举为文融会经传纵横变化莫测其涯际东南学者皆宗师之朝廷数遣使驰聘以老疾不果行卒文圭性高迈以奇气自负于地理 
考核尤详凡天下郡县沿革人物土产悉能默记如指诸掌先属纩一日语门人曰以数考之吾州二十年后必被兵吾死当葬不食之地勿封 
勿树使人不知吾墓所在庶无暴骨之患其后江阴乱冢尽发人服其先知有墙东类稿二十卷同里梁益字友直博洽经史工文辞其教人以 
变化气质为先学徒不远千里从之自文圭既卒浙西称学术醇正者惟益而已所著书有三山稿诗绪余史传姓氏纂又有诗传旁通深得朱 
子之学后卒

　　△陈旅 【程文　陈绎曾】

　　陈旅字众仲兴化莆田人资禀颖异稍长至温陵从乡先生傅古直游声名日着以荐为闽海儒学官御史中丞马祖常使泉南一见奇之 
因勉游京师虞集见其文慨然曰此所谓我老将休付子斯文者矣即延至馆中朝夕相讲习自谓得友平章赵世延力荐之除国子助教居三 
年考满诸生不忍其去请再任焉元统二年出为江浙儒学副提举至元四年入为应奉翰林文字至正元年迁国子监丞又二年卒旅于文自 
