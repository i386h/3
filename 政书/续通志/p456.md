<!-- { "loadSidebar": true } -->
　　叔近魏王元孙荣良公克类子建炎元年为秀州守杭卒陈通反诏辛道宗将西兵讨之兵溃为乱抵秀州叔近乘城谕祸福乱兵乃去未 
几差权两浙提刑招通通听命及入城贼众犹不解甲叔近置酒推诚待之遂皆感服因奏通初无叛心缘叶梦得赏不时给遂至纷争今已就 
招请赦其徒二百余人会台谏皆言不可遂寝己而王渊兵至杭诈传呼赵秀州来绐通郊迎遂诛之初渊在汴狎娼周氏后归叔近渊衔之诬 
以通贼夺职拘于州以朱芾代之芾肆残虐军民怨愤小卒徐明率众囚芾迎叔近领郡事叔近不得辞因抚定之请择守于朝奏未达朝廷命 
张俊致讨俊渊部曲也辞行渊谓之曰叔近在彼俊喻意领兵至郡叔近出迎俊叱令置对方操笔羣刀遽前杀之明等反戈婴城纵火驱掠俊 
捕诛之取周氏归于渊绍兴九年御史讼其冤赠集英殿修撰有叔向者魏王之系也方汴京破时潜出之京西金人退引众屯青城入至都堂 
叱王时雍等速归政置救驾义兵其后为部将王涣上变舌叔向谋为乱诏刘光世捕诛之

　　彦倓

　　彦倓字安卿魏王七世孙父公广饶州太守彦倓初调溧阳尉邑民潘氏兄弟横邑中号三虎畜童仆数百邑官莫敢谁何彦倓白守治之 
正其罪厯平江府推官摄宜兴县县自中兴后预借民明年税民挟此得慢其令彦倓请禁之邑遂易治知于潜县县胥往往通台省吏得肆其 
奸彦倓执其黠者械送抵罪开禧初知兴国军岁旱蝗军需益急属邑令吴格负上供银彦倓坐累贬吴格愧谢彦倓曰属时多艰宜宽民力以 
崇根本何谢为溃卒据外城为变彦倓募人斩捕之散其余党累迁湖南运判猺人罗孟传反累岁不能平彦倓谓帅臣曰猺人雠杀乃其常情 
况主断不平是激之使叛也能遣谋者离其党与俾还自相雠破之易矣帅从其计遂降之寻知绍兴府复鹿鸣礼置兴贤庄以资其费筑捍海 
石塘亦置庄以备增筑会旱饥彦倓第民高下捐其税免输湖籍田米举缗钱四十万以助荒政民赖以济厯知太平州调江西转运使嘉定十 
一年卒

　　彦橚

　　彦橚字文长魏王七世孙祖训之在忠义传彦橚登干道二年进士第尉乐清会大旱令循故事祷雨而责租益急彦橚曰捐敛已责所以 
招和气何祷为庆元中擢监登闻检院时韩侂冑方柄用朝士悉趋其门彦橚窃叹惋出知汀州州民叶姓者啸聚汀赣间彦橚遣将捕戮之累 
迁广西提刑侂冑死诏检详士大夫前与兵议者坐侂冑党将并逐之彦橚叹曰士方以伪学废今又以兵端斥苟欲锢士何患无名每见帝必 
言才难迁湖广总领旧士卒物故大将不落其籍而私其月请彦橚置别籍稽核之或传军中有怨言彦橚曰不乐者主帅耳何损士卒持之三 
年挂虚籍者赢三万额减钱百万缗用度以饶知平江府郡之昆山并大海盗出没莫可踪迹彦橚奏外其半置嘉定县屯兵以守转宝谟阁待 
制卒

　　彦逾

　　彦逾字德先魏王七世孙绍兴三十年登第淳熙五年知秀州累迁太府少卿四川总领初入境利西帅吴挺遣属吏安丙来迓彦逾从容 
问之曰太尉统众六万得无虚籍乎丙以情告彦逾俾损虚籍以宽民赋挺不敢隐累迁工部尚书孝宗崩光宗疾不能持丧枢密赵汝愚议立 
嘉王欲倚殿帅郭杲为用遣中郎将范任告之杲不应杲尝被诬彦逾为白于帝杲德之遂驰告杲曰枢密第能谋之太尉为国虎臣当任其责 
杲未及对彦逾急责之杲遂领兵为卫寍宗即位以端明殿学士出知建康兼江东安抚使未行改四川安抚制置使兼知成都府以定策勋累 
迁资政殿大学士嘉泰间知明州兼沿海制置使嘉定间乞祠以归卒彦逾始与汝愚协济大计冀汝愚引兵共政及外际颇觖望乃疏当时名 
臣上之目为汝愚党帝由是疑汝愚吴氏世守武兴兼利西安抚操重权吴挺卒朝廷用邱崈议并利西安抚于东路以革世将之弊而彦逾奏 
复利西安抚后吴曦因之以生变人以是咎彦逾云

　　△太祖诸子

　　燕王德昭【子淔　子崧　子栎　子砥子昼　师■〈睪上廾下〉　希言　希怿】
　　秦王德芳【子偁子澍】

　　太祖四子孝惠贺皇后生滕王德秀燕王德昭舒王德林孝明王皇后生秦王德芳 【按宋宗室传标题俱不载其母氏今据文献通考 
辑补以符郑例】 滕王德秀蚤亡徽宗时追赐名及王封

　　燕王德昭
　　秦王德芳

　　 燕王德昭

　　燕懿王德昭字曰新干德二年出阁故事皇子出阁即封王太祖以德昭幼冲欲其由渐而进授贵州防御使开宝六年授兴元尹山南西 
道节度使同中书门下平章事终太祖世竟不封以王爵太宗太平兴国元年改京兆尹移镇永兴始封武功郡王诏与齐王廷美班宰相上四 
年从征幽州军中尝夜惊不知帝所在有谋立德昭者帝闻之不悦及归以北征不利久不行太原之赏德昭以为言帝大怒曰待汝自为之赏 
未晚也德昭退而自刎帝闻惊悔往抱其尸大哭曰痴儿何至此邪赠中书令追封魏王 【谨案通鉴辑览　　御批军中谋立德昭并无形 
迹可指或谗人构衅揣测猜嫌而为之亦未可定太宗遽责以待汝自为则德昭虽欲不死而不能可知太宗传子私念不待赵普赞成而早定 
于胷中矣抱哭追封固无解于渝盟之过所谓欲葢弥彰耳】 赐谥后改吴王治平元年改越王 【案东都事略德昭改封越王在治平元年 
今据补】 徽宗即位改燕王子五人惟正惟吉惟固惟忠惟和惟正由保信军节度观察留后特拜建寍军节度使卒追封同安郡王谥僖靖无 
子以惟忠子从谠为嗣惟吉字国祥生甫弥月太祖命辇至内廷择二女媪养视之出入常从太祖崩惟吉纔六岁昼夜哀号孝章皇后慰谕再 
三始进饘粥太宗即位犹在禁中日侍中食太平兴国八年始出居东宫授左监门卫将军封平阳郡侯进安定郡公至道二年授阆州观察使 
凡邸第供亿车服赐与皆与诸王埒其余王子不得偕也真宗即位授武信军节度加同平章事大中祥符初改感德军节度三年薨追封南阳 
郡侯谥康孝惟吉好学善属文性至孝孝章皇后抚养备至亲为栉沐咸平初以太祖孝章画像服玩器用赐惟吉岁时奠享哀慕甚至每诵至 
蓼莪篇涕泗交下宗室推其贤孝雅善草隶飞白真宗命藏秘阁明道二年封冀王子守节守约守巽守度守廉守康惟固字宗干本名元扆太 
平兴国八年与惟忠并改赐名授左千牛卫将军是冬卒惟忠字令德初名文起四迁右龙武军真宗即位改右千牛卫大将军大中祥符二年 
进左监门卫大将军叙州刺史五年进昌州团练使八年卒赠鄂州观察使追封江夏侯明道二年加赠彰化军节度使追封舒国公子从恪从 
蔼从秉从颖从谨从质从信从谠惟和子礼端拱元年授右武卫将军厯右骁卫神武龙武军右卫将军大中祥符四年迁右千牛卫大将军六 
年卒赠临汝侯明道二年追封清源郡公惟和好学工笔札优游典籍以礼法自居宗室推重及卒帝谓宰相曰惟和好文力学加之谨愿皇族 
之秀也不幸一命嗟悼久之子从审从诲庆历四年诏封十王后以惟忠从蔼袭封颍国公而惟吉子守巽以冀王后最长与从蔼同封守巽和 
州防御使赠楚国公从蔼齐州防御使赠韩国公守巽从蔼卒以惟忠子从信 【按东都事略从信作惟固子考世系表惟固无后从信亦作 
惟忠子事略误】 袭封荥国公官雄州防御使赠楚国公从信卒以惟忠之孙从恪子世规袭封崇国公官沂州防御使卒守巽子世清茂州防 
御使封申国公熙寍中迁越州观察使袭封越国公进会稽郡王终保信军留后赠虢王子令廓嗣先是熙寍中诏封秦王孙从式为安定郡王 
奉太祖祀从式薨改封越王曾孙世准 【按文献通考作从式薨改封德昭曾孙世清为安定郡王秦王德芳传及东都事略亦俱作世准考 
世清乃守巽子世准乃从蔼子皆越王曾孙本传止云世清于熙寍中袭封越国公进封会稽郡王无袭封安定郡王之文而通考则云世清以 
熙寍五年嗣封世准以元丰七年嗣封是世清薨后以世准袭封也传或有脱略今附识于此】 薨从诲子世开袭薨复以从蔼子世雄袭薨以 
从信子世福袭薨又以秦王元孙令荡袭薨令庇以年长争袭朝廷用礼官言燕王太祖长子正当袭封令庇小宗不当与之并议遂定自宣和 
末停封至绍兴元年令话始得袭封自是至嘉定袭封者十五人惟令时令懬令玘令衿迹颇着余俱无足称

　　子淔
　　子崧
　　子栎
　　子砥
　　子昼
　　师■〈睪上廾下〉
　　希言
　　希怿

　　子淔

　　子淔字正之燕王五世孙宝文阁待制令铄子以荫补承务郎迁河南少尹累进龙图阁秘阁修撰除陕西转运副使初蔡京铸夹锡钱民 
病壅滞子淔请铸小铁钱以权之既成子淔奏令民以旧铜钱入官易新铁钱旬日易百余万缗帝手札以新钱百万缗付五路均籴细麦命子 
淔领其事蔡京再相言者希京意论子淔乱钱法落职奉祠靖康初复秘阁修撰金人侵洛子淔奔荆南溃兵祝靖盛德破荆南城时京城已破 
子淔泣说之曰君辈宜亟还都城护社稷取功名无贪财扰州县也皆应曰诺子淔因草檄趣之靖等遂北行绍兴元年召见复徽猷阁直学士 
知西外宗正司改江西都转运使会建督府军需浩繁子值运饷不绝以功进宝文阁直学士三京新复除京畿都转运使以疾卒

　　子崧

　　子崧字伯山燕王五世孙登崇寍五年进士第 【按徐梦莘北盟会编作崇寍二年贡礼部奏名第一】 宣和闲累除徽猷阁直学士知 
淮寍府汴京失守起兵勤王闻张邦昌僭位以书白康王宜遣师邀金人河上迎请两宫问罪僭逆若议渡江恐误大计遂与知颍昌府何志同 
等盟传檄中外己而闻金人退引兵趋襄邑遣范埙徐文中诣济王请王进兵南京王命子崧充大元帅府参议官东南道都总管移书责邦昌 
速宜反正邦昌家在庐州子崧檄通守赵令儦几察之且请诛其母子以绝奸心又遗书责王时雍会邦昌遣使迎王子崧即贻王书请先谒宗 
庙觐母后明正诛赏降霈四方遂传檄京师寻以所部兵会济州高宗即位子崧请放诸路常平积谷钱又言台谏为人主耳目近年用非其人 
率取旨言事请遵旧制听学士中丞互举因建三屯之议一屯澶渊一屯河中陕华一屯青郓间以备敌除延康殿学士知镇江府两浙路兵马 
钤辖复论列王时雍徐秉哲吴升莫俦范琼胡思王绍王及之颜博文余大钧等左右卖国宜明正其罪 【按子崧家传载高宗即位授延康 
殿学士因建三屯之议复论列王时雍等为其党所忌用阴谋使出知镇江据此则除学士在建三屯议之前知镇江在论列王时雍等之后今 
姑仍原文】 贼赵万犯镇江子崧遣将击万于丹徒调乡兵乘城为备官军败乡兵惊溃子崧率亲兵保焦山贼遂据镇江后与御营统制辛道 
宗有隙道宗求得其起兵檄文上之语涉不逊帝震怒不欲暴其罪坐擅弃城降单州团练副使谪居南雄州绍兴二年复其集英殿修撰而子 
崧己卒于贬所

　　子栎

　　子栎燕王五世孙登元佑六年进士第靖康中为汝州太守金人再渝盟破荆湖诸州独子栎能保境土李纲言于朝迁宝文阁直学士寻 
提举万寿观绍兴七年卒

　　子砥

