<!-- { "loadSidebar": true } -->
何面目见天子即引骑渡河诸将皆从而北距十余里契丹望见救兵来即解而北去遇与审琦等收军而南时契丹兵已深入人马俱乏其还 
也诸将不能追从恩因率遇等退保黎阳三年冬以重威为都招讨使遇为马军右厢都指挥使屯于中渡重威已阴送款契丹伏兵幕中悉召 
诸将列坐告以降皆愕不能对重威出降表遇等俛首以次自书其名即麾兵解甲出降契丹遣遇与张彦泽先入京师遇行至平棘绝吭而死

　　△安彦威

　　安彦威字国俊代州崞县人少隶唐明宗麾下明宗镇天平宣武成德常以为牙将以谨厚见信及即位累迁捧圣指挥使领寍国军节度 
使晋高祖入立拜彦威北京留守徙镇归德河决滑州命彦威塞之彦威出私钱募民治堤迁西京留守岁大饥加意赈抚饥民有犯法者宽贷 
之以是不忍流去丁母忧哀毁过制出帝与契丹隳盟拜彦威北面行营副都统悉以家财佐军用以疾卒于京师彦威与安太妃同宗出帝事 
以为舅彦威未尝言及卒太妃临哭人始知之当时益称其慎重

　　△李琼

　　李琼字隐光 【从辥史增】 沧州饶安人少为骑将与晋高祖俱隶唐明宗麾下同光二年契丹入边明宗出涿州与战不胜诸将各引 
去晋高祖独战不已契丹渐围之琼引高祖衣与俱遯至刘李河追兵且及琼浮水先至南岸高祖至河中流马踣琼以长矛援出之又以所乘 
马与高祖而步护之乃得免明宗兵南向琼从高祖以三百骑先趋汴州高祖为保义军节度使以为牙队指挥使高祖建国以为护圣都虞候 
久之拜相申二州刺史出帝时为棣州刺史杨光远反以书招琼琼不纳迁洺州团练使又为护圣右厢都指挥使契丹入京师以琼为威州刺 
史行至郑州遇盗见杀

　　△刘景岩

　　刘景岩延州人家素封以赀游豪俊闲事高万金为部曲后为丹州刺史 【通鉴作坊州】 晋高祖起太原唐废帝调民户每出一卒为 
义兵延州节度使杨汉章发民赴京师将行景岩遣人激怒之义兵乱杀汉章迎景岩为留后晋高祖即位即拜节度使景岩从事熊皦多智阴 
察景岩跋扈难制欲以利愚之因言边地不可久安邠泾多善出利百倍宜多市田射利自厚景岩信之岁余获甚多景岩使皦朝京师皦乃言 
景岩不宜在边乃移景岩邠州皦入拜补阙而景岩又徙镇保义居未几又徙武胜景岩乃悟皦为卖已诬奏皦隐巳玉带皦坐贬开运三年景 
岩以太子太师致仕契丹入京师以周密镇延州州人逐密立高允权允权妻刘氏景岩孙女也景岩良田甲第僮仆甚盛党项司家族畜牧近 
郊尤富强景岩私与往来允权颇患之允权妻岁时归省景岩谓曰高郎一县令而有此州其可保乎允权意恶之又利其田宅乃诬其反而杀 
之

　　钦定续通志卷二百九十四

　　●钦定续通志卷二百九十五　列传九十五

　　列传

　　五代 【十五】

　　○五代十五

　　卢文进　　　李金全　　　杨思权【尹晖】　　刘审交　　　王周　　　　高行周　　白再荣　　　安叔千　　　翟光邺 
　　冯晖　　　　唐景思　　　王进　　常思　　　　孙方谏　　　刘词　　王环　　　　折从阮　　　娄继英　　慕容彦超

　　卢文进
　　李金全
　　杨思权
　　刘审交
　　王周
　　高行周
　　白再荣
　　安叔千
　　翟光邺
　　冯晖
　　唐景思
　　王进
　　常思
　　孙方谏
　　刘词
　　王环
　　折从阮
　　娄继英
　　慕容彦超

　　△卢文进

　　卢文进字大用范阳人为刘守光骑将降唐拜寿州刺史庄宗以属其弟存矩存矩为新州团练使统山后八军庄宗与刘鄩相距于莘召 
存矩兵存矩募山后劲兵数千人课民出马民以十牛易一马皆怨而兵又不乐南行行至祁沟关聚谋乱文进有女幼而美存矩求为侧室以 
其大将不敢拒心常慊之因与乱军杀存矩 【按辥史军士聚乱文进抚膺恸哭曰奴辈累我遂为乱军所拥乃攻新州据此似文进初不欲 
为乱者通鉴亦采其说】 反攻新州不克攻武州又不克遂奔于契丹契丹使守平州明宗即位文进率众数万归唐以为义成军节度使居岁 
余徙镇威胜加同平章事入为上将军又镇昭义安远晋高祖立与契丹约为父子文进惧不自安天福元年冬杀其行军司马冯知兆副使杜 
重贵送款于李昪昪遣兵迎之文进居镇有善政兵民爱之将行从数骑驰至营中别其将士告以避契丹之意将士皆再拜为诀乃南奔昪以 
为天威统军宣润节度使后以左卫上将军 【按金陵志文进自满州召还兼中书令封范阳郡王奉朝请】 卒于金陵

　　△李金全

　　李金全其先出于吐浑金全少为唐明宗厮养从战有功由刺史拜彰武军节度使在镇贪暴罢归献马数十匹居数日又以献明宗谓曰 
卿患马多耶卿在泾治状如何无乃以马为事乎金全惭不能对徙镇横海久之罢为右卫上将军晋高祖时安州屯防指挥使王晖杀节度使 
周怀高祖遣金全将骑兵千人以诏书招晖许以刺史又以信箭谕安州不戮一人且戒金全曰无失吾信己而晖南走为襄州安从进所遮杀 
金全后至得晖党数百人皆送京师金全利晖所掠资因杀其将武克和等十余人高祖不能讨即以金全为安远军节度使金全左都押衙胡 
汉荣用事 【辥史作汉筠避周讳也】 所为不法高祖不欲因汉荣以累功臣为选贾仁沼代之且召汉荣汉荣教金全留己金全客庞令图 
谏曰仁沼昔事王晏球晏球攻中山王都遣善射者登城射晏球中兜牟仁沼从后引弓射善射者一发而毙晏球求其人赏之仁沼不言此天 
下忠臣也都败晏球遣仁沼献捷京师赐与甚厚悉分故人亲戚贫者此天下廉士也宜纳仁沼而遣汉荣汉荣闻之夜使人杀令图而酖仁沼 
仁沼舌坏而死天福五年高祖以马全节代金全仁沼二子欲诣京师诉父冤汉荣大惧绐金全曰前日天子召汉荣公不遣仁沼之死其二子 
将诉于朝今以全节代公是召公对狱也金全信之遂叛送款于李昪昪以为天威统军汉隐帝时李守贞反河中乞兵于昪金全为昪润州节 
度使与查文徽等出沭阳昪诸将皆锐于攻取金全独以为远不相及不可行乃止其后亦不复用不知所终

　　△杨思权

　　杨思权邠州新平人事梁为控鹤军使唐庄宗灭梁以为夹马都指挥使明宗时秦王从荣镇河东以冯赟为副思权为北京步军都指挥 
使以佐佑之从荣素骄所为多不法是时愍帝为宋王尹河南谦恭好礼明宗阴遣人从容语宋王之善以讽勉之从荣不悦告思权曰天下共 
贤河南而非我我将废矣柰何思权曰公有甲士而思权在河患劝从荣招募死士增利器械以为备冯赟患之以闻乃召思权还以从荣故不 
之责后为右羽林都指挥使将兵戍兴元潞王从珂反张虔钊会诸镇兵围凤翔思权攻城西严卫指挥使尹晖攻城东破其两关城从珂登城 
呼外兵告以己非反者语甚悲外兵闻者皆哀之而虔钊督战甚急军士反兵逐虔钊思权因呼其众曰潞王真吾主也即拥军入城降晖闻思 
权已降亦麾其军使解甲由是诸镇兵皆溃思权入见曰臣以赤心奉殿下事成愿不以防御团练使处臣乃出一纸于怀中请志姓名以为验 
从珂即书曰可邠寍节度使及入立即拜思权静难军节度使后为右龙武统军左卫上将军天福八年卒赠太傅

　　尹晖

　　 尹晖

　　尹晖者魏州大名人 【按辥史晖少以勇健事杨师厚为军士唐庄宗擢为小校从征河上累擢诸军指挥使领数郡刺史皆晖为严卫 
指挥使以前事欧史失载】 从废帝入洛阳而晋高祖来朝相遇于道晖时为严卫指挥使恃先降功不为屈马上横鞭揖之高祖怒白废帝不 
可与名藩乃以为应州节度使高祖入立罢为右卫大将军范延光反以书招晖晖出奔淮南为人杀于道 【按五代史此下有王宏贽传今 
改入逆臣】

　　△刘审交

　　刘审交字求益幽州文安人为唐兴令补范阳牙校刘守光僭号以为兵部尚书守光败归唐庄宗以为从事屡为转运供军使拜辽州刺 
史改慈州以母老去官母丧哀毁过礼不调累年晋高祖分户部度支盐铁为三使岁余三司益烦弊乃复合为一拜审交三司使议者请检天 
下民田宜得益租审交曰租有定额而天下比年无闲田民之苦乐不可等也遂止不检民赖以不扰迁右卫上将军陈州防御使出视民田见 
耕器薄陋乃取河北耕器为范更铸之后徙襄州青州皆有善政罢还契丹入京师留萧翰而去翰复以审交为三司使王淑妃与羣臣谋迎汉 
高祖或以为燕兵在京师者犹数千可城守审交进曰余燕人也今为燕守城当为燕谋然事势不可为也乃遣人西迎高祖高祖至罢审交不 
用隐帝时为汝州防御使有能名干佑三年卒州人聚哭柩前上疏乞留葬近郊使民得岁时祠祭诏许之赠太尉

　　△王周

　　王周魏州人事唐庄宗明宗为裨校以战功拜刺史晋天福中从杨光远讨魏州又从杜重威讨镇州皆有功厯贝州泾州节度使泾州张 
彦泽苛虐民多流亡周乃更为宽恕问民疾苦去其苛弊二十余事民皆复归厯迁武胜保义义武成德四镇皆有善政定州侨坏覆民租车周 
曰桥梁不修刺史过也乃偿民粟为治其桥杜重威降契丹契丹兵过镇州临城呼周使出降周泣曰受晋厚恩不能死战而以城降何面目南 
行见人主与士大夫乎求刀欲自杀家人止之迫以出降契丹以为武胜军节度使汉高祖入立徙镇武寍卒赠中书令

　　△高行周

　　高行周字尚质妫州人 【辥史作幽州】 世为怀戎戍将父思继兄弟以武勇雄于北边为幽州李匡威戍将匡威为其弟匡俦所篡晋 
王将讨其乱患思继兄弟遣人至孔岭关招之燕俗重气义思继等闻晋为匡威报雠欣然从之为晋兵前锋匡俦闻思继兄弟皆叛乃弃城走 
克用以刘仁恭守幽州思继兄弟为诸军都指挥使分掌燕兵克用临诀属仁恭善防之留晋兵千人为仁恭卫兵多犯法思继等数诛杀之克 
用以责仁恭仁恭以高氏为诉由是晋尽诛思继兄弟仁恭以其兄之子行珪为牙将而思继子行周年十余岁亦收之帐下稍长补以军职仁 
恭被囚守光立以行珪为武州刺史其后守光背晋晋攻之守光将元行钦牧马山后闻守光且见围即率所牧马赴援而麾下兵叛推行钦为 
留后行钦素惮行珪乃遣人之怀戎絷其子而招行珪曰守光可取而代也当从我行不然且杀公子行珪谢曰与君俱刘公将而忍叛之吾当 
为刘氏也尚何顾吾子耶行钦即以兵围行珪 【按通鉴考异云唐庄宗实录辥史纪及元行钦传皆云行钦闻行珪降晋帅兵攻之惟周太 
祖实录及本传云行钦称留后行珪城守不从行周卒时去燕亡及行钦之死已久行周名位尊显门生故吏虚美其兄弟故与诸说特异也】  
月余城中食尽行珪告州人曰吾非不为父老守也今刘公救兵不至柰何可杀吾降晋父老皆泣愿死守时行周适从行珪在武州即夜缒出 
城驰见庄宗庄宗遣明宗救之比至行钦巳解去行珪乃降晋庄宗时厯朔忻岚三州刺史大同军节度使明宗入立徙镇威胜安远行珪性贪 
