<!-- { "loadSidebar": true } -->
命与杜镐孙奭刊正诸经音疏咸平初真宗以诸经版本多误命择官详正因访达经义者至方参知政事以颐正对翌日召于苑中说尚书大 
禹谟自是日令赴御书院侍对说尚书至十卷颐正年老求致仕帝命坐问恤甚至听以本官致仕仍充直讲改国子博士三年卒偓佺淳化中 
厯福州连江尉判国子监李至奏为直讲引对便坐太宗顾谓曰李觉尝奏朕云四皓中一先生或言姓用字加撇或云加点尔知否偓佺曰昔 
秦时程邈撰隶书训如仆隶之易使也今字与古或异臣闻刀用为角 【音榷】 两点为甪 【音鹿】 用上一撇一点俱不成字咸平二 
年真宗幸国学召说尚书景德后令讲道德经曰于崇文院候对终篇三年卒尝撰帝王手鉴十卷其子世安上之特赐出身

　　△李之才

　　李之才字挺之青社人也天圣八年同进士出身为人朴且率无少矫厉师河南穆修修性庄严寡合虽之才亦频在诃怒中之才事之谨 
卒能受易时苏舜钦辈亦从修学易其专授受者惟之才尔修之易受之种放放受之陈抟 【按东都事略云初华山陈抟读易以数学授穆 
修修授之才之才授邵雍以象授种放放授许坚坚授范谔昌据此则修之易实受之陈抟非得于种放也与宋史所载异】 源流最远其图书 
象数变通之妙自秦汉以来鲜有知者之才初摄共城令时邵雍居苏门山布裘蔬食躬爨以养父之才造其庐劳之曰好学笃志果何如雍曰 
简策之外未有适也之才曰君非迹简策者其如物理之学何他日又曰物理之学学矣不有性命之学乎雍再拜愿受业于是先示之以陆淳 
春秋意欲以春秋表仪五经既可语五经大旨则授易而终焉其后雍卒以易名世之才器大难乎识者栖迟久不调或惜之则曰宜少贬以图 
荣进石延年独曰时不足以容君盍不弃之隐去再调孟州司法参军时范雍守孟亦莫之知也雍初自洛建节守延安送者皆出境外之才独 
别近郊或病之谢曰故事也顷之雍谪安陆之才沿檄见之洛阳前日远送之人无一来者雍始恨知之晚友人尹洙以书荐于中书舍人叶道 
卿因石延年致之延年素不喜谒贵仕凡四五至道卿门通其书乃己道卿荐之遂得改大理寺丞为缑氏令未行会延年与龙图阁直学士吴 
遵路调兵河东辟之才泽州签署判官泽人刘羲叟从受厯法世称羲叟厯法远出古人有扬雄张衡所未喻者实之才受之在泽转殿中丞宝 
厯五年卒邵雍表其墓有曰求于天下得闻道之君子李公以师焉

　　钦定续通志卷五百四十

　　●钦定续通志卷五百四十一　儒林传四

　　儒林传

　　宋 【二】

　　○宋二

　　贾同　　　　刘颜　　　　高弁　　孙复　　　　石介　　　　胡瑗　　刘羲叟　　　林槩　　　　李觏　　何涉　　　 
　王回【向同】　　　周尧卿

　　贾同
　　刘颜
　　高弁
　　孙复
　　石介
　　胡瑗
　　刘羲叟
　　林槩
　　李觏
　　何涉
　　王回 【王向　王同】
　　周尧卿

　　△贾同

　　贾同字希得青州临淄人五代时杨光远反同祖崇率乡里四百余家保愚谷山全活者二千人同初名罔字公疏笃学好古有时名年四 
十余同进士出身真宗命改今名王钦若方贵盛欲致之固谢不往居八九年始补厯城主簿张知白荐为大理评事通判兖州天圣初上书言 
自祥符以来谏诤路塞丁谓乘闲造符端以欺先帝今谓奸既曰宜明告天下正符端之谬罢宫观崇奏归不急之卫兵数无名之实费使先帝 
免后世之议国家无因循之失又言寇准忠规亮节疾恶摈邪自其贬黜天下之人弗见其罪宜还之内地以明忠邪善恶之分时庄献太后临 
朝而同言如此人以为难再迁殿中丞知棣州卒刘颜等及其门人谥同曰存道先生 【按宋史本传传前有胡旦传今改入文苑】

　　△刘颜

　　刘颜字字望彭城人好古学不专章句师事高弁举进士第以试秘书省校书郎知兴兴县坐法免久之授徐州文学居乡里教授数十百 
人采汉唐奏议为辅弼名对冯元刘筠钱易滕涉蔡齐上其书除任城主簿岁饥发大姓所积粟活数千人李迪知兖州青州皆辟为从事卒者 
儒术通要经济枢言复数十篇石介见其书叹曰恨不在弟子之列子庠自有传

　　△高弁

　　高弁字公仪濮州雷泽人弱冠徒步从种放学于终南山又学古文于柳开与张景齐名至道中以文谒王禹偁禹偁奇之举进士累官侍 
御史谏修玉清昭应官降知广济军寻以户部判官试开封府进士私发糊名夺二官稍复知单州邢州盐铁判官河决澶州请弛堤防纵水所 
之可省民力且以扼契丹南向议寝知陕州卒弁性孝友所为文章多祖六经及孟子喜言仁义有帝则三篇为世所传与李迪贾同陆参朱頔 
伊淳相友善石延年刘潜皆其门人也

　　△孙复

　　孙复字明复晋州平阳人举进士不第退居泰山学春秋着尊王发微十二篇大约本于陆淳而增新意自石介而下皆以先生事之年四 
十不娶李迪知其贤以其弟之子妻之复初犹豫石介与诸弟子请曰公卿不下士久矣今丞相不以先生贫贱欲托以子宜因以成丞相之贤 
名复乃听孔道辅闻复之贤就见之介执杖履立侍复左右升降拜则扶之其往谢亦然介既为学官语人曰孙先生非隐者也于是范仲淹富 
弼皆言复有经术宜在朝廷除秘书省校书郎国子监直讲 【按朱子名臣言行录云范仲淹在睢阳掌学有孙秀才者索游上谒仲淹赠钱 
一千明年孙生复道睢阳谒仲淹又赠一千因问何为汲汲于道路孙生戚然动色曰母老无以养若日得百钱则甘旨足矣仲淹曰吾观子辞 
气非乞客也二年仆仆所得几何而废学多矣吾今补子学职月可得三千以供养子能安于学乎孙生大喜于是授以春秋而孙生笃学不舍 
昼夜明年仲淹去睢阳孙亦辞归后十年闻泰山下有孙明复先生以春秋教授学者道德高迈朝廷召至乃昔日索游孙秀才也宋史不载附 
识于此】 徐州人孔直温以狂谋捕治得所遗复诗坐贬虔州监税徙泗州又知长水县签书应天府判官事通判陵州未行翰林学士赵槩等 
十余人言复行为世法经为人师不宜使佐州县留为直讲稍迁殿中丞卒复与胡瑗不合在太学常相避瑗治经不如复而教养诸生过之复 
既病韩琦言于仁宗命其门人祖无择就复家得书十五万言录藏秘阁特官其一子

　　△石介

　　石介字守道兖州奉符人进士及第 【按朱子名臣言行录云介为举子时寓学南都其固穷苦学世无比者王渎以盘飡遗之石谢曰 
甘脆亦介之愿但朝餐膏梁暮厌粗粝人之常情也介所以不敢当赐王咨重之宋史不载谨识】 厯郓州南京推官笃学有志尚乐善疾恶喜 
声名遇事奋然敢为御史台辟为主簿未至以论赦书不当求五代及诸伪国后罢为镇南掌书记代父丙远官为嘉州军事判官丁忧耕徂徕 
山下葬五世之未葬者七十丧以易教授于家鲁人号徂徕先生入为国子监直讲学者从之甚众太学益盛介为文有气尝着唐鉴以戒奸臣 
宦官宫女指切当时无所讳忌杜衍韩琦荐擢太子中允直集贤院会吕夷简罢相夏竦既除枢密使复夺之以衍代章得象晏殊贾昌朝范仲 
淹富弼及琦同时执政欧阳修余靖王素蔡襄并为谏官介喜曰此盛事也歌颂吾职其可已乎作庆厯圣德诗颂扬帝之英明盛述诸正人辅 
弼谏诤之美中有云众贤之进如茂斯拔大奸之去如距斯脱大奸盖斥竦也孙复曰子祸始于此矣介出入大臣之门颇招宾客预政事人多 
指目不自安求出通判濮州未赴卒会徐州狂人孔直温谋反搜其书得介书夏竦衔介甚且欲中伤杜衍等因言介诈死北走契丹请发棺以 
验诏下京东访其存亡衍时在兖州以验介事语官属众不敢答掌书记龚鼎臣愿以阖族保介必死衍探怀出奏藳示之曰老夫已保介矣君 
年少见义必为岂可量哉提点刑狱吕居简亦曰发棺空介果走北孥戮非酷不然是国家无故剖人冢墓何以示后世且介死必有亲族门生 
会葬及棺敛之人苟召问无异即令具军令状保之亦足应诏于是众数百保介巳死乃免斲棺 【按朱子名臣言行录载此作吕夷简为京 
东转运使时事与宋史异】 子弟羁管他州久之得还介家故贫妻子几冻馁富弼韩琦共分奉买田以赡养之有徂徕集行于世

　　△胡瑗

　　胡瑗字翼之泰州安陵人以经术教授吴中年四十余景佑初更定雅乐诏求知音者范仲淹荐瑗白衣对崇政殿与镇东军节度推官阮 
逸同较钟律分造钟磬各一虚以一黍之广为分以制尺律径三分四厘六毫四丝围十分三厘九毫三丝又以大黍累尺小黍实龠丁度等以 
为非古制罢之授瑗试秘书省校书郎范仲淹经略陕西辟丹州推官以保宁节度推官教授湖州瑗教人有法科修纤悉备具以身先之虽盛 
暑必公服坐堂上严师弟子之礼视诸生如子弟诸生亦信爱如父兄从游者数百人庆厯中兴太学下湖州取其法着为令 【按朱子名臣 
言行录云时方尚词赋独湖学以经义及时务学中故有经义治事二斋经义斋者择疏通有器局者居之治事斋者人各治一事如边防水利 
之类故天下谓湖学多秀异由讲习有素也本传失载谨附识】 召为诸生宫教授辞疾不行为太子中舍以殿中丞致仕皇佑中更铸太常钟 
磬驿召瑗逸与近臣太常官议于秘阁遂典作乐事复以大理评事兼太常寺主簿辞不就岁余授光禄寺丞国子监直讲乐成迁大理寺丞瑗 
既居太学其徒益众太学至不能容取旁官舍处之礼部所得士瑗弟子十常居四五嘉佑初擢太子中允天章阁侍讲仍治太学 【按朱子 
名臣言行录云仁宗朝瑗尝上书请兴武学其略曰顷岁吴育巳建议兴武学但官非其人不久而废今国子监直讲内梅尧臣曾注孙子大明 
深义孙复而下皆明经旨臣曾任边陲丹州推官颇知武事若使武臣等兼莅武学每日讲论语使知忠孝仁义之道讲孙吴使知制胜御敌之 
术于武臣子孙中选有智略者二三百人教习之则一二十年之间必有成效臣巳撰成武学规矩进呈时议难之宋史不载谨附识】 既而疾 
不能朝以太常博士致仕诸生与朝士祖饯东门外时以为荣既卒诏赙其家

　　△刘羲叟

　　刘羲叟字仲更泽州晋城人欧阳修使河东荐其学术试大理评事权赵州军事判官精算术兼通大衍诸历及修唐史令专修律历天文 
五行志寻为编修官改秘书省著作佐郎书成擢崇文院检讨未入谢卒羲叟强记多识尤长于星历术数皇佑五年日食心时胡瑗铸钟弇而 
直声郁不发又陕西铸大钱羲叟曰此所谓害金再兴与周景王同占上将感心腹之疾其后仁宗果不豫又月入太微曰后宫当有丧巳而张 
贵妃薨羲叟未病尝曰吾及秋必死自择地于父冢旁占庚穴以语其妻如其言葬之着十三代史志刘氏辑历春秋灾异诸书

　　△林槩

　　林槩字端父福州福清人父高太常博士有治行槩幼警悟举进士以秘书省校书郎知长兴县岁大饥富人闭籴槩出奉粟庭下诱土豪 
输数千石以饲饥者知连州康定初上封事曰古者民为兵而今兵食居古马寓于民而今不习马此兵与马之大患也请仿唐用兵之法四敛 
