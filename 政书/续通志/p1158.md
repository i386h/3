<!-- { "loadSidebar": true } -->
士第为果州团练推官役兵辇官物道险率众钱佣舟载归知州姜从革论如率敛法当斩三人立曰此非私己罪杖尔从革不听卒论奏诏如 
立议真宗记之特改大理寺丞知安豊县大水坏期斯塘立躬督缮治踰月而成进殿中丞厯通判广州许州会滑州塞决河调民出刍楗命立 
提举受纳立计其用有余而下户未输者尚二百万悉奏弛之知江阴军属县有利港久废立教民浚治既成溉田数千顷及开横河六十里通 
漕运累迁太常少卿厯知棣汉相潞兖郓泾七州兖州岁大饥募富人出谷十余万石赈之全活甚众立性淳谨尤喜论事大中祥符闲帝既封 
禅士大夫争上待瑞立独言水发徐州旱连江淮无为烈风金陵火天所以警骄惰戒淫泆也前后上四十余事以右谏议大夫知耀州改知濠 
州迁给事中进尚书工部侍郎致仕卒识韩琦于布衣以女妻之人服其鉴云

　　△鲁有开

　　鲁有开字符翰参知政事宗道从子也 【按宋史鲁宗道传不载其子而宏简录则称有开为宗道子与此异】 事亲以孝闻好礼通左 
氏春秋用宗道荫知韦城县曹濮剧盗某行闻有开名相戒遁去知确山县大姓把持官政有开治其最甚者兴废陂溉民田数千顷飞蝗不入 
境富弼守蔡荐之以为有古循吏风知金州有蛊狱当死者数十人有开曰欲杀人衷谋之足矣安得若是众邪讯之果诬天方旱狱白而雨知 
南康军代还以言新法行患在异日出通判杭州知卫州水灾人乏食擅贷常平钱粟与之且奏乞蠲益息徙冀州增堤或谓郡无水灾何以役 
为有开曰豫备不虞古之善计也卒成之明年河决水至堤而止朝廷遣使河北民遮诵有开功状召为膳部郎中元佑中厯知信阳军洺滑冀 
等州官至中大夫卒

　　△张逸

　　张逸字大隐郑州荥阳人进士及第为校书郎知邓城县有能名知州谢泌荐之引对真宗问所欲何官逸对曰母老愿得近乡幕职归奉 
甘旨授澶州观察推官数日以母丧去服除特改大理寺丞知长水县徙青神贫不自给西京留守王嗣宗雅重之假奉半年使办装既至兴学 
校教生徒后邑人陈希亮杨异相继登科县东南有松柏滩夏秋暴涨多覆舟逸祷江神不踰月滩为徙五里时人异之再迁太常博士知尉氏 
县擢监察御史提点益州路刑狱累迁尚书兵部郎中知开封府有僧求内降免田税逸固执不许又言顷禁命妇干禁中恩比来稍通女谒愿 
令官司纠劾从之以枢密直学士知益州逸凡四至蜀谙其民风华阳驺长杀人诬道旁行者县吏受财狱既具乃使杀人者守囚逸曰囚色冤 
守者气不直岂守者杀人乎囚始敢言而守者果服立诛之蜀人以为神岁旱逸使作堰壅江水溉民田自出公租减价以振民初民饥多杀耕 
牛食之犯者皆配关中逸奏民杀牛以活将死之命与盗杀者异请一切放还复其业报可未几卒于官

　　△吴遵路

　　吴遵路字安道父淑见文苑传遵路性敏博学善笔札第进士累官秘阁校理章献太后称制条奏十余事语皆切直忤太后意出知常州 
预市米吴中以备岁俭己而果大乏民赖以济自他州流至者亦全十八九厯为淮南转运副使兼江淮发运司事尝于真楚泰州高邮军置斗 
门十九以备蓄泄又广属郡常平仓储蓄至二百万以待凶岁凡所规画后皆便之迁工部郎中坐失按蕲州王蒙正故入部吏死罪降知洪州 
召修起居注元昊反建议复民兵受诏料拣河东乡民可为兵者诸路视以为法进兵部郎中权知开封府驭吏严肃属县无追逮雅与宋庠郑 
戬叶清臣善宰相吕夷简不悦出知宣州上御边要略边防杂事二十篇徙陕西都转运使迁龙图阁直学士知永兴军被病犹决事不辍手自 
作奏及卒仁宗悼之诏遣官护丧还京师遵路夷雅慎默知大体母丧庐墓蔬食三年为政简易不为声威立朝敢言无所阿平居廉俭既没室 
无长物其友范仲淹分奉赒其家

　　△赵尚宽

　　赵尚宽字济之御史中丞安仁子也知平阳县邻邑有大囚十数破械夜逸杀居民将犯境尚宽曰盗谓我不能来方怠易取也趣尉亟往 
捕又遣徼巡兵蹑其后悉获之知忠州俗盖蛊杀人尚宽揭方书市中教人服药索为蛊者置于理其俗大化转运使持盐数十万斤课民易白 
金期会甚促尚宽发官帑副其须徐与民为市不扰而集嘉佑中以考课第一知唐州唐素沃壤经五代乱田不耕士旷民稀赋不足以充役议 
者欲废为邑尚宽曰土可垦辟民可招徕奈何废之乃按视图记得汉召信臣陂渠故迹发卒疏三陂一渠溉田万余顷又教民自为支渠数十 
转相浸灌四方来者云布复请计日授田及贷民官钱买耕牛比三年榛莽复为膏腴增户积万余尚宽勤于农政治效异等三司使包拯与部 
使者交上其事仁宗下诏褒奖仍进秩赐金留于唐凡五年民为画象以祀而王安石苏轼作新田新渠讨以美之徙同宿二州河中府神勇卒 
苦大校贪虐刑匿名书告变尚宽命焚之曰妄言耳众乃安巳而奏黜校分士卒隶他营尚宽去唐数岁田日加辟户日益众朝廷推功自少府 
监以直龙图阁知梓州积官至司农卿卒

　　△高赋

　　高赋字正臣中山人父尹右卫将军 【据东都事略增辑】 赋以父任为右班殿直复举进士改奉礼郎四选太常博士厯知衢州民毛 
氏柴氏二十余家世蓄蛊毒值闰岁害人尤多与人忿争辄毒之贼悉擒治伏辜蛊患遂绝徙唐州州田经前守赵尚宽菑垦而榛莽者尚多赋 
继其后募两河流民计日给田筑陂堰四十四处再满再留比去田增辟三万一千三百余顷户增万一千三百八十岁益税二万二千二百五 
十七玺书褒谕宣布治状以劝天下衢唐两郡为立生祠擢提点河东刑狱加直龙图阁知沧州程昉欲于境内开西流河绕州城而北注三塘 
泊赋曰沧城近河岁增堤防犹惧奔溢矧妄有开凿乎昉执不从后竟不成厯蔡潞二州入同判太常寺进集贤院学士请诸道提点刑狱司置 
检法官庶专平谳使民不冤言多施行以通议大夫致仕退居襄阳卒

　　△程师孟

　　程师孟字公辟吴人进士甲科累知南康军楚州提点夔路刑狱泸戎数犯渝州边使者治所远在万州有警浃日乃至师孟奏徙于渝夔 
部无常平粟建请置仓适凶岁振民不足即矫发他储不俟报吏惧白不可师孟曰必俟报饥者尽死矣意发之徙河东路晋地多土山旁接川 
谷春夏大雨水浊如黄河可溉灌师孟劝民出钱开渠筑堰溉良田万八千顷裒其事为水利图经颁之州县为度支判官知洪州积石为江堤 
浚章沟揭北闸以节水升降后无水患判三司都磨勘司接伴契丹使萧惟辅曰白沟之地当两属今南朝植柳数日而以北人海界河为罪何 
理也师孟曰两朝当守誓约涿郡有案牍可覆视君舍文书滕口说讵欲生事耶惟辅愧谢出为江西转运使盗发袁州州吏为耳目久不获师 
孟械吏数辈送狱盗即成擒加直招文馆知福州筑子城建学舍治行称最徙广州州城为侬寇所毁方伯踵至皆言土疏恶不可筑师孟在广 
六年作西城及交址陷邕管闻广守备固不敢东时师孟己召还朝廷念前功以为给事中集贤殿修撰判都水监贺契丹生辰至涿州契丹命 
席迎者正南向涿州官西向宋使价东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西 
向明日涿人饯于郊疾驰过不顾涿人移雄州以为言坐罢归班复起知越州青州遂致仕以光禄大夫卒师孟为政简而严罪非死者不以属 
吏发隐擿伏如神得豪恶必痛惩艾之所部肃然洪福广越为立生祠 【按宋史程师孟传两见一载列传第九十一载循吏传中考师孟居 
官所至皆有惠政治行称最以为循吏固无愧也今删彼存此】

　　△韩晋卿

　　韩晋卿字伯修密州安邱人幼诵书日数千言长以五经中第厯肥乡嘉兴主簿通判应天府知同州寿州奏课第一擢刑部郎中初开封 
民争鹑杀人王安石以为盗拒捕杀之无罪晋卿争之曰是鬬杀也登州妇人谋杀夫郡守许遵执为按问即承当减等论安石复主之晋卿以 
谋杀罪当死终持之不肯变用是知名元丰置大理狱多内庭所付晋卿持平考核无所上下神宗称其才尝被诏按治宁州狱故事当入封晋 
卿曰奉使有指三尺法具在岂应伺候主意轻重其心乎受命即行诸州请谳大辟执政恶其多将劾不应谳者晋卿曰疑狱上请求所以生之 
也苟请谳而获谴后不来矣议者又引唐日覆奏欲令天下庶狱悉奏决晋卿言祖宗之制可疑可矜者乃许上请若四方庶狱俱系以听命恐 
自今瘐死多于伏辜者矣朝廷皆行其说故士大夫闲推其忠厚不可以法家名之元佑初为两浙转运使时差役法复行诸道处画多失叙晋 
卿独视民所宜而不戾法指 【按元佑复差役法炙哲宗朝事宋史本传误载干元丰之前今更正】 入为大理卿卒于官

　　△叶康直

　　叶康直字景温建州人擢进士第知光化县县多竹民编为屋康直教用陶瓦以宁火患凡政皆务利民时丰稷为谷城令亦以治绩显人 
歌之曰叶光化丰谷城清如水平如衡会布行新法以为司农属厯陕西转运副使五路兵西征康直领泾原粮道承受内侍梁同以饷恶妄奏 
神宗怒械康直将诛之王安礼力救得归故官元佑初加直龙图阁知秦州中书舍人曾肇苏辙劾康直谄事李宪免官究实无状改知河中府 
徙秦州夏人侵甘谷康直戒诸将设伏以待歼其二酋自是不敢犯境进宝文阁待制陕西都运使以疾请知亳州通浚积潦民获田数十万亩 
召为兵部侍郎卒

　　钦定续通志卷五百三十一

　　●钦定续通志卷五百三十二　循吏传三

　　循吏传

　　辽

　　○辽

　　大公鼎　　　萧文　　　马人望　　耶律都勒斡

　　大公鼎
　　萧文
　　马人望
　　耶律都勒斡

　　△大公鼎

　　大公鼎渤海人先世籍辽阳率宾县统和闲以豪右实中京因徙大定曾祖忠礼宾使父信兴中主簿公鼎幼庄愿长而好学咸雍十年登 
进士第调渖州观察判官时辽东雨水伤稼北枢密院大发濒河丁壮以完堤防有司承令峻急公鼎独曰边阵甫宁大兴役事非利国便农之 
道疏奏其事朝廷从之罢役水亦不为灾改良乡令省徭役务农桑建孔子庙学部民服化累迁兴国军节度副使时有隶鹰坊者以罗毕为名 
扰害田里岁久民不堪公鼎言于上即命禁戢会公鼎造朝大臣谕帝嘉纳之意公鼎曰一郡获安诚为大幸他郡如此者众愿均其赐于天下 
从之徙长春州钱帛都提点车驾如春木贵主例为假贷公鼎曰岂可辍官用徇人情拒之颇闻怨詈语曰此吾职不敢废也俄拜大理卿多所 
平反天祚即位厯长宁军节度使南京副留守改东京户部使盗杀留守萧保先因而倡乱公鼎单骑行郡陈以祸福众皆投兵而拜曰是不欺 
我皆听命安辑如故拜中京留守赐贞亮功臣乘传赴官时盗贼充斥有遇于路者即叩马乞自新公鼎给以符约俾还业闻者接踵而至不旬 
日境内清肃天祚闻之加赐保节功臣时人心反侧公鼎虑生变请布恩惠以安之为之肆赦公鼎累表乞归不许会奴贼张萨巴率无赖啸聚 
公鼎欲击而势有不能叹曰吾欲谢事久矣为世故所牵不幸至此岂命也夫因忧愤成疾保大元年卒子昌龄左承制昌嗣洺州刺史昌朝镇 
