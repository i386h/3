<!-- { "loadSidebar": true } -->
为御史大夫罢随路巡行劝农官以其事入提刑按察司括诸寺阑遗人口庚午以高达为参知政事五月辛未诏中书右丞廉希宪参知政事 
托博和啰哈图行中书省于江陵府阿尔哈雅还鄂州辛巳宋知辰州吕文兴黄仙洞行随州事傅安国仙人寨行均州事徐鼎知沅州文用圭 
知靖州康玉知房州李鉴等皆以城降荆南湖北路凡得府三州十一军四县五十七户八十万三千四百一十五口一百一十四万三千八百 
六十丁亥召巴延赴阙庚寅宋五郡镇抚使吕文福来降壬辰宋都统制刘师勇殿帅张彦据常州六月庚子朔日有食之宋嘉定安抚使昝万 
寿以城降赐名顺甲午以万户阿喽罕为行中书省参知政事辛酉宋潼川安抚使知江安州梅应春以城降丙寅宋扬州都统姜才副将张林 
乘夜攻扬子桥木栅阿珠自瓜洲以兵赴援大败之生擒张林秋七月庚午朔阿珠集行省诸翼万户兵船于瓜洲安塔哈董文炳集行院诸翼 
万户兵船于西津渡宋沿江制置使赵溍枢密都承旨张世杰知泰州孙虎臣等陈舟师于焦山南北阿珠分遣万户张弘范等击之宋师大败 
壬午敕左丞相巴延率诸将直趋临安右丞阿尔哈雅取湖南蒙古万户宋都木达汉军万户武秀张荣实李恒兵部尚书吕师夔行都元帅府 
取江西罢淮西行枢密院以右丞安塔哈参政董文炳同署行中书省事甲午以巴延为中书右丞相阿珠为中书左丞相八月己亥朔 【按 
八月己亥下元史脱朔字考七月庚午朔至己亥方三十日其为朔日无疑今增】 免北京西京陕西等路今岁丝银癸卯巴延陛辞南行奉诏 
谕宋君臣相率来附则赵氏族属可保无虞宗庙悉许如故辛酉车驾至自上都九月庚午禁私造铜器甲午宋扬州都统姜才将步骑兵攻湾 
头堡阿珠安塔哈击败之丙申以伊实特穆尔为御史大夫括江南诸郡书版及临安秘书省乾坤宝典等书冬十月戊戌朔享于太庙十一月 
丁卯阿尔哈雅以军攻潭州 【按阿尔哈雅攻潭州续通鉴纲目载在十月与元史异】 乙亥巴延分军为三趋临安丙子宋权融宜钦三州 
总管岑从毅沿边巡检使广西节制军马利瓦伊屏诣云南行中书省降己卯宋都木达等军次隆兴府宋江西转运使知府刘盘以城降江西诸 
郡相继归附得府州六军四县五十六户一百五万一千八百一十九口二百七万六千四百壬午巴延攻常州拔之乙酉阿喽罕克广德趋独 
松关庚寅巴延遣降人游介实奉玺书副本使于宋仍以书谕宋大臣甲午以高丽国官制僭滥遣使谕旨凡省院台部官名爵号与朝廷相类 
者改正之十二月辛丑董文炳军次许浦宋都统制祁安以本军降宋主为书介国信副使严忠范侄焕请和甲辰巴延次平江府宋都统王邦 
杰以城降乙巳免江陵等处今岁田租庚戌 【元史误作庚子兹据宋史改】 宋主遣尚书夏士林右史陆秀夫奉书称侄乞和甲子答宋国 
主书令其来降丙寅阿喽罕军次安吉州宋安抚使赵与可以城降
　　十三年春正月丁卯朔克潭州湖南州郡相继降附得府一州六军二县四十户五十六万一千一百一十二口百五十三万七千七百四 
十巴延次嘉兴宋安抚刘汉杰以城降 【按宋史德佑二年载嘉兴守刘汉杰以城降元续通鉴纲目亦载知嘉兴府刘汉杰元史独以安抚 
称后又载汉杰仍为其府安抚使考宋史职官志安抚使一条云中兴以后出守者亦可兼使或汉杰知嘉兴府时兼摄安抚亦属史家互纪之 
法】 董文炳至乍浦宋统制官刘英以本军降辛未文炳至海盐宋知县事王与贤及澉浦镇统制胡全福建路马步军总管沈世隆皆降立回 
易库于诸路癸酉宋相陈宜中遣军器监刘庭瑞赍宋主称藩表章诣军前禀议又致宜中等书于巴延巴延以书答之乙亥宋复遣监察御史 
刘岊赍宋主称藩表至军前且致书巴延为宗社生灵请命丁丑宋遣都统洪模赍陈宜中吴坚等书请俟宗长福王至同诣军前戊寅巴延以 
军出嘉兴府留万户呼图克千户王图烈齐戍之以刘汉杰仍为其府安抚使辛巳军次崇德县宋遣侍郎刘庭瑞都统洪模来迓壬午军次长 
安镇董文炳以兵来会宋陈宜中吴坚等违约不至癸未军次临平镇甲申次皋亭山阿喽罕以兵来会宋主遣保康军承宣使尹甫和州防御 
使吉甫等赍传国玺及降表来诣军前巴延受之复遣囊嘉特以赵尹甫贾余庆等还临安召宰相出议降事乙酉师次临平北十五里宋陈宜 
中张世杰苏刘义刘师勇等挟益广二王出嘉会门渡浙江遁去巴延使阿喽罕董文炳范文虎率诸军先据守钱塘口以劲兵追陈宜中不及 
而还丙戌巴延下令禁军士入城违者以军法从事遣文炳赍黄牓安谕临安中外军民俾安堵如故巴延又遣宣抚程鹏飞计议孙鼎亨囊嘉 
特洪君祥入宫安谕宋太皇太后戊子宋太皇太后谢氏遣其丞相吴坚文天祥枢密谢堂安抚贾余庆中贵邓惟善来见巴延于明因寺巴延 
留天祥不遣且以其降表不称臣仍书宋号遣程鹏飞洪君祥偕来使贾余庆复往易之己丑军次湖州市遣千户囊嘉特省掾王佑赍传国玺 
赴阙辛卯张弘范孟祺程鹏飞赍所易宋主称臣降表至军前二月丁酉朔 【按元史不书朔考宋史瀛国公纪德佑二年二月丁酉下有朔 
字以正月丁卯朔推之亦合今据增】 诏刘颉程德辉招淮西制置使夏己亥克临江军庚子宋文武百官出临安府诣行中书省各以其职来 
见巴延承制以临安为两浙大都督府都督孟古岱范文虎入城视事辛丑巴延令张惠阿喽罕董文炳左右司官石天麟杨晦等入城取军民 
钱谷之数阅实仓库收百官诰命符印悉罢宋官府散免侍卫禁军宋主■〈显，去页〉遣其右相贾余庆等充祈请使巴延以文天祥同行 
两浙路得府八州六军一县八十一户二百九十八万三千六百七十二口五百六十九万二千六百五十丁未诏谕临安新附府州司县官吏 
军民人等曰间者行中书省右丞相巴延遣使来奏宋母后幼主暨诸大臣百官已于正月十八日赍玺绶奉表降附朕惟自古降王必有朝觐 
之礼巳遣使特往迎致尔等各守职业其勿妄生疑畏凡归附前犯悉从原免公逋欠不得征理一应抗拒王师及逃亡啸聚者并赦其罪百官 
有司诸王邸第三学寺监秘省史馆及禁卫诸司各宜安居所在山林河泊除巨木花果外余物权免征税秘书省图书太常寺祭器乐器法服 
乐工卤簿仪卫宗正谱牒天文地理图册九典故文字并户口版籍尽仰收拾前代圣贤后高尚儒医僧道卜筮通晓天文厯数并山林隐逸名 
士仰所在官司具其名闻名山大川寺观庙宇及前代名人遗迹不许折毁鳏寡孤独不能自存之人量加赡给戊申立浙东西宣抚司于临安 
以户部尚书麦归秘书监焦友直为宣慰使吏部侍郎杨居宽同知宣慰司事并兼知临安府事丁巳命焦友直括宋秘书省禁书图籍戊午祀 
先农于东郊宋淮西制置夏贵以淮西诸郡来降淮西路得府二州六军四县三十四户五十一万三千八百二十七口一百二万二千三百四 
十九庚申召巴延偕宋君臣入朝辛酉车驾如上都设资戒大会于顺德府开元寺巴延遣本布周青招泉州蒲寿庚寿晟兄弟甲子董文炳索 
多发宋随朝文士刘褎然及三学诸生赴京师帝既平宋召宋诸将问曰尔等何降之易耶对曰宋有强臣贾似道擅国柄每优礼文士而独轻 
武臣臣等久积不平所以望风归款也帝命董文忠答之曰借使似道实轻汝曹特似道一人之过耳汝主何负焉正如所言则似道之轻汝也 
固宜三月丁卯巴延入临安遣郎中孟祺籍宋太庙四祖殿景灵宫礼乐器册宝暨郊天仪仗及秘书省国子监国史院学士院太常寺图书祭 
器乐器等物甲戌文天祥自镇江遁去乙亥巴延等发临安丁丑安塔哈阿喽罕董文炳趋宋主■〈显，去页〉同太后入觐太皇太后谢氏 
以疾留戊寅敕淮西庐州置总管万户府以中书右丞河南等路宣慰使哈喇哈斯襄阳管军万户实喇并行府事庚辰囊嘉特以宋玉玺来上 
乙酉赣吉袁南安四郡内附闰月丙申置宣慰司于济寍路掌印造交钞供给江南军储东川行枢密院总帅汪惟正略地涪州克山寨溪洞凡 
二十有三所丁酉诏湖广阿尔哈雅呼图克特穆尔赴阙令托博和啰噶图崔斌并留后鄂州辛亥命副枢张易遣宋降臣吴坚夏贵等赴上都 
戊午淮西万户府招降方山等六寨甲子以中书省左右司郎中郝祯参知政事夏四月戊辰以河南兵事未息开元路民饥并弛正月五月屠 
杀之禁丙子省东川行枢密院及成都经略司以其事入西川行院壬午召嗣汉天师张宗演赴阙乙酉召昭文馆大学士姚枢翰林学士王盘 
翰林侍讲学士图坦公履赴上都庚寅修太庙以北京行中书省廉希宪为中书右丞行中书省事于荆南府五月乙未朔巴延以宋主■〈显 
，去页〉至上都制授■〈显，去页〉开府仪同三司检校大司徒封瀛国公以平宋遣官告天地祖宗于上都之近郊遣使代祀岳渎己亥 
罢两浙宣慰司以孟古岱范文虎仍行两浙大都督府事庚子定度量癸卯复沂莒胶密寍海五州所括民为防城军者为民仍免租徭二年乙 
巳阿珠遣总管陈杰攻拔泰州之新城遣万户乌玛喇守之以逼泰州丁未宋扬州都统姜才攻湾头堡阿尔彬击走之戊申宋冯都统等自真 
州率兵袭瓜洲阿珠遣万户实喇罕阿都齐等出战大败之六月己巳以孔子五十三世孙曲阜县尹孔治兼权主祀事辛未命阿尔哈雅征广 
西壬申罢两浙大都督府立行尚书省于鄂州临安设诸路宣慰司以行省官为之并带相衔其立行省者不立宣慰司甲戌以大明厯浸差命 
太子赞善王恂与江南日官置局更造新厯以枢密副使张易董其事宋扬州都统姜才夜率兵趋丁村堡守将史弼章齐出战阿里都督陈岩 
及巴延彻尔踵至大破之戊寅诏作平金平宋录及诸国臣服传记仍命平章军国重事耶律铸监修国史壬辰下诏招谕宋扬州制置李庭芝 
以次军官及通泰真滁高邮所在官员又诏谕陈宜中张世杰苏刘义刘师勇等使降李庭芝留朱焕守扬州与姜才率步骑五千走泰州阿珠 
督右丞阿里万户刘国杰围之以户部尚书张澍参知政事行中书省于北京秋七月乙未行中书省左右司郎中孟祺以金玉宝及牌印来上 
命太府监收之乙巳朱焕以扬州降乙卯宋泰州守将孙良臣与李庭芝帐下卒刘发郑俊开北门以降执李庭芝姜才系扬州狱 【按孙良 
臣续通鉴纲目作孙贵又载胡维孝而不及刘发郑俊葢史家互有详略也】 丙辰阿珠以总管乌玛喇等守泰州通滁高邮等处相继来附淮 
东路得州十六县三十三户五十四万二千六百二十四口一百八万三千二百一十七以中书右丞阿尔哈雅为平章政事签书枢密院事淮 
东行枢密院拜奇页勒密实为中书右丞参知政事董文炳为中书左丞淮东左副都元帅达春两浙大都督范文虎江东江西大都督知江州 
吕师夔淮东淮西左副都元帅陈岩并参知政事八月己巳穿武清蒙村漕渠敕汉军都元帅库库岱李廷将侍卫军二千人西征乙亥斩宋淮 
东制置使李庭芝都统姜才于扬州市庚辰罢襄阳统军司车驾至自上都遣太常卿托东斯以铜爵一豆二献于太庙以四万户总管鄂啰齐 
