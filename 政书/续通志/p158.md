<!-- { "loadSidebar": true } -->
同知枢密院事忠嘉知枢密院事丙子集贤大学士太保库春言唐陆淳春秋纂例辨疑微旨三书有益后学请令江西行省锓梓以广其传从 
之癸未敕江西茶运司岁课以二十五万锭为额敕大永福寺创殿安奉顺宗皇帝御容十二月壬辰特授集贤大学士图烈大司徒辛亥置重 
庆路江津巴县等处屯田省成都岁漕万二千石
　　六年春正月丁卯敕福建两广云南甘肃四川军官致仕还家官给驿传如民官例癸酉特授同知徽政院事超尔达尔罕金紫光禄大夫 
太尉己卯广东南恩新州猺贼龙郎庚等为寇命江西行省发兵捕之帝御嘉禧殿谓扎尔古齐玛鲁曰扎尔古齐人命所系其详阅狱辞事无 
大小必谋诸同僚疑不能决者与省台臣集议以闻二月丁亥朔日有食之改释奠于中丁祀社稷于中戊禜星于回回司天台丁酉云南阇里 
爱俄永昌蒲蛮阿八剌等并为寇命云南省从宜剿捕乙巳敕诸司不由中书奏官辄署事者悉罢之特授僧从吉祥荣禄大夫大司空加荣禄 
大夫大司徒僧文吉祥开府仪同三司三月丁巳以天寿节释重囚一人辛酉以御史中丞托克托呼为御史大夫谕之曰御史大夫职任至重 
以卿勋旧之裔故特授汝当思乃祖乃父忠勤王室仍以古名臣为法否则将坠汝家声负朕委任之意矣丙寅特授翰林学士承旨巴尔斯布 
哈开府仪同三司大司徒己巳敕诸王驸马宗姻诸事依旧制领于内八府官勿径移文中书封诸王伊噜特穆尔为恩王夏四月壬辰中书省 
臣言云南土官病故子侄兄弟袭之无则妻承夫职远方蛮夷顽犷难制必任土人可以集事今或阙员宜从本俗权职以行从之丙申命京师 
诸司官吏运粮输上都兴和赈济蒙古饥民庚子车驾如上都以特们德尔为太子太师内外监察御史四十余人劾其徇私蠹政难居师保之 
任不听诸王格藏薨五月丙子加安南国王陈益稷仪同三司六月癸巳以米五千石赈大长公主所隶贫民丁丑以济寍等路水遣官阅视其 
民乏食者赈之仍禁酒开河泊禁秋七月丙辰来安路总管岑世兴叛据唐兴州赐玺书招谕之甲戌皇姊大长公主僧格喇实作佛事释全寍 
府重囚二十七人敕按问全寍守臣阿从不法仍追所释囚还狱八月甲申以河东山西道宣慰使张思明为中书参知政事甲午以授皇太子 
玉册告祭于南郊庚子车驾还大都丁未告祭于太庙闰月甲子浚会通河壬申以太傅御史大夫布呼为太师癸酉敕诸司有受命不之官及 
避繁剧托故去职者夺其宣敕九月甲申以徽政使托迪为太傅参议中书省事奇彻为参知政事癸巳以作佛事释大辟囚七人流以下囚六 
人戊戌增海漕十万石癸卯御史台臣言比者官以幸求罪以赂免乞凡内外官非勋旧有资望者不许骤升诸犯赃罪己款伏及当鞫而幸免 
者悉付原问官以竟其罪其贪污受刑夺职不叙者夤缘近侍出入内庭觊幸名爵宜斥逐之帝皆纳其言浚镇江练湖冬十月乙卯中书省臣 
言白云宗总摄沈明仁强夺民田二万顷诳诱愚俗十万人私赂近侍妄受名爵巳奉旨追夺请汰其徒还所夺民田其诸不法事宜令核问有 
旨朕知沈明仁奸恶其严鞫之辛酉以扎尔古齐特穆尔布哈为御史大夫丙子以皇太子受玉册诏天下己卯浚通惠河十一月辛卯木邦路 
带邦为寇敕云南省招捕之乙巳 【按辛卯庚子闲不应有乙巳日非癸巳即乙未之讹无可据改姑仍其旧】 以秘书卿沙木斯鼎为大司 
徒庚子敕晋王部贫民二千居青海屯田帝谕台臣曰有国家者以民为本比闻百姓疾苦衔冤者众其令监察御史廉访司审察以闻十二月 
壬戌命皇太子参决国政封宋儒周惇颐为道国公己巳复吏人出身旧制其犯赃者止从七品壬申平章政事王毅以亲老辞职从之仍赐其 
父币帛癸酉是夜风雪甚寒帝谓侍臣曰朕与卿等居暖室宗戚昆弟远戍边陲曷胜其苦岁赐币帛可不遍及耶敕上都大都冬夏设食于路 
以食饥者
　　七年春正月辛巳朔日有食之帝斋居损膳辍朝贺辛卯江浙行省丞相赫噜言白云僧沈明仁擅度僧四千八百余人获钞四万余锭既 
己辞伏今遣其徒沈崇胜潜赴京师行贿求援请逮赴江浙并治其罪从之丁酉帝不豫辛丑崩于光天宫年三十六葬起辇谷谥曰圣文钦孝 
皇帝庙号仁宗国语曰布延图皇帝
　　仁宗皇庆二年延佑七年凡九年

　　钦定续通志卷六十四

　　●钦定续通志卷六十五　元纪九

　　元纪 【九】

　　英宗 【一】

　　○英宗一

　　英宗皇帝讳硕迪巴拉仁宗嫡子也母庄懿慈圣皇后鸿吉哩氏初武宗即位立仁宗为太子约以次传己子和实拉既而仁宗即位议立 
太子丞相特们德尔请立帝帝入谒太后固辞曰臣幼无能且有兄和实拉在宜立太后不许遂立为皇太子诏百司庶务先启太子然后奏闻 
帝谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳坏以贻君父忧延佑七年春正月戊戌 【 
仁宗纪作丁酉】 仁宗不豫帝忧形于色夜则焚香泣曰至尊以仁慈御天下庶职顺成四海清晏今天降大厉不如罚殛我身使至尊永为民 
主辛丑仁宗崩帝哀毁过礼素服寝于地日歠一粥甲辰太子太师特们德尔以太后命为右丞相丙午遣使分谳内外刑狱戊申禁巫祝日者 
交通宗戚大臣二月壬子罢造永福寺以江浙行省左丞相赫噜为中书平章政事辛酉以平章政事齐勤特穆尔御史大夫托欢罢为集贤大 
学士甲子特们德尔阿萨尔请捕逮四川行省平章政事赵世延赴京参议中书省事青沙津坐鬻官刑部以法当杖太后命笞之帝曰不可法 
者天下之公徇私而轻重之非示天下以公也卒正其罪丙寅以陕西行省平章政事赵世荣为中书平章政事江西行省右丞茂巴尔为中书 
右丞参知政事张思明为中书左丞中书左丞和卓罢为岭北行省右丞丁卯白云宗总摄沈明仁以不法坐罪诏籍江南冒称白云僧者为民 
癸酉括勘崇祥院地冒以官地献者追其直以民地献者归其主丙子定京城环卫更番法准五卫汉军岁例丁丑夺前中书平章政事李孟所 
受秦国公制命仍仆其先墓碑戊寅中书平章政事额卜德哷勒罢为甘肃行省平章政事阿尔哈雅罢为湖广行省平章政事特们德尔以前 
御史中丞杨多尔济中书平章政事萧拜珠违太后旨矫命杀之并籍其家徽政院使实勒们以太后命请更朝官帝曰此岂除官时耶且先帝 
旧臣岂宜轻动俟予即位议于宗亲元老贤者任之邪者黜之可也司农卿鄂勒哲布哈言先帝以土田颁赐诸臣者宜悉归之官帝问赐者为 
谁对曰左丞相阿萨尔所得为多帝曰予常谕卿等当以公心辅弼卿于先朝常请海舶之税以阿萨尔奏而止今卿所言乃复私憾耳非公议 
也岂辅弼之道耶遂出之为湖南宣慰使夺僧年扎克策喇实等所受司徒国公制仍销其印三月戊子征诸王驸马流窜者给侍从遣就分邑 
庚寅帝即位于大明殿大赦尊太后为太皇太后壬辰太皇太后受百官朝贺于兴圣宫特们德尔进开府仪同三司上柱国太师敕羣臣超授 
散官者朝会毋越班次壬寅降前中书平章政事李孟为集贤侍讲学士悉夺前所受制命御史台臣请降诏谕百司以肃台纲帝曰卿等但守 
职尽言善则朕当服行否亦不汝罪也丙午有事于南郊告即位夏四月乙卯申诏京师势家与民均役己未绍庆路洞蛮为寇命四川行省捕 
之祭遁甲神于香山命平章政事王毅等征理在京诸仓库粮帛亏额申严和琳酒禁庚申降百官越阶者并依所受之职以太常礼仪院使拜 
珠为中书平章政事以西僧雅布达勒为元永延教三藏法师壬戌特们德尔请参决政务禁诸臣毋隔越擅奏从之乙丑仁宗丧卒哭作佛事 
七月戊辰车驾如上都议祔仁宗以阴阳拘忌权结彩殿于太室东南以奉神主戊寅有献七宝带者因近臣以进帝曰朕登大位不闻卿等荐 
贤而为人进带是以利诱朕也其还之五月庚辰上都留守贺巴延坐便服迎诏弃市籍其家己丑中书省臣请禁擅奏除拜帝曰然恐朕遗忘 
或乘闲奏请滥赐名爵汝等当复以闻复置青海五条河屯田左丞相阿萨尔罢为岭北行省平章政事以拜珠为中书左丞相鼐喇呼塔斯哈 
雅并为中书平章政事济尔噶朗为中书参知政事辛卯参知政事奇彻罢为集贤学士壬辰和琳民阎海瘗殍死者三千余人旌其门戊戌有 
告岭北行省平章政事阿萨尔中书平章政事赫噜及御史大夫图塔哈徽政使实勒们等与故约苏穆尔妻伊哷萨巴谋废立拜珠请鞫状帝 
曰彼若借太皇太后为词奈何命悉诛之籍其家追封陇西公汪世显为陇右王辛丑以知枢密院事特穆尔图为中书平章政事壬寅监察御 
史请罢僧道工伶滥爵及建寺豢兽之费丁未以贺巴延实勒们阿萨尔家赀田宅赐特们德尔等六月丁巳以江西行省左丞相托克托为御 
史大夫宗正扎尔古齐特穆尔布哈知枢密院事戊午罢广东采珠提举司以有司领其事封知枢密院事达实特穆尔为蓟国公庚申赐角抵 
百二十人钞各千贯辛酉诏免僧人杂役壬戌敕诸使至京者大事五日小事三日遣还乙丑新作太祖幄殿甲戌修寍夏奇彻埒佛事给钞二 
百一十二万贯秋七月戊寅命玄教宗师张留孙修醮事于崇真宫壬午立普定路屯田运和琳粮于扎昆仓以便边军甲申车驾将北巡调左 
右翊军赴北边浚井以知枢密院事玛鲁哈坦并为辽阳行省平章政事乙未以甘肃行省平章奇彻知枢密院事丙申中书平章政事鼐喇呼 
罢降封安王温都逊布哈为顺阳王禁献珍宝初制衮冕戊戌敕中外希赏自请者勿予庚子以江南行御史台中丞廉恂为中书平章政事乙 
巳以知枢密院事额尔吉讷为江西行省平章政事八月丁未朔岭北省臣实都坐以官钱犒军免官诏复其职丙辰祔仁宗皇帝庄懿慈圣皇 
后于太庙 【按元史仁宗皇后本传作至治二年崩祔庙纪未书崩而于此己书祔庙与传不符传又有英宗即位尊为皇太后之文纪亦未 
载】 戊午特们德尔以赵世延尝劾其奸诬以不敬下狱请杀之并究省台诸臣不允丁卯宫人官奴坐用日者请太皇太后禜星杖之籍其赀 
九月甲申建寿安山寺给钞千万贯括兴和马以赡北部贫民禁五台山樵采罢上都岭北甘肃河南诸郡酒禁壬辰土番利族阿俄等五种寇 
成谷遣巩昌总帅以兵讨之循州溪蛮秦元吉为寇遣守将捕之庚子常澧州洞蛮贞公合诸洞为寇命土官追捕之甲辰遣茂扎木等使占城 
占腊龙牙门索驯象冬十月丁巳酉阳耸侬洞蛮田谋远为寇命守臣招捕之戊午车驾还大都诏太常院臣曰朕将以四时躬祀太室宜与羣 
臣集议其礼此追远报本之道毋以朕劳于对越而有所损其悉遵典礼庚申敕译佛书乙丑如大护国仁王寺帝师请以卓特巴嘉勒灿为土 
番宣慰司都元帅从之丙寅定恭谢太庙仪式丁卯为皇后作盝顶殿于上都己巳罢玉华宫祀睿宗登歌乐敕翰林院译诏关白中书庚午命 
拜珠督造寿安山寺癸酉流诸王阿拉克特穆尔于云南十一月戊寅造至元钞五千万贯中统钞二百五十万贯 【按元典章造至元中统 
钞在四月与此异】 庚辰禁京城诸寺邸舍匿商税丁亥作佛事于光天殿戊子如隆福宫丁酉诏各郡建帝师帕克斯巴殿其制视孔子庙有 
