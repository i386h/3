<!-- { "loadSidebar": true } -->
礼不伐丧望班师修好巴延以柳岳来使事及严奉使所赍国书入奏众军次平江都统王邦杰通判王矩之率众出降遣囊嘉特同其使柳岳 
还临安以蒙古岱范文虎行两浙大都督事既而囊嘉特同宋尚书夏士林侍郎吕师孟宗正少卿陆秀夫以书来请为任侄且修岁币巴延弗 
许十三年次嘉兴安抚刘汉杰以城降宋遣御史刘岊奉宋主称臣表文副本及致书巴延约会长安镇进临平镇次皋亭山宋主遣贾余庆 【 
宋纪作御史杨应奎】 同宗室尹甫吉甫奉传国玺及降表诣军前巴延受讫遣囊嘉特以余庆等还临安召宋宰臣出议降事进军至临安北 
十五里遣将巡视城堡安谕军民囊嘉特洪模来报益王广王下浙江航海而南惟谢太后及幼主在宫巴延丞遣阿喽罕鄂啰及董文炳范文 
虎据守浙江以劲兵追之不及而还遣吕文焕谕临安中外军民俾安堵如故遣程鹏飞洪双寿等入宫慰谕谢后谢后遣丞相吴坚文天祥枢 
密谢堂安抚贾余庆内宫邓惟善来见巴延慰遣之顾天祥举动不常留之军中天祥数请归巴延笑而不答令蒙古岱索多馆伴羇縻之驻军 
临安城北之湖州市遣千户囊嘉特等以宋传国玺入献巴延巡临安城观潮于浙江罢文天祥所招募义兵二万余人分置三衙诸司兵于各 
翼以俟调遣分遣招谕衢信诸州仍遣别将徇地浙东西于是严婺台处诸州并降巴延承制以临安为两浙大都督府蒙古岱范文虎入治府 
事复命张惠阿喽罕等入城籍其军民钱谷之数阅实仓库收百官诰命符印图籍悉罢宋官府取宋主居之别室分遣招谕南北两广四川未 
下州郡仍禁人不得侵坏宋氏山陵谢后命吴坚贾余庆诸臣赴阙请命巴延拜表称贺帝命囊嘉特传旨召巴延偕宋君臣入朝巴延以阿喽 
罕董文炳留治行省事经略闽粤蒙古岱以都督镇浙西索多以宣抚使镇浙东唐古特李庭护送宋君臣北上巴延以宋主至上都世祖御大 
安阁受朝降授宋主■〈显，去页〉开府仪同三司检校大司徒封瀛国公命巴延告于天地宗庙大赦天下帝劳巴延巴延再拜谢曰奉陛 
下成算阿珠效力臣何功之有复拜同知枢密院初海都称兵内向诏以右丞相安图佐皇子北平王诺摩罕统诸军于阿里玛图备之十四年 
诸王锡里济劫北平王拘安图胁宗王以叛命巴延率师讨之与其众遇于鄂勒欢河掩其不备破之锡里济走死十八年世祖命燕王抚军北 
边以巴延从谕之曰巴延才兼将相故俾从汝不可以常人遇之燕王每与论事尊礼有加是岁颁羣臣食邑诏益以藤州等处四千九百七十 
七户巴延之取宋而还也诏百官郊迎以劳之平章阿哈玛特先百官道谒巴延解玉钩绦遗之阿哈玛特谓其轻己诬以平宋时取其玉桃盏 
帝命按之无验遂复其任阿哈玛特既死有献此盏者帝愕然曰几陷我中良伯奇里克默色尝诬巴延以死罪未几以它罪诛敕巴延临视巴 
延与之酒怆然不顾而返帝问其故对曰彼自有罪以臣诛之人将不知天诛之公也二十二年宗王阿济格失律诏巴延代总其军二十四年 
或告纳颜反诏巴延窥觇之既至纳颜乃设宴谋执之巴延觉驰还白状从世祖亲征擒纳颜二十六年知枢密院事出镇和林二十九年宗王 
莽赉特穆尔挟海都以叛诏巴延讨之相值于额森呼图克岭矢下如雨巴延先登陷阵诸军望风争奋大破之军还卒遇伏兵巴延坚壁不动 
遂引去巴延追击之斩首二千级俘其余众以归诸将言古礼兵胜必禡旗于所征之地欲用囚虏为牲巴延不可众皆叹服未几海都复犯边 
廷臣有谮巴延久居北边与海都通好诏以御史大夫伊宝特穆尔代之居巴延于大同以俟后命伊实特穆尔未至巴延遣人语之曰公姑止 
待我剪此冦而来未晚也巴延与海都兵交且战且却诸将以为怯巴延曰海都悬军涉吾地邀之则遁诱其深入一战可擒也诸军必欲速战 
若失海都谁任其咎诸将曰请任之即还军击败之海都果脱去乃君伊实特穆尔至授以印而行时成宗以皇孙奉诏抚军北边举酒以饯曰 
公何以教我巴延举所酌酒曰可愼者惟此与女色耳三十年驿召至自大同世祖不豫明年世祖崩巴延总百官以听成宗即位于上都之大 
安阁亲王有违言巴延握剑立殿陛宣扬顾命述所以立成宗之意辞色俱厉诸王股栗趋殿下拜 【按伊实特穆尔传云定策之际伊实特 
穆尔谓晋王噶玛拉曰神器不可久虚王为宗盟之长奚俟而不言王曰王孙即位愿北面事之于是宗亲大臣合辞劝进遂即位语异本传】  
拜开府仪同三司太傅录军国重事依前知枢密院事时相有忌之者巴延语之曰幸送我两罂美酒与诸王饮于官前余非所知也冬十二月 
卒巴延深略善断将二十万众伐宋若将一人诸师仰之若神明毕事还朝归装惟衣被而己未尝言功大德八年追封淮安王谥忠武至正四 
年进封淮王子满达勒命枢密院事囊嘉特枢密副使孙沙克嘉实哩同佥枢密院事集贤学士至治末省先茔于巴济拉山闻有变赴上都或 
劝少避之曰我与国同休戚可避难乎至上都果见囚久之得释寻迁江南行台御史大夫曾孙布达实哩皆能世其家

　　钦定续通志卷四百六十六

　　●钦定续通志卷四百六十七　列传二百六十七

　　列传

　　元 【二十一】

　　○元二十一

　　阿珠　　　　　　　　阿尔哈雅　　姜卫　　　　　　　　托克托呼 【绰和尔】

　　阿珠
　　阿尔哈雅
　　姜卫
　　托克托呼

　　△阿珠

　　阿珠乌哩特氏都帅乌兰哈达子也宪宗时从其父征西南夷所向摧陷至平大理克诸部降交趾无不在行世祖即位留典宿卫中统三 
年从诸王征李璮有功拜征南都元帅治兵于汴至元元年略地两淮攻取战获军声大振四年观兵襄阳遂入南郡取僊人铁城等栅军还宋 
兵邀襄樊间阿珠乃自安阳滩济江立虚寨诱敌斩首万余级初阿珠过襄阳驻马虎头山宿汉东白河口曰若筑垒于此襄阳粮道可断也五 
年筑鹿门新城等堡继又筑台汉水中与夹江堡相应自是宋兵扰襄者不能进六年大霖雨汉水溢宋将夏贵范文虎相继来援复分兵出入 
水岸林谷间阿珠谓诸将曰此张虚形不可与战宜整舟师备新堡明日宋兵果趋新堡大破之遂治战船分水军筑圜城以逼襄阳文虎复率 
舟师来救来兴国又以兵百艘侵百丈山俱败走之九年破樊城外郛增筑重围以逼之宋裨将张顺张贵自上流入襄阳阿珠攻之顺死贵仅 
得入城俄乘船东走阿珠追战至柜门关擒贵余众尽死是年加同平章事先是襄樊两城汉水出其间宋兵植木江中联以铁锁中设浮梁以 
通援兵樊恃此为固至是阿珠以锯断木以斧断锁焚其桥襄兵不能援十年 【按拔樊城及吕文焕出降原传作九年十二月事误今据世 
祖记及阿尔哈雅传改正】 遂拔樊城襄守将吕文焕惧而出降奉命略淮东抵扬州城下宋以千骑出战阿珠设伏擒其骑将王都统十一年 
入觐奏请伐宋帝可其奏诏益兵十万与丞相巴延参政阿尔哈雅等同伐宋进平章政事师次郢之盐山得俘民言宋沿江九郡精锐尽聚郢 
江东西两城不若取黄家湾堡由东河口拖船入湖转以下江为便遂舍郢而去行大泽中忽宋兵千骑突至时从骑纔数十人阿珠奋槊驰击 
斩一百余级生擒其将赵范二统制进攻沙洋新城拔之前次复州守将翟贵迎降时夏贵扼江汉口两岸备御坚严阿珠用军将马福计回舟 
沦河口从阳罗堡西沙芜口入江进攻阳罗堡不克乃谓巴延曰若分军船之半循岸西上伺隙捣虚可以得志从之明日阿珠遥见南岸沙洲 
率众趋之与宋将程鹏飞战于中流鹏飞败走即抵沙洲步鬬又破之追至鄂东门而还夏贵闻阿珠飞渡引兵先遁余皆溃走遂拔阳罗堡巴 
延议师所向阿珠劝取鄂汉于是水陆并进汉阳鄂州相继皆降十二年黄蕲江州降阿珠率舟师趋安庆范文虎迎降继下池州宋丞相贾似 
道拥重兵拒芜湖遣宋京来请和巴延商之阿珠阿珠曰今日惟当进兵事若有失罪归于我师进次丁家洲与宋前锋孙虎臣对阵夏贵以战 
舰横亘冲中似道殿其后阿珠挺身登舟手自持柂突入敌阵诸军继进宋兵遂大溃世祖以宋重兵皆驻扬州临安以之为重命阿珠分兵围 
扬州进次真州败宋兵于珠金沙既抵扬州造战具于瓜洲漕粟于真州树栅以断其粮道宋都统姜才领步骑二万夹河为阵阿珠击之坚不 
能郄众军佯北才逐之遂奋而回击才军不能支擒其副将张林斩首万八千级宋两淮镇将张世杰孙虎臣以舟师万艘驻焦山东每十船为 
一舫联以铁锁以示必死阿珠选善射者千人载以巨舰分两翼夹射阿珠居中合势进击继以火矢烧其蓬樯烟焰张天宋兵争赴水死后军 
散走自是宋人不复能军矢十月诏拜中书左丞相时诸军进取临安阿珠驻兵瓜州以绝扬州之扰巴延遂平宋十三年夏贵举淮西诸城来 
附阿珠谓诸将曰今宋已亡独庭芝未下若绝其声援塞彼粮道必东走通泰乃栅扬之西北丁村以扼其馈运贮粟湾头堡以备捍御留屯新 
城以逼泰州又遣千户巴延彻尔率甲骑三百助湾头兵势且戒之曰庭芝水路既绝必从陆出宜谨备之六月姜女知高邮米运将至果夜犯 
丁村栅 【按续通鉴云自夜达旦元兵多败董士元战死事详士元传】 巴延彻尔来援所将皆阿珠牙下精兵旗帜画双赤月众军望而呼 
曰丞相来矣宋军识其旗皆遁才脱身走追杀几尽李庭芝以朱焕守扬州挟姜才东走阿珠追袭杀步卒千人庭芝仅入泰州遂筑垒守之朱 
焕以扬州降泰州守将孙良臣 【宋史作孙贵胡惟李】 开北门纳降执李庭芝姜才戮之申禁暴掠两淮悉平入见世祖于大明殿陈宋俘 
第功行赏实封泰兴县二千户二十三年受命北伐叛王实喇穆尔等明年凯旋继又西征至哈喇和卓以疾卒追封河南王

　　△阿尔哈雅

　　阿尔哈雅辉和尔人聪辨有胆略家贫常躬栟舍耒叹曰大丈夫当立功朝廷何至效细民事畎亩乎去求其国书读之逾月又弃去事世 
祖于潜邸世祖即位渐见擢用由左右司郎中进佥河南行省事至元五年命与元帅阿珠刘整取襄阳又加参知政事始帝遣诸将命毋攻城 
但围之以伏其自降乃筑长围以绝之宋兵入授者皆败去然城中粮储多围之五年终不下阿尔哈雅以为宜先攻樊城樊城下则襄阳可不 
攻而得乃入奏报可会有西域人伊斯玛音献新炮法以其人来军中十年为炮攻樊破之先是宋兵为浮桥以通襄阳之援阿尔哈雅发水军 
焚其桥襄援不至城乃拔遂移攻具以向襄阳炮中谯楼声如雷霆城中汹汹诸将多踰城降者刘整欲立碎其城阿尔哈雅不许乃身至城下 
劝吕文焕降折矢为誓文焕感而出降帝以文焕为襄汉大都督阿尔哈雅行荆湖等路枢密院事镇襄阳阿尔哈雅奏曰襄阳既克宜乘胜顺 
流长驱宋可必平平章阿珠亦赞其说帝乃大征兵拜巴延为行省左丞相阿珠为平章阿尔哈雅进行省右丞十一年会师襄阳遂破郢州及 
沙洋新城师出沙芜口宋制置夏贵守诸隘甚固阿尔哈雅麾兵攻阳罗堡 【原作武矶堡今依巴延及阿珠传改归画一】 贵趋援之阿珠 
