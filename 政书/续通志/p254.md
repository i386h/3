<!-- { "loadSidebar": true } -->
元冬以冬至惟岁除如旧三年礼部尚书崔亮言孟月者四时之首因时变致孝思故备三牲黍稷品物以祭至仲季之月不过荐新而巳既行 
郊祀则庙享难举宜从旧制其清明等节备时物以荐从之九年五享皆罢特祭而行合配之礼世宗嘉靖十七年复定立春特享三时祫祭其 
荐新洪武初皆天子躬行未几以属太常至三年定朔日荐新各庙共羊一豕一笾豆八簠簋豋铏各二酒尊三及常馔鹅羹饭太常卿及与祭 
官法服行礼望祭止常馔鹅羹饭常服行礼又有献新之仪凡四方别进新物在月荐外者太常卿与内使监官常服献于太庙不行礼其后朔 
望祭祀及荐新俱于奉先殿

　　△祫禘

　　唐玄宗开元六年用上元礼制行祫祭明年而禘自是之后禘祫各自计年不相通数凡七祫五禘至二十七年禘祫并在一岁有司觉其 
非乃议以为五年再殷祭宜通数而禘后置祫岁数远近二说不同郑玄高堂隆先三而后二徐邈先二而后三而邈谓二禘相去为月六十中 
分三十置一祫焉此最为得遂用其说由是一禘一祫在五年之间合于再殷祭之义而置祫先后不同焉唐初以景皇帝为太祖而世近在三 
昭三穆之内至禘祫乃虚东向之位而太祖与羣庙列于昭穆代宗即位祔玄宗肃宗而迁献祖懿祖于夹室于是太祖居第一室禘祫得正其 
位而东向而献懿不合食德宗建中二年太学博士陈京请为献懿立别庙至禘祫则享礼仪使颜真卿曰太祖居百代不迁之庙配天崇享是 
极尊严至禘祫之时暂居昭穆屈已以奉祖宗可也乃引晋蔡谟议以献祖居东向而懿祖太祖以下左右为昭穆由是议者纷然贞元十七年 
太常卿裴郁议以太祖百世不迁献懿二祖亲尽庙迁而居东向非是请下百寮议工部郎中张荐等议与真卿同太子左庶子李嵘等七人议 
曰真卿所引蔡谟之议当时巳不用献懿二祖宜藏夹室以合祭法远庙为祧而坛墠有祷则祭无祷则止之义吏部郎中柳冕等十二人议曰 
周礼有先公之祧迁主藏于后稷之庙今献祖懿祖宜筑别庙以居之司勋员外郎裴枢曰建石室于园寝以藏神主至禘祫之岁则祭之考功 
员外郎陈京同官县尉仲子陵皆曰迁神主于德明兴圣庙京兆少尹韦武曰祫则献祖东向禘则太祖东向十一年左司郎中陆淳曰议者虽 
多不过三而己一曰复太祖之正位二曰并列昭穆而虚东向三曰祫则献祖禘则太祖迭居东向而复正太祖之位为是然太祖正位则献懿 
之主宜有所归一曰藏诸夹室二曰置之别庙三曰迁于圜寝四曰祔于兴圣然藏诸夹室则无享献之期置之别庙则非礼经之文迁于园寝 
则乱宗庙之仪惟祔于兴圣为是至十九年左仆射姚南仲等献议五十七封付都省集议户部尚书王绍 【通考作诏】 等五十五人请迁 
懿祖于兴圣庙议遂定由是太祖始复东向之位 【韩愈为四门博士上议谓子虽齐圣不先父食禘祫之时献祖宜居东向之位景皇帝宜 
从昭穆之列祖以孙尊孙以祖屈求之神道岂远人情又常祭甚众合食甚寡则是太祖所屈之时至少所伸之祭至多议不用】
　　后唐明宗长兴二年四月禘享于太庙
　　周世宗显德五年六月禘于太庙先是言事者以宗庙无祧迁之主不当行禘祫国子司业聂崇义以为前代宗庙追尊未毁皆有禘祫援 
魏明帝以来故事九条为证从之
　　宋制三年一祫以孟冬五年一禘以孟夏仁宗天圣元年四月乙卯遣官禘享太庙遂以荐享为禘享嘉佑四年帝亲诣太庙行祫祭礼礼 
官张洞韩维言国朝每遇禘祫奉别庙四后之主合食太庙唐大顺中三后列配议者言其非礼臣谓每室既有定配则余后不当参列学士孙 
抃等议春秋传曰大祫者何合祭也国朝事宗庙百余年至祫之日别庙后主皆升合食非无典据臣愚以为如故便学士欧阳修等曰本朝禘 
祫以别庙之后列于配后之下非惟于古无文于今又有四不可淑德太宗之元配列于元德之下章怀真宗之元配列于章懿之下一也升祔 
之后统以帝乐别庙之后则以本室乐章自随二也升祔之后同牢而祭牲器祝册亦统于帝别庙诸后乃从专享三也升祔之后联席而坐别 
庙之后位乃相绝四也若四后各祭于庙则其尊自伸而于礼无失请从礼官诏四后祫享依旧须大礼毕别加讨论先是大祫自僖祖以降止 
序昭穆而虚东向神宗时王安石用元绛等议始尊僖祖为始祖熙寍八年孟夏禘祭僖祖遂正东向之位自顺祖以下昭穆各以南北为序元 
丰四年详定礼文所言禘祫之年郑氏徐邈分为二说庆厯初用徐邈说每三十月一祭熙寍八年既禘又祫此有司之失请今十八月而禘四 
十二月而祫 【此郑氏之说】 庶几举礼不烦事神不渎太常礼院言本朝自庆厯以来皆三十月而一祭至熙寍五年后始不通计遂至八 
年禘祫并在一岁昨元丰三年己行禘礼今若依旧例十月行祫享即比年频祫复踵前失请依庆厯以来之制通计年数皆三十月而祭诏如 
见行典礼五年帝谓宰臣曰祫者谛审祖之所自出秦汉以来谱牒不明莫知祖之所自出则禘礼可废也蔡确等谓圣训得禘之本意非诸儒 
所及乃诏罢禘享自王安石尊僖祖为始祖高宗绍兴五年吏部员外郎董棻言其非乞正太祖东向之位谓太庙世数己备而太祖犹居第四 
室乞遵典礼正庙制遇祫享则东向而事未克行光宗绍熙五年 【时寍宗受禅尚未改元】 太常少卿曾三复亦以为言既而吏部尚书郑 
侨等建议乞因祔庙之际定宗庙万世之礼慰太祖在天之灵破熙寍不经之论太祖为始祖则太宗为昭真宗为穆自是以下至于孝宗四昭 
四穆与太祖之庙而九上参古礼而不废崇寍九庙之制于理为允诏从之侨等又言僖祖当用唐兴圣之制立为别庙顺祖翼祖宣祖三主皆 
祔藏焉如此则僖祖自居别庙之尊三祖不祔子孙之庙自汉魏以来太祖以上毁庙之主皆不合食今遇祫则即庙而享于礼尤称诸儒楼钥 
陈傅良皆以为可从之寍宗庆元二年四月礼部太常寺言己于太庙西别建僖祖庙今年冬祫祭先诣四祖庙行礼次诣太庙逐幄行礼
　　金禘祫并出主始祖东向羣主依昭穆南北相向世宗大定十一年尚书省奏禘祫之仪曰礼纬三年一祫五年一禘自大定九年己行祫 
礼若议禘祭当于祫后十八月孟夏行礼诏以三年冬祫五年夏禘为常礼大定二十九年章宗即位礼官言大定二十七年十月祫享至今年 
正月以世宗大事四月不行禘祭案公羊传闵公二年吉禘于庄公言吉者未可以吉谓未三年也注谓禘祫从先君数朝聘从今君数三年丧 
毕遇禘则禘遇祫则祫故事宜于辛亥岁为大祥三月禫祭踰月即吉则四月一日为初吉适当孟夏禘祭之时可为亲祠从之及期又以孝懿 
皇后之故而止五月礼官言世宗升祔巳三年尚未合食于祖宗而来冬又未可行祫礼案周礼虽有春官摄事之文窃以世宗及孝懿皇后祔 
庙以来未曾躬诣岂可遣官先摄乞依故事于明昌四年四月一日行禘礼从之
　　元世祖至元十四年改建太庙十七年奉迁神主举大享之礼而未尝行禘祫
　　明太祖洪武元年祫享太庙德祖居中南向懿祖熙祖仁祖依昭穆东西向七年御史答禄与权请举禘祭下礼部太常寺翰林院议以为 
国家追尊四庙而始祖所自出者未有所考则禘祭似难遽行遂寝孝宗弘治元年定每岁暮奉祧庙懿祖神座于正殿左居熙祖上行祫祭之 
礼世宗嘉靖十年帝以禘祫义询大学士张璁令与夏言议言撰禘义一篇献之谓自汉以下谱牒难考欲如虞夏之禘黄帝商周之禘帝喾不 
能尽合谨推明古典采诸儒精微之论宜为虚位以祀而以太祖配享中允廖道南谓朱氏为颛顼之后宜禘颛顼诏会官详议咸谓称虚位者 
茫昧无据尊颛顼者世远难稽庙制既定高皇帝始祖之位当惟禘德祖为正帝意主虚位令再议而言复论禘德祖有四不可帝并下其章诸 
臣乃请设虚位以祀皇初祖南向奉太祖配西向礼官因言大祫既岁举大禘请三岁一行帝自为文告皇祖定丙辛岁一行其礼前期告庙致 
斋如时享至日行礼如大祀圜丘仪又议祧德祖罢岁除祭以季冬中旬行大祫礼设德祖主于太庙正中南向懿祖以下以次东西向十七年 
复定大祫日奉德懿熙仁及太祖异室皆南向成祖西向北上仁宗以下东西相向二十二年定时享大祫罢出主临期捧衣冠出纳太常及神 
宫监官奉行二十四年罢季冬中旬大祫仍祫于岁除礼同时享

　　△功臣配享

　　唐玄宗开元初复令禘曰功臣配享非旧典也 【贞观礼禘祭不配】 配享位在庙庭太阶之东少南西面以北为上
　　后唐明宗长兴二年诏以故昭义节度使李嗣昭故幽州节度使周德威故汴州节度使符存审配享庄宗庙庭
　　宋初褅祫皆以功臣配享有司先事设幄次布褥位于庙庭东门内道南当所配室西向设位板笾豆各二簠簋俎各一知庙卿奠爵再拜 
神宗熙寍末尝诏太常礼院讲求亲祠太庙不及功臣礼例元丰元年制褅祫外亲享太庙并以功臣与三年详定礼文所言谨按书盘庚曰兹 
子大享于先王尔祖其从与享之周礼司勋凡有功者祭于大烝书之所谓大享即礼之所谓大烝烝冬祭也谓之大者物成众多之时其祭比 
三时为大也方是时百物皆报焉祭有功宜矣卫孔悝之鼎铭曰勤大命施于烝彝鼎后世烝祭不及功臣而褅祫及之事不经见梁初误禘功 
臣何佟之以为夏物未成而禘功臣为非典礼唐韦挺亦云今褅祫以功臣配享而冬烝不及与经不合伏请冬烝以功臣配享其褅祫享罢之 
诏凡冬享褅祫亲祠功臣并配享
　　辽兴宗重熙二十一年诏以太尉乌哲配享圣宗庙
　　金海陵天德二年二月太庙祫享有司拟上配享功臣世宗大定八年乃命图书功臣于太祖庙有司第其勋绩之大小官资之崇卑以次 
上闻十一年尚书省奏禘祫之仪功臣配庙庭各配所事之庙以位次为序
　　元世祖至元三年太庙成丞相安图巴延言祖宗世数尊谥庙号功臣配享等事皆宜以时定英宗初博士言今冬祭即烝也天子亲祼太 
室功臣宜配享事弗果行明太祖洪武二年孟春享太庙设青布帏六于太庙庭中内列功臣配位遣官分献三年定配享功臣春夏于仁祖庙 
西庑秋冬于德祖庙西庑设位东向罢帏次之设更定三献礼皇帝初献时献官即分诣行礼不拜四年太祖谓中书省臣太庙之祭功臣配列 
庑闲今既定太庙合享礼朕以祖宗具在使功臣故旧殁者得少依神灵以同享祀不独朝廷宗庙盛典亦以寓朕不忘功臣之意于是礼官议 
凡合祭时为黄布幄殿中祖考神位旁设两壁以享亲王及功臣命大臣分献制可己而命去布幄世宗嘉靖二十四年进诸配位于新太庙西 
壁罢分献神宗万厯十四年太常卿裴应章言庙中列后在上异姓之臣礼当别嫌且至尊拜俯于下诸臣之灵亦必不安乃命改复西庑遣官 
分献
　　（臣）等谨按明惟太祖成祖二庙有配享功臣自仁宗以后皆无之二祖配享之臣惟刘基姚广孝为文臣后广孝被黜文臣惟基一人 
而己余皆武臣也嘉靖时夏言尝请考求六朝文武大臣功在当时泽及后世者进侑庙庭天启时太常少卿裴应章亦请以文臣配享事皆不 
