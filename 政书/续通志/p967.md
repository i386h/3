<!-- { "loadSidebar": true } -->
　　杨晳字昌时安次人幼通五经大义圣宗闻其颖悟诏试诗授秘书省校书郎太平十一年擢进士乙科为著作佐郎重熙十二年累迁枢 
密副使厯长宁军节度使山西路转运使知兴中府清宁初入知南院枢密使与姚景行同总朝政请行柴册礼封赵国公以足疾复知兴中府 
咸雍初徙封齐召赐同德功臣尚书左仆射兼中书令拜枢密使改封晋给宰相枢密使两厅傔从封赵王屡请归政益赐保节功臣致仕太康 
五年例改辽西郡王薨

　　△杨佶

　　杨佶字正叔南京人幼颖悟异常读书自能成句识者奇之弱冠声名籍甚统和二十四年举进士第一厯校书郎大理正开泰六年转仪 
曹郎典掌书命加谏议大夫出知易州治尚清简征发期会必信入为大理少卿累迁翰林学士文章号得体八年燕地饥疫民多流殍以售同 
知南京留守事发仓廪振之绝贫民鬻子者计佣而出之宋遣梅询贺千龄节诏售迎送多唱酬询每见称赏复为翰林学士重熙元年升翰林 
学士承旨丁母忧起复工部尚书忠顺军节度使朔武等州观察处置使天德军节度使加特进检校太师同中书门下平章事复拜参知政事 
兼知南院枢密使十五年出为武定军节度使境内亢旱苗稼将稿视事之夕雨泽沾足百姓歌曰何以苏我上天降雨谁其抚我杨公为主■ 
〈氵累〉阳水失故道岁为民害乃以巳俸创长桥人不病涉及被召郡民攀辕泣送帝御清凉殿宴劳之即日除吏部尚书 【按兴宗纪重 
熙十一年售自宣政殿学士为吏部尚书与本传异】 异门下侍郎同中书门下平章事谕曰卿今日何减吕望之遇文王佶对曰吕望比臣遭 
际有十年之晚帝悦其居相位以进贤为已任事总大纲责成百司人乐为之用三请致政许之月给钱粟傔隶四时遣使存问

　　钦定续通志卷四百二十

　　●钦定续通志卷四百二十一　列传二百二十一

　　列传

　　辽 【五】

　　○辽五

　　耶律仁先【托卜嘉】　　　　　耶律义先【信先】　　耶律罕巴　　　　　萧珠展【药师努】　　耶律玦　　　　　　耶 
律布勒图　　萧布达　　　　　　耶律浩善　　耶律图丹　　　　　萧乌页　　萧迪里　　　　　　萧页噜　　萧托辉　　　 
　　　萧罕扎　　萧阿噜岱　　　　　耶律纳延　　耶律辰嘉努　　　　萧苏色【穆喇斡】　　耶律大悲努　　　　萧罕嘉努 
　　萧德　　　　　　　萧惟信　　萧约音努　　　　　耶律迪里　　姚景行

　　耶律仁先
　　耶律义先
　　耶律罕巴
　　萧珠展
　　耶律玦
　　耶律布勒图
　　萧布达
　　耶律浩善
　　耶律图丹
　　萧乌页
　　萧迪里
　　萧页噜
　　萧托辉
　　萧罕扎
　　萧阿噜岱
　　耶律纳延
　　耶律辰嘉努
　　萧苏色 【穆喇斡】
　　耶律大悲努
　　萧罕嘉努
　　萧德
　　萧惟信
　　萧约音努
　　耶律迪里
　　姚景行

　　△耶律仁先

　　耶律仁先字扎林小子扎位孟父房之后父贵音南府宰相封燕王仁先魁伟爽秀有智略重熙三年补护卫帝与论政才之仁先以不世 
遇言无所隐授宿直将军累迁殿前副点检改和拉唐古部节度使俄召为北面林牙十一年升北院枢密副使时宋请增岁币银绢以偿十县 
地产仁先 【宋史误作耶律仁起】 与刘六符使宋既还同知南京 【兴宗纪作东京】 留守事十三年伐夏留仁先镇边未几召为契 
丹行宫都部署奏复王子班郎君及诸宫杂役十六年迁北院大王 【按兴宗纪十五年自都部署为南院大王十九年自南院大王知北院 
枢密使事】 奏今两院户口殷庶乞免他部助役从之十八年再举伐夏仁先与皇太弟重元为前锋萧惠失利于河南帝犹欲进兵仁先力谏 
乃止后知北院枢密使迁东京留守女直恃险侵掠不止仁先乞开山通道以控制之边民安业封吴王清宁初为南院枢密使以耶律华格谮 
出为南京兵马副元帅守太尉更王隋六年复为北院大王民欢迎数百里如见父兄时北南院枢密官尼噜古萧呼都克等忌之请以仁先为 
西北路招讨使耶律伊苏奏曰仁先旧臣德冠一时不宜补外复拜南院枢密使更王许七月帝猎太子山重元谋逆帝趣仁先捕之仁先出且 
曰陛下宜谨为之备未及介马重元犯帷宫帝欲幸北南院仁先曰陛下若舍扈从而行贼必蹑其后且南北大王心未可知也仁先子托卜嘉 
曰圣意岂可违乎仁先怒击其首帝悟悉委仁先以讨贼事乃环车为营拆行马作兵仗率官属近侍三十余骑交战贼众多降尼噜古中矢被 
擒重元被伤而退仁先以五院部萧塔喇所居最近亟召之分遣人集诸军黎明塔喇兵至仁先乃背营而阵乘便奋击贼溃重元与数骑遁去 
帝执仁先手曰平乱皆卿之功也加尚父进封宋王为北院枢密使诏画滦河战图以旌其功咸雍元年加裕悦改封辽王与耶律伊苏共知北 
院枢密事伊苏恃宠不法仁先抑之由是见忌出为南京留守改王晋恤孤惸禁奸慝宋闻风震服准布达尔罕叛命仁先为西北路招讨使锡 
鹰纽印及剑许便宜从事仁先严斥堠扼敌冲怀柔服从庶事整饬达尔罕复来寇仁先逆击追杀八十余里大军继至又败之别部巴尔斯士 
默特等来救见其屡挫不敢战而降北边遂安八年卒年六十遗命家人薄葬弟义先信先俱有传子托卜嘉

　　耶律托卜嘉

　　 耶律托卜嘉

　　托卜嘉字和尔沁清宁二年补祗候郎君累迁永兴宫使以平重元之乱遥授忠正军节度使赐定乱功臣同知殿前点检司事厯高阳临 
海二军节度使左皮室详衮太康六年授西北路招讨使率诸部酋长入朝加兼侍中自萧达鲁为招讨朝廷务姑息多择柔愿者用之诸部渐 
跋扈托卜嘉含容尤甚边防益废寻改西南面招讨使准布酋长默古斯来侵西北路招讨使和□木萨噶战不利诏托卜嘉代之默古斯之为 
酋长也托卜嘉有力焉至是遣人诱致之默古斯给降托卜嘉逆于镇州西南沙碛间禁士卒无得妄动敌至裨将耶律乌苏徐烈见其势锐不 
及战而走遂被害年五十八赠侍中谥曰贞悯

　　△耶律义先

　　耶律义先裕悦仁先弟也美丰姿举止严重重熙初补祗候郎君班详衮十三年车驾西征为十二行糺都监战功最改南院宣徽使时萧 
格同知枢密院事席宠擅权义先疾之因侍宴言于帝曰格狡佞喜乱一朝大用必谋国家言甚激切他日侍宴帝命羣臣博负者罚一巨觥义 
先当与格对怃然曰臣纵不能进贤退不肖安能与国贼博哉帝止之曰卿醉矣义先厉声诟不巳帝大怒欲加之罪赖皇后救得解翌日帝谓 
格曰义先无礼当黜之格借以自饰故对曰义先天性忠直今以酒失而出谁敢言人之过帝转谓格忠直益加信任义先郁郁不自得然敢愤 
之气未尝少沮十六年为殿前都点检讨富珠哩多所招降获其酋长托多罗以归以功改南京统军使封武昌郡王奏请统军司钱营息以赡 
贫民未期军器完症民得休息二十一年拜特哩衮进王富春薨年四十二义先常戒其族人曰国中三父房皆帝之昆弟不孝不义尤不可为 
其接下无贵贱贤否皆与均礼其妻晋国长公主之女每遇中表亲非礼服不见故内外多化之清宁间追赠许王弟信先

　　耶律信先

　　 耶律信先

　　信先兴宗以其父贵音为刺血友幼养于宫善骑射重熙十四年为左护卫太保同知殿前点检司事十八年兼右祗候郎君班详衮帝问 
所欲信先曰先臣贵音与陛下分如同气然不及王封傥使蒙恩地下臣愿毕矣帝曰此朕遗忘之过追封燕王是年从萧惠伐夏败于河南被 
责清宁初为南面林牙卒

　　△耶律罕巴

　　耶律罕巴字嘲隐倜傥有大志北院详衮古之五世孙太平中游京师寓行宫侧惟囊衣匹马而巳帝微服出猎见而问之曰汝为何人罕 
巴初不识漫应曰我北院部人罕巴来觅官耳帝与语知有长才阴识之会北院奏南京疑狱久不决帝诏罕巴驰驿审录举朝皆驾罕巴量情 
处理人无冤者帝嘉之籍羣牧马阙其二同事者多恇扰罕巴略不加诘即先驰奏帝益信任景福元年为左伊勒希巴徙北面林牙眷遇优异 
重熙六年改北院大王政务宽仁复为左伊勒希巴十二年再为北院 【兴宗纪作南院】 大王入朝帝从容谓曰卿守边任重当实府库挳 
贫乏以报朕既受诏愈竭忠谨知无不言便益为多卒年五十五死之日箧无旧蓄椸无新衣罕巴平居不屑细务喜愠不形尝失所乘马家僮 
以同色者代之数月不觉

　　△萧珠展

　　萧珠展字锡伦李穆弟果济之子以戚属加监门卫上将军重熙十三年将卫兵讨李元昊有功迁兴圣宫使富珠哩部长托多罗叛珠展 
为统军都监从都统耶律义先击之擒托多罗珠展与义先不协诬义先罪免官稍迁西南面招讨都监坐事下狱以太后言杖而释之清宁初 
为国舅详衮西北路招讨使私取官粟三百斛及代留产令主者鬻之以偿后族弟呼都克到部发其事帝怒决以大杖免官寻起为昭德军节 
度使征为北院宣徽使九年复为西北路招讨使训士卒增器械省追呼严号令人不敢犯边境晏然十年入朝封柳城郡王咸雍二年拜北府 
宰相为北院枢密使耶律伊苏所忌诬珠展与护卫萧和克等谋害伊苏诏狱无状罢相出镇顺义军 【道宗纪作武定军节度使】 卒追王 
晋宋梁三国姓药师努

　　药师努

　　 药师努

　　药师努幼颖悟谨礼法补祗候郎君太康中为兴圣宫使累迁同知殿前点检司事迁右伊勒希巴夏王李干顺为未所攻求解帝命药师 
努持节使宋请罢兵通好宋从之拜南面林牙改汉人行宫副部署干统初出为安宋军 【按辽地理及百官志无安宋军名岂以药师努平 
宋及夏而特设此名以宠之欤】 节度使卒

　　△耶律玦

　　耶律玦字乌展约尼森济汗之后重熙初召修国史补符宝郎累迁知北院副都署事入见太后后顾左右曰先皇谓玦必为伟人果然除 
枢密副使出为西南面招讨都监厯同签南京留守事南面林牙皇弟秦国王为辽兴军节度使以玦同知使事多所匡正十年复为枢密副使 
咸雍初兼北院副部署及秦国王为西京留守请玦为佐从之岁中狱空者三召为孟父房详衮玦不喜货殖帝知其贫赐宫户十尝谓宰相曰 
契丹忠正无如玦者汉人则刘伸而已然熟察之玦优于伸先是西北诸部久不能平帝遣玦问状执弛慢者痛绳之以酒疾卒

　　△耶律布勒图

　　耶律布勒图字燕隐六院林牙图鲁卜四世孙开泰间为本班郎君有捕盗功枢密使萧朴荐之迁率府率 【按辽百官志东宫官名隶 
太子率府】 太平中同知南院宣徽事累迁彰圣军节度使重熙 【据西夏传增】 十六年知兴中府以狱空闻十八年伐夏摄西南面招 
讨使十九年夏人侵金肃军败之斩首万余级加右武卫上将军时近边羣牧数被寇掠迁倒塌岭都监以治之桴鼓不鸣二十年知金肃军事 
幸相赵惟节总领边城桥道刍粟请贰帝命布勒图副之以称职闻清宁初厯长宁匡义二军节度使致仕咸雍间卒子阿固齐终倒塌岭都监

　　△萧布达

