<!-- { "loadSidebar": true } -->
清臾末至甫奏台谏风闻言事初亦何心今人物渺然有如清臾宜在朝廷辞避实惟臣故乞趣其赴阙又奏备边四事曰固江陵堰瓦梁与流 
民复业责边阃遣回敌使 【按甫奏备边四事宋史本传脱载责边阃回敌使一事当时蒙古使窥觇虚实久未出境故疏及之今据甫所著 
蒙斋集增】 嵩之移京湖沿江制置使知鄂州甫奏曰嵩之轻脱难信去年嵩之在淮西王檝由淮西而来北军踵之今又并湖南付之臣恐其 
复以误淮西者误湖南疏留中不行翼日权吏部侍郎引疾至八疏赐告一月迁兵部侍郎兼给事中岳珂以知兵财召甫奏珂总饷二十年焚 
林竭泽珂竟从外补迁吏部侍郎兼国子祭酒日召诸生叩其问学理义讲习之益时边遽日至甫条十事至为详明权兵部尚书暂兼吏部尚 
书卒赠通奉大夫谥正肃甫少服父训谓学者当师圣人以自得为贵又从杨简问学自谓吾观草木之发生听禽鸟之和鸣与我心契其乐无 
涯云

　　△刘黻

　　刘黻字声伯乐清人早有令闻年三十四以淳佑十年试入太学时丁大全方为台属劾奏丞相董槐迫逐去国将夺其位黻率同舍生伏 
阙上书忤执政送南安军安置归别其母解氏解氏曰为臣死忠以直被贬分也速行及大全贬黼还太学未几侍御史陈垓诬劾程公许右正 
言蔡荣诬劾黄之纯二公罢出黼又率诸生上书其略曰臣闻扶植宗社在君子扶植君子在公论祖宗建置台谏本以伸君子而折小人昌公 
论而杜私说乃今老饕自肆奸种相仍以谄谀承风旨以倾险设机阱以淟涊盗官爵宰相所不乐者外若示以优容而阴实颐指台谏以去之 
台谏所弹击者外若不相为谋而阴实奉承宰相以行之陛下万机之暇试以公许之纯与垓荣等熟思而静评之其言论孰正孰邪孰忠孰佞 
虽中智以下之主犹知判别是非况以陛下明圣而顾不察此自昔天下之患莫大于举朝无公论空国无君子脱有缓急彼一二憸人者陛下 
独可倚仗之乎又谏游幸言自十数年间创龙翔创集庆创西太一而又示之以游幸导之以祷祠蛊之以虚诞不经之说宰相以下希宠而不 
言与夫言之而不力皆非所以爱陛下也以材署昭庆军节度掌书记由学官试馆职咸淳三年拜监察御史论内降恩泽曰臣覩陛下自郊祀 
庆成以来恩数绸缪指挥烦数邸报之间以内批行者居其半前之恩数未竟后之恩数己乘宰执惧有所专而不敢奏给舍台谏惧有所忤而 
不敢言更如此者数年将何以为国四年改正字丁父忧服除授集英殿修撰沿海制置知庆元府事建济民庄以济士民之急资贡士春官之 
费备郡庠耆老缓急之需又请建慈湖书院八年召还拜刑部侍郎九年改朝奉郎试吏部尚书兼工部尚书兼中书舍人兼侍读疏请给王十 
朋祠堂田土十年丁母忧明年江上溃师丞相陈宜中起复黻为端明殿学士不起及贾似道韩震死宜中谋拥二王由温州入海以兵逆黻共 
政将逊相位于是黻托宗祀于母弟成伯遂起及罗浮以疾卒其配林氏举家蹈海未几海上事亦瓦解矣

　　△王居安

　　王居安字资道黄岩人始名居敬字简卿避祧庙嫌易之始能言读孝经有从旁指曰晓此乎即答曰夫子教人孝耳入太学淳熙十四年 
举进士授徽州推官连遭内外艰柄国者以居安十年不调将径授职事官居安自请试民事乃授江东提刑司干官入为国子正太学博士入 
对言人主当以知人安民为要人未易知必择宰辅侍从之贤使引其类民未易安必求恺悌循良之吏以布其泽迁校书郎居安乞召试言祖 
宗时惟进士第一不试苏轼以高科负重名英宗欲授馆职韩琦犹执不从执政谓居安曰朝廷于节度尚不较况馆职乎居安因言节钺之重 
文非位极武非勋高胡可妄得丞相言不较过矣时苏师旦命且下故居安言及之改司农丞御史迎意论劾主管仙都观踰年起知兴化军既 
至条奏便民事乞行经界且言蕃舶多得香犀象翠崇侈俗泄铜镪有损无益宜遏绝禁止通商贾以损米价诛剧盗以去民害召为秘书丞转 
对言置宣司不闻进取之良规遣小使寂无确许之实报但当严饬守备益兵据险以待之此庙算之上也李璧尝语人曰比年论疆事无若王 
秘丞之明白者迁著作郎兼国史实录院检讨编修官兼权考功郎官擢右司谏首论侂冑以预闻内禅之功窃取大权数年之间位极三公列 
爵为王奸心逆节具有显状傥不明正典刑何以昭国法诚取侂冑肆诸市朝是戮一人而千万人获安其生也非常之罪当伏非常之诛讵可 
以常典论右丞相陈自强奸憸附丽黩乱国经较其罪恶与侂冑相去无几乞追责远窜以为为臣不忠朋侪误国者之戒又劾曦外婣郭倪郭 
僎窜岭表天下快之继兼侍讲方侂冑用事箝天下之口使不得议己太府寺丞吕祖俭以谪死布衣吕祖泰上书直言中以危法流之远郡居 
安奏请明其冤以伸忠鲠之气赵彦逾与楼钥林大中章燮并召居安言钥与大中用宗庙社稷之灵天下苍生之福彦逾始以赵汝愚不与同 
列政地遂启侂冑专政之谋汝愚之斥死彦逾之力居多陛下乃使与二人者同升不几于熏莸同器邪正并用乎疏已具有微闻者除目夜下 
迁起居郎兼崇政殿说书于是为谏官才十有八日既供职即直前奏曰陛下特迁臣柱下史者岂非欲使臣不得言耶二史得直前奏事祖宗 
法也遂极论之又言臣为陛下耳目官谏纸未干乃以迕权要徙他职不得其言则去臣不复留矣帝为改容御史中丞雷孝友论其越职夺一 
官罢踰年复官知太平州当边遽甫定岁俭汰去军羣聚寇攘居安威惠流行晏然若无事时将副刘佑为怨家诣阙告密置狱金陵居安以书 
抵当路辩其冤或谓佑自诬服得无嫌于党逆乎居安曰郡有无辜死奚以守为事果白以直龙图阁提点浙西刑狱葛怿者用戚属恩补官豪 
于赀尝憾父之嬖既去而诬以盗株连瘐死者数人怿乃未尝一造庭居安一阅得实立捕系论罪械送他州权工部侍郎以集英殿修撰知隆 
兴府初盗起郴黑风峒罗世传为之倡势张甚湖南所在发兵扼要冲义丁表里应少贼乏食援懈主兵者稍坚持之则就禽矣会江西帅欲以 
买降为功遣人间道说贼馈盐与粮贼喜谋益逞阴治械外送款身受官峒中不至公府义丁皆恚曰作贼者得官我辈捐躯坏产业何所得于 
是五合六聚各以峒名其乡李元励陈廷佐之徒并起为贼矣放兵四刦江西列城皆震朝廷调江鄂之兵屯衡赣而他兵驻龙泉者命吉守节 
制焉吉守率师往几为贼困池兵来援失利遂以居安为帅居安以书晓都统制许俊曰贼胜则民皆为贼官军胜则贼皆为民势之张翕决于 
此举居安督战于黄山胜之贼始惧走韶州为摧锋军所败势日蹙吉守以祠去命居安节制江池大军驻庐陵督捕颁郡事召土豪问便宜皆 
言贼恃险陟降如猿猱若钞吾粮吾事危矣居安曰吾自有以破贼会元励执练木桥贼首李才全至居安厚待才全而赏元励众皆感罗世传 
果疑元励之贰己遂交恶元励率众攻世传居安语俊曰两虎鬬于穴吾可成卞庄子之功世传嗾练木桥贼党袭元励俘其孥禽元励以献时 
青草峒贼亦就禽并磔于吉之南门元励既诛世传以功负恃益骄蹇名效顺而实自保俊请班师居安不许俾因贼堡壁固守居亡何世传果 
与兄世禄俱叛乃密为方略遣官民兵合围之世传自经死斩其首以徇羣盗次第平居安之在军中也赏厚罚明将吏尽力始终用以贼击贼 
之策故兵民无伤者江西人祠而祝之刻石纪功徙镇襄阳以言者罢闲居十有一年嘉定十五年与魏了翁同召迁工部侍郎时方受宝皆贺 
入对言人主畏无难而不畏多难舆地宝玉之归盍思当时之所以失言极切至甫两月以集英殿修撰提举玉隆宫未几以宝谟阁待制知温 
州郡政大举理宗即位以敷文阁待制知福州升龙图阁直学士转大中大夫提举崇福宫将行盐寇起寍化居安以书谕汀守曰土瘠民贫业 
于盐可尽禁耶且彼执三首恶以自赎宜治此三人他可勿治部使者遣左翼军将邓起提兵往起贪夜冒险与寇角以死军溃民相惊逃去事 
闻命居安专任招捕居安既留募军校刘华邱锐者授以计划至汀而贼己至郡矣州人大惧贼知帅有抚纳意即引退华锐出入贼中指期约 
降有以右班摄汀守者倔强好大言以知兵自任欲出不意为己功贼知其谋败降约而建剑诸郡并江西啸聚蜂起矣居安议不合叹曰吾可 
复求焦头烂额之功耶即拜疏归居安以书生于兵事不学而能必诛峒寇而降汀寇皆非苟然者卒累赠少保居安宅心公明待物不贰

　　钦定续通志卷三百九十八

　　●钦定续通志卷三百九十九　列传一百九十九

　　列传

　　宋 【一百三】

　　○宋一百三

　　崔与之　　　洪咨夔　　　许奕　　陈居仁【卓】　　刘汉弼

　　崔与之
　　洪咨夔
　　许奕
　　陈居仁
　　刘汉弼

　　△崔与之

　　崔与之字正子广州人少卓荦有奇节不远数千里游太学绍熙四年举进士广之士繇太学取科第自与之始授浔州司法参军郡守欲 
移兑常平之积坚不可守敬服更荐之调淮西提刑司检法官民有窘于豪民逋负殴死其子诬之者其长欲流之与之曰小民计出仓猝忍使 
一家转徙乎况故杀子孙罪止徒卒从之知建昌之新城岁适大歉有强发民廪者执其首折手足以徇盗为止劝分有法贫富安之开禧用兵 
军旅所需天下骚然与之独买以系省钱吏告月解不登曰宁罢去和籴令下与之独以时贾籴令民自槩通判邕州守武人苛刻衣赐不时给 
诸卒大哄漕司檄与之摄守叛者帖然乃密访其首事一人斩之阖郡以宁擢发遣宾州军事郡政清简寻特授广西提点刑狱徧厯所部至浮 
海巡朱崖秋毫无扰州县而停车裁决奖廉劾贪风采凛然朱崖地产苦■〈艹登〉民或取叶以代茗州郡征之岁五百缗琼人以吉贝织为 
衣衾工作皆妇人役之有至期年者弃稚违老民尤苦之与之皆为榜免其它利疾罢行甚众琼之人次其事为海上澄清录岭海用刑惨酷贪 
吏厉民乃疏为十事申谕而痛惩之高惟肖尝刻之号岭海便民榜广右僻县多右选摄事者类多贪黩与之请授广东循梅诸邑减举员赏格 
以劝选人熙宁免役之法独不及海外四家民破家相望与之议举行未果以语颜戣戣守琼遂行之召为金部员外郎时郎官多养资望不省 
事与之巨细必亲省决吏为欺者必杖之金南迁于汴朝议疑其进迫特授直宝谟阁权发遣扬州事主管淮东安抚司公事奏选于将集民兵 
为边防第一事既至浚濠广十有二丈深二丈西城濠势低因疏塘水以限戎马开月河置钓桥州城与堡砦城不相属旧筑夹土城往来为易 
以甓因滁有山林之阻创五砦结忠义民兵金人至淮西沿边之民得附山自固金人亦疑设伏自是不能深入扬州兵久不练分强勇镇淮两 
军月以三八日习马射令所部兵皆仿行之浙东饥流民渡江与之开门抚纳所活万人楚州工役繁士卒叛入射阳湖亡命多从之者与之给 
旗帖招之首谋者禽戮分其余隶诸军山东李全以众来归与之移书宰相谓自昔召外兵以集事者必有后忧宰相欲图边功诸将皆怀侥幸 
