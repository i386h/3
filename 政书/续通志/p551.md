<!-- { "loadSidebar": true } -->
中丞代灵詧为四镇节度使而诏灵詧还灵詧惧仙芝朝夕见辄趋走灵詧益惭副都护程千里衙将毕思琛行官王滔康怀顺陈奉忠等皆尝 
谮仙芝于灵詧者既视事呼千里嫚骂曰公面虽男儿而心似妇女何邪谓琛曰尔夺吾城东千石种田忆之乎又召滔欲捽辱良久皆释曰吾 
不恨矣由是举军安之俄加左金吾卫大将军与一子五品官九载讨石国其王车鼻施约降仙芝为俘献阙下斩之由是西域不服其王子走 
大食乞兵攻仙芝于怛逻斯城以直其冤仙芝为人贪破石国获瑟瑟十余斛黄金五六橐驼良马宝玉甚众家资累巨万然亦不甚爱惜人有 
求辄与不问几何寻除武威太守代安思顺为河西节度使土人固留思顺更拜右羽林军大将军封密云郡公禄山反荣王为元帅仙芝副之 
领飞骑彍骑及朔方等兵出禁财募关辅士五万继封常清东讨帝御勤政楼引荣王受命宴仙芝以下帝又幸望春亭劳遣诏监门将军边令 
诚监军次陕郡而常清败还仙芝急乃开太原仓悉以所有赐士卒焚其余引兵趋潼关会贼至甲仗资粮委于道弥数百里既至关勒兵缮守 
具士气稍稍复振贼攻关不得入乃引还初令诚数私于仙芝仙芝不应因言其逗挠状以激帝且云常清以贼摇众而仙芝弃陕地数百里朘 
盗禀赐帝大怒使令诚即军中斩之令诚己斩常清陈尸于蘧蒢仙芝自外至令诚以陌刀百人自从曰大夫亦有命仙芝遽下曰我退罪也死 
不敢辞然以我为盗资粮诬也谓令诚曰上天下地三军皆在君岂不知又顾麾下曰我募若辈本欲破贼取重赏而贼势方锐故迁延至此亦 
以固关也我有罪若辈可言不尔当呼枉军中咸呼曰枉其声殷地仙芝视常清尸曰公我所引拔又代吾为节度今与公同死岂命欤遂就死

　　△封常清

　　封常清蒲州猗氏人外祖教之读书多所该究然孤负年过三十未有名夫蒙灵詧为四镇节度使以高仙芝为都知兵马使尝出军奏傔 
从三十余人衣褠鲜明常清慨然投牒请豫常清素瘠又脚跛仙芝陋其貌不纳明日复至仙芝谢曰傔己足何庸复来常清怒曰我慕公义愿 
事鞭靮故无媒自前公何见拒深乎以貌取士恐失之子羽仙芝犹未纳乃曰候门下仙芝不得己窜名傔中会达奚诸部叛自黑山西趣碎叶 
有诏邀击灵詧使仙芝以三千骑追蹑达奚行远人马疲禽馘畧尽常清于幕下潜作捷布具记井泉次舍克贼形势谋畧条最明审仙芝取读 
之皆意所欲出乃大骇即用之军还灵詧迎劳仙芝己去奴袜带刀而判官刘眺独孤峻争问向捷布谁作者公幕下安得此人答曰吾傔封常 
清也眺等惊进揖常清坐与语异之遂知名以功授迭州戍主仍为判官仙芝破小勃律代灵詧为安西节度使常清以从战有劳擢庆王府录 
事参军事为节度判官仙芝征讨常知留务常清才而果胸无疑事仙芝委家事于郎将郑德诠其乳母子也威动军中常清尝自外还诸将前 
谒德诠见常清始贵易之走马突常清驺士去常清命左右引德诠至庭中门辄闭因离席曰吾起细微中丞公过听以主留事郎将安得无礼 
因叱曰须暂假郎将死以肃吾军因杖死以面仆地曳出之仙芝妻及乳母哭门外救请不能得遽以状白仙芝仙芝惊及见常清惮其公不敢 
让常清亦不谢会大将有罪又杀二人军中莫不股栗仙芝节度河西复请为判官久之擢安西副大都护安西四镇节度副大使知节度事未 
几改北庭都护持节伊西节度使常清性勤俭耐劳苦出军乘骡私厩裁二马赏罚分明天宝末入朝而安禄山反帝引见问何策以讨贼常清 
见帝忧因大言曰天下太平久人不知战然事有逆顺势有奇变臣请驰至东京悉府库募骁勇挑马棰渡河计日取逆贼首以献阙下天下壮 
之明日以常清为范阳节度副大使乘驿赴东京常清募兵得六万人然皆市井庸保乃部分旗帜断河阳桥以守贼移书平原令太守颜真卿 
以兵七千防河真卿驰使司兵参军事李平入奏常清取平表发视即倚帐作书遗真卿劝坚守日传购禄山檄数十函与之真卿得以分晓诸 
郡禄山渡河陷荥阳入罂子谷先驱至葵园 【按通鉴云封常清所募兵皆白徒未便训练屯武牟以拒贼贼以铁骑蹂之官军大败常清收 
余众战于葵园又败新旧书不载武牢败事盖史脱也】 常清使骁骑拒之杀拓羯数十人俄贼大军至常清不能御退入上东门战不利贼鼓 
而进劫官吏再战于都亭驿又不胜引兵守宣仁门复败乃自提象门出伐大木塞道以殿至谷水西奔陕语仙芝曰贼锐甚难与争锋潼关无 
兵一夫奔突则京师危不如急守潼关仙芝从之败书闻帝削常清官使白衣隶仙芝军效力仙芝使衣黑衣监左右部军及边令诚以诏书至 
示之常清曰吾所以不死者恐污国家节度戮贼手今死乃甘心始常清败径入关欲见上陈讨贼事至渭南有诏赴潼关常清忧惧为表以谢 
且言自东京陷三遣使表论成败不得对又言臣死后望陛下无轻此贼则社稷安至是临刑以表授令诚而死人多哀之

　　钦定续通志卷二百三十七

　　●钦定续通志卷二百三十八　列传三十八

　　列传

　　唐 【三十八】

　　○唐三十八

　　李光弼【荔非元礼　郝廷玉　李国臣　白孝德张伯仪　白元光　陈利贞　侯仲庄　　　柏良器乌承玼】　　郭子仪【曜　 
晞　承嘏　暧　钊鏦　铦　曙　幼明】

　　李光弼
　　郭子仪

　　△李光弼

　　李光弼营州柳城人父楷洛本契丹酋长武后时入朝累官左羽林大将军封蓟郡公吐蕃寇河源楷洛率精兵击走之师还卒于道赠营 
州都督谥曰忠烈光弼严毅沈果有大略起家左卫亲府左郎将累迁左清道率兼安北都护补河西王忠嗣府兵马使充赤水军使忠嗣遇之 
厚虽宿将莫能比尝曰它日得我兵者光弼也俄袭父封以破吐蕃吐谷浑功进云麾将军朔方节度使安思顺表为副知留后事爱其材欲以 
子妻之光弼引疾去陇右节度使哥舒翰异其操表还长安安禄山反郭子仪荐其能诏摄御史大夫持节河东节度副大使知节度事兼云中 
太守寻加魏郡太守河北采访使光弼以朔方兵五千出土门东救常山次真定常山团结子弟执贼将安思义降自颜杲卿死郡为战区露胔 
蔽野光弼酹而哭之出为贼幽闭者厚恤其家时贼将史思明李立节蔡希德攻饶阳光弼得思义不杀问其计答曰今军行疲劳逢敌不可支 
不如按军入守料胜而出敌兵焱锐弗能持重苟不获利气沮心离于时乃可图矣光弼曰善据城待明曰思明兵二万傅堞光弼兵不得出乃 
以劲弩五百射之贼退徙阵稍北光弼出其南夹滹沱而军思明恃近救解鞍休士是曰饶阳贼五千至九门光弼谍知之提轻兵敛旗鼓伺贼 
方饭袭杀之且尽思明惧引去以奇兵断饷道马食荐藉相守四十余曰会郭子仪收云中诏悉众出井陉与光弼合击贼九门西思明大败挺 
身走赵郡立节中流矢死 【通鉴中郎将浑瑊射李立节杀之】 希德走巨鹿收槀城等十县遂攻赵诏加光弼范阳大都督府长史范阳节 
度使思明繇赵郡入博陵杀官吏景城河闲信都清河平原博平六郡之民结营以拒贼至是皆附光弼光弼急攻赵一日拔之士多卤掠光弼 
坐谯门收所获悉归之民大悦进围博陵未下与子仪合击思明于嘉山大破之光弼以范阳本贼巢窟当先取之揠贼根本会潼关失守乃拔 
军入井陉肃宗即位诏以兵赴灵武更授户部尚书同中书门下平章事节度如故光弼以景城河闲兵五千入太原前此节度使王承业政弛 
谬侍御史崔众主兵太原每侮狎承业光弼素不平及是诏众以兵付光弼众见光弼长揖不即付兵光弼怒收系之会使者至拜众御史中丞 
光弼曰众有罪己前系今但斩侍御史若使者宣诏即斩中丞使者内诏不敢出乃斩众以徇威震三军至德二载思明希德率高秀岩牛廷玠 
将兵十万攻光弼时锐兵悉赴朔方而麾下卒不满万众议培城以守光弼曰城环四十里贼至治之徒疲吾人乃彻民屋为攂石车军二百人 
挽之石所及辄数十人死贼伤十二思明为飞楼筑土山临城光弼遣穴地颓之思明宴城下使倡优侮詈光弼遣人隧地禽取之思明大骇徙 
牙帐远去军中皆视地而行又潜沟营地将沈其军乃阳约降至期以甲士守陴遣裨校出若送欵者思明大悦俄而贼数千没于堑城上鼓噪 
突骑出乘之俘斩万计思明畏败乃去留希德攻太原光弼出敢死士博贼斩首七万级希德委资粮遁走初贼至光弼设公幄城隅以止息经 
府门不顾围解阅三夕乃归私寝收清夷横野等军贼别将攻好畤破大横关光弼追败之加检校司徒寻迁司空封郑国公食实户八百干元 
元年入朝诏朝官四品以上郊谒进兼侍中与九节度围安庆绪于相州大战邺西败之光弼与诸将议思明勒兵魏州欲以怠我不如起军逼 
之彼惩嘉山之败不敢轻出得旷日持久则庆绪可禽观军容使鱼朝恩固谓不可既而思明来援光弼拒贼战尤力杀略大当会诸将惊溃各 
引归所在剽掠独光弼整众还太原帝贷诸将罪以光弼兼幽州大都督长史知诸道节度行营事又代子仪为朔方节度使未几为天下兵马 
副元帅光弼以河东骑五百驰东都夜入其军且谓贼方窥洛当扼虎牢帅师东出河上檄召兵马使张用济用济惮光弼严教诸将逗留其兵 
用济单骑入谒光弼斩之以辛京杲代 【按通鉴云张用济屯河阳光弼檄召之用济曰朔方非叛军也乘夜而入何见疑之甚耶与诸将谋 
以精锐突入东京逐光弼请子仪命其士皆被甲上马衔枚以待仆固怀恩康元宝止之所载较新旧书本传为详】 复追都将仆固怀恩怀恩 
惧先期至会滑汴节度使许叔冀战不利降贼思明乘胜西向光弼敦阵徐行趋东京谓留守韦陟曰贼新胜难与争锋欲诎之以计然洛无见 
粮危偪难守公计安出陟曰益陕兵公保潼关可以持久光弼曰两军相敌尺寸地必争今委五百里而守关贼得地势益张不如移军河阳北 
阻泽潞胜则出败则守表里相应贼不得西此猨臂势也夫辨朝廷之礼我不如公论军旅胜负公不如我陟不能答判官韦损曰东都乃帝宅 
公当守之光弼曰守之则泛水崿岭龙门皆当置兵子能尽守乎遂檄河南纵官吏避贼闬无留人督军取战守备思明至偃师光弼悉军趋河 
阳身以五百骑殿贼游骑至石桥诸将曰并城而北乎当石桥进乎光弼曰当石桥进夜甲士秉炬徐行部曲坚重贼不敢偪己入三城众二万 
军纔十日粮光弼按阅守备部分士卒无不严办思明入洛阳空无所得惮光弼掎其后未敢犯宫阙顿白马祠治堑沟筑月城以守贼攻光弼 
与战中潬西破逆党斩千级溺死者甚众生执五千人初光弼谓李抱玉曰将军能为我守南城二日乎抱玉曰过期何若曰弃之抱玉许诺即 
给贼曰吾粮尽明日当降贼喜敛兵待期抱玉己缮完即请战贼忿欺急攻之抱玉出奇兵夹击俘获过当贼帅周挚引却光弼自将治中潬树 
壁掘堑挚舍南城攻中潬光弼遣荔非元礼出劲卒于羊马城以拒贼挚大溃收兵复振与安太清合众三万攻北城光弼敛军入登陴望曰彼 
军虽锐然方阵而嚣不足虞也日中当破乃出战及期未决召诸将曰彼强而可破者乱也今以乱击乱宜无功因问贼阵何所最坚曰西北隅 
