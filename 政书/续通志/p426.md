<!-- { "loadSidebar": true } -->
是也其花红如火炬者谓之红蕉白者如蜡色谓之水蕉其花大类象牙故谓之牙蕉其茎解散如丝闽人以灰汤练治纺绩为布谓之蕉葛又 
有一种红蕉日拆一两叶其端有一点鲜绿可爱春开至秋尽犹芳俗名美人焦又有一种胆瓶蕉根出土时肥饱状如胆瓶也
　　麻黄一名龙沙其根谓之狗骨见广雅别录谓之卑相又名卑盐段成式酉阳杂俎云麻黄茎头开花花小而黄丛生子如覆盆子可食又 
有云花草状如麻黄而中坚实可治马疥见葛洪肘后方
　　木贼苗长尺许丛生每根一■〈车余〉无花叶寸寸有节色青治木骨者用之又有问荆苗如木贼节节相接一名接续草
　　灯心草一名虎须草一名碧玉草吴人取瓤为灯炷以草织席及蓑
　　紫菀 【说文作茈菀】 一名青菀一名紫蒨一名返魂草一名夜牵牛连根叶采之醋浸入少盐收藏作菜辛香号曰仙菜白菀一名女 
菀一名织女菀一名女肠一名茆即紫菀之色白者也雷斆言紫菀白如练色者名羊须草即此物
　　淡竹叶根名碎骨子春生苗高数寸细茎绿叶一窠数十须结子如麦冬
　　鸭跖草一名芩鸡舌草一名碧竹子一名竹鸡草一名竹叶菜一名耳环草一名碧蝉花一名篮姑草叶如竹高一二尺花深碧可为画色 
有角如鸟嘴
　　龙珠一名赤珠即龙葵子赤者也挼去汁可食
　　蜀羊泉一名羊泉一名羊饴一名漆姑草叶似菊花紫色子类枸杞子根如远志无心有糁黄蜂作窠衔漆姑草汁为蒂即此草也
　　鹿蹄草一名小秦王草一名秦王试剑草 【山慈姑亦名鹿蹄与此不同】
　　鼠曲草一名米曲一名鼠耳一名佛耳草一名无心草一名香茅一名黄蒿一名茸母荆楚岁时记云三月三日取鼠曲汁蜜和为粉谓之 
龙舌■〈米半〉以压时气邵桂子瓮天语云北方寒食采茸母草和粉食
　　马鞭草一名龙牙草一名凤颈草
　　女青一名雀瓢其种有二一是藤生乃苏恭所说似萝摩者一种草生则别录所云蛇衔根也蛇衔有大小二种叶大者为龙衔用根即此 
女青也张揖言女青是葛类指藤生者非此女青又罗浮山记云山有男青似女青
　　水英临汝人呼为牛荭草河北信都人名水节河内连内黄呼为水棘剑南遂宁等郡名龙移草淮南诸郡名海荏岭南亦有土地尤宜根 
叶肥大名海精木亦名鱼精草
　　雀翘一名去母一名更生
　　甘蓝一名蓝菜
　　海金沙一名竹园荽
　　水杨梅生水边条叶甚多生子如杨梅状庚申玉册谓之地椒
　　地蜈蚣草左右蔓延叶密而对生如蜈蚣形其穗亦长俗呼过路蜈蚣其延上树者呼飞天蜈蚣
　　半边莲小草也生阴湿堘堑边就地细梗引蔓节节而生细叶秋开小花淡红紫色止有半边如莲花状故名又呼急解索
　　紫花地丁一名箭头草一名独行虎一名羊角子一名米布袋
　　鬼针草方茎叶有桠子作钗脚着人衣如针北人谓之鬼针南人谓之鬼钗
　　攀倒甑茎叶如薄荷一名斑杖一名接骨
　　泽漆一名漆茎一名猫儿眼睛草一名绿叶绿花草一名五凤草
　　木黎芦一名黄藜芦一名鹿骊
　　漏蓝子乃附子之琐细未成者一名木鳖子一名虎掌明时四川成都府岁贡漏蓝二十斤见会典
　　（臣）等谨案郑志详叙附子之名而不及漏蓝今补入
　　白附子因与附子相类故得此名实非附子类也楚国先贤传云孔休伤颊有瘢王莽赐玉屑白附子香与之消瘢即此
　　鸢尾射干苗也一名乌园其根谓之鸢头
　　（臣）等谨案郑志载射千甚详而不及其苗今补入
　　押不卢生回回地土人以少许磨酒饮即通身麻痹而死加以刀斧亦不知至三日别以少药投之即活见周密癸辛杂志
　　曼陀罗花一名风茄儿一名山茄子法华经言佛说法时天雨曼陀罗花又道家北斗有罗陀星使者手执此花故后人因以名花曼陀罗 
梵言杂色也茄乃因叶形尔李时珍曰相传此花笑采酿酒饮令人笑舞采酿酒饮令人舞予尝试之饮酒半酣更令一人或笑或舞饮之乃验 
也
　　（臣）等谨案山茶花亦名曼陀罗与此花不同今附识
　　醉鱼草一名闹鱼花一名鱼尾草一名樚木茎似黄荆有微棱叶似水杨对节而生七八月开花成穗红紫色渔人采花及叶以毒鱼 【 
考中山经云熊耳山有草焉其状如苏而赤华名曰葶■〈艹宁〉可以毒鱼其此草之类与】
　　毛莨一名毛建草一名水莨一名毛堇一名天炙一名自炙一名猴蒜
　　牛扁一名扁特一名扁毒
　　荨麻一名毛■〈艹燅〉杜甫有除■〈艹燅〉草诗是也其草叶上有毛芒可畏触人如蜂虿螫蠚以人溺濯之即解有花能毒鱼墨庄 
漫录云川峡闲有恶草罗生于野土人呼为■〈艹燅〉麻
　　海芋一名观音莲一名天荷一名隔河仙方士云可变金小者名野芋宋祁海芋赞云木干芋叶拥肿盘戾农经弗载可以治疠
　　透山根见岣嵝神书云透山根生蜀中山谷草类蘼无 【物类相感志云叶类芜菁互异】 可以点铁成金昔有人采药误斫此草刀或 
黄软成金也又庚辛玉册云透山根出武都取汁点铁立成黄金有大毒人误食之化为紫水 【又有金英草亦生蜀中状如马齿苋而色红 
摸铁成金有大毒入口杀人须臾如紫水也又何远春渚纪闻云刘均父吏部罢官归成都有水银一箧过峡箧漏急取渡旁丛草塞之开视尽 
成黄金宋初有军士在泽州泽中割马草归镰皆成金以草然釜亦成黄金又临安僧法坚言有客过于潜山中见一蛇腹胀囓一草以腹磨之 
而消念此草必能消胀取置箧中夜宿旅馆闻邻房有人病腹胀呻吟以釜煎药一杯与服顷之不复闻声念已安矣至旦视之其人血肉俱化 
为水独骸骨在床尔视其釜则通体成金矣观何氏所载则透山根乃金英草之类】
　　蛇苺一名蛇藨一名地苺一名蚕苺以蚕老时熟红于地也其中空者为蚕苺中实极红者为蛇残苺人不噉之恐有蛇残也 【考仇远 
稗史讹作蛇缪草】
　　木鳖子一名木蟹苏颂曰岭南人取嫩实及苗作茹蒸食 【刘绩霏雪录云木鳖子有毒不可食昔蓟门有人生二子恣食成痞其父得 
一方以木鳖子煮豕肉食之其幼子当夜死长子明日死友人马文诚方书亦载此方因着此为戒二说不同或者与豕肉不相得或犯他物而 
然】
　　（臣）等谨案漏蓝子一名木鳖子与此同名异实
　　番木鳖一名马钱子一名苦实把豆一名火失刻把都能治一百二十种病或云能毒狗至死
　　榼藤子一名象豆一名榼子一名合子依树蔓生如通草藤子紫黑色三年方熟生南海解诸药毒
　　月季花蔷薇类也其花逐月开放故名一名月月红一名胜春一名瘦客一名鬬雪红
　　黄环一名凌泉一名大就一名就葛一名生刍一名根韭实名狼跋子一名度谷蜀都赋云青珠黄环即此范子计然云黄环出魏郡以黄 
色者为善
　　土茯苓一名土萆薢一名刺猪苓一名山猪粪一名草禹余粮一名仙遗粮一名冷饭团一名硬饭一名山地栗李时珍曰按陶弘景注石 
部禹余粮云南中平泽有一种藤生叶如菝契根作块有节似菝契而色赤味如薯蓣亦名禹余粮言昔禹行山乏食采此充粮而弃其余故有 
此名观陶氏此说即今土茯苓也故今尚有仙遗粮冷饭团之名亦其遗意俗又名过冈龙谬称也此草根状如菝葜而圆其大若鸡鸭子连缀 
而生远者离尺许近或数寸其肉软可生啖去风湿东山经云鼓磴之山有草焉名曰荣莫其叶如柳其本如鸡卵食之已风即此也
　　女萎一名蔓楚
　　伏鸡子根一名承露仙人肝藤亦名承露仙而伏鸡子叶圆人肝藤叶有三桠
　　千金藤生北地者根大如指色似漆生南土者黄赤如细辛舒庐闲有一种藤似木蓼又有乌虎藤遶树冬生青亦名千金藤江西林闲有 
草生叶头有瘿子似鹤膝叶如柳亦名千金藤又名古藤岭南有陈思岌亦名千金藤皆名同而状异也
　　山豆根一名解毒一名黄结一名中药石鼠食其根故岭南人捕鼠取肠胃曝干解毒攻热效 【考沈括笔谈云山豆根味极苦本草言 
味甘大误】
　　解毒子一名地不容一名苦药子
　　白药子能解野葛生金巴豆药毒又能止刀斧伤又有陈家白药甘家白药会州白药功用皆相似岭表录异云陈家白药善解毒诸家皆 
不及广府每岁充土贡也防已一名解离一名石解
　　钩藤状如葡萄根而有钩长八九尺或一二丈大如拇指其中空用致酒瓮中取酒以气吸之涓涓不断
　　赤地利一名赤薜荔一名五毒草一名五蕺一名蛇■〈艹网〉一名山荞麦
　　扶芳藤一名滂藤出吴郡隋稠禅师作青饮进炀帝止渴者即此
　　甘露藤蔓如筯人服之得肥故一名肥藤
　　含水藤状如瓠断之水出饮之清美故一名大瓠藤刘欣期交州记云含水藤多生路旁行人乏水处便吃此藤
　　鼠藤鼠爱食此藤故名顾微广州记云其咬处人取为药
　　紫金藤一名山甘草
　　清风藤一名青藤一名寻风藤太平清话云天台藤有数种含春藤石南藤清风藤耆婆藤天寿根藤俱可为杖省藤一名赤藤一名红藤 
大如指堪缚物庁庁自解也
　　紫藤四月生紫花可爱人种以饰庭江东呼为招豆藤其子作角角中仁熬香着酒中令酒不败其花挼碎拭酒醋自腐坏草木状云其茎 
置烟炱中成紫香可以降神
　　落鴈木亦藤也高丈余鴈过皆缀其中或云鴈衔至代州鴈门而生以此为名徐表南州记云落鴈木生南海山野中蔓生四边如刀削代 
州鴈门亦有之
　　千里及一名千里急一名千里光
　　藤黄树名海藤郭义恭广志云海藤出岳鄂等州诸山厓花有蕋散落石上彼人收之谓之沙黄就树采者轻妙谓之腊黄今人讹为铜黄 
铜藤音谬也画家及丹灶家时用之
　　石长生一名丹草一名丹沙草宋祁益部方物略云长生草生山阴蕨地修茎茸叶色似桧而泽经冬不凋即此又红茂草一名地没药一 
名长生草通泉草一名长生草皆石长生类也
　　虎儿草一名石荷叶
　　石胡荽一名天胡荽一名野园荽一名鹅不食草一名鸡肠草 【李时珍曰此与蘩■〈艹缕〉之鸡肠名同物异】
　　地锦小草也一名地噤一名夜光一名承夜一名草血竭一名血见愁一名血风草一名马蚁草一名雀儿卧草一名酱瓣草一名猢狲头 
草 【掌禹锡曰石部有地锦是藤蔓之类与此同名异物】
　　离鬲草生人家阶庭湿处高二三寸苗叶似幕罨江东有之北地无也又有仙人草亦生阶庭闲高二三寸叶细有雁齿似离鬲草又有仙 
人掌草多于石上贴壁而生如人掌形故以名之
　　紫背金盘一名金盘藤
　　石松生名山石上似松高一二尺其少者名玉柏一名玉遂人皆采置盆中养数年不死呼为千年柏万年松马勃一名灰菰一名牛屎菰 
俗呼为马■〈穴上气下〉勃
　　神护草物类志谓之护门草一名百灵草出常山以置门上人夜过草必叱之王筠诗云霜被守宫槐风惊护门草即此也
　　双头莲一名催生草妇人产难左手把之即生
　　醉醒草见天宝遗事云元宗于兴庆池边植之丛紫而心殷醉客摘草嗅之立醒
　　剌蜜一名草蜜一名给■〈孛攵〉罗出交河沙中草头有毛毛中生蜜北史云高昌有草名羊剌其上生蜜味甚甘美即此
