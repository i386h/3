<!-- { "loadSidebar": true } -->
生习雅乐乐成进一官迁太常卿宋自建隆至治平所以典礼欧阳修尝裒集为书凡百篇号太常因革礼诏胜仲续之增为三百卷诏藏太常 
及建春宫以胜仲兼谕德胜仲为仁孝学三论献之太子复采春秋战国以来厯代太子善恶成败之迹日进数事诏嘉之除国子祭酒寻知汝 
州李彦括田破产者众胜仲请蠲不当括者彦怒劾胜仲帝寝其奏改湖州寻徙邓州朱勔先求白雀之属胜仲不与至是媒蘗其短罢归建炎 
中范宗尹为相凡前日以朋附被罪远贬者咸赦还复知湖州时羣盗纵横声摇诸郡胜仲修城郭作战舰阅士卒盗知有备引去岁大饥发官 
廪振之民赖以济绍兴元年丐祠归十四年卒谥文康子立方官至侍从孙邲为右相自有传

　　△熊克

　　熊克字子复建宁建阳人将生有翠羽雀翔卧内克幼而翘秀既长好学善属文郡博士胡宪器之曰子学老于年他日当以文章显绍兴 
中登进士第知诸暨县越帅课赋颇急诸邑率督趣以应克曰宁吾获罪不忍困吾民他日府遣幕僚阅视有无时方不雨克曰此催租时耶部 
使者芮燀至其境谓克曰景知子文墨而巳今乃见古循吏为表荐之入为提辖文思院尝献文于曾觌觌以奏孝宗喜之内出御笔除直学士 
院宰相赵雄奏克不由论荐得清选无以服众请自朝廷召试然后用之帝曰善乃以为校书郎累迁学士院权直帝御选德殿召谕曰卿制诰 
甚工且有体自此燕闲可论治道克自以见知于帝数有论奏尝言金人虽讲和而不能保于他日今宜以和为守以守为政当和好之时为备 
守之计守则莫重于淮东金侵淮西负粮自随其势必难若侵淮东清河粮船直下易耳守淮之策以垦田修堰教民兵为先授淮东之策莫若 
即江阴建水军缓急可相应然骤立一军虑敌生疑当托以海道商贾之冲多敓掠置一巡检警督之自此岁增兵不出十年隐然一军矣中兴 
之际不患兵不可用而患将权难收今日之弊不患将不可驭而患军情易动往时诸大将拊士卒如家人自罢诸将兵权御前主帅更徙不常 
凡军中筦榷之利所以养士卒者今皆輚而为包苴矢又朘其余以佐之得无怨乎宜严戒将帅母纵掊削帝嘉其有志召草明堂赦书克言二 
浙荐饥蝗且起赦文不宜饰词帝嘉其识体除起居郎兼直学士院以言者出知台州奉祠卒克博闻强记自少至老著述外无他嗜尤淹习宋 
朝典故有问者酬对如响家素俭约虽贵不改旧以清介称

　　△张即之

　　张即之字温夫参知政事孝伯之子以父恩授承务郎铨中两浙转运司进士举历监平江府粮料院临安府楼店务累迁司农寺丞知嘉 
与府未赴以言者罢主管云台观告老特授直秘阁致仕宝佑四年制置使余晦入蜀以谗劾闻州守王惟忠锻炼诬伏坐弃市惟忠临刑谓其 
友陈大方曰吾死当上愬于天七挥刃不殊血逆流即之虽闲居移书言于淮东制置使贾似道恤其遗孤又使从孙士倩娶惟忠孤女未几似 
道入相中书舍人常挺亦以为言景定元年以礼改葬惟忠复其田人皆称即之能倡义云即之以能书闻天下惟忠字省尊庆元之鄞人嘉定 
十三年进士

　　△赵蕃

　　赵蕃字昌父其先郑州人祖旸建炎初以秘书少监出提点坑冶寓信州之玉山蕃以旸致仕恩补州文学为太和主簿受知于杨万里调 
辰州司理参军与郡守争狱罢人以蕃为直始蕃受学于刘清之清之守衡州乃求监安仁赡军酒库因以卒业至衡而清之罢蕃即匄祠从清 
之归理宗即位以太祖令与刘宰同召不拜特改奉议郎直秘阁又辞奉祠转承议郎依前直秘阁卒蕃年五十犹问学于朱熹既耄犹患末路 
之难命所居曰难斋赋性宽平与人乐易而刚介不可夺丞相周必大与蕃契屡加引荐蕃竟不受刘辛尝曰文献之家典刑之彦岩然独存犹 
有以系学者之望者蕃一人而己信州守吴旗乞录其后诏其子遂补上州文学遂亦力辞又诏以承务郎致仕与一子恩泽景定三年秘阁修 
撰郑协等为蕃请谥乃谥文节

　　钦定续通志卷五百六十三

　　●钦定续通志卷五百六十四　文苑传十一

　　文苑传

　　辽

　　○辽

　　李澣　　　　萧罕嘉努　　耶律昭　　耶律古裕　　耶律良　　　王鼎　　刘辉　　　　耶律孟简

　　李澣
　　萧罕嘉努
　　耶律昭
　　耶律古裕
　　耶律良
　　王鼎
　　刘辉
　　耶律孟简

　　△李澣

　　李澣字日新唐敬宗子郇王玮十一世孙自幼聪敏摹唐四杰为文时辈称之厯仕唐晋太宗入汴来降 【据宋史李涛传增辑】 会太 
宗崩世宗立恟恟不定澣与高勋等十余人羁留南京久之从归上京授翰林学士穆宗即位累迁工部侍郎时澣兄涛在宋为翰林学士密遣 
人召澣澣托求医南京易服夜遁至涿为徼巡者所得送之南京下吏自经不死防之愈严械赴上京自投潢河中流为铁索牵掣又不死帝欲 
杀之枢密使高勋救止之屡言于帝曰澣非负恩以母年八十急于省觐致罪且澣富于文学方今少有伦比留掌词命可以增光国体帝怒少 
解仍令禁锢于奉国寺凡六年艰苦万状会欲建太宗功德碑高勋奏曰非李澣无可秉笔者诏从之文成以进帝悦释囚寻加礼部尚书宣政 
殿学士卒涛收其遗文为丁年集 【据宋史增辑】

　　△萧罕嘉努

　　萧罕嘉努 【按此与外戚传之萧罕嘉努二人谨识】 字纠坚纳喇部人中书令安图之孙少好学弱冠入南山读书博览经史通辽汉 
文字统和十四年始仕家有一牛不任驱策其奴得善价鬻之罕嘉努曰利己误人非吾所欲乃归直取牛二十八年为右通进典南京栗园重 
熙初同知三司使事四年迁天成军节度使徙彰愍宫使帝与语才之命为诗友尝从容问曰卿居外有异闻乎罕嘉努对曰臣惟知炒粟小者 
熟则大者必生大者熟则小者必焦使大小均熟始为尽美不知其它葢尝掌栗园故托栗以讽谏帝大笑诏作四时逸乐赋帝称善时诏天下 
言治道之要罕嘉努对曰臣伏见比年以来高丽未宾准布犹强战守之备诚不容已乃者选富民防边自备粮糗道路修阻动淹岁月比至屯 
所费已过半只牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不 
能偿者或逋役不归在军物故则复补以少壮其鸭绿江之东戍役大率如此况渤海女真高丽合从连衡不时征讨富者从军贫者侦侯右之 
水旱菽粟不登民以日困葢势使之然也方今最重之役无过西戍若能徙西戌稍近则往来不劳民无深患议者谓徙之非便一则损威名二 
则召侵侮三则弃耕牧之地臣谓准布诸部自来有之昔时北至胪朐河南至边境人多散居无所统壹惟往来抄掠及太祖西征至于流沙准 
布望风悉降西域诸国皆愿入贡因迁种落内置三部以益吾国不营城邑不置戍兵准布累世不敢为寇统和闲皇太妃出师西域拓土既远 
降附亦众自后一部或判邻部讨之使同力相制正得驭远人之道及城哈屯开境数千里西北之民徭役日增生业日殚惊急既不能救叛服 
亦复不恒空有广地之名而无得地之实国家大敌惟在南方今虽连和难保他日若南方有变屯戌辽邈卒难赴援我进则敌退我还则敌来 
不可不虑也方今太平已久正可恩结诸部释罪而归地内徙戍兵以增堡障外明约束以正疆界每部各置酋长岁修职贡叛则讨之服则抚 
之诸部既安必不生衅如是则臣虽不能保其久而无变知其必不深入侵掠也或云弃地则损威殊不知殚费竭财以贪无用之地使彼小部 
抗衡大国万一有败损威岂浅或又云沃壤不可遽弃臣以为土虽沃民不能久居一旦敌来则不免内徙岂可指为吾土而惜之夫帑廪虽随 
部而有此特周急部民一偏之惠不能均济天下如欲均济天下则当知民困之由而窒其隙节盘游简驿传薄赋敛戒奢侈期以数年则困者 
可苏贫者可富矣葢民者国之本兵者国之卫兵不调则旷军役调之则损国本且诸部皆有补役之法昔补役始行居者行者类皆富贵故累 
世从戍易为更代近岁边虞数起民多匮乏既不任役事随补随缺苟无上户则中户当之旷日弥年其穷益甚所以取代为艰也臣又闻自昔 
有国家者不能无盗今欲芟夷根本愿陛下轻徭省役使民务农衣食既足安习教化而重犯法则民趋礼义刑罚罕用矣宜徙哈屯城于近地 
与西南副都部署乌尔克德哷勒威乌尔古等部声援相接罢黑岭二军并开保州皆隶东京益东北戍军及南京总管兵增修壁垒候尉相望 
缮完楼橹浚治城隍以为边防此方今之急务也愿陛下裁之擢翰林都林牙兼修国史自是日见亲信每入侍赐坐遇胜日帝与饮酒赋诗以 
相酬酢罕嘉努知无不言虽谐谑不忘规讽六年为都部署 【据本纪增辑】 十三年上疏曰臣闻先世约尼温汗之后国祚中绝自额尔奇 
木雅里立苏尔威大位始定然上世俗朴未有尊称我太祖代约尼即位乃制文字修礼法建天皇帝名号混一海内厥后累圣相承犹以名呼 
臣以为宜依唐典追崇四祖为皇帝则陛下大业有光坠典复举矣帝纳之始行追册玄德二祖之礼罕嘉努每见帝猎未尝不谏会有司奏猎 
秋山熊虎伤死数十人罕嘉努书于册帝见命去之既出复书他日帝见之曰史笔当如是帝问我国家创业以来孰为贤主罕嘉努以穆宗对 
帝怪之曰穆宗嗜酒喜怒不常视人犹草芥卿何谓贤罕嘉努对曰穆宗虽暴虐省徭轻赋人乐其生终穆之世无罪被戮未有过今曰秋山伤 
死者臣故以为贤帝默然诏与耶律庶成录约尼汗至重熙以来事迹集为二十卷进之十五年复诏与庶成制礼典事或有疑与北南院同议 
罕嘉努既被诏博考经籍自天子达于庶人情文制度可行于世不缪于古者撰成三卷进之又诏译诸书罕嘉努欲帝知古今成败译通历贞 
观政要五代史时帝以其老不任朝谒拜归德军节度使以善治闻帝遣使问劳召修国史卒有六义集十二卷行于世

　　△耶律昭

　　耶律昭字述宁博学善属文统和中坐兄国留事流西北部会萧达兰为西北路招讨使奏免其役礼致门下欲召用以疾辞达兰问曰今 
军旅甫罢三边晏然惟准布伺隙而动不能终保无变计将安出昭以书答曰西北诸部每当农时一夫为侦候一夫治公田二夫给糺官之役 
大率四丁无一室处刍牧之事仰给妻孥一遭寇掠贫穷立至春夏赈恤吏多杂以糠粃重以掊克不过数月又复告困且畜牧者富国之本有 
司防其隐没聚之一所不得各就水草便地兼以逋亡戍卒随时补调不习风土故日瘠月损驯至耗竭为今之计莫若振穷薄赋给以牛种使 
遂耕获置游兵以防盗掠颁俘获以助伏腊散畜牧以就便地期以数年富强可望然后练简精兵以备行伍何守之不固何动而不克哉然必 
去其难制者则余种自畏若舍大而谋小避强而攻弱非徒虚费财力亦不足以威服其心此二者利害之机不可不察合下膺非常之遇专方 
面之寄宜远师古人以就勋业上观干象下尽人谋察地形之险易料敌势之虚实虑无遗策利施后世矣远兰然之开泰中猎于巴尔图山为 
羯羊所触卒

　　△耶律古裕

