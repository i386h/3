<!-- { "loadSidebar": true } -->
平太祖割定燕京与宋以通古有素望召之通古辞谢隐居易州太宁山下宗望复燕京侍中刘彦宗与通古素善荐其才召为枢密院主奏改 
兵刑房承旨天会四年初建尚书省除工部侍郎兼六部事高庆裔设磨勘法仕宦者多夺官通古亦免去辽王宗干为论理之除中京副留守  
【按熙宗纪交聘表天眷元年八月以河南地与宋遣右司郎中张通古等使江南此处与纪表稍异】 为诏论江南使宋主欲南面使通古 
北面通古曰天子以河南陕西子宋宋约奉表称臣使者不可以北面遂索马欲北归宋主遽命设东西位使者东面宋主西面受诏拜起皆如 
仪使还闻宋已置戍河南谓送伴韩肖冑曰天子裂壤地益南国当思图报大恩今辄置守戍自取嫌疑若兴师问罪将何以为辞肖冑驰白宋 
主宋主遽命罢戍通古至上京具以白宗干且曰及其部署未定当议收复宗干嘉曰是吾志也即除参知行台尚书省事未几诏宗弼复取河 
南通古请先行至汴谕之比至汴宋人已去或言宋人诈退将自许宿来袭我通古曰宣言来者正所以走耳使人觇之宋人果溃去宗弼抚髀 
笑曰谁谓书生不能晓兵事哉海陵欲除胙王常胜会汴卒孙进诈称皇弟谋作乱因指名胙王以诬构之遣护卫塔斯就汴京鞫治行台欲导 
孙进引胙王通古极力辩正及塔斯状海陵谮塔斯故出遂杀胙王并塔斯行台诸人惧诛通古曰以正获罪死贤于生海陵既杀胙王不复缘 
害他人由是行台不坐天德初迁行台左丞进拜平章政事封谭王改封郓王以疾求解机务不许拜司徒封渖王海陵御下严厉数威柄亲王 
大臣未尝少假以颜色惟见通古必以礼貌正隆元年以司徒致仕进封曹王是年薨通古天资乐易不为表襮虽居宰相自奉如寒素焉子沈 
天德三年赐杨建中牓及第

　　△张浩

　　张浩字浩然辽阳渤海人本姓高东明王之后曾祖霸仕辽为张氏天辅中辽东平浩以策干太祖擢为承应御前文字天会八年赐进士 
及第授秘书郎太宗将幸东京浩提点缮修大内超迁卫尉卿权签宣徽院事管句御前文字初定朝仪求养亲去职起为赵州刺史官制行以 
中大夫为大理卿天眷二年详定内外仪式厯户工礼三部侍郎迁礼部尚书田谷党事起台省一空以浩行六部事簿书丛委决遣无留人服 
其才以疾求外补除彰德军节度使迁燕京路都转运使俄改平阳尹平阳多盗临汾男子夜掠妇人浩捕得搒杀之盗遂衰息近郊有淫祠郡 
人争事之浩撤其祠屋投其像水中强宗黠吏屏迹莫敢犯者郡中大治乃缮葺尧帝祠作击坏遗风亭海陵召为户部尚书拜参知政事天德 
二年丁母忧起复旧职进拜尚书右丞三年广燕京城营建宫室浩与刘筈等监护工作贞元元年进拜平章政事赐宴鱼藻池浩请四方之民 
欲居中都者给复十年以实京城从之拜尚书右丞相兼侍中封潞王未几改封蜀王进拜左丞相正隆二年改封鲁国公表乞致仕不许海陵 
欲伐宋将幸汴汴京大内失火使浩兴敬嗣晖营建南京宫室浩从容奏曰往岁营治中都天下乐然趋之今民力未复而重劳之恐不似前时 
之易成也不听浩朝辞海陵问用兵利害浩欲止海陵用兵对曰赵构无子榼立竦属其势必生变可不烦用兵而服之海陵虽喜其言而不能 
从也浩至汴海陵时使宦者梁琉来视工役辄指某处不如法撤之浩不能抗汴宫成费累巨万海陵迁居之浩拜太傅尚书令进封秦国公时 
治兵南伐部署诸将浩欲奏事不得见乃因周福儿附奏曰诸将皆新进少年恐误国事宜求旧人习兵者为千户穆昆而海陵部署已定恶闻 
其言杖之海陵发汴京浩留治尚书省事世宗即位于辽阳浩遣户部员外郎完颜默音上贺表 【按本纪世宗以正隆六年十月即位于辽 
阳时完颜默音为博索路总管以兵五千自长安来附与默音传相符不应有为浩奉表事当属纪事之误】 明年二月朝京师拜太师尚书令 
封南阳郡王世宗曰卿在正隆时为首相不能匡救恶得无罪惟在省十余年练达政务故复相卿当自勉毋负朕意浩顿首谢居数日世宗论 
浩举人材可用者浩举赫舍哩志宁等后皆为名臣大定三年以疾请退除判东京留守疾不能赴任因致仕是岁卒谥曰文康初近侍有欲罢 
科举者帝曰吾见太师议之浩入见帝问浩曰自古帝王有不用文学者秋浩对曰有谁欤曰秦始皇帝顾左右曰岂可使我为始皇事遂寝 【 
按刘祁归潜志言浩为尚书令时定制以进士为省吏尝言省庭为天下仪表如用胥吏必致货赂混淆用进士所以清其源也议者皆以为当 
然趋走使令与掾吏不殊士大夫往往不就云】 明昌五年配享世宗庙庭泰和元年图像衍庆宫子汝为汝霖汝能汝方汝猷

　　张汝霖

　　 张汝霖

　　汝霖字仲泽少聪慧好学贞元元年 【按翟永固传张汝霖试进士在贞元元年本传讹作二年今改正】 赐吕忠翰牓进士第授左补 
阙擢大兴县令迁礼部员外郎翰林待制大定八年除邢部郎中明年授太子左谕德兼礼部郎中寻擢刑部侍郎以忧解起复为太子詹事迁 
太子少师兼御史中丞世宗召谓曰卿尝言监察御史所察州县官多因沽买以得名誉良吏奉法不为表襮必无所称今为台官可革其弊寻 
改中都路都转运使太子少师兼礼部尚书俄转吏部为御史大夫时将陵主簿高德温多收税户米逮御史狱汝霖具二法上世宗责之曰朕 
以卿为公正故登用之德温有人在宫掖朕颇详其事朕肯以宫掖之私挠法耶不谓卿等顾徇如是汝霖跪谢复坐失山大兴推官高公美罪 
谪投棣州防御使顷之复为太子少师兼礼部尚书拜参知政事后因朝奏日论事帝前世宗谓曰朕观唐史见太宗行事初甚厉精晚年与羣 
臣议多饰辞且有过举朕虽不能比迹圣帝明王然常思始终如一今虽年高敬愼之心无时或怠汝霖对曰古人有言靡不有初鲜克有终魏 
征所言守成难者正谓此也帝以为然二十五年章宗以原王判大兴府事帝命汝霖但涓视事日且加辅导久之迁尚书右丞二十八年进拜 
平章政事兼修国史封芮国公世宗不豫与太尉图克坦克宁右丞相襄同受顾命章宗即位加银青荣禄大夫进封莘时帝在谅阴初出猎谏 
院联章言新丧中未宜其后冬猎汝霖谏之诏答曰卿能每事如此朕复何忧然时异事殊难同古昔如能斟酌得中斯为当矣时有司言民间 
收藏制文恐因而滋讼乞禁之汝霖谓王者之法譬犹江河欲使易避而难犯本朝法制坦然明白已着为不刊之典天下之人无不闻诵若令 
私家收之则人皆晓然不敢为非亦助治之一端也不禁为便诏从之明昌元年三月表乞致仕不许十二月卒谥文襄汝霖通敏习事凡进言 
必微揣帝意及朋附多人为说故言尝不忤章宗新即位改造殿庭诸陈设物日用绣工一千二百人帝以多费意辍造汝霖曰此非帝服用未 
为过侈将来外国朝会殿宇肚观亦国体也其后奢用浸广盖自汝霖导之

　　△张元素

　　张元素字子贞与浩同曾祖祖佑父匡仕辽至节度使元素以荫得官高永昌据辽阳元素在其中斡鲁军至乃开门出降特授世袭铜州 
明安天会间厯西上合门使客省使东宫计司天眷元年以静江军节度使知涿州察廉最进官一阶皇子魏王道济遥领中京以元素为魏王 
府同提点寻改节度使正隆未年天下盗起元素发民夫增筑城郭未几邻郡皆被寇掠兴平独安世宗即位素来见于东京初元素在东京 
希海陵旨言世宗尝取在官黄粮及摭其数事至是来见世宗一切不问元素与李石力言宜早幸燕京帝深然之迁户部尚书出镇定武遂致 
仕卒元素厚而刚毅人皆惮之

　　△张汝弼

　　汝弼字仲佐父元征彰信军节度使元素之兄也汝弼初以父荫补军正隆二年中进士第调渖州乐郊县主簿母高氏与世宗母贞懿皇 
后有属世宗纳汝弼女弟为次室是为元妃生赵于永中世宗即位于辽阳汝弼与叔元素俱往归之擢应奉翰林文字自皇统以来内藏诸物 
费用无度吏夤缘为奸多亡失汝弼与宫籍直长高公穆八殿寔达尔王添儿阅寔以类为籍作四库贮之于是内藏库使王可道等皆杖一百 
汝弼等各进阶顷之兼修起居注转右司员外郎母忧去官起复吏部郎中累迁吏部尚书拜参知政事帝因出猎女真明安穆昆徙中都者前 
诈以所给近郊官地皆堾薄不可种艺其腴田皆豪民久佃专为已有诏拘官田在民久佃者与之因命汝弼议其事汝弼请条约立限令百姓 
自陈过限许人首告实者与赏帝可其奏仍遣同知转运使张九思拘籍之帝问高丽夏皆称臣使者至高丽与王抗礼夏王立受使者拜何也 
汝弼等对曰故辽与夏为甥舅夏王以公主故受使者拜本朝与夏约和誓书称一遵辽旧仪今行之已四十年不可攺也帝曰卿等言是也拜 
尚书右丞进左丞与族弟参知政事汝霖同日拜时以为荣久之坐擅增诸皇孙食料与汝霖及丞相守道右丞钮祜禄额特埒各削官一阶汝 
弼在病告帝谓宰相曰汝弼久居执政练习制度颇能斟酌人材而用心不正乃罢为广宁尹汝弼为相不能正谏帝所欲为则顺而导之所不 
欲为则微言以观其意帝责之则婉辞引过且黩货以计取诸家名园甲第珍玩奇好士论薄之大定二十七年卒汝弼既与永中甥舅阴相为 
党章宗即位汝弼妻高氏每以邪言怵永中觊非望有司鞫治高氏伏诛事连汝弼帝以事觉在汝弼死后得免削夺

　　△纳哈塔椿年

　　纳哈塔椿年本名乌页初置女真字立学官于西京椿年与诸部儿童俱入学最号警悟久之选诸学生送京师俾上京教授页噜教之椿 
年在选中补尚书省令史累官殿中侍御史攺监察御史海陵为相荐为右司员外郎编定新制海陵篡立以为谏议大夫椿年有酒失海陵使 
之戒酒遂终身不复饮攺秘书监修起居注授世袭明安为翰林学士兼御史中丞正隆初起上京诸明安于中都山东等路安置以劳赐玉带 
厩马奉迁山陵还为都点检赐今名拜参知政事荐大理寺丞赫舍哩罗索为右司员外郎罗索后赐名良弼世宗时号贤相焉二年椿年薨海 
陵亲临哭之追封特进谭国公谥忠辩以长子萨木哈为定远大将军袭明安次子哈达为忠武校尉椿年有宰相才好推挽士类然颇营产业 
冒占西南路官田八百余顷大定中括检田土百姓陈言椿年子萨木哈等三十余家占据官地贫民不得耕种诏诸家除牛头税地各再给十 
顷其余尽赋贫民种佃世颇以此讥椿年云

　　△祁宰

　　祁宰字彦辅江淮人宋季以医术补官王师破汴得之后隶太医累迁中奉大夫太医使海陵将伐宋宰欲谏不得见会元妃有疾召宰诊 
视既入见即上疏略言国朝之初祖宗以有道伐无道曾不十年荡辽戡宋当此之时上有武元文烈英武之君下有宗翰宗雄谋勇之臣然犹 
不能混一区宇举江淮巴蜀之地以遗宋人况今谋臣猛将异于曩时加以大起徭役缮治甲兵调发军旅赋役烦重民人怨嗟此人事之不修 
也闲者昼星见于牛斗荧惑伏于翼轸巳岁自刑害气在扬州太白未出进兵者败此天时不顺也舟师水涸舳舻不继而江湖岛渚之闲骑士 
驰射不可驱逐此地利不便也言甚激切海陵怒命戮于市籍其家产天下哀之綦戬宰壻也海陵疑奏疏戬为之辞曰实不知也乃杖之大定 
