<!-- { "loadSidebar": true } -->
按续通鉴纲目载宣宗徙汴次良乡扈乣军叛降元元合其兵围燕京宣宗闻之乃召皇太子至汴金史但云八月皇太子至自中都讳之也今 
仍原文而附识之】 丁未夏人入边九月壬戌朔日有食之癸亥山东路奏莱州之捷庚辰诏训谏军士冬十月甲午诏遣官市木波西羌马陕 
西军户战死者给粮赡其家丁酉元兵徇顺州劝农使王晦死之壬寅穆延尽忠进平章政事以富珠哩德裕为参知政事兼签枢密院事曲赦 
中都路乙卯遣富珠哩德裕行尚书省于大名府丙辰元兵攻威州德州防御使完颜酬努以罪伏诛十一月丁卯以布萨端为尚书左丞相曲 
赦山东路辛未赐卫绍王家属廪饩丙子兰州译人程陈僧叛西结夏人为援癸未曲赦辽东路十二月戊戌遣真定行元帅府事永锡等援中 
都丁未以和议既定听民南渡乙卯登州刺史耿格伏诛流其妻孥元兵徇懿州节度使高闾山死之
　　三年春正月壬戌遣内侍谕永锡防边毋以和议为辞乙丑诏宣抚阿哈总管和卓讨贼刘二祖张汝楫乙亥夏人犯环州北京军乱杀宣 
抚使鄂屯襄丁丑右副元帅富察齐锦叛以其军降元乙酉皇太子薨二月辛卯环州刺史乌库哩延寿及锡默摩啰欢等与夏人战于州境败 
之元伊哷济来丁酉诏诸色人迁官并视女真人丙午尚书省奏请置选并于南京以便赴调者从之武清县巡检梁佐柳口巡检李耀珠以诛 
乣贼张晖刘永昌等功进官有差皆赐姓完颜丁未山东宣抚使布萨安贞遣提控布萨瑠嘉等讨贼杨安儿安儿败死 【据续通鉴纲目增 
辑】 歼其众降伪头目三百余人胁从民三万余户三月壬戌诏河北州县官令文武五品以上辟举不听以他事差占仍勒终任有劳绩者但 
升遥领之职应降罚者亦止本处居住癸亥诏百官冬陈防边利害丙寅赦河东河北大名长贰官训练随处义兵邻境有警责其捄援降人自 
拔归国者迁职仍列其姓名以招谕来者沿河州县官罢软不胜职任者汰去令五品以上官公举仍许于今季到部人先择能者量缓急易之 
丁卯安武军节度使张行信上书言急务四事庚午谕辽东宣抚使布什万努选精锐屯渖州广寍以候进止戊寅谕尚书省以岁旱议弛诸处 
碾硙以其水溉民田劝农事李华言河北州县官吏多求河南差占以避难宜发元任领戍兵者不可离则别注以往壬午山东宣抚司破红袄 
贼于大沫堌瓜尔佳锡里格及默哷擒贼渠刘二祖等斩之前后殪贼万计前年京兆治中李友直私走华州结同知防御使冯朝等团集州民 
号忠义扈驾都统府相挻为乱杀其防御判官完颜巴锦及城中女真人以书约都统杨珪为府兵所得珪讳之请自効诱友直等执之麾所招 
千余人纳仗坑诸城下时京师道路隔绝安抚司以便宜族友直等至是以状闻乃赠巴锦及被害官军十余人各一官珪伏诛夏四月丙申河 
南路蝗遣官分捕帝谕宰臣曰朕在潜邸闻捕蝗者止及道傍使者不见处即不加意当以此戒之又言旧制夏至后免朝四日一奏事此在平 
时可也方今多故朕岂惮劳但使国事无废则善矣癸卯籍赴选监当官为军乙巳曲赦富察齐锦胁从之党募能杀获齐锦者以其官官之丙 
午以调度不给罢随朝六品以下官及承应人输佣钱经兵州府其吏减半司县吏减三之一其余除开封府南京转运司外例减三之一有禄 
官吏被差不出本境者并罢给券出境者以其半给之修内司军夫亦减其半壬子诏遣使同山西宣抚司选其民勇健者为军谕有司勿拒河 
北避兵之民所至□之招大沫堌渠贼孙邦佐张汝楫以五品职下诏湔洗其罪丙辰谕田琢留山西流民少壮者充军老幼者令就食于邢洺 
等州帝议遣亲军援中都宰臣以为行宫单弱不可遣遂止五月庚申中都陷尚书右丞相兼都元帅定国公承晖户部尚书任天宠知大兴府 
事高霖死之辛未立皇孙铿为皇太孙辛巳帝谕宰臣多事之秋陈言者悉送省恐卿等不暇朕于宫中置局命正官数员择可取者付出施行 
戊子议伐西夏遣大臣镇抚京兆秋七月戊午朔元兵陷济源县己未征弓箭于外内品官以级递减之庚申置陈颍漕运提举官以户部勾当 
官往来督察帝闻河北讥察官有要求民财始听民渡河者避兵民至或饿死自溺特命御史台体访之又禁随朝职官敓民碾硙以自营私诏 
河间孤城移其军民就粟清州括民间赢付诸军与马参用癸亥诏河北郡县军须并减河南之半丙寅遣参知政事高汝砺往河南便宜措置 
粮储甲戌借平阳民租一年丁丑肃宗神主至自中都奉安于明俊殿己卯明德皇后神主至自中都八月戊子朔以陕西统军使完颜哈达签 
枢密院事己丑制军府庶事枢密院官须与经历官裁决癸巳诏遣官体究京西路新迁军户巳亥诏武举官非见任及巳从军者随处调赴京 
师别为一军以备用被荐未授官者量才任之前冀州教授钮祜禄特烈集义兵御土寇复摄州召徕民户至五万迁三官以太常卿侯挚为参 
知政事行中书省于河北东西两路太祖御容至自西京奉安于启庆宫甲辰置行枢密院于徐州归德府丙午山东西路宣抚司完颜弼表张 
汝楫将谋复叛密遣人招孙邦佐邦佐斩其人驰报弼弼杀汝楫及其党承制升邦佐德州防御使余立功者赏有差帝嘉弼功诏奖谕之丁未 
诏近臣举良将加孙邦佐昭毅大将军泰定军节度使仍官其子戊申东平益都太原潞州置元帅府乙酉监察御史许古献恢复中都之策红 
袄贼掠城武宣抚副使延扎天泽击败之进天泽一官将校有功者命就迁赏命侯挚招邢州贼程邦杰以官不从则诱其党图之壬子置行省 
于陕西乙卯增沿河阑籴之法十取八以抑贩粟之弊诏增步军以戍京东西选陕西骑兵增京畿之卫谕陕西坚守延安临洮环庆兰会保安 
绥德平凉德顺镇戎经原鄜坊邠寍干耀等处要害分渭南州郡步兵屯平原令宣抚使治邠州副使治同州之澄城以统之更以步骑守沿渭 
诸津丙辰永锡坐援中都失律 【按中都之破由内则穆延尽忠有异志外则援兵败于霸州考承晖遣人以矾写奏告急宣宗乃命左监军 
永锡左都监乌库哩庆寿御史中丞李英等率兵援救英遇元兵于霸州败死庆寿永锡军闻之皆溃归自是中都援绝金纪未载穆延尽忠之 
出走亦未载霸州之败至于庆寿永锡同溃而止载永锡坐援中都失律于事实俱未详悉兹据续通鉴纲目附识】 削其官杖之九月丁巳朔 
定职官避难不仕违限者夺三官永不升注辛酉以永锡为信武将军息州刺史甲子谕宰臣沿淮塘路以南地向系民业今为豪势据夺者其 
令有司察之丙寅枢密院言陕西河东世袭蕃部巡检与明安穆昆例罢其俸今边事方急宜仍给之庶获其用又西边弓箭手有才武出众获 
功未推赏者令宣抚司核实以闻从之丁卯诏授隐士王浍太中大夫右谏议大夫充辽东宣抚司参谋官戊辰图克坦乌登告平章政事穆延 
尽忠逆谋诏有司鞫之设潼关提控总领军马等官辛未置河北东路行总管府于原武阳武封邱陈留延津通许杞诸县以治所徙军户黜卫 
绍王母李氏光献皇后尊谥神主在太庙画像在衍庆宫并迁出之陈州镇防军段仲连进羊三百诏迁三官命右丞高汝砺诣陈州规画粮储 
癸酉朝谒世祖太祖御容于启庆宫行献享礼始用乐甲戌朝谒太宗熙宗睿宗御容行献享礼诏开滑浚济曹滕诸州置连珠寨如卫州诏经 
兵处河北山东等路及平凉庆阳临洮府泾邠秦巩德顺诸州职事官并以二十月为满诏有能率众复取中都者封王迁一品阶授二品职能 
战郄敌善诱降人取附都州县者予本处长官散官随职迁授余州县递减二等红袄贼周元儿陷深祁州束鹿安平无极等县真定帅府以计 
破之斩元儿及杀其党五百余人丁丑定司县官募民进粮赏格庚辰陕西宣抚司奏万户杨再兴击走夏人之捷壬午以空名宣敕付陕西宣 
抚司凡夏人入寇有能临阵立功者五品以下听迁受乙酉置大名府行总管府于柘城县以治所徙军户冬十月丙戌朔乌库哩德升出为集 
义军节度使兼亳州管内观察使丁亥尚书右丞汝砺言河北军户之徙河南者宜赐以系官闲田及牧马草地之可耕者而罢其月粮从之夏 
人入保安都统完颜果嘉努破之攻延安戍将又败之至是捷至戊子以图克坦思忠为参知政事庚寅诛穆延尽忠癸巳诏枢密副使布萨安 
贞行枢密院于徐州戊戌辽东宣抚司奏败瑠格之捷甲辰诏求广平郡王承晖之后得其犹子永怀以为器物直长丙午夏人陷临洮陕西宣 
抚副使完颜和索哩被执庚戌诏布萨端兼都元帅行尚书省于陕西壬子以同华旧屯陕西兵及河南所移步骑旧隶陕州宣抚司者改隶陕 
西行省召中奉大夫袭封衍圣公孔元措为太常博士辽东贼布什万努僭号改元天泰十一月丙辰朔河北行尚书省侯挚入见诏河北西路 
宣抚副使田琢自浚徙其兵屯陕枢密院进王世安取盱眙楚州之策遂以世安为淮南招抚使与泗州元帅府所遣人同往计度其事戊辰夏 
人犯绥德克戎寨官军击败之犯绥平又败之参知政事图克坦思忠言今陈言者多掇拾细故乞不送省止令近侍局度其可否发遣帝曰若 
尔是塞言路凡系国家者岂得不由尚书省乎庚午帝与高汝砺商畧遣官括田赐军之利害汝砺言不便者数端乃诏有司罢其令仍给军粮 
之半其半给折实之价甲戌伊喇托卜嘉与夏人战于熟羊寨败之丙子知临洮府图们呼图克们击破夏兵于城下庚辰诏官荒牧马地军户 
愿耕者听巳为民承种者勿敓元兵徇彰德府知府图们色埒默死之十二月乙酉朔徙朔州民分屯岚石隰吉绛解等州己丑侯挚复行尚书 
省于河北戊戌陕西行元帅府乞益兵以田琢之众隶之仍奖谕以诏壬寅诏林州刺史惟宏与都提控苏尔坦同经理边事乙巳元兵徇大名 
府癸丑太孙薨
　　四年春正月丙寅红袄贼犯泰安德博等州山东西路行元帅府败之丁卯谕御史台曰今旦视朝百官既拜之后始闻开封府报衙声四 
方多故之秋弛慢如此可乎己巳尚书右丞高汝砺进左丞庚午元兵徇曹州辛未侯挚进尚书右丞乙亥以遂王守礼为枢密使濮王守纯为 
平章政事己卯立遂王守礼为皇太子壬午言者请遣官劝农宰臣言民恃农以生初不待劝但宽其力勿夺其时而巳遣官以往吏卒因为奸 
利是乃妨农何名为劝帝然之二月甲申朔日有食之诏皇太子控制枢密院事以金铸抚军之宝授之元兵围太原召枢密官问所以备御之 
策以永锡签枢密院事权尚书右丞丁亥以胥鼎为枢密副使权尚书左丞行省于平阳 【据续通鉴纲目作四月后事】 元兵攻下霍山诸 
隘甲辰命李革为修奉太庙使权祔肃宗神主于世祖室诏凡死节之臣立庙致祭同知观州军州事张开复河间府沧献等州并属县十有三 
三月经畧副使张文复恩邢二州巳卯处士王浍以右谏议大夫复选中奉大夫翰林学士仍赐诏褒谕夏四月己丑陕西行省奏秦州官军破 
妖贼赵用刘高二之捷张开奏复清州等十有一城甲午改赐皇太子名守绪丙申河北行省侯挚言北商贩粟渡河官遮籴其什八商遂不行 
民饥益甚请罢其令从之辛丑红袄贼渠郝定僭号署官陷滕兖单诸州莱芜等十余县道路不通诏枢密院招捕御备蔡息行元帅府兵拔木 
