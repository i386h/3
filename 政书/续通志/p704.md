<!-- { "loadSidebar": true } -->
陛下已降诏罪已臣等皆上章待罪今反归咎于人何以示信且火虽有迹寍知非天谴耶当坐者皆免日者上书言宫禁事坐诛籍其家得朝 
士所与往还占问吉凶之说帝怒欲付御史问状旦曰此人之常情且语不及朝廷不足罪帝犹怒旦因自取尝所占问之书进曰臣少贱时不 
免为此必以为罪愿并臣付狱臣为宰相执国法岂可自为之幸于不发而以罪人帝意解旦至中书悉焚所得书既而复悔驰取之而己焚之 
矣繇是皆免契丹奏请岁给外别假钱币旦曰东封甚近车驾将出彼以此探朝廷之意耳帝曰何以答之且曰止当以微物轻之乃以岁给三 
十万物内各借三万仍谕次年额内除之契丹得之大惭次年复下有司契丹所借金币六万事属微末今仍以常数与之后不为比西夏赵德 
明言民饥求粮百万斛大臣皆曰德明新纳誓而敢违请以诏责之帝以问旦旦请敕有司具粟百万于京师而诏德明来取之德明得诏惭且 
拜曰朝廷有人寇准数短旦旦专称准帝谓旦曰卿虽称其美彼专谈卿恶旦曰理固当然臣在相位久政事阙失必多准对陛下无所隐益见 
其忠直此臣所以重准也帝以是愈贤旦中书有事送密院违诏格准在密院以闻旦被责堂吏皆罚不踰月密院有事送中书亦违诏格堂吏 
欣然呈旦旦令送还密院准大惭寇准罢枢密使托人私求为使相旦惊曰将相之任岂可求耶吾不受私请准深憾之已而除准武胜军节度 
使同中书门下平章事准入谢曰非陛下知臣安能至此帝具道旦所荐者准愧叹以为不可及帝欲相王钦若旦曰钦若遭逢陛下恩礼已隆 
且乞留之枢密两府亦均臣见祖宗朝未尝有南人当国者虽古称立贤无方然须贤士乃可臣为宰相不敢阻抑人此亦公议也真宗遂止旦 
没后钦若始大用语人曰为王公迟我十年作宰相钦若与陈尧叟马知节同在枢密府因奏事忿争帝召旦至钦若犹哗不已帝大怒命付狱 
旦从容请来日取旨明日召旦前问之旦曰钦若等当黜未知坐以何罪帝曰坐忿争无礼旦曰陛下奄然天下使大臣坐忿争无礼之罪或闻 
外国恐无以威远愿至中书召钦若等宣示陛下含容之意且戒约之俟少闲罢之未晚也帝曰非卿言朕固难忍后月余钦若等皆罢旦尝与 
杨亿评品人物亿曰丁谓久远当何如旦曰才则才矣语道则未他日在上位使有德者助之庶可终吉若独当权必为身累尔后谓果如言旦 
为兖州景灵宫朝修使内臣周怀政偕行或业间请见旦必俟从者尽至冠带出见于堂白事而退后怀政以事败方知旦远虑内臣刘承规以 
忠谨得幸病且死求为节度使帝语旦曰承规待此以瞑目旦执不可曰他日将有求为枢密使者柰何遂止自是内臣官不过留后旦为相宾 
客满堂无敢以私请察可与言及素知名者数月后召与语询访四方利病或使疏其言献之观才之所长密籍其名其人复来不见也每有差 
除先密疏三四人姓名以请所用者帝以笔点之同列不知争有所用惟旦所用奏入无不可丁谓以是数毁旦帝益厚之故参政李穆子行简 
以将作监丞家居有贤行迁太子中允使者不知其宅真宗命就中书问旦人始知行简为旦所荐旦凡所荐皆人未尝知旦没后史官修真宗 
实录得内出奏章始知朝士多旦所荐云谏议大夫张师德两诣旦门不得见意为人所毁以告向敏中为从容明之及议知制诰旦曰可惜张 
师德敏中问之旦曰累于帝前言师德名家子有士行不意两及吾门状元及第荣进素定但当静以待之若复奔竞使无阶而入者当如何也 
敏中启以师德之意固称适有阙望公弗遗旦曰第缓之使师德知聊以戒贪进激薄俗也石普知许州不法朝议欲就劾旦曰普武人不明典 
宪恐恃薄效妄有生事必须重行乞召归置狱乃下御史按之一日而狱具议者以为不屈国法而保全武臣真国体也薛奎为江淮发运使辞 
旦且无他语但云东南民力竭矣奎退而叹曰真宰相之言也张士逊为江西转运使辞旦求教旦曰朝廷榷利至矣士逊迭更是职思旦之言 
未尝求利张咏知成都召还以任中正代之言者以为不可帝问旦对曰非中正不能守咏之规他人往妄有变更矣旦任事久人有谤之者辄 
引咎不辨至人有过失虽人主盛怒可辨者辨之必得而后巳天禧初进位太保 【按三公并除双员自旦始】 为兖州太极观奉上宝册使 
复加太尉兼侍中五日一赴起居入中书遇军国重事不以时参决旦愈畏避上疏恳辞一日独对滋福殿帝曰朕方以大事托卿而卿疾如此 
因命皇太子出拜旦惶恐走避太子随而拜之旦言太子盛德必任陛下事因荐可为大臣者十余人其后不至宰相惟李及凌策二人亦为名 
臣先是太子谕德见旦称太子学书有法旦曰谕德之职止于是耶张士逊又称太子书旦曰太子不在应举选学士不在学书旦复以疾恳辞 
帝悯其形瘁许之诏以太尉领玉清昭应宫使给宰相半俸初旦以宰相兼使今罢相使犹领之其专置使自旦始寻又命肩舆入禁扶见于延 
和殿帝曰卿今疾亟万一有不讳使朕以天下事付之谁乎旦曰知臣莫若君惟明主择之再三问不对时张咏马亮皆为尚书帝厯问二人亦 
不对因曰试以卿意言之旦强起举笏曰以臣之愚莫如寇准帝曰准性刚褊卿更思其次旦曰他人臣所不知也遂辞退后旦没岁余竟用准 
为相旦与杨亿素厚延至卧内请撰遗表表上帝遂幸其第赐白金五千两旦作奏辞之藳末自益四句云益惧多藏况无所用见欲散施以息 
咎殃即舁至内闼诏不许还至门旦巳卒年六十一赠太师尚书令魏国公谥文正录其子弟侄外孙门客常从授官者十数人诸子服除又各 
进一官干兴初诏配享真宗庙庭及建碑仁宗篆其首曰全德元老之碑旦事寡嫂有礼与弟旭友爱甚笃婚姻不求门阀被服质素家人未尝 
见其怒饮食不精洁但不食而已不置田宅曰子孙当各念自立何必田宅徒使争财为不义尔真宗以其所居陋欲治之旦辞以先人旧庐乃 
止三子雍国子博士冲左赞善大夫素别有传

　　△向敏中

　　向敏中字常之开封人父瑀仕汉为符离令性严毅惟敏中一子躬自教督不假颜色尝谓其母曰大吾门者此儿也敏中及冠继丁内外 
忧能刻厉自立有大志太平兴国五年进士解褐将作监丞通判吉州就改右赞善大夫转运使张齐贤荐其才代还为著作郎召见便殿占对 
明畅太宗善之命为户部推官出为淮南转运副使时领外计者皆以权宠自尊所至畏惮敏中不尚威察待僚属有礼勤于劝勖职务修举或 
荐其有武干者召入将授诸司副使敏中恳辞仍献所著文加直史馆遣还任以耕藉恩超左司谏入为户部判官知制诰未几权判大理寺时 
没入祖吉赃钱分赐法使敏中引锺离意委珠事独不受妖尼道安构狱事连开封判官张去华敏中妻父也以故得请不预决谳既而法官皆 
贬犹以亲累落职出知广州入辞面叙其事太宗为之感动翌日迁职方员外郎遣之是州兼掌市舶前守多涉讥议敏中至荆南预市药物以 
往在任无所须以清廉闻就擢广南东路转运使召为刑部郎中太宗飞白书敏中洎张咏二名付中书曰此二人名臣也朕将用之并命为枢 
密直学士时通进银台司主出纳书奏领于枢密院颇壅遏或至漏失敏中具奏其事恐远方有失事机请别置局命官专莅校其簿籍诏命敏 
中与咏领其局太宗欲大任敏中当涂者忌之会有言敏中在法寺时皇甫侃监无为军榷务以贿败发书厯诣朝贵求为末减敏中亦受之事 
下御史按实俄捕得侃私僮诘之云尝有书及门敏中不启封书令瘗临江传舍驰驿掘得封题如故太宗大惊异召见慰谕赏激遂决于登用 
拜右谏议大夫同知枢密院事自郎中至是百余日超擢如此时西北用兵枢机之任专主谋议敏中明辨有才畧遇事敏速凡二边道路斥堠 
走集之所莫不周知至道初迁给事中真宗即位敏中适在疾告力起见于东序即遣视事进户部侍郎会曹彬为枢密使改为枢密副使咸平 
初拜兵部侍郎参知政事从幸大名属宋湜病代兼知枢密院事时大兵之后议遣重臣慰抚边郡命为河北河东安抚大使以陈尧叟冯拯为 
副发禁兵万人翼从所至访民疾苦四年以本官同平章事充集贤殿大学士故相辥居正居第有诏无得贸易敏中违诏质之既而闻其欲取 
王承衍女弟密约已定而未纳采询于王氏得其实罢为户部侍郎出知永兴军景德初复兵部侍郎夏州李继迁卒其子德明纳欵就命敏中 
为鄜延路缘边安抚使俄还京兆是冬帝幸澶渊赐敏中密诏尽付西鄙许便宜行事敏中得诏不泄视政如常日会大傩有告禁卒欲倚傩为 
乱者敏中密使麾兵被甲伏庑下幕中明日尽召宾僚兵官置酒纵阅无一人预知者命傩入先驰骋中门外后召至阶敏中振袂一呼伏出尽 
擒之果各怀短刃即席斩焉既屏其尸以灰沙扫庭仍张乐宴饮坐客皆股栗边藩遂安时旧相出镇不以军事为意帝闻之称敏中曰大臣出 
临四方惟敏中尽心民事尔于是有复用之意二年又以德明誓约未定徙敏中为鄜延路都部署兼知延州委以经畧改知河南府兼西京留 
守大中祥符初议封泰山以敏中旧德有人望召入权东京留守礼成拜尚书右丞时吏部选人多稽滞者命敏中与温仲舒领其事俄兼秘书 
监又领工部尚书充资政殿大学士祀汾阴复为留守敏中以厚重镇静人情帖然拜刑部尚书五年复拜同平章事充集贤殿大学士加中书 
侍郎七年除景灵宫使 【按宋宰辅编年录云时初置使以敏中为之】 宫成进兵部尚书天禧初加吏部尚书进右仆射兼门下侍郎监修 
国史是日翰林学士李宗谔当对帝曰朕自即位未尝除仆射今命敏中此殊命也 【按真宗即位之年夏三月癸卯宰相吕端加右仆射自 
后张齐贤李沆王旦陈尧叟皆除右仆射天禧元年二月王钦若又先敏中六月拜除不得谓未尝除仆射命敏中为殊命也又考李宗谔卒于 
祥符五年距敏中除仆射已六载矣安有李宗谔当对事东都事畧宋名臣言行录所载俱同姑仍其旧】 敏中应甚喜贺客必多卿往观之勿 
言朕意也宗谔既至敏中谢客门阑寂然明日具以所见对帝曰向敏中大耐官职徙玉清昭应宫使以年老累请致政优诏不许三年郊祀毕 
进左仆射昭文馆大学士奉表恳让又表求解皆不许明年卒年七十二赠太尉中书令谥文简五子诸壻并迁官亲校又官数人敏中姿表瓌 
硕有仪矩性端厚岂弟多智晓民政善处繁剧慎于采拔居大任三十年时以重德目之为人主所优礼故虽衰疾终不得谢及追命制入帝特 
批曰敏中淳谨温良宜益此意其恩顾如此子传正国子博士传式龙图阁直学士传亮驾部员外郎传师殿中丞传范娶南阳郡王惟吉女安 
福县主为密州观察使谥惠节傅亮子经定国军留后谥康懿经女即钦圣宪肃皇后也以后族赠敏中燕王传亮周王经吴王敏中余孙铎绛 
并官太子中书

　　钦定续通志卷三百二十一

 


　　●钦定续通志卷三百二十二　列传一百二十二

　　列传

　　宋 【二十六】

　　○宋二十六

　　王钦若　　　丁谓　　　　夏竦

　　王钦若
　　丁谓
　　夏竦

　　△王钦若

