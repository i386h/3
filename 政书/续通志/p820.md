<!-- { "loadSidebar": true } -->
都指挥使复总鄜延兵延州旧有夹河两城始元昊入寇据险城几不能守逵相伏龙山九州岛台之间可容窥觇请于其地筑保障与城相望延 
人以为便转昭信军节度观察留后奏言种谔处绥州降人于东偏初云万三千户今乃千一百户耳逋逃之余所存纔八百自延州运粟至怀 
寍率以四百钱致一石而缘边居人壮者但日给一升罔冒何至大半徒欲妄兴边事自以为功不可不察元丰初拜建武军节度使殿前都指 
挥使请不俟郊赦赐三世官神宗曰逵武人能有念亲之志其特许之数月而卒年六十九赠侍中谥曰武恪

　　△窦舜卿

　　窦舜卿字希元相州安阳人以荫为三班奉职监平乡县酒税辟府州兵马监押夏人犯塞舜卿欲袭击举烽求援于大将王凯弗应舜卿 
度事急提州兵出战胜之明日经略使问状凯惧要以同出为报舜卿驩然相许不自以为功为青淄路都监海盗行劫执博昌镇官吏肆剽掠 
舜卿募士三百悉擒之使契丹主客马佑言昔先公客省善射君当传家法置酒请射舜卿发辄中佑使奴持二弓示之一挽皆折湖北蛮猺彭 
仕义叛徙为钤辖兼知辰州建请筑州城不扰而办帅师取富州蛮将万年州据石狗崖舜卿选壮卒奋击蛮矢石交下卒蒙盾直前发强弩射 
万年州毙于崖下遂拔之左右欲尽剿其众舜卿不许曰仕义愿内附特为此辈所胁今死矣何以多杀为引兵入北江仕义降擢康州刺史加 
龙神卫捧日天武四厢指挥使马军殿前都虞候三迁邕州观察使厯邠寍环庆路副都总管熙寍中十上章求退且丐易文阶改刑部侍郎提 
举嵩山崇福宫以光禄大夫致仕再转金紫光禄大夫卒年八十八谥曰康敏

　　△刘昌祚

　　刘昌祚字子京真定人父贺战殁于定州录为右班殿直主秦州威远砦青唐聚兵盐并经年不散昌祚奉帅命往诘之诸酋曰闻汉家欲 
取吾井盐昌祚曰国家富有四海何至与汝争此邪与酋俱来犒赉之欢然帅众去迁西路都巡检使辽还神宗临试驰射授通事舍人夏人寇 
刘沟堡昌祚领骑二千出援虏伏万骑于黑山而伪遁卒遇之战不解薄暮大酋突而前昌祚抽矢一发殪之余众悉遁帅李师中上其功曰西 
事以来以寡抗众未有如昌祚者知阶州讨平穆济等族又平迭州转作坊使为熙河路都监从王中正入蜀破筚篥羌加皇城使荣州刺史秦 
凤路钤辖又加西上合门使果州团练使知河州元丰四年为泾原副都总管王师西征诏与总管姚麟率蕃汉兵五万受环庆高遵裕节制令 
两路合军以出既入境而庆兵不至昌祚出胡卢川次玛伊克隘夏众十万扼险昌祚挟两盾先登夏人小却师乘之斩首千七百级进次鸣沙 
川取其窖粟遂薄灵州城先锋夺门几入遵裕驰遣使止之昌祚按甲勿攻是夕庆兵始距城三十里而军遇敌接战昌祚遣数千骑赴之迟明 
贼巳退遵裕讶应援之缓有诛昌祚意怒未解欲夺其兵付姚麟麟不敢受乃已明日遣昌祚巡营凡所得马粮悉为庆兵所取泾师忿噪遵裕 
围城十八日不能下夏人决七级渠以灌遵裕师军遂溃即南还复命泾师为殿昌祚手剑水上待众济然后行为虏所及战退至渭州粮尽士 
争入城无复行伍坐贬永兴军钤辖明年复徙泾原加龙神卫四厢都指挥使知延州兼鄜延路经略安抚使 【按宋史本传作知延州东都 
事略作鄜延经略安抚使考文献通考时知太原府及延庆熙秦等州皆以措置边事兼经略安抚使以重其任昌祚盖知延州兼鄜延路经略 
安抚使故下文有措置义合德靖诸砦绵亘七百里云云宋史与事略互见疏漏今补辑】 时永乐方陷士气不振昌祚先修马政自义合至德 
靖砦绵亘七百里堡垒疏密不齐烽熢不相应昌祚度屯戍险易地望远近事力强弱立为定式上诸朝夏人寇塞门安远砦拒破之杀其统军 
额布勒茂密额默二人盖始谋攻永乐者哲宗立进步军都虞候雄州团练使知渭州厯马军殿前都虞候渭地宜牧养故时弓箭手人授田二 
顷有马者复增给之谓之马口分地其后马死不补而据地自若昌祚按举其法不二年耗马复初又括陇山闲田得万顷募士卒五千别置将 
统之劲悍出诸军右朝廷归夏人四砦昌祚以为不可再迁殿前副都指挥使冀州观察使武康军节度使卒赠开府仪同三司谥曰毅肃昌祚 
气貌雄伟最善骑射箭出百步之外夏人得箭以为神所著射法行于世

　　△卢政

　　卢政太原文水人以神卫都头从刘平与夏人战延州虏薄西南隅兵不得成列政自变量骑挑战发伏弩二百射却之日且暮政说平曰今 
处山间又逼污泽宜速退保后山须明决鬬不然彼夜出乘高蹙以御之平不听遂败政脱身归黄德和诬平降贼神宗引政问状政言平被执 
非降也因自陈失主将当死帝义其言赦之以为供奉官德州兵马监押预讨贝州率勇敢数百人飞环絓堞而登守者莫能亢大军乘之以入 
迁内殿承制南征侬智高亦有功厯秦凤高阳关都钤辖治平熙寍中为捧日天武四厢都指挥使三卫都虞候副都指挥使泾原定州并代州 
等四路副都总管累转祁州团练昌州防御黔州观察使拜武泰军节度使政时年七十三气貌不衰能上马踊跃观者壮之暴卒赠开府仪同 
三司

　　△燕达

　　燕达字逢辰开封人以材武隶禁籍授内殿崇班为延州巡检戍怀寍砦夏人三万骑薄城达所部止五百人跃马奋击所向披靡擢鄜延 
都监数帅兵深入敌境九战皆以胜归累迁西上合门使领英州刺史为秦凤副总管讨破河州羌遂降玛尔戬迁东上合门使副都总管真拜 
忠州刺史龙神卫四厢都指挥使郭逵招讨安南为行营马步军副都总管入辞神宗谕之曰卿名位已重不必亲矢石第激勉将士可也达顿 
首谢曰臣得凭威灵灭贼虽死何惮初渡岭闻前锋遇敌苦战欲往援偏校有言当先为家计然后进者达曰彼战已危讵忍为自全计下令敢 
言安营者斩乃卷甲趋之士皆自奋傅呼太尉来蛮惊溃即定广原师次富良江蛮舣鬬船于南岸欲战不得达默计曰兵法致人而不致于人 
吾示之以虚彼必来战已而蛮果来击之大败乃请降师还拜荣州防御使元丰中迁金州观察使加步军都虞候改马军超授副都指挥使以 
训阅精整除一子合门祗候数被诏奖进殿前副都指挥使武康军节度使哲宗立迁殿前都指挥使徙节武信卒赠开府仪同三司谥曰毅敏 
达起行伍喜读书神宗以其忠实可任每燕见未尝不从容尝问用兵当何先对曰莫如爱帝曰威克厥爱可乎达曰威非不用要以爱为先耳 
帝善之

　　△姚兕

　　姚兕字武之五原人父宝战死定川兕补右班殿直为环庆巡检与夏人战一矢毙其酋众溃因乘之遂破兰浪敌大举寇边诸砦皆受团 
兕时驻荔原堡先羌未至据险张疑兵伺便辄出有悍酋临阵甚武兕前射中其目斩首还一军驩呼明日来攻益急兕手射数百人裂指流血 
又遣子雄引壮骑驰掩其后所向必克敌度不可破乃退攻大顺城兕复往救转鬬三日凡斩级数千卒全二城庆军叛兕以亲兵守西关盗众 
不得入而奔兕追及下马与语皆感泣罗拜誓无复为乱神宗闻其名召入觐试以骑射屡中的迁环庆路都监徙鄜延泾原从攻河州飞矢贯 
耳战益力河州既得又为果庄所围兕曰解围之法当攻其所必救乃往击隆宗围遂解累迁皇城使迁钤辖从攻交址有功领雅州刺史破奇 
迪领忠州团练使进环庆路副都总迁东上合门使徙熙河与种谊合兵讨果庄于洮州破伦布宗城夜断浮桥援兵不得度遂擒果庄 【按 
东都事略载拜东上合门使移熙河果庄据洮州谍言青唐欲将兵由济准梁会于洮合寇我疆兕自河州率兵破伦布宗城夜遣骁将纵火济 
准梁明日青唐兵至不得遂洮州之援果庄就擒语较宋史本传明晰】 即拜通州团练使改鄜延总管卒赠忠州防御使兕幼失父事母孝凡 
图画器用皆刻大雠未报字力学兵法老不废书弟麟亦有威名鬬中号二姚子雄古

　　姚麟
　　姚雄
　　姚古

　　 姚麟

　　麟字君瑞兄兕攻河州时俱在兵间中矢透骨镞留不去以强弩出之笑语自若积功至皇城使为秦凤副总管从李宪讨生羌擒凌结贝 
再转东上合门使英州刺史元丰西讨以泾原副总管从刘昌祚出战得胜转战向鸣沙趋灵州而高遵裕败还降为皇城使永兴军路钤辖复 
为泾原副总管夏人修贡且乞兰会壤土麟言夏人囚其主王师是征今秉常不废即为顺命可因以息兵矣独兰会不可与愿戒将帅饬边备 
示进讨之形以绝其望从之督诸将讨堪格平经略使卢秉上其功状元佑初擢威州团练使龙神卫四厢都指挥使厯步军殿前都虞候马步 
军副都指挥使绍圣三年麟以建武军节度观察留后出知渭州安焘请留之曾布曰臣尝访麟御边之策及熙河强威俱不能知愿加敕儆使 
之尽力韩忠彦曰奏对语言非所以责此辈哲宗乃留麟不遣寻拜武康军节度使殿前副指挥使王赡取青唐麟以为朝廷讨伐方息肩柰何 
复生此大患己而赡果败徽宗立进都指挥使节度建雄定武军检校司徒卒赠开府仪同三司麟为将沈毅持重不少纵舍宿卫士尝犯法诏 
释之麟杖之于庭而后请拒诏之罪故所至肃然

　　 姚雄

　　雄字毅夫少勇鸷有谋年十八即佐父征伐从讨金汤以百骑先登夺隘又成荔原之功安南泸川之役皆在军行厯泾原秦凤将驻甘谷 
城知通远镇戍军岷州官累佐骐骥使绍圣中渭帅章楶城平夏雄部熙河兵策援夏人倾国来与之鏖鬬流矢注肩战冞厉贼引却追蹑大破 
之斩首三千级俘获数万先五日折可适败于没烟士气方沮雄贾勇得隽诸道始得并力城成擢东上合门使秦州刺史明年虏攻平夏势锐 
甚城几不守雄与弟古合兵却之徙知会州熙河钤辖王赡略地青唐羌人攻湟鄯诏雄与苗履援之邈川方急雄适至羌望见尘起惊而溃围 
既解徙河州种朴战没王赡军陷敌中雄自鄯至湟四战皆捷拔出之遂筑安乡关夹河立堡以护浮梁通湟水漕运商旅负贩入湟者始络绎 
于道加复州防御使建中靖国初议弃湟州诏访雄利害雄以为可弃遂以赐赵怀德徙雄知熙州进华州观察使蔡京用王厚复河湟治弃地 
罪停雄官光州居住后复窜金州明年乃听归高永年死西寍诸戍阻绝起雄权经略熙河安辑复新边使知沧州加捧日天武四厢都指挥使 
复为熙州迁安德军节度观察留后步军副都指挥使拜武康节度使召诣阙为中太一宫使引疾纳节钺改左金吾上将军又以武康节知熙 
州熙河十八年间更十六帅唯雄三至未几以检校司空奉寍军节度使致仕卒赠开府仪同三司谥武宪

　　 姚古

　　古亦以边功累官熙河经略靖康元年金兵逼京城古与秦凤经略种师中及折彦质折可求等俱勒兵勤王时朝命种师道为京畿河北 
路制置使趣召之师道与古子平仲先已率兵入卫钦宗拜师道同知枢密院宣抚京畿河北河东平仲为都统制上方倚师道等却敌而种氏 
姚氏素为山西巨室两家子弟各不相下平仲恐功独归种氏忌之乃以士不得速战为言欲夜刼斡里雅布营谋泄反为所败既而议和金兵 
退诏古与种师中折彦质范琼等领兵十余万护送之尼雅满陷隆德府以古为河东制置种师中副之古总兵援太原师中援中山河间诸郡 
