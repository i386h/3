<!-- { "loadSidebar": true } -->
修黯由是得留一时名臣赖以安焉请知睦州移梓州路转运使改益州蜀地远民弱吏肆为不法州郡公相馈饷抃以身帅之蜀风为变穷城 
小邑民或生而不识使者抃无部无不至父老喜相慰奸吏竦服召为右司谏内侍邓保信引退兵董吉烧炼禁中抃引文成五利郑注为比力 
论之陈升之副枢密抃与唐介吕诲范师道言升之奸邪交结宦官进不以道章二十余上升之去位抃与言者亦罢出知虔州虔素难治抃御 
之严而不苛召戒诸县令使人自为治令皆喜争尽力狱以屡空岭外仕者死多无以为归抃造舟百艘移告诸郡曰仕宦之家有不能归者皆 
于我乎出于是至者相继悉授以舟并给其道里费召为侍御史知杂事改度支副使进天章阁待制河北都转运使时贾昌朝以故相守魏抃 
将按视府库昌朝使来告曰前此监司未有按视吾藏者恐事无比若何抃曰舍是则他郡不服竟往焉昌朝不悦初有诏募义勇过期不能办 
官吏当坐者八百余人抃被旨督之奏言河朔频岁丰故应募者少请宽其罪以俟农隙从之坐者获免而募亦随足昌朝始愧服加龙图阁直 
学士知成都以宽为治抃向使蜀日有聚为妖祀者治以峻法及是复有此狱皆谓不免抃察其亡他曰是特酒食过耳刑首恶而释余人蜀民 
大悦会荣諲除转运使英宗谕諲曰赵抃为成都中和之政也神宗立召知谏院故事近臣还自成都者将大用必更省府不为谏官大臣以为 
疑帝曰吾赖其言耳苟欲用之无伤也及谢帝曰闻卿匹马入蜀以一琴一鹤自随为政简易亦称是乎未几擢参知政事抃感顾知遇朝政有 
未协者必密启闻帝手诏褎答王安石用事抃屡斥其不便韩琦上疏极论青苗法帝语执政令罢之时安石家居求去抃曰新法昔安石所建 
不若俟其出既出安石持之愈坚抃大悔恨即上言制置条例司建使者四十辈骚动天下安石强辩自用诋天下公论以为流俗违众罔民顺 
非文过近者台谏侍从多以言不听而去司马光除枢密不肯拜且事有轻重体有大小财利于事为轻而民心得失为重青苗使者于体为小 
而禁近耳目之臣用舍为大今去重而取轻失大而得小惧非宗庙社稷之福奏入恳乞去位拜资政殿学士知杭州改青州时京东旱蝗青独 
多麦蝗来及境遇风退飞尽坠水死成都以戍卒为忧遂以大学士复知成都召见劳之曰前此未有自政府往者能为朕行乎对曰陛下有言 
即法也奚例之问因乞以便宜从事既至蜀治益尚宽有卒长立堂下呼谕之曰吾与汝年相若吾以一身入蜀为天子抚一方汝亦宜清谨畏 
戢以率众比戍还得余赀持归为室家计可也人喜转相告莫敢为恶蜀郡晏然剑州民私作僧度牒或以为谋逆告抃不畀狱吏以意决之悉 
从轻比谤者谓其纵逆党朝廷取具狱阅之皆与法合茂州夷剽境上惧讨乞降乃缚奴将杀之取血以受盟抃使易用牲皆讙呼听命乞归知 
越州吴越人饥疫死者过半抃尽捄荒之术疗病埋死而生者以全下令修城使得食其力复徙杭以太子少保致仕而官其子屼提举两浙常 
平以便养屼奉抃遍游诸名山吴人以为荣元丰七年卒年七十七赠太子少师谥曰清献抃长厚清温人不见其喜愠平生不治赀业不蓄声 
伎嫁兄弟之女十数他孤女二十余人施德惸贫盖不可胜数日所为事入夜必衣冠焚香以告于天不可告则不敢为也其为政善因俗施设 
猛宽不同在虔与成都尤为世所称道神宗每诏二郡守必以抃为言要之以惠利为本晚学道有得将终与屼诀词气不乱安坐而没宰相韩 
琦尝称抃真世人标表盖以为不可及云

　　赵屼

　　 赵屼

　　屼字景仁由荫登第通判江州改温州代还得见时抃已谢事神宗命为太仆丞擢监察御史以父老请外提举两浙常平元佑中复为御 
史上疏言治平以前大臣不敢援置亲党于要涂子弟多处筦库甚者不使应科举与寒士争进自王安石柄国持内举不避亲之说始以子雱 
列侍从由是循习为常资望浅者或居事权繁重之地无出身者或预文字清切之职今宜杜绝其源又言台谏之臣或稍迁其位而阴夺言职 
或略行其言而退与善地或两全并立苟从讲解或置而不问外示包容使忠鲠之士蒙羞难退皆朝廷所宜深察也傅尧俞王岩叟梁焘孙升 
以事去屼言诸人才能学术为世推称忠言嘉谟见于己试宜悉召还朝所言皆切时务避执政亲嫌改都官员外郎出提点京东刑狱元符中 
厯鸿胪太仆少卿曾布知枢密院将白为都承旨蔡卞摭其救傅尧俞事遂不用未几卒初抃庐母墓三年县榜其里曰孝弟处士孙侔为作孝 
子传及屼执父丧而甘露降墓木屼卒子云又以毁死人称其世孝

　　△唐介

　　唐介字子方江陵人父拱卒漳州州人知其贫合钱以赙介年尚幼谢不取擢第为武陵尉调平江令民李氏赀而吝吏有求不厌诬为杀 
人祭鬼岳守捕其家无少长楚掠不肯承更属介讯之无他验守怒白于朝遣御史方偕徙狱别鞠之其究与介同守以下得罪偕受赏介未尝 
自言知莫州任邱县当辽使往来道驿吏以诛索破家为苦介坐驿门令曰非法所应给一切勿与稍毁吾什器者必执之皆帖伏以去沿边塘 
水岁溢害民田中人杨怀敏主之欲割邑四十一村地潴涨潦介筑堤阑之民以为利通判德州转运使崔峄取库绢配民而重其估介留牒不 
下且移安抚司责数之峄怒数驰檄按诘介不为动既而果不能行入为监察御史里行转殿中侍御史启圣院造龙凤车内出珠玉为之饰介 
言此太宗神御所在不可喧渎后宫奇靡之器不宜过制诏亟毁去张尧佐骤除宣徽节度景灵羣牧四使介与包拯吴奎等力争之又请中丞 
王举正留百官班庭论夺其二使无何复除宣徽使知河阳介谓同列曰是欲与宣徽而假河阳为名耳不可但己也而同列依违介独抗言之 
仁宗谓曰除拟本出中书介遂劾宰相文彦博守蜀日造间金奇锦缘阉侍通官掖以得执政今显用尧佐益自固结请罢之而相富弼又言谏 
官吴奎表里观望语甚切直帝怒却其奏不视且言将远窜介徐读毕曰臣忠愤所激鼎镬不避何辞于谪帝急召执政示之曰介论事是其职 
至谓彦博由妃嫔致宰相此何言也时彦博在前介责之曰彦博宜自省即有之不可隐彦博拜谢不己帝怒益甚梁适叱介使下殿修起居注 
蔡襄趋进救之贬春州别驾王举正言以为太重帝旋悟明日取其疏入改置英州而罢彦博相吴奎亦出由是直声动天下士大夫称真御史 
必曰唐子方而不敢名数月起监郴州税通判潭州知复州召为殿中侍御史遣使赐告趣诣阙下入对帝劳之曰卿迁谪以来未尝以私书至 
京师可谓不易所守矣介顿首谢言事益无所顾他日请曰臣既任言责言之不行将固争争之重以累陛下愿得解职换工部员外郎直集贤 
院为开封府判官出知扬州徙江东转运使御史吴中复言介不宜久居外时文彦博再当国请如中复奏语在彦博传然但徙河东久之入为 
度支副使进天章阁待制复知谏院帝自至和后临朝渊默介言君臣如天地以交泰为理愿时延羣下发德音可否万几以幸天下又论宫禁 
干丐恩泽出命不由中书宜有以抑绝赐予嫔御之费多先朝时十数倍日加无穷宜有所朘损监司荐举多得文法小吏请令精择端良敦朴 
之士毋使与检薄者同进诸路走马承受凌扰郡县可罢勿遣以权归监司兖国公主夜开禁门宜劾宿卫主吏以严官省帝悉开纳之御史中 
丞韩绛劾宰相富弼弼家居求罢绛亦待罪介与王陶论绛以危法中伤大臣绛罢介嫌于右宰相请外以知荆南敕过门下知银台司何郯封 
还之留擢开封府旋以论罢陈升之亦出知洪州加龙图阁直学士河北都转运使枢密直学士知瀛州治平元年召为御史中丞英宗谓曰卿 
在先朝有直声故用卿非繇左右言也介曰臣无状陛下过听愿献愚忠自古欲治之主要在顺人情祖宗遗德余烈在人未远愿览己成之业 
以为监则天下蒙福矣明年以龙图阁学士知太原府夏人数扰代州边多筑堡境上介遣兵悉撤之移谕以利害遂不敢动神宗立以三司使 
召熙寍元年拜参知政事先时宰相省阅所进文书于待漏舍同列不得闻介谓曾公亮曰身在政府而文书弗与知帝或有所问何辞以对乃 
与同视后遂为常帝欲用王安石公亮因荐之介言其难大任帝曰文学不可任耶吏事不可任耶经术不可任耶对曰安石好学而泥古故议 
论迂阔若使为政必多所变更退谓公亮曰安石果用天下必困扰诸公当自知之中书尝进除目数日不决帝曰当问王安石介曰陛下以安 
石可大用即用之岂可使中书政事夬于翰林学士臣近每闻宣谕某事问安石可即行之不可不行如此则执政何所用恐非信任大臣之体 
也必以臣为不才愿先罢免安石既执政奏言中书处分札子皆称圣旨不中理者十八九宜止令中书出牒帝愕然介曰昔寇准用札子迁冯 
拯官不当拯诉之太宗谓前代中书用堂牒乃权臣假此为威福太祖时以堂帖重于敕命遂削去之今复用札子何异堂牒张洎因言废札子 
则中书行事别无公式太宗曰大事则降敕其当用札子亦须奏裁此所以称圣旨也如安石言则是政不自天子出使辅臣皆忠贤犹为擅命 
苟非其人岂不害国帝以为然乃止介自是数与安石争论安石强辩而帝正其说介不胜愤疽发于背卒年六十介为人简伉以敢言见惮神 
宗谓其先朝遗直故大用之然居政府遭时有为而扼于安石少所建明声名减于谏官御史时比疾亟帝临问流涕复幸其第吊哭以画像不 
类命取禁中旧藏本赐其家赠礼部尚书谥曰质肃子淑问义问孙恕

　　唐淑问
　　唐义问
　　唐恕

　　 唐淑问

　　淑问字士宪第进士至殿中丞神宗以其家世擢监察御史里行谕以谨家法务大体淑问见帝初即位锐于治因言中旨数下一出特断 
当谨出纳别枉直使命令必行今诏书求直言而久无所施用必欲屈羣策以起治道愿行其言初诏侍臣讲读淑问言王者之学不必分章句 
饬文辞稽古圣人治天下之道厯代致兴亡之由延登正人博访世务以求合先王则天下幸甚河北饥流人就食京师官振廪给食来者不止 
淑问曰出粟不继是诱之失业而就死地也条三策上之滕甫为中丞淑问力数其短帝以为邀名乃诏避其父三司使出通判复州久之知真 
州提点湖北刑狱言新法不便乞解使事黜知信阳军以病免数年起知宣州徙湖州入为吏部员外郎又引疾求外帝以为避事降监抚州酒 
税哲宗立司马光荐其行己有耻难进召为左司谏以病致仕数月卒

　　 唐义问

　　义问字士宣善文辞锁厅试礼部用举者召试秘阁父介引嫌罢之熙寍中辟京西转运司管勾文字神宗览本道章奏知义问所为以其 
名访辅臣因黄好谦领使事谕之曰唐义问刚方强敏行且用矣可面诏之寻以为司农管当公事方行手实法所在骚然义问言今造簿甫二 
岁民不堪命不宜复改为从曾孝宽使河东还奏事记利害纲目于笏帝取而熟视之厯举以问应析如流帝喜曰欲见卿非今日也擢湖南转 
运判官一路敷免役钱又分户五等储其羡为别赋号家刀钱义问奏除之移使京西文彦博守西郡义问求罢去彦博告以再入相时尝荐其 
