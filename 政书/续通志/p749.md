<!-- { "loadSidebar": true } -->
运粮徙定州行营都监戍深州改高阳关行营都监课军中劲弩为入阵之备五年领高州刺史会契丹泛海劫千乘县继宣请于海口置砦以 
御之至道三年迁北作坊使俄加南作坊使出为镇州行营钤辖契丹寇定州命主无地分马敌至怀德桥继宣领兵三千掩袭之至则契丹已 
坏桥继宣横木而度追奔五十余里契丹焚镇州中渡常山二桥继宣领兵趣之契丹保丰隆山砦继宣伐木治常山桥契丹闻之大惧拔砦遁 
走继宣锐于追袭傅潜为部署继宣诣潜请行颇为所抑及召潜属吏诏继宣与高琼同主军事逐敌越拒马河复为镇州钤辖受诏按视缘边 
城砦权知威虏军敌骑至城下屡出兵设伏斩获甚众俄还镇州咸平四年拜西上合门使领康州刺史为前阵钤辖与秦翰杨延昭杨嗣分屯 
静戎威虏敌至会师于威虏延昭嗣轻骑先赴羊山继宣与翰分左右队各整所部翰全军亦往继宣留壁赤虏止以二骑继进至则延昭嗣适 
为敌所乘继宣即召赤虏之师与翰师合势大战敌走上羊山继宣逐之环山麓至其阴继宣马连中矢毙凡三易骑进至牟山谷大克捷特加 
检校官及食邑明年徙定州钤辖扞契丹于唐河会缘边都巡检使杨延昭杨嗣御敌师败诏继宣与内殿崇班王汀代之望都之败敌骑剽郡 
县继宣立徐河契丹数十队薄威虏威虏魏能与战走之久而继宣始至又寇静戎汀请分兵自将袭契丹继宣拒之虽日出游骑侦敌势屡徙 
砦而未尝出战为能汀所发召还令枢密院问状降为如京副使景德初加如京使镇州钤辖契丹乘秋来攻时桑赞病足郑诚赴定州继宣独 
主镇州全师厯屯邢赵及与契丹和命为高阳关钤辖复为西上合门使领康州刺史三年兼知瀛州继宣罕识字帝以河间郡事繁命高继勋 
代之止为钤辖大中祥符初徙镇定两路钤辖进秩东上合门使召还改郓州部署加四方馆使以疾授西京水南都巡检使卒年六十四子守 
忠

　　△张旦

　　张旦赵州人勇敢善射以经学中第至国子博士淳化中知陵州时李顺构乱连下城邑贼党数万攻陵州旦修完战具置鹿角砦驱市人 
进战大败之杀五千余人获器械万计特迁水部员外郎赐绯鱼由是知名数月西川招安使上官正言雅州密迩蛮蜑镇抚须得其人张旦前 
守陵州剑外伏其威名望改授诸司使令知州事帝以省郎之重不欲换他职乃授刑部员外郎赐金紫乘传之任真宗即位迁兵部员外郎改 
尚食使知德清军景德中契丹入寇陷军壁旦与其子利涉率众奋击并战没帝闻之惊悼特赠左卫大将军深州团练使利涉崇仪副使录其 
四子官时有上封事者言朝廷宜优加恩典以劝忠臣诏以恤旦事告谕天下

　　△张煦

　　张煦字辅旸开封人开宝末补府中牙职雍熙二年为殿前承旨迁殿直歙州监军凶人黄行达弟坐法抵死行达诬州将故入其罪诏煦 
鞫之即日决遣还擢供奉官合门祗候又改内殿崇班镇定邢赵山西土门路都巡检使契丹骑兵剽境上煦以所部斩首数十走之代还拜兵 
备库副使权知环州改岢岚军使又知保安军咸平中王均乱蜀以煦为绵汉剑门路都巡检使又与雷有终进攻成都煦主东砦焚其郛及楼 
堞均突围而遁贼平以功就迁正使益州都监提总本路诸军事夏人寇边改泾原仪渭都钤辖又为邠寍环庆路钤辖兼巡检安抚都监累蹑 
寇入贼中掩杀甚众有诏嘉奖会遣王超张凝秦翰援灵武命煦为西路行营都监至镇戎闻灵武已陷复还本任与张凝入西夏境夏人七百 
余邀战煦击杀甚众清远故城有酋长请以甲骑三万来降煦与凝曰此诈也亟严兵以待之果然凝按部归环州道为敌所邀煦闻之领所部 
锐兵自庆州赴之一夕与凝会射杀其大将与凝同还景德元年加领贺州刺史复为泾原仪渭镇戎军钤辖再知环州四年宜州戍卒陈进反 
命副曹利用为广东西路安抚使卢均僭号南平王围象州煦以兵会利用斩之初与利用同署纸人持百枚备给立功将士及破贼利用在前 
军无所给煦在后而所给过半真宗谓其太过贼平改如京使知怀州权河阳钤辖迁文思使知曹州会江淮灾歉以煦为江南西路安抚都监 
俄还济阴加北作坊使又徙沧州就转宫苑使领康州刺史大中祥符九年加领昭州团练使知鄜州未几复知沧州天禧三年拜西上合门使 
徙并代钤辖以老疾求近郡得知磁州卒年七十三煦明术数善相宅时称其妙

　　△张佶

　　张佶字仲雅本燕人后徙华州渭南初名志言后改焉父昉殿中少监佶少有志节始用荫补殿前承旨以习儒业献文求试换国子监丞 
迁著作佐郎监三白渠知泾阳县端拱初为太子右赞善大夫曹州民有被诬杀人者诏往按之发擿奸伏冤人得雪寻通判忻州迁殿中丞兼 
御河督运至道中通判陕州再部送刍粮赴灵武就改国子博士咸平初擢为陕西转运副使赐绯鱼至延安遇夏人入寇亲督兵击败之三年 
徙西川转运副使时诏讨王均以馈饷之劳迁虞部员外郎贼平以佶为利州路转运使有荐其武干者召还授如京使泾原钤辖兼知镇戎军 
徙麟府路钤辖夏人来寇佶率兵与战亲射杀酋帅俘获甚众景德中徙益州钤辖加宜州剌史迁文思使佶御军抚民甚有威惠蜀人久犹怀 
之大中祥符四年车驾祀汾阴以为西京旧城巡检钤辖会秦州李浚暴卒帝语近臣曰天水边要宜速得人马知节称佶可任帝然之遂改骐 
骥使就命知秦州至州置四门砦开拓疆境边部颇怨又临渭置采木场戎人不之争移帐而去佶不甚存抚亦不奏加赉赐边人追悔引众劫 
掠佶深入掩击败走之议者又欲加恩宗哥立遵等族以扼平夏佶请拒绝之徙邠寍路钤辖天禧初召为契丹国信副使再任邠寍兼知邠州 
迁宫苑使擢拜西上合门使复为泾原钤辖卒年六十九佶涉猎书史好吟咏勇敢善射有方略其总戎护塞以威名自任子宗象

　　△王延德

　　王延德开封东明人父温晋末契丹内侵温率乡豪捍蔽境内里人德之宣祖掌畿甸兵与温厚善延德方总角宣祖爱其谨重召置左右 
太宗尹京署为亲校太平兴国初授御厨正使加尚食使领蓟州刺史兼掌武德司改皇城使掌御辇院左藏库延德所领凡五印因对恳让遂 
罢左藏御厨八年兼充亲王诸宫使延德素谨慎以旧恩每延访外事端拱初领本州岛团练使淳化中当进秩延德与王继恩杜彦钓使额已极 
特置昭宣使以延德等为之至道二年加领平州防御使真宗嗣位改领怀州咸平初出知华州占谢日面请罢昭宣使从之帝幸大名为东京 
旧城都巡检使明年以风痹请告遣还本郡是冬卒年六十四赠邕州观察使延德所至好撰集近事先是诏史官修太祖太宗实录多以国初 
事访延德又上太宗南宫事迹子应昌庄宅使端州团练使

　　△常延信

　　常延信井州平晋人祖思仕周厯昭义归德平卢三镇节度延信皆补牙职领和州刺史思卒入为六宅使领郡如故太祖即位改领平州 
坐与妻族相讼左授右监门卫副率出为潼关监军延信以关路岩险奏易道路及填禁防役工四十余万又监通许镇兵改梓遂十二州都巡 
检使亡命卒多聚山林为寇延信领徒捕杀三百余人厯全邵六州都巡检使就充羊状六砦都钤辖 【按宋史地理志全州清湘县注云有 
香烟禄塘长鸟羊状硖石磨石获源七砦又按方舆纪要羊状作羊洑】 迁右卫副率会诚州蛮归款命延信驰入溪洞索其要领又逐蛮直趣 
古镇过西延大木诸洞蛮人慑伏淳化中厯襄邓宋曹等州都巡检使改左监门卫将军屡部徒修护河防改左领军左屯卫二将军充西京水 
南都巡检使有盗掠彭婆镇及甲马营延信驰以往悉擒之咸平中厯太康巩县二监军景德二年卒年六十四 【按宋史此下有程德元王 
延德魏震三传宋史列传第六十八有两王延德卷首之王延德封人此为大名人考宋会要雍熙中供奉官于延德使高昌此王延德亦以供 
奉官使高昌或即于延德之讹也与德元震俱无事迹足录今并从删】

　　△张质

　　张质字守朴博州高唐人少孤养于兄赞赞为枢密院典谒质因得隶兵房颇为赵普曹彬所知太宗征河东还驻镇阳彬方典枢务一夕 
议调发屯兵时军载簿领阻留在道质潜计兵数部分军马及得兵籍较之悉无差谬淳化中累迁本房副都承旨咸平初授左监门卫将军枢 
密副都承旨景德三年为左屯卫大将军厯右神武军右卫二大将军大中祥符七年转都承旨在枢要仅五十年练习事程精敏端悫未尝有 
过旧本院吏罕有迁至都承旨者帝素知质廉谨故以授之尝召问五代以降洎国初军籍更易之制且命条具利害质纂兵要以进帝览而称 
善天禧元年卒年七十四录其子大理评事纯为卫尉寺丞孙思道为三班奉职

　　△杨允恭

　　杨允恭汉州绵竹人家豪富少倜傥任侠干德中王师平蜀羣盗窃发允恭裁弱冠率乡里子弟砦于清泉乡为贼所获将杀之允恭曰苟 
活我当助尔贼素闻其豪富乃释之阴结贼帅子伺贼将害其子以告因遁去内客省使丁德裕讨贼至州允恭以策干之署绵汉招收巡检贼 
平补殿前承旨太平兴国中以殿直掌广州市舶自南汉之后海贼子孙相袭大者及数百人州县苦之允恭因部运入奏其事太宗即命为广 
东都巡检使又以海盐盗入岭北民犯者众请建大庾县为军官辇盐市之诏建为南安军自是冒禁者少贼有叶氏者众五百余往来海上允 
恭集水军造轻舠掩袭其首斩之余党走匿山谷允恭伐木开道歼焉贼寇每遇风涛则遯止洲岛间允恭领众涉海捕之殆尽贼皆望风奔溃 
又抵漳泉贼所止处尽夺先所劫男女六十余口还其家转供奉官召归改内殿崇班时缘江多贼命督江南水运因捕寇党行及临江军择骁 
卒拏轻舟伺下江贼所止夜发军城遇贼百余拒敌悉枭其首又趣通州境上蹑海贼贼系众舟张幕发劲弩短炮允恭兵刃所向多为幕所萦 
炮中允恭左肩流血及袖容色弥壮徐遣善泅者以绳连铁钩散掷之坏其幕士卒争进贼赴水死者大半擒数百人自是江路无剽掠之患以 
功转洛苑副使江淮两浙都大发运擘画茶盐捕贼事先是三路转运使各领其职或廪庾多积而军士舟楫不给虽以官钱雇丁男挽舟土人 
惮其役以是岁上供米不过三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗输京 
师行之一岁上供者六百万淳化五年转西京作坊使初产茶之地民输赋者悉计其直官售之精粗不校咸输榷务商人弗肯售久即焚之允 
恭曰竭民利而取之积腐而弃之非善计也至道初刘式建议请废缘江诸榷务 【按宋史本传作刘氏建议废缘江榷务考宋史食货志淳 
化五年监察御史辥映秘书丞刘式请罢缘江诸榷务至道初式犹固执前议据此氏为式之讹今改】 许商人过江听私货鬻允恭以为诸州 
新陈相揉两河诸州风土各有所宜非杂以数品即商人少利请依旧河北置务均色号以年次给之事下三司盐铁使陈恕等以允恭议为是 
诏从之即命允恭为发运使始改擘画为制置巢庐江二县旧隶庐州道远多寇民输劳费允恭请以二县建军诏许之以无为为额 【按宋 
