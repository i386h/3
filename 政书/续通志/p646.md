<!-- { "loadSidebar": true } -->
为梁守平阳者嘉之以耀州为顺义军即拜节度使徙镇雄武明宗时来朝愿留阙下以为左骁卫上将军踰年明宗谓枢密使安重诲曰温琪 
旧人宜与一重镇重诲意不欲对以无员阙他日又语重诲曰可代者惟枢密使耳明宗曰可重诲不能答温琪惧称疾不出者累月已而以为 
镇国军节度使废帝时以太子太保致仕天福元年卒赠太子太傅

　　△苌从简

　　苌从简陈州人世本屠羊从简去事晋为军校善用槊攻城多为梯头庄宗爱其勇累迁步军都指挥使庄宗与梁对阵梁军有执大旗出 
入阵闲者庄宗望见之叹曰彼猛士谁能为我取之从简请往庄宗惜之不许从简潜率数骑驰入梁军夺其旗而还尝中流矢镞入髀骨命工 
取之工欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜而从简言笑自若然其为人刚暴难制庄 
宗每优容之累迁蔡州防御使明宗时累徙麟汝汾金四州废帝反凤翔从简与诸镇兵围之兵溃被执废帝责其不降对曰事主不敢二心废 
帝释之拜颍州团练使晋高祖起兵太原废帝将亲征召为招讨副使从至河阳拜河阳三城节度使废帝还洛阳从简即降晋厯镇忠武武寍 
入为左金吾卫上将军卒赠太师从简好食人肉所至潜捕民闲小儿以食许州富人有玉带欲之而不可得遣二卒夜入其家杀而取之卒夜 
踰垣隐木闲见其夫妇相待如宾叹曰吾公欲夺其宝而害斯人吾必不免因跃出告之使速以带献遂踰垣去不知所之

　　△张筠

　　张筠海州人事时溥为宿州刺史梁太祖取宿州得筠以为四镇客将长直军使累拜宣徽使末帝分建昭德军以筠为节度使由是魏博 
军叛附于晋晋王攻相州筠弃城走后以为永平军节度使梁亡事唐为京兆尹伐蜀为剑南两川安抚使蜀平拜河南尹徙镇兴元尝有疾不 
见将吏副使符彦琳入问筠又辞彦琳疑筠已死即请出牌印筠怒命左右收彦琳下狱以反闻明宗知而释之阳徙筠为西京留守戒守者不 
内筠至长安不得入乃朝京师以为左骁卫上将军筠弟籛当筠尹京兆以为牙内指挥使三白渠营田制置使筠西伐蜀留籛守京兆魏王继 
岌班师至兴平籛断咸阳浮桥以拒继岌继岌乃自杀初筠代康怀英镇永平怀英死筠掠其家赀又于唐故宫掘得金玉偏将侯莫陈威尝与 
温韬发唐诸陵分得宝赀筠以事杀而取之继岌死籛悉取其行橐庄宗遣宦者向延嗣杀王衍延嗣因尽得其珍宝明宗即位捕诛宦者延嗣 
亡命籛又尽取其赀由是兄弟富皆巨万然筠为人好施予所至不为聚敛而籛嗜酒贪鄙厯沂密二州刺史晋出帝时以将军市马于回鹘坐 
马不中式有司理其直籛郁郁而卒筠居洛阳拥赀以酒色声妓自娱天福二年徙居长安是岁张从宾作乱入洛阳筠遂以免卒赠太子少师

　　△杨彦询

　　杨彦询字成章河中宝鼎人少事王师范掌藏书颇见亲信师范降梁见杀彦询乃之魏事杨师厚为客将魏傅入于晋因留事庄宗为引 
进副使奉使吴蜀常称旨厯德州刺史羽林将军晋高祖镇太原废帝疑其有贰志择诸将谨厚者佐之乃以彦询为太原节度副使高祖以疑 
见徙欲拒命以问彦询彦询曰太原之力能与唐敌否公其审之高祖反意已决彦询亦不复敢言左右以为异议欲杀之高祖止之契丹立高 
祖于太原以兵送至河上彦询为宣徽使 【按辥史高祖即位授齐州防御使检校太保欧史不载】 数往来帐中德光亦爱其为人明年拜 
威德军节度使复入为宣徽使又拜安国军节度使天福七年徙镇镇国岁大饥为政有惠爱以病风罢为右金吾卫上将军卒赠太子太师

　　△李周

　　李周字通理邢州内邱人唐昭义军节度使抱真之后年十六为内邱捕贼将以勇闻时梁晋兵争山东羣盗充斥行者必以兵卫周乡人 
卢岳徙家太原周送之至西山有盗从林中射岳中马周大呼曰吾在此孰敢尔邪盗闻其声曰李周也因去周送岳至太原岳知星且工相人 
占晋必有天下而周且将相劝其留事晋周以母老辞归而梁方攻下邢洺晋王栅兵青山口路梗不知所归乃思岳言至青山归晋晋王以为 
万胜黄头军使后从征伐常有功从战柏乡先登迁匡霸指挥使守杨刘梁兵来攻坚守久之闻母丧奔归庄宗遣他将代周守几为梁兵所破 
遽追周还守之其后梁人已破德胜因复东击杨刘以巨舰绝河断晋饷援周遣人驰趣庄宗来救请日行百里以赴急庄宗笑曰周为我守何 
忧日行六十里且行且猎比至周已绝粮三日庄宗以巨栰积薪沃油顺流纵火焚梁舰梁兵解去庄宗见周劳曰微公诸将为梁擒矣厯相蔡 
二州刺史明宗时拜武信军节度使徙镇静难厯武寍安远永兴宣武四镇所至多善政晋高祖时复镇静难罢还出帝幸澶渊以周留守东京 
还拜开封尹卒赠太师

　　△刘处让

　　刘处让字德谦沧州人少为张万进亲吏从入梁为其泰寍军牙将万进叛梁附晋梁遣刘鄩讨之遣处让求救于晋晋方与梁相拒未能 
出兵处让于军门截耳而诉曰万进所以见围附晋故也柰何不顾其急苟不出兵请死晋王义之为发兵未渡河而万进为梁所败处让因留 
事晋庄宗即位为客省使常使四方多称旨天成中累迁左骁卫大将军废帝时魏州军乱遣范延光招讨以处让为河北都转运使晋高祖立 
厯宣徽南院使范延光反命杨光远为招讨使以处让参其军事巳而副招讨使张从宾叛于河阳处让分兵击破之还与光远攻邺逾年不能 
下处让入城譬以祸福延光乃降唐制枢密使常以宦者为之自梁用敬翔李振唐庄宗始用武臣权重将相高祖时以宰相桑维翰李崧兼枢 
密使处让与诸宦者心不平之光远之讨延光也以重兵在握举动多骄恣所求请高祖颇裁抑之处让为光远言此非上意皆维翰崧等嫉公 
光远大怒兵还见高祖诉以维翰等沮己高祖不得巳罢维翰等以处让为枢密使处让在职所陈述多不称旨后丁母忧去高祖遂不复拜枢 
密使居丧期年起复为彰德军节度使右金吾卫上将军卒赠太师

　　△李承约

　　李承约宇德俭蓟州人少事刘仁恭为山后八军巡检使仁恭被囚承约以其兵奔晋晋王以为匡霸指挥使从破夹寨战临清以功累迁 
洺汾二州刺史颍州团练使天成中邠州节度使毛璋有异志拜承约泾州节度副使往伺璋动静承约谕以祸福后朝廷遣人代璋璋实时受 
代明宗大喜即拜承约黔南节度使承约以恩信抚诸夷落劝民农桑兴学校居数年当代黔南人诣京师乞留为许留一年召为左卫上将军 
改左龙武统军拜昭义军节度使复为左龙武统军天福二年迁左骁卫上将军卒赠太子太师

　　△张希崇

　　张希崇字德峰幽州蓟人少通左氏春秋刘守光不喜儒士希崇因事军中为偏将将兵戍平州契丹入平州得希崇知其儒者以为卢龙 
军行军司马明宗时卢文进自平州亡归契丹因以希崇代为节度使遣亲将以三百骑监之居岁余监兵稍怠希崇因率其麾下生口二万南 
归明宗嘉之拜汝州防御使迁灵武节度使灵州地接蕃戍兵饷道常苦抄掠希崇乃开屯田教士耕种军以足食而省转馈招辑夷落自回鹘 
瓜沙皆遣使入贡明宗下诏褒美居四岁上书求还内地徙镇邠寍晋高祖入立复拜灵武节度使希崇事母至孝朝夕立侍食必彻馔乃敢退 
为将不喜声色好读书颇知星天福三年月掩毕口大星希崇叹曰毕口大星边将也我其当之乎明年正月卒赠太师

　　△相里金

　　相里金字奉金 【按朱彝尊集载相里金墓碑跋云金字国宝与史不同碑乃当时撰述似为可据】 并州人事晋为五院军队长从战 
柏乡胡柳皆有功迁黄甲指挥使同光中拜忻州刺史时诸州皆用武人多以部曲主场务渔蠹公私以利自入金独禁部曲不与事厚其给养 
使掌家事而已迁陇州防御使废帝起凤翔驰檄四邻未有应者独金首遣判官辥文遇来废帝德之即位拜保义军节度使晋高祖入立徙镇 
建雄罢为上将军天福五年卒赠太师 【按碑作赠太子太师】

　　△张廷蕴

　　张廷蕴字德枢 【从辥史增】 开封襄邑人少为宣武军卒去事晋为军校尝从力战先登庄宗壮之以为帐前黄甲二十指挥步军都 
虞候魏博三城巡检使庄宗在魏刘皇后从多纵其下扰人无敢言者廷蕴辄收斩之李继韬叛庄宗遣明宗为招讨使元行钦为都部署廷蕴 
为马步军都指挥使将兵为前锋廷蕴至潞曰已暮即率兵百余踰濠登城遂破潞州明旦明宗与行钦始至明宗心颇慊之廷蕴以功累迁申 
怀沂三州刺史金颍陇绛四州防御团练使左监门卫上将军开运中卒廷蕴武人所识不过数字而平生重文士尝从明宗破郓州获判官赵 
凤以其儒人亟荐于明宗后凤为相数荐廷蕴于安重诲重诲屡言之明宗以破潞之隙衔之故终不秉旄节廷蕴素廉厯七州卒之日家无余 
资

　　△马全节

　　马全节字大雅大名元城人唐同光中为捉生指挥使天成中厯博单郢沂四州刺史金州防御使废帝时蜀人攻金州州兵纔数百全节 
散家财与士卒坚守城卒以全废帝召以为沧州留后晋高祖入立即拜横海军节度使徙镇安远代李金全金全叛附于李升使全节与安审 
晖讨之金全南奔全节与昪守将李承裕战安州大败之承裕走审晖追至云梦执之将献于京师承裕谓全节曰吾城中所掠百万计将军皆 
取之矣吾见天子必诉此而后就刑全节惧因杀承裕高祖置不问徙全节昭义安国义武诸镇自出帝与契丹交恶全节未尝不在兵闲开运 
元年为行营都虞候契丹与晋军相拒澶魏闲全节别攻白团城破之克秦州降其守将晋廷谦四月契丹败于戚城引兵分道而北全节败之 
于定丰执其将安晖七月徙广晋尹留守邺都十月杜重威为招讨使以全节为副大败契丹于卫村二年徙镇顺国未至而卒赠中书令全节 
为人谦谨事母至孝其临政决事必问法如何初徙广晋过元城衣白襕谒其县令州里以为荣

　　△皇甫遇

　　皇甫遇常山真定人事唐明宗为正胜军节度使所至苛暴诛敛晋高祖时厯义武昭义建雄河阳四镇罢为神武统军契丹入员州出帝 
以高行周为北面行营都部署遇为马军右厢排阵使会青州杨光远反乃遣遇及李守贞分兵守郓州兵至马家渡而契丹方欲渡河助光远 
遇等击败之以功拜义成军节度使马军都指挥使开运二年契丹侵西山遣先锋赵延寿围镇州杜重威不敢出战延寿分兵大掠攻破栾城 
柏乡等九县南至邢州出帝遣北面行营都监张从恩会马全节安审琦及遇等御之从恩等至相州阵安阳河南遣遇与慕容彦超率数千骑 
前视敌渡漳河逢契丹兵数万转战十余里至榆林契丹围之遇马中箭而踣得仆杜知敏马乘之以战知敏为契丹所擒遇谓彦超曰知敏义 
士也岂可失之即与彦超跃马入取之而还战自午至未解而复合契丹益出生兵势甚盛遇戒彦超曰今日之势战与走尔战尚或生走则死 
也当死战报国张从恩与诸将怪遇无报皆谓遇已陷矣已而有驰骑报遇被围审琦将赴之从恩疑报者诈不欲往审琦曰吾属失皇甫遇复 
