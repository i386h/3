<!-- { "loadSidebar": true } -->
吏请立石纪德玚曰事益于人书名史氏足矣若碑颂者徒遗后人作矴石耳玚伯父志操颇刚简未遇时着闲居赋自托常曰得田十顷僮婢 
十人下有兄弟布粟之资上可供先公伏腊足矣位终司属卿安平县男玚从父兄晏精孝经学常手写数十篇可教者辄遗之

　　△崔隐甫

　　崔隐甫贝州武城人隋散骑侍郎儦曾孙解褐左玉钤卫兵曹参军迁殿中侍御史内供奉浮屠惠范倚太平公主胁人子女隐甫劾状反 
为所挤贬卭州司马元宗立擢汾州长史兼河东道支度营田使迁洛阳令梨园弟子胡鶵善笛有宠尝负罪匿禁中帝以他事召隐甫从容指 
曰就卿丐此人对曰陛下轻臣而重乐工请解官再拜出帝遽谢与胡鶵隐甫杀之有诏贳死不及矣赐隐甫百缣孙佺败绩于奚擢隐甫并州 
司马护边会兄逸甫疾甚未及行诏责逗留下除河南令累拜华州刺史太原尹入为河南尹居三岁进拜御史大夫初台无狱有囚则系大理 
贞观时李干佑为大夫始置狱由是中丞侍御史皆得系人隐甫执故事废之其后患囚往来或漏泄复系之厨院云台中自监察御史而下旧 
皆得颛事无所承谘隐甫始一切令归禀乃得行有忤意辄劾正多贬绌者台吏侧目威名赫然帝尝诏校外官岁考异时必委曲参审竟春未 
定隐甫一日会朝集使询逮检实其暮皆讫议者服其敏帝尝谓曰卿为大夫天下以为称职张说当国隐甫素恶之乃与中丞宇文融李林甫 
暴其过不宜处位说赐罢然帝嫉朋党免其官使归侍母岁余复为大夫迁刑部尚书兼河南尹帝还京师即拜东都留守累封清河郡公卒赠 
益州大都督谥曰忠始帝欲相隐甫也谓曰牛仙客可与语卿尝见否对曰未也帝曰可见之隐甫终不诣他日又问对如初帝乃不用子弟问 
故答曰吾不以其人微易之也其材不逮中人可与之对耶隐甫所至洁介自守明吏治在职以强正称云

　　△李尚隐

　　李尚隐其先自赵郡徙万年年二十举明经再调下邽主簿州刺史姚班 【旧书作姚珽按姚班尝厯六州刺史且年世亦相当其作珽 
者字误耳】 器其能神龙中左台中丞侯令德为关内黜陟使尚隐佐之以最擢左台监察御史于是崔湜郑愔典吏部选附势幸铨拟不平至 
逆用三年员阙 【宋璟传作二年】 材廉者轧不进俄而相踵知政事尚隐与御史李怀让 【通鉴作御史靳恒】 显劾其罪湜等皆斥 
去睦州刺史冯昭泰性鸷刻尝诬系桐庐令李师旦二百余家为妖蛊有诏御史覆验人畏其强皆称病不肯往尚隐曰善良蒙枉不为申明可 
乎因请行果推雪其冤湜愔复用出尚隐为伊阙令怀让魏令湜等伏诛玄宗知尚隐方严繇定州司马擢吏部员外郎怀让自河阳令拜兵部 
员外郎怀让蓚人后厯给事中尚隐以将作少监营桥陵封高邑县男未几进御史中丞御史王旭招权不法仇家告其罪尚隐穷治具得奸赃 
遂抵罪进兵部侍郎俄出为蒲州刺史浮屠怀照者自言母梦日入怀生己镂石着验闻人冯待征等助实其言尚隐劾处妖妄诏流怀照播州 
再迁河南尹尚隐性刚亮论议皆披心示诚处事分明御下不苛密尤详练故实前后制令诵记各无遗妖贼刘定高夜犯通洛门尚隐坐不素 
觉左迁桂州都督帝遣使劳曰知卿公忠然国法须尔因赐杂彩百匹遣之迁广州都督五府经略使及还人或裒金以赠尚隐曰吾自性分不 
可易非畏人知也代王邱 【旧书作王鉷】 为御史大夫时司农卿陈思问引属吏多小人干隐钱谷尚隐按之赃累巨万思问流死岭南改 
尚隐太子詹事不阅旬进户部尚书前后更扬益二州长史东都留守爵高邑伯开元二十八年以太子宾客卒年七十五谥曰贞尚隐三入御 
史府辄绳恶吏不以残挚失名所发当也素议归重仕官未尝以过谪惟劾诋幸臣及坐小法左迁复见用以循吏终始云自开元二十二年置 
京畿采访处置等使用中丞卢奂为之尚隐以大夫不充使永泰以后大夫王翊崔涣崔寍卢■〈木巳〉乃为之

　　△潘好礼

　　潘好礼贝州宗城人第明经累迁上蔡令治在最擢监察御史坐小累下除芮城令拜侍御史徙岐王府司马居后母丧诏夺服固辞不出 
开元初为邠王府长史王为滑州刺史好礼兼府司马知州事王御下不能肃有诏好礼检督王家至过失皆上闻王每游观好礼必谏谕禁切 
农月王出猎家奴罗迾好礼遮道谏王初不许乃卧马下謼曰今农在田王何得非时暴禾稼以损下人要先践杀司马然后听所为王惭为还 
迁豫州刺史勤力于治清廉无所私然喜察细事下厌其苛子请举明经好礼曰经不明不可妄进乃自试之不能通怒笞之械而徇于门复以 
公累徙温州别驾卒好礼博学能论议节行修整一意无所倾附未尝自列阶勋居室服用麤苟至终身世谓近名

　　△倪若水

　　倪若水字子泉恒州稾城人擢进士第累迁右台监察御史黜陟剑南道绳举严允课第一开元初为中书舍人尚书右丞出为汴州刺史 
政清净增修孔子庙兴州县学庐劝生徒身为教诲风化兴行玄宗遣中人捕鵁鶄溪■〈式鸟〉南方若水上言农方田妇方蚕以此时捕奇 
禽怪羽为园籞之玩自江岭而南达京师水舟陆赍所饲鱼虫稻粱道路之言不以贱人贵鸟望陛下邪帝手诏褒荅悉放所玩谪使人过取罪 
而赐若水帛四十段时天下久平朝廷尊荣人皆重内任虽自冗官擢方面皆自谓下迁班景倩自扬州采访使入为大理少卿过州若水饯于 
郊顾左右曰班公是行若登仙吾恨不得为驺仆未几入为户部侍郎复拜右丞卒

　　△许景先

　　许景先常州义兴人曾祖绪武德时以佐命功厯左散骑常侍封真定公遂家洛阳景先由进士第释褐夏阳尉神龙初东都造服慈阁景 
先献赋李迥秀见其文畏叹曰是宜付太史擢左拾遗以论事切直外补滑州司士参军举手笔俊拔茂才异等连中进扬州兵曹参军还为左 
补阙宋璟苏颋择殿中侍御史久不补以授景先时议佥惬抨桉不避近强与齐澣王邱韩休张九龄更知制诰以雅厚称张说曰许舍人之文 
虽乏峻峰激流然词旨丰美得中和之气开元十年伊汝溢坏庐舍甚众景先见侍中源干曜曰灾眚所降王者宜修德应之因遣大臣存问失 
职罪己引咎以荅天谴公在元弼庸可默乎干曜悟遽白玄宗遣陆象先持节振赡十三年帝自择刺史景先由吏部侍郎为刺史治虢州大理 
卿源光裕郑州兵部侍郎寇泚宋州礼部侍郎郑温琦邠州大理少卿袁仁敬杭州鸿胪少卿崔志廉襄州卫尉少卿李升期邢州太仆少卿郑 
放定州国子司业蒋挺湖州左卫将军裴观沧州卫率崔诚遂州凡十一人治行诏宰相诸王御史以上祖道洛滨盛具奏太常乐帛舫水嬉命 
高力士赐诗帝亲书且给纸笔令自赋赉绢三千遣之后徙岐州入为吏部侍郎卒

　　△席豫

　　席豫字建侯襄州襄阳人后周昌州刺史固七世孙后徙河南长安中举学兼流略词擅文场科擢上第时年十六以父丧罢复举手笔俊 
拔科中之补襄邑尉奏事阙下会节愍太子难安乐公主请为皇太女豫曰昔梅福上书讥后族彼何人哉乃上疏请立皇太子语深切人为寒 
惧太平公主闻其名将表为谏官豫耻污诐谒遁去俄举贤良方正异等为阳翟尉开元初观察使荐豫贤迁监察御史出为乐寿令前令以亲 
丧解而豫母病诉诸朝改怀州司仓参军复举超拔羣类科会母丧去服除授大理丞迁考功员外郎进绌清明为中书舍人与韩休许景先徐 
安贞孙逖名相甲乙出郑州刺史韩休辅政举代己入拜吏部侍郎玄宗曰卿前日考功职详事允故有今授豫典选六年拔寒远士多至台阁 
当时推知人号席公云天宝六载进礼部尚书累封襄阳县子凡四以使者桉行江南江东淮南河北南方俗死不葬暴骨中野豫教以埋敛明 
列科防俗为之改豫清直亡欲当官不为势权所撼性谨畏与子弟属吏书不作草字或曰此细事耳何留虑荅曰细不谨况大事邪及疾笃遗 
令三日敛敛已即葬勿久留以黩公私赀不足可卖居宅以终事卒年六十九赠江陵大都督谥曰文帝尝登朝元阁赋诗羣臣属和帝以豫诗 
最工诏曰诗人之冠冕也弟晋亦以文名当时

　　△齐澣

　　齐澣字洗心定州义丰人少开敏年十四见特进李峤峤称有王佐才中宗在庐陵澣上言请抑诸武迎太子东宫不报及太子还武后召 
澣宴同明殿谕曰朕母子如初卿豫有力焉方不次待尔澣辞母老不忍远离赏而罢圣厯初及进士第以拔萃调蒲州司法参军有父子连坐 
论死者澣曰条落则本枯柰何俱死议贷其父太守不听固争卒原景云初姚崇取为监察御史凡劾奏常先风教号善职睿宗将祠太庙刑部 
尚书裴谈摄太尉先告澣奏孝享摄事稽首而拜恭明神也而谈慢媟不恭并劾谈神昏形滓挟邪以罔上神龙时事武三思陷敬晖没其家以 
获进妻外淫男女不得姓氏夫告神慢事主不忠家不治有是三罪不可不寘之法谈由是下除汾州刺史开元初姚崇复相用为给事中中书 
舍人论驳及诰诏皆援准古谊朝廷大政必咨之时号解事舍人数讽崇年老宜避位时宋璟在广州因劝崇举自代崇用其谋璟为相它日问 
曰吾不敢冀房杜比尔日诸公云何澣曰不如璟请故荅曰前时近郊户三百以为困今不百户是以知之马怀素等绪次四库书表澣为副改 
秘书少监出为汴州刺史地当舟车凑集事浩繁前刺史数不称职唯倪若水与澣以清毅闻吏民颂美玄宗封太山厯汴宋许车骑数万王公 
妃主四夷君长马橐它亦数万所顿弥数十里澣列长棚帟幕联亘上食凡千轝纳筦钥身进膳帝以为知礼喜甚为留三日赐帛二千匹澣以 
淮至徐城险急凿渠十八里入青水人便其漕中书令张说择丞辖以王邱为左澣为右李元纮杜暹当国表宋璟为吏部尚书澣及苏晋为侍 
郎世谓台选尝奏事帝指政事堂曰非卿尚谁居者是时开府王毛仲宠甚与龙武将军葛福顺相婚嫁毛仲奏请无不从澣乘闲曰福顺典兵 
马与毛仲为婚家小人宠极则奸生不预图且有后患高力士小心谨畏加宦人可备禁中驱使腹心所委何必毛仲哉又言君不密失臣臣不 
密失身惟陛下密此言帝嘉纳且劳曰卿第出我徐计其宜会大理丞麻祭坐事出为兴州别驾澣往饯因道谏语察素奸佻遽言状帝怒召澣 
入殿中曰卿尚疑朕不密而反告察谓何且察轻躁无行常游太平门者讵不知邪澣免冠顿首谢贬高州良德丞察再贬皇化尉其党齐敷郭 
禀皆流放久之澣徙索卢丞郴州长史濠常二州刺史迁润州州北距瓜步沙尾纡汇六十里舟多败溺澣徙漕路繇京口埭治伊娄渠以达扬 
子岁无覆舟减运钱数十万又立伊娄埭官征其入招还流人五百户置明州以安辑之复徙汴州澣中失势益怅恨素操寖衰更倚力士助得 
为两道采访使兴利以中天子意裒货财遗谢贵幸纳刘戒女为妾不荅其妻李林甫恶其行欲挤而废之会其幕府坐赃事连澣诏矜澣老放 
归田里天宝初召为太子少詹事留司东都严挺之亦为林甫所废与澣家居杖屦经过不缺日林甫畏之乃用澣为平阳太守离其谋更以黄 
老清静为治卒年七十二肃宗时录林甫所陷者皆褒洗故澣赠礼部尚书澣尝称陈希烈宋遥苗晋卿韦述之才后皆大显麻察者河东人由 
