<!-- { "loadSidebar": true } -->
耀珠军五千人乃分锐卒八百使将之为前驱攻克巴东时归峡等州皆为贼守尹苏台破贼江上斩溺无算已而归峡平进拔枝江松滋两县 
乘胜趋江陵贼出阵清水门鏖战至夕贼方退乃据其门竣耀珠军至黎明贼出战三时顷耀珠军止百步外不救贼飞枪刺之死事闻追封凉 
国公谥忠壮

　　△陈君用

　　陈君用字子材延平人少负气勇猛过人红巾贼入闽闽阃授君用南平县尹给钱五万缗俾募兵君用散家财继之导官军复建阳浦城 
等县以功授同知建宁路事亡何贼围福州君用率兵往援大败贼众遂引兵踰北岭至连江阻水而阵君用曰今日不尽杀贼吾不复生还矣 
乃率壮士六千人徒步斩杀贼稍溃既而复合君用大呼陷阵中枪死事闻追封颍川郡侯谥忠毅

　　△布琳尼敦 【上都】

　　布琳尼敦北庭人官山南道廉访使治中兴每按临所部威惠翕然至正十二年蕲贼犯中兴布琳尼敦以兵与抗射贼多死贼稍却明日 
复拥众袭东门力战被执不屈死又明日贼且奄至前中兴判官上都统兵出击之既而东门失守仓皇反鬬力屈亦被执诱使降上都大骂贼 
怒刳其腹刲其肉而死

　　△绰哈 【黄绍　胡斗元　黄云　民安图】

　　绰哈扎拉台氏由国子生为靖安县达噜噶齐至正十二年蕲黄贼起与县尹黄绍同集义兵为守御计未几贼兵数万由武宁来攻绍赴 
行省求援道梗不得达绰哈独帅众与贼战于象湖大破之乃起进士胡斗元等共谋画而以勇士黄云为前锋自二月至于八月战屡捷贼党 
益盛云战死绰哈被围寻为贼所执杀于富州子民安图袭父职屡率众败贼复县治踰年贼兵复至迎战力竭贼执而剐之绍字仲先临川人 
至正八年进士以来援出遇官军护之入龙兴时龙兴亦被围及围解乃还与民安图招谕叛境过建昌之高坪遇贼绍与战不胜正衣冠怒骂 
遂为所害斗元字符浩靖安人至正十年领乡荐第一署鳌溪书院山长贼至斗元以乡兵击败之入县治与绰哈共图战守及绰哈被执贼胁 
之使降斗元骂不屈乃以土埋其腰不死又缚置暗室中斗元仆墙以出逃入深山狂病而卒黄云抚州人寓靖安素勇敢每接战独以身当敌 
尝为数十人所围能奋身跃出至是身中数十枪喷血骂贼而死

　　△魏中立 【于大本】

　　魏中立字伯时济南人由国子伴读厯官陕西行台御史中丞迁守饶州红巾贼倪文俊既陷湖广分攻州郡所在无赖子多乘闲窃发不 
旬日众辄数万皆短衣草屦齿木为杷削竹为枪截绯帛为巾襦弥野皆赤中立闻警即率丁壮分塞险要贼至以义兵击却之巳而贼复令遂 
为所执以红衣披其身中立叱之须髯尽张贼执归蕲水欲屈其从己中立大骂不巳遂见杀贼自饶趋信州总管于大本以土兵御之贼破东 
门入执大本至蕲水为俘献文俊释其缚畀伪印一纽大本投印于地骂贼遇害大本字德中密州人

　　钦定续通志卷五百二十一

　　●钦定续通志卷五百二十二　忠义传十五

　　忠义传

　　元 【三】

　　○元三

　　董抟霄【昂霄】　　　　　　　王英　　福寿【伯嘉努　贺方　达年达萨】　　　　　　　郑玉　　黄冔　　　　　　　 
　拜特穆尔　　德哷默色【和尔多卜丹　吕复等】　布延布哈【申荣】　　闵本【拜珠】　　　　　　　　赵宏毅【恭】　　 
王逊志　　　　　　　　保赛音布哈【张庸　段祯】　　丁好礼【郭庸】陈友定【海　尹克仁　多尔玛　拜王翰　巴延子中　 
靳义　段武　定定　张文贵吴讷　杨惠　僧住　马浩　伊纳克实章　僧格实哩　王可　阿实克布哈　朱春　邓祖胜　布延特穆 
尔　张翱　赵元隆　陈瑜　刘永锡　特穆尔布哈　元图们　董丑　赵世杰杨椿】巴匝尔斡尔密【托迪　律尔】

　　董抟霄 【董昂霄】
　　王英
　　福寿 【伯嘉努　贺方　达年达萨】
　　郑玉
　　黄冔
　　拜特穆尔
　　德哷默色 【和尔多卜丹　吕复等】
　　布延布哈 【申荣】
　　闵本 【拜珠】
　　赵宏毅 【赵恭】
　　王逊志
　　保赛音布哈 【张庸　段祯】
　　丁好礼 【郭庸】
　　陈友定 【陈海　尹克仁　多尔玛　拜王翰　巴延子中　靳义　段武　定定　张文贵　吴讷　杨惠　僧住　马浩　伊纳克 
实章　僧格实哩　王可　阿实克布哈　朱春　邓祖胜　布延特穆尔　张翱　赵元隆　陈瑜　刘永锡　特穆尔布哈　元图们　董 
丑　赵世杰　杨椿】
　　巴匝尔斡尔密 【托迪　律尔】

　　△董抟霄 【董昂霄】

　　董抟霄字孟起磁州人由国子生辟陕西行台掾厯迁浙东宣慰副使所至皆有声至正十一年除济宁路总管从江浙平章嘉珲讨徐寿 
辉进兵安丰屡败贼众复其城十二年命移军授江南至湖州之德清时徐寿辉将项普略引兵自徽饶陷杭州嘉珲问计抟霄曰贼见杭城子 
女玉帛必纵欲不暇为备宜急攻之若退保湖州佝贼乘锐直趋京口则江南不可为矣嘉珲犹豫未决诸将亦难其行抟霍正色曰江浙相君 
方面既陷于贼今可取而不取谁任其咎复拔剑顾诸将曰诸君荷国厚恩而临难苟免今相君在是敢有慢令者斩遂进兵薄杭城贼迎敌至 
盐桥抟霄麾壮士突前诸军相继夹击之凡七战追杀至清河坊贼奔接待寺塞其门而焚之贼皆死遂复杭州己而余杭武康德清次第平抟 
霄亦受代去徽饶贼复自昱岭关寇于潜行省乃假抟霄为参知政事俾提兵讨之即日引兵至临安新溪分守各隘兵至叫口及虎槛遇贼皆 
大破之复于潜既又克复昌化县及昱岭关降贼将潘大奫等二千人贼攻独松百丈幽岭三关抟霄先以兵守多溪多溪三关要路也既又分 
军为三各出一关会捣贼巢遂乘胜复安吉贼复来窥独松抟霄更以兵守苦岭及黄沙岭贼帅多来降复进兵广德克之蕲饶诸贼犯徽州有 
道士能作十二里雾抟霄以兵击之巳而妖雾开豁诸伏兵皆起袭贼兵后贼大溃乱斩首数万级擒千余人获道士焚其妖书斩之遂平徽州  
【按辍耕录云抟霄号令严肃凡克复诸郡不杀伤不抄掠四方之士归之礼遇勤至得尊酒在前起立捧觞取其所长而任之得待士之体】  
十四年迁枢密院判官从丞相托克托征高邮分戍盐城兴化贼巢在大纵德胜两湖闲凡十有二悉剿平之即其地筑芙蓉砦贼入辄迷故道 
自是不复敢犯贼恃习水渡淮北据安东州抟霄招善水者五百人与战于安东之太湖大败之遂复安东十六年剿平北沙庙湾沙浦等砦寻 
进兵泗州不利贼乘胜东下断粮道乃回军屯北沙粮且绝与贼死战七昼夜贼败走夺船七十余始得渡淮保泗州时方暑两湖水溢诸营皆 
避去抟霄独守孤城贼环绕数十里攻之抟霄坐城上遣偏将以骑士由西门突出贼后约曰旗一麾即还既而旗动骑士还步卒自城中出夹 
击之贼大衄乃结阵西行转战数十合始至海宁升同签淮南行枢密院事抟霄建议于朝曰淮安为南北襟喉其地一失两淮皆未易保为今 
日计莫若于黄河上下并濒淮海之地及南自沐阳北抵沂莒赣榆诸州县布连珠营每三十里设一总砦就三十里中又设一小砦使斥堠烽 
燧相望而巡逻往来遇贼则并力野战无事则屯种而食然后进有援退有守又海宁一境不通舟楫军粮惟可陆运而凡濒淮海之地人民屡 
经盗贼宜加存抚权令军人搬运其陆运之方每人行十步三十六人可行一里三千六百人可行百里每人负米四斗以夹布囊盛之用印封 
识人不息肩米不着地排列成行日行五百回计路二十八里轻行一十四里重行一十四里日可运米二百石每运给米一升可供二万人此 
百里一日运粮之术也又江淮南北之民壮者既为军老弱无所依归者宜置军民防御司择军官材堪牧守者居之而籍其民以屯故地于以 
练兵积谷且耕且战内全山东完固之邦外御淮海出没之寇而后恢复可图也十七年妖寇刘福通遣伪将毛贵陷益都般阳等路有旨命抟 
霄从知枢密院事布哷齐讨之而济南适告急抟霄乃提兵援济南贼众自南山来攻望之两山皆赤抟霄按兵城中先以数十骑挑之贼众悉 
来鬬骑兵少却至磵上伏兵起遂合战城中兵亦出大破之般阳贼复约泰安之党踰南山来袭济南抟霄列兵城上弗为动贼夜攻南门以矢 
石御之黎明乃默开东门放兵出贼后既且城上兵皆下大开南门合击之贼败走济南始宁改淮南行枢密院副使兼山东宣慰使都元帅有 
疾其功者谮于总兵太尉努都尔噶令抟霄依前诏从布哷齐征益都抟霄即出济南城属老且病请以弟昂霄代领其众朝廷从之授昂霄淮 
南行枢密院判官未几命抟霄守河闲之长芦十八年抟霄以兵北行且曰我去济南必不可保既而果陷抟霄方驻兵南皮适有旨擢河南右 
丞甫拜命毛贵兵至营垒犹未完诸将请曰贼至当如何抟霄曰我受命至此当以死报国耳因拔剑督战贼众突至捽抟霄刺杀之是日昂霄 
亦战死事闻封魏国公谥忠定昂霄陇西郡侯谥忠毅抟霄早以儒生起家辄为能吏会天下大乱乃复以武功自奋其才略有大过人者用不 
能尽其才君子惜之 【按董抟霄王英福寿三人皆忠节表着元史旧系列传今并移入忠义】

　　△王英

　　王英字邦杰益都人性刚果有大节膂力绝人袭父职为莒州翼千户父子皆善用双刀号刀王至元二十九年江西行院全往南雄讨贼 
邱太老等杀其渠帅元贞初从左丞董士选讨大山贼刘贵擒之二年讨永新安福二州贼余党皆息延佑二年宁都贼起行省命英讨之屡战 
皆胜斩获不可胜数行省平章李世安遣英迓江浙平章张闾所领军于闽境至木麻坑擒贼蔡五九又追贼至上虎嶂遇贼三千余人尽歼之 
厯官同知海北海南道宣慰司事顺帝至元三年漳州李志甫潮州刘虎仔并起为乱时英已致仕平章巴咱尔谓僚佐曰是非刀王不可其人 
虽投老可以义激遣使迎致之英曰国家有事吾虽老其可坐视乎据鞍横槊精神飞动驰赴焉及贼平英功居多至正中毛贵陷益都英时年 
九十六谓其子宏曰我世受国恩美官厚禄备尝享之今老矣纵不能事戎马以报天子尚忍食异姓之粟以求生乎水浆不入口者数日遂卒 
毛贵闻之使具棺食以葬将敛举其尸不动焚香祝曰公子宏请公归葬先茔祝毕尸遂起山东宣慰使布延布哈及宪司请恤典于朝有曰不 
食寇粟饿死芹泉有夷齐之风为臣之清者也芹泉谷名英所居也

　　△福寿 【伯嘉努　贺方　达年达萨】

　　福寿唐古人幼俊茂知读书尤善应对既长入备环卫用年劳授长宁寺少卿改引进使累迁为同知枢密院事至正十一年颍州以贼反 
告时车驾在上都朝臣欲驿奏以待命福寿独决议调兵讨之而后以闻顺帝善其处事得宜明年改伊克扎尔古齐未几出为淮南行省平章 
政事时濠泗俱陷师久无功福寿至督战甚急而上游贼势甚汹涌乃筑石头断江面众恃以为固十五年迁江南行台御史大夫先是集庆尝 
有警鄂尔和以湖广平章政事将苗军来援驻军扬州俄而苗军杀鄂尔和以叛集庆之援遂绝及高邮庐和等州相继沦陷集庆势益孤福寿 
