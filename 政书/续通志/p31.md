<!-- { "loadSidebar": true } -->
　　十年春二月杀驩州流人杨收及镇南军节度使严譔三月辛未徙封侃为威王夏四月康承训及庞勋战于柳子寨败之六月以神策将 
军宋威为西北面招讨使癸卯徐商罢以翰林学士承旨刘瞻同中书门下平章事秋七月庞勋伏诛冬十月戊戌免徐宿濠泗等州三岁税役 
以徐州南面招讨使权知淮南节度使马举为检校司空兼淮南节度使徐州东南面招讨使曹翔为徐泗濠团练防御等使以康承训为河东 
节度使同平章事以泗州刺史杜慆为义成军节度使以沙陀三部落使朱邪赤心为大同军节度使赐姓名李国昌魏博节度使何弘敬卒其 
子全皞自称留后 【新书及通鉴俱在七年此据旧书】 十二月云南蛮寇巂州又寇嘉州以蜀王佶为成都尹剑南西川节度使不出合以 
卢躭知节度事何全皞起复检校司空同平章事魏博节度使
　　十一年春正月甲寅朔羣臣上尊号曰睿文英武明德至仁大圣广孝皇帝大赦以尚书右仆射杜审权为检校司徒河中尹晋绛慈隰节 
度使辛酉贬康承训为蜀王傅分司东都再贬恩州司马以河阳三城节度使崔彦昭为太原尹北都留守河东节度使癸酉云南蛮寇成都二 
月甲申西川节度副使王建立与战于城北死之甲午东川节度使颜庆复败之于新都乙未宋威以忠武军至又大败之庚子蛮兵遁去三月 
曹确罢夏四月丙午以翰林学士承旨韦保衡同中书门下平章事秋八月魏博军乱杀其节度使何全皞其将韩君雄自称留后九月庚戌以 
君雄为魏博留后丙辰刘瞻罢冬十月癸卯以西川留后吴行鲁为节度使十一月辛亥以礼部尚书王铎同中书门下平章事以吏部侍郎郑 
从谠为宣武军节度使以李蔚为淮南节度使
　　十二年春正月卢龙节度使张允伸病请以子简会为节度副大使权知兵马事许之以韩君雄为魏博节度使夏四月癸卯路岩罢五月 
庚申虑囚帝如安国寺赐讲经僧沉香高座秋七月以兵部尚书卢躭同平章事充山南东道节度使冬十月以兵部侍郎刘邺为礼部尚书同 
中书门下平章事十二月以郑从谠为岭南东道节度使
　　十三年春正月幽州卢龙军节度使张允伸卒二月牙将张公素夺其留后张简会军政自称留后丁巳于琮罢以刑部侍郎赵隐为户部 
侍郎同中书门下平章事夏四月封子保为吉王杰寿王倚睦王五月乙亥杀国子司业韦殷裕以天德军防御使段文楚为云州大同军防御 
使六月以张公素为卢龙军节度使秋八月归义军节度使张义潮卒以沙州长使曹义金为归义军节度使冬十月王铎为司徒韦保衡为司 
空十二月徙振武军节度使李国昌为大同军防御使国昌子克用杀云州防御使段文楚据云州自称防御留后诏以太仆卿卢简方为大同 
军防御使 【案新书李克用杀段文楚寇遮虏军在僖宗干符五年二月而沙陀传又在干符三年与纪互异考欧阳修五代史李国昌恃功 
益横恣懿宗患之十三年徙国昌云州刺史大同军防御使国昌称疾拒命子克用杀段文楚据云州自称留后唐以卢简方为振武节度使会 
幽并兵讨之简方行至凤州军溃由是沙陀侵掠代北为边患矣明年僖宗即位以李钧为灵武节度使以招辑之拜克用大同军防御使居久 
之国昌出击党项既为赫连铎袭破振武克用自云州往迎国昌而云州人闭关拒之国昌父子无所归因掠蔚朔得兵三千国昌入保蔚州克 
用还据新城僖宗乃拜铎大同军使李钧代北招讨使以讨沙陀干符五年沙陀破遮虏军又破岢岚军而唐兵数败沙陀由此益炽与旧书正 
同又案旧书咸通十三年克用既杀段文楚诏卢简方招论之国昌不奉诏自是沙陀侵掠代北诸军镇新书于咸通十四年正月亦云沙陀寇 
代北则杀段文楚当在十三年十二月也今从旧书备载于此而沙陀寇遮虏军则仍依新书载于干符五年】 追谥宣宗为元圣至明成武献 
文睿知章仁神聪懿道大孝皇帝
　　十四年春正月沙陀寇代北辛未使卢简方招谕之国昌不奉命诏太原节度使崔彦昭幽州节度使张公素以师讨之三月以新除大同 
军使卢简方为单于大都护振武节度使简方行至岚州卒癸巳迎佛骨于凤翔夏四月壬寅佛骨至京师迎入禁中三日出置安国崇化寺大 
赦降中外系囚五月丁亥西川节度使路岩兼中书令云南蛮寇西川又寇黔南经略使秦匡谋弃城走六月乙未敕斩之王铎罢秋七月帝不 
豫戊寅疾大渐庚辰立普王俨为皇太子权句当军国政事辛巳皇帝崩于咸寍殿年四十一岁谥曰睿文昭圣恭惠孝皇帝庙号懿宗陵曰简 
陵
　　懿宗咸通十四年

　　钦定续通志卷十五

　　●钦定续通志卷十六　唐纪十六 

　　唐纪 【十六】 

　　僖宗 

　　○僖宗 

　　僖宗皇帝讳儇懿宗第五子也母曰惠安皇后王氏初封普王名俨咸通十四年七月懿宗疾大渐左军中尉刘行深右军中尉韩文约定 
计立普王为皇太子更名儇辛巳懿宗崩皇太子即皇帝位于柩前时年十二以韦保衡摄冢宰刘行深韩文约居中执政并封国公八月丁未 
追尊母王氏为皇太后乙卯韦保衡进司徒九月贬韦保衡为贺州刺史加路岩兼侍中王景崇中书令韩君雄张公素天平军节度使高骈并 
同平章事君雄仍赐名允中冬十月乙未以尚书左仆射萧仿为中书侍郎同中书门下平章事再贬韦保衡为澄迈令寻赐死癸卯大赦十一 
月戊辰以路岩为荆南节度使尚书右仆射萧邺同平章事充河东节度使太子少傅于琮为山南东道节度使十二月以佛骨还凤翔贬路岩 
为新州刺史
　　干符元年春二月甲午葬懿宗皇帝于简陵癸丑降死罪以下赵隐罢以华州刺史裴坦为中书侍郎同中书门下平章事三月以京兆尹 
窦澣为太原尹北都留守河东节度使以河东节度使崔彦昭为兵部侍郎充诸道盐铁转运使夏四月辛卯以旱虑囚五月乙未裴坦薨以刑 
部尚书刘瞻为中书侍郎同中书门下平章事以岭南东道节度使郑从谠为刑部尚书吏部侍郎韦荷为岭南东道节度使秋七月以礼部侍 
郎裴瓒为湖南观察使八月辛未刘瞻薨以兵部侍郎判度支崔彦昭为中书侍郎同中书门下平章事右谏议大夫崔胤为给事中冬十月刘 
邺罢以吏部侍郎郑畋为兵部侍郎翰林学士承旨户部侍郎卢携同中书门下平章事十一月庚寅改元羣臣上尊号曰圣神聪睿仁哲孝皇 
帝以萧仿为司空魏博节度使韩允中卒其子简自称留后以宣慰沙陀六州部落检校兵部尚书李钧为灵武节度使云南蛮寇西川黎州刺 
史黄景复击败之蛮复寇大渡河景复与战败绩十二月党项回鹘寇天德军徐州盗起州县不能禁诏兖郓等道出兵讨之蛮陷黎州又寇雅 
州西川节度使牛丛豫焚城外民居诏发河西河东山南西道东川兵援之仍命天平军节度使高骈诣西川制置其事 【旧书高骈为西川 
节度使在四月此据通鉴大约旧书自文宗以下丛杂脱误而年月更多舛互此并据新书及通鉴辑之附识于此】 骈奏勒回所发左右神策 
长武镇鄜坊河东援兵诏止勒回河东兵以韩简为魏博留后商州民乱逐其刺史王枢以李诰为商州刺史捕斩之右军中尉韩文约以疾致 
仕是岁濮州人王仙芝反
　　二年春正月丙戌以高骈为西川节度使蛮引去辛卯有事于南郊大赦赐文武官阶勋爵文宣王及二王后三恪一子官以知内枢密田 
令孜为右军中尉高骈及云南蛮战大渡河败之蛮请和三月以韩简为魏博节度使夏四月浙西突阵将王郢反陷苏州常州又转掠二浙及 
福建加王景崇兼侍中以吏部侍郎张裼为京兆尹东川点检兵马使吴行鲁为剑南东川节度使以东川节度使崔充为河南尹以河南尹李 
晦为福建都团练观察使五月以太傅分司令狐绹同平章事充凤翔陇右节度使进封赵国公萧仿薨六月王仙芝及其党尚君长攻陷濮州 
及曹州天平军节度使薛崇出兵击之为贼所败宛句人黄巢亦聚众应之以吏部尚书李蔚为中书侍郎同中书门下平章事卢龙军将李茂 
勋逐其节度使张公素自称留后秋七月以蝗避正殿减膳以大理卿蔡行为丰州刺史天德军防御使京兆尹张裼为天平军节度使八月以 
李茂勋为卢龙节度使冬十月昭义军将刘广逐其节度使高湜自为留后以左金吾大将军曹翔为昭义军节度使以前大同军使李珰为天 
德军丰州西城中城都防御使十一月诏淮南忠武宣武义成天平五军节度使及监军使讨捕羣盗十二月王仙芝陷沂州以平卢节度使宋 
威为诸道行营招讨使河南镇所遣讨贼都将并取处分
　　三年春正月诏福建江西湖南诸道观察刺使皆训练士卒又令天下乡村各置弓刀鼓板以备寇盗以左金吾卫大将军齐克让为兖沂 
海等州节度使二月丙子以旱降死罪以下三月葬暴骸卢龙军节度使李茂勋立其子可举为留后自请致仕诏茂勋以左仆射致仕以寿王 
杰为幽州经略卢龙等军观察押奚契丹等使李可举为节度留后夏四月原州军乱逐其刺史史怀五月庚子以旱虑囚免浙东西今岁税以 
李可举为卢龙节度使六月乙丑以抚王纮为太尉寻薨秋七月以前岩州刺史高杰为左骁卫将军充沿海水军都知兵马使以讨王郢镇海 
军节度使裴璩及王郢战败之加韩简同平章事宋威及王仙芝战于沂州城下大破之八月仙芝陷阳翟郏城诏忠武节度使崔安潜发兵击 
之以左散骑常侍曾元裕为招讨副使守东都又诏山南东道节度使李福守汝邓要路仙芝进逼汝州诏邠寍节度使李侃凤翔节度使令狐 
绹守陕州潼关九月乙亥朔日有食之丙子王仙芝陷汝州执其刺史王镣乙酉诏赦王仙芝尚君长罪仙芝陷阳武攻郑州昭义监军判官雷 
殷符击败之以太府卿李峄为义成军节度使冬十月王仙芝尚君长攻邓州复攻郢州皆陷之王郢请降以为右率府率十二月王仙芝陷申 
光庐寿舒通等州平庐义昌军戍安南还至桂州逐其观察使李瓒以右谏议大夫张禹谟为桂州观察使王仙芝寇蕲州
　　四年春正月丁丑降死罪以下二等流人死者听收葬以崔彦昭为司空王郢诱执温州刺史鲁实昭以右龙武大将军宗皓为江南诸道 
招讨使其先征诸道兵外更发忠武宣武感化三道兵益之二月郢寇明州又陷台州王仙芝陷鄂州黄巢陷郓州节度使薛崇死之闰月崔彦 
昭罢以宣武军节度使王铎检校司徒兼门下侍郎同中书门下平章事王郢伏诛三月黄巢陷沂州夏四月壬寅朔日有食之陕州军乱逐其 
观察使崔碣五月庚戌以给事中杨损为陕虢观察使讨首乱者诛之以彗见避正殿减膳六月以王铎为司徒江西贼柳彦璋陷江州执刺史 
陶祥以汝州防御使李钧为昭义军节度使幽州李可举请以本军讨沙陀三部落从之秋七月黄巢王仙芝合寇宋州八月陷安州乙卯陷随 
州执刺史崔休征李福遣其子将兵救随州死之盐州军乱逐其刺史王承颜沙陀寇云朔二州冬十月邠寍节度使李侃讨盐州乱者平之河 
东军乱逐其节度使刘侔以京兆尹窦璟为河东宣尉制置使黄巢寇蕲黄曾元裕击败之十一月己酉以窦璟为河东节度使尚君长降宋威 
刼杀之黄巢陷匡城遂陷濮州江州刺史刘秉仁擒柳彦璋斩之王仙芝寇荆南
