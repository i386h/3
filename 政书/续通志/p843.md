<!-- { "loadSidebar": true } -->
国事至此皆宰相信任奸臣不用直言所致傅呵之宣以语侵傅好问晓之曰若属忘家族欲冒重围卫帝以出诚忠义然乘舆将驾必甲乘无 
阙而后动讵可轻耶宣诎服曰尚书真知军情麾其徒退帝再幸金营好问实从帝既留遣好问还慰抚都城巳而金人立张邦昌邦昌入居都 
省好问曰相公真欲立邪抑姑塞敌意而徐为之图尔邦昌曰是何言也好问曰相公知中国人情所向乎特畏金人兵威耳金人既去能保如 
今日乎大元帅在外元佑皇太后在内此殆天意盍亟还政可转祸为福且省中非人臣所处宜寓直殿庐母令卫士夹陛敌所遗袍带勿服车 
驾未还所下文书不当称圣旨以好问摄门下省好问仍行旧职时邦昌虽不改元而百司文移必去年号独好问所行文书称靖康二年吴幵 
莫俦请邦昌见金使于紫宸垂拱殿好问曰宫省故吏骤见御正衙必将愤骇变且不测奈何邦昌矍然止始金人谋以五千骑取康王好问闻 
即遣人以书白王言大王之兵度能击则邀击之不能即宜远避且言大王若不自立恐有不当立而立者既又语邦昌曰天命人心皆归大元 
帅相公先遣人推戴则功无在相公右者若迟疑不决他人声义致讨悔可追邪于是邦昌谋遣谢克家奉传国宝往大元帅府须金人退乃发 
金将将还议留兵以卫邦昌好问曰南北异宜北兵不习风土必不相安金欲留一贝勒统之 【伏读通鉴辑览　　御批王时雍等戴邦昌 
已甘心为僭窃之臣好问小黠乃首发康王正位之议且止金人之留兵通济州之声问得以渐杜奸谋其功固为可录但当议立邦昌时不闻 
好问略为争执而权门下省之拜又受其伪署而不辞则知后之所为非始终忠于宋盖觇知人心未厌宋故为急转之机以避罪邀名所谓小 
人之尤耳】 好问曰贝勒贵人有如触发致疾则负罪益深乃不复留兵金人既行好问趣遣使诣大元帅府劝进请元佑太后垂帘邦昌易服 
归太宰位太后自延福宫入听政高宗即位太后遣好问奉手书诣行在所高宗劳之曰宗庙获全卿之力也除尚书右丞丞相李纲以羣臣在 
围城中不能执节欲悉按其罪好问曰王业艰难政宜含垢绳以峻法惧者众矣 【伏读通鉴辑览　　御批徽宗两朝一切委靡不振驯致 
于亡李纲欲悉按围城中不能执节之罪非惟申严臣子大防且藉此可以防宪纪而佐维新之治吕好问诡辞沮止不过以曾受伪职冀为自 
免地耳视从逆为无关轻重且倡为艰难含垢之言峻法滋惧之说则是始终文过其心更不容诛矣】 已而为侍御史王宾论劾高宗谓其心 
迹非他人比好问力求去且言邦昌僭号之时臣若闭门洁身实不为难徒以世被国恩所以受贤者之责冒围赉书于陛下疏入除资政殿学 
士知宣州提举洞霄宫以恩封东莱郡侯避地卒于桂州子本中揆中弸中用中忱中孙祖让祖俭本中祖让祖俭别有传

　　钦定续通志卷三百六十九

　　●钦定续通志卷三百七十　列传一百七十

　　列传

　　宋 【七十四】

　　○宋七十四

　　李光　　　　许翰　　　　许景衡　　张悫　　　　张所　　　　陈禾　　蒋猷

　　李光
　　许翰
　　许景衡
　　张悫
　　张所
　　陈禾
　　蒋猷

　　△李光

　　李光字泰发越州上虞人童穉不戏弄亲丧哀毁如成人有致赙者悉辞之及葬礼皆中节游太学登崇寍五年进士第调开化令有政声 
改秩知常熟县朱勔父冲倚势暴横光械治其家僮冲怒风部使者移令吴江改京东西学事司管句文字除太常博士迁司封首论士大夫谀 
佞成风至妄引荀卿有听从无谏诤之说以杜塞言路又言怨嗟之气结为妖沴王黼恶之徙桂州阳朔县刘安世闻光以论事贬贻书伟之李 
纲以论水灾去国居义兴光伺于水驿留数日定交而别除司勋员外郎迁符实郎郭药师叛光知徽宗有内禅意因纳符谓知枢密院蔡攸曰 
公家所为皆咈众心今日之事非皇太子则国家俱危攸矍然不敢为异钦宗受禅擢右司谏上皇东幸憸人间两宫光请集议奉迎典礼又奏 
东南财用尽于朱勔西北财用困于李彦天下根本之财竭于蔡京王黼名为应奉实入私室公家无半岁之储百姓无旬日之积乞依旧制三 
省枢密院通知兵民财计与户部量一岁之出入以制国用选吏考核使利源归一金人围太原援兵无功光言三镇之地祖宗百战得之一旦 
举以与敌何以为国望诏大臣别议攻守之策仍间道遣使檄河东北两路尽起强壮策应首尾掩击迁侍御史时言者犹主王安石之学诏榜 
庙堂光又言祖宗规模宏远安石欲尽废法度则谓人主当制法而不当制于法欲尽逐元老则谓人主当化俗而不当化于俗蔡京兄弟祖述 
其说五十年间毒流四海今又风示中外鼓惑民听岂朝廷之福蔡攸欲以扈卫上皇行宫因缘入都光奏攸若果入则百姓必致生变万一惊 
犯属车之尘臣坐不预言之罪望早黜责时己葺撷景园为寍德宫而太上皇后乃欲入居禁中光奏禁中者天子之宫陛下欲便温清奉迎入 
内亦当躬禀上皇下有司讨论典礼于是太上皇后居寍德宫金人逼京城士大夫委职而去者五十二人罪同罚异士论纷然光请付理寺公 
行之太原围急奏乞就委折彦质尽起晋绛磁隰潞威胜汾八州民兵及本路诸县弓手俾守令各自部辖其土豪士人愿为首领者假以官名 
应副器甲协力赴援金人劫质亲王以三镇为辞势必深入请大修京城守御之备以伐敌人之谋又言朱勔托应奉胁制州县田园第宅富拟 
王室乞择清强官置司追摄勔父子及奉承监司守令如胡直孺卢宗原陆寘王仲闵赵霖宋晦等并根勘计资其强夺编户产业者还之会李 
擢复以谏官召光奏蔡京复用时会擢迭为台官禁不发一语金人围城与白时中李邦彦专主避敌割地之谋乞寝成命不报光丐外亦不报 
彗出寅艮间耿南仲辈皆谓应在外裔不足忧光奏孔子作春秋不书祥瑞者盖欲使人君恐惧修省未闻以灾异归之外裔也疏入监汀州酒 
税高宗即位擢秘书少监除知江州未几擢侍御史皆以道梗不赴建炎三年车驾自临安移跸建康除知宣州时范琼过军光开门延劳琼留 
三日而去无敢哗者光以宣密迩行都乃缮城池聚兵粮籍六邑之民保伍相比谓之义社择其健武者统以土豪得保甲万余号精练军又栅 
险要二十三所谨戍之厘城止为十地分分巡内外昼则自便夜则守城有警则战苗租岁输邑者悉命输郡初讙言不便及守城之日赡军养 
民迄赖以济事闻授管内安抚许便宜从事进直龙图阁杜充败降金御营统制王■〈王燮〉王珉素不相能至是各拥溃兵索鬬光亲至营 
谕以先国家后私雠之义皆感悟解去时奔将散卒至者光悉厚赀给遗有水军叛于繁昌逼宣境即遣出贼不意击之遂宵遁进右文殿修撰 
光奏金人虽深入江浙然违天时地利臣已移文刘光世领大兵赴州并力攻讨乞速委宣抚使周望约日水陆并进盗邵青自真州拥舟数百 
艘剽当涂芜湖间光招谕之遗米二千斛青喜谓李公不疑我于是秋毫无犯他日舟过繁昌或给之曰宣境也乃掠北岸而去剧盗戚方破寍 
国县抵城下分兵四击光募勇敢劫之贼惊扰自相屠蹂朝廷遣统制官巨师古刘晏兼程来援贼急攻朝京门纔竹木为浮梁以济须臾军傅 
城列炮具立石对楼光命编竹若帘揭之炮至即反坠不能伤取桱木为撞竿倚女墙以御对楼贼引却刘晏率赤心队捣其砦贼退晏追之伏 
发遇害师古以中军大破贼贼遁去初戚方围宣与其副并马巡城指画攻具光以书傅矢射其副马前言戚方穷寇天诛必加汝为将家子何 
至附贼二人相疑攻稍缓始得为备而援师至矣尝寘匕首枕匣中与家人约曰城不可必保若使人取匕首我必死汝辈宜自杀无落贼手除 
徽猷阁待制知临安府绍兴元年除知洪州固辞提举临安府洞霄宫除知婺州甫至郡擢吏部侍郎上疏极论朋党之害议论之臣各怀顾避 
莫肯以持危扶颠为己任驻跸会稽首尾三载自去秋迄今敌人无复南渡之意淮甸咫尺了不经营长江千里不为限制惴惴焉日为乘桴浮 
海之计陛下驻跸会稽江浙为根本之地使进足以战退足以守者莫如建康建康至姑熟一百八十里其隘可守者有六曰江寍镇曰碙砂夹 
曰采石曰大信其上则有芜湖繁昌皆与淮南对境其余皆芦莜之场或碕岸水势湍悍难施舟楫莫若预于诸隘屯兵积粟命将士各管地分 
调发旁近乡兵协力守御乞明诏大臣参酌施行时有诏金人深入诸郡守臣相度或守或避令得自便光言守臣任人民社稷之重固当存亡 
以之若预开迁避之门是诱之遁也愿追寝前诏帝欲移跸临安被旨节制临安府见屯诸军兼户部侍郎督营缮事光经营撙节不扰而办奏 
蠲减二浙积负及九邑科配以示施德自近之意戚方降以管军属节制甚惧拜庭下光握手起之勉以忠义勿以前事为疑方谢且泣旋兼侍 
读因奏金人内寇百姓失业为盗贼本非获己尚可诚感自李成北走羣盗离心傥因斯时显用一二酋豪以风厉其党必更相效慕以次就降 
擢吏部尚书大将韩世清本苗傅余党久屯宣城擅据仓库调发不行光请先事除之乃授光淮西招抚使光假道至郡世清入谒缚送阙下伏 
诛初光于上前面禀成算宰相以不预闻怒之未至道除端明殿学士江东安抚大使知建康府寿春滁濠胪和无为宣抚使时太平州卒陆德 
囚守臣据城叛光多设方略尽擒其党秦桧既罢吕颐浩朱胜非并相光议论素与不合言者指光为桧党落职奉祠寻复宝文阁待制知湖州 
除显谟阁直学士移守平江除礼部尚书光言驻跸东南两浙非根本所因之地自冬及春雨雪不己百姓失业乞选台谏察实以闻兼比岁福 
建湖南盗作范汝为杨么相挺而起朝廷发大兵诛讨杀戮过当今诸路旱荒流丐满路宜选良吏招怀抚纳责诸路监司按贪赃恤流殍议臣 
欲推行四川交子法于江浙光言有钱则交子可行今己谓桩办若干钱行若干交子此议者欲欺陛下使陛下异时不免欺百姓也若己桩办 
见钱则目今所行关子己是通快何至纷纷其工部铸到交子务铜印臣未敢给降除端明殿学士守台州俄改温州刘光世张俊连以捷闻光 
言观金人布置必有主谋今已据东南形势敌人万里远来利于速战宜戒诸将持重以老之不过数月彼食尽则胜算在我矣除江西安抚知 
洪州兼制置大使擢吏部尚书踰月除参知政事时秦桧初定和议将揭榜欲籍光名镇压帝意不欲用光桧言光有人望同郡杨炜上光书责 
以附时相取尊官堕敌计隳大节光本意谓可因和而为自治之计既而桧议撤淮南守备夺诸将兵权光极言和不可恃备不可撤桧恶之桧 
以亲党郑亿年为资政殿学士光于榻前面折之又与桧语难上前因曰观桧之意是欲壅蔽陛下耳目盗弄国权怀奸误国不可不察桧大怒 
明日光丐去章九上乃除资政殿学士知绍兴府改提举临安府洞霄宫十一年冬中丞万俟卨论光阴怀怨望责授建寍军节度副使琼州安 
置仲子孟坚坐陆升之诬以私撰国史狱成吕愿中又告光与胡铨诗赋倡和讥讪朝政移昌化军论文考史怡然自适年踰八十始以郊恩复 
