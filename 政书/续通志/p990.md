<!-- { "loadSidebar": true } -->
遇转官勒停三品者削后任俸三月其待以不次者宰执具才行功实以闻吏部每季图上外路职官姓名大书赃污者于其名下使知畏愼年 
六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民多兴力役宜岁遣监察 
御史周行察之边部狱讼招讨司无得辄遣白身人征断宜于省部有出身女真契丹人及县令丞簿中择廉能者因其风俗略定科条务为简 
易征断羊马入官籍数如边部遇饥馑即以此账给之军中旧籍马死一村均钱补买往往鬻妻子卖耕牛以备之臣恐数年后边防困弊临时 
赈济费财十倍而无益当早为之所以实边备官给军前用尽则买补皆朽钝不堪用可每岁给官箭一分以补其阙边民阙食给米地远负重 
往往就仓贱卖而去可计口支钱则公私两便陕西正副宜如明安穆昆用土人一员队将亦宜参用土人久居其任增弓箭田复其赋役以廉 
吏为提举举察总管府以下官农隙校阅以严武备则太平之时有经略之制矣又论六盐场用人宜令户部公议辟举论漕运先计河仓见在 
几何通州容受几何京师岁费几何今近河州县岁税或六七万石小民有入资之费富室收转输之利宜计实数以科税入论民间私钱苦恶 
宜以官钱五百易私钱千期一月而尽过期以销钱法坐之论州府力役钱物户部颁印署白簿使尽书之以俟审阅有畏避不书者坐之论工 
部营造调发妨民生业诸路射粮军约量人数习武艺期以三年成以息调民书奏多见采纳以本官行六部事于北边召拜户部尚书时户部 
尚书高德基坐高估俸粟责降世宗念望之吝出纳或惩德基也使人谕之曰要在平占而巳望之久习事有治钱谷名性刚愎颇沾沾自露希 
觊执政世宗以望之急于见知涉躁进未及用寻卒以其子渊为奉御泽为笔砚承奉望之初不学及贵稍知读书遂刻苦自致有诗集三十卷

　　△大怀贞

　　大怀贞字子正辽阳人皇统五年除合门祗候累官右宣徽使正隆伐宋为武胜军都总管大定二年除洺州防御使累迁彰国安武军节 
度使县尉获盗得一旗上图亢宿诘之有谋叛状株连几万人怀贞止以乱民之刑请诛其首乱者十八人余皆释之尝以私忌饭僧数人就中 
一僧异常怀贞问其曾为盗杀人否对曰无之后三日诘盗果引此僧皆服其明察改兴中尹锦州富民萧鹤寿涂中杀人匿府少尹家有司捕 
不得怀贞以计取之寘于法改彰德军节度使卒

　　△卢孝俭

　　卢孝俭宣德州人登天眷二年第累官太原少尹大定二年陕西用兵尚书省发本路税粟赴平凉期甚严迫孝俭易以金帛驰至用省而 
不失期并人称之用廉进官二阶迁同知广宁尹广宁大饥民多流亡失业乃借僧粟使平其价市与贫民累迁山东东路转运使孝俭素褊躁 
与同僚王公谨失欢其子尝私用官帑孝俭不知也既而改河北西路转运使公谨乃发其事孝俭闻被逮莫测所以行至章邱自缢死

　　△李偲

　　李偲字子友定州安善人中天眷二年进士调辽山簿累官户部主事除同知河东南路转运使事大定初改同知中都路转运使事三年 
权知登闻检院再迁户部侍郎改沂州防御使沂南边郡户部借民闲田种禾取藁秸以备警急偲曰如此则农民失业具奏止之转运司牒郡 
输粟朐山调急夫数万人时久雨泥泞挽运不能前偲遣吏往朐山刺取其官廪见储粮数可支半岁即具其事牒运司请缓期毋自困百姓先 
是郡县街陌间听民作廛舍取其僦直至是罢收僦直廛舍一切撤毁他郡奉承号令督百姓必尽撤去偲独教民撤治前却不齐者三五所使 
巷道端正民便之改陕西西路转运使卒

　　钦定续通志卷四百三十一

　　●钦定续通志卷四百三十二　列传二百三十二

　　列传

　　金 【十】

　　○金十

　　富察世杰　　萧怀忠　　　伊喇谙达　　富珠哩阿老罕　　　　　　完颜萨哈　　庞迪　　　　伊喇成　　　舒穆噜卞　 
　伊喇道　　　杨仲武　　　赵兴祥　　舒穆噜荣　　敬嗣晖　　　富察通　　钮祜禄额特埒

　　富察世杰
　　萧怀忠
　　伊喇谙达
　　富珠哩阿老罕
　　完颜萨哈
　　庞迪
　　伊喇成
　　舒穆噜卞
　　伊喇道
　　杨仲武
　　赵兴祥
　　舒穆噜荣
　　敬嗣晖
　　富察通
　　钮祜禄额特埒

　　△富察世杰

　　富察世杰本名阿萨尔哈斯罕鄂都河人徙辽阳初隶宗弼军每与武士角力赌羊辄胜能以拳击四岁牛折其胁有粮车陷淖中七牛挽 
不能出世杰手出之宗敏为东京留守召置左右海陵篡位用为护卫赂以重赏令除兄弟有异志者世杰受诏而不肯为海陵怒面责之世杰 
曰臣不以非道害物海陵爱其勇不之罪也正隆四年尽籍诸路兵伐宋他使者唯恐不如诏得数多世杰往海兰路得数少海陵怪问之对曰 
海兰地接高丽今若多籍其丁即有缓急何以为备海陵喜曰他人用心不能及也除同知安国军节度使事时征发不巳民不堪命犯法者众 
邢人 【按金地理志邢州宋信德府天会七年降为邢州置安国军节度使世杰时为节度同知邢人正其属也本传讹作那人谨改正】 无 
长吏狱囚积四百余人世杰到官月余决遣略尽入为宿直将军以事往呼尔哈路还奏契丹部族大抵皆叛百姓警扰不安今举国南伐贼若 
乘虚而入虽得江淮无益也宜先讨平契丹南伐未晚海陵不悦曰诏令巳出矣今以三万兵选将屯中都以北足以镇压世杰又曰若东土大 
族附于贼恐三万众未易当也海陵不听及发汴京授郑州防御使领武捷军副总管大军渡淮世杰以军三千护粮运东下败宋兵数千人夺 
其战船甚众至和州境击宋兵五万人走之明日使其子乌达领二百八十骑为应兵自领八百骑前战宋兵奔溃大定初世杰取陕州败宋兵 
石壕镇复败宋援兵三千人遂围陕州宋兵三千自潼关来世杰以兵二百四十迎击之射杀十余人宋兵败走复败之于土壕山生擒一将复 
以四穆昆军败宋兵于土华复围陕州亲率选卒二百余人穴地以入城遂拔再破宋军三万人复虢州未几为卫州防御使改河南路统军都 
监召赴关帝慰劳良久除西北路副统赐厩马弓矢佩刀从布萨忠义讨契丹贼平改华州防御使与图克坦喀齐喀经略陇右喀齐喀复德顺 
至东山堡宋兵捍绝樵路世杰击走之追至城下城中出兵约二万余复败之宋经略使荆皋弃德顺走世杰与左都监璋追破其军改亳州防 
御使四迁通远军节度使宋人辄入巩境粜米面有司执之世杰署案作归附人纵遣之译吏蔡松寿诬府主谋叛坐贬十八年起为弘州刺史 
母忧去职累迁亳州防御使卒世杰少贫然疏财尚气每临阵破敌必戒士卒毋纵杀掠平居非忠孝不言亲贤乐善甚获当世之誉云

　　△萧怀忠

　　萧怀忠本名海呼奚人也为西北路招讨使萧裕等谋立辽后使萧珠展往西北路结怀忠并结节度使耶律朗为助怀忠与朗有隙遂执 
珠展并执朗遣使上变裕等既诛怀忠为枢密副使赐今名复为西北路招讨使西京留守封王改南京留守契丹萨巴反复以怀忠为西京留 
守西南面兵马都统与枢密使布萨师恭北京留守萧赜石卫将军萧图喇护卫十人长鄂勒博往讨之大军追萨巴不及海陵疑怀忠与萧裕 
皆契丹人本同谋恐其与萨巴合又以图喇无功怀忠赜师恭逸贼于是杀师恭赜怀忠皆族灭其家并诛鄂勒博图喇大定三年追复怀忠等 
官爵

　　△伊喇谙达

　　伊喇谙达辽横帐人父瑠和与耶律伊都俱来降西京下复叛瑠和遇害谙达以父死事授左奉宸熙宗初充护卫累官东京副留守完颜 
守道经略北方谙达摄咸平路屯军都统入为兵部侍郎除武定军节度使以招徕边部功迁东北路招讨使改临潢尹卒谙达骑射绝伦善相 
马尝阅马于市见马甚羸瘦以善价取之他日果良马也

　　△富珠哩阿老罕

　　富珠哩阿老罕隆州伯尔克山人年八岁选习契丹字再选习女真字既壮为黄龙府路万户令史贞元二年试外路胥吏第一补宗正府 
令史累擢尚书省令史布萨忠义讨斡罕辟置幕府掌边关文字斡罕既平阿老罕招集散亡复业者数万人复从忠义伐宋楼入奏事论列可 
否宋人请和忠义使阿老罕往和议定入奏忠义荐阿老罕有才干授尚书省都事除同知顺天军节度事累迁侍御史复以赫舍哩良弼荐迁 
劝农副使兼同修国史侍御史如故改右司郎中奏请徙河南戍军屯营城中者于十里外从之迁吏部侍郎除山东统军都监徙置河南八明 
安迁武胜节度使入为吏部尚书改西南路招讨使有司督本路明安人户所贷官粟阿老罕乞俟丰年从之军人有以甲叶贸易诸物天德榷 
场及界外岁采铜矿或因私挟兵铁与之市易皆一切禁绝土番军不许用亲戚奴婢及雇雇人营堑损圯以时葺治不与所部明安穆批会宴 
故兵民皆畏爱之改陕西路统军使兼京兆尹陕西军籍有阙旧例用子弟补充多不堪用阿老罕于伊勒希旗鼓手内选补军人以春牧马经 
夏不收饲瘠弱多死阿老罕命以时数秝之故死损者少仍春秋督阅军士骑射以严武备终南采漆者节其期限检其出入以防奸细帝以阿 
老罕为人沈厚所至称治召为参知政事命条上天德陕西行事帝称善以疾乞致仕除北京留守卒

　　△完颜萨哈

　　完颜萨哈上京纳尔珲河人其先居乌楞古河身长多力善用枪金师南征睿宗为右副元帅置麾下佩以金牌使督军事天德元年授本 
班祗候郎君详衮后从军泰州路军帅以萨哈为万户领尼楚赫等明安戍北边数有战功二年正月遣使夏国谕以即位事因令同彼之意既 
还称旨为兵部郎中改同知会宁尹累迁海兰路都总管海陵伐宋授卫州防御使为武震军都总管世宗即位遣使召萨既哈至除武昌军节 
度使改安化军兼山东路副都统大定四年徙镇安武仍兼副统领山东大名东平三路军八万余渡淮会大军伐宋进至楚州宋遣使奉岁币 
还邳州卒

　　△庞迪

　　庞迪字仲由延安人少倜傥喜读兵书习骑射学推步孤虚之术无所用乃应募隶泾原路第三副将破贼有功授保义郎尝从百余骑经 
行山谷遇夏人数千众骇惧请避迪跃马犯阵敌皆披靡身被重创完军以还自是知名擢为正将寻以张中孚荐授迪权知怀德军兼沿边安 
抚使夏军五万薄城迪开门待之敌不敢入因以数千骑分门突出遂破之获军资甚众复破关师古兵擢佑镇戎军寻权淮南东路马步军副 
总管总制沂密淮阳兼权知沂州寻为环庆路兵马都钤辖权知邠州齐国废改华州防御使 【按金地理志华州宋镇潼军节度使国初因 
之皇统二年降为防御使本传除授在天眷以前而云防御使者从乎其后也】 军变被执巳而贼众悔曰公为政素善岂宜劫辱纵之还复领 
州事天眷初历临洮尹兼熙秦路兵马都总管陕右大饥流亡四集迪开渠溉田民咸利之官制行迪以博州团练使 【按金地理志博州有 
防御使无团练使】 特授定远大将军皇统七年除庆阳尹历三考不易以治最闻诏书褎美正隆元年迁凤翔尹屡上章求退不许海陵南伐 
