<!-- { "loadSidebar": true } -->
　　 殇皇帝重茂

　　殇皇帝重茂初王北海神龙初进王温授右卫大将军领并州大都督中宗崩韦后立重茂为帝而自临朝称制韦氏败重茂遂逊位让叔 
父相王退居别所景云二年改王襄迁集州令中郎将率兵守卫开元二年转房州刺史薨年十七葬武功西原 【按新书不为重茂立传吴 
缜纠谬力言其非今依旧书增入】

　　△睿宗诸子

　　让皇帝宪【琎　瑀景俭】　　　惠庄太子撝惠文太子范【珍】　　惠宣太子业【知柔】

　　睿宗六子肃明皇后生宪宫人柳生撝昭成皇后生元宗皇帝崔孺人生范王德妃生业后宫生隆悌

　　让皇帝宪
　　惠庄太子撝
　　惠文太子范
　　惠宣太子业

　　 让皇帝宪

　　让皇帝宪始王永平文明元年武后以睿宗为皇帝故宪立为皇太子睿宗降为皇嗣更册为皇孙与诸王皆出合开府置官属长寿二年 
降王寿春与衡阳巴陵彭城三王同封 【按吴缜纠谬云据武后纪当云与衡阳临淄巴陵彭城四王同封而止云三王者脱误也或谓临淄 
即明皇帝史家不欲死之降封之数缜亦非之今姑仍其旧】 复诏入阁中宗立改王蔡固辞不敢当韦后摄政进封宋睿宗将建东宫以宪嫡 
长又尝为太子而楚王有大功故久不定宪辞曰储副天下公器时平则先嫡国难则先功重社稷也使付授非宜海内失望臣以死请因涕泣 
固让时大臣亦言楚王有定社稷功且圣庶抗嫡不宜更议帝嘉宪让遂许之立楚王为皇太子以宪为雍州牧扬州大都督太子太师实封至 
二千户赐甲第进尚书右仆射又兼司徒让司徒更为太子宾客时太平公主有异图姚元崇宋璟白帝请出宪及申王成义为刺史以销释阴 
计乃以司徒兼蒲州刺史进司空元宗既讨定萧岑之难进宪位太尉增千户固辞更授开府仪同三司解太尉扬州大都督徙王寍又兼太常 
卿开元十四年表解卿久之复为太尉历泽岐泾三州刺史累封至五千五百户二十九年薨初帝五子列第东都积善坊号五王子宅及赐第 
上都隆庆坊亦号五王宅元宗为太子尝制大衾长枕将与诸王共之睿宗知喜甚及先天后尽以隆庆旧邸为兴庆宫而赐宪及辥王第于胜 
业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召升楼 
与同榻坐或就幸第赋诗燕嬉赐金帛侑欢时以鹡鸰千数集麟德殿廷树翔栖浃日左清道率府长史魏光乘作颂以为天子友悌之祥帝喜 
亦为作颂宪尤谨畏未尝干政而与人交帝益信重后申王等相继薨唯宪在帝亲侍益厚薨年六十三帝失声号恸左右皆泣下帝以宪实推 
天下有高世之行非大号不称乃追谥让皇帝遣尚书左丞相裴耀卿太常卿韦绦持节奉册其子琎表陈宪宿素退让不敢当大号制不许及 
敛出天子服一称诏右监门大将军高力士以手书寘灵坐赠妃元氏为恭皇后葬桥陵旁及葬敕中使谕琎等送终之具使众见之示以俭薄 
既发引大雨有诏庆王潭等涉途泥步送十里号其墓曰惠陵宪常从帝按舞万岁楼从复道上见卫士己食弃其余窦中帝怒诏高力士杖杀 
之宪从容曰从复道上窥人之私恐士不自安且失大体岂以性命轻于余飱乎帝遽止谓力士曰王于我可谓有急难也不然且误杀士又凉 
州献新曲帝御便坐召诸王观之宪曰曲虽佳然宫离而不属商乱而暴君卑逼下臣僭犯上发于忽微形于音声播之咏歌见于人事臣恐一 
日有播迁之祸帝默然及安史乱世乃思宪审音云宪本名成器避昭成太后谥与申王成义俱改今名宪子十人 【按世系表宪九子琎嗣 
庄琳珣珽管玢璀瑀旧书宪凡十子琳下有璹原文误作十九人今改从旧书】 其闻者琎嗣庄琳瑀

　　琎
　　瑀
　　景俭

　　琎

　　琎眉宇秀整性谨洁善射帝爱之封汝阳王历太仆卿与贺知章褚庭诲梁涉等善薨赠太子太师嗣庄幼有令名为太子左谕德封济阴 
王薨赠幽州大都督琳以秘书监为嗣寍王从天子幸蜀薨

　　瑀

　　瑀早有材望伟仪观始封陇西郡公从帝幸蜀至河池封汉中王山南西道防御使干元初寍国公主降回纥诏瑀以特进太常卿持节册 
拜回纥为威远可汗肃宗诏收羣臣马助战瑀与魏少游等持不可帝怒贬蓬州长史薨赠太子太师谥曰宣孙景俭

　　景俭

　　景俭字宽中及进士第强记多闻善言古成败王霸大略高自负于士大夫无所屈王叔文等更誉之以为管仲诸葛亮比叔文败景俭以 
母丧得不坐韦夏卿守东都辟幕府窦羣任中丞引为监察御史羣贬景俭亦为江陵户曹参军累擢忠州刺史元和末入朝不见用复为澧州 
刺史素与元稹李绅善二人方在翰林言其才及延英奉辞景俭自陈见抑远穆宗怜之追诏为仓部员外郎不遣阅月拜谏议大夫性矜诞使 
酒纵气语侵宰相萧俛段文昌诉于帝贬建州刺史稹得君为之助故还为谏议大夫与冯宿杨嗣复温造李肇等集史官独孤朗所景俭醉至 
中书慢骂宰相王播崔植杜元颖更为逊言厚谢乃去坐贬漳州刺史宿等皆逐矣未及漳稹辅政改楚州刺史议者谓景俭辱丞相贬未至即 
迁非是稹惧改少府监悉还宿等景俭既湮阨不得志卒然其为人轻财笃于义既没士怅悼之

　　 惠庄太子撝

　　惠庄太子撝本名成义垂拱三年始王恒与卫赵二王同封俄改王衡阳睿宗立进王申与岐辥二王同封累迁右卫金吾二大将军实封 
至千户进司徒兼益州大都督四为州刺史开元八年停刺史复为司徒薨册书赠太子及谥陪葬桥陵撝性宽裕仪貌瓌重无嗣诏以让帝子 
珣嗣为怀寍王徙封同安薨天宝中复以让帝子璹嗣

　　 惠文太子范

　　惠文太子范始名隆范元宗立与辥王隆业避帝讳去二名初王郑改封卫俄降封巴陵进王岐为太常卿并州大都督左羽林大将军从 
元宗诛太平公主以功赐封与辥王业并满五千户历为州刺史迁太子太傅开元十四年薨册书赠太子及谥陪葬桥陵帝哭之恸彻常膳至 
累旬羣臣勉请乃复范好学工书爱儒士无贵贱为尽礼与阎朝隐刘延琦张谔郑繇等善常饮酒赋诗相娱乐又聚书画皆世所珍者初隋亡 
禁内图书湮放唐兴募访稍稍复出藏秘府长安初张易之奏天下善工潢治乃密使摹肖殆不可辨窃其真藏于家既诛悉为辥稷取去稷又 
败范得之后卒为火所焚驸马都尉裴虚己善谶纬坐私与范游徙岭南延琦贬雅州司户谔为山茌丞然帝于范无少闲也时王毛仲等起贱 
微暴贵诸王见必加礼独范接之自如子瑾嗣落魄不饬名检沈酒色历太仆卿封河东王暴薨赠太子少师 【世系表尚有河西郡王玠】  
天宝中复以辥王子略阳公珍为嗣岐王

　　珍

　　珍

　　珍仪观丰伟为宗正员外卿与蔚州镇将朱融善融尝言珍似上皇因有阴谋往语金吾将军邢济曰关外寇近京师草草奈何济曰我金 
吾天子押衙以死生从安自脱融曰见嗣岐王无虑矣济以闻肃宗诏废珍为庶人赐死融党皆诛擢济为桂管防御使

　　 惠宣太子业

　　惠宣太子业始王赵降封中山授都水使者徙彭城兼陈州别驾进王辥为羽林大将军荆州大都督以好学授秘书监开元初进太子少 
保即拜太保累厯州刺史初母早终从母贤妃鞠之八年迎贤妃外邸事之甚谨其女弟淮阳凉国二公主亦早卒抚甥与己子均帝益爱之尝 
被疾帝自祝禬既愈幸其第置酒赋诗为初生欢帝尝不豫业妃弟内直郎韦宾与殿中监皇甫恂妄言休咎事宾坐死恂贬锦州刺史妃恐降 
服待罪业亦不敢入谒帝闻遽召之业伏殿下请罪帝趋就执其手曰吾所猜于兄弟者天地共咎之遂复燕欢仍谕妃复位俄进司徒二十二 
年业有疾帝爱之一夕容发为变及薨帝悲不能食册书加赠及谥陪葬桥陵十一子 【世系表祇载十人】 其闻者瑗玚琄帝后追思业引 
见瑗等伤之乃下诏共赐实封千户瑗为乐安王玚荣阳王宗正卿琄为嗣辥王厯鸿胪卿天宝中琄舅韦坚为李林甫所构坐贬夷陵别驾徙 
置夜郎南浦及安禄山乱乃还京师

　　知柔

　　知柔

　　曾孙知柔嗣王再为宗正卿久之擢京兆尹始郑白渠梗壅民不得岁知柔调三辅治复旧道灌浸如约遂无旱虞民诣阙请立石纪功知 
柔固让得止累检校司徒同中书门下平章事又诏营缉太庙判度支充诸道盐铁转运使昭宗出莎城独知柔从乘舆器用庖顿皆主之大细 
毕给性俭约虽位通显无居第未几出拜清海军节度使在镇廉洁贡献时入进检校太傅兼侍中仕凡四纪常为宗室冠卒于镇

　　隋王隆悌始封汝南王早薨睿宗追王赠荆州大都督爵不传

　　钦定续通志卷一百八十四

　　●钦定续通志卷一百八十五　宗室传五

　　宗室传

　　唐 【五】

　　○唐五

　　元宗诸子
　　肃宗诸子

　　△元宗诸子

　　奉天皇帝琮　太子瑛　棣王琰鄂王瑶　　　靖恭太子琬　光王琚颍王璬　　　永王璘　寿王琩延王玢　　　盛王琦　　　 
丰王珙汴王璥

　　元宗三十子刘华妃生琮第六子琬第十二子璲赵丽妃生瑛元献皇后生肃宗皇帝钱妃生琰皇甫德仪生瑶刘才人生琚武惠妃生一 
第十五子敬第十八子琩第二十一子琦高婕妤生璬郭顺仪生璘柳婕妤生玢锺美人生环卢美人生瑝阎才人生玼王美人生珪陈才人生 
珙郑才人生瑱武贤仪生璇第三十子璥余七子天母氏失传

　　奉天皇帝琮
　　太子瑛
　　棣王琰
　　鄂王瑶
　　靖恭太子琬
　　光王琚
　　颍王璬
　　永王璘
　　寿王琩
　　延王玢
　　盛王琦
　　丰王珙
　　汴王璥

　　 奉天皇帝琮

　　奉天皇帝琮景云元年王许昌郡与真定王同封先天元年进王郯与郢王同封开元四年领安西大都护安抚河东关内陇右诸蕃大使 
十三年徙王庆与忠棣荣光仪颍永寿延盛济十一王同封十五年与十王并领节度不出合琮以凉州都督兼河西诸军节度大使天宝元年 
改节河东十载薨 【旧书亦作十载按吴缜纠谬云元宗纪天宝十一年五月戊申庆王琮薨传恐误】 赠太子谥靖德肃宗立进谥奉天皇 
帝妃窦为恭应皇后诏尚书右仆射裴冕持节改葬羣臣素服临送达礼门帝御门哭墓号齐陵无子以太子瑛子俅嗣王琮始名嗣直太子嗣 
谦棣王嗣直鄂王嗣初靖恭太子嗣玄开元十三年更名曰潭曰鸿曰洽曰涓曰滉后十年改今名

　　 太子瑛

　　太子瑛始王真定进王郢开元三年立为皇太子七年诏太子诸王入阁学行齿冑礼太常择日谒孔子太子献诏右散骑常侍褚无量执 
经羣臣学官诸生以差赐帛明年瑛加元服见太庙十六年诏九品官息女可配太子者有司采阅待进止以太常少卿辥绦女为妃帝种麦苑 
中瑛诸王侍登帝曰是将荐宗庙故亲之亦欲若等知稼穑之难初瑛母以倡进善歌舞帝在潞得幸及即位擢妃父元礼兄常奴皆至大官鄂 
光二王母亦帝为临淄王时以色选及武惠妃宠幸倾后宫生寿王爱与诸子绝等而太子二王以母失职颇怏怏惠妃女咸宜公主壻扬洄揣 
