<!-- { "loadSidebar": true } -->
惧武德与将董可武出兵万人迎劳至牙门不得前诸将乃诣监军崔士康邀说请如河朔故事士康懦不敢拒乃至丧次扶出稹为裹絁巾曰 
毋更欲杀敕使诸将哄然笑遂出见三军帝怒前使者不入谪隶恭陵稹所遣使三辈皆仗死京兆府诏从素书敕稹护丧还东都稹不奉诏诏 
羣臣议李德裕请讨之诏夺从谏稹官敕诸军进讨于是河阳王茂元以兵屯万善河东刘沔守昂车关壁榆社魏博何宏敬栅肥乡侵平恩成 
德王元逵次临洺略任尧山向城河中陈夷行营冀城侵冀氏茂元别遣将营天井关为贼将薛茂卿所破张巨进攻万善不能下茂元欲走会 
日暮贼自溃去诏忠武王宰以本军入怀泽行营茂卿负战胜冀厚赏或言其兵犯王略深朝廷且怒节益不可至稹然之茂卿失望乃与宰通 
伪北委天井关奔泽州使谍告宰取泽吾应于内宰疑不进稹闻其贰召诛之宰进破刘公直拔陵川刘沔又取石会关李石代沔领河东稹因 
石兄洺州刺史恬移书乞降石以闻右拾遗崔碣请纳之帝怒斥碣邓城令诏敢言罢兵者戮贼境上令石答书许稹面缚稹不出俄而杨弁逐 
石与稹连和稹诸将建议我求承袭彼叛卒若与之是与反者械其使送京师使康良佺屯鼓腰岭败太原兵生禽卒七百帝犹不赦始从谏将 
死命稹无笞辱羣奴故李士贵等与王协尤用事士有功不赏下无鬬志府中财货山积而协请税商人使刘溪等分出检实溪并取齐民赀十 
二百姓始怨从谏妻弟裴问守邢州募兵五百号夜飞将多豪姓子其家以输赀不时为溪所囚问以为言溪大怒问因杀溪与刺史崔嘏自归 
成德军王钊守洺州给士■〈此上巾下〉布一端稹檄代岁禀钊谓众曰库物尚多欲发以为赏可乎士皆喜悉所有给之送款魏博军礠州 
将高玉尧山将魏元谈等以次降成德元逵以久为贼守杀之稹闻三州降大惧郭谊与王协议图稹使董可武诱稹至北第置酒饮酣即斩首 
悉取从谏子在襁褓者二十余并从子积匡周等杀之诛张谷张沿陈杨庭李仲京王渥王羽韩茂章茂实贾庠郭台甄戈十一族夷之函稹首 
送王宰献京师告庙社御兴安门受之刘公直亦降于宰石雄以兵守境军大掠谊移书责之雄衔怒稹之死谊斥从谏妻伏夹室私收其赀建 
大厩日望旌节宰相德裕建言稹庸下乱繇谊始及穷蹙乃图稹邀荣不诛无以惩宜及兵在境悉取逆党送京师论如法先是有狂人呼于潞 
市曰石雄七千人至矣从谏捕诛之乃请诏雄率兵如数以入雄至潞缚谊及王协刘公直安全庆李道德李佐尧刘武德董可武等送京师并 
诛死杖崔士康杀之诏从谏且死乃署稹军事宜剖棺暴尸三日谊兖州人 【按新书原文载从谏目尚开及郭谊兄岌葬地事文类说家无 
关劝惩今删】 张谷张沿陈扬庭皆有文谷纳邯郸人李严女为侍人号新声当从谏潜图窥胁新声谏谷曰从谏非有战野攻城功直以其父 
挈齐十二州还天子未能夺其嗣耳自有泽潞未闻以一缕一蹄为天子寿章武朝数镇颠覆皆雄才杰器尚不能固天子恩况从谏擢自儿女 
手中苟不以法得亦宜以不法终君当脱族西去大丈夫勿顾一饭恩以骨肉腥健儿食谷畏言泄缢之李仲京训兄王渥播子王羽涯族孙韩 
茂章茂实约子贾庠餗子郭台行余子甘露难作皆羸服奔从谏从谏衣食之甄戈者颇任侠自称荆卿从谏与定州戍将有嫌命戈斩其首他 
日又使取仇人乃十余辈劫之从谏不悦号伪荆卿从谏妻裴以弟立功诏贷其死刑部侍郎刘三复执不可于是赐死 【按新书原文载裴 
氏劝从谏入朝为子孙计上文裴与从谏谋令稹主军劝夫忠顺陷子不载且此时独不知为子孙计耶自相矛盾今删】 有李佐之者兼孙也 
累调河南尉客潞从谏留署观察府支使因娶其从祖妹从谏病佐之力讽使还东都从谏虽不能从然感服其言病且革王恊等恐佐之妻母 
有所关说即辇母归东都会佐之奴告佐之漏军中虚实稹杀之武乡令唐汉宾俭裔孙以稹拒命固请归朝不听举族见害李师晦者本宗室 
子悟辟致幕府见从谏稍恣横假言求长生术不与事从谏使归东都师晦惧谮请居涉从谏不之疑稹败有为帝言者擢伊阙令而赠薛茂卿 
博州刺史大中初又赠汉宾本县令先时河北诸将死皆先遣使吊祭次册赠次近臣宣慰度军便宜乃与节军中不许出乃用兵不半岁不能 
定故得为备稹初不意帝怒即见讨及茂元录诏示稹举族号恸欲自归而愚懦不决云自悟至稹三世凡二十六年季丕者善长短术与从谏 
厚善署大将及稹阻命军中疾其才丕惧乞为游弈遂自归议者疑为贼遣德裕奏言讨贼半年始有降者当赏以劝擢忻州刺史杨弁乱遣人 
诱丕丕斩之以兵扼走集迁汾晋二州刺史大中初拜振武节度使检校刑部尚书党项叛徙鄜坊卒

　　钦定续通志卷二百八十

　　●钦定续通志卷二百八十一　列传八十一

　　列传

　　五代 【一】

　　○五代一

　　敬翔　　　　朱珍　　　　庞师古　　葛从周　　　霍存　　　　张存敬　　符道昭　　　刘捍　　　　寇彦卿　　康怀 
英

　　敬翔
　　朱珍
　　庞师古
　　葛从周
　　霍存
　　张存敬
　　符道昭
　　刘捍
　　寇彦卿
　　康怀英

　　△敬翔

　　敬翔字子振同州冯翊人干符中举进士不中依同里人汴州观察支使王发发无所荐引翔为人作笺刺传军中太祖爱之谓发曰闻君 
有故人可与俱来翔见太祖补以军职非其所好乃以为馆驿巡官太祖与蔡人战汴郊翔为太祖谋多中太祖欣然以为得翔晚动静辄问之 
昭宗自岐迁长安召翔与李振升延喜楼劳之拜翔太府卿昭宗迁洛阳宴崇勋殿酒半起使人召太祖入内殿将有所托太祖惧辞以疾昭宗 
曰卿不欲来可使敬翔来太祖遽麾翔出翔亦佯醉去太祖已破赵匡凝取荆襄遂攻淮南翔切谏以为新胜之兵宜持重养威太祖不听出兵 
光州遭大雨几不得进进攻寿州不克多所亡失太祖始大悔归而忿躁杀唐大臣几尽然益以翔为可信任梁之篡弒翔之谋为多太祖即位 
改唐枢密院为崇政院以翔为使迁兵部尚书金銮殿大学士封平阳郡侯 【据薛史增】 翔从太祖用兵三十余年尽心勤劳昼夜不寐自 
言惟马上乃得休息太祖刚暴难近有不可翔未尝显言微开其端太祖意悟多为之改易太祖破徐州得时溥宠姬刘氏爱幸之刘氏故尚让 
妻也乃以妻翔翔贵刘氏犹侍太祖卧内车服骄侈别置典谒交结藩镇权贵往往附之宠信言事不下于翔翔以太祖故虽患之而不能止太 
祖崩友珪立以翔先帝谋臣惧图己不欲翔居内职乃以李振代为崇政使拜翔中书侍郎同中书门下平章事翔多称疾未尝省事末帝即位 
赵岩等用事颇离间旧臣翔愈郁郁不得志其后梁尽失河北与晋相拒杨刘翔曰故时河朔半在以先帝之武御貔虎之臣犹不得志于晋今 
晋曰益强梁日益削陛下处深宫中所与计事者皆近习亲戚而望成事乎臣闻晋攻杨刘李亚子负薪渡水为士卒先陛下委蛇守文以儒雅 
自喜而遣贺坏为将岂足当彼余锋乎臣虽惫受国恩深若其乏材愿自效岩等以翔为怨言遂不用王彦章败于中都末帝惧召段凝于河上 
凝顾望不来末帝遽呼翔曰朕居常忽卿言今急矣勿以为怼卿其教我当安归翔曰臣从先帝三十余年虽为相实朱氏老奴事陛下如郎君 
敢有所隐陛下初用段凝臣巳争之今凝不来敌势巳迫欲为陛下谋小人间之必不见听请先死不忍见宗庙之亡君臣相向恸哭翔与李振 
俱为太祖所信任庄宗入汴诏赦梁羣臣振喜谓翔曰有诏洗涤将朝新君邀翔俱翔夜止高头车坊将旦左右报曰崇政李公入朝矣翔数曰 
李振谬为丈夫矣复何面目入梁建国门乎乃自经死

　　△朱珍

　　朱珍徐州丰人少与庞师古等俱从梁太祖为盗太祖镇宣武珍为太祖创军制选将练兵甚有法梁败黄巢破秦宗权东并兖郓未尝不 
在战中勇出诸将太祖与晋王东逐黄巢还过汴馆之上源驿太祖使珍夜以兵攻之晋王亡去珍悉杀其麾下兵义成军乱遣珍以兵趋滑州 
道大雪趣兵疾驰一夕至城下拔之秦宗权遣卢瑭张晊等攻梁时梁兵少数为宗权所困乃拜珍淄州刺史募兵于淄青得万余人以归太祖 
大喜曰贼方息兵养勇度吾兵少不出而未知珍来宜出其不意击之败晊等宗权由此败亡梁军威大振以得珍兵故也珍从太祖攻朱宣取 
曹州又取濮州刺史朱裕奔郓太祖留珍攻之裕诈为降书阴约开门为内应珍信之军入瓮城垂门发郓人从城上磔石投之兵皆死珍仅以 
身免太祖不之责魏博军乱囚乐彦贞太祖遣珍救魏珍破黎阳临河李固三镇杀魏豹子军二千于临黄威振河朔梁攻徐州珍先下丰县又 
败时溥于吴康与李唐宾等屯萧县唐宾者陕州陕人也初为尚让偏将降梁每战与珍俱珍小却唐宾佐之乃大胜珍尝私迎家军中太祖遣 
唐宾伺之珍与唐宾不协唐宾夜走还宣武珍单骑追之交诉太祖前太祖为和解之珍屯萧闻太祖将至戒军中治馆厩唐宾步将严郊治厩 
失期军吏督之郊诉于唐宾唐宾以让珍珍怒拔剑起唐宾拂衣就珍珍即斩之遣使者告唐宾反太祖大惊敬翔为太祖画佯收唐宾妻子下 
狱因如萧珍迎谒遂执之诸将霍存等十余人叩头救珍太祖大怒举胡床掷之曰方珍杀唐宾时独不救之耶存等退珍遂缢死

　　△庞师古

　　庞师古曹州南华人初名从梁太祖镇宣武初得马五百匹为骑兵以师古将之从破黄巢秦宗权皆有功太祖攻时溥未下留兵属师古 
守之师古取宿迁进屯吕梁败其兵二万孙儒逐杨行密取扬州太祖遣师古渡淮攻儒为儒所败是时朱珍李唐宾巳死师古与霍存分将其 
兵梁攻徐州太祖夺彬王友裕兵以属师古师古攻破徐斩溥表为徐州留后 【按文苑英华有授庞从武寍平南节度使制非留后也薛史 
亦作使而欧史通鉴皆作留后当从文苑英华及薛史为是】 攻郓州临济水师古彻木为桥夜先济朱宣走中都见杀太祖已下兖郓乃遣师 
古与葛从周攻杨行密于淮南师古出清口从周出安丰师古自微时事太祖谨甚未尝离左右为将必受方略以行军中非太祖命不妄动师 
古营清口地势卑或请就高为栅师古以非太祖命不听淮人决水浸之请者告曰上流水至矣师古以为摇动士卒立斩之巳而水至兵不能 
战遂见杀

　　△葛从周

　　葛从周字通美濮州鄄城人少从黄巢巢败降梁从太祖攻蔡州太祖坠马从周扶太祖复骑与敌步鬬伤面身被数创偏将张延寿从旁 
击敌乃得脱太祖用从周延寿为大将从周与秦宗权战于焦夷获其将王涓从朱珍收兵淄青功为多李罕之召晋兵攻张全义于河阳太祖 
遣从周丁会等救之败晋兵于沇河潞州冯霸杀晋守将李克恭以降梁太祖遣从周入潞州晋兵攻之从周走河阳太祖攻魏从周与丁会先 
下黎阳临河会太祖于内黄败魏兵于永定桥从丁会攻宿州以水浸其城破之太祖攻朱瑾于兖州未下留从周围之瑾闭壁不出从周诈去 
夜潜还擒杀千余人晋攻魏太祖遣侯言救之言筑垒洹水太祖怒言不出战遣从周代言从周益闭垒不出而凿三闇门以待晋兵攻之从周 
