<!-- { "loadSidebar": true } -->
公东京即位事以完颜元宜为浙西道兵马都统制郭安国副之帝驻军江北遣武平总管阿林渡江至南岸失利帝还和州遂进兵扬州甲午 
会舟师于瓜洲渡期以明日渡江乙未浙西兵马都统制完颜元宜等反帝遇弒崩年四十大定二年降封为海陵郡王谥曰炀后降为海陵庶 
人
　　海陵天德四年贞元三年正隆六年凡十三年

　　钦定续通志卷四十八

　　●钦定续通志卷四十九　金纪三

　　金纪 【三】

　　世宗

　　○世宗

　　世宗皇帝讳雍本讳乌禄又名褎太祖孙睿宗子也母曰贞懿皇后李氏帝性仁孝沈静明达善骑射国人推为第一每出猎耆老皆随而 
观之皇统初封葛王厯授东京留守进封赵王正隆二年例降封郑国公进封韩国三年再任留守徙封曹国六年五月居贞懿皇后丧是时海 
陵南伐天下骚动多有反者咸平府穆昆瓜里攻陷韩州据咸平将犯东京八月起复帝为东京留守博索路兵四百来会讨瓜里复得城中子 
弟愿为兵者数百人帝乃益造兵仗饰器甲以舅李石主留务大谋发众会海陵使博索路总管完颜默音来讨贼以兵属之九月至东京副留 
守高存福其女在海陵后宫海陵使存福伺帝起居适以造兵器余材造甲数十存福以白海陵遂与推官李彦隆托为击球谋不利存福家人 
以其谋来告乃止不住帝尝有疾海陵使近习来观动静又使摩啰欢图淮北诸王帝忧之及讨瓜里还至清河遇故吏禄锦自南来具言海陵 
弒其母及兄子塔纳阿里布枢密使布萨呼图等又曰且遣人来害宗室兄弟矣帝益惧李石劝帝早图之于是以议备贼事召官属会清安寺 
彦隆存福至于座上执而杀之十月辛丑南征万户完颜福寿高忠建卢万嘉努等自山东率兵二万完颜默音自长安率兵五千皆来附丙午 
官属诸军劝进帝固让良久于是亲告于太祖庙还御宣政殿即皇帝位 【恭读　　御制全韵诗题金世宗云劝进协人心即符天命吉以 
久典外郡民艰故所悉分疆息兵戈休养筹勤恤戒奢崇以俭去文归于质其最可称者毋忘旧为棘讵祗一代然万世胥应述按金自太祖以 
来用兵无寍岁及海陵无道国内骚然赖世宗之贤勤求治理遂致乂安而南北通好两国之民并受其福至其不忘国俗屡以祖宗为训实堪 
为万世法　　圣制所称真令金世宗之贤百世下犹可想见也谨录识之】 以完颜默音为右副元帅高忠建元帅左监军完颜福寿右监军 
卢万嘉努显德军节度使丁未大赦改元大定下诏暴海陵罪恶己酉飨将士赐官赏各有差仍给复三年尚书省奏请以从军来者补诸局司 
承应人及官吏阙员帝曰旧人南征者即还何以处之必不可阙者量用新人可也辛亥以通吉义为参知政事以完颜古云为左副元帅丁巳 
出内府金银器物赡军吏壬戌以晏为左丞相癸亥诏谕南京太傅尚书令张浩甲子张玄素上谒诏遣伊喇札巴招契丹诸部为乱者以实图 
美为元帅右都监十一月己巳朔以晏兼都元帅辛未以李石为参知政事己卯诏调民闲马充军用事毕还主死者给价阿苏璋杀同知中都 
留守事萨勒札阿苏自称中都留守璋自称同知留守事使厚嘉努等来上表贺辛巳诏幸中都凡宫殿张设毋得增置毋役一夫以扰百姓但 
谨围禁严出八而己癸未遣左都监乌哲库右都监实图美广寍尹布萨欢塔讨契丹诸部甲申追尊皇考豳王为皇帝谥简肃庙号睿宗皇妣 
富察氏曰钦慈皇后李氏曰贞懿皇后羣臣上尊号乙酉追复东昏王帝号谥武灵庙号闵宗封子萨喇勒为许王呼塔噶为楚王戊子辞谒太 
祖庙及贞懿皇后园寝己丑如中都次小口使中都留守宗宪先往壬辰次梁鱼务白彦敬与赫舍哩志寍以所统军数来上安武军节度使爽 
来归乙未完颜元宜等弒海陵于扬州先是左司郎中鄂博库白海陵以帝在东京即位改元事海陵拊髀叹曰我固欲灭宋后改元大定兹非 
天命乎出其书示之即预志改元事也丙申次义州丁酉宋人破陕州防御使折可直降同知防御使事李柔立死之十二月丁巳至中都戊午 
谒太祖庙己未御贞元殿受羣臣朝壬戌诏军士自东京扈从至京师者复三年同知河闲尹高昌福上书陈便宜帝览之再三诏内外大小职 
官陈便宜丙寅诏完颜古云规措南边及陕南等路事
　　二年春正月戊辰朔日有食之庚午帝谓宰相曰进贤退不肖宰相之职也有才能高于己者或惧其分权往往不肯引置同列朕甚不取 
卿等毋以此为心以致仕翟永固为尚书左丞布萨忠义为右丞都统色克副统完颜布呼坐擅易置中都官吏色克除名布呼削两阶罢之辛 
未御太和殿宴百官宗戚命妇赐赉有差壬申敕御史台检察六部文移稽留及失当者举劾之乙亥如大房山丙子献飨山陵礼毕欲猎左丞 
相晏谏曰边事未寍不宜游幸遂还宫因谕晏等曰朕常慕古之帝王虚心受谏卿等有言即言毋缄默以自便辛巳克实等谋反伏诛是日赐 
扈从明安穆昆甲士下至伊勒希有差赐赉河南将士以前劝农使伊喇元宜为御史大夫赈赐山东百姓粟帛无妻者具姓名以闻庚寅行纳 
粟补官法遣右副元帅完颜默音率师讨萧斡罕壬辰帝谓宰执曰朕即位来可行之事甚多近日全无敷奏朕深居九重正赖卿等赞襄各思 
所长以闻又言卿等当参民闲利害及时事之可否以时敷奏不可公余辄从自便优游而已命河北山东陕西等路征南步军并放还家咸平 
济州军三万入屯京师丙申以完颜思敬与阿林督北边将士二月己亥起大颖为秘书丞庚子诏梁球等安抚山东百姓招谕盗贼或避贼及 
避徭役在他所者并令归业务农有罪并与原免初帝遣辽阳主簿舒穆噜伊德东京曲院都监伊喇布格招契丹叛人为白彦敬赫舍哩志寍 
所害癸卯并赠镇国上将军令其家各食五品俸仍收录其子甲辰以张浩为太师尚书令如故伊喇元宜为平章政事辛亥定世袭明安穆昆 
迁授格癸亥诏降萧玉敬嗣晖许霖等官放归田里甲寅复用进士为尚书省令史丙辰舒穆噜珠德勒等败宋兵于寿安县丁巳富察世杰取 
陕州甲子诏都元帅璸都开府山东经略边事泽州刺史特默格及妻高福娘伏诛闰月甲戌帝谓宰相曰自今奏事勿有所隐朕于可行者未 
尝不从又言臣民上书者多敕尚书省详阅而不即具奏天下将谓朕徒受其言而不行也其亟条具以闻庚寅诏伊喇元宜泰州路规措边事 
三月己亥图克坦喀齐喀败宋将吴璘于德顺州乙巳免南京正隆丁夫贷役钱辛亥以廉平诫谕中外官吏癸亥诏河南陕西山东良民被虏 
为贼者厘正之夏四月辛未降废帝亮为海陵郡王乙亥诏减御膳及宫中食物之半夏国遣使来贺即位并贺万春节癸未夏使朝辞乞互市 
从之己丑以左丞相晏为太尉壬辰下诏征契丹仍谕将士毋得杀己降除奴婢以巳虏为定其亲属使各还其家仍官为赎之五月丁酉朔以 
哈斯罕节度使白彦敬为御史大夫戊戌遣高忠建会北征将帅讨契丹己亥以赫舍哩志寍为元帅右监军右副元帅完颜默音元帅右监军 
完颜福寿坐逗留罢之壬寅立楚王允迪为皇太子丁巳费摩阿拉等败宋兵于华州六月庚午以布萨忠义经略契丹诏出内府金银给征契 
丹军用戊寅诏守御居庸关古北口石门关讥察契丹奸细捕获者加官赏庚辰宋遣使贺即位戊子以赫舍哩良弼为尚书右丞右副元帅庚 
寅布萨忠义大败斡罕于诺尔岭西陷泉获其弟诺尔壬辰以完颜思敬为元帅右都监秋七月丁酉复取原州丙午宋主传位于子眘丁巳率 
宾军士珠勒呼等诬完颜默音子色克寄书其父谋反帝览书曰诬也讯之果诬珠勒呼伏诛壬戌诏发济州会寍府军在京师者以五千人赴 
北京都统府陕西都统璋败宋将吴璘于张义堡八月乙丑朔实默伯穆昆徐列等降左监军高忠建破奚于栲栳山及招降旁近奚六营有不 
降者攻破之壬申万户温特赫阿噜岱与奚战于古北口不利诏完颜默音等御之癸酉帝谓宰臣曰百姓犹上书言事卿等位居机要略无献 
替可乎夫听断狱讼簿书期会何人不能唐虞之圣犹务兼览博照乃能成治正隆专任独见故取败亡朕早夜孜孜冀闻谠论卿等宜体朕意 
诏凡上书言事或为有司所抑许进表以闻丁丑免亲属在宫籍者诏完颜思敬以所部军与大军会讨斡罕乙酉诏石琚等廉察河北东路丁 
亥诏御史台曰卿等所劾惟诸局行移稽缓耳此细事也自三公以下官僚善恶邪正当审察之契丹老和尚降辛卯罢诸关征税九月甲午朔 
完颜默音擒奚明安和卓图克坦喀齐喀大败宋将吴璘于德顺州乙未诏赫舍哩良弼以便宜招抚奚契丹之叛者庚子完颜思敬获契丹斡 
罕余众悉平壬子以完颜思敬为右副元帅戊午诏思敬经略南边癸亥图克坦喀齐喀等败宋兵于德顺州宗尹复取汝州冬十月丁卯以完 
颜古云为平章政事戊辰如山陵丙戌以布萨忠义为尚书右丞相赫舍哩志寍为左副元帅戊子改葬睿宗皇帝于景陵大赦己丑诏赫舍哩 
志寍经略南边壬辰富察世杰持嘉乌苏哷克败宋兵于德顺州十一月癸巳朔诏布萨忠义伐宋丁酉第职官廉能污滥不职各为三等而黜 
陟之十二月乙酉遣刘仲渊等廉察东京北京等路
　　三年春正月壬子遣乌居仁赏劳河南军士癸丑复取德顺州二月甲子诏杨伯雄等廉问山西路庚午帝谓宰相曰滦州饥民流散逐食 
甚可矜恤移于山西富民赡济仍于道路计口给食壬申诏抚谕陕西庚辰太保都元帅璸都薨丙戌赵景元以乱言伏诛三月丙申中都以南 
八路蝗诏尚书省遣官捕之壬寅诏魏子平等九人分诣诸路明安穆昆劝农及廉问诏临潢汉民逐食于会寍府济信等州庚戌诏免去年租 
税夏四月丁卯以李石为御史大夫丁丑诏吏犯赃罪虽赦不叙乙酉赈山西路明安穆昆贫民给六十日粮是月取商虢环州宋所侵一十六 
州至是皆复五月乙未以重五幸广乐园射柳命皇太子亲王百官皆射胜者赐物有差帝复御常武殿赐宴击球自是岁以为常丙申宋人攻 
破灵璧虹县己亥罢河南山东陕西统军司置都统副统以完颜守道从皇太子谕以卿任执政所责非轻自今毋从行辛丑以布萨忠义兼都 
元帅癸卯河南路都统奚托卜嘉叛入于宋丙午宋人攻破宿州辛亥更定出征军逃亡法尚书省请籍军帝以四方甫定民意稍苏而复签军 
非长策不听赫舍哩志寍复取宿州乙卯中都蝗诏完颜守道按问大兴府捕蝗官六月庚申朔日有食之丙子诏以正隆之末济州路逃回军 
士为中都官军所邀杀者官为收葬己卯观稼于近郊秋七月庚戌以太子太师宗宪为平章政事以孔总袭封衍圣公八月庚午诏曰祖宗时 
有劳效未曾迁赏者可奏闻甲戌诏完颜守道招抚契丹余党戊寅诏罢契丹明安穆昆命诸官员年老者许存马一二匹余并括买入官敕唐 
古德温重九出猎国朝旧俗今扈从军二千能无扰民可严为约束仍以钱万贯分赐之乙酉如大房山丁亥荐享于睿陵戊子还宫九月丁酉 
秋猎以重九拜天于北郊丙午诏刘仲诲等廉问车驾所经州县乙卯还宫冬十月甲子大享于太庙癸酉冬猎十一月戊申诏求仕官辄入权 
要之门追一官仍降除以请求有所馈献及受之者具状奏裁庚戌百官请上尊号不允诏中都平州及饥荒地并经契丹剽掠有质卖妻子者 
