<!-- { "loadSidebar": true } -->
坐配位用玉册六副每简长一尺二寸广一寸二分厚三分简数量文多少匮长一尺三寸检长如匮厚二寸阔五寸缠金绳五周封以金泥印 
以受命之宝用石■〈石感〉藏之为石检十以擫■〈石感〉金绳缠之石泥封之用金铸宝曰天下同文如御前宝以封■〈石感〉际皆 
再累为五色土圜封■〈石感〉上径一丈二尺下径三丈九尺帝服通天冠绛纱袍乘金辂备法驾至山门幄次改服鞾袍乘步辇登山卤簿 
仪卫列山下天门险峻人给横版从卒推挽而上卫士皆给钉鞵供奉马止于中路自山趾盘道至太平顶两步一人彩缯相间树当道者不伐 
止萦以缯每经陿险必降辇徒步是夕山下罢警场明日设昊天上帝位于圜台奉天书于座左太祖太宗并配西北侧向帝服衮冕升台奠献 
悉去侍卫命官享五方帝及诸神于封祀坛上饮福酒摄中书令王旦跪称曰天赐皇帝太一神策周而复始永绥兆人三献毕封金玉匮王旦 
奉玉匮置予石■〈石感〉摄太尉冯拯奉金匮以降将作监领徒封■〈石感〉帝登圜台阅视讫还御幄宰臣率从官称贺山下传呼万岁 
声动山谷明日禅于社首奉天书升坛以祖宗配徽宗政和时蔡京当国将讲封禅以文太平预具金绳玉检及他物甚备迄不能行 【明成 
祖永乐十四年祠部郎中周讷请封禅尚书吕震请如讷言帝曰今天下虽无事然水旱疾疫亦时有之岂敢自谓太平且经典未尝言封禅唐 
太宗亦不封禅魏征每以晓舜望其君尔欲处朕于唐太宗之下亦异于征之爱君矣】
　　（臣）等谨按封禅之说微独三代所无即春秋时亦未有言之者惟管子书有之乃后人附会之辞不足考信葢言封禅者始于七国时 
海上燕齐迂怪之士至汉世谶纬之书出又牵合经典以侈大之而其说始益盛若河图赤伏符会昌符合古篇提刘子雒书甄曜度孝经钩命 
决尚书中候等蔓衍而不可穷诘然方士之言谓封禅所以求神仙荒唐悠谬秦皇汉武而外未有深信之者至谶纬之书谓封禅所以告太平 
故郑康成于尚书柴望礼记升中皆引纬书指为封禅而后之说者遂真以登封告成为王者之盛事虽以唐魏征之贤亦不过谓供帐劳费未 
可遽行而不能有以明其非也惟梁许懋尝论封禅之失谓圣主不须封禅凡主不应封禅者最为深切着明宋真宗因澶渊之盟惑王钦若之 
言遂欲以封禅夸示中外伏读通鉴辑览御批自欺欺世贻讥史册洵千古不刊之定论足破秦汉以来之谬说矣

　　△厯代所尚

　　宋初有司上言国家受周禅周木德木生火则本朝运膺火德色当尚赤腊以戌日诏从之太宗雍熙元年布衣赵垂庆上书言本朝当越 
五代而上承唐为金德若梁继唐至本朝亦为金德国初符瑞色白者不可胜纪皆金德之应也望改正朔易车旗服色以承天统事下尚书集 
议常侍徐铉等与百官奏议曰顷以唐末丧乱朱梁篡弒庄宗早编属籍亲雪国仇中兴唐祚重新土运以梁室比羿浞王莽不为正统自后相 
传晋以金汉以水周以木天造有宋运膺火德况国初祀赤帝为感生帝于今二十五年岂可轻议改易且五运迭迁亲承厯数岂可越数姓之 
上继百年之运伏请祇守旧章以承天佑从之真宗大中祥符三年开封府功曹参军张君房言本朝当为金德疏奏不报天禧时光禄寺丞谢 
绛言国家当黜五代绍唐之土德以继圣祖犹汉之黜秦兴周之火德以继尧大理寺丞董行父又言宋当继唐为金德事下两制议谓汉虽尧 
之苗裔及序承正统乃越秦而继周非用尧之行今国家或用土德即当越唐承隋弥以非顺失其五德傅袭之序若越五代而绍唐则晋汉及 
周咸帝中夏太祖受终周室岂可弗遵传继之序续于遐邈之统雍熙中徐铉等议之详矣其谢绛董行父等所请难以施行诏可

　　△享司寒 【藏冰开冰附】

　　唐孟冬祭司寒笾豆皆八簠一簋一俎一黑牡一后唐明宗长兴元年冬十月始藏冰周太祖显德元年诏筑坛北郊以孟冬祭司寒其藏 
冰开冰之祭俟冰室成即行之宋太祖建隆二年始置藏冰署修其祭常以四月以黑牡秬黍祭于玄冥神乃开冰以荐太庙太宗淳化三年秘 
书监李至言按诗七月曰四之日献羔祭韭周之四月今之二月也月令献羔开冰先荐寝庙详其开冰之祭当在春分帝命正其礼仁宗天圣 
新令春分开冰祭司寒于冰井务卜日荐冰于太庙季冬藏冰设祭亦如之神宗元丰中详定所言熙寍祀仪孟冬选吉日享司寒春秋左传曰 
古者日在北陆而藏冰西陆朝觌而出之其藏之也黑牡秬黍以享司寒其出之也桃弧棘矢以除其灾古享司寒惟以藏冰启冰之日孟冬非 
有事于冰不应祭享今请惟季冬藏冰则享司寒牲用黑牡羊谷用秬黍仲春开冰则但用羔孔颖达注月令曰藏冰则牡黍启惟告而已祭礼 
大告礼小故也且开冰以御至尊当有桃弧棘矢以禳除凶灾设于神座则非礼也当从孔氏设置弓矢于冰室之户徽宗大观四年议礼局言 
春秋左氏传少昊有四叔其二为玄冥杜预郑玄皆以玄冥为水官故厯代祀之为司寒则玄冥非天神矣今仪注享司寒礼毕燔燎是以祀天 
神之礼享人鬼也请罢燔燎而埋祝币从之
　　（臣）等谨按古祭司寒有三仲秋迎寒迎气之祭也相近于坎坛祈禳之祭也藏冰开冰告祭也唐时以仲秋之祭移之孟冬宋元丰时 
废孟冬之祭惟藏冰开冰则祭司寒元明司寒之祭无闻焉邱浚曰本朝于春秋二时祭太岁之神及四时月将之神其即古者祭时与寒暑之 
遗意与

　　△禜

　　唐玄宗天宝十三载秋大霖雨害稼六旬不止九月开坊市北门葢井禁妇人入街市祭玄冥大社禜明德门代宗大厯四年四月雨至于 
九月闭坊市北门置土台台上立黄幡以祈晴懿宗咸通六年久雨禜明德门
　　宋太祖太宗时凡京师水旱稍久帝亲祷者则有建隆观大相国太平兴国寺上清太一宫甚则再幸或撤乐减膳进蔬馔遣官祷者则天 
齐五龙城隍祅祠四庙大相国开宝报慈干明崇夏五寺及建隆观令开封府祭九龙浚沟黄沟子张子夏信陵君段干木扁鹊张仪吴起单雄 
信庙雍熙后多遣宰相近臣至道后又于寺观建道场复遣常参官诣岳渎致祠真宗咸平后祈祷又增玉清昭应景灵宫会灵祥源观太一宫 
哲宗元佑八年自四月常雨至八月诏开京师宫观五日所在令长吏祈祷高宗绍兴二年三月苦雨命往天竺祈晴即日雨止自后祈祷每于 
天竺或于明庆寺建道场理宗端平三年以霖雨害稼命近臣祷于天地宗庙社稷及岳渎宫观
　　辽太祖神册四年十月丙午次乌尔呼部天大风雪因祷于天俄顷而霁
　　金世宗大定十七年夏六月京畿久雨遵祈雨仪祈晴命诸寺观启道场祈祷章宗明昌四年以久雨禜六月丙辰以晴祭岳镇海渎
　　元时霖雨不止祈祷山川岳渎社稷宗庙或命西僧致祷
　　明代凡水旱灾伤或躬祷或露告于宫中及奉天殿陛或遣官祭郊庙陵寝及社稷山川无常仪英宗正统四年以京畿水灾祭告天地
　　（臣）等谨按古禜祭之名所施者广左传曰日月星辰之神则雪霜风雨之不时于是乎禜之山川之神则水旱疾疠之灾于是乎禜之 
祭法埋少牢于泰昭以下六祭皆禜祭也而雩禜祭水旱则水旱之禜皆谓之雩矣葢禜者营酇之名故为营酇而祭者皆曰禜雩者吁嗟之义 
故吁嗟而求者皆曰雩旱则吁嗟而求雨雨则吁嗟而祈晴也后汉始以祈雨为雩祈晴为禜后代因之而雩与禜之祭始各有专属然宋史之 
志禬禜金史之志祈禜皆兼述水旱之祷则自唐咸通以后又不专以祈晴为禜矣唐顺之稗编云禜门即雨中闭南门用甘匏二去蒂刳其中 
一以奉盛一以奉醴朱衣伐鼓于门祭毕开门屡获开霁葢即周礼鬯人禜门用瓢赍之制但金时祈雨亦用之非独施于祈晴也

　　△高禖

　　宋仁宗未有嗣景佑四年二月御史张奎请亲祀高禖诏有司详定礼官以为月令虽可据然周官阙其文汉志郊祀不及禖祠惟枚皋传 
言皇子禖祀而己后汉至江左畧见其事而仪典委曲不可周知惟高齐禖祀最显妃嫔参飨黩而不蠲恐不足法唐明皇因旧月令特存其事 
开元定礼以后不着朝廷必欲行之当筑坛于南郊春分日祀青帝本诗克禋以祓之义也配以伏羲帝喾伏羲本始喾着祥也以禖从祀报古 
为禖之先也以石为主牲用太牢乐以升歌仪视先蚕有司摄事祝版具言天子求嗣之意乃以弓矢弓韣致神前祀己与胙酒进内以礼所御 
使斋戒受之仍岁令有司申请俟旨命曰特祀即用其年春分遣官致祭为圜坛高九尺广二丈六尺四陛三壝陛广五尺壝各二十五步青石 
主长三尺八寸用木生成之数形准庙社主植坛上稍北露其首三寸青玉青币牲用牛一羊一豕一如卢植之说乐章祀仪并准青帝尊器神 
位如勾芒惟受福不饮回授中人为异宝元二年皇子生遣参知政事王鬷以太牢报祠准春分仪惟不设弓矢弓韣着为常祀遣两制官摄事 
庆厯三年太常博士余靖言皇嗣未广不设弓矢弓韣非是诏仍如景佑之制神宗元丰四年礼官言高禖坛迫狭按祀仪青帝坛广四丈高八 
尺今祀高禖既用青帝为主其坛高广请如青帝之制又祀天以高禖配今郊禖坛祀青帝以伏羲高辛配复于坛下设高禖位殊为爽误请准 
古郊禖改祀上帝以高禖配改伏羲高辛位为高禖而撤坛下位诏改坛制其典礼如旧徽宗政和新仪祀高禖以简狄姜嫄从配皇帝亲祀并 
如祈谷祀上帝仪高宗绍兴元年太常少卿赵子昼请以来春复行高禖之祀从之十七年二月帝亲祀高禖如政和之仪
　　金章宗明昌六年二月尚书省臣奏行高禖之祀 【时章宗未有子】 筑坛于景风门外东南端当阙之卯辰地与圜丘东西相望坛如 
北郊之制每岁以春分日祀青帝伏羲氏女娲氏凡三位坛上南向西上姜嫄简狄位于坛之第二层东向北上每位羊豕各一有司摄三献司 
徒行事礼毕进胙官佩弓矢弧韣以进帝命后妃嫔御皆执弓矢东向而射以次饮福享胙
　　明世宗嘉靖中始以岁祀高禖设木台于皇城东永安门北震方台上皇天上帝南向骍犊苍璧奉献皇帝配西向牛一羊一豕一高禖在 
坛下西向牛一羊一豕一礼三献乐九奏舞八佾皇帝位坛下北向后妃位坛下数十丈外北向用帷坛下陈弓矢弧韣祭毕女官导皇后妃嫔 
至高禖前跪取弓矢授后妃嫔后妃嫔受而纳于弧韣
　　（臣）等谨按宋景佑时定祀高禖以伏羲高辛配青帝而坛下别设先禖位丰礼官以为非然高禖之祀虽见于月令及生民诗所言 
不详所祀何神后世祀高禖大约依据郑康成之说其谓后王祀高辛而废先禖第出孔颖达礼记正义未可即为典据但高禖之称属之高辛 
先禖不当称高禖耳至政和又以简狄姜嫄参配青帝则又郑孔之所未尝言恐非所以为别也
　　（臣）等又按郑志有苇茭桃梗及祓禊二门苇茭桃梗事止刘宋后无其礼至上巳祓禊颇见于唐人歌咏则唐时犹行之而史志不载 
其礼故樵所叙述迄于南齐而不及唐葢其礼之行于唐者已莫可考也今并阙之

　　△杂神祠

　　唐玄宗开元二年诏祠龙池右拾遗蔡孚献龙池篇公卿以下一百三十篇诏太常寺考其词合音律者为龙池乐章十首又诏增置坛及 
