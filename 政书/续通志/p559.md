<!-- { "loadSidebar": true } -->
田干真不敢离长安是以两军禁其四将也随禄山者独阿史那承庆耳使子仪毋取华令贼得通关中则北守范阳西救长安奔命数千里其 
精卒劲骑不逾年而敝我常以逸待劳来避其锋去翦其疲以所征之兵会扶风与太原朔方军互击之徐命建寍王为范阳节度大使北并塞 
与光弼相犄角以取范阳贼失巢窟当死河南诸将手帝然之会西方兵大集帝欲速得长安曰今战必胜攻必取何暇千里先事范阳乎泌曰 
必得两京则贼再强我再困且我所恃者碛西突骑西北诸戎耳若先取京师期必在春关东早热马且病士皆思归不可以战贼得休士养徒 
必复来南此危道也帝不听二京平帝奉迎上皇自请归东宫以遂子道泌曰上皇不来矣人臣尚七十而传况欲劳上皇以天下事乎帝曰奈 
何泌乃为羣臣通奏具言天子思恋晨昏请促还以就孝养上皇得初奏荅曰当与我剑南一道自奉不复东矣帝甚忧及再奏至喜曰吾方得 
为天子父遂下诰戒行崔圆李辅国以泌亲信疾之泌畏祸愿隐衡山有诏给三品禄赐隐士服为治室庐泌尝取松樛枝以隐背名曰养和后 
得如龙形者因以献帝四方争效之代宗立召至舍蓬莱殿书阁初泌无妻不食肉帝乃赐光福里第强诏食肉为娶朔方故留后李暐甥昏日 
敕北军供帐元载恶不附已因江西观察使魏少游请僚佐载称泌才以试秘书少监充判官帝不得已出之谓曰元载不容卿俟朕决意诛之 
当即召卿 【谨按通鉴辑览　　御批代宗欲罢载相泌即应直行黜陟论史者乃疑载柄权日久一时难于措置如是则载之权是谁所假 
之哉盖彼时纪纲陵替非一朝一夕之故矣】 载诛召还复为常衮所忌出为楚州刺史辞不行帝亦留之会澧州阙衮盛言南方凋瘵请辍泌 
治之且使周知人闲利弊 【谨按通鉴辑览　　御批新进无所建竖克知灼见为难固非历试不可若李泌在肃宗朝参豫密勿委任已深 
代宗自广平就封之时即倾心倚信且赖其调停久矣奚待授以方州俾知人闲利弊耶常衮一言而以新闲旧不惟惑之甚直是昏之甚矣】  
乃授澧朗峡团练使徙杭州刺史皆有风绩德宗在奉天召赴行在授左散骑常侍时李怀光叛岁又蝗旱议者欲赦怀光帝博问羣臣泌破一 
桐叶附使以进曰陛下与怀光君臣之分不可复合如此叶矣由是不赦始朱泚乱帝约吐蕃赴援赂以安西北庭既而浑瑊与贼战咸阳泚大 
败吐蕃以师追北不甚力因大掠武功而归京师平来请如约帝业许欲遂与之泌曰安西北庭控制西域五十七国及十姓突厥皆捍兵处以 
分吐蕃势使不得并兵东侵今与其地则关中危矣且吐蕃向持两端不战又掠我武功乃贼也奈何与之遂止贞元元年拜陕虢观察使泌始 
凿山开车道至三门以便饟漕以劳进检校礼部尚书淮西兵防秋屯鄜州已而四千人亡归或曰吴少诚密招之既入境泌邀险悉击杀之三 
年拜中书侍郎同中书门下平章事累封邺县侯初张延赏减天下吏员人情愁怨泌请复之帝未从因问今户口减承平时几何曰三之二帝 
曰人既雕耗员何可复泌曰不然户口虽耗而事多承平十倍且所谓省官者去其冗员非常员也至德以来置额外官敌正员三之一可悉罢 
中朝官常侍宾客十员其六员可罢左右赞善三十员其二十员可罢又诸王未出合者官属皆不除计所收料奉乃多于减员矣帝从之是时 
州刺史月奉至千缗方镇所取无艺而京官禄薄自方镇入八座至谓罢权薛邕由左丞贬歙州刺史家人恨降之晚崔佑甫任吏部员外求为 
洪州别驾使府宾佐有所忤者荐为郎官其当迁台阁者皆以不赴取罪去泌以为外太重内太轻乃请随官闲剧普增其奉时以为宜而实参 
多沮乱其事不能悉如所请郜国公主太子萧妃母也坐蛊媚幽禁中帝怒责太子太子不知所对泌入见帝数称舒王贤泌揣帝有废立意因 
曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛 
下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废它曰陛下悔曰我惟一 
子杀之泌不吾谏吾亦杀尔子则臣绝祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而 
称舒王贤得无窥伺乎若太子得罪请亦废之而立皇孙千秋万岁后天下犹陛下子孙有也且郜国为其女妒忌而蛊惑东宫岂可以妻母累 
太子乎执争数十意益坚帝寤太子乃得安时方镇私献于帝岁凡五十万缗其后稍损至三十万帝以用度乏问泌泌请天下供钱岁百万给 
宫中劝不受私献凡诏旨须索即代两税则方镇可以行法天下纾矣帝从容言卢杞清介敢言但少学耳人皆指其奸而朕不觉也对曰使陛 
下觉之岂有建中之乱乎帝曰建中之乱卿亦知桑道茂语乎乃命当然对曰他人皆可以言命惟君相不可言葢君相所以造命也若言命则 
礼乐刑政皆无所用矣纣曰我生不有命自天此商之所以亡也俄加集贤殿大学士修国史泌引张说故事辞乃以学士知院事 【按此节 
新书原文甚讹舛且云至崔圆复为大学士亦引泌为让而止似崔圆之为大学士反在泌后矣今考唐会要载泌奏伏蒙以臣为集贤殿大学 
士窃寻故事中书令张说中朝元老硕德鸿儒恳辞大学士众称达礼及至德二年崔圆为相加集贤殿大学士其后因循遂成恒例伏望削去 
大字其崇文馆大学士亦准此新书檃括其语而颠倒讹错遂不可通时泌止加集贤殿大学士而论及崇文欲并去大字以为后法新书乃谓 
泌加两馆大学士之号亦非也又按崔圆为集贤殿大学士本传不载此亦足补正史之阙】 四年八月月蚀东壁泌曰东壁图书府大臣当有 
忧者吾以宰相兼学士当之矣昔燕国公张说由是以亡又可免乎明年果卒年六十八赠太子太傅泌出入中禁事四君数为权幸所疾常以 
智免好纵横大言时时谠议能悟移人主然常持黄老鬼神说故为人所讥切独柳玭称两京复泌谋居多其功乃大于鲁连范蠡云子繁

　　李繁

　　 李繁

　　繁少才警无行阳城为泌所荐故德泌而亲厚于繁及疏裴延龄过恶既具藁以繁可信夜使繁书繁尽能诵忆乃录以示延龄明日延龄 
白帝即擿其条以自诉解城奏入帝怒遂不省泌与梁肃善故繁师事肃及卒烝其室士议讙丑由是摈弃积年后为太常博士权德舆为卿奏 
斥之改河南府士曹参军累迁隋州刺史罢归敬宗诞曰诏与兵部侍郎丁公着太常少卿陆亘入殿中抗老佛论改大理少卿弘文馆学士谏 
官御史交章弹治乃出为亳州刺史州有剧贼剽室庐略财赀为患它刺史不能禽繁有机略悉知贼巢所在一旦出兵捕斩之议者责繁不先 
启观察府为擅兴诏御史舒元舆按之元舆与繁素隙尽翻其狱以为滥杀不辜有诏赐死人皆冤之繁下狱知且死恐先人功业泯灭从吏求 
废纸握笔着家传十篇传于世

　　△韦处厚

　　韦处厚字德载京兆万年人事继母以孝闻亲殁庐墓终丧中进士第又擢才识兼茂科授集贤校书郎举贤良方正异等宰相裴垍引直 
史馆改咸阳尉宪宗初擢左补阙礼部尚书李绛请闲言古帝王以纳谏为圣今不闻进规纳忠何以知天下事帝曰韦处厚路隋数上疏其言 
忠切顾卿未知尔由是中外推其靖密历考功员外郎坐与宰相韦贯之善出开州刺史以户部郎中入知制诰穆宗立为翰林侍讲学士处厚 
以帝冲年不向学即与路隋合易书诗春秋礼孝经论语掇其粹要题为六经法言二十篇上之冀助省览帝称善并赐金币再迁中书舍人张 
平叔以言利得幸于帝建言官自鬻盐笼天下之财宰相不能诘下羣臣议处厚发十难诮其迂谬事遂寝敬宗初李逢吉得柄构李绅逐为端 
州司马其党刘栖楚等欲致绅必死建言当徙丑地处厚上言逢吉党与以绅之斥犹有余辜人情危骇绅先朝旧臣就令有过尚当祓瑕洗衅 
成无改之美况被谗乎建中时宰相朋党杨炎为元载复雠卢杞为刘晏偿怨兵连祸结天下骚然此陛下亲所闻见得不深念哉绅繇是免逢 
吉怒至宝历元年 【新书作三年误】 赦书不言左降官未量移者以沮绅内徙处厚复奏逢吉缘绅一人而使近岁流斥皆不蒙泽非所以 
广恩于天下帝悟追改其条进翰林承旨学士兵部侍郎方天子荒暗月视朝才三四处厚入见即自陈有罪愿前死以谢帝曰何哉对曰臣昔 
为谏官不能死争使先帝因畋与色而至不寿于法应诛然所以不死者陛下在春宫十有五矣今皇子方襁褓臣不敢避死亡之诛帝大感悟 
赐锦彩以慰其意 【谨按通鉴辑览　　御批处厚冀以危词耸听而不知其言之乖谬大臣笃于忠爱苟事切君身当随时直陈无隐岂宜 
计储位少长为进谏等差乎使其隐微果存此念则心迹叵测罪不容诛即诡饰以抒激切而显斥先朝罔顾尊亲之讳亦岂能掩其不敬处厚 
于二者皆无可自解尹起莘仅责其受赏不辞不从大体立论殊失轻重而敬宗乃感其言非昏戾而何】 王廷凑之乱帝叹宰相不才而使奸 
臣跋扈处厚曰陛下有一裴度不能用乃叹恨无萧曹此冯唐所谓有颇牧不能用也后禁中急变文宗绥内难犹豫未即下诏处厚入昌言曰 
春秋大义灭亲内恶必书以明逆顺正名讨罪何所避讳哉遂奉诏班谕是夕号令及它仪矩不暇责有司一出处厚无违旧章者进拜中书侍 
郎同中书门下平章事封灵昌郡公堂史汤鉥数招权纳赂斥出之相府肃然初贞元时宰相齐抗奏罢州别驾及当为别驾者引处之朝元和 
后两河用兵裨将立功得补东宫王府官朱紫淆并授受不纲处厚乃置六雄十望十紧等州悉补别驾由是流品澄别帝虽自力机政然骤信 
轻改摇于浮论处厚尝独对曰陛下不以臣不肖使待罪宰相凡所奏可中辄变易自上心出邪乃示臣不信得于横议邪即臣何名执政且裴 
度元勋旧德辅四朝窦易直长厚忠实经事先帝陛下所宜亲重委信之臣乃陛下自擢今言不见纳宜先罢即趋下顿首帝矍然曰何至是处 
厚遽趋出帝复召问所欲言乃对近君子远小人始可为治谆复数百言又言裴度忠可久任帝嘉纳之自是无复横议者时李同捷叛诏诸军 
进讨魏博史宪诚怀向背裴度待以不疑宪诚遣吏白事中书处厚召语曰晋公以百口保尔帅于天子我则不然正须所为以邦法从事耳宪 
诚惧不敢贰卒有功李载义数破沧镇兵皆刳剔以献处厚戒之前后完活数百千人太和二年方奏事暴疾仆香案前帝命中人掖之舆还第 
一夕卒年五十六赠司空处厚姿状如甚懦者居家亦循易至廷争嶷然不可回夺刚于御吏百僚畏惕推择官材往往弃瑕录善时亦讥其太 
广性嗜学家书雠正至万卷为拾遗时譔德宗实录后又与路隋共次宪宗实录诏分日入直创具凡例未及成而终本名淳避宪宗讳改今名

　　△路隋

　　路隋字南式其先出阳平父泌通五经端亮寡言以孝悌闻建中末为长安尉德宗出奉天弃妻子奔行在扈狩梁州排乱军以出再中流 
矢裂裳濡血以策说浑瑊召置幕府东讨李怀光奏署副元帅判官从瑊会盟平凉为虏所执死焉时隋婴孺以恩授八品官逮长知父陷虏中 
