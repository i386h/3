<!-- { "loadSidebar": true } -->
　　颜复字长道鲁人颜子四十八世孙也父太初以名儒为国子监直讲出为临晋簿嘉佑中诏郡国敦访遗逸京东以复言试于中书考官 
欧阳修奏复第一赐进士为校书郎知永寍县 【按东都事略作永康县】 熙寍中为国子直讲王安石更学法校诸直讲定其优劣复等皆 
罢元佑初召为太常博士建言请令礼官会萃古今典范为五礼书又请考正祀典俾大小羣祀尽合圣人之经迁礼部员外郎孔宗翰请尊奉 
孔子祠复因上五议欲专其祠飨优其田禄蠲其庙干司其法则训其子孙朝廷多从之兼崇政殿说书进起居舍人兼侍讲转起居郎请择经 
行之儒补诸县教官凡学者考其志业不由教官荐不得与贡举升太学拜中书舍人兼国子监祭酒太学诸生有诱进之法独教官未尝旌别 
似非严师劝士之道未踰年以疾改天章阁待制未拜而卒年五十七子岐建炎中为门下侍郎

　　△孙升

　　孙升字君孚高邮人第进士签书泰州判官哲宗立为监察御史朝廷更法度逐奸邪升多所建明尝上疏言愿于耳目之臣议论之际置 
党附之疑杜小人之隙迁殿中侍御史梁焘责张问升从而击之执政指为附和出知济州踰年提点京西刑狱召为金部员外郎寻拜殿中侍 
御史进侍御史时翰林承旨邓伯温为台臣所攻升论之尤力谓草蔡确制称其定策功比汉周勃欺天负国岂能亲承密命不报由起居郎擢 
中书舍人直学士院以天章阁待制知应天府董敦逸黄廷基劾之改集贤院学士绍圣初翟思张商英又劾之削职知房州归州贬水部员外 
郎分司又贬果州团练副使汀州安置卒年六十二 【按刘延世孙公谈圃序徽宗即位尽复升官职】

　　△韩川

　　韩川字符伯陕人进士上第厯开封府推官元佑初用刘挚荐为监察御史极论市易之害以为虽曰平均物直而其实不免货交以取利 
就使有获尚不可为况所获不如所亡果何事也愿使趣罢此法从之迁殿中侍御史疏言近制大中大夫以上岁举守臣遇大州阙则选诸所 
表推原旨意固欲得人然所谓大中大夫以上率在京师诸驰鹜请求者得之为易至于淹厯郡县治状应法者顾出其下则是谨身修洁之人 
不若营求一章之速化也于是诏吏部更立法张舜民论西夏事乞停封册朝廷以为开边隙罢其御史梁焘张舜民争之川与吕陶上官均谓 
舜民之言实不可行焘等去川亦改太常少卿不拜加集贤校理知颖州进为侍御史枢密都承旨进中书舍人吏礼二部侍郎以龙图阁待制 
复守颍徙虢州与孙升同受责由坊州郢州贬屯田员外郎分司岷州团练副使道州安置徽宗立得故官知青襄二州卒

　　△龚鼎臣

　　龚鼎臣字辅之郓之须城人父诱衷武陵令鼎臣幼孤景佑元年第进士为平阴主簿疏泄潴水得良田数百千顷调孟州司法参军以荐 
为泰寍军节度掌书记徂徕石介死谗者谓介北走辽诏兖州劾状郡守杜衍会问掾属莫对鼎臣独曰介寍有是愿以阖门证其死衍曰吾既 
保介矣君年少见义如是举为秘书省著作佐郎知莱芜县徙知蒙阳县转秘书丞又知安印县以贤良方正召试秘阁转太常博士知渠州召 
入编校史馆书籍转都官擢起居舍人同知谏院岁冬旱将锡春宴鼎臣曰旱灾太甚非君臣同乐之时请罢宴以答天戒日当食阴云不见鼎 
臣曰阳精既亏四方必见为异益大愿精思力行进贤远佞以应皇极又论内侍都知邓保信罪状不应出入禁中凡大礼赦请准太平兴国诏 
书前期下禁约后有犯不原以杜指赦为奸者开封三司于法外断狱朝廷多曲徇其请愿先付中书审画仁宗悉从之寻兼管句国子监判登 
闻检院详定宽恤民力奏议淮南灾以鼎臣体量安恤蠲逋振贷全活甚众俄拜户部员外郎兼侍御史知杂事转吏礼二部郎中论宗室宜岁 
试补外官请汰滥官冗兵连劾辥向奸暴鬻盐市马皆罔上英宗登位屡乞延访臣下亲决国事上疏劝皇太后早还政及卷帘而御玺未复又 
极论谓昭陵宜俭葬景灵神御殿不宜增侈以彰先帝恭德鼎臣在言路阔略细故至大事无所顾忌然其言每优游和平使人主易听故其事 
多施行改集贤殿修撰知应天府徙江寍召还判太常寺兼礼仪事神宗即位判吏部流内铨明堂议侑帝或云以真宗或云以仁宗鼎臣曰严 
父莫大于配天未闻以祖也乃奉英宗配王安石侍讲欲赐坐事下礼官鼎臣言不可安石不悦鼎臣求补外知兖州是时诸道方田使者希功 
赏槩取税虚额及尝所蠲者加旧籍以病民鼎臣独按籍差次为十等一无所增兖人德之改吏部提举西京崇福宫复判太常寺留守南京时 
河决曹村流殍满野鼎臣劳来振拊归者不胜计拜谏议大夫京东东路安抚使知青州改大中大夫请老提举亳州太清宫寻以正议大夫致 
仕年七十七元佑元年卒

　　△郑穆

　　郑穆字闳中福州侯官人性醇谨好学举进士第为寿安主簿召为国子监直讲除编校集贤院书籍岁满为馆阁校勘积官太常博士改 
集贤校理求外补通判汾州熙寍三年召为岐王侍讲改诸王侍讲岐嘉二王咸敬礼焉元丰三年出知越州加朝散大夫先是鉴湖旱干民因 
田其中延袤百里官籍而税之既而连年水溢民逋官租积万缗穆奏免之未满告老管句杭州洞霄宫元佑初召拜国子祭酒三年杨王荆王 
请为侍讲除直集贤院为杨王徐王翊善拜给事中五年除宝文阁待制俱兼祭酒旋请老提举洞霄宫太学之士数千人诣宰相请留不从明 
年卒年七十五子璆军事推官

　　△席旦

　　席旦字晋仲河南人元丰中举进士礼部不奏名时方求边功旦诣阙上书神宗嘉纳令廷试赐第厯齐州司法参军郑州河阳教授敕令 
所删定官徽宗召对擢右正言迁右司监御史中丞钱遹率同列请废元佑皇后　而册刘氏为太后旦面质为不可遹劾旦阴佐元佑之政左 
转吏部员外郎改太常少卿迁中书舍人给事中俄拜御史中丞兼侍讲内侍郝随骄横旦劾罢之帝以其章有媚惑先帝之语嫌为指斥旋改 
吏部侍郎以显谟阁待制知宣州召为户部侍郎还吏部以显谟阁直学士知成都府议者言蜀土习乱或导旦治以峻猛旦政和平徙郑州入 
见言蜀人性善柔自古称兵背叛皆非其土俗遂言蜀用铁钱以其艰于转移故权以楮券而有司冀嬴羡为之益多使民不敢信帝为损虚券 
别给缗钱与本业自是钱引稍仍故坐进对淹留黜知滁州久之帝思其治蜀功复知成都朝廷开西南夷黎州守诣幕府白事言云南大理国 
求入朝献旦引唐南诏为蜀患拒却之已而威州守焦才叔言欲诱保霸二州内附旦上章劾才叔为奸利敛困诸蕃之状宰相不悦徙旦永兴 
寻加述古殿直学士复知成都卒于长安年六十二赠大中大夫子益绍兴初参知政事

　　△乔执中

　　乔执中字希圣高邮人入太学补五经讲书王安石器之擢进士调须城主簿时河役大兴部役者不得人一夕噪而溃因致大狱执中往 
代遂帖然安石为政引执中编修熙寍条例选提举湖南常平章惇讨五溪檄执中取大田离子二峒峒路险绝期迫执中但走一校谕其酋即 
相率归命录功徙转运判官召为司农丞提点开封县镇诸县牧地民耕岁久议者将取之当夷印墓伐桑柘万家相聚而泣执中请于朝神宗 
诏复予民改提点京西北路刑狱时河决广武埽危甚相聚莫敢登执中立其上众随之不日埽成元佑初为吏部郎中兼徐王府侍讲翊善迁 
起居舍人起居郎权给事中有司以天下谳狱失出入者同坐执中驳之曰先王重入而轻出恤刑之至也今一旦均之恐自是法吏不复肯与 
生此非好生治民之意也进中书舍人邢恕遇赦甄复执中言恕深结蔡确鼓唱扇摇今复其官惧疑中外迁给事中刑部侍郎绍圣初上官均 
摭执中为吕大防所用以宝文阁待制知郓州执中宽厚有仁心屡典刑狱雪活以百数卒年六十三

　　△傅楫

　　傅楫字符通兴化军仙游人少自刻厉从孙觉陈襄学第进士调扬州司户参军摄天长令发摘隐伏奸猾屏迹转福清丞知龙泉县孙觉 
为御史中丞语之曰朝廷欲用君盍少留楫曰仕宦所乐居中者免外台督责耳今俯首权门与外台奚择且外官己所当得也遂去不顾道除 
太学博士居四年未尝一迹大臣门楫丞福清时受知郡守曾巩巩弟布方执政荐为太常博士徽宗以端王就资善堂学择师傅为说书升楫 
记室参军进侍讲翊善中人莅事于府者多与宫僚狎楫独漠然不可亲一府严惮之邹浩得罪贬楫以赆行免官徽宗即位召为司封员外郎 
厯监察御史与国子司业寻即拜中书舍人时曾布当国自以于楫有汲引恩冀为用楫略无所倾下凡命令有不当悉极论之布大失望帝以 
旧学故多所延访楫每以遵祖宗法度安静自然为言在朝岁余上疏丐去以龙图待制知博州卒年六十一

　　△沈畸

　　沈畸字德侔湖州德清人第进士厯官州县崇寍中为尚书议礼编修官召对擢监察御史诣匦上十事言花石扰民土木弊国冗费多恩 
泽滥议论异同下情暌隔其论当十夹锡钱最为剀切略曰小钱之便于民久矣古者军兴用乏或以一当百至于当十此权时之术非可行于 
无事之世今当十之议固足纾目前然使游手鼓铸无故有倍称之息何惮而不为虽日加断斩势不可止东南小钱轻钱轻则物重物重则民 
愈困此盗贼所由起也陕西旧无铜钱故以夹锡为贵一改铸则由前日铁钱耳今东南方铸又将使西北效之是导民犯法也进殿中侍御史 
尝经国子监门有小内侍从数骑绝道突过驺卒追问不为止台檄诸司捕之不获畸曰风宪之地可但己乎入言之徽宗下内省迹治竟抵罪 
蔡京兴苏州钱狱欲陷中书侍郎刘逵妇兄章綖兄弟遣开封尹李孝寿御史张茂直鞫之株逮至千百强抑使承盗铸罪死者甚众帝意其非 
辜遣畸及御史萧服往代京将啖以显仕畸至苏即日决释无佐证者七百人叹曰为天子耳目司而可傅会权要杀人以苟富贵乎遂阅实平 
反以闻京大怒削畸三秩贬监信州酒税未几卒建炎初赠龙图阁直学士子浚官至右正言

　　△萧服

　　萧服字昭甫庐陵人第进士调望江令治以教化为本知高安县尉获盗狱具矣服审其辞疑之视其刀室不与刃合顷之而杀人者得囚 
葢平民也徙知康州未行改亲贤宅教授提举淮西常平召为将作少监以使事得入对论人主听言之要以为唐虞盛世犹畏巧言而堲谗说 
纚纚数百言徽宗谓有争臣风擢监察御史奉诏作崇寍备官记帝称善诏辅臣曰服文辞劲丽宜居翰苑朕爱其鲠谔顾台谏中何可阙此人 
俄偕沈畸使鞫狱坐羁管处州踰岁得归张商英当国引为吏部员外郎送辽使得疾于道遂致仕既愈还旧职知蕲州卒年五十六

　　△徐绩

　　徐绩字符功宣州南陵人举进士调吴江尉选桂州教授王师讨交趾转运使檄绩从军饷路瘴险民当役者多避匿捕得千余人吏者使 
绩杖之绩曰姑涅臂以戒亦可己使者怒绩力争不变使者不能夺郭逵逗留不进绩谓副使赵高曰师出淹时而主帅无讨贼意何由成功因 
具蛮人情状疏于朝既而逵卨果以无功贬求知建平县入为诸王宫教授通判通州濒海有捍堤废不治岁苦漂溺绩躬督防卒护筑之堤成 
