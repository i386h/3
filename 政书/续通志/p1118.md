<!-- { "loadSidebar": true } -->
　　吕祖俭 【吕祖泰】
　　杨宏中 【林仲麟　徐范　张衜　蒋傅　周端朝】
　　华岳
　　邓若水

　　△杨重进

　　杨重进太原人少有膂力周祖镇大名隶帐下广顺初补卫士宋初累迁至内殿直都虞候太平兴国初改龙卫军都校领徐州刺史从征 
太原出为莱州刺史随曹彬出师为右镶排阵使改武州防御使高阳关都部署会契丹兵至尹战遂没于阵 【按重进传宋史旧附于外戚 
贺令图传后今因其力战死事移置于此】

　　△秦传序

　　秦传序江宁人淳化五年充夔峡巡检使李顺之乱贼众薄城下传序督士率昼夜拒战危蹙日甚长吏皆奔窜传序谓士卒曰吾为监军 
尽死节以守城吾之职也安可苟免乎城中乏食传序出囊橐服玩尽市酒肉以犒士卒慰勉之众皆感泣力战城坏传序赴火死其家寄荆湖 
闲长子奭遡峡求父尸溺死奏至录次子煦为殿直以钱十万赐其家

　　△康保裔

　　康保裔河南洛阳人祖志忠后唐长兴中讨王都战没父再遇为龙捷指挥使从太祖征李筠死于兵保裔在周屡立战功及再遇阵殁诏 
以保裔代父职从石守信破泽州明年攻河东之广阳获千余人又从诸将破契丹于石岭关累迁高阳关副都部署真宗即位领彰国军节度 
出为并代都部署徙知天雄军复为高阳关都部署契丹兵大人保裔选精锐赴之契丹围之数里决战二日兵尽矢绝援不至遂没焉时车驾 
驻大名闻之震悼赠侍中官其子继英等四人孙一人继英手奉告命悲泣伏地不能超帝恻然顾谓左右曰保裔父祖死疆场身复战没世有 
忠节赠赏之典所宜加厚继英仕至左卫大将军贵州团练使严于驭军厚于抚宗族其卒也家无余财

　　△董元亨

　　董元亨深州束鹿人累官至国子博士通判贝州王则据城叛是日冬至元亨方朝谒天庆观促马驰还坐厅事贼党露刃入胁元亨索军 
资库钥元亨据案叱曰妖贼乃敢弄兵乎我有死耳钥不可得也贼将郝用继来索愈急元亨厉声痛骂用遂杀之携钥而去事闻赠太常少卿 
录其子孙三人贼平获郝用斩以祭元亨

　　△马遂

　　马遂开封人初隶龙卫军补散直改三班奉职为北京指使王则叛留守贾昌朝使遂持榜入贝州招降谕以祸福不答遂将杀则而无兵 
仗自随因奋起投杯抵则扼其喉殴之流血而左右卒无助之者贼党攒刃断其一臂犹詈则曰妖贼恨不斩汝万段贼缚遂厅事前支解之事 
闻赠宫苑使官其子五人后得杀遂者使其子剖心而祭之

　　△曹觐 【赵师旦　马贵　王从政】

　　曹觐字仲宾曹修礼子也叔修古卒无子天章阁待制杜祀为言于朝授觐建州司户参军为修古后皇佑中以太子中舍知封州侬智高 
叛行至州州人不任战鬬又无城隍以守觐麾都监陈煜引兵迎击自率从卒决战不胜被执贼捽使拜且诱之曰从我得美官付汝兵柄以女 
妻汝觐不肯拜詈曰人臣惟北面拜天子我岂从尔苟生耶速杀我幸矣贼徙置舟中觐不食者两日探怀中印章授从卒曰我且死若求闲道 
以此上官贼知终无降意乃杀之至死诟声不绝投尸江中事闻赠太常少卿录其子四人赠修古尚书工部侍郎当智高之反乘岭南无备县 
吏望风窜匿独觐与孔宗旦赵师旦能以死守 【按孔宗旦以守邕州被害原附本传之后今归孔氏后裔传此从删】 赵师旦字潜叔枢密 
副使稹之从子用稹荫试将作监主簿累迁太子右赞喜大夫知康州贼众薄城下师旦只有兵三百开门迎战杀数十人会暮贼稍却师旦语 
其妻取州印佩之使负其子以匿遂与监押马贵部士卒固守州城迟明贼攻愈急矢尽与贵俱还据堂而坐智高麾兵鼓噪争入胁师旦师旦 
大骂曰饥獠朝廷负若何事乃敢反耶天子发一校兵汝无遗类矢智高怒并贵害之事平赠光禄少卿录其子弟并从子三人同时有王从政 
者以东头供奉官合门袛候与侬智高战于太平场被执骂贼不己至以沸汤沃之终不屈而死赠信州刺史录其孙二人

　　△高敏 【张吉】

　　高敏登州人为泾原指使数与西夏战遭重伤范仲淹韩琦皆荐之为合门袛候厯利州路邠宁环庆都监主蕃部事羌人围大顺城声言 
将出鄜延敏屡白主帅李复圭曰兵家之事声东击西环庆尝破白豹金汤结衅巳深不可不备巳而果以兵三十万来寇总管杨遂驻兵大义 
以敏为先锋将夏人攻夺大顺水砦敏出通路自寅及午且战且前多所斩获次榆木援兵不至中流矢死诏赠嘉州刺史锋其三子为侍禁殿 
直有庆州卒张吉者为淮安镇守烽兵夏人寇东谷掠得之胁以兵使呼城中曰淮安诸砦已破宜速降吉反其辞曰努力诸砦无虞贼粮尽且 
去矣贼怒杀之诏赠内殿崇班又录其子

　　△景思忠 【景思立】

　　景思忠字进之普州安岳人以父泰荫累官西京左藏库使为遂州驻泊都监夷人寇淯并钤辖张承佑出兵救之思忠部卒五百为前锋 
战不利死者十之六左右劝思忠引避不听奋剑疾战而死神宗悯之官思忠及同死者之子七人弟思立以荫主渭州治平砦罗阿用兵韩绛 
使摄保安军夏人寇顺宁思立领兵赴援诸将败一军独全以功知德顺军策应王韶取熙州遂定河州尝与敌力战斩不用命者数人军声大 
振韶言其忠勇累擢东上合门使河州刺史又迁四方馆使河州团练使知其州青伊特结果庄举兵袭杀伐木卒害小校七人以书抵思立词 
不逊思立不能忍帅兵六千攻之于踏白城钤辖韩存宝蕃将恰岳交止之不听自将中军使存宝及魏奇为先锋王存将左贾翊将右果庄众 
二万分三砦以抗官军战久之羌从山下围中军他将王宁李元凯殁于阵思立存宝溃圜出议曰日暮兵疲宜移屯东冈以自固思立以魏奇 
创重独徙其军方遣之而殿后兵乱前者望见亦皆溃思立阙且退曰我适以百骑先羌数千人无助我者今败矣当自刭以谢朝廷众止之再 
战遂死时己除忠州防御使会其死不及拜帝以其轻敌致败不复赠官

　　△苏缄 【苏子明　苏子正　苏广渊　苏直温】

　　苏缄字宣甫泉州晋江人举进士累官秘书丞知英州侬智高围广缄募士数千人夜行赴难广人黄师宓陷贼中为之谋主缄擒斩其父 
羣不逞并缘为盗复捕杀六十余人招其诖误者六千八百人使复业贼势沮将解去缄分兵先扼其归路布槎木亘四十里贼至不得前乃遶 
出数舍渡江由连贺而西缄与贼战摧伤甚众尽得其所掠物仁宗喜换为供备库副使广东诸监管押两路兵甲袭贼至邕大将陈曙以失律 
诛缄亦贬房州司马十余年始还副使知廉州坐事谪潭州都监熙宁初进如京使广东钤辖四年交趾谋入寇以缄为皇城使知邕州八年蛮 
兵入寇破邕四砦缄阅州兵得二千八百使分地自守民震惊四出缄悉出官帑及私藏示之曰吾兵械既具蓄众不乏今贼己薄城宜固守以 
迟外援敢越佚则孥戮汝有大校翟绩潜出斩以徇由是上下胁息缄子子元为桂州司户因公事携妻子来省欲还而寇至缄念人不可户晓 
必以为郡守家出城乃独遣子元留其妻子选勇士拏舟力战斩其二酋邕既受围缄昼夜行劳士卒发神臂弓射贼所殪甚众蛮百计攻城为 
云梯又为攻濠洞蒙以华布缄悉焚之计穷将引去或教贼囊士傅城顷刻高数丈蚁附而登城遂陷缄犹领伤卒驰战愈厉而力不敌乃曰吾 
义不死贼手亟还州治杀其家三十六人藏于坎纵火自焚蛮至屠郡民五万余人邕被围四十二日粮尽泉涸人吸沤麻水以济渴多病下痢 
相枕籍以死然讫无一叛者神宗闻缄死嗟悼赠奉国军节度使谥曰忠勇以子元为西头供奉官合门袛候召对谓曰邕管赖卿公守御傥如 
钦廉即破则贼乘胜奔突桂象皆不得保矣昔张巡许远以睢阳莦遮江淮较之卿父不能过也改授殿中丞通判邕州余子子明子正孙广渊 
直温与缄同死皆褎赠焉

　　△王奇

　　王奇汾州人武举中第章惇经营湖北溪洞以为将领降其酋舒光贵缚元猛平懿洽等州累迁如京副使为湖南都监徙广西宜州蛮寇 
边奇领兵至天河县数日蛮万人骤集奇兵遂败麾下数百人劝奇策马逃去奇骂曰大丈夫当尽节以报国何走为战而死诏赠皇城使忠州 
防御使官其家六人

　　△高永年

　　高永年河东蕃官也为麟州都巡检王瞻取青唐永年总蕃兵为先锋屡有战功羌酋隆赞自干沟逼鄯州永年佐赡拒守及姚雄弃湟鄯 
皆以永年殿归师崇宁初知岷州蔡京议复两州王厚使永年帅兵二万克安川堡遂至湟即知州事自皇城副使进四方馆使利州刺史为熙 
秦两路兵都统制平鄯州迁贺州团练使知其州奇彻罗萨合夏国四监军之众逼宣威城永年出御之为多罗巴所杀

　　△鞠嗣复

　　鞠嗣复不知何许人宣和初知歙州休宁县方腊党破县欲逼使降面斩二士以怖之嗣复怒骂不少慑屡言何不速杀我贼曰明府宰邑 
有善政乃委之而去朝廷知之擢知睦州尝为贼所伤自力渡江乞师于宣抚使未及行而卒 【按鞠嗣复为贼所伤犹欲自力济师未行而 
卒可谓忠于王事始终不渝兹仍史例存之谨识】

　　△宋旅 【丁仲修　陈华　张理　辅褎　项德】

　　宋旅字庭实莆田人第进士累官奉义郎知剡县方腊既陷歙睦杭衢婺五州且犯越旅遣妻子浮海归闽独与民据守俄而盗众大至躬 
冒矢石力不敌而死诏赠朝散郎录其四子丁仲修字敏之温州人方腊党俞道安陷乐清将渡江巡检陈华往捕死之先锋将张理同李振出 
南门迎敌渡八接桥桥断马蹶溺死贼至帆游夏祥遣辅褎迎战褎死之仲修率乡兵御诸乐湾力屈乃死项德婺州武义人郡之禁卒也宣和 
闲盗发帮源明年陷婺而武义随没德率败亡百人破贼因据邑之城隍祠自二月至五月大小百余战俘馘不可胜计方谋复永康诸县贼尽 
锐邀之黄姑岭下德战死

　　△詹良臣 【江仲明　蒋煜】

　　詹良臣字符公睦州分水人以恩得官调缙云县尉方腊起有他盗霍成富用腊年号剽掠缙云良臣率弓兵数十人出御之为所执成富 
诱使降良臣曰汝辈不知求生顾欲降我邪旦暮官军至汝肉饷狗鼠矣贼怒脔其肉使自啖之良臣吐且骂至死不绝声事闻赠通直郎录其 
子孙二人时有江仲明者台州人乡里遭乱载老母逃山涧中猝遇贼逼使就降仲明义不辱奋起大骂卒死之又有蒋煜者州之仙居人有文 
学贼欲妻以女煜拒之胁之拜亦不从贼曰吾戮汝矣煜伸颈就刃詈声不绝而死

　　△杨震 【杨居中　杨执中】

　　杨震字子发代州崞人以弓马绝伦为安边巡检有战功从折可存征方腊自浙东追袭至黄岩贼师吕师囊扼断头之险不得进可存问 
计震请以轻兵缘山背上凭高鼓噪发矢石贼惊走巳复纵火自卫震身被重铠与麾下履火突入生得师囊及杀首领三十人进秩五等还知 
麟州建宁砦初契丹将小奇噜攻麟府诸城郭震父宗闵领本道兵马屡摧败之靖康元年十月太原陷奇噜驱叛卒与夏人奚人围建宁扣壁 
语震曰汝父夺我居破我兵掩我骨肉我忍死到今若急举城降当全汝躯命时城中守兵不满百震与战士约斩一级赏若干官帑竭继以家 
