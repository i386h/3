<!-- { "loadSidebar": true } -->
　　水仙一名金盏银台李时珍云叶似薤及蒜茎头开花大如簪头状如酒杯五尖上承黄心宛然盏样一种千叶此花皱下轻黄而上淡白 
不作杯状水指为真水仙盖一物二种尔亦有红花者按段成式云柰祇出拂菻国根大如鸡卵苗长三四尺叶似蒜中心抽条茎端开花六出 
红白色花心黄赤不结子冬生夏死取花压油涂身去疯气据此形状与水仙彷佛岂外国名谓不同耶
　　茉莉一名柰花 【嵇含草木状作末利洛阳名园记作抹厉佛经作抹利王龟龄集作没利洪迈集作末丽】 晋书都人簪柰花即此也 
又有似末利而瓣大其香清绝者谓之狗牙亦名雪瓣
　　素馨西域谓之耶悉茗花即段成式所云野悉蜜花也有黄白二色
　　迎春花一名金腰带丛生高数尺正月初开小花状如瑞香
　　翦春罗一名翦红罗苗高尺余柔茎绿叶叶对生抱茎花深红花大如钱凡六出周回如剪成又有翦红纱花茎高三尺叶旋覆花状如石 
竹花而稍大四围如翦鲜红可爱又有翦秋罗一名汉宫秋色八月开花又有翦罗花甚红出南越又有翦金罗黄色甚艳
　　玉簪亦名白鹤紫者名紫萼白者名曰萼并以花状命名
　　凤仙一名金凤花其花头翅羽足翘然如凤故名女人采花染指甲故又名染指甲草其实状如小桃老则迸裂故名小桃红一名夹竹桃 
一名旱珍珠一名海纳
　　鸡冠花有红白黄三色其穗圆长而尖者俨如青葙之穗扁卷而平者俨如雄鸡之冠最耐久霜后始蔫
　　鴈来红茎叶穗子并与鸡冠同其叶九月鲜红望之如花故名吴人呼为老少年一种六月叶红者名十样锦天灵草状如鸡冠花叶亦如 
之折之有液如乳
　　金盏草一名杏叶草一名长春花 【苏颂曰金盏草秋后有子如鸡头实其中变生一小虫脱而能行李时珍曰夏月结实在萼内宛如 
尺蠖虫数枚蟠屈之状故苏氏言其化虫实非虫也】

　　钦定续通志卷一百七十四

　　●钦定续通志卷一百七十五　昆虫草木略二

　　昆虫草木略 【二】

　　蔬类
　　稻粱类

　　○蔬类

　　蒮一名山韭见尔雅许氏说文谓之韱形性与家韭相类但根白叶如灯心苗耳苏颂曰韩诗云六月食郁及蒮谓此也
　　水韭一名莶见吕忱字林野生水涯叶如韭而细长可食
　　葱一名薵藸见广雅又名芤又名菜伯凡四种曰冬葱曰汉葱曰蒜葱曰山葱冬葱一名冻葱一名慈葱或名大官葱汉葱一名木葱蒜葱 
元人饮膳正要名回回葱山葱一名茖见尔雅郭璞注所谓细茎大叶者也入药用山葱蒜葱食品用冬葱汉葱又有一种楼葱江南人呼为龙 
角葱即今之龙爪葱也又名羊角葱茎上生根移下莳之
　　葝一名山■〈〈〈贞，去贝〉冖一贝，上中中下〉〈又上韭下〉〉见尔雅茎叶与家薤相类而根差长叶差大又有一种野薤俗 
名天薤生麦原中叶似薤而小味益辛亦可供食但不多有
　　（臣）等谨案李时珍云野薤即山薤考苏颂云山薤与家薤相类而叶差大王祯农书云野薤叶似薤而小则判然两种也今别出之
　　蒚一名山蒜见尔雅其生于泽者曰泽蒜生石闲者曰石蒜三者同一物因地异名耳
　　（臣）等谨案郑志所载韭葱薤蒜皆家种非山野所产今补辑
　　芥有数种曰青芥曰大芥曰马芥曰花芥曰紫芥曰石芥曰白芥青芥一名刺芥大芥一名皱叶芥白芥一名蜀芥芥心嫩薹谓之芥蓝子 
大如苏子而色紫味辛研末泡过为芥酱以侑肉食内则所谓芥酱即此岭表录异云南土芥高五六尺子大如鸡子又芥之异种也
　　姜 【说文作■〈艹强〉】 一名番韭小者谓之穰葇初生嫩者名紫姜或作子姜宿根谓之母姜以母姜去皮曝干者谓之干姜一名 
白姜又名均姜
　　同蒿一名蓬蒿其叶纹皆邪者名邪蒿北史儒林傅邢峙以经入授皇太子厨宰进邪蒿峙令去之即此
　　紫堇一名赤芹一名蜀芹一名苔菜一名水萄菜宝藏论谓之起贫草
　　莳萝一名慈谋敕一名小茴香实如马芹子唐李珣曰生波斯国马芹子色黑而重莳萝子色褐而轻以此为别
　　自花菜一名羊角荣一种黄花者名黄花菜
　　草豉生巴西诸国草似韭状豉出花中彼人食之菾菜一名莙荙菜南人蒸茎食之大香美 【李时珍曰菾与甜通其味甜也】
　　东风菜一名冬风菜 【李舟切韵作菄风】 裴渊广州记云陆地生花叶似落妊妇茎紫宜配肉作羹味如酪香气似马蔺吴都赋云草 
则东风注云出九真即此
　　（臣）等谨案落妊妇本草误妊娠马蔺本草误马兰今据齐民要术纂入
　　苜蓿 【尔雅注作■〈艹牧〉蓿汉书作目宿罗愿作木粟】 本出大宛国汉通西域始得其种以归今处处有之葛洪西京杂记云乐 
游苑多苜蓿风在其闲常萧萧然日照其花有光采故名怀风又名光风茂陵人谓之连枝草
　　苋一名莔 【案贝母亦名莔】 见广雅其类有五一曰赤苋二曰白苋三曰人苋四曰紫苋五曰五色苋赤苋一名蒉见尔雅郭璞注所 
谓今苋菜之有赤茎者是也亦谓之花苋人苋白苋二种亦谓之细苋即野苋也北人呼为糠苋又名猪苋二苋本一但大者为白苋小者为人 
苋耳周易苋陆夬夬疏引董遇云苋人苋陆商陆即此紫苋茎叶通紫吴人用以染爪者诸苋中惟此无毒不寒五色苋今亦希有
　　（臣）等谨案马融郑康成王肃易注云苋陆一名商陆皆以苋陆为一物与董说异考商陆古无苋陆之名则马郑王之说皆非也又案 
郑志止载马齿苋而未及诸苋今补详之
　　莴苣一名莴菜一名千金菜彭乘墨客挥犀云莴菜自呙国来故名
　　（臣）等谨案彭乘云莴苣有毒百虫不敢近蛇虺触之则目瞑不见物人中其毒以姜汁解之又见续博物志李时珍曰莴苣四月抽薹 
高三四尺剥皮生食昧如瓜糟食亦良江东人盐晒压实以备方物谓之莴笋也二说不同考陈藏器云莴苣有白紫二种紫者有毒入烧炼用 
据此则彭所称者乃紫莴苣李所称者乃白莴苣也入蔬当以白者为正
　　水苦荬一名谢婆菜一名半边山
　　翻白草楚人谓之湖鸡腿淮人谓之天藕
　　仙人杖草生剑南平泽叶似苦苣丛生昔唐陈子昂世服此草后从补阙乔知之北征次于张掖见仙人杖因言其功乔甘心食之或谓乔 
曰此白棘也乔乃讥之子昂因作观玉篇焉苏颂曰仙人杖乃作菜茹者白棘木类何因相似或曰乔所谓白棘乃拘棘是枸杞之有针者本经 
枸棘无白棘之名又其味苦此菜味甘乃知草木之类多而难识使人惑疑似之言以真为伪宜乎子昂论著之详也
　　（臣）等谨案仙人杖有三一是菜类即子昂所食者一是枯死竹笋之色黑者一是枸杞之别名皆同名异物也又别有仙人草生阶除 
闲高二三寸又有仙人掌草生于石壁上皆与此异
　　蒲公英一名耩耨草蜀人谓之耳瘢草关中谓之狗乳草土宿本草谓之金簪草又名黄花地丁寇宗奭曰四时常有花花罢飞絮絮中有 
子落处即生所以庭院闲皆有者因风而来又一种相类而无花者名地胆草 【蒲公英孙思邈千金方作凫公英苏颂图经作仆公罂庚辛 
玉册作鹁鸪英野菜诸作白鼓丁俗呼蒲公丁皆音之转也】
　　黄瓜菜一名黄花菜以其黄花其气如瓜故名野人茹之亦采以饲鹅
　　生瓜菜其味作生瓜气故名
　　■〈艹祖〉一名蕺见埤苍 【■〈艹祖〉今作蒩】 左思蜀都赋樊以蒩圃即此刘渊林注曰亦名土茹叶覆地而生根可食人饥则 
以继粮又张衡南都赋注云蕊香菜根似茆根蜀人所谓■〈艹祖〉也
　　（臣）等谨案蕺蘵本二种郑志误合为一今别出之
　　■〈艹岂〉一名水蕨以其似蕨而生水中也吕览云菜之美者有云梦之■〈艹岂〉即此菜也
　　柱夫一名摇车见尔雅郭璞注所谓蔓生细叶紫花可食今俗呼曰翘摇车者是也一名野蚕豆一名小巢菜陆游诗序曰小巢生稻畦中 
所谓元修菜是也一名漂摇草以油煠之缀以米糁名草花食之佳作羹尤美
　　秦荻藜生下湿地所在有之山海经云秦山有草名曰藜如荻可以为菹此即秦荻藜也盖亦藜类其名亦由此得之
　　醍醐菜形似牛皮蔓生掐之有乳汁出香甜可透人顶故名
　　茅膏菜生茅中高一尺有毛如油腻黏人手子作角生鸡侯菜生岭南顾微广州记云似艾二月生苗宜鸡羹食之故名
　　臙脂藤菜出丰湖滑美大类莼见苏轼诗注
　　荲一名羊蹄见广雅字林云似冬蓝蒸食之本草云一名东方宿一名连虫陆又郭璞方言注云■〈艹酿〉菜荲菜也亦苏之类
　　燕蓐蔬一名燕窝菜王世懋闽部疏以为不辨是何物谢华启秀云味芳香在百蔬之上海燕拾海上无毒香蔬所结之巢也与今燕窝不 
同
　　土芋一名土卵一名土豆梁汉人名为黄独蔓生如芋人以灰汁煮食之
　　甘藷出交广有二种一曰番藷一曰山藷又名朱藷其根似芋亦有巨魁大者如鹅卵小者如鸭卵初时甚甜经久得风稍淡泊也南方草 
木状云珠崖之不业耕者惟种此蒸切晒收以充粮糗名藷粮
　　草石蚕即今甘露子也一名地蚕一名土蛹一名滴露其根长大者谓之地瓜儿
　　茄子一名落苏见本草 【五代贻子录作酪酥】 一名小菰见晋书隋炀帝改为昆仑紫瓜见大业拾遗录民闲呼昆味见清异录王隐 
君名为草鳖甲见养生主论酉阳杂俎曰钱王有子跛足以茄声相近故呼落苏茄有紫青白三种白者又名银茄紫者又名紫膨脝岭表录异 
云交岭茄树经冬不凋有成大树者其实如瓜此又茄之异种者也
　　水茄形长味甘可以止渴亦有紫青白三色洪迈容斋随笔云浙西常茄皆皮紫其白者为水茄江西常茄皆皮白其紫者为水茄亦一异 
也
　　缅茄出缅甸滇南杂记云大而色紫蔕圆整蜡色者佳今会城多以小者于蒂上刻人物鸟兽之形宋刘子翚诗云缅茄实如瓜垂金粲秋 
色谁刻紫琼瑶玲珑投远客
　　瓠其种有五其长如越瓜首尾如一者为瓠 【音护】 味甘可食诗曰甘瓠累之又曰幡幡瓠叶采之亨之是也瓠之一头有腹长柄者 
为悬瓠世说新语刘道真所谓东吴有长柄壶卢是也 【俗作葫芦非】 可以为笙曲沃者尤善悬瓠古谓之瓢今人以盛茶酒犹谓之茶酒 
瓢论语一瓢饮国策百人舆瓢而趋不如一人持而走疾是也瓢又谓之浮淮南子百人抗浮不若一人挈而趋是也瓢之无柄而圆大形扁者 
为匏诗曰酌之用匏又曰匏有苦叶叔向曰苦匏不材与人共济而已是也匏之有短柄大腹者为壶诗曰八月断壶鹖冠子曰中河失船一壶 
千金是也壶之细腰者为蒲芦今之药壶卢是也郭义恭广志谓之约腹瓠以其腹有约束也
　　（臣）等谨案壶匏瓢皆瓠类故训诂家互相注释而齐民要术有种瓠篇无种壶匏瓢篇也然细绎经史其形名确有分别故总载而各 
出之
　　越瓜种出越中故名一名稍瓜一名菜瓜越人当果食之一种长者至二尺许俗呼羊角瓜
　　黄瓜本出西域张骞使西域始得其种以归今俗以月令王瓜生谓即此物误矣
　　丝瓜一名天罗絮一名布瓜昔人谓之鱼鰦或作虞刺始自南方来故又名蛮瓜
　　南瓜种出南番转入闽浙故名今诸处皆有矣王祯农书云浙中一种阴瓜宜阴地种之秋熟色黄如金皮肤稍厚可藏至春食之如新疑 
此即南瓜也
