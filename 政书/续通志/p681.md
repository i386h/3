<!-- { "loadSidebar": true } -->
之道也俾能治剧者往莅其州足矣即命祜知潞州及至馈饷无乏路亦无雍班师召还会符彦卿镇大名颇不治太祖以祜代之俾察彦卿动 
静谓曰此卿故乡所谓昼锦者也祜以百口明彦卿无罪且曰五代之君多因猜忌杀无辜故享国不永愿陛下以为戒彦卿由是获免故世谓 
祜有阴德继以用兵岳表徙知襄州湖湘平移知潭州召还摄判吏部铨时左司员外郎侯陟自扬州还复判铨祜判门下省陟所注拟祜多驳 
正卢多逊与陟善陟因诉之多逊素恶祜不比己遂黜祜为镇国军行军司马太平兴国初移知河中府入为左司员外郎拜中书舍人充史馆 
修撰未几知开封府以病请告太宗谓祜文章清节兼着特拜兵部侍郎卒年六十四追封晋国公累赠太师尚书令兼中书令 【据欧阳修 
所撰王文正公旦全德元老之碑增】 初祜掌诰会卢多逊为学士阴倾赵普多逊累讽祜比己祜不从一日以宇文融排张说事劝释之多逊 
滋不悦及普再入多逊果败与宇文融事颇类识者服其先见祜子三人懿旦旭旦自有传初祜知贡举多拔擢寒俊毕士安柴成务皆其所取 
也后与其子旦同入两制居中书懿字文德励志为学举进士尝知袁州有政绩卒年四十九

　　王旭
　　王质

　　 王旭

　　旭字仲明严于治内恕以接物尤笃友义以荫补太祝尝知缑氏县时官邻邑者多贪猥民有永寍三镢缑氏一鎌之谣又知雍邱县真宗 
尹京时素闻其能及践阼三迁至殿中丞自旦居宰府旭以嫌不任职王矩尝荐旭材堪治剧真宗召旦谓曰前代弟兄同居要地者多矣朝廷 
任才岂以卿故屈之邪命授京府推官旦固辞改判南曹寻判国子监出知颍州荒政修举大中祥符间旦既薨扬厯中外早有政绩由兵部郎 
中出知应天府卒年六十八懿子睦旭子质皆能其官

　　 王质

　　质字子野少谨厚淳约力学问师事杨亿亿叹以为英妙伯父旦见其所为文嗟赏之以荫补太常寺奉礼郎后献文召试赐进士及第被 
荐为馆阁校勘改集贤校理累迁尚书祠部员外郎丁父忧与诸弟饭脱粟茹蔬终丧通判苏州州守黄宗旦少质尝因争事宗旦曰少年乃与 
丈人抗邪质曰事有当争职也卒不为屈宗旦得盗铸钱者百余人下狱治退告质曰吾以术钩致得之喜见于色质曰以术钩人寘之死而又 
喜仁者之政固如是乎宗旦惭沮为薄其罪还判尚书刑部吏部南曹知蔡州州人岁时祀吴元济庙质曰安有逆丑而庙食于民者毁之为更 
立狄仁杰李愬像而祀之蔡人至今号双庙以本曹郎中召为开封府推官时兄雍为三司判官质不欲兄弟并居省府恳辞得知寿州徙庐州 
盗杀其徒并赀而遁捕得之质论盗死大理以法不当死质曰盗杀其徒自首者原之所以携贰其党且许之自新此法意也今杀人取赀而捕 
获贷之岂法意乎疏上不报降监舒州灵仙观采古今炼形摄生之术撰宝元总录百卷逾年韩琦知审刑院请盗杀其徒非自首者勿原著为 
令于是郑戬叶清臣皆言质非罪且称其材起知泰州迁度支郎中徙荆湖北路转运使尝摄江陵府事或诉民约婚后期民言贫无赀故违约 
质问其费几何出私钱子之吏捕盗人衣者盗叩头曰平生不为过迫饥寒而至此质命取衣衣之遣去加史馆修撰同判吏部流内铨擢天章 
阁待制出知陕州卒质家世富贵兄弟习为骄侈而质克己好善自奉简素如寒士不喜畜财至不能自给初旦为中书舍人家贫与昆弟贷人 
息钱违期以所乘马偿之质阅书得故券召子弟示之曰此吾家素风尔曹当毋忘也范仲淹贬饶州治朋党方急质独载酒往饯或以诮质质 
曰范公贤者得为之党幸矣世以此益贤之

　　△杨昭俭

　　杨昭俭字仲宝京兆长安人昭俭少敏俊后唐长兴中登进士第解褐成德军节度推官拜左拾遗直史馆与中书舍人张昭远等同修明 
宗实录书成迁殿中侍御史晋天福初改礼部员外郎晋祖命宰相冯道为契丹册礼使以昭俭为介授职方员外郎旋加虞部郎中以本官知 
制诰不逾月三拜命时人荣之拜中书舍人又为翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大 
夫郑受益抗疏论列请寘之法疏奏不报会有诏令朝臣转对或有封事亦许以不时条奏昭俭复上疏愿回睿断诛彦泽以谢军吏由是权臣 
忌之会请告洛阳不赴晋祖丧为有司所纠停官未几起为河南少尹改秘书少监寻复中书舍人时河决数郡大发丁夫以本部帅董其役既 
而塞之晋少主喜诏立碑记其事昭俭表谏曰陛下刻石纪功不若降哀痛之诏摛翰颂美不若颁罪己之文言甚切至少主嗟赏之卒罢其事 
周世宗爱其才复召入翰林为学士改御史中丞多振举台献故事未几以鞫狱之失出为武胜军节度行军司马太祖开宝二年入为太子詹 
事六年以工部尚书致仕太宗即位就加礼部尚书太平兴国二年卒年七十六昭俭事晋有直声然利口喜讥訾执政大臣惧其构谤多曲徇 
其意

　　△鱼崇谅

　　鱼崇谅字仲益其先楚州山阳人后徙于陕崇谅初名崇远后避汉祖讳改之幼能属文弱冠相州刺史辟为从事又为秦王从荣记室从 
荣诛坐除籍流庆州后唐清泰三年起为陕州司马仕晋厯殿中侍御史凤翔李俨表为观察支使奉方物入贡宰相荐为屯田员外郎知制诰 
开运末契丹入汴契丹相张砺荐为翰林学士契丹主北归留崇谅京师汉祖复令知制诰俄拜翰林学士就加中书舍人隐帝时以母老求就 
养除保义军节度副使领台州刺史会举师讨三叛节度使白文珂在军前崇谅知后事凡供军储备调发皆促期而办近镇赖之崇谅亲属尽 
在凤翔城中踰年城破李谷为转运使庇护崇谅家数十口皆无恙崇谅请告自岐迎居于陕未几王仁裕罢内职朝议请召崇谅为学士周祖 
践阼书诏繁委皆崇谅为之广顺初加工部侍郎充职会兖州慕容彦超加封邑彦超己怀反侧遣崇谅充使赐官告仍慰抚之时多进策人命 
崇谅就枢密院引试考定升降崇谅以母老思乡里求解官归养诏给长告俄拜礼部侍郎复为学士诏令侍母归阙崇谅再乞终养优诏不允 
世宗征高平崇谅尚未至陶谷乘间言曰鱼崇谅逗遛不来有顾望意世宗颇疑之崇谅又表陈母病诏许归陕州就养讫太祖朝不起太宗即 
位诏授金紫光禄大夫尚书兵部侍郎致仕岁余卒

　　△张澹

　　张澹字成文其先南阳人徙家河南澹幼好学有才藻晋开运初登仕士第宰相桑维翰器之妻以女解褐校书郎直昭文馆厯左拾遗礼 
部员外郎并充史馆修撰出为洛阳令秩满授吏部员外郎复充史馆修撰周恭帝初拜右司员外郎知制诰太祖建隆二年加祠部郎中会秘 
书郎张去华上书自荐有文艺愿与澹及祠部员外郎知制诰卢多逊殿中侍御史师颂并试覆定优劣太祖令并武于讲武殿澹所对不应策 
问责授左司员外郎通判泰州兼海陵盐监副使蜀平通判梓州复拜祠部郎中开宝初就转仓部郎中四年以本官知制诰会内署学士太祖 
令澹权直学士院 【按长编据实录载开宝六年夏四月壬寅命知制诰张澹权祗应翰林院事】 七年权点检三司事卒年五十六太祖闻 
其无子甚愍之命中使护葬于洛阳澹厯官厘务所至皆治初与词臣抗艺黜居郎署颇怏怏晚年附会卢多逊方再获进用淳化中太宗论及 
文士曰澹典书命而试以策非其所长此盖陶谷高锡党张去华以沮澹尔若使谷辈出其不意而遽试之岂有不失律者耶

　　△高锡

　　高锡字天福河中虞乡人家世业儒幼颖悟能属文汉干佑中举进士王晏镇徐州辟掌书记留守西洛又辟河南府推官坐按狱失实夺 
官迁至泾州会赦得归周显德初宰相请选将拒刘崇世宗锐意亲征破崇高平诛败将樊爱能等由是政无大小悉亲决之不复责成有司锡 
徒步诣招谏匦上书请择贤任官分治众职疏奏不报世宗尝令翰林学士及两省官分撰俳优词付教坊肄习以奉游宴锡复上疏谏后为蔡 
州防御推官太祖即位弃官归京师诣匦上疏请禁兵器不报建隆五年又以书干宰相范质质奏用为著作佐郎迁监察御史拜左拾遗知制 
诰加屯田员外郎太宗尹京石熙载在幕中锡弟铣应进士举千熙载望首荐铣辞艺浅薄熙载不许锡深衔之数于帝前言熙载裨赞无状帝 
以语太宗且曰当为汝泽人代之太宗曰熙载勤于乃职闻高锡尝求荐其弟熙载拒之虑为锡所构帝大悟虽怒之未有以发会使青州私受 
节帅郭崇赂遗又尝致书澧州刺史为僧求紫衣为人所告贬莱州司马遇赦改均州别驾移陈州太平兴国八年卒

　　钦定续通志卷三百十

　　●钦定续通志卷三百十一　列传一十一

　　列传

　　宋 【十五】

　　○宋十五

　　颜衎　　　　剧可久　　　赵逢　　苏晓　　　　高防　　　　冯瓒　　边珝　　　　王明　　　　许仲宣　　杨克让　 
　　段思恭　　　侯陟　　李符　　　　魏丕　　　　董枢

　　颜衎
　　剧可久
　　赵逢
　　苏晓
　　高防
　　冯瓒
　　边珝
　　王明
　　许仲宣
　　杨克让
　　段思恭
　　侯陟
　　李符
　　魏丕
　　董枢

　　△颜衎

　　颜衎字祖德兖州曲阜人自言兖国公四十五世孙少苦学治左氏春秋梁龙德中擢第解褐授北海主簿以治行闻再调临济令临济多 
淫祠有针姑庙者里人奉之尤笃衎至即焚其庙后唐天成中为邹平令晋祖入洛累迁河阳三城节度副使检校左庶子知州事居半岁得家 
问父在青州有风痹疾衎不奏弃官去侍疾不复有仕宦意岁余父疾不能起衎亲自掬矢未尝少倦晋祖闻之召为工部郎中枢密直学士连 
使促召至阙辞曰臣无他才术未知何人误有闻达望放臣还遂其私养晋祖曰朕自知卿非他人荐也俄废枢密院以本官奉朝请踰年上表 
请还侍养授青州行营司马丁父忧哀毁甚久召为驾部郎中盐铁判官以母老恳辞有诏止守本官未几复出为天平军节度副使开运末授 
左谏议大夫权判河南府召拜御史中丞丧乱之后朝纲不振衎执宪颇有风采言御史有风宪之体自今藩镇幕僚勿得任台官虽亲王宰相 
出镇亦不可奏充宾佐非奉制勘事勿得出京自余不令厘杂务诏惟辟召人幕如故余从其请复抗表求侍养改户部侍郎衎又坚乞罢免诏 
书褎许即与其母东归汉干佑末丁忧服除诏郓州高行周津遣赴阙衎辞以足疾不至周祖起为尚书右丞充端明殿学士征兖州驻城下遣 
衎往曲阜祠文宣王庙城平以衎权知州事归朝权知开封时王峻持权衎与陈观俱为峻所引用会峻败观左迁衎罢职守兵部侍郎显德初 
上表求解官授工部尚书致仕还乡里台阁搢绅祖饯都门外冠盖相望时人荣之太祖建隆三年卒于家年七十四衎守章句无文藻然谅直 
孝悌为时所推

　　△剧可久

　　剧可久字尚贤涿州范阳人沈毅方正明律令与冯道赵凤为友后唐同光初凤荐于朝补徐州司法以干职闻召为大理评事踰年迁大 
理正坐误治狱责授登州司户遇赦召为著作郎仕晋厯官大理卿周广顺初改太仆卿复为大理卿会郑州民李思美妻诣御史台诉夫私鬻 
