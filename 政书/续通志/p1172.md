<!-- { "loadSidebar": true } -->
也设教于本其敝且末设教于末敝将奈何武王周公承商之敝不得已用之周公殁莫知所以改故其敝甚于二代孔子伤之曰虞夏之道寡 
怨于民商周之道不胜其敝故曰后代虽有作者虞帝不可及已葢言唐虞之化难行于季世而夏之忠当变而致焉故春秋以权辅用以诚断 
礼而以忠道原情不拘空名不尚狷介从宜捄乱因时黜陟古语曰商变夏周变商春秋变周而公羊子亦言乐道尧舜之道以拟后圣是知春 
秋用二帝三王法以夏为本不壹守周典明矣又言幽厉虽衰雅未为风逮平王之东人习余化苟有善恶当以周法正之故断自平王之季以 
隐公为始所以拯薄勉善捄周之敝革礼之失也助爱公谷二家以左氏解义多谬其书乃出于孔子门人且论语孔子所引率前世人老彭伯 
夷类非同时而言左丘明耻之丘亦耻之丘明葢如史佚迟任者又左氏传国语属缀不伦叙事乖刺史非一人所为葢左氏集诸国史以释春 
秋后人谓左氏便传着丘明非也助之凿意多此类赵匡陆质其高弟也助卒质与其子异裒录助所为春秋集注总例请匡损益质纂会之号 
纂例匡字伯循河东人厯洋州刺史质所称为赵夫子者大厯时助匡质以春秋施士匄以诗仲子陵袁彝韦彤韦茞以礼祭广成以易强蒙以 
论语皆自名其学而士匄子陵最卓异士匄吴人兼善左氏春秋以二经教授繇四门助教为博士秩满当去诸生封疏乞留凡十九年卒于官 
弟子共葬之士匄譔春秋传未甚传后文宗喜经术宰相李石因言士匄春秋可读帝曰朕见之矣穿凿之学徒为异同但学者如浚井得美水 
而已何必劳苦旁求然后为得邪子陵蜀人好古学举贤良方正擢太常博士通后养大小戴礼有司请正太祖东向位而迁献懿二主子陵议 
藏主德明兴圣庙其言典正后异论纷洄复为通难示诸儒诸儒不能诎久之典黔中选补乘传过家四人以为荣终司门员外郎子陵以文义 
自怡及亡其家所存惟图书及酒数斛而巳

　　△韦彤

　　韦彤京兆人治礼德宗时为太常博士先此天宝中诏尚食朔望进食太庙天子使中人侍祠有司不与也贞元十二年帝始诏朔望食俾 
宗正太常合供于是彤与博士裴堪议曰礼宗庙朔望不祭围寝则有之贞观开元闲在礼若令不敢变古天宝中始有进食事殆王玙缘生事 
亡用燕具亵馔参渎礼荐不可示远传曰祭非外至生于心者也是故圣人等牲牢布笾豆昆虫草木可荐者莫不咸在所以享宗庙交神明全 
孝敬也洁膳羞八珍百品可嗜之馔美膬甘旨谓之亵味所以燕宾客接人情示慈惠也是则荐与宴圣人判为二物不可乱也今若熟饔而享 
非以异为敬之意且祭不欲数亦不欲疏感时致享以制中也今围寝月二祭不为疏庙岁五享不为数若又加监馔于朔望是失礼之中王者 
稽古弗敢以孝思之极而溢礼弗敢以肴品之多而剩味愿罢天宝所增奉围寝以珍奉宗庙以礼两得所宜帝曰是礼先帝裁定遽更之其谓 
朕何徐议其可而朔望食卒不废会昭陵寝宫为原火延燔而客祭瑶台佛寺又故宫在山上乏水泉作者惮劳欲即行宫作寝诏宰相百官议 
彤议曰先王建都立邑不利赐为之迁况有故邪今文寝灾徙而宫之非无故也神安于徙因而建寝于礼至顺又他陵皆在柏城随便营作不 
越封兆力省易从帝重改先帝制还宫山颠彤卒后武宗会昌五年诏京城不许羣臣作私庙宰相李德裕等引彤所议古制庙必中门之外吉 
凶皆告以亲而尊之不自专也今俾立庙京外不能得其意于礼宫之南九坊三坊曰围外地荒左立庙无嫌余六坊司禁诏不许听准古即居 
所立庙

　　△陈京

　　陈京字庆复陈宜都王叔明五世孙父兼为右补阙翰林学士京善文辞常衮称之妻以兄子擢进士第累迁太常博士德宗在奉天闻段 
秀实为贼所害七日不朝宰相以为方多难时不宜壅万几天下其谓何京曰丞相之言非也夫褎大节恤贤臣天下所以安况卓卓特异者乎 
帝曰善还京师擢左补阙帝以卢■〈木巳〉为饶州刺史京与赵需裴售宇文炫卢景亮张荐共劾■〈木巳〉辅政大臣踰时月不得对百 
官懔懔常若兵在颈陛下复用之奸贼唾掌复兴帝不听京等争尤确帝大怒左右辟易谏者稍引却京正色曰需等毋遽退极道不可以死请 
■〈木巳〉遂废帝之立迎访太后久不得意且怠京密白第遣使物色以求帝大悟终代不敢置初玄宗肃宗既祔室迁献懿二祖于西夹室 
引太祖位东向礼仪使于休烈议献懿属尊于太祖若合食则太祖位不得正请藏二祖神主以太宗中宗睿宗肃宗从世祖南向高宗玄宗从 
高祖北向禘祫不及二祖凡十八年建中初当大祫京以太常博士上言春秋之义毁庙之主陈于太祖未毁庙之主合食于祖无毁庙迁主不 
享之言唐家祀制与周异周以后稷为始封祖而毁主皆在后稷下故太祖东向常统其尊司马晋以高皇太皇征西等四府君为别庙大禘祫 
则正太祖位无所屈别庙祭高太以降所以叙亲也唐家宜别为献懿二祖立庙禘祫则祭太祖遂正东向位德明兴圣二帝向已有庙则藏祔 
二祖为宣诏百官普议礼仪使太子少师颜真卿曰今议者有三一谓献懿亲远而迁不当祫宜藏主西堂二谓二祖宜祫食与太祖并昭穆阙 
东向位三谓引二祖祫禘即太祖永不得全其始宜以二主祔德明庙虽然于人神未厌也景帝既受命始封矣百代不迁矣而又配天尊无与 
上至禘祫时蹔屈昭穆以申孝尊先实明神之意所以教天下之孝也况晋蔡谟等有成议不为无据请大祫享奉献主东向懿主居昭景主居 
穆重本尚顺为万代法夫祫合也有如别享德明是乃分食非合食也时议者举然于是还献懿主祫于庙如真卿议贞元七年京为考功员外 
郎又言兴圣皇帝则献之曾祖懿之高祖以曾孙之主而祔曾高之庙人情大顺也帝诏尚书省会百官国子儒官明定可否议未决十九年将 
禘祭京复奏禘祭大合祖宗必尊太祖位正昭穆请诏百官议尚书左仆射姚南仲等请奉献懿主祔德明兴圣庙鸿臆卿王权申衍之曰周人 
祖文王宗武王故诗清庙章曰祀文王也故不言太王王季则太王王季而上皆祔后稷故清甫得祀文王也太王王季之尊私礼也祔后稷庙 
不敢以私夺公也古者先王迁庙主以昭穆合藏于祖庙献懿主宜附兴圣庙则太祖东向得其尊献懿主归得其所是时言祔兴圣庙什七八 
帝泮然于是定迁二祖于兴圣庙凡禘祫一享景皇帝遂东向京自博士献议弥二十年乃决诸儒无后言帝赐京绯衣银鱼昭陵寝占山上宦 
侍惮挽汲乏请更其所宰相未能抗京曰此太宗之志其俭足以为后世法不可改议者多附宦人帝曰京议善卒不徙帝器京谓有宰相才欲 
用之会病狂易自刺弗殊又言中书舍人崔邠御史中丞李文讪已帝使诘辨无状然犹自考功员外再迁给事中皆兼集贤殿学士帝疑京为 
忌者中伤中人问赉相继后对延英帝谕遣京沮骇走出罢为秘书少监卒无子以从子褎嗣

　　△畅当

　　畅当河东人父璀左散骑常侍代宗时待制集贤院终户部尚书当进士擢第贞元初为太常博士昭德皇后崩中外服除皇太子诸王将 
服三年诏太常议太子服当与博士张荐柳冕李吉甫曰子为母齐衰三年葢通丧也太子为皇后服古无文晋元皇后崩亦疑太子服杜预议 
古天子三年丧既葬除服魏亦以既葬为节皇太子与国为体若不变除则东宫臣仆亦以衰麻出入殿省太子遂以卒哭除服贞观十年六月 
文德皇后崩十一月而葬太子丧服之节国史不书至明年正月以晋王为并州都督既命官当已除矣今皇太子宜如魏晋制既葬而虞虞而 
卒哭卒哭而除心丧三年宰相刘滋齐映召问当等小食于有丧者之侧未尝饱也今太子以衰服侍膳至葬可乎令羣臣齐衰三十日公除宜 
约以为服限乃请如宋齐皇后为其父母服三十日除入谒则服墨縿还宫衰麻右补阙穆质上疏言父在为母朞古礼也臣谓三年则太重唯 
行古为得礼德宗遣内常侍马钦叙谓质曰太子有抚军监国问安侍膳之事有司请三十日除既葬释服以墨衰终是何疑耶质又言公除非 
古也入公门变服今朞丧以下縿制是也太子晨昏侍非公除比墨衰夺情事缘金革今不监国抚军何抑夺邪子之于父母礼异而情均太子 
奉君父之日达报母之日少忍使失令名哉乃诏宰臣与有司更议当等曰礼有公门脱齐衰开元礼皇后父母服十二月从朝旨则十三日而 
除皇太子外祖父母服五月从朝旨则五日而除恐丧服入侍伤至尊之意非特以金革夺也太子公除以墨縿奉朝归宫衰麻酌变为制可也 
宰相乃令太常卿郑叔则草奏既葬卒哭十一月小祥十三月大祥十五月禫内谒即墨服从之及董晋代叔则为太常卿帝曰皇太子服期繇 
谏官初非朕意畅当等请循魏晋故事至论也当以果州刺史卒 【按唐书此下有林蕴传今移附韦泉传后】

　　△韦公肃

　　韦公肃隋仪同观城公约七世孙元和初为太常博士兼修撰宪宗将耕耤诏公肃草具仪典宪宗善之太子少傅判太常卿事郑余庆庙 
有二祖妣疑于祔祭请诸有司公肃议古诸侯一娶九女故庙无二嫡自秦以来有再娶前娶后继皆嫡也两祔无嫌晋骠骑大将军温峤继室 
三疑并为夫人以问太学博士陈舒舒曰妻虽先没荣辱并从夫礼祔于祖姑祖姑有三则各推舅之所生是皆夫人也生皆正礼殁不可贬于 
是遂用舒议且嫡继于古有殊制于今无异等祔配之典安得不同卿士之寝祭二妻庙亨可异乎古继以媵妾今以嫡妻不宜援一娶为比使 
子孙荣享不逮也或曰春秋鲁惠公元妃孟子卒继室以声子声子孟侄娣也不入惠庙宋武公生仲子归于鲁生桓公而老薨立宫而奉之不 
合于惠公而别宫者何追父志也然其比奈何曰晋南昌府君庙有荀辞两氏景帝庙有夏侯羊两氏唐家睿宗室则昭成肃明二后故太师颜 
真卿祖室有殷柳两氏二夫人并祔故事则然诸儒不能异初睿宗祥月太常奏朔望弛朝尚食进蔬具止乐余日御便殿具供奉仗中书门下 
官得侍它非奏事毋谒前忌与晦三日后三日皆不听事忌晦之明日百官叩侧门通慰后遂为常及是公肃上言礼忌日不乐而无忌月唯晋 
穆帝将纳后疑康帝忌月下其议有司于是荀纳王洽等引忌时忌岁讥破其言今有司仍前所禁在二十五月限有弛朝彻乐事丧除则礼革 
王者不以私怀踰礼节故禫礼后月乐渐去其情也不容追达而立礼反重今兹太常虽郊庙乐且停习是谓反重以慢神也有司悉禁中外作 
乐是谓无故而彻也愿依经谊裁正其违有诏中书门下召礼官学官议咸曰宜如公肃所请制可以寿卒

　　△许康佐

　　许康佐贞元中举进士又中宏辞科家苦贫母老求为知院官人讥其不择禄及母丧已除凡辟命皆不就人乃知其为亲屈由是有名迁 
侍御史以中书舍人为侍讲学士与王起皆为文宗宠礼帝读春秋至阍弒吴子余祭问阍何人邪康佐以中官方强不敢对帝嘻笑罢后观书 
蓬莱殿召李训问之对曰古阍寺今宦人也君不近刑臣以为轻死之道孔子书之以为戒帝曰朕迩刑臣多矣得不虞哉于是内谋翦除矣康 
佐知帝指因辞疾罢为兵部侍郎迁礼部尚书卒赠吏部尚书谥曰懿 【按旧唐书载康佐撰九鼎记四卷】

